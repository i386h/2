<!-- { "loadSidebar": true } -->
　　昨夜相逢终夕话今朝送别百年情世縁尽付禅心在官况倂随诗境清此日捄焚犹有望他年勇退岂无盟知君苦爱希夷老莫厌山深不寄声
　　郭太守提举松江
　　蔡公声望动江东应识头颅肖外翁陵谷初经新化日莼鲈不似旧秋风防云正要忘忧计避瘴无如寡欲功万里呉松慿寄语幷刀明日试胷中
　　赠韩道人
　　积学输君气禀真胸中鹏赋自凌云灵砂换骨知何物道箓防心亦谩云铜泣露槃经几见鹤言华表竟谁闻风流大父承平事頼有当年李少君【韩及识余先大父今百三嵗矣】
　　赠司马道人
　　仙界清凉亦陆沉风流儒素渺难寻白云自解留佳客青帔端能烁壮心知己未论鹏鸟赋移人先聴水仙琴野夫近有南来兴乞我庵前十畆隂【司马氏陵川名家陵川或谓清凉境界】
　　赠赵丈八十诗【幷序】
　　赵文字泽民金义宗初年应科中天律下第一授商州知法寻除左部检法迁新息令北渡客顺天中统初擢为左三部司正致仕景州判官为人乐易寡黙尝与先人同应真定宣抚司辟召故予以父执事之今年八十余里人好事者荣其夀诸公为赋诗而求余倡焉
　　律学専门自可疑更从报施论心期干戈留在三章法松菊归来两鬓丝世通家惟此老百年涉世亦吾师平生办作耆英序惭媿胸中夀域碑
　　都山刘丈九十诗卷
　　感事还悲负米身此生无复九龄亲干戈谁共知年喜天地犹全爱日真只拟商顔亦秦土岂期唐水尚尧民胸中夀域平生在开卷题诗觉有神
　　訾相士诗卷
　　形声感物即天成善恶因心有相生人事百年随反覆天容一日几隂晴仆夫茗椀何妨共厮役王门未可轻不向訾家洲上醉胸中风鍳恐难平
　　题赠郄道人诗卷
　　开卷烟霞着莫人紫芝瑶草忆芳尊法筵古礼存三代野服遗风见一痕唐水尧山犹乐国葛洪张果有仙村何时辇母东隣了老妇烹茶自应门
　　哭申也
　　悲来思汝不可置挥泪问余何所悲青欲出蓝今遽尔白能受采复谁期粥杯屡进知君笃药褁亲尝岂我欺从此尘编只独理不堪灯火夜凉时
　　哭王之才编脩
　　草草离觞记去年谁知此别是终天传虽成癖今安用史未为荣应自怜四座髙谈宛犹在一经白首竟无传交朋日与来书少不过西州亦然
　　千户乔侯挽诗卷
　　拱木秋声尚凛然平生乡国愧幽燕千家聚落即山砦四海牢笼勑勒天龙虎风云空一梦闗河形势记当年重侯累将应须念创立艰难亦可怜
　　孙沁州哀挽
　　惊防哀诔为君伤一面十年不易忘秦府旧称天下选燕人元有北方强平生豪气余邱土寤寐神交只月梁闻说条陈有遗草承家洗眼防髯郎













　　静修集卷十六
　　钦定四库全书
　　静修集卷十七　　　　　　元　刘因　撰五言絶句【十五首】
　　偶成
　　梦回闻雨声忽觉是风叶问余何以知仰见梁间月
　　偶书【二首】
　　累累山下塜渺渺岭头云嵗晚不归去笙鹤应望君昨日宋人苗今日牛山木寄语芒芒人管取牛羊收
　　明珠穴
　　山从何处裂珠去谁当还余光烂犹在照我方寸间
　　盆池
　　有月渐秋影无风生小波澄心一相对今夜兴如何
　　溪桥步月圗
　　山中有幽人独步溪桥月莫问兴如何披圗亦清絶
　　出花
　　下石緑珠井炙面昭君村坐令宜花地亦复愁移根
　　史处士挽章
　　平昔未相识几回曽寄声今朝闻谢世便有故人情
　　春露亭书
　　老树含春容寒泉动幽响念彼山中人风露恣清赏
　　观石佛有感
　　明月云如洗白露春自生石邉有枯木风至亦知鸣
　　吕洞宾画像
　　微茫洞庭晓潇洒昆仑秋海蟾生碧天相从何处游
　　絶句
　　溪童出门望鸥鹭满空下江水淡无情尽是忘机者
　　鴈圗
　　梦廻烟水寒鸿鴈惊不起道人心又间相忘有如此
　　商方爵
　　商爵既云古那堪形更竒不宜燕市酒雅称野夫诗
　　箕盘
　　不作瓮商舞休停饼氏歌执筹仍蔽帘辛苦欲如何
　　七言絶句【七十一首】
　　顔曽【二首】
　　阳光浩荡敛秋容隂景深沈暖渐融万古顔曽留意象洪炉春满圣门风
　　剪氷成雪旧知氷搏雪成氷见未曽到底春风同一贯要从此地识顔曽【顔愚德曽鲁质】
　　杂诗【五首】
　　老兔雏鸡自有春壶氷澈底照来真驴鸣毕竟渠皆听解识天机得几人
　　水华庭草思悠然风月濂溪有正传二十四年成主簿已知随栁过前川
　　天教观物作闲人不是偷安故隠沦要识邵家风月兴一般花鸟华山春
　　寒气常侵一半春诗家道軆说来真不教晓入雄鸡口谁唤南窓打睡人
　　汤鼎石坛老眼亲隂阳谁见屈中伸年来倂识顔家乐十月天教荠麦春
　　癸酉新居杂诗【九首】
　　一时賔主记从容万古风流在洛中未敢空中望康节且从实地学温公
　　邢恕无端尚可优朱王那肯复苏讐程门万古春风在百草千花得自由
　　野店襕衫盖世雄徂徕几杖列儿童平生自恨无师友千古空闻圯下风
　　一语希文铸大儒太山才了又横渠纷纷诸子灯前寝未管春风朽木苏
　　乐事相闗禽对语生香不断树交春程家若要观生意却恐鸢鱼画不真
　　野色更无山隔断天光直与水相通不须中夜深思省卧我髙楼霁雨中
　　牛山昨日恨相忘今日齐苗苦未长防待明年新雨足功夫留着防牛羊
　　投诗厠里纷纷口置笔藩间苦苦心千古髙风一瓢饮不从文字得知音
　　仲舒不草汉三防韩愈欲成唐一经三百年来麟未泣不知编简向谁青
　　道境
　　道境相防满面春平生心事数来真南山正在悠然处未肯囘头错应人
　　漫题
　　乾坤未觉化机停世态难逃醉里醒共见白云又苍狗岂知蜾臝即螟蛉
　　漫记【四首】
　　天幙髙悬两部蛙水光山色照黄家忘情未便真忘得忆竹栽芦强自夸
　　我自无行便是藏更将何物要韬光东皋幸有牛溪在郤向长安说醉乡
　　百钱破釡发长叹一局赢棋为解顔扰扰自无安脚处几人打透利名闗【透得利名闗便是小歇豦见赵显卿手简】
　　应物何尝累我真禅家怖死强忘身昨朝一读雍行録却笑当年堕甑人
　　感兴【七首】
　　江山心境尽风神弧矢襟期记此身说与求田田舍叟遨游何必故乡春
　　优游千古祸成胎冷雨疏烟拨不开却喜夷吾成覇业又思汉武亦英材
　　天理胸中霁欲流黄浮眉宇酒浮瓯生香似见花交树引得游蜂舞不休
　　霜落江湖水太清岩岩山色欲秋争争如一觉南窓睡门外春风草自荣
　　功名借口为苍生唐汉英风未易轻千载兴亡舒卷了区区勲业亦何成
　　断简残编絶赏音谁从百链见真金龙门千古遗歌后更觉良工独苦心
　　按剑无人诛武后斵棺终恨贷朱梁一杯爽气迎秋隼何处云山是致堂
　　书事【五首】
　　当年一线魏瓠穿直到横流破国年草满金陵谁种下天津桥畔听啼防
　　卧榻而今又属谁江南回首见旌旗路人遥指降王道好似周家七嵗儿
　　朱张遗学有经纶不是清谈误世人白首归来防同舘儒冠争防宋师臣
　　风节南朝苦不伸泝流直要到昆仑世宗一死千年欠此是黄河防上津
　　唱彻芙蓉花正开新声又听采茶哀秋风叶落踏歌起巳觉江南席卷来
　　试笔
　　眼花不见羲之俗口快争言杜甫村拟欲凿山藏此笔髙情千古约重论
　　读史
　　中才随世就功名恰似焦桐爨下鸣到底中郎唯两耳人间多少不平声
　　读史谩题
　　眼底权奸汉室空伯喈文举亦才雄王畿庙号闗何事亦在区区论建中
　　梁甫吟
　　功名且就汉庭多毕竟曺暪累我何防上千年英气在有人梁甫正髙謌
　　写真诗卷【三首】
　　龙祠岳庙尽冠巾雨露何闗土木身不是二程穷物理谁从一髪辨天真
　　彼此相悬一髪邉圣贤庙貌几千年周郊自有圜丘在莫道金人便是天
　　共说云雷起画龙声容谁道影堂空含糊若信俗儒论已落三家僣礼中
　　曽防扇头【二首】
　　晋楚英雄管晏才当时真眼尚谁开狂生擕着鲁儿子独向舞雩风下来
　　独向舞雩风下来坐忘门外欲生苔归时过着顔家巷说与城南华正开
　　燕居图
　　伊川门外雪盈尺茂叔窓前草不除要识唐虞垂拱意春风元在仲尼居
　　尧民圗
　　皋夔遗像凛犹存更比凌烟意气真但使尊前有如此不惭只作许东隣
　　许由弃瓢圗
　　人间洪水正横波堂上南风入浩歌两耳区区无着处一瓢孰与万几多
　　夷皓
　　万古人心自有尧直教夷皓怨难消慿谁移去安归叹换作康衢击壌謡
　　莲圗
　　约莲香上翠盘四灵长向画中防题诗记我千年恨风月无声洛水寒
　　画李渤聮德髙蹈圗【五首】
　　方寸无穷皦皦天岂惟毛髪要归全临终一听曽元语愈叹黔娄有妇贤
　　天意行藏我自知区区猿鹤亦何为室无莱妇君休恨免使狂歌诮仲尼
　　江湖魏阙有心期莫怪先生起太迟寄谢移书韩博士山妻元不解啼饥
　　诸生课罢防烟霞纺绩乗闲为煮茶白鹿髙风有谁继草堂贫女晦庵家
　　万里江鸥不易驯百年我爱隠君秦归来匹妇休相笑老眼真能混世尘
　　幽人图【二首】
　　无媒路迳草萧萧山鬼脩篁梦转遥手撚幽香意何逺为谁终日面岧嶤
　　涧响无心和考槃云容有意近长安野猿窥破中宵梦却恐山灵不易谩
　　髙卧圗
　　万里青山卧平地世间何物是元龙无人说与刘徳君在青山第几重
　　华山图
　　水墨惊看太华苍梦中千载果难忘三峰虽乞希夷了应许刘郎典睡乡
　　孙尚书家山水卷【三首】
　　扁舟老树傍苍崖好似今秋雪岭廻试问黄尘山下渡几人曽为防山来
　　诸公乆矣笑吾贪是处云山欲结庵只有皇卿解赀助画山须画静修龛【谓皇甫安国】
　　画圗题品代移文寄谢神州老使君欲乞龙山恐孤絶南州隆虑且平分
　　郭氏家山圗
　　鹿门烟影接隆中翁媪通家社酒红只有山童最神骏旧曽床下拜厐公
　　云山晚景圗
　　天机浓淡出岩姿夣境风云入壮思画里青山照白髪行藏浑似倚楼时
　　春云出谷横披
　　笔底天机几许深云容直欲见无心苦心只许时人防不为题诗亦未寻
　　秋山平逺圗
　　南山千古一悠然误落闗仝笔意邉急着新诗欲收领巳从惨憺失天全
　　郭熈山水卷
　　嵓姿秋意淡无烟影天机灭没邉更防山翁掩书坐只应人境两翛然
　　李伯时马
　　足不能行气自驰天机深处几人知世间无物能形此除我南窓兀坐时
　　祖愚庵家藏画册二【二首】
　　败荷野鸭
　　画里潇湘自要秋诗家野鸭谩多愁试防翠减红销处好称江清月冷舟
　　风栁牧牛
　　逺意升平画不胜牛邉烟树渺层层前头恐有桃林路百唤溪童不解譍
　　题理宗诗卷后
　　巳未天王自出师眼前兴废想当时临江酾酒男儿事谁向深宫正赋诗
　　里社图【二首】
　　赋薄徭轻复有秋天恩帝力为谁优老盆醉杀村夫子尽道今年好社头
　　乱后疲民气未苏荒烟破屋半榛芜平生心事羲皇上回首相防是画圗













　　静修集卷十七
