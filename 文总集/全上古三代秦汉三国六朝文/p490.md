<!-- { "loadSidebar": true } -->
　　臣闻《易》贵随时，《传》美观衅，故有夏多罪而殷汤用师，纣作淫虐而周武授钺。苟无其时，玉台有忧伤之虑，孟津有反旆之军。今不务富国强兵，力农畜谷，使文武之才效展其用，百揆之署无旷厥职，阴黜陟以厉庶尹，审刑罚以示劝沮，训诸司以德，而抚百姓以仁，然后顺天承运，席卷宇内，而听诸将徇名，穷兵黩武，动费万计，士卒雕瘁，寇不为衰，而我已大病矣！今争帝王之资，而昧十百之利，此人臣之奸便，非国家之良策也。昔齐鲁三战，鲁人再克而亡不旋踵。何则？大小之势异也。况今师所克获，不补所丧哉？且阻兵无众，古之明鉴，诚宜暂息进取小规，以畜士民之力，观衅伺隙，庶无悔吝。（《吴志·陆抗传》）
　　◇疾病上疏
　　西陵建平，国之蕃表，既处下流，受敌二境。若敌泛舟顺流，舳舻千里，星奔电迈，俄然行至，非可恃援他部以救倒悬也。此乃社稷安危之机，非徒封疆侵陵小害也。臣父逊昔在西垂陈言，以为西陵国之西门，虽云易守，亦复易失。若有不守，非但失一郡，则荆州非吴有也。如其有虞，当倾国争之。臣往在西陵，得涉逊迹，前乞精兵三万，而至者循常，未肯差赴。自步阐以后，益更损耗。今臣所统千里，受敌四处，外御强对，内怀百蛮，而上下见兵财有数万，羸弊日久，难以待变。臣愚以为诸王幼冲，未统国事，可且立傅相，辅导贤姿，无用兵马，以妨要务。又黄门竖宦，开立占募，兵民怨役，逋逃入占。乞特诏简阅，一切料出，以补疆场受敌常处，使臣所部足满八万，省息众务，信其赏罚，虽韩、白复生，无所展巧。若兵不增，此制不改，而欲克谐大事，此臣之所深戚也。若臣死之后，乞以西方为属。愿陛下思览臣言，则臣死且不朽。（《吴志·陆抗传》）
　　◇请原薛莹
　　夫俊者，国家之良宝，社稷之贵资，庶政所以伦叙，四门所以穆清也。故大司农楼玄、散骑中常侍王蕃、少府李勖，皆当世秀颖，一时显器，既蒙初宠，从容列位，而并旋受诛殛，或圮族替祀，或投弃荒裔。盖《周礼》有赦贤之辟，《春秋》有宥善之义。《书》曰：「与其杀不辜，宁失不经。」而蕃等罪名未定，大辟以加，心经忠义，身被极刑，岂不痛哉！且已死之刑，固无所识，至乃焚烁流漂，弃之水滨，惧非先王之正典，或甫侯之所戒也。是以百姓哀耸，士民同戚。蕃、勖永已，悔亦靡及，诚望陛下赦召玄出，而顷闻薛莹卒见逮录，莹父综纳言先帝，傅弼文皇。及莹承基，内厉名行，今之所坐，罪在可宥。臣惧有司未详其事，如复诛戮，益失民望。乞垂天恩，原赦莹罪，哀矜庶狱，清澄刑网，则天下幸甚！（《吴志·陆抗传》）

卷七十·吴八
◎陆景
　　景字士仁，抗次子，尚公主，拜骑都尉，封毗陵侯，拜偏将军中夏水军督，天纪末为王别军所杀，有《典语》十卷，《典语别》二卷，集一卷。
　　◇与兄书（案：景兄名晏）
　　向诀不知所言，追惟衔恨，恨结胸怀，怀此恋恨，何时可言！望路则尚近，别已千里，其为思结，缠在心膂。於是离析，路人悲之。况处此戚，兼之懿好，情之感咽，何时可胜！念兄始出，既当劳思，严寒向隆，经作轲，既宜保德，为世何资。厚自珍爱。（《艺文类聚》二十一）
　　自寻外役，出入三年，缘兄之笃睦，必时存之。宝录兄书，积之盈笥，不得新命，无以自慰，时辄温故，以释其思。有信忘数字，每见手迹，如复暂会。（《艺文类聚》二十一。案：《类聚》二十一有陆景答从兄安成王书，考吴时诸陆，无封安成王者，其文亦不类，当是也，今改编入《全梁文》。）
　　◇书
　　获答虎蔚，德音孔昭，披纸寻句，粲然耀眼。（《北堂书钞》一百三《书记篇》）
　　◇诫盈
　　富贵，天下之至荣；位势，人情之所趋。然古之智士，或山藏林窜，忽而不慕；或功成身退，逝若脱屣者，何哉？盖居高畏其危，处满惧其盈，富贵荣势，本非祸始，而多以凶终者，持之失德，守之背道，道德丧而身随之矣。是以留侯、范蠡，弃贵如遗；叔敖、萧何，不宅美地。此皆知盛衰之分，识倚伏之机，故身全名著，与福始卒。自此以来，重臣贵戚，隆盛之族，莫不罹患构祸，鲜以善终。大者破家，小者灭身。唯金张子弟，世履忠笃，故保贵持宠，祚锺昆嗣。其余祸败，可为痛心。（《艺文类聚》二十三，《御览》四百五十九）
　　◇典语
　　（谨案：《隋志·儒家》注：「典语十卷，典语别二卷，并吴中夏督陆景撰亡。」《旧唐志》有《典语》，无《典语》别，《新唐志》作《典训》，皆十卷。《三国志》：「陆抗子五：晏、景、玄、机、云。」景字士仁，澡身好学，著书数十篇。王东下，景及兄晏俱遇害，其书宋不箸录，而民间仅或流传。三年前，闻绍兴王君理堂游幕山左，携有宋写残本二卷，余未获见之，仅从《群书治要》写出七篇，益以各书所载为一卷，他日理堂获吾书合订之，以广其传》，岂非美事？嘉庆十九年岁次甲戌八月。）
　　爵禄赏罚，人主之威柄，帝王之所以为尊者也。故爵禄不可不重：重之则居之者贵，轻之则处之者贱。居之者贵，则君子慕义；取之者贱，则小人觊觎。君子慕义，治道之兆；小人觊觎，乱政之渐也。《易》曰：「圣人之大宝曰位，何以守位曰人。」故先王重于爵位，慎于官人；制爵必俟有德，班禄必施有功。是以见其爵者昭其德，闻其禄者知其功。然犹戒以威罚，劝以黜陟，显以锡命，耀以车服，故朝无旷官之讥，士无尸位之责矣。夫无功而受禄，君子犹不可，况小人乎？孔子所以耻禀丘之封，而恶季氏之富也。故曰「富与贵，是人之所欲，不以其道得之，不处」。苟得其志，执鞭可为；苟非其道，卿相犹避。明君不可以虚授，人臣亦不可以苟受也。《书》曰：「天工人其代之。」是以圣帝明王，重器与名，尤慎官人。故周褒申伯，吉甫箸诵；祈父失职，诗人作刺；王商为宰，单于震畏；千秋登相，匈奴轻汉。推此言之，官人封爵，不可不慎也。官得其人，方类相求，虽在下位，士以为荣也。俗以货成，位失其守，虽则三公，士以为辱也。故王阳在位，贡公弹冠；王许并立，班伯耻之。天子据率士之资，总三才之任，以制御六合，统理群生，固未易为也。是以圣帝明王，忧劳待旦，勤於日昃，未有不汲汲於求贤，勤勤於远恶者也。故大舜招二八於唐朝，投四凶於荒裔，殛鲧不嫌登禹，亲仁也；举子不为宥父，远恶也，以能昭德立化，为百王之命也。夫世之治乱，国之安危，非由他也。俊在官，则治道清；奸佞干政，则祸乱作。故王者任人，不可不慎也。得人之道，盖在於敬贤而诛恶也；敬一贤则众贤悦，诛一恶则众恶惧。昔鲁诛少正，佞人变行；燕礼郭隗，群士响至，非其效与？然人主处於深宫之中，生於禁闼之内，眼不亲见臣下之得失，耳不亲闻贤愚之否臧，焉知臣下谁忠谁否、谁是谁非？须当留意隐括，听言观行，验之以实，效之以事，能推事效实，则贤愚明而治道清矣。
　　王者所以称天子者，以其号令政治，法天而行故也。夫天之育万物也，耀之以日月，纪之以星辰，运之以阴阳，成之以寒暑，震之以雷霆，润之以云雨。天不亲事，而万事归功者，以所任者得其宜也。然握玑，御七辰，调四时，制五行，此盖天子之所为任者也。孔子曰：「唯天为大，唯尧则之。」帝王之盛莫过虞。昔帝尧之末，洪水有滔天之灾，民有昏垫之忧，于是咨嗟四岳，举及侧陋。虞舜既登，百揆时叙，二八龙腾，并干唐朝，故能扬严亿载，冠德百王。舜既受终，并简俊德，咸列庶官，从容垂拱，身无一劳，而庶事归功，光炎百世者，所任得其人也。
　　天子所以立公卿、大夫、列士之官者，非但欲备员数设虚位而已也。以天下至广，庶事总猥，非一人之身所能周理，故分官别职，各守其位。事有大小，故官有尊卑；人有优劣，故爵有等级。三公者，帝王之所杖也。自非天下之俊德，当世之良材，即不得而处其任；处其任者，必荷其责；在其任者，必知所职。夫巨辅社稷，佐日扬光，协齐七政，宣化四方，此三公之职。笾豆之事，则有司存。大臣不亲细事，犹周鼎不调小味也。故《书》曰：「元首丛哉？股肱惰哉？庶事隳哉？」此之谓也。陈平曰：「宰相者，上佐天子，理阴阳，外抚四夷诸侯，内亲附百姓，使卿大夫各得（「得」字下旧衍「其」字，依《汉书·陈平传》删。）任其职也。」可谓知其任者也。
　　天下至广，万机至繁，人主以一人之身，处重仞之内，而御至广之士，听至繁之政，安知万国之声息，民俗之动静乎？故古之圣帝，立辅弼之臣，列官司之守，劝之以爵赏，戒之以刑罚，故明诚以效其功，考绩以核其能，德高者位尊，才优者任重，人主总君谟以观众智，杖忠贤而布政化，明耳目以来风声，进直言以求得失。夫如是，虽广必周，虽繁必理。何则？御之有此具也。夫君称元首，臣云股肱，明大臣与人主一体者也。克明俊德，守位以人，所以强四支而辅体也。其为己周，岂细也哉？苟非其选，器不虚假；苟得其人，委之无疑。君之任臣，如身之信手；臣之事君，亦宜如手之系身，安则共乐，痛则同忧。其上下协心，以治世事，不俟命而自勤，不求容而自亲，何则？相信之忠著也。是以天子改容於大臣，所以动之也；人臣尽命於君上，所以报德也。宠之以爵级，而天下莫不尊其位；任之以重器，天下莫不敬其人；显之（《御览》七百七十三作「臣」。）以车服，天下莫不瞻其荣者，以其荷光景於辰耀，登（疑有「泰」字。）阶于天路也。若此之人，进退必足动天地而应列宿也。故选不可以不精，任不可以不信，进不可以不礼，退不可以权辱。昔贾生尝陈阶级，而文帝加重大臣，每贤其遗言，博引古今，文辞雅伟，真君人之至道，王臣之硕谟也。
