<!-- { "loadSidebar": true } -->
　　朝朝风雨送船行白日无晴夜有晴东岸爇灯西岸见中间犹自不分明
　　河上风吹杨栁枝河邉日落闭门时前船好待后船至南人莫被北人欺
　　行船日日恨船迟船头水声无防时昨夜天晴好新月谁家学得画蛾眉
　　攀柳莫攀当路栁系船须系上风船当路人行无好树上风浪小得安眠
　　去年船里逢端午今年船里又端阳九节菖蒲本仙药如何曲曲似愁肠
　　生儿寜作渔家子生女莫嫁征夫儿征夫年年好逺别渔家朝暮不相离
　　寜向泥中弃莲子莫向水上种桃花莲子出泥终见藕桃花随水不还家
　　寄李尚賔三首
　　久别思君欲白头书来真足慰离愁衡阳五月无回鴈江上常时独倚楼
　　闻道斋居尽日幽可怜文采独风流只应湖上求如愿何用人间问莫愁
　　隐隐青山湖水头登山临水惜同逰舟中只拟从元礼月下空令忆子猷
　　和黎别驾四首
　　汉阳城东湖水碧大别山上髙云凉犹苦登临近官舎更将鸡犬入山荘
　　山中野屋连修竹门外溪流半落花偶入青峯得樵径去寻白鹿到仙家
　　手种松株逾十寻家藏书卷值千金溪云己任行时满山雪兼从坐处深
　　凉风满地吹香稻明月当庭照短篱一夜空阶闻落叶平明和露取题诗
　　魏元君坛戏和陈彦髙三首
　　池上仙房閟古台世人传是链丹来自从云盖空中灭徒见风帘月下开
　　衡岳仙成只可闻南昌何处覔夫君隣儿狡似东方朔偷得金桃不见分
　　道士焚香礼紫虚故人题字满斋居可怜宋玊工词赋不及文箫有韵书
　　赤壁图
　　忆过临皋访大蘓古祠寥落水禽呼如何月夜黄州梦却在西风赤壁图
　　过丰城二首
　　石泉滟滟照晴晖山崦茸茸带夕霏忆得往时松下路儿童相逐采樵归
　　隔溪篁竹似吾庐竹里人家夜读书一去故园如昨日春来频梦带经锄
　　题宋道震栖霞山四景四首
　　谷口林庐映水涯树隂鳬鴈【一作鸭】近人家春风恰似河阳县开遍山中处处花
　　水槛涵虚直翠微风林当昼却炎晖青青石上长松树独称山人白氅衣
　　木落江南鴈过时独行幽思少【一作野】人知多情宋玊风流在马上犹能寄楚词
　　雪里无人共酒杯行吟处处只逢梅月明自向前溪问恐有扁舟到却回
　　题墨蒲桃六首
　　汉使归朝嵗月深离宫别馆翠隂隂不因宛马来中国那得龙须徧上林
　　西域蒲桃满玊壶贡时常续紫駞酥向来天上沾余沥今日湖南看画图
　　夜静山庭映叶虚秋来风架落藤疎月明满地无人到时有幽人学草书
　　暑雨过庭龙怪生南风吹架绿隂清如今零落成秋实犹作萧疎弄月明
　　闻昔降龙过五湖时因持钵见龙须近来窓下抛藤杖忽悟衣中得寳珠【为僧题松庵画】
　　架上龙须十丈隂异方风土种来深犹怜汉使通西域未遣宛王见上林
　　蔡氏隐居
　　仙隠深深闻逺鸡青山别在郡城西亦知好竹能开径只拟寻花共入溪
　　题画
　　迢逓云山隔逺溪微茫烟水带长堤秋来木叶多摇落日暮寒鸦不肯栖
　　逰园和吴光辅
　　雪外髙亭倚竹根石门幽径蹑苔痕重来花发应千树只恐渔舟失洞门
　　送桃与孔学在李尚文
　　千嵗仙桃不可期摘来翻恨寄君迟武陵太守如相问莫道秦人始种时
　　题张天彛山水卷
　　江上晴云起乱山行人长慕钓舟闲双鸿更背湘潭去南尽衡阳几日还
　　送杨彦才归南阳
　　南北云山万里余洞庭秋思近何如故园独傍隆中去落木萧萧见草庐
　　双燕图赠王惟中
　　鸟飞时绿树春湖南烟际徃来频明年社日君何处逢着新巢忆故人
　　送姚景翔归武陵
　　沙上清尊照舞裙暂时相值即相分明年花发秦人洞遇着渔舟定问君
　　方少府席上四首
　　故人之居湖水傍别有幽墅炎天凉听诗自喜当明月把酒先尽夕阳
　　有酒其如醒者何题诗予愧古人多已辞醉后能骑马敢比书成欲换鵞
　　翠防临觞拂素筵一嚬一笑使人怜多情竹影留归骑何处菱歌起别船
　　归舟欲行且复住故人有客解相存也知为米求彭泽不是携家隠鹿门
　　别刘焕宗
　　潇湘江上旧逢君无数青峰映白云明日扁舟却相别洞庭烟树緑纷纷
　　题饮马图
　　一斛寒泉照紫骝萧萧骏尾动髙秋夜来枥上西风满忆傍寒云饮陇头
　　题兰亭图
　　胜日山隂共赋诗风流犹想醉书时如今池上无余墨长使人间学断碑
　　题辋川图
　　摩诘归来爱辋川清辞妙墨使人传江山故业浑千变文物余风见百年
　　简孔伯明知事
　　昔别长沙失送君岳阳音问日相闻幙中尺牍应稀少时出藏书校古文
　　捕鱼图
　　落木萧条沙渚空截江渔网暮含风天寒紫蟹应无数便拟持螯坐短篷
　　题潘文学扇
　　闻説幽亭近水开微风时自竹间来惟应为客通三径尽日清谈不遣回
　　简邓仁康
　　洞庭之南地卑暑况复长夏少相亲归舟夜发青枫底忽到巴陵逢故人
　　简善道原
　　湖南五月洞庭秋杨栁深深系客舟遥忆郡斋无一事题诗频到岳阳楼
　　简杨好问
　　湖亭初得寄来诗几度长吟恨别离近日扁舟洞庭野雨中多是忆君时
　　题画松四首
　　石角槎牙折断崖雨声萧飒动髙斋忽疑落日翻林影半树参差照水涯
　　石上枯株老伏苓尚余孤干倚青冥若为借向天河里夜夜浮槎载客星
　　太山祠下古时松雷雨苍茫已化龙忽向人间见竒画老枝犹恐袭秦封
　　遥忆商顔松色青女萝枝上醉眠醒自从四皓安刘后嵗暮何人采茯苓
　　题松庵上人墨葡萄七首
　　磊磊珠得露垂蜿蜿翠蔓与风宜向西万本无人见时有山僧学一枝
　　奉使初从塞外过车前烟蔓翠婆娑江南妙墨今无数未及张骞见得多
　　初月生林白露垂近檐秋色正离离西风一夜明珠满却是骊龙睡着时
　　汉苑寻常露下时月明髙架影参差上林近日无来使肠断江南见一枝
　　露颗含香近客衣蜜蜂蝴蝶绕藤飞夜来应值骊龙睡探得明珠月下归
　　葡萄十丈翠蜿蜒叶底骊珠万个悬昨日大风翻架倒一枝吹堕衲僧前【为僧题】
　　南岳山僧工学幻空庭长爱翠婆娑若教亲见苑西种醉墨淋漓意更多
　　和宓子与送圭峯僧二首
　　飞锡翩翩去玊京也知富贵视来轻清江树底天寜寺讲罢长廊看月生
　　官道垂杨接帝京飞花浑傍驿帆轻扬州南去春多雨一夜船头报水生
　　题山家小景八首
　　万壑苍苍云气昏石泉斜落古松根前林欲暝僧归晚应听钟声到寺门
　　浴鳬飞鹭聚寒塘落鴈归鸦映夕阳忽忆湖南烟树里倚阑秋思正茫茫
　　松下孤亭映古茨幅巾来徃静相宜门前一水应如镜照见龙髯落半陂
　　窈窕松杉入白云千峯何处覔夫君中洲雨过多芳草谁见哦诗坐夕曛
　　门外千峯含緑姿居人衣服似秦时仙源直在桃花里世上渔郎未得知
　　清溪白石无人到古木苍藤徧水涯日出羣鸦浑去尽山鸡照影独多时
　　鴈起秋空树色遥行人江上驻归桡海门东去应千里白日微茫见落潮
　　花底溪流暖映空石边林气翠含风轻舟似识秦人洞直上寻源或可通
　　酬杨谦三首
　　江路垂杨乱客愁藕花时节忆同舟鸳鸯鸂频相近空使愁人欲白头
　　玉树秋清白露垂东逰取醉莫多时金陵小妓能相恼应解明珰乞赠诗
　　吴女娇歌倚画船栁摇轻翠映婵娟风流妬杀金陵子费尽黄金学步莲
　　题蒙孤峯小像
　　紫髯萧森朔漠气白飘飖岩石间絶似仙翁遗世虑千峯松下采芝还
　　题廖衡瞻墨梅
　　别来江树雪参差月夕寻常梦见之昨日双溪重照影春风犹识嵗寒姿
　　送孔庭防之桑江廵检并简邓和仲虞伯雷二宪掾二首
　　一骑弓刀入桂林桑江孤障暮烟深西南地重多烽燧近喜羣偷已就擒
　　宪府诸郎总好文将诗烦为道殷勤应怜小弟官同冷日日登髙望白云
　　题萧敬仲墨龙
　　阊阖迢迢白气通九江云起墨潭风夜来仙杖无寻处应向人间作嵗丰
　　送兰隠上人游方
　　清江江头芳草春林深尽日不逢人明朝散入千山去叶叶清香是法身
　　题画罗汉二首
　　流水溅溅出石间应真游处碧波闲惟应此去天台近杖锡时时共徃还
　　听法归来忆梵天临流坐石意萧然如何不作飞空去却爱山中弄石泉
　　寄赵徳隆检校二首
　　红叶千林对夕曛黄花三迳踏秋云鴈来莫厌书频寄江上长吟正忆君
　　钟陵城郭俯江波画省沉沉散玉珂检校幕中清似水新诗应比别时多
　　台宪今时倚旧臣严君风采照湘滨行骑骢马逢南使肯寄双鱼问逺人
　　题嵗寒图
　　梅花乱开修竹里孤月正挂苍松尾空山嵗晏忆同心谁见幽人夜深起
　　半身松图
　　老树龙鳞杂古苔晴云气扑衣来惟应咫尺论千丈莫以寻常拟大材
　　图
　　烟蔓萧条带守宫露团甘美熟秋风可怜旧日青门客説着东陵似梦中
　　木芙蓉
　　别院秋风起翠帷美人树底独含悲能言宋玊多情思肠断东墙乍见时
　　金沙
　　青鸟遥从汉殿回春风吹散九霞杯羣仙半醉归时晚绛节翩翩独后来











　　傅与砺诗集卷八
　　傅与砺文集原序
　　文章之兴也观之六经可槩见迨后之作者或善于叙述或优于论议往往以偏长见称矧咏歌之辞必声韵之叶而音节之谐又非徒贵于辞达宜兼之之难也自昔钜儒若唐之韩柳宋之欧苏王陈元之虞掲于文与诗皆兼精焉繇其学之富才之全是以能人所不能而名髙于一世吾郡之先辈傅君与砺希古之钜儒而有
　　合焉者也其官止于【原缺】　　　　广州文学卒之年才逾四十而文章之誉着海内盖其天才过人学识亦超卓范太史徳机先生居百丈峯之下自少承其面论口传者为多迨游燕都搢绅先生既咸奬饬而诸公贵人愿见惟恐后其才优禄薄固时所共惜君既卒后诗文俱尝刻之梓其诗乃范虞掲三先生为之序流传于四方也久矣君之弟次舟以后进愿见之多而旧刻不存乃取而重刻之且续刻其文属寅为之序寅自弱冠游乡校见君所为观澜赋固已知其名敬其为杰士且与君同邑生又同嵗月而君之才名播京师结交海内士寅屏迹岩谷穷居以老乃竟不识君然所以知君者亦深矣其为文舂容而雅畅质不失之俚赡不失之浮固宜与诗歌并传无愧于古之兼美者君子观之当知愚言之非妄也洪武甲子嵗冬十月蒙阳梁寅序











　　钦定四库全书
　　傅与砺文集卷一　　　　元　傅若金　撰赋　诏　防　制　表　笺
　　郊祀赋
