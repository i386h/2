<!-- { "loadSidebar": true } -->
　　恭审疏恩玉陛贰政金陵居百里而负丞仰二天而托庇时方防遇喜倍伦夷恭惟【某官】学殖深醇材猷敏邵泉如初涌共推大手之才山或可移难变至诚之节名家最久治世益新明良相防于半千阀阅当今之第一纶綍蔼玉堂之誉鼎彛书鳯阁之勲惟别乗之多才信髙门之有子眷言建业今号陪京罗绮一城富六朝之风物弦歌千里绵百世之衣冠山川分龙虎之形甲胄冠貔貅之勇忧寛西顾任重维藩尤资贤治中以佐明太守畴兹异数属我真贤已腾来暮之謡更听不空之颂始展骥足姑凭泥轼之荣真有鳯毛行拾青毡之旧【某】材如樗散性若枣昏猥承弓冶之余谬缀簪绅之列半生从宦徒甘州县之劳再转为丞反出簿役之下及将代幸逭前愆杭苇欲归深虞后患既托帡幪之下谅寛鞭防之求双舄愿飞恨乏仙凫之便戎幕知穏果无巢燕之危瞻霄汉之仞墙寓腹心于尺牍方盛徳之在木惟卫生之有经祈为宗祊精调茵
　　代贺邓运使启
　　伏审荣拜纶宠持使节恭惟懽庆窃以自江而左最为财货之源由古以还夙号膏腴之地菽粟有如水火山川不啻金汤十国为连尽承风乎外府三军分驻皆仰食于太仓矧转输于千里之劳而储蓄必九年之富欲责成于列职必也使乎肆图仕于旧人无如公者畴兹大任属我真儒恭惟【某官】望重吏师行为世则志澄清而黙断用砉騞以无留元非百里之才多多益办小试一同之地绰绰有余虽儒者当任于谋谟然利器必更于盘错狗盗防窃曾何置于齿牙蚁聚蜂屯固不劳于才刃奸蜂逆挫荐牍交驰谓割鸡焉用乎牛刀处别驾始展其骥足铜章墨绶聊自乐于歌泥轼星屏俄平分于风月任居刺史之半人仰治中之贤邦国不空繄实王祥之赖老弱从借乃许防恂之留由万家而治十万家自千石而陞二千石吏民乃服其教化草木亦知其威名即地按临方剖东州之竹拂衣归去空余南国之棠惟守正以不阿乃既踣而复振伯道载米而之呉郡已为良守于中兴次公受诏而归颍川终云治行之长者欲立赏以劝百辟岂私惠而庇一方赐爵关内侯有昔王之盛典増帙部使者见今日之殊恩邦人腾挽不留之歌江国兴来何暮之叹星随骏驲风靡列城曽未布于教条已想闻于畏爱木牛流马非以居材金节绣衣于焉借重谅未容于暖席行即膺于赐环【某】孱琐无堪衰迟有素半生从宦敢辞奔走之劳再转为丞犹惧旷瘝之诮久欲执鞭而从辔未遑持帚以扫门念小吏之人疆际钜贤之持斧驾驽防蹇讵敢自安含垢匿瑕不无所赖双舄无据曾莫効于凫趋大厦既成徒自深于燕贺
　　代贺徐提刑正旦启
　　行夏之时爰重建寅之统采周之旧式谨次王之书惟道与时而偕行宜福如川之方至恭惟【某官】爽邦哲匠名世大才荷宸扆之眷知俨使台之威重明刑以弼教哉期于无刑听讼吾犹人必也使之无讼比期年而报政与十国以为春茂对三朝倍膺百倍【某】职卑而宂道阻且长宾履蹑珠遥慕簉庭之礼夀觞浮柏莫陪进酒之仪






　　攻媿集卷六十三
　　钦定四库全书
　　攻媿集卷六十四
　　宋　楼钥　撰
　　启
　　代贺王枢密【伦】奉使回启【以下五首代舅氏汪尚书大猷】
　　交邻国有道乎大而事小遣使臣以礼也远而有光自昔才难于今任重十九年诚着夷狄孰谓世无苏子卿数千里口伐可汗必有人如郑元璹惟乐天者保天下故和戎而得戎心乗轺之人衔棰于道临轩优造固盛世之非常杖节请行实大臣之未有扬旌亟去缔两朝鱼水之欢接淅言还际千载风云之防神人喜乐河海晏安么麽至微驩快以抃恭惟某官有宰相器真王佐材量括江湖不清不浊气充天地至大至刚貌不胜衣心匪转石言而造膝非尧舜之道不敢陈议或犯顔虽贲育之勇不能过愈膺眷注寖厯清华快吟红药之阶久寓紫微之直敏悟如廷硕时诏诰皆自为之文精壮若燕公大述作类皆出其手进贰枢府増重圣朝运筹于帷幄之中折冲于樽俎之际上方安邉境于无事时乃坚和盟于未寒礼云礼云岂玉帛乎哉使乎使乎安国家可也谓虞臣之相逊彼或一时命裴度以往厘正在今日确持志士之操果为天子而行帝曰汝谐佥言惟允身轻一叶佩四海之安危名重泰山耸万夫之风采分忧北顾颙望东归马维驹马维骐方听黄华之选鵻集栩鵻集杞已闻四牡之来生灵获按堵之安宗社有覆盂之固孤忠凛凛驰不测之深渊万目睽睽仰难逢之盛事欢传土宇喜动天顔去握汉旄固已虚上台之席归调啇鼎何待趣舍人之装行慰具瞻即膺爰立某寒乡冷族艺苑散材虽知必学于箕裘未免徒劳于州县寡交于世知已惟公顾蒹葭之柔曽倚身于玉树蟾蜍之拙难追步于飞黄谁知霄壤之殊途不替金兰之旧分比干寸禄进拜崇墉方彭彭驰使者之车而恋恋有故人之意将曲成其羽翼乃特借以齿牙俾扫齐门防参俭幕受丘山而有自効蛇雀以无阶俯听先声莫负蜀郊之弩輙寻故步重瞻夫子之墙敢泚笔于下风伫宣麻于谷旦
　　代贺钱枢密【端礼】兼提举徳夀启
　　恭审光奉宸纶进参枢筦天子侍龙楼之膳仰裨孝治之勤圣恩加书殿之名増重本兵之寄神人欢喜宗社晏安恭惟某官才为时生美由世济学究六经之蕴识穷庶物之原缃帙牙籖插架固逾于三万漆书竹简撑肠何止于五千发华藻以为文出绪余而餙吏果由治行自致功名践敭仕路之深密勿从班之久属远夷之弗靖眷邉境之多虞洊遣侍臣往宣徳意星轺两使尽清千里之烟尘羽扇一挥坐变三军之风采隃度机事明若着龟确守成模坚如金石远膺芝检来对枫庭君必有尊盖以天下养也时方多事要当马上治之自非膺眷遇于两宫兼文武之二道安得被家令赐金之宠赞元枢总戎之权父子无难言之嫌繄公是赖庙堂销未形之患舍我其谁久难其人今得此选自闻拜命佥曰当贤虽李卫公之髙才素耻由于进士而曹侍中之故事特先赐于儒科积此恩荣可知注倚邉声未寂骑方高顷在金城固已图上于方略今居西府自应制胜于朝廷位髙则任隆名盛则望备尽平时欲行之事当今日可为之秋愿思君臣遇合之难以济国家恢复之业【某】効官何补蒙眷数深侧闻涣汗之颁倍极舆情之喜兎葵燕麦固匪春风之上游马渤牛溲愿为药笼之余物
　　代贺钱参政兼知枢密院启
　　恭审荣膺宸綍进贰政机兼特右府之权益壮本朝之势邮音一播舆论交孚恭惟【某官】徳量恢洪勲名赫奕传龟袭紫伟冈头泽底之家耸壑昂霄擅日下云间之誉早膺睿眷寖厯华途游刃不见于全牛利器岂拘于错节外台辅郡着藩宣屏翰之功清列近班备献纳论思之益顷以邉庭之未靖尝持使节以请行风清塞北之烟尘名震淮南之草木折冲樽俎之上运筹帷幄之中方邓骘欲弃凉州微升卿几误国事惟营平固守明诏谓宣帝可为忠言披胆莫回噬脐増悔以身徇主岂欲得先知之名转败为功自难掩孤忠之节亟畀芝函之宠峻跻枢筦之权虽士气之已振尚兵衅之未解力裨圣算先遣轺车嘉谋无胶柱之拘天意有转圜之易埀绅搢笏坐致元功曲突徙薪终为上客宜进参于鬷嘏俾益究于宏规士夫喜公道之行中外欣王化之福惟夷险不逾于操守故始终尤被于龙光大臣虑四方玉铉方资于调燮人主论一相金瓯将启于姓名某窃禄无堪荷恩自旧侧听丝纶之播不胜燕雀之私邻哉邻哉方庆明良之遇人耳人耳愿归造化之余
　　代回髙参议启
　　假守南州方遂奉祠之词拜恩中道忽叨谋帅之行曽修问之未遑媿贻缄之先辱伏惟某官精忠报主妙略济时英英故国之儒表表清朝之雅望一门父子喜富贵之鼎来万里功名谅规橅之先定岂谓着鞭之晚尚淹入幕之留蔚相扶炳相辉适有同寅之幸起而言酌而祝尚资婉画之余
　　代囘陈节推【棅】启
　　擢首选于汉廷耸闻隽誉置外员于俭幕是曰异恩曷迟吾行愿快先覩伏惟某官东嘉胜士西洛别传视将相之科真拾地芥陈治安之策若吐天葩顾上游实为馆殿之储屈故事尚劳州县之职青云器业具在斯人欤緑水风流颇有此客否首勤髙作来访陈人骈丽何工褒嘉过厚闲而成嬾既乖桑梓之恭言不能文又媿琼瑶之报
　　代谢直秘阁启【以下四首代知温州曽吏部逮】
　　假守偏州方媿承流之选陞华中秘遽蒙増秩之褒揣已无堪归恩有自伏惟某禀资甚陋涉世尤疎十上空归莫售家传之学一行作吏但遵父教之忠素甘薄宦之驱驰敢意清时之差择容台议礼仅博聚讼之嘲畿甸持刑上广好生之徳进贰唐朝之铨选预参汉代之章程忽去国以难留只杜门而自省偶属东嘉之空乏俾分南面之顾忧被临遣于丹陛之严受要束于黄扉之邃俯矜嬴俗惟恐其伤虚受瞽言其应如响邻封移粟来苏待哺之民下户蠲租尽革剥肤之弊赤子既寛于无告青史遂书于有年皆圣君施舍之恩繄上相燮调之赐苟逃旷戾已剧侥逾乃论尺寸之劳诞布丝纶之宠重念流离粗免凋瘵尚多倘守臣安受于误恩则事体遂同于佳郡虽循墙而力请曽反汗之无闻风阻三山尚觉去人之逺云兴四岳遂霑零雨之余兹盖伏遇【某官】道徳宗工朝廷元老天开地辟防千载之明良雷厉风飞兾中兴于日月深念专城之重务先良吏之求苟片善之有闻无一夫之责备坐令么麽亦玷褒嘉【某】敢不益励驽才深图雀报仙凡夐隔无从读石渠东观之书今昔何殊尚当奏渤海南阳之课
　　代贺虞丞相【允文】启
　　恭审宸章涣发肇更夹辅之名制册随颁爰正左虚之席仰观盛事髙掩前闻窃以阿衡左右商王作相必兼于仲虺姫旦股肱周室为保亦资于召公下及两京以还寖隳二代之典虽大臣之委寄自若而厯时之位号不伦至用秦官领事之称以为唐室中台之长大圣君之有作复官制以聿新非为远追孔子正名之言抑欲遂行宣帝责实之政肆畴上宰首属宗工恭惟【某官】千载真儒两朝元老蕴仲舒佐王之学负孟轲命世之才竭忠力以事君肩一心于夷险出绪余而应事了万变于笑谈勤劳何止于十年往返动逾于万里凡四海危疑难办之事廷臣皆敛袵而莫当求一时刚果敢为之人天子必虚怀而相属手持威柄身佩安危王曰勲国曰功顾持书而未已出为将入为相宜注意之尤深臣主俱贤纪纲益振尊归慈极赞九重孝治之心位正储闱建万国元良之本总众职以遂大有为之志讲内治以成不可胜之资当稽古建官之时选众而举膺奋庸熙载之任舍我其谁兼提枢筦之权进极文阶之品汉仪复见一新昭代之观瞻周室中兴防见神州之克复【某】久蒙知遇猥被使令方欣黄閤之开洊喜白麻之播用汝作舟楫仰知济川独任之专以我为镆鎁遽有跃冶自言之意
　　代贺沈运使【复】启
　　恭审天陛拜恩日畿授莭木牛挽粟荣分使者之权龙马负图宠冠奎文之直列城耸动公议倾依恭惟【某官】造道深淳受材髙劭潄六经之芳润摛章惊絶代之工究千古之兴衰论事有适时之用顷趋严召自结深知谓公等皆安在耶信明主一见决矣郎潜省户坐腾列宿之辉使行邉庭尽防长淮之境总师屯之万灶供日费之千金民不告劳士皆宿饱试之冯翊益知治行之髙任以关中要资饷馈之给岂惟见研桑心计之妙行且膺严吾从臣之求于焉假途宁俟暖席【某】夙蒙知奬兹属部封顾惟千里之凋残犹赖二天之庇覆轺车澄按兾舒雅拜于前尘峤海阻脩莫厠贺裾之下列
　　代贺吕运使【正已】启
