<!-- { "loadSidebar": true } -->
　　以上所言，皆昔在闽中知见者如此。今去闽久，情事或又有更易，且阁下以明睿之资，负果毅之力，当机立折，固无俟于鄙言，而犹哓渎左右者，不愿虚善人受言之问，抑欲假此求大君子之教也。傥蒙诲其不逮，是则所深幸耳。陶泉先生竟病不起，其遗缺圣明简放刘星轺都转，现在常熟，可即来。莹俟交替后，即拟请咨引见，肃此具复。

　　○与毛生甫书（己亥四月）

　　去冬得两书，并诗册及李申翁书，悉近状窘乏，而仆六月发书，竟未到，继知其舶遭风。是时方办贼事，未再作问。今岁又两得手书，方喜与练立人相处。何意立人暂辍任去，现计吴中无复可托为足下计者。陈梁叔嘉礼虽成，而困于山左。海外人无从着力，蕴结曷已。仆在此心事亦殊恶劣，聊为言之。

　　台本沃土，其民士多富而好义，乃自道光六年械斗、十二年张丙作乱，两用大兵。十四、十六两年乱民再扰闾阎，元气荡然。有司亟谋善后，修城、建仓、积榖，一切派捐民间，复兴建考棚，动辄数万。创痍之后，其何以堪？又前此嘉义被围时，官借绅民数万金，事平不偿。前守某复呵责之。以是富者疲于捐赀，义气亦衰。此民之困于人者也。台人皆食地瓜，大米之产全为贩运，以资财用。比各省皆熟，米客不至，台人苦榖有余而乏日用。富家一切兴作皆罢，小民无从觅食。盗贼益多。此民之困于时者也。地方官办公，全赖钱粮正供羡余。今以民间缺用，虽大稔之年，而赋贡不前，追呼所入，十裁六、七。富岁民欠转甚于荒年。此官之困于民者也。自张逆乱后，贼党一万数千人，散在民间，时思啸聚。五、六年来，抢劫殆无虚日。有司捕盗，全赖悬赏购线，破获一案，费数百金，而岁常数十案。此官之困于盗者也。台镇自张逆乱后，倡练精兵之议，此正务也。而练兵经费，每岁取之官捐，文自道府厅县，捐万金；武自参游都司，供用亦数千金。即如仆，每岁亦捐千六百金。按季送给，否则有鼓噪之虞。台镇每年南北两路出巡，皆以重兵数百人从；所过厅县，供费自一、二千金，至二、三千以为例。此官之困于兵者也。

　　官民之困既如此矣，而更有危乱之忧。张逆余贼，皆无业之游民也。迫之，则立反。置之，则日事劫掠。去岁春夏间，嘉、彰地方忽有树生刀枪、浊水澄清之异，民间以为乱征。其势岌岌。台镇练兵虽勤，而不得民心，即诸营亦颇怨之。以重困之官，抚重困之民，将骄悍之兵，而处必反之势，此所以到任后日夕筹维不能安枕者也。除患必先固本，惟有躬行俭约，以清治源，裁减各属供应，去其陋规之甚者，以纾官力。撤辕门差事，一切署中自备，革去道役例差之病民者，停诸工作兴举之科派勒捐者，以苏民困。根本既固，然后督饬有司，急捕巨盗，九十余人，悉置之法，闾阎稍安。然匪徒甚众，策其反谋未能已也。乃请于督抚，行联庄收养游民之法，使嘉、彰二邑各庄头人查其本庄少壮无业而惰游者，除常为乱首或大盗、杀人正凶三者不赦外，余皆免究。籍其姓名年貌，以为庄丁。由本庄醵钱养之，使巡守田园，逐捕盗贼，颁示委员，周历诸庄。自七月至于九月，所收游民八千有奇。略以兵法部署之。

　　由是，贼党皆为义勇。其势乃衰。及九月，闻北路贼将起，亲至嘉、彰一路，督营县破获，在地诛之。南路贼起，亦飞饬县营驰往破散。两路擒斩逆匪积盗二百数十人，地方安谧，未有蹂躏。最后，中路贼起，台镇自将兵出，贼皆溃散。仆亲往军中督营县先后擒其渠魁从贼六十余人，镇军复入内山穷搜贼巢，获其山东大王。各路亦报获贼匪百数十人。全台乃定。仆以九月初七日出巡，十二月初五日还郡。台镇以十一月二十四日出军，正月十五日旋师。所至捕诸反贼，摧朽拉枯，民自擒献，由其党先已收为义勇，虽有倡乱，而附和者少，故破之易也。先后入奏。幸免劳师糜饷，残害闾阎。新春以来，则比户弦歌，如未尝有寇者。此去岁筹办台事之大略也。

　　来书以戢威用恩相勉，计此次先后擒诛贼寇，不过四百余人，而收养者八千有奇。闾阎被贼之地，无所残害，以此报命可乎？足下此时竟安，在申翁能健（？），慰甚。去岁七十，未有以寿，容图之。练明府顷在何所？春木自楚中有书来，亨甫不知消息，植之仍在粤未归。去年舍下丧一小女，家兄亡两孙，内有一最佳者。可悼之至。

　　○与汤海秋书（己亥四月）

　　海秋仁弟阁下，去夏到台湾，未一致书，以地方多故，筹所以安全之，不欲空言渎清听，负知己相爱之意。幸地方粗安，阁下康济为怀，识议宏达，谨以近日情形言之，可以共商榷也。

　　台湾在大海之中，波涛日夕震憾，地气本浮动而不静。其人皆来自漳、泉、潮、嘉，尚气轻生而好利。睚眦之怨，列械为斗，仇杀至于积世。故自孩幼，即好弄兵，视反乱为故常。初不必年岁之凶荒、官吏之不肖也。而年岁与官吏，亦即为乱之隙。无隙庶可不变。即有变乱，而无所害，是则治台之术也。台自道光五年闽粤械斗、十二年张丙作乱，当时大兵虽云平定，而攻剿擒斩者，不过十之一、二。其巨魁贼党万数千人，犹在闾阎，时思啸聚。十三年之许戆成、十六年之沈知，皆其遗孽也。上年春秋间，嘉、彰道傍树枝忽变刀枪之形，虎尾溪浊水忽清，民间以为乱兆。匪民所在百年为群，肆行劫掠。台人所产米糖，惟以商贩为利，比岁闽、浙皆熟；米贩不至。富人乏用，一切工作皆罢。游手无业者，莫从得食，益有乱心。昔人言凶岁多盗，不知台民固丰年亦多盗也。是以下车首严捕盗之令，捕斩九十余人，而盗风未已。策秋冬之间必反，非有以解散而安置之不可。盖若辈自十二年后，反谋熟悉，其胆愈张。更有蠢动，其祸必烈。而自来言弭盗者，皆以清庄编查保甲为言，愚窃以为不可。盖游民散在各庄，为匪尚易捕治，一行清庄，则匪人无所容，是驱之为乱矣。且大奸倡乱，向以若辈为羽翼，而自官招之，即为义民，与其既乱而招之，何如未乱而用之？若辈为用，则贼党散，势孤必易成擒矣。

　　台之南路为凤山一县，中路则郡城也。嘉义、彰化、淡水厅皆为北路，道里绵长。嘉、彰盗贼尤多。彰化民多习鸟枪，形势隔远，一有蠢动，则嘉义及中南两路皆掣其后。前人往往受困，故治台以北路为亟，而彰化更在所先。日夕筹之，乃为联庄收养游民之法，使嘉、彰二邑民庄联结互守，头人查其本庄无业荡游者，其醵钱米收养之，以为庄丁。数百人之庄，养十数人，数十人之庄，养五、六人，或三、四人。无事则巡守田园，有事则逐捕盗贼，刊刻示谕，委员同地方官周历众庄，编查庄丁年貌名册，略以兵法部署之。自七月至九月事竣。凡收养嘉、彰两邑游民八千余人，皆劲旅也。九月间贼果四起，风谣颇盛，兄出巡北路，督饬县营捕斩裁二百数十人。北路遂平。南路贼起，亦驰檄台、凤二县会营捕获百余人，镇军复出巡以镇定之。南路亦平。贼无蔓延。兄以彰化最远，亲驻久之，无敢动者。至十一月，中路台、嘉之间，贼起攻湾里街汛，以有备却退。所召各路匪民，已先为庄人收养，无应贼者。营县驰往，贼遂溃，再约内山贼出攻店仔口汛，戕兵三人，镇军闻之，立统大军出剿，贼复奔溃。此十一月二十三日事也。兄亦自彰化驰至军中，获贼首胡布及戕兵之贼十二人，先斩以徇。兄于十二月初五日回群，三路皆平。大军仍驻店仔口督捕逸匪，入山穷搜，击斩擒捕百余人，全台大定。正月十五日，镇军旋师。此上年筹办全台之大略也。

　　然此第为弭乱一时之计，而台湾近时之病，固不止此。其大者则在乎官民两贫。官贫则心有所馁，不暇远谋。民贫则争利愈急，难与为善。古人云：瘠土之民好义。此言地土本瘠之民，习于勤俭，故无淫佚之思也。若台本沃土，民久习于奢淫，富而忽贫，常人且不能安分，况海外浮动之区乎？以不暇远谋之官，治难与为善而且思乱之民，必无济矣。夫官胡为而贫也？官赖维民，民赖维物。物力耗竭，富安从来？台民生财之道，一曰树艺，二曰贸迁。及其敝也，一耗于奢淫、二耗于词讼、三耗于械斗、四耗于乱逆、五耗于盗贼并至，其竭固宜。今欲治之，必先富之。其道奈何？曰养其所以生，去其所以耗而已。夫民有地，自能树艺。民有货，自能贸易。惟有扰之者，斯害其生。苟去其耗，则得其养。二者虽殊，其道一也。今吾躬行节俭，凡道署中向所取给于属吏者，减之、裁之。吾不扰吏，然后可使吏不扰民。凡奢淫之事，以渐禁止。所谓耗者，去其一。督饬所属，勤理狱讼。不能无讼也，惟速结之。所谓耗者，去其二。一县千数百庄，庄有董事十数，董事举一总理，理之、董之，能无械斗者有赏，斗者有罚。所谓耗者，去其三。周防于未乱之先，迅办于为乱之始，善筹于既乱之后。所谓耗者，去其四。家自为守，人自为保，无业者有以资生，为盗者即行捕治。所谓耗者，去其五。去此五耗，民乃可生。生得其养，比及十年，富将可复。治台以此其庶几乎！夫治国比于乱丝，必得其端。不得其端，益滋棼耳。非善治也。愚见若此，质之足下，幸有以教之。计足下补户曹久，当有转迁，由京察而外简，庶可行其素志，利济民物，日跂望之。

　　○上督抚言全台大局书（庚子四月）

　　台湾孤悬海外，南北绵亘千数百里，地气本浮，人心好动，命盗案多，甲于通省，分类械斗，变生顷刻，布谣胁惑，谋逆造反，习以为常。治理弛张之道，与内地迥不相同。南北两路情形，又与郡城大异。盖郡城有镇道府重兵镇守，奸民尚知所畏。嘉、彰一带，毘连内山，为匪类渊薮，随捕随聚，诛不胜诛。且若辈视死如归，地方官驾驭稍失其宜，即激成大案。自康熙二十二年平台以来，迄今一百五十余年，奸民倡随机数十起，大半起于嘉、彰而南路响应，统计全台之势，嘉、彰两县既要且繁，最称难治。台、凤两邑稍次。淡水厅又次之。噶玛兰为山后新开之地，离郡城十三站，险阻崎岖，鞭长莫及。解犯提案，甚费周章。幸地止弹丸，尚称易治。澎湖厅孤悬海中，户口不及十万，地瘠民贫，命盗案皆归台邑承审。澎厅不过勘验捕犯而已。是兰、澎二厅皆要而不繁。

