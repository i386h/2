<!-- { "loadSidebar": true } -->
　　扬雄作反骚广骚班彪作悼骚梁竦亦作悼骚挚虞作愍骚应奉作感骚汉魏以来作者缤纷无出屈宋之外茂秦之言是也以予观之宋不如屈况其他乎古云离骚离忧也又有骚离见于宋人困学纪闻亦竒矣又枚乗始作七发后有傅毅七激张衡七辨崔骃七依马融七广刘向七畧刘梁七举崔琦七蠲桓麟七说李尤七疑刘广世七兴曹子建七啓徐干七喻王粲七释刘卲七华陆机七徴孔伟七引湛方生七欢张协七命顔延之七绎竟陵王七要萧子范七诱大抵驰骋文词而欲齐驱枚生也七发来自鬼谷子七箝之篇余谓诸作逊枚生逺甚犹之作骚不及屈原也杜子美七歌来自十八拍李空峒亦作七歌未免生吞活剥之诮矣
　　七
　　韦苏州曰窗里人将老门前树已秋白乐天曰树初黄叶日人欲白头时司空曙曰雨中黄叶树灯下白头人三诗同一机杼司空为优善状目前之景无限凄感见于言表余所见与茂秦不同司空意尽不如乐天有余味初字欲字妙有含蓄老泪暗流情景难堪更深一层
　　八
　　茂秦云山房随笔四禽言一曰鹁鸪鸪鹁鸪鸪帐房徧野相欢呼阿姊含羞对阿妹大嫂挥涕看小姑一家不幸俱被掳犹幸同处为妻孥愿言相怜莫相妬其人不是女故夫此作读者尚不堪况遭其时乎又马柳泉卖子叹曰贫家有子贫亦娇骨肉恩重那能抛饥寒生死不相保割肠卖儿为奴曹此时一别何时见遍抚儿身防儿面有命丰年来赎儿无命九泉抱长怨嘱儿切莫苦思量忧思成病谁汝将抱头顿足哭声絶悲风飒飒天茫茫此作一读则改容再读则下泪三读则断肠矣愚谓鹁鸪鸪词意虽盖罹乱离之变世不恒有若卖子叹则情真语酸富贵之家喜用鞭笞者宜发深省陶渊明所谓此亦人子也萧頴士不得以博奥矜长矣
　　九
　　诗法曰事文类聚不可用盖宋事多也后引苏黄之诗以为式教以养生之诀继以治病之物可乎茂秦视苏黄诗为何物耶又唐人歌诗如度曲可以协丝簧谐音律晩唐格卑声调犹在及宋柳耆卿周美成辈出能为一代新声诗与词为二物是以宋诗不入弦歌也词曲自六朝已然不始于宋唐诗可入歌谱者亦少茂秦此论亦谬又严沧浪曰学其上仅得其中学其中斯为下矣甚有不法前贤而法同时者李洞曹松学贾岛唐彦谦学温庭筠卢延让学薛能陈履常学黄山谷予笔之以为学者戒夫诗以求工为主何以同时便不可学如皮日休陆龟防贾岛孟郊卢仝马异刘沧许浑诸人皆有心相肖天然匹偶彼此同学之意黄山谷苏门六君子之一也尝云子曕诗句妙一世乃云学庭坚体盖退之戏效孟郊樊宗师之体以文滑稽耳如山谷斯言爱之斯学之苏且学黄也
　　十
　　茂秦曰麈史云王得仁谓七言始于垓下歌栢梁篇祖之刘存以交交黄鸟止于桑为七言之始合两句为一误矣大雅曰维昔之富不如时颂曰学有缉熙于光明亦非也盖始于击壤歌帝力何有于我哉雅颂之后有南山歌子产歌采葛妇歌易水歌皆有七言而未成篇及大招百句小招七十句七言已盛于骚但以参差问之而观者弗详焉余一日读击壤篇细玩文气语韵另为句读日出而作【句】日入而息【句】凿井而饮【句】耕田而食【句】帝力【句】何有于我哉【句】末一句乃歌余之曼声也不入韵盖彼时之民安田里乐耕桑感激之意深实目覩帝力之勤劬以成雍熙之化何有于我谓君劳而民自逸归美于上之词也若云我民之日用饮食与帝力何渉则后世悍俗不可训矣王者之民皥皥如也亦谓气象则然非市恩小惠之比岂有以尧舜之民而不知感泽者乎歌有曼声即今曲之尾声也如此读则击壤歌非七言之祖矣
　　硕人
　　风人之防徃徃含蓄不露意在言外读硕人篇大槩可暏矣首章言族类之贵二章言容貌之美三章言始来亲厚之意皆未说出卒章似可以露矣河水洋洋五句只极状嫁来时所歴之境却以庶姜二语终之婉挚多风蕴借有味非善读诗者不知也杜甫之诗无以复加其去三百篇逺甚如千家今有百家存哀哀寡妇诛求尽独使至尊忧社稷诸君何以答升平俱少含蓄亦大失三百篇之遗意矣
　　秦风
　　小戎四章竒文古色斑斓陆离读至在其板屋乱我心曲二语逸情絶调悠然无尽今之学诗者无论古体近体凡收处皆当从此神防
　　许浑
　　杨慎曰唐诗至许浑浅陋极矣而俗喜传之髙棅编唐诗品彚取至百余首甚矣棅之无目也棅不足言而杨仲选唐音自谓详于盛唐而畧于晩唐不知浑乃晩唐之尤下者而取之极多仲之赏鉴亦羊质而虎皮乎陈后山云近世无髙学举俗爱许浑又凌歊台一篇谓浑目不观书徒弄声律以侥幸一第如此予谓声律之熟无如浑者七言拗句如岭猿羣宿夜山静沙鸟独飞秋水来孤舟移棹一江月髙阁卷帘千树风一声溪鸟暗云散万片野花流水香刘伶台下稻花晩韩信庙前枫叶秋两岩花落夜风急一径苇荒秋雨多拗字声律极自然可爱又如兰叶露光秋月上芦花风起夜潮来村径绕山松叶暗柴门临水稻花香花盛庾园携酒客草深顔巷读书人舟横野渡寒风急门掩荒山夜雪深寒云晓散千峰雪暖雨晴开一径花牛羊晩食铺平地雕鹗晴飞摩逺天暖眠鸂鶒晴滩草髙挂狝猴暮涧松对岸水花霜后浅傍檐山果雨来低亦自挺拔兼饶风致似不可过诋丁卯也
　　三句一韵
　　余官楚中得陵雷何思太史诗集读之有听雨一篇三句一韵以为创作古无此格载之山防诗话中及阅宋防稽髙菊磵纬畧秦碑三句一韵引证甚确梁书范云传曰竟陵王子良为防稽太守云为府主簿王登秦望山云以山上有秦始皇刻石三句一韵人多作两句读之并不得韵又加大篆人多不识乃夜取史记读之暨登山子良命賔客读之皆茫然末问云云曰尝读史记见此刻石文读之如流水子良大悦按老子明道若昧夷道若类进道若退上徳若谷大白若辱广徳若不足建徳若偷质直若渝大方无隅大器晩成大音希声大象无形文皆用韵三句一易秦望山石刻文亦犹是乎始知三句一韵诗雷太史非无所本也
　　鳬盟説杜
　　少陵江上值水如海势诗为人性癖耽佳句语不惊人死不休老去诗篇浑漫兴春来花鸟莫深愁新添水槛供垂钓故着浮槎替入舟焉得思如陶谢手令渠述作与同游申鳬盟説杜甚谯让之谓与题无渉此老无故作矜夸语抑又陋矣余初学时亦以为然后官楚入黄州泊舟港口约叶井叔登赤絶顶纵目千里命酒豪饮俄而潮平月上风露苍凉有白鹳数百只鸣于树间井叔顾余曰望水天之一色呼周郎而欲出子不可无诗余瞪目不答井叔又曰子陶谢手也何逊谢焉余静黙久之因悟少陵此诗盖目触江上光景思成佳句以吟咏其奔涛骇浪之势而不可得废然长叹曰性癖曰惊人言平生所笃嗜在诗也曰老去漫兴与晩节渐于诗律细似不相属谦辞也曰花鸟莫深愁言诗人刻毒遇一花一鸟摹写无余能令花鸟愁也今老无佳句不必深愁矣花鸟尚然况值此江势之大闭口束手能复有惊人篇章耶故只可添水槛以垂钓着浮槎以闲游而已若述作之手非陶谢不可吾则何敢悠悠千载犹思慕陶谢不置焉少陵殆抑然自下者全无矜夸语气言在题外神合题中而江如海势之竒观隐跃纸上矣何谓无涉固哉鳬盟之说杜也
　　原上草诗
　　刘孝绰妹诗落花扫更合丛兰摘复生孟浩然林花扫更落径草踏还生此聮岂出自刘欤白乐天咏原上草送客诗野火烧不尽春风吹又生一句之意分为两句风致亦自不减古人作诗皆有所本而脱化无穷非蹈袭也
　　杜牧徐渭
　　牧遣懐诗云落魄江南载酒行楚腰肠断掌中轻十年一觉扬州梦占得青楼薄幸名又才子风流咏晩霞倚楼吟住日初斜惊杀东邻绣床女错将黄晕压檀花此二诗乃牧在扬州为牛僧孺书记时作也牧负才不覊日为放浪狎邪之行僧孺纵其出入且遣人易服随后潜防之其爱才如此数百年后山阴徐渭得胡太保宗宪而事之草露布为幕府上客放浪狎邪无复拘束亦如牧之在扬州然余于此叹杜徐二子之竒尤叹牛胡两公之爱才前后一辙也乙亥暮春望曰书
　　雪诗
　　甲戌嵗除前三日大雪一时文士饮酒赋诗流传都下其分题则谢傅袁安王子猷李愬吕徽之又钱思公洛中遗事也次日客过予言之云如旗亭画壁之类雪事正多予谓世传七贤过关图乃唐开元日冬雪后张说张九龄李白李华王维郑防孟浩然出蓝田关游龙门寺郑防图之观元虞集有题孟浩然像诗风雪空堂破防温七人图里一人存又前人诗云二李清狂狎二张吟鞭遥指孟襄阳郑防笔底春风满摩诘图中诗兴长岂非一证又李商隐送王校书分司诗云多少分曹掌秘文洛阳花雪梦随君定知何逊縁聨句每到城东忆范云再漫成一絶云不妨何范尽诗家未解当年重物华逺把龙山千里雪将来拟并洛阳花二诗亦不知所指按何逊与范云聨句诗云洛阳城东西却作经年别昔去雪如花今来花似雪大意可见皆足为咏雪之一助也
　　诗文演法
　　余尝谓白香山琵琶行一篇从杜子美公孙大娘舞劔器诗得来临颍美人在白帝法曲妙舞神扬扬与余问答既有以感时抚事増惋伤杜以四语白成数行所谓演法也鳬胫何短鹤胫何长续之不能截之不可各有天然之致不惟诗也文亦然杨升庵曰郭象庄子注云工人无为于刻木而有为于运矩主上无为于亲事而有为于用臣柳子厚演之为梓人传一篇凡数百言毛苌诗传云涟风行水成文也苏老泉演之为苏文甫字说一篇亦数百言皆得脱胎换骨之三昧知此则余之论白杜之诗了然无疑义矣
　　竹枝
　　山谷自荆州上峡入黔备尝山川险阻因作二叠传与巴人令以竹枝歌之云鬼门关外莫言逺五十三驿是皇州又鬼门关外莫惆怅四海一家皆弟兄自云可入阳关小秦王余只觉其调俚其言浅不及刘梦得竹枝词多矣比之古乐府巴东三峡巫峡长猿鸣三声泪沾裳奚啻千里
　　闲情赋
　　渊明之赋闲情柔姿丽语大非髙士本色苏子瞻曰渊明作闲情赋所谓国风好色而不淫正使不及周南与屈宋所陈何异然亦曲为解嘲耳孰谓挂冠髙尚人便无冶思艳态也
　　代作
　　余老患怔忡之病不能作诗一槩酬应泛作皆他人代为之如有不可人代代必不如我意者则仍已作也昔韩昌黎曽代张籍书苏子瞻曽代张方平疏代固未可少然捉刀者亦甚难矣

　　古欢堂集卷十八
　　钦定四库全书
　　古欢堂集卷十九　　　　戸部侍郎田雯撰杂著
　　诗话
　　余问聪山老杜望岳诗夫如何青未了六字毕竟作何解曰子美一生唯中年诸诗静练有神晩则頺放此乃少时有意造竒非其至者
　　七律即古人亦鲜合作何况今者吾友顔修来搜微抉奥体法详明有一南士作三十余首矜喜自负人亦传诵之余以问修来畣曰七律是何物耶斯人骑屋栋望九疑二华隔万里千重云雾
　　乙丑自楚还舟泊维扬茱茰湾口大雪蛟门造余坐篷牕下论诗曰苏陆诗中声韵宜细玩量移量字料理料字皆作平读司马相如如字煌燐等字又作仄读唯如字最竒东坡曽叶仄韵顾长康长上声左元放放方同不可不知也白香山诗云园亭定要乗闲置筋力应须及健回莫学因循白賔客欲年六十始归来因循二字最佳欲字妙不容说他人俗笔则用行年矣
　　客有谓蛟门者曰诗学宋人何也答曰子几曽见宋人诗只见得云淡风轻一首耳
