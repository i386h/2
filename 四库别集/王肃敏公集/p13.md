<!-- { "loadSidebar": true } -->
　　野老安间自白头年年觅树种河洲春深不减瑶华苑时枉仙人绛节游

　　其二

　　舍北行榆钱已翠门边垂柳荑不迟春工并散阳和意紫柰朱樱各一诗

　　其三

　　万花不坠平泉景五亩真成独乐园暂假春风为益友共邀明月倒金尊

　　其四

　　城里嚣尘真造次逢迎筯力委难当走向东林觅幽寂种花翻遣一春忙

　　其五

　　每到花时便独来小园只在古城隈幽居门巷春如锦半是红桃映白梅

　　其六

　　不缘种树谁行野灌莳栽培亦剧心兢将生意侔真宰要与春风作赏音

　　○竹岩操 【 有序】

　　祁阳程公别号竹岩城化中为吾河南大方伯盛德余泽民到于今念之其视公之竹与岩不啻召之甘棠焉可以被之弦歌也追而为之操

　　竹岩卜居
　　幽人好德
　　泰山乔岳
　　清风峻节
　　怀贤吟

　　•竹岩卜居

　　岩兮岩兮何巉岏有竹猗兮苞且蕃凤啄实兮矫哉翻蒸云为雨兮泽彼区寰硕人乐斯兮乐且闲效无闷兮永盘桓
　　右竹岩卜居

　　•幽人好德

　　惟硕人之弘廓兮端志操以振世众闇穆而寡修兮行忽忽而日昧尧舜邈不可及兮纷吾履兹遗执道果未丧于天兮吾将懋昭以自恃豹佩韦以自缓兮盖有激于伤道原扈蓠而慕洁兮义庸取夫芳草吁嗟秋我竹挺节我岩孤撑我以为德袭尔嘉名匪姱节之徼时要饬志而抗行苟二美之无惭庶百世而可征
　　右幽人好德

　　•泰山乔岳

　　吁嗟乎岩之德兮余矫世而窃慕兮彼穹窿以无极兮余鲁何离此度兮行孤峻兮屹万仞而壁立兮介如石兮盘不可转侧兮嗟仁人之抱一兮先重厚以为质曰斯民之具瞻兮峥五岳而为匹流惠泽于中土兮岂殊夫兴雨之祁祁嗟硕人之秉德兮邈百失而仰之
　　右泰山乔岳

　　•清风峻节

　　吁嗟乎竹之美兮余岂式之而不力中通以应变兮不阿以为直固本以基道兮坚性以执德虚以应物兮效至人之无为节不可夺兮又孰蹈夫跪随嗟乎哉嗟乎哉激顽夫兮为廉贞兮匪傲世兮垂仪刑兮慕独醒兮播清风兮完素履兮始有终兮
　　右清风峻节

　　•怀贤吟

　　哲人去兮留岩傲山苍苍兮云兰兰邈休风兮不可招尔岩与竹兮如觏清标岩之阿兮有堂竹之间兮泉浪浪龙卧兮南峦凤游兮朝阳气葱欝兮无极荫彼后人兮福厘永昌
　　右怀贤吟

　　○和元杰游戴俊乡庄韵五首

　　宛转花林合幽居岁事新鸣禽初学管垂柳已迷津身有登台健春能载酒频交游况文伯意里更相亲

　　其二

　　一壑在人境三年怀　帝闉斗寒龙剑气案积素书尘名已黄门着文堪玉海邻高吟时中圣何处不宜春

　　其三

　　直欲追高尚何湏念远游沧洲吾道在大块此生浮真隐岂希世斯文先素流花时春烂熳杖屦足淹留

　　其四

　　东野桃花坞遥闻二妙临藉个青草软垂幕白云深试问攀嵇会何如访戴心老夫贪睡稳徒有兴飞侵

　　其五

　　为借看花伴留欢上野堂高谈停玉尘妙管促飞觞卉木含春早云霞拂曙光谢公狝旷达游乐更时康

　　○春兴

　　红槿放花朝日上白杨战叶晚风初村园来往俱成趣闲却先生满架书

　　●杂体文

　　室中杂物铭并序
　　送杞令刘浚伯序
　　与杭方伯论移料价书
　　与郭价夫学士论诗书
　　陈留县新置学田记
　　明故工部都水司郎中进阶中宪大夫高公墓志铭
　　与开封赵二守书
　　送幕史陈君还麻城序
　　明处士李先生墓志铭
　　答左卫夫为陈子贞问庶孙承重书
　　答刘远夫论丧礼书
　　赠陈君希文候缺阴阳训术序
　　祭刘母勑封孺人扈氏文
　　告佛文
　　祭易庵郭老先生文

　　○室中杂物铭并序

　　予端居诵暇检所不逮惕然恐愳若临渊冰乃托所御物铭以自警盖摘其阙于此而寄其义于被则左右前后皆吾师也古谓约而言之可以为子孙常者其庶几乎

　　屏铭
　　枕铭
　　席铭
　　釜铭
　　砚铭
　　鉴铭
　　栉铭
　　琴铭
　　剑铭
　　墨铭
　　瓶铭
　　觚铭

　　•屏铭

　　蔽其身母蔽于其心蔽其身安无害也蔽无其心闇莫大也

　　•枕铭

　　尔溺志干逸。自惰尔身乎。尔思力所不及自聀尔神乎

　　•席铭

　　朴乎母淫于华靡。宴乎母惰其肢体。昭乎母愧于屋漏。

　　•釜铭

　　耕以自给体瘁志逸其乐熙熙仕而从路玉粲锦衣履厥危机汝将肉食耶藿食耶

　　•砚铭

　　规尔角俾不易伤非欲尔毁方池尔腹俾尔有容非徒为尔饬躬

　　•鉴铭

　　忽曰尔明。不见其后。勿曰尔仁。不掩其丑。

　　•栉铭

　　缓则通。通则理急则滞滞则伤

　　•琴铭

　　嗟嗟习俗难感而十易湮也舜文日邈其响果遂终绝乎凤鸟不至其道将不在兹乎守之敬之遁世无闷

　　•剑铭

　　丈夫皇皇志在四方维德则威维顺则昌

　　•墨铭

　　摩顶放踵以利天下不仁而可为乎知白守黑以附斯文畔道而可与乎

　　•瓶铭

　　口弗守咎乃兴蓄弗固德乃崩

　　•觚铭

　　镇有鼻鼻则器矣榘有尾尾则俚矣故君子耻之求备其德易曰直方大不习无不利恶得有其二以废其一哉

　　○送杞令刘浚伯序

　　南宫刘浚伯之治杞也甫再朞而政成台使者疏其治绩以　闻盖旌其贤也其邑大夫士述状征言于浚川子曰吾杞河省巨邑也其赋重其务烦其民劳以困譬之久痬者赖其荣卫之故实幸不至蹶尔虽然将十倍休之十倍恤之犹不能反其初昔之令于斯者方且严督责之序刻征赋之期启无艺之科周宾客之需结权势之好其政赫赫其民焦焦其用纭纭其民嗷嗷盖要名悦上之为务其势必至于此也在上者虽幸而嘉与之而吾民寔罔甘心焉今刘公之位吾民也务宣德化致乐利袪奸蠹极困殆宁缓公家之需而不忍夺民之有宁稽在已之政而不忍伤民之心盖其至静其行约其守正故尔其志静故其为政简其行约故其月物俭其守正故其援于上寡较之皎皎务饰者虽不足求之惠爱之宾则有余浑洆敦大之下而民已阴被其福泽矣其受上之知遇也不亦宜哉诗曰乐只君子德音其茙其公之谓乎子曷惠之言以赠浚川子曰嘻嗟乎是道也庶乎古之牧民之治也夫令出政以养入凡以为民也非自为也天子置令与之要束礼教亦以为民也非为人也故务饰悦上而得名者窃其令之似者也有为民之实而得名者真令也民恶乎不得其所又恶乎不感使天下之令咸若是焉则政仁而民辑风俗淳而祸乱不作矣明王委虵无为之治将不复见于斯乎哉虽然其转移之机未始不由于上振走?只耳舜仁者也其臣皆化于仁舜观治于鸣条之野其羣羣其风熙熙虽荒青之岁而民免于冻饿操瓢橐为沟中之瘠舜问其然民曰条封人哉条封人哉不知其所以尔者舜实握其机也使今之为台使者必得如睿伯有为民之实而始荐之天子必欲得是人而始用之则天下之为令者不无有风动之化矣故曰庶乎古之牧民之治也

　　○与杭方伯论移料价书

　　顿大方伯杭先生执事古者大夫士有故而居乡虽不与闻国政而民事之委蔽亦得以达于君何也事关利害则政有得失故上欲其达而下欲其闻盖曰大夫士国之达者故也今也偶有所见敢不一闻之惟加听幸幸敝邑距他县之境东西不过五十里南北不过六十里属邑之最小者也且四境之内祀县祥符陈留之民十居其四吾民受产者纔六分而已尔农贾之所经营田亩之所出产亦寡然有限其财力可知也此岁河流行田地中稍息泛滥时而秋水荡汨两涯崩塌坏民田庐不可胜计筑堤卷操苟图杆御民力劳费不咸往昔管马之官虽蒙裁革而买补种牧觧俵大马麋财不赀例不蠲停加以连年蝗旱人不克食今夏二麦收不及种嗷嗷待哺势将流移其困殆可知也夫蕞尔之区财力也困守其旧贯犹恐完轮弗给又从而益之民胡以堪迩者伏蒙省札以陈留料价移入蔽邑其辞曰仪封旧额办也昔被河患暂移陈留今以故物还之尔诚如是也夫复何辞及官吏检其卷籍谘其故老一无所谓旧额代输之由被造事者何所据而归之邪夫物各得其分谓之人事适其宜谓之义陈留旧额彼定分也彼不自输而推以与人他邑之民何辜哉谓之得其分适其宜也得乎或者曰稽实于高下者综核之政也酌宜于事势者通变之术也陈留之民敝故变以救之尔吁此大不然者被曰被灾境不相远被此俱受有何悬绝被曰冲要患不如吾之被疲惫累不及吾之马况陈留之民占居敝邑户近吾邑之民未有居被者有之亦流离之寡业者尔非被之高楼居广田亩萃族属千百其指与吾民敌也夫吾邑之地既被被民利之吾民之财复代被民输之则敝邑土地民力虽谓之干役亦可也谓通变合宜而宗核得其实夫秋古之王者大灾患有大变故则更其民而役输之攻也近观于丰沛曹单之域矣河水横溢淼茫无际民变而鱼鳖地变而江湖公有徭执与输官有工孰与役不转于他所之民代之弗集也此通变之宜也譬之邻居者守望相助疾病相视有患难而拯之亦其分尔夫何怨今陈之民大是大灾变邪无也何突然求救于上而转祸于敝邑之民邪夫民一也自一邑者视之若有彼此而一省者视之皆赤子尔自各省者视之若有秦越之分而天下者视之皆吾之同胞尔伏惟执弘德直道不为曲饰其二邑之民皆其所缓怀者也望核其实而处之俾各得其分焉幸甚幸甚

　　○与郭价夫学士论诗书

