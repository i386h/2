<!-- { "loadSidebar": true } -->
　　参同契一篇后世谈家多宗之然浅者至不知其炉鼎铅汞龙虎丹候爲何物而其诡而防者复迂术于彼隣如道光致虚辈明犯轻敌丧宝之戒至于侮圣而侮经是且不足供祖龙一炬胡言解也自宋儒朱紫阳更爲之注读契者始知魏师寓言借事隠显异文其説似解周易其实假借爻象论作丹之意此于解契正矣顾犹以儒家证契以非契证契也夫契者虚无安静之功而宓羲黄老之防易不言黄中乎言艮背行庭密藏逆数乎符不言隂阳相推乎言至静性亷天地反覆乎老不言有无窍妙乎言橐籥守中深根固蔕乎是魏师所契而诸注所未尽发者也维枢埋迹案牍何知道而喜问道间阅门诸家言有云人身一小天地也天地从混沌既位无心无爲一任日月渐营如钧冶焉天地冶大故生万物人人身冶小只结一婴今学丹者不知吾身中有一种日月火候即天地日月火候而妄谓须取彼家成丹是谓此天不能生物复籍彼天以生之也其可乎维枢读而信之已蚉负霅上屡过栖山中访道于朱大复先生得所谓静有二功其静功与三宝章合而有功则在调停文武之火令精气神尽归土府水土交维性情还元无生有有入无爲大周天复而又复维枢心记手录而益信之谓以契契以不解解参证之魏师自当首肯近西秦鹾台张公委刻西河太翁契注及大复先生笺维枢获卒业而谬用管窥也先生闭关青山十五年谢浮荣而捐杂艺于性命双修易符老三宗从杳冥恍惚中昏黙悟透宜其超超着乃太翁理南平时簿案之所总集惊江絶栈之所驱驰尚能割弃尘累出度世维世之见而手爲注非胸具真契不及此公方奉玺书按鹾吴越惩贪植良清沙饬蠧爲商民请命尤独发笥中秘质正先生而以度世维世之遗书布之国门非仁心爲质至孝锡类不及此因是知太翁贻庆之逺与公昌厥弓冶之未有艾也昔曹平阳爲齐相闻胶西盖公善黄老言避正堂以请得其清浄之教以治齐而宁一海宇李子坚用忠直显名阳嘉间而其翁孟节善风星占二使星向益州分部知使者入益隠德不耀人莫知之者而报乃在子坚今太翁度世维世之德且于孟节而公之以继志锡类一念印证大复先生也不减于盖公之堂精治身而绪及天下悟三宗而补紫阳所未尽然后叹公家庭间渊源逺而益见道光致虚辈之陋也
　　忆素遗孤跋【周思兼】
　　薛敬轩有言圣贤之言简易而明白异端之语﨑岖而茫昧余谓儒家语亦有不易晓者如主一之谓敬是也余与王以仁交游二年适将别去偶论主一之义忽有所契平生不决之疑一旦遂释然朋友之有益于人如此或问主一之义云何余黙然无以爲对良乆因以此册爲喻此册或大书其前或咏歌其后或敷诸议论而爲文或托诸丹青而爲图纷然不齐要之不出于孝思无第二义也此之谓主一余他日以问以仁以仁曰然
　　性理抄跋【周思兼】
　　余少时与前辈论议至性理之学大率能成诵余每自媿以爲弗及后游南北或与诸生较艺每有问罕能举其要领盖近世学者与前辈相逺如此今年秋中条李子以向时所抄性理节语见示爲之叹服今人诵习帖括徃徃取髙第至于本领学问视之若第二义然中条乃能肆力于此辟之问水必穷其源登山必陟其巅可不谓知本之学哉唐人常言文选烂秀才半当时习尚与今相似然韩栁一出而陈言一切尽弃捐勿用天下事未可逆料要之用力于根本者犹可救药也
　　诗纪序【张四维】
　　右诗纪前集十巻诗纪百三十巻外集四巻诗话及识遗爲别集又十巻北海少洲冯先生所纂辑也光生以隽才大雅髙步一时见世之爲诗者多根柢于唐鲜能穷本知变以窥风雅之始乃溯隋而上极于黄轩凡三百篇之外逸文断简片辞只韵无不具焉秦汉而下词客墨卿孤章浩帙乐府声歌童謡里谚无不括焉七畧四部之所鸠藏齐询虞初之所志述无不搜焉始事于甲辰之冬集成于丁巳之夏嵗凡十四稔先生宦迹且徧四方矣遇通儒博士无不出而订焉骤见之编郡邑之载金石之刻无不致而覈焉呜呼先生之加意斯编其可谓勤且笃矣方甲辰始事先生时守河中维与分讐之列兹当告成敢续言于末简曰诗之道尚矣夫人哀乐之心感而歌咏之声发永言嗟叹成文谐音盖自结绳之代已固然矣然情以人生文由代变古诗自宣尼删后罕有存者其轶文略僃于斯是以质文之变莫得而详焉汉风所宗造端苏李东京扬其流波建安僃其气质逮于江左托意虚继以齐梁绮缛陈隋轻艳而诗之变极矣中间作者若张蔡曹刘潘陆顔谢江沈徐庾莫不虎视蛟腾抗心特异思以驾前贤之逸轨障当世之頽澜然而繁音曲节每变益工品格风标沿时逓下岂所谓声音之道关于世运者耶代歴既遐流风寖微后之学者莫得涉其津涯先生于是防萃遗失裒爲成书诗以人系人以代分代以时次火齐明月的皪错陈镛磬柷敔翕如并奏使艺林之士因诗考人因人论世得以绎祖述之渊源第古今之优劣猎皇王之菁华而穷性术之变化也岂不伟哉明兴诗人承宋元余习颇乏逺调治间北地李先生献吉始以唐风爲天下倡一时人士宗之文体一振焉及其敝也株守名家矜其学步千金享帚斯不逺览之过尔余故谓先生是编之集大有功于雅道云
　　书宋纪受终考后【谢复】
　　宋纪受终之事诸老先生辩之详矣而仆窃犹有疑焉授受大事也太祖临崩之际顾命大臣无一人在旁而又散遣宫人使致疑于斧声烛影之间此其可疑者一也君薨大事也史官宜大书特书以诏示天下后世太祖临崩之后正史实录皆不载若爲尊亲讳然而见于简防者徒出于杂説之纷纷迄今卒无定论此其可疑者二也或者以爲太宗簒弑之祸实太祖有以啓之彼不传于子而传于弟岂诚心与直道哉特一时迫于母后之私命勉强从之迨其晩年亦有悔心不然授受之际文武大臣胡不使一人知之卒致宋后有召德芳之举此其可疑者三也其崩也或以爲壬于或以爲癸丑或以爲夕或以爲夜之四鼓况宋后母子托命之言其辞甚哀其志甚慑而太宗怒犹未怠至于不成后服此其可疑者四也若改元一事开国之初一时人才理防不得诚有如吾朱夫子之所言者而秦王德昭俱不得其死虽非太宗手刄盖以知其无传位之志故相继灭亡此其可疑者五也呜呼因其迹可以得其心推其显可以知其隠太宗至是几五百年何议者之不一耶爲胡陈杨贝之説者皆以太宗爲弑石门梁氏畧书之保斋刘氏力主之若黄文宪公之笔记宋学士之叙畧则明其非辜至吾篁墩程先生篇爲之论句爲之辩视诸公益加详焉其所以明太宗无簒弑之迹可谓详且审矣然愚尝闻之师曰夜思宋太宗烛影之事深爲太宗惜之人须有行一不义杀一不辜而得天下不爲之心方做得尧舜事业不然鲜不爲外物所移者愚恐太宗不能无愧于此有不待其迹之显而知其心之隠矣春秋书许世子止弑其君买原其心本非弑逆特以其不谨君父之疾而示履霜之戒尔宋太宗之事其有无俱不必论当太祖大渐之时所谓危在顷刻为嗣君者宜旦夕环侍而不可须臾离也顾乃退而安寝一闻王继恩之召不俟驾而步雪入宫不待请而排闼直入其志盖在贪位而不在君也是诚何心哉以许世子律之其能免春秋之诛乎此则仆之妄意而诸公所未及也极知狂率无似不足取信于当世大人先生姑笔之以俟后之君子
　　杨铁崖咏史古乐府序【章懋】
　　昔者元氏之有天下也治率自用而不师古礼乐刑政无足称述独文章一脉代有作者未尝絶响若虞伯生范德机杨仲宏揭曼硕欧阳原功马伯庸萨天锡暨吾乡黄晋卿栁道传诸人各以其诗文鸣于时莫不淳茹和出入汉唐郁乎彬彬何其盛也然其时众作悉备惟古乐府未有能继之者于是防稽杨铁崖先生与五峯李季和始相倡和为汉魏乐府辞崛强自许直欲度越齐梁而上薄骚雅伟乎其志哉至是咏史则季和毎推服铁崖为上手铁崖亦自谓余用三体咏史用七言絶句体者三百首古乐府体者二百首古乐府小絶句体者四十首絶句人易到古乐府不易到至小乐府则他人不能惟吾能之若此编所録者特其一体耳成化癸已御史中丞江浦张公巡抚闽中涖政之暇出示某而语之曰铁崖先生平日所为乐府诗最多今仅有存者天官少宰叶公与中曩为佥都御史出抚广东尝得其门人吴复所编若干首已锓诸木矣近得此帙于前江西提学黄先生纯之子知州喜其词古意古可兴可观读之使人惩创感发隠然有三百篇之遗风特未得其全集耳兹将刻而传之子盍为序某辞不获命乃复于公曰自王迹熄而诗亡一銮而骚再变而选而乐府而歌行诸作至三变而为律作者徒知从事声偶之间而不能驰骋以极夫人情物理之妙其去古也逺矣独先生之作逸于思而豪于才抑扬开阖有美有刺陈义论事婉而微章上下二千年间理乱兴亡之故若指诸掌而其命辞皆即史传故实櫽括而成叶诸金石若出自然昌黎所谓横空盘硬语妥贴力排奡者先生有之是宜公之甚好而欲永其传也虽然铁崖法乎汉魏者也公且好尚之若是如有国风雅颂之音则其好之宜何如哉公之于文辞且欲复古而况为政岂不欲行古道而使今之天下复于唐虞三代也耶斯则某也深有望焉乃若先生名系爵里与其文行之详见于宋太史景濓所为墓志者已暴于世矣兹不着云
　　六书精蕴序【魏校】
　　嗟周之衰天王之弗考文也久矣秦以凶德閠位强取文字而同之乃后世惟李斯是师先秦古文则既阙有间矣其别出者多列国未同之书然则文终不可考与曰文者非他也心之画也所以体天地万物之撰也古文先得我心之所同然耳心之所同然者何也天然而然也心学而明也贯若一矣古人之心学大以密仓颉之作六书也犹之伏羲之作八卦也若剖混沌而开之其道易简愚夫愚妇可使与知不知不足以言道乃其精蕴则有学士大夫不及尽知者是故传久则易以譌有王者作议礼制度而考文心法同也昔者周宣尝考文矣古文之变而爲大篆也史籀所述也文字寖以备矣开辟而后与有功焉者也心法之微传与否与今固弗能知矧秦之斯彼何人兮而其心乃敢曰古亦莫予若矣兹其万恶之根矣大篆之变而爲小篆也斯实纷更之文字则大备矣混沌之凿也亦多矣秦以吏道易君道天下日扰扰焉程邈因是以书代篆书六书亦坠地矣要之二人者同于辅桀者也校尝曰三代而上一宇宙也自秦限之矣秦弗稽古师先王而歴代师秦以爲故讵惟六书也哉校生千载之后悼斯文之乆湮欲请于上因古文是正小篆之譌择于小篆可者尚补古文之阙多病未遑则爲之赞发大义以阐心法学者毋滞于书而博之天地万物毋徒求之天地万物而反求诸心天机之不器于物也古犹今也噫天而欲兴斯文也兹其滥觞也已或曰斯无道秦百代羞也请废斯篆一洒空之无宁慊于志乎曰斯篆亦讵能尽废古文今亦何必尽废斯篆天王而考文也亦惟祖颉而参诸籀若盘盂书定而一之斯篆可者取之其不可者厘正之恶而知其美旷若天地之无容心焉邈亦必修之与俗宜之翻篆而楷俾无失六书扫官府之繁苛灰书籍之叛经离道者复归民于朴毋或雕琢其天或曰噫信斯言也古道可还也六书云乎哉















　　明文海巻二百十八
　　钦定四库全书
　　明文海巻二百十九　　　余姚黄宗羲编
　　序十
　　著述
　　读律吕元声【何塘】
