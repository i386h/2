<!-- { "loadSidebar": true } -->
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为考核将领、并请恤捐躯诸臣、以明国法、以伸士气事：臣闻之，击刺之师不及节制，节制之师不及仁义，仁义之教三年，节制之教一年，击刺之教三月，而臣皆欲以信宿致之，此臣之所以愳也。初，臣在延宁募士仅三千，教之以仁义，不两月而出师，未及于节制也。既在广信募士近五千，教之以节制，不一月而出师，未及于击刺也。击刺与节制皆有未备，而臣且出师者，臣恃源而往，以高皇之灵与陛下圣明，动于仁义，使天下芳奋焉耳。然而臣实不备，以忠义蹈水火，以干羽扰□□，而尝有所不效。初，臣以十月九日出师讨休婺，申饬将士，至再至三，谓师寡切不宜分，当并力一路，先至婺源，因其粮食，率其乡众，以静制动，俟五营皆至，然后角逐。而时值天阴雨十余日，陈雄飞、王鼎、李睿、赖履葵二营以婺源路小，不便群行，径东往玉山，出马铃岭以趋休宁；而黄奇寿、黄家征、应天祥、王加封二营又从八都出牛头岭，寻婺源之路；李瑛、倪彪一营又从九都出童家坊，以攻婺源之东。臣见报知其离军单弱，为忧闷不食，一日发四箭，趋其合营，而东西异路，相去百余里，岭高谿深，卒不可合。会黄奇寿有牛头岭之捷，诸将益自便，间道独出。十月二十三日，应天祥之营先挫于婺源城下，仅斩一□将姜美光及□□六人夺马八匹，而我师已损一参将王加封，被获去游击李忠远，陈亡军士十四人，奔逃者百数。黄奇寿急趋援之，无及。时李瑛一营甫出童家坊，约以二十八日齐举，而应天祥已先发致败。及应天祥败，臣再发箭趣李瑛与黄奇寿合营，而李瑛坚谓不可，欲以社兵分敌众，使敌单弱，而敌已阴结社兵为用。初三夜，敌袭李瑛营，黎明搏斗，仅杀敌三、四人，而李瑛营皆溃。敌还袭海口，欲生得黄奇寿、应天祥。会乐平援至，乃去。黄奇寿所损亦十余人。凡婺源之师，应天祥以贪功冒进覆辙于先，李瑛以故违饰节制陨师于后，使王加封膏于原野，诸士卒散而求林。是婺源之罪，应天祥与李瑛并在不赦。而应天祥有斩获之功，李瑛无寸尺之录，所当首诛李瑛，重谴天祥，以谢诸死事者也。是日冬至，敌料诸将士各有宴会，休宁、婺源各以是日发骑。敌出休宁者二百余骑，吴俊、戴恩为奸细，屡趣陈雄飞。雄飞觉其有异，不肯下关，仅遣参将应士■〈金英〉、应土镛、饶铨、张天宪、游击游元龙、徐大用、何龙、虞渊、苏良弼等将二百余人应之，已获其□首吴继贤，斩级二十七颗，自谓无害。俄而敌大至，兵屯于高偃桥，前后路绝。诸将各力斗以死。李睿、赖履葵兵从黄源趋救之，则亦无及矣。凡休宁之师各为乡导所误，陈雄飞繇马铃而趋白际，赖履葵繇黄源而趋海口，区区两营，亦各分道。陈雄飞以先锋不亲下关，使诸将尽毙于高偃桥，李睿以中疑引疾，不与雄飞合师，并有应得之罪。而李睿部下擒斩□官赵文光，马一匹，仅损军士三人；而陈雄飞仅得一□，首二十七级，而失将士百余人。诸士哓哓，咸以陈雄飞、李睿不亲下关为罪。而李睿、陈雄飞亦以守关为辞。度其情状，雄飞所失既多，宜为李瑛之亚。李睿所失独少，亦当与黄奇寿共原也。至于湖东之师，金声桓称数万，渐出瑞洪，而臣以三营千二百人济之，亦复分路，以天雨为词，不肯同出上清趋抚州。惟夏孚先一营守法，已集千余众守东乡，欲乘便取进贤。赵之璧与陈学鹏二营，各舟下瑞洪。之璧已于前月二十七日守安仁、余干二县，所招徕义勇亦可数千人，欲乘便窥南昌。陈学鹏独邅徊不上，于本月初六夜领三百人往团鱼洲劫营，烧大粮船三只及小船四、五只，敌被焚溺者二百余人。比天渐明，船逆水不驶，敌党兵少，悉众逐之，兵士又溃失几二百人，伤哉！臣每出师，必往还告诫，以有征无战、不杀为武之义。诸将虽面从而心有违言。臣又见李晟每出师，不自为意，使诸将各自搏战，以此不甚掣，诸将士益自喜，惟敌是求。迩年用兵以来，肯用命毙于锋镝、以寡搏众、以弱敌强、之死摩他者，惟诸将士耳。臣非有厚糈之赏，重禄之驱，使诸子弟捐躯图报，而臣犹执笔以鞭其后，臣实不仁。然朝廷所恃为制者令耳，臣于将士约之合营，约之不杀，约之招降，有征无战，正正堂堂，而诸将士竟茫然为不教之弃且均一。冬至前后数日，而陈雄飞之师损于白磜，李瑛之师衂于九都，陈学鹏之师挫于瑞洪，臣之调度无能，亦可见矣！约其前后斩获，不能百颗，而损失四倍于敌。他诸擒奸细□官虽十数辈，累累系至，无益于殿最耳。臣倘不死，得假数月，申以仁义，约以节制，教以步伐止齐，给以衣甲器械，从臣之令，得以不败，而后可以无战也。朝廷虽不中制，臣虽得以便宜从事，而儒生守懦，终无武人之贞。又岁月趋人，物力已绌，虾蟆审视，虽视不远，乞早正李瑛、陈雄飞、应天祥之罪，以谢诸死者；并早正臣之罪，以谢诸三弁。即炤典例，与王加封、应士■〈金英〉、应士镛、饶铨、张天宪、游元龙、徐大用、何龙、虞渊、苏良弼等赠恤，以为志士丧元、捐躯报国者之劝，且以媿诸拥高位媮生苟免者。内王加封为建宁右卫世袭千户，应士■〈金英〉、士镛兄弟皆南平县学生员，何龙、苏良弼皆被创犹手杀数人乃死，所宜于本职参游上各加数级或与世袭卫所官以示优异者也。又婺源之战，有原任河南泛水县知县胡海定亦与王加封等力战以死。海定无地方之寄，绥鼓之任，以并命为尤难。其他如淮藩副总汪自强、参将魏公伟、守备程元英、夏之旭、把总董礼乐、董辛生、练孔仁、汪大用、黄士烈、黄有丁、董有干、董有嘉等，皆练乡勇，起于兴平，为王师策应，或亡或执，各不屈，无一降敌者，俟详确嗣请。又见旧抚金声子金函、金敦鎡称其父已于十月初八日□□自刭死，同死者有监军江天一、参将吴国桢及书吏余元英。又举人马嘉亦自经死。想见忠义在人，人未忘汉，激厉之下，奋扬者多。臣诸部曲虽未能鼓勇先登，□□□□，而空弮共奋，斩获亦略相当。臣得邀恩幸，保首领遯迹空山，别敕重臣纲纪其后，以赞助中兴，追摹云台之下，未为越也。臣不胜战栗待罪之至。谨具情实考核以闻。
　　——以上见原书卷六。
　　●黄漳浦文选卷三
　　潞王监国笺
　　论马士英、阮大铖卖君卖国笺
　　请召刘宗周、姜曰广、高宏图、杨廷麟、刘同升以收人心笺
　　上皇太后乞趣马士英迎驾笺
　　唐王监国笺
　　招征军中谏鲁王不奉谘笺
　　圣安皇帝登极表
　　潞王监国表
　　潞王劝进表
　　唐王劝进表
　　拟圣安皇帝还都下罪诏
　　谕惠王诏
　　谕靖江王诏
　　谕鲁王诏
　　谕督师辅臣王应熊诏
　　谕原任兵部尚书张凤翔诏
　　谕原任大学士高弘图诏
　　谕原任顺天巡抚起用江楚总督杨鹗诏
　　宣谕九江总督袁继咸、赣州总督李永茂诏
　　召工部尚书曾樱、佥都御史郭维经诏
　　招谕江西兵部尚书熊明遇、詹翰杨延麟、刘同升诏
　　招谕太子太傅戎政尚书张国维诏
　　招谕浙江金华府太子太傅协理戎政兵部尚书张国维及衢州原任安庆府巡抚佥都御史徐世荫、原任福建右布政使徐应秋诏
　　宣谕原任兵部左侍郎朱大典诏
　　宣谕原任两广总督兵部右侍郎沈犹龙诏
　　谕巡抚福浙军务兵部右侍郎吴春枝诏
　　谕原任安庆巡抚徐世荫诏
　　谕巡抚徽宁池泰等处地方兼翰林院侍读学士金声诏
　　谕温处总兵叶光谟诏
　　谕两浙效顺士民诏
　　谕浙东士民诏
　　谕杭州士民诏
　　谕温台士民诏
　　黄蜚可挂震卤将军印正总兵制
　　山东道试监察御史制
　　金声可提督徽宁池太军务都察院右佥都御史兼翰林院侍读学士制
　　川湖云贵督抚何腾蛟诰
　　弘光元年六月敷告万方檄
　　谕浙江、江西、两广诸路出师匡复檄
　　再谕诸路出师匡复檄
　　安民檄
　　广信安民檄
　　谕诸监纪总兵
　　谕洪总兵
　　谕□□□
　　谕两营副总
　　·潞王监国笺
　　原任太子太保礼部尚书协理詹事府事兼翰林院学士臣黄道周谨奏：臣闻人心为立国之根，至诚为致治之本。迩来京师重陷，皆由士志先颓，民心丧失，焚香载道，迎贼迎□，非为边境疏虞，将师不竞，勍敌□□，势不可遏也。今当凝命之初，众志欢忭，鼓舞胥庆，实祖宗神灵冯依有道，为帝天之所眷顾。而诸臣沈污，牵于故习，所坐讲力行，皆年来败局，不足为兴主道也。臣愚，以殿下清明在躬，为神圣之表，宜捐十日精神，惕厉振顿，与土民相见，使□□闻之，以为圣人复出；江南父老见之，以为礼乐复兴，而后天下事事可为也。臣略为敷陈，凡有七事，行之十日，可为王道之端。殿下设诚行之，勿为异论所沮，臣幸臣，天下幸甚。
　　一、自六月八日以始，天地鬼神咸肃穆以观兴主之作用，宜斋心夙夜，求贤访问，省览章奏。凡所批发，皆精意新采，以动人心。监国后一日，宜集百僚、郡守、县令，问民所疾苦，先为何事，亟与改除。臣往见临安人民繁庶，今闾井萧条，民居皆为兵舍。殿下宜乘板舆，文武缇骑，先幸南郭，召问百姓父老，蠲除其苛。命两县官赈恤鳏寡孤独。自南而西，自北而东，所召问蠲除，皆使细民得闻天语。或一日未毕，则两日毕之。是为王道之始。此一端也。
　　又后一日，宜集百僚，召府县教官，集士民于郡学。殿下亲临郡学，问诸士民耆老，家有长年九十以上者，赐帛二疋、米二石、肉二十筋；其八十、七十以上者，以次隆杀。百岁以下，皆亲揖而问之。是即辟雍养老之兆。此一端也。
　　又后一日宜集百僚抚按郡县教官，访问誉髦，有孝有德、素行端谨者为一班，有学问宏博、文辞敏妙者为一班，有兼通骑射、仪观雄骏者为一班，略引数行，优给笔札。其特达自著者，殿下亦亲召而问之。是则射宫选士之兆。此一端也。
　　又后一日，宜集南京逃回诸臣僚及新至将卒，问宏光皇帝的信如何，或飞遯，或蒙尘，或衔璧，殿下即踊足兴衰，群臣遏密衔恤，告先帝懿宫，宣着误国诸臣及叛逆诸臣罪状，或可含忍，聊示笔诛。是即兴师致讨之兆。此一端也。
　　又后一日，宜征附近十郡耆宿臣僚，大者安居，小者馈食。六、七日内，一齐陛见。其江右、广福以旬朔为差。有召命者不得稽留，未有申命者皆奉朝请，听抚按荐叙用。此一端也。
