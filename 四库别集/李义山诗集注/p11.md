<!-- { "loadSidebar": true } -->
　　梓潼望长卿山至巴西复懐谯秀【道源注方舆胜覧长卿山在梓潼县治西南旧名神山唐明皇幸蜀见山有司马相如读书之窟因改名长卿山谯周巴记刘璋分巴以永宁为巴东郡垫江为巴郡阆中为巴西郡是谓三巴孙盛晋阳秋谯秀字元彦巴西人谯周孙李雄盗蜀安车征秀不应桓温平蜀返役上表荐之】
　　梓潼不见马相如更欲南行问酒垆行到巴西觅谯秀巴西惟是有寒芜
　　齐宫词
　　永夀兵来夜不扃【齐书废帝寳巻别为潘妃起神仙永寿玉夀三殿皆帀饰以金璧萧衍兵入建康王珍国张稷引兵入殿御刀丰勇之为内应宝巻方在含德殿作笙歌兵入斩之稷召仆射王亮等令百僚署牋以黄油裹寳巻首遣博士范云等送诣石头】金莲无复印中庭【金莲注见前】梁台歌管三更罢【按晋成帝七年作新宫舆地圗云即台城也容斋随笔晋宋后谓朝廷禁省为台故称禁城为台城】犹自风摇九子铃【西京杂记昭阳殿上设九金龙皆衔九子金铃每好风日幡眊光影照耀一殿铃镊之声惊动左右齐书庄严寺有玉九子铃外国寺佛面有光相禅灵寺墖诸寳珥皆剥取以施潘妃殿饰】
　　十一月中旬至扶风界见梅花【唐书凤翔府扶风郡属闗内道至德二载号西京】
　　匝【一作雨】路亭亭艳非时裛裛香素娥惟与月青女不饶霜赠逺虚盈手【说苑越使诸发执一枝梅遗梁王荆州记陆凯自江南寄梅花一枝诣长安与范煜赠诗云云】伤离适断肠为谁成早秀不待作年芳
　　青陵台【详前注一统志台在开封府封丘县界】
　　青陵台畔日光斜万古贞【英华作春】魂倚暮霞莫讶【英华作许】韩慿为蛱蝶【注见前】等闲飞上别枝花
　　东还
　　自有仙才自不知十年长梦采华芝【抱朴子华芝赤葢白茎上有两叶三实服之可以长生】秋风动地黄云暮归去嵩阳寻旧师【唐书河南登封县神龙元年改曰嵩阳嵩山有中岳祠有嵩阳宫】
　　酬崔八早梅有赠兼示之作
　　知访寒梅过野塘久留金勒为回肠谢郎衣袖初翻雪【谢庄衣见前又谢惠连雪赋纨袖慙冶】荀令薰炉更换香何处拂胸资蝶粉几时涂额借蜂黄【注见前】维摩一室虽多病亦要【英华作要舞】天花作道塲【英华本原注时余在惠祥上人讲下故崔落句有梵王宫地罗含宅頼许时时听法来○维摩经长者维摩诘以其方便现身有疾因以身疾广为说法佛告文殊师利汝诣维摩诘问疾时维摩诘室有一天女见诸大人闻所说法便现其身即以天花散诸菩萨大弟子上而为供养】
　　春风
　　春风虽自好春物太昌昌若教春有意惟遣一枝芳我意殊春意先春巳断肠
　　蜀桐
　　玉垒高桐【一作梧】拂玉绳上含非【一作霏】雾下含冰【潘岳赋天霏霏以垂雾】枉教紫凤无栖处斵作秋琴弹坏【英华同一作广】陵【琴操十二曲曰壊陵伯牙所作壊一作懐应璩与刘劭书听广陵之清散】
　　蜀桐
　　通灵夜醮达清晨【王褒云阳记钩弋夫人从至甘泉而卒既殡尸香闻十里帝哀悼乃起通灵台于甘泉宫有一青鸟集其上往来】承露盘晞甲帐春【汉武故事上以琉璃珠玉明月夜光杂错天下珍寳为甲帐其次为乙帐甲以居神乙以自居】王母不来方朔去更须重见李夫人【汉书李夫人早卒帝思念不已方士齐人李少翁言能致其神乃夜张灯烛设帷帐陈酒肉而令帝居他帐望见好女如李夫人之貌还幄坐而步又不得就视帝益相思悲感】
　　判春
　　一桃复一李井上占年芳【古乐府桃生露井上李树生道旁江总李花诗当知露井】
　　【上复与夭桃隣】笑处如临镜窥时不隠墙【登徒子好色赋此女子登墙窥臣三年】敢言西子短谁觉宓妃长【神女赋秾不短纎不长】珠玉终相类同名作夜光【搜神记隋珠盈径寸夜有光明可以烛室十洲记周穆王时西湖献玉杯是百玉之精明夜照夕】
　　促漏
　　促漏遥钟动静闻报章重叠杳【一作字】难分【唐书内官有掌书二人掌符契经籍宣传啓奏杜甫诗宫女开函近御筵是也】舞鸾镜匣收残黛【通俗文染青石谓之点黛】睡鸭香炉换夕熏【李贺诗深帏金鸭冷】归去定【一作岂】知还向月【淮南子羿请不死之药于西王母姮娥窃之奔月注姮娥羿妻也服药得仙奔入月中为月精江总经故妃殿诗若令归就月照见不须疑】梦来何处更为云南塘渐暖蒲堪结【乐府西州曲采莲南塘秋李贺乐词官街栁带不堪折早晩菖蒲胜绾结】两两鸳鸯防水纹【道源注言纵如姮娥入月终是独居神女为云徒成幻梦岂若南塘之鸳鸯长匹不离哉】
　　【高曰此诗拟深宫怨女而作】
　　江东
　　惊鱼拨【方割切】刺【力达切】燕翩翾【谢灵运赋鱼水深而拨刺杜甫诗船尾跳鱼拨刺鸣鹪鹩赋肓翩翾之陋体兮】独自江东上钓船今日春光太漂荡谢家轻絮沈郎钱【谢絮注见前晋食货志呉兴沈充铸小钱谓之沈郎钱此以比榆荚也汉有小钱名榆荚钱李贺诗榆荚相催不知数沈郎青钱夹城路】
　　读任彦升碑【南史任昉字彦升乐安博昌人雅善属文尤长载笔入梁歴官御史中丞出为新安太守卒】
　　任昉当年有美名可怜才调最纵横梁台初建应惆怅不得萧公作骑兵【梁书武帝与昉遇竟陵王西邸从容谓昉曰我登三府当以卿为记室昉亦戏帝曰我若登三事当以卿为骑兵以帝善射也】
　　荷花
　　都无色可并不奈此香何瑶席乘凉设【楚词瑶席分玉瑱】金羁落晚【英华作晓】过【曹植乐府白马饰金羁】回【英华作覆】衾灯照绮【雪赋援绮衾兮坐芳缛】渡袜水沾罗【注见前】预想前秋【英华作愁前】别离居梦櫂歌【汉武帝秋风辞箫鼓鸣兮发擢歌】
　　五松驿【按白氏长庆集有望秦赴五松驿诗此驿在长安东】
　　独下长亭念过秦【贾谊有过秦论】五松不见见舆薪只应既斩斯髙后寻被樵人用斧斤
　　灞岸
　　山东今岁点行频【杜甫诗行人但云防行频】几处寃魂哭虏尘灞水桥边倚华表【三辅黄圗霸桥在长安东灞水上说文亭邮表徐曰表双立为桓今邮亭立木交于其端或谓之华表按桥柱亦曰华表杜甫桥成诗天寒白鹤归华表是也】平时二月有东巡
　　送臻师二首
　　昔去灵山非拂席【水经注灵鹫山胡语云耆阇崫山山是青石逺望似鹫鸟形故曰灵鹫法显亲宿其山诵首楞严香花供养道源注法华释注灵山灵鹫山也又名狼迹山前佛今佛皆居此地既是灵圣所居故呼为灵山法华经尔时世尊告舍利佛汝今谛听吾当为汝分别解说尔时防中有比丘比丘尼优婆塞优婆夷五千人等即从座起礼佛而退所以者何此辈罪根深重及増上慢未得为得未证为证有如此失是以不住拂席而起】今来沧海欲求珠【譬喻经王舍国人欲作寺钱不足入海得名寳珠杜甫诗僧寳人人沧海珠】楞伽顶上清凉地【翻译名义集西域记云僧伽罗国东南隅有防迦山嵒谷幽峻神鬼游舍昔佛于此说防迦经书曰楞伽讹也道源注阁笔记梵云楞伽此云不可往惟神通者能至其上峯顶有夜义城佛于此说楞伽经】善眼仙人忆我无【楞伽经大慧菩萨白佛言世尊于大众中唱如是言我是过去一切佛及种种受生尔时作曼陀转轮圣王六牙大象及鹦鹉鸟释提桓因善眼仙人如是等百千生经说道源注善眼仙人以比臻师也】
　　苦海迷途去未因【楞严经引诸沈冥出于苦海庄子七圣皆迷无所问途去未因过去未来之因】东方过此几微尘【法华经假使有人磨以为墨过于东方千国土乃下一防大如微尘又过千国土复下一防如是展转尽地种墨是诸佛土若算师知其数否】何当百亿莲花上一一莲花见佛身【传灯録释迦佛生刹利王家放大智光明照十方世界涌金莲花梵网经一华百亿国一国一释迦各坐菩提树一时成佛道】
　　七夕
　　鸾扇斜分凤幄开【庾信诗思为鸾翼扇愿备明光宫】星桥横过鹊飞回争将世上无期别换得年年一度来
　　谢先辈防记念拙诗甚多异日偶有此寄【国史补互相推敬谓之先辈】
　　晓用云添句寒将雪命篇良辰多自感作者岂皆【一作徒】然熟寝初同鹤含嘶欲并蝉【梁褚云蝉诗天寒响屡嘶】题时长不展得处定应偏南浦无穷树【楚词送美人兮南浦】西楼不住烟【鲍照诗始出西南楼】改成人寂寂寄与路绵绵星势寒垂地【栁子原集序粲然如繁星丽天而芒寒色正】河声晓上天夫君自有恨【楚词望夫君兮归来】聊借此中传
　　马嵬二首【通志马嵬坡在西安府兴平县西二十五里】
　　冀马燕犀动地来【左传冀之北土马之所生燕犀燕地之犀甲也郑周礼注燕近强胡习于甲胄或曰谓弓也列子燕角之弧朔蓬之干郭璞毛诗拾遗今西方有以犀角及鹿角为弓者长恨歌渔阳鞞鼔动地来】自埋红粉自成灰【国史补宗幸蜀至马嵬驿缢贵妃于佛堂梨树之前太真外传妃死瘗于西郭之外一里许道北坎下时年三十八嵗】君王若道能【英华作堪】倾国玉辇何由过马嵬
　　海外徒闻更九州【原注邹衍云九州之外复有九州】他生未卜【英华作决】此生休【长恨传宗命方士致贵妃之神旁求四虚上下跨蓬壶见最髙仙山上多楼阁署曰玉妃太真院玉妃出揖方士问天寳十四载以还事言讫悯然取金钗钿合各折其半授使者还献上皇将行乞当时一事不闻于他人者为验玉妃曰昔天寳十年秋七月牵牛织女相见之夕时夜始半独侍上上慿肩而立因仰天感牛女事密相誓愿世世为夫妇执手各呜咽此独君王知之耳方士还奏上皇嗟悼久之此诗起二语正指其事言夫妇之愿他生未卜而此生先休徒髣髴其神于海外耳能无悲乎】空闻虎旅传宵柝【西京赋陈虎旅于飞亷】无复鸡人报晓筹【周礼鸡人夜呼旦以班百官汉官仪宫中不得畜鸡卫士于朱雀门外传鸡唱王维诗绛帻鸡人报晓筹○按仙传拾遗云宗属念贵妃往往废寝则虎旅鸡人皆増感怆矣】此日六军同驻马【旧书肃宗纪杨国忠讽宗幸蜀至马嵬顿六军不进大将军陈礼请诛杨氏于是诛国忠赐贵妃自尽长恨歌六军不发可奈何宛转蛾眉马前死】当时七夕笑牵牛【见上】如何四纪为天子【宗纪诏曰聿来四纪人亦小康】不及卢家有莫愁
　　可叹
　　幸防东城宴未回年华忧共水相催梁家宅里秦宫入【梁冀传冀爱监奴秦宫官至太仓令得出入妻孙夀所夀见宫輙屏御者托以言事因与私焉】赵后楼中赤凤来【飞燕外传后所通宫奴燕赤凤雄健能超观阁兼通昭仪赤凤始出少嫔馆后适来幸是日连臂蹋地歌赤凤来曲】氷簟且眠金镂枕【杜甫诗恩分夏簟氷洛神赋注东阿王入朝帝示甄后玉镂金带枕】琼筵不醉玉交杯【李白序开琼筵以坐花】宓妃愁坐芝田馆【拾遗记昆仑山第九层山形渐狭小下有芝田蕙圃皆数百顷羣仙种耨焉洛神赋秣驷乎芝田】用尽陈王八斗才【陈思王谢灵运曰天下才共一石曹子建独得八斗自古及今共用一斗竒才博识安可继也】
　　【秦宫赤凤以刺当时之事也陈思之于宓妃情通而不及乱作者殆以自况欤】
　　望喜驿别嘉陵江水二絶【寰宇记嘉陵水一名西汉水又名阆中水周地圗云水源出秦州嘉陵因名嘉陵江】
　　嘉陵江水此东流望喜楼中忆阆州若到阆中还赴海阆中应更有高楼
