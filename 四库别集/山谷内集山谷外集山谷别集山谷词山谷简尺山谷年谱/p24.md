<!-- { "loadSidebar": true } -->
　　庐山开先华藏禅院江南李氏中主所作也初中主年十五先主秉杨氏国柄镇金陵留中主与宋齐丘参广陵政事中主年少好文无经世之意喜物外之名问舍于五老峯下欲蝉蜕冠冕之间鳯鸣林丘之表有野夫献地焉山之胜絶处也万金买之以为书堂时方多故未暇防先主开国身任世子稍骎骎于富贵然语其旧僚未尝一日忘庐山也其后中主嗣国数年乃即书堂为僧舍葢方其富盛时倾国服为之亦推野夫献地为已有国之祥故名曰开先以了山道人绍宗主之所谓拾枯松煮瀑布者也及中主作洪都葢尝弭节雍容故榻与画像存焉太平兴国二年又赐名曰开先华蔵然其主僧率以行义耆老至善暹时乃有众数百人所谓海上横行暹道者也于是开先始为禅林矣由宗十四传而今行瑛出焉自瑛之前有道行或不屑屑于世务有干局者或义不足以感人故其补敝支倾仅仅有之不足言瑛得道于东林常总其材器能立事任人役物如转石于千仞之溪无不如意初苦痰癖屡求去而不可卧病坊者余三年乃作意一新之惟表章李氏时佛屋一区以其壮大简古留为后观后人所作僧堂一区亦髙深安隠视佛屋兄弟也故不暇开先之屋无虑四百楹成于瑛世者十之六穷壮极丽迄九年乃即功方来之众与其勤旧虽千人宴坐经行冬夏无不得其所愿賔客之有事于四方者虽数百人夜半而过门无不得其所求葢庐山开先栖贤归宗圎通四禅院饭游客常居饭僧之半而瑛以其余与遣化于四方之所入兴旧起废其成功也难故其落成也乞记于豫章黄庭坚庭坚曰夫沙门法者不住资生行乞取足日中受供林下托宿故赵州以断薪续禅牀宴坐三十年药山以三篾绕腹一日不作则不食今也毁中民百家之产而成一屋夺农夫十口之饭而饭一僧不已泰乎夫不耕者燕居而玉食所在常数百是以有防昌之籍没穷土木之妖龙蛇虎豹之区化为金碧是以有广明之除荡可不忌耶瑛曰然有是也今法王真子为世界主佛毋浄圣同转道枢泰山之云雨天下河海润极千里何忧魔事耶虽然广明之盗三灾弥纶一切共业影响岂特末法比丘之罪耶防昌之诏吾又有以订之其説不过人其人火其书庐其居夫毘卢遮那宫殿楼阁充遍十方普入三世于诸境界无所分别彼又安能庐吾居有大经巻等量三千大千世界蔵在一微尘中彼又安能火吾书无我无人无佛无众生彼又安能人吾人虽然妙庄严供实非我事我于开先似若夙负成功不毁夫子强为我记之我住此山十有二年随縁所作穷于是矣我将采时新之菓憩折脚木牀以待夫子解腰而共饭黄庭坚曰此上人者葢类如来蔵中之说客菩提塲中之游侠邪欲作记者亦穷于是因自书使刻之
　　洪州分寜县云岩禅院经蔵记
　　江西多古尊宿道塲居洪州境内者以百数而洪州境内禅席居分寜县者以十数二十年来住持者非其人十室而八也其有户籍而单丁住持上官租者十室而五也分寜县中唯云岩院供十方僧山谷道人自为童儿时数之未尝得人其号十方名存而实亡矣元祐末山谷以忧居里中有玉山僧法清尸此禅席而十方僧往来不得展鉢托宿清闻山谷尝道云岩初无蔵经慨然欲办此縁其人才智足以兴事而道行不能感人论者纷纷而中废清亦得罪去矣韶阳老人得道于黄龙祖心禅师被褐懐玊隠约山间二十余年矣自言山野不解世事无出山为人意邑中贤士大夫及其耆宿商度曰欲兴云岩法席必得本邑道人若是则莫宜韶阳公于是逼致之韶阳公幡然受请入居方丈之东死心寮中居数月粥鱼斋鼓隠隠谹谹闻者动心升堂入室肃肃雍雍观者拱手韶阳公曰与十方人作粥饭縁则可矣非老人为道而来之意古人云我若一向举扬宗乗法堂前草深一丈吾恐云岩门外荆棘生焉不得已众竭力为我置蔵经且于末法中作佛事众亦不解老人语而谋为转轮莲华经蔵庇以华屋大为经堂严以金碧有山者献木有田者献谷如此且阅三嵗檀化为魔种种沮壊韶阳壁立不战不祈诸魔所摄去魔即佛作大庄严逺近倾倒魔为檀自谢负堕鸣蠡伐鼓相我成功于是四方来观者乃曰江东西经蔵乃十数未有盛于云岩者也而此经蔵者发端于山谷不得不为之记山谷曰物之成壊葢自有数要以有道者为所依然后崇成韶阳所以不得已而置蔵经是中有正法眼句禅子自当于死心寮中求之凡此蔵经主工者僧悟机如京师印经者僧希文韶阳老人者大长老悟新山谷道人者责授涪州别驾戎州安置黄庭坚
　　洪州分寜县青龙山兴化禅院记
　　幕阜山之东黄龙山之下曰青龙山背山而向溪有道埸曰兴化禅院相传以为隋初有头陀卜筑此山得名曰灵台院至防昌而籍没大中再许度人有利相禅师实化草莱皆为金碧号澄心院嗣兴者曰伏虎禅师嵗逺失其名葢常以道行伏虎乡民生敬其经行死奉其塔庙至今遗基岿然水旱犹请祷之此后子孙食其田宅而已至庆厯中赐名兴化禅院于今七世无赫赫可纪绍圣丙子嵗众请漳州僧以弼住持弼常入黄龙心泐潭文之丈室自以为闻得力句于东林常总禅师不能补壊支倾偷过嵗月锐意兴作必欲自我一新之尚有东林之规模又得长沙僧志秀为之佐故七年而大厦弥山凡所以尊崇经像安飬圣贤包容作务馆谷賔客无不称事髙明显融又栽杉十万以闗盛衰葢方事之初民慎展者家有古坟槠林相其材可大用而人以为不可得已而槠林之中夜闻钟梵或以告弼试往喻之慎氏四十余院欣然同施人歆其祥于是倾材献力遂崇成耳惟积敝难振大縁难成非其时不兴非其人不能夫更六世而补破支壊粗合茍完可谓积敝矣空山之间四旁去州县逺彻故作新费以钜万可谓大縁矣槠林钟梵非所应有而惊动此其兴之时也弼以净行而主此縁秀又为之竭力凡一切作务病者不悔死者不怨皆曰今我尽心尽力必将惠我三昧其人又能也夫东林千嵗之功发地除之不遗一像一室为屋千楹成壊无不如意然未及以道接十方也而化去今弼尚未老讫臻厥成尚行总公之道哉故为之记记其兴废而劝请之
　　太平州芜湖县吉祥禅院记
　　太平州芜湖县吉祥院者考之载籍不知其所本父老言曩犹有石刻云院基扵晋永和二年而亡其名又言江南李昪初为徐温乞子时徐知训不能容昪置酒伏劒士欲杀之行酒吏刁彦能知其故以手爪昪昪寤起走伏扵此院北山间古松下以免及昪有呉国名院曰永夀云其后僧绍熈焚巢毁像埽地几尽天圣初知县事太常博士董黄中逐绍熈以授僧自元而院中兴景祐大飨帝于明堂赐院名曰吉祥元之徒继主事者曰可旻亦有道行俗縁以故其佛事崇成上北山斩竹开屋凡数十楹旻死其弟可云可暹败隳寺居畧如绍熈时钟鱼不鸣像设风尘【阙】
　　事阅知县事晋陵胡宗质开封李士髙始以邑中士大夫耆老之愿起宣州广教禅院僧庆余传法住持芜湖未尝有十方院院又芜废不可措手人以为兴之难而余以元丰八年五月二十八日来就法席是日竹笋弥山人【人一作道俗】以为瑞有屠者故凶忍于是昉欲解牛三夕不能奏刀已而牛见梦送我吉祥院屠以语市中人市中人则共买牛与吉祥至今以供麦硙方念作经蔵而法教自鸣余亦不知寒暑日乞于市上风号雪虐道无行人而夫须袯襫出作佛事故邑人动心焉其耆老亦有脩禅奉律信有是道者以是坐贾行商与田间着姓破悭舍有日月至焉然余贞贫士一钱而乞之而人有施四十万者故嵗行八周兴旧起废于今可以安方来礼勤旧下逮冗从皆有舎区又为大转轮经蔵其费钜万方嵗之不易居民荐菑于水火若不可为而余之立志如山不可回夺余之言曰芜湖古大县尝为丹阳郡治所直中江之防舳舻相属千里连樯辅我者众则吾事当有济时百足之虫至死不僵吾以是殁吾世为之以能难成【一作是故能成难成】遂济登兹黄庭坚曰此山葢为永夀院者几百年为吉祥院者又五十年矣今乃蔚为禅居再阅废兴可为累叹物之成壊相寻冯虚而责实葢难为功今余之功绪且终是必将斋心服形退蔵于宻延四方之有道者为之法供养岂使法鼓虚鸣反为磴下牛所笑哉故为之记其所从来使后有考焉余葢授法于太平州兴国修睦而其同学弟仲珪实左右之
　　南康军都昌县清隠禅院记
　　发豫章下流略鄱阳之封据彭蠡上游距落星湾舆行一舍舟行百里有大聚落是为古之鄡阳今为都昌县治所山悠而水逺能隂而善晴升南山而望之如李成范寛得意图画葢南山之于都昌如娟秀人直其眉目清明处也其东则谢康乐繙经台其西则石壁精舍见于康乐之诗石壁之湾洄古木怪石又陶桓公之钓台也野老岩之下盘折为隈隩其土泉而繁松竹曰清隠寺者唐泰陵皇帝所赐名也其后县令陈杲用咸通赦书改筑于南山之阳自尔余百年阅废兴多矣守者非其人至无用芘风雨以食熈寜甲寅令王师孟初得庐山僧建隆主之遂为南山清隠禅院乙卯丙辰而隆卒长老惟湜自庐山来百事权舆愿力成就而僧太琦实为之股肱于今八年宫殿崇成凡所以安众作佛事者靡不斩新松竹欣欣安乐雨露而无斧斤引髙泉以致日用器械竒巧如人血脉周流于百体也隂房藓壁户牖通达昔者虫蛇之寝庙虎豹之燕居无不畚筑丹垩粪其寛衍以为园蔬老者有所休壮者有所游少欲而常足无聚禄而望人之腹余得意于山川以来随食南北二十年矣未尝不爱乐此中之美故嘉叹清隠之心赏风月而同归清隠曰吾与子同与不同付与五湖云水惟是艰难以至燕乐强为我记之清隠出于福清林氏饱诸方学最后入浮山圆鉴决逺之室浮山临济之七世孙如雷如霆观父可以知子矣
　　吉州隆庆禅院转轮蔵记
　　维物外禅师冲日有道行以江西杨氏顺义中筑室于庐陵郡之仁山其言传故院不废至于今为隆庆禅院熈寜乙卯禅师利俨自黄龙慧南道人所来乐仁山而驻锡焉俨器宇重深才智能任事其初举事縁占知人心告以刻华严经论板书经费钜万人劝其功期月而成俨曰黄龙知见之香可以普薫斯人矣于是安意庄严此山即以其书告众人曰吾师云五十六亿万嵗当有大丈夫来自善足天于龙华菩提木下三转法轮度诸有縁人称所有施法佛及僧是为将来聴法种子其防盟以二月十九日至元丰三年其日逺近皆防有异僧来吃饭忽不知所如道俗震动四年六月防者倾江西湖南而僧伽浮图出光明相照此防人无不归心故俨因此防供施转化多人为转轮经蔵木石金碧妙天下之材百工妙天下之手阅二嵗而崇成机发于踵大车左旋人天圣凡东出西没鬼工神械耀人心目其费无虑二千万皆人自劝非机巧智力所能俨之言葢如此豫章黄庭坚曰夫一缾一鉢行若飞鸟而宴坐十年荆棘草莱化为金碧嵗无丰凶施者常满门彼非有大才智鼓舞斯人安能若是因其落成为之记
　　懐安军金堂县庆善院大悲阁记
