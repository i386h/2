<!-- { "loadSidebar": true } -->
五扶新拓室中筵，列算姑从旧制传。百发纵横惟所命，一时胜负岂非天。功成只许全为上，手熟犹如左画圆。卜昼未厌仍卜夜，铜盘高捧烛花然。
　　　其四
三代遗文叹寂寥，考评今古得愁消。中行穆子虽争隽，司马温公不贵枭。鈇钺他年专将阃，羽仪从此冠天朝。倒囊剩欲陪宾戏，零落空余一弊貂 【(注：司马温公《投壶法》不取枭箭、倒入之类，以其用巧，非正也)。】 
 【《永乐大典》卷二千二百五十七「壶」字韵，页十六上引「朱翌诗」。(影印本第十八册)】 
　　上巳陪诸公集西湖
今日我上巳，乐哉天气新。青春在西湖，湖水绿以匀。诸公乃肯游，盘飧仍集珍。少纵方外谈，一洗城中尘。唤船苦不早，行酒不计巡。始叹葑欲合，终喜鸥来亲。茫茫天宇间，何地寄此身。共偷一日闲，恐负三月春。遥瞻后湖游，海若从钩陈 【(车驾是日次京口，颜延年有《车驾幸京口三月三日侍游曲阿后湖作》一首)。】 
 【《永乐大典》卷二千二百六十四「湖」字韵，页二十四下引「朱翌诗」。(影印本第十九册)】 
　　六月十五日西湖宿斋
并湖西去望南屏，但见烟云日日新。山色渐争秋气势，荷花全露晓精神。洗心用此无边绿，处世端能不染尘。惭愧西湖敦夙夜，从今长作境中人。
 【《永乐大典》卷二千二百六十四「湖」字韵，页二十五上引「朱翌诗」。(影印本第十九册)】 
　　 【金刚台】 
儿子门生交说勤，要翁一出步溪云。金刚台近城三里，玉友醅新盏十分。反照江山红半敛，小春桃李暖如熏。心灰已冷无机事，戏象争棋亦谩云。
 【《永乐大典》卷二千六百三「台」字韵，页二上引「朱翌诗」。(影印本第三十册)】 
　　 【绿萼梅】 
不肯雷同自一家，青裙独立水之涯。只应夜过许长史，全似当年萼绿华。
 【《永乐大典》卷二千八百九「梅」字韵，页二十二下引「朱翌潜山集」。(影印本第三十五册)】 
　　题山谷姚黄梅花
姚花富贵江梅妙，俱是花中第一流。戏出小诗花一样，先生下笔与春谋。
 【《永乐大典》卷二千八百十「梅」字韵，页八上引「朱翌潜山集」。(影印本第三十六册)】 
　　 【素馨】 
众香发越充南溟，梅花脑飞水弄。露积旃檀薪降真，董陆光射琉璃缾。山川草木一天芬，素质如玉备众馨。乌髻粤女娇满簪，上官置酒结盖缨。余波润泽龙涎春，北走万里燕赵秦。骚人尚尤楚灵均，何为不入离骚经。
 【《永乐大典》卷七千九百六十「馨」字韵，页三下引「朱翌潜山集」。(影印本第八十八册)】 
　　峤南元夕时桃李尽花今岁游人甚盛示王守
太平文物自多奇，刺史风流照海涯。五福神游先乐国，百灯王现应明时。笙箫合处春回暖，桃李阴中月落迟。醉倒花前天厚我，何须更 【间】  【问】 紫姑为。
 【《永乐大典》卷二万三百五十四「夕」字韵，页十下引「朱翌诗」。(影印本第一百八十三册)】 
　李处权：《崧庵集》六卷
李处权，字巽伯。溧阳(江苏)人。宋宣和间(一一一九—─一一二五)与陈叔易、朱希真以诗名。南渡后，尝领三衢。绍兴二十五年(一一五五)卒。四库馆臣自《永乐大典》辑《崧庵集》六卷。
现存《永乐大典》录：
李处权诗 【三条】 
李处权崧庵集 【七条】 
以上共十条，校《宋人集甲编》本《崧庵集》六卷，馆臣漏辑者一条。
　　游岘山观颜鲁公洼樽呈谹父
人物如公亦伟哉，洼樽寂寞岘山隈。似闻着履凌风出，不见拏舟弄月回。往事只应君可纪，幽期孰谓我能开。留诗更约荷花语，莫惜障泥走马来。
 【《永乐大典》卷三千五百八十四「樽」字韵，页二十上引「李处权崧庵集」。(影印本第五十一册)】 
　吴可：《藏海居士集》二卷
吴可，字思道。据考，其生年当在宋宣和(一一一九)之前。尝官于汴京，乞闲以去。又尝居洪州，建炎后转徙楚豫之间。其卒年约在淳熙(一一七四)之后。四库馆臣自《永乐大典》辑《藏海居士集》二卷。
现存《永乐大典》录：
吴可藏海居士集 【七条】 
以上七条，校《宋人集甲编》本《藏海居士集》二卷，馆臣漏辑者一条。
　　附录
　　　五峯翁书渊明诗 【此文署名「五峰翁挺士」，疑非字仁仲，号五峰之胡宏。《永乐大典》将此条录于吴可的《藏海居士集》下，显然是吴可的友好在该集上的题跋，姑附于此。】 
陶渊明诗，如向上祖师所受用处，无复余事。有欲学之，非饱于参寻莫能到也。思道平生刻意于诗，晚所造诣乃如此。当有明眼人，以予言为信。五峯翁挺士特书。
 【《永乐大典》卷九百五「诗」字韵，页一下引「吴可藏海居士集」。(影印本第十册)】 
　张元干：《芦川归来集》十卷
张元干，字仲宗，自号芦川居士。长乐(福建)人。宋元佑六年(一○九一)生。曾为李纲行营属官。官至将作少监。绍兴中，得罪除名。寿约七十余。四库馆臣自《永乐大典》辑《芦川归来集》十卷。
现存《永乐大典》录：
张元干 【一条】 　张元干诗 【二条】 　张元干归来集 【十五条】 
张元干芦川归来集 【四条】 　芦川张元干集 【一条】 　芦川集 【二条】 
以上共二十五条，校一九七八年上海古籍出版社本《芦川归来集》十卷，馆臣漏辑者七条。
　　咏二疏
两傅常存好老心，汉廷元自少知音。归来日日相娱乐，赖有君王旧赐金。
 【《永乐大典》卷二千四百八「疏」字韵，页十一下引「张元干归来集」。(影印本第二十八册)】 
　　春酬陈端中明府长韵
往在识公日，我与儿曹俱。八龄初问字，双钩略摹朱。知为太学生，夙仰君子儒。契阔三 【千】  【十】 载，邂逅天一隅。追数半鬼录，宰上空美谀。所存复陆，隙中惊过驹。长者类太丘，祖风如魏。兵火已无屋，蓬蒿仍不锄。善藏武城刀，息驾王乔。功名有要路，矢石思捐躯。常挥铁如意，欲碎玉唾壶。书生无浪语，天骄今既诛。下如鸱夷子，扁舟归五湖。安用金谷园，坠楼烦绿珠。相国起刀笔，将军拔屠沽。但封寝丘地，莫 【料】  【捋】 秦王须。隐居九畹兰，活计千木奴。客至径设醴，诗来或操觚。游戏百家衣，剧谈五杂俎。涉世虽历落，安命良支梧。 
 【《永乐大典》卷一万一千「府」字韵，页十八下引「芦川集」。(影印本第一百十册)】 
　　送前东阳于明府由鄂渚归故林
结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤未见招 【(一作：「荜门谁见招」)。】 
 【《永乐大典》卷一万一千「府」字韵，页十九上引「张元干芦川集」。(影印本第一百十册)】 
　　瑶真馆
广陵祠里寻常见，又向山阳楼外开。须信月明风露下，飞仙玉节有时来。
 【《永乐大典》卷一万一千三百十三「馆」字韵，页十上引「归来集」。(影印本第一百十五册)】 
　　代贺侍御启
学术贯通于古今，名节远追于贤哲。柔不茹而刚不吐，事可法而德可尊。
 【《永乐大典》卷三千五百八十五「尊」字韵，页十六下引「张元干」。(影印本第五十一册)】 
　　圣迹院出队来化疏
旧岁旱暵甚广，诸方乃大例关堂；今春饥馑异常，此地亦随时贵籴。维康僧之香火，号圣迹之道场。初无田畴，悉仰檀越。钟鱼之响已间断，粥饭之缘将落空。是念贫女一钱，办心即同办供；稍宽斋肠三篾，知恩方解报恩。欲种善因，势须猛舍。莫看居士面，且试老婆心。
 【《永乐大典》卷一万五千一百四十「队」字韵，页十一上引「张元干归来集」。(影印本第一百六十三册)】 
　　代祭石林文
以真儒自负，以旧德自居。年踰从心，而神明未衰；位参揆路，而勤俭有度。
 【《永乐大典》卷一万四千七百七「度」字韵，页一上引「张元干芦川归来集」。(影印本第一百五十九册)】 
　邓深：《大隐居士集》二卷
邓深，字资道，一字绅伯。湘阴(湖南)人。宋绍兴中(一一三一──一一六二)进士，知衡州，擢潼川漕，以朝请大夫终于家。四库馆臣自《永乐大典》辑《大隐居士集》二卷。
现存《永乐大典》录：
邓绅伯诗 【十三条】 　邓绅伯诗集 【二条】 
邓绅伯集 【八条】 
以上共二十三条，校清汪家声刊本(藏中国社会科学院文学研究所)《大隐居士集》二卷，馆臣漏辑者十七条。
　　木芙蓉
露冷烟凄草树荒，木芙蓉好试平章。蒲萄晚叶尤宜日，芍药秋花正耐霜。蜀锦卷帏妆院落，春宫开镜照池塘。写容安得剑南老，聊复殷勤酹一觞。
 【《永乐大典》卷五百四十「蓉」字韵，页六下引「邓绅伯诗」。(影印本第三册)】 
　　六言四首 【(次韵月湖控巴台落成)】 
　　　其一
三峡上游烟水，四川极险关山。满市笙歌昼永，漫山桃李春闲。
　　　其二
处处赏心宜主，公来诗眼偏明。扫千军有笔阵，可一日无酒兵。
　　　其三
百千年阵碛在，六七月雪流来。文笔手巾南向，白盐赤甲东回。
　　　其四
嗟此地得何晚，见孤芳陋羣妍。小试凤楼工巧，终图麟阁风烟。
 【《永乐大典》卷八百九十九「诗」字韵，页九下引「邓绅伯集」。(影印本第九册)】 
　　绝句 【(次韵还徐广文诗卷)】 
　　　其一
兀坐长吟五十诗，怪来几案夜生辉。胸中锦段明如许，羞得吴娃懒上机。
　　　其二
桑里相闻路一程，无从欵接笑谈清。那知邂逅论诗处，秋满潇湘鴈送声。
 【《永乐大典》卷八百九十九「诗」字韵，页九下引「邓绅伯集」。(影印本第九册)】 
　　绝句 【(月湖在朝惠笔二十枝墨二笏笔达墨不至)】 
毛颖诸孙二十辈，千里相看谁与同。有两客卿变名姓，乌有先生亡是公。
 【《永乐大典》卷八百九十九「诗」字韵，页九下引「邓绅伯集」。(影印本第九册)】 
　　漫成
饮罢浮蛆聊隐几，醒来扪虱谩看书。风清襟袖凉无限，云晚溪山画不如。
 【《永乐大典》卷八百九十九「诗」字韵，页九下引「邓绅伯集」。(影印本第九册)】 
　　游仲文园池
曲岸呼舟疾，幽园蹑屐徐。轩窗数椽屋，雨露四时蔬。补堑新移竹，穿池待种鱼。花间留客晚，数问酒何如。
 【《永乐大典》卷一千五十六「池」字韵，页九上引「邓绅伯集」。(影印本第十四册)】 
　　游方壶
