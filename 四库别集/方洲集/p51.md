<!-- { "loadSidebar": true } -->
　　予交处士之晜季知其能友弟接处士之子侄知其能教养读季侍御之赞词知其内蕴之清深典雅有粹其行有美其名信矣乎是人也与之爵则可以仪众得其寿则永以厚伦庶吾见之有得谅斯文之能征也
　　叶志学像赞【志学无子】
　　清穆之风含之器笃行慎言难进易退名实无愧寿福比全卿云灵鸟自古无传
　　呉处士像赞
　　巾裳俨雅气貌淳温十室之忠信有在三代之直道斯存允宜厥家则相在尔室无忝尔祖则硕惟其孙内外协顺福庆骈臻是足以见其徳配之偕老而有待夫诒谋之发闻也
　　南谷老僧予童时牕友也以像索书为之捉笔
　　言弗违常行弗失义不蔽其原不反其遇貌与众同心与羣异城市山林榆栁松桂
　　吕山呉汝辉像赞
　　此巢松呉汝辉之像其居业也惟危故能安其处事也惟劳故能逸其持已也惟朴故能文其理财也惟散故能积有备无患作徳日休白采甘和本壅末稠此所以身荣子显福恒寿得载其恭靖攸受休毕子孙其无斁
　　闗云长像赞
　　一世之雄万人之敌志明大义勇诎羣力遇高帝则元功斯在遇世祖则王统有绎时虽不酬其名永赫正气英风千古一日
　　沈士容像赞
　　家有孝恭乡有信义本之立矣其末攸济士尽儒医郁乎文艺往哉无荒庶以终誉
　　郭理问父遗像赞
　　名门之士清世之逸诵诗读书循规履则不避疫以全宗族之危不吝财以济亲友之急戬谷令终箕裘世缉吾因其子之显而有以知其亲闻其寿之高而有以征其徳非无从而徒为之赞述也
　　张推府朝服像赞
　　佩玉纡银峩冠正笏顾外谨中视服思徳贵不忘其所自官不怠其所职俨如有临望之可则庄严于黄堂拜表之时竞栗于金门待漏之日慎夙夜之若兹庶荣名之无斁
　　文昌像赞为王吉之
　　七十余化千百斯年纪籍具矣庙祀同然孰畀以形曷测其状天下文明无中有象
　　山阳张处士遗像赞推官尚武之父
　　谐俗衣冠出尘风致早侍宦游晚承世绪子显其教孙贻其谋绵绵瓜瓞祀享春秋
　　张母硕人武氏遗像
　　妇道既宜母教斯显福履是绥寿考无忝苹香南涧萱茂此堂孝慈不已世泽流芳
　　张推府像赞
　　才识明通威仪俨赫文重賔兴政崇钦恤懋怀清慎力协循良有服大僚邦家之光
　　郭处士夫妇遗像赞
　　故族名门贤夫懿妇内外正位家室谨度惟伯鸾之清淳宜徳耀之贞素尚古而行不矫主馈而下无恶寿有差殊徳无遗露有以夫子孙之蕃衍乡党之思慕此其所可征而非赞言之或过也
　　乐闲朱公夫妇像赞
　　其貌甚和其心孔休前无所愧后无所忧福寿康宁有秉斯徳子孙族姓有善斯积家之重庆乡之令人门闾光大尚及其身
　　所出既美厥配亦良闺门之秀裙钗之光无非无议有容有徳妇道母仪咸可称则夫妇偕老福祉具绥后百斯年子孙之思
　　宗宪止庵夫妇像赞
　　故家遗泽士林蜚英志贞而励气和而平友孚其义官昭其能珪组其所当得嗣续其所当兴吾尝过徐州见所治人之感念吾尝立朝着闻王司马之赞称也无非无议有徳有容既茂中质载厚言工姻族是式闺门之宗其中馈之贤卓见于良人之善政其母教之美又验于令子之颙颙也
　　引
　　松溪处士挽词引
　　松溪陈处士没其外孙嘉兴府学生王论博求士大夫歌诗以表扬之征予为之引予尝于吕文懿公家见翁词气及询其为人信如今员外君秉之墓志所述翁之于亲戚乡党无不用情而况所厚哉此论所以激切涕泪哀思之不能自已也世之人于女之子或不甚爱未有不曲爱其孙者何思其王父者絶简而论乃笃不忘其外祖翁固多恩矣论亦厚矣哉宜诗人咨嗟咏叹为论致美于翁也于乎处士死非其乡而又无子就木及土之余固已防寂无闻矣而遗行余光复此昭赫孰谓生女为缓急一无济哉余诚有所感也书此为引
　　忆萱诗引
　　忆萱怀母也不称母而称萱诗人托兴以达其言也人率谓萱能忘忧椿木多寿故恒以椿萱道父母巻中五七言诗凡若干首皆为顾鸣玉作鸣玉始年十三时丧母今年几强仕戚戚焉言及辄悲事涉辄泣斩焉如初丧虽妻子富贵将或不能移其所慕者士大夫知而见怜因有忆萱之诗鸣玉若可少慰矣而予尚有以劝之夫养与思异情父与母一体鸣玉虽蚤失母而其父玉辉甫尚无恙比之臯鱼子路犹有间自今当以思母之诚益事其父凡可以安其身而悦其心者无不致力则玉辉父将益康胜死者有知母氏亦且含笑于地下矣嗣兹以往士大夫得无犹有孝椿之作乎姑书以引之











　　方洲集巻二十二
　　钦定四库全书
　　方洲集巻二十三
　　明　张宁　撰
　　祭文
　　汀州府学祭成告庙文
　　维成化二年岁在丙戌七月庚午朔越二十有九日敢祗告于先圣先师宁伏见文庙祭器残缺弗堪簿正有事率贷给民器渎滥匪彛礼文乖闇非所以致感孚而昭轨物于神庶也修谒后惶惧不敢自暇谨与僚属官儒稽古从制为铜爵百有四十簠簋七十有二髹竹木笾百有二十豆如之币篚九牷俎六解俎百有五十鈏尊三陶尊三有勺鈏香鼎八陶豋铏二十盘三帨椸三烛跗惟百灯篝架四十有一合八百事杌案盆盎庖濯燎瘗诸具不敢以陈经始于五月戊寅讫工于七月癸巳费不及民劳不縻众名物有章藏守有职不敢易也兹惟始衅敢以释奠告成用荐祀事【阙】













　　祭刘尚寳
　　维年月日致祭于故尚寳司丞刘君祐禧曰嗟乎祐禧止于此哉底绩中书超阶秘府事主沐受知顾问之恩交友获倾心向翼之美所歴如意动罔不谐此祐禧平生之事无或不利也内劲外和志髙气下与物无忤随寓输懐招之可来而来非有求挥之可去而去非有畏此祐禧平生之行无或不善也伟乎其躯干粹乎其容仪偘偘乎其辞语此祐禧平生之所禀亦无不厚也夫事多利则其成也必大行多善则其夀也必逺禀多厚则其衰也必后有其本而不获其应使君官止于六品年止于四十而遗荣弃飬于众人之先造化者果有心于人乎无心于人乎抑生生死死一随其然而漠不相系乎君之死病不逾旬闻讣皆以为诬既信则皆相为悼死而疑其诬足以见平日无致死之道既信而相悼足以见平昔非可恶之人胡为乎卜者未及授蓍医者未及授药匆匆而忽致于此极也嗟乎祐禧止于此哉日月流逝襄事式临追念匪及曷止于情薄陈清奠永诀幽明君女已嫁君子有成幸既终而复始庶虽死而犹生君其有知将悲将欣尚飨
　　祭崔惟正
　　维年月日某谨以清酌庶羞之奠致祭于卫矦崔公之墓呜呼公其不可复作时亦不可再得公矣寥寥海邑英华之气继之者谁欤昔余祖父托爱先公婚姻塟祭事无不从忘其巍巍情好莫逆垂四十年始终一日迨予小子爰自童稚荷公父子式克有济游艺于庠领荐于乡登科任职衣紫纡黄谨慎小心受知天子木强无补虚声满耳蔑徳有位其所伊何父师之外公恩孔多闻诸先民徳无不报予岂耋昏忘此告诏特以公家事业方新富贵方至子孙方殷名爵方霈夫势髙者絶援力大者难偶譬诸登山渡水公家固已上絶顶登平陆而我犹蹒跚于下麓浮沉于中流虽欲超踪而逆挽之顾力有所不能也此非公意予心则然虽不能报终不能谖公之始死予方縻禄疾不能问死不能哭公返而亡禴祀蒸甞非公懿亲可祭于堂及兹拜扫草宿木拱稽违之罪海濶山重公魄在地公爽在天敬陈一奠有泪如泉呜呼哀哉尚飨
　　祭卜源静文
　　维年月日谨以牲酒庶品哭奠于亡友竹牕道人卜公源静日与公定交今三十年自少以老情如骨肉贵贱裕乏疾病生死喜忧防丧皆婴其心公于朋友分当力极蹇薄浮湛百不酬一昔常相见慷慨夷愉近一二年慊却叹吁窃曾虑此少老常态岂谓无几便致危殆呜呼公迹虽异所学纲常言或过直而行孔良凡今之人鲜有公类拘溺自诬聋瞽一世呜呼余有所懐惟公则知公而去已行当告谁昔尝过从无间早暮今复云来谁问谁顾公所居止余身便安房榻户牖梦亦在焉公言在耳公貌在目奄忽不见伊何荼毒今夕何夕月冷灯孤对酒不举伤如之何伤如之何以旦以夜一别千秋老泪交下
　　祭姑蘓朱明仲文
　　予交公父子间几三十年仕途更迁婚丧疾厄公父子徃返过从情逾骨肉自予免疾闲居不相见者过半而书信之行志意之乆彼此固不少异不意公既失贤孙寻罹大故而良偶又复下世宁闻讣惊惶私念耿切欲遣吊则独孤欲自行则衰乏趦趄进却庶几病或少瘥终能侥幸一徃得以瞻恋茔坟使涕沾宿草不料荏苒因仍日复一日至今情素不伸泛若行路宁之得罪于公虽袒负不足以谢今自分老病日深卒不能复逺离门户敬具羊酒薄仪北望再拜谨烦公子宗逺为宁一奠墓下诵我情词以彰宁违礼薄义之咎犹惟素爱庶其享之
　　祭亡壻姚麟文
　　哀哉麟乎汝生六朞丧父内外多虞吾念汝父遗好以爱女许嫁汝于既孤以弱力扶汝家于既坠以外戚安汝门阀于众扰毖闭艰难斯亦良苦勤劳尽瘁十有五年始克致汝有官授室吾囊槖已空而顚髪亦种种矣内外萧疎老病无嫡汝忍自弃以絶汝世祀使老母无飬少妇无托呜呼天乎人哉吾不独汝尤也今当自东广起汝家应嗣人以其幼子令吾女母之以植汝后庶几侥幸图存使汝母妻有属人乎天哉未知其能遂成否兹将举柩涂殡墓所择日治三圹一成塟汝其二以待汝母汝妻以终百岁之事此汝妻之言天地鬼神实所共听汝其慰哉吾泪有尽而情无穷身渐老而悲弥盛也哀哉麟乎
　　祭张天常文
　　公少値艰危长登禄位从容进止皆克有济胡为乎既仕而犹匮乏优游而反劳瘁咄尔良朋嗟尔兄弟莫或有愆公则无悔疾之不瘳伊谁之戾予与公交余五十年朱顔白首一世周旋荣枯得丧苦乐矜怜力虽不及情罔或谖公在予偶公死予单岂曰无友久要惟艰公柩未塟二孺累然庶几遗德有永其传耄荒惕矣悠悠苍天
　　祭周时举词
　　蚤登胄监寻职泮水中虽偃抑晚不失已朋友之意亲戚之情犯而不校眞如平生我泪涟如我心耿若茫茫白首斯人不作
　　祭王本诚词
　　维年月日谨以酒菓酺醢别奠于亡友就兰王处士曰公则逝矣予年日衰哭不尽哀言不尽思空城旷海子其何之悲风夕阳惨其何时世无其人呜呼已而墓碑
　　荣禄大夫都督同知陈公神道碑铭
