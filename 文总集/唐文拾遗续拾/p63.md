<!-- { "loadSidebar": true } -->
    於戏！大人履善道，践古事，亦已久矣，而不曾极耳目之所观听，娱心意之所爱乐，一生蹇蹇，终日扌妻々，而死之日，馀俸不足以葬藏一身，儿女无歌哭之地，其不痛矣，然则庸非俭极乎？娘赵氏，试璧州别驾升之女。自罹衅咎，泣血终日，加以孤幼缠绕，丽羸殆深。生男女六人。女三人：长曰素恭，嫁李氏；仲曰季风，嫁侯氏；季曰季雅，犹未从人。儿三人：长即匡赞，仲曰文质，皆三卫出身；季曰齐贡，拜兖州都督府参军，丁此忧不上；并生遭不造，少集荼毒，酷裂烦冤，无所逮及。仓天仓天，噫！大人积德累仁如此，竭忠尽孝如此，宜乎天地孔昭，神明大鉴，享年有永，降福穰穰者焉。如何朝阳露，珪璋暴殒；仓天仓天，此赞所不以斯文托於人，以其情地崩迫，冀其纪事之明也。虽赞父之德，则为宠亲，而内举不避，且旌善人。其辞曰：
    冲和降气，诞生忠良。和顺内积，英华外扬。靡暴于弱，无凌于强。天胡不惠，流毒祸殃。情魂倏殒，声积弥彰。千龄兮万代，共响乎遗芳。（石刻）
    ☆韦同翊
    同翊，乡贡进士。
    ○唐故龙花寺内外临坛大德韦和尚墓志铭（并叙）
    大德姓韦氏，法号契义，京兆杜陵人也。元和戊戌岁四月庚辰，恬然化灭，报年六十六，僧夏四十五。粤以七月乙酉，迁神於万年县洪固乡之毕原。遗命不坟不塔，积土为坛，植尊胜幢其前，亦浮图教也。曾王父讳安石，皇尚书左仆射中书令；大父讳斌，皇中书舍人、临汝郡太守；烈考讳衮，皇司门郎中、眉州刺史；家永卿相德勋之盛，族为关内士林之冠。始先妣范阳卢夫人，以贤德宜家，蕃其子姓，故同气八人，而行居其次，在女列则长焉。自始孩蕴静端介洁之性，及成人鄙铅华靡丽之饰，密置心於清净，教亲制夺，其持愈坚。年十九，得请而剃落焉。大历六年，制隶龙花寺，受具戒於照空和尚。居此法身，本於天性，严护律度，释氏高之。国家荣其善教，乐於度人，敕东西街置大德十员，登内外坛场，俾後学依归，传诸佛心要。既膺是选，其道益光，门人宗师，信士响仰，如水走下，匪我求蒙。持一心之修缮佛宇，来四辈之施舍金币，高阁山耸，长廊鸟跂。像设既固，律仪甚严，率徒宣经，与众均福。故闻者敬而观者信，如来之教，知所慕焉。尝从容乡里，指於北原而告其诸弟曰：“此吾之所息也，为其识之。”呜呼！生归於佛，殁归於乡，至哉其孝乎！所以报生育劬劳之恩备矣。窀穸之制，咸所遵承。弟子比丘尼如壹等，服勤有年，号奉遗教。杖而会葬者数百千人，极释氏之哀荣，难乎如此，乃沉础而志于墓云：
    迷方之人，妄聚之身。白日下临，苦海无津。我得度门，性□□□。亦既落发，於焉报亲。孝乎终始，归于故里。石幢（缺五字）南趾。（石刻。《唐代墓志汇编元和一一八）
    ☆贾中立
    中立，元和时人，翼王府参军。
    ○唐朝议郎行凤州司仓参军上柱国司马君夫人新安孙氏墓志铭（并序）
    夫人字坚静，建业人也。曾王父瑜，睦司马，即吴之洪允矣。祖从，朗录事。父愿，皇慰望江。咸袭繁祉，垂裕後昆。夫人婉娩令淑，挺然生知，及笄年适于司马司仓君。窈窕闲雅，谦和优柔，行合规矩，言堪典模，恭理黍稷，调畅琴瑟，义光中馈，孝显家风，纲衣无华，举案有则，训女四德，示男六经。亲族娣姒，肃然心伏，凡在闺阃，莫不书绅。性止恬淡，情忘嗜欲。洞了生灭，俄而谢世。元和十五年五月十六日，微疾冈瘳，终于长安颁政里第也，享年五十三。以其年十一月廿二日，将迁于国西阿城南原，礼也。呜呼，生事毕矣。二女早逝。有子长裕，泣血哀号，抑情就礼，痛雍穆之风，泯然斯绝，刊石纪德，庶几不朽。中立旧馆之宾，睹其家道，不揆为铭，未充名实。铭曰：
    婉娩积善，不享遐龄。贞操符礼，柔和合经。尺波一谢，寸晷冈停。爱其芳烈，刻石存铭。（石刻。《八琼室金石补正》七十）
    ☆卢坦
    《全唐文》五百四十四有传。
    ○劾柳晟阎济美进献奏
    前山南西道节度使柳晟接任方隅，所寄尤重，至於赦令，理合遵行。一时归朝，固违明旨，复修贡赋，有紊典章，伏请付法。又前浙东观察使阎济美到城，亦有进献，当时勘者称离越州後，方见赦文，道路己遥，付纳无处，既经恩赦，须为商量。将诫来者之心，必举赎刑之典，已书罚讫。伏准今年正月制，自今已後，诸道长吏有离任赴阙廷者，并不得取本道财物妄称进奉，苟有违越，必举宪章。柳晟等既违新令，不敢不奏。（《唐会要》卷四十）
    ☆张宏靖
    《全唐文》五百四十四有传。
    ○萧斋记
    陇西李君约於江南得萧子云壁书飞白“萧”字，以笔势惊绝，遂匣而宝之。其遇之之由，则君之赞序与崔监察备论之详矣。君与字俱载舟还洛阳仁风里第，思所以盖其瞻玩，藏置之宜，则箱椟临视不时，有缄启动摇之变。遂特建精室，陷列于垣，复本书之意，得遥睇之美。寂对虚牖，势若飞惊，虽烟雾交飞，虬鸾絷动，轻旆翻，微云卷舒，不能状也。李君以至行雅操，知名当时，逍遥道枢，脱落荣利，识洞世交，神交古人，而风致之馀，特精楷隶。所得魏晋以降名书秘迹多矣，以不越於缣素之间，未为殊珍也。荩壁字奇纵，乃为希宝，故异而室之，文而志之。意匠所得，非常域也。夫萧之为字也。切然而清，於文也，蔚然而整，宜乎铭壁，宜乎命斋。萧斋之名，与此字俱传矣。（《书苑菁华》十三。《法书要录》三）
    ○按：此文始见於张彦远《法书要录》，题为“大父高平公《萧斋记》”。案彦远为宏靖孙，文规子，见《唐书张嘉贞传》。谂则彦远之伯叔行，见《宰相世系表》。自明刻《要录》後附彦远传，有自其大父稔有能书名句，此记遂沿为谂作。《书苑菁华》题作宏靖，与《唐书张嘉贞传》《世系表》合，且较《要录》多馀字，姑录存之。
    ☆王仲舒
    《全唐文》五百四十五有传。
    ○国子博士韩愈除都官员外郎制
    朝议郎守国子博士分司东都上骑都尉韩愈，直亮廉洁，博达而沈厚。守经嗜学，遂探其奥；希古为文，故得其精。美宋玉之微词，尚杨雄之奇字，为己求道，暗然扬声。可行尚书都官员外郎分司东都。（洪兴祖《韩子年谱》）
    ☆林藻
    《全唐文》五百四十六有传。
    ○深慰帖
    辱问，知所苦已减退，深慰也。承廿七日发，时热如此，疾未全瘳，冒犯而行，得否善自度之。如料气力未禁，何如改告，别作逗留。愿审己而动，勿使道路重复，转更栖遑。藻那日送欧阳回，至横灞，便属马脊破，烂溃特甚，不堪乘骑，数日来都不出入。虽不得数至问疾，常令问中和，知减损，将谓程宽，且将息，不知发日顿近，明後闲暇，得鞍乘，当奉诣，未际预悬离别之恨恨也。拙序不足奉扬盛美，过言见谢，无乃外欤！崔、郑、欧阳诗付往，章八元、陈羽各有一篇，未能取得，续附也。诸公处申意，寻当与达，即冀展奉。无复寒暄，不宣。藻拜手，廿三日。郭郎少公执事。先所仗写文卷，闲垂捡出，续令住取，谨问。（《寓意录》。《式古堂书画汇考》八）
    ○台逋还珠赋（节句）
    珠之去也，山无色兮，氛雾冥冥，海无光兮，空水浩浩。珠之来也，川有媚兮，祥风习习，地有润兮，生物振振。（《闽书》）
    ☆林蕴
    蕴，藻之弟。《全唐文》四百八十二有传，今次藻下。
    ○对贤良方正策
    臣远祖比千，因谏而死，天不厌直，更生臣也。（《福建通志》）
    ☆柳宗元
    《全唐文》五百六十九有传。
    ○唐清河张府君墓志铭
    案：石刻署柳宗元名，恐是後人所加。姑存其目，文已见《全唐文》不录。
    ☆欧阳詹
    《全唐文》五百九十五有传。
    ○吊汉武帝文（并序）
    阅太史氏书，见汉武之御极，虽大量求仁蹈道之主，亦英雄之君也。然睹其《内传》，有学神仙，筑三山，为饮露飨露，希升汗漫，激流企石，用拟林泉。呜呼！秘其位而不知所以守，始其事而不知所以从。夫一物各异道，万汇不同致，帝王之与神仙，林泉这与市朝，犹鳞群毛族，川陆分之，日居月诸，昼夜常之，麒麟不可有处渊，蛟龙不可更居薮，玉兔莫延於旦，金乌罔瞻於宵，附其翼者两其足，与其角者去其齿。不兼之义，天理昭彰。帝者，宜本於亲人；仙者，宜先於远世。以林泉为意者，可居於草泽；以天下为念者，可谨於朝廷。是以唐尧、虞舜无野心，子晋、许由辞窦祚，诚以帝王与神仙有隔，林泉将市朝难并也。今据唐尧、虞舜之地，而求子晋、许由之志，不亦迂而可痛哉！况君子所以推心屈体为仆御，元元所以膏割血为饱暖，非图好林泉而学神仙也。故予览其传，伤心久之。
    戊辰岁秋八月，周览秦原，次茂陵之下，既睹永归之地，弥怀所行之事。且夫承天统物，岂无足称之德欤！盖叹日月高明，有时亏异；珠玉贞洁，不免疵瑕。徘徊路隅，兴言而吊云：
    赫赫兮炎灵降神，造汉焚秦，四叶重茂，翘英游新，首出群龙，卓为世祖。秋风扬文，夏日昭武，柔不化之人，辟未名之土。虽殊仁圣之后，是异凡庸之主。伊可肤寸，明有不周。事非所事，求非所求。惟此帝谟，想夫仙道。鱼处重渊，兽居茂草。辨乎朝市，别以林泉。日由旦陆，月丽宵天。迹既两分，理难齐克。若死将生，犹南与北。贪臣王公，鞅掌者可以勤万机；欲升汗漫，逍遥者可能为匹夫。爱深宫秘殿者，可以垂旒纩；好青山绿水者，可以栖江湖。饮露参腥，激流贯都，苟能同致，实曰殊途。尧舜曰圣，由晋匪愚，确乎守一，亦以难俱。况乎小人唯唯，罔图山水？君子乾乾，孰为神仙？呜呼哀哉！前监孔彰。高台深池，夫差以戕；寻山越海，嬴政其亡。有一於此，未或无殃。胡为不辰，互穷厥方。舟全虎臂，车出羊肠。己临隧炭，几绝苞桑。反覆前闻，痛心疾首。药石无人，瑾瑜有垢。暑来寒往，时移代久。古垄将颓，恶声不朽。曰临宇宙，有时而亏。目睹毫厘，或不见眦。将为而不知，复知而故为？呜呼噫嘻！（本集）
    案：此文据明刊本《欧阳行周集》，与李观所作字句不同。
    ☆于方
    方，元和中秘书省校书郎。
    ○唐裴氏子墓志铭
