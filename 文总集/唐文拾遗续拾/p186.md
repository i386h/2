<!-- { "loadSidebar": true } -->
    粤以七年岁次癸巳，醴泉漏於近江国益须郡都贺山，诸疾病停宿益须寺而疗差者众。故入水田四町布六十端，原除益须郡今年调役杂徭，国司头至目进位一阶，赐其初验醴泉者葛野羽冲、百济王罗罗女人絁二匹，布十端，锹十口。（同上）

    ●卷七十二
    ☆日本女主孝明
    孝明，圣武皇之女。圣武薨，孝明即位，当天宝初，改元天平胜宝。（见《唐书》）
    ○大和国东大寺圣武帝铜板敕书
    菩萨戒弟子皇帝沙弥胜满稽首十方三世诸佛法僧。去天平十三年岁次辛巳春二月十四日，朕发愿称，广为苍生，遍求景福。天下诸国各合敬造金光明四天王护国之僧寺，并写《金光明最胜王经》十部，住僧七人，施封五十户，水田十町。又於其寺造七重塔一区，别写《金字金光明最胜王经》一部，安置塔中。又造法华灭罪之尼寺，并写《妙法莲华经》十部，住尼十人，水田十町。所冀圣法之盛，与天地而永流；拥护之恩，被幽明而恒满。天地神祇，共相和顺，恒将福庆，永护国家。开辟已降，先帝尊灵，长幸珠林，同游宝刹。又愿太上天皇、太皇後藤原氏、皇太子已下亲王及大臣等，同资此福，俱到彼岸。藤原氏先後太政大臣及皇後先妣从一位橘氏太夫人之灵识，恒奉先帝而陪游净土，长顾後代而常卫圣朝。乃至自古已来，至於今日，身为大臣，竭忠奉者，及见在子孙，俱因此福，各继前范，坚守君臣之礼，长绍父祖之名，广给群生，通该庶品，同辞爱网，共出尘笼者。
    今以天平胜宝五年正月十五日，庄严已毕，仍置塔中。伏愿前日之志，悉皆成就。若有後代圣主贤卿，承成此愿，乾坤致福。愚君拙臣，改替此愿，神明效训，施封五千户，水田一万町，以前捧上件物，远限日月，穷未来际，敬纳彼三宝，分依此发愿。太上天皇沙弥胜满，诸佛拥护，法药薰质，万病消除，寿命延长。一切所愿，皆使满足，令法久住，拔济群生，天下大地，人民快乐，法界有情，共成佛道。以代代国王，为我等檀越，若我寺兴复，天下兴复，若我寺衰弊，天下衰弊。复誓其後代有不道之主，邪贼之臣，若犯若破障而不行者，是人必得破辱；十方三世诸佛菩萨一切贤圣之罪，终当随大地狱无数劫中，永无出离；十方一切诸天梵天护塔大善神王，及普天率土有势威力天审地祇七庙尊灵，并佐命立功大臣将军灵，共起太祸，永灭子孙。若不犯触敬勤行者，世世累福，终隆子孙，共尘城早登觉岸。天平胜宝元年，平城宫御宇太上天皇法名胜满。
    ☆上宫厩户丰耳聪太子
    上宫太子，用明天皇第二子。推古天皇元年，立为皇太子，以摄政焉。二十九年薨。
    ○宪法
    一曰：以和为贵，无忤为宗，人皆有党亦达者，是以或不顺君父，乍违於邻里，然上和下睦谐，於论事理自通，何事不成。二曰：笃敬三宝。三宝者，佛法僧也，则四生之终归，万国之极宗。何世何人，非贵是法，人鲜尤恶，能教从之。其不归三宝，何以真枉？三曰：承诏必谨。君则天之，臣则地之，天覆地载，四时顺行，方气得通，地欲覆天，则致坏耳。是以君言臣承，上行下靡，故诏必慎，不谨自败。四曰：郡卿百寮，以礼为本。其治民之本，要在乎礼，上不礼而下非齐，下无礼以必有罪。是以君臣有礼，位次不乱，百姓有礼，国家自治。五曰：绝飨弃欲，明辨诉讼。其百姓之讼，一日千事，一日尚尔，况乎累岁。须治讼者，得利为常，见随听谳，便有财之讼，如石投水；乏者之诉，似水投石。是以贪民则不知所由，臣道亦於焉阙。六曰：惩恶劝善，古之良典，是以无匿人善，见恶必匡。其谄诈者，则为覆国家之利器，为绝人民之锋剑，亦佞媚者，对上则好说下过，逢下则诽谤上失。其如此人，皆无忠於君，无仁於民，是大乱之本也。七曰：人各有任，掌宜不滥。其贤哲任官，颂音则起；奸者有官，祸乱则繁。世少生知，克念作圣，事无大少，得人必治；时无急缓，遇贤自宽。因此国家永久，社稷勿危，故古圣王为官以求人，人不求官。八曰：群卿百寮，早朝晏退，公事靡盬，终日难尽，是以迟朝不逮於急，早退必事不尽。九曰：信是义本。每事有信，其善恶成败，要在於信。君臣共信，何事不成；君臣无信，万事悉败。十曰：绝忿弃瞋，不怒人违。人皆有心，心各有执，彼是则我非，我是则彼非。我必非圣，彼必非愚，共是凡夫耳，是非之理，谁能可定，相共贤愚，如鐶无端。是以彼人虽瞋，还恐我失，我独虽得，从众同举。十一曰：明察功过，掌罚必当。日者赏不在功，罚不在罚，执事群卿，宜明赏罚。十二曰：国司国造，勿敛百姓。国非二君，民无两主，率土兆民，以王为主，所任官司皆是王臣，何敢与公赋敛百姓。十三曰：诸任官者，同知职掌。或病或使，有阙於事，然得知之日，和如曾识，其以非与闻，勿防公务。十四曰：群臣百寮，无有嫉妒。我既嫉人，人亦嫉我，嫉妒之患，不知其极。所以智胜於己则不悦，才优於己则嫉妒，是以五百之乃令遇贤，千载以难待一圣。其不得贤圣，何以治国？十五曰：背私向公，是臣之道矣。凡夫人有私必有恨，有憾必非同，非同则以私妨公，憾起则违制害法。故初章云：“上下和谐。”其亦是情欤！十六曰：使民以时，古之良典。故冬月有间，以可使民；从春至秋，农桑之节，不可使民。其不农何食，不桑何服。十七曰：夫事不可独断，必与众宜。论少事是轻不可，必众唯逮；论大事若疑有失，故与众相辨，辞则得理。（《日本书纪》二十二）
    ☆中大兄皇子
    孝德天皇元年，立为皇太子。
    ○献部口屯仓奏
    昔在天皇等世，混齐天下而治，及逮於今，分离失业（谓国业也）。属天皇我皇，可牧万民之运，天人合应，厥政惟新。是故庆之尊之，顶戴伏奏，现为明神，御八岛国。天皇问於臣曰：“其群臣连及伴造国造所有，昔在天皇日所置子代入部，皇子等私有御名八部，皇祖大兄御名入部（谓彦人大兄也），及其屯仓，犹如古代，而置以不臣。”即恭承所诏奉答而曰：“天无双日，国无二王，是故兼并天下，可使万民，唯天皇耳。别以入部及所封民简充仕丁，从前处分，自余以外，恐私驱役，故献入部五百二十四口，屯仓一百八十一所。”（《日本书纪》二十五）
    ☆朴市田来津
    来津，天智时臣。
    ○谏都避城议
    避城与敌所在之间，一夜可行，相近兹甚。若有不虞，其悔难及者矣。夫饥者後也，亡者先也。今敌所以不妄来者，州柔设置山险，尽为防御，山峻高而溪溢，守而攻难之故也。若处卑地，何以国居，而不摇动及今日乎？（《日本书纪》二十七）
    ☆广相
    广相，贞观时日本人，官少辨橘
    ○神护寺钟铭序
    爱当之山，神护之寺，三宝既备，六度无亏。唯所有梵钟，形小音窄。故禅林寺少僧都真绍和尚，始发宏愿，有心改铸。熔范未成，衣衤戒早化。檀越少纳言从五位上和气朝臣彝范，悼和尚之遗志，寻先祖之旧踪，以贞观十七年八月廿三日，雇冶工志我部海，继以铜一千五百斤令铸成焉。恐年代久远，後人不知，仍聊记於钟侧。
    ☆是善
    是善，贞观时日本人，官守管原朝臣。
    ○神护寺钟铭
    传音在器，证果惟因。尔祖初业，厥孙聿遵。宿昔三尺，今日千斤。体有宽窄，功无旧新。山声万岁，谷响由旬。闻宜觉梦，扣即归真。慈周世界，感及非人。雕瑑胜趣，蒙叟当仁。
    ☆源顺
    源顺字具济，日本村上天皇天历中人。大纳言定曾孙，左马允举子，能达和歌诗文。
    ○倭名类聚抄序
    窃以延长第四公主，柔德早树，淑姿如花，吞湖阳於胸陂，笼山阴於气岸。年才七岁，初谒先帝。先帝以其姿貌言笑，每事都雅，特钟爱焉，即赐御府筝手教授其谱。公主天然聪高，学不再问，一二年间，能究妙曲，十三弦上，更奏新声。自醍醐山陵，云愁水咽，永辞魏阙之月，不拂秦筝之尘，时时慰幽闲者，书画之戏而已。於是因点成蝇之妙，殆上屏风；以笔回鸾之能，亦巧垂露。渐辨八体之字，豫访万物之名。其教曰：“我闻思拾芥者，好探义实；期折桂者，竞采文华。至於和名，弃而不屑。是故虽一百帙《文馆词林》，三十卷《白氏事类》，而徒备风月之兴，难决世俗之疑，适可决其疑者，《辨色立成》《杨氏汉语抄》太医博士深根辅仁奉撰《集和名本草》，山州员外刺史田公望《日本纪私记》等也。然犹养老所传，杨说才十部，延喜所撰，药种只一端，田氏《私记》一部三卷，古语多载，和名希存，《辨色立成》十有八章，与杨家说名异实同。编录之间，颇有长短。其余《汉语抄》，不知何人撰，世谓之《甲书》，或呼为《业书》。甲则开口裒扬之名，业是服膺诵习之义，俗说两端，未详其一矣。又其所撰《录名》，河鱼为■，祭树为<标申>。澡器为泉等是也。汝集彼数家之善说，令我临文无所疑焉。”
    仆之先人，幸忝公主之外戚，故仆得见其草隶之神妙；仆之老母，亦陪公主之下风，故仆得蒙其松容教命。固辞不许，遂用修撰。或汉语抄之文，或流俗人之说，先举本文正说，各附出於其注。若本文未详，则直举《辨色立成》《杨氏汉语抄》《日本纪私记》，或举《类聚国史》《万叶集》《三代式》等所用之假字，水兽有苇鹿之名，山鸟有稻负之号，野草之中，女郎花海苔之属於期菜等是也。至如於期菜者，所谓六书法，其五曰假借，本无其字，依声托事者平！内典梵语，亦复如是，非无所据，故以取之。或复有以其音用於俗者，虽非和名，既是要用，石名磁石、■石，香名之沉香、浅香，法师具之香炉、锡杖，画师具之燕脂、故粉等是也。或复有俗人知其讹谬，不能改易者，生讹为鲑，读如杉，锻冶之音误涉锻治，蝙若之名伪用威夷等是也。若此之类，注加今案，聊明故老之说，略述闾巷之谈。
    总而谓之，欲近於俗，便於事，临忽忘如指掌，不欲异名别号，义深旨广，有烦於披览焉。上举天地，中次人物，下至草木，勒成十卷。卷中分部，部中分门，廿四部百廿八门，名曰《和名类聚抄》。古人有言，街谈巷说，犹有可采。仆虽诚浅学，而所注缉，皆出自前经旧史，倭汉之书，但刊谬补阙，非才分所及，内惭公主之照览，外愧贤智之卢胡耳。（《倭名类聚抄》）
    ☆僧空海
