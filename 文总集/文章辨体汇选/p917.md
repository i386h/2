<!-- { "loadSidebar": true } -->
　　人之居乎此也其必有乐乎此也居斯乐不乐不居也居而不乐不乐而不去为自欺且为欺天葢君子耻食其食而无其功耻服其服而不知其事故居而不乐吾有吐食脱服以逃天下之讥而已耳天之畀我以形而使我以心驭也今日欲适秦明日欲适越天下谁我御故居而不乐不乐而不去是其心且不能驭其形而况能以驭它人哉自唐以来天下士大夫争以排释老为言故其徒之欲求知于吾士大夫之间者往往自叛其师以求容于吾而吾士大夫亦喜其来而接之以礼灵师文畅之徒饮酒食肉以自絶于其教呜呼归尔父子复尔室家而后吾许尔以叛尔师父子之不归室家之不复而师之叛是不可以一日立于天下传曰人臣无外交故季布之忠于楚也虽不如萧韩之先觉而比丁公之贰则为愈予在京师彭州僧保聪来求识予甚勤及至蜀闻其自京师归布衣蔬食以为其徒先凡若干年而所居圆觉院大治一日为予道其先师平润事与其院之所以得名者请予为记予嘉聪之不以叛其师悦予也故为之记曰彭州龙兴寺僧平润讲圆觉经有竒因以名院院始弊不葺润之来始得隙地以作堂宇凡更二僧而至于保聪聪又合其邻之僧屋若干于其院以成是为记

　　大悲阁记【苏轼】

　　大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿身之众非千万亿身无以示无身之至故散而为千万亿身聚而为八万四千母陀罗臂八万四千清浄宝目其道一耳昔吾尝观于此吾头发不可胜数而身毛孔亦不可胜数牵一髪而头为之动拔一毛而身为之变然则髪皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之矣吾将使世人左手运斤而右手执削目数飞雁而耳节鸣鼔首肯旁人而足识梯级虽有智者有所不暇矣而况千手异执而千目各视乎及吾燕坐寂然心念凝黙湛然如大明镜人鬼鸟兽杂陈于吾前色声香味交遘乎吾体心虽不起而物无不接接必有道即千手之出千目之运虽未可得见而理则具矣彼佛菩萨亦然虽一身不成二佛而一佛能遍河沙诸国非有它也触而不乱至而能应理有必至而何独疑于大悲乎成都西南大都会也佛事最胜而大悲之像未睹其杰有法师敏行者能读内外教博通其义欲以如幻三昧为一方首乃以大■〈施，冉代也〉檀作菩萨像端严妙丽具慈愍性手臂错出开合捧执指弹摩拊千态具备手各有目无妄举者复作大阁以覆菩萨雄伟壮峙工与像称都人作礼因敬生悟余游于四方二十余年矣虽未得归而想见其处敏行使其徒法震乞文为道其所以然者且颂之曰吾观世间人两目两手臂物至不能应狂惑失所措其有欲应者颠倒作思虑思虑非真实无异无手目菩萨千手目与一手目同物至心亦至曽不作思虑随其所当应无不得其当引弓挟白羽剑盾诸械器经巻及香华盂水青杨枝珊瑚大寳炬白拂朱藤杖所遇无不执所执无有碍縁何得无碍以我无心故若犹有心者千手当千心一人而千心内自相攫攘何暇能应物千手无一心手手得其处稽首大悲尊愿度一切众皆证无心法皆具千手目

　　四菩萨阁记【苏轼】

　　始吾先君于物无所好燕居如斋言笑有时顾甞嗜画弟子门人无以悦之则争致其所嗜庶几一解其颜故虽为布衣而致画与公卿等长安有故藏经龛唐明皇帝所建其门四达八版皆呉道子画阳为菩萨阴为天王凡十有六区广明之乱为贼所焚有僧忘其名于兵火中拔其四版以逃既重不可负又迫于贼恐不能皆全遂窍其两版以受荷西奔于岐而寄死于乌牙之僧舍板留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四板为甲治平四年先君没于京师轼自汴入淮泝于江载是四版以归既免丧所甞与往来浮屠人惟简诵其师之言教轼为先君舍施必所甚爱与所不忍舍者轼用其说思先君之所甚爱轼之所不忍舍者莫若是版故遂以与之且告之曰此明皇帝之所不能守而焚于贼者也而况于余乎余视天下之蓄此者多矣有能及三世者乎其始求之若不及既得惟恐失之而其子孙不以易衣食者鲜矣余惟自度不能长守此也是以与子子将何以守之简曰吾以身守之吾眼可霍吾足可斮吾画不可夺若是足以守之与轼曰未也足以终子之世而已简又曰吾盟于佛而以鬼守之凡取是者与凡以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凡以为先君舍也天下岂有无父之人与其谁忍取之若其闻是而不悛不惟一观而已将必取之然后为快则其人之贤愚与广明之焚此者一也全其子孙难矣而况能久有此乎且夫不可取者存乎子取不取者存乎人子勉之矣为子之不可取者而已又何知焉既以予简简以钱百万度为大阁以藏之且画先君像其上轼助钱二十之一期以明年冬阁成熈寜元年十月二十六日记

　　杭州龙井院讷斋记【苏辙】

　　钱塘有大法师曰辩才初住上天竺山以天台法化呉越呉越人归之如佛出世事之如养父母金帛之施不求而至居天竺十四年有利其富者迫而逐之师欣然舍去不以为恨呉越之人涕泣而从之者如归市天竺之众分散四去事闻于朝明年俾复其旧师黾勉而还如不得已呉越之人争出其力以成就废缺众复大集无几何师告其众曰吾虽未甞争也不幸而立于争地久居而不去使人以巳是非彼非沙门也天竺之南山山深而木茂泉甘而石峻汝舍我我将老于是言已策杖而往以茅竹自覆声动呉越人复致其所有镵崄堙圯筑室而奉之不期年而荒榛岩石之间台观飞涌丹垩炳焕如天帝释宫师自是谢事不复出入髙邮秦观太虚名其所居曰讷斋道潜师参寥告予为记予闻之师始以法教人叩之必鸣如千石钟来不失时如沧海潮故人以辩名之及其退居此山闭门燕坐寂黙终日叶落根荣如冬枯木风止波定如古涧水故人以讷名之虽然此非师之大全也彼其全者不大不小不长不短不垢不净不辩不讷而又何以名之虽然乐其出而髙其退喜其辩而贵其讷此众人意也则其以名斋也亦宜系之以词曰
　　以辩见我既非见我以讷见我亦几于妄有叩而应时止而止非辩非讷如如不动诸佛既然我亦如是

　　扬州龙兴讲院记【王安石】

　　予少时客游金陵浮屠慧礼者从予游予既吏淮南而慧礼得龙兴佛舍与其徒日讲其师之说甞出而过焉庳屋数十椽上破而旁穿侧出而视后则榛棘出入不见垣端指以语予曰吾将除此而宫之虽然其成也不以私吾后必求时之能行吾道者付之愿记以示后之人使不得私焉当是时礼方丐食饮以卒日视其居枵然余特戏曰姑成之吾记无难者后四年来曰昔之所欲为凡百二十楹赖州人蒋氏之力既皆成盍有述焉噫何其能也葢慧礼者予知之其行谨洁学博而才敏而又卒之以不私宜成此不难也今夫衣冠而学者必曰自孔氏孔氏之道易行也非有苦身窘形离性禁欲若彼之难也而士之行可一乡才足一官者常少而浮屠之寺庙被四海则彼其所谓材者寜独礼邪以彼之材由此之道去至难而就甚易宜其能也呜呼失之此而彼得焉其有以也夫

　　真州长芦寺经藏记【王安石】

　　西域有人焉止而无所系观而无所逐唯其无所系故有所系者守之唯其无所逐故有所逐者从之从而守之者不可为量数则其言而应之议而辨之也亦不可为量数此其书之行乎中国所以至于五千四十八巻而尚未足以为多也真州长芦寺释智福者为髙屋建大轴两轮而栖匦于轮间以藏五千四十八巻者其募钱至三千万其土木丹漆珠玑万金之闳壮靡丽言者不能称也唯观者知焉夫道之在天下莫非命而有废兴时也知出之有命兴之有时则彼所以当天下贫窭之时能独鼓舞得其财以有所建立每至如此葢无足以疑智福有才略善治其徒众从余求识其成于是乎书

　　庐山文殊像现瑞记【王安石】

　　番阳刘定甞登庐山临文殊金像所没之谷睹光明云瑞图示临川王某求记其事某曰有有以观空空亦幻空空以观有幻亦实幻实果有辨乎然则如子所覩可以记可以无记记无记果亦有辨乎虽然子既图之矣余不可以无记也定以熈寜元年四月十日十年九月二十七日睹某以元丰元年十一月二十三日记

　　兠率院记【曾巩】

　　古者为治有常道生民有常业若夫祝除髪毛禁弃冠环带裘不抚耞耒机盎至他器械水土之物其时节经营皆不自践君臣父子兄弟夫妇皆不为其所当然而曰其法能为人祸福者质之于圣人无有也其始自汉魏传挟其言者浸滛四出抵今为尤盛百里之县为其徒者少几千人多至万以上宫庐累百十大抵穹墉奥室文衣精食舆马之华封君不如也古百里之国封君一人然而力殆不轻得足也今地方百里过封君者累百十飞竒钩货以病民民往往嚬呻而为涂中瘠者以此治教信让奚而得行也而天下若是者葢几宫几人乎有司常锢百货之利细若蓬芒一无所漏失仆仆然其劳也而至于浮屠人虽费如此皆置不问反倾府空藏而弃与之岂不识其非古之制耶抑识不可然且固存之耶愚不能释也分寜县郭内外名为宫者百八千余所兠率院在治之西八十里其徒尤相率悉力以侈之者也其构兴端原有邑人王庠所为记其后院主僧某又治其故而大之殿舍中严斋宫宿庐庖湢之房布列两序廐圉囷仓以固以密资所以奉养之物无一而外求疏其事而来请记者其徒省懐也噫子之法四方人奔走附集者衎衎施施未有止也予无力以拒之者独介然于心而掇其尤切者为是说以与之其使子之徒知已之享利也多而人蒙病巳甚且以告有司而谂其终何如焉

　　分寜县云峯院记【曾巩】

　　分寜人勤生而啬施薄义而喜争其土俗然也自府来抵其县五百里在山谷穷处其人修农桑之务率数口之家留一人守舍行馌其外尽在田田髙下硗腴随所宜杂植五糓无废壤女妇蚕杼无懈人茶盐蜜纸竹箭材苇之货无有纎巨治咸尽其身力其勤如此富者兼田千亩廪实藏钱至累岁不发然视捐一钱可以易死寜死无所捐其于施何如也其间利害不能以稊米父子兄弟夫妇相去若奕碁然于其亲固然于义厚薄可知也长少挨坐里闾相讲语以法律意向小戻则相告讦结党诪张事闗节以动视听甚者画刻金木为章印摹文书以绐吏立县庭下变伪一日百千出故虽笞朴徙死交迹一不以属心其喜争讼岂比它州县哉民虽勤而习如是渐涵入骨髓故县令长佐吏比肩常病其未易治教使移也云峯院在县极西界无籍图不知自何时立景徳三年邑僧道常治其院而侈之门闼靓深殿寝言言栖客之庐斋庖库庾序列两傍浮屠所用铙鼓鱼螺钟磬之编百器备完吾闻道常气质伟然虽索其学其归未能当于义然治生事不废其勤亦称其土俗至有余輙斥散之不为黍累计惜乐淡泊无累则又若能独胜其啬施喜争之心可信也或曰使其人不汨溺其所学其归一当于义则杰然视邑人者必道常乎庆厯三年九月与其徒谋曰吾排蓬藋治是院不自意成就如此今老矣恐泯泯无声畀来人相与图文字买石刻之使永永与是院俱传可不可也咸曰然惟其徒子思来请记遂来予不让为申其可信者宠嘉之使刻示邑人

