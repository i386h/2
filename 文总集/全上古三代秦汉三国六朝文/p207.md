<!-- { "loadSidebar": true } -->
　　宾曰：「若夫鞅、斯之伦，衰周之凶人，既闻命矣。敢问上古之士，处身行道，辅世成名，可述于后者，默而已乎？」主人曰：「何为其然也！昔者咎繇谟虞，箕子访周，言通帝王，谋合神圣；殷说梦发于傅岩，周望兆动于渭滨，齐宁激声于康衢，汉良受书于邳垠，皆俟命而神交，匪词言之所信，故能建必然之策，展无穷之勋也。近者陆子优游，《新语》以兴；董生下帷，发藻儒林；刘向司藉，辨章旧闻；扬雄覃思，《法言》、《太玄》，皆及时君之门闱，究先圣之壶奥，婆娑乎术艺之场，休息乎篇籍之囿，以全其质而发其文，用纳乎圣德，烈炳乎后人，斯非亚与！若乃伯夷抗行于首阳，柳惠降志于辱仕，颜耽乐于箪瓢，孔终篇于西狩，声盈塞于天渊，真吾徒之师表也。且吾闻之，一阴一阳，天地之方；乃文乃质，王道之纲；有同有异，圣哲之常。故曰：慎修所志，守尔天符，委命供己，味道之腴，神之听之，名其舍诸！宾又不闻和氏之璧韫于荆石，隋侯之珠藏于蚌蛤乎？历世莫视，不知其将含景曜，吐英精，旷千载而流光也。应龙潜于潢污，鱼鼋之，不睹其能奋灵德，合风云，超忽荒，而昊苍也。故夫泥蟠而天飞者，应龙之神也。先贱而后贵者，和、隋之珍也。时暗而久章者，君子之真也。若乃牙、旷清耳于管弦，离娄眇目于毫分；逢蒙绝技于弧矢，般输扌巧于斧斤；良、乐轶能于相驭，乌获抗力于千钧；和、鹊发精于针石，研、桑心计于无垠。走亦不任厕技于彼列，故密尔自娱于斯文。（《汉书·叙传上》，《文选》，《艺文类聚》二十五）
　　◇难庄论
　　太古之世，不车不舟，陆走以游，不栋不宇，巢穴而处。（《北堂书钞》一百五十八）
　　众人之逐世利，如青蝇之赴肉汁也。青蝇嗜肉汁而忘溺死，众人贪世利而陷罪祸。（《艺文类聚》九十七）
　　◇功德论
　　朱轩之使凤举于龙堆之表。（《文选·陆机演连珠》注）
　　今朝廷昭明，海内宁静，空令朱轮之使凤举于龙堆之使，风举龙堆之表。（《北堂书钞》四十。案：《演连珠》「必辱凤举之使」，彼注引作「风举」，不误。此作「风举」，盖所见本异也。）
　　◇秦纪论
　　孝明皇帝十七年十月十五日乙丑，曰：周历已移，仁不代母。秦直其位，吕政残虐，然以诸侯十三，并兼天下，极情纵欲，养育宗亲。三十七年，兵无所不加，制作政令，施于后王。盖得圣人之威，河神授图，据狼、狐，蹈参、伐，佐攻驱除，距之称始皇。始皇既殁，胡亥极愚，郦山未毕，复作阿房，以遂前策。云「凡所为贵有天下者，肆意极欲，大臣至欲罢先君所为」。诛斯、去疾，任用赵高。痛哉言乎！人头畜鸣，不威不伐恶，不笃不虚亡，距之不得留，残虐以促期，虽居形便之国，犹不得存。子婴度次得嗣，冠玉冠，佩华绂，车黄屋，从百司，谒七庙。小人乘非位，莫不恍忽失守，偷安日日，独能长念却虑，父子作权，近取于户牖之间，竟诛猾臣，为君讨贼。高死之后，宾婚未得尽相劳，餐未及下咽，酒未及濡唇，楚兵已屠关中，真人翔霸上，素车婴组，奉其符玺，以归帝者。郑伯茅旗鸾刀。严王退舍。河决不可复壅，鱼烂不可复全。贾谊、司马迁曰：「向使婴有庸主之才，仅得中佐，山东虽乱，秦之地可全而有，宗庙之祀未当绝也。」秦之积衰，天下土崩瓦解，虽有周旦之材，无所复陈其巧，而以责一日之孤，误哉！俗传秦始皇起罪恶，胡亥极，得其理矣。复责小子，云秦地可全，所谓不通时变者也。纪季以阝，《春秋》不名。吾读《秦纪》，至于子婴车裂赵高，未尝不健其决，怜其志。婴死生之义备矣。（《史记·秦始皇本纪》）
　　◇离骚序
　　昔在孝武，博览古文，淮南王安《叙离骚传》，以「《国风》好色而不淫，《小雅》怨悱而不乱，若《离骚》者，可谓兼之。蝉蜕浊秽之中，浮游尘埃之外，爵然泥而不滓，推此志，与日月争光可也」。斯论似过其真。又说五子以失家巷，谓五子胥也。及至羿、浇、少康、贰姚、有佚女，皆各以所识，有所增损，然犹未得其正也。故博采经书传记本文，以为之解。且君子道穷，命矣，故潜龙不见，是而无闷。《关雎》哀周道而不伤，蘧瑗持可怀之智，宁武保如愚之性，咸以全命避害，不受世患，故《大雅》曰：「既明且哲，以保其身。」斯为贵矣。今若屈原，露才扬己，竞乎危国群小之间，以离谗贼。然责数怀王，怨恶椒兰，愁神苦思，非其人，忿怼不容，沈江而死，亦贬狂狷景行之士。多称昆仑冥婚宓妃虚无之语，皆非法度之政。经义所载，谓之兼《诗·风》《雅》，而与日月争光，过矣！然其文弘博丽雅，为辞赋宗，后世莫不斟酌其英华，则象其从容。自宋玉、唐勒、景差之徒，汉兴，枚乘、司马相如、刘向、扬雄，骋极文辞，好而悲之，自谓不能及也。虽非明智之器，可谓妙才者也。（《楚辞》王逸注本）
　　◇离骚赞序
　　《离骚》者，屈原之所作也。屈原初事怀王，甚见信任。同列上官大夫妒害其宠，谗之王，王怒而疏屈原。屈原以忠信见疑，忧愁幽思而作《离骚》。离犹遭也；骚，忧也，明己遭忧作辞也。是时周室已灭，七国并争，屈原痛君不明，信用群小，国将危亡，忠诚之情，怀不能已，故作《离骚》。上陈尧、舜、禹、汤、文王之法，下言异、浇、桀、纣之失以风。怀王终不觉寤，信反间之说，西朝于秦。秦人拘之，客死不还。至于襄王，复用谗言，逐屈原。在野又作「九章」，赋以风谏，卒不见纳。不忍浊世，自投汨罗。原死之后，秦果灭楚。其辞为众贤所悼悲，故传于后。（《楚辞》王逸注本）

卷二十六
◎班固（三）
　　◇高祖颂
　　汉帝本系，出自唐帝。降及于周，在秦作刘。涉魏而东，遂为丰公。（《汉书·高帝纪赞》「是以颂高祖云」）
　　◇东巡颂
　　窃见巡狩岱宗，此示望山虞，宗祀明堂，上稽帝尧，中述世宗，遵奉世祖，礼仪备具，动自圣心，是以明神屡应，休徽仍降。事大而瑞盛，非一小臣所任颂述，不胜狂简之情，谨上《岱宗颂》一篇。
　　曰若稽古，在汉迪哲，肆修厥德，宪章丕烈。六龙，较五辂，齐百僚，练质素，命南重以司历，历中月之六辰，备天官之列卫，盛舆服而东巡。乘舆动色，群后屏气，万骑齐镳，千乘弭辔。（《艺文类聚》三十九，《初学记》十三，又二十二，《御览》三百五十八，又五百三十七）
　　◇南巡颂
　　惟汉再受命，系叶十一，□帝典，协景和，则天经，郊高宗，光六幽，通神明。既祖于西都，又将袷于南庭。是时圣上运天官之法驾，建日月之旃旌，赁列宿而赞元。（《艺文类聚》三十九，《初学记》十三引两条，《御览》五百三十七）
　　安丰戴侯颂（《御览》五百八十八，《文章流别论》「昔班固为《安丰戴侯颂》」。《文心雕龙》「孟坚之颂戴侯，文今佚」。）
　　◇窦将军北征颂
　　车骑将军应昭明之上德，该文武之妙姿，蹈佐历，握辅策，翼肱圣上，作主光辉。资天心，谟神明，规卓远，图幽冥，亲率戎士，巡抚强城。勒边御之永设，奋橹之远径，闵遐黎之骚锹，念荒服之不庭。乃总三选，简虎校，勒部队明誓号。援谋夫于末言，察武毅于俎豆；取可杖于品象，拔所用于泰陋。料资器使采用先务，民仪响慕，群英影附。羌戎相率，东胡争骛，不召而集，于是雷震九原，电曜高阙。金光镜野，武日。云黯长霓，鹿走（此七字从《艺文类聚》改补）黄碛。轻选四纵，所从莫敌。驰飙疾，踵蹊迹，探梗莽，采ㄍ厄，断温禺，分尸逐。电激私渠，星流霰落，名王交手，稽颡请服。乃收其锋镞、干卤、甲胄，积象如丘阜，陈阅满广野，戢载连百两，散数累万亿。放获驱，揣城拔邑，擒馘之介，民谷谣噪响聒东夷，埃尘戎域。唱呼郁愤，未逞厥愿。甘平原之酣战，矜讯捷之累算。何则？上将崇至仁，行岂易，弘浓恩，降温泽。同疱厨之珍馔，分裂室之纤帛。劳不御舆，寒不施衤，行无偏勤，止无兼役。忄┩蒙识而愎戾顺，贰者异而懦夫奋。遂逾涿邪，跨祁连，籍□庭，蹈就疆，犭葛青真，辚幽山，《走曷》凶河，临安候，轶焉居与虞衍。顾卫、霍之遗迹，贼伊帙之所邈，师横骛而庶御，士怫忄胃以争先。回万里而负腾，刘残寇于沂根。粮不赋而师赡，役不重而备军。行戎丑以礼教，斤鸿校而昭仁。文武炳其并隆，威德兼而两信。清乾钧之攸冒，拓红略之所顺。橐弓镞而戢戈，回双麾以东运。于是封燕然以降高，禅广以弘旷，铭灵陶以勒崇，钦皇之贶。宣惠气，荡残风，轲泰幽嘉，凝阴飞雪，让庶其雨，洒淋榛枯一握兴。嘉卉始农，土膏含养，四行分任。于是三军称曰：将军，克广德心。光光神武，弘昭德音。超兮首天潜，眇兮与神参。（《古文苑》，《艺文类聚》五十九）
　　神雀颂（《御览》五百八十八，「永平中，神雀群集，孝明诏上《神雀颂》。班固、贾逵、傅毅、杨终、侯讽五颂文比金玉，今佚。」）
　　◇拟连珠
　　臣闻公输爱其斧，故能妙其巧；明主贵其士，故能成其治。
　　臣闻良匠度其材而成大厦，明主器其士而建功业。
　　臣闻听决价而资玉者，无楚和之名；因近习而取士者，无伯玉之功。故之为宝，非驵侩之术也；伊、吕之为佐，非左右之旧。
　　臣闻鸾凤养六翮以凌云，帝王乘英雄以济民。《易》曰：「鸿渐于陆，其羽可用为仪。」
　　臣闻马伏皂而不用，则驽与良而为群；士齐僚而不职，则贤与愚而不分。（《艺文类聚》五十七）
　　◇封燕然山铭（并序）
　　惟永元元年秋七月，有汉元舅曰车骑将军窦宪，寅亮圣皇，登翼王室，纳于大麓，惟清缉熙。乃与执金吾耿秉，述职巡御，治兵于朔方。鹰扬之校，螭虎之士，爰该六师，既南单于、东胡、乌桓、西戎氐羌侯王君长之群，骁骑十万。元戎轻武，长毂四分，雷辎蔽路，万有三千余乘。勒以八阵，莅以威神，玄甲耀日，朱旗绛天。遂凌高阙，下鸡鹿，经碛卤，绝大漠，斩温禹以衅鼓，血尸逐以染锷。然后四校横徂，星流彗扫，萧条万里，野无遗地是域灭区殚，反旆而旋，考传验图，究览其山川。遂逾涿邪，跨安侯，乘燕然，蹑冒顿之区落，焚老上之龙庭。将上以摅高、文之宿愤，光祖宗之玄灵；下以安固后嗣，恢拓境宇，振大汉之天声。兹可谓一劳而永逸，暂费而永宁也。乃遂封山刊石，昭铭盛德，其辞曰：
