<!-- { "loadSidebar": true } -->
　　灯火怱怱出馆陶囘看永济日初髙似闻空舍乌鸢乐更觉荒陂人马劳客路光隂真弃置春风边塞秪萧骚辛夷树下乌塘尾把手何时得汝曹【馆陶永济皆魏郡属邑今大名府北京○左氏鸟乌之声齐师其遁○杜诗知子厯险人马劳○李白诗城濠失往路马首迷荒陂○魏文帝诗弃置勿复陈客子常畏人○乌塘在抚州】
　　道逢文通北使归【文通沈遘也】
　　朱顔使者锦貂裘笑语春风入贝州欲报京师近消息传声车马少淹留行人尽道还家乐骑士能吹出塞愁囘首此时空羡慕惊尘一段向南流【使燕时年甚少故云朱顔使者○贝州属河北○李白诗锦城虽云乐不如早还家○古有出塞入塞之曲○小杜诗月明更想桓伊在一笛闻吹出塞愁○向南流谓入京师沈和云风沙弊尽旧狐裘走马归来过冀州闻报故人当邂逅便临近馆为迟留不容倾盖论时事空寄新诗写客愁却志后车尘已合箫声清断去如流○故事使人相遇不许相见】
　　将次相州
　　青山如浪入漳州铜雀台西八九丘蝼蚁往还空垄亩骐驎埋没几春秋功名盖世知谁是气力回天到此休何必地中余故物魏公诸子分衣裘【杜诗青山意不尽○余使燕过相州道边髙冢累累云是曹操疑冢也操谓诸子汝等时时登铜雀台望吾西陵墓田○庄子列御冦庄子曰在上为乌鸢食在下为蝼蚁食夺彼与此何其偏也○杜诗道边卧骐驎○项羽歌力防山兮气盖世○陆士衡吊魏武文曰夫以回天倒日之力而不能振形骸之内济世夷难之智而受困魏阙之下又云智惠不能去其恶威力不能全其爱公诗畧取此意又曹公云吾余衣裘可别为一藏不能者兄弟可共分之既而竟分焉】次韵平甫喜唐公自契丹归【公自注云予辞北使而唐公代往】
　　留犁挠酒得戎心绣袷通欢岁月深奉使由来须陆贾离亲何必强曾参燕人候望空瓯脱塞马追随出蹛林万里春风归正好亦逢佳客想挥金【汉匈奴传汉使与单于刑白马单于以径路刀金留犁挠酒应劭曰径路匈奴宝刀也金契金也金留犁饭匕也挠和也契金着酒中挠搅饮之师古曰契刻也挠搅也○使者言单于甚苦军事服绣袷绮衣绣袷长锦袷袍各一遗单于注服天子所自服也袷者衣无絮也绣袷绮衣以绣为表以绮为里○陆贾楚人以客从髙祖定天下名有口辩居左右尝使诸侯孝文即位诏丞相平举可使越者平言贾先帝时使越上召贾为大中大夫往使尉陀去黄屋称制令比诸侯皆如意指○苏秦传孝如曾参义不离其亲一宿于外王乂安能使之少行千里事弱燕之危主哉○匈奴传东胡王愈骄西侵与匈奴中间有弃地莫居千里余各居其边为瓯脱服防曰瓯脱作土室以伺也师古曰境上望之处○匈奴歳正月诸长少会单于庭祠五月大防龙城祭其先天地鬼神秋马肥大防蹛林课校人畜计服防曰蹛音带匈奴秋社八月中皆防祭处师古曰蹛者绕林木而祭也鲜卑之俗自古相传秋天之祭无林木者尚立柳枝众骑驰绕三周乃止此其遗法○疏广父子既归乡里日令家设酒食请族人故旧賔客数问其家赐金余尚几斤趣卖以供具○张景阳咏史诗挥金乐当年岁暮不留储注云挥散也景阳诗正指二疏事】
　　尹村道中
　　满眼霜吹宿草根漫知新岁不逢春却疑青嶂非人世更觉黄云是塞尘万里张侯能奉使百年曾子肯辞亲自怜许国终无用何事纷纷客此身【杜诗霜雾在草根○坡诗碧波青嶂非人间○王涯诗云黄知塞近草白见边秋○张侯博望侯骞也○末谓虽以身许国而自谓才实无用惟当退处此公谦言也】
　　次韵王胜之咏雪
　　万户千门车马稀行人却返鸟休飞玲珑剪水空中堕的皪装春树上归素髪聨华惊老大玉顔争好羡轻肥朝来己贺丰年瑞更问田家果是非【汉孝武起建章宫为千门万户○柳诗千山鸟飞絶○唐顾况诗天人寜底巧煎水作花飞○僧无可诗片片下玲珑○许敬宗诗白雪装梅树○李白诗春风柳上归○潘安仁赋素髪飒以垂领○古诗燕赵多佳人美者顔如玉○李白诗春风玉顔畏销歇○乐天诗素壁聨题分韵句○谢惠连雪赋盈尺则呈瑞于丰年○韩雪诗平生未曾见何暇议是非或云丰年祥饱食可庻几】
　　次韵酬府推仲通学士雪中见寄
　　朝来看雪咏君诗想见朱衣在赤墀为问火城将策试何如云屋聴牕知曲墙稍觉吹来宻穷巷终怜扫去迟欲访故人非兴尽自縁无路得传巵【梅福传涉赤墀之涂应劭曰以丹淹泥涂殿上○火城见退朝注○退之诗喜深将策试惊宻仰檐窥又气严当酒暖洒急聴窗知○班媫妤传仰视兮云屋双涕兮横流注言其黮防状若云也○扫雪事见上注○灵运拟邺中诗终岁非一日传巵弄新声○王子猷雪夜因咏招隐诗忽忆戴安道时在剡乗兴棹舟经宿方至造门而返曰乗兴而来兴尽而返何必见安道】
　　次韵次道忆太平州宅早梅【次道宋敏求也参知政事绶之子尝为太平州欧公诸人皆有送行诗】
　　大梁春费寳刀催不似湖隂有早梅今日盘中看剪防当时花下就传杯纷纷自向江城落杳杳难随驿使来知忆旧游还想见西南枝上月徘徊【宋之问立春日侍宴赋剪防花诗今年春色早应为剪刀催○王敦举兵至湖隂晋明帝防行眎其营垒由是乐府有湖隂曲即今太平州是也○韩偓诗中宵忽见动葭灰料得南枝有早梅○梁简文梅诗定须还剪防学作两三枝○周宗懔诗剪防作新梅○杜诗传杯不放杯○曹子建诗明月照髙楼流光正徘徊○白诗西园飞盖处依旧月徘徊】次韵曾子翊赴舒州官见贻【子翊名宰予居抚州访遗文于其孙极止得其寄公诗云官居隐几望山不似茅檐旧日闲顾我尘沙添白髪怜君道路失朱顔江涵秋老鲈鱼美岸入春风荻笋斑此味纵佳吾不乐惟思一马返乡闗】
　　皖城终岁静如山官府应从到日闲一水碧罗裁缭绕万峯苍玉刻孱顔旧游笔墨苔今老浪走尘沙鬓已斑揽辔羡君桥北路春风枝上鸟闗闗【言官无事如山林之静元和郡国志舒州本春秋时皖国咎繇之后在汉时为皖县属庐江郡三国初属魏后孙权征皖克之获乔公二女即其地○韩诗江作青罗带山为碧玉簪公尝为舒倅旧题最多○李白诗緑字锦苔生○范滂登车揽辔慨然有澄清天下之志○诗闗闗雎鸠注闗闗和声】
　　送刘和甫奉使江南【和甫名敔庆厯二年及第原父之弟】
　　刘郎今日拥旌麾传到江南喜可知上冢还须击羊豕下车应不问狐狸无人敢劝公荣酒为我聊寻逸少池亦见岭头花烂漫更将春色寄相思【建武二年春诏冯异归家上冡使大中大夫赍牛酒令二百里内太守都尉以下及宗族防焉又宋彭南还津乡有诏过家上冡又鲍永为司行县西至扶风椎牛上苟谏冡谏盖永为功曹时所事太守○汉张纲奉使之部独埋其车轮于洛阳都亭云豺狼当道安问狐狸遂劾大将军梁冀等○刘公荣与人饮酒杂秽非类人或讥之答曰胜公荣者不可不与饮不如公荣者亦不可不与饮是公荣辈者又不可不与饮故终日共饮而醉此言刘君风采之俊人不敢防近○右军墨池在临川学宫公乡里故云为我】
　　次韵张子野竹林寺二首
　　涧水横斜石路深水源穷处有丛林青鸳几世开兰若黄鹤当年瑞卯金败壁数峯连粉墨凉烟一穗起檀沉十年亲友半零落囘首旧游成古今【水穷见王维诗○日蔵经青鸳兰若在须弥山下○青鸳或谓瓦也魏文帝问周宣吾梦殿壁两瓦隋地化为鸳鸯○寰宇志润州刘裕防时常游竹林寺每息于此山常有黄鹤飞舞后改为鹤林寺故云瑞卯金○传灯録祖摩挐罗至西印土焚香而月氐国王忽睹异香成穟字书檖亦作穗○杜诗素交尽零落】
　　其二
　　京岘城南隐映深两牛鸣地得禅林风泉隔屋撞哀玉竹月縁阶贴碎金藻井仰窥尘漠漠青灯对宿夜沉沉扁舟过客十年事一梦北山愁至今【一牛鸣见答张奉议注○杜诗大邑烧甆轻且坚扣如哀玉锦城传○晋书此是安石碎金○退之诗竹影金琐碎泉声玉琮琤○风俗通殿堂象东井形刻作荷菱水物所以厌水○石晋张允避郭威兵匿于佛殿藻井之上登者浸多板壊而坠】
　　送呉龙图知江寜【呉中复也】
　　才髙明主睠方深属郡闻风自革心闾里不须多按治山川从此数登临茆檐坐隔云千里柏垄初抽翠一寻东望然知有寄但疑公岂久分襟【魏相为扬州刺史按治郡国守相多所贬退丙吉与书朝廷深知弱翁愿少谨事自重蔵器于身不显其能也○荆公居第及先垅皆在江寜故云然知有寄末句又言其不久于外行召归也○刘禹锡赠陈长史一自分襟多岁月相逢满眼是凄凉○选诗分袂澄湖隂分襟犹分袂】










　　王荆公诗注巻二十九
　　钦定四库全书
　　王荆公诗注巻三十
　　宋　李壁　撰
　　律诗
　　送直讲呉殿丞宰巩县
　　青嵩碧洛曾游地墨绶铜章忽在身拥马尚多畿甸雪随衣无复禁城尘古来学问须行已此去风流定慰人更忆少陵诗上语知君不负巩梅春【巩县属西京郭縁生述征记云本周之巩伯邑左氏晋师克巩逐王子朝是也嵩山在县西南六十里桑钦水经洛水出京兆上洛县过散闗厯河南洛阳偃师至巩县东北入河谓之洛汭○刘长卿诗归路空囘首新章已在腰○汉制县令长皆铜印墨绶○退之诗雪拥蓝闗马不前吕让诗发改河阳鬓衣余京洛尘○杜诗秋风楚竹冷夜雪巩梅春】
　　送呉仲纯守仪真
　　江上斋船驻彩桡鸣笳应满緑杨桥久为汉吏知文法当使淮人服教条栱木延陵瞻故国丛祠步认前朝登临莫负山川好终欲东归聴楚謡【张汤传好兴事舞文法又龚遂为渤海太守奏曰治人犹治乱绳不可急愿勑丞相御史且无拘臣以文法○黄覇守颍川为条教务耕桑蓄养而巳又云归告二千石毋得擅为条教○陈胜传间令广之次所旁丛祠中夜篝火狐鸣师古曰丛谓草木岑蔚者祠神祠也○镇江有延陵县寜五年废为镇有季札墓夫子十字碑存焉○晋许迈传悬霤山近延陵茅山茅山今属江寜可见壤地相接○步有魏大武祠】
　　送质夫之陜府
　　平世求才谩至公悠悠羇旅士多穷十年见子尚短褐千里随人今北风户外屦贫虚自满樽中酒贱亦尝空共嫌此老无机械心事还能与我同【南史宋武帝常曰羊徽蔡廓可平世三公○言賔客虽众皆清修之士无富儿也○贡禹短褐不完○庄子伯昏瞀人曰善哉观乎汝处己人将保汝矣无几何而往则户外之屦满矣○孔融传坐上客常满樽中酒不空言酒虽贱无钱不能得机械子贡事】
　　题致政孙学士归来亭
　　彭泽陶潜归去来素风千载出尘埃明时隽老心无累故里髙门子有才更筑园林负城郭长留花月映池台却寻五柳先生传薪水区区但可哀【庄子达生篇有张毅者髙门县薄无不走也疏云髙门富贵之家也○渊明为彭泽送一力给其子曰汝旦夕之费自给为难今遣一力助汝薪水之劳比亦人子也可善遇之○李白诗防踀东篱下渊明不足羣亦此意】
　　次韵呉季野题岳上人澄心亭【梅圣俞亦有和韵】
