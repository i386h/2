<!-- { "loadSidebar": true } -->
　　光膺芝检荣剖竹符吉为大邦望二天之正急公有异政为百姓而一来新令风驰欢声雷动恭惟某官雪山氷壑天球河图居南岳风土之竒夙钟清淑得西堂议论之正绰着典刑早啓隽途荐升华贯天官宫正持衡稍食之平穑臣司农挈领扈丞之重惟絶海迅颿可以开鲸浸惟倚天长剑可以破浮云故当抢攘杌之秋常任抚字澄清之寄昔四郊汹汹帝毎兴当馈之嗟今二水汤汤公迄收按堵之效惟我庐陵郡之剧为今东蒙主之难莫非王事我独贤劳旁诸缩手所谓世臣必有乔木上遂倾心向来二千石之除曽拟六一翁之里惟苍生之有福故珠浦之重还期防余间虽异坡老作诗之旧道理最大喜闻韩王有德之言今庶几乎侯来暮矣青原鹭渚未容坐席之温紫殿鹓班正恐召环之速某幸备受防之数得同载道之欢已进迓于前驱乃退惭于后至欲陈情而未果先赐汗而谓何谢刘公纸书姑附鸿翔之便望皇甫壁记即脩燕贺之恭向恋深深敷陈防既
　　回前人
　　某荐蒙颛翰再遗骈缄辞逊一出于肺肝义理各存于肯綮螺浦之珠既去复返足以为竒夜光之璧无因至前受之甚惧辄裁尺素庸叙寸丹仰冀融清俯埀澄察
　　回前人送冬礼
　　周厯纪正鲁台书至袴謡雷动恰先七日之来棨座春生共庆一阳之长颂声盈耳和气满城某未荐贺言猥厪餽礼岸容待腊正栖寂寞之滨谷律先春多谢温存之贶赧然登受畧此控酧余俟别陈仰干情亮
　　回黄主簿
　　伏以春花如水惊三纪之流光夏緑满园又一年之初度方拾薪而煮瀑即嚼茗而咽花敢意一谦有来多贶厚之厨珍以起其牢落将之篚实以申其慇懃童喜相夸为里中之羊酒儿痴不了笑门外之桑蓬拜而受之我之懐矣轮囷感臆拍塞谢言
　　回监魁钱升叟贺新除
　　天祥偶膺光宠实沐庇庥将为行人之辞先承君子之餽樽来工部有光临别之桮荷鹅赠右军以比大鸣于鴈木登嘉以往感徳惟深姑此占酧嗣容禀谢伏乞台照
　　贺府簿钱升叟
　　兹审锡命中朝职书大府密运良画协赞大功伏惟庆惬天祥正深防赖倍切忻愉函此叙贺切几委照
　　回大庾县尉刘天声
　　昨因归雁获附殷勤岁月如驰旷音弗嗣五朶云笺翩翩复来山林那记初度桑梓拳拳黼藻过矣就审一麾知已三尺司平扬州梅花何如庾岭本色吟哦小驻倚听横飞庭实磊落分不得拜兴言逺意若之何速之肃使知惭襄拜不敏何当裔状



　　文山集巻十一
　　钦定四库全书
　　文山集巻十二
　　宋　文天祥　撰
　　记
　　吉州州学贡士庄记
　　物之在天地间自铢粟以上莫不有主名独贡士庄所储以拟夫三嵗大比士之送上春官者有司不知谁宜得之取什伯于千万亦无敢自必为己得其予夺之殆有物焉逸史称隋末一书生所居抵官库有数万钱欲取之神人诃之曰此尉迟公钱也泉者天之利器惟天能以与人则夫任贡士庄者殆为天守利器以俟夫天之所以与人者充是心以往真无所为而为之其为仁岂不至而为义岂不尽乎咸淳六年简池赵君必禴来为庐陵教授作兴斯文教养毕具则按贡士庄之旧稽其所出内嵗钱谷几何庐陵士甲江右一科数路资送四五百人裒多益寡称物平施末之云耳于是有増田之议一之日置尹氏租为米八十斛二之日置彭氏租为米一千一百九十二斛赵君犹以为未足则曰传而益之其来者之事哉添差教授畨阳程君申之继至相与诣郡请蠲赋吏持难易阁弗下永嘉缪侯元徳甫下车二君申其请侯慨然曰奈何与吾党校乎复之不崇朝予闻而异之以为侯与广文之用心皆所以奉天道之不及者也古之爵人言必称天国家谨惜名器自他蹊者悉名侥幸惟进士科使四方寒畯操瓢而进付得失于外有司而定髙下于殿陛之亲擢公卿大夫由此其选当是时天子宰相一不容心于其间予尝谓今之世惟科举一事为有天道行焉士修于家试于乡如探筹然以信夫天命之所遭而为贡士计者积仓裹粮共其道路先事而为之备随天命之所与而后与之是心也岂复有内交要誉之私哉予故曰皆所以奉天道之不及者也是宜书且云取士于天下将以为天下用人之常情其穷也不为利疚则其逹也不可以非义屈后之临大节断大事决非异时箪食豆羮见于色者之所能也夫使郡国上其贤能而汉人续食之意隠然寄于学校士得以直走行都而无仆马后顾所望于人也轻则所以全于己也大是邦学者世修欧周之业人负胡杨之气如有用我执此以往是举也世道防有赖焉盖益可书也己是庄创始于尚书胡公槻于学者米二千二百斛有竒前丞相叶公梦鼎为郡増六百三十斛有竒前教官黄君恺伯増一千三百六十斛有竒前赵侯与椯増四百一十斛有竒自二教创后施君郁郑君师臯増二百五十斛有竒合今所増通为米六千一百斛有竒以学谕提防庄事刘少南张敏子云八年八月记
　　吉州右院狱空记
　　吉州右司理院廼开庆元年五月狱空九月又空明年五月又空吉为州凡三狱曰州院曰左司理院右院其一也方千里之国未易为理而物之不齐其情固然省刑罚止狱讼贤者虽欲为之而格于其势之所不可长老传说以为自南渡百余年惟乾道庚寅嘉定甲申狱尝空乾道事不知何如嘉定间南昌张别驾被防摄庐陵郡初张宰清江得米南宫狱空二字勒诸珉以诏不朽洎来吉摹本遍付诸狱不三月遂皆以空告由今推之谓长民者一念之善感召和气可也上有所好下从而逢之是未可知夫以百余年两见之事可谓稀濶而其可疑又如此然则虽谓之絶无仅有可也今司理君为政寛允尝平反死事二法应赏君不自以为功当路论功亦不及人谓君超然利害之表君曰吾尽吾心而己而何赏之较君实有爱人利物之心哀矜庻狱无所不用其至人人自以为不寃狱空遂为常君书三考代者未至嵗月有竒狱空之事其二在考内其一在代时院之设久矣官此者几人得阙而来受替而去其间可纪之盛百余年仅仅两见今君受任三考己能配此旷絶之踪而书满己后迄臻三美君职于其事可谓能无愧矣此而不书后将何观虽然予尝上下世变观之自画象之化逺人心之朴日以散惟成康时曰刑措不式汉文时几致刑措下此则唐初死囚归狱之事人以为竒盖唐虞后至今三千余年而断狱之省数不过三四海之大兆民之众不可以一院比也然圣人得国而为之持之以道使民迁善逺罪而不自知其效验近卜于期月三年而逺亦不过于必世夫古今刑措之日既如此其难而区区空一院之狱又如此其不数圣人之志其遂不可行邪虽然由君之事则百余年间职业之可书曽不一再而君以嵗月为之有余天下事信不可为乎神而明之存乎其人此予所以初为世道感而以其尚可为者深幸也呜呼君其毋以自足哉君姓洪名松龙严陵人
　　龙泉县太霄观梓潼祠记
　　龙泉邑治左出门行数百歩有太霄老子宫焉辛酉之春予登其巅四山拱趍天宇髙旷会令方营度作梓潼君君祠邀予为字曰元皇之殿既为从事六月殿成明年令若士以书谂曰役之初兴君实来辱为之书请卒记之邑为吉上游山川清拔民秀而文天圣以来髙科鼎鼎出有位至侍从以忠直自奋尚论文献者归焉维郴实接壤桴鼔数震令初至适江上有警郴防益乘以噪周旋军旅不得以间事平令谓吾幸为礼义邑虽倥偬不容不为俗化地况少须暇乎稽诸图志庭庙鳞立吾党之士独无所敬祀会賔兴诏下乃进诸生谋曰今三嵗大比试者以文进将文而己乎意必有造命之神执其予夺于形声之表者盖元皇是也士之所自为行为上文次之神所校壹是法合此者陟违此者黜人谓选举之权属之有司不知神之定之也久矣蜀山七曲神所宅之国衣冠文物莽为风尘惟神元命寔始吴会英灵赫赫将从君父所在而依之是以江湖以南神迹多着此固士之所当钦崇而景仰者舍而不祠惟缺典是惧议遂决予按诗曰相在尔室尚不愧于屋漏又曰昊天曰明及尔出王昊天曰旦及尔游衍夫人一动之防必有神明焉得其情于幽隠易肆之地兹其所以体物而不可遗也惟经传统谓之神未有所指名近世贵进士科士以得失为病自元皇庙食于是始有司桂籍之说化书所谓九十四化变迁推移旷千百嵗虽渉于不可测知然神生为忠臣孝子殁为元皇真人取士本末实昉于人心义理之正明有礼乐幽有鬼神果哉其不诬矣孟子曰天爵仁义忠信人爵公卿大夫古之人修其天爵而人爵从之圣贤不语怪而教人先内后外未尝非神之意神虽游于太虚而考徳问业初无戾于圣贤之言其在祭法茍有以明民成教宜与祀典则神之有祠岂缁黄之宫之埒邑有先民典刑大冠逢掖争志策励为臣止忠为子止孝此其内心固油然不自已而况髙山仰止明神在前则其戒谨恐惧工力当倍他日拔起诸生彬彬知名则居公卿大夫之位必将有仁义忠信之人令之此举于人才甚有功于方来世道非无所关系岂曰以区区科目望其人而惠徼福于神之一顾哉祠翼殿以庑丹垩具钟鼓供器如式像设居中内而父母妇子事亲之道孝之属也外而侍御仆从为臣之道忠之属也费钱七十万有竒十万为令俸余裒多迄于成观下古曰龙头里因其名为坊扁额校书郎姚君勉笔也令方为逺者计防用积余市田以奉祠事继今邑之士其受令之赐永永无斁令陈氏名升三山人初摄事继辟今任云
　　文山观大水记
