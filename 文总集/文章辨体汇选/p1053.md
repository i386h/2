<!-- { "loadSidebar": true } -->
　　孔子作春秋千五百年以名为传者五家今用其三焉秉觚牍焦思虑以为论注疏说者百千人矣攻讦狠怒以辞气相击排冒没者其为书处则充栋宇出则汗牛马或合而隐或乖而显后之学者穷老尽气左视右顾莫得而本则专其所学以訾其所异党枯竹护朽骨以至于父子伤夷君臣诋悖者前世多有之甚矣圣人之难知也有呉郡人陆先生质与其师友天水啖助泊赵匡能知圣人之旨故春秋之言及是而光明使庸人小童皆可积学以入圣人之道传圣人之教是其德岂不侈大矣哉先生字某既读书得制作之本而获其师友于是合古今散同异联之以言累之以文盖讲道者二十年书而志之者又十余年其事大备为春秋集注十篇辨疑七篇微指二篇明章大中发露公器其道以圣人为主以尧舜为的苞罗旁莵胶轕下上而不出于正其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是歳嗣天子践祚而理尊优师儒先生以疾闻临问加礼某月日终于京师某月日葬于某郡某里呜呼先生道之存也以书不及施于政道之行也以言不及覩其理门人世儒是以增恸将葬以先生为能文圣人之书通于后世遂相与谥曰文通先生后若干祀有学其书者过其墓哀其道之所由乃作石以表碣

　　絶编生墓表【刘禹锡】

　　顾彖呉郡人食力于武陵沅水上以读易闻病且死饬其子曰吾年十有五而受易于师积六十五年于兹未尝一日不吟乎系象里中儿从吾读其文多矣死则必葬我于党庠之侧尚其有知且闻吾书君子曰若彖者可谓笃志于学矣因以絶编生谥之且表其墓后之读功令者或采焉予既谪居是邦始至之日问能道古语可与言者邑子以生为对既而执贽请见之生危冠大袂阔视雅拜及门知让候肃而后入又肃而跻阶心存圣言润彻眉睫有野态而亡茍容问其所执曰幼学易老而尤嗜问安学曰始闻于师晩熟于心自尼父兼三才绌八索系辞焉以通微言与伏羲文王并行犹天三辰同丽太极秦脱大患完又显行汉之田丁京刘而东京有马郑魏之何荀两王而呉有韦陆前者导源后者浚之沨融混合百泒犇奏唐兴沙门一行方泄天几以探古人神爻造物智斟人事制动也有柅变道也亡方向之支流委输于我其它紬绎祖述三十有余家朱蓝之朴斵之为羽翼为鼓吹畴咨天人之际旁魂上下骛精于攟摭匮巧于穿凿犹制氏之于乐铿锵而已徐氏之于礼善容而已然而前修之尽心也得以味腴搴芳焉手胝于运管目■〈目蔑〉于临烛而气耗于咏呻家居亡訾不能与计偕地偏宜逺亡有能晤语者心愈苦而迹愈卑寒肤嗛腹以至于耋老微夫子之问持是安施乎它日予造其室庐瓢簟在左污尊在右有龟枵然有箧甚泽余擫蓍指骨而讯之曰是亹亹者曾不予欺乎生攸尔而对云古先圣人知道之妙不可抟而得也故设象以致意梯有以取亡取当其粗用当其精夫权衡所以揣轻重不为棰钓者设也寻尺所以商逺迩不为运斤者设也龟筴所以决羣疑不为知几者设也几存乎人是则以天时为卦体以地理为爻位外附人事以象焉内取诸身以彖焉得枢于寰中迎数于象外自然之理不知其然虽欲强名措说亡地彼枯茎朽殻安能与于此乎今夫揲之以至刓灼之以殆尽徒与夫蚩蚩者问歉穰占熊虺起讼需食亡羊丧牛之间耳资其握粟以糊予口乌足为夫子道哉予以斯言邃于易故书之噫国有大学学有馆以延颛门若生者苦形役志如是其颛也茹经于腹堙灭粪坏壁水汤汤不闻其声摧藏朴遫与山木同朽岂地逺然邪彼文甲綷毛剽筋寿革岭峤之华实炎溟之蜃虾飞苞驿篚所至而贵夫岂贵尔也哉悦者众故也生之死在元和七年秋七月由死之日推而上求直治生之辰得四百有七十甲子葬在征渚西右矶上其坟可隐东望里墪尚行其志云

　　寳文阁待制常公墓表【宋王安石】

　　右正言寳文阁待制特赠右谏议大夫汝阴常公以熙宁十年二月已酉卒以五月壬申葬临川王某志其墓曰公学不期言也正其行而已行不期闻也信其义而已所不取也可使贪者矜焉而非雕斵以为廉所不为也可使弱者立焉而非矫抗以为勇官之而不事召之而不赴或曰必退者也终此而已矣及为今天子所礼则出而应焉于是天子悦其至虚已而问焉使莅谏职以观其迪已也使董学政以观其造士也公所言乎上者无传然皆知其忠而不阿所施乎下者无助然皆见其正而不茍诗曰胡不万年惜乎既病而归死也自周道隐观学者所取舍大抵时所好也违俗而适已独行而特起呜呼公贤逺矣传载公久莫如以石石可磨也亦可泐也谓公且朽不可得也

　　处士征君墓表【王安石】

　　淮之南有善士三人皆居于真州之杨子杜君者寓于医无贫富贵贱请之辄往与之财非义辄谢而不受时时穷空几不能以自存而未尝有不足之色盖善言性命之理而其心旷然无累于物而予尝与之语久之而不厌也徐君忠信笃实遇人至谨虽病疾召筮不正衣巾不见寓于筮日得百数十钱则止不更筮也能为诗亦好属文有集若干巻两人者以医筮故多为贤士大夫所知而征君独不闻于世征君者讳某字某事其母夫人至孝于乡里恂恂恭谨乐振人之穷急而未尝与人较曲直好蓄书能为诗有子五人而教其三人为进士某今为某官某今为某官某亦再贡于乡征君与两人者相为友至驩而莫逆也两人者皆先征君以死而征君以某年某月某甲子终于家年七十七噫古者一乡之善士必有以贵于一乡一国之善士必有以贵于一国此道亡也久矣余独私爱夫三人者而乐为好事者道之而征君之子又以请于是书以遗之使之镵诸墓上杜君讳婴字大和徐君讳仲坚字某

　　何君墓表【陆游】

　　诗岂易言哉一书之不见一字之不识一理之不穷皆有憾焉同此世也而盛衰异同此人也而老壮殊一卷之诗有淳漓一篇之诗有善病至于一联一句而不可玩者有可疵者有一读再读至十百读乃见其妙者有初悦可人意熟味之使人不满者大抵诗欲工而工亦非诗之极也锻炼之久乃失本旨斵削之甚反伤正气虽曰名不可幸得以名求诗又非知诗者纎丽足以移人夸大足以盖众故论久而后公名久而后定呜呼艰哉予固不足为知此道者亦致其意久矣顾每不敢易于品藻盖彼皆广求约取极数十年之力仅得其所谓自喜者以示人而我乃欲一览而尽其可乎何君名逮字思顺能诗终身不自足而卒卒后予友人曾乐道巩仲至始介思顺之子羡以遗稿属予表墓且言思顺平生欲见予而不果故有斯请予年近九十病卧镜湖上凡以文章来者积架上不能省一日取思顺诗读之不觉起坐太息曰今世岂无从事于此者如思顺盖未易得也不以字害其成句不以句累其全篇超然于世俗毁誉之外予之恨不一见其人甚于其人之愿见予也思顺曽大父讳粹中大父讳汝能父讳松东阳人嘉泰三年九月十一日卒年五十有一两娶郭氏皆先卒以开禧元年十一月二十日合葬于仁寿乡陂头山之原子一人女长适进士郭槩次尚幼开禧二年四月戊寅太中大夫寳谟阁待制致仕山阴县开国子食邑五百户赐紫金鱼袋陆某表

　　孝子田君墓表【元刘因】

　　呜呼天地至大万物至众而人与一物于其间其为形至微也自天地未生之初极天地既坏之后前瞻后察浩乎其无穷人与百年于其间其为时无几也其形虽微而有可以参天地者存焉其时虽无几而有可以与天地相终始者存焉故君子当平居无事之时于其一身之微百年之顷必慎守而深惜惟恐其或伤而失之实非有以贪夫生也亦将以全夫此而巳矣及其当大变处大节其所以参天地者以之而立其所以与天地相终始者以之而行而回视夫百年之顷一身之微曾何足为轻重于其间哉然其所以参天地而与之相终始者皆天理人心之所不容已而人之所以生者也于此而全焉一死之余其生气流行于天地万物之间者凛千载而自若也使其舍此而为区区歳月筋骸之计而禽视鸟息于天地间而其心固已死矣而其所不容己者或时发焉则自视其身亦有不若死之为愈者是欲全其生而实未尝生欲免一死而继以百千万死呜呼可胜哀也哉先人尝手録金源贞佑以来致死于其所天者十余人而武臣战卒及闾巷草野之人为多而予每览之未尝不始焉而惭惕若不自容中焉而感激为之泣下终则毛骨竦然若有所振励者故为之访诸故老揆诸小说考其姓里增补而详记之惟恐其事之不传也近复得清苑孝子田君焉贞佑元年十二月十有七日保州陷尽驱居民出而君及其父与焉是夕下令老者杀卒闻命以杀为嬉未及君之父者十余人而君乃恻然欲代其父死遂潜往伏其父于下以两手据地俯而延颈以待之卒举人未暇省阅君项脑中两刀而死夜及半幸复苏后二日令再下无老幼尽杀时君已以艺被选而行次安肃矣闻其父死谓人曰我当逃归葬吾父遂归求父尸而得之负以涉河水伤胫至血出发母冢下尸而塞之乃还而众不之觉之呜呼此其所以为孝子者欤其子道章资髙爽喜读书而遗山元公陵川郝公皆尝为诗文以美之雅善予一日状其父之孝行访予于易水之上且曰古者孝友虽庶人得书于史官而先人之孝行若是生无一命之旌而死遂无一言之托以传不朽为先人子者亦何以自立于世今谋所以表夫墓惟先生实哀之言巳泣数行下呜呼予尚忍不铭君也哉君讳喜世为保之清苑人其仕至佩金符其寿四十三其卒则歳乙未闰七月考彦妣乔母兄嘉其所娶实望族韩有妇德乡里称为韩孝妇其寿八十六男女三道昭道章裴氏女寅孙五温良恭俭让曾孙四元亚季德昌铭曰
　　呜呼蹈斧钺而致死犹渊氷之归全其死者藐焉此身之微其全者浩乎此心之天有累虽丘匪丘者存有圆虽石匪石维文百世之下有旌古而励俗者必名此曰孝子之原过者其式之孰独匪人

　　真定张君墓表【宋本】

