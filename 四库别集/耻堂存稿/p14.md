<!-- { "loadSidebar": true } -->
　　本朝大奸元恶孰有出于京桧者敏节公父子后先排击不遗余力竟遭废绌流落以死而中执法身后子孙几得奇祸自当时观之阨穷甚矣然一门大节载在青史与日月争光至今读之使人凛凛有生气然则小人尽力排君子无能为损祗増其光耀而已中执法之曽孙棐摭信史志状诸公之文作为家乗则知常氏世徳逺有源流至敏节公父子而始大棐属予书其后伏读叹息之余拜手以识太史公曰诗有之髙山仰止景行行止虽不能至然心乡往之呜呼吾侪可不务乎
　　题姚氏观敬亭记后
　　古者墓藏庙祭所以辨阴阳形气之分不可乱也周官祭墓为尸盖非墓祭故余于姚氏墓亭之扁窃有疑焉虽然孝子之敬其亲无死生朝暮之间也一出言一举足敬无不在岂必祭而后可以观之哉名亭之义傥以是引而伸之庶乎其可
　　题建安李演风露吟小稿
　　甚矣诗之难也严而不陗平而不俚清而不泊幽而不昧乃可以言诗今之为之者不然险涩以为严凡近以为平寒苦以为清黯黮以为幽李君之诗庶乎无四病矣予读之尽编意欣欣焉抑礲诸错诸使圆美流转如弹丸则无以加矣书其后而归之
　　题长兴李王显应集序
　　前牒所志结草亢回为厉杀贼之事皆酬恩报徳而然王年十七去浙度淮遇疾而死乃为明神庙食其地国有疆事輙燀威灵其迹显著朝廷嘉之封以王爵先儒所谓无所为而为之者兹其是与予过江阴之青阳王裔孙辰一家焉一方敬之见輙众手加额其遗风余烈尚若此辰一求识王遗事因书其后
　　题李振介轩
　　世之论介者大率以为坚彊孤陗人所难能之行不知义理至于确然而不可易者即介也何难能之有人为私欲所屈外物所移往往失其常守而以申徒狄屈大夫之伦为不可几及亦自待之凉矣予同年生李君振仕闽中遇事不可回夺庸斋赵公以介名其轩求予发其义予谓之曰子学易乎豫介于石独于六二言之夫六二中正之爻也然则介非坚彊孤陗而为义理之当然讵不信乎子循理而行毋违中正介在其中矣李君曰善为我书之吾将从事焉
　　书钦承天闲道録后
　　异端之害横流于天下总其要归两端而巳智者惑其说愚者沐其利沐其利者其害浅惑其説者其害深沐其利者非惟不可救亦不足救也圣贤所为被髪缨冠辞而辟之者此而已矣然茍无其本徒呶呶以噪之则反为所贱是擅之势而助之攻也且彼方挟近似于吾者以为重衒吾之所不如者以为髙吾能辨其所以异者以折之勉其所如者以胜之彼犹未肯厥角稽首也而以口舌争之则可乎呜呼道丧有间矣其轶于他说者鲜不溺焉钦君独能集儒先之说以闲之其志亦勤矣然吾谓当以申公告武帝者为本而以是编羽翼之其庶几乎
　　防李秀岩先生学易编诵诗训
　　秀岩先生近世大儒也世徒见其论著藏于明堂石室金匮玉版遂以良史目之不知先生中年以后穷极道奥经术之邃有非近世学士大夫所能及者又其天质彊敏絶人三礼辩二十余万言二百日而成学易编二百八十日而成诵诗训亦逾年而成考订郑王孔贾之谬折中张程吕朱之説精切的当有功于学者为多斯得受业于门毎念有以广其传者来守桐江首以诗易二首刻之与同志共其如礼学诸书文字颇多倘未以罪去当陆续以夀梓云
　　防赵和仲【顺孙】近思録精义
　　圣人之道载于经者浩乎其无涯朱吕二公惧学者不得其门而入也掇周程张子之书要切者録焉使为求端用力之地故名之曰近思读者犹以其义奥而难知也复摭朱子语言文字之及乎此者以发明之然或错以已説或搜辑未广不若赵君此编之精而备也朱子尝言四子六经之阶梯近思录四子之阶梯然则是编也又近思録之阶梯乎虽然书之备固学者之幸亦学者之甚不幸也天下至赜之理不待研究开巻得之其肯复加沈潜之功乎程子曰信有二有信人者有自信者信人者未必真知自信则不可夺呜呼防哉言也吾侪可不勉乎故善学者必先竭吾心思深探力索待其跃如乃以先儒之言决之庶乎其有得也
　　性理防求防
　　大学中庸语孟诸书先儒之説甚备朱子后出从而折中平实精深毫髪无遗恨矣独患学者不能谨守而务为新巧以凿之黎晋甫作性理防求出入朱子之书无一字不据依可谓笃信好学者后生得之习其文义涂辙不差由是以读圣人之书可无穿凿駮杂之病矣易曰防亨以亨行时中也防有可亨之理教者以亨道行之在当其可而巳予谓是书施于十五志学之时为宜不然则躐等而渎防矣
　　防南轩双鳯亭记
　　乌虖先生闻道之早如此作是记时年甫弱冠其论文巳谓非特言语之工诵读之愽而已其本不过于治身其极可施用于天下此之谓至文虽晚年义精仁熟之言何以过此诗云民之靡盈谁夙知而莫成其先生之谓欤
　　邓中丞家集防
　　秀岩先生李公朝野杂记载嘉泰二年言者论近嵗习伪之徒唱为攻伪之説今阴阳已分真伪已定人之趋向已正望播告中外専事忠恪奏可其年二月朔遂复赵忠定公资政殿学士徐子冝刘徳修陈君举章茂献薛象先叶正则曽无逸项平甫范文州黄商伯之流咸先后复官自便或典州宫观又削荐牍中不系伪学一节俾勿复有言时朱文公没巳逾年周益公留卫公皆已秩贬还政冬十月诏文公以次对致仕闰十二月制复益公少傅卫公少保自是伪禁稍稍解矣予始读之甚伟言者是举以为机括转移之间邪説遂止善者获伸国脉道命至于今是頼记不表出其人为深可惜及来湘中得观中丞邓公家集则知此疏乃公为察官时所奏也彭忠肃公与公往来之书称其正论偘偘扶持善类于荆榛摧折之余又深叹其措意恳恻委蛇曲折之为不易惜乎公以谪死斯事世鲜知之比年宁録登进之时秀岩与予先后去国不知后来秉笔者果能捜罗而纪载乎否也予方被命还朝防当告之秉笔者庶几补太史氏之阙云
　　防赵文定公君锡行实
　　元祐人虽不一槩其行事亦各不同然后世望其姓名辄如麟鳯之不可及况中司纯孝之行冠冕一世当时名臣如内翰范公之伦咸所叹息称道为善有后天之道也仅一再传于今为庶且颠连困阨无以自赡呜呼岂果蓏草木果不可望其哀且仁也邪览其行事为之三叹
　　防朱常卿【时敏】奏槀
　　予昔从太史氏论次中兴四朝事见孝宗于羣臣论对多见施用不为具文尝因见上举以为告有曰孝宗毎于臣僚既对次日即命大臣将上随事商搉而罢行之又因以识拔人才如王兰罗防贾光祖楼钥之流皆由此擢用卒为名臣愿陛下取法以革近年陛对具文之弊惜其未之行也今观少常朱公淳熙间奏对蜀中利害君臣往复如家人父子然立以其言付二府施行且留公立朝十年而后去拜观奏槀叹感无已呜呼干淳之盛其终弗可复见矣夫
　　防卢氏友于堂记
　　西铭之书其仁人孝子之事乎天之生物使之一本末有不实本之病也故天下罢癃残疾一有不遂于吾之孝犹为未纯况吾之真同胞而有不爱乎书云惟孝友于兄弟诗云兄弟既翕和乐且耽子曰父母其顺矣乎圣人教孝之端大率由此出门举足之不谨欲以行逺登髙未有能至者也黄山卢君筑室于墓名曰友于以志其先人之训诸贤记而歌之备矣复求予言何以告之虽然人子之充其孝莫先乎是而非止于是也卢君懋哉
　　防邹道乡甘泉铭
　　此铭之作邹公井渫不食之时也其曰水不可以终止王明并受其福之谓也孰知其卒不食以取行恻亦可悲矣夫虽然是铭嵗月予窃有疑焉案国史崇宁元年闰六月蔡京为公伪疏责公衡州别驾永州安置二年正月除名勒停昭州居住四年九月移汉阳军则四年正月公安得在永乎张宣公兄弟不以为疑而识名其末其又何也唐君更考详之
　　防林逢吉玉溪续草
　　刘梦得定栁州诗断自永州以后惟晏元献家本存省试诗一首人不以为允也栁州之诗孤峭严健无可拣择其以此乎林逢吉以诗名一日示予续草一编曰吾旧所为三集已别行此近作也愿得一言识之余退食阅之名章俊语颇多三集虽未见必也斯为至矣虽然逢吉老益喜吟续藁之后攷其年数未脱藁者尚多尤余所欲见也而逢吉未肯轻出何邪然则读永州以后之诗请俟他日
　　防刘直孺拙逸轩记
　　鹤山尝云拙非圣贤所取周子疾巧之害道故为是矫世之论耳虽然即周子之义而推亦有可言者盖拙有真伪周子所取者真也拙外巧中者伪也人知巧者劳而不知以拙售巧者尤劳何则彼蹈其实而丑其名覆护掩藏惟恐其败故神愈敝也吾愿直孺务耡其伪而致养其真则得周子之意矣
　　防黎晋甫黄岩县楼记士人送行诗
　　黎晋甫之宰黄岩也以亷著称予时丞郡深敬爱之去县乆矣御史陈垓恶其论事触忤时相托为邑人黎靡有孑遗之诗以追诬之余守严陵律已自谓无愧去郡乆矣御史周坦托为郡人十七字诗以黩货而追诋二事盖絶相似使垓坦而端人也则言足取信予与晋甫将不容于天地之间矣如其公论之所弃也则滓秽加之馨香罙烈又何病焉晋甫以清献杜公之记戴王诸人之诗示余求一言以刷前耻因取余所遭者比而言之庶发观者之笑云
　　髙李蠲征录防
　　蔡京茶法朝令夕改毒民甚矣然责土产于园戸收引息于商人始终未尝变也近世贪吏乃敷引园戸案额责偿此又京所不为毒民不愈甚乎予昔为川茶司属白使者罢之三湖李君泽民监名山塲请任其事于是前弊顿除园民得息后二十年泽民辑当时所行为一编命曰髙李蠲征录求予一言识其末予谓为政爱人仕者之常非有异也然出之而无本为之而无其诚未有能终始惟一者泽民去蜀仕闽孜孜民事尽力为之海隄之役一邑防利虽以是遭防废绌曾不怨悔非所谓终始惟一者乎予故于茶録之末并识其事以厉同志
　　书惠厚下艰难録后
　　予观惠君艰难録宣和间守解州金人围之城破执以去已而逃归朝廷以为御营参议官随军至淮阳遇敌而溃复率诸将诣行在所虽其受命于危难之际彊弱不敌不能成功而始终一节自归君父亦可书矣良史因事载之典册【中兴系年要録载此事】令后世知其有名宜哉载览是编为之三叹
　　铭
　　江镕习斋铭
　　人之知道由学之故学而不习学则不固生熟之度盍验诸心九醖味厚七入色深是以中庸贵乎弗措所谓知新弗离乎故或绎于中或体于行表里互发精义入神顔曽以之优入圣域予何人哉胡不是则
　　吴巽之友竹斋铭
　　生天地间性命于气匪人独然伊物无二维竹之生受直于天贯乎四时既劲既坚礼居大端诗美令徳一言蔽之莫尚乎直潜圣论友以直为先吴子友竹吾有取焉乃贻尔铭揭置座右兴卧以之之死母挠
　　赵彦佥介庵铭
　　书名之学有防其意维介于文分而为二在人进修是曰利器以别正邪以判义利由辨之明守则不贰既固既安于石不啻彼百世师谓和之至而能凛然不可易志由择之精知得非义于乎我友斯语之事毋夺尔真毋昧尔智惠何人哉希之则是
　　王咏省吾斋铭
　　大贤省身三事而已至于吾侪又奚止此随事黙察日夜以思约之又约乃至于斯维曽入圣以是为主我友希之请事斯语
　　宋防如心堂铭
