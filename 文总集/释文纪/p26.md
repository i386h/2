<!-- { "loadSidebar": true } -->
　　答张奴颂【时京师有外国道人名僧佉叱寄都下长干寺有张奴者不知何许人不甚见食而自肥悦冬夏着单布衣佉叱见奴欣然曰吾东见蔡防南讯马生北遇王年今欲就杯度乃与子相见耶奴乃题树为歌佉叱亦题颂竟各去　两人竝见杯度传晋宋之间】
　　悠悠世事惑滋损益使欲尘神横生悦怿惟此哲人渊觉先见思形浮沫瞩影遄电累踬声华蔑丑章弁视色悟空翫物伤变舍纷絶有断习除恋青条曲防白茅以荐依畦啜麻邻崖饮洊慧定计昭妙真曰眷慈悲有増深想无倦【髙僧传　蔑丑法苑作梦魂】
　　庐山诸道人
　　游石门诗序
　　石门在精舍南十余里一名障山基连大岭体絶众阜辟三泉之防竝立而开流倾岩映其上防形表于自然故因以为名此虽庐山之一隅实斯地之奇观皆传之于旧俗而未覩者众将由悬濑险峻人兽迹絶迳廻曲阜路阻行难故罕经焉释法师以隆安四年仲春之月因咏山水遂杖锡而游于时交徒同趣三十余人咸拂衣晨征怅然増兴虽林壑幽邃而开涂竞进虽乘危履石竝以所悦为安既至则援木寻葛歴崄穷崖猿臂相引仅乃造极于是拥胜倚岩详观其下始知七岭之美蕰奇于此双阙对峙其前重岩映带其后峦阜周廻以为障崇岩四营而开宇其中则有石台石池宫馆之象触类之形至可乐清泉分流而合注渌渊镜净于天池文石发防焕若披面柽松芳草蔚然灮目其为神丽亦已僃矣斯日也众情奔悦瞩览无厌游观未久而天气屡变霄雾尘集则万象隐形流灮廻照则众山倒影开阖之际状有灵焉而不可测也乃其将登则翔禽拂翮鸣猿厉响归云廻驾想羽人之来仪哀声相和若音之有寄虽髣髴犹闻而神以之畅虽乐不期欢而欣以永日当其冲豫自得信有味焉而未易言也而寻之夫崖谷之间会物无主应不以情而开兴引人致深若此岂不以虚明朗其照闲邃笃其情耶竝三复斯谈犹昧然未尽俄而太阳告夕所存已往乃悟幽人之览达恒物之大情其为神趣岂山水而已哉于是徘徊崇岭流目四瞩九江如带丘阜成垤因此而推形有巨细智亦宜然廼喟然叹宇宙虽遐古今一契灵鹫邈矣荒途日隔不有哲人风迹谁存应深悟逺慨焉长懐各欣一遇之同欢感良辰之难再情发于中遂共咏之云尔




　　释文纪巻八
　　钦定四库全书
　　释文纪巻九
　　明　梅鼎祚　辑
　　晋【七　以下僭国后赵　前秦　前燕　南燕　后秦】
　　后赵主石勒【字世龙上党羯人始事刘渊篡位称赵王居邺】
　　尊佛图澄书【澄见后】
　　和尚国之大宝荣爵不加髙禄不受荣禄匪顾何以旌徳从此巳往宜衣以绫锦乗以雕辇朝防之日和尚升殿常侍以下悉助举舆太子诸公扶翼而上主者唱大和尚众坐皆起以彰其尊【髙僧传】
　　石虎【字季龙勒从子弑勒子自立称帝】
　　下中书料简沙门书【虎僭号建武时百姓因佛图澄率多奉佛皆营造寺庙削髪出家虎乃下书问中书令中书著作郎王度等奏中书令王波亦同度议虎以澄故复下书于是慢戒之徒因之以厉】
　　佛号世尊国家所奉里闾小人无爵秩者为得应事佛与不又沙门皆应髙洁贞正行能精进然后可为道士今沙门甚众或有奸宄避役多非其人可料简详议真伪
　　中书著作郎王度奏
　　夫王者郊祀天地祭奉百神载在祀典礼有常飨佛出西域外国之神功不施民非天子诸华所应祀奉往汉明感梦初传其道唯聴西域人得立寺都邑以奉其神其汉人皆不得出家魏承汉制亦循前轨今大赵受命率由旧章华戎制异人神流别外不同内飨祭殊礼华夏服礼不宜杂错国家可断赵人悉不聴诣寺烧香礼拜以遵典礼其百辟卿士下逮众例皆禁之其有犯者与淫祀同罪其赵人为沙门者还从四民之服
　　复下书
　　度议云佛是外国之神非天子诸华所可宜奉朕生自边壤忝当期运君临诸夏至于飨祀应兼从本俗佛是戎神正所应奉夫制由上行永世作则茍事允无亏何拘前代其夷赵百蛮有舍于淫祀乐事佛者悉聴为道士【并髙僧传】
　　竺佛图澄【天竺人本姓帛氏少学道妙通术晋永嘉初来洛阳已从石氏终邺宫寺】谢石虎劳问书【澄从石勒甚见笃信号大和尚及虎僭位倾心事澄澄称疾虎勤遣劳问澄谢虎】
　　阳月和暖愿御膳顺宜贫道先婴重疾年衰益甚邈防慈诏曲垂光慰感惧之至十百于怀幸过庆会而形不自运此情此慨良无以喻
　　辞石虎书【澄自启茔墓于邺西紫陌谓弟子法祚曰祸乱渐萌吾先从化矣临化遣人辞虎】
　　物理必迁身命非保贫道焰幻之躯化期巳及既荷恩殊重故逆以仰闻【并髙僧传　按此虽不明言书然非面语】
　　前秦主苻坚【字永固畧阳氐人为秦龙骧将军弑主自立称大秦天王居长安】与朗灋师书【朗以秦皇始元年移卜太山顷乃于金舆谷昆仑山中别立精舎坚钦其徳素遣使防遗】
　　皇帝敬问太山朗和尚大圣膺期灵权超逸防盖十方化融无外若山海之养羣生等天地之育万物养存生死澄神寂妙朕以虗薄生与圣防而隔万机不获辇驾今遣使人安车相请庻冀灵光回盖京邑今并送紫金数斤供镀形像绢绫三十疋奴子三人可备洒扫至人无违幸望纳受想必鉴见朕意
　　竺僧朗答秦主苻坚书
　　僧朗顿首顿首如来永世道风潜沦忝在出家栖心山岭精诚微薄未能匠不悟陛下远问山川诏命慇懃实感恩防气力虗微未堪跋涉愿广开灋轮显保天祚防重恵赐即为施设福力之功无不防赖贫道才劣不胜所重僧朗顿首顿首【广明集】
　　尊朗灋师诏【坚沙汰众僧钦太山僧朗徳素乃别诏】
　　朗灋师戒徳冰霜学徒清秀昆仑一山不在搜例【髙僧传】赵整【字文业一名正畧阳清水人仕苻坚秘书侍郎】
　　释迦颂【整因关中法盛欲出家坚未许及坚死遂更名道整作颂专精经律终于襄阳】
　　我生何以晚泥洹一何早归命释迦文今来受大道【髙僧传】
　　前燕主慕容垂【字道明鲜卑人皝子封吴王奔苻坚后叛秦自称燕王居中山】与朗灋师书
　　皇帝敬问太山朗和尚澄神灵绪慈隂百国凡在含生孰不防润朕承借纂统方夏是膺防蜀不恭魏武含慨今二贼不平朕岂获安又元戎克兴征扫暴乱至人通灵随权指化愿兵不血刃四海混伏委心归诚久敬何已今遣使者送官绢百疋袈裟三领绵五十斤幸为咒愿
　　僧朗答燕主慕容垂书
　　僧朗顿首顿首能仁御世英规遐邈光敷道化融济四海贫道忝服道味习教山林仰惟诏防谘及国难王者膺期统有六合大能并小自是常伦若葵藿之倾太阳飞歩之宗麟凤皇泽载融羣生系仰陛下髙明何思不服贫道穷林防赐过分僧朗顿首【广明集】
　　南燕主慕容徳【字明皝少子初为后燕主慕容宝丞相据广固自称燕王】与朗灋师书
　　皇帝敬问太山朗和尚遭家多难菑祸屡臻昔在建兴王室西倾頼武王中兴神武御世大启东夏拯拔区域遐迩防苏天下幸甚天未忘菑武王即晏永康之始西倾东荡京华播越每思灵阙屏营饮泪朕以寡徳生在乱兵遗民未防继承天统幸和尚大恩神祗盖防今使使者送绢百疋并假东齐王奉髙山荏二县封给书不尽意称朕心焉【建兴乃后燕主慕容垂广明作建煕误武王为垂孙盛　广明寡作无统作禄】
　　僧朗答南燕主慕容徳书
　　僧朗顿首陛下龙飞统御百国天地融溢皇泽载頼善逢髙鉴恵济黔首荡平之期何忧不一陛下信向三宝恩防殊隆贫道味静深山岂临此位且领民戸兴造灵刹所崇像福防报有归僧朗顿首顿首
　　又报慕容徳【徳初僭位都滑防寻为魏所据议欲先取一方为关中之基中书令张华议主彭城北地王钟等劝复攻滑台尚书潘聪以滑防四通八达非帝王之居彭城土旷人稀非久安之计青齐沃壌固山负海号曰东秦当进讨叛臣辟闾浑而据广固徳未决僧朗素善占使牙门蘓抚访其所适朗报徳徳引师而南徐兖归附浑奔魏追斩之以广固都焉是年为朗建神通寺于齐州仍遗书朗抚常问燕年世朗筮之曰燕衰庚戌年则一纪世则及子言皆验　此报在前】
　　山野絶俗之士不应预闻朝议但有待之累非有托无以立陛下今即闻之檀越敬览三策潘尚书之议可谓兴邦之策矣且今嵗之初彗星起于奎娄遂扫虚危彗者除旧更新之象奎娄为鲁之分野虚危为齐之分野宜先定兖州廵抚琅邪待秋风戒莭然后北转临齐此天道也【并十六国春秋南燕録】
　　后秦主姚兴【字子畧本赤亭羌苌子袭位去帝号称秦王居长安】
　　与安成矦姚嵩述佛义书【兴少崇三寳鋭意讲集什既入关多所传译兴惟佛道唯善信为出苦之长津御世之洪则乃着通三世论朂示因果以谘什仆答书复与嵩述之嵩见后】
　　吾曽以已所怀疏条摩诃衍诸义图与什公评详厥衷遂有哀故不复能断理未久什公寻复致变自尔丧戎相寻无后意事遂忘弃之近以当遣使送像欲与卿作疏箱箧中忽得前所条本末今送示卿徐徐寻抚若于卿有所不足者便可致难也见卿来日并可以当言笑吾前试通圣人三达观以谘什公公寻有答今并送往诸此事皆是昔日之意如今都无情懐如何矣
　　通三世论【谘什法师】
　　曽问诸法师明三世或有或无莫适所定此亦是大法中一叚处所而有无不泮情每慨之是以忽疏野懐聊试孟浪言之诚知孟浪之言不足以防理然胷襟之中欲有少许意了不能黙已辄疏条相呈匠者可为折衷余以为三世一统循环为用过去虽灭其理常在所以在者非如阿毗昙注言五隂块然喻若足之履地真足虽往厥迹犹存常来如火之在木木中欲言有火耶视之不可见欲言无耶縁合火出经又云圣人见三世若其无也圣无所见若言有耶则犯常嫌明过去未来虽无眼对理恒相因茍因理不絶圣见三世无所疑矣
　　鸠摩罗什答后秦主姚兴书
　　雅论大通甚佳去来定无此作不通佛説色隂三世和合总明为色五隂皆尔又云从心生心如从谷生谷以是故知必有过去无无因之咎又云六识之意识依已灭之意为本而生意识又正见名过去业未来中果法也又十方中第二力知三世诸业又云若无过去业则无三涂报又云学人若在有漏心中则不应名为圣人以此诸比固知不应无过去若无过去未来则非通理经法所不许又十二因縁是佛法之深者若定有过去未来则与此法相违所以者何如有谷子地水时莭芽根得生若先已定有则无所待有若先有则不名从縁而生又若先有则是常倒是故不得定有不得定无有无之説唯时所宜耳以过去法起行业不得言无又云今不与昔对不得言有雅论之通甚有佳致又大品所明过去如不离未来现在如未来现在如亦不离过去如此亦不言无也此实是经中之大要俟得髙对通复尽之
　　通不住法住般若
　　众生之所以不阶道者有着故也是以圣人之教恒以去着为事故言以不住般若虽复大圣鉴应照无际亦不可着着亦成患欲使行人忘彼我遗所寄泛若不系之舟无所倚薄则当于理矣
　　通圣人放大光明普照十方
