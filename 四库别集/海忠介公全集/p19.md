<!-- { "loadSidebar": true } -->
　　孟子以善飬浩然之气自许集义慊心以入则孝出则弟守先王之道以待后之学者自任修此孝弟飬成此浩然泰山岩岩塞于天地孟子之所以充满于其身者不徒然矣斯道也尧舜开之史臣约之曰惟精惟一允执厥中舜以徽典継尧孟子以飬气上接尧舜无以异也然二典隐而不发知言飬气愤激人心源无异也而孟子益为之扩其流焉韩愈氏尝推尊孟氏以为功不在禹下以此而已自是而后上之人无斁誉髦斯士每以士气言之鼓舞诱掖言气不言义配道与义而义存乎其中矣义气节气之说大抵宗旨孟子以浩然之气飬士以継往开来之责道德性命之微属之士也故圣君贤相百尔有作得士为功而今之士下应上求则有大谬不然者诵孟子飬气之言不知求之入则孝出则弟之义职在庠序朝廷官之曰弟子师弟子师云者无能可否于诸士子之间建空名于诸士子之上弟子行之师和之去孟子粹然仁义道德之言别为一种无谦逊无长上竞利鬪狠世俗之气唐代肃而下大学生丑行无赖今日如之啇贾之心屠侩之行乃留更仆未可言也是举也是义也至大至刚配义与道有之乎其最高焉者决状元进士于科第之荣而亦不出于贪飺富贵之念有秀才之名无士气之实颙昂蹇蹻较之孟子虽若毫厘之差义利邪正较之孟子不啻千里之谬过大学之门而不敢局顾尚何能仰视其学徒者哉济济多士瑞甞目击一方反之天下思及天下验之一方同流合辙为我　国家二百年飬士痛而曰浩然之气将绝响于今日也安得孝弟之人语之以师长之职一旦广台黄先生执思亲咏刻示予更祈櫽括以为弁曰将执之令诸弟子见其端知其悉循循善诱有依据也先生教长沙长陵水名人士皆有端范贞教之颂先声有在非苟禄建空名于诸士子上人也身言兼之回道术于既倒返士气之方颓师道立善人多　朝廷正而天下治有望矣用是不辞而为之序诗云孝子不匮永锡尔类广台锡之真正大英雄却于战战兢兢临深履薄得之晦庵之说得统孟子诸士子慎母以予言为不然云

　　○赠王朋江升宁波府太守序

　　自秦而下天子奉天抚有天下内公卿外守令殷辅参陪官惟备矣君子谓惟守令为重盖先王以其不能独理者付之诸侯今以其不能独理者付之守令今之守令古之诸侯也我　祖宗待守令加隆绳守令之法亦加严悉日久法玩　皇上御宇吏治一新铨部诸臣拳拳然守令为念然迄无如孔门由偃汉世卓鲁龚黄应上求者起于官为传舍不如私土子人之专入仕之初有异心矣而又圣贤之言不足以破世俗好官之论患得失为初心善承迎为完计理不胜欲而卒之民之于守漠然不相关矣论者欲为核实之方久任之法久之诚是也此自国法为良言之耳法有所不及君子一体万物不以时而加损率性而行不因人为作辍是故立本于田宅树畜之先和心于庠序孝弟之后文为经纶武以保障仁兴利明诘奸随事而应应于其方莫非为民计也亦莫非自性而来也彼居然世俗之论无忤于抚按无忤于乡士大夫而又欲无拂于民簿书催科仪文狱讼富与教无闻焉性中曾有是来乎传曰心诚求之虽不中不远矣言保民也保民而分所保之念于干誉之人此时此心为诚为伪心诚求之自性而求之也性无是来君子率性是故上欲官之执此以往同所性于人上不欲官之执此以归守所性于巳圣贤之道也道自圣贤参于天地故愚尝以为据孔孟乲说而行之官之善也别为一种巧宦之说圆変自今不自古昔不善官者也而未易与俗人言也隆庆三年春宁波守缺铨部以朋江请　天子俞之朋江能于性者也乃浙溺女贪诈之风滛靡游食之俗今得以改于其旧一人标凖而世俗之论破矣用是因同乡辈欲为赠忻然书之若夫县令之政御史之真君子曰青萝先生为不亡者古人爱人不以颂而以规言可畧也

　　○赠史方斋升浙藩大参序 【 为两学师生作】 

　　琼古珠崖郡今敝区矣货饶之名尚在人耳有吏于此后视今今视昔未涉鲸波先营囊蠹甚者蓄货积实如饿豺狼上率下法贪济贪而民日居割剥吞噬中矣且地去京师万里按轺不及毁誉易淆甚哉贤者之难也莫能久于其位而贪者酷者焉能有无者比比巧弥缝蒙私庇无利于民有悗于上谢令去不亟上官不我亟也中人值此干誉动心百计逄迎无恤人已暮夜无知瓜子海物不可得而言矣夺诸彼以予此且惟藉誉口则申媚之士子乡官之奉一需之民而民愈难乎其为生矣遐陬肆意贪泉负心嗟嗟远民苏息何日闽方斋史公来自晋江守琼旋晋兵备七载一日如节省民费严勑吏胥谓民冤之所及也天水违行虽小而慎姑不为悉珠琼之名人所忻得公习覩之矣馈遗先例公无犯焉土货民财不入胸次脱于其俗惬人心矣燕喜课士训先仁礼得一善惓惓然奖而纳之惟法所至则又小民同公不士故异爱民爱士有权衡焉先例货若士而遗民不与行也持法不持私后先政事大率如此书曰罔违道以千百姓之誉罔咈百姓以从已之欲公其有焉以此益民民得苏息先时儿戏论兵公身先士卒冦来迎敌退蹑踪士骄将慢不奉上命旧矣公一以法律之事有诛之不可胜诛者不得已存化行以渐之心而实执孙武宫嫔之法屡经败衄益厉初心士之不以成败论人者反公重焉知公也志纪黎乱属之涂棐之才与志十字郡邑公日夕未忘也外冦方殷业未暇及可谓有其志矣士论上周柳塘殿山次及公言兵则谓公发挥之可涂上下今晋参浙政乞言以颂夫公奉职不恤身执法不为党淡泊飬心不见货利是道也普之天下可也何有于浙士心镜善恶无系于私可念也用是不辞其请且使后公者知有士论公普及有日亦思为璚计云儒有高不临深言无忌也今日私恩明日公法汉人行之母替发扬之功益广兼包之度一体万物荡荡平平又诸士终惟厥初之望颂不忌规意也并书以赠

　　○寿南瀛吴公八十一序

　　南滈先生吴公家郭南自幼以忠信之羙闻于党里虽溺于世俗华靡之中不安于世俗华靡之习谷神不死谓天地根庄老发之世之言飬生者宗焉公得天之羙不期近似巳而业郡庠宾上国交及天下貌古心实识者器之藏其虚寂之体而不能显其因应之用师庄老而失焉世有之矣婴儿未孩玄与完固然区区内守无补于人无裨于天下国家君子无取焉弱志强骨庄老非为飬生计也飬生之秘率不外是存飬立命言其功还虚久视推其效无二说也公壮年学问本原于孔孟发挥充拓执古为贞宅御今为应尘实之庄老历仕归田中道若性瑞甞掇之始末秀才事业无传于人不必言矣　世宗皇帝锐然有为初年志趣超三迈五虽土木一役亦罕有以是当简在者公晋甲科郎署工部适承其会鲜我方将经营四方进四品留用骎骎然　世宗之视公大用指日矣念彼共人取途权要公上答天子下揖相公凝神抱一执此而往泊如也以此罢归亦竟以此自信虽享有田园之奉而胸次悠然实超然于富贵之表怡怡闾里将若终身且日规日劝谋与乡人同归于道事之苟陷不明则亦已矣一有明焉子姓至亲法不为讳失之于前复之于后与先日逆覩严氏今日诛亡守一不阿无异张公艺以九世闻无能改于武后之非而重高宗隐忍之过君子尤焉公不为无忍不为百忍白日青天其心其事大率如此用能涤除玄览开阖天门敛藏于专气致柔之渊迅通于冲用不穷之会惟公得天惟天寿公不偶然矣瑞公门弟子所愿百岁师公今癸酉二月八日公八十一诞辰也乡父老子弟谓予知公征一言为公颂先得我心乐共此举乡人之言又曰公父复庵唐尚书讳贤秀为琼始祖公绳祖武发祥有在复其见天地之心乎天下之道蔽于是矣凝神立命无越于此复庵独观于复惟公以复得天源蓄流长父作子述诗云乐只君子胡不黄耈乐只君子保艾尔后公父子以之并书以颂予伤公之未究厥用也载营魄抱一言公言其心也荣公之寿本于复庵原其自也道其实也唐尚书公世远事湮言可畧云

　　○赠周柳塘入觐序

　　善言仁者莫如伊川伊川之言曰仁者以天地万物为一体天地万物为人性所必有天地万物为人道所当行仁人性也少有不尽之分而生人之道缺矣我　祖宗设官分布寰宇待守令至隆律守令亦急而峻夫其特于守令加之意者盖天地万物之性于守令也体之专天地万物之性于守令也行之切广土众民君子欲之欲我性也是故寒为之衣饥为之食争夺焉与之息有伦理焉讲明使之知所趋事为之制曲为之防犹之吾身言身则疴痒呼吸之必调言道则起居食息之惟慎是故守率守之职令率令之职而性道行乎其间矣慨自性学不明国法日久弛玩谋家利已之念胜彼万物一体之初不曰官所以行吾性也而曰资之以荣吾家也操笔而儒者操戈而盗苏老泉未若远之可忧万里京师之琼实当之闾阎疾苦之情顦贑之状生灵之命悬于守令不悬于　天子尤有难乎其为言者矣柳塘周公今三月莅璚一以圣贤中正之道行之即所行政若宴僚属清符牒惩恶劝善节用爱人和平之中严毅济之宛然颜赐由宓诸人矩度下车之日百利随兴百弊随革无所不罄其心矣谆谆焉教化先之举斯民同归于善公用道学饬吏治龚黄卓鲁不足为公言矣不徒从事于簿书狱讼之间而直探斯民心心相感之妙用圣贤凖矱收圣贤治功穷谷深山莫不翕然有去恶惟公是从之心莫不忻然以前无有也为公颂若不属已自与巳不相干前后之守则然也公认得为巳何所不至二百年来民情今日始泄二百年来民心今日始安秋八月藩司拟公入觐遵　王制也琼民幸公之来悲公入觐于公又不免一岁之隔赤子慈母可朝夕离乎士大夫之情与民同之征予一言为公赠予嗟吏治不贪则俗古君子不可复见于世也于柳塘见之忻然书此以赠且以促公觐事毕而来归速慰民望焉

　　○赠陈元山任古田司训序

