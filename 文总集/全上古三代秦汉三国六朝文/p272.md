<!-- { "loadSidebar": true } -->
　　臣闻微子佯狂而去殷，叔孙通背秦而归汉，彼非自疏其君，时不可也。臣荷殊绝之恩，蒙值不讳之政，岂敢雷同受宠，而以戴天覆地。伏惟陛下应天覆祚，历值中兴，当建太平之功，而未闻致化之道。盖远者难明，请以近事徵之。昔窦、邓之宠，倾动四方，兼官重绂，盈金积货，至使议弄神器，改更社稷。岂不以势尊威广，以致斯患乎？及其破坏，头颡堕地，愿为孤豚，岂可得哉！夫致贵无渐失必暴，受爵非道殃必疾。今外戚宠幸，功均造化，汉元以来，未有等比。陛下诚仁恩周洽，以亲九族。然禄去公室，政移私门，覆车重寻，宁无摧折？而朝臣在位，莫肯正议，翕翕訾訾，更相佐附。臣恐威权外假，归之良难，虎翼一奋，卒不可制。故孔子曰：「吐珠于泽，谁能不含。」老子称「国之利器，不可以示人」。此最安危之极戒，社稷之深计也。夫俭德之恭，政存约节。故文帝爱百金于露台，饰帷帐于皂囊。或有讥其俭者，上曰，朕为天下守财耳，岂得妄用之哉，至仓谷腐而不可食，钱贯朽而不可校，今自初政已来，日月未久，费用赏赐，已不可算，敛天下之财，积无功之家，帑藏单尽，民物雕伤，卒有不虞，复当重赋百姓，怨叛既生，危乱可待也。昔成王之政，周公在前，邵公在後，毕公在左，史佚在右，四子挟而维之。见正容，耳闻正言，一日即位，天下旷然，其法度素定也。今陛下有成王之尊，而无数子之佐，虽欲崇雍熙，致太平，其可得乎？去年已来，灾谴频数，地坼天崩，高岸为谷。身恐惧，则转祸为福；慢天戒，则其害弥深。陛下亲自劳恤，研精致思，勉求忠贞之臣，诛远佞谄之党，损玉堂之盛，尊天爵之重，割情欲之欢，罢宴私之好。帝王图籍，陈列左右，心存亡国所以失之，鉴观兴王所以得之，庶灾害可息，丰年可招矣。（《后汉·翟传》。）
　　◇又上
　　孝文帝连上书囊以为帐，恶闻纨素之声也。（《北堂书钞》一百三十二引《益部耆旧传》，又见《御览》六百九十九。案前疏言文帝饰帷帐于皂囊，疑即此。）
　　◇上奏陈图书之意
　　汉四百年将有弱主闭门听难之祸，数在三百年之间。宜升历改宪，行先王至德要道，奉率时禁，抑损奢侈，宣明质朴，以延四百年之难。（《后汉·翟传》注引《益部耆旧传》。）
　　◇上言宜修缮太学。
　　孝文皇帝始置一经博士，武帝大合天下之书，而孝宣论《六经》于石渠，学者滋盛，弟子万数。光武初兴，愍其荒废，太学博士舍、内外讲堂，诸生横卷，为海内所集。明帝时，辟雍始成，欲毁太学，太尉赵熹以为太学、辟雍皆宜兼存，故并传至今，而顷者颓废，至为园采刍牧之处。宜更修缮，诱进後学。（《后汉·翟传》。）
　　◎张俊
　　俊，蜀郡人。元初中，为尚书郎。
　　◇假名上邓太后书谢减死。
　　臣孤恩负义，自陷重刑，情断意讫，无所复望。延尉鞠遣，欧刀在前，棺絮在後，魂魄飞扬，形容已枯。陛下圣泽，以臣尝在近密，识臣状貌，伤臣眼目，留心曲虑，特加遍覆。丧车复还，白骨更肉，披棺发椁，起见白日。天地父母能生臣俊，不能使臣俊当死复生。陛下德过天地，恩重父母，诚非臣俊破碎骸骨，举宗腐烂，所报万一。臣俊，徒也，不得上书，不胜去死就生，惊喜踊跃，触冒拜章。（《后汉·袁安附传》，又见《艺文类聚》五十四。）
　　◎杜乔
　　乔字叔荣，河内林虑人，永宁初举孝廉，辟司徒杨震府，迁南郡太守，顺帝时转东海相，入为侍中，汉安中拜太子太傅，累廷大司农，大鸿胪光禄崭，建和初代胡广为太尉，以忤梁冀死狱中。
　　◇上书谏封梁冀子弟及中常侍等。
　　古之明君，皆以用贤赏罚为务。失国之主，其朝岂无贞干之臣，典诰之篇哉。患得贤不用其谋，韬书不施其教，闻善不信其义，听谗不详其理也。昔桀、纣之时，非无先王之书，折中之臣，然下愚难移，卒以亡国，已然之鉴也。陛下越从蕃王，龙飞即位，应天顺人，万夫倾望。不急忠贤之赏，而先左右之封，伤善害德，谗谀暴兴。大将军梁冀，兄弟奸邪，倾动天下，皆有正卯之恶，未被两观之诛，而横见式叙，各受封爵。天下惆怅，人神共愤，非所为赏必当功，罚必有罪也。（《后汉传》作「伤善害德，兴长佞谀。臣闻古之明君，褒罚必以功过，末世暗主，诛赏各缘其私。今梁氏一门，宦者微孽，并带无功之绂，裂劳臣之士，其为乖滥，胡可胜言」。）夫有功而不赏，则为善失其望；奸回而不诘，则为恶肆其凶。（《袁宠纪》作「遂其性」。）故陈斧钺而民不畏刑，班爵位而人不乐善。苟遂斯道，非徒伤治殄民，为乱而已，至于丧身灭国，可不慎哉！（袁宏《后汉纪》二十一，「太尉乔曰」云云。又略见《后汉·杜乔传》，「迁大司农。时梁冀子弟五人及中常侍等以无功并封，乔上书谏。」）
　　◎岑宏
　　宏，建光初为尚书侍郎。
　　◇乐成王苌罪议。
　　非圣人不能无过，故王侯世子生，为立贤师傅以训导之，所以目不见异，耳不闻非，能保其社稷，高明令终，苌少长蕃国，内无过庭之训，外无师傅之导，血气方刚，卒受荣爵，几微生过，遂陷不义。臣闻《周官》议亲，蠢愚见赦。苌不杀无辜，以谴诃为非，无赫赫大恶，可裁削夺，损其租赋，令得改过自新，革心向道。（袁宏《后汉纪》十六。）
　　◎施延
　　延字君子，蕲县人。（陈忠傅作沛国人。）建光初徵有道高第，拜侍中，阳嘉中为大鸿胪，代庞参为太尉，免卒年七十六。
　　◇用甲寅元议
　　太初过天日一度，弦望失正，月以晦见西方食，不兴天相应，元和改从四分，四分虽密于太初，复不正，皆不可用，甲寅元与天相应，合图谶，可施行。（续汉律历志中，延光二年，太尉恺等上侍中施延等议。）
　　◎祝讽
　　祝（或作礻殳）讽，建光中为尚书令。
　　◇奏驳陈忠言屯役者得归葬送
　　孝文皇帝约礼之制，光武皇帝绝告宁之典，贻则万世，诚不可改，宜复建武故事。（《后汉·陈卢传》，建光中尚书令祝讽尚书孟布奏以为。案孟布孟希疑止一人转写岐出耳。）
　　◎孟希
　　希建光中为尚书。
　　◇奏，驳质堪言太官宜两梁冠
　　太官职在鼎俎，不列陛位，堪欲令比大夫两梁冠，不宜许。（续汉舆服志下》注补引《荀绰晋百官表》注，建光中，尚书陈忠以为令史质堪上言，太官宜著丙梁，尚书孟希奏。）
　　◎祉
　　祉，史不著其姓延光初为河南尹。
　　◇仍用四分历议。
　　即用甲寅元，当除元命苞天地开辟获麟中百一十四岁，推闰月六直其日，或朔晦弦望一十四气宿度不应者非一，用九道为朔，月有比三大二小，皆疏远，元和变历以应保乾图三百岁斗历改宪之文，四分历本起图谶，最得其正，不宜易。（续汉律历志中，延光二年，河南尹祉太子舍人李弘等四十人议。）
　　◎张
　　延光初为敦煌太守。
　　◇上书陈西域三策
　　臣在京师，亦以为西域宜弃，今亲践其土地，乃知弃西域，则河西不能自存，谨陈西域三策，今北虏呼衍王等展转蒲类秦海左右。可发张掖酒泉，属国之吏士义从合三千五百人。（《后汉·西域传》作常展转蒲类秦海之间，专制西域共为寇钞，今以酒泉属国吏士二千馀人。）集昆仑塞，先击呼衍王，绝其根本，因发鄯善兵五千人胁车师後部，此上计也。若不能出兵，可置军司马将士五百人，四部供其谷食，出据柳中，此中计也。如亦不能，则弃交河城，收鄯善等，悉使人塞，此下计也。（袁宏《后汉纪》十七，延光二年，又见《后汉·西域传》少篇首三十六字。）
　　◎冯绲
　　绲，字皇卿。（《传》作「鸿卿」，今从碑。）巴郡宕渠人。延光初为郎，还仕郡，历诸曹史、督邮、主簿、五官掾功曹。顺帝时，举孝廉，除郎中，历蜀郡广都长、楗为武阳令、广汉别驾、治中从事，辟司空府，拜御史中丞，督徐、扬二州。坐法复辟司徒府，历廷尉、左监正、治书侍御史、广汉属国都尉、陇西太守，病去。徵议郎，历治书侍御史、尚书、辽东太守，徵拜京兆尹，转司隶校尉，迁廷尉、太常。延熹中，拜车骑将军。免。寻拜将作大匠，转河南尹。复为廷尉，免。後为屯骑校尉，复拜廷尉，免。永康元年卒，谥曰桓。
　　◇请监军疏
　　夫势得容奸，伯夷可疑，不得容奸，盗跖可信，乐羊伐中山，反而语功，文侯示以谤书一箧。愿请中常侍一人监军财费。（袁宏《后汉纪》二十二，又见《后汉·冯绲传》。）
　　转河南尹上言。
　　旧典，中官子弟，不得为牧人职。（《后汉·冯绲传》。案碑以此为最後为廷尉时所奏，与本传。）
　　◎堂溪协
　　协，字季度，颍川鄢陵人。延光初，为郡主簿，後举孝廉，迁西鄂长。
　　◇嵩高山开母庙石阙铭
　　□□颍川郡阳城县开母庙兴治神道阙，时太守杜陵朱宠、丞零陵泉陵薛政、五官掾阴林、户曹史夏效、监掾陈修长西河圜阳冯宝、丞汉阳冀秘俊、廷掾赵穆、户曹史张诗、将作掾严寿佐左福。
　　□□□□，范防百川。柏鲧称遂，□□其原。洪泉浩浩，下民震惊。禹□□功，疏河写玄。九山甄旅，□□纟朱文，爰纳涂山。辛癸之间，三过匪入，实勤斯民。同心济溢，胥建三正。杞绘派替，又遭乱秦。圣汉享，于兹冯神。翩彼飞雉，□□其庭。贞祥符瑞，灵支梃生。出□□化，阴阳穆清。兴云降雨，□□□宁。守一不歇，比性乾坤。福禄来返，相宥我君。千秋万祀，子子孙孙。表碣铭功，昭视後昆。□□□□延光二年。
　　重曰：□□□而作《广辟》，恧洋溢而溥优。□□□□□政，则文以消摇。□□□□□，皇极正而降休。□□□□□颍，芬滋于圃畴。□□□□□兰，木连理于芋条。□□□□□盛，昨日新而累熹。□□□而慕化。咸来王而会朝。□□□□清静，九域少其修治。□□□□祈福，祀圣母山隅。神来享而饴格，我后以万祺。于胥乐而罔极，永历载而保之。（碑旧拓本。）
　　◎堂溪典
　　典，字伯并，协子。熹平中，为侍中、五官中郎将。（案《后汉·蔡邕传》注引《先贤行状》，「黄字于度，颍川人，为西鄂长。《延笃传》注引《先贤行状》，「典字季度」。皆误涉其父协事，以季为子，又转写之误，当据石刻为正。）
　　◇开母庙石阙叙
