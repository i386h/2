<!-- { "loadSidebar": true } -->
　　故散骑常侍徐公奉太宗命撰江南録至李氏亡国之际不言其君之过但以歴数存亡论之虽有愧于实録其于春秋之义【春秋臣子为君亲讳礼也】箕子之説【周武王克商问箕子商所以亡箕子不忍言商恶以存亡国宜告之】徐氏录为得焉然吾闻国之将亡必有大恶恶者无大于杀忠臣国君无道不杀忠臣虽不至于治亦不至于亡纣为君至暴矣武王观兵于孟津诸侯请伐纣武王曰未可及闻其杀王子比干然后知其将亡也一举而胜焉季梁在随随人虽乱楚人不敢加兵虞以不用宫之竒之言晋人始有纳璧假道之谋然则忠臣国之与也存与之存亡与之亡予自为儿童时已闻金陵臣潘佑以直言见杀当时京师因举兵来伐数以杀忠臣之辠及得佑所上谏李氏表观之词意质直忠臣之言予诸父中旧多为江南官者其言金陵事颇详闻佑所以死则信然则李氏之亡不徒然也今观徐氏录言佑死颇似妖妄与予旧所闻者甚不类不止于佑其它所诛者皆以辠戾何也予甚怪焉若以商纣及随虞二君论之则李氏亡国之君必有滥诛吾知佑之死信为无辠是乃徐氏匿之耳何以知其然吾以情得之大凡毁生于嫉嫉生于不胜此人之情也吾闻与佑皆李氏臣而俱称有文学十余年争名于朝廷间当李氏之危也佑能切谏独无一説以佑见诛铉又不能力诤卒使其君有杀忠臣之名践亡国之祸皆铉之由也铉惧此过而又耻其善不及于佑故匿其忠而污以它辠此人情之常也以佑观之其它所诛者又可知矣噫若果有此吾谓铉不唯厚诬忠臣其欺吾君不亦甚乎
　　书李文公集后
　　文公非董子作仕不遇赋惜其自待不厚以予观之诗三百发愤于不遇者甚众而孔子亦曰鳯鸟不至河不出图吾已矣夫葢叹不遇也文公论高如此及观于史一不得职则诋宰相以自怏今吾于人也听其言而观其行言不可独信乆矣虽然彼宰相名实固有辨彼诚小人也则文公之发为不忍于小人可也为史者独安取其怒之以失职耶世之浅者固好以其利心量君子以为触宰相以近祸非以其私则莫为也夫文公之好恶葢所谓皆过其分者耳方其不信于天下更以推贤进善为急一士之不显至寝食为之不甘葢奔走有力成其名而后已士之废兴彼各有命身非王公大人之位取其任而私之又自以为贤仆仆然忘其身之劳也岂所谓知命者耶记曰道之不行贤者过之不肖者不及也夫文公之过也抑其所以为贤欤
　　书刺客传后
　　曹沫将而亡人之城又劫天下盟主管仲因勿倍以市信一时可也予独怪智伯国士豫让岂顾不用其策耶让诚国士也曾不能逆策三晋救智伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者污隐困约之时自责其身不妄愿知亦曰有待焉彼挟道徳以待世者何如哉
　　孔子世家议
　　太史公叙帝王则曰本纪公侯传国则曰世家公卿特起则曰列传此其例也其列孔子为世家奚其进退无所据耶孔子旅人也栖栖衰季之世无尺土之柄此列之以传宜矣曷为世家哉岂以仲尼躬将圣之资其敎化之盛舄奕万世故为之世家以抗之又非极挚之论也夫仲尼之才帝王可也何特公侯哉仲尼之道世天下可也何特世其家哉处之世家仲尼之道不从而大置之列传仲尼之道不从而小而迁也自乱其例所谓多所抵牾者也
　　书洪范传后
　　王某曰古之学者虽问以口而其传以心虽听以耳而其受以意故为师者不烦而学者有得也孔子曰不愤不啓不悱不发举一隅不以三隅反则不复也夫孔子岂敢爱其道骜天下之学者而不使其蚤有知乎以谓其问之不切则其听之不专其思之不深则其取之不固不专不固而可以入者口耳而已矣吾所以教者非将善其口耳也孔子没道日以衰熄浸滛至于汉而传注之家作为师则有讲而无应为弟子则有读而无问非不欲问也以经之意为尽于此矣吾可无问而得也岂特无问又将无思非不欲思也以经之意为尽于此矣吾可以无思而得也夫如此使其传注者皆已善矣固足以善学者之口耳不足善其心况其有不善乎宜其歴年以千数而圣人之经卒于不明而学者莫能资其言以施于世也予悲夫洪范者武王之所以虚心而问与箕子之所以悉意而言为传注者汨之以至于今冥也于是为作传以通其意呜呼学者不知古之所以敎而蔽于传注之学也乆矣当其时欲其思之深问之切而后复焉则吾将孰待而言邪孔子曰予欲无言然未尝无言也其言也盖有不得已焉孟子则天下固以为好辩盖邪说暴行作而孔子之道几于熄焉孟子者不如是不足与有明也故孟子曰予岂好辩哉予不得已也夫予岂乐反古之所以敎而重为此譊譊哉其亦不得已焉者也
　　题张忠定书
　　忠定公没乆矣士大夫至今称之岂不以刚毅正直有劳于世如公者少欤先公年十七以文见公实见称赏遂易字舜良时在升州也窃观遗迹不胜感恻之至
　　题燕华仙传
　　燕华仙事异矣黄君所为传亦辩丽可憙十方世界皆智所幻推智无方幻亦无穷必有合焉乃与为类则王夫人之遇岂偶然哉
　　书金刚经义赠吴珪
　　惟佛世尊具正等觉于十方刹见无邉身于一寻身说无量义然防行之所载累译之所通理穷于不可得性尽于无所住金刚般若波罗蜜为最上乘者如斯而已矣
　　与妙应大师说
　　妙应大师智縁诊父之脉而知子之祸福翰林王承防疑其古之无有縁曰昔秦医和诊晋侯之脉而知良臣必死良臣之死乃见于晋侯之脉诊父而知子又何足怪哉熈宁庚戌十二月十九日某书
　　题旁诗【仲子正字】
　　旁近有诗云杜家园上好花时尚有梅花三两枝日莫欲归巗下宿为贪香雪故来迟俞秀老一见称赏不已云絶似唐人旁喜作诗如此诗甚工也









　　临川文集巻七十一
　　钦定四库全书
　　临川文集巻七十二　　　宋　王安石　撰书
　　荅韩求仁书
　　荅龚深父书
　　再荅龚深父论语孟子书
　　荅王深父书三
　　与王深父书二
　　荅刘读秀才书
　　荅韩求仁书
