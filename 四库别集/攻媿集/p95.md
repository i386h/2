<!-- { "loadSidebar": true } -->
　　兵部尚书赵师谓臣钥曰淳熙初年龙集乙未高宗在徳夀宫先臣和州防御使赠少师伯骕久被眷顾师由锁应赐进士出身徳夀喜甚谓其有子赐金更新所居増创一楼以荣桂书其榜盖遮孝宗圣制闻喜宴诗桂林争占一枝荣之句而宠之庆元改元师卜筑呉门之昼锦坊辟堂曰聚奎奉先世前后所藏真迹匪惟侈云汉昭回之盛抑取窦俨所谓五星聚奎天下太平之义累圣崇儒右文高视千古盖天人之符应也主上误加将拔寖尘禁近尝因奏对以宸翰为请上首肯再三嘉定三年冬起家长武部兼天府明年正月见于便殿昧死申言上又许之七月甲寅申使宣谕拜三大字之赐未几又锡三扁曰宗表曰玉辉曰与闲锓镂髹饰皆出尚方恍然从天而下周章踧踖感激自誓思所报称移刋乐石愿有以记之臣辞不获窃攷所元盖非一日国家亲睦九族恩礼兼备神明之胄繁衍盛大教养既至人才辈出献词章躬课试承平百年史不絶书崇国公世恬好学绩文有声前朝徽皇命翰林学士承防郑居中为志铭知淮阳军米芾书丹其子开府仪同三司嘉国公令晙及从苏轼黄庭坚游刻而龛诸睦亲北宅之壁间嘉国之子通判泰州子笈陪从康邸最膺頋遇又见芾所书而爱之绍兴间既得木本访求其后伯骕与兄浙西路兵马钤辖伯驹方赘员筦库以近臣召荐待以家人礼念其孤露自立厚加抚劳勉以温习赐第都城俾日趋中禁图书之府曰于此可观人间未见之书少师老成详练厯记旧事尽瘁职守襃赏相仍博洽醖借歌诗声画取法晋唐游戏丹青深造其妙徳夀怡神物表宻侍清燕预翰墨之选直庐邃严且给珍膳名画法书鼎彞款识攷订商畧从容毕景肆笔成书楷法行草分赉稠叠王粲登楼及谢庄月赋则全而书之二王懐素帖则仿而临之合作逼真以少师鍳裁精审犹不能辨又杂取唐宋名贤佳句形诸幅笺便而者逾十数持宪近畿孝宗出内帑缗钱万严饰天庆观亲札丁宁示弗勤民之意神毫睿藻数以赐焉乃今奎画申攽于以承二祖之休于以奬声绩之楙三朝寳墨萃于私室光华绚烂衣被草木有厯劫赞扬所不能尽者而臣何足以知此虽然盖可稽焉堂以玉辉名则取陆机文赋石韫玉而山辉之语楼以与闲名则取苏轼赖有高楼能聚逺一时分付与闲人之诗而宗表之襃实用唐宰相李勉故事圣意攸属昭然着见复揭荣桂旧题于便坐植岩桂以环之始乾道间遴选聘使擢少师为副别授国书议事敌知其为宗老相与叹服以为备待时之说归报盖久而后益信师稔承家训大沮开禧用兵之议以是不合而去圣化更新复登迩聨委寄益隆俯俞忱请则所以防被简记者有自来矣惟昔君臣际防一字之襃逾于华衮今少师父子才美世济为赵氏祭酒帝笔之储盈溢巾衍有传家之寳无登牀之嫌六丁丰隆呵禁防持昭示将来以永无斁为子若孙頋瞻丰碑斋庄敛袵仰圣作之渊懿知忠厚之积累尽万物而不足报可不勉诸臣衰顇无庸方期谢事跂望斯堂无由一拜于其下敢述始末而为之诗曰
　　煌煌圣朝亲睦九族有制有恩克保世禄信厚振振麟趾之时才学自奋见于设施于穆少师相逄盛际受知高皇蚤被简记源流有来元祐名臣赐对入侍礼如家人博洽醖借翰墨之选帝笔昭回溢于巾衍赐第崇成有子防名乃书荣桂表于家庭阜陵抡才輶轩载牵出奉六条申畀一札子克负荷致身文昌四尹神皋如汉赵张卜筑姑苏有严尊阁户册狭攽増贲丘壑奎壁之光聚于吾门頋瞻斯堂庸侈上恩是父是子并膺殊眷非止为荣于以示劝生子生孙其报伊何忠孝一心永矢弗磨
　　王节愍公忠肃庙碑
　　嘉定四年某月某日诏为故枢宻节愍王公立庙赐额忠肃某年某月某日庙成惟公建炎绍兴间五使不测之地卒执节以死忠烈显著人户知之大臣欲专和戎之功不以实闻故防典多阙至孝宗皇帝闻之始特官其三孙曰杞曰柟曰机开禧权臣横挑毡裘三边俱震始复求专对之才以通好柟捐躯徇国为人所难母夫人又以节愍之事勉之张旜三徃终定信誓祖孙相望勲在社稷可谓无负三槐之家风矣绍熙元年諡公节愍柟既奏功擢帅合肥寻尹天邑请于朝求为乃祖立庙于是天子嘉叹且曰尔祖葬呉郡其庙于城中柟拜稽首退而营求防提防刑狱陈芾摄府事为度基于郡之北真庆坊地周百三十丈有竒辟门三楹旁翼二挟以入两庑中为寝堂敞以高轩肖公之像以安康郡夫人陈氏配命服如礼鼎爼具列深邃崇严既足以揭防妥灵又启旁舍以处道流买田续食使永香火之奉可谓备矣少卿以新庙成不可无纪命钥碑之钥尝铭公之隧若平生大节与夫勤劳机辩之详既屡书之兹不复列独着立庙之本末以诏后世窃观昌黎韩公为庙碑者三曰乌氏曰田氏曰袁氏乌以重田以正袁以滋皆以子至将相宠及上世非自以功业而得庙食也以死节而得祀者莫盛于张巡许逺之庙而两家子弟才智下后无闻焉惟节愍公上承三槐之盛以忠义自奋风烈昭灼膺此庙食之宠尸而祝之子以死孝而归其骸孙又以探虎穴而就功名既不忝其先而又増大之王氏之庙其最优乎因为之歌诗以侑四时之享云
　　公之生兮不辰投大艰兮期殉以身掉三寸兮惊严宸起布衣兮立登从臣痛二圣兮防尘出万死兮气益振得要领兮折殊邻辩悬河兮机若神数徃返兮就和亲功既高兮遭厄屯握汉节兮死朝绅地震裂兮天霾昏祀于河间兮秋复春绍祖烈兮世有人始虽屈兮终获伸墓于山兮祠于城之闉依琳宇兮轮奂一新肖公之像兮凛然如存芳菲菲兮荐苾芬洋洋在上兮伤不见而不闻公其诉上帝兮叫九阍或为鬼以厉贼兮如张巡九原有知兮焕丝纶享庙食兮报君恩佑尔后人兮传无垠












　　攻媿集卷六十
　　钦定四库全书
　　攻媿集卷六十一
　　宋　楼钥　撰
　　启
　　谢发解启
　　决战文场喜鏖大敌防勲计版幸缀羣英心既歉然顔之厚矣窃以真主嗣临于万国宸心经略于中原正紫髯将军抚劒之秋岂白面书生鼔箧之日然用武必有文备当修徳以来远人况一士可以止百万之师寸舌可以贤五千之骑搴旗斩将者特匹夫之勇敦诗説礼者乃元帅之资丁字徒知固难处强弓之右毛锥可用当争雄大劒之间得竒才自足有为用真儒必将无敌爰命郡国选修洁之士且使乡遂献贤能之书广数路以取人才诏直言以増士气将取布韦之贱以为将相之储草莱期王佐之才畎畆任天下之重坐使有志之男子羞为无用之陈言附鳯翼而攀龙鳞咸起功名之愿擢犀角而拔象齿始膺藻鉴之求如钥者赋性枣昏受材樗散幸家声之未远冀世业之永传誓収黄卷之功益振青箱之学十载空随于举子一言未售于有司良弓之子必为箕有自来矣吹竽之门而攻瑟如不好何欣逄不讳之朝深惜难逄之防一鼔作气已为胜敌之谋三年不鸣期遂惊人之举及奏功于里选仅侧迹于行间虽叨鹗荐之书犹愧鹏飞之化沙砾已甘于在后驽骀敢望于争先静惟贱士之拔茅实赖大人之推毂兹盖伏遇【某官】才髙今古名压搢绅久居喉舌之司卧治股肱之郡爱民如子惟忠厚以存心遇事生风信精神之满腹天子思大夫之国器布衣求吏部之门生遂使庸愚亦未抡择钥敢不益严笔阵力淬词锋敌无畏于万人霸当成于一战雕在秋天之外已借髙风鱼掀春浪之中更资余泽
　　谢省闱主文启
　　薄技巾程岂谓单辞之误上恩从厚犹霑末第之荣靖言侥幸之由实自生成之力徳无所报感不知言窃惟选之公本条为盛科条之备今日尤严凡羣试于有司当守遵于成法未问词章之工拙先观品式之从违苟有一毫之差必为终篇之累惟时公讳尤异常规虽在祖宗不致山川器币之废然为臣子当明浒势秉机之嫌着之甲令以谨临文之疑掲之棘闱以备入门之问倘律度之不中宜衡鉴之弗容自非词华惊絶代之工议论如古人之正又安得特加拭曲赐甄収既寛司败之诛乃玷主文之选如钥者伶俜无取坎防数竒猥承簪绂之余期绍箕裘之业念踵登桂籍者已三四世而不书鴈塔者几数十年幸兄弟之聫飞喜门庭之稍振愿修世学益大家声滥由乡老之书来赴春官之试孺子不谨尝约日而后期穷鬼为妖复转喉而触讳问山犯名之二者犹有不学之愧书马与尾而四者尚怀谴死之忧矧明见于条章乃自为于卤莽深虑布韦之贱不胜鈇钺之诛敢谓巨公曲成孤迹略去片言之失力収一日之长委堕甑于道中已甘絶望取焦桐于爨下实赖知音既援例于先朝遂飞章于清禁异恩俯及同辈皆惊虽不能豪夺于锦标然固已宠逾于华衮三神山上人怜不及于鼇头千佛经中自愧得陪于骥尾退量叨冐良有夤縁兹盖伏遇【某官】正始名流开元故老公车谠议与秋霜烈日以争严召驿重来快鳯凰景星之先覩假道蓬山之上主盟兰省之中凡属品题莫逃藻鉴虽小善之占必以録尽収天下之英雄而斯言之玷不可为尤费笔端之造化遭逄若此称报谓何钥敢不痛自激昂益加详谨对千人而不犯愿尚友于先儒号一庄而复荒肯下同于流俗誓损顶踵以报丘山
　　谢试中教官除温州教授启
　　就试棘闱复售缀文之技庀司槐市误叨分教之官慙无黄绢之好辞偶中青钱之妙选卓逾望表愧溢情涯窃以庠序之兴人伦是赖郡国皆立王化尤先僖公能修泮宫致一时称其多士子产不毁乡校盖千载以为美谈在西汉李唐之盛时有乂翁常衮之循吏变蜀郡如东鲁至司马氏而昌其文化七闽如上州有欧阳生而为之倡是知自京师而首善亦必崇乡赏以励贤惟我皇家厯参古制开学宫于四海延师席于诸儒虑择士之或遗复设科而俾试攷之经以察其识命之赋以观其材人寡鉴精礼优选遴欲中有司之意必兼举子之长如钥者术业空疎词章骩骳受过庭之教敢言匡鼎之解颐　【原集避宋朝庙讳凡匡鼎匡衡匡庐之匡皆作康今改正】习雕虫之工难及温生之乂手比幸登名于兰省夫何困迹于铨曹念旧学之未芜几此途而妄进操觚染翰是皆已试之才敛板趋风咸望非常之遇顾如孱质乃预英游方期六鹢之退飞敢谓双雕之连中获离场屋之余习复逃州县之徒劳载维永嘉实名东浙鼇头屡占在纷纷白袍之间黉舎宏开无青青子衿之废苟非儒匠难主文盟好为人师素守孟轲之戒此非子坐恐招有若之机念得宠之过优复去家之不远无非侥幸端有夤縁兹盖伏遇【某官】旋斡化权主张吾道内治外治既陶万国之泰和小成大成仰赞一人之化育善类悉归于真宰危踪尤累于洪钧久怜书马之愆欲収置于门下兹试不龟之药偶获预于选中亟畀除书实由大造钥敢不益坚素履无负初心学不如务师曾何知于善诱教然后知困顾敢忘于自强庶上副于眷知以少图于报効
　　囘交代李教授【冰】启【以下十五首温州教授任内】
　　陪鴈塔之题名如昨梦叨鳣堂之选猥继后尘荷委贶之洊临愧驰缄之已后恭惟【某官】性天夷旷才地髙明笔阵摧风得隽胶庠之彦儒林振藻飞英俊造之科尚淹三馆之游俯作诸侯之客一方士子固已乐吾教中当路荐书皆欲出我门下倚闻严召径挹超除钥托契已深承顔不逺此非子坐正慙温故之称必有我师全赖告新之益
　　通添差教授王太博【信】启
