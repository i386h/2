<!-- { "loadSidebar": true } -->
大法之东也，寄嘱人王，寄嘱宰官、长者、居士。予读全藏，有官译，有官写，有官判，其目录尽在官。宋藏、元藏，今颇有存者，皆官纸，纸尾有官牒。其世近尤易征者，永乐中诏刊全藏一万一千余卷，依周兴嗣千字胪而次之，颁天下诸寺。今在大江以南者为南藏，在京师者为北藏，香木铜镮，象玉锦绣，以为装函；高楼飞宇，以为庋阁；名称歌曲、香火之田，以为赞叹、护持、供养。明祚久长，十五陵岿然。明之士大夫，席承平之清暇，往往探秘典，问玄文，支那盛有述作。万历中，浙之径山，始易梵夹为册书，别刊经论五千卷，剞劂浩穰，亦问之一时士大夫。予读径山藏，识其卷尾，考其出赀之家，尽科目之选，而志乘之杰也。垂三百载，其云礽遗裔，多丰饶贵显未艾者，功德吉祥，岂其诬乎？微独往古，我世宗宪皇帝，神圣天纵，留意内学，谓是与周孔之言，异名同实，不可执一废一者也。爰颁大帑，契众经二十八种，合二百余卷；又刊《古德祖师语录》三十八种，百余卷；又刊《宗镜录》百卷，颁诸寺。又诏以潜邸之雍和宫为奉佛处，以大臣专领之。高宗朝，益置内府匠人其中，月塐象三百尊，离世勿减，其象岁颁京师诸寺。自法流此土，功德无如圣清者；国祚世运，自有书契，则亦无如我圣清者。通儒大方，可以笃信，可以力行也矣。”夫有倡于上，则必有贵种福德之臣助于下，相与报佛恩，祈福德，以合成一世界之福德，岂可阙也？永乐北藏全千函而不缺者，今兹仅矣。京师九门，不满三十分。宣武门西南龙泉寺，古刹也，实有一分，完不蚀，望之栉然，触之馤然。寺卑湿，虑其久而蠹也，无楼居，虑不足以极崇弆之美也。且龙泉地势清远，水木之表，宜有郁然叆然者峙焉，使民望焉为祈向之宗，百福之汇，而以庇国庇民，不亦美乎？王公贝勒，贵官大夫，无使径山专美明代！

诵得生净土陀罗尼记数簿书后
龚自珍以辛卯岁发愿：愿诵大藏“贞”字函《拔一切业障根本得生净土陀罗尼》五十九言四十九万卷，愿秘密加被，灭我定业，疾证法华三昧。上品上生，生阿弥陀佛常寂光土，限戊戌岁毕之。又为之记数簿，书其尾曰：威仪不二门，若行则诵，若立则诵，若坐若卧则诵。声音不二门，古译音不准，既辩之矣，予能肖弹舌，依今译大摄小，亦能以大摄小书，然而不废古译。夫不知今译而至心持古译者，如麻似菽，责译主可矣，岂虞持者之不灵，与我佛之不委曲聪听哉？愿不二门，予有本愿十焉，一愿中具有九愿，九愿中一一有彼九愿，如环无端，如黄钟旋相为宫，如牵一发，全身知觉，杜顺师《漩复颂》曰：“时处帝网见重重”者也。自它不二门，予诵咒时，观恒河沙众生，无一众生不同时诵此咒者；恒河沙世界，无一色一香非此咒相貌者。挹注不二门，予所有持咒功德，往往观想用施一众生，亦用施恒河沙众生，于我功德，不增不减。老子曰：“既以与人己愈有，既以为人己愈多。”《天台四念处》第四卷曰：“不积藏。”予禀此旨时，不二门初发心时，未诵时，已满四十九万卷。数不二门，一一卷中具有四十九万卷。心法卷不二门，或心系佛，或心系愿，或无心，或用一切处心。一切处心可用乎？应之曰：飞锡师曰：“尽大地以为的，乌有箭发而不中者哉？”显密不二门，此陀罗尼即一切陀罗尼，诵之即是诵大小《弥陀》诸经，即是诵《法华经》，亦即是诵一切经，十方三世佛经。教相不二门，佛言法华三昧，即是言上品上生也。华果不二门，此方为华，西方为果；此生为华，生彼为果。十方不二门，如天台智者大师说不可具说。三世不二门，如天台说。心佛不二门，如大势至菩萨说。

双非双亦门颂
昔龙树菩萨作《四不偈》，六祖大鉴大师作《识智颂》，杜顺和尚作《漩复颂》，宋莹中大师作《三千有门颂》。予读天台师《觉意三昧》竟，发明之，乃制《双非双亦门颂》，颂曰：既双遮，那双照？先遮后照，拖泥带淖。既双照，那双遮？先照后遮，忙如乱麻。遮堕三句，照堕四句，堕三四句，那有是处？离三四句，别无言句，佛依二边，我依四句，谤佛谤我，莫谤龙树。破者立之，立者破之，即立即破，我无两时。你谤你捉，是思议境，不思议境，岂复立境？我不立境，我无凡圣，你今说空，所空何物？囫囵现成，双非双亦。天台龙树，龙树天台，大事出现，佛知见开。

附：重定双非双亦门颂一首
丁酉九月二十五日，天将曙，梦梵僧告予：龙树因缘偈，须以一口气急读之，不得拟议。既寤，取笔改定旧所制颂。是为《重定双非双亦门颂》。捉双遮，放双照，先遮后照，拖泥带淖。捉双照，放双遮，先照后遮，忙如乱蟆。立者破之，破者立之，即破即立，无呼吸时。遮堕三句，照堕四句，我堕四句，我无是处。你离此句，别无言句，滑达失步。佛依二边，我依两句，谤我谤佛，莫谤龙树。你谤龙树，谤一切处，我礼龙树，礼一切处。你捉一境，道有凡圣，我捉一境，是不立境。我不立境，圣凡凡圣，道我捉空，空何等耶？空受我捉，何所本耶？现成现成，囫囵囫囵。天台龙树，龙树天台，大事出现，知见华开。

正译
第一（正《法华经》秦译）
《妙法莲花经》入震旦之一千四百四十四年，为大清道光之丁酉岁，龚巩祚始正之曰：译者误也。误奈何？曰：此书实二部，各有序、正、流通，合并之，误者一。前经十品，后经十一品，无二十八品，今二十八品，其七伪也，其一别行也，误者二。二经各有蔓衍，后经尤杂糅，译者不察，误者三。颠倒失其次，移《安乐行品》于后经之中间，误者四。移《嘱累品》于《药王普门》诸品之上，使已没之宝塔复有言辞，使未离佛侧之文殊来自大海，疑惑众生极矣，误者五。又告之曰：第五事，晋译、隋译不误。

正译第二（正《大品弥陀经》魏译）
或问龚巩祚曰：《阿弥陀》四十八愿有之乎？龚巩祚曰：蛆虫师之言也，若非蛆虫师之言，则译者为之。昔者法藏比丘之发愿也，有本有迹，有理有事。本也者，泯一切数，立一切数，一数摄无量数，无量数入一数。若十方，若过去世，若见在世，若未来世，无一色非我愿者，无一香非我愿者，乃至若地，若水，若火，若风，若耳，若眼，若鼻、舌、身，若意，若我愿，若它愿，无非我愿者。是故我愿实不可得；是故我愿实无有数。尽十方众生皆成阿罗汉，测量卜度，欲照明其数，终不可得，如其迹则必有定矣。我在西方，非东，非北，非南，亦非四维，亦非上下。成佛以来，十劫而已。非一劫、二劫，乃至九劫，亦非多劫。娑婆众生，不感我说，释迦代说。自说其迹不定，法藏诳众生矣，代说之不定，释迦诳众生矣，结集之者书其数不定，阿难诳众生矣。梵册贝叶，以意增损，以意排比，以意合之分之，译者从而受之。《大藏》所见，或以四十八愿，或以三十六愿，或以二十八愿，或以二十四愿。四十八愿，独见流通，乍聋乍眩，讵可信受者乎？

正译第三（正《大本弥陀经》）
问：依魏康僧铠译四十八愿，何不可也，讵知非众生因缘，当信受是四十八愿也哉？答：不可也。我为一一正之如左，盍平心察文义矣！

第十七愿，衍文也。十方诸佛说经行道之迹，各各不同。众生因缘不同故，非佛有优劣故；乃言十倍于诸佛，为是十倍谁耶？第二十五、第二十六，只是一愿，非二也。

第二十八、第二十九、第三十愿三段，可并入第二十七愿中。第三十一愿，可并入第二十三愿中。

第三十四愿，衍文也。我刹中人欲生他方，前文明其本愿矣，乃虑堕三恶道，此义不必宣矣。第三十五、三十六愿，皆可并入第二十二愿中。第三十七愿、三十八愿，只是一，非二也。

第四十一愿，衍文。为道场树耶？道树不必当一愿；为菩萨知见耶？菩萨知见，具如上文矣。第四十四愿，衍文。具见上文，且叠见矣。

第四十五、四十六、四十七、四十八愿凡四段，只是一，非四也。然则法藏本愿如何？曰：佛有愿而已，不胪愿之数也。

正译第四（正《弥陀经》）
凡净土众经各各异，发愿多少异，予揭之矣。有明袁居士为《西方释异篇》，有身城大小异释，有寿量多少异释，有花轮大小异释，网其众说，弥缝同异，可谓勤矣。予乃正告震旦曰：不足辩！凡言大小、高卑、延促、多寡之数，十九是西竺注疏小师依托为之。一切经预设架构，言一、言二、言三、言四、言五，乃至言八万四千，此方师笔之书，为《大明三藏法数》篇，以非佛口亲说，是以处处异。又凡言若干那由他，若干恒河沙，若由旬，若劫，若国土，十九以意增益，气喘词窘，无益至教，亦处处异。佛言岂若此其絮絮猥鄙如儿女子语哉？五痛五烧，最不词，《宝积经》中无量寿如来会，无是文也。若金口亲宣，曷为有译有不译？于正是译也，发其凡焉。

正译第五（正《大般若经》）
