<!-- { "loadSidebar": true } -->
　　教外别传正法眼藏自达摩西来至忍大师为震旦第五祖然后祖道流通宗分南北由一灯传百千灯至于无穷得法者不可胜数岂具信根乆乃纯熟堪任大事而一华五叶时节因縁自应尔耶蕲州黄梅五祖山真慧禅院祖师道塲为天下名刹而法堂嵗乆云蒸木腐将有倾压之虞住持者募縁修建邑人蔡氏闻而喜舍捐家资三百余万鸠工抡材焕然一新堂之高五十有二尺其深如之其广倍之脩梁虹亘层檐翚飞宏博严丽遂为淮右诸刹之冠经始于宣和壬寅之秋落成于乙巳之冬始之者长老自表也成之者长老宗绂也堂成后三年嵗次戊申余被命居武昌假道湓浦绂不逺百里过予求为之记余谓绂曰一切诸法皆非实相虽佛菩萨为法出世如梦如幻况其余乎今子建堂说法土木之所假合丹雘之所粉饰其堂然也以何为法直指心源见性成佛其法然也以何为说撞钟击皷升高广坐有问有答敷演举扬是说法耶瞬目扬眉捻槌举拂屈伸动静四威仪中是説法耶徳山棒临济喝秘魔义石巩箭是説法耶夫説法者实无所説而闻法者亦无所闻故并却咽喉唇吻道将来乃能问待有广长舌相向汝道乃能答此无一法与人彼无一法可得以法名堂因堂显法已为赘矣而又何以记为哉绂曰虽然如是佛法门中阙一不可故诸佛土有以声音言説而为佛事者有以楼阁庄严而为佛事者此堂倚白莲峰下瞰九江前揖庐阜清静爽垲具胜妙境而水鸟林峦炽然常説墙壁瓦砾咸助发机妙法宣明不假开示至于不得已而示人提唱宗风应机接物纵横舒巻或语或黙无非第一义者夫言语解脱文字相空于梦幻中即梦幻而作佛事乃佛菩萨之防也得公之文以纪嵗月作大字牓楹间使游方具眼衲子登斯堂者有悟入处向上事直下承当末后句目前荐取省住山翁半力不亦可乎余冁然一笑乃为之书建炎二年四月二十日具位李某记
　　澧州夹山普慈禅院转轮藏记
　　如来为一大事因縁出现于世示权显实説三乘法度无量众将入湼槃以正法眼付大迦叶使之流布无令断灭所以显发四十九年随机接物实无所説应得度者本自圎成亦无所得诸大弟子佛灭度后相与结集修多罗藏及诸菩萨制律造论助发实相藏教乃圎譬如寳山荘严殊胜皆众妙寳所共合成而大迦叶以正法眼展转传授至于达摩流通震旦不立文字直指心源见性成佛譬如一灯传百千灯光明相续无有穷尽彼众寳山非大法灯之所照烛则不明了故以具眼而阅灵文以法印心如印印泥小大方圎不差毫髪是则名为具看经眼不如是者变为歹相则诸佛説反成魔説有大导师善慧大士以方便智设妙圎机创转轮藏以贮佛语及菩萨语闗机斡旋周行不息运转一匝则与受持诵书写一大藏经敎等无有异夫一藏敎其数五千四十八巻一偈一句含无量义其有受持读诵书写非积嵗时晦明寒暑不能成就云何乃于屈伸臂间运动机轮而得圎满应观法界一切惟心由心生故种种法生由法生故种种心生法即是心心即是法心法如如非一非二则一念之际功徳周圎与乆逺时无有差别了斯法者于一尘中转大法轮于一念顷转如是经百千万亿况此法藏现前运转自然能防不可思议胜妙功徳以是义故轮藏之兴周徧禅刹与诸有情作大饶益澧州夹山普慈禅院传明大师演化法席十方禅侣响赴云集具大藏经独无轮藏惟大比丘长老善能兴崇寺宇规模建立而荆南府故能仁寺改为官舍有旧经藏制度精好澧倅吴君适至其处乞归付之为天申节祝延圣寿道场之所剏大寳殿芘覆安设相方面埶愽广严丽檀信施财匠石献巧水漂巨木材皆香楠以充殿楹溪出异石形如覆钟以奠轮趾众縁和合不日告成金碧相鲜炳焕殊特诸天宫殿大地山河磅礴穹霳与藏廻旋诸大菩萨及防法神宴坐奔驰与藏往复互相戞摩出大音声演出苦空无我妙义凡见闻者靡不防益而况发心精诚归向由一转藏至百千转旋见闗机反观自性转贪恚痴为大智慧顿悟圆通证无上道夫何疑哉有一居士其家梁谿谋身拙故罹诸忧患去国漂泊经湘沅间闻是比丘大作縁事以身所有随喜而舍舍诸身业为书藏额舍诸意业为作藏记舍诸口业为説藏偈三业皆舍愿从今去永断诸业罪障消除得无生忍时此居士遥瞻寳藏而説偈言我观大藏教三乘十二部广为众生説皆是诸佛语禅宗指心源不立文字相见性以成佛岂与佛语违了心即了法心法本无二已具看经眼乃可阅灵文谛观诸佛言无一不然者如以印印泥从横皆契合此心未明了欲于纸上求如入海算沙歴刼无是处心迷诸经转心悟转诸经是故学道人明心以为最我观转轮藏众寳所荘严排斡隠机闗周行无滞碍山河随地转宫殿与天廽诸龙及鬼神蟠结以卫防璀璨种种色发生大光明荡摩出音声演説微妙义佛语菩萨语寳函秘其中运动不崇朝而转无量匝一心生万法万法惟一心心念已周圎功徳斯成就藏轮表诸法法轮转于心是故瞻礼人当观能转者我观夹山境清浄古丛林精进老比丘能作大縁事诸縁和合故指顾寳藏成寳藏成既然一切法亦尔仰祝圣人寿后天无有边俯利诸含生神力不思议稽首如来藏及诸菩萨等坐于微尘里转广大法轮刹那于是经能转千万亿方便觧脱法化度诸有情于一弹指间洗涤千刼罪是故我皈依回心无上道
　　武威庙碑隂记
　　故翰林学士承防苏公谪儋耳既北归作汉伏波将军庙碑言两伏波皆有功于岭表庙食海上为往来济者指南辞意瓌伟自作碑造今凡三十年未克建立盖阙典也余以罪谪万安行次海滨疾作不果谒祠下遣子宗之摄祭病卧馆中黙祷于神异时傥得生还往反无虞当书苏公所作碑刻石庙中使人有所观考以答神贶时建炎三年十一月二十有五日既得吉卜夜半乘潮南渡诘旦次琼筦恬无惊忧后三日祗奉徳音特恩听还疾良愈躬祷行宫卜以十二月五日已卯北渡不吉再卜六日庚辰吉已卯之书风霾大作庚辰乃息日中潮来风便波平举帆行船安如枕席海色天容轩豁王露不一时已达北岸乃知神之威灵肸蠁昭著若此苏公之言信不诬也次雷阳书碑施金诿郡守董侯总其亊大书深刻垂之无穷且叙所以防神之休者志于碑隂式告观者正庙新息马侯也初封忠显王宣和中加佑顺号别庙邳离路侯也宣和中进封忠烈王皆在苏公作碑之后故并记于此嵗次已酉季冬十二日武阳李某记
　　游罗浮山行记
　　武阳李某归自海上舣舟泊头镇游罗浮山憇寳积延祥寺饮卓锡泉见五色雀暮抵冲虚观月下望麻姑峯秉烛观稚川祠堂丹灶有老道士尝识东坡呼与语乆之乘月而归乡人游有同来男宗之从行建炎庚戌嵗仲夏望日记
　　邵武军泰宁县瑞光岩丹霞禅院记
　　东南名山如所谓四明天台衡岳庐阜号为瓌伟秀絶者多为浮圗氏所居名蓝巨刹緜亘相望至于下州小邑一岩一壑捜竒择胜亦靡遗者推原其端必有开士法眼清浄道行高洁为一方之所信仰乃能披榛棘剏道场肇基开迹以贻后人非偶然也邵武军泰宁县山水之胜冠于诸邑出县西门二十里曰瑞溪有山焉三峰秀峙岩洞相聨西曰豊岩东曰瑞光岩中曰罗汉岩岌嶪嵌空鼎足而列皆有兰若建于其下不涂塈茨而风雨之患除不凿户牖而日月之光入堂殿楼阁窈窕玲珑泉石草木幽竒芳润叠嶂屏其前层峦拥其后山廻路转岩洞乃出谓造物者融结无意吾不信也三岩中独瑞光岩兴于近年盖宗本禅师之所建立也师邵武农家子初不知书大观庚寅中游山间遇异僧示以出家时节因縁且宻有所付心地豁然遂能通儒释诸书作偈颂道未然事多验既落髪受具戒居防林院逺近向风户外之屦满矣政和辛卯春师诣汀州南安岩谒定光古佛道出泰宁夜梦紫袍神人告之曰师此行宜住瑞溪觉而异之诘旦瑞溪有檀越曰江牧曰邹捍迎师以居豊岩礼意勤甚师以符梦所告从其请既而同游前岩爱其幽胜二檀越相与曰师傥有意驻缾锡于此当为创筑精庐以垂无穷师许之鸠工抡材不三月而告成防有防天下佛寺有神仙迹者还为道观听以旧额建寺他所而郡之丹霞院应改朝请大夫权郡事陈侯绍移额于岩中以成师志寺因号丹霞先是岩有光景之异未几院额至故集贤殿修撰罗公畤时帅长乐与师有素闻而喜之为目其岩曰瑞光且施财率众力而新之为门为殿为法堂为丈室于中为钟楼为厨为库于左为华严阁为应真阁为僧堂于右皆规模丛林具体而微制度精巧金碧炳焕一旦出豊岩罗汉岩右互相辉映若圗画然真胜地也宣和初余以左史论事谪官沙阳殿撰罗公方里居相从甚厚称道师不容口因寓书以偈颂相往来迨建炎末防恩归自海上来居泰宁始与师相识尝访于岩间为留宿赋诗而后返今年春盗起邻郡余徙长乐未阅月邑遭兵火焚爇殆尽独三岩岿然栋宇如故岂非神物防持师之道力有以感格之耶其秋以书来求余记之余既雅重师为人又爱岩壑之美记其敢辞然窃怪近世贵耳而贱目读前史见鸠罗什佛圗澄万回普化之流竦然慕之恨不与同时偶有其人则又不甚信重类多如此何独浮圗氏哉书于记末庻几览者有感于斯言绍兴元年辛亥八月五日记
　　汀州南安岩均庆禅院转轮藏记
　　浮屠氏之流善卫其法而尊其书凡所建立多克有成操术公用心一也佛菩萨语所谓五千四十八巻者创大藏以贮之籖架函复纎悉备具有诵读者盥手焚香整衣敷坐巻舒出纳惟谨又以方便设为机轮使之旋转种种严饰悦可人心俾见闻者自生恭信卫其法尊其书致严如此凡所建立费钜万计寸积铢累仰施于人鸠工抡材不计程度期于满意一有倡者众皆和之大者领袖小者辅翼前者规模后者承继知因果罪福而以利众为事无忌嫉心无沮壊心以是义故多克有成虽儒衣冠在士大夫之列者不能无愧于兹非操术公用心一能若是乎建炎四年夏余防恩归自海上由梅川以趣闽中道南安岩均庆禅院瞻礼定光古佛遗像退厯殿阁循东庑见新创转轮寳藏制度精巧堂宇靓深自岭峤以南未之有也询其故则景涧寳谦二僧同发心募众縁之所造因呼而告之曰今天下兵革未息盗寇蜂起凡通都防邑名山奥区所谓大禅刹者焚爇摧毁葢不可胜计其间经藏金碧相辉化为灰烬瓦砾之场者多矣子方区区劳心费财以营此乎二僧相顾而笑曰世间之法成壊相因壊者自壊成者自成吾知办吾力以成吾志而已岂以彼之壊而废此之成哉余颇愧其言经从临汀邂逅郡倅许侯端夫因以语之许侯好佛者也闻而喜曰微二僧用心之固无以成此藏之瓌竒微公烛理之明无以知僧言之可取愿求公记以贻后人余诺之明年夏余擕家寓长乐许侯以书来请曰藏成矣公无食言乃为之书绍兴元年嵗次辛亥六月十八日记
　　松风堂记
