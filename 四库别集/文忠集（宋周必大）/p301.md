<!-- { "loadSidebar": true } -->
　　己巳十一月二十一日上在景灵宫行宫使甘某殿帅郭棣所服盘雕金眼晴紫窄衫与其他行宫使带御器械不同尝问郑裔乃云此非旧制本徽宗时以殿帅髙俅官使相特加宠异余人紫衫黒花而已近嵗兴裔之伯郑为大礼行宫使亦縁官至使相故有此赐某与棣官未至上特以此宠之所谓金眼晴者以金饰所绣盘雕两眼望之灿然
　　绯紫阶品
　　元丰官制朝奉大夫为从六品即可服绯大中大夫为从四品服紫与古不同如唐文散官至朝散大夫方服绯盖从五品也三品方服紫故文散官金紫光禄大夫亦在正三品近世士大夫为人作铭志凡赐紫则曰三品服赐绯则曰五品服失之矣惟欧阳文忠公所作志文绯则曰绯鱼紫则曰金紫
　　勅用凖字
　　勅牒凖字去十为准或谓本朝因冦凖为相而改又云曾公亮蔡京父为名凖而避其实不然予见唐告已作准又収五代堂判亦然顷在宻院令吏辈用凖字既而作相又令三省如此冩至今遂定后世岂能推其源流耶大扺朝廷典故若渉同僚共议不问重轻必惑例惮改惟吏辈宻移则更不复问如西清阁名皆主于宸文所谓天章阁祖宗朝从官人人歴学士待制之类绍兴以前何尝不除授如章谊礼是也孝宗一日宣谕奉使借官令稍新即拟天章阁学士同僚坚执谓非臣下称呼予谓龙图寳文亦岂臣子事坚执不从而止
　　追班
　　垂拱常朝驾坐吏揖宰臣以下先序立殿门内皆南向背殿立以俟追班数年前上自御榻望见衣履于门阈之内遂传防令二府在门内东西相向立侍从以下门外相向立
　　四朝国史误字
　　四朝国史淳熈间所进也吉州萧服为御史坐直章綖私铸狱为蔡京所治覊管防州盖隣郡也其家批书印纸尚存史乃书为处州盖防处二字相近绍兴间因齐述乱改防为贑史官偶不思耳又仁宗驸马李玮传兄弟三人璋字公明珣字公粹惟玮独无字予作梁汝嘉神道碑其子季秘以玉石砚为润笔背刻篆字乃玮讲道斋所用字曰公炤此书洪迈用功为多迈号博闻縁出众手无由尽正其误也
　　髙宗实录误字
　　史官冝用才学识三长又须专任乃无抵牾近世止作兼职人人为之髙宗实录成尝求外祖王给事中靓列传观之殊可叹盖行状乃予隆兴元年托尹穑少稷撰留馆中其载宣和间知东平府却回请东封父老一事最为竒特当时几获罪赖虞奕在从班救止之比见汪所进事实可据乃复削去其官止通奉大夫初赠止光禄后来因子遇恩累赠少保自不应书今直云赠少保何其误也又日厯李邴传邴自端殿朝散郎签书枢宻除尚书左丞例合转中大夫犹宣教郎以下除从官须转通直郎也传却云特转七官
　　侍从不带职正郎奏荐
　　章茂献侍郎询奏荐曲折予告之云外祖政和间任给事中奏补长子籍京官次年与郡及遇后郊大礼系不带职正郎陈乞奏荐吏部告示谓庻官合隔郊遂引崇寜间慕容尚书彦逄亦是前郊系从官次郊正郎不带职作初遇放行后来范至能任中书舎人奏补子京官次郊以朝奉郎集撰知静江陈乞奏荐縁渠为不晓事吏人献说引曾任谏议大夫以上理去官遇郊依见任之条乞奏京官吏部阻难不行不免告之云此法固然但有注脚云中奉大夫方用此令盖中奉自隔郊止是与京官恩数耳今官未至只合如外祖例陈乞后自无辞后遂得之

　　文忠集巻一百八十一
　　钦定四库全书
　　文忠集巻一百八十二【二老堂杂志巻四】
　　宋　周必大　撰
　　贤闗边
　　太学贤士之所闗而近世以闗为实字边非边徼乃文书之录耳士大夫亦多误用夏英公永兴谢二府启云议西鄙之羽书按东台之边乃为合理
　　辨宋景文公任器字
　　宋景文公博极羣书其笔记云余见今人为学不及古人之有根基每亦自愧尝读之其中有任器字注曰未详且任器乃荷担之具杂见子史中何云未详予谓周礼牛人以载公任器乃六经语而景文但引子史何耶
　　陈无已字称欧阳公
　　陈无已作平甫文集后序以字称欧阳文忠公至曾子固则曰南丰先生又曰先生之后陈师道呜呼无已学于南丰尊之冝矣然尊其父而轻其祖何也唐立夫曰四海欧阳永叔也无已何尊焉至于得道之师则不可以无别
　　记陆务观二说
　　陆务观云苏子容闻人引故事必就令检出处司马温公闻新事即录于册且记所言之人故当时谚曰古事莫语子容今事勿告君实又云元丰中何洵直请改归陜之陜从山以别陜西之陜朝廷从之下少府监改铸陜州印监丞欧阳棐言陜从两人陜从两入不当改然卒用洵直言改之
　　辨楮币二字
　　古有三币珠玉为上金次之钱为下自秦汉専以钱为币近嵗用防子盖四川交子法特官劵耳不知何人目为楮币自以为雅通上下皆效之遂入殿试御题乾道中试贤良李垕时相叶梦锡委宻院编修官楼锷代撰策题其中亦用此二字币者可用之物俗人剏楮币二字已而通上下皆用之若正言之犹纸钱也乃以为文何耶其后丙戌策士辛邜试贤良亦复通用夀皇圣政录亦循例用之矣
　　楷木
　　槐简以楷木为上予家世传一笏登第者乃许执兵火后旧物无孑遗独此笏在予处每叹子弟未有能当之者木文纵者如防横者特异于他木出于兖州之孔林顷在长沙见教授项安世云其妇翁任濬尝倅阶州境内产楷槐疑即此木盖孔子时武都属氐未通中国弟子自逺方携植墓林中后世转阶从木而音则同
　　临安四门所出
　　车驾行在临安土人谚云东门菜西门水南门柴北门米盖东门絶无民居弥望皆菜圃西门则引湖水注城中以小舟散给坊市严州冨阳之柴聚于江下由南门入苏湖米则来自北闗云
　　辨知后典误
　　唐藩镇于进奏有知后官五代防要载曾任莭度至刺史等则责本道进奏知后院状唐明宗问赵鳯进奏官比外何官鳯曰府院发逓知后之流上曰乃吏卒耳本朝诸县至今各有之掌付受往来文书其来已乆杨大年别集第六卷答董大傅书云本县知后官送到书一封此其证也予年十五六时见一亲切初权县知后典展参怒曰汝卤莽乃以只为知后乎予窃哂之后十余年则所在往往政称只矣比官湖南读新脩长沙志亦用只字因命捜旧牍惟五十年前潮阳刘昉方明为守曾令改正随即如故
　　亭堂单用二字
　　凡亭堂台榭牌额单用所立之名而不书亭堂之类始于湖上僧舎中官流入禁中往往效之今无问贤愚例从之矣设若一字名如怡亭快阁之类又当如何也
　　蛰燕
　　予尝记嵗暮舟行吉水江路值天气暄甚偶岸圯蛰燕满江而飞又寓昆山时妇家折旧土桥易以甎石其中皆蛰燕以此辟海上乌衣国之说后见朱翌新仲猗觉寮杂记亦载此事且引晋郤鍳为兖州刺史掘野鼠蛰燕食之又引元稹诗春风吹送廊庑间秋社吹将嵌孔里其理甚明
　　小昭庆钟
　　临安西湖南山昭庆寺有钟在楼上东坡冩竹尚可辨竹下题云明夫子方明弼康赵嘉甫子瞻同游南昭庆寺庚午八月日题予绍兴庚辰往观明年再往则已茫昧其后移往镇江府谢后功徳院不复可见
　　牛鱼
　　绍兴辛巳予为秘书省正字正月癸未迎驾同馆王十朋望见周麟之枢宻目为鱼头公问其故云前嵗为金哀谢使金主喜之享以所钓牛鱼非旧例也枢公糟其首归献于朝故有此号北中甚贵此鱼一尾之价与牛同【賛寜物类相感志引博物志云海有牛鱼其形如牛剥其皮悬之潮水至则毛起退则毛伏今东牟有海岛其牛无角足似长丈余尾若鮎云云】
　　齿后官卑主事
　　省中合夏药予以齿后众人当主其事洪景卢云京师掌执八人右丞以官卑掌厨亦此义也
　　省吏补牒
　　绍兴三十一年五月二十八日省吏自孔目官沈濬而下逓迁一级皆给绫牒賛辞如补太学生者其首云牒件某人云云其末云补充史馆某职盖熈寜以前定本也
　　州名为戯
　　或云京师省榜将出人谓秀才得则阆州梓州落则卭州汉州盖取州名侮之也
　　划
　　客云欲放当划其甲如是乃不神而可以全生
　　荠花
　　客云清明日収荠菜花悬灯上可以避飞蛾
　　蟠桃核酒杯
　　九月己邜读张唐英后蜀纪事孟昶二十年十二月中书舎人刘光祚进蟠桃核酒杯云得于华山陈搏赐帛五十疋因记先世尝藏桃核可受酒二升与此正同
　　治头风方
　　张大猷太监云治头风而吐防用枳殻白术末煎汤下青州白元子神効李与左几司也
　　以名相戯
　　辛巳正月癸未校书郎冯方云刘攽尝因事戯王觌云公何故见卖王答云卖公直甚分文各指其名也
　　谢石拆字
　　谢石善拆字徽宗尝书朝字宻遣人试之石即呼万嵗其人曰不得乱道石曰十月十日生非今上而谁髙宗幸浙书杭字石曰兀术且至矣梁汝嘉再召朝廷复欲处以户部冩门字石曰门字为两户必再为地官十八日又书门字石曰公天官日有余而月不足亦门字也其人果因以閠月计数少十八日又有以此字问之则曰士也门中有人就木已而皆騐既归蜀有士人文觉戯以乃字为问谓其无可拆也石曰及字不成君终身不及第有人遇于涂告以妇不能产书日字于地石曰日出地上得男矣其騐如此每于肆中以牌冩千字不识字任其所指祸福皆应邵溥尚书第三子不肖遇其拆字即加窘辱石甚畏之石在徽宗时特补承信郎后因范觉民作相讨论追夺一日谓石吾亦能拆字石诘之曰尔姓谢所谓在讨论之中名石则终身右选不能出头闻者大笑
　　州郡请印牌
　　予少年随侍见州郡请印银裹牌其下并列旧官押字新官既上执事者唱云取指挥劈牌印以刀碎之意不以为然其后守潭则请印银牌下无押字遇请印旋押印出却拭去遂免交承劈牌似为得体不知他处今何如又三省枢宻院于牌之下用防腰封而请押字若遇改易不过换封亦有体也
　　漳州少侍从
　　淳熈十二年八月祭酒顔师鲁除权礼部侍郎师鲁漳州人自言本朝二百余年虽士人不少然未有官至近侍者考之杂记唐元和中防潘存实为户部侍郎然亦不审也
　　宪台
　　宪部刑部也宪台御史台也今直以诸路刑狱为宪虽圣防处分勅令所立法凡及安抚提刑司处皆以帅宪为称而提刑告词并曰宪台其失多矣
　　辨幞字
　　帊幞之幞音服当如此冩故玉篇与帊字相连今通上下皆作复字乃福音如学士院自祖宗时赐外蕃及群臣进物皆云夹复全既云重复不应又用夹字
　　种植之法
　　史直翁云种竹法正月用一日二月二日自是随月定日无不活者庆元丙辰春故人前梧州守祝华继张相过云顷在严州见康与之糟杂细糠和土种竹随即茂盛明年生笋成林种荷花以羊角投水池中立成又永丰宰汪文振子泉云临安贵人家种竹木以麦拌土寘根下虽盛夏亦生
　　张循王赐第
　　张循王俊赐第以绍兴壬戌六月六日盖造至嘉泰壬戌六月六日焚荡惟余一楼甲子正周亦异事也
　　天井巷井
　　临安府有天井巷莫知其由壬戌嵗张循王府房廊遗漏掘得古井濶数丈其水甚清井口刻后唐清泰二年开盖钱王时也今以嘉泰二年复出方悟巷名以此
　　纪梦
　　丁丑十一月二日甲子夜梦从人问出世法甚切而不许大畧告以世縁薄福浅基毋贪禄以招祸纵欲以损年此殆周官所谓正梦耶壬午三月戊戌雨夜梦题门闗曰宵距
　　曾少监梦
