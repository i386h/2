<!-- { "loadSidebar": true } -->
　　前有一札附使者去计当己彻览矣旬日前得邸报兄于季夏十二日见朝旋接手教知以事阻面恩又可得五六日始履任圣徳日新政府肃穆大法小亷千载一时所谕禁止趋承一疏此励风俗正人心大机栝诸老聮名尤更无迹弟乡意偶自同想辱见采矣御史赵大夫清公裁正即有耳者当不它而邉徼一台僚敢尔露章排诋不惟轻犯公议抑亦大损国体但弟尚未见疏辞一云颇齮及海少宰而昨得次公数行谓赵亦欠检点为彼所持贤者举动不可不慎也想当尔尔慈宁工兄避之是也昔日徐少师以万寿宫完蒙重升赏为达者所讥其后当国于大朝殿及邉功一切不预可谓不逺之复次公初自京口归病甚使人徊徨无计后复彼医补剂尰消至尽日噉粥八瓯肉味称是一月前尰忽渐作粥减至二瓯足疲少力今渐定矣所喜脾气实而不燥不至作目前忧但复却彼医而延云间新者弟以临敌易将阻之且劝令就外室省家务似尚未转圜也郎君谡谡裁抑下人靡不叹服老成夷粹自是国器兄何虑之深耶弟近草得为先君乞恩疏具稿奉览中间遂及秋崖朱公兼念其清苦子弟无力援请且系部覆并称者故耳恐终非事体幸即裁定指示每作兄启不能不蝉缓又不能不及世事大损岩穴门面勿笑勿讶秋暑方溽加飡自爱
　　
　　又
　　
　　自李客部州太守北行相次以一信奉寄虽亦知其不可贪与兄相闻欲少致慰解之意耳避生泖塔中以八日抵家则得前一书虽以次公病为忧而颇及时事且叙主上勉留之意甚笃而严未易三请而道体似尚在汤药间寻又得一书则次公病状想已悉方寸乱矣虽反复数百言而终始不离伤次公而虞太夫人次公之讣达而兄情事又当何如也然去人以卄七日发今五旬矣而兄之信未至岂老嫂不欲裂兄病膓姑讳之耶将无悲痛之极不能下笔也今忽己终七辰玉见谋暂杜门却吊检校遗槖颇井井有绪渠尚能饮噉容色不至过槁兄今所急惟太夫人及辰玉耳在天下则兄重在宗祀则辰玉尤重渠遘此大变而神色湛然事至能应逺到器也可以少寛兄内顾矣太夫人幸未归归则日见病者之狼狈与身后之凄楚必少生趣兄念太夫人之离隔亦必少生趣今得团栾目前且辰玉月杪赴云间了冯氏事献岁后携而北上偕太夫人爱女左右寛譬尚可庶几无他也辰玉事弟初不敢预唯劝之于彼行礼尚可省议论耳兄之辟横议止新工又所减省民财力何啻百万迩者计吏垂槖小民按堵若更得一二年展布以为麟趾螽斯之地何深广也名者造物所忌归后阴徳未便如在事时而名转盛切为兄虑之弟儿女粗无恙六十之年虽神明不甚滞而齿落都尽不能如张丞相之啖乳若先师更不垂指示惟有枯骨而巳以故甲申二月之训时时在心即不藉祝宗祈死实不畏死也
　　
　　又
　　
　　朱婿行后不四日而得老兄札且令辰玉见过问归计于我具悉至情弟戆拙无所识知窃谓太夫人不宜归归则但有伤痛耳兄不冝臾太夫人归归则但有悬思耳亦不宜再告告必不得请且使人以卜君臣大义议兄后耳有如太夫人不便归兄嫂旦夕慰解寻辰玉携新妇北上使太夫人破涕而进杯匕兄忘亡而壹意谋国上策也太夫人即不肯留而嫂侍行小料理毕而尽室北上次策也太夫人归后四五月兄以太夫人疾毁告而乞侍养下策也度必不得耳得则亦上策也给假之说不必如尊虑记得本朝自洪熈元年金文靖公以省母假正统四五年杨文贞文敏文定以省墓假若正徳中二刘阁老省墓则内意己定归一月即上乞休疏耳此外未之闻也江陵假虽不同其事非逺兄能无小不安乎且上既为兄免至日朝度肯遂兄髙致国恩若此兄亦何忍遽言归哉此语不当出弟口香火一念弟亦宁便忘之顾事势有万不得不然者辰玉实同此识更自酌之何如余不具
　　
　　又
　　
　　弟赖庇色身颇固惟以城居役役酬应笔札之逋旋止旋开为计己穷惟有从鲁连之后而巳兄为弟推毂甚厪毋论初心不忍负乆己作方外行径柰何复出供人抚掌谓恬憺观六尺地如终南山也家弟之迁又几成而变张司马亦云弟意欲渠一得南除小简是非不知尊意何若赵汝师转宫庶故是元老调停处但渠不爱官爱其说之行耳责难任怨是其所长伐异好胜是其所短兄须护其短而収之太夫人至八月必须尽室而北主上必不许兄归兄必不得请而徒以公私两念交战于中未有战胜而肥者今者计吏回询之云唯兄门如水耳二三大老亦有相慕者其它则筐篚如故稻田之说岂一人可办一时可成大抵生财不如节财兴事不如减事作书毕而一邸报至学使者极论海大夫此何意非海公欲有齮于使者而漏之耶
　　
　　又
　　
　　前送太夫人之使归有一纸附去计己彻记室矣今岁不易得兄信闻之辰玉云家书亦自懒题近颇以脾寒服官桂附子后部有若痔者然趋朝犹若故当是未甚耳虽然桂附不宜多服多服未有不受其累者太夫人料理家事已毕寛严适剂贤女旦夕出合北上之期在中秋前兄别意似不必更动国恩深矣又不废天伦之乐夙夜不寐乃事二人人间世何可多得哉外传吾兄在政真酷暑中玉壶氷第羊羔素丝亦只六七大老耳又闻新郎君敛兄门下使用人各九金兄固痛裁之而自家僮奉行约束之外余不尽然其它诸公更不相体京债何时可完莅政居乡又何能不纳赂不居间也老誖妄闻妄言亮之
　　
　　又
　　
　　昨浦进士归得书具悉近事六月唯朔日至七日热耳此外俱凉爽入夜则如深秋而燕中乃竒热了不可解岂南北气候顿异耶数日觉有残暑雨旸时若更得半月无他吾州花稻可以全获唯水乡有十二淹没者耳而小民希望恩泽无巳至于坍岸抛荒必须踏减抚按当言而不言使万姓觖望官宷不当言而言使九重见疑其失均也但恐此后在事之臣且未敢露章陈情两大老主张亦不易耳郡县存积赃罚己自单薄若搜括一空缓急何恃所赖诸老维持大珰阴挽随有天语勉从第于捐俸助工内发百余言圣意尚未平将来诚如兄虑兄乞休一疏幸而不上此等事只宜坚执不当便决去就也兄所谕诸台司大小赆币夫价一切辞之甚当辰玉亦自能斟酌大槩他处毋论即本地或受薄赆以荅其意其它以父命辞之何嫌于不恭更欲兄与二三大老谋必以此意喻台司郡邑勿厚行礼至于坊楔尤为有迹葢留赃罚事事既与上意微左万一所任耳目傍猎巷议以诸老之谏止为已地即圣明不聴而稍有所疑将益难执持矣近见会试诸巻多竒然亦不失名士而两京十三省多凢至于二三场絶不成文理其咎在于学使者止出四书义而同考皆逺方教职此二端者多士之厄而吾两宗剥肤之灾也今进士数多而选壅戊子必有在部者窃意两京必当于今取用各省必间择二三司理至于教职却责巡按临时考校文理精通者勿论新旧勿徇请嘱庶几可望实才不大猥杂弟此身粗徤但城居不减邮驿宗戚排解之辞无不入耳骨肉公私之累无不入心乡居僻逺客多迹逐观处喧湫老怯寒暑安土和光四字有味而难噉可叹可恨房学使论海大夫事既可恠亦可笑房不少惩似为过寛然海不请归亦觉无味岂人之恶失官尤甚于死耶三进士之救海自是少年肠肥脑满意态责之太峻当必出自上裁非兄与大老意也近来综核名实之意长而优借旁求之意短兄于此不免用一苦心为望
　　
　　又
　　
　　书辞于诸少年描冩情态即赵邈卓画虎品第罪状即大廷老吏断案亦不是过第不愿恒出兄口耳兄名位俱重华衮斧钺在于一言此曹疑则扇惑多岐怨则诽讪甚口即不必人人苏张能使君子化为虫蜮亦可忧也鄙意窃谓彼中有朴忠无他若邹吏部辈者直亮有素未经沾染若艾光禄辈者恬退自守不慕名爵若邓太史辈者亟召用之仍与诸老洗汰物议深重之人勿少顾爱则白赤有归爝火自熄先人未满之事日夜腐心然使出而后得得便遽归似非臣子之道苟如舍弟所拟辞官之疏可附陈情夫君上有酬功之典然后臣下得遂陈情之私今欲偷安自便而更祈恩泽万无此理也唯兄教之辱谕诸老意欲弟以诗删为据稍成损益葺为一编弟尝谓作者不鉴古有斯言于鳞此删遗憾不少必欲厌服羣心少假时月乃可周大夫得迁复见寛台察兄之厚徳也新守致佳士民之福也兄言朝事能使人攅眉弟谓乡里间亦难使人开口所可自慰者兹事小有縁证暂与家弟作两三月团栾騄侄骏儿文笔稍兴发耳骐儿迂不识人戆不省事懒不读书亦无如之何次儿疟大发疟止旧症时现宗门毫无一效小女頼盛医力起矣按君行事大强人意学使者倨下而扫事然至秉介摘弊毕竟不如憎口之甚也曽长洲巳补顺天瞿元立可得台幕俱感兄培植兄以古道厚徳行之彼何所谢杨忠愍子应尾惇实君子也幸为优处之辰玉逺识详虑不唯兄之令子且亦益友见当自悉
　　
　　又
　　
　　近覩河功不引阁臣禁止抚按用赃罚交际精采煜煜果出自吾兄想诸老方在同舟不得不心服耳洗马意气褊激殆甚诸少年第心事终非阴险者羝羊之迹不知在何处兄幸以厚待之以诚格之得全终始为妙弟曽有一书附顾太史人去中为先人祈请疏草不知无沈浮否中间未妥处幸赐裁削目下尚不敢有举动耳家弟得迁本省殊有味缓而后入固佳自是长藩臬亦佳太宰非相薄者兄万勿过念弟色身渐坚而望道益渐逺矣向子期知贵之贱不知死之胜生也且为太平之民以俟尽而己次公病己九分愈为一忿复发今尚在进退幸彼祸根既拔此病根当自除勿忧也周守节俭长者本无他过而民俗好作无根之谤万勿聴之将来得人却在兄藻鉴耳
　　
　　又
　　
　　米壻归不接兄手教以为恠渠云作得二纸毁之别作书付周守从役既其人以所携书来启读之则愤激用壮使人惭汗簌簌下弟不肖托在肝腑迂戆不晓事时时有之至于有闻不敢不告有见不敢不吐忧治世危明主虽以九重之崇高尚无畏其逆鳞不意兄之见过深也兄之心事如青天白日行事如氷壶璧月忧国如理家守身如处子何待弟而后知亦岂区区数青蝇所能点污第窃闻周书云小人怨汝詈汝则皇自敬徳藉令周公在政史佚进言即有不当计亦改容而谢不及未闻麾而斥之门墙之外也管蔡流言太过迫而金縢之鐍如故未闻启而诅之神也前所指云云亦据偶闻而与辰玉及之本无成心亦非有定见老兄以为无他定无他耳至于奸鄙谗謟之辈兄所素知者弟实未之及也见委疏即以初五日叩上真拜焚之觉得首句有昙师宻示法旨随縁应世语当是拜相时所传在甲申二月以后不知曽及弟否自死生辱荣秘偈既下己冥心隔生无复希觊譬之哑子噉苦瓜苦在喉咽近传微有巴鼻或可苟延若诸公鸡肋之念殊为蛇添一足先君子身后固不肖所腐心者虽然不肖之罪深矣即有所效何赎也
　　
　　又
　　
