<!-- { "loadSidebar": true } -->
　　勅蛮首领铎罗望书
　　勅故姚州管内大酋长郍傍时嫡孙将军铎罗望卿之先祖输忠奉国遽闻徂逝深怆于懐言念边人必借绥抚又逼蕃界兼资镇遏卿宜缵承先业以副朕心故遣宿卫首领王白于姚州都督达其守珪计防就彼吊慰便授卿袭浪穹州刺史并赐绫防三百疋至宜领取秋中已凉卿及首领已下并平安好遣书指不多及
　　勅安南首领岿州刺史防仁悊书
　　前　人
　　勅安南首领岿州刺史防仁悊潘州刺史潘明威僚子首领阿辿和蛮大鬼主孟谷悮姚州首领左威卫将军防彦征将军昆州刺史防嗣绍黎州刺史防曽戎州首领右监门大将军南宁州刺史防归南王宁州司马威州刺史都太鬼主防崇道升麻县令孟聘【集作躭】卿等虽在僻逺各有部落俱属国家竝识王化比者时有背叛似是生梗及其审察亦有亊由或都府不平处置有失或朋讐相嫌经营损害既无控告自不安宁兵戈相防亦不足深怪也然则既渐风化亦当变俗【二字集作颇革蛮俗】有须陈请何不奏闻蕃中事宜可具言也今故遣掖庭令安道训往彼宣问竝令口具有不穏便可一一奏闻秋中已凉卿及百姓已下竝平安好遣书指不多及
　　与南诏清平官书　　　　　白居易
　　勅南诏清平官叚诺突李附览防何栋伊辅首叚谷普李异傍郑蛮利等叚史倚【一作傍】至知异牟寻防逝朕以义重君臣情深轸悼卿等哀慕所切当何可任又知阁劝继业抚人输诚奉教黎蒸咸乂封部获安皆是卿等同竭忠谋佐成休绩永言及此喜【集作嘉】慰良深勉于【集作终】令图以副遐瞩今遣谏议大夫兼御史中丞叚平仲持节册命阁劝想当悉之卿等各有少信物具如别録至宜领也春寒卿等各得平安好遣书指不多及
　　同前　　　　　　　　　　封　敖
　　勅琮傍酋琮独防杨迁赵文竒蒙善政李守约等各蕴器能夙懐忠义宣功尔室赞理本邦礼乐具修车书必防励输忠之节操披向化之诚明亟道途逺遵职贡威仪就列同庆于三朝筐篚充庭有勤于万里道光殊俗礼慕华风克成君长之贤深见佐臣之美劳忠可尚鉴寐宁忘勉守令图用慰遐瞩得前嶲州録事防军陈元举男播状称父及弟末等二十七人自太和三年没落在彼未蒙追索详其语旨切在感伤朕思骨肉之情人伦所极家郷一异音耗两亡生死莫知幽明同怨为人君长深用轸忧今与丰祐书中具言其事卿等职当毗赞义重君臣执之何补于良图归之尤重于交好想同防议用解幽寃今赐卿少信物具如前数

　　文苑英华巻四百七十
　　钦定四库全书
　　文苑英华巻四百七十一　宋　李昉等　编蕃书四
　　骠国书
　　与骠国王雍羗书　　　　　白居易
　　勑骠国王雍羗卿性懐【集作】毅勇代济忠贞【集作贞良】训抚师徒镇寜封部钦承王化思奉朝章得睦邻之善谋秉事大之明义又令爱子逺赴阙庭万里纳忠一心禀命诚信弥着忠嘉【集作嘉相】益深今授卿检校太常卿并卿男舒难陁那及元祐摩诃思那等三【集作二】人亦各授官告徃至宜领之此所以表卿勲勤申朕恩礼敬受官爵【集作新命】永为外臣勉令图以副遐瞩今有少信物具如别録想宜知悉也冬寒卿比平和【集作安】官吏百姓等并存问之遣书指不多及
　　新罗书
　　勑新罗王金兴光书三首　　张九龄
　　勑新罗王开府仪同三司使持节大都督鸡林州诸军事上柱国金兴光贺正使金竭丹等至兼得所进物省表具知海路艰阻朝贺不阙嵗益忠谨日以嗟称所谓君子为邦动必由礼顷者渤海靺羯【集作鞨】不识恩信自【集作负】恃荒逺且尔逋诛卿疾恶之情常以奋厉故去年遣中使何行成与金思兰同徃欲以叶谋比闻此贼困穷偷生海曲惟以抄窃作梗道路卿当随近伺隙掩袭取之竒功若有所成重赏更何所爱【一作惜】适欲多有寄附实恐【集作虑】此贼抄夺不可不防岂资穷冦待荡防之后终无所惜昨金志兼等到顿縁事物【集作绪】未及还期忽婴疹疾遽令救疗而不幸殂逝相次数人言念殊乡载深轸悼想卿闻此良亦增懐然死者生之常固其命也固当理遣无以累情秋初尚热卿及首领百姓以下并平安好今有答信物及别寄少信物并付金信忠徃至冝领取遣书指不多及
　　二
　　勑鸡林州大都督新罗王金兴光贺正谢恩两使继至再省来表深具雅懐卿位总一方道逾万里纯诚见于章奏执礼存乎使臣虽隔沧溟亦如防面【集作面防】卿既能副朕虚已朕亦保卿一心眷言【集作言念】恳诚每以嗟尚况文章礼乐粲焉可观德义簮浸以成俗自非才包时杰义【集作志】合本朝岂得物土异冝而风流一变乃比卿于鲁卫岂复同于蕃服朕之此懐想所知也贺正使金义质及祖荣相次永逝念其逺劳情以伤悯虽有宠赠犹不能忘想卿乍闻当甚轸悼近又得思兰表称知卿欲于淇江置戍既当渤海冲要又与禄山相望仍有逺图固是长策且蕞尔渤海人已逋诛重劳师徒未能扑防卿每嫉恶深用嘉之警防安邉有何不可防置讫因使以闻今有少物答卿厚意至宜领取春暮已暄卿及首领百姓并平安好遣书指不多及
　　三
　　勑鸡林州大都督新罗王金兴光比嵗使来朝贡相继虽隔沧海无异诸华礼乐衣冠亦在此矣皆是卿率心忠义能此恭勤朕每嘉之常优等数想卿在逺应体至懐顷者彼遣【集作处】使来累有物故水土不习饮食异宜奄忽为灾遂至不救言念逝者此其命乎想卿乍闻应以伤悼所有【集作以】表奏皆依来请夏初渐热卿及吏人并平安好今有少物并付来使至宜领取遣书指不多及
　　与新罗王金重熈书
　　勑新罗王金重熈金献章及僧冲虚等至省表兼进献及进功德并陈谢者具悉卿一方贵族累叶雄材秉【集作伏】忠孝以立身资信义而为国代承爵命日慕华风师旅叶和邉疆寜防况又时修职贡嵗奉表章进献精珍忠勤并至功德成就恭敬弥彰载览谢陈益用嘉叹沧波万里虽隔于海隅丹悃一心每驰于阙下以兹叹赏【集作嘉尚】常属寝兴勉始终用副朕意今遣金献章等归国并有少信物具在【集作如】别録卿母及妃并副王宰相以下各有赐物至宜领之冬寒卿比平安好卿母比得如宜官吏僧道将十百姓等各家存问遣书指不多及
　　渤海书
　　勑渤海王大武艺书四首　　张九龄
　　勑忽汗州刺史渤海郡王大武艺卿于昆弟之间自相忿阅门艺穷而归我安得不从【集作容】然处之西垂【集作陲】为卿之故亦云不失颇谓得所何则卿地虽海曲常习华风至如兄友弟悌岂待训习骨肉情深自所不忍门艺纵有过恶亦合容其改脩卿遂请取东归拟肆屠戮朕教天下以孝友岂复忍闻此事诚是惜卿名行岂是保防逃亡卿不知国恩遂尔背朕【集作德】卿所恃者逺非能有他朕比年含容优恤中土所未命将事亦有时卿能悔过输诚转祸为福言则已【集作似】顺意尚执迷请杀门艺然后归国是何言也观卿表状亦有忠诚可熟思之不容易耳今使内使徃宣谕朕意一一并须口述使人李尽彦朕亦亲有处分皆所知之秋冷卿及衙官首领百姓并平安好并遣崔寻挹同徃遣书指不多及
　　二
　　勑渤海郡王忽汗州都督大武艺不识逆顺之端不知存亡之兆而能有国者未之闻也卿徃年背德已为祸阶近能悔过不失臣节迷非复善即又可嘉【集作迷复非逺善又何加】朕记人之长忘人之短况又归服载用嘉叹永祚东土不亦宜乎所令大茂【集作戊】庆等入朝并已处分各加官赏想具知之所请替人亦令还彼又近得卿表云突厥遣使求合拟打两蕃奚及契丹今旣内属而突厥私恨欲雠此蕃卿但不从何妨有使拟行执缚义所不然此是人情况为君道然则知卿忠赤动必以闻永保此诚庆流未已春晩卿及衙官百姓并平安好遣书指不多及
　　三
　　勑渤海郡王忽汗州都督大武艺多蒙国所送水手及承前没落人等来表卿输诚无所不尽长能保此永作邉捍自求多福无以加也渐冷卿及衙官百姓已下并平安好遣书指不多及
　　四
　　勑忽汗州刺史渤海郡王大武艺卿徃者误计防于祸成而失道未遥闻义能徙何其智也朕弃人之过收物之诚表卿洗心良以慰意卿旣尽诚节永固东藩子孙百代复何忧也所【集作近】使至具知欵曲兼请宿卫及替亦已依行大郎雅等先犯国章窜逐南鄙亦皆舍罪仍放归藩卿可知之皆朕意也夏初渐热卿及首领百姓等并平安好遣书指不多及
　　与渤海王大彛震书　　　　封　敖
　　勑渤海王大彛震王子大昌辉等自省表陈贺并进奉事具悉卿代袭忠贞噐资仁厚遵礼义而封部和乐持法度而渤海晏寜逺慕华风聿修诚节梯航万里任土之贡献俱来夙夜一心朝天之礼仪克备龙庭必会鳀域何遥言念嘉猷岂忘寤叹勉教义常奉恩荣今因王子大昌辉等廻国赐卿官告及信物至宜领之妃及副王长史平章事等各有赐物具如别録
　　奚书
　　勑投降奚等书　　　　　　张九龄
　　勑新来投降奚等汝本小蕃不自存立顷年依我稍得安全而常持两端即背叛忘恩负义岂是人心今者闻汝复归亦应知过仍縁困蹙未免嫌疑汝若诚能洗心求以寄命便令处置汝等当须一一听从即舍徃更收来效官赏诸事皆如旧日各宜自勉勿不知恩比严寒汝等部落百姓并平安好遣书指不多及
　　勑奚都督李归图【集作国下同】书二首
　　前　人
　　勑李归图近得李首珪表称奚衙官褥【集作耨】云辙构异谋擕间部落兼藏突厥仍欲图卿知卿忠义一心紏逖无隐临危制变果获罪人此虽天诱其亦是卿诚效克着闻已诛翦是自防亡朕于诸蕃含养过厚忝预人亦合知恩但百姓无识易为惊扰安危动静处之在人以卿才能自应率伏念加威惠勿使猜嫌既去乱群当已寜帖所设官赏惟待有功茍能尽节何忧不赏宜各【集作各宜】勉励以副朕懐秋凉卿及将士百姓【四字集作衙官】以下并平安好遣书指不多及
　　二
　　勑奚都督右金吾卫大将军归诚王李归图朕比闻突厥欲防卿两蕃先勑守珪严为防防今闻涅礼已破凶徒仍虑其收合余烬复来掩袭卿可与湼礼相为腹背但突厥不尽后患终深卿可伺其归师乘其防气与诸将计防计逐【集作逐要】追袭时不可失宜自思之秋深极冷卿及衙官将士并平安好遣书指不多及
　　契丹书
　　勑契丹王据垺可突于书
　　勑契丹王据垺及衙官可突于蜀活刺史鬰健等顺道则吉惟智能图逆莭则防岂愚所觉卿顷年背诞祸实自贻【集作实养祸贻】今而知之亦犹未晩固是转灾而为福因败而成功去百死之危保万全之计则昔者之去何其悖也今兹复来又何智也皆是卿素有筹畧本于忠诚率先种人防于死地自尔之后更有何朕于诸蕃未尝负约况于卿等更有旧恩闻卿此来豁然慰意一则兵革都息二则君臣如初百姓之间不失耕种丰草羙水蓄牧随之更无外虞且知上防人生自奉谁不求安保此永年一无他虑在卿所见不【集作何】假朕言部落初归应须安置可与守珪审定务依蕃部所欲相次【集作相其】沃饶之所适彼寒暑之便无令下人有所不惬也冬末极寒【集作寒甚】想卿及衙官军吏刺史以下及诸部落百姓平安好遣书指不多及
　　勑契丹都督湼礼书
