<!-- { "loadSidebar": true } -->
　　门下亮成天功实系于宰职缉熈王道允寄于贤才矧久服于机庭且周知于治体俾正中阶之象用膺次相之文既考师言复涓刚日式扬孚号诞告庶工具官韩琦志度纯深才器髙妙行足厚于风俗言必合于典常立于本朝毅然怀体国之色访以大畧直哉有匪躬之风曩者犷俗扰边劲兵宿野始仗指踪之畧遄升基命之阶间从书殿之华就宠师干之拜持中山之师节临大卤之盛秋寂无边虞深得戎重召言还国申命极枢总是烦机议兹旧物谋而鲜过虑不及私备挹猷为罄宣忠力文武参试固亮节之卓然台宰对司在至公之允若是用参之策付以机衡仍登书殿之名更拓土田之赋于戏寅亮天地之化调序隂阳之和衡石无心以平而为体橐籥有道以虚而为宗勉思此言同底于治
　　除韩琦特授特进依前检校太保充武康军节度使加食邑制
　　门下朕以天统上正日晷长至明发祼于世室昧爽祠于郊丘靡神不宗防乃有孚之享登礼必答拥我无疆之休讫侍中之解严趋太常而赐胙时则儒帅朕之名臣董齐耳目之师倚殿股肱之地议劳惟素颁赏宜先用敷庆策之文聿进崇禋之典具官韩琦业宇髙劭风徳修明卓尔杰材之宏居然皇器之重体侔金石介然不易其常量均江河挠之莫见其际更试文武践扬藩朝秉是精忠济之明识早着勲于西畧旋翼务于内枢参防几微交修久大匪躬之故虑不及私造膝之谋举无遗策迭更出处交厚眷毗常山临代之冲大卤近胡之地悉号劲兵之处委临制阃之雄建以髙牙成兹安枕防卜郊于三嵗庸荐礼于百神列上计书述修贡职率先乎羣岳旅次乎大庭逮朱燎之讫仪及玉车之还轸孚休宇县覃施臣工乃睠元侯特崇贵级用加地进律之法申拓井开赋之恩饮至劳旋厥惟旧典畴庸进等兹示茂恩于戏郊庙防恭乃承敷佑君臣敕戒惟是几安获此康年成于大报思与俊旧永底显休
　　除文彦博特授检校太尉同中书门下平章事使持节孟州诸军事行孟州刺史充河阳三城节度使判河南府兼西京留守司畿内劝农使加食邑实封制
　　门下四辅居中用缉熈于邦采二伯治外亦藩屏于王家虽易地而畧殊在殿邦而迭重眷言茂宰求解冢司有嘉静退之风特举襃优之典兼徽台钺诞告臣工具官文彦博格量冲深体用安重资疏通之明识蕴强济之敏猷卓尔伟材本克生于王国居然竒璞早见器于宰朝拔自时髦经我世务歴树风于方面亟闻政于宰司属以盗发甘陵氛生朔垒义能首奋师以凯还名系民瞻功惟朕念爰立作相遂正三阶之文用乂于朝乃总万枢之务逮分垣翰遄授旌旄开幕府于长安委节制于全雍眷求予弼图任茂勲式序上司复光旧物居百度将明之重比歴暄凉在三事弼谐之先尤彰夙夜方笃仰成之眷遽陈谢去之章谕言且勤诚意颇固兴化致治虽资秉哲之良均逸偃藩亦广养恩之义姑从所欲仍示宠章荣以凤池辅之虎节析孟津之茅瑞委洛宅之符书加衍土田申崇功号悉举畴庸之数诞昭懋赏之文于戏出处之方并扬于休命进止之度有美于庶言往惟钦哉无忘夹辅
　　除文彦博依前检校太尉充忠武军节度使授特进加食邑制
　　门下朕具法物之驾自宫徂郊崇精意之禋奉特与璧绪正钟律祓饰典文裒对于上神参侑于列圣燎熏焜耀云景杳冥降福协于孔皆祝厘难于专向矧惟时杰早陟冢司倚居夹弼之崇领帅辅邦之重宜优羣后均沐灵休具官文彦博志度渊冲体范明劭抱公台之伟器肖辰象之至精际防盛期迪宣逺业沈机先于大蔡劲节表于疾风着投袂勤王之劳清于朔垒应吹沙作相之兆燮我辰阶迹美规随志存干翼避丞疑之上席委节制之中权张我天声帅于雍部图金城之方畧参寄老谋抚井钺之师兵坐资雄槩益重出藩之望用纾西顾之忧属以清庙告防紫宫拜贶述修祀贡之职率循侯度之仪夙尚忠图益钦志向逮展成于元祀惟肇敏于旧勲赏不可淹礼宜加腆爰颁奬策用进崇阶即优衍之前封广陪敦之异数于戏干只开佑乃歆至治之馨藩岳屏毗以底中邦之靖益图夹辅永服休嘉除宋庠河阳三城节度使检校太尉同中书门下平章事判郑州制
　　门下古者谋帅必本于诗书雅云宪邦实系于文武眷言俊老久典烦机比陈控避之章宜举闵劳之典有嘉旧徳早正中阶宜升节制之荣仍宠台司之重诞扬孚号颁告外朝具官宋庠为时耆英秉徳纯粹通于道术之韫济以文采之华向自机廷之严入正岩廊之拜辅相厥辟协泰象财成之宜偃休于藩得大雅进止之度顷从列屏召置首枢咨帷幄之筹赖樽俎之算直清行已粹密存诚温树不言奏章随削参万几之务均三品之更夙夜惟寅耆艾斯久出于兢畏之性比形挹损之言表解洪枢请行外阃是用辍从前箸宠以命圭崇利建于盟津便均劳于郑圃师干之试盖宠于元猷台钺之崇用襃于哲辅优封拓井真食加田兹示便蕃以畴密勿于戏左右陪辅地虽重于二枢内外屏毗义则均于一体往服朕命以藩王家
　　除宋庠特授检校太尉充枢密使仍赐功臣制
　　门下效法斗宫崇建枢省翼万微而置使必取杰才聨三事以兼司用优俊老抑惟旧物申告正朝具官宋庠博洽艺文休有道徳方重而不倚直清而无徒苍璧方琮追琢成于秘寳黄钟大吕考击见于正声往在朕初得之首举典策光于施命台阁练其旧章启沃善言进必依于义理束修雅行静有补于风华尝升号于机庭遄正名于中铉性资慎重问温树而不言志在将明耻衮职之有阙谟谋日浅静退可嘉偃休嵗深素履弥劭属以内枢阙职前箸待筹图旧是先选众攸举登我硕徳议兹烦机论道本兵在二司而均重秉文经武亦一徳之参图俾升台宰之名仍衍土田之赋崇兹掌武昭厥殊章于戏戎事惟艰人谋匪易吉之先见盖韫于几深拟而后言以成其变化昭我旧徳岂忘训辞往体朕怀以全慎道
　　除贾昌朝特授依前检校太师同中书门下平章事山南东道节度使进封许国公加食邑实封制
　　门下朕乃者夙兴听防日昃劬劳三慎凝怀暂屏于烦虑九干资气遄纳于太和盖穹只之拥全繄祖宗之保固乃卜季秋之吉奉祠路寝之严始升荐于斋诚庸答扬于景贶执事有恪鬷假无言升燎告成休气来拥思与羣后均被蕃禧再崇进律之文宜先主籥之望具官贾昌朝材居邦杰徳映民宗经术号夫通深谋谟推于闳博便朝讲劝早授道于朕躬冢司弼谐尝用乂于厥辟休有风业着之岩廊向辞政轴之劳洊委师干之总三阶之象参耀于干台二南之风载融于道化眷言朔土重莅别京当洪河渤碣之流临天街毕昴之次屏毗王室安辑戎疆厥庸居多乃望惟穆属钜仪之云究当庆赐之遂行赏蕃宣之功诗美申伯赐文武之胙传尊齐侯是用爵以上公邦之旧许仍彻土田之数益崇井赋之真举是宠嘉并优哲艾于戏祭则受福敢专在于眇冲赏以懋功谅无逾于俊老往服乃命永孚于休除贾昌朝行尚书右仆射依前检校太师兼侍中充景灵宫使充镇安军节度使加食邑实封仍改赐功臣制
　　门下崇器大名必归俊乂之徳繁机剧柄重累元耆之贤特推进律之恩俾解持枢之任仍伸旧典用预殊章涓乃刚辰告示列位具官贾昌朝道器明逺徳范冲深蔚为儒宗达于治道隤然公辅之量夙表大成卓尔岩廊之材早彰厚质自膺枚卜遂正阿衡盛业着于规随嘉谟盈于启沃曩辞魁柄之重再司留籥之严抚全魏之都畿领北方之节度左右修辅抑惟旧学之臣内外屏毗亶着老成之望仍屡辞于尊秩且益表于谦风向者渇见仪形召还枢宥弥罄同寅之节逾昭秉义之忠惟机务之烦然且神明之劳止本兵经武虽深赖于老成均逸代劳姑宠绥于硕徳眷言旧物申举前恩兼东台常伯之名正文昌右相之重陪我京室书社淮阳仍总治于灵宫益衍封于采地用优俊老式示宠章于戏羣务几微有嘉于匪懈上卿进退实美于无猜惟我师臣往体朕命
　　除贾昌朝依前检校太师同中书门下平章事安国公充山南东道节度使加食邑实封改赐功臣制
　　门下肃若斋辂类于阳郊合祛天地之尊【案祛字原本误作祛考汉书倪寛传合祛于天地祛从示不从衣今改正】陟配祖宗之圣奠璧而精志达升燎而瑞福通还霈宠灵均敷贶施钦严主籥之地我有宗臣睠惟赐祚之功畴先伯舅宜颁奬策以洽旧仪具官贾昌朝经为儒宗才乃朝匠雅有咸徳之美韫于精识之微迪厥诚明蹈中和而范俗邃于术畧躬文武以宪邦向入冠于台司实委成于魁柄体有岩廊之重志存王室之先密勿訏谟粲话言于三防逡巡退让穆风化于二南进兼台钺之崇入仪书殿之重再光旧物还殿北门抚兹毕昴之疆安于常岱之镇底乃嘉靖赖于耆明甫修郊报之仪首防方贡之职壮猷可尚美志逾昭属熈典之迄成顾宠章之昭举申加功号开衍食租胙井牧之真封峻云台之美称参宠持衡之旧庸昭进律之殊于戏礼缛文繁气调时豫惟帝享此奚徳致之思元首之歌几微之必以戒念成命之颂恐惧而不敢康获成上仪嘉与旧徳率由兹道茂对天休
　　除王徳用特授依前检校太师同中书门下平章事兼羣牧制置使充枢密使河阳三城节度使加食邑实封仍改赐功臣制
　　门下内枢之地上范于斗宫前箸之筹参寄于人杰以经常武之事是号本兵之司图冠厥名畴总予务乃眷元侯之长早崇右府之聨爰择刚辰复还旧物具官王徳用志怀果烈风槩沈雄通于竒正之谋居然间杰之气春秋阅礼韫义府以惟深甲令书忠载世家而有旧比膺推毂洊歴干城先十乗以临戎长万夫而观政徳刑具举威惠参施能名播于外夷沈机隠于敌国向咨俊望擢典繁机翼济事功迪宣忠力孚乃识而匪懈研诸虑以惟微旋均基宥之劳亟树蕃宣之治蹈险夷而一致服忠孝而两全简在朕心洽于朝聴是用升凤池之宠秩聨虎节之荣章倚殿辅邦用陪京室属右枢之缺职咨羣岳以择材佥曰汝贤宜弼予治盖天子二老出以居方伯之尊寰内诸侯入则处公卿之任抑惟曩制举是隆名用起壮猷使缵旧服仍峻云台之号兼増井牧之封式厚耆英有加名数于戏枢机发令制戎事以惟艰樽俎折冲经人谋而匪易往慎乃位益思其忠除王徳用特授依前开府仪同三司检校太师同中书门下平章事充枢密使河阳三城节度使进封鲁国公加食邑制
　　门下朕属者穹厚降康祖宗介福三坛新命见锡于寿臧万宇欢心同均于爱戴思答扬于贶施乃祗祓于禁严合祀大神参侑先烈四海骏奔而助祭羣后肃雍而在庭荐鬯而精意通升燎而灵气格敢专享于纯嘏思均泽于庶工爰举宠章宜先近弼具官王徳用沈雄植操明允抱诚毅乎有师帅之风侃然通军国之务出于勲阀济奕世之忠规冠厥枢庭擅本朝之宿望以谨质而被倚爱以慎重而典几微处进退而无愠容歴夷险而有常徳中间谢事寻还内密之司久试益忠能保后雕之赏处节旄之极宠兼台铉之至荣耆艾之节益坚谦挹之心弥固侍我祠事烦兹老成用图陟恪之勤参録寅恭之志加地进律于以荒于大东畴徳表功兹用陪于多赋益疏真食举洽至恩滋宠壮猷式颁奬策于戏君臣一体在休恤之均同天地合祛宜蕃禧之康共往服兹命永孚于休
　　除厐籍特授检校太傅昭徳军节度使永兴军一路兵马都部署安抚使兼知永兴军加食邑实封制
