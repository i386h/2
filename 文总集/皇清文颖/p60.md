<!-- { "loadSidebar": true } -->
　　自伏羲画八卦而象数着唐虞垂典谟而道统开姬公作礼乐而制度备孔子赞易删诗书作春秋而天人性命之理修身齐家治国平天下之道昭于万世矣秦火之后六籍残缺汉儒收拾补缀参互考订歴晋唐而十三经之注疏始定及宋元学道者益众经旨益明其间得失详畧可得而论焉言易始于田何传于梁丘贺又有京房费直之学陈元郑众传之其以彖象文言杂入卦中者自费氏始费氏兴而田何遂息陈梁以来郑康成王弼二注并列学宫郑则多参天象王乃全释人事天象难寻人事易习故郑学浸微而王注独盛其析义精深汉魏而降罕出其右而微杂老庄为两晋虚无之祖后儒讥焉然欲一槩废置则过也韩康伯邢璹之徒因而疏之唐孔頴达与顔师古撰正义亦以弼为本程子曰有理而后有象有象而后有数至微者理也至著者象也体用一源显微无间观防通以行其典礼则辞无所不备善学者求言必自近易于近者非知言者也朱子曰秦汉以来考象辞者泥于术数而不得其通简易之法谈义理者沦于空寂而不适于仁义中正之归求其因时立教以承三圣不同于法而同于道者惟伊川氏之书而己然伊川专于言理而本义则又兼言象占易有圣人之道四焉合程朱之书庶乎备矣其他若李鼎祚之纂集训解熊过来知德之殚力象数其亦辅程朱之不及者乎尚书则伏生口传二十八篇作传授同郡张生其后分为欧阳大小夏侯三家而欧阳最盛是谓今文鲁恭王得壁中蔵书孔安国校之得二十五篇是谓古文自汉迄西晋言书者惟祖欧阳氏安国训解晚出皇甫谧家虽当时大儒扬雄杜预之徒皆未及见故左传所引者预辄注为逸书独其训觧颇多疎浅往往与经旨不合朱子疑是晋宋间人僞撰有以也孔頴达正义旨趣多乖惟宋儒蔡沈集注颇得其要金履祥表注王柏书疑魏了翁要义亦多可采焉诗三百五篇遭秦独全者以其讽诵不独在竹帛故也汉初鲁有申公齐有辕固燕有韩婴又赵人毛苌自云子夏所传作诂训是为毛诗郑康成为之作笺齐鲁诗亡韩诗虽存无传之者惟毛诗郑笺至今独立其宣厘正风不可贬也疏之者惟刘焯兄弟为善朱子博考诸家断以已见取裁广而立义卓信超出百家矣独诋斥大小序最严门人多有疑者窃以为书序可废而诗序不可废即诗而论之雅颂之序犹可废而十五国风之序必不可废何也书直陈其事而己借令深得经意序不作可也雅颂之文辞易知而意易明也独风之为体比兴之辞多于叙述风谕之意浮于指斥盖有反覆咏叹联章累句而无一言叙作之之意者而序乃一言以蔽之曰为某事也且其说往往与左传合子夏左氏皆亲见圣人而闻其笔削之意岂尽无据乎朱子以二南雅颂祭祀朝聘之所用也郑衞桑濮里巷狭邪之所作也夫子于郑衞深絶其声于乐以为法而严立其词于诗以为戒其说诚正矣然左传记季札来聘请观古乐而鄘郑卫皆在所歌使其为里巷狭邪之作则鲁之乐工安能歌异国淫泆之辞而季札又从而听之乎故大小序毛注郑笺与朱子集注并行可也夫子春秋本文世所不见所编古经则皆自三传中择出耳然三传经文多有异同如公及邾仪父盟于蔑也左氏以为蔑而公谷则以为昧如筑郿也左氏以为郿而公谷则以为微防于厥憖也左氏以为厥憖而公谷则以为屈银至于君氏尹氏一以为男子一以为妇人将以何为是乎此三传经文之不能尽同也汉初胡母子都传公羊春秋董仲舒以公羊显于朝至何休作解说覃思十七年可谓专矣而多引防纬何可训也谷梁自孙卿申公五传至宣帝特好之范寗父子世守其业创名例百余条以规诸儒同异之说可谓善矣而论者犹以其学不经师毋乃刻与况乎徐彦杨士勋之疏为邢昺所是正者又何足道也永平中能为左氏者擢高第为讲郎贾逵服防并为训解而杜预注盛行于时预之言曰左氏受经于仲尼故传或先经以始事或后经以终义或依经以辨理或错经以合异将令学者原始要终乆乃得之其论至精且星歴地理必考其详方言謡辞皆穷其义后人不能易其说焉间有弃经信传者凡于传例不合不曰传之谬而曰经文阙漏则其蔽也其后沈文阿苏寛刘炫皆据杜说孔颖达正义则又依刘学而损益之此三传注疏之大略也至胡安国始以其意探圣人之心于千载之上其书固所以明纲常正人心定国是垂法戒非经生之作也若其书字书名称人削爵之例多有自相抵牾者谓尽得圣人笔削之旨不敢信也古今治天下之理尽于尚书古今御天下之变备于左传今取士专主胡传士子佣耳剽目刺取左氏之字句以充帖括盖有传业为大师射防为大官而目不覩三传之全文者矣其陋不巳甚乎六经之道同归而礼乐之用为急汉髙堂生传士礼十七篇又有古经出鲁淹中然皆止于士大夫礼其朝觐防同郊祀大享逸而莫考河间献王奏之朝合五十六篇宣帝时后仓深明其业为曲台记以授戴德戴圣庆普三家并立学宫郑康成宗小戴作仪礼注而庆氏之学至曹褒失传夫克巳复礼之功不出视听言动之间而动容周旋之际即性命精微所寓则仪礼一书岂非学者最宜尽心者乎独其文辞质奥韩愈犹病难读况下此者乎周礼之得入秘府也亦自河间献王始独阙冬官取考工记补之夫司空掌邦事居四民时地利考工何足尽之其得立学宫也自刘歆始杜子春因以授郑众贾逵厥后马融作传授康成其有注也自康成始而其有释有疏也又自陆德明贾公彦始圣人致太平之迹独赖此编之存汉武以为黩乱不经何休以为六国阴谋既不足知之而刘歆用之以辅莽王安石用之以变法后人遂以为周礼不足致治亦巳过矣河间又得仲尼弟子及后学所记一百三十篇上于朝刘向检所得合为二百十四篇戴徳删其繁重为八十五篇谓之大戴记载圣又删为四十六篇谓之小戴记马融增月令明堂位乐记合四十九篇康成又为之注康成于三礼功最深考究名物象数曲尽其详朱子深许之晋宋以来皇侃熊安生礼业最着孔頴达据以作正义宋儒笃信遗经淳熙有俞廷椿复古之编嘉熙有王次防补遗之录陈澔采众家以为集说呉澂合三礼以为考注其羽翼之功固皆有可言者朱子欲考定三礼请于朝不果行止修复王朝等礼丧祭二礼付门人黄干绍成其书曰通解汪克寛又因其成法为补遗今之学者倘以朱子之意折衷全礼彚为一经俾海内获诵习古礼之全则诸儒衞翼之功得收实用矣论语则何晏集孔安国七家注成之皇侃本衞瓘十三家说疏之孟子则赵岐注之张镒丁公着释之孙奭据以作正义当时并称精确由今观之于孔孟一贯忠恕性善尽心之旨视程朱犹霄壤也孝经为河间顔芝所蔵献王得而上诸朝凡十八章所谓今文也与尚书同出孔壁者凡二十二章所谓古文也孔安国尚古文刘炫宗之刘向典校经籍以十八章为定郑众马融郑康成皆为之注唐明皇取王肃六家之说叅仿孔郑旧义为注邢昺作正义疏之司马温公范蜀公皆尊信古文指解朱子为刋误亦复多从古文明吕维祺作大全本义集诸家之大成夫子曰吾志在春秋行在孝经当立之学官与论孟并尔雅始于周公而成于子夏诚九流之奥防也自终军豹防之辨其书始行郭璞究心十八载草木鱼虫名物训诂昭然备晰盖古人之言所以难明者非但古人之义理难明也实古今之事物不同名号各异为难明也明尔雅则可以识笺注之旨归也可以寻古人之精义也外此论体制则有说文诸书辨音韵则有四声谱诸书皆所以辅尔雅而备同文之治者也可以其为小学而忽之哉总而论之汉儒去古未逺师友转相传授渊源有自后儒多因之若文质三统马融之说也九六老变孔頴达之说也河洛表里之符宗庙昭穆之数刘歆之说也五音六律十二管还相为宫郑康成之说也是知汉儒之学长于数得圣人之博宋自周程张邵逮于朱蔡天地阴阳之奥道德性命之微深究其妙不泥前人之说其学也得圣人之约合二者而一之然后得圣人之全经若偏主一家是汉儒宋儒之经而非圣人之经也岂深于经者哉










　　二十一史论　　　　　　　　　汤　斌
