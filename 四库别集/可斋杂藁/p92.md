<!-- { "loadSidebar": true } -->
　　臣不揆凌犯辄有恳祈仰干天聴臣窃惟时事未靖得才为难毁誉虽或出于风闻是非则固存于公论其有近在僚佐素知材能又亲得之谘询乃尚堕于降责倘不力为昭白是负清明之时伏覩拟追宣义郎广南制置大使司参议官朱文炳禀资忠纯处事缜密文墨议论逈出等伦自余玠昨在淮堧已预画诺一纪蜀幕实为元僚治法征谋多所取益亦既领州麾除漕节凡玠之始初经画皆其赞之中间逢辰之权司晦之建阃人情危疑之际文炳倾心调协赖以帖然蜀之官民将士称之如出一口盖臣旬宣入蜀得于耳目所及非饰辞也近自京湖宣阃辟之参幕援防应襄尤竭忠力臣度岭此来适值干腹告警文炳在元幕又能相与筹度以济艰危即其材略求之前后阃幕未见其比而乃以癸丑一时蜀议纷纷例遭镌秩犹未牵复文炳但知尽力王事退然曽不及其身计臣猥为其长岂能黙然且伏覩近降指挥玠已复元官思忠亦已复官与阙文炳为之賔介其可独使之向隅用敢仰恃圣度天寛僭为控陈伏乞睿慈俯念人才之难得深察臣言之不欺特与付外廷将文炳叙复元官仍与改正理还元防日月依旧奉议郎广南制置大使司参议官此非特为一司僚佐协济之计实所以明四蜀是非之公不胜幸甚干冐天威无任震惧
　　贴黄
　　臣窃见朱文炳元系奉议郎虽凖指挥追三官元不曽被受省劄及追官告命所以今作拟追具衔其奉议元告见存文炳处并乞睿照
　　回奏宣谕
　　臣今月初十日承苑使刘穆之恭传十二月二十五日圣旨宣谕敌既逺遁但蹊隧既开愈宜加备如闗隘当葺理蛮人当结约邕賔栁宜城池当修浚民兵峒丁当教阅逃溃支径当窒塞臣敢不恭奉所示闗隘葺理邕宜融三郡聨络诸蛮闗隘不一而足前后阃臣亦非不欲措置类以地逺难于应接烟瘴难以久戍亦非蛮人所乐毎至害成才一屯兵便湏给食稍失照管随遭毁撤今经此一番寇入只得下各郡择其要去处勉谕守臣令其措置见此检照施行蛮人结约及四郡城池之事则近已具奏今得谢济报已过衡州臣已支送钱粮趣其来此俟到即与商确遣之徃邕与雄飞谋令亲出横山结集济熟于蛮必能办此城池则邕城已壮未备者濠及守具多阙雄飞见不辍浚治宜亦有城但前后守臣所见多异近得彭宋杰书引水灌濠似胜前时但欲展拓城堡见委官相度此两城若自目下经理至新秋必可保守但宜以戍少费乏为请耳賔栁两处前已具奏惟此等工役务要靠实经久非空言驾虚可办只如栁州前者雄飞等相度莫不以形势为便臣近加体访方知彼中江虽可恃而江岸皆石向北一面开濠若到底皆土引江水而入深五六丈计费工已不浅而又恐石脚则施工不易且闻环栁三百里间并无一木植板筑岂容阙此臣见作书与王该以乞申科拨为请而未有具数才一动手非财不行臣不免量与那兊俟其计料报来续具奏申大抵兴筑一城池费用浩瀚非州郡所能自办而况于广郡如静江筑浚臣自去年四月十五日兴工未尝一日休工役犹未能办然已约费钱一十四万余贯省【约计二百三十余万有竒】比之应飞任内只开得西城濠面亦自约用一十二万贯省今却自不为虚费但以窘于酬应前虽申请未凖回降此工役所以为难也民兵峒丁聚集教阅则诸州各有其籍广民脆弱于中选择强壮为数有限去冬边州中亦有选摘调用以助备御者臣皆与之权放一月钱粮今谨当恭奉圣谕备下诸州责守臣措置所有静江诸县臣近亦令检选强壮之人以备秋防正此区处如峒丁则防在诸蛮不可与省民比但可责令随地自守耳所有向里支径窒塞则托里之事也付之湘阃为便臣近已奏闻矣又凖圣谕三捷与暴露赏宰臣已自行下臣已并凖密劄其三捷帐状屡趣雄飞开具俟申到则闻暴露行赏仰见朝廷轸恤士卒深入瘴乡特加优异三军闻之已如挟纩谨当索取帐状续次闻又凖圣旨刘雄飞一畨酬应亦合酬之此事臣已曽禀及丞相今所凖指挥将士一项之赏有转五官者若该重叠立功则赏不为薄雄飞主帅自宜加优臣近得其初三日书似其意不能无望欲望圣慈特与于已降旨挥之外于遥郡团练上与转一阶庻可稍酬其劳将帅逺入瘴乡委是不易如淮东谘议李安国自横山归一病竟不可为见戍者能无寒心建康都统朱广用自夏徂冬寒暑董役于桂其劳苦有甚于邉戍静江一城近已整顿日胜池州都统鄮进戍于融栁一病防殒始者在桂亦有浚筑之劳如士卒均行暴露则二戎帅又当乞自朝廷稍示旌别各与进职许忠义雄飞书中具言其详俟其公状申到续备闻乞与旌劝不当复问其前过也李洪十人已归幸无疎虞前者填告一事臣非有他故特以当时待忠义且当少存此耳臣所至于诸将但欲其共济国事何敢以此为异也臣伏凖圣谕谓臣气数正佳切须自强仰见陛下爱臣如赤子所以勉厉者备至臣亦岂敢自堕实以平昔闻诸术者皆以为今嵗不利而又参之怙恃之年衰病之态以此恐误委寄用沥血忱以告陛下敢祈圣念臣男杓又防圣谕俾催领事臣左右无长成之子亦无朋友之助本不可辍其往正以君命再三非小臣所当累辞免令于嵗晚前去抵戍矣惟虑其鲁钝弗克负荷已戒之防勤尽心职业窃惟一门父子顶踵圣恩未知将何以报惟有一忱感戴之至伏乞睿照
　　贴黄
　　臣所收雄飞书谨用闻其中谓鐡板文恐圣聴欲知其説敢并以一本奏并乞睿照
　　回宣谕奏
　　臣今月十七日恭承阁长刘竴正月初三日申时圣旨宣谕如兴复闗隘窒塞支迳结集峒丁招刺官兵与夫修筑城池等事两尝宣谕未见回奏可趁此暇时早作区处臣恭禀圣谟见皆随事区处昨于十二月二十八日正月初三日两次具奏度已上彻睿览内修复闗隘一事昨日得雄飞条画公状申见得已委官措置臣更当催趣招刺官军一项昨已奏闻外但才一招募即须计度劵食臣于今日已专具公状申省密且乞照胡颖元请添招安边二千人然券食等费已不赀俟得指挥即当招募施行賔象两守臣十二月二十日已具奏申难与存留见俟回降賔守择用良将诚如圣旨縁广中目前亦难其才新任刘士龙乃右科人却亦曽在襄阳髙达幕中与闻边事今恐只得且令其赴工俾之措置闗隘彼鉴振龙前辙必知驰励伏乞睿照
　　回奏宣谕
　　臣今月初二日承苑使刘穆之正月十八日申时传奉圣旨宣谕兴复横山老防诸隘责之雄飞不容缓令排日催之臣敢不恭奉自去冬以来毎防圣谕俾令修葺诸隘皆已节次贻书雄飞勉之近得其书见分委措置亦甚留意又凖圣旨浚筑栁州城池葺理賔州闗隘须是守臣得人此等备御工役全在郡守诚如圣谕栁州浚筑已屡催王该计料工费用度以慿备申科拨本司已尝于桩管钱内那拨俾令下手续当奏申賔州则吕振龙既去不可阙官正守刘士龙既见在静江只得且令之任却择近郡武将与之两易臣已禀丞相乞早处分又凖圣谕宜州展濠之事臣见其所画图本其城北面倚江其向南一面新濠颇较近放入官坡之水贴説云弥漫一望然只是濠外又作一坝亦不言丈尺濶狭见委官相视并当催令措置矣又凖圣旨结约蛮丁属之谢济可善御之臣已深防圣意济到此数日其所请差兵校支钱物悉如其意付之俾令先到邕州与雄飞商确却亲过横山招集诸峒遣探敌情如闗隘之未葺峒丁之未团令其从长区处已再三面谕令佐雄飞之所未及亦不敢聴之自专也其人却是熟于蛮事用得其当则亦不为无助招刺军士已凖省劄行下臣当一面委官措置但招到一军即有一军之费如衣装等下券食皆不可阙也已具申朝廷矣方文贵者乃以畏缩退遁不足深虑已令戎司多方追捕矣买马一事臣自去冬凖宣谕许复举行已尝报雄飞但常年买马正在春夏之交目前非惟未有此项钱本而诸蛮因去冬一番寇入亦未还定臣已恭録去冬宣谕面授谢济令其亲谕岑邈軰许之今冬无寇扰则来春互市然本司却当今嵗预办买马博易钱粮盐锦续具奏闻臣又凖圣谕令勉防预办防秋之计则一劳可以永逸可将朕意勉谕雄飞臣衰老弗胜重寄虽已屡陈一日必葺则不敢弗勉并已节録所凖圣旨于初二日缄示雄飞俾令遵奉矣伏乞睿照
　　回奏宣谕
　　臣今月初九日恭承苑使杨端朝正月二十六日未时恭凖圣旨宣谕措置闗隘委之各郡守臣恐其不作须从制司専官守待乃可臣近已恭禀指挥邕州则専委谢济及制机赵立宜州则见差待功人新辟安逺县杨泾兼本司佥防就徃权宜州通判钦州则见委本司凖使赵崇□融州则委元系经司机宜见辟本州通判刘寅祖令各任责催趣措置矣臣又凖圣旨结约蛮人责之谢济事成当有厚赏可以朕意达之臣昨日遣谢济行间适凖上项旨谕即恭示之勉其向前办事矣济之一行本司给费亦自约该十万缗盖非空言可使也又凖圣旨邕宜城池闻已有任责者而賔栁亦宜早办但賔守尚阙人卿可遴选以闻臣窃见邕城见今雄飞日在上头督工此自能任责宜城则彭宋杰近申城南一边虽已引水作坝尚费工役今见令杨径徃彼相视催趣栁则近方申到计料合用钱米臣初八日已偹申朝廷科请虽见令王该一面兴工人力事力皆有未至本司只得且与随宜应接若欲了此城壁蕞尔之州难以骤责其成向后只得俟春耕后起邻郡之夫以助之賔州则臣已尝具奏且当措置闗隘守臣乞自朝廷以賔廉两易伏乞早赐颁命又凖圣旨峒丁随地自守还可仗乎臣窃惟峒丁非冦敌也议者毎谓广右峒丁欲资以为边城战御此则不足恃然纠合得宜则免为敌用姑令自保巢穴亦可麤为篱落圣训所及可谓洞烛边情矣又凖圣旨窒塞支径在湖南者责之湘阃在广右者令臣任责臣敢不恭禀但防边蹊径非止一处窒于此或通于彼委费人力只得于闗隘上用工夫敌有所后顾则不敢轻入见不住催趣也雄飞鄮进朱广用俱防圣慈俯从愚请特加旌擢雄飞数日而进两使必以为喜李安国赠恤之典尤为异恩仰惟陛下留神疆场有功者必酬効节者必劝闻者谁不奋励以思报称许忠义果如邕州所申则所颁赏典尤足为溪洞之劝臣以或者尚有疑焉已密谕谢济审探俟得其的却以省劄付之其部曲有立功人并当陆续闻奏诸峒圜视闗系者大不容不审臣又凖圣旨招刺官军宜速图之臣见委制参朱文炳制帐都统朱焕提督措置但才一招刺即有等下劵食之费已申请于朝乞亟赐施行鐡板文但亦据雄飞所天祐国家愿符其防雄飞已备示诸蛮峒矣臣两日前据钤辖杨镛于浚濠岸傍得一古镜于夫丁其文尤异亦吉兆也已纳之丞相矣又凖圣谕新春光隂迅速备御工夫当以刻为嵗令臣勉之臣恭奉惟谨惟是司存草创地分绵濶常惧照管不到只静江一城根本所在见责朱广用浚筑数月犹未圆备日夕为之忧劳近凖密劄差调广用恐又妨废此役臣已申庙堂当如所调兵数令鄮进总之以行必以奏闻臣防恩遇自当竭力苐衰病勿克胜任比以再疏控告君父实出由衷倘令复恃侥幸终恐疎误惟陛下亟图之
　　贴黄
