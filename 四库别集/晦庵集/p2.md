<!-- { "loadSidebar": true } -->
　　何孟秋之夜兮心憀戾而弗怡偃予躯之既寕兮神杳杳兮寒闺云屋掩而弗扃兮壁带耿而夜光宕予魄而不得视兮怅竚立其怔营灵修顾予而一笑兮懽并坐之从容寐将分而不忍兮旦欲徃而焉从眷予衷之廓落兮奄愁结而増忡超吾升彼昆仑兮路修逺而焉穷忽凭危以临聣兮薉广寒与阆【平】风信真际之明融兮又何必懐此梦也矢予词以自写兮盍将反予斾乎空同
　　词
　　虞帝庙迎送神乐歌词
　　桂林郡虞帝庙迎送神乐歌者新安朱熹之所作也熹既为太守张侯栻纪其新宫之绩又作此歌以遗桂人使声于庙庭侑牲璧焉其词曰
　　皇胡为兮山之幽翳长薄兮俯清流冀州兮何有眷兹土兮淹留皇之仁兮如在子我民兮不穷以爱沛皇泽兮横流畅威灵兮无外防尊兮肥爼九歌兮招舞嗟莫报兮皇之祜皇欲下兮俨相羊烈风雷兮暮雨
　　右迎神三章二章四句一章五句
　　虞之阳兮漓之浒皇降集兮巫屡舞桂酒湛兮瑶觞皇之归兮何许龙驾兮天门羽旄兮缤纷俯故宫兮一嘅越宇宙兮无隣无邻兮奈何七政协兮羣生嘉信功兮不宰犹彷佛兮山阿
　　右送神三章章四句
　　琴操
　　招隠操
　　淮南小山作招隠极道山中穷苦之状以风切遁世之士使无遐心其防深矣其后左大冲陆士衡相继有作虽极清丽顾乃自为隠遁之辞遂与本题不合故王康琚作诗以反之虽正左陆之误而所述乃老氏之言又非小山本意也十月十六夜许进之挟琴过予书堂夜乆月明风露凄冷挥度曲声甚悲壮既乃更为招隠之操而曰谷城老人尝欲为予依永作辞而未就也予感其言因为推本小山遗意戏作一阕又为一阕以反之口授进之并请谷城七者【阙】诸名胜相与共赋之以僃山中异时故事云【七者字当作老人】
　　南山之幽桂树之稠枝相樛髙拂千崖素秋下临深谷之寒流王孙何处攀援久淹留　闻说山中虎豹昼嘷闻说山中熊罴夜咆丛薄深林鹿呦呦猕猴与君居山鬼伴君逰君独胡为自聊歳云暮矣将焉求思君不见我心徒离忧
　　右招隠
　　南山之中桂树秋风云防蒙下有寒栖老翁木食涧饮迷春冬此间此乐优游何穷　我爱阳林春葩昼红我爱隂崖寒泉夜淙竹栢含烟悄青葱徐行发清商安坐抚枯桐不问箪瓢屡空但抱明月甘长终人间虽乐此心与谁同
　　右反招隠
　　诗
　　逺游篇
　　举坐且停酒听我歌逺游逺逰何所至咫尺视九州九州何茫茫【阙】海以为畺上有孤凤翔下有神驹骧孰能不惮逺为我游其方为子奉尊酒击铗歌慨慷送子临大路寒日为无光悲风来逺壑执手空徊徨问子何所之行矣戒闗梁世路百险艰出门始忧伤东征忧旸谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支琐谁能当朝登南极道暮宿临太行睥睨即万里超忽凌八荒无为蹩躠者终日守空堂
　　拟古八首
　　离离原上树戢戢涧中蒲娟娟东家子鬰欝方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车
　　绮阁百余尺朝霞冠其端飞櫩丽逺汉曲楹何盘桓清謡发徽音一唱再三叹借问谁为此佳人本邯郸微响激流风浮云惨将寒为言何所悲游子在河闗不恨乆离濶但忧芳歳防愿为清宵梦燕昵穷余欢
　　上山采薇蕨侧径多幽兰采之不盈握欲寄道里艰沈忧念故人长夜何漫漫芳馨坐销歇徘徊以悲叹佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起髙飞云鴈亦南翔念我同心子音形阻一方不念执手欢隔我如参商寓龙不为泽畵饼难充肠金石徒自坚虗名真可伤
　　鬰郁涧底树扬英秋草前与君结欢爱自比金石坚金石终不渝欢爱终不踈一夕逺离别悠悠在中途相思未云变音容定何如伤彼三春蕖灼灼层华敷盛时不可留恐逐严霜枯夫君来何晚贱妾长离居
　　髙楼一何髙俯瞰穷山河秋风一夕至憔悴已复多寒暑逓推迁歳月如頽波离骚感迟暮惜誓闵蹉跎放意极驩虞咄此可奈何邯郸多名姬素艳凌朝华妖歌掩齐右缓舞倾阳阿徘徊起梁尘綷縩纷衣罗丽服秉竒芬顾我长咨嗟愿生乔木隂寅縁若丝萝
　　夫君沧海至赠我一箧珠谁言君行近南北万里余结作同心花缀在红罗襦双垂合欢带丽服眷微躯为君一起舞君情定何如
　　众星何歴歴严宵丽中天殷忧在之子起歩荒庭前出门今防时书札何由宣沉吟不能释愁结当谁怜临风一长叹泪落如奔泉
　　题谢少卿药园二首【自此诗至卷终先生手编谓之牧斋净藁】
　　谢公种药地窈窕青山阿青山固不羣花药亦婆娑一掇召冲气三掇散沉疴先生澹无事端居味天和老木百年姿对立方嵯峩持此供日夕不乐复如何
　　小儒忝师训迷谬失其方一为狂瘖病望道空茫茫颇闻东山园芝术縁髙冈瘖聋百不治效在一探嚢再拜药园翁何以起膏肓【瘖一本作醒】
　　邵武道中【同前诗起辛未】
　　风色戒寒歳事已逶迟劳生尚行役游子能不悲林壑无余秀野草不复滋禾黍经秋成收敛已空畦田翁喜歳豊妇子亦嘻嘻而我独何成悠悠长路岐凌雾即晓落日命晚炊不惜容鬓凋镇日长空饥征鸿在云天浮萍在青池防踪政如此三叹复何为
　　友人黄子衡欲之上庠以诗留行
　　若士有竒操乆厌山林卑奋衣十里道已与亲友辞子行何悠悠世路方如兹归来亦何日车马光陆离幽兰生前林擢置白玉墀不以芳意逺结根终不移愿子崇明德潜跃贵因时悲风静夜聴乔木歳寒姿何以廽轩驾千载相与期
　　奉酬丘子野表兄饮酒之句
　　防褐不充体寒夜懐重衾古来穷庐士歳暮多苦心苦心亦何为世路多﨑不借杯中物离忧坐自侵举杯当勿辞何为复沉吟醺酣遗所拘神虑契遐襟荒湎思前戒欢謡发清音雅唱一何髙仰酬非所任申章聊叙报洪量亦余钦
　　丘子野表兄郊园五咏
　　欲识渊明家离离踈柳下中有白云人良非遯世者【柳】结楥遂芳植覆墙拥深翠还当具春酒与客花下醉【荼蘼】移自溪上园种此墙隂路墙隂少人行来歳障幽户【竹】芭蕉植秋槛勿云憔悴姿与君障夏日羽扇寕复持【芭蕉】花栁绕宅茂先生在郊居下帷良已苦时作带经锄【蔬圃】
　　古意
　　兎丝附朴佳木生髙冈弱蔓失所依佳木徒苍苍两美不同根髙下永相望相望无穷期相思谅徒为同车在梦想忽觉泪沾衣不恨歳月遒但惜芳华姿严霜萎百草坐恐及兹时盛年无再至已矣不复疑
　　送刘旬甫之池阳省觐六十四丈遂如行在所上计
　　雨雪成歳暮之子逺徂征酌酒起相送慨我别离情池阳实大藩佐车屈时英子行一请觐上计趋吴京良玉懐贞操芳兰含逺馨临岐一珍重即此万里程
　　晨起对雨二首
　　凄冽歳云晏雨雪集晨朝髙眠适方起四望但萧条逺氛白漫漫风至林霭消流潦冐荒涂清川亦迢迢遐瞻思莫穷端居心自超览物思无托即事且逍遥
　　晨起前障白烟眇林端雨意方未已后土何时干倚竹听萧瑟俯涧闻惊湍景物岂不佳所嗟歳已防守道无物役安时且盘桓翳然陶兹理贫悴非所叹
　　残臈
　　残臈生春序愁霖逼歳昏小红敷艶蕚众緑被陈根隂壑泉方注原田水欲浑农家向东作百事集柴门
　　客舍听雨【壬申】
　　沈沈苍山郭暮景含余清春霭起林际满空寒雨生投即虚馆檐响通夕鸣遥想山斋夜萧萧木叶声
　　宿武夷观妙堂二首
　　隂霭除已尽山深夜还冷独卧一斋空不眠思耿耿闲来生道心妄遣慕真境稽首仰高灵尘縁誓当屏清晨叩髙殿缓歩绕虚廊斋心啓真秘焚香散十方出门恋仙境仰首云峰苍踌躇野水际顿将尘虑忘
　　社日诸人集西冈
　　郊原暧芳物细雨青春时前冈遐敞地登览情无遗农亩懐歳功壶浆祝神厘我慙里居氓十载劳驱驰今朝幸休闲追逐聊嘻嘻笑语欢成旧尽醉靡归期
　　乆雨斋居诵经
　　端居独无事聊披释氏书蹔释尘累牵超然与道俱门掩竹林幽禽鸣山雨余了此无为法身心同晏如
　　新竹
　　春雷殷岩际幽草齐发生我种南窓竹戢戢已抽萌坐获幽林赏端居无俗情
　　雨中示魏惇夫兼懐黄子厚二首
　　读书春日晏雨至满郊园一洒幽丛竹蔼蔼清隂繁斋居无还徃镇日空掩门欲将冲静趣与子俱忘言暄风变春余卉木日葱蒨林间一雨来满庭寒草徧寂寞谢朋俦晤语懐隽彦良无一水遥阻濶何由见
　　夜闻子规
　　幽林欲雨气含凄春晚端居园径迷独向髙斋展衾卧南山夜夜子规啼
　　杜门
　　杜门守贞操养素安冲漠寂寂閟林园心空境无作细雨被新筠防风动幽箨聊成五字句吟罢山花落浩然与谁期放情遗所托
　　宿山寺闻蝉作
　　林叶经夏暗蝉声今夕闻已惊为客意更值夕阳曛
　　晨登云际阁
　　晨起踏僧阁徙倚望平郊攒峦夏云晓苍茫林影交暂释川途念憩此烟云巢聊欲托僧宇歳晏结蓬茅
　　池上示同游者
　　藕叶盖波面池花犹未红聊承晓露余散歩咏凉风香气已飘忽客懐谁与同唯应同游子芳意更匆匆
　　过黄塘岭
　　屈曲危塍转沉隂山气昬蝉声髙树暗石瀬浅流喧已过黄塘岭欲覔桃花源无为此留滞驱马逾山樊
　　宿白芒畬
　　早发招贤里夜宿白芒畬川暝前山雨风惊涧树花途陆绵异县曛黒泊田家逢人聊问路犹恨去程賖
　　濯足涧水二首
　　濯足涧邉石山空水流喧行旅非吾事寄此一忘言涧边濯足时修途倦烦燠振防欲寻源山空无徃躅
　　自溪口买舟至顺昌示同行者
　　时燠倦长途买舟至西郭烟波方然坐此溪上阁子留且欢宴我去成萧索同行不同调此意谁与托
　　宿筼筜铺
　　庭隂双树合牕夕孤蝉吟盘礴觧烦郁超摇生道心
　　倒水坑作
　　穷幽鲜外慕殖志在邱园即此竟无得空恨歳时迁川陆绵半载烦燠当归縁憇此苍山曲洗心闻涧泉
　　夏日二首
　　夏【阙】　　半林隂方澹然鸣蝉咽余响池荷竞华鲜抱疴守穷庐释杯趣幽禅即此穷日夕寕为外务牵云臻川谷暝雨来林景清斋舍无余事凉气散烦缨望山懐释侣盥手阅仙经谁懐出尘意来此俱无营
　　对雨
　　虚堂一逰瞩骤雨满空至的皪散方塘防蒙结云气势逐风威乱望穷山景翳烟霭集林端苍茫欲无际凉气袭轻裾炎氛起秋思对此景凄凄还増冲澹意
　　斋居闻磬
　　幽林滴露稀华月流空爽独士守寒栖髙斋絶羣想此时隣磬发声合前山响起对玉书文谁知道机长
　　又闻琴作
　　瑶琴清露后寥亮发牕间韵逐囘风逺情随夜阑端居独无寐林扉空掩闗起望星河落哀方罢弹
　　读道书作六首
　　岩居秉贞操所慕在虚清夜眠斋宇终朝观道书形忘气自冲性逹理不余于道虽未庻已超名迹拘至乐在襟懐山水非所娱寄语狂驰子营营竟焉如
