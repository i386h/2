<!-- { "loadSidebar": true } -->
　　汪琬曰亡弟搢九尝私次忠介公事予以示公之孙旦龄以为信乃稍节其冗者参以殷氏所作年谱授其家俾弆之
　　书张缙始末
　　十六年六月有妄男子缨笠汗绔骑而过河南之柘城繋马逆旅马惊逸呼主人追之不即应以马棰捶伤主人观者皆怪之摉其囊得铜印一重逾二斤隐隐有篆文不能识执以告县县令谁何之男子乃挺立大言我朱慈英前明皇帝第四子也母曰周皇后于是反呵叱县令令大惊辨其印文则忠孝德全福禄寿永八字也遂上诸巡抚廵抚下兵巡道按騐男子益诈言始生三岁时李自成破北京为贼帅所掠至山海闗有李弁者负之南遯间闗过江匿于主事耿元度者家耿许配以女既而江南大乱复与耿奔走吴越间从故翰林何应元游学遂薙髪为僧居天台山中数年不见容于人欲北渡河故取道于此且言尝为总兵官其辞不经多此类巡抚宻械其人疏于
　　朝章下兵部呼问男子铜印所自曰受诸耿元度问元度与何应元安在曰死久矣问李弁曰家真定至今犹巡抚麾下又问李何名曰忘之矣其状貌如何曰一目兵部乃下真定索之巡抚悉拘麾下眇一目者至京师与之辨皆非是兵部阳用好语稍稍诱男子使吐实久之方穷其诈盖浙江之金华府人姓张名缙年二十岁既为僧又名超福少时尝得铜印不知何人所遗一不足据而缙颇妖诞遂窜入义乌郭门外之伏虎庵事僧百峰为师时时自诡前明皇子或称朱慈英或称朱盟輙用印为左证以惑士民恣行姧利有千总龚某者恶之将列于官缙诇得其状即弃僧服脱身逃至江宁转入河南竟为柘城人所执前所云云皆妄也于是诏繋刑部狱法司论缙妖言当弃市
　　天子犹以为疑命法司再勘法司襍问缙若何用为此缙辞穷但曰年少无借为人所绐故当死问绐者主名为谁虽严刑终不以实对至今犹在狱中狱中人传其善六壬数学自筮决不死子方署河南司事亲见之汪子曰成方遂王郎之事自古有之然未有如缙之不经者也予考明愍帝凡七子周皇后生皇太子定王田贵妃生永王皇四子皇四子先贵妃殇与缙言无相雠者
　　国家律例中无诈称皇子之条而法司当其辠斩盖引汉史为断可谓知律意矣予恐后人附会缙所称为真故疏其始末如此十七年十一月某日也其明年缙竟弃市是时予已左迁兵马司指挥矣
　　书张献忠兵败始末
　　前明崇祯之十有七年张献忠引其众自荆州入川屠防州云阳抵万县悉驱其民投之江复从梁山趋重庆所过诛戮以人肉为粮虽妇女无免者遂长驱入成都献忠气骄甚乃自称老万岁建东西二府以养子孙可望李定国居之命各称千岁于是有入闗中取李自成之志矣已而自成为
　　王师所灭献忠闻之始惧先是献忠所至輙焚积聚隳坏城垣宫室不为持久计至是始据成都拒守顺治二年肃王奉
　　诏西征至汉中故逗畱不进以示贼无西意逾月贼帅刘进忠者来归因输献忠虚实僃言其可取状王兼程进命士马俱衔枚当是时献忠营于西充不设僃王师奄至西充之鳯皇观防大雾昼晦潜勒军登山贼谍者知之以告献忠献忠既素骄且不虞
　　王师之速至也斩以狥曰此羣徭求食耳肃王岂能遽越劒阁邪少顷又告又斩之凡三斩告者王诇得之遂挥鐡骑下促献忠营献忠方在廐中视其良马见有急兵即乗马而驰未暇擐甲也
　　王师追射献忠贯其胷献忠疾驰还营拔矢视之果清兵也乃大惊于是贼众夺气
　　王师乗之所向皆披靡东西二府各引兵遯是日禽献忠献忠中矢将死矣犹瞠目怒其部曲之降者降者犹列拜之王乃拔佩刀仰而祝天曰献忠辠恶滔天毒流万姓予受
　　天子命奉行天诛谨敢为万姓复仇祝讫王亲加刅于献忠身遂磔杀之尸之辕门士民争徃斫之骨肉糜烂略尽先是阆中有巨钟没于水献忠命其党率人牛数千牵取之不能出献忠疑钟之有神也大怒发巨礮击钟坏其口二尺余遂出之识者或谓贼名献忠钟忠音相近今被击且坏其献忠将败之徴乎果不半岁死献忠状貎魁梧面长一尺六寸性惨暴一日不诛戮则凄然不乐死时年四十有一献忠既败可望定国皆走降明其后可望与定国争权相杀兵败来归
　　世祖封可望义王而定国复溃走缅甸以死献忠又有养子郑国者偕可望来授一等阿思哈哈番予尝识其人其言献忠事甚具兹不暇书姑略其兵败始末如此
　　书沈通明事
　　淮安沈通明字克赤尝为前明总兵官任侠轻财好从中原士大夫游士大夫皆称之数与贼战有功顺治二年先是有巡抚田仰者素习通明之为人加礼遇焉至是见明将亡遂属其家通明而身自浮海去通明匿仰妻子他所防
　　王师渡淮购仰妻子急踪迹至通明家且幷捕通明是时通明已散遣所部杜门久矣捕者凡十余辈合噪围其居通明走入寝室饮酒数斗裂束帛缚其爱妾负之背而牵骑手弓矢以出大呼曰若辈亦知沈将军邪遂注矢拟捕者皆逡巡引郤通明疾驰与爱妾俱得脱僦居苏州变姓名卖卜以自活未几爱妾死意不自入灵岩山祝髪为浮屠已复弃浮屠服北访故人于邓州通明故魁垒丈夫也美须防以饮酒自豪又善度曲每醉輙歌呼邓州市上间以曼声襍之酸楚动听一市皆以为狂而彭公子籛其州人也素有声望于江淮间方罢巡抚家居独闻而异之侦得通明所在徒歩徃与之语通明黙不应已询知为彭巡抚乃大喜吐实公捉其手曰君状貎稍异必将有物色之者非我其孰为鲁朱家邪引与俱归公亦豪于酒日夜与通明纵饮甚欢居久之遇赦始得出通明少以勇力闻尝与贼战贼射之洞腹通明急拔矢裂甲裳裹其创徃逐射者竟杀其人而还由是一军皆壮之今且年八十余矣膂力虽少衰而饮酒不减少时任侠自喜亦如故也始居苏州变姓名曰申宗耿及为浮屠又名弇刘吏部公勇曾有序赠之至比诸前宋姚平仲龙伯康云夫明季战争之际四方竒才辈出如予所纪乙邦才江天一及通明之属率倜傥非常之器意气干略横从百出此皆予之所及闻也其他流落淟没为予所不及闻而不得载笔以纪者又不知几何人然而卒无补于明之亡者何与当此之时或有其人而不用或用之而不尽至于庙堂柄事之臣非滛邪朋比即阘茸委怀禄躭宠之流当其有事不独掣若人之肘也必从而加媒糵焉及一旦偾决溃裂捼手无策则槩诬天下以乏才呜呼其真乏才也耶诗有之谁秉国成不自为政此予所以叹也
　　曹孝子事略
　　孝子名广摅字蕴昔今兵部侍郎曹公国柄之长子也以防入国子监年二十五防其母夫人病乃刲股肉为羮以进母饮之而瘳先是孝子亦病既刲股匿其创不以告创骤受风病遂亟逾若干日殁实顺治十有八年也于是顾御史如华传之详矣因略其事如右或问于予曰毁伤支体以至于死此非古圣人训也又非国家之令甲所聼也孝子岂未之知耶予应之曰奚为其不知也当其埶危而情迫药之不瘉祷之不应欲控吁而靡所亦奚暇古训之遵而禁令之防邪故虽死无憾也嗟乎昔之君子效命于君父者多矣今之君子能乎否也既不能勉焉为之而獧谲巧谬之辈则又援圣贤之説以自解借令甲之似以祈逃免其辠辜相縻以虚名而相涂以文具此风俗所以益媮而急难危亡之时天下所以无臣子也论者不此之咎而顾以毁伤灭絶议孝子孝子不幸死矣然且不免于议得非其重不幸与此论者之过也
　　黄孝子事略
　　孝子名洪元丹阳人其父国相以武断豪于里中有虞庠者好持吏短长寅縁告讦与国相同里不相能遂发国相隂事欲致之辠国相行贿得不坐庠反以诬受杖乃伪引谢具酒食交欢而私遣恶少年诇国相防国相被酒夜行从其后捽项反接之负以石沈诸河里人皆心知庠所为也莫敢问时孝子与弟某皆幼其后稍长微闻之乃哭告母曰杀吾父者虞庠也母急掩其口曰勿妄言祸及矣孝子每号恸母輙呵禁之于是中夜饮泣至旦且椎牀曰死耳母亦泣曰汝父未我老矣竢我死则听汝孝子始受命兄弟共适市数市利斧藏之虞庠颇自疑更好言慰孝子曰孺子未昏吾壻汝孝子阳谢曰公我丈人行也得为公壻幸甚退而切齿曰贼奴欲以而女易吾父邪久之母死既合葬兄弟哭拜墓上曰儿饮血含愤十年矣今日愿与父母诀遂怀斧徃来迹庠未得间故事春社必盛陈优戏里人观者环集初国相亦以社时被酒遇害至是又直社孝子见庠在社所驰归呼其弟各挟斧徃杀庠庠方上坐观优意扬扬自得也孝子直入肩挤之字谓庠曰逸羣我送汝死庠起笑曰孺子醉耶乃瞠目答曰将醉汝血援斧斫庠应手仆众惊二子横斧挥其众大呼曰去去毋尝我刅也皆郤立不敢动两斧竝下庠遂死于是四顾拱手谢曰某无礼仓卒乃惊父老复兄弟挟斧缓歩出翼日诣县自陈状有司义之免其弟颂系孝子于狱康熈十一年四月某日也后一年上官竟脱孝子辠云
　　汪子曰贺君玚若孝子同县士也善古文辞尝传孝子甚竒予既慕孝子且爱重贺君之文故节其事如右予又闻孝子之出狱也遂去为浮屠易其名曰光空今方行脚诸方以精进称
　　顔中和事略
　　予既叙黄孝子事宗人昭兹因从容言顔生中和尝复父雠其始末甚具予叹曰是又一孝子也不可使无闻焉中和本名发祥吴之枫桥人其父宏仁顺治初有怨家周昌者乘乱偕其党十余人诱宏仁闭空舍中杀之而弃其首已顔氏得道旁尸验之良是屡购其首无有也及物色杀者主名知其为昌连控之于官不得直于是宏仁有长子孟和次则中和中和年甫十三痛其父被杀尝取析薪斧出砺之复束稾草如人形书昌姓名其上以试斧如是者数矣邻里知者数易中和以为此穉子戏耳即昌闻之颇心动然亦未暇僃也逾三年中和怀斧窃告其母曰儿将徃复父雠母大骇摇手止之曰昌无借有膂力汝弱小何能为慎勿自速死也中和奋衣出门不顾是日直昌市中中和隂尾之行昌不知也行稍前遽自后挥斧中昌首流血被面昌方左右顾又斧之而防其母趣孟和走视弟孟和趋至昌已死兄弟乃相率号于众曰盍偕我诣官首辠乎众如其言既至县庭中和与孟和争自承杀人官不能决众从旁分别言之始下中和于狱其母蒲伏徃视之且哭且抚其背诟曰騃儿岂不闻杀人者死顾欲以父子两命易人一命邪中和怡然曰父雠得复死不憾其明年巡按御史録囚遂释中和而周昌前所与共杀宏仁者十余人后先皆病死临死时皆言顔泰如守我徧体青赤色若有击者或又言泰如幸缓我泰如者宏仁别字也不期年十余人无一在者而中和至今亡恙昭兹云
　　汪子曰顔氏聚居枫桥市中其先有佩韦者中和之从祖祖父也明天啓中与众共诉周忠介公寃殴杀锦衣衞所遣官校被法死佩韦以义今中和以孝皆卓卓有立顔氏信多贤哉昭兹又言中和性坦率雅好六博本不甚解书及其鋭于为父濒死勿惮乃士大夫读书知道理者所弗如亦异矣
　　记二狱
