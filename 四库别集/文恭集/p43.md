<!-- { "loadSidebar": true } -->
　　知郡司封启
　　伏自藩府出总台舸戒行忽星岁之载华怅山川之云邈阻陪谈麈旷奉书邮自宣布于教条谅绥宁于戬福伏惟某官简温迪徳肤敏怀才早登进于英髦亟跻荣于礼闼佐列侯之受计歴典要司领大使以宣风联分剧部稍滞朱轓之守犹稽紫橐之持行奉诏除入升法从愿言瞻祷曷既叙宣
　　上净觉启
　　道风斯偃法防且遥企三昧之嚬呻阻亲慈相叩一乘之圆顿莫挹防言徒驰资仰之诚未敉悁劳之吝缅惟宴坐增集吉祥伏惟阇黎大士夙植密因广薰众徳以一音而説法为四众之导师迹应三呉若优昙之出现教行诸部等法雨之普滋尚阻披承可涯瞻结

　　文恭集巻三十一
　　钦定四库全书
　　文恭集巻三十二
　　宋　胡宿　撰
　　书启
　　贺凤翔陈学士转司勲并阶邑
　　伏念画节分符炽邦风而无状赤油繄防式侯度以偏遥官箴虽幸于乞灵谈绪慨赊于奉教恭审宸涣载渥华资益清升主爵之名曹典序阶之异数侧聆殊擢增跃蕞躯谅延辰之遵颐必介祉以洽胜伏惟某官标度遒上襟怀粹冲精义深系教之徽懿行耸朝列之右自副慎僚之简克宣调俗之规一徳镇浮三辅居最朱轓按部巳安申伯之蕃宣盘石剡才竚掌安于之名命盛节当暑薰风起辰爵刺奏仪造雌堂而兹邈和倪摄体纳神谷以为祈倾系所深短记奚悉
　　贺马尚书再任亳州
　　恭审荣驱大旆再领巨藩以天台八座之尊处东方千骑之长坐棠犹在未忘召伯之贤骑竹相欢且见细侯之返逖聆休命大慰舆情恭惟某官卿矞开祥肃温成徳居然千载之俊卓尔万夫之望被累圣之知勲庸懋建仰元侯之治风烈犹存十连盖重于抚绥四牡更烦于俞往优优之政夙结于民瞻善善之功久隆于帝念伫闻召节式觐法宫庶防哲艾之姿永列丞疑之辅某雅承奬朂实愧空疎奏尺记以未遑辱钧函之荐委背芒斯集衮字增华拜隆赐以匪忘刻懦衷而无报感衔之极抽述岂能
　　贺晏公转刑部侍郎
　　伏审紫诏疏恩白云登秩穆清有命华夏交懽伏惟某官性贯诚明徳符亮采识探天人之赜气钟河岳之灵而自陟降帝台毗维王室建周官之六典治具式张陈説命之三篇忠规克壮功成暂退道闇弥章绛侯出就于列藩令尹坦然无愠色嘉禾瑞凤颍川之赋政有闻方底緑绨太室之攷庸斯在总司冦外朝之治峻太师维石之瞻枚卜功臣方寄调元之任畴咨旧徳竚膺熙载之求辱在甄镕倍深懽跃
　　贺永兴安抚何侍郎
　　近审荣奉徽恩进膺显命綍章惟允物论攸钦伏惟某官性履醇优猷为敏济早植秘图之地屡分筹笔之权进秩贰卿式峻中台之望作藩全雍实资良帅之才暂奉外游行当内辅岂期谦眷特枉荣函载玩情辞增铭悰抱
　　贺张太傅转官
　　伏审光被徽章宠升华序罢广内藏书之职秩奉常典礼之司凡辱睠存举增庆慰伏以某官懿文绚道闳识照邻韫经国之逺图分贰车之优任局无留事巳彰循吏之能爵以劝功实显大君之任某恪居下邑坐逺清藩【案此下有阙佚】
　　贺燕谏议转给事中并加勲
　　伏审被西清之异渥擢东掖之崇资传聴之间忻咏如一恭以某官艺文该洽器识融明才兼包于三长学通贯于五絶为国着令作时楷模刑署尽心夙寛于中典谏垣分职久矢于谠言帝睠巳深具瞻尚郁果奉紫宸之命显升青琐之荣旦遇光华已膺于夕拜政资图任遽告于宸猷某抗尘滋深荷顾最旧侧聴芝封之泽第深柏悦之诚遐企风徽良增倾跃
　　贺王密学加勲爵
　　伏审祗奉宸恩荣加勲典伏惟庆慰恭以某官谟明迪哲柔则居方懿绩纪于庙彞茂徳隆乎国栋践扬膴仕对越盛辰间升枢侍之严往莅坤维之服中和乐职兴起于民声寛大诏书布扬于上意亟承霈泽聿被徽章增体貌以迥殊隆等威而弥峻伫膺召节归掌化钧
　　贺王给事中
　　伏审寅奉霑纶抚临大屏进图书之华局辉方面之行台成命之有初惬心之增慰伏惟某官贞亨着节明允休诚谟懿徳以资赞襄日宣匪懈奋谋猷而加启沃昼接惟亲属雄阃之须贤由中宸而付命金銮地峻暂辞坡上之班防府望华式典禁中之秘简良克重镇雅攸资寅亮天工方赞延于哲艾典司国柄伫参列于阿衡系颂之诚实万常品
　　贺宋内翰
　　伏审被凤韶之温章践鼇山之秘府宠闻休命抃极舆情恭惟某官岳镇吐符奎钩产气西京典防蔚惟廊庙之髙东鲁文章迥到天人之际而自入居药省专掌芝函峻体貌之有加告谋猷而罔伏益厚中宸之顾爰登内相之崇占地望于银台巳邻槐府副民瞻于具阙即掌台司
　　贺朱祠部
　　伏审再迂使辔出按祥刑奉灏尔之帝书副恤哉之天防断狱四百适遘于治平奏书三千矧隆于睠渥行膺芝玺入典宫台岂谓光谦首贻华削仰恩勤之致意但铭悚之装怀
　　贺和州朱给事中
　　伏审方厎疏恩象河进秩伏惟庆慰恭以某官器怀优裕识擅精明尝陟降以法官特便蕃于宸眷久从郡寄实爽朝佥天綍成章式颁于雅诰月曹驭贵爰正于名卿方图时栋之才伫践良肱之位倾瞻兹切抽削匪殚
　　又
　　伏审被奬帝纶升荣卿寺伏惟庆慰恭以某官识研奥赜道贯中庸秉安节以惟亨蓄懿文而载郁内朝赋职蚤居青琐之闱巨屏宣风屡建赤油之防休令之声简帝惠和之化在民属绨检之攷庸由月曹而正秩九卿之下括河海式峻荣阶三公之坐论庙堂行参魁柄某夙承辉眄克聴宠光托毫幅以未遑辱函封之荐及载仰履谦之徳居多克已之辞感篆匪忘惟兢增集
　　又
　　伏自滥荣中诏承乏外台幕府树风瞻亭臯而匪逺牢盆守器托竿牍之未遑岂期象海之名卿猥降薄云之髙义枉史公之马走颂邓守之泥封犀管摛词惊华文之溢幅玉音借誉觉虚美之薰心荣眄所临感怀增极属南讹之长育谅泰宇之燕宁伏惟某官文献挺才明诚广业体忠精而济位秉器略以致君未赋政于两枢实结望于四国勉寛冲雅之量行宣毗辅之勲参觏尚赊系凝交积
　　贺徐紫防
　　伏审荣被绨函宠跻纶阁伏惟庆慰恭以防枢置院侔星掖之垂文緑邸颁书法天风之申令允资时哲克代圣言伏惟某官断兕雄锋鸣冈瓌质步玉除而振藻冠仙籍以升名拂雾旦朝早参飞于鸿党望云昼接常密侍于龙姿蕴贤业以宏深注圣怀而优厚记言史局纳王法于婉防庀职省联导国财于强富旋纡帝綍再易使麾九赋漕输不顿芒于恢刃两宫简在特申召于追锋延英既开宣室斯对芝封郁穆爰隆东观之书药署隂岑乃践曲台之地典谟攸托名教是瞻云汉成章布尧言而伊始华虫观象禆山衮以在兹伫奋壮猷式参魁柄庶防輶贱永托甄扬
　　贺王寺丞
　　比者贤郎监丞状元焕扬髙藻卓冠羣英恢世徳于华宗昭义方于善教寺丞独持髙义遐损珍题仰降抑之敦风但铭藏而匪石永言欣竦曷可舒陈
　　贺赵监丞
　　同判监丞蕴崇懿业发决荣科遘东户之亨嘉叶南鱼之颂叹宠承天綍丕佐使麾徙池之势方初傥物之来曷测猥辱巽牀之礼先贻置防之函感篆交怀叙宣匪罄
　　代贺齐殿丞书
　　某伏审祗奉明缗骤跻通籍侧聆新命窃忭牢襟恭以某官品格淳修业术精奥父母一邑殆治状之洽闻文章当时矧物议之佥允伫繇盾省之局亟践书林之游未列庆函遽贻荣牍永言感跃曷究指云谨具状陈贺兼谢谨録状上
　　贺枢密侍郎
　　伏审丕膺宠綍光践荣阶丹扆用才仰谋猷之鼎盛白云进秩在名数以益隆徳举再光师瞻愈赫伏惟某官识穷系表道贯时先翊寳运以飞天灼清晖而照世典枢之任方倚于俊臣进律之恩爰崇于贵级式厚当阳之睠伫跻论道之司大副朝佥益恢帝载永言竦抃实倍等伦
　　贺枢密左丞
　　恭审被帝检之温文进天台之左辖枢衡是典式倚于珍贤名数载加克光于凝绩伏惟某官元精降气大薮生材植徳本而端方体道冲而渊邃承光震邸有调防之勲赋政薮庭极赞襄之美属九闱之第赏亚八座以飞荣总乃懿纲毗于至治岩岩师尹方接于具瞻赫赫公台即期于延拜永言庆慰实迈等伦
　　贺参政侍郎
　　伏审被緑绨之雅诰进碧落之贰卿端委星枢对司王政法官注意延体貌以方髙緜宇承风企龙光而窃忭伏惟某官太和陶粹奕世生贤起韦平旧相之家辅勲华至治之运歴更贵仕绰着茂勲谟九徳以熙朝浚明斯在参万枢而济位寅亮居多爰举进律之文用焕秉钧之绩亚秩宗而典礼式副畴庸正茂宰以调元谅应匪夕某属当官守阻觌钧严徒庆慰以兼深在趋参而弗获
　　贺参政给事
　　伏审光被玺章进崇堦级践东台之贵近贰宰府之谟明天渥遂行民瞻胥协伏惟参政奋繇直道光辅本朝亮节不回素仰荩臣之操嘉谋罔伏益隆元后之知用青宫翼赞之勲佐黄閤倚毗之政爰疏髙爵式焕大猷方委重于邦英伫正司于台席永言庆忭度越羣伦贺司谏
　　窃以朝廷置官七争为重贤俊居职万事得言志防所伸功利益逺伏惟某官克生王国雅意本朝方幅献言屡抗其疏宴闲召见未始不冠简繇上心任以近职汉世儒者给事于中唐制从官供奉于内今兹妙选允穆羣谈伏自拜恩未遑奉记出于谦眷惠以教函仰谂防情益增欣素衰索参累叙复甚稽感戢之私悚兢无已
　　贺陈州太尉相公
　　伏审肃奉帝俞升临辅镇伏惟庆慰恭以某官气钟英粹道契亨嘉宣一徳以同寅翔万机而成化蔚彰社稷之衞允播股肱之良属肆类之均禧首膺图任委陪京之旧治弥表眷怀而某夙荷埏镕倍增瞻颂欣沃之至有异常均
　　贺留守相公
　　天元复始王歳开端寅杓囘东陆之春蔟律赞少阳之气兹为献节允纳殊休伏惟某官性合诚明道全经纬协千龄之颙望为一代之宗工坐运钧衡秉甄陶于岩庙出兼衮钺方眷倚于留都伫闻旧徳之图即冠前疑之列某驰情东阁方欲奉牋猥屈常尊首纡台翰永言感愧莫克敷宣
　　又
　　天元上日王岁首正史防美于端辰卦气荣于泰象伏惟某官茂勲奕叶硕徳佐时爰履三朝之亨弥膺百顺之祜出持管籥暂居都辇之留入辅本朝行陟枢台之重趋承未获系颂何深
　　贺知府太尉
　　人正着统王歳启元受图盛于汉京设樽传于晋防伏惟某官履三阳之吉膺百顺之宜以汉世外家之亲处周邦良翰之任总司留印早分两使之荣延拜斋坛行帅十连之重方深善颂猥沐防情特贻记室之函增佩元侯之眷
　　贺知郡学士
　　伏审巳承守邸之音将被解之命腾装西路行奉紫宸之朝降劄中台伫峻天坡之位何乃一谦之益逺移十部之贤铭悚交怀保绥是愿
　　贺运使郎中
　　膺奉制函就迁吏部烦长淮之漕职按全楚之提封赋政有初治书甫及曲尽亲疎之意尤多款密之辞研玩弗忘感藏斯至惟严凝之迩腊谅寳练之臻和强济之才尚淹于逺用清切之任行陟于近班未获晤言但增遥悚
　　贺知府密学
　　伏审拜瞻宸綍进职天枢华焕遂行中外胥悦伏惟某官该练治体敷洽朝章革履见于步趋温室旌乎慎密连分制阃之寄丕昭良翰之风河灾既平允资于硕画帝心期简方赫于茂功峻名器于有初参钧衡而匪逺勉精调防行副倾祈
　　贺知县虞部
