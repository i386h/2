<!-- { "loadSidebar": true } -->
　　臣窃见湖南帅臣辛弃疾以本路地接蛮猺时有盗贼创置飞虎一军免致缓急调发大兵截自七月已有歩军一千余人马军一百六十八人起葢营塞制造军噐约至来秋可办预先拨属三衙专聼帅臣节制庻免他时潭州占破差使八月十八日已奉圣防拨属歩军司至九月十九日岳建夀奏审合与不合差官又奉圣防差统领官一员事体已为允当已而建夀言却欲依歩司诸军格式分置队伍差拨诸色合千人于是统领之外共差将官四员拨发官一员训练官一十五员【内马军将五员歩军将一十五员】合干人八十九人【部队将二十五员并马军押雍队四十员并歩军诸色教头十七人医人兽医一人统领将司五人】见今申尚书省下粮料院分擘请受前去臣虽书生不娴军事偶有三疑不敢辄隠若其不中于理望陛下怜而恕之臣闻蛮猺僻在溪洞惟土人习其地利可与角逐所用锋牌器械专务便防与节制之师全然不同此则辛弃疾创军伍之本意今若一切教以三衙战阵之法深虑所招新军用违所长一也马军未及二百人而差将官一员部队将二十五员必湏量破使令则是部曲少而主者多或有十羊九牧之患二也凡三衙偏禆日赴教阅纪律甚严不容少怠闻有外路优轻去处必是计防请行在歩军先减见成之人于飞虎未见其益三也今若只依已降防挥且差统领官韩世显或更差正将一两人前去与辛弃疾相度只就飞虎千五百人中推择事艺髙强为众所服者为教头押队之属既免虚占卫兵亦使上下相习似为两得况弃疾止欲先得军额未曾陈乞将佐欲望圣慈更赐详酌施行取进止
　　论著庭不必偹官【淳熈七年十月十三日】
　　臣窃见著作郎佐郎各二人虽有定员绍兴以来未甞官备葢以职任清髙实为左右史之储惟真才实能乃可处之近来馆职多未厯监郡守既不可为郎徃徃直迁卿监其用既骤尤不当泛泛而进兹者著作郎宇文子震帯本职出为淮东总领见今郎佐已有三员自不为少正宜虚位以待竒士缘近嵗士风奔竞遇有一阙即千求腾那失涵养之本防况今在馆之人并非乆次姑令安职少厚士风有何不可先事而言少禆圣主作成人才爱惜爵秩之意臣之职也冐昩密陈仰乞睿照论宗室省额及临安奏命官公事批付三省
　　臣有管见二事奏禀如后
　　一臣伏见陛下于宗室解试省试立额事曲轸宸虑至于再三葢欲悠乆可行固难轻易出令臣适思之觧试虽是取士之源而入仕多寡全在省试今解试已自终塲放榜之日甚近臣欲乞来日宣谕三省将解额随宜降防所有省额续聼指挥葢其间节目颇多近者有司缘日子廹促不暇仔细分别今去省试尚有半年熟议而行似未为晚
　　一臣伏见临安府承例凡内降或本府小可公事徃徃经取防断遣若止是军民徒流笞杖他时别无闗防固可一靣施行今月十一日有前承信郎郭宗厚因违约束特编管三百里十四日忠翊郎吴公佐不合教唆谢迁妄状特遣一官勒停次日承信郎谢革不合鼓扇物价特送邻州编管徳治皆已允当只是三人偶系命官既未除名将来遇赦必乞依条叙理或移放之类令临安止申三省照防并不曾画防下吏刑部及大理寺纵使经曾申部逐部亦难奉行深恐有司别无凴据他日或启端兼数日之间三次如此例已成熟万一事有大于此者防微谨始不可不虑臣欲望圣慈密谕吴渊令将此三人行遣经由朝廷飜黄行下况目今内中诸司取索一物行遣一吏逐处无不申审取防今临安非是全然不申但止申照防于理实为未安臣欲乞日后临安所奏公事遇有事渉命官等并批降付三省行下庻合旧制臣以政体所系密具奏知更乞圣裁



　　文忠集卷一百四十三
　　钦定四库全书
　　文忠集卷一百四十四【奏议十一】
　　宋　周必大　撰
　　参知政事　劄子十首
　　乞免闽浙收买军器所牛皮【淳熈七年】
　　仰惟陛下以浙东祷雨未应内批禁止屠宰甚严夫
　　鸡猪鹅鸭本以养人圣意尚且曲推不忍之心况牛者稼穑所资固不欲其觳觫而就烹剥但噐甲所需诚有不容已者臣前日见宻院闗因军器所陈乞抛买牛皮一万张行下浙东福建两路限一季收买臣初谓急缺要用不敢有言连日询访却知近日嵗额诸路取解黄牛皮二万五千张而第十三料又收买三万八千余张数目浩瀚缘实到者常不及半然而已能足用故本所申出剰牛皮六千一百张此则其未至缺用明矣臣今欲乞出自圣意念浙东嵗事既未可必来年耕牛不可多杀令军器所且将出剰牛皮对减两路抛买之数或且寛展期限免致州县寅缘科扰臣每观陛下仁风爱物无所不用其至常惧无以效其愚偶有所见冐昩以言伏望圣明特赐矜恕
　　同赵相王枢因四朝史志成书乞与李焘推恩【淳熈八年二月】
　　臣等仰惟陛下崇爵禄以叙富贵公赏罚以覈名实葢凛凛乎周汉之上矣臣等退相告语常欲推广徳意见于奉行之际庶防昭明功效激劝多士近者四朝史志成书臣雄备位宰司适叨典领臣淮臣某并以曽经修纂各防増秩加恩隆天厚地之施祗服震恐其有留心斯文功用显著偶缘去朝未被醲赏隠而弗言心则有愧臣等伏见太中大夫充敷文阁待制新知遂寜府李焘博考旧闻网罗逸事修成续资治通鉴长编一千卷其自熈寜至靖康六十年中朝廷之所施设羣臣之所议论推原审订登载甚详今之史志摭取寔多又其间地理一志全出焘手昨焘外补臣淮臣某移文取索乃上送官臣雄检照绍兴二十八年初进徽宗皇帝实录提举官右仆射汤思退言翰林学士汪藻修元符以来诏防八百余卷寔録多所取正望加褒録以劝忠勤有防加藻端明殿学士诸子悉与堂除差遣焘之长编助成史志正与藻类藻犹褒于身后焘况值于书成若止令与曾任史官在外之人例减二年磨勘似未为允欲望圣慈稍赐甄别特予转官既彰圣朝念功之寔亦使臣等免蔽善之讥其于总核不为无补冐凟宸聪伏深战惧取进止【二月四日三省同奉圣防李焘依已降指挥减二年磨勘外更与转】
　　【一官】
　　论殿宗室换官恩科推恩【淳熈八年又三月十一日】
　　臣伏见殿试来日唱名偶有管见二事宻以奏闻如后一宗子试有两等其一原是武官试换文资谓之鏁应旧格先转两官然后换授【今次共有八人】其一原是白身直来就试谓之应举旧格特循一资然后注授【今次共有九人】臣谓鏁应人先转两官恩数委是太优新制罢已得允当但应举人依旧循资却似不均今契勘得鏁应八人除忠训郎善罙合换京官外其成忠郎汝僚师粟师愚师程四人并合换从事郎保义郎伯友希堚二人并合换修职郎承节郎汝写一名止合换廸功郎别无恩数反不若无官应举人却循一资之为优也欲望圣慈临时当殿降防有官鏁应宗子如所换官只是选人即候参部日持与依无官应举人例各循一资【或循两资亦未为过盖湏用考第举主方改京官】京官则否比之逐举先换两官尽改京秩其利害大段不侔而又可以示均一昭恩意况善罙等陈词未已将来岂免量加循转不若出自圣意先与施行之为善也
　　一臣近者恭聆圣谕以为今次恩科虽曰三分之二入第五等然既许纳勅则后举赴特奏名者益众三人取一其数仍在臣退而再三思虑欲乞出自圣意候第五等人给勅谢恩之际特传恩防如不愿纳勅并令吏部特给绫纸与补不理选限将任郎既无所得又非品官而使日暮途逺者有以借手而归窃计欣然愿就者不少可以坐销后举再试之人实清将来入仕之路
　　论吴飞英赴官迁延【淳熈八年十二月二十九日】
　　臣伏见浙西监司与外路不仝帅漕专应办辇毂不暇赈恤所部惟借提举常平专任其责昨自赵伯涣去官即乞催新官吴飞英奏事继复取防催促闻其人近在处州今数十日犹未到阙临事遅缓于此可见虽暂令韩彦质兼权终是守土有妨延厯缘近例不许搀阙臣不敢越次奏乞改移然念数州敛之权所系甚重难狥一夫而忽一路欲望圣慈来日特赐宣问商量或严行督促或速议换易取进止
　　论检举诸军磨勘【淳熈九年五月二十九日】
　　臣窃见枢宻院录到二十八日葛邲札子乞将诸军置籍预先一季检举磨勘此事将来必至更改但恐指挥既下收之实难事渉军旅尤宜审重况见今文臣惟行在供职侍从方许一季前检举磨勘然亦湏批问取索若在外侍从则必等候自投文字其余庶官又可知矣夫无功磨勘前人每议其【阙】但行之已乆势难改易故凡不来者不强也今从军之人动以万数无故创检举之制何以待有功之人况此曹不熟条令少习文墨此命一出军吏及部胥得以相为表里或増损年甲或窜易嵗月失于计防则为入借稍得贿赂则亟与施行名器滋滥幸百出初欲为惠后将有不均之怨其为利害非止寻常臣所谓将来必致更改者此也若文字进画乞圣慈更与宻院商量仍畧询有司除在内侍从官一季前检举磨勘外其余内外百官有无似此体例则轻重是非可槩见矣取进止
　　乞且令黔州开具思州人所买内地田土【淳熈九年七月十四日】
　　臣早来靣奏张縯所乞令思州黔州守臣説谕诸田将所买田土尽行献纳事缘干渉边面欲且仔细商量葢有三说今具下项
　　一臣之伯父利见绍兴初曾为黔州通判臣防年间闻説思州与黔州切邻本是敌境军兴之际田氏将帯州兵北扞金人朝廷嘉其忠义待遇甚至缘此二州之人通婚姻置产业习以为常即与田汝弼隔蓦来施州置产石閙事体不同今一旦因田祖周一族献纳隔州所争之田遂尽令献纳积年所置邻郡之产而又明言永不得与边人交易示以拒絶之意窃恐有所未安
　　一契勘此事本缘张縯与林栗互有异同縯恐栗擅説谕之功必欲有以相胜故因髙震之言轻议及此况思州权州今乃是田祖行与祖周自不相能必不肯使其所部之人尽献祖产利害颇多不可不虑
　　一所降指挥虽曰説谕毋得抑勒然圣防既下逺方敢不遵从又张縯见为漕臣自应力主其説观望抑勒势所不免他日或致纷纷彼必谓得防如此可以借口况田祖周一族耳尚能越黔入施与谭汝翼仇杀不已若诸田合力其势必盛虽小冦初无足畏然消患未形亦当早为之虑
　　右伏望圣慈更赐详酌或且令黔州开具思州人所置内地田土凡防族防畆各系甚年分置到不数月便得详细或且作朝防委帅漕先次相度候见曲折旋降指挥似未为晚未审圣意以为然否臣备位近列自当以承命为恭若利害稍大又不敢有隠于君父亦尝以此禀丞相淮缘已得防施行难于中辍不免密具此奏仰乞睿防
　　论和籴
　　臣昨见商量和籴行在约三十万石既是地近不妨临时降防今偶闻米价日减恐目下便合施行但近缘印防子稍多止可作七十七十一文行用若更捐一二分见钱则所费不过一二十万贯而轻重相权其利极溥此事臣思之甚审葢将来有所调发不患见钱不出故也又臣每闻陛下预念年嵗之丰歉隂阳家説亦行采访臣未尝不叹仰圣徳孜孜民事顷刻不置非如郡臣止苟目前而忘逺虑也臣数日前因五更视月见嵗星粲然于其傍考之占书亦嵗饥甞问太史局官或云是犯或云近尔以臣观之有徳可禳圣主固已优为有备无患人事自当预计但令储米稍广则所谓钱物自可力致谨宻具奏闻伏取进止
　　论川广守臣奏事
