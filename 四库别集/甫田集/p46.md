<!-- { "loadSidebar": true } -->
　　董氏其先汴人宋南渡徙松江之上海阅今若干世世有隐德至御史介轩父始用仕显既而诸子相继起科第列仕中外文声政业郁为名宗御史而上葬邑之杨泾原距杨泾之东三里而近曰竹冈之阡则御史公之所藏也公讳纶字诚之天顺甲申进士仕为南京河南道监察御史卒葬于是公六子其从葬于公者仲子大理少卿恬少子西冈处士愉而第五子将仕郎怀之生圹亦在焉大理居仲以次当在右故其治先配乔宜人之葬也虚其左以俟伯氏将仕郎恢及西冈之没伯氏已别营宅兆顾左不可虚乃葬西冈于左而五将仕则兆于西冈之次虽于礼有未尽合而势不得不尔古之人有推权以附义者苟宜于人情君子不过也初大理之葬御史公也有梦征焉葬未几而大理与其弟肇庆守忱绵州守怿以次升朝推恩赠公奉直大夫刑部员外郎龙章炳焕于藏丘者再乃即墓次建二亭刻制词其中益树松槚植神道垣防扄鐍式严以固从而栖神之室享祀之堂守冢之舍以次告成而墓之制至是始备及又刻大理所被制敕于石大理之子宜阳之葬其父暨其母唐夫人支倾补敝饰故而新斥土崇封益事摽表凡制之所宜得者至是益备而加详盖自正德癸酉抵今嘉靖癸巳阅二十有一年凡一再举事乃克就绪大理恬肇庆忱将仕怀寔昉为之而宜阳用终厥志于是宜阳具事状诣余请纪其成惟周礼墓大夫掌凡邦墓之地域为之图令国民族葬而掌其禁令正其位掌其度数正位正其昭穆之位也度数以爵【阙】为丘封之度与其树数所谓封髙则树多封下则树少所以别其尊卑也自周官之法不行庶事靡薄而坟墓滋轻我国家虽有墓制而无官守庶民往往逾分干纪而品官之家或堕废不治樵牧不禁荆棘不翦委为之区者皆是也而董氏父子兄弟继继弗陨更二十有一年而缮治不忘是岂有教令为之哉是宜刻石以示其后人词曰　维松奥区奠吴之东海邑维雄三冈其隆有崇新宫既严既翼被隰依原肇此宅其宅维何董氏之藏爰立之阡曰竹之冈竹冈岩岩闬闳揭揭孰其崇之直指维烈维董之先有来自汴垂三百年弗替有衍显允直指有德有文去隠即仕为时贞臣用弗究材骏发厥嗣宪宪列卿秩秩刺史科甲翩联奕世其继匪亡则继亦美之济有展廷尉式谷用贞际时休明以顺而升进弼邦刑在公维劭钖之用休天子有诏鸾章煜煜天恩煌煌巽命维申贲兹堂堂翼翼丰碑岌岌屭屭秩秩维天之钖钖之隆隆作之冲冲廼筑廼封廼崇其墉其墉既髙亦周有庐有重其门式严之枢奚枢之严刍牧是逺攸逺荆棘斯翦既屏既营式度用恒孰其执之廷尉是经刺史攸承将仕用程歴岁滋更乃溃于成匪成之艰有攸维继终厥先猷厥有孙子维孙振振不忘祖考再葺用扬于先有耀相此崇冈天寔基之厥有梦征爰奠于兹黄浦其南竹冈其东土膏壤浅秀允有钟钟之维何曰忠与孝我刻铭词尚后有考
　　碑二首
　　太仓州重浚七浦塘碑
　　吴号泽国故多水患太仓在郡东鄙地濒大海乃多高仰之田非资海润莫适溉灌海日再潮淀沙易淤在昔田各成圩圩必有长岁率其徒修筑浚治之隄防垣固浦港通流髙下之田咸济弗病夹亶氏谓广深其源非直用以决低田之水亦使堈阜之地皆可耕而食也州既濒海浦港为多而七浦塘最钜塘在州之东北横亘五十里西受阳城诸湖之委以入于海海潮去来有时而湖不息驶迅激射淤沙不能为患斯固东人之恒利也嵗久厄塞民病不耕治初都水姚公文灏尝一浚之頼以处业比嵗阳城之民并湖为斜堰堰湖水而分之其西流北折而入于白茅东流自尤泾南出巴城迂廻而属于七浦其势渐缓而其流益防不能当海潮之冲日积日淤至于不通而高仰之田独受其敝嘉靖丙午有诏兴修三吴水利于时都御史欧阳公必进御史王公言秪诏维谨谋于副使敖公璠郡守范公庆议既克协乃纠民集财以是嵗十月之隙事即工而州同知周某实董其役于是躬履其地分程受事时其食作而公其劝惩民劝趋之秉锸操畚偕手并作始浚自石桥圩东行若干里至于直塘延袤千八十丈有竒自直塘东行若干里至于沙头延袤二千四百二十丈又自直塘东行歴松抵横泾若干里延袤一千六十有一丈总为丈四千五百六十有竒其深自一丈至八丈广自八丈至十丈极于十有五丈始杀而渐拓之以极其势也于是输泻有委飞流迅疾淤沙涤不复畱田之出于硗确而资以灌溉者顷亩以万计而东民有粒食之望矣是役也凡用民夫万八千四百靡银为两者七千八百二十有三自经始迄于告成仅九十有七日都御史御史寔肇之监司郡守主之今御史陈公九德终之至于区画之周督率之勤周君与其僚之在事者与有劳焉昉役之兴也属嵗不登民饥而虚议者谓事大而役繁更费无隄驱饥虚之民而责以重大之役更无隄之费不病亦瘠矣曽不知事有缓急劳逸相倚不一劳之逸终无日兹役虽钜实所以逸之也故曰以逸道使民虽劳不怨虽然不小任怨则将因循自恕莫克肇端而持之不固行之不力亦终于无成而已矣故事尤贵于有终也谷梁氏有言智者廉勇者行仁者守惟诸公有焉斯不可以无纪也系之诗曰　粤吴奥区泽维其蔽廼睠在东曰□维阜□阜嶐嶐海波瀜瀜孰溉以庸阳湖维冲嵗攸有窒硗确以瘠民乃不粒为我心恻维皇明圣克念下民维诸公仁克艰厥臣明诏是承弗遑有斁周览川泽爰通斯塞川源既通川流既从有来弗穷沃衍以丰嵗丰穰穰民懽怿怿岂不我劳以永有逸人亦有言利之弗庸尚千百毋忘厥功
　　重脩大云庵碑
　　吾苏故多佛刹经洪武厘革多所废斥郡城所存仅丛林十有七其余寺院庵堂无虑千数悉从归并遗基废址率侵于民居或改建官署有基在而额湮者有名存而实亡者亦或鞠为荆榛瓦砾之墟并其名与迹而莫之知者百八十年来更革靡常禁网云防残寮废刹稍稍兴复聚徒焚脩香灯不絶日引月翼往往藂林比隆亦有已兴而复废因循诿弃不复再振者则在嗣承之人何如耳大云庵建自前元某人寔始开山考之郡志庵尝并于南禅寺洪武中宝昙以髙僧奉敕住南禅某盖其徒也大云寔其子院宝昙示寂犹藏舍利于此石塔犹存岂当时虽属归并而以昙故不灭其迹承传有人延引不絶以至于今耶庵在长洲县之南虽逼县治而地特空旷四无民居田塍缦衍野桥流水林木蔽亏虽属城闉逈若郊墅庵介其中水环之如带其水东自葑溪沿流入郭至此分支而南转出庵后左右纡廻汇其前为放生池池方广数亩洲渚浮泊望若岛屿独木爲梁以通出入撤梁则庵在水中入庵则身游尘外僧庐靓深古木森秀暎树临流慌然人区别境余屡游其间至辄忘反非直境壤幽寂而僧徒循循多读书喜文所雅游皆文人硕士若沈处士石田若杨礼部君谦蔡翰林九逵皆尝栖息于此比嵗燬于囘禄住山嵩一峯与其徒镇松岩戮力起废焕然一新礼部寔记其成及是再燬而镇之徒定昻亦再新之经始于嘉靖丙午落成于戊申之夏栋宇雄丽像设有严华幡鼓钟列置如式门屏垣墉悉还旧观于是伐石树碑请书其事余惟像教之行于中国固以崇严为事昔之名僧髙士多留意于此名山胜境珍楼宝阁列刹相望玉函金相璀璨琳琅谓非此不足以极天人之观以起人归依之心其爲道盖如此而今之爲佛学者髙谈空寂务爲虚幻视塔庙崇严之设凡一切丹青土木之设皆以爲有爲而非道之所存往往弃置不以屑意其或作意兴修以基道业则题疏劝缘持盂请丐所成无几而半入私槖此则佛氏之巨蠧无足言者惟兹庵起于归并之余其兴废之由不复可考然自正德以来三十二年之间再燬再新事功宏伟经费浩穰而皆取给衣盂之积一不假檀越之助而事无不集严翼有加岂非嗣承之得人哉比来兹道寂寥僧徒孟浪虽名蓝宝刹号称藂林亦多隳废不葺荒寮败堵榛莾萧然灯炧香炷不絶如线视一已废复植之区何如哉吾于定昻之徒之举重有慨焉昻号半云靖共有爲今被推择爲郡都纲云作颂曰有崇大云奠此幽墟孰其啓之其人宝昙断厓其初岩岩宝昙衍德以绍爰寂于此于先有耀湜湜清池翼翼幽居石塔渠渠舍利其于维百斯年弗替有引有攸维人嗣承则允宝幢帙帙绀殿嶐嶐郁攸示变维刼之逢载焚载葺亶轮以奂廼言有作式还旧观华幡珠网像设中严诸光下贲人天具瞻一峯用凝松云其继匪法则然亦衷厥义我作颂言后人伊征弗陨厥世尚慎其承











　　甫田集巻三十五
　　钦定四库全书
　　甫田集巻三十六
　　附録
　　先君行畧
