<!-- { "loadSidebar": true } -->
　　关平救出父亲，脱了重围，平告曰：“军心杂乱，必得城池暂且屯扎，以待援兵。”关公从之。催促军兵前至麦城。公曰：“此城虽小，足以屯军。”遂入城，分兵谨守四门。公聚将士商议，平曰：“此近上庸，刘封、孟达守把，可速差人求救为上。若得这枝军马接济，姑待川兵来救，军心自安矣。”正议间，忽报城下吴兵四面围定，水泄不通。公亲自登城观之，见吴兵八面分布，整整齐齐，人马雄壮。公问曰：“谁敢往上庸求救于刘封乎？”廖化应声而出曰：“某愿往。”公曰：“但恐不得透其重围耳。”化曰：“以死不归，何所不至？”公即修书付化，藏于身中，饱食上马，开门出城。正遇吴将丁奉截往，被关平冲杀一阵，奉大败，廖化乘势杀出重围，径投上庸去讫。关平入城，坚守不出。

　　且说刘封、孟达自取上庸关，有太守申耽率众归降，因此汉中王加刘封为副将军，令孟达同守上庸。此时探知关公兵败，二人正议间，忽报廖化至。封令请入问之，化曰：“关公兵败至急，见困于麦城，八面皆是吴兵围绕，水泄不通。望二将军速起上庸之兵，以救其危。倘若延迟，公必陷矣。”封曰：“将军且歇，容某计议。”

　　化歇讫，封与孟达曰：“今叔父被困，如之奈何？”达曰：“今闻东吴兵精兵三四十万俱在荆州，九郡已属于吴矣，止有麦城乃弹丸之地。又闻曹操亲督大军四五十万，纵横江、汉，势若泰山。量我等山城之兵，以敌两家之强兵，正如驱羊入虎窟耳。”封曰：“吾亦知之。奈关公是吾叔父，安忍坐视而不救乎？”达笑曰：“公以彼为叔，彼以公为草芥耳。昔者汉中王登位之时，欲立后嗣，问于孔明，孔明曰：‘此家事也，须问关、张可矣。’王遂致书，遣人往荆州问于关公。彼勃然曰：‘立嫡不立庶，古之常理，又何必问于我乎？封乃螟蛉之子，使住山城之远，免遗祸于亲骨肉也。’以此观之，安得不以公为草芥乎？此天下皆知，公何隐耶？”封曰：“君言虽是，将何却之？”达曰：“但言山城初附，民心未定，不敢造次兴兵，恐失所守。”封然之。

　　次日，请廖化至，言此山城初附之所，未能救解。化大惊，以头叩地曰：“若如此，则关公休矣！”封曰：“一杯之水，安能救舆薪之火乎？将军可速回别求，勿致迟矣。”化大恸告求，刘封、孟达皆托病不出。廖化知事不谐，寻思须告汉中王求救。化遂上马，大骂出城，望成都而去。

　　却说关公在麦城盼上庸兵到，不见动静，手下止有五六百人，多半带伤；城中无粮，甚是苦楚。公与都督赵累商议曰：“似此危急，如之奈何？”累曰：“只宜坚守。”正议间，忽报城下一人叫，言：“休放箭，有话来见君侯。”公令放入问之，乃诸葛瑾也。礼毕，瑾曰：“今奉吴侯命，特来劝谕将军：‘凡居人世，须识时务。’今以势言之，将军所统汉上九郡，皆已属吴、魏矣；止有孤城一区，内无粮草，外无救军，危在旦夕。将军何不从某之言，归顺吴侯，复镇荆、襄，可以保全家眷，光显祖宗。愿将军熟思之。”关公正色而言曰：“吾乃解良一武夫，蒙吾主以手足待之，安肯背义投敌贼乎？城虽破，但有死而已！为子死孝，为臣死忠。死归冥路，吾何惧哉！玉可碎而不可改其白，竹可焚而不可改其节。大丈夫身可殒，名可垂于竹帛也。汝勿复言，速请出城，吾欲与孙权决一死战也！”瑾曰：“吴侯欲与君侯结秦、晋之好，同力破曹，共扶汉室，别无他志。君侯何执迷如是？”言未毕，关平拔剑来斩诸葛瑾。公叱之曰：“彼弟孔明在蜀佐汝伯父，今欲杀彼，伤其义矣。”遂令左右逐出诸葛瑾。

　　瑾满面羞惭，急上马出城，回见吴侯曰：“关公心如铁石，不可说也。”孙权曰：“真乃忠臣也！似此鲠直，如之奈何？”言未毕，帐下一人出曰：“某请卜其休咎。”众视之，乃汝南细阳人也，姓吕，名范，字子衡。权令卜之。范取蓍蓍，音诗。草三揲音舌，占成卦象，乃“地水师卦”，更有玄武持应，主敌人远奔。权大喜，乃问吕蒙曰：“卦主彼远奔之义，卿以何策擒之？”蒙笑曰：“卦象正合某之机也。关公虽有冲天之翼，飞不出吾之罗网矣！某已算定这条路了，须得此人守之。若非此人，则有失矣。”吴侯问曰：“卿用何人？可守何处？”试看吕蒙欲用谁人，去守何处，且听下回分解。 

玉泉山关公显圣
　　却说吴侯求计于吕蒙，蒙曰：“麦城四门皆有大路，吾料关公兵少，必不从此路而逃。正北有险峻小路，必从此路而去也。可令朱然引精兵五千，伏于麦城之北二十里；但有敌军至，不可与敌，只可随后掩杀。敌军定无战心，必奔临沮地名。却令潘璋引精兵五百，伏于临沮山僻小路，可成事矣。其余大路已遣将士把守，惟北门只用弱兵守之，关公走北门无疑矣。”权又令吕范卜之。范复卜一卦，乃告权曰：“此卦中主敌人投西北而走，今夜亥时必然擒矣。”权大喜，遂令朱然、潘璋领两枝精兵，各依军令埋伏去讫。

　　且说关公在麦城，计点马步军兵止有三百余人，粮草缺少。是夜，城外吴兵招唤各军姓名，越城而去者数多。不见救兵到来，心中无计，遂与王甫曰：“吾悔昔日不用公言，今遭此危急，将复如何？”甫哭而告曰：“今日之事，虽有子牙复生，亦无计可施也。”赵累曰：“救兵不至者，乃刘封、孟达按兵不发也。何不弃此孤城，奔入西川，再整兵来收复汉上，未为晚矣。”公曰：“吾亦欲如此。”遂上城观之，见北门外小路，旌旗不整，队伍交杂，乃问曰：“此去往北，地势若何？”一人答曰：“此去皆是山僻小路，可通西川。”公曰：“今夜可走此路。”王甫谏曰：“小路有埋伏，可走大路也。”公曰：“虽有埋伏，吾何惧哉！”即下令马步官军，严整军装，准备出城。甫痛哭曰：“君侯于路，小心保重！某与手下百余人，死据此城；城虽粉碎，身亦不降也。专望君侯速来救援！”

　　公痛哭而别，与子关平、都督赵累引手下二百余人，开放北门，奋然突出。比及天晚，吴军见之，不敢阻当，四下逃窜。关公横刀前进，行至初更，约走三十余里，只见下凹处，火鼓齐鸣，喊声大震，一彪军出，为首大将乃丹阳故鄣人也，姓朱，名然，字义封，骤马挺枪大叫曰：“关公休走！趁早下马受降！”公大怒，拍马轮刀来战。未及三合，朱然便走。公乘势追杀，忽然一棒鼓响，四下伏兵皆起。公不敢恋战，望临沮小路而走。朱然回兵掩杀，行不动者，折伤五六十人。走不到四五里，前面喊声大震，一彪军出，为首大将乃东郡发干人也，姓潘，名璋，字文珪，骤马舞刀，向火光里杀来。关公怒激，挥刀相迎。战不三合，潘璋败走。公纵马追杀，忽四下喊声大震，伏兵皆起。公不与交战，急回山路而走。背后关平也到，说赵累已死于乱军中。公不胜悲惶，遂令关平断后，公自当先，随行止剩十余人。行至决石地名，两下是山，山边皆芦苇败草丛杂。时五更将尽，正走之间，喊声举处，伏兵又起。背后朱然、潘璋精兵掩至。公与潘璋部将马忠相遇，忽闻空中有人叫曰：“云长久住下方也，兹玉帝有诏，勿与凡夫较胜负矣。”关公闻言顿悟，遂不恋战，弃却刀马，父子归神。史官有诗赞曰：

　　壮哉熊虎将，赳赳汉云长。功绩过韩、耿，声名重马、张。

　　恩酬曹孟德，死报汉中王。大义参天地，英风播四方。

　　又宋贤作诗以挽关公曰：

　　少年为客离蒲东，济困扶危立大功。赳赳汉朝熊虎将，巍巍当世美髯公。

　　时来官渡惊曹操，数尽临沮遇马忠。大义古今谁可及？令人哀怨泪痕红！

　　又史官庙赞关平曰：

　　烈烈三分将，堂堂百战身。金戈冲杀气，铁马截征尘。

　　报国忠心壮，随亲孝义淳。临沮天数尽，父子共归神。

　　又赞美关公父子之德，仍哭其忠云：

　　当年父子镇荆、襄，吴、魏何人敢跳梁？权欲连和求配偶，操将迁国避锋芒。

　　子凭胆勇宁三国，父仗神威定八荒。不意吕蒙施诡计，可怜忠义一时亡。

　　又赞云长父子忠义诗曰：

　　天生虎将佐炎刘，父子胡为一旦休？千载令人思慕处，巍巍功业等伊、周！

　　自关公父子归神之后，坐下赤兔马被马忠所获，献与孙权。权就赐与马忠骑坐，刀赐与潘璋。其马数日不食草料而死。

　　却说王甫在麦城中，骨颤肉惊，乃问周仓曰：“吾夜梦见主公浑身血污，立于其前，急问之，忽然惊觉，不知主公吉凶如何？”正说间，人报吴兵在城下，将君侯父子刀马前来招安。王甫大惊，与周仓登城视之，果然。王甫仰天大叫一声：“君侯英灵知之乎？吾无计可支也！”言讫，坠城而死。周仓自刎而亡。于是麦城尽属东吴。

　　且说关公一魂不散，悠悠荡荡，乘云而飞。忽至一处，地名荆门州当阳县一座山，名为玉泉山。山上一僧，法名普净，原是汜水关镇国寺长老。是时云游天下，来到此山，见山明水秀，就此结草为庵，每日坐禅参道。止有一小行者，时常下山化饭度日。当夜月白风清，正值三更时分，净禅师在庵中坐禅，忽闻空中有人大呼：“主人何在？”禅师命行者观之，见空中一人，骑赤兔马，提青龙刀，左右随从二将，口中但呼如前言不息。行者回报禅师，禅师知是关公与关平、周仓也。待云头飞至庵前，禅师以手中麈尾击其座曰：“颜良安在？”关公闻言，英魂顿悟，即落云下马，叉手立于庵前曰：“吾师何人？愿求清号。”禅师曰：“昔日汜水关前镇国寺中，曾与君侯相会，今日何不识普净也？”公曰：“某虽愚鲁，愿听清诲。”禅师曰：“昔非今是，一切休论，只以公所行言之：向日白马隘口，颜良并不待与公相斗，忽然刺之，此人于九泉之下，安得而不恨乎？今日吕蒙以诡计害公，安足较也？公何必疑惑于是？”公遂从其言，入庵讲佛法，即拜普净禅师为师。后往往显圣，乡人累感其应，因此就于山顶上建庙，四时致祭。后《传灯录》记云：

