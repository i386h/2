<!-- { "loadSidebar": true } -->
    杨元感之作乱也，後主方重讨辽东，元感进围洛阳，官兵频战不利，城中大骇，议欲出降。时帝在东都，惧其失计，遽往见留守樊子盖，为陈用兵形势，制敌权宜，论元感必败之徵，说都城可守之策。子盖大悦，拜而从之，尔後军谋，一皆谘禀，卒擒元感，帝之力焉。後主归自辽阳，子盖方之行所，邀帝同发，拟相推荐。帝知後主猜忌，不愿多取功名，深自谦，发言恳到，子盖心悟，叹息而罢。於是以军功，奏授正议大夫，迁晋阳宫留守司铠参军。无忌之克敌让封，仲连之立功辞位，比我休德，曾何足云？帝既博通群书，兼善众术，拂黾端策，未询劳於詹尹；推历考度，无假访於山稽。大业十二年，後主幸江都宫，帝私谓诸兄曰：“此行也，不复还矣。”繇是乡里宗族，劝帝起义，帝每自推算，知时命未符，又念叔孙贺之言，故抑而不许。初，李密为杨元感谋主，元感不能从，及闻帝与樊子盖运筹，所揣皆如密意，叹曰：“天下奇才也。”遂遣书招帝，帝笑而不从。诸兄素闻密名劝帝，帝曰：“密虽有才气，未能经远，欲图功业，终恐无成。”
    会唐高祖安抚太原，便留镇守，帝观之曰：“雄杰简易，聪明神武，此可与从事矣。”投刺往谒焉。贾文和之揣君，郦食其之观将：翔而後集，可谓明也。高祖亦虚心结契，握手推诚。周文之得姜牙，载以服；成汤之逢伊尹，告之宗庙，便应爪牙之任，即承心膂之托。高阳贼历山飞来寇，帝从高祖击之，弧弯六钧，箭穿七札，随手必陷，当皆靡乱，神兵掩击，丑虏大歼。熊山之破赤眉，不比其捷；犬邑之摧青犊，未俦其俊。高祖嗟叹，赏赐甚多，军师恺旋，便过帝宅，乐饮经宿，恩情逾重，其後数过辄宿，遂以为常。帝尝夜行，闻有称唐公为天子者，登遣寻索，了无其人；又梦从高祖乘马登天，俱以手扪日月。於是具以状白，并献所撰兵书，高祖大欢，益以自负，置其书於箱箧，後皆按以从事。闻程昱之梦，即以为名；听张良之言，皆纳其策：所谓天授，岂但人谋？
    高祖将举义兵，令帝领徒於城内，义旗建，授中郎将兼司铠参军。陪斩木之经始，奉披荆之缔构，异中涓之受职，同别校之分麾。从破吕州，进授右光禄。师至霍邑，隋将宋老生发兵拒险，军不得进，群下多请引还者，高祖将从之，帝直入切谏，高祖止。决机於龙斗之日，定策於狐疑之辰，笑裨谌之请车，同子房之借箸：实建王业，事符天启。霍邑定，拜寿阳悬开国公，食邑一千户。屠城斩邑，既凭帷幄之谋；开国承家，即启山河之赋。京师平，迁光禄大夫，赐宅一区，钱三百万，彩五千段。灌婴之频从征伐，始拜大夫；去病之累著勋庸，方开甲第。释戈而论俎豆，起桴鼓而立君臣，式是礼仪，允归通博。义宁元年拜礼部侍郎，馀如故。仪刑斯在，命服有辉，肃事南宫，虽懋於春典；司言东掖，更资於夕拜。迁黄门侍郎，馀并如故。职参持盖，位连负玺，茂先之博览图籍，誉满玉堂；务伯之提正纲维，名高琐闼。录前後功效，改封义原郡开国公，增邑一千户，赐良马二百匹，粟万（一无此字）二千石。爰膺嘉赏，遂启大邦，解汉皇之骖，宁比其惠；分吴主之粟，未齐其宠。
    武德元年拜内史令，帝累让不受，改授纳言，又固辞。授上柱国金紫光禄大夫散骑常侍同中书门下三品兼检校并越将军，赐田三百顷，奴婢三百人，彩物二万段，黄金五百斤，别食实封五百户。金章紫绶，玉鼎黄扉，柱国齐元相之班，将军比命卿之服。膺上赏而平军国，坐中枢而议文武，恩荣兼被，时辈莫俦。三年拜工部尚书，馀并如故。差肩八座，配象七星，以百揆之枢衡，参万机之损益，德绩兼备，声望日隆。于时军旅犹殷，宪章未洽，帝尽心翼亮，推诚匡辅：入有造膝之谋，外宏匪躬之义，兴复乎九畴之叙，弥纶乎百度之阙，纲所以克振，令典於是毕修。高祖（阙一字）之，礼绝群彦，进封应（一作晋）国公，加实封八百户，馀并如故。高祖又谓帝曰：“朕在并州之日，恒往卿家，今欲使卿一门三公，用微答主人之意也。”是日封帝长兄司农卿士棱为宣城郡公，次兄行台左丞相士逸为安陆郡公，并食邑一千户。欢比连席之旧，契均同舍之游，酬德逾於二钱，报恩过於一笥。阖门受邑，宁惟吴汉之子孙？举宗毕侯，岂直萧何之兄弟？尔後高祖行幸，常令帝总留台事，兼知南北牙兵马判六曹尚书。相国之处秦中，盖资镇抚；令君之住许下，仍参筹画：具瞻惟允，是谓国钧。
    时帝先缺中闱，高祖亲为求偶，谓帝曰：“隋纳言遂宁公杨达，才为英杰，地则膏腴。今有女贤明，可以辅德，秦晋之匹，不能加也。”於是特降纶言，俾成姻对，高祖自为帝婚主，遣桂阳公主专知女家，降六礼於枢，指三星於金穴。鲁大夫之嫁女，卿士送迎；张公子之取妻，乘舆供帐：作俪於凤凰之兆，相从於孔雀之楼。伐柯则欢其食鱼，流荇则美其巢鹊，是配琴瑟，爰宜室家。钦若有行，即孝明高皇后妃也，始同妫水之聘，终启涂山之业，永言好合，若有神灵之契焉。憬彼涂泥，实惟淮海，襟带全楚，咽喉劲越，虽孙权故业，久黜霸图；而刘濞馀妖，仍多反气。杜伏威初行僭逆，辅公┙继以乱亡，泉薮未惩，萑蒲犹在。帝思俾，遂纡时哲，以本官权检校扬州大都督府长史，赐锦袍宝带一具。尔抚之以诚恕，经之以权略，钩距ウ施，既问羊而知马；纲罗潜设，亦因鱼而得鸿。降北海之渠，未逾期月；尽（一作剿）南山之盗，讵假旬时？然後商旅安行，农桑野次，化被三吴之俗，威行百越之境，轩符节之使，复下於蛮陬；齿革羽毛之琛，还输於王国矣。始高祖之饯帝也。期以半年，及江湖既平，帝将入觐，父老数百人，诣阙上表，乞更留一年。颍川之还借寇恂，临淮之重祈侯霸，俦功语德，彼独何人？玺书褒焉，复留镇抚。
    九年，太宗以储宫统事，徵帝入朝，宠赐频繁，事以殊礼。荆河奥壤，密迩洛，自昔股肱之郡，由来战争之场。飞水初澄，虽免鲸吞之患；丛祠未翦，尚有狐鸣之妖：受委共康，非贤勿授。使持节豫息舒道等四州诸军事豫州都督，赐黄金二百斤。朱︶首途，吏人舞而交谒；皂盖临府，盗贼惊惶而请命。倾巢咸附，阖境肃然，弃戟捐矛，既如张霸之政术；含哺鼓腹，更似岑熙之歌咏。利州都督义安郡王孝常称乱剑南，扇动夷落，孝常诛死，馀党分窜，劫掠未息，朝廷患之。太宗博访群寮，咸以为非帝不可，贞观元年拜利隆始静西龙等六州诸军事利州都督。郡惟遐徼，地实偏陬，寻蜀帝新开之途，经汉主旧烧之栈，渝人ク旅，兽骇禽惊。帝招辑叛亡，抚循老弱，赈其匮乏，开其降首，百城弓而不用，群盗束手而来归。宏以善贷之恩，赦其既然之罪，未移弦望，郡境安。制书褒扬，增邑五百户，赐珍物服玩。黄次公政称长者，裂壤开封；杜伯侯动无闲然，赐书增秩。
    五年改授荆峡沣朗岳果松等七州诸军事荆州大都督。眷兹上流，实惟旧楚，接荆台之跨寺，连渚宫之形胜，一都之会，昔号难治。帝仁化久覃，威名先著，褰帷而十部咸肃，闭阁而万珠皆理。宽力役之事，急农桑之业，狴圄空而京坻实，奸回息而礼义兴。市不倚门，田鑫让畔，人罢讼，咏河上之某棠；游女无思，歌邯悯之乔木：流化实同於二陕，宣风宁止於六条？先是微属亢阳，颇伤时稼，帝亲往长沙寺，迎阿育王像而祈焉。俄而油云勃兴，大雨洪澍，倏忽而四境滂霈，须臾而千里г洽，申虔未窬於晷刻，降福遄同於影响：一州叹骇，称有神明。是知元符未臻，且列於公侯之位；帝道潜契，实冥於天地之德。昔者姬文事纣，行化始自於江沱；晋武平吴，树勋实由於荆土：诚作霸之基址，兴王之窟宅。况复风烟气色，楼台迩翔凤之川；邑里光辉，阡陌通卧龙之境：爰纡不世之主，将建非常之业。夜间乎百物呈瑞，三灵降休，游殷朝之白狼，止酆尹之丹爵。含牙之兽，遁迹於殊邻；同颖之禾，垂苗於近甸：惠爱之德著矣，皇王之迹兆矣。然後白气流而圣人感，黄河清而圣人生。奄有六宫，遂荒三象，化千乘而为万国，抚四海而成一家，起藩屏之会昌，致寰瀛之景福，大矣哉！
    九年，唐高祖崩，帝奉讳号恸，因以成疾，太宗遣名医诊疗，道路相望。医以病候将深，劝令进药，帝因举声大哭，呕血而崩。敬想忠义之风，缅惟臣主之分，求诸古昔，未之闻也。时年五十九，遗令归葬潍，因山为坟，穿足容棺，敛以时服，灞陵之不藏金宝，纪市之无变廛肆，惟圣达节，千载同风。於是具僚失图，阖境哀恸，农商号於野，士女哭於衢，三月停竽瑟之音，再期深考妣之慕。宁止东城故老，安歌对陈氏之祠？复见南岘吏人，垂涕望羊公之碣。太宗闻帝崩状，嗟悼久之，曰：“可谓忠孝之士。”命史官书之，追赠礼部尚书，配食太上皇庙，赠物八百段，米粟八百石，官造灵举，送达故乡。仍委本州大都督英国公李监护丧事，缘丧所须，并令官给。遣郎中一人驰驿吊祭，谥曰忠孝公，礼也。
    天皇大帝嗣膺乾历，光阐帝猷，思盛德而有怀，念元功而载伫，永徽元年改赠使持节都督并汾慈岚四州诸军事并州大都督，余并如故。圣上肇开阴曜，正位坤元，永徽六年又下制赠司空，馀如故。显庆元年又赠司徒，改封周国公，食邑四千户。咸亨元年赠太尉兼太子太师太原郡王，食邑五千户，以潍三百户充奉陵邑，置令丞已下官。夫源流广而津派长，枝叶繁而本根茂。况立德之祀，奄百代而全昌；谋孙之基，冠千龄而首出：与夫东汉外戚，西京异姓，不同年而语矣。文明元年，皇帝临朝，追崇为魏王，食邑一万户。永昌元年，群臣以名号不称，抗表固请，於是上尊号曰忠孝太（一作大）皇。及钟石变声，讴歌有奉，皇帝钦受终之茂躅，御惟新之景命，改正朔而营宗庙，定郊邱而立社稷。聿遵故实，光启鸿名，奉册尊太皇为孝明高皇帝，陵曰昊陵，庙曰太祖。推大功而增大号，奉先之义存焉；享皇极而配皇天，敬始之诚备矣。仍以为千人起邑，名未光於寝园；万户陪陵，班仅齐於令长：思广崇阳之称，更增奉明之秩。圣历二年，下制改昊陵署为攀龙台，加置官属佐吏。滦水将九河齐，桥山与四岳争高，然後肃敬之仪，旁绝於恒数；尊崇之志，上申於罔极：盖天子之孝也，庸小人之可谈乎？
