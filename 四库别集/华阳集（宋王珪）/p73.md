<!-- { "loadSidebar": true } -->
　　加同平章事集贤殿大学士　元丰三年九月丙戌王珪自同中书门下平章事加监修国史　五年改官制以左右仆射为宰相四月癸酉王珪自银青光禄大夫兼门下侍郎同中书门下平章事依前官加尚书左仆射兼门下侍郎　八年五月庚戌左仆射兼门下侍郎王珪薨【宋史宰辅表】
　　绍圣中叶祖洽言王珪于册立时有异论哲宗曰宣仁圣烈妇人之尧舜也其于社稷大计圣意巳定朕巳令作告命明述此防祖洽又言若以珪为无迹则黄履刘拯相继论之矣愿稽合羣情决之独断遂追贬珪又言当时蔡确稍失事机王珪果遂奸谋则神宗遂失正统不知今日神器孰归臣为朝廷明确之功正珪之罪徽宗怒其躁妄【宋史叶祖洽传】
　　初神宗疾革王珪议建储事确与同列皆在侧知状确自见得罪于世隂与章惇邢恕等合志邪谋谓珪实怀异志赖已拥防故不得逞【宋史蔡确传】
　　邢恕乆斥外蓄怒愤间道谒蔡确于邓绪成前恶恕既改御史中丞遂诬宣仁后有废立谋訹髙遵裕之子士京上书讼王珪【宋史邢恕传】
　　惇以邢恕为御史中丞恕诱髙士京上书言父遵裕临死屏左右谓曰神宗弥留之际王珪遣髙士充来问曰不知皇太后欲立谁我叱士充去之皆欲诬宣仁后以此实之惇遂追贬王珪【宋史章惇传】
　　治平二年秋七月乙丑右仆射兼门下侍郎平章事韩琦为南郊大礼使翰林学士谏议大夫王珪为礼仪使【续通鉴长编】
　　初仁宗立上为皇子珪请对而后草诏后有间珪者治平三年九月丙辰上御蘂珠殿召珪设紫花墩赐坐劳问乆之诏中书授珪兼端明殿学士且谕曰执政员阙即命卿矣翌日又赐盘龙金盆一珪皇恐谢上谓曰朕知卿忠纯有守曩者谗语朕今释然故有此赐珪顿首曰非陛下保全何以至此【同上】
　　治平三年十二月乙巳诏以来年正月十九日册皇子翰林学士承防张方平为礼仪使翰林学士王珪撰册文钱明逸书册知制诰宋敏求书寳【同上】
　　邢恕蔡确将谤成宣仁太后及王珪废立事谋已定而无司马光左騐防光子康赴阙过河阳恕乃给康手书称确功既而梁焘以谏议召过河阳恕遂颂确功于焘且出康书为证及恕帅中山置酒诱髙遵裕之子士京曰公知元祐间独不与先公推恩否士京曰不知也又问有兄弟无曰有兄士充巳死恕曰此乃传王珪语言之人也当时王珪为相欲立岐王使士充传道语言于禁中公知否士京曰不知恕因防以官爵曰不可言不知为公作此事苐勿以语人士京庸暗从之及章惇蔡卞将甘心元祐诸人引恕自助遂召还三迁为中丞恕令武臣王棫为髙士京作书上言王珪曽遣士充问遵裕曰不知太后欲立谁遵裕斥去之托为遵裕遗言防给事中叶祖洽亦言王珪于册立时有异论遂追贬珪【宋元通鉴　宋史纪事本末】
　　时元祐元符中诸贤人贬窜死徙略尽蔡京犹未惬意乃与其徒强浚明叶梦得更籍司马光王珪等凡百有二十人等其罪状谓之奸党御书刻石于端礼门【宋元通鉴宋史纪事本末】
　　故事大礼宰臣以下加食邑元丰三年改官制特迁官以宠之时正议大夫平章事集贤殿大学士王珪为银青光禄大夫兼门下侍郎平章事监修国史【宰辅编年录】王珪自熙宁九年冬十月拜左仆射至是年夏五月以金紫光禄大夫尚书左仆射兼门下侍郎岐国公薨于位相神宗九年相哲宗才两月初赠太尉谥文恭墓碑赐懿文为额上辍朝五日礼部言当举哀成服诏以大行在殡罢之六月丁邜赐夀昌坊官第遗表恩泽十人诏给事中陆佃监防葬事并依韩琦例【同上】
　　元丰壬戌五月初三日诏正百职复六聫新除省台寺监官详定官制如被选之人不循分守敢有僣紊执政官委御史台弹奏尚书己下听长官纠防以闻时尚书省官左仆射王公珪右仆射蔡公确左丞蒲公宗孟右丞王公安礼五月十二日左右仆射赴上于都堂是日郎中员外班迎仆射拜防讫各判祥瑞等三案遂引学士两省官贺于防上御史中丞尚书巳下百官班于廷中东西相向引仆射降阶就褥位直省官賛揖朱衣吏引御史中丞出班北向躬致辞贺复位賛拜百官皆拜仆射答拜班退尚书省侍郎巳上两省给舍巳上御史中丞学士巳上皆御赐寓百官就食幕次【文昌杂录】
　　邢恕谤起太皇太后御延和殿谕三省大臣曰皇帝是长子子承父业其分当然昨神宗服药乆因防宰执大小吾以皇子所书佛经宣示是时惟首相王珪奏延安郡王当为皇太子余人无语确有何功若他日复来欺罔岂不为朝廷之害遂谪确英州别驾【邵氏闻见后录】
　　王棫为邢恕教令上书诬宣仁废立事其书一箧皆恕手迹棫于哲宗朝论之得閤门职棫死其子直方出恕手书示所亲自元丰末至宣仁上仙无不被诬者于王珪尤甚【闻见近录甲申杂记】
　　为臣不忠曽任宰臣二人王珪章惇【元祐奸党碑陶朱新语】兄之子珪少孤罕教育有恩后珪贵罕每予书必以盛满为戒云【宋史王罕传】
　　韩魏公守维扬王荆公王岐公为幕客公爱重之初夏芍药盛开忽于丛中得黄縁棱者四朶正紫重跗累蕚中有金蕊绕之土人呼为金腰带云数十年间或有一二朶不常见也魏公开宴召二幕赏之尚少一客俄报陈太傅入境盖秀公也初授卫尉寺丞为过客魏公即召预防后四人相继皆登台辅信花瑞也【东臯杂录】
　　国朝学士苏侍郎二十八登庸卢相今参政王禹玉皆三十八【春明退朝录】




　　钦定四库全书
　　华阳集附录巻四
　　元丰四年冬十二月乙亥慈圣光献皇后禫祭宰臣王珪等上表请听乐不许自是五表乃从之【宋史神宗本纪】元丰八年二月神宗寝疾宰相王珪乞早建储为宗社计又奏请皇太后权同听政神宗首肯三月甲午朔皇太后垂帘于福宁殿谕珪等曰皇子性庄重从学颖悟自皇帝服药手冩佛书为帝祈福因出以示珪等所书字极端谨珪等称贺遂奉制立为皇太子【宋史哲宗本纪】嘉祐六年谏官杨畋论水灾由郊庙未顺礼院亦言神无二主三圣并侑颇违经典请下两制议翰林学士王珪等请如礼官议七年正月诏南郊以太祖定配【宋史礼志厯代名臣奏议】
　　嘉祐八年五月翰林学士王珪言天子之諡当集中书御史台五品以上尚书省四品以上诸司三品以上于南郊告天议定后奏近惟词臣撰议即降诏颇违称天之义臣拟上先帝之諡望先之郊而后下臣之议【宋史礼志厯代名臣奏议】
　　御史赵鼎请递迁真宗配雩祭太宗配祈谷神州用唐故事学士王珪等以为明堂既用严父之道则真宗配天之祭于礼当罢不当复分雩祀之配也【宋史礼志续通鉴长编厯代名臣奏议】
　　治平元年有司议祫禘今在大祥内未应祫明年未禫未应禘乞依旧时享二年二月丁巳翰林学士王珪等奏准诏详定礼院及同知礼院吕夏卿祫禘异议请如礼院所议今年十月祫明年四月禘如夏卿所议罢今年腊祭从之【宋史礼志　续通鉴长编　歴代名臣奏议】
　　神宗之嗣位也英宗之丧未除是岁当郊帝以为疑以问讲读官王珪司马光王安石皆对以不当废珪又谓景德二年眞宗居明德太后之丧即易月而服除明年遂享太庙而合祀天地于圜丘请冬至行郊庙之礼诏用景德故事【宋史礼志　厯代名臣奏议】
　　熙宁三年知制诰宋敏求言奉诏修阁门仪制当御紫宸殿入阁方合典礼学士王珪等议今阁门所载入阁仪者止是唐常朝之仪非盛礼也自是入阁之礼遂罢【宋史礼志】
　　熙宁四年参知政事王珪言南郊乗舆所过必勘箭然后出入此师行之法不可施于郊祀礼院亦言于是凡车驾出入门皆罢之【同上】
　　元丰二年十月二十日慈圣光献皇后崩于庆夀宫是日文武百官入宫宰臣王珪升西阶宣遗诏【同上】
　　元丰七年三月大宴集英殿命皇子延安郡王侍立宰相王珪率百官称贺诏曰皇家庆事与卿等同之珪等再拜谢乆之王乃退王未出阁时帝特令侍宴以见羣臣【同上】
　　嘉祐七年八月御制明堂迎神乐章皆肄于太常学士王珪言今郊庙升歌之乐有金石丝竹匏土革而无木音宜诏有司考乐之失于是下礼官议堂上始置柷敔【宋史乐志　宋史纪事本末　厯代名臣奏议】
　　大祠与国忌同者有司援旧制乐备而不作学士王珪等以为社稷国之所尊其祠日与别庙诸后忌同者伏请亦不去乐诏可【宋史乐志　厯代名臣奏议】
　　初礼部奏科名以四百名为限又诸科杂问大义侥幸之人悉以为不便知制诰王珪奏曰国初取士大抵唐制比年官吏猥众故近诏限四百名以惩其弊且诸科既不问经义又无策试止以诵数精粗为中否则其専固不达于理安足以长民治事防前诏诸科终场问本经大义十道九经五经科止问义而不责记诵皆巳着于令言者以为难于遽更而图安于弊也惟陛下申敇有司固守是法毋轻易焉【宋史选举志厯代名臣奏议】
　　熙宁二年令诸军余粮愿籴入官者计价支钱复储其米于仓王珪奏曰外郡用钱四十可致斗米于京师今京师乏钱反用钱百坐仓籴斗米此极非计司马光曰坐仓之法葢因小郡乏米而库有余钱故反就军人籴米以给次月之粮出于一时急计耳今京师有七年之储而府库无钱更籴军人之米使积乆陈腐其为利害非臣所知吕惠卿曰今坐仓得米百万石则减东南岁漕百万石转易为钱以供京师何患无钱司马光争之不从【宋史食货志】
　　熙宁五年神宗论兵法曰岷河蕃部族帐甚众傥抚御咸得其用可以坐制西夏陜西极塞傥防合训练为用兵之势以忾敌人彼必随而聚兵以应我频年如此自致困弊兵法所谓佚能劳之者也王珪曰傥如圣策多方以误之彼既疲于防集而我无攻取之实久之必不我应因尔举兵若蹈无人之境矣帝曰此正晋人取呉之策也【宋史兵志】
　　吴充与王珪并相珪忌充隂掣其肘【宋史呉充传】
　　李宪欲再举伐夏帝以访辅臣王珪曰向所患者用不足今朝廷捐钱钞五百万缗以供军食有余矣王安礼力争之上悟而止【宋史王安礼传　宋元通鉴　宋史纪事本末】
　　时方议濮王典礼韩琦欧阳修议尊崇之王珪等议宜如先朝追赠期亲尊属故事范纯仁言宜如王珪等议不听纯仁还告敇家居待罪【宋史范纯仁传厯代名臣传】
　　诏两制议濮王典礼翰林学士王珪等相视莫敢先发司马光奋笔书曰为人后者谓之子不得顾私亲宜称为皇伯髙官大国极其尊荣议成王珪命吏以手藳为案既上与大臣意殊【宋史司马光传　续通鉴长编宋元通鉴　宋史纪事本末　司马光行状】
　　李舜举入奏罢兵退诣执政王珪迎劳之曰朝廷以边事属押班及李留后无西顾之忧矣舜举曰相公当国而以边事属二内臣可乎【宋史李舜举传　宋元通鉴　宋史纪事本末】开封鞫相州民讼事蔡确言事闗大臣非开封可了遂移御史台中丞邓润甫御史上官均同按之与府狱同王珪奏遣蔡确诣台参治确煆炼为狱润甫均不能制【宋史蔡确传】
　　蔡确尝从呉处厚学赋及确作相畧无汲引意王珪用处厚为大理寺丞防王安礼舒亶相攻事下大理处厚知安礼与珪善论亶自盗确密遣达意救亶处厚不从确怒欲逐之未果珪请除处厚馆职确又沮之珪为永裕山陵使辟掌牋奏确代使又黜之【宋史呉处厚传】
