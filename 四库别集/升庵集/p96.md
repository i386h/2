<!-- { "loadSidebar": true } -->
　　陈蕃初爲青州太守郡人周璆字孟玉髙洁之士郡守召命莫肯至惟蕃能致焉特爲一榻去则悬之后爲豫章太守不接賔客惟徐穉来特设一榻去则悬之右二事相类蕃平生所接賔客亦罕矣○愚谓蕃亦痴矣爲郡守采一郡之风謡爲宰相以天下爲耳目若闭阁悬榻乃干木泄柳之所爲岂郡守宰相之事乎宦官之祸其及宜矣
　　综理
　　综机缕也所以持经而施纬使不失条理者也三苍解诂综理经也谓能綂理众务爲综理汉宣帝综核名实晋陶侃综理微密是也○综理经纶皆以织喻人事卤莽灭裂皆以耕喻人事
　　批亢虚
　　鬭者方相亢拒则排批之使解虚者两敌距鬭力所不及之处之虽欲鬭势不能不解○一说亢音吭所谓扼其吭而夺之也
　　饭罋
　　曾南丰文集引山东谚云霜淞打雾淞贫儿备饭罋盖以雪淞爲丰登兆也东坡除夜雪诗春雪虽云晚春麦犹可种敢怨行役劳助尔歌饭罋正用此谚语王十朋注乃云山东人以肉埋饭下谓之饭罋此真齐东野人之语也
　　瓯防
　　荀子大略篇流丸止于瓯防流言止于智者注瓯防皆噐也扬子方言陈魏郑宋之间谓防爲防瓯防谓地之坳坎如瓯防也汉旧仪颛顼有三子生而亡去爲疫鬼一居江水爲疟鬼一居若水爲罔两一居人宫室区隅沤防善惊小儿沤与瓯通盖倾侧窳下之地边塞之地有瓯脱亦取窳下之义
　　短人
　　孔子家语僬侥长三尺短之极也而荘子注云务光长八寸论衡及何承天纂文云张仲师长尺二寸近于诬矣宋史吕夏卿年老身形渐缩如小儿小说载岭南鸡窠鹤发翁亦缩如婴孺此非常理所格也
　　君形
　　淮南子画西施之面美而不可恱规孟贲之目大而不可畏君形者亡焉君形者亡犹荘子云尊足者存也
　　闹扫
　　闹扫髻名亦犹盘雅堕马之类也唐诗还梳闹扫学宫妆独立闲庭纳夜凉手把玉钗敲砌竹清歌一曲月如霜三梦记
　　伐国之女
　　李德裕云自古得伐国之女以爲妃后未尝不致危亡之患何也亡国之余焉能无怨气其开基之先皆一时之杰其渎鬼岳祗爱其血食忿其灭亡故能爲厉必生妖美之色以蛊惑其君而危亡之晋之骊姬楚之夏姬息妫苻坚之清河公主侯景之溧阳公主隋文帝之陈夫人皆是物也史蘓所谓我以男戎胜彼彼必以女戎胜我隋书曰兴门之男衰门之女信矣杜牧集载陈希烈桂娘事尤异
　　范蠡西施
　　世传西施随范蠡去不见所出只因杜牧西子下姑蘓一舸逐鸱夷之句而附防也予窃疑之未有可证以折其是非一日读墨子曰呉起之裂其功也西施之沉其美也喜曰此呉亡之后西施亦死于水不从范蠡去之一证墨子去呉越之世甚近所书得其真然犹恐牧之别有见后检修文御览见引呉越春秋逸篇云呉亡后越浮西施于江令随鸱夷以终乃笑曰此事正与墨子合杜牧未精审一时趂笔之过也葢呉既灭即沉西施于江浮沉也反言耳随防夷者子胥之谮死西施有力焉胥死盛以鸱夷今沉西施所以报子胥之忠故云随鸱夷以终范蠡去越亦号鸱夷子杜牧遂以子胥鸱夷爲范蠡之鸱夷乃影撰此事以堕后人于疑网也既又自笑曰范蠡不幸遇杜牧受诬千载又何幸遇予而雪之亦一快哉
　　西施
　　刘长卿题西施障子曰窓风不举袖但觉罗衣轻二语虽太白可颉颃也
　　旋波移光
　　旋波移光越之美女与西施郑妲同进于呉王肌香体轻饰以珠幌若双鸾之在烟雾
　　丽色
　　琼英腻雪莲蕋莹波露濯蕣姿月鲜珠彩【郑德璘妾韦氏】
　　半面
　　东观汉记应奉尝诣袁贺贺时将出行闭门造车匠于阁内开扇出半面视奉去后数十年于路见车匠识而呼之今人云半面之识本此事
　　武后生牙
　　唐类表载李近仁贺武后新牙更生表云易有四营金牙爲夀考之象诗具六义玉齿载神仙之謡还年而辅车不亏却老而瓠犀仍出坚而不脆闻于导养之方落而更生得自灵飞之散乞宣示海内仍録付史官史称武后年七十盛自拂拭不觉衰耗始信夏姬之年逾七十而鸡皮三少犹与巫臣生女后嫁叔向北史胡后年逾不惑而妖蛊若二八是三人者贵爲君配而其行乃花鸨梨姏之所耻而不爲然天乃祐之以诲淫之具亦理之不可晓者
　　甄后
　　魏甄后慧而有色先爲袁熈妻曹公屠邺令疾召甄左右曰五官郎将已取去孟德叹曰今年破贼正爲奴后乃甄防女初未嫁熈日拟昏子建其后爲文帝后以妬死子建思之不忘作感甄赋明帝甄出也见此赋改名洛神云甄氏何物一女子致曹氏父子三人交争之如此
　　十眉图
　　唐明皇令画工画十眉图一曰鸳鸯眉又名八字眉一曰小山眉又名逺山眉三曰五岳眉四曰三峰眉五曰垂珠眉六曰月棱眉又名郤月眉七曰分梢眉八曰涵烟眉九曰拂云眉又名横烟眉十曰倒晕眉东坡诗成都画手开十眉横云郤月争新竒
　　翠足粉胷
　　刘勰云缀金翠于足跗靓粉泽于胷臆以喻失其所施也然今之妓女金翠缀足粉泽靓胷盖恒饰也古所谓倡优后饰犹未若今世之甚乎
　　黄眉黒妆
　　后周静帝令宫人黄眉黒妆至唐犹然观唐人诗词如蘂黄无限当山额又额黄无限夕阳山又学画鸦黄半未成又雅黄粉白车中出又写月图黄罢其证也然温飞卿诗有豹尾车前赵飞燕柳风吹散鵞间黄之句王荆公诗亦云汉宫娇额半涂黄事已起于汉特未见所出耳又幽怪録神女智琼额黄
　　弓足
　　墨荘漫録考妇女弓足起于李后主予按乐府双行纒知其起于六朝张禺山云史记云临淄女子弹弦跕屣又云揺修袖蹑利履意古已有之再考襄阳耆旧传云盗发楚王得宫人玉屐张平子赋云金华之舄动趾遗光又云履蹑华英又云罗袜蹑蹀而容与曹子建赋罗袜生尘焦仲卿妻诗足蹑花文履繁钦诗何以释忧愁足下双逺游梁武帝莫愁歌足下丝履五文章卞兰美人赋金蕖承华足陶潜赋愿在丝而爲履附素足以周旋崔豹古今注晋世履有凤头重台分稍之制唐诗便脱蛮靴出翠帷又丽情集载章仇公镇成都有真珠之惑或上诗以讽云神女初离碧玉阶彤云犹拥牡丹鞋应知子建怜罗袜顾歩褰衣拾坠钗李义山诗浣花牋纸桃花色好好题诗咏玉钩陶南村谓唐人题咏略不及之盖亦未之徧考也
　　又
　　六朝乐府双行纒其辞曰新罗綉行纒足趺如春妍他人不言好独我知可怜唐杜牧诗云钿尺裁量减四分碧琉璃滑裹春云五陵年少欺他醉笑把花前出画裙段成式诗云醉袂防侵鱼子缬彯缨长戛凤皇钗知君欲作闲情赋应愿将身脱锦鞋花间集词云慢移弓底綉罗鞋则此饰不始于五代也明矣或谓起于妲己亦非
　　素足女
　　太白浣纱女诗一双金屐齿两足白如霜又越女词云屐上足如霜不着鸦头袜又云东阳素足女防稽素舸郎予尝戯谓太白何致情回盼此素足女再三张愈光戯答云太白可谓能书不择笔矣聊记以饷一笑予尝题浣女图诗纯用太白语意红顔素足女两足白如霜不着鸦头袜山花屐齿香天然去雕饰梅岑水月妆肯学邯郸歩匍匐夀陵傍盖窃病近日学诗者拘束蹈袭取妍反拙不若质任自然耳
　　天苴
　　张仪传苴蜀相攻注引谯周曰天苴即天巴也○苴即巴字苴曰天苴汉曰天汉栈曰天栈山名有天谷天隳石有天牙盖言其髙且险也
　　镣子
　　宋仁宗防后苑还宫索浆甚急宫嫔曰大家何不于外宣索而受渴仁宗曰吾屡顾不见镣子恐问之则所司有得罪者呜呼仁宗信仁矣哉近世有达官因庖丁治葱不如法笞之立死复有烹羊胃欠毙之于狱噫一介书生侥幸一官而视人命如草芥不有人祸必有天刑亦何不思之甚哉按尔雅银之美者谓之镣镣子亦庖人之别称力吊切
　　容头过身
　　汉书虞诩疏公卿巽懦容头过身盖以猫犬喻之凡猫犬鑚穴头可容身即过矣
　　薛越
　　荀子货财粟米者彼将日月栖迟薛越之中野我今将畜积并聚之于仓廪贾闰甫谓李宻曰民以食爲天而有司曾无爱惜屑越如此通鉴注屑越犹言狼籍而弃之也○薛说文草名相如赋薛莎青藾注薛藾蒿也越草也可以爲布文选焦葛升越弱于罗纨
　　通名刺曰谒
　　说文谒白也増韵访也请见也古者请见必有辞书之方防使将命者通名故汉有谒者袁盎传上谒注若今通名也史记娄敬欲见汉王或使之易衣敬曰敬本衣帛则衣帛见敬本衣旃则衣旃见今舎旃褐假鲜华是矫常也不敢将命者惊而失谒谓失其通名之刺也
　　等身书
　　宋贾黄中幼日聪悟过人父师取书与其身相等令读之谓之等身书张子野词等身金谁能买此好光景
　　寒食火禁
　　容斋随笔谓寒食禁火不由介推其言似矣近观十六国春秋石勒下令寒食不许禁火后有氷雹之异徐光曰介推帝乡之神也歴代所尊未宜替也宜令百姓奉之勒又令尚书定议以闻韦防曰子推忠贤令緜介之间奉之于天下则不通矣勒从之令并州复寒食如初容斋岂未考此耶然勒禁天下寒食而至隋唐已复禁改火观隋李崇嗣普天皆灭焰匝地尽藏烟之句及元稹连昌宫词自注唐时京城寒食火禁以鸡羽入灰有焦者皆罪之亦极严矣火禁迨今则絶不知而四时亦不改火自元人入中国卤莽之政也然寒食不必复改火乃先圣节宣天道者可因元人而废之乎
　　拍张
　　南史王敬则脱朝服袒裼以绛纠髻奋臂拍张武帝不恱曰三公岂宜如此敬则曰臣以拍张得三公不可忘拍张也拍张盖手搏捽角之戯又何僴拍张赋曰东方曼倩发愤于侏儒遂与火头食子廪赐不殊载籍中说拍张者惟此二处人亦罕知
　　狗脚猪肠
　　髙澄侍宴以大觞属孝静帝帝不胜忿曰自古无不亡之国朕亦何用生爲澄怒曰朕朕狗脚朕○宋洪迈铜雀瓦砚铭曰元魏之东狗脚于邺吁其瓦存亦禅千劫○铜雀砚曹操台瓦巳不可得宋人所收乃髙欢避暑宫氷井台香姜阁瓦也洪容斋铭可证余得一瓦上有香姜字又见京师人家藏一瓦有元象字元象孝静帝年号也○狗脚可对猪肠侯景骂韩轨噉猪肠儿
　　朋党
　　君子有朋而无党小人有党而无朋易曰朋至斯孚语曰有朋自逺方来朋者君子之善类也语曰君子不党又曰羣而不党党者小人之凶类也后世朋党二字连称以困君子名实皆紊矣
　　节妓
　　唐小说赵嘏甞惑一美姬名青娥后爲浙帅所得嘏及第以一诗箴之曰寂寞堂前日又曛阳台化作不归云当时闻说沙叱利今日青娥属使君浙帅使送归之逢嘏于横水驿姬抱嘏恸哭而絶又薛宜僚使新罗至青州悦一妓段东美赋诗曰阿母桃花方似锦王孙草色正如烟频梦东美感疾卒于外槥至青州段奠之一恸而卒青娥东美可谓节妓矣汉之蔡文姬陈之乐昌公主九原如见之岂不汗顔乎
　　登科故事
　　分甲第自兴国八年王世则榜始御殿唱名自雍熈三年梁颢榜始赐宴自太平二年吕防正榜始【梁颢宴于琼林苑吕防正宴于开寳寺遂为定制】给金吾卫士送归第自蔡齐榜始刻登科録自霍端友榜始
　　制防入等
　　宋之制防虚第一等以待伊吕之流其入等者惟蘓氏轼辙兄弟呉育范百禄李垕终宋世仅五人而蜀居其四盖二蘓范李皆蜀人也
　　陈烈
　　陈烈御僮仆如賔客升庵曰君子恭近于礼矜庄殊序待僮仆如賔客待賔客宜何如也孔子与上大夫与下大夫不同言君在与过位不同敬此所谓泛应曲当也出门如见大賔使民如承大祭未出门未使民只是申申夭夭也
