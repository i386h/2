<!-- { "loadSidebar": true } -->
　　黄门【一作门下】朕闻上古圣王之政【一作致】理则教之以战陈之以兵盖威不詟而服不顺也故始于禁暴终于革【一作伯】斯不得己而用之朕以寡昩诞膺鸿业思欲率于动静归之教化岂要荒之外弃为匪人而亭育之中视则如子罔不遵我文轨修其贡赋歳时相望道路抵【一作砥】属而黙啜素称桀鷔鸣镝于狼居顷自怀柔屡【一作献】书于象魏朝廷所以许其通好议以和亲使臣累赍缯帛侍子令袭冠带庶中国无事长城罢守戢干戈而销劒防者朕之意焉岂谓我盟不渝尔约斯背伊庭之际遂敢侵轶西北偏偶尚闻啸聚虽摧其精锐而困于围逼此不虞之失也朕甚【一作尝】怜之犬羊无亲不可恃信而轻敌熊罴有勇咸能宣威而制胜朕由是询卿士之奏揽英雄之心谋元帅而得佐军恢逺图而举长防随时之义其在豫乎兵部尚书兼紫微令监修国史上柱国梁国公姚崇天降【一作假】其才日新厥徳礼义为本居有四邻【一作科】謩猷是先坐知千里以仲山甫之操管夷吾之能智涌泉而不穷精贯日而愈励信庙堂之柱石鼎鼐之盐梅必能奋尔六竒光我三杰可持节灵武道行军大防管管内诸军咸受节度右领军卫大将军兼检校单于大都防镇守军使张知运寛厚沉毅外方内直威而勇决自慑单于之台惠则无循咸仰将军之树可中军副大揔管权检校原州都督李钦宪家承将相器兼文武求古人之节临事不囬读前史之言好谋而断可佐军副大揔管检校左威卫将军灵州都督吕休璟惯知邉要乆探戎律诚期报国去病安用家为奋不顾身伯昭不持贼遗可右军副大揔管左骁卫将军论弓仁右金吾衞大将军勿部珣左领军衞郎将摄本卫将军张直【一作真下同】楷单于副都防臧怀亮右领军卫中郎将王海濵前朔州刺史刘元楷右武卫郎将杨楚客并州定清府果毅元萧然等颇牧为用闗张其敌怀才倜傥尝邀百胜之功立志经营备习九章之训弓仁及询并可前锋防管直楷可左虞侯揔管怀亮可右虞侯防管海賔元楷楚客萧然等并可行军揔管大仆少卿田崇壁鄜州刺史韩思复等强力从政精心在公知无不为利有攸往入敷事典省阁称其闲练出综条察吏人【或作官吏】畏其严明崇壁可兼行军长史思复可兼行军司马兵部郎中李休光司勲郎中张敬忠兵部员外郎王上客刑部员外郎杨钦明江州别驾李邕等或特达珪璋所谓登坛之寳或翩翻书记曽闻及霤之词可以光賛出车宣入幕并可行军判官灵武军兵加满十万人旧马既少宜于内外闲廐抽壮马添满六万疋原夏等州要害处亦量加马其后军兵六万人马二万疋先来防定宜令衞尉卿李延昌左羽林将军杨敬述等至冬检阅且当处团结待后进止其有先锋破贼斩馘摧坚功效烛然者并委军将便定功赏不须限以常格惣管以下有损失兵马不能力战弃军逃命者便杀【一作斩】其有弃军入贼不能【阙】死节者妻子依叛縁坐法凡此和众誓于师兵统燕犀冀马之雄屯斩蛟挈鼋之勇皷鼙沸野旌旗彗云岂式遏于河塞方震惊于沙漠于是乎善醪以信之芳饵以赏之戮扬干之仆必行其令持穰苴之兵不枉其法坚壁清野则投石而有余追奔逐北则扫尘而无类俾权宜于阃外仍布告于天下蹔劳永逸在此行焉主者施行【开元二年三月十八日】
　　一作皆唐大诏令
　　命薛纳等与九姓共伐黙啜
　　黄门朕闻天所与者奉天命而不违人所弃者顺人心而必伐由是古先帝王光宅区县实仗威武用清荒戎时义逺矣黙啜以叛亡饿防忍遗孽敢迷声朔独匪人臣祸皆所召祅不自作举其巢穴尽是离心瞻我阙庭相望内面犹窜身于寒苦且寄命于旬时当胡运之已穷在轩兵而可逐九姓部落等忠诚贯日义烈闻风数其擢髪之成于屈指之计请除骄子累遣使臣摧锋而愿先驱蓄锐而期后命右羽林军大将军朔方道大防管薛纳左卫大将军安北副大都防兼郯王府长史平郡公张知运右羽林军将军兼凉州都督赤水大使杨敬述右骑卫将军论弓仁左武卫将军大武军大使于仁誓右武卫将军丰安军大使杜賔客丰州都督西受降城使吕休琳【一作璟】胜州都督东受降城使邵宏左金吾卫大将军廻纥伏帝匐右【一作左】卫大将军浑元忠左卫大将军似和舒右武卫将军兼贺兰州都督契苾承祖等或出将入相有经济之才或敦诗説礼有韬钤之筭或嫖姚仕汉有遮虏之勲或由余入秦有伐戎之防谋彼元帅择于佐军可以授旗遂行推毂而进纳可中道大揔管賔客宏休琳等为副知运可东道大揔管弓仁仁誓为副敬述可西道大揔管伏帝匐元忠和舒承祖等为副各领马匹五万人与九姓计防三军既整百道齐入吴钩楚练照曜隂山之冀马燕犀张皇穷汉之地况彼冦恶积我师义动知存亡者观其兆摧枯朽者鲜其力庶使疆场罢候从此息人邉鄙不防【一作虞】因而尽敌布告天下咸遣知闻主者施行【开元四年正月二日】
　　一作皆唐大诏令
　　赐将士书
　　与昭义军将士书　　　　　白居易
　　勑昭义军节度下将士等当军将士与诸道不同自经艰难多易将帅而忠顺之节未尝有亏朕每思之无时蹔忘卢从史为卿主将作朕藩臣权位尊崇恩宠优厚而乃外示恭顺内怀奸邪刻剥军中暴殄境内朕以君臣之道未忍发明为之含容颇有年月近又茍求起复请伐【集作讨】恒州与贼通谋为国生患自领士马久屯行营收当军赏设之资加本道刍粟之右不为公用尽入私家此则主将之恩于卿何有臣子之分负朕实深卿等辨邪正之两端识逆顺之大义抱忠勇者耻居其下守名节者愤发于中失三军之心已闻大去犯众人之怒果见不容逺察事宜备知诚欵兴言嘉叹至于再三其当军将士等赏设已有处分上自将校下及士卒各励尔志再思朕言卿等从【集作承】前已来常保忠贞之节自今以后永为心腹之军宜念始终副兹嘱望故今宣慰宜并悉之夏热卿等各得平安好遣书指不多及
　　同前
　　勑昭义军节度下将士等卿等乆在行营乍无主将而士旅辑睦军垒安宁足彰守正之心尤见尽忠之节以此叹嘱劳于寝兴孟元阳是朕信臣为国良将威畧可以慑孽慈和可以牧师人累着忠勤克谐朕命为其主帅必副羣情况卿等同奸邪乆困贪暴宜以仁贤之帅抚卿忠义之军靖思元阳无出其右今授元阳检校尚书右仆射充卿等当道节度使勉同王事以慰朕怀乌重特効忠诚深宜奬擢今便授河阳节度使兼御史大夫故令宣慰并宜知悉
　　与昭义节度亲事将士等书
　　勑昭义军节度下亲事将士等卢从史受恩至重负国至多众所不容追令赴阙朕以误曽任使贵全始终今则止于贬官此亦【集作盖】曲从寛典卿等抱忠怀义朕所素知顷以诸营同事从史三军一体俱是王臣既不相干又能自効朕方优赏以酬功勲何至不安有此疑惧必恐从史已追之后元阳未到之间卿等当营乍无主将或被外人扇诱遂令众意忧疑势使之然事非获已朕虽在此逺见军情料卿本心必无此意况元阳勤俭恤下寛厚爱人乆在河阳甚近泽潞元阳臧否卿等合谙以卿忠义之军故择仁贤为帅已有诏防宣谕元阳若到行营一无所问乃至将士家口亦令优防安存卿复何忧必得其所况昭义将士艰难已来保守忠贞未尝亏失天下称叹卿已【集作亦】自知又卿父母妻儿家田坟墓一物已上并在潞州仓卒【集作顷刻】之间岂忍便弃朕之此语卿宜细思各相勉谕同保忠顺计元阳已合到彼卿等便取元阳指挥想卿等心必副朕意故令宣慰宜并知悉
　　授恒州节度下将士等书
　　勑成徳军节度下将士等朕以王者之道与物无私若违命执迷则罔有容舍若知非改悔则无不舍容【集作宏】不穷无告之人不塞自新之路顷属奸臣从史谋遘异端致使恒阳隔于恩外六郡之地皆废农桑三军之人并罹锋镝朕每一念至中心悯然今卿等继献表章逺输诚欵省承宗之勤恳难阻其情思武俊之功劳不能无念况事因诖误而理可哀矜今已降制书各从洗雪承宗仍复旧官爵充恒冀深赵徳棣六州观察使成徳军节度使将士等官爵实封并宜仍旧待之如初卿等各宜恊力同心知恩感徳共保终始称朕意焉故令宣慰宜并知悉
　　与韩君雄书　　　　　　　郑　畋
　　勑魏博权知兵马留后韩君雄及将士等何全皥借祖父之余基受朝廷之重寄身居节制位极公台所宜虑危图安忘私济众乃骄矜失道满假为心刻削衣粮恣行杀戮致三军之怨怒乗马匹以奔迯忽此败亡良可惊叹君雄素闻竒节乆着威声权于众情主彼留事果能抚安戎旅镇定军城将士等义激英雄名光壮武虽从权而选帅终请命以闻天况知乂宁尤用嘉瞩今遣髙品康道伟等专往宣慰其他绩议指挥想宜知悉秋凉卿比平安好否遣书指不多及
　　与张文裕及魏博军书
　　勑文裕及魏愽三军将士等骆全讽至知全皥纪纲失制军府离心众议不容脱身潜遁再三省问惊叹良深且何氏一门将相三代进韬则首推诚义敬则累建勲庸全皥绍袭其芳主张军旅亦能输心向义赴难兴师虽无荡定之功颇着勤劳之节朝廷念其壮武益以官荣位列上公宠兼台座一时之美无以过焉岂为【疑作谓】弛慢生灾骄荒致患鼓师徒之怨怒贻祖父之包羞三军将士等义勇无伦忠贞有素负山西之壮气因河北之威声必当洞明祸福之源深惜变更之体因以物情积愤军令乖张不可保安致兹骚动大凢防人者则父母虐我者则仇讐训传所言古今无异何全皥既败戎律即当举正朝章韩君雄若合羣情权可主其留事【一作务】更俟奏报当有指挥将士等切宜禁戢兵戎肃清疆境勿因惊扰妄有杀伤特遣髙品康道伟等专往宣慰言不尽意当识朕怀秋凉三将军士等各得平安好遣书指不多及





　　文苑英华巻四百五十九
　　钦定四库全书
　　文苑英华巻四百六十　　宋　李昉等　编诏勑二
　　朝集使
　　处分朝集使勑　　　　　　苏　颋
　　勑朝集使等朕自临万邦倐已三载何尝不兢兢业业励精政道思欲弃末敦本阜俗安人寰瀛之间日月以继所以急于农务不夺人时富而教之庶乎可致夫苛政甚于猛虎贪人比之蝥贼顷虽临轩遣使【诏令作临遣使臣】未能澄正此或刻以害物或扰以妨农或背公向私或全身养望至使钱糓不入杼轴其空损瘠相仍流庸莫返且四方事广一人独化共理之寄非卿而谁卿等至州逓相朂勉【诏今作励】勤恤孤弱劝率耕桑各効清勤无或隳废【诏令作怠开元三年三月十五日】
　　同前　　　　　　　　　　张九龄
