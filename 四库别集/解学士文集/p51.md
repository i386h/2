<!-- { "loadSidebar": true } -->
　　吉水徐氏大族也其先金陵人元初有字平远者揭文安公称其明达轩伟亲贤好士周人之急或防以政迎辨理解大德初活饥民官横浦隆盐法利害上府议有织金文绮之赐开新场以便民民甚怀之其母年九十余辞荣归飬终丧改官富州屡摄州事大治百姓颂其羙上官荐其能其家世以尚书传授故达于政事使之通显当不在汉黄丞相下文安公富州人也即今之丰城公得其实故常自负以为确论于是郡大守率乡人士题其门曰好义之家而表其所居之坊曰普惠时元仁宗皇庆壬子也平远诸子皆克肖而孙城南书经学有名又讲于雪臞高先生高先生故宋儒有节槩城南学行銏进遇乱与先公筠涧于文水之西日为歌诗更唱迭和伤时抚事自视虽屈平杜子羙不其相远也城南子学皋尤为乡里所敬服令子叔通谓其家世好善本于孝友之绪余所谓亲亲而仁民也其弟叔逊叔迪合口一辞推原是意名其所居之堂曰孝友来京师请予记之予观世之为善者其用心诚伪不可知亦观其所咸登何如以知之矣自予耳目之所及乡之人自大德以来以活饥民得官者亦有矣求如平远得人称道至以黄丞相比之则未之有也有为善之名而富贵一时者又多有之求如平远数世之后子孙益盛而推广其志则未之有也盖其活人之心重以周而得禄之心轻以少而富贵之福其躬者又未极其报宜有其誉于当世而有传于后世本其好善之诚也不然自皇庆壬子距今九十余年徐氏之好义如一日而子孙之孝友彬彬出其门也此岂人力也哉継自今登斯堂而无媿于门者固不可以自负不益当有所勉其有媿于心者即不可以自懈而尤当有所惩盖或有愧于其心者不幸者也岂可以甘于自弃而无悔也哉此叙通名堂之意也或曰言孝必言友何也曰上堂具甘旨而飬其亲其同胞失所父母食之且不能下咽以即一事而观之孝者必友不友者必不能孝也又曰言好义而必本于孝友何也曰人有散金帛慷慨赴人之急而与兄弟争锥刀之末有喜声名结宾客而亲族流离曾莫之恤其至其亲亦漠然者则其好义皆伪而已予甞从徐氏父子兄弟与其宾客故人宴饮于兹堂之上而俯仰无愧者皆非世俗之所能比也 

　　○熊氏孝友堂记　 【癸未】 

　　吾邑熊氏为旧家少时识性字与先君子往来笃厚人也其嗣于建克肖其父与予往还今二十年间相継物故不可复得矣然固谓其当必有贤子孙也乃闻子建令嗣宣行宜恭奉其母慈克自树立兄弟自相友爱宜恭尤颖敏嗜学从师授经恂恂然儒者其祖父之积累而未享其荣者岂不在于兹欤又不出予之望外不能不为之深喜也宜文以事来京师宜恭实从之行将归乃俱见予寓舍且以孝友堂记为请曰愿有励吾夙心也余为之益喜方子建之亡也诸孤藐然故人视之为之叹息而今皆卓然知所学学而知所务固非口耳之呫毕而识圣贤之指归视闻过庭之训者乃有所不及岂不重有可羡欤舜之所以为舜者孝友而已推是道也以之治身以之治天下国家安往而不在哉彼有兄弟者以情欲利害之私启妻子谗邪之间家之不和身且不保者吾见尚多也由不念其亲而亲而致然也然固有孝于初而或变于暂或沦于久者又在其心几微之闻耳宜恭兄弟所当知也 

　　○双璧堂记　 【癸未】 

　　文与行或不两成名与位或不两得草木之生同本者或不两荣而艺之精者或不两能故凡事之羙者必不得两全而物之羙者必不两相似尾生孝已又称于文学蒙庄鬼谷或失于荒唐随光无位而名立齐景无足称焉东西枝荣悴之不同兑之戈不能为和之弓也事之羙至于两全物之羙至于两相似而莫能优劣之非天下之至难遇者欤有人于此文行名位精艺无不两得者是一人之身未足以为难也若嘉禾之异亩同颖贤人之异体同气并出于一时盛世以为上瑞丰家以为奇祥始以为至难者谓和气之锺而积善之度也金川有裵氏忠厚之家兄弟之贤曰子彦子俊子彦今年以孝感丞考续来京师其弟就省之过论故旧之间嬉游登览之际观其言行之可信容止之可敬怡愉而不狎眤直义而不诡随□同心孝事其母有闻于时人皆曰裴氏兄弟非所谓双璧者欤非所谓难其兄难其弟者欤其清华润泽温栗可嘉又岂若彼羙姿仪为交友同车共载谓之连璧者有虞之盛称元恺周室之隆称伯季皆兄弟之并羙昭昭于简编今当重其人而敬之者裴氏双璧之羙者皆当称道之在当时以为风俗之劝奖在后世以为简策之光辉与虞周并隆不亦韪欤于是吾友侍讲金君幼孜名其堂曰双璧为子俊彰厥善而子彦之羙益着中书舍人吴君平仲为篆书之而予亦不辞而记之 

　　○胡氏寿安堂记　 【癸未】 

　　芜湖之塔塘乡故家胡氏世业儒术其字景濂名湜者今为给事中曰均与先生名锡者其尊君也今年七十有四矣长子景声友顺于家既尽其孝飬而景濂夙夜孜孜以啚无忝以啚显扬以飬其志焉宜乎均与耳目聪明而其身无不安意气悦豫而心无不安乡之老者肩随论接而安其仪刑少者孝慈间业而安其教诲又咸乐先生之寿而安而且以名其堂也于是先生一己之安亦由二子之安先生父子之能安乡人长幼因之而举安也必将相率而劝曰先生坦夷不为沟渠自幼而老吃而颠危子之居者无拂戾而仕者有忠志乡人为之喜乐而莫或为之妬忌则岂无其故哉本乎先生家世儒者必有得于传心之妙一心泰若甚微而其效之大至于如此而不可御则継自今先生之学与寿俱长而未已既安且成求至乎极□将及夫子孙一家一乡皆学为先生之寿安也无髦荒之虞无戒得之累其大不将尤大矣乎给事君求予记予故推以告之 

　　○师菜堂记　 【癸未】 

　　金华距城三十余里曰白沙新溪其地壤沃良田朱士安兄弟失父赖母氏鞠育教训之至于成立士安常仕为河间府同知与仕真甚相友也今母氏七十余矣改筑室为定省之所岁时宴喜奉觞家人父子称寿宾客致问以为徤羡闾里纵观以为歆艳以为劝率咸曰曷不如朱氏兄弟之善事其母也于是余友翰林王君文英其同郡人也名其堂曰师菜而请予记焉夫世之称老莱子者皆言其老犹斑衣与升堂儿啼以娱其亲谓足以见其孝者此亦乌知老莱者哉夫常人白黑发至白首应事接物是非万变皆自外来非从已出朝暮之间有不可数者若老莱子能保其身于父母之膝下终身不异其孺慕之娱嬉想其一举足不敢忘父母于战兢惕励于六七十年之间曷尝有湏臾之间而能然哉是其为人曾子舆不是过也文英之善拟伦士贞士安之善朵必有见于斯非若世人之以浅观之以抑又闻老莱之辞楚聘也其妻能与夫同志则一家又皆有可师法者文英名堂之意尤不可以工观之欤 

　　○永思堂记　 【甲申】 

　　蒋君用文扬之仪真人父栎轩先生讳宫有文章元季擢进士丞兰阳以没母魏氏宋参知政事文山先生六世孙有贤行后兰阳君四年卒用文能世其家当迁官而以兼知医理用为御医思其亲之不逮飬也筑室奉祭如生如存名堂其曰永思而自王公名卿大夫之能言者翰墨文章光辉互映所以为光荣而尽劝勉者既无不备也余素多病蒋君辄能念之今年春余方有公事不家食而兄弟皆病于家余又不得扶持也微蒋君几危余深德君欲称述其事为谢君辞曰曷不记吾永思堂也且吾先君子力学成家时命不保常恐无以显扬万一冺没为大戾先妣家世大传常诲用文不辱其门俾人谓蒋氏有子魏氏有甥也言犹在耳而敢忘即而谓一艺成名为已足耶余为赧然自咎知君之浅也君之意不忘其亲日进于道而将以训其子孙也其为思也不亦永乎其为志也不亦大乎若永思之义则闽人吴曾客尝有言为善必果思为亲荣见恶必避思为亲辱当食而思当寐而思终其亲思之不废者庶几近之然犹未也蒋君于此审其几焉 

　　○建阳王氏尊仁堂记　 【甲申】 

　　建阳有隐君子王君佑字彦真所居为堂列其世谱以时会其族人而名之曰尊仁示欲尊所从出以仁其族也且奉其族諎来京师求予记予爱而读之知其出故闽王审知与五代史记诸书合曰嗟乎古今天下富贵利禄或有可以势力之能为而求者惟子孙之盛与其民思之没世而不忘则非势力之能为也余尝南至岭表见俗所谓白马庙者岁时歌舞享献不绝盖闽王云史称王与其兄潮起固陵入福州多惠爱常乘白马军中因以号至今庙中望白马仪卫若其平生时小夫稚子皆喜说之此岂势力之能为哉余固知其必有后也今观彦贞谱称审知其先出自周灵王大子晋十八世孙武成侯离之子元避秦乱居琅瑘审知以故在唐进封琅瑘后改闽王审知没后诸子延翰延钧延义继王及延政遭李景之祸族迁金陵延政有少子沙富王继修所生母抱之匿民间皆曰吾君之子也相与共覆护之得免因家建阳其孙宜保擢进士第因名所居里曰唐科累官知易州没谥文安谔宗初典禁兵建节镇江入拜右羽林将军兼御史大夫进封琅瑘侯谥忠献归葬千邑之南林次子铭夙以孝闻庐墓而终其后为南林族曾孙云寿举进士为御史生三男长濳御世家湖南为潭州族其季孝子羙世家唐科隐德德弗仕自号菊陂道人宋朝淳佑间晦庵朱夫子为扁所居曰君子堂五世孙仲孙有行义称于乡以园池花竹自娱喜延名士大夫而尤爱其族人彦真之尊君也彦真名堂之意固本其尊君之意而其先自闽王之能施仁于建州也是以有后之不绝如此若徒恃其先王之尊而安食其前之所积吾恐其非所以尊先王也夸誉而称羙奔竞于名利餙文章为膏馥求富贵而光华皆非所以尊祖之道也俟其有饥者而食之寒者而衣之有穷困而后扶持之有放僻而后教训之皆非所以仁其族之道也谆切于告教之辞纯粹其敬爱之实先寒而使之得衣先饥而使之得食凡事先戒而预防之不以俄顷忘其先生也始于名堂之义殆庶几焉不然但揭谱图叙先德假文章为称誉计贫富为亲疏贵贱为荣辱者其于名实为何如也凡登斯堂者或纣有取于余言先闽王所以后嗣不绝而庙食无穷者夫岂一时势力之能为也哉 

　　○博文斋记　 【甲申】 

