<!-- { "loadSidebar": true } -->
持家但有四立壁，治病不蕲三折肱。
想得读书头已白，隔溪猿哭瘴溪藤。
寄黄龙清老三首
万山不隔中秋月，一雁能传寄远书。
深密伽陀枯战笔，真成相见问何如。
寄黄龙清老三首
风前橄榄星宿落，日下桄榔羽扇开。
昭默堂中有相忆，清愁忽遣化人来。
寄黄龙清老三首
骑驴觅驴但可笑，非马喻马亦成痴。
一天月色为谁好，二老风流只自知。
寄季张
园中看笋已成竹，阶下种槐还得阴。
出门望君车马绝，临水问信鲤鱼沈。
赠君以匠石斸泥之利器，渊明无弦之素琴。
此书到日可归来，思子妙质为知音。
寄家
近别几日客愁生，固知远别难为情。
梦回官烛不盈把，犹听娇儿索乳声。
寄李次翁
两断山川明，花深鸟乌乐。
枯骨不沾名，古今同一壑。
惟有在世时，聊厚不为薄。
南箕与北斗，亲友多离索。
斯文如旧欢，李侯极磊落。
颇似元鲁山，用心抚疲弱。
不以民为梯，俯仰无所怍。
胸中种妙觉，岁晚期必获。
然膏夜读书，见圣宜有作。
文字寄我来，官邮远飞橐。
世缘心已死，傥得万金药。
寄刘泗州
生天生地常为主，此事惟应作者知。
康济小民归一臂，屈伸由我更由谁。
寄刘泗州
万马千艘要路津，禅翁新画两朱轮。
行春定得忘言对，金碧浮图何姓人。
寄六祖范和尚颂
范公头上著枷，涪翁脚上著杻。
且共弥勒过冬，闲坐地炉数九。
寄南阳谢外舅
谢公遂偃蹇，南阳无旧庐。
天与解缨绂，元非傲当涂。
庖丁释牛刀，众手斫大軱。
白云曲肱卧，青山满床书。
妙质落川泽，果然天网疏。
故知今人巧，未觉古人迂。
筑场岁功休，夜泉鸣竹渠。
胸怀郁垒块，此物谅时须。
儿能了翁事，安用府中趋。
孙能诵翁诗，乃是千里驹。
人生行乐耳，用舍要自如。
我方神其拙，社栎官道樗。
公犹忧斧斤，睥睨斲樽壶。
万古身後前，芭蕉秋雨余。
少年喜狡狯，叱化粒成珠。
谟功可歌舞，学古则暖姝。
所好果不同，未可一理驱。
眇思忘言对，安得南飞凫。
鄙心生蔓草，萌芽望耘鉏。
离筵如昨日，春柳见霜枯。
未辱锦绣段，时蒙双鲤鱼。
忆昔参几杖，雍容觑规模，
引接开藻鉴，高明通事枢。
门生五七辈，寂寞半白须。
谈经落麈尾，行乐从篮舆。
看竹辟强宅，阅士黄公垆。
雪屋煮茶药，晴檐张画图。
幽寺促灯火，青毡置摴蒱。
遶床叫一掷，十白九雉卢。
蔡泽来分功，袁耽必上都。
开旗纵七走，破竹殄群胡。
成枭烛为明，挟长朋佐呼。
终饮见温克，所争匪锱铢。
谁令运甓翁，见谓牧猪奴。
事托丈人重，乃爱屋上乌。
旧言如对面，形迹滞舟车。
风帘想隐几，天籁鸣寒梧。
尚喜读书否，还能把酒无。
邺城渺尘沙，冠盖若秋蕖。
相过问寒温，意气驰九衢。
楚客虽工瑟，齐人本好竽。
永怀溟海量，北斗不可斟。
胜夜亲笔墨，因来明月珠。
寄裴仲谟
交游二十年，义等亲骨肉。
风雨漂我巢，公亦未有屋。
寄声来问安，足音到空谷。
我家辇毂下，薪桂炊白玉。
在官与影俱，衣绽发曲局。
天机行日月，春事勤草木。
念公笃行李，野饭中道宿。
惊沙卷旍旗，乌尾城角谡。
骚骚家治具，夫子且归沐。
作书寄後乘，为我遣臣仆。
起居太夫人，并问相与睦。
寄清新二禅师颂
石公来斲鼻端尘，无手人来斧凿亲。
白牯狸奴心即佛，铜睛虎眼主中宾。
自携瓶去沽村酒，幻者衫来作主人。
万里相看如对面，死心寮里有清新。
寄清新二禅师颂
死心寮里有清新，把断黄河塞要津。
一段风涛惊彻底，个中无我尔无人。
梦惊蛇咬慞惶走，痛学寻毉□有神。
此是如来正法藏，觉来床上笑番身。
寄上高李令怀道
李侯湖海士，瓜葛附婚友。
平生各转蓬，未曾接樽酒。
寄声维劳勤，江路常永久。
节物居然秋，蜕虫悲高柳。
传闻辟学馆，鼓士荐豚韭。
能使珥笔黔，稍知忠信有。
骄虎缩爪距，诗礼开户牖。
事胜感邦人，伐山谋不朽。
武功笔如椽，文字烂琼玖。
谓予有书癖，摹篆写科斗。
不珍金石刻，要我一挥肘。
安知乃儿戏，敢传万世後。
摩拂幼妇篇，慙非换鹅手。
公其勤劳来，嘉政民父母。
不用琢苍崖，丰碑在人口。
寄上叔父夷仲三首
少年有功翰墨林，中岁作吏几陆沈。
庖丁解牛妙世故，监市履狶知民心。
万里书来儿女瘦，十月山行冰雪深。
梦魂和月绕秦陇，汉节落毛何处寻。
寄上叔父夷仲三首
艰难闻道有归音，部曲霜行璧月沉。
王春正月调玉烛，使星万里朝天心。
颇令山海藏国用，乃见县官恤民深。
经心陇蜀封疆守，必有人材备访寻。
寄上叔父夷仲三首
关寒塞雪欲嗣音，燕雁拂天河鲤沈。
百书不如一见面，几日归来两慰心。
弓刀陌上望行色，儿女灯前语夜深。
更怀父子东归得，手种江头柳十寻。
寄舒申之户曹
吉州司户官虽小，曾屈诗人杜审言。
今日宣城读书客，还趋手板傍辕门。
江山依旧岁时改，桃李欲开烟雨昏。
公退但呼红袖饮，剩传歌曲教新翻。
寄题安福李令爱竹堂
渊明喜种菊，子猷喜种竹。
托物虽自殊，心期俱不俗。
千载得李侯，异世等风流。
为官恐是陶彭泽，爱竹最知王子猷。
寒窗对酒听雨雪，夏簟烹茶卧风月。
小僧知令不凡材，自扫竹根培老节。
富贵于我如浮云，安可一日无此君。
人言爱竹有何好，此中难为俗人道。
我于此物更不疏，一官窘束何由到。
寄题安福李令适轩
琳宫接丛霄，渌水连翠微。
幽花露林薄，好鸟娱清辉。
道人勤洒扫，令尹每忘归。
孝慈民父母，虎去蝗退飞。
来思僚友同，歌舞醉红衣。
定知与民乐，吏瘦吾民肥。
寄题安福李令先春阁
宫殿绕风烟，江山壮城郭。
令君蓺桃蓺，面春筑飞阁。
春至最先知，雨露偏花药。
是日劝农桑，冰销土膏作。
弦歌出县斋，裴回问民瘼。
鸡犬声相闻，婴此簿领缚。
安得携手嬉，烹茶煨鸭脚。
寄题钦之草堂
河南有伏流，经营太行根。
盛德不终晦，发为清济源。
公家济源上，太行正当门。
修竹带藩篱，百禽鸣朝暾。
仰视浮云作，俯窥流水奔。
相望有盘谷，李愿故居存。
主人国之老，实惟商岩孙。
斑行昔供奉，屡进逆耳言。
天子色为动，群公声亦吞。
肃肃冰霜际，不改白玉温。
出处士所重，其微难具论。
公勿怀草堂，朝庭待公尊。
寄题荣州祖元大师此君轩
王师学琴三十年，响如清夜落涧泉。
满堂洗尽筝琶耳，请师停手恐断弦。
神人传书道人命，死生贵贱如看镜。
晚知直语触憎嫌，深藏幽寺听钟磬。
有酒如渑客满门，不可一日无此君。
当时手栽数寸碧，声挟风雨今连云。
此君倾盖如故旧，骨相奇怪清且秀。
程婴杵臼立孤难，伯夷叔齐采薇瘦。
霜钟堂上弄秋月，微风入弦此君悦。
公家周彦笔如椽，此君语意当能传。
寄题莹中野轩
开轩城市如村落，人似往时陈太邱。
暄景半窗行野马，雨寒疏竹上牵牛。
平生江海心犹在，退食诗书吏罢休。
□□□□□□力，必知耆旧想风流。
寄尉氏仓官王仲弓
啸台有佳人，玄发鉴（上竹下并）珥。
登高歌一曲，听者倾城市。
门无行媒迹，草木倚憔悴。
人物方眇然，谁能委圭币。
寄新茶与南禅师
筠焙熟香茶，能医病眼花。
因甘野夫食，聊寄法王家。
石钵收云液，铜缾煮露华。
一瓯资舌本，吾欲问三车。
寄余干徐隐甫
江行长邅回，风水忧索米。
相逢解人颐，高士徐孺子。
鸬鹚葭苇间，煮茗当酌醴。
夜船饷蒸鹅，白发厌甘旨。
东江始分风，苔网馈百纸。
遣兵夜赋诗，月冷石齿齿。
别来星环天，再见艳桃李。
寄声良劳勤，报我阙双鲤。
但闻佳邑政，杻械生菌耳。
颇闻延诸儒，破讼作诗礼。
顾予白下邑，庭聚雨前蚁。
珥笔诵汉章，锥刀争未已。
初无得民具，名实正尔尔。
愿闻庖丁方，江湖天到水。
遥知解千牛，袖手笑血指。
书来傥垂教，改事从此始。
寄袁守廖献卿
公移猥甚业生笋，讼牒纷如蜜分窠。
少得曲肱成梦蝶，不堪衙吏报鸣鼍。
已荒里社田园了，可奈春风桃李何。
想见宜春贤太守，无书来问病维摩。
寄张宜父
建德之国有佳人，明珠为佩玉为衣。
去国三岁阻音徽，所种桃李民爱之。
射阳城边春烂漫，柳暗学宫鸟相唤。
追随裘马多少年，独忍长饥把书卷。
读书万卷不直钱，逐贫不去与忘年。
虎豹文章被禽缚，何如达生自娱乐。
寄张仲谋
好在张公子，清秋应苦吟。
衣穿慈母线，囊罄旅人金。
早晚辞天阙，归来慰陆沈。
黄花一樽酒，期与尔同斟。
寄张仲谋次韵
风力萧萧吹短衣，茅檐霜日淡晖晖，
天寒塞北雁行落，岁晚大梁书信稀。
湖稻初舂云子白，家鸡正有藁头肥。
割鲜炊黍寻前约，公事可来君不违。
寄忠玉提刑
市骨蕲千里，量珠买娉婷。
驽骀参逸驾，西子泣深屏。
吾人材高秀，胸次列渭泾。
严能喜剧部，持节按祥刑。
萑蒲稍衰息，郡县或空囹。
读书头愈白，见士眼终青。
今时斤斧地，虚次待发硎。
早晚紫微禁，占来有使星。
寄朱乐仲
故人昔在国北门，邻舍杖藜对樽酒。
十五年余乃一逢，黄尘急流语马首。
懒书愧见南飞鸿，君居三十六峰东。
我心想见古人面，晓雨垂虹到望崧。
贾天锡惠宝薰乞诗多以兵卫森画戟燕寝凝清香十字作诗报之
险心游万仞，躁欲生五兵。
隐几香一炷，露台湛空明。
贾天锡惠宝薰乞诗多以兵卫森画戟燕寝凝清香十字作诗报之
昼食鸟窥台，宴坐日过砌。
俗氛无因来，烟霏作舆卫。
贾天锡惠宝薰乞诗多以兵卫森画戟燕寝凝清香十字作诗报之
石蜜化螺甲，榠樝煮水沈。
博山孤烟起，对此作森森。
贾天锡惠宝薰乞诗多以兵卫森画戟燕寝凝清香十字作诗报之
轮囷香事已，郁郁著书画。
谁能入吾室，脱汝世俗械。
贾天锡惠宝薰乞诗多以兵卫森画戟燕寝凝清香十字作诗报之
贾侯怀六韬，家有十二戟。
天资喜文事，如我有香癖。
贾天锡惠宝薰乞诗多以兵卫森画戟燕寝凝清香十字作诗报之
林花飞片片，香归衔泥燕。
闭合和春风，还寻蔚宗传。
贾天锡惠宝薰乞诗多以兵卫森画戟燕寝凝清香十字作诗报之
公虚采蘋宫，行乐在小寝。
香光当发闻，色败不可稔。
贾天锡惠宝薰乞诗多以兵卫森画戟燕寝凝清香十字作诗报之
床帷夜气馥，衣桁晚烟凝。
瓦沟鸣急雪，睡鸭照华灯。
贾天锡惠宝薰乞诗多以兵卫森画戟燕寝凝清香十字作诗报之
雉尾映鞭声，金炉拂太清。
班近闻香早，归来学得成。
