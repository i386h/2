<!-- { "loadSidebar": true } -->
读杜工部马诗虽工栁仪曹晋问益工韩吏部畵记八十三马不厌其多苏翰林十九马不觉其少所谓诗文照耀今古虽无画焉可也曹君时斋笃意好古家藏八骏圗骤者卧者蹄啮者水饮者草龁者必穆王西游宴王母瑶池上命造父御以归休之时耶不然何弛其劳而恣其逸又如华山之时耶噫瘦骨峥嵘嘶风欲断茍具眼者不当以羣马比也

题郑宫讲手翰

古人于翰墨率意为之未有不根于义理然后为可传也予尝观王右军诸帖凡吊丧问病以为时忌秘监不肯尽收委弃民间如青李来禽洞庭霜橘初何义理特取其字画之工耳同里郑子明袖示六世祖良佐公与七从子祖茔拜扫一帖殷懃笃厚孝友之意溢于辞表可谓善人长者矣古无墓祭人死则魂飞魄散树木主以栖神而体魄无知不过瘗埋而已唐人最重墓祭如柳仪曹曰马医夏畦犹得拜扫则贤者槩可想见而良佐公为诸父行贻书七从子翕然允从则当时风俗之美人伦素厚较近世智愚不同各有意趣者逺矣且闻良佐公绍兴间阶廸功郎为诸王宫讲手植乔松大可十围迄今兵火之余尚存一二其恤孤寡治墓穴每萦于懐子明嗣其后读书劬理蓄积名画法书不翅拱璧遡流寻源皆本于良佐公之宅心者宜其硕大蕃衍而郑氏为有后矣仲先君筠轩先生竁于藤源山中买田创祠雪林御史扁曰孝思陈养吾司佥为之记仲附书其事亦欲同宗诸阮有以兴其善端乆而弗替也子明名晦号韲斋云

五山诗文跋

吉侯守中为徽郡知事之三年百事就理六邑士庶咸歌舞之一日过婺源五岭虽巉巗险絶江左僻壤也于是想慕故乡可数千里外而五山实尧舜禹汤四圣人之所发迹韩仲廉为圗汪仲鲁为文与夫能言者例为诗或者从旁曰沁水居冀州之野四圣俱起于五山扬休着显恢恢然冠天下而无二何哉予曰冀州西北最髙处伏羲卦分三画八卦定位兊坎居乎西北兊属金坎属水金水相生即河圗天一生水之理巽离位乎东南巽属木离属火木火相生即河圗地二生火之义易曰水流湿火就燥圣人作万物覩西北极寒草木不生独生圣人何故栁宗元先生曰阳徳炳灵多生石而不生人栁州南离阳徳所锺其果然欤天既第一生水亦第一生圣人无恠也殊不知冀北尧舜闗西文武邹鲁介于东舂陵在于南纷纭轇轕循环无间未可拘于一隅也考诸山经山祖于昆仑中条磅礴而扺五山皆自西北来圣人又锺山川西北之英淑五山者尧居之则谓之尧山舜耕之则谓之歴山禹治水疏凿之则谓之禹山非聫于一时同于一处尧何由举舜而受禅舜何由举禹而治水徂征终陟帝位也哉非人之所能为天也汤子姓契之后舜命契明于人伦而为司徒都俞吁咈亲与禹接岂自外致乎祷于桑林甘泽随至天非私于汤重报于契也明矣呜呼往圣不可作吾所以极论尧舜禹汤出入于兹山者岂偏方下国之可伦哉吉侯沁水人宜圗画诗文照耀心目以为珍玩岂吮丹研墨寻常山水之为圗哉

题巫山圗

昔楚襄王梦与巫山女遇其事甚异宋玉想象而赋之良工又从而想象圗画之其失益逺矣世之人往往以淫媟借口殊不知赋极道神女之美丽考其中云懐正亮之洁清兮卒与我乎相难頩薄怒以自持兮曽不可乎犯干玉之意庶几不戾于正矣卷有乡先生方史君翰墨尤为瓌特予展卷不得不辩

题画湖州圗

浙西山水与江左异其奔放而为江其潴滀而为湖其锺英毓秀而为石族其崒嵂西如天目东如灵岩虎邱其它诚有所挟而未暇及焉州冒以湖得非濒其湖湄而名之也欤曩年浙东帅府都事牟公景阳负大才方为乌程筑万卷堂邀予以记适抱私戚愧未遑也于湖州未尝一蹴其境今春邂逅获覩缪侯所藏钱舜举画吴兴手卷予初病目类云妬月翳而复吐尚能指示人物姣丽竹木娟秀苕霅莹洁金碧翔焕最清最浮乍逺乍近水晶之乡舟行天上迩者目尽瞽殆欲神驰梦想髣髴而不果得焉吴兴介浙西诸郡号为甲乙其风俗奢侈嗜好丰缛由前宋一时王侯第宅麻列其间所以沉酣富贵翕然向慕非诸郡比也赵公子昻文章伏一世前代王孙今阁老虞先生语也而与舜举冯应科并称三絶可乎盖以字画掩其所长故也噫欢乐之极伤悼继之桑田海水华屋邱墟古今相禅不既多乎舜举之画摹写盛明之际于此卷未容轻弃不独系于吴兴之陈迹也仲礼其葆之

题先人序李氏族谱后

岁在壬寅月食之黎明有客颧髙而须黒手持族谱一编曰宗义于仲父忝骨肉亲离乱之余跋涉道路得载拜于庭下宗义之愿也桂芳曰汝祖深谷先生与先人兄弟行桂芳与汝父焕章又为兄弟焉汝祖父尚无恙否宗义曰己丑之岁不幸先祖先父相继长往桂芳详其故自叹曰生而庆不讲死而吊不知我先君薨于已丑六月十有三日汝祖仅相望畴昔尔神灵感召若相追逐得非亲于骨肉而有是耶桂芳哭宗义亦哭呜呼族谱不明乆矣尝爱太史公作世年月等十表彪分昈列犹谱系也然以土为氏以封为氏以名为氏以字为氏以物为氏未尝不本于圣人神明之胄大宗之法有天下国家则可而不施于单微故视子孙邈如涂人者势也国有史家有谱子孙执笔书曰仕不仕娶某氏享年几某日卒亦佐史之不及也君子何病焉我始祖讳京生子三人讳仲皋又生子三人讳徳鹏迁祁门之里田徳鸾迁婺源之严田徳鸿迁浮梁之界田以徳为讳唐徳宗诸孙也考其谱牒贵莫若界田富莫若里田而严田介于贵富之间先祖梅癯先生讳虞出继于唐治周礼少十二字屈一名中亚选先君长孺先生学号该博有易传义大意诗文几三千篇名重当世徽州路儒学教授乃老回盼始祖将十四世矣世之人豢奢稔恶朝不谋夕况十四世哉桂芳今年五十有五宗义四十有六未有子桂芳有子四人曰文虎文凤颇力学工于诗或者许绍祖宗之传未可知也先人弃诸孤十有四霜敬覩遗文如获拱璧故书其概以归宗义云

题杨贵妃病齿圗后

开元中贵妃病齿在华清宫明皇用玻瓈椀手调御饍以进病寻少愈梨园弟子最亲幸者请歌诗以为乐始赋硕人之二章曰齿如瓠犀螓首蛾眉巧笑倩兮美目盼兮明皇闻之起舞贵妃亦起舞佐驩再赋相鼠之二章曰相鼠有齿人而无止人而无止不死何俟贵妃泣下明日病甚大赦天下太史公曰明皇燕居清穆禄山侍侧观我朶颐贵妃非病齿也乃胎祸也或曰安得而去之曰先母而后父则忘尊卑之分宫中洗儿祸已成矣此而去之特一壮士力尔渔阳鼙皷得无噬脐之悔耶

跋邱克明诗卷

予去年设教城东返关养疴倦于应接间见邱克明幅巾藜杖翩然道左茍无述其姓名纵相遇亦未之识也一日袖舒君道原书以诗为请予虽未作殆悬悬然岁且晏克眀归始以送行诗文一轴愿徼终惠予读之卒业曰仁者赠言之义或揄扬以叙其出处或眷恋以慰其契阔非若后之人例于滨行盛其文词侈其诗句以夸大之甚而解其囊不务美恶兼收并蓄初何益于人哉克明系出萍乡宦族其困于织局枉其才而用之宜克明不乐于是官也即弃去为大夫士当壮其勇退之节髙尚之风不可复以织纴之巧而渎告之也作者慎与取者详择不然明月之珠混于鱼目连城之璧杂于珷玞倘知吾克明者不以予言为妄也

○说

陆元真字说

乙未廉使周公伯温避长鎗移宪府于新安器予文章甚欲荐之曰如乞篆画不敢私也趣宪使李谨之会于行府歙县承潘择可曰慎毋往谒是干荐也予之与公交臂而失如此后丁未陆允诚归自钱塘袖示所篆元真两大字匀整遒劲乱离之余故老沦落海内阳氷手也允诚且以字说请四书诚首发于曽子继述于子思孟子所谓诚者天之道则同诚之思诚者人之道则异孟子非好为异也未能自然几于诚必由学而进正思孟传授处寥寥千载伊川释之曰无妄朱子増以真实无妄纤毫不缪表里不杂方谓之诚论语二十篇未尝易言之主忠信章程子曰不诚无物尽得忠信则诚之义可测矣昔刘忠定公见司马温公问一言可以终身行之公曰其诚乎问行之何先曰不妄语始修省七年自此纤毫表里不缪不杂欲尽其诚当自真实无妄始允诚早从先兄敏仲游稽谱为寺丞晓山先生曽孙行寺丞奉穆陵旨诛冦情知众寡不敌叹曰既为王臣当尽忠殁而赠以朝请大夫尽其忠者忠近于诚今允诚干戈峥嵘犹幸生还尊公教授年踰六袠精神矍铄以活人之功生产饶裕纵不必散槖中金甘旨营养敦厚端确以宾其实以亢其宗倘驾浮薄而柴诸中则真也诚也相背驰矣诿曰参苓之术具有陆氏方试于真与诚之义推之

杨氏二子字说

古人命名不以国不以官不以山川我先公有姊适方史君虚谷先生从子曰忠信文忠信丈有女适杨山长初庵先生从子曰申之君申之君与予实为姻党也以刀笔起家积功劳铨山阴县典史其二子长曰文贵次曰文富俱侍之官未几文贵有子曰越童文富有子命之曰羲童识其在官获孙枝之喜也文贵间以字请予曰越其先夏少康庶子封于会稽茍命名诚不可犯是不韪文贵曰先人治命义不得弃予易之曰以越字伯兴以羲字叔懋越虽冠带之国窥兵中原以尊周室盖能用范蠡之贤蠡于家则屡千金于官则致卿相盛名不居乃还相印三徙咺赫于天下岂茍于去就而已哉故曰国无人则空虚字之曰伯兴可乎晋右将军为会稽内史王羲之其丰神危洁未容婴以官事凿石引泉翼乎流觞自谢太傅以次四十二人与俱兰亭一记用蚕茧纸鼠须笔字画遒劲沉着卓絶千古殆神授也后数写之不逮字之曰叔懋可乎人在天地间其生也桑弧蓬矢着四方之志幼而读书穷理长而致君泽民皆分内事伯而兴之叔而懋之果在二竖矣以越以羲同年生月日后于越拜越为兄其资质秀茂威仪重迟类有成者万一力学庶不负尔祖之所期待矣文贵曩学于予今以越以羲从吾儿文虎游不特姻党之亲将可觇其世学矣文贵蹙然而谢曰我见舅氏如母存焉曷书以为二竖训

○上梁文

紫阳书院上梁文

歙之紫阳鲁之鳬绎两庚戌而圣贤生下而蟠地上而际天一车书而文运合式当恢复之始已遂乐育之深窃以道闇千年学陻诸子正谊明道仲舒仅闯戸庭格物致知昌黎几迷根本每推关洛次第直穷洙泗工夫北面宜尊南归浩叹瑞腾紫气家婺源而产尤溪明照青藜隠武夷而仕庐阜沉潜六经之旨反复四书之编如绳贯珠似髪受栉分毫析缕含英咀华所谓日月之行空光芒不夜何惭雨露之润物沾溉长春岂特荣之一时直可祭之百世初构表城之内再营断陇之巅治乱相仍播迁靡定朱轓皂盖先后属魏侯之勋皓首龎眉潦倒笑唐生之卜规模革故事业鼎新恭遇佥宪相公先生圭璧粹温氷霜皎洁诗题红叶早充画省之宾辔压金环甫作皇华之使伸寃未异饥渴嫉恶不翅仇雠为丞相之腹心任朝廷之耳目郡县以兴庠序弦诵咸闻幨■〈巾俞〉而举贤良参苓悉备况今俎豆之地在昔文献之区龙衮公圭归故乡之魂魄象筵神主俨多士之仪刑杞梓储材斧斤奏技门楼髙敞堂宇翚飞尚遗剥落之碑御题大字将拜褒崇之诏涣号殊恩六伟齐歌双虹髙举

抛梁东　缥渺花屏拭目中一点文星移次舎千年灵雨集新宫

抛梁西　岹峣画栋与天齐故乡见说韦斋井紫气如云白似霓

抛梁南　紫阳在望碧如蓝后来要识先生学好把遗经仔细参

抛梁北　学子步趋佩鸣玉黄山昨夜月如轮祇许白云檐下宿

抛梁上　异世懐贤心独往有时化作鹤归来满谷松声杂笙响

