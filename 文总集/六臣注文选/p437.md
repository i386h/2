<!-- { "loadSidebar": true } -->
　　维宋孝建三年九月癸丑朔十九曰辛未王君以山羞野酌敬祭顔君之灵呜呼哀哉夫徳以道树礼以仁清【善曰沈约宋书曰孝建孝武年号尚书曰树徳务滋孔安国曰树立也清明也　良曰道之尊徳之贵相须而成焉礼者以仁义清其本也】惟君之懿早嵗飞声【善曰思赋曰盍逺迹以飞声　济曰懿美也】义穷几彖文蔽班扬【音盈恊韵　善曰几彖谓周易班班固扬扬雄也郭璞三仓觧诂曰扬音盈恊韵　翰曰几彖易道也班班固扬扬雄言顔君之文蔽此二人也】性婞【幸】刚絜志度渊英【善曰楚辞曰鲧婞直以亡身兮婞犹直也　向曰婞直渊深英智也】登朝光国实宋之华【善曰班固汉书述曰弱冠登朝蔡邕陈太丘碑曰纡佩金紫光国垂勲国语季文子曰吾闻以徳荣为国华韦昭曰为国光华　铣曰言实为宋国之华英】才通汉魏誉浃沙【善曰汉书曰兹国王治延城去长安七千四百八十里尚书曰西被于流沙汉书李陵歌曰经万里渡沙漠説文曰北方流沙　济曰汉魏之时多贤才故言顔君才通于前代也浃及也兹流沙逺国名言其声誉逺也】服爵帝典栖志云阿【善曰言服爵虽依帝典而栖志实在云阿言髙逺也管子曰将立朝廷者则爵服不可贵也张华励志诗曰栖志浮云翰曰言衣服爵命虽奉帝典而栖志实在云山之曲阿犹曲也】清交素友比景共波【善曰共波犹连波以喻多向曰言交友清絜而我接比光景共游波澜也】气髙叔夜严方仲举【善曰司马彪续后汉书曰陈蕃字仲举性方峻不接賔客　铣曰叔夜嵇康也仲举陈仲举也为豫章太守性严峻不接賔客时人畏之言顔君严明也方比也】逸翮独翔孤风絶侣【善曰郭璞游仙诗曰逸翮思拂霄广雅曰风声也　良曰言孤介不羣也】流连酒徳啸歌琴绪【善曰汉书班伯曰式号式呼大雅以流连刘伶有酒徳颂毛诗曰啸歌伤怀琴绪绪引绪也济曰流连言好也绪犹逺也】游顾移年契阔宴处【善曰何敬祖杂诗曰惆怅出游顾毛诗曰死生契阔翰曰僧达与顔君交游顾盼尝移年嵗虽契阔为苦尝同宴语居处也】春风首时爰谈爰赋秋露未凝归神太素【善曰列子曰太素者质之始　向曰言春与游谈赋咏至秋乃死太素无形也言人死后归于无形也】明发晨驾瞻庐望路【善曰毛诗曰明发不寐　铣曰明发谓从夕而至明也神驾谓灵车早出也瞻庐谓视平生所居也望路谓凶仪在路也】心凄目情条云互【善曰李陵诗曰仰视浮云驰奄忽互相逾　良曰谓下泪条理也言情理忽失次而乱如云之互更变也】凉阴掩轩娥月寝耀【善曰姮娥奔月故曰娥月周易归藏曰昔嫦娥以西王母不死之药服之遂奔月为月精　济曰言凉阴之气掩蔽门轩也寝矅谓无光也】微灯动光几牍谁炤【翰曰几牍谓平生披读典籍之处也虽有灯光谁用其炤曜也】衾袵长尘丝竹罢调【向曰长生尘也】擥悲兰宇屑涕松峤【善曰楚辞曰涕渐渐其如屑　铣曰宇室也屑下也松峤谓墓所也】古来共尽牛山有泪【善曰晏子春秋曰景公游于牛山北临其国流涕曰若何去此而死乎艾孔梁丘据皆泣唯晏子独笑公收涕而问之晏子曰使贤者常守则太公桓公有之使勇者常守则庄公有之吾君安得此泣而为流涕是曰不仁也见不仁之君一谄谀之臣二所以独笑也】非独昊天殱我明懿【善曰毛诗曰彼苍者天殱我良人　济曰言古来皆不免死非独昊天丧我明美之徳也殱丧懿美也】以此忍哀敬陈奠馈【五臣作敬奠于馈　善曰苍篇曰馈祭名也】　申酌长怀顾望【五臣本作我】歔欷呜呼哀哉【善曰范晔后汉书刘陶上防曰喟尔长怀中篇而叹翰曰歔欷悲也】











　　文选巻六十
