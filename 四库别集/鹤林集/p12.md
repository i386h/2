<!-- { "loadSidebar": true } -->
　　勅具官某羽林天之壁垒武卫王之爪牙地禁职严盍遴其选尔老于亲从擢自都将忠勇勋力皆有可称畀之州团服我休命可
　　蔡兴授州团练使提举宫观制
　　勅祈父之诗曰王之爪牙胡转予于恤夫不转于忧恤而转于安佚者是固六军之士所深望也具官某沈毅而勇淑均而良神防诸军既共武卫濠梁大郡乆带戎团今旅力既愆矣式正使名畀休禁务尚体闵劳之意可
　　李实授同州团练使庆元府兵马总管制
　　勅汉虎贲宿卫积乆必迁唐神防正官依资改授今之三歳转员尚其制也具官某以拳勇选以忠实着既掌先后王之旅又兼左右厢之屯比及三年厥有劳効进戎团之任陞总府之华兹盖优恩尔尚迪果毅以对休宠可
　　李载授州团练使依旧带御器械制
　　勅具官某国朝以皇城使比文臣为亚卿其选重矣每三歳一迁厥有彜比尔才毅而武机沈而雄躬佩櫜鞬日侍左右亦既有劳矣落遥刺之阶进戎团之任尚仍故职往服新休可
　　辛授州团练使依旧带御器械制
　　勅唐旧典皇城宫殿诸门命官赏其开阖之节奉其管钥而出纳之谓之城门郎今之皇城司是也然非横行御带不领其事具官某才毅而武机沈而雄躬佩櫜鞬日侍左右亦既三年矣落遥刺之阶进戎团之秩尚仍故职往服新休可
　　倪祖常授军器监主簿制
　　勅具官某见乔木而思世臣爱甘棠而思召伯昔嘉定更化尔考思为侍从之臣立朝有榘度论事有风槩朕尝思得若人而用之以尔实世其家擢司奏邸兹又属戎监以官其能若厥父菑厥子乃弗肯播则非朕之所闻也可
　　朱复之授军器监主簿兼权知恵州制
　　勅具官某恵阳于东广为望郡比者戍兵煽乱跨州连邑皆吾牧守不能绥御之遂干我王畧尔经济之才器识宏迈光泽讨贼曽上首功儒者之知兵子之谓矣博罗新燬尔出长之武监旧官尔薄正之尚其一乃力宣乃猷毋谓广逺于人所不闻知处留意以答扬孝祖之光训朕将有望焉可
　　黄梦龙特补修职郎差权万安军陵水县主簿兼县事制
　　勅具官某黎人之为陵水患乆矣尔父奋不顾身冞入其阻仅能复所侵邑竟死王室朕念功未已任汝以官尔宜裕乃父功长于新邑可
　　康守正授容州观察使特改添差两浙西路马步军都总管临安府驻劄不厘务制
　　勅朕脩文徳以来逺人弃细故而阶大道凡列藩卫并为王臣具官某生长殊邻扳援贵胄截我淮浦岂无婴城拒守之私归予齐疆终有慕义来賔之意昔涖抚于属国今召趋于阙庭涵濡华风宻迩皇化既擢升于防使仍典总于戎旃朕方孝庙之规模尔宜効萧巴之恭顺往祗明命嗣有宠休可
　　王温补忠训郎差充忠勇诸军统制应天府驻劄王亨授武翼郎差充应天府兵马钤辖制
　　勅具官某等朕抚有方夏悉主悉臣尔本吾编氓乆隔王化挈下邳而归顺控濉口以扞边备罄忠劳合加宠数用峻跻于武爵仍总率于新军益懋厥功嗣有褒用可
　　张天纲授武翼郎添差隆兴府兵马钤辖制
　　勅某春秋书潞子之爵汉史纪阳侯之封既曰来庭讵无锡宠矧尔仕于伪国隔絶中华天讨所临穷而归我朕以天地为心靡不含覆如守者挈属内附尚冠带而臣妾之则汝天纲何惜武爵戎钤不以畀汝可
　　王克谦起服淮西安抚司准备差遣制
　　勅具官某铨未试而筮仕丧未终而入官皆非古也尔甫受一阶遄丁家难淮堧阃帅请以驱驰用颁夺情之恩宜服移忠之训可
　　邹公鋭起复添差东南第二副将制
　　勅具官某子墨缞绖礼之变也后世夺情之典实仿乎此尔奋身右庠晓畅军务遭忧之乆朕惜其才起而用之尚求忠臣于孝子之门可
　　张应珙起复差充建康府都统制司干办公事制
　　勅具官某三年之丧天下之达礼也春秋以来有墨而从军者焉尔身都戎幕适值内艰矧当多垒之秋盍用夺情之典其还旧次移孝为忠可
　　赵葵降授中奉大夫依旧兵侍兼淮东制置使制
　　勅褚裒指泗口以出征咸谓中原之可复彦之得河南而不守坐隳成业以空还毎思古人深惜事防具官某志非不勇才亦长雄戮鲸鲵于淮甸之东共推忠壮将防虎于涣河之北自许驰驱既收应天复清汴所宜抚新附吊遗黎峙糗粮而足军彊士马以待用而贪功向洛值冦突防九畿之借既归旋闻再失两军之士未憗亦复俱犇总戎若斯为国何赖姑正二阶之罚以符众论之公傥能思过于箕谷不戒之初尚可图功于殽师既败之后可
　　赵葵叙复太中大夫依旧兵侍淮东制置使知扬州制
　　勅秦不以孟明于殽之败而复其政晋不以林父于邲之刼而复其官矧有道之清朝无弃人之絶法具官某以熊罴之帅握龙虎之韬自城维扬常志漠北仗钺以清河洛之境志气甚雄班师而回亳泗之墟威名稍减虽胜负兵家之常势然刑赏王国之大权有过则镌以劳而叙况边声之靡定而国步之斯频所在兵骄因之财匮弟兄相友二龙既共卧于辕门将士贵和两虎岂宜鬬于私室各摅忠愤协济艰难可
　　范用吉叙复武翼郎高州刺史制
　　勅具官某赏罚军国之纪纲迩者洛师之败坐视弗救尔之过也乆任边面仗义来归尔之功也功过不相掩庸威不偏用朕何心哉甄叙元阶勉思来効可
　　王夬亨叙复通直郎差充沿江制机制
　　勅具官某观逺臣以其所主向者尔倅合肥控于吏议今沿江帅臣谨简机幄而以习知疆事闻观其所主则其人可知矣甄叙元阶往裨宻议可
　　颜戣叙复通直郎知琼州乐防县制
　　勅具官某观逺臣以其所主尔向者试邑广右绥御黎人能服其心咸以父事前经畧使胡槻以其议论弗同而劾之后经畧司丁黼等以其筹畧可采而进之观其所主而其人可知矣甄叙元阶仍宰故邑固欲安之也可
　　夏全叙复武功郎特添差京西路马步军副总管襄阳府驻劄制
　　勅具官某山东义旅本皆孝子顺孙逆雏背恩相挻为乱至使尔等舍乐郊而北去尔既回心向顺矣国朝春育海涵念其穷而归我特叙元阶仍总军政彼死安用尚与节度若汝能生立竒功则高官厚禄朕又何爱焉可
　　全子材降授朝散大夫落直秘阁差知随州制
　　勅淮西安抚使全子材始躬率戎士繇淮堧渡淝水登北狼山涉项城胡子之国转战数千里遂臻汴都尔亦自谓一世之雄也而轻于向洛仓猝遣军敌之兵刃方交我之师心已溃春秋责帅尔尚何辞其上四阶降为汉东太守可
　　黄孟先降授朝奉大夫周汝霖降授朝请郎制
　　勅具官某等昔陆余庆罢魏州有车一乘图书半之此士大夫去官法也尔孟先提舶广南尔汝霖司臬湖右不能酌贪泉以自励而乃总货宝以自丰被论得祠宜发深省又复航琛辇赆以归私室视余庆岂不腼顔乎各镌二秩以惩百吏可
　　马执中降授朝奉大夫虞方简降授通奉大夫高泰叔降授朝议大夫鲜于光降授朝请郎制
　　勅具官某等周以歳防考四国汉以殿最课郡县我孝宗皇帝以臧否攷察郡守事实皆良法也朕捐四蜀之赋供饷西帅日告匮乏尔等不思庚癸之呼而纲解稽违动失期防王人课殿来上岂容不少惩以存体统可蔡廙降授朝请大夫方淙降授朝请郎落阁职制
　　勅具官某等行轻则招辜扬雄所戒进鋭其退速孟氏所讥尔廙少年入仕足高志扬尔淙蚤歳登科神躁心荡坐享丰腴连典名郡弗自谨饬贿赂章闻其所以致此者轻与鋭成之也台评屡上朕不敢私各上一阶罢祠禠职庶几徳薄而位尊者亦知所警也可
　　赵汝楳降授朝散大夫黄汉章降授宣教郎制
　　勅具官某等科举之法自唐已弊矣若士以正应有司以公取则法虽弊而人犹未弊也今言者谓汝楳之请托汉章之徇私则有弊人矣朕方革去旧习以新美多士则汝等一阶之罚尚何辞可
　　郭伯良降授朝奉大夫杨垓仲降授朝散郎制
　　勅具官某等周官以歳防攷歳成以诏废置此殿最法也尔等仕于闽中既以殿闻罚其可逭哉各镌一秩以警慢官可
　　邹应龙落徽猷阁学士制
　　勅黯能极言以补禁闼之缺而居官亡以瘉人城能引谊以辩忠臣之诬而为政率书下考今有仕为侍从中外践更直声夙着于朝端治行弗闻于州里是不可以一而废其徳也具官某蚤擅抡魁之望偏仪华序之清三仕于朝独行其道在嘉定时则有封駮皇子之疏在寳庆时则有留行侍臣之书风节之高搢绅所重岂期去国之后曽乏好仁之称居乡无睦婣任恤之声治郡无岂弟循防之誉纷台章之交上凛王度之靡容肆从公言姑寝新命尔其充仪朝之徳美以善俗励事君之节操以表民勉图令猷以俟褒诏可
　　呉潜落秘阁修撰制
　　勅朕惟祖宗旧典举进士第一必歴三司盐铁使王蔡诸人尤其显者虽荣贵素定而必烦之以财赋之任盖所以老其才也尔以抡魁之彦出都赋舆当军饷急迫中乃能捐民租至八十余万可以为难矣朕方擢承宻防以旌其劳而言者谓汝违道干誉朕亦安得庇汝耶虽然往蹇所以来硕习坎所以维亨尔其再思以俟复用可
　　呉渊落右文殿修撰制
　　勅具官某左丘明谓元凯为才子扬雄谓公仪仲舒为人才之首才固未尝不善也而过用其才则咎之招也尔名父之子肤敏好修寘之省闼见谓才选而乃不自韬晦好多上人纪纲之地不以心兢而以力争汝安得无过欤落书殿罢宝冶所以玉汝傥能思牝牛之为吉知木鸡之为全则用之未晚也可
　　呉愈落焕章阁待制制
　　勅朕闻长江备风寒不过数处尤重武昌元帅阅礼乐使将中军何拘文法若身谋之太甚亦邦宪之靡容具官某奋自儒家骤升朝列舒徐和缓雅宜豹尾之班福厚竒厐似有虎头之相然而色庄而胆薄志广而材疎防冲壊而不修卒乘单而不补金刀具不以资国用而以厚槖装竹屑木头不以备军需而以营第宅但有问舍求田之志曽无誓江击楫之风以若所为难胜其任爰览抨弹之疏遂从褫罢之文尚为寛恩庶发深省可
　　卫朴降授朝请郎赵汝捍落阁职制
　　勅具官某等监司列郡之仪表而京漕又诸路监司之仪表也尔朴名父之子轻儇疎爽尔汝捍天族之支机巧健决亦号治辩观风畿甸不务防平以风四方而卷公府之金以自丰事鞭靴之馈以媒进使人人累数其过于有司朕岂得庇汝耶贬秩罢祠肃儆羣慝可
　　翟朝宗降授州团练使制
　　勅朕闻周礼有驭臣之柄春秋存责帅之文茍戾纲常曷逃宪法具官某曩从领閤出典维扬以轻儇之资当重大之寄边人有警既不能援桴鼓以出征戎帐无筹但只欲敛金帛以求好爰观吏议合寘严诛尚念尝侍轩墀弥歴歳月姑削停于祠廪仍降授于戎团是曰寛恩勉图来効可
　　荆世显降授中官正周奕降授春官正制
　　勅具官某等以圭测景日官职也夏政典以先时不及时者无赦矧国有大事分隂不容以毫厘紊尔尸厥官藐焉视之不职甚矣其下一阶以戒食焉而怠其事者可
　　沈杰降授保章正制
　　勅具官某昬迷于天象古有常宪尔相我文母山陵之事而圭测不防晷度差舛失职甚矣姑镌一级以警旷官可
　　刘燧可特授拱卫大夫依旧和州防御使致仕制
　　勅束带立于朝服劳滋乆安车致其事敷奏甚勤具官某端粹而靖夷肃庄而嫺雅从容二閤周阅两星与賔客言方喜仪章之慎慎劳侍从事乃祈心志之休休遂升拱卫之班仍领扞防之秩庶华而老以广朕恩可著作佐郎兼权屯田兼崇政殿説书叶味道特授朝奉郎致仕制
