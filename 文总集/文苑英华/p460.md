<!-- { "loadSidebar": true } -->
　　黄门朝议大夫尚书兵部郎中上柱国李懐让直方自守贞独不羣理可析于毫芒文可成于藻绘虽手挥繁综而心寄闲逺丝纶所属尝推起草之能駮正是司更接逰兰之宠可守给事中散官勲如故
　　授桞涣给事中制
　　勑朝议郎守尚书司门郎中桞涣学思优博礼容庄敬蕴公直之志有亷正之风早以声华亟从推择丹墀列侍必迁英髦青闼命官宜叅顾问可守给事中散官勲如故
　　授褚廷诲给事中制　　　　孙　逖
　　门下朝议大夫守谏议大夫上柱国禇廷诲师臣旧业官序良才文儒实百行之资翰墨当一时之妙駮正为务畴咨所难宜迁左禁之荣式允中朝之望可守给事中散官如故
　　授裴遵庆给事中制　　　　贾　至
　　勑礼部郎中裴遵庆清正介直公才雅望智能利物行可检人今东夏务宰臣任重是资髦士以佐輶轩宜居駮议之职仍领铨衡之务可给事中
　　授崔防给事中制
　　门下防稽太守崔防识敏而周器清而直有冉季之政事兼应刘之词藻累升台省咸以才迁骤歴藩僚时惟徳举左曹枢近爰司駮正宜择士林之秀俾参鸾渚之荣可给事中
　　授张孚给事中制
　　勑司膳郎中张孚果行育徳疏通知逺是瑚琏之良器抱豫章之美才文以藻身屡得词塲之隽公而持操更推吏道之能誉洽礼闱风清宪简宜擢拜于青俾駮议于黄枢可给事中
　　授贺若察给事中制　　　　　常　衮
　　门下中散大夫行尚书吏部郎中贺若察讲求学术藻餙艺文顾言行以检身酌知能以经务任叅六典选重一时从容管剧每识通而理当逹练起草亦体大而思精声猷并茂公望惟允分曹殿中职在论駮尚书奏议俾尔平之可给事中散官如故主者施行
　　授崔侁萧直给事中制
　　门下银青光禄大夫御史中丞东都留台崔侁峻而能通和而有节朝议郎守太子左庻子赐紫金鱼袋萧直性资髙朗识诣冲妙各以文儒致用贞亮处心【集作自处】持纲宪府必执其中赞事宫坊允归于正彰闻望于公器振英华于士林顾兹掖垣素用髦彦文昌奏议多所论駮俾承并命式副良选侁可行给事中防官如故直可守给事中防官赐如故主者施行
　　授赵防给事中制
　　门下朝议郎检校尚书吏部郎中兼御史中丞赐绯鱼袋赵防纯白髙朗儒林表仪炳文扬彩时谓清防早以贤良茂异服我周行歴践三台之列尝叅二陜之佐其于事典多所精详顷毗荆舒寻罢戎务近侍方缺选才正难评南宫之上书次东厢之奏事夙夜思职尔无面从可守给事中散官赐如故
　　授韦谔给事中制
　　门下通议大夫行尚书吏部郎中彭城郡开国公韦谔在人之徳承家积厚先致羙以施政终秉彛以存诚朝之清序多所阶歴叅我六典冠于诸曹学以辨异文以决滞五年勤职时谓淹才宜守【集作侍从】殿中以平台议诏书未当实得封还官能守常事尠失中是有选用尔其扬之可行给事中散官封如故主者施行
　　授郑覃给事中制　　　　　白居易
　　勑给事中之职凡制勑有未【集作不】便于时者得封奏之刑狱有未合于理者得駮正之天下寃滞无告者得与御史纠理之有司选补不当者得与侍中裁退之率是而行号为称职故不专于掌侍奉讃诏令而已中大夫行諌议大夫云骑尉荥阳县开国男食邑三百户郑覃清节直行正色审词【集作寡言】先臣之风蔼然犹在自居首諌益励謇谔擢领是职必有可观亦欲天下闻之知吾奨骨鲠之臣来諌诤之道也可行给事中防官勲如故
　　授孔戣等给事制
　　勑浑金璞玉方圭圆珠虽性异质殊皆国寳也是故能官人者亦辨而用之諌议大夫孔戣静专贞白不渉声利执言守事无所依违驾部郎中薛存诚亷洁直方饬以词藻中立不倚介然风规吏部员外郎王涯端明精实加之以敏懿文茂学尤推于时并歴践朝行恪勤官次諌垣郎署蔼其休声宜加公奨擢在近侍左右禁闼可以同升必能评奏台议发扬纶诰临事有立属词可观各随所长分命以职祗奉乃事无替厥猷戣存诚并可给事中涯可兵部员外郎知制诰
　　授窦易直给事中制
　　勑前御史中丞窦易直器质识智厚重开敏文合法要学通政经累践防郎擢司邦宪寛猛举措甚得其中官不易方府无留事前因病免今以才迁俾升闱用【集作以】备顾问凡制令奏议官狱典章茍有依违皆得駮正所任不细宜敬乃官可给事中
　　授崔璹给事中等制　　　　崔　嘏
　　勑闱冠三省之髙太常列九寺之右凡所选擢必俟才贤惟尔璹以賔筵雅度早践霜防俦以正殿雄词超升省署文雅当于题柱列郡洽于褰帷迭居二尹之雄并处亚卿之列而皆本以明敏发为文学玉在湼而不缁金投火而弥劲眷言乆次【一作春闱既乆】是用迁升我有丝纶期汝论駮我有金石资尔谐和无沗官常自贻公譲【一作议】璹可给事中俦可太常少卿
　　諌议大夫
　　授薛稷諌议大夫制　　　　苏　颋
　　门下中散大夫行尚书礼部郎中脩文馆直学士河东县开国男薛稷奕代雄词身济其羙光时雅量士慕其风故能悬帐絶伦升堂覩奥掖垣宻勿字列黄缣仙闼从容文【一作云】飞赤管箴阙之任惟贤是择俾登才子式宠諌臣可諌议大夫余如故主者施行
　　授吴竞諌议大夫制
　　黄门朝议大夫前行尚书水部郎中兼脩国史上柱国长垣县开国男吴竞雅思周宻素风清旷著书微婉东观是称起草闲逹南宫所重宜列諌臣之位复膺良史之才可守谏议大夫兼脩国史防官勲如故主者施行
　　授尹愔諌议大夫制　　　　孙　逖
　　门下右省署掌諌之官立司过之史所以书君举箴王阙不次而授唯才是与道士尹愔识洞微妙心逰淡泊袛服言敷圣教虽浑齐万物独诣于清真而博通九流兼逹于儒墨朕方贵无名之璞期不言之化资其妙道寘彼周行宜居纳诲之职仍存记言之地可朝请大夫守諌议大夫集贤院学士兼知史官事
　　授宋浑谏议大夫制
　　门下朝议大夫前行尚书驾部郎中上柱国襄国县开国男宋浑清才敏识人望时英未可易量将其必复顷辞省闼言侍庭闱虽私心则然而公用乆阙筞名委质非无古人之训移孝为忠宜在诤臣之列可守諌议大夫防官如故
　　授杨慎矜諌议大夫制
　　门下太子右赞善大夫兼御史专知大府出纳权知御史中丞事杨慎矜坚正有才通明足用乆持天宪兼掌国泉竭忠公之一心杜讹伪之千变爰升独坐用肃具寮而潜恳固辞执谦难夺愿收恩于后命祈尽节于前功得失不惊将敦薄俗始终如一以勤守官特遂由之诚仍居出纳之任【一作纳諌之职】可行諌议大夫兼侍御史仍依旧知大府出纳
　　授髙适諌议大夫制　　　　贾　至
　　勑监察御史髙适右【一作立】节贞峻直躬髙朗感激効【一作懐】经济之畧纷纶瞻风【一作文】雅之才长防逺圗可云大体谠言毅【一作义】色寔谓忠良【一作臣】宜廽紏逖之任俾超諌诤【一作风谕】之职可守諌议大夫　　　一作皆旧唐书
　　授张镐諌议大夫制
　　门下侍御史南汝【疑】节度判官张镐崇徳广业宣慈恵和主善为师志古之道或直而温可以居諌诤之任或强而谊可以在凖防之职或理而敬可以司草奏之繁官得其人鲜有败事列于鸳鹭佥曰惟允可諌议大夫
　　授畅璀【总目作杨璀】諌议大夫制
　　勑为川者决之使为臣者宣之使言故尧有敢谏之鼓诽谤之木此其所以圣也楚灵称凡百箴諌吾尽知之无怫吾虑此其所以败也朕嗣守鸿业时方艰难实頼有位之士匡其不及故注意諌臣必求诸道关内盐河判官畅璀頥真餋正精洁恵和有质直而无流心秉忠信而持谠议顷嵗去职晦迹丘园爱其身以有待餋其志以有为厥徳不囬允谐司议可兼諌议大夫余如故于戏宫之竒懦不能强諌春秋以为之失常臧僖伯继论纳郜鼎君子称必有余庆予违汝弼汝无面从【旧唐书有畅传尝为諌议大夫】
　　授王延昌諌议大夫兼侍御史制
　　前　人
　　门下古者天子有诤臣七人而事君有犯无隠故能献可替否从諌则圣京兆少尹知杂王延昌学于古训秉心塞渊以文艺之资饬干时之器顷者弥纶省闼纲纪防宪旧章克举雅望攸归贰政浩穣虽借其条理列职防讽更思其谠直諌大夫之宻侍御史之雄尔宜兼之以匡予理可諌议大夫兼侍御史知杂余并如故
　　授宋晦諌议大夫制　　　　常　衮
　　勑通议大夫检校尚书兵部郎中兼侍御史上柱国宋晦忠洁简恵和而不流理畅思精适于羣务位以才逹政以礼成徃者理军岐阳赞我戎事【集无此字】重艰贞之操义有可懐防阁更拜乆于清秩外掌邦赋任居其艰【集作难】底慎均节以资经费事皆求当虑不及私积劳可书责实当进加以亮直行之有恒属諌臣之髙选叅髦士之大用以匡不逮无伏嘉言可行諌议大夫防官勲如故
　　授李收諌议大夫制
　　勅书曰后徳惟臣不徳惟臣实頼左右前后有位之士匡其不及天子有诤臣职在司过若有犯无隠献可替否则旷然丕变时惟休哉中防大夫前行尚书兵部郎中赞皇县开国男李收敏而好学文以彰之清澹寡欲不以得防千虑徃属时难保兹艰贞事君之节足以存劝歴践郎署率由旧章而仗雅居正可叅讽议无或尸官以防闻当【阙】见以箴阙也可諌议大夫防官封如故
　　授崔郾諌议大夫制　　　　元　稹
　　勅朝防大夫守尚书吏部郎中上防军崔郾昔我太宗文皇帝以魏徴为人镜而奸胆形于下逆耳闻于上及徴没而犹叹过失之不闻夫以朕之不敏不明托于人上月环其七而善恶蔑然岂諌议之臣未尽规于不徳耶朕甚惧焉以尔郾端愿【集作厚】诚明济之文学柔而能立谦而逾【集作愈】光命汝弼予式冀无过于戱宋景公一诸侯耳尚感列星【集作而陈星退】之词齐威王独何人哉能辨日闻之候尔其极諌无隠朕不漏言可守谏议大夫防官勲如故
　　授元晦諌议大夫制　　　　李徳裕
　　勅昔汲黯薄【一作为】淮阳守愿出入禁闼补过拾遗则諌诤之任实资谅直我求其比今得正人吏部郎中元晦徃在内庭甞感先顾奋发忠恳不私形骸伏俯青蒲至于雪涕数共工之罪不蔽尧聦辨垣平之诈益彰文徳近因旌别邪正宰弼上言以鲁公藏罟莫如寘革于左右汉后辑槛孰若列□于公卿是用命尔登于文陛其副我宠擢不替初心勿沽小名以枉大节勉服官业期于有终可諌议大夫
　　授李方右諌议大夫等制　　崔　嘏
　　勅居諌纳之地副铨综之司致予聦明适彼伦要自非端方正直之士检身御众之才则何以输及霤之忠诚奉提衡之藻鍳尔等皆擢秀瑶林飞华桂苑早登俊造共许清贞入宪府而自竦孤标歴文昌而更光列宿分符茂绩逺稽于龚黄视草雄词旧推于贾马是用擢居右省陟彼首曹尔宜徴五諌之司佐三铨之任无疑逆耳必在精心勉服宠光益扬善价可依前件
　　授姚朂右諌议大夫等制
　　勅朕髙居穆清端拱思理尚虑旒纩蔽吾聦明故精求諌纳之臣投我药石之语而天官正郎地连藻镜职佐铨衡必资明干之才以副经通之目以朂端方雅厚正以操心以简求和易周旋敏于临事而皆富文奥学早升俊造之科利用长才累处重难之任是用擢于粉署置在禁垣升自外郎膺兹首选尔其详求五諌左右三铨勉思及霤之志更致提衡之羙朂可右諌议大夫简求可吏部郎中
