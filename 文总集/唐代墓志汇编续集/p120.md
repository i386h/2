<!-- { "loadSidebar": true } -->
监於春秋，寅酌诂训，择邦嫒，精求淑女，树彼风化。是以国君之制，有三归焉。损益异宜，不相沿袭。略其同之选，迹其所由，细人即侄娣之谓也。讳淑佥，字＊奴，渤海人。唐分四岳，肇洪源於滥觞；齐委二卿，擢修干於合抱，代济其美，不陨其名。曾祖裕，皇任澄州刺史；当无为之朝，处共理之地，每推诚以徇物，岂役智以矜功。慕长者於刘昆，狭中孚於郭。祖智惠，皇任汝州司法参军；正以闲邪，直以驭枉，循三尺之律，不为摧移，按五刑之科，亟闻阴德。父思业，吏部常选；负廊庙之材，耻居常调；轻州县之职，且乐田图。高门之庆，归於细人矣。银汉降灵，彩云孕质，雅渐胎教，天生丽容，保傅无所施其能，粉黛不足增其美，膏沐箴诫，狎玩组训，葛覃之咏既彰，关雎之思何远。
邻国大王，位尊齐楚，德迈平，媒氏而委禽，备少姜之盛典。年十八，开元五年七月廿七日归於我。自结朱邸，甫艳青春，一偶坐於筐床，便假词於同辇。
乃退而称曰：女谒上僭，则粢盛不修；冒宠专房，则胤嗣不广。於是奉元妃以肃敬，睦诸下以柔谦，淑慎其身，先人後己，演贯鱼之序，陈授环之仪，喜愠忘怀，与物无竞。随珠耀掌，方欣母贵之荣；夭桃在颜，遄兴爱＊之诫。固辞恩幸，退处幽闲，悟泡幻之有为，遂虔诚於妙观。繁钎缉缕，错综真容，日居月诸，服勤无倦。姊婿莱州昌阳县丞王玄悦。细人以天伦至重，孝友情深，义虽爽於归宁，理或申於同气，企子之望，实获我心。觐伯姊於莱夷，别爱男於都辇。留欢己滞，回靶未从，目蜃楼而骨惊，歌式微以窃叹。鸣琴罢曲，怨将＊而思盈；落日沈辉，嗟倚门而不见。因兹遘疾，奄弃生涯，忧能伤人，意可悲者。开廿三十一月七日，终於昌阳县之公馆也，春秋三十有六。海隅僻壤，山川几重，寝疾薨闻，临丧靡救。倍切安仁之思，弥伤奉之神。至若绕梁之声，马上之曲，朱唇微动，超北方而更新；玉手才挥，遇西施而知美。绝广陵於昭代，阳春於夜台。人琴两亡，见於斯矣。即以开元廿四年八月廿三日，归葬於东都偃师县首阳之原，礼也。哀子承宽，初家人未之告也，振彩衣而陟屺，方悦亲还；咏自华以慰怀，伫申孝养。
及灵轩委户，旅榇充堂，殒辟崇朝，苏而不寤。虽高柴泣血，曾子绝浆，徒列孔门，讵齐纯至。且铭以诔德，书以饰终。德俟铭而美彰，铭待书而善发。长卿何幸，过听梁园，下惭能诔之才，上辱天人之翰，辞不获命，敢述铭云：
传称嘉偶，诗美齐姜。宗卿胤，弈叶其昌。爰诞今淑，作嫔於王。梦兰袭庆，悬弧表祥。曰我伯姊，在天一方。孝思罔极，情深陟岗。吉凶回手，神理微茫。云消巫岭，雨散高塘。新声掩抑，妙曲摧藏。永怀李，翻恨韶光。
河南府河南县感德乡人李仙琦奉教镌开元廿四年岁次景平八月戊申朔廿三日庚午，营送终安葬之礼也。
（录自《隋唐五代墓志汇编》洛阳卷第十册）
开元一四七
【盖】
尚君墓志
【志文】
大唐故尚府君墓志铭并序君讳袁，汲郡人，太公之後也。厥初启族同官命氏，望高诸首，禄厚群僚，致使功盖一时，名流千载。迁祖□火之传芳，唯子唯孙，以礼乐而沿袭；可谓任君河朔，游践魏都，乐土漳滨，神钲任镇，於是辞荣任性，遂为此邑人矣。曾祖元珍，祖登宾，父行满，并以道冠九流，德该十哲，志标松竹，操邈风云。加以乡闾取则，居正忠怀。惟君动止柔和，深沉器宇，言成规矩，礼乐如宾，色养尽心，威可则。春秋六十，去长安四年八月十九日，＊於私第。夫人赫连氏，兰闺内训，契合母仪，四德无愆，三从有志，怡颜温色，慈孝日严，时年八十有六，开元廿四年岁在丙子五月庚辰朔十日己丑终于家室。以其年八月廿五日，葬於滏县西南廿里武城之□平原，礼也。其地傍连紫陌，斜亘青山，却眺神钲，前临漳沼。嗣子景略、景进，毁不灭性，悲轸五情，思报劬劳，哀缠今府，营建宅兆，卜窆安灵，刊石纪功，以光幽穸。词曰：
□□之始，运合□昌，生灵可验，代载贞良。因官命藻，□池芳□，流河星朔，藏在邺傍。其一。□有盛衰，时逢否太，落景西倾，阅川东迈。器遂年销，珠从掌碎，人虽过去，其神如在。其二。
（录自《隋唐五代墓志汇编》河北卷第一册）
开元一四八
【盖】
失。
【志文】
唐故尚乘直长裴公墓志铭并序公讳瑾，河东闻喜人也。厚土宣汾，长源并庆；皇天祚晋，霸国多贤。洪勋宝臣，人无虚世，以暨我王大父曰朗；朗，宋州别驾，生我大父曰晟，复州司马；晟生我烈考曰顺，濮州长史；一门三代，异秀齐芳，徵上卿於吾家；贰诸侯於下国。公即濮州长史之元子也。能修人事，谦居物下，虽□籍於旧业，何莫由乎渐阶。解褐授幽州军事，又调□州司功，虏塞□□，主将受令於孙□；汉□雍，太守归政於岑公。次授尚乘直长，仆臣司正，车与马谋。东野之材，期善御以宠艺；西郊之□，何败物而先秋。寝疾无瘳奄游大暮。春秋五十六，以开元廿四年七月廿三日终于长安之私第，复以其年十月廿四日殡於万年县崇道乡所，龟筮从也。能言之孤，伤不候泣；好礼之妇，不绝声吊。虽行路感而铭曰：
□通在躬兮谓复其始，丛数云瘁兮言从在耳。甫及泉兮非旧里，幽石朽壤兮千万祀。
（录自《隋唐五代墓志汇编》陕西卷第一册）
开元一四九
【盖】
失。
【志文】
唐中散大夫守秘书监致仕上柱国慕容公墓志铭太子宾客博陵崔□□□公讳，昌黎棘城人也。其先有熊氏之苗裔，慕二仪之德，继三光之容，遂以慕容为氏焉。自晋鼎东迁，燕旗南指，□龙兴□亡□中原。十代祖恪，负荷顾命，德比周公。高祖绍宗，翼赞经纶，勋侔管仲，代有英杰，郁为□宗；曾祖三藏，周金紫光禄大夫、隋淮南郡守；祖正言，皇朝卫州长史；考知晦，皇朝太仆少卿，汾州刺史；弈载休业，重光茂范。公幼有成德，至性过人。先夫人河南费氏，早殁。公年方婴稚，哀号孺慕，见者悲伤。事继母韦氏以孝闻。慈抚弟妹，友爱周给，慷慨许与，义感风云；从容闲和，仁及草木。有叔宝之仪表，兼安仁之词翰。言资信立，行以直闻，简弃□苛，激扬忠烈。少以明经游太学，从祀明堂，除同州参军，迁左玉钤卫兵曹参军，转永康陵令，亻黾亻免弱岁，逡巡下寮，虽宏量未申，而休声克著。朝廷钦焉，擢拜左御史，□监察御史，寻迁本台殿中侍御史、内供奉。有僧惠梵者，左道之魁渠也。崇聚货财，交结□习，贿通贵主，赂人宠臣，公肆奸回，莫之禁御。公廷奏其罪，为凶党所斥，出为密州员外司马。
今上即位，诛极群丑，甄扬正人，加朝散大夫，徵拜左御史台侍御史。朱绂斯皇，骢马来於东道；白简旋止，击隼龚於南宪。台阁增气，风霜凛然。转主爵员外郎，仍兼侍御史。铁冠余雄，锦帐推妙。寻迁主爵郎中，俄转吏部郎中。审五等之封拜，清九□之秩序。迁长安令。威慑权豪，惠流□庶。迁河南少尹。既佐雄剧，尤称干理。丁内艰，哀毁□礼。起为吏部侍郎，德举也。□侍御史王旭挟邪纵慝，估宠作威，豕行负涂，无往不突；虺□於辙，莫之舆□。上闻其奸，委公绳按。
公置诸深议，投畀遐荒，群□乃安，朝伦载睦。改□革弊，举不遣才。以忤时宰，出为海州刺史，俄迁州刺史。东临渤海，政剧乱绳，北走邯郸，众殷举被。导德齐礼，老安少怀。朝廷休之，徵拜刑部侍郎。俄□户部侍郎。原情察狱，五刑无着；理财正词，九赋咸□。俄以疾辞。主上义在旌贤，恩深惟旧，屡□中使，兼赐药物。就拜同州刺史，又迁秘书监。锡以半秩，仍许归闲。天不留，开元廿四年六月廿四日，终于东都殖业里第，春秋六十有八。惟公内行纯著，大□克扬，尽孝於家，竭忠於国，宜谐具赡之望，况□论道之同。而沉瘵伤年，清途中谢。悲夫！□以其年岁次丙子十月己未朔廿六日壬申，葬於东都北邙之原，礼也。
吊祭赙蹭，宠□□焉。夫人博陵崔氏，陵川令孝康曾孙，万年丞世怙孙，赠豫州长史恭嗣第六女。□懿端庄，柔明闲淑，六行兼善，四德光敷，□义穆於承尊，宣慈形於训後。封博陵县君，从秩也。以开元十二年六月廿三日先终于京亲仁里第。春秋有二。权窆於万年县之东原。今迁焉。有子率更寺主簿随，□州录事参军事损，并孝思罔极，永怀扬名，痛感泉□，忧深陵谷。乃刊贞石，以志幽埏。其词曰：
轩辕锡胤兮幽燕祚国，累仁积善兮诞生休德。外贲令仪兮内融达识，忠孝纯深兮好是正直。能致其身兮能尽其力，亦既从兮克扬厥职。奉上竭诚兮当官正色，人代□谢兮宠禄未极。我有嘉偶兮行为嫔则，□伤沦夭兮庆流燕翼。松椟萧森兮埏＊冥默，立名□朽兮托之篆刻。
子婿左卫录事参军陇西李良辅书犹子鼎篆（录自《隋唐五代墓志汇编》洛阳卷第十册）
№开元１５０
【盖】
失。
【志文】
大唐故海州司马赵郡李公墓志铭并序君讳君会，赵郡人也，太上老君之後。祖﹀，父惠，并器宇淹通，风标迥拔，琴书纵志，礼乐居怀，道化一门，庆传後嗣。岂期运毕穷泉，翻及清居之叹，以开元九年十二月廿四日，时年八十二。夫人太原王氏，以开元七年十二月十五日，时年七十八。夫人渤海南氏，以开元廿四年四月十一日，时年七十四，并同终於河南县修善里之私第。有子三：孟僧大超，仲仁献，季仁寿。呜呼！秦医不理，膏荒之疾以成；齐客去瞻，腹腠之徵将结。以开元廿四年十一月十五日合葬於河南县龙门乡龙门北洛水南之野。双桐并死，两剑俱沉，西山倾兮夭折拄，东海变兮水为桑。勒贞＊兮陈旧迹，淼终古兮播遗芳。其铭曰：
龙门北兮坟垒垒，冠盖殁兮皆归此。代将谢兮不可留，素车白马兮使人愁。
伤爱弟兮多惨，感嗣子兮胡毁瘠？攀松路兮泣霜风，仰泉台兮固幽石。
（录自《洛阳出土历代墓志辑绳》）
开元一五一
【盖】
李君墓志
【志文】
唐故李君之铭君讳忠，字奉光，远之赵郡人也。因曾从官此地，遂为襄垣人焉。昔夫指树开源，感神涂而涎应；谈玄人道，湛虚寂而冲仙。君之厥宗，可略言矣。祖卿，令誉朝廷，栋梁家国，以贞观年，授朝散大夫。父丘，孔夫子之嘉名，讳同钦慕；阮先生之莅职，耻禄居荣。以天授年中，擢步兵校尉，惟君文质彬彬，威仪侃侃，梦叶松生之兆，官不虚名；才同掷果之容，盛谈何有。以长安年中，擢昭武校尉。
