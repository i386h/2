<!-- { "loadSidebar": true } -->
　　渝江孕秀黔水蜚声介然公卿之讥节髙两汉伟己贤良之议名著九江未空冀北之羣暂隠南山之雾天将降于大任器不妨于晩成行举鱼盐即膺象肖

　　钦定四库全书
　　字溪集巻七　　　　　　　宋　阳枋　撰説经
　　天命之谓性节
　　先贤谓命犹令也性即理也不过与人打影子説要人自去讨究葢命是无极之真二五之精既付与我此道理则谓之性　率性人则尽之矣物上更当发明
　　道也者不可须臾离二节
　　人与道为一如何离得离只是为私意所汩道元在我只有流行不流行如四时有沴气日月有薄蚀私欲才去道又分明　可离非道也非字如无恻隠之心非人也之非葢道若可离则非吾所谓道便是邪道矣不睹不闻处道正在那里君子当戒谨恐惧视于无形听于无声茍待事已然而方戒谨雷已鸣而方恐惧则是戒谨所睹恐惧所闻而非戒于不睹惧于不闻也与莫见乎隠莫显乎微分为两章不可连上章説　不睹不闻是己之所不睹闻独是人所不睹闻思其极只是毋不敬思无邪不能存养之人虽四端未发之时元不曾中
　　致中和节
　　天地位万物育但只致我之中和自有我之天地可位我之万物可育若説我能致中和则大而天地便可位散而万物便可育恐无是理致中和用尽字説固好然亦须待致得方防尽致曲用曲尽説亦好天地位万物育不是圣人去位他只是位序那天理令不失次序如春时便教民耕种夏时长养秋冬敛藏天尊地卑乾坤定矣天地是如此位不是当初天在地下待圣人来正他方位
　　君子中庸节
　　中庸则中和矣中和则中庸矣庸字更该些巳发之中方言得择字执字然圣人不待择执
　　中庸其至节
　　民鲜久矣有两説民少有能之者亦巳久矣是一説中庸之徳极至民鲜能久于中庸如乍见孺子而怵惕恻隠是中少间便有内交要誉恶其声之类便私欲不中民鲜能久文公不取少能久于中庸之説用今己久説则上下章意贯而活道之不行章都説鲜能
　　人莫不饮食节
　　物不细嚼何以知其味之美中庸不仔细玩味何以知其理之妙
　　道其不行节
　　言道未尝不可行但时人不能行之夫子谓道真个不可行了必有道行之时夫之一辞有余不尽之意虽叹道不行然其夫字亦尚意其必有行时非决然止絶之辞
　　子曰舜其大知也与章
　　子曰舜其大知也与舜好问而好察迩言是不以一已之知为知以天下之知为知此舜之所以为大知也好问者非区区强好之也乃其本心喜闻乐道自然之好也　舜其大知大与小对便属阳属天无所不包无有不善言有不善虽是恶而舜能隠之在舜又是善人言既不善舜隠不称而扬其言之善则不善者亦内自知愧而言必惟其善此皆与人为善神化之妙不只扬善是与人为善
　　人皆曰予知章
　　不知择中庸而守之则流于物欲亦是罟擭陷阱罟擭陷阱藏伏其机禽兽不知不觉而陷于其中人于物欲亦然
　　回之为人也章
　　舜性中庸顔子身中庸然顔子在圣贤之间只争得些子而夫子便以择言之学者可不奋发自勉
　　天下国家章
　　天下国家三句皆可致力中庸不可为力圣人便自然学者须要十分克去己私能只在克己到复礼便不用能　或説知仁勇底人然后可均可辞可蹈算来也是知仁勇底人方且了得只是未必便到中庸葢知仁勇有偏有全可均可辞可蹈是着力用功或有些偏不唤他做知仁勇不得于其中却须有个中庸方是圣人之事方是不倚不流方是知仁勇之极且无些子过与不及直是难能中庸不可能是着力不得处天命谓性率性谓道修道谓教命与性天也率与修人也人生天地间得于天者同修于人者异
　　子路问强章
　　南方之强北方之强以勇驭勇南方失之不及北方失之太过皆非中也不流不倚者当不偏于南亦不偏于北矫当如矫揉之矫过与不及者当矫之使归于中也　塞字文公以未达之所守言之若更以渊塞充塞求之尤善至死不变元只是此实理所以更不必言塞矫字诗训强貎若以矫正释亦通矫其偏以适于中也
　　素隠章
　　素隠汉书作索若以无徳而隠为素隠如素履之素讲亦通索隠行怪庸而不中半涂而废中而不庸弗为是能而弗为弗能是必为而弗能巳惟圣者能之圣无时自满自是至诚无息天之道也非谦辞
　　君子之道费而隠节
　　费是所当然隠是所以然如鸢飞鱼跃是费所以飞跃是隠天地间万事万物有费有隠有体有用气理动静不能相离
　　夫妇之愚节
　　夫妇之愚不肖知行之义此是显然面前见得底极其至也是不知如何如此底难是天地亦不知其所以为天地矣孝悌忠信仁义礼智看在事上便可知可行而其所以如此岂能自知反诸心看便见得谁使他如此底道理此是天地间神妙至宻自然之理圣人亦只是圣人便了神亦只是神便了都不能知得向上过此已往底一层吾心亦然如顔子末由也巳亦是此様意思语小莫能破是细入无朕如毫厘丝忽尚可分破忽之外更破甚毛犹有伦亦然这是那析得尽处了天地气数皆一般　极其至也极字与推字一般　语小谓穷到毫末处丝尚可破作两条君子语到小处断不可破　人犹有所憾看来只是私圣人便无之天地何憾之有
　　鸢飞戾天节
　　鸢嗜攫之禽也今自下地飞而至天自然顺风势而游扬不待用力胷中便见舒畅鱼贪饵之物也今自那深渊底踊跃起来水上非是使然心中自见欢喜看他戾天跃渊底时他嗜欲俱空了道在天地间昭著分晓人能用力学到中庸之地自见他有妙理即是鸢飞鱼跃之意也
　　忠恕违道不逺节
　　违道不逺相去只毫髪葢以己心度人心不争多此是不逺到己不愿亦勿施于人则又一矣到及人便一更无不逺矣以恕已之心恕人亦未穏若已未尽道则不容恕已人未能尽道则当恕人君子之道四夫子之言是欲恕以待人而严以责已其曰未能不是自恕人亦岂以圣人之我恕而安于自恕恕人之中有责人者在所以为圣人之言
　　君子素其位章
　　君子素其位而行便是中立而不倚不怨天尤人只理防正己不知其他至此则克伐怨欲都无此言中庸发用处居易便是俟命　或言素犹平日之意行是行所以处此之道答云如贫而乐富而好礼在夷狄则言忠信在患难则三陈九卦皆是
　　君子之道辟如行逺章
　　君子之道行逺自迩登髙自卑文公释妻子父母数句文势顺矣然世有子宜其妻而父母不悦者舜之刑妻友弟非不至而瞽瞍却不顺章子非不欲有夫妻子母而终得罪于父则父母其顺之释恐未尽顺字想亦是以顺徳而得父母之懽心妻子则好合兄弟则既翕惟父母则其惟顺以事之乎此一句单着子曰恐是大事使人知重于此不只睦妻子和兄弟而尤当以顺父母为极也若如旧説则于妻子兄弟之责重而父母之意轻了先言妻子兄弟后言父母亦髙自卑逺自迩之义
　　子曰鬼神之为徳节
　　鬼神之为徳夫子言其盛矣乎虽曰叹美之然真见得鬼神有盛处分明体物而不可遗谓天下万物皆是鬼神底功用如一株木其所以成树其所以生枝生叶极则叶落木枯皆是鬼神有以造化之
　　视之而弗见二节
　　体物不可遗是有物便有鬼神张子言二气之良能葢有此功用而不留于迹圣人齐明盛服以承祭祀然而在上左右则又不可见又説不得此便是中只是诚敬
　　子曰武王周公其达孝矣乎章
　　此一章教孝教敬教爱之义尽矣位天地经国家定社稷节人心于此可见只九献及酌羣臣之节目未详宗庙之制未备
　　践其位二节
　　先王之位之礼之乐我能践之行之奏之先王所尊之人我能敬之先王所亲之人我能爱之皆是善继前人之志善述前人之事要使郊社之礼禘尝之义修明于世
　　子曰文武之政节
　　哀公问政孔子以文武为对圣人待哀公之厚而责难也便与孟子望之不似人君之言不同
　　人道敏政节
　　旧注以蒲卢为蜾蠃只因古人説大者无雄小者无雌取螟蛉之子封而祝曰类我类我遂于螟蛉有子诗下注此以为得民之喻皆汉儒泥俗传之误常因蜾蠃负螟蛉入笔管中俟其封泥毕剖视之则蛛虫身上有一细卵如半粟蛛虫元未全死尚摇动葢当初捕此虫时亦留其生意产卵于上待卵长成则食此虫而出信天地间虽微细之物莫不有雌雄古人考之不精讹误如此必不以蒲卢为蜾蠃决矣文公以为蒲苇易生之物当矣惜未辨前人之误
　　仁者人也节
　　仁是道体之虚人是道体之实
　　故君子不可以不修身节
　　事亲知人只似不相闗连此盖指哀公身上説也且如用人当其才一国之人皆防贤人之利便説道哀公父母生得此贤君而用贤人使我軰皆防其利便是不累其亲可以尽事亲之道知人要知天知天意在得贤人平治天下我当顺天意以用贤人便是知天茍要用小人徒喜其顺己从欲使天下防其害便是逆天意何以为知天
　　或生而知之节
　　生知学知困知安行利行勉行虽似有知仁勇之等而其三等中皆有知仁勇存焉
　　有弗学节
　　弗措之措是置字相似如措诸地措诸案之措弗措是不舍放不置不止之义
　　自诚明节
　　自诚明谓之性始异而终同学者不可不勉【性是尧舜性之之性不是説性情】
　　唯天下至诚为能尽其性节
　　尽性至于物而极下便言賛天地之化育更不言天地之性己与人物之性便是天地之性此而能尽则天地之性无不尽矣尽性便是賛化育
　　其次致曲节
　　其次致曲曲与直为对圣人是直然如此贤者由曲而推致之虽委曲周至及其至到则亦与至诚者同也
　　至诚之道可以前知节
　　圣人前知不是假蓍象数只是理精义明之极浑然一天万事万物吉凶妖祥存亡盛衰了然心目之间烛其端倪而究其终极此至诚之所以神也
　　诚者自成也而道自道也二节
　　自道是己所当由之道君子诚之为贵见得此之字着力如诚之者人之道上面之字是用功底字言君子既非性之必是诚之为贵不容不克去己私而复乎诚实也
　　诚者非自成已而已也节
　　诚必兼已与物合内与外然后为至时措之宜便是物我内外皆得其当了
　　故至诚无息三节
　　覆载只是广大至悠久而后成便是恒恒便是庸文公言广博而深厚髙大而光明厚即是不薄髙只是不低恐深与大又别是一様悠久训作悠逺逺字言得久悠字如驱马悠悠防来是慢慢地不疾不徐而无有止息今人説悠悠泛泛只是缓缓慢慢长如此所以上既言久则征征则悠逺下又分言悠也久也天地成物若速其成则有间断时矣
　　今夫天斯昭昭之多节
　　昭昭之多至一勺水之多文公云天地山川实非由积累而后大恐当初亦是气之积公常论天开于子地辟于丑以为天地也须翻转十余万年则那时不一顿开辟得就亦须是积只是造化广大人莫得而言之耳维天之命于穆不己亦是释博厚髙明悠久之意
　　大哉圣人之道五节
