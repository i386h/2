<!-- { "loadSidebar": true } -->
　　水上飘，金桂部中名旦也。初至申江，年才三五，神清如雪，貌艳于花，而一笑嫣然，樱唇微启，尤足迷下蔡而惑阳城。近在留春园售技，秋娘半老，风致全非，而按部随班，犹不失方家举止。缠头一曲，妙响入云，后起名花，断难望其项背。然歌场寥落，赏识者希，终不能与惨绿少年，争胜于枣花帘角矣。日月不淹，美人迟暮，镜中白发，能无慨欤？ 
　　余玉琴 
　　甲申六月，玉琴初至申江，太痴生即走书绳其美。予以七九甫卸，未暇纵观。星会之夕，始邂逅于丹桂戏园，浓花绕鬓，酒晕生涡，语妙于花，身轻似叶，正如燕赵佳人，潇洒中别饶俊爽。善演《画春园》、《白水滩》、《泗州城》、《双锁山》，尤工跑马卖艺，莺捎燕舞，锦簇花团，灯下观之，几令人神摇目眩。及扮《海潮珠》中之崔杼妻，《铁弓缘》中之梁夫人，则又横波流媚，冶态欺花，史湘云醉卧芍药阴，未必有兹妍媚，真优孟中全材也。太痴爱之深，每入梨园，必呼令簉坐，玉琴亦倾心相与，无异飞鸟依人。其殆三生石上具有夙缘者欤？ 
　　王畹云 
　　畹云，吴人，总角时，随其父桂芳至沪，挂籍天仙园。桂芳以唱青衫得名，裂石穿云，不足喻歌声之妙。畹云者年明慧，一经指授，即能青出于蓝。顾素姓好高，不屑与梨园中人伍，虽或登场献技，时以飘茵堕溷为虞，每当知己谈心，往往泪如玉箸，盖亦彼中之有志节者也。甲申春航海入都，都人士久耳芳名，无不一见倾倒，丹山雏凤，誉满金台，黟山叆叇轩主着《瑶台小咏》，品为第一。状头花盈盈高折，益觉车马盈门。未几患虏疮，满面痴痕，见者争先趋避，畹云亦咨嗟太息，伊郁寡欢。叆叇曰：“此正天之所以玉成畹云也。今而后，当不致抱白圭之憾矣。”遂赋《王生行》慰之。去秋有王畹如者，隶籍老丹桂，年可二十余，丰貌远不及畹云。而逐臭者咸趋之若鹜云。 
　　小金虎 
　　金虎，姑胥人。珊珊仙骨，弱不胜衣，而袅袅婷婷，齐齐整整，灯下见之，颇疑姑射仙人，离尘世而翛然独立。及其曼声徐度，嚼征含宫，则又清越轻圆，恍聆广寒宫霓裳仙曲，惟朱唇轻启，微露瓠犀，不免美中不足耳。所唱《跳着》、《佳期》、《拷红》、《惊梦》等剧，至数十折，歌声舞态，娓娓动人，而一种苦绪幽情，尤觉描摹尽致，卫洗马所谓“卿言愁我始欲愁”者，其在斯乎？其在斯乎？ 
　　月月红 
　　鄂伶月月红者，吴其姓，丽卿其名，初隶咏霓乐部。乙酉冬重来沪上，适六马路新开鸿桂茶园，遂改籍焉。年已二十六七，虽风尘转徙，马齿渐增，而江上兴奴，犹未致琵琶冷落。其演《贵妃醉酒》也，柔情憨态，婀娜无俦，颊晕娇红，眉凝惨绿，固应令李三郎魂销欲死，不复念宗祏安危矣。某巨公爱之甚，花晨月夕，座无红不欢，红亦肘后依依，缱绻备至，殆亦所谓真个魂消，愿作鸳鸯常比翼，便因情死，化为蝴蝶也甘心者欤？尝其扮《打樱桃》之平儿，《梅龙镇》之凤姊儿。《饽饽店》之大嫂子，亦佳，盖以妖冶胜也。 
　　盖山西 
　　盖山西，亦六七年前名旦也。丰容盛鬋，靡曼无双，远而望之，如初日芙蓉，摇曳于红桥渌水，歌喉激楚，响落梁尘，黄竹白云，无此音节。尝见其偕想九霄演《双小上坟》，婉转抑扬，低徊俯仰，穿花双蛱蝶，无此轻盈。或有病其囿于秦声，不足登大雅之堂者，不知北曲南词，各随风尚，苟得惊才绝艳，压倒群芳，安见搏髀弹筝，不胜于调丝擫竹乎？世多井底蛙，毋宁占括囊之无咎。 
　　遮月仙 
　　偶见太痴生，必向予绳遮月仙之美。然梦想芳容，无由一见也。一日观剧于义锦茶园，见一伶窄袖短衣，掣双刀如白雪，年可十五六，面如满月，妍媚中别有英爽之气。归以语太痴，太痴曰：“嘻，是殆遮月仙也。何为而至于斯乎？”明日适有案目来，问之良信。按月仙燕人，精技击，善为角抵戏，所演《二龙山》、《四杰村》、《演火棍》等剧，均能独步一时。时或柔罗文縠，亸袖低环，唱《青纱帐》、《玉柄扇》诸小曲，亦觉婉丽可爱。殆所谓明明如月、飘飘欲仙者乎？太痴爱之，谓为艳冠梨园。是说也，亦有韪之者。按月仙近已改籍留春园。 
　　邱阿四 
　　阿增之弱弟行四者，初为某巨公小史。乙酉冬始来天仙园演剧。年未二十，丰肌丽质，韶秀可人。阿增素以昆曲擅场，同治初随大雅班来沪，艳名鼎鼎，藉甚一时，近已如浔阳商妇矣。四得其熏陶，颇能嗣响，尝见偕丑脚姜善珍演《借茶》一折，佯羞薄怒，媚眼流波，莲步轻移，檀云低亸，淫荡之态，微露于静穆之中。及为《落金扇》中之鸦鬟，则又流荡憨跳，慧媚温柔，雏发未干，风情浅逗。娟娟此豸，诚可儿也！藜床旧主谓其善琵琶，转轴拨弦，时有雨洒芭蕉之韵。会当于风清月朗时，煮茗焚香，倩彼姝一试之。 
　　小十三旦 
　　小十三旦，初与小生人参娃同隶大观园。仙骨玲珑，瘦如飞燕，瓠犀一露，百媚俱生；而仪静体娴，不屑效时下妖冶之态。善秦腔，爱作变征声。其演《双断桥》也，苦绪幽情，曲为传出，沉沉娇喘，细若蚕丝，恐宋广平铁石心肠，亦应为之百折。时年方十五六龄，予亦惨绿华年，甫逾弱冠。洎大观既闭，云散风流，迨甲申岁重至申江，在咏霓园售技，而予已霜侵鬓脚，旦亦蛾眉渐改，无复旧日丰姿矣。年光如女树，可胜慨哉！ 
　　小金喜 
　　义锦诸郎，俱以金为小字，金喜其翘楚也。年可十二三，面团团如满月。癸未甲申间屡见于咏霓席上，丹山雏凤，早已一鸣惊人。嗣随其师至苏台，不见者阅二载。去冬重来沪渎，访艳者争以一见为荣。顾金喜性恬静，不乐与纨垮少年交，尝自谓“我辈既入梨园，登场献技，分也；若欲翠被熏香，余桃分液，伺人意旨，狐媚乞怜，虽死断不出此。”嘻，今之世，一趋炎时势之场也，大丈夫功名赫濯，显奕扇巍，迹其发轫之初，孰不从依附脂韦而得？不料十余龄小妮子，竟能有此丰裁！醴泉无源，不洵然欤？工演《十八扯》、《合凤裙》二折，不屑描头画角，自能游戏传神。太痴生嬖之，屡偕我辈赋诗提倡。 
　　八琴旦 
　　八琴旦，善唱秦腔，年可十六七。初至沪上时，见其演《珍珠衫》一折，不甚奇之。一日偶在丹桂园，见有一少年韶颜稚齿，趿蝶履，曳蝉衫，小立下场门外，清幽静穆，无殊月下芙蕖。异而询之，则琴也。继观其演《梅龙镇》，鸳鸯娇小，乍解风情，羞涩轻盈，令人心醉。花旦中具此风格，真不易材也。岭南三十六江外史历遍歌场，颇垂青睐，尝谓“倘与余玉琴合演《双断桥》，可谓珠联璧合。”其倾倒亦云至矣。无几何时，即舍之他往，或曰滞留鄂渚，或曰返棹燕台，尚未悉其究竟也。 
　　十四旦 
　　十四旦，精拳棒，善超跃，虽裙下双勾，瘦如春笋，而轻盈矫捷，无异鹰隼之击秋旻。歌喉亦燎亮不群。时或改而为小生，扮《卖胭脂》之郭华，《翠屏山》之石秀，轻衫窄袖，款步上场，微动香唇，白云顿遏。盖不以色选而以艺传者也。性豪迈，一言不合，辄肆睚眦。而扶人之危，济人之急，虽罄缠头，亦所弗惜。世称马湘兰为红妆季布，今得十四旦其人，意者慷慨任侠之风，仍不让蛾眉独步乎。然而我辈更恧然矣。 
　　小桂香 
　　桂香，吴人，向隶大雅班。苗条婉娈，秀色可餐。善扮《牡丹亭》之春香，《西厢记》之红娘，憨跳酣嬉，神情逼肖。每演必与邱阿增俱，阿增半老徐娘，不失大方举止，桂香则华年月满，玉貌花嫣，流走如珠，分外动人怜爱。一日天仙演《难中福》一折，老生扮胡润芝中丞，黄挂红顶，望之俨然，帐下貔貅，戈矛如戟，桂香团扇轻衫，垂手侍立，翩翩态度，不减内史风流。巾帼须眉，并皆佳妙，迷离扑索，谁其猝能辨之？ 
　　小金玉 
　　金玉与金翠、金喜同隶一籍。刻骨香桃，瘦无一把，而探喉发响，颇足裂石穿云。盖京优只以妖冶动人为胜，若子弟之来自三秦者，则选色征声，无不并臻其极。意者蓝田紫阁间，别有风流泽薮耶？年才十二三，豆蔻梢头，春风未破，其演《游园赠珠》、《遗翠花》等剧，内家装束，举止幽娴，每一发声，宛如瑶岛鹤音，一洗人间凡响。我友太痴生听歌菊部，多所雌黄，独心折义锦三小，谓足压倒群英。惜登场未及一年，遽尔遗归吴苑。母金玉尔音，而有遐心，彼姝者子，当歌白驹之什以须之。 
　　陈彩林 
　　彩林幼为某内侍家伶，内侍为言者所弹，几遭不测，梨园妙选，散若晨星，彩林转徙至沪，挂名天仙茶园。善舞双刀，脱手弹丸，熟能生巧。而其清矑一转，流盼多情，尤足令三河少年为之颠倒。间或按象板，炙鹅笙，妙响初传，梁尘直簌簌下，亦彼中之美材也。近虽年矢催人，芳姿渐改，而身材轻捷，犹能冠绝时流。泉唐仓山旧主，尝题赠二绝句，刻入《海上吟》中。 
　　满天星 
　　满天星，秦人。七八年前，曾邂逅于某巨公席上。雏发覆额，婴伊可怜，见之者咸以韩家雏凤目之。未及一年，即已引去。甲申春复至申江，时则丰肌瘦尽，非旧日丰姿，每当酒罢歌阑，往往掩抑悲凄，自伤老大。盖自遄归日下，作客京江，马足船唇，星霜饱阅，虽余发未经种种，而香蔫玉损，已如金缕秋娘矣。漱绿君赏之，品为秋海棠，谓当于绿天深处，相与参断肠禅。 
　　吴宝玉 
　　宝玉，姑苏人，原名宝琴。柔情艳骨，潇洒风流，喜作时世妆，眉月弯环，鬓云■⑵鬌，见之者疑为洛水仙姝，凌波微步。性灵慧，嗜文墨，稗官野史，杂置案头，甫卸浓妆，即耽静坐，与三河少年斗鸡走狗、日驰逐于大堤狭巷者，迥乎不同。惟不善趋承，与人落落难合，人亦以此少之。呜呼！傎已！ 

　　粉墨丛谈卷下 
　　怀周凤林　　一粟庵主 
　　唱遍杨枝与竹枝，倡条冶叶不胜思。 
　　无端忆着年时事，啜茗江楼月上时。 

　　赠周凤林　　历阳海上钓客 
　　名擅苏台正妙年，还来海上逗鹍弦。 
　　微云淡抹天风下，一树梨花湿晓烟。 

　　赠桐荪四首之二　　梦畹生 
　　六曲屏间乍目成，眉能传语眼传情。 
　　只余一事堪惆怅，不见莲花步步生。 

　　活色生香众口夸，绝幽闲处绝风华。 
　　分明一握圆灵镜，现出诸天称意花。 

　　赠周桐荪词客　　惜红生 
　　天风吹下步虚声，为惹情缘谪玉京。 
　　记否珠宫当日宴，吟肩醉倚董双成。 

　　妙绝生花笔一枝，篆摹秦汉晓临池（桐荪善幕古篆）。 
　　闲来觅醉黄垆畔，爱听骚人细品诗。 

