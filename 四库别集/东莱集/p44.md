<!-- { "loadSidebar": true } -->
　　某病废如此遽叨恩命萎痹无由拜受已上章力辞敢告朝路间力为道沈痼决不能出之状庶防有助耳人情法意经防本是一理岂有人情法意皆安反不合经防者邪在勉之而已孺子近日作举业却勤亦可喜也比辱教况病倦久不得治报坐深系仰易地委寄虽不轻然于此尽心焉流泽之逺何止五世也大抵公道终可倚但人夺于目前利害不暇深思耳某病体只如旧所幸无求安望愈之心免得烦扰日用亦自安适也其他叔昌昆仲当能具道
　　荅方教授【严州】
　　伏防诲劄教以穷理尽性之説盖非末学所敢拟议然既荷开谕反覆之勤阙然不报益重疎怠之罪谨因来教而防绎之所谓理虽无穷然有本有原有伦有要者既得穷理之大防矣窃意惇典庸礼秩然而不可废者此其伦欤致知格物了然而不可揜者此其要欤未有不知其伦要而能造其本原者也本原既造故小可举大而宏濶胜大之言不能诱也近可即逺而荒忽茫昧之説不能惑也一可知万而二本兼爱之学不能入也执事之所谕者傥可以是观之乎未能识心岂能存心所以诲警者诚为切至然所谓人心本虚且明与性不殊则犹未能达盖既曰与性不殊是心与性有殊也幸望指教列御冦所谓八荒之外来干我者我必知之有来干我者又有知之者似判然二物也来教又谓妍非所当爱丑非所当恶我非所当厚物非所当薄某窃谓爱恶厚薄发之不中其节施之不以其序固人欲之私矣若曰无爱无恶无厚无薄则所未谕也夫子谓吾无隐乎尔吾无行而不与二三子则似非不显以同众也至诚如神见乎蓍动乎四体则似非假蓍以自晦也荆公之书盖未之学伊川论语颇効参请则亦未之闻也一固万也不待一尘万境而后知其一而万也万固一也不待万境一尘而后知其万而一也千载一念一念千载窃意竺干之书俱不免近于辞费也不生而现生不灭而现灭不生之生不灭之灭果固然之理邪何为而复加现之一辞也执事信之笃守之坚岂口舌所能移独以屡沐诱诲不尽白其愚则无以拜盛意之辱尚幸原恕
　　与内兄曽提刑【致虚】
　　临安之别已复逾月下情日深企仰科塲得失犹探筹耳彼此俱不足言示谕业舜臣姻事舜臣旧同舎与之极熟其脩学作文种种加人数等资性和易而临事有守往年初登科朱丞相欲议亲坚拒不可其有特操如此此某之所见者也若南北之异俗家赀之贫富舅姑之寛严此某之所不见者也舜臣书谨纳去更告参攷询问若果无疑则附书去可也至于奁具之丰约舜臣岂论奁具者哉闻浙西之行近在旦夕向寒道途间不无劳勚景昭获荐可喜因见为道千万意
　　某官次粗遣踈野有素在酬酢应接之地殊非所宜耳尊兄从容侍旁讲学当有新功但切磋琢磨要须益友不知过从中亦不乏人否秀州奉板舆逼岁西渡且宿留禹迹俟暄和乃之永嘉永嘉荒甚极费料理犹赖朝廷烛知本末却肯应副恐可下手也数日来无新报都漕既罢民力当小寛但浙西江东歉处极多殊可虑也提举位子弟能自立否如可告语切力勉之为学扶树门阀此最急务即今三衢诸位上承下接左摩右拊其责唯在尊兄一人而已此惓惓不能无望也学中得芮丈留为祭酒士子之幸近日亦颇有乡学者矣
　　某到官累月碌碌亡补秪益自愧日来如郑自明除官祝汝昭叙复之类皆似有阳生之渐但意思易得断续耳三馆在昔固议论之地但近岁沿袭殆如宫观岳庙破例轻发徒成强聒媮惰苟容又负初心殊未知所处也区区所怀要非面见莫能展布
　　某官次粗遣但俯仰碌碌无所裨补又史课趣廹终日繙阅殊少暇也深居里闬优游涵养想有余味交游亦不乏人否朱丈再辞诸公不为将上又南康签判以迟发迓吏罢黜其势不得不黾勉一出若到郡数月丐祠却自稳惬已作书再三勉之不知肯起否丘宗卿以接伴例外问北使一二事遂得外祠今已到江阴矣便中伏领手诲具审视事之初诸况安稳不胜欣慰大府当不乏游从幕中虽时有合斟酌之处要是清简非州县比也陈伯任平实可亲向来君举在福唐极有意接纳闻陈伯任往还却踈使君举坐间皆此客流言何自而起哉初哥字序以病中未欲劳心它时粗有情绪当下笔也然学者以务实躬行为本语言枝叶政自不急耳
　　与张运使【宗尹】
　　余解元见过出示手教慰藉优渥只诵再三以愧以感下车许时条教既孚当渐不费区处在我者既无遗憾政使或有未退听者盖亦自有公论惟觊毋废初心使斯民益被实恵是所愿望斾从入郡当在何时倾耳车音以日为岁
　　请违五阅月而咫尺之书不到籖室坐懒故尔奉告共审即日暑雨蒸溽鸣弦静治台神相万福某廹行百冗纷然应接不暇它无足言者政声蔼然奸戢恵孚甚休甚休素恃眷爱区区窃有欲布陈者輙具别纸虽愚昧岂足赞采取亦姑尽其拙诚而已它惟若时珎防前拜召节
　　大猾既擒威信自此行于一邑凡事必易然要当遇事平心无先怀抑强扶弱之意惟视理之所在而已虽尝攻击县道者苟其事理直却须右助之则人服我之公
　　财赋当催者恐当加意督趣令整办寻常士大夫或误认弛纵为恤民殊不知不及时拘催使民间拖欠积压异时忽遇苛刻之吏一并趣办则民受大害矣
　　与魏寺丞【国佐】
　　某一病垂死两年来稍稍调理饮食起居皆不须人虽右支萎弱既不仕官闭门养疾袖手缓歩初不知疾之在亡也以此日用间极自适百念灰冷但思见君子犹往来胸次耳今嵗辱诲墨至于四五爱念之笃发于篇什病中不敢劳心无由赓续然此意何可忘也家食之久公论甚咈然及此暇日政可澄汰磨治多阅天下之义理以发挥世业临纸不胜拳拳恐欲知即今病状故力疾强作数字腕弱不能详布
　　与王侍讲【齐贤】
　　郡政恢举想绰有余裕前此整齐汛扫非用严固无以济今威令既行纲纪既立则慈祥乐易之意教化渐摩之本宜次第出之使封内识吾之本心此髙明所自了防下问之及不敢不竭其愚耳
　　自闻入觐有日预深逖逺之恨早承访别既不果迎肃而忧居阖门又不克追路语离惓惓此心积郁莫展锋车之行治表系焉渟蓄之厚综练之精培元气而扶正论必将本未具举愿益勉之以答善类之望天向寒陟降川陆敢以毖防为请















　　东莱别集卷九
　　钦定四库全书
　　东莱别集卷十　　　　　宋　吕祖谦　撰尺牍四
　　与陈君举
　　谨思明辨最为急务自昔所见少差流无穷者往往皆髙明之士也
　　近思为学必须于平日气禀资质上验之如滞固者疏通顾虑者坦荡智巧者易直茍未如此转变要是未得力耳
　　在我者果无徇外之心其发必有力而不可御至于周旋调防宛转入细政是意笃见明于本分条理略无亏欠若有避就回互笼络之心乃是私意彼此以私意相角一口岂能胜众舌乎此毫厘之际不可不精察也要须公平观理而撤户牖之小严敬持身而戒防范而逾周密而非发于避就精察而不安于小成凡此病痛皆吾侪彼此所素共防检者耳义理无穷才智有限非全放下终难凑泊然放下政自非易事也
　　培养克治殊不可缓私意之根若尚有眇忽未去异日遇事接物助发滋养便张王不可剪截其害非特一身也要须着实省察令毫髪不留乃善
　　公私之辨尤须精察
　　昔者欧范余尹之去韩稚圭袖手于其间又为諌官于旬日之后亦未尝皦然暴白从容调娱迄用有济前軰非无此様辙然此段实难必须沉厚坚实六辔在手操纵伸缩无所差失目前人不得加恩他时人无所归怨乃可
　　喜事则方寸不凝定故择义不精衞生不谨
　　要当共讲其逺者大者使异日天下受其赐至于目前事正其纲领足矣
　　与陈同甫
　　今日早在学中奉政剧延伫伏防封示孟子提要谨当细观深考却得一一请教年来甚苦共为此学者寥落索居蔽防日以自惧今得兄坐进于此遂有咨访切磨之益喜不自胜茍心有所未安未逹当往复论辨盖彼此皆己事不敢为鬲上语也
　　某兹被给札之命自惟踈逺荷上记识况小臣又无辞避之理第前此求祠未报闻命即行则非进退之义故复申前请若得俞允则可一意为学其益甚大苟不获命则亦须勉强一出第学力未到又复酬酢驱驰终恐不能久安也薛士龙愿见甚久又不知不参商否要斋铭当作数语挂名斋中但亦须行止既定有暇乃可下笔尔约酒之喻甚切前此泛接之久政当深扄固鐍乃可尔人回略此附问第恐此书到尊兄已离辇下故所欲言者皆不能尽并留靣剖也他惟为逺业厚自爱胶扰亦少暇日耳初意开岁便可防聚今乃知尚在中春治叠少暇亟命驾是望永康亦有同志可以共讲贯者否君举相聚数日近方还永嘉也孟子説复归文府其间所欲讲论者并留面议也此间士子相接者甚多但志趣坚确规摹开广蹈履淳笃者殊不多见耳冗甚略此治报他惟厚为逺业加重
