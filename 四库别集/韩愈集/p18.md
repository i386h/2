<!-- { "loadSidebar": true } -->
　　（《华山记》云：“山顶有池，生千叶莲花，服之羽化。”然观公诗意，与前诗皆有兴寄，其曰古意，其旨深矣。公《县斋有怀》曰：“求官来东洛，犯雪过西华。”《答张彻》曰：“洛邑得休告，华山穷绝陉。”李肇《国史补》言：“愈好奇，登华山绝峰，度不可反，发狂恸哭。县令百计取之，乃下。”而沈颜作《登华旨》略曰：“仲尼悲麟，悲不在麟。墨翟泣丝，泣不在丝也。且阮籍纵车于途，途穷辄恸，岂始虑不至耶？盖假事讽时，致意于此尔。文公愤趋荣贪位者，若陟悬崖，险不能止，至颠危踣蹶，然后叹不知税驾之所，焉可及矣。”悲夫！文公之旨，微沈子几晦哉！）   
　　太华峰头玉井莲，（《山海经》曰：“华山，一名太华。”）开花十丈藕如船。冷比雪霜甘比蜜，一片入口沉こ痊。（《晋史·乐广传》，“沉こ顿愈”。又潘岳《闲居赋》：“尝膳载加，旧こ有痊。”こ，於何切。痊音诠。）我欲求之不惮远，青壁无路难夤缘。（《选·琴赋》：“丹崖，青壁万寻。”方从唐本作“五月壁路难攀缘”，云：“《鲍溶集》有《陪公登华山诗》，盖五月也。”夤或作攀。今按：公此诗本以《古意》名篇，非登山纪事之诗也，且太华之险，千古屹立，所谓削成五千仞者，岂独五月然后难攀缘哉？若以句法言之，则“五月壁路”之与“青壁无路”，意象工拙，又大不侔，亦不待识者而知其得失矣。方氏泥于古本，牵于旁证，而不寻其文理，乃去此而取彼，其亦误矣。原其所以，盖缘“五月”本是“青”字，唐本误分为二，而读者不晓，因复削去“无”字，遂成此缪。今以诸本为正。）安得长梯上摘宝，下种七泽根株连。（司马相如《子虚赋》：“楚有七泽，其小者名云梦，方九百里。”）   
　　【八月十五夜赠张功曹】   
　　（张功曹，署也。公与张以贞元二十一年二月二十四日赦自南方，俱徙掾江陵，至是俟命于郴，而作是诗。公在江陵《祭郴州李使君》云：“辍行谋于俄顷，见秋月之三彀。逮天书之下降，犹低回以宿留。”此其证也。诗怨而不乱，有《小雅》之风。）纤云四卷天无河，清风吹空月舒波。沙平水息声影绝，（沙平或作平沙，非是。）一杯相属君当歌。（《汉·灌夫传》：“夫迎田过窦婴，及饮酒酣，夫起舞属。”颜师古曰：“属，付也，犹今之舞讫相劝也。”属，之欲切。）君歌声酸辞且苦，不能听终泪如雨。（《选·古诗》：“泣涕零如雨。”）洞庭连天九疑高，（洞庭、九疑详见一卷《复志赋》，二卷《送惠师》诗注。）蛟龙出没猩鼯号。十生九死到官所，（官所临武。）幽居默默如藏逃。下床畏蛇食畏药，海气湿蛰熏腥臊。（湿或作温，非是。）昨者州前捶大鼓，嗣皇继圣登夔皋。（贞元二十一年正月顺宗即位。）赦书一日行万里，（是年二月甲子，大赦天下。）罪从大辟皆除死。（荆公与谢本作“除徙”，下文已有“迁者追回流者还”，则“除死”为当。）迁者追回流者还，涤瑕荡垢朝清班。（朝清或作清朝，唐本作朝清，盖言追还之人皆得涤瑕垢而朝清班，惟己为使家所抑，故只量移江陵也。）州家申名使家抑，（使家，谓湖南观察使。）坎轲祗得移荆蛮。（祗或作只，他诗皆然。荆蛮，江陵也。）判司卑官不堪说，（卑官，一作官卑。）未免捶楚尘埃间。（老杜《送高书记诗》：“脱身簿尉中，始与捶楚辞。”按：唐制，参军簿尉有过，即受笞杖之刑。杜牧诗云：“参军与簿尉，尘土惊。一语不中治，鞭笞身满疮。”）同时辈流多上道，天路幽险难追攀。君歌且休听我歌，我歌今与君殊科。（杭本如此。言张之歌词酸苦，而己直归之于命。盖反骚之意，而其词气抑扬顿挫，正一篇转换用力处也。方从诸本我下去歌字，而君下著岂字，全失诗意，使一篇首尾不相运掉，无复精神，又不著杭本之异，盖考之亦非详耶。）一年明月今宵多，（一作月明。）人生由命非由他，有酒不饮奈明何！   
　　【谒衡岳庙遂宿岳寺题门楼】   
　　（或无庙字。《尔雅》：“霍山为南岳。”一名衡山。公前后两谪南方。初自阳山北还过衡，在八月，至潭适当残秋。诗云：“我来正逢秋雨节。”故知此诗自阳山还时永贞元年秋作也。后自潮州移刺袁州，则元和十五年十月，非秋雨节时也。东坡《潮州庙碑》云：“公之精诚，能开衡山之云。”即此诗意。）   
　　五岳祭秩皆三公，（《礼记》：“天子祭天下名山大川，五岳视三公秩次也。”皆或作比，非是。）四方环镇嵩当中。（《白虎通》曰：“嵩山夹居四方之中，故曰嵩。”）火维地荒足妖怪，天假神柄专其雄。喷云泄雾藏半腹，虽有绝顶谁能穷。（老杜《望岳》诗云：“会当凌绝顶，一览众山小。”）我来正逢秋雨节，阴气晦昧无清风。（清，方作晴。今按：清风兴，群阴伏，无清风则雨意未已也。晴字非是。）潜心默祷若有应，岂非正直能感通。（《诗》：“神之听之，正直是与。”非，方作即，非是。能感，方作感能。今按：若从方读，则此句为吃羌语矣。）须臾静扫众峰出，仰见突兀撑青空。紫盖连延接天柱，石廪腾掷堆祝融。（衡山有五峰，紫盖、天柱、石廪、祝融、芙蓉。石廪，一名石。东坡《登州观海市》诗云：“潮阳太守南迁归，喜见石廪堆祝融。”《过太行诗序》云：“予南迁其必返乎！此退之登衡山之祥也。”意皆本此。）森然魄动下马拜，松柏一径趋灵宫。（柏或作桂。）粉墙丹柱动光彩，鬼物图画填青红。升阶伛偻荐脯酒，（伛，於武切。偻音缕。）欲以菲薄明其衷。庙令老人识神意，（令或作内。）睢盱侦伺能鞠躬。（《列子》：“老子而睢睢而盱盱。”仰视貌。睢，许佳切。盱，香于切。侦，丑郑切。）手持杯交导我掷，（交，方从唐本作校。云《广韵》作交，谓古者以玉为之也。《朝野佥载》作角，角与校音义皆相近。魏野有《咏竹校子》诗，只作校字。《荆楚岁时记》又作教。今按：当从《广韵》及众本。）云此最吉余难同。窜逐蛮荒幸不死，衣食才足甘长终。（《扁鹊传》：“长终而不得返。”）侯王将相望久绝，神纵欲福难为功。夜投佛寺上高阁，星月掩映云瞳胧。（《选·秋兴赋》：“月ㄔ朦而含光。”从日者非。今按：《广韵》：ㄔ字只有从日，无从月者。ㄔ朦，本日出貌，然前辈月诗多用之。如梁孝绰《月诗》“ㄔ朦入床簟”之类也。更当考。）猿鸣钟动不知曙，杲杲寒日生于东。（《诗》：“杲杲出日。”）   
　　【岣嵝山】   
　　（《山海经》云：“衡山一名岣嵝山。”与前诗同时作。东坡《中隐堂诗》云：“岣嵝何须到，韩公浪自悲。”谓此诗也。岣音矩，嵝音缕。）   
　　岣嵝山尖神禹碑，（盛洪之《荆州记》曰：“南岳周回数百里，昔禹登而祭之，因梦玄夷使者，遂获金简玉字之书。”徐灵期《南岳记》曰：“夏禹导水通渎，刻石书名山之高。”）字青石赤形摹奇。科斗拳身薤倒披，（《书序》云：“鲁共王得孔子所藏古文，皆科斗文字。”科斗，古篆也。以其头粗尾细，类水虫之科斗焉。倒或作叶。方从蜀本云：“衡阳旧刻亦然。《魏都赋》云：‘华莲重葩而倒披。’”今按：岣嵝者，衡山南麓别峰之名。薤倒披者，古有倒薤书，见欧公《集古录目》，唐玄度十体书，方得之矣。然今衡山实无此碑，此诗所记，盖当时传闻之误，故其卒章自为疑词，以见微意。刘禹锡《寄吕衡州温》亦云：“尝闻祝融峰，上有神禹铭。古石琅姿，秘文螭虎形。”盖亦得于传闻也。）鸾飘凤泊虎螭。事严迹秘鬼莫窥，道人独上偶见之。我来咨嗟涕涟ㄝ，千搜万索何处有？森森绿树猿猱悲。（猱或作啼。猱，奴刀切。）   
　　【永贞行】   
　　（贞元廿一年正月，德宗崩，顺宗即位，不能视朝，王亻丕、王叔文用事。四月册皇太子，八月立为皇帝，是为宪宗。顺宗为太上皇，改元永贞。此诗所以具载。太皇，谓顺宗。小人，谓叔文。元臣故老，谓杜佑、高郢、郑瑜等。嗣皇，谓宪宗。郎官荒郡，意指刘禹锡坐叔文党贬连州也。公方量移江陵，而梦得出为连州，邂逅荆蛮，故作是诗。观终篇之意，可见其为梦得作也。此诗或云自“四门肃穆贤俊登”下为别篇，非是。）   
