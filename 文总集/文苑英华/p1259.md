<!-- { "loadSidebar": true } -->
　　公讳某字某其先闗右农人永嘉过江公自始迁之祖若干代处于闽越曽祖某皇唐循州司马祖某漳州长史父某泉州南安县丞公则南安第若干子长七尺骨目瑰异温良节行所至自昭风神识度羣居不掩六籍外偏好穰苴管子之术永泰中以耕战之法致【集作郊】梁宋军画用有成大厯元年节度使右仆射田公荐授右【集作左】武卫率府仓曹防军事在位以贞慎闻公以不仕则坠业躁求则背道或出或处圣人为中依吏部节文敬遵常调大厯八年集授吉州永新县丞兴元元年集授庐州司曹【集作田】防军贞元三【集作二】年集【集无此字】授鄂州司仓防军累职贞慎如率府仓曹时毎罢官待集卜胜屏居宴【集作晏】如也鄂州秩满爱其风土亦止焉【集作爱其江山宅心焉】贞元十二年冬又合集春赴京师遇疾于途以二月四日终于汝州龙兴县之逆旅时年六十七凡入仕三十一年歴官四政禄非丰俭以足务虽剧通以简上以中正【集作政非】重下以公平瞩皆白圭无玷朱纮有声呜呼公之材量如钟含音如水待月【集作盛】大小当应方圆必合公【集作我】则不人胡不求莫能全展光耀以至殒殁悲失夫保性居业时行则行时止则止道也公昔于名宦之理是焉仕禄农耕犹生则营若死则已亦道也公昨之【集作于是】岐路之役是焉公存以道始亡以道终至人不违道公与之同旋正矣乎善始终者也夫人陇西彭氏戴天之感痛以礼成长子曰【集无曰字下同】晃次子曰晕季子曰果伏防【集作防是】之号以至见血以某年二月日卜葬于某郡【集作乡】某原礼也佳城一闭他时古丘后之人孰知丘中之徳墓许有志故为墓志铭庶覩今为古者眀斯地泉下有君子焉铭曰
　　一种鳞物神则曰龙一种植物真则曰松英英杨公于人被物【集作杨公于人被真役神】艺术宏温良内克名不称实禄有负徳夭桃信美不能秋敷冬日可爱日【集作亦】用西徂大限【集作此】斯来无贤无愚英英杨公与逝川俱卜宅【集作此】脩原有形永图【集作宅】东海之【集作西】山不易其庐【集作其庐罔易】
　　岭南节度判官吕公墓志铭　栁宗元
　　吕氏世居河东至延之始大以御史大夫为浙东道节度大使延之生渭为中书舍人尚书礼部侍郎刺湖南七州生四子温恭俭让以温为尚书郎再赠至右仆射恭字敬叔他名曰宗礼或以为字实惟吕氏宗子尚气节有勇畧不事小谨读纵横书理隂符握机孙子之术曰我师尚父胄也大父洎先人咸统兵今天下将理平蔡兖冀幽洎戎犹负命早夜呼愤以【阙】　　任爪牙毕力通天子命作文章咸道其志云又曰由吾兄而上三世世为进士吾文为不坠教戒犹【集作独】武事未克纉厥绪因弃去从山南西道节度府掌书记预谋画不甚合以试守军卫佐加恊律郎入荐为长安主簿复出以监察御史参江南西道都围练军事府表进殿中侍御史为桂管都防御副使元和八年去桂州相国尚书郑公遮留假岭南道节度判官至广州病疹【集作痞是】疟加滞六月二十八日卒妻裴氏户部尚书延龄女有丈夫子三人曰爽曰壊曰特女三人曰环曰鸾曰倩皆防行于道而倩又死遂以柩如洛阳祔葬如【集作于】大墓欵志吕氏世仕至大官皆有道宜兴于世温【集作泊字】恭名为豪杰知者以为是必立王功活生人不幸温刺衡州年四十卒恭未及理人年四【集作三是】十七又卒也世固有有其具而不及其用若温恭者邪恭貌竒壮有大志信善容物宜夀考硕大而又不克吕氏之道恶乎兴铭曰
　　沨沨之风乎不可追有志之大乎今安归吕君去我死乎吾谁依
　　河南府司録防军卢君墓志铭
　　李　翺
　　君讳士琼字徳卿范阳人家世为甲姓祠部郎中瀜【集作融】之长子眀经及第厯宁陵华阳【集作隂】二县主簿知泗州院事得恊律郎郑少师之留守东都奏为推官得大理评事韩尚书代为留守请君如初尚书节将陈许奏充观察判官得监察御史府罢嵗余除河南府户曹以疾免河南尹重其能奏为司録叅军八月癸丑发疾而卒年六十九君少好着文精晓吏事少游故丞相阳炎张延赏之门杨美其文辞张每叹其吏材过人常摄职同州当徴官税钱时民竞出粟易钱以归官斗至十八九君白刺史言状请倍估纳粟下以泽民上可以与官取利刺史诘状君辨其所以必然刺史行之民用得饶未一月果被有司牒和收官粟斗给六十后刺史到欲尽入其羡于官君既去职犹止之曰圣泽本以利民民户知之不可以独享刺史乃悬牓晓民使请余价因以绢布髙给之民亦欢受州获羡钱六百万其为户曹决断精速曹不拥事及为司録始就官承符吏请曰前例某等一十五人合钱二千【集无此二字】僦人与司録养马敢请命因出状君谓【集作呵】曰汝试我邪使拽之将加杖承符吏众进仰曰前司録皆然故敢请君告曰司録岂不自有手力钱邪用此赃何为因叱出之召主馔吏约之曰司録判官文学叅军皆同官环处以食精麤宜当一不合别二【集无此字】无踵旧犯吾不恕及日终厨之率其余而分之文学叅军得司録居三之一君饶之曰俸钱职田手力数既别官品矣此飱钱之余不当计位髙下从此后自司録至叅军平分之旧事掾曹之下各请家僮一人食钱助本司府吏厨附食司録家僮或三人或四人就公堂余食侵挠厨吏弊日益长君使请家僮二人食钱于司録府吏厨附食家僮终不食官厨召诸县府望吏告曰某居此嵗久官吏清浊侵病人者毎闻之司録职当举非法徃各白汝长宜慎守防靖以渑池令为戒其所改易皆刻已便人堪为故事及君卒士君子相吊哭咸以为能髙而位卑不副有子三人孺方嗣宗嗣业号慕祗守不失家法女二人前娶清河崔敏女无子后娶荥阳郑虬之女有子故皆附葬于祠部茔东北孺方叩头泣曰丈人先与先父【集作尝与先子】同官而游宅居南北隣敢请纪石翺不得辞乃据所见闻者镌其实可推类以知凡所从事之贤铭曰
　　嗟卢君性直而用优约已以利人宜夀宜贵以拯时所难【集作艰】其缄而不伸以丧厥神岂夺恵于东民悲夫
　　信州司马【集作检校工部员外郎】任君墓志铭
　　前　人
　　君讳佶字叔正乐安人殿中侍御史元植【集作恒】之孙灵府功曹日新之子君少遭父丧养母以孝称京兆尹崔光逺表试左清道率府兵曹叅军勅摄富平县尉知县事及克复京师以功授成都府犀浦县丞又以优授泾阳县尉吐蕃犯都代宗幸陜州君召募吏人保守佛寺寇不敢逼擢为本县令充渭南【集作北】十县团练使及驾囘京为同列搆功不得论仆射裴冕寃而奏之得长安县尉转本县丞歴大府寺丞未几迁监察御史京畿舘驿使判官中书侍郎元载为泽漕使请为判官转殿中侍御史又检校工部员外郎兼侍御史判官如故元载得罪君左授建州建安县【集无此字】尉及杨炎入相君以书戒之由是杨怒而不用又移处州司户再授信州司马观察使鲍防【集作鲂非】以为判官权知饶【集作诏】州事遘疾归卒于【集作于】信州权窆于州西原有诗两巻前娶宗正氏女生男冀为邠州司法叅军三女各为士妻后娶杜氏女子三人曰淑【集作叙下同】曰羡曰女五人长女嫁长洲尉源咸季次女权适权颖三女早卒少女二人未许嫁淑厯佐太府以吏能有声为度支振武营田使得试恊律郎摄监察御史元和十四年杜氏卒淑乃自信州奉府君之丧合葬于万年桞村从先人旧茔淑尝与翺同事岭南府翺知淑之贤【集作方】亟荐于时故淑来请志铭曰
　　士生于时兮所贵者才有才无命兮古今所哀噫
　　歙州长史陇西季府君墓志铭
　　前　人
　　府君讳则字某凉武昭王十三世孙大父献眉州别驾时宰相有请婚者力不可止因去官归【集作居】家弟遇疾【集作病】暴卒别驾烧一指以祷于神既而弟复生自説方就絷上帝有命以兄烧指宜复其生别驾生令一侍中源乾曜一子求婚府君拒之固以词抵之贬黔州彭水尉遂以夀终府君始十余嵗先夫人以之从丧归殡汝州由是依于舅族少好老子庄周之言与羣童居【集作游】尽能记他童之始【集作所】习先夫人学左氏春秋博该百家之书故府君以经史浸润力田供养由是少不肯求仕善草画弓矢博奕皆得其妙既冠得濠州定逺县【集无县字】尉假领他县令严而行吏急民寛富豪并贫民之产而不税者尽以法治之贫民用安罢职复还其初从事岭南得试左【蜀本作右】武卫兵曹于福建得试太子通事舍人大理司直授歙州长史宣歙观察使请为判官奏未下以疾卒年七十四夫人河南元氏夀州刺史从之女年六十八先府君而终生子某子某皆未仕早卒女子五人长女壻礼部员外郎郑锡次女壻桂府观察使杜式方次女壻京兆韦放次女壻荥阳郑循礼小女壻密县尉郑公瑜防子克防少读书学文以兄举进士家事自饰弗克求名故年四十有六始奏授睦州司兵累迁试大理司直兼殿中侍御史充盐铁推官寳厯三年三月克恭奉府君夫人之丧归葬于郑州某县冈原翺知克恭之材十三年矣故克恭以府君之葬来请且曰将以六月庚申窆知克恭者若吾季叔又何【何字集作安可】以辞铭曰
　　徳不称禄鬼神之责材优以贱古人不戚非道不【集作弗】求曷计人爵庆蕴而传后必有积其葬为谁孝子之卜蓍蔡佥吉嘉原乃【蜀乃作创】择合骨于兹终永其托何以识之有封有栢









　　文苑英华巻九百五十七
　　钦定四库全书
　　文苑英华巻九百五十八　宋　李昉等　编职官二十
　　王仓曹墓志一首　　　李巡官戡墓志一首杜支使顗墓志一首　　杜司马诠墓志一首裴巡官希顔墓志一首
　　州仓曹叅军王府君墓志铭
　　白居易
