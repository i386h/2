<!-- { "loadSidebar": true } -->
　　燕人刘君函三令池阳，困长官诛求，弃而授徒江、淮间。尝语余曰：“吾始不知吏之不可一日以居也。吾百有四十日而去官，食知甘而寝成寐，若昏夜涉江浮海而见其涯，若沉疴之霍然去吾体也。”夫古之君子，不以道徇人，不使不仁加乎其身。刘君所行，岂非甚庸无奇之道哉？而其乡人往往谓君迂怪不合于中庸。与亲昵者，则太息深宾，若哀其行之迷惑不可振救者。
　　虽然，吾愿君之力行而不惑也。无耳无目之人，贸贸然适于郁栖坑阱之中，有耳目者，当其前援之不克而从以俱人焉，则其可骇诧也加甚矣。凡务为挠君之言者，自以为智，天下之极愚也。奈何乎不畏古之圣人贤人，而畏今之愚人哉！刘君幸藏吾言于心，而勿以不乡之人，彼且以为诪张颇僻，背于中庸之言也。
　　○方灵皋送左未生南归序
　　左君未生，与余未相见，而其精神志趋、形貌辞气，早熟悉于刘北固古塘及宋潜虚。既定交，潜虚、北固各分散，余在京师。及归故乡，惟与未生游处为久长。北固客死江夏，余每戒潜虚当弃声利，与未生归老浮山，而潜虚不能用，余甚恨之。
　　辛卯之秋，未生自燕南附漕船东下，至淮阴，始知《南山集》祸作，而余已北发。居常自怼曰：“亡者则已矣，其存者遂相望而永隔乎？”己亥四月，余将赴塞上，而未生至自桐。沈阳范恒庵高其义，为言于驸马孙公，俾偕行以就余。既至上营八日，而孙死，祁君学圃馆焉。每薄暮，公事毕，辄与未生执手溪梁间。因念此地出塞门二百里，自今上北巡，建行宫，始二十年前，此盖人迹所罕至也。余生长东南，及暮齿，而每岁至此涉三时，其山川物色，久与吾精神相凭依，异矣！而未生复与余数晨夕于此，尤异矣！盖天假之缘，使余与未生为数月之聚；而孙之死，又所以警未生而速其归也。
　　夫古未有生而不死者，亦未有聚而不散者。然常观子美之诗及退之、永叔之文，一时所与游好，其人之精神志趋、形貌辞气，若近在耳目间，是其人未尝亡而其交亦未尝散也。余衰病多事，不可自敦率。未生归，与古塘各修行著书，以自见于后世，则余所以死而不亡者有赖矣，又何必以别离为戚戚哉？
　　○方灵皋送李雨苍序
　　永城李雨苍，力学治古文，自诸经而外，遍观周、秦以来之作者而慎取焉。凡无益于世教人心政法者，文虽工弗列也；言当矣，犹必其人之可。故虽扬雄氏无所录，而过以余之文次焉。
　　余故与雨苍之弟畏苍交。雨苍私论并世之文，舍余无所可，而守选逾年，不因其弟以通也。雍正六年，以建宁守承事来京师，又逾年，终不相闻。余因是意其为人必笃自信而不苟以悦人者，乃不介而过之，一见如故旧。得余《周官》之说，时辍其所事而手录焉。以行之速，继见之难，固乞余言。
　　余惟古之为交也，将以求益也。雨苍欲余之有以益也，其何以益余乎？古之治道术者，所学异，则相为蔽而不见其是；所学同，则相为蔽而不见其非。吾愿雨苍好余文而毋匿其非也。
　　古之人得行其志，则无所为书。雨苍服官，虽历历著声绩，然为天子守大邦，疆域千里，昧爽盥沐，质明而莅事临民，一动一言，皆世教、人心、政法所由兴坏也。一念之不周，一物之不应，则所学为之亏矣。君其并心于所事，而于文则暂辍可也。
　　○刘才甫送张闲中序
　　河流自昔为中国患。禹疏九河，过家门不入，而东南巨野无溃冒淹没之害者，七百七十馀年。周定王时，河徙砾溪，九河故道，浸以湮灭。自是之后，秦穿漕渠，而汉时河决酸枣、瓠子、馆陶，泛溢淮、泗、兖、豫、梁、楚诸郡，历魏、晋、唐、宋、元、明，数千百载，迄无宁岁。
　　皇帝御极之元年，命山东按察使齐苏勒总督河务。吾友张君若矩，以通判河上事，效奔走淮水之南。乃畚乃筑，共职维勤，险阻艰虞，罔敢或避。河督称其能，以荐于天子，使署理兖之泇河。四年冬，题补人觐。而是时，河水自河南陕州至江南之宿迁，千有馀里，清可照烛须眉者，凡月馀日不变。可以见太平有道，元首股肱，联为一体，至治翔洽，感格幽冥，天心协而符瑞见，至于此也。
　　张君既人觐，卒判洳河，将归其官廨。于是吾徒夙与张君有兄弟之好者，各为歌诗以送之。
　　○刘才甫送沈椒园序
　　去父母、别兄弟妻子而游，既久而犹不欲归。氵修氵随阙、定省违，父母有子如未尝有子焉者，有兄弟如未尝有兄弟焉者，有夫而其妻独处，有父而其子无怙，此鳏寡孤独穷民之无告者类也。虽幸而取万乘之公相，亦奚以云？
　　余在京师五年矣。父母年皆逾六十，兄弟四人，在家者尚一兄、一弟，幼子三人皆已死，寡妻在室，是亦可以归矣而不归。嗟乎！余独安能无愧于沈君哉！
　　沈君，杭州人，其在京师亦数年。一日，其家人遗之书曰：“盍归乎来！”沈君不谋于朋友，秣马束装载道。嗟乎！余独安能无愧于沈君哉！沈君行矣，余于沈君复何言！
　　○刘才甫送姚姬传南归序
　　古之贤人，其所以得之于天者独全。故生而向学，不待壮而其道已成；既老而后从事，则虽其极日夜之勤劬，亦将徒劳而鲜获。
　　姚君姬传甫弱冠，而学已无所不窥，余甚畏之。姬传，余友季和之子，其世父则南青也。忆少时与南青游，南青年才二十；姬传之尊府方垂髫未娶。太夫人仁恭有礼。余至其家，则太夫人必命酒，饮至夜分乃罢。其后余漂流在外，倏忽三十年，归与姬传相见，则姬传之齿，已过其尊府与余游之岁矣。明年，余以经学应举，复至京师。无何，则闻姬传已举于乡而来，犹未娶也。读其所为诗、赋、古文，殆欲压余辈而上之。姬传之显名当世，固可前知。独余之穷如曩时，而学殖将落，对姬传不能不慨然而叹也。
　　昔王文成公童子时，其父携至京师。诸贵人见之，谓宜以第一流自待。文成问何为第一流，诸贵人皆曰：“射策甲科为显官。”文成莞尔而笑：“恐第一流当为圣贤。”诸贵人乃皆大惭。今天既赋姬传以不世之才，而姬传又深有志于古人之不朽。其射策甲科为显官不足为姬传道；即其区区以文章名于后世，亦非余之所望于姬传。
　　孟子曰：“人皆可以为尧、舜。”以尧、舜为不足为，谓之悖天；有能为尧、舜之资，而自谓不能，谓之慢天。若夫拥旄仗钺，立功青海万里之外，此英雄豪杰之所为，而余以为抑其次也。姬传试于礼部，不售而归，遂书之以为姬传赠。
　
　卷三十五
　　○秦始皇初并天下议帝号令
　　秦初并天下，令丞相、御史曰：“异日韩王纳地效玺，请为藩臣，已而倍约，与赵、魏合从畔秦，故兴兵诛之，虏其王，寡人以为善，庶几息兵革。赵王使其相李牧来约盟，故归其质子，已而倍盟，反我太原，故兴兵诛之，得其王。赵公子嘉乃自立为代王，故举兵击灭之。魏王始约服人秦，已而与韩、赵谋袭秦，秦兵吏诛，遂破之。荆王献青阳以西，已而畔约，击我南郡，故发兵诛，得其王，遂定其荆地。燕王昏乱，其太子丹乃阴令荆轲为贼，兵吏诛灭其国。齐王用后胜计，绝秦使，欲为乱，兵吏诛虏其王，平齐地。寡人以眇眇之身，兴兵诛暴乱，赖宗庙之灵，六王咸伏其辜，天下大定。今名号不更，无以称成功，传后世。其议帝号！”
　　○汉高帝入关告谕
　　父老苦秦苛法久矣。诽谤者族，耦语者弃市。吾与诸侯约：先人关者王之。吾当王关中，与父老约，法三章耳：杀人者死，伤人及盗抵罪。馀悉除去秦法，吏民皆按堵如故。凡吾所以来，为父老除害，非有所侵暴，毋恐！且吾所以军霸上，待诸侯至而定要束耳。
　　○汉高帝二年发使者告诸侯伐楚
　　天下共立义帝，北面事之。今项羽放杀义帝于江南，大逆无道。寡人亲为发丧，诸侯皆缟素，悉发关中兵，收三河士，南浮江、汉以下，愿从诸侯王击楚之杀义帝者！
　　○汉高帝五年赦天下令
　　兵不得休八年，万民与苦甚。今天下事毕，其赦天下殊死以下
　　○汉高帝令吏善遇高爵诏
　　七大夫、公乘以上，皆高爵也。诸侯子及从军归者，甚多高爵。吾数诏吏先与田宅，及所当求于吏者，亟与。爵或人君，上所尊礼，久立吏前，曾不为决，甚亡谓也。异日秦民爵公大夫以上，令、丞与亢礼，今吾于爵非轻也，吏独安取此？且法以有功劳，行田宅，今小吏未尝从军者多满，而有功者顾不得，背公立私？守、尉、长吏教训甚不善。其令诸吏善遇高爵，称吾意。且廉问有不如吾诏者’，以重论之。
　　○汉高帝六年上太公尊号诏
　　人之至亲，莫亲于父子。故父有天下，传归于子；子有天下，尊归于父。此人道之极也。前日天下大乱，兵革并起，万民苦殃。朕亲被坚执锐，自帅土卒，犯危难，平暴乱，立诸侯，偃兵息民，天下大安。此皆太公之教训也。诸王、通侯、将军、群卿大夫，已尊朕为皇帝，而太公未有号，今上尊太公曰“太上皇”。
　　○汉高帝十一年求贤诏
　　盖闻王者莫高于周文，伯者莫高于齐桓，皆待贤人而成名。今天下贤者智能，岂特古之人乎？患在人主不交故也，士奚由进？今吾以天之灵、贤士大夫，定有天下，以为一家。欲其长久世世奉宗庙亡绝也，贤人已与我共平之矣，而不与吾共安利之，可乎？贤士大夫有肯从我游者，吾能尊显之。布告天下，使明知朕意。御史大夫昌下相国，相国酂侯下诸侯王，御史中执法下郡守。其有意称明德者，必身劝，为之驾，遣诣相国府，署行义年。有而弗言，觉，免。年老癃病，勿遣。
　　○汉文帝元年议犯法相坐诏
　　法者，治之正，所以禁暴而卫善人也。今犯法者已论，而使无罪之父母妻子同产坐之，及收，朕甚弗取，其议！
　　朕闻之：法正则民悫，罪当则民从。且夫牧民而道之以善者吏也，既不能道，又以不正之法罪之，是法反害于民，为暴者也。朕未见其便，宜孰计之。
　　○汉文帝议振贷诏
　　方春和时，草木群生之物，皆有以自乐，而吾百姓鳏寡孤独穷困之人，或阽于死亡，而莫之省忧。为民父母，将何如？其议所以振贷之。
　　○汉文帝赐南粤王赵佗书
　　皇帝谨问南粤王，甚苦心劳思。朕，高皇帝侧室之子，弃外，奉北藩于代。道里辽远，壅蔽朴愚，未尝致书。高皇帝弃群臣，孝惠皇帝即世，高后自临事，不幸有疾，日进不衰，以故悖暴乎治。诸吕为变故乱法，不能独制，乃取他姓子为孝惠皇帝嗣。赖宗庙之灵，功臣之力，诛之已毕。朕以王、侯、吏不释之故，不得不立，今即位。
