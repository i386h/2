<!-- { "loadSidebar": true } -->
　　在公而行诚非为已怀惠以谢则涉徇私彼既求仁而得仁此宜以直而报直乙惟获戾丁乃解纷以为非罪而拘冶长见称于尼父直言以免叔向宁谢于祁奚论恩则邱山不胜在道而江湖可忘况情非私谒可以不媿于人义在公行实以无求于我合嘉遗直勿聴责言得景妻有丧景于妻侧奏乐妻责之不伏
　　丧则有哀见必存敬乐惟饰喜举合从宜夫妇所贵同心吉凶固宜异道景室方在疚庭不彻悬铿锵无倦于鼔钟好合有伤于琴瑟既愆夫义是弃人丧俨麻缞之在躬是吾忧也调丝竹以盈耳于汝安乎如宾之敬颇乖若往之哀斯凟遂使倡和不应忧喜相干道路见缞犹闻必变邻里有殡亦为不歌诚无恻隠之心宜受庸奴之责
　　得甲年七十余有一子子请不从政所由云人户减耗徭役繁多不可执礼而废事
　　役且有辞信非懋力老而不养岂谓爱亲恋若阻于循陔怨必兴于陟岵顾惟甲子及此丁年户减事繁政宜勤于昼夜家贫亲老养难阙于晨昬在子道而可矜虽王徭之宜免事闻诸礼情见乎辞天子敦风犹劝养其三老庶人从政亦何假于一夫况当孝理之朝难抑亲人之请所由之执愚谓不然
　　得景于逆旅食噬腊遇毒而死其党讼之主人云买之有处
　　生不可保死必有因盍知命于丧予岂尤人于食我景秋蓬方转朝薤【何戒切】欲晞旅次爰来将受餐而已生涯溘尽当终食之间且非祭地之疑自是逢天之戚永言其党不察所由死且焉知徒云噬腊之毒买而有处请无寘堇之嫌诚虐士之可哀在主人而何咎幸思恕物无妄罪人
　　得诏赐百寮资物甲独以物委地而不拜有司劾其不敬云本赃物故不敢拜
　　赐表主恩拜明臣礼苟临事而不敬虽有辞而勿聴甲列在朝行颁其资物宜荷天而受赐何委地而如遗曾是奸赃诚可恶于清徳今为宠锡谅难拒于鸿私既为善而近名亦失恭而逺礼必也志疾贪冐节励贞廉自当辞让有仪岂得弃捐不拜况人不易物钟离委珠而徒为心苟无瑕伯夷饮泉而可爽宜许有司之劾用惩不恪之辜
　　得乙为大夫请致仕有司诘其未七十乙称羸病不任事
　　时制未及尚可俟朝疾疹所加固难陈力乙位参食采志在悬车揆以纪年桑榆之光未暮验其羸病蒲栁之质先零既称量力而行所谓奉身以退虽发未种种告老无乃速欤而心既谆谆致政固其宜矣请髙知止无强不能
　　得景为县官判事案成后自觉有失请举牒追改刺史不许欲科罪景云令式有文
　　政尚从寛过宜在宥苟昨非之自悟则夕改而可嘉景乃寀寮叅诸簿领当推案务剧讵免毫厘之差属褰帷政苛不容笔削之改误而不隠悔亦可追县无罔上之奸州有刻下之虐先迷后觉判事虽不三思苟有必知牒举明无二过揆人情而可恕征国令而有文将欲痛绳恐非直笔
　　得甲替乙为将甲欲到乙严兵守备不出迎发制书勘合符以法从事御史纠其无宾主之礼科罪不伏
　　师律贵贞兵符示信苟未防合敢忘戒严乙奉中权甲承后命推轮相代言赴及之期衷甲自防犹轸前茅之虑且信惟守器权在隠情符节既未合同军卫如何彻警所宜虑逺安可徇私阙于将迎虽乖主礼究其守备是叶军谋无责建牙恐非直指
　　得乡老不输本户租税所司诘之辞云年八十余嵗有颁赐请预折输纳所司以无例不许
　　丹制既登诚宜加惠嵗赋不入何以奉公苟布常而是违虽移用而不可乡老年叅耆耋名系版图天赐未颁且有躁求之请地征合纳非无苟免之心曾是徇私固难违例况时逢恤老节合勤王尚齿肆筵我嵗敦于善养食毛入赋尔奚忘于乐输受赐任待于时颁量入难亏于嵗杪不从妄请诚谓职司
　　得乙女将嫁于丁既纳币而乙悔丁诉之云未立婚书
　　女也有行义不可废父兮无信讼所由生虽必告而是遵岂约言之可爽乙将求佳壻曾不良图入币之仪既从五两御轮之礼未及三周遂违在耳之言欲阻齐眉之请况卜凤以求士且靡咎言何奠鴈而从人有乖宿诺婚书未立徒引以为辞聘财已交亦悔而无及请従玉润之诉无过桃夭之时
　　得景请与丁卜丁云死生付天不付君也遂不卜或非之
　　圣人建易虽用稽疑君子乐天固宜知命苟吉凶之罔僣何中否之足询丁执心不回出言有中尔考前知之兆识足决疑吾从昆命之文必先蔽志以为旤福由已休咎则系于慎行生死付天修短乃存乎阴骘当脱身于木鴈宁问命于蓍言既中伦理亦穷性况詹尹释策有问焉知鬭廉立言不疑何卜不从握粟是谓忘筌得耆老称甲多智县司举以理人或云多智贼也未知合用否
　　道虽弃智政且使能苟养之以恬则用之不惑甲称予智县举尔知时老者之审才得贤斯美何或人之懵理为贼是虞诚蔽荡之无闻庶利仁之可取然以智殊小大用有否臧识若限于挈瓶或当害物道能于乐水何爽理人请审两端方从一见
　　得乙为边将虏至若涉无人之地监军责其无勇略辞云内无糗粮外无掎角
　　封疆贵安伍尚警苟不固吾圉则速即尔刑乙登以将坛镇于边垒诚可戒严走集罔有敌于我师何乃启纳寇戎若无人于吾地是昧安边之略信贻失律之凶拳勇蔑闻罪戾谁执如或寇强师老食絶城孤期尽敌而还且勤于坚守苟知难而退犹愈于覆亡宜矜掎角之辞难议建牙之罪
　　得景进柑子过期坏损所由科之称于浙江扬子江口各阻风五日
　　进献失期罪难逃责稽留有説理可原情景乃行人奉兹锡贡荐及时之果诚宜无失其程阻连日之风安得不愆于素览所由之语聴使者之辞既异遑宁难科淹恤限沧波于于役匪我愆期贩朱实于厥苞非予有咎舍之可也谁曰不然
　　得丁丧所知于野张帷而哭邻人诘云夫子恶野哭者
　　死丧有别哭泣从宜情或异于亲疎礼则殊于内外丁义勤交道动循容止未忘半面尝同倾盖之欢永念重泉遂展张帷之哭虽声非有恸而分止所知未乖夫子之言何致邻人之诘如或肆号咷于路左物或恶之今则具威仪于野中礼无违者允符前志奚恤斯言得甲妻于姑前叱狗甲怒而叱之诉称非七出甲云不敬
　　细行有亏信乖妇顺小过不忍岂谓夫和甲孝务恪恭义轻好合馈豚明顺未闻爽于聴从叱狗愆仪盍勿庸于疾怨虽怡声而是昧我则有尤若失口而不容人谁无过虽敬君长之母宜还王吉之妻
　　得乙为军昧夜进军诸将不发欲罪之辞云不见月章
　　表旗示信戎政贵明在九章而或乖虽三令而惟反乙是称戎帅未达军容奉明罚之辞无闻月捷月潜师之计方事宵征徒欲董以爪牙曾不明其耳目况将经武必在昭文夜号未申有虞固宜不进月章莫举毁匵自可当辜诉非失辞责乃当罪
　　得景嫁殇邻人告违禁景不伏
　　生而异族死岂同归且非合祔之仪爰抵嫁殇之禁景夭防是恤窀穸斯垂以处子之舜华迁他人之蒿里曾靡卜于鸣凤各异室家胡为相以青乌欲同宅兆徒念幼年无偶岂宜长夜有行况生死宁殊男女贵别纵近倾倒之嵗且未从人虽有游岱之防焉能事鬼既违国禁是乱人伦请征媒氏之文无抑邻人之告
　　得丁陈计请轻过移诸甲兵省司以败法不许丁云宥罪济时行古之道何故不可
　　军兴事亟则务益兵时泰教成固难败法丁志崇陈计识昧相时当兵戢之朝讵资凶器在刑行之日宁利幸人是废国章欲崇军实祸闗黩武弊起惠奸宥罪未若慎行济军不如经国况王霸道异古今代变小哉管氏之器防是行权哿矣省司之言孰非经久得失斯在用舍可知
　　得甲在狱病久请将妻入侍法曹不许诉称三品以上散官
　　狱虽慎守病则哀矜苟或无瘳如何罔诏甲罪抵刑宪身从幽絷忧能成疾膏肓之上未痊危则思亲缧絏之中有请势穷揺尾念切齐眉卧或十旬既轸弥留之惧官惟三品宜从侍执之辞敢请法曹式遵令典
　　得乙闻牛鸣曰是生三牺皆用之矣问之皆信或谓之妖不伏
　　上禀天性旁通物情是谓生知孰云行怪况形虽异类心则同归四鸟分飞聴音既称有信三牺皆用闻鸣岂可为妖且叶前言殊非左道尔惟不讲我则有辞揆以周官业将同于夷隶详夫鲁史责不及于葛卢兽语可征人言奚恤
　　得丁母乙妻俱为命妇每朝叅丁母云母尊妇卑请在妇上乙妻云夫官髙不合在下未知孰是
　　肃恭成徳卑则敬尊着定辨仪贱无加贵眷彼母妻之品视其夫子之官敬将展于君前礼且殊于门内闺阃垂训长幼虽合有伦朝廷正名等列岂宜无别妇道虽云守顺国章未可易班母则失言妻惟得礼且子兮位下尚欲宗予而夫也官崇如何卑我请依序守无使名愆
　　得景请预驸马所司纠云景庶子也且违格令欲科家长罪不伏
　　冒婚儌幸既抵官刑罔上失忠亦亏臣节在幼贱而不禁岂尊长之无辜属下嫁王姬旁求都尉选吹箫之匹虽则未获贞人预傅粉之郎岂可滥收庶子况姻连天族荣冠人伦词既异于承祧礼难当于厘降掩藏庶孽唯虑其不谐贪冒宠荣讵思于有罪岂非或益而损曾是欲盖而彰国章宁舍于面欺家长宜从于首坐得甲夜行所由执之辞云有公事欲早趋朝所由以犯禁不聴
　　趋朝有时则当蚤作防奸以法宁纵晨行虽夙夜之自公岂警巡之可犯甲陈力是念相时斯昧方鸣三鼓知行夜之犹严未辟九门信将朝而尚早趋进合遵于辨色夙兴宜同其啓明既爽时然后行必是动而有悔非巫马为政焉用出以戴星同宣子俟朝胡不坐而假寐宜遵街禁用表司存
　　得郡举乙清髙廉使以为通介无常罪举不当郡称往通今介时人无常乙有常也
　　退藏守道自合销声待用济时则难背俗乙行藏未达通介不常若徳至而无称固当灭迹既名彰而见举诚合随时徒立身以清髙且于物而凝滞无固无必盍守宣尼之言独清独醒信贻渔父之诮兼济岂资于絶俗全真未爽于同尘宜从不当之科俾慎无常之举得景于私家陈钟磬邻人告其僣云无故不彻悬
　　器不假人易而生乱乐惟节事过则有刑礼既异于古今法且禁其钟磬景苟求饰喜罔念速尤窃笋簴以陈乐由奢失僣金石而奏罪以声闻雅当犯贵之辜难许彻悬之诉然恐赐同魏绛僣异于奚且彰北阙之恩何爽南邻之击是殊国禁无告家藏
　　得丁氏有邑号犯罪当赎请同封爵之例所司不许辞云邑号不因夫子而致
　　邑号旌贤国章议贵如或不能自庇则将焉用其封丁氏恩降闺门罪罹邦宪宠非他致既因表以勲贤咎虽自贻亦可免于刑戮若不从其寛典则何贵于虚封汉防缇萦犹闻赎父齐分石岂不庇身宜聴辑矣之辞难夺赎兮之请
　　得景与乙同贾景多收其利人刺其贪辞云知我贫也
　　仁无贪货义有通财在洁身而虽乖于知已而则可景乙竒赢何业气类相求竞以锥刀始闻小人喻利推其货贿终见君子用心情表深知事符往行如或贫富必类自当兴让立廉今则有无相悬固合损多益寡是为狥义岂曰竭忠受粟益亲孔氏用敦吾道分财损已叔牙尝谓我贫无畏人言俾彰交态
　　得景夜越闗为吏所执辞云有追捕
　　设以闗防辩其出入既慎守而无怠岂伪游而能过景勤恪居怀夙夜奔命以谓寇攘事切宜早图之罔思呵察戒严不可逾也雈【朱惟切】蒲乃司败小事襟带实国家大防仰老氏之文虽知善闭稽周公之制尚曰不征责已具于有司理难辞于靡盬盍从致诘无信饰非得乙以庶男冒婚丁女事发离之丁理馈贺衣物请以所下聘财折之不伏
