<!-- { "loadSidebar": true } -->
宋高宗大字绝句一首，云：「挂镜台西挂王龙，半山飞雪舞天风。寒云直上三千尺，人道高欢避暑宫。」无款，董思白来仲楼帖，中有临此诗，缩为小字，亦不着何人书。予有高宗李英公碑，笔法相类，故定为德寿书。其字全类黄山谷，考其时，刘豫亦使人习黄书，近臣邹亿年，恐缓急或致乱真，奏止之。遂学米元章，至绍兴初，又改法二王，此书当在建炎中耶。又尝阅其自作翰墨志，亦云：「作尺余大字，肆笔皆成，每不介意，良然。」
张温夫书陶诗「种豆南山下」一首。用金错刀之法。
岳珂玉楮诗稿一本。珂字肃之，号倦翁，武穆之孙。此自书其诗稿，后有跋语记之，凡八卷，今仅二卷。曹秋岳识于后，云：「万岁通天。」？帖中有倦翁题字，笔法正同，辨是真
张南轩临曹娥碑。与文氏停云馆所刻一札，笔法相类，后附赵松雪送中峰茶启，合为一册。
赵松雪楷书尚友斋铭一轴，上篆书「尚友斋」三大字，又书东坡次韵潜师诗一卷，后用鸥波二字双连印，此印他处未见；又篆书小字千文一卷，有明陆太宰完印，及项墨林题识，此书秀润精密，王弇州所谓「如残雪滴溜，蔓草舍芳之状」，洵不虚也。今世人第尚公真行，不知真贵于行，而篆又贵于真，篆（美术丛书本脱「篆」字。）乃字源。又作篆字一，其功可敌真三。是以尤可贵也。
鲜于伯机草书前出师表。圆劲之中，复饶姿媚，洵乎吴兴之亚也。
吴仲圭草书心经，笔法类画竹之风枝雨叶，而其画竹亦如此。草书可谓书画通灵，千古无两。陈眉公题签并跋后。尝见近时尤悔庵跋书法剑舞，钗脚漏痕，不过游戏三昧，噫！使见？华后，云：「古今书法，独不可施之写经，蛇此当为怃然矣。」
杨铁崖书一轴。云：「至正景午大暑，燕于朱氏玉井香水名亭，赋诗十有二韵，书似西枝，玉海、鸐屋三才子共和之。『朱公神仙人，冰雪照肺腑。祖帑阅羽化。祖书在册府。门掩一亩宫，虹梁跨风渚。乔木八九株，梧桐杂槐榉。中有玉井香，银云洒零雨。俗士不必来，佳朋来不拒，鬻茶不无童，谋酒自有妇。核破玉刃霜大桃，筩卷金茎露上声读，方响歌洞仙，白题舞魔女。梧溪斥琴操主者极能评诗，谓梧溪子儗琴操为失体，可揩铁雅凤咮云。，海岳订画谱。米老为书家三变也。棹歌发复留，冰花凉欲语。焉知人闲世，大火虐如虎。』箕尾叟在草玄阁书，东鲁先生考校。」 
俞紫芝草书太白怀仙歌，笔法本赵吴兴，而饶纵逸之致，然巳为解春雨开山也。
宋仲温草书一卷。前书书法，后书翦刀歌，皆大（丛书集成初编本作「六」字。）字急就章，甚狂怪。
元秋岩老子书古文篆韵二本。陶九成题，明王鸿羽跋。后见铁网珊瑚。
元人草书「敖不可长，欲不可纵，志不可满，乐不可极」四句。四不可字，皆不雷同，绝奇，不署名，惟一印，曰「寸心千里」。解桢期草书古？行一卷。可观。
罗一峰大字一轴，张天骏草书一轴，皆可观。
沈石田大字道太湖见吴香诸山诗长卷，诗见本集，约三百字，字径二寸，遒逸古雅，全得涪翁家法。
祝希哲纪闻一本。小字。皆纪明太祖、建文、成祖逸事，后自跋，极圆纯有法；又临十七帖，古雅得晋人遗意。
文衡山楷书金刚经，后有董思白蝇头细楷，写莲池大师法语作跋。予先有元僧血书法华经，后又得吴仲圭草书心经、董玄宰书盂兰盆经，惟未得名手书金刚经耳。近年忽禾中范成闲携书画数种来，得见此经，欢喜无量，重直酬之。范年八十余，此后已殂。不复来矣。又书刘随州诗集二本，乃少年所书，后自记云：「右刘随州集，予甚喜之，但无清楚者，一日祝京兆以清楚者示予，几头偶然有余纸，遂漫书之，以为便览。文璧后有项士端跋，衡山先生诗，清致皎然，故宜深契。随州前辈，用心勤敏如此，非可易及也。
吴匏庵、王震泽二公，与王真愚邀饭之札，汇为一册。文衡山前题「不忘一饭」八分书。考王真愚字成宪，真愚其号也。昆山人。为驸马都尉教授，杨君谦尝为愚说以贻之。今观吴王二公，殷勤致敬如此，其为人可知矣。
董思白楷书盂兰盆经。后自跋云：「壬寅元日，自先太史玙洋墓襄事归，书此经。十月展墓再书，十二月往先慈墓，宿戴振之山庄，遂书竟。偈曰：愿以此功德，超度亡父母，普及一切众，永断三涂苦。」
又临潭帖一卷。每段小楷书r1美术丛书本作「字」字。R释文，精谨之至。
又临圣教序。规模不失尺寸，是蚤年笔。
又临诸家书二十帧。为武林杨观察所书者，无美不备，予得于杨氏之孙仲琛。
又临怀素寄边衣诗及临张长史不全千文，合为一卷。奔放奇逸，中年最得意笔也。
又燕然山铭。仿李泰和大照禅师碑，笔锋颖锐，清劲异常，第一合作。王觉斯临怀仁心经。稍乏尖利，加以圆纯，不失本家法，是善于临书者。
胡环转坡番骑图。射猎人马以百数，皆随坡旋转，沙碛水草，曲尽其妙。下层作橐驼散马，尤极神骏。画史称其作驼马，以狼毫笔疏染，取其生意，今验之良然。其为贬笔无疑。唐人画在今日，希如星凤，允称鸿宝。
唐人四罗汉。神气如生，精工之至，殆贯休、卢楞伽之流。
董北苑潇湘图。大卷高一尺五寸，长五尺许，缣素完好。作大江迭巘，深林稠木，含烟蓄雨之状，备极奇观。前作着色小人物，江滨巨野之地，乐工数人奏乐，拥二姝及侍女，一舟将抵岸，舟中坐红衣人，上张盖及群从环列。尝见云烟过眼录云：「赵松雪所藏有董元山水一卷，长丈四五，绝佳。乃着色小人物，为娶妇故事。」今案之，即此卷也。所云长丈四五者，盖截其后多矣。明董思白得此卷，始定为潇湘图，跋中云：「卷有文寿承题，董北苑字失其半，不知何图也。既展之，即定为萧湘图。盖宣和画谱所载，而以选诗为境，所谓洞庭张乐地，潇湘帝子游耳。」观思翁此语，因知周草？未喻此。故以为娶妇故事，寿承所题，亦必相沿以为田家娶妇图，思翁勘出，不欲道破，以彰前人之短。故云「字失其半」，其鉴赏既精，而盛德又若此，可敬也。惜其未曾印合草？之书，其为吴兴所藏，历传为娶妇故事，及为后人裁割大半，均未之知耳。此卷思翁笃爱，每十年一题，三十年凡三题，之前二题縢见容台集，兹不录。后一题止署年月，下云「射阳湖舟中阅」，卷首标题，及卷末私记，亦皆亲书。自云：「得于京师彭孔目之家。」思翁殁后，为中州袁伯应所得。伯应名枢，乃思翁年侄。崇祯十五年榷浒墅，购诸其家，亦私记于后。王觉斯跋云：「袁君收藏如此至宝，葵邱城堕家失，有此数帧不宜郁宜快也。」盖以袁获此归旋，遭流寇之乱，此卷无恙。故云「康熙庚申，此卷忽在武林，为予所得，顾此卷前后为赵董两文敏所宝藏，而予亦得暂留雪中之爪，何幸！何幸！今计三十年以来，此卷自北之南云闲，既复自南之北中州，又复北之南武林，无翼而飞，迁流奚速，吁宁可作滞相观耶。己巳为卞令之中丞强易去，又复自南之北北直，寻闻取入秘府矣。」此己卯以前物以其为第一名迹，故追记于此。
黄筌金盆浴鸽图。大幅着色，牡丹下金盆，群鸽相浴。有浴者，有不浴者，有将浴者，有浴罢者，有自上飞下者：共十一鸽。各各生动，极体物之妙，真神品也。案杨廷秀挥尘录载李和文遗事，其家有黄筌金盆鹑鸽图，疑即此也。
宋初人作魏处士诗意图。处士讳野，字仲先，陕州人。真宗时隐居不出，为诗清苦，有名于时。真宗召之不赴，令图其所居以进，具载宋史。此卷乃图其居与像，仲先诗有「洗硕鱼吞墨，烹茶鹤避烟」之句，此景即此诗意也。用笔细润秀雅，不知为何人笔，恐后之李龙眠不是过也。题者三人，当亦祥符间人，诗云：「山空林密草堂深，抱道高居有此人。列坐琴书消永日，遶檐花木霭芳春。烹茶敌睡人如玉，洗砚题诗笔有神。生世欣逢全盛日，布衣终作太平民。荥阳郑厚卜筑东郊岁月深，养高谁复继斯人，白衣纱帽寻常态，翠竹茅堂几度春。教鹤舞风闲遣兴，拂琴弹月自怡神。当时罗网收英俊，肯信林泉有逸民。浔阳吴升大宋熙？世，四海悉升平。辅国皆贤佐，贵富臻显荣。仲先志高蹈，蔼蔼赡佳声。悠然水竹胜，草堂风露清。老鹤跰跹舞，焦桐断续鸣。大布以为服，出跨白驴行。莱公至相得，赋诗适余情。笔扫长短篇，语出鬼神惊。若人之耿介，终始能坚贞。焉知百岁后，泞泞存高名。八十二翁马纯
郭忠恕溪山行旅图。大幅。山皴石脉，松干人衣，皆非近今所恒觏者。予家藏北宋山水名迹，董、巨之类，皆巳散去，存者仅此耳。
李伯时天帝释像。大幅。上写玄武真形，下五龙王迎朝，大海波涛，珠宫贝阙。其中为鼋鼍龟鱼，以及蚌蛤虾蟹之类，靡不悉具。皆现半身为男女形，或手秉乐器或经卷，以随五龙，无奇不备，真伟观也。笔端入化莫测，其起止断非龙眠不办。此画明亡，出于内府，杭人贸京师者得之市中，予又得之杭人，缣理多败，固无怪也。
又十六应真像。细润高简，神采奕奕，不作苍怪，深得自然之妙。无款。虽未必果为龙眠，亦宋人之高手也。凡十六帧。后有元僧弥正书赞一首。
许道宁雪岭盘车图。有小字款。墨色深入缣理，其为北宋人笔无疑。
阎次平寒岩积雪图。大幅。笔力苍深圆秀，不下李晞古。项墨林收（美术丛书本无「收」字。）藏，轴上记用价壹百贰拾锭，得于锡山华氏。张丑作清河书画舫载之。
马远落照图。董思白题于上方。又雪景。大幅。
宋人雪溪渔隐图。仿郭熙。
宋人载鹤图。长三尺，写湖天之景，前画一舫，载鹤而归，末画一人，凭槛而待，意趣甚幽。
刘松年渊明还庄图。作五巨柳，稚子候门，一舟轻扬而来，中坐陶先生，神情坦夷，意致闲适，文衡山前篆书「栗里清风」，文文水、王弇州跋。
马麟寒江独钓图。写江？雪霁，败苇萧萧数株，沙际隐现蚬蛤之属。一老翁施竿，拥袖呵冻。意致幽绝。
宋人宫女勘书图。有「晋府收藏」诸图书。
