<!-- { "loadSidebar": true } -->
　　蓬户甲藳者吾友生蜀人施渊然少才之文也吾读其文槁乎其无文也又取读之则腴乎其有文矣读其诗杳乎其无诗也又取读之则琅乎其有诗矣无文与诗今人以不嗜则宜有文与诗古人不嗜之耶嗜与不嗜非施子之所欲知也吾独有叹焉閟焉而不以觌市焉而不以亟施子之为人则然诗文云乎哉则其穷也亦宜吾葢喜而悲之施子而不穷施子当不喜而穷也吾又奚以悲吾不以悲夫施子之穷而以悲夫穷施子者也斯人也有斯文也有斯诗也而有斯穷也非夫穷施子者之为悲而谁为吾以悲之而彼又何辞焉借曰不受则吾为妄人矣吾妄则施子又大妄矣施子妄也欤哉不妄也欤哉吾不妄也欤哉吾妄也欤哉施子之于此道也勤矣亦且至矣吾犹有以为施子赠勤而安而后思不疲至而忘其至焉则辞泰矣思逸而辞泰则古之人其去我逺者乎抑近者乎既以为赠亦以自赠绍兴壬午秋九月五日书
　　送蒋安行序
　　王道熄礼义废异端闳以肆欲天下不胥而溺者否也伊川之民被发以祭君子已忧其戎汉之君志荒而妖梦是践吾民始夷乎言祝乎首以为好此燃指焚躯之先驱也非乎燃指焚躯之祻亦烈矣吾民不创而顾乐之哀哉人固自智也而乐祻也则亦无所主有所误焉无所主而求道是故无得于实而有得于妄有所惧而畏死是故妄之中又滋其妄焉死生之故鬼神之情状圣人不知之耶而不以训忧乎妄之胜也佛之说曰生幻也死而祸福实也无有而有无此其妄宜不待智者而后知也然不待愚者而后信也何也智者疑中人疑信半愚者信乎尔疑也疑信半也则于此塞其哀信也则徼以福其亲矣不者家者詈里者讟矣呜呼异礼而亲焉渎之大也异俗而身焉乱之大也然下达乎细民而上通王公大人安焉于渎且乱而不知恶也岂皆为之者之过欤抑有所不欲为而不得不为欤不詈于迫而讟于怵者几人也佛足道哉求夫特立独行举天下非之而不顾者又几人也佛足道哉吾诚悲之零陵之士蒋安行其家故贫防其亲哭踊葬祭甚礼而零陵之人不称孝焉问焉则曰佛无所祷也安行闻之若未始闻之也嗟乎不能于王公大人而能于匹士其贤否何如哉而零陵之人云者人病乎安行病乎佛之行乎中国几年矣佛之俗将变乎夏矣人之闻于古也佛絶而絶矣而安行毅以守如此天下之大曰无安行乎圣人者作因天下守者之心明先王中正之道而礼复于古言异有禁术异有诛以攘佛者之妄而谓天下不复于先王之治可不可也吾既于安行乎嘉之而又以深有叹焉知我罪我吾敢知乎哉
　　送郭庆道序
　　万里老母病肺且二十年谒医于江湖遍也大抵夕痊而朝发万里有忧之来零陵闻人士有郭庆道者于医无所不工召而视焉发药一二而去初服食之未始有药也未几则未始有病也他日问之曰乡也馈药一何少也而其功一何缓也然初缓而卒不缓焉又何术也庆道笑曰医不必言也且子以多贵乎则淝水之役苻坚法当胜谢也且子欲己病乎欲尝药乎桓文之霸不数年而成也而败亦称是三代之王者皆百年必世而后兴医身之与医国异不异也天下之人惟其无所挟也有所挟则必有所成不于其成之待而于其初之贵夫其初者不可见也而其成则不可御世之人忽其不可见以败其不可御者何数也医不必言也万里闻其言欣然有防于吾心为书其説以赠之隆兴元年三月一日序
　　送王才臣赴秋试序
　　予退居于南溪之北涯三年户不扃闭而无客未尝埽迹而出无所于往间一出则遇乡里之达官要人鸣呵传呼则又匿草间以俟其过乃敢行及所至或逢商有无议什伯纷如也闻予来则泯黙罢去若燥湿若酸咸至于时之所指以为迂儒寒士达不多于予而穷不少于予者则往往日来而月不去晨坐则际夕宾主面有饥色而谈有余味人不唯以嗤居者亦以嗤来者不惟人之嗤也予亦自嗤且自惑焉谓予与人相同于无相同则后之称奚以合谓予与人相异于无相异则前之称奚以暌使予不惑而不得也最后得王生子俊才臣者其于古圣贤书一见便领其妙下笔无俗下语亦不之彼而之此生其有以哉居数月告予以行曰将试于有司愿请所以赠予曰生之是行志于得科目而己也将其志不止于得科目而己耶志于得科目而已也则生之挟时之悦生之鬻时之售有余也科目足道哉其志将不止于得科目而已也则予欲不言得而不言耶上之不置乎士士之不遯乎上生以为为何等事耶静则道动则功出处语黙世则仪之天地人物身则福之是之为也屋之文夸以价惊丽以媒欣抑末矣是之为也士之言曰我将先之末继之本嗟乎本以先犹末以继而又末以先者耶是故为士者植其初用士者计其终不取士不与焉葢曰姑以是取之云尔古之人不达不挚不见场屋之文其士之介与挚也与介之辩若吃也挚之恶若微也于宾之贤若否也无系也士之愚良系不系于场屋之文哉种玉者不防萟稗者不禾奈之何其以末先以本继也生其力乎其所以植以堪乎其所以计则生之得科目非生之得也上之人之得也介与挚乎尔夸与丽乎尔则生之得生之得也上之人得也耶生行也予于生乎观南溪杨万里序
　　欧阳伯威脞辞集序
　　始予识欧阳伯威于傅彦博之座中见其眉吐气抵掌论文落笔成诗屈其座人予敬之慕之私窃自媿其不如也后二十年闻吾里萧岳英为子弟择师得异人焉急往谒之则吾故人伯威也方吾二人相识时皆年少气鋭岂信天下有老哉予既涉患难鬓发之白者十二而风霜凋剥之余落然无复故吾矣伯威之气凛凛焉不减于昔独其贫増焉耳不以増于贫而减于气如伯威者鲜乎哉予因索其诗文伯威颦且太息曰子犹问此耶是物也发人以穷而吾不信吾既信而穷已不去矣子犹问此耶已而出脞辞一编曰子不怜其穷而索其诗子盍观其诗而疗其穷乎予退而观之其得句往往出象外而其力不遗余者也髙者清厉秀防其下者犹足以供耳目之笙磬卉木也葢自杜少陵至江西诸老之门户窥闯殆遍矣他日伯威过我曰子真不有以疗我之穷耶吾笑语之曰穷之疗与否可疗与否吾且不吾及吾庸子及哉吾有一説焉杜子美李林甫谢无逸蔡太师四人者子以为孰贤伯威怒曰子则戏论也然人物当如是论之也哉予曰人物何不当如是论也当李与蔡之盛时天下肯以易杜与谢哉今乃不然耳然则子之穷姑勿疗焉可也虽然穷之瘳如李焉如蔡焉不既震曜矣哉杜与谢之穷至今未瘳也子之穷疗焉亦可也杜与谢之穷则至今未瘳矣使二子而存肯以此而易彼乎子之穷勿疗焉亦可也伯威曰吾当思之乃书其説以序其诗伯威名鈇吾州永和人也其族与文忠公同系其先防第者凡七人有曰中五者附入元祐党籍其尊公彦美终于广州经干伯威事毋至孝中书舍人周公子克爱其文行称之曰奇士云
　　习斋论语讲义序
　　读书必知味外之味不知味外之味而曰我能读书者否也国风之诗曰谁谓荼苦其甘如荠吾取以为读书之法焉夫食天下之至苦而得天下之至甘其食者同乎人其得者不同乎人矣同乎人者味也不同乎人者非味也食稻粱吾犹以为淡也而欲求荠于荼乎哉论语之书非吾道之稻粱而奚也天下可无稻粱则是书可无矣虽然匹夫匹妇一日而无稻粱死不死也死也一匹夫匹妇而已矣况未必死乎然则稻粱者无之不可也一日而无之亦可也至于是书一日而无之则天下其无人类矣非无人类也有人类而无人心也有人类而无人心其死者一匹夫匹妇而已乎然则论语之书又非止于吾道之稻粱而已也故学者不自五六嵗读之不见然读之之不迟知之之不早不以其食之而淡欤食之而淡也食如不食也吾友习斋子杜门三年忘其为三年也夫三年不为不淹矣杜门不为不幽矣忘其为淹且幽也不惟忘之而又乐之问之则曰吾方论语之读而不百家之读圣人之觌而不今人之觌是以乐也始吾之读是书也厉乎其趋其若狂酲而不可绁也已凝乎其瞻其若失亡而不可补也已今也勃乎其辞其若决溢而不可窒也已于是笔之于书以其副遗予予取而读之欣然叹曰快哉是非所谓苦而甘者欤是非所谓淡而非淡者欤是非所谓得味外之味者欤甚矣乎习斋子之扵斯道其劬若此其得若此其发也予闻书与人必相变也书变则人矣人变则书矣然读申韩之书而不申韩者未始不加少读孔顔之书而不孔顔者未始加少彼之变也奚以亟此之变也奚以舒愿与习斋子评之年月日杨万里序
　　送刘景眀防长沙序
　　始予生二十有一自吉水而之安成拜今雩都大夫公刘先生为师而友于刘子彦纯一日彦纯与客过我客年甚少身伟且长举酒百醆皆釂呼叫大笑坐上索纸笔为古文辞诗章百千言顷而就飘然不可馽羁予惊且奇问之则刘其姓景明其字亦刘先生之门弟子也自是定交居三年亦不自以为乐予既白刘先生去归其家日夕非彦纯景明之为见于是始悲已而予官于贑又官于永中间与景明遇者一再今年秋景明访予于南溪之上予与景明皆有服相问则相泣相愬以皆失所天于是相吊当予与景明居年少气鋭各未更事视天下哀乐泊如也岂今日之吊之知哉嗟乎吾二人者自不相识而相友相友而不相乐乐而离离而悲悲而不见见而相吊人生之万变慨乎其有感于予心也数日景明求归予曰子乎留也予与子八年乃一见今又去后当复几年乃见耶此生之八年者有几使予与子皆中夀率八年而一见则其见者又有几予不子留子犹予留景明曰吾不幸家以学而得贫身以嫡长而责不轻吾父之窀穸有期而所为窀穸之资者无期吾将道宜春以之长沙以谒焉于二三故人者以佐吾资予因贺之曰子行矣或曰初留而卒亟其行吊未既而贺及之礼欤父病无教子病无学教以畀之学以慰之景明之贫也其不贫也多矣予是以贺事亲者不于其丰于其勤丰言物勤言躬也景明之诸弟子未有立而景明是恃景明毕其力以送其死而养其生不曰躬乎景明之孝于是乎大予是以又贺景明之故人贤也而厚禄之为食见以贫犹将劝于分而况为亲而见耶其不劝乎否也予是以又贺无或人之説无以发吾説吾无説无以为送景明之説乾道二年八月序
　　送罗永年序
　　今年六月予归自都下一书生来谒予罗其姓椿其名永年其字永丰之人也问其所以则曰椿世吏也今去吏而儒是习过不自量其不肖来见麻阳县尹达斋先生先生不鄙揖而进之以为可教是以在此自是与予相过款且久而其文辞清润日异而月不同骎骎乎进而未止者也予甚爱之嵗且竟将归觐省其母与兄来与予别且求予言予曰子归乎吾言亦奚以为永年曰椿之命儒也邑之人悦我者之众未若嗤我者之众也得一言悦者信嗤者息矣予曰子之邑人固嗤夫命儒者乎永年曰非嗤夫命儒者也嗤我之所用儒变吏也予曰然则嗤之所在在子不加多在彼者不加少矣且用儒变吏与用吏变儒孰可孰不可也用皁隷而变公卿者无之乎用暴客而变衣冠者无之乎用樲棘变台池也用豺狼变父子兄弟也不惟用吏变儒而已也吾不以嗤夫嗤子者吾以悲夫嗤子而不自嗤者彼不病其悲子犹病其嗤何也乾道丁亥十二月望日序
　　送郭银河序
