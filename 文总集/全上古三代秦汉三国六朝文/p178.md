<!-- { "loadSidebar": true } -->
　　汉复元年七月己酉朔己巳，上将军隗嚣、白虎将军隗崔、左将军隗义、右将军杨广、明威将军王遵、云旗将军周宗等，告州牧、部监、郡卒正、连率、大尹、尹、尉队大夫、属正、属令：故新都侯王莽，慢天地，悖道逆理。鸩杀孝平皇帝，篡夺其位。矫托天命伪作符书，欺惑众庶，震怒上帝。反戾饰文，以为祥瑞。戏弄神，歌颂祸殃。楚、越之竹，不足以书其恶。天下昭然，所共闻见。今略举大端，以喻吏民。盖天为父，地为母，祸福之应，各以事降。莽明知之，而冥昧触冒，不顾大忌，诡乱天术，援引史传。昔秦始皇毁坏谥法，以一二数，欲至万世，而莽下三万六千岁之历，言身当尽此度。循亡秦之轨，推无穷之数。是其逆天之大罪也。分裂郡国，断截地络。田为王田，卖买不得。规锢山泽，夺民本业。造起九庙，穷极圭作。发冢河东，攻劫丘垄。此其逆地之大罪也。尊任残贼，信用奸佞，诛戮忠正，覆案口语，赤车奔驰，法冠晨夜，冤系无辜，妄族众庶。行炮烙之刑，除顺时之法，灌以醇醯，裂以五毒。政令日变，官名月异，货币岁改，吏民昏乱，不知所从，商旅穷窘，号泣市道。设为六管，增重赋敛，刻剥百姓，厚自奉养，苞苴流行，财入公辅。上下贪贿，莫敢检考。民众挟铜炭，没入钟官，徒隶殷积，数十万人，工匠饥死，长安皆臭。既乱诸夏，狂心益悖，北攻强胡，南扰劲越，西侵羌戎，东摘貊。使四境之外，并入为害，缘边之郡，江海之濒，涤地无类。故攻战之所败，苛法之所陷，饥馑之所夭，疾疫之所及，以万万计。其死者则露尸不掩，生者则奔亡流散，幼孤妇女，流离系虏。此其逆人之大罪也。是故上帝哀矜，降罚于莽，妻子颠殒，还自诛刈。大臣反据，亡形已成。大司马董忠，国师刘歆，卫将军王涉，皆结谋内溃。司命孔仁，纳言严尤，秩宗陈茂，举众外降。今山东之兵二百余万，已平齐、楚，下蜀、汉，定宛、洛，据敖仓，守函谷，威命四布，宣风中岳。兴灭继绝，封定万国，遵高祖之旧制，修孝文之遗德。有不从命，武军平之。驰使四夷，复其爵号。然后还师振旅，弓卧鼓。申命百姓，各安其所，庶无负子之责。（《后汉·隗嚣传》）
　　◇下杜林令
　　杜伯山，天子所不能臣，诸侯所不能友。伯夷、叔齐，耻食周粟。今且从师友之位，须道开通，使顺所志。（《后汉·杜林传》）
　　◇上书讨蜀
　　三辅单弱，刘文伯在边，未宜谋蜀。（《后汉·隗嚣传》）
　　◇复上书止讨蜀
　　蜀道危险，栈阁贱绝，丈尺之地，侧不得通。述性严酷，上下相患，须其罪恶孰著，大呼响应之势也。（袁宏《后汉纪》五）
　　◇上疏谢罪
　　吏人闻大兵卒至，惊恐自救，臣嚣不能禁止。兵虽有大利，不敢废臣子之节，亲自追还。昔虞舜事父，大杖则走，小杖则受。臣虽不敏，敢忘斯义？今臣之事，在于本朝，赐死经，加刑则刑。加遂蒙恩，更得洗心，死骨不朽。（《后汉·隗嚣传》，又见袁宏《后汉纪》五，有删节。）
　　◎方望
　　望，平陵人。隗嚣起兵，聘为军师。更始二年，嚣将应征，以书辞谢而有年，立前孺子刘婴为帝，自为丞相，败死。
　　◇说隗嚣
　　足下欲承天顺民，辅汉而起，今立者乃在南阳，王莽尚据长安，虽欲以汉为名，其实无所受命将何以见信于众乎？宜急立高庙，称臣奉祠，所谓「神道设教」，求助人神者。且礼有损益，质文无常。削地开兆，茅茨土阶，以致其肃敬。虽未备物，神明其舍诸。（《后汉·隗嚣传》）
　　◇辞谢隗嚣书
　　足下将建伊、吕之业，弘不世之功，而大事草创，英雄未集，以望异域之人，疵瑕未露，欲先崇郭隗，想望乐毅，故钦承大旨，顺风不让。将军以至德尊贤，广其谋虑，动有功，发中权，基业已定，大勋方缉。今俊并会，羽翮比肩，望无耆之德，而猥托宾客之上，诚自愧也。虽怀介然之节，欲洁去就之分，诚终不背其本，贰其志也。何则？范蠡收责句践，乘偏舟于五湖；咎犯谢罪文公，亦逡巡于河上。夫以二子之贤，勒铭两国，犹削迹归愆，请命乞身，望之无劳，盖其宜也。望闻乌氏有龙池之山，微径南通，与汉相属，其傍时有奇人，聊及闲暇，广求其真。愿将军勉之。（《后汉·隗嚣传》，「更始二年，遣使征嚣。嚣将行，方望以为更始未可知，固止之，嚣不听。望以书辞谢而去」。又见袁宏《后汉纪》，小异。）
　　◎方阳
　　阳，望弟。
　　◇说樊崇等
　　更始荒乱，政令不行，故使将军得至于此。今将军拥百万之众，西向帝城，而无称号，名为群贼，不可以久。不如立宗室，挟义诛伐。以此号令，谁敢不服？（《后汉·刘盆子传》，「方望弟阳，怨更始杀其兄，乃逆说崇等」。又见袁宏《后汉纪》三，有删节。）
　　◎张玄
　　玄，为隗嚣客。建武六年，梁统使人刺杀之。
　　◇为隗嚣游说河西
　　更始事业已成，寻复亡灭，此一姓不再兴之效。今即有所主，便相系属，一旦拘制，自令失柄，后有危殆，虽悔无及。今豪杰竞逐，雌雄未决，当各据其土宇，与陇、蜀合众，高可为六国，下不失尉佗。（《后汉·窦融传》，「嚣使辩士张玄游说河西」）
　　◎公孙述
　　述，字子阳，扶风茂陵人。哀帝末为太子舍人，稍增秩为郎。后补清水长，兼摄五县。莽天凤中，迁导江卒正。更始初，自称辅汉将军、蜀郡太守兼益州牧，寻称蜀王。建武元年僭位，国号成，建元龙兴。在位十二年，败死。
　　◇诏李业
　　业起则授大位，不起则赐鸩。（袁宏《后汉纪》三，「述素闻业名，欲以为博士。辞疾不起。乃遣大鸿胪尹融奉诏持鸩」。）
　　◎李熊
　　熊，为蜀郡功曹。公孙述建号，德行大司徒。
　　◇说公孙述
　　方今四海波荡，匹夫横议。将军割据千里，地什汤、武，若奋威德，以投天隙，霸王之业成矣。宜改名号，以镇百姓。（《后汉·公孙述传》，「功曹李熊说述，于是自立为蜀王」。）
　　◇复说公孙述
　　今山东饥馑，人庶相食，兵所屠灭，城邑丘墟。蜀地沃野千里，土壤膏腴，果实所生，无谷而饱。女工之业，覆衣天下。名材竹干，器械之饶，不可胜用。又有鱼盐铜银之利，浮水转漕之便。北据汉中，杜褒、斜之险，东守巴郡，拒关之口地方数千里，战士不下百万。见利则出兵而略地，无利则坚守而力农。东下汉水，以窥秦地，南顺江流，以震荆、扬。所谓用天因地，成功之资。今君王之声，闻于天下，而名号未定，志士狐疑，宜即大位，使远人有所依归。（《后汉·公孙述传》，「李熊复说述。建武元年四月，遂自立为天子，号成家，色尚白。建元曰龙兴元年」。）
　　◎荆邯
　　邯，平陵人。仕公孙述为骑都尉。
　　◇说公孙述
　　兵者，帝王之大器，古今所不能废也。昔秦失其守，豪杰并起，汉祖无前人之迹，立锥之地，起于行陈之中，躬自奋击，与项羽战，大小百余，兵破身困者数矣。然犹不止，故军败复合，创愈复战。何则？前死而成功，逾于却就于灭亡也。隗嚣遭遇运会，割有雍州兵强士附，威加山东。遇更始政乱，复失天下，众庶引领，四方瓦解。嚣不及此时推危乘胜，以争天命而退欲为西伯之事，尊师章句，宾友处士，偃武息戈，卑辞事汉，喟然自以文王复出也。今汉帝释关陇之忧，专精东伐，四分天下而有其三；使西州豪杰咸居心于山东，发间使西州豪杰咸居心于山东，发间使，召携贰，则五分而有其四；若举兵天水，必至沮溃，是则然矣，天水既定，则九分而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。臣之愚计，以为宜与汉和亲。不者，当及天下之望未绝，豪杰尚可招诱，急以此时发国内精兵，令田戎据江陵，临江南之会，倚巫山之固，筑垒坚守，传檄吴、楚，长沙以南，必随风而靡。令延岑出汉中，定三辅，天水、陇西拱手自服。如此，海内震摇，冀有大利。（袁宏《后汉纪》六，《后汉·公孙述传》）
　　昔汤以七十里王天下，文王方百里臣诸侯。其次汉祖，败而复征，伤瘳复战，故能擒秦亡楚，以弱为强。况今地方数千，杖戟百万，天下之心，未有所归，不东出荆门，北陵关陇，与之进取，则王业不全，子孙不久安也。（《华阳国志》五）
　　◎杨春卿
　　春卿，广汉新都人。为公孙述将，述平自杀。（案：《马援传》，「杨广字春卿」。《隗嚣传》，「杨广，上圭阝人。嚣起兵，以为右将军。更始三年，嚣自长安逃归，以为大将军，镇西城。建武八年，死于围城中」。今据《杨厚传》，则嚣将杨广与此为两人。抑范史误分也？疑莫能明。）
　　◇临命戒子统
　　吾绨帙中有先祖所传秘记，为汉家用，尔其修之。（《后汉·杨厚传》）
　　◎杨厚
　　厚，字仲桓，春卿孙。永初中，除中郎，免归。永建中。拜议郎，三迁至侍中。及梁冀擅权，谢病归。历质帝，桓帝，征不至。元嘉末卒，年八十二，私谥曰文父。（《华阳国志》十中作「杨序，年八十三，诏谥曰文父」。）
　　◇灾异对
　　诸王子多在京师，容有非常，宜亟发遣，各还本国。（《后汉·杨厚传》，「安帝永初二年，太白入北斗。洛阳大水，邓太后使中常侍承制问之，厚对以为」云云，「太后从之」。又见《续汉·天文志中》注补。）

卷十二
◎侯霸
　　霸，字君房，河南密人。成帝时为太子舍人。莽初，迁随宰，后为淮平大尹。建武四年，征拜尚书令。明年，代伏湛为司徒，封关内侯。十三年卒，追封则乡侯，谥曰哀侯。
　　◇立春下宽大诏
　　制诏三公：方春东作，敬始慎微，动作随之。罪非殊死，且勿案验，皆须麦秋。退贪残，进柔良，下当用者，如故事。（《续汉·礼仪志上》。案：《后汉·侯霸传》，「每春下宽大之诏，奉四时之令，皆霸所建也」。）
　　◇奏劾朱浮
　　浮败乱幽州，构成宠罪，徒劳军师，不能死节，罪当伏诛。（《后汉·朱浮传》）
　　◇李通辞位议
　　王莽篡汉，倾乱天下。通怀伊、吕、萧、曹之谋，建造大策，扶助神灵，辅成圣德。破家为国，忘身奉主，有扶危存亡之义。功德最高，海内所闻。通以天下平定，谦让辞位。夫安不忘危，宜令通居职疗疾。欲就诸侯，不可听。（《后汉·李通传》）
　　◎伏湛
