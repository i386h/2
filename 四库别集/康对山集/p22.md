<!-- { "loadSidebar": true } -->
夫丈夫之生亦大矣得志泽加于民不得志修身见于世使当时诵其羙 后世 传其芳岂不毅然大丈夫哉山东古邹鲁之区也而广川由汉唐以来论士者莫能与京焉徐生生乎其间其所得于山川之秀要不殊于古之诸君子今且诵诗读书以乐乎周公孔子之道顾肯不以丈夫自待哉予以先人之事来函谷邂逅于君覩其人闻其言盖信乎邹鲁之产也翌日生以旧字不切于名请予易之因谓之曰昔陈先生以芳名子者岂无意于子哉盖嘉子天资之羙而欲子流馨于世也故予今易以伯传言欲子允笃厥履以自播乎其芳也夫爱千金之产者必思所以守而伆失且以传之于子孙顾于其身弗若焉此乡党中人不为也况诵诗读书以乐周公孔子之道者哉生乎其思所以传焉者可也 

拟廷臣论宁夏事状 

臣等伏蒙 敕旨令画宁夏事宜 臣惟诸司所论但系一偏未尽事体昂锦 等既戕害守臣推立寘鐇逆事巳着若从宽减待其自消理既无事犹难训方来各镇以此承之又将奚可虽陛下不忍生灵之厄亦必出师务尽剿绝以断萌蔓诚不宜如此之议辄俾城坏自贻来悔 

拟廷臣因宁夏事计今所宜事状 

臣等前日所论宁夏诸事务在剿绝元凶者缘见被害守臣虽畧施行欠当要未大为不道以绝众心今法度久弛纲维失序各边之人万一相视倚藉阴济凶私又何为御故务绝根本以靳方萌然犹医之治痛之标也而其所为病者臣以仓卒未之及今孽者巳平□者悉获标病少愈矣虽可坐视无事不治其本也伏惟 陛下察之 祖宗制为法度以整齐天下之众至严有理也至顺有实也至详不乱也今日轨事之臣乃　一取而纷更之使天下之民若瞽昽其耳目无所视听持守视朝廷官属若视大盗横兵此何以计也夫其悖理伤道者 臣难以徧举也藉没之令非谋叛及大逆不道者开国以来未之或行也今军民之家有放债于　官者及行使纸银及银匠倾造七八成巳下者一切罪以藉没此其情有可怒也而辄罪之如此前者侍郎钱钺特请王府禄米以便河南之民耳乃为擅变成法没之都御史强珍之子即射利卖塩土民有力者悉可自行亦何必势要之后也乃并夷其先臣之墓没之尚书秦纮历事累朝功在社稷以勋以旧以贵以贤八议有其四也其子置楼御盗比关东军民但有资货之家皆尔也人告其为仿效内制没之不知此三家者为谋叛律邪谋反大逆律邪苟使在廷之臣非人类不念其身其子孙则亦巳矣苟或念之将不自靳其忠爱之志耶 陛下又何恃以为治也侍郎王俨给事中任良弼一为查验内库陈布一为陈言杂支陈布以恤民情皆当时亲见其弊核知其实者也顾其意岂今岁岁如此以伤内库之财哉乃悉责令远戍辽外荡析其骨肉此比眞盗内库之布以为巳有者何如也平江伯陈锐功臣之后世有免死之劵以怠慢校尉诬刺多赃远戍瘴地遗其老母彻夜悲号闻者堕泪于唈更相扼捥死罪尚可赦也而赃罪乃如此邪又都御史张鼐侍郎马中锡刘宪刘缨张泰崔岩等俱以巡抚地方查有浥烂剩余粮草执系来京备辱万状复责倍偿转折数番若制狗马人不忍见刘缨崔岩张泰以有人斡请得免其偿面鼐中锡等鬻破产业沽易子女折挫数年乃克归放然犹未也刘宪何罪至于杖杀狱中出尸狗洞虫集于肤衣不被体妇人女子儿童走卒见之未有不掩鼻呼天槌胷丧气者也夫理财足国有经纪之道一定之法也即有侵盗守主者之軄也而以重困大臣衰辱豪杰彼岂斛斛而量锱锱而计邪今有事于粮饷者皆巧避文法之诛而厚为欺罔之计求其数曰巳支放尽绝也视其仓场则洞然空也昨使宁夏之役尚未妥帖则灵州花马池近宁夏诸路又何以居士卒而俟其贼也夫轨事者之志岂不精也法岂不厉也而顾交相欺罔不若其所图欲以克之适以空之欲以固之适以散之若尔数年则陛下之事又可知也 祖宗之于国计其虑顾岂不若轨事者之精也每不过求于人情之外者诚以其所有难也父命子以货而为之子者尚从而私之况乎非有父子之亲者惟祖宗深知其必至每事辄过为之备以但责其适用勿乏而巳故财恒克而不穷事恒集而不废夫财恒克而不穷事恒集而不废虽三代之圣王恶可加也剩余之亏折固非正数之减少也浥烂之所亡固非侵欺之可比也为按察者稍以责之监临主守之人尚以为甚酷也而以加诸巡抚之大臣此何以为辞也今轨事者之子弟皆高官厚爵过于功勋才德之臣万万彼尝有何功何贤也轨事者日惟不足又徧求其疏远之子弟官之奴匠服事亲治而相私者官之声势所至府部大臣莫敢正目也彼以言官荐举骨鲠之臣谓为出位而厚谴之此何为也文书有徧审之谬消注有锱铢之差即诏系而廷笞之削递其軄衰沮其命至不计公私之罪千石百石之罚勒之远至边服荡其故业使不保其妻子父母古之人察其心而体之犹恐其莫肯为用而又为之夺耶今官自六品以下岁禄之入计不过七十两二品以下岁禄之入计不过三百两而居室衣服男女俯仰之类交游馈遗之接皆是乎取之廉直守法之士尚多妻子之相怨而又以罚耶夫功伐之臣守其世业恐堕其先德姑为隐忍以保全其官軄也而才德之臣乃见行可而仕者蒙被衰抑之辱如此彼岂不欲卷而归耶轨事者又以他法拘制其命胁之以必死钳之以无怨故身在朝堂之中如厝烈火之上又安有精白心以对 陛下之軄业也其顽钝无耻者又从而窃附轨事之门逐声凭势自固其身恣率其情罔循朝度鬻狱卖官妨贤害正无所不为无有不至而轨事者反以为贤而数荐之陛下陛下亦且信其贤而用之凡所以坏 陛下之事误朝廷之政者皆此辈与轨事者为之也顽钝无耻者用事于上而才德之臣扼志于下欲天下之不乱恶可得也军民杂处京师固以 陛下天下之主万民之父母也轨事者百计而逐之京师之民无有不怨望陛下以为 陛下知而使之然也而轨事者之门逋臣逃民靡所不有又未见其有能去也私门之奸亡以为制而来集之民反以为贼虏而疾驱之 陛下何以主天下也民固有以先世移徙及戌卫京师者其称述故里者示不忘祖也乃离析其亲戚坟墓逐归故乡若民人臣出境外交结仇虏之徒而财帛子女一切荡失虽桀约之世亦未闻若此也岂盛世之事哉在逃军匠以主管之官剥削太甚而轨事者不责主者之恶反连坐亲戚邻佑之罪京师之人虽同户莫之知其谁也而又责之亲戚邻佑之远其相聚而诟怨之夫岂其无状也古之人弥盗止奸刑其所故为而原其所不得巳今之盗者乃尽其不得巳也乃不自其不得巳者为之区处安辑一切不问小大强弱但有盗者即全徙其邻佑亲属之人彼邻佑亲属者何罪也茶塩之利民之所必用 祖宗立法但以禁其甚耳今不问升合多寡即有犯者并要文引左验彼升斗合勺皆可以有引也故天下之人重足而立侧目而视图变怀乱不肯驯顺固非百姓之罪也今在外而治民者畏惧轨事者之祸巳厚求于民以结其欢而横暴之敛岁无宁日而　朝廷又以严刑峻法阴伺其后古之欲民之信法尚数数申诏使之自改而乃阴伺其后以必中之此虽申商之惨刻不为也而以 陛下仁圣之世哉古人之言平易近民又口用其一缓其二今京师亡用之人溢祖宗额制之外者不下百数十万坐食东南之财而不知检方且务为征敛以赴其用设有奸回不轨之民如胜国时陈友谅者陛下又将卑辞以假运耶迩自丁卯以来今日督造朙日催织又朙日采取使者相望于道未有空归者也东南之民顾岂皆甘心耶直朝廷灵圣慑伏而不变耳即一旦有径泽之警 陛下总不自爱如宗庙社稷何哉臣故以善处宁夏之事犹医之治病之标治之固安不治虽病不死而此数者则致病之本不亟治当在膏肓不病亦死亡可救也臣等世赖国恩有主辱臣死之义故不复忌讳辄布愚衷伏惟陛下察之图之千金之家尚百方保护恐失其业而陛下所承之祖宗者尽九夷八蛮之域皆所有也柰之何坐视其弊而不救之岂不深可惜也今天下之心虽伤而未失也祖宗之制虽纷更而具在也英雄豪杰骨鲠修直之士虽废格摈斥而犹存也 陛下一旦励精为之则是数者举集而凑矣失此不治非 臣之愚所能识也 

铸钱议 

臣窃以事有不得巳而始为之者犹必尽视于情之所宜宜矣终或有穷焉则亦未免病民而不为便钱法本历代初造中衰之际财用耗乏不继姑权宜为之以稍补塞焉尔承平之世财有定取用有定度柰何可遽起乎夫所以遽起者臣知太仓银数不充诸边馈运不巳也然其事势所至 臣恐有五不可者使钱禁一出小民不知上意所在必相鼓惑以为将废历代所制市者匿收者散相易者不相信得者不以为有虽散之于上而下巳疑惧而不受矣设有他事偶起　朝廷即欲严法以驱能易以用乎此谓一不可人居久静而无所扰则蟏蛸相杂人心久安而无所拂则谲诈相起百姓逸居无事朝夕所念惟财利是急今以铸钱号之天下彼肯兀然守禁而不盗铸者耶盗铸不巳则必以法绳之严法之际官吏乂缘以偿愤报怨民则有死而巳况利之所在人必趋之示民以利而又绳其盗为恐杀者日多而铸者日盛也此谓二不可况事安于相习疑生于骤见诸边之民习于布帛银谷之交即使易之以金彼且疾痛不欲以为无用也今以通于诸边有不愕然骇耶于此固有不可以法相迫之势矣然尚无足惧也使给边钱粮一切以此用之则大可惧矣比虏犯塞边饷匮竭丁运大起且不足继况前此只收银粟与布无妨于用今易之以钱则能可以不惧乎此谓三不可且铜炭非常积之物□□□取亦有额限需之不得有司必将别为之所夫苟别为之所有不缘以求致乎今民安于无事奢巧相竞穷乏不充常赋所入尚烦县官严限而不能集而又益以此哉此谓四不可民安而动则惊惑烦厌行钱之地习于旧钱之贵而新钱之贱一旦闻以铸钱行之则必以新钱不可久用即使畏法勉从倘盗铸之令杀人繁多　朝廷不忍百姓之死革新钱不铸则蓄铸钱者岂不深以为误巳也法不行严而使之行既行而又守止窃恐法之不可以示民也此谓五不可夫五者之中三不可为重而五不可系治体为尤重省财足用自有经畧固不可专于一钱之有无而巳也此不之巳则时尚得巳非 臣区区所能定论也谨议 

与王秉衡论易置状夫事宜 

