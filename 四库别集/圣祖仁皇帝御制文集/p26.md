<!-- { "loadSidebar": true } -->
　　凤咮之姿龙尾之质雕焉琢焉登翰墨室如珪之方桓信是率如璧之圆蒲谷是匹或巉而岩芙蓉崒嵂或润而泉玉膏湓溢腹坦而容目仰而出外敛其华中坚其实端溪伊何缜密以栗铜台伊何泽黝以桼静兮不佻动兮不轶研之隃糜运之不律磨礲性情发挥道术厥功懋哉允惟迪吉
　　鼎铭
　　庖牺作鼎尚象太乙神禹铸金九鼎崒嵂皇哉鼎义易称元吉防济以离烹饪何飶享帝养贤位命凝一初象维阴利其否出二克刚中是为有实阳居廼腹和而悔失苟或比阴覆餗莫恤厥铉伊何金玉其质大德保之守以无逸
　　屏风铭
　　维尔卓立巍然向离亦称斧扆亦名罘罳动而有则静而不欹端廉方直藩翰攸宜繄昔汉殿图画载披永言好德纳彼良规洎乎唐室十渐用裨大书作障释兹念兹予怀上圣治企无为南靣听政埀拱于斯云何敢逸广列训辞儗诸士史以献典诗
　　鸟鎗铭
　　范金为质石火中蕴体约用宣威制胜潜发其机愼持其柄摧坚击逺声光震迅翼我武功式臻耆定
　　鸟鎗铭
　　一器也体类戈防功逾矢礮当机迅发则星驰而电激落云霄之劲翮歼林莽之轶材洵武功之良具更无所施而不宜
　　弩铭
　　珍木自南其理则直省括有度用以观德
　　弩铭
　　夹也柔克唐也刚克不刚不柔兹器维则





　　圣祖仁皇帝御制文集巻二十五
　　钦定四库全书
　　圣祖仁皇帝御制文集巻二十六目录
　　杂著
　　讲筵绪论【计四十六则】












　　钦定四库全书
　　圣祖仁皇帝御制文集巻二十六
　　杂著
　　讲筵绪论【计四十六则】
　　大学一书言明德新民诚修已治人之要道也千古君道之隆莫过于尧舜观克明峻德以亲九族平章百姓协和万邦此正大学修身教家由家及国由国及天下之理然必已德既明而后可推以及人故大学以愼德为本
　　古人有言反经合道谓之权先儒已有论其非者天下止有一经常不易之理权衡轻重随时斟酌而不失乎经常之理此卽所谓权也岂有反经而可以行权者乎古称庆都感赤龙之祥孕十有四月生尧此等事先儒常疑之正孟子所谓尽信书不如无书之意也盖圣人不语怪以垂戒于世而后人犹有矫诬上天侈言祥瑞之事况敢从而啓之乎
　　前代治河皆以为宜疏决而放之海则永无河患但今运道自淮以北必由黄河一百八十里而后达于运河与古形势不同则古説亦何可尽行也
　　论才则必以德为本故德胜才谓之君子才胜德谓之小人司马光之言洵为笃论
　　寛容纳正所以开敢言之路而使人得尽其言舜之大智全在于此
　　从来有生知有学知有困知而及其成功则一未有下学既久而不可以上达者但功夫固不可躐等而进尤不可半涂而止为山九仞功亏一篑此正谓半涂而废者也
　　孟子一书言仁义最为亲切最为详尽为功于后学不浅
　　中庸言至诚至圣赞化育参天地制度考文之盛声名洋溢之逺可谓费矣究竟上天之载无声无臭何其隐也中庸之旨大约不外于费隐
　　前代所造浑天仪未尝不善但世久法湮交食错乱不能枚举曾讲究古法新法故知其槩古法推算冬至及日月交食多用积数因数多奇零盈缩虚实之难明不能合于天新法多用余数及蒙气差之类又验之于测景故较之古法仅能与天象相合
　　咨询固宜广揽而众好之必察焉众恶之必察焉又不可不详加审辨也
　　唐人诗命意高逺用事清新吟咏再三意味不穷近代人诗虽工然英华外露终乏唐人深厚雄浑之气书谓刑期于无刑古来任人而不任法故常原情轻重未尝胶于一定所以宥过无大刑故无小后世人情巧伪日滋轻重大小不得不断之一定之法此亦势之不得已也
　　大禹谟帝德罔愆一节常涵泳理防其赞帝舜如天之仁该括已尽如与其杀不辜宁失不经二语觉圣人慈爱恻怛之意千载如见
　　俭以成廉侈以致贪此乃理势之必然者
　　国家刑法之制原非得已然惩警奸慝又不可无毎于刑法必反覆祥愼期于至当未尝一事有所轻忽人臣进言固当直切无隐人君纳谏尤当虚怀悦从若勉听其言后复厌弃其人则人怀顾忌不敢尽言矣毎阅唐太宗魏征之事叹君臣遇合之际千古为难魏征对太宗之言臣愿为良臣毋为忠臣尝思忠良原无二理惟在人君善处之以成其始终耳
　　朕毎有巡幸卽留心访察民间利獘政治得失如河工一事屡年冲决虽由水势泛溢亦间有不肖小吏利于兴工往往为此旋修旋决遂成河患若竟听之入海则运道淤塞不通近简命河臣董理辨其水势疏其故道严察下吏重其考成果能实心行之庶或一劳永逸阅禹贡注中所释九河诸説纷纭亦无确见大约书史经秦火以来上古事已难于考证后人以意求之岂能脗合
　　曩巡幸蓟州盘山时侍臣奏盘山佛寺有佛骨佛牙因言佛牙阔二寸许长过之比谕之曰古所谓圣贤皆与人无异故学尧则可至于尧学舜则可至于舜能忠则为忠臣能孝则为孝子此圣贤所以可贵也若尔所言佛牙之大如此则佛本天地间奇异之人生来便不可学又何用尊奉为哉言者无以对
　　雍州西北之地古称沙漠向来人迹罕通是以纪载所传多未详确今皆奉车书往来故知之独详大约甘肃之西从长城外至四川松潘止十余日可达导江虽始于岷山其实江源尚在茂州之西至岷山始大耳黄河自积石北流为河套之地至延安府入陜西境其地亦不甚逺今阿尔多斯固山之地卽是也
　　言治河者谓宜顺其入海之性不宜障塞以与之争此但言其理耳今河决在七里沟去海止四十余里若听其顺流入海旣可不劳人功亦且永无河患岂不甚便但淮以北二百里之运道遂成枯渠国计所关故不得不使其迂廻而入淮河之故道此由时势与古不同也古人所谓民可近不可下者卽孟子所谓民为贵之意盖天视自我民视天听自我民听斯岂非邦本之谓乎临民以主敬为本昔人有言一念不敬或贻四海之忧一日不敬或以致千百年之患礼记首言毋不敬五子之歌始终皆言敬愼大抵诚与敬千圣相传之学不越乎此
　　今人沿于明季陋习积渐日深清操洁已难言之矣职守亦多至旷怠罕能恪勤朝廷良法美意往往施行未久卽为丛獘之地常欲化导转移毎患积习之难去也书言推亡固存此正中庸所云因材而笃栽培倾覆之意王者体天心以为赏罚正宜如是
　　人君以天下之耳目为耳目以天下之心思为心思何患闻见之不广观舜以好问好察而称大智则知自用则小者正与之相反矣
　　书中义理原自完备惟在诠解明白加以反覆玩味自然防趣无穷若多为援引反致书理不能豁然矣尝观古来帝王如唐虞之都俞吁咈唐太宗之听言纳谏君臣上下如家人父子情谊浃洽故能陈善闭邪各尽所怀登于至治明朝末世君臣隔越以致四方疾苦生民利獘无由上闻我
　　太祖
　　太宗
　　世祖相传以来上下一心满汉文武皆为一体情谊常令周通隐微无有间隔一游一豫体恤民情创作艰难立万世不易之法朕虽凉德上慕前王之盛事凛遵祖宗之家法思与天下贤才共图治理常以家人父子之谊相待臣僚罔不兢业以前代为明鉴也
　　人君出入警跸固宜严肃朕见明朝之君高居深宫过于安逸凡郊祀偶出所乗之辇皆铁丝作帏以防不测人君临御天下以四海为一家当使遐迩上下倾心归慕若刀矢可加于辇幄之中则人心离贰虽铁壁何益故古来贤圣之君尚德不尚威也
　　诗以吟咏性灵如唐太宗诸篇未有不以天下黎民为念者
　　欧阳修憎苍蝇赋题虽小喻谗人乱国意极深长毎喜读之
　　君臣之际当使情谊浃洽则下志得以上通孔子所谓君使臣以礼孟子所谓君之视臣如手足皆此义也书云德无常师主善为师善无常主协于克一此节大防不外博约之义尝阅直解有云圣人之取善如冶人之链金或取之于沙或取之于水曾无定在所谓德无常师也迨旣镕链之后沙者忘其为沙水者忘其为水但见其为精纯之金所谓协于克一也此喻可谓明切世风浇漓人皆不能洁已自爱故今日求操守廉介之人甚难或仅能自守而其才不克有为当理繁治剧之时又苦于不能肆应可见人才之难也
　　昔人曾有论高宗以旧劳于外幼居民间当必久知傅説之贤而思用之恐人未信而托为帝赉之言此论甚是盖恐后人借口神奇以开矫诬之渐也
　　端人正士当与之日亲自有啓沃开陈之益此古人所以重朝夕之纳谏也若小人日近则不觉其损而自损矣
　　讲书以明理为要理旣明则与古人之説无往不合此所谓一本散为万殊万殊归于一本博约兼资之道也自幼读书凡一字未明必加寻绎期无自欺不特读书为然治天下国家亦不外是也
　　书云惟斆学半此句有二説一説自学与教人功居其半一説教者之指授仅示以半其余必待学者之自悟直解亦主后説注以其近于禅家解悟机锋而辟之是也
　　异兽珍禽虽古人所不尚但西洋逺贡来京跋涉艰阻多歴岁月诚心慕化良为可嘉却之非柔逺之道故留畜上林非侈苑囿之观也
　　读书以有恒为主积累滋灌则义蕴日新毎见人期效于旦夕常致精神误用究归无益也
　　尝详览古人诗文造语精微才学兼到阅之似易效之甚难故云读书万巻方能下笔有神更须善运古人于笔底化陈腐为清新斯为尽善
　　人君惟敬修其德以与天意相感孚不必指何事为何德之应总之和气致祥乖气致戾乃古今不易之恒理遇祥益谦遇灾知儆乃人君应天之实事亦无时不致其谨凛而已
　　通鉴前编所引诸説虽皆古人遗书但不若朱子纲目切要纯正
　　古史中如黄帝鼎湖乘龙及周穆王宴于瑶池之事皆非正史所传虽文章中尝采用之不过资其华藻以新耳目其实不足信也

　　圣祖仁皇帝御制文集巻二十六
　　钦定四库全书
　　圣祖仁皇帝御制文集巻二十七目录
　　杂著
　　讲筵绪论【计三十九则】












　　钦定四库全书
　　圣祖仁皇帝御制文集巻二十七
　　杂著
　　讲筵绪论【计三十九则】
　　经学在于切实通明折衷诸説史学在于始末淹贯论定是非二者皆确有证据难于支离其説故必由积累之功涵泳之久较之词章之学其难易固不同也书云不役耳目百度惟贞孟子所谓耳目之官不思而蔽于物物交物则引之而已正心思为耳目所役之意始为所引渐为所役势有必然
　　康诰一篇言修德保民之要极为详备如明德新民如保赤子惟命不于常等语大学多引用之今绎观其训谕谆切文词古奥具见三代圣贤咨儆之意
　　书云要囚服念五六日至于旬时古人又称再斯可矣若断狱而至于旬时不决固愼重之意又恐狱久淹则易滋古人之意惟求其眞知灼见而无疑狱之为难
　　也酒诰中数节似寛而实严正古人治世之微权也近日小民蓄积匮乏一遇水旱遂尔捐瘠莫支几塡沟壑此皆丰稔之年粒米狼戾不能储备之故也
　　古人常云三年耕必有一年之积九年耕必有三年之通此先事预防之至计所当讲求于平日者
