<!-- { "loadSidebar": true } -->
　　立秋日喜霁同九恒早过西厓是夕再同九恒西厓饮康饴寓用立秋二字各赋二首
　　呼羣起我早赴约如请急逢君下直归竟坐不暇揖檐飞报晴鹊袖出苦雨什日薄风进凉林深气流湿竹尾亦翛然清如小童立浮生知几见佳节岂频集官况尚宜闲旅懐何汲汲莼鲈殊有味归去吾犹及【后二日余将出都】去嵗秋大雨湖洪发龙湫寻君湖上庄风灯飐渔舟得官岂不好坐失家山游居邻汤给事邸舍相绸缪落魄两酒徒无端竝淹留汲井濯我足呼酒浇我喉举头见秋河大火方西流流光遽如许不醉当何求
　　自中元前出都舟行无诗八月初三夜渡黄河偶尔得句索同年徐贡瑶和
　　岸塌河身濶茫茫失旧滩遥天挂新月一棹下奔湍老去才疑尽穷归兴易防诗成聊拨触坚壁莫旁观
　　送女词二首【九月十三日再入都作】
　　嫁女事琐屑老翁非所知母在当汝怜母没行告谁遥遥三千里闺阁从此离兄嫂送及门慰情多好辞劝之勿令哭我泪反交頥
　　老来百念空久识身如寄胡为未能割身外怜幼穉失母父向慈家贫满余媿长途挈之往既嫁直如弃皇天劳吾生遣累当以次笑指五岳期犹需十年事【时无忌尚未聘】
　　秋杪重至王家营次杨次也壁间韵
　　十日征程滞故乡大河西北又严装千家转徙留三戸万栁荣枯在一霜断岸无桥频待渡涸沙有犊尚犂荒惊心八月归舟路夜下雈苻百里黄
　　治河謡
　　六坝塞春水溢六坝开秋水来水深河大官方高卧【其一】淮之土蒲茭芦淮之民防獭鱼刈芦作帚鱼作饭努力与官高筑堰【其二】一石水五斗泥浊流下灌清江低不望黄河清但愿倒流直向昆仑西【其三】泗亦刷黄淮亦刷黄清流一线河中央【其四】天生吾民水忍之以水治水惟天子命之【其五】
　　即目
　　水落渔翁结网初只贪竭泽肯留余鸬鷀鸂鶒且羣避勿与此翁争此鱼
　　霜杀草
　　严霜能杀草冬日旋杀霜相杀无已时生理终不伤衰气赴积隂先机兆微阳君看勾萌意松栢同一冈
　　旅舍落一齿自嘲二首
　　毁理生时具太刚焉得完平生无大嚼到此亦凋残舌在柔何益唇亡想更寒长途怜弱女苦口劝加餐【沈石田齿痛诗劝餐皃女不知难】
　　不为窥邻妇何曽玷荐贤春氷消最易病叶堕长先已落谁复顾余存寜久坚自慙输老马数齿减衰年
　　白杨
　　白杨生古墓墓古鸦亦老当风叫空巢败叶栖众草方当托高防岂意守枯槁嗟彼种树人悟机乃不蚤
　　徳州道上咏雾淞花
　　雾隠孤城去转遥晓程十里爱琼瑶氷声防防初疑叶雪片离离尽缀条纎指乱垂下柱折钗争堕舞时腰最怜顷刻同开谢只费三竿日便消
　　景州董子祠
　　西风残照广川城董相祠邉感慨生官秩稍増秦博士文章独辟汉西京醇儒岂以科名重浊世无如经术轻却笑武皇亲制防牧羊牧豕尽公卿
　　大风商家林待渡
　　波涛动我前朔野何汪洋行行忽迷路欲渡川无梁老马徘徊鸣北风寒且僵轻氷拆沮洳澹日沉辉光平生湖海游汗漫殊未央御穷不有命试以一苇杭隔河见人家烟火霭渔庄苦辛脱彼岸乐逾还故乡问途仓卒间夷险岂有常明朝难逆料聊复索酒尝
　　奉题阮亭先生倚杖图
　　谁与先生貌一丘柴门以外即沧洲残霞红上鲤鱼尾逺水碧于雄鸭头风定垂垂绿杨影雨余咽咽凉蝉秋几时真褁幅巾去容我来随杖履游
　　除夕过西厓斋西厓与悔人赤抒方分韵赋诗余以事先行续和一首
　　老来惊节序除夕倍相关官舍静无事旅人犹未闲镜中无黒枕上有青山颇怪京华道一年三往还【予今年正月入都七月南归十月再至】



　　敬业堂诗集巻二十七
　　钦定四库全书
　　敬业堂诗集卷二十八
　　翰林院编修查慎行撰
　　偷存集【起辛巳正月至四月】
　　辛巳四月舟过吴门遇盗出都以后诗约五十余首胠箧以去无一存者闲中记忆偶得十数章题曰偷存集
　　题费而竒画水仙月季花
　　水边林下各幽姿春在梅花未吐时谁替天公管正月一梢初防淡胭脂
　　题家声山所藏赵子车修竹吾庐图次巻中陈眉公旧韵
　　犹记年时载酒寻故庐烟雨别来深谁云阮巷分南北宛是吾家旧竹林
　　正月四日集朱悔人寓斋用郎左司莺归汉宫柳花隠杜陵烟为韵分得归字时余将出都
　　游子不得意春风减容辉家家朱门开孤云欲谁依【以上四句俱集前人诗】无酒肯沽我累君典春衣我行兴已阑君住愿亦违千薪压白首刺天看羣飞苦竹嵗不实鳯兮宜忍饥素丝虽云长莫借邻人机独持耿耿意迟暮将安归昔别逾十年后会那可几交情重末路毋使音书稀
　　上元夜白沟旅店遇王文子编修
　　独客归装薄新年酒价増平沙千里月冷市几家灯邂逅欢何极麄狂老尚能被君嗤好事题壁记吾曽【今宵明月入窗早去日小鬟如我长余五年前过此题壁诗也】
　　赵北口喜晴
　　涣涣氷初释葱葱树向荣水浮雄县动沙过鄚州轻客饭鱼虾气村塲鼓笛声乡心兼节物屈指急归程
　　景州城外
　　遥遥广川城望望十里墖连日北风多春氷开复合
　　有以小车载鸬鷀者戏作
　　鸬鷀本在舟忽作乗轩鹤大似水乡人骑驴客京洛
　　出山
　　穆陵春意动农事正相催屈曲山程尽微茫野色来牛羊乗麦短鹅鸭喜池开消息逢人问淮南正早梅
　　河滨坟
　　河滨卿相坟窀穸今几世雨中两翁仲对我若流涕前年水没腰去年水浮髻沦胥眼中见已作骎骎势我笑谓石人汝忧亦良细淮扬百万家十室九沉瘗可怜桓司马欲以坚保脆石椁三年成寜非速朽计
　　二月六日舟泊白田乔无功介夫兄弟招同王方若饮纵棹园梅花下用东坡雨中看牡丹韵各赋三首
　　我来大河北青草四野无淮岸初逢春满园蓓蕾珠雨气入氷骨烟光润苔肤池南有疎影竹杖行更扶绕屋几【平声】百本出墙忽一枝一枝未全开余寒尚相持人情向花叶幽讨及此时何当烂漫辰共赏桃杏姿不到逾十年竹树森然起主人渐头白况乃吾与子【谓方若】对酒苦告归斯言诚可鄙临行还被肘劝我嗅花蕊
　　虎丘买草花
　　买笑谈何易倾直为花怜渠兼客土伴我似浮家种向吴儿乞归从野老夸瓦盆茅屋防母乃太奢华出都时属禹司宾之鼎作初白庵图取东坡身行万里半天下僧卧一庵初白头诗意也余自已未出游计道里所经视先生奚啻十倍今白发且满头矣所居园池之东有闲地数亩拟结茅其上而资斧适乏不溃于成辄题数语以坚初志览者勿笑道旁之筑也
　　平生好游不知止二十三年十万里鸦飞不到【滇中山名】雁飞回中有劳人双屐齿而今老矣合归田又指茫茫兜率天妄想难酬成佛愿把茅聊缚定僧禅
　　蒋树存招集绣谷交翠堂分得江咸二韵
　　初来客欲迷桃隖久住君堪比石淙绣谷好风莺歴歴绿隂微雨燕双双一军骚雅尊前垒四壁溪山画里窗芝草坊名吾久识不缘入座始心降
　　山堂昨日枉华缄【前一日令叔杨孙书来留行】且缓归程半日帆开径自来原属蒋入林从此又交咸来如独雁贪随侣饮似长鲸笑立监记取逃觞多谬误淋漓酒汁在青衫
　　张日容匠门书屋落成索题句
　　五架三间八九楹重来已听读书声开池叠石经营始鬼运神输指顾成杜甫堂新非背郭陆云屋老只依兄一庵未遂诛茅计大笑吾才不及卿【余欲结初白庵至今未成】繙经集【起辛巳五月终壬午九月】
　　妄念稍萌遂成障碍自我致冦于彼何尤从此洗心皈释典未必非天之全我晩境也戒之哉陈补思闻余归自呉中以诗见嘲次答二首
　　忽传尺素到鳏鱼对客开缄一笑余道力未全宜有此天花已散试何如绿林岂易求知已【来诗云故知豪客今逾俗岂是诗名涉弗如】白发原应早结庐若问穷归何事业尚逃小刼剰残书
　　老去真同半靣鱼【见会稽志】从教比目笑王余【左思云双则比目片则王余】长须赤脚差相称法喜维摩总一如子敬偷存无故物伯淮归去有精庐绕篱添种平安竹又费东园问讯书
　　读楞严经二首
　　水土定浮沉大轮转风火肧胎互融结大患缘有我螘行欲右旋奈此磨盘左执持去成见所寓胡不可尘根递纒绕毕竟同生异如结既绾成是一要非二一成仰方便六解当以次观性证三空解脱亦如是
　　六月二十夜
　　幽室忽已夕有声作雷鸣胡为乎来哉熠燿方宵行衰年耿无寐夜气延虚明林静风不交天空月徐生声光同一寂梦觉胥忘情
　　徳尹止一子初生时余名之曰阿愿六嵗而殇三诗哭之
　　初生与发无穷愿到此翻成有漏因汝伯为谁开望眼乃翁浑似哭成人误投珠掌偿前债妄冀金环认后身四十九年羇旅恨【东坡哭干儿诗云吾年四十九羇旅失幼子徳尹今年五十矣】唤回残梦倍伤神
　　爷归端为汝求师【徳尹今春请假将挈家北上】已是秋来上学期每为杜家夸骥子忽惊白老失儿爱河纵涸须千刼苦海难量为一慈得似旁人强相劝不禁老泪亦交垂吾生早受多男累得子中年未算迟一恸竟成千古痛十年重续四殇诗【十年前连丧诸侄余曽有四殇诗】孩提长养原非易老大生存祗自悲借取刘郎诗作防一枝吹折又生枝
　　六月廿三夜大雨
　　风如车轮东北驰雨如车轴西南垂蛟龙尾焦海水立虎豹股栗山林移二更小刼须防过不碍先生高枕卧一林竹影过墙东残月如新刚半破
　　立秋日马寒中素村见过
　　好友兼秋到新凉似病余数茎添白发一梦过红蕖自笑贫逾甚翻怜迹未疎盘餐论后约手自种园蔬
　　雨后独行池上
　　诛茅斩竹杳无期废圃频来为此池我与鹭鸶同照影白头相对立多时
　　陈允文见过用余与补思唱和韵作诗相投次答二首
　　剥啄声中住木鱼清风来值午茶余客嘲宾戏聊相答失马亡弓只自如【亡弓岂须求失马不必涕秦少游东城被盗诗中句也】梧叶打醒庵主梦槐花踏过野人庐留君小作须防住省得敲门再寄书
　　去意难回纵壑鱼独留诗味付吟余舟防契剑痴何益麈尾拈花笑弗如尚恐波澜生古井肯容荆棘长神庐口头截断君休问看取新抄贝叶书
　　窗前荼防秋后复发花
　　自从三月春归后引蔓抽条渐出墙但爱秋来有花看不知中已阅炎凉
　　促织
　　草树荒庭合何来络纬啼夜长时断续风引忽东西故傍残灯急俄催片月低空机委墙角感物悼亡妻
　　徳尹自妙果山避暑归五叠鱼字韵
　　十日斋厨听粥鱼归来又续黒甜余谁无痼疾难相笑各有风流两不如礼斗便应朝绛阙寻僧何必到匡庐从今分办晨昏课我读楞严尔道书【余方留心内典而弟举家持斗斋故云云】
　　病枕口占
　　小雨已过风飕飗老人卧病亦在楼长天又推月东出大火欲掣河西流秋声萧萧遽如许元气浩浩当谁收大千起灭了无际静视此身同一沤
　　即事二首
　　俗吏讐诗客文书恼病夫吾方入蓬藋尔自养雈苻憎主非羣盗藏奸岂具区世情多叵测即事一长吁万古一碁局言平最不平獭窥鱼穴静鸠伺鹊巢成物性论强弱天机近鬬争伹教风作质有触自忘情【出楞严经】
　　病后过竹垞先生斋
　　偶因风雨宿君家勌枕无眠到晓鸦起向曝书亭上坐一池荷叶两三花
　　东湖舟夜
