<!-- { "loadSidebar": true } -->
　　阖门兮却埽，幽处兮高堂。提孤孩兮出户，与之步兮东厢。顾左右兮相怜，意凄怆兮摧伤。观草木兮敷荣，感倾叶兮落时。人皆怀兮欢豫，我独感兮不怡。日掩暧兮不昏，明月皎兮扬晖。坐幽室兮无为，登空床兮下帏。涕流连兮交颈，心よ结兮增悲。（《艺文类聚》三十四）
　　欲引刃以自裁，顾弱子而复停。（《文选·潘岳寡妇赋》注）
　　◇初征赋
　　违世难以回折兮，超遥集乎蛮楚。逢屯否而底滞兮，忽长幼以羁旅。赖皇华之茂功，清四海之疆宇。超南荆之北境，践周豫之末畿。野萧条而聘望，路周达而平夷。春风穆其和畅今，庶卉焕以敷蕤。行中国之旧壤，实吾愿之所依。当短景之炎阳，犯隆暑之赫曦。薰风温温以增热，体烨烨其若焚。（《艺文类聚》五十九）
　　◇登楼赋
　　登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮，倚曲沮之长洲。背冢衍之广陆兮，临皋隰之沃流。北弥陶牧，西接昭丘。华实蔽野，黍稷盈畴。虽信美而非吾土兮，曾何足以少留。遭纷浊而迁逝兮，漫逾纪以迄今。情眷眷而怀归兮，孰忧思之可任。凭轩槛以遥望兮，向北风而开襟。平原远而极目兮，蔽荆山之高岑。路逶迤而修回兮，川既漾而济深。悲旧乡之壅隔兮，涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越吟。人情同于怀土兮，岂穷达而异心？惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮，异井渫之莫食。步栖迟以徙倚兮，白日忽其将匿。风萧瑟而并兴兮，天惨惨而无色。兽狂顾以求群兮，鸟相鸣而举翼。原野其无人兮，征夫行而未息。心凄怆以感发兮，意忉怛而よ恻。循阶除而下降兮，气交愤于胸臆。夜参半而不寐兮，怅盘桓以反侧。（《文选》、《艺文类聚》六十三）
　　◇羽猎赋
　　遵古道以游豫兮，昭劝助乎农圃。用时隙之馀日兮，陈苗狩而讲旅。济漳浦而横阵，倚紫陌而并征。树重围于西，列骏骑乎平。相公乃乘轻轩，驾四骆，驸流星，属繁弱，选徒命士，咸与竭作。旌旗云扰，锋刃林错。扬晖吐火，曜野蔽泽。山川于是摇荡，草木为之摧拨。禽兽振骇，魂亡气夺，兴头触系，摇足遇挞，陷心裂胃，溃脑破颊。鹰犬竞逐，奕奕霏霏。下穷绁，搏肉噬肌。坠者若雨，僵者若坻。清野涤原，莫不歼夷。（《艺文类聚》六十六，又《初学记》二十二引三条）
　　◇酒赋
　　帝女仪狄，旨酒是献。芬享祀，人神式宴。曲蘖必时，良工从试。辩其五齐，节其三事。醍沈盎泛，清浊各异。章文德于庙堂，协武义于三军。致子弟之孝养，纠骨肉之睦亲。成朋友之欢好，赞交往之主宾。既无礼而不入，又何事而不因。贼功业而败事，毁名行以取诬。遗大耻于载籍，满简帛而见书。孰不饮而罗兹，罔非酒而惟事。昔在公旦，极兹话言，濡首屡舞，谈易作难。大禹所忌，文王是艰。暨我中叶，酒流犹多。群庶崇饮，日富月奢。（《艺文类聚》七十二，《书钞》一百四十八）
　　◇神女赋
　　惟天地之普化，何产气之淑真。陶阴阳之休液，育夭丽之神人。禀自然以绝欲，超希世而无群。体纤约而方足，肤柔曼以丰盈。发似玄鉴，鬓类削成。质素纯皓，粉黛不加。朱颜熙曜，晔若春华。口譬含丹，目若澜波。美姿巧笑，靥辅奇葩。戴金羽之首饰，珥照夜之珠晔。袭罗绮之黼衣，曳缛绣之华裳。错缤纷以杂佩，熠龠而煌。退变容而改服，冀致态以相移。发筵对兮倚床垂，税裳兮免簪笄，施华的（《史记·索隐》作「玄的」。）兮结羽钗。扬娥微眄，悬藐流离。婉约绮媚，举动多宜。称诗表志，安气和声。探怀授心，发露幽情。彼佳人之难遇，真一遇而长别。顾大罚之淫愆，亦终身而不灭。心交战而贞胜，乃回意而自绝。（《艺文类聚》七十九，《书钞》一百三十五，《文选·潘岳寡妇赋》注，《史记·五宗世家·索隐》，《御览》三百八十一，又七百十九）
　　◇投壶赋（序）
　　夫注心铳念，自求诸身，投壶是也。（《御览》七百四十三）
　　◇围棋赋（序）
　　清灵体道，稽谟玄神，围棋是也。（《御览》七百五十三）
　　◇弹棋赋（序）
　　因行骋志，通权达理，六博是也。（《御览》七百五十四）
　　◇迭迭赋
　　惟遐方之珍草兮，产昆仑之极幽。受中和之正气兮，承阴阳之灵休。扬丰馨于西裔兮，布和种于中州。去原野之侧陋兮，植高宇之外庭。布萋萋之茂叶兮，挺苒苒之柔茎。色光润而采发兮，以孔翠之扬精。（《艺文类聚》八十一）
　　◇玛瑙勒赋
　　游大国以广观兮，览希世之伟宝。总众材而课美兮，信莫臧于玛瑙。被文采之华饰，杂朱绿与苍皂。于是乃命工人，裁以饰勒。因姿象形，匪雕匪刻。厥容应规，厥性顺德。御世嗣之骏服兮，表骥之仪式。（《艺文类聚》八十四，《御览》三百五十八，又八百八）
　　◇车渠碗赋
　　侍君子之宴坐，览车渠之妙珍。挺英才于山岳，含阴阳之淑真。飞轻缥与浮白，若惊风之飘云。光清朗以内曜，泽温润而外津。体贞刚而不挠，理修达而有文。杂玄黄以为质，似乾坤之未分。兼五德之上美，超众宝而绝伦。（《艺文类聚》八十四，《御览》八百八）
　　援柔翰以作赋。（《文选·左思讠永史诗》注）
　　◇槐树赋
　　惟中唐之奇树，禀自然之天姿。超畴亩而登殖，作阶庭之华晖。形以畅条，色采采而鲜明。丰茂叶之幽蔼，履中夏而敷荣。既立本于殿省，植根柢其弘深。鸟愿栖而投翼，人望庇而披襟。（《艺文类聚》八十八，《初学记》二十八）
　　◇柳赋
　　昔我君之定武，改天届而徂征。元子从而抚军，值嘉木于兹庭。历春秋以逾纪，行复出于斯乡。览兹树之丰茂，纷旖旎以修长。枝扶疏而覃布，茎参梢以奋扬。人情感于旧物，心惆怅以增虑。行游目而广望，睹城垒之故处。悟元子之话言，信思难而存惧。嘉甘棠之不伐，畏取累于此树。苟远迹而退之，岂驾迟而不屡。（《艺文类聚》八十九，《初学记》二十八）
　　◇白鹤赋
　　（上阙）白翎禀灵龟之修寿，资仪凤之纯精。接王乔于汤谷，驾赤松于扶桑。冫食灵岳之琼蕊，吸云表之露浆。（《艺文类聚》九十）
　　◇赋
　　惟兹之为鸟，信才勇而劲武。服乾刚之正气，被淳ζ之质羽。晨风以群鸣，震声发乎外宇。厉廉风与猛节，超群类而莫与。惟膏薰之焚销，因自古之所咨。逢虞人而见获，遂囚执乎缥累。赖有司之图功，不开小而漏微。令薄躯以免害，从孔鹤于园湄。（《艺文类聚》九十）
　　◇鹦鹉赋
　　步笼阿以踯躅，叩众目之希稠。登衡干以上干，敫哀鸣而舒忧。声嘤嘤以高厉，又そそ而不休。听乔木之悲风，羡鸣友之相求。日奄蔼以西迈，忽逍遥而既冥。就隅角而敛翼，倦独宿而宛颈。（《艺文类聚》九十）
　　◇莺赋
　　览堂隅之笼鸟，独高悬而背时。虽物微而命轻，心凄怆而愍之。日奄蔼以西迈，忽逍遥而既冥。就隅角而敛翼，春独宿而宛颈。历长夜以向晨，闻仓庚之群鸣。春鸠翔于南甍，戴任鸟集乎东荣。既同时而异忧，实感类而伤情。（《艺文类聚》九十二）
　　天降灾害，祸难殷流，初交殊族，卒成同盟，使王室震荡，彝伦攸攵。是以智达之士，莫不痛心入骨，伤时人不能相忍也。然孤与太公，志向愿等，虽楚魏绝邈，山河迥远，戮力乃心，共奖王室，使非族不干吾盟，异类不绝吾好，此孤与太公无贰之所致也。功绩未卒，太公殂陨，贤胤承统，以继洪业。宣奕世之德，履丕显之祚，摧严敌于邺都，扬休烈于朔土，顾定疆宇，虎视河外，凡我同盟，莫不景附。（案：自「太公殂陨」至此，《魏氏春秋》作：「尊公殂陨，四海悼心。贤胤承统，遐迩属望，咸欲展布膂力，以投盟主，虽亡之日，犹存之愿也」。）何悟青蝇飞于竿旌，无忌游于二垒，使股肱分成二体，匈膂绝为异身。初闻此问，尚谓不然，定闻信来，乃知阏伯、实沈之忿已成，弃亲即雠之计已决，旃旆交于中原，暴尸累于城下。闻之哽咽，若存若亡。昔三王、五伯，下及战国，君臣相弑，父子相杀，兄弟相残，亲戚相灭，盖时有之。然或欲以成王业，或欲以定霸功，皆所谓逆取顺守，而徼富强于一世也。未有弃亲即异，兀其根本，而能全于长世者也。（《魏氏春秋》作「而能崇业继功，垂祚后世者也」。）昔齐襄公报九世之雠，士丐卒荀偃之事，是故《春秋》美其义，君子称其信。夫伯游之恨于齐，未若太公之忿于曹也；宣子之臣承业，未若仁君之继统也。且君子违难不适雠国，交绝不出恶声，况忘先人之雠，弃亲戚之好，而为万世之戒，遗同盟之耻哉！蛮夷戎狄将有诮让之言，况我族类，而不痛心邪？夫欲立竹帛于当时，全宗祀于一世，岂宜同生分谤，争校得失乎？若冀州有不弟之忄敖，无惭顺之节，仁君当降志辱身，以济事为务。事定之后，使天下平其曲直，不亦为高义邪？今仁君见憎于夫人，未若郑庄之于姜氏；昆弟之嫌，未若重华之于象敖。然庄公卒从大隧之乐，象敖终受有鼻之封。愿捐弃百疴，追摄旧义，复为母子如初。今整勒士马，瞻望鹄立。（《后汉·袁绍传》，注云：「书见《王粲集》。又《魏志·袁绍传》注引《魏氏春秋》，有删节）
　　天笃降害，祸乱殷流，尊公殂殒，四海悼心。贤胤承统，遐迩属望，咸欲展布旅力，以投盟主，虽亡之日，犹存之愿也。何寤青蝇飞于干旌，无极游于二垒，使股肱分为二体，背膂绝为异身！昔三王五伯，下及战国，父子相残，盖有之矣；然或欲以成王业，或欲以定霸功，或欲以显宗主，或欲以固冢嗣，未有弃亲即异，杌其本根，而能崇业济功，垂祚后世者也。若齐襄复九世之雠，士丐卒荀偃之事，是故《春秋》美其义，君子称其信。夫伯游之恨于齐，未若太公之忿曹；宣子之承业，未若仁君之继统也。且君子之违难，不适雠国，岂可忘先君之怨，弃至亲之好，为万世之戒，遗同盟之耻哉！冀州不弟之忄敖，既已然矣；仁君当降志辱身，以匡国为务；虽见憎于夫人，未若郑庄之于姜氏，兄弟之嫌，未若重华之于象傲也。然庄公有大隧之乐，象受有鼻之封。愿弃捐前忿，远思旧义，复为母子昆弟如初。（《魏志·袁绍传》注引《魏氏春秋》，与《后汉书》小异，今并录之。）
　　◇为刘荆州与袁尚书
