<!-- { "loadSidebar": true } -->
大唐故秘书少监刘府君墓志铭并序府君讳应道，字玄寿，广平易阳人，汉景帝之後。十代祖遐，仕东晋，为北中郎将、徐州刺史、泉陵公。子孙弈叶，侯服於江左。洎宋□嘉之后，王室多故，遐六叶孙藻，自宋来归魏氏，乃家於顿丘。仕魏至散骑常侍，封易阳子、鸿胪卿、岐、秦二州刺史。子矜，魏太子洗马，青、徐、光、兖四州刺史，城阳公。矜生会，即府君之大父，为高齐濮阳郡太守。强仕之岁，而周人灭齐，乃挂冠还乡里，有终焉之志。周武帝甄访亡齐人物，以公为徵辟之首，特降纶玺，至於再三。公以为食人之禄而不能死人之难，岂复＊容革面，仕二姓□朝，固以疾辞，杜门不交人事。其年以忧愤卒。周朝赠濮阳太守、上仪司、大将军。异代加荣，以示旌贤之举。考宗平府君讳林□□隋累佐大□，大业中，诏天下举廉贞尤异之士，内外所推荐者七人，而公为其冠。後主好龙而抗印，无任贤之□，竟自汝南郡司户书佐，授扶风郡阳县长。高祖创业，徵为起居舍人，迁中书舍人，拜中书侍郎。
在枢密十余年，智效闻於海内。贞观初，封□平县男，除吏部侍郎，有知人拔士之誉。余衡序用，辄为选曹，轨躅太宗，方欲大委任，降年不永，薨於官。伏惟府君，降德挺生，聪□□哲，衣冠伟丽，词占详雅，有夔龙管晏之材，包曾闵颜原之行。年未弱冠而孤，居丧尽礼，供养崔太夫人，极温清之义，事兄如父，以孝友闻於四方。童幼好学，遍涉百家，子史一经目终身不忘。於乡党恂恂然善诱人。其行己也恭，其事上也敬。其□人也惠。□仁足以长人，利物足以和义，贞固足以干事。年廿一，自弘文馆学生选为太穆皇后挽郎，再为太子通事舍人。出补□州□□县令。务以礼教移风俗，不为激察之化。所受官俸，悉缮写经书。三蜀多珍产，竟不以豪厘润屋，罢官东归，得书六七千，□□□□□则不加于故。
今上在东朝监国，下令搜＊。府君膺其选，对册高第。贞观廿二年，擢授尚书户部员外郎。其年丁太夫人忧去任，哀毁骨立，殆不胜丧。亲友咸垂涕慰勉。永徽初，授雍州华原县令。时府君第二兄为吏部侍郎，旧制兄弟不得同省，故此授非伦。移年，徙为武功县令。所在以仁爱闻。显庆二年，复入为司勋员外郎，俄迁吏部员外郎。又属第二兄拜刑部尚书，出为洛州阳城县令。以公事除名，而非府君之罪，竟不以一言自雪。端居静室，不出户庭者殆十年，终始无忧愠之色。总章初，选司甄拔沦滞，乃用府君为雍州司功参军事。州寮多少年晚进，府君年将六十，齿义非俦，士君子咸以为屈德。府君俯偃於□□，曾不以先辈自处。顷之，除尚书户部员外郎。自始入尚书省，逮此廿二年，不进一阶，还居旧座。簪绂故人，尽相为邑邑□□□□然不介怀，从容谈论之间，未尝涉身名否泰。时在朝执政，皆平生亲友。府君恒欹欧畏避，非公事不交言。咸亨二年，迁司勋大夫，改为司勋郎中。按比推综，极於明审，在尚书中，七迁谙练，朝仪国典，精於剖断，凡所厘正，皆为後来准的。明年，迁吏部郎中。廉直公方，无所阿挠，虽权贵请，一切不行。尝诫献臣曰：昔有遗第五伦千里马者，波虽不纳，而德其人。吾不以此为□也。府君好周急而不愿受人之施，或尊属有所赐而不果辞让者，则愧愤形於容色。由是苞苴问遗之礼，虽近亲懿友，亦未曾以此□於门庭。居选部多年，介然有至清之操，颇不为流俗所悦，或谓宜有以适时顺物者，府君执志弥坚。
上元三年，迁秘书少监，又奉敕兼知国史事。府君兄之子给事中景先，姊之子左史李仁实，俱荷朝恩，与府君同预修史。仪凤、调露之际，笔削於史官，专其事者，府君及甥侄三人而已。古今未有此比，文学者用为美谈。寻又奉敕掌御集。
朝廷以府君文章高绝，仪凤中，降敕与中书薛令君及当时文匠数人制郊庙乐章。
府君所制祀黄帝青哥，并编乐官奏於郊祀。俄之，奉敕於门下省检校四部群书，广召四方硕学之士，刊定讹舛而进御焉。府君性勤＊，公家之事，无大小莫不专精竭思，或忘寝与食。每朝谒，常以夜过半，便饬装整服，坐待晓漏。居家不问家人赀业，子孙有干禄从宦者，但勖以义方，至於考课名级之际，未曾降意经恤。
晚年愈率素，衣食务充虚蔽体。献臣凶衅深积。先妣闻喜县主早见弃背，时以所居正室置几筵。府君即於此室东窗外架为小斋，广袤八九尺许，施一床、一小榻，寝处其中，历廿余年，不复迁徙。至於器物、服玩、妾媵、婢使之属，子侄承意候色，终莫敢有所营荐。府君年少时，遍交天下英秀，而皆夙德老成之士。又尝留意丹青及丝竹，并略尽其能。围棋居第二品已上。草隶亦为时人所贵，以为艺成而下。常隐晦其迹，後归心释氏，乃都绝人间，赏好於经国济时之务。而非府君所留意者，盖在於行师用兵而已。其余则尽天下之能事。惟君知臣，亟蒙中旨褒勉。暮年逾见优重，遍委以文场书府之任。凡所祈奏，必有□天容，无往而不纳。圣主方虚襟仄席，选贤任能。识者谓府君将申舟楫之用。而昊天不惠，宏图莫展。以仪凤三年从幸东都，舍於敬业坊私第。调露二年夏末，遇疾大渐，献臣精诚微劣，莫能感到凶咎所招，致此殃酷。以七月四日奄垂孤放，春秋六十八。
号天扣地，攀诉无及。烦冤臆，肝心殒愤。所司闻奏，主上伤惜者久之。圣容惊惋，若有所失，乃顾侍臣问遘疾之状。非夫宸心留眷，孰与於此？爰降玺书吊祭，兼赠绢布米粟。官造灵＊，家□给传递手力还京。数极加隆，恩被孤藐，无阶报效，永誓肌骨。粤以开耀元年岁次辛巳十一月景申朔七日壬寅，安厝於雍州明堂县之少陵原，合葬於闻喜县主旧域。子献臣、广业、友贤、令植等缅惟今昔，重泱累衅，万钟为养，有志不申，顾复垂恩，终天长绝，怨哀咎悔，万绪千条，永慕穷号，抽心贯髓。献臣贪及残喘，粗陈实录，志意荒僻，言无诠次，遗烈余风，百不书一。相王府司马弘文馆学士临淮刘之学府文宗，声高朝右，於孤子有累叶宗盟之好，敦死丧孔怀之情，敢祈鸿□，勒铭终古。其词曰：
二连纯嘏，三美友悌，马郑洪儒，扬班敏艺。贞猷浸远，令范斯继，倍万邻几，半千叶契。其一。天挺材俊，地泄英灵，岐嶷先兆，璋载形。逸踪追电，宝气冲星，习礼□室，闻诗孔庭。其二。奇操聿修，异能咸尽，学府幽邃，词河控引。鸾矫银书，鹤仪轸，怊怅观德，留连坐隐。其三。分形□□，积庆承家，甘蔬共旨，比棣联华。长仁穆义，处正问邪，宅泰期损，只荣试奢。其四。硕彦投交，懦夫革志，一诺稻重，三语为贵。黼藻人□弥纶士□，固时之杰，惟国之器。其五。鹪赋推张，龙衢架弥，肃带天阙，票彡缨云陛。再入宣猷，七登建礼，朝誉行洽，政逾惟启。其六。蓬间烟深兰阁山积，是专厥事，多所弘益。纂综宸词，缉熙帝籍，崧允众论，峤惭投迹。其七。名唯副睿，位匪□材，累纡□冲，眷式伫时。来贤□将，□攸粱遽，睿襟增悼，庶□延哀。其八。公业不亡，景伯有子，富平之第，高阳之里。礼备窀穸，夫沉蒿□，□日戒朗，潘风勒美。其九。
荒凉书阁，门寂仙□，朱杠夕引，素＊朝浮。霜岵无色，寒泉息流，空悲陇树，□落千秋。其十。
（录自《隋唐五代墓志汇编》陕西卷第三册）
№开耀００２
【盖】
龙君墓志
【志文】
唐故处士龙府君墓志铭并序君讳敏，字玄达，南阳鲁县人也。自川命礻失，梁国承家，冠盖溢於朱门，弓冶详於素牒，兰芬桂馥，可得而言。曾祖基，齐左千牛府郎将；荣参列戟，望重司阶。祖真，周显州司马。父恒伽，隋辽州长史，韶襟日翥，逸韵霞轩，资茂范於题舆，鼓芳猷於半刺。青田溽露，孕千里之仙仪；丹穴临风，含九色之丽象。
君荆山玉种，汉水珠□，学擅鸿都，文高凰苑。仁以待物，信以基身。孝敬本乎天资，忠贞期於没齿。幼而声华振俗，不以名利干时，婆娑里之间，偃蹇风尘之外。家传别业，睹金谷之初开；门□宾郊，逄玉厨之始。孟尝君之爱士，车马云趋；李司隶之通人，簪缨雾集。琴歌纵赏，风月怡颜，乘积庆於辅仁，故优游而卒岁。虽铜壶促景，宁将北帝之期；而玉釜销香，忽西王之术。以开耀元年十二月三日，卒於永安之私第，春秋七十有九。呜呼哀哉！夜壑迁舟，神峰落构，地息贤人之气，天沉处土之星。即以其月廿日，权厝於晋阳金城之西北原，礼也。龟谋献兆，马鬣开封，滕骖思而原野空，扬鸟悲而云日晚。有子神智等，茹茶增感，援柏缠哀，恐陵谷之将移，庶雕镌於不朽。其词日：
琼基迥构，玉叶垂芳，乃祖乃父，为龙为光。猗欤茂学，挺秀含章，云飞翰苑，日丽文场。其一。荀乡晦迹，郑里嬉游，始忘机於养素，俄阅水而迁舟。萧条＊宇，寂漠松楸，佳城月思，寒陇云愁。纪雕玫於不朽，垂万古於芳猷。
（录自《隋唐五代墓志汇编》山西卷第一册）
№开耀００３
【盖】
失。
【志文】
大唐合州新明县丞李君墓志君讳诏，字旦，上党襄垣人也。昔咎繇矢谟，白云布□；伯阳讠为□，□气垂光。汉代良家，李广高於六郡；秦庭素贵，李良勇於一时。人物□华，其来远矣。曾祖庆，齐郡功曹；祖遵，齐州主簿；并锺山渎之淑灵，蕴风云之异气，昂昂千里，肃肃万寻，丽日春云，未之方其鲜润，华池秋露，无以喻其凄明。父操皇朝宗帅，风骨天成，英＊代出。幡旗为戏，已见童儿之雄；介胄在身，独有丈夫之贵。君积德锺美，□和表灵，朗璞未雕，通人许其精器；兰＊欲骋，识者明其艳群。故能学究儒津，业穷经术。名高日下之俊，誉重席上之尔。年廿，明经举，射策高第，授豫州新蔡县丞，再迁合州新明县丞。君器隔丘陵，言同河汉，躬行君子，动中诗书。教人以形不以言，率下以身不以法。故得增华驯翟，济美亨鲜，＊仞虽窥，交者悉穷其量；灵台不测，见者悉满其心。明月清樽，尽林泉之乐事；遗文健笔，得兴会之幽情。及夫偃驾山庄，悬车茅宇，气负霜雪，情出埃尘，清风入轩，落英满席，安哥未绝，斜影迭微；晓露尚团，夜舟俄远。以凋露元年七月廿一日，终於私第，春秋七十有八，呜呼哀哉！夫人清河东武城人也。
