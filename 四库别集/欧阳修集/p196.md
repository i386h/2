<!-- { "loadSidebar": true } -->
　　陈康肃公尧咨善射，当世无双，公亦以此自矜。尝射于家圃，有卖油翁释担而立睨之，久而不去，见其发矢十中八九，但微颔之，康肃问曰：“汝亦知射乎，吾射不亦精乎？”翁曰：“无他，但手熟尔。”康肃忿然曰：“尔安敢轻吾射？”翁曰：“以我酌油知之。”乃取一葫芦，置于地，以钱覆其口，徐以杓酌油沥之，自钱孔入而钱不湿，因曰：“我亦无他，惟手熟尔。”康肃笑而遣之。此与庄生所谓解牛、斫轮者何异。

　　至和初，陈恭公罢相，而并用文、富二公，〈彦博、弼。〉正衙宣麻之际，上遣小黄门密于百官班中，听其论议。而二公久有人望，一旦复用，朝士往往相贺。黄门具奏，上大悦。余时为学士，后数日，奏事垂拱殿。上问新除彦博等外议如何，余以朝士相贺为对。上曰：“自古人君用人，或以梦卜。苟不知人，当从人望，梦卜岂足凭邪？”故余作文公批答云：“永惟商、周之所记，至以梦卜而求贤，孰若用缙绅之公言，从中外之人望者？”具述上语也。

　　王元之任翰林，尝草夏州李继迁制，继迁送润笔物，数倍于常。然用启头书送，拒而不纳，盖惜事体也。近时舍人院草制，有送润笔物稍后时者，必遣院子诣门催索，而当送者往往不送。相承既久，今索者、送者，皆恬然不以为怪也。

　　内中旧有玉石三清真像，初在真游殿，既而大内火，遂迁于玉清昭应宫。已而玉清又大火，又迁于洞真。洞真又火，又迁于上清。上清又火，皆焚荡无孑遗，遂迁于景灵。而宫司、道官相与惶恐上言：“真像所至辄火，景灵必不免，愿迁他所。”遂迁于集禧宫迎祥池水心殿，而都人谓之行火真君也。

　　丁文简公度罢参知政事，为紫宸殿学士，即文明殿学士也。文明本有大学士，为宰相兼职，又有学士，为诸学士之首。后以文明者，真宗谥号也，遂更曰紫宸。近世学士皆以殿名为官称，如端明资政是也。丁既受命，遂称曰丁紫宸。议者又谓紫宸之号，非人臣之所宜称，遽更曰观文。观文是隋炀帝殿名，理宜避之，盖当时不知。然则朝廷之事，不可以不学也。

　　王冀公钦若罢参知政事，而真宗眷遇之意未衰，特置资政殿学士以宠之。时寇莱公在中书，定其班位，依杂学士，在翰林学士下。冀公因诉于上曰：“臣自学士拜参知政事，今无罪而罢，班反在下，是贬也。”真宗为特加大学士，班在翰林学士上，其宠遇如此。

　　景中，有郎官皮仲容者，偶出街衢，为一轻薄子所戏，遽前贺云：“闻君有台宪之命。”仲容立马愧谢久之，徐问其何以知之？对曰：“今新制，台官必用稀姓者，故以君姓知之尔。”盖是时三院御史，乃仲简、论程、掌禹锡也。闻者传以为笑。

　　太宗时，宋白、贾黄中、李至、吕蒙正、苏易简五人同时拜翰林学士承旨，扈蒙赠之以诗云：“五凤齐飞入翰林。”其后吕蒙正为宰相，贾黄中、李至、苏易简皆至参知政事。宋白官至尚书，老于承旨。皆为名臣。

　　御史台故事：三院御史言事，必先白中丞。自刘子仪为中丞，始榜台中：今后御史有所言，不须先白中丞。杂端至今如此。

　　丁晋公之南迁也，行过潭州，自作《斋僧疏》云：“补仲山之衮，虽曲尽于巧心；和傅说之羹，实难调于众口。”其少以文称，晚年诗笔尤精。在海南，篇咏尤多，如“草解忘忧忧底事，花名含笑笑何人？”尤为人所传诵。

　　张仆射齐贤体质丰大，饮食过人，尤嗜肥猪肉，每食数斤。天寿院风药黑神丸，常人所服不过一弹丸，公常以五七两为一大剂，夹以胡饼而顿食之。淳化中，罢相知安州。安陆，山郡，未尝识达官，见公饮啖不类常人，举郡惊骇。尝与宾客会食，厨吏置一金漆大桶于厅侧，窥视公所食，如其物投桶中。至暮，酒浆浸渍，涨益满桶。郡人嗟愕，以谓享富贵者，必有异于人也。然而晏元献公清瘦如削，其饮食甚微，每析半饼，以箸卷之，抽去其箸内捻头一茎而食，此亦异于常人也。

　　宋宣献公绶、夏英公竦同试童行诵经，有一行者诵《法华经》不过，问其习业几年矣，曰十年也。二公笑且闵之，因各取《法华经》一部诵之，宋公十日，夏公七日，不复遗一字。人性之相远如此。

　　枢密曹侍中利用，澶渊之役以殿直使于契丹，议定盟好，由是进用。当庄献明肃太后时，以勋旧自处，权倾中外，虽太后亦严惮之，但呼侍中而不名，凡内降恩泽，皆执不行。然以其所执既多，故有三执而又降出者，则不得已而行之。久之，为小人所测，凡有求而三降不行者，必又请之。太后曰“侍中已不行矣”，请者徐启曰“臣已告得侍中宅奶婆”。或其亲信为言之，许矣，于是又降出。曹莫知其然也，但以三执不能已，亻黾亻免行之。于是太后大怒，自此切齿，遂及曹芮之祸。乃知大臣功高而权盛，祸患之来，非智虑所能防也。

　　曹侍中在枢府，务革侥幸，而中官尤被裁抑。罗崇勋时为供奉官，监后苑作，岁满叙劳，过求恩赏，内中唐突不已。庄献太后怒之，帘前谕曹，使召而戒励。曹归院，坐厅事，召崇勋立庭中，去其巾带，困辱久之，乃取状以闻。崇勋不胜其耻。其后曹芮事作，镇州急奏，言芮反状，仁宗、太后大惊。崇勋适在侧，因自请行。既受命，喜见颜色，昼夜疾驰，炼成其狱。芮既被诛，曹初贬随州，再贬房州。行至襄阳，渡北津，监送内臣杨怀敏指江水谓曹曰：“侍中，好一江水！”盖欲其自投也，再三言之，曹不谕。至襄阳驿，遂逼其自缢。

　　宋郑公庠初名郊，字伯庠，与其弟祁自布衣时名动天下，号为二宋。其为知制诰，仁宗骤加奖眷，便欲大用。有忌其先进者，谮之，谓其姓符国号，名应郊天。又曰：“郊，音交也，交者，替代之名也。宋交，其言不祥。”仁宗遽命改之。公怏怏不获已，乃改为庠，字公序。公后更践二府二十余年，以司空致仕，完享福寿而终。而谮者竟不见用以卒。可以为小人之戒也。

　　曹武惠王彬，国朝名将，勋业之盛，无与为比。尝曰：“自吾为将，杀人多矣，然未尝以私喜怒辄戮一人。”其所居堂室弊坏，子弟请加修葺。公曰：“时方大冬，墙壁瓦石之间百虫所蛰，不可伤其生。”其仁心爱物盖如此。既平江南回，请阁门入见，榜子称“奉敕江南勾当公事回”。其谦恭不伐又如此。

　　真宗好文，虽以文辞取士，然必视其器识，每御崇政赐进士及第，必召其高第三四人并列于庭，更察其形神磊落者，始赐第一人及第，或取其所试文辞有理趣者。徐《铸鼎象物赋》云：“足惟下正，讵闻公饣束之欹倾；铉乃上居，实取王臣之威重。”遂以为第一。蔡齐《置器赋》云：“安天下于覆盂，其功可大。”遂以为第一人。

　　钱思公生长富贵，而性俭约，闺门用度，为法甚谨，子弟辈非时，不能辄取一钱。公有一珊瑚笔格，平生尤所珍惜，常置之几案。子弟有欲钱者，辄窃而藏之。公即怅然自失，乃榜于家庭，以钱十千赎之。居一二日，子弟佯为求得以献，公欣然以十千赐之。他日，有欲钱者又窃去，一岁中率五七如此，公终不悟也。余官西都，在公幕，亲见之，每与同僚叹公之纯德也。

　　国朝雅乐，即用王朴所制《周乐》。太祖时，和岘以为声高，遂下其一律。然至今言乐者，犹以为高，云今黄钟乃古夹钟也。景中，李照作新乐，又下其声。太常歌工以其太浊，歌不成声，当铸钟时，乃私赂铸匠，使减其铜齐而声稍清，歌乃协而成声。而照竟不知。以此知审音作乐之难也。照每谓人曰：“声高则急促，下则舒缓，吾乐之作，久而可使人心感之皆舒和，而人物之生亦当丰大。”王侍读洙身尤短小，常戏之曰：“君乐之成，能使我长乎？”闻者以为笑。而乐成，竟不用。

　　邓州花蜡烛名著天下，虽京师不能造，相传云是寇莱公烛法。公尝知邓州，而自少年富贵，不点油灯，尤好夜宴剧饮，虽寝室亦燃烛达旦。每罢官去后，人至官舍，见厕溷间烛泪在地，往往成堆。杜祁公为人清俭，在官未尝燃官烛，油灯一炷，荧然欲灭，与客相对清谈而已。二公皆为名臣，而奢俭不同如此。然祁公寿考终吉，莱公晚有南迁之祸，遂殁不返。虽其不幸，亦可以为戒也。

　　故事：学士在内中，院吏朱衣双引。太祖朝，李为学士。太宗在南衙，朱衣一人前引而已，亦去其一人。至今如此。

　　往时，学士入札子，不著姓，但云学士臣某。先朝盛度、丁度并为学士，遂著姓以别之。其后遂皆著姓。

　　晏元献公以文章名誉，少年居富贵，性豪俊，所至延宾客，一时名士多出其门。罢枢密副使，为南京留守，时年三十八。幕下王琪、张亢，最为上客。亢体肥大，琪目为牛；琪瘦骨立，亢目为猴。二人以此自相讥诮，琪尝嘲亢曰“张亢触墙成八字”，亢应声曰“王琪望月叫三声”。一坐为之大笑。

　　杨文公常戒其门人，为文宜避俗语。既而公因作表云“伏惟陛下德迈九皇”，门人郑戬遽请于公曰：“未审何时得卖生菜？”于是公为之大笑而易之。

　　夏英公竦父官于河北，景德中，契丹犯河北，遂殁于阵。后公为舍人，丁母忧。起复，奉使契丹，公辞不行，其表云：“父殁王事，身丁母忧。义不戴天，难下穹庐之拜；礼当枕块，忍闻夷乐之声？”当时以为四六偶对，最为精绝。

　　孙何、孙仅俱以能文驰名一时。仅为陕西转运使，作《骊山》诗二篇，其后篇有云：“秦帝墓成陈胜起，明皇宫就禄山来。”时方建玉清昭应宫，有恶仅者，欲中伤之，因录其诗以进。真宗读前篇云“朱衣吏引上骊山”，遽曰：“仅小器也，此何足夸？”遂弃不读，而“陈胜”、“禄山”之语卒得不闻。人以为幸也。

　　杨大年每欲作文，则与门人宾客饮、博、投壶、弈棋，语笑喧哗，而不妨构思。以小方纸细书，挥翰如飞，文不加点，每盈一幅则命门人传录，门人疲于应命，顷刻之际，成数千言，真一代之文豪也。

　　杨大年为学士时，草《答契丹书》云“邻壤交欢”，进草既入，真宗自注其侧云“亏壤、鼠壤、粪壤”。大年遽改为“邻境”。明旦，引唐故事：学士作文书有所改，为不称职，当罢。因亟求解职。真宗语宰相曰：“杨亿不通商量，真有气性。”

