<!-- { "loadSidebar": true } -->
　　泰伯句呉通侯旧里地接虎丘门临鹤市比顔巷兮非陋方赐墙兮犹峙乐令有名教之乐必以仁行庄生乃道家者流咸从达起彼既得矣余何谢焉欲神游于浩气法天隠于遗编鲁仲孙衣止七升之布栾武子食无一卒之田贱不容忧贫惟可贺防心而姑务藏疾巻舌而谁能击惰争先敢脱乎牛车自给方营于马磨噫秦时亡命竞作帝师吁汉末遗臣皆称王佐吾焉用此仆病未能艺合欢求解表之力饵陟厘明攻冷之征悲少歌于赵壹喜长啸于孙登万古骚人逺追乎橘浦百金摅事近出于松陵亦慕偷桃还怜嗜艾【芰】何悲尺蠖之屈未损丈夫之志投簪隠几聊思夷甫谈搦札濡毫聊效文通奏记夫静者躁之君名者实之賔进不参于多士退宜追乎逸人颂厥土之三壤托高风之四隣才祛燥湿稍逺嚣尘以日系时且复穷于鲁史穿池种树正欲类于齐民室乏崇墙墉非缩板因坎以为洫谢防笼而表限孟介无是非之心阮通能青白之眼牀鹿帻讶将隠兮何迟橡饭菁羮笑谋生之太简是知名安可钓笔不堪耕有白鳯之才乃先为赘客有雕龙之辩然后为狂生雄自投而几死祢流恸而将行外嬖方施孟子虚陈乎仁义中谗既胜韩非徒恃其纵横况复支离壹郁尫陋蹇吃才甚微而寡文体素羸而多疾隂铿药铫披晓幌以偕来徐邈酒铛拥寒炉而必出自然忘物我混穷通将大宗师理叶与握真宰情同优游塞马脱落冥鸿窃慕王晞眷恋于芳辰美景深符谢朓留连于明月清风得不分碕岸而饰荒台辍金钱而贸佳树莼丝兮欲流千里草带兮初围十步頽垣抱碧无非海髪山衣暗座飘香尽是松肪桂蠧加以篱边种菊堂后生萱覆林之新桐乍引临窓之旧竹犹存花妨过帽柳碍移门梦去而云遮絶洞樵归而水绕孤村遇境逍遥就鱼鸟之性乐开襟散诞见羲皇之道尊早濯言泉屡游庭苑忧中废而将落惧无文而不逺豹管闲窥羊岐忘返搜束晳之亡缺补陈农之遗遁梁世祖府充名画或得竒踪任敬子家聚群书率多异本何尝髣髴莫究分毫徒羡玉杯珠桂【上书名下琴名】之号美象格犀簪之态高宁容朴野不称蓬蒿怅残编之未搆奚雅具之为劳况乎栖平芜古木之地壮被褐拥篇之事宜其梓合巾箱藤交饼笥炊粃粺以为食剖瓠瓢而作器荷篠而行据梧而睡妖宁胜德休占贾谊承尘醉可全真但舞王戎如意其间豁尔此外萧然姜肱则惟眠一被江革则还留夹氊望夫子之门墙仍过数仞顾先生之履袜不啻双穿敢惊时而独行聊收视而返听岂可浪废关虚揺谭柄夜将半而谁客月每旦而谁评【去声】清言不屈孙刘讵减于中军善讲无穷支许那轻于小令或抽易绪或叩端演精微于简易甘澹泊于危难澄如止水畟【音测】若长竿与【去声】牛心者赴敌持麈尾者登坛交衡而矛防初利顿挫而风霜正寒兴公雅韵仲祖旁观始信何才当指地于丞相方知习健抗弥天之道安彼濩落而无容且萧条而高寄兼耳目以咸外曷丘园之足贲幸春物之向荣列天姿而见遗隂者负而阳者胜孰谓两仪瘠者缓而腴者先奚云一气真宰难问洪钧肯留人间未适象表何求纵使掬烟霞而傲睨骑日月以嬉游乘刚直上蹑景防搜纵横兮四海飞扬兮十洲阅仙苑之琅书安能解愠倾洛公之金醴几得销忧不假大招宁驰别国悲故乡之何在望平原之无极【陆乡在平原乃逺祖所封之地】叹钟鼎之沈光向渔樵而骋力庚桑有道犹居防防之顔接舆佯狂亦取杶【音椿】栌之食徐夸下舍陶爱吾庐上法于陵之畦圃旁分建业之村墟时牵殗殜自把渠疏友乏惠施莫解连环之义医无文挚谁知方寸之虚存其道而或通失其居而或旅才将命兮分坎性与时兮甘龃龉闲游广泽愿学弋于蒲且【弋或作戈】终蹈沧溟更移家于苎屿夫动以劳吾身静以休吾神苟能推于用舍自足究乎天人思任诞于穷檐何辞井臼不求容于侧径何患荆榛湛【音沈】防者朴素之源毁誉者浮华之辙蓍名聚雪仍招死草之讥琴号落霞亦被枯桐之诮值圣则幽赞成功逢贤则雅音攸发同于德者大亦宜然殷宗命相于嵓下周武迎师于渭边有东山北郭之风才能养素有左车右侯之计未足图全嗟浩叹而哀吟畏兰雕而蕙歇清罇方灔于瑶水宝瑟坐凝于华月归田少接犹疑斥鷃追飞羽猎相逢可谓芜菁唐突
　　采药【并序】
　　药白芷也香草美人得此比之君子定情属思聊为赋云
　　日上融冷春归饰荒覩一时之流恨抚万古之遗香问人则不屈不宋説地则非潇非湘搴其荣烟携而动色擢其体雪挺而腾光讽畔牢愁子云于焉华皓吟衰时命曼倩由是摧藏清思矜年慵情畏晩胡绳系晷以难驻掲车载春而不返陋君折杨柳须为送行陋君采芙蓉仍劳赠逺岂如隂晴互出雅相迎隈囘鳯喜怨盼鸿惊侍笑者青琴作号顾喟者碧玉为名偷襞积竞萦盈目斜河而水怯鬓叠叶而云争兰在口以时闻娇如连琐蕙牵心而不定飘若悬旌契叩难申融怡自许石能潜遁以求偶山亦浮来而命侣誓不为岩阿竹冉冉孤生誓不为涧底松亭亭独处于是欺皓本掩缃防房红者自破带缥者谁披望怀沙之浦咏遗襟之词烟分而麝墨犹湿绮断而龙刀合知只言长信长门年年可恨未必倾城倾国个个生悲临阶踯躅以虚徐当户蔷薇兮绰约【一作约弱】蜂咋叶而先尽莺踶枝而易落未若北堂公子树芳草忘忧南国佳人佩生香辟恶露茁烟冶风条翠谑不知海傍之期逺不信人间之命薄休为上计掾空寻宝钗聊作侍中郎且乘金络别有庐江小吏蜀郡长卿或支离而筑恨或调笑以囊情不同乎禀簪裾而雾悄秉礼义以霜明郑交甫则江边佩解萼緑华则席上诗成彼怡神而致问皆防节而含贞竦惧趋前【一作竦擢自持】虽陈辞而往愬迁延却立终结抱而难平泪滴堪穿肠回好系虫丝织怨以成段象酒蠲愁而判剂江仆射之孤灯向壁不少凄迷张记室之少妇当垆还应细丽景方骀荡思巳低摧酒疲于子建为使花困于灵均作媒何庶物之相负痛妍华而未回莫与心伤瑶圃从惊鹈鴂【弟桂二音】如防胆怯空屏宜画魁堆【兽名】剰欲追寻徒嗟缅邈杯形连理而终在扇様合欢而可学若遇刘公伯雅梦亦沈沈如逢【一有西字】王母少儿书还数数
　　书带草
　　彼碧者草云书带名先儒既没后代还生有味非甘莫共三山芝校无香可媚难将九畹兰争叨词林畔种在经苑中荣翠影临波恐被芙蓉见鄙贞姿傍砌愁为芍药相轻发叶【一作地】抽英因天授性纷稚圭池上之宅拂仲蔚门前之径不省教施异术安得返魂未尝辄入明廷何当指佞几临寒日幸到青春莎蘂未传于渔父蒲茸窃咏于诗人霜亦曽霑潘令偏知白薤风常遍起宋生惟道青苹栽培只倚于贤隣搴撷长忧乎雉戏出慙无用舒还有异当琴操发伯牙山水之情值儒编动凿齿阳秋之思敢曰求友宁忘慕义呉娃楫上空羡苔滋魏主帷中惟通蕙气或乃兰荧越徼堇茂周原幽搜莫及兴咏徒存此则对仲举萧疎之室处子山揺落之园不识深宫岂是曽为帝女非侵逺道谁言能忆王孙徒爱其敛疎烟披晓露弱可揽结匀能布防萧萧而不计荣枯漠漠而何干好恶金灯照灼尚惊秦帝之焚粉蝶留连真谓羽陵之蠧尔乃高推篱菊瑞许阶蓂我则惟亲志士每聚流萤岂便离蒿莱于隙地希杜若于遥汀倘遇翰林主人之一顾庶长保乎青青
　　秋虫
　　败壁秋立昆虫夜鸣虿者角者旁行却行一不知其诡状空太息于繁声俱霑品彚共费生成穴隂阶而负固抱枯藓以图荣退无力役进不争名体肖翘而易动音呜咽而难平深宫泪迸逆旅魂惊香残漏永月皓楼明谢临川行乐微吟应侵古调刘越石登陴坐啸更袅余清唧喷怀谗凄嘶往愬缕急如断弦么欲怒或自竒而不屈或相先而并妬亦有骚客裁録词人暂赋巳矜牀下之光辉遽笑艸间之霜露悲夫病枕潜移愁屏屡顾耿耿宵梦悠悠逺趣朱云没后方知直气无前冯衍归来始叹高才不遇
　　麈尾
　　谢文静桓灵武王东亭郄北府相与叩易论驱今驾古散入神明之赜中稽道德之祖理窟未穷词源渐吐支上人者浮图其形左拥竹杖右提山铭于焉就坐引若潜听俄而齧缺风行逍遥仪立不足称异才能企及公等尽瞩当仁咸云俯拾道材乃摄艾纳而精爽捉犀柄以禅揖天机发而万目张大壑流而百川入嗟乎世路﨑衺藏讹掩瑕阳矜庄而静嘿暗奔竞而喧哗贞襟柴棘奥防泥沙虽然代絶清谈客置此聊同王谢家










　　甫里集巻十五
　　钦定四库全书
　　甫里集巻十六
　　唐　陆防　撰
　　杂著
　　丛书序
　　丛书者丛脞之书也丛脞犹细碎也细而不遗大可知其所容矣自干符六年春卧病于笠泽之濵败屋数间盖蠧书十余箧伯男儿才三尺许长防【音毁】齿犹未徧教以药剂象梧子大小外研墨泚笔供纸札而巳体中不堪羸耗时亦隠几强坐内壹郁则外扬为声音歌诗颂赋铭记传序往往杂发不类不次混而载之得称为丛书自当【去声】缓忧之一物非敢露世家耳目故凡所讳中略无避焉笠泽松江之名
　　送小鸡山樵人序
　　小鸡山在震泽西出呉胥门背朝日行四十里得野步市曰光福光福西五里得土山山土多石寡无大林木率生小栎朴樕皆薪材直呉之爨此为助焉连延广袤不一其主为言画疆界以相授自家至麓凡二百弓东北倍高而加半焉余所置多少如此予家大小之口二十月费米十斛饭成理鱼蔌辈十解薪然后巳四时賔客沐浴澣濯疾病汤药糜粥在外嵗入五千束足矣其掌而供事曰顾及小鸡之樵甿也干符六年春弗夏支流将絶八月暴而巨艑可实而行之矣九月朔方置薪二百五十于门召而责之曰吾一夏来撤败屋拔庭草以炊雨之明日望尔来矣何数亷而至晩得非赭吾山而为汝之利耶吾而欺如名恶何及笑曰吾年余八十矣元和中尝从计部游京师人言国家用兵帑金窖粟不足用当时江南之赋巳重矣迨今盈六十年赋数倍于前不足之声闻于天下得非专地者之欺甚乎吾有丈夫子五人诸孙亦有丁壮者自盗兴巳来百役皆在亡无所容又水旱更害吾稼未即死不忍见儿孙寒馁之色虽尽售小鸡之木不足以濡吾家矧一二买名为偷乎今子一炀灶不给而责吾之深吾将欲移其责于天下之守则吾死不恨矣予叹之曰汝之言信也然不当发于予汝姑归与之酒继之以歌云长其船兮利其斧输予薪兮勿予侮田予登兮谷予庾突晨烟兮蓬缕缕窓有明兮编有古饱而安兮惟编是伍时不用兮吾无汝抚
　　送豆卢处士谒宋丞相序
