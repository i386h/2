<!-- { "loadSidebar": true } -->
杨家府演义

《杨家府世代忠勇通俗演义》，八卷五十八则，题秦淮墨客校阅，烟波钓叟参订。秦淮墨客纪振伦，字春华，江宁人。还编过续英烈传，及传奇葵花记、三桂记、七胜记、《陶真选粹乐府红珊瑚集》等。

　　尝读将传，三代尚矣。秦汉来，其间负百战之勇，以驱戎马于疆场，请长缨于阙下者，盖如云如雨。第全躯者，为身不为君；保妻子者，为家不为国。求忠肝义胆，争光日月，而震动乾坤，不啻麟角凤毛也。盖非勇之难，忠而勇者实难。宋起鼎沸之后，一时韬钤介胄之士，师师济济。忠勇如杨令公者，盖举世不一见云。令公投矢降太宗，公尔忘私，业以许国。狼牙一战，愤不顾身，英风劲气，真足寒其心而褫之魄。使其将相调和，中外合应，岂不足树威华夏，奈何三捷未效，而掣肘于宵人之中制，竟使生还玉关之身，徒为死报陛下之血，良可惜哉，良可惜哉！虽然，公亦足自慰也。丈夫泯泯而生，不若烈烈而死。故不忧其身之死，而忧其后之无人。自令公以忠勇传家，嗣是而子继子，孙继孙。如六郎之两下三擒，文广之东除西荡，即妇人女子之流，无不摧强锋劲敌以敌忾沙漠，怀赤心白意以报效天子。云仍奕叶，世世相承。噫，则令公于是乎为不死。彼全躯保妻子者，生无补于君，死无开于子孙，千载而下，直令仁人义士笔诛其魂，手刃其魄，是与草木同朽腐者耳，安能凛凛生气荣施之若此哉。故君子观于太行之上，谓怀玉之知机勇退，富贵浮云，而亦伤宋事之日非矣。嗟嗟，贤才出处，关国运盛衰，不侫于斯传，不三致慨云。剞劂告成，敬掇俚语于简首，以遗世之博古者。　时万历丙午长至日秦淮墨客书

第一卷　宋太祖受弹登基　汉继业调兵拒宋　继业夜观天象　太祖传位与太宗　太宗招降令公　太宗驾幸昊天寺　太宗敕建无佞府　令公狼牙谷死节
第二卷　杨六郎怒斩野龙　寇准勘问潘仁美　八王设计斩仁美　兄妹晋阳比试　六郎三擒孟良　六郎三关晏诸将
第三卷　孟良带马回三关　孟良计赚万里云　张华遣人召九妹　杨六郎私下三关　焦赞夜杀谢金吾　朝臣设计救六郎
第四卷　真宗出赦寻六郎　六郎毁拆赛会庙　六郎兴兵救驾　洞宾令椿精揭榜　六郎明下三关　宗保遇神授兵书　孟良入辽求发
第五卷　孟良金盔买路　　穆桂英活擒六郎　　黄琼女反辽投宋　令婆攻打通明殿　钟离收回吕洞宾　王钦诳旨回幽州　六郎筵宴周福　　学古领计陷宋臣
第六卷　孟良偷路回取兵　六郎回兵救朝臣　六郎攻破幽州城　真宗封征辽功臣　禁宫祈禳八王　邕州侬智高叛宋　侬王打破长净关
第七卷　宗保领兵征智高　文广困陷柳州城　宣娘化兵截路　文广领兵取宝　月英怒攻锦姑　文广与飞云成亲　三女往汴寻夫
第八卷　鬼王踢死白额虎　文广领兵征李王　公正争先锋印　八臂鬼王坏井水　周王设计套胡富　十二寡妇征西　宣娘定计擒鬼王　宣娘炼出鬼王丹　怀玉举家上太行


第　一　卷
　　诗曰：
　　　　杨氏麃兴翊宋深，风闻将落尽寒心。
　　　　青衿叱咤风雷迅，绿鬓挥扬剑戟新。
　　　　暗地有蝇污白壁，明廷无象铸黄金。
　　　　英雄跳出樊笼外，坐对江山慨古今。

宋太祖受禅登基
　　宋太祖姓赵，名匡胤，涿郡人。父名弘殷，为周朝检校司徒岳州防御使。母杜庆，安喜人，生匡胤于洛阳夹马营中。赤光满室，异香经宿不散，人号为香孩儿。一兄名匡济，三弟曰光义，曰光美，曰匡赞。弘殷既逝，杜氏孀居，治家勤俭严肃。时匡济、匡赞亦卒，匡胤、光义、光美俱命学于陈拊之门。拊乃华山处士陈抟兄也。壮年励志苦学，屡科不第，遂隐教授，循循诱人。有诗为证：
　　落落人间数十年，随身铁砚一青毡。
　　丹墀未对三千字，碧海空腾尺五天。
　　贾谊长沙淹岁月，杜陵夔府老风烟。
　　倚栏读罢归来赋，肠断青山落照边。
　　是时陈拊见三子卓荦，属情训导。文传孔孟，武授孙吴。学业既成，一日，呼三子趋前言曰：“某今老矣，个复能为若辈之师。我有一友镇州人姓赵名学究，曾遇异人传授，汝等当往求教可也。”匡胤等遂辞别竟往镇州师学究焉。后匡胤仕周世宗，补为东西班行首，寻升殿前都指挥使，掌军政务随世宗征伐，屡建大功，众心归附。
　　时世宗于文书箧中，得木简长尺许，有字一行曰“殿前点检作天子”。次日，世宗将殿前点检张永德新之，乃命匡胤领其职。世宗崩，子宗训立。加匡胤为检校太尉，领归德节度使。
　　会逢大辽与北汉连兵五十万，自土门东下侵犯中原。朝廷仓卒会议，遣匡胤率禁兵御之。是日领兵出屯陈桥，同行指挥使苗训善观天文，见日下复有一日，黑光摩荡者久之，乃指示楚昭辅曰：“此非天命乎？”是夕，殿前都指挥使石守信、侍卫亲军都指挥使高怀德、殿前都检讨张令铎、殿前都虞候王审琦、虎健右厢都虞候张光翰、龙健左厢都虞候赵彦徽相与语曰：“主上幼弱，我辈出力死战，谁则知之？今不如先立赵点检为天子，然后北伐。”众将商议已定，次日黎明，军士披甲执戈直逼匡胤寝所，大呼曰：“今我等无主，愿策太尉为天子。”匡胤醉卧未醒，因众喧呼，惊起披衣。将欲问之，诸将扶拥出厅，黄袍已加身矣。众皆罗拜，呼万岁毕，扶上马拥还汴京。匡胤揽辔誓诸将曰：“汝等自贪富贵，立我为夭子，能从我命则可，不然，莫能为若辈主矣。”众皆曰：“惟命是从。”匡胤曰：“太后、主上，我所北面事者，勿得惊犯。公卿皆我比肩，勿得欺凌。市中货物，府库宝器不得抢夺。不许妄杀一人，听命者重赏，不用命者族诛于市。”诸军士诺诺应声，遂肃队行。
　　既入城，拥匡胤直进崇元殿。召百官朝贺，匡胤曰：“未有禅诏，何敢遽升殿。”言罢，翰林承旨陶谷遂从袖中取出诏书，读云：
　　　　朕兹冲龄，未谙国政，弗胜天位。惟尔太尉，练达治体，宜揽乾钢，今卜之于天，天心默顺，稽之于
　　民，民情协和。朕乃效放勋之遗风揭神器而授之、贤卿当步重华之芳躅，膺帝篆而敬其事。无上负彼苍眷
　　顾，下失斯民仰望可也。
　　匡胤乃就殿前拜受毕，遂升殿，服衮冕，即皇帝位。百官朝贺毕于是奉周主为郑王，符太后为周太后，迁之西宫。大赦天下国号大宋，改年号建隆元年。封三代为皇帝，封母杜氏为皇太后封妻王氏为皇后，封子德昭为皇太子，德芳为梁王，封兄子德崇为燕王。燕王乳名八哥，人遂称为八大王，最有才能，人皆敬服。封弟光义为晋王，光美为秦王，文武百官属各升一级，遣使遍告郡国。有待为证：
　　敕旨颁行去路赊，绣衣分彩照江花。
　　星披驿树人千里，为报乾坤属宋家。
　　时华山处士陈抟，延揽英雄，亦有觊觎神器之意。每遣人往汴京探听消息，是时跨着一驴游于官道之上，忽手下来报曰：“今赵点检受禅登基，遣使遍告天下。”陈抟听罢，惊慌坠地，乃曰：“鹿之逸奔，高材疾足者得之。”又复曰：“英雄回首作神仙。以声势虚誉论，彼固赫奕于我。以身心实益论，我又舒泰于彼。彼此各有一得，又何必拘拘于君人为耶？”
　　太祖屡征不就，亲幸华山访之。陈抟接入庵堂拜罢，太祖曰：“子之高卧，其奈天下苍生何！如肯随朝就列，任择其职，朕无吝焉。”陈抟曰：“陛下开诚心，布公道，以理天下，则天下幸甚，微臣幸甚。即终日立朝，亦不过此敷陈而已。荷陛下厚爱，臣他不愿，但乞陛下将此华山周围地土，写卖契一纸付臣，臣得千秋沾恩，且不没一时相濡之殷，而又显圣主待隐逸之优也。”言罢，太祖欣然索纸笔写之。陈抟谢恩讫，太祖命排驾回京而去。陈抟叹曰：“天下自此足矣。”有诗为证：
　　纷纷五代乱离间，一旦云开复见天。
　　草木百年新雨露，车书万里旧山川。
　　寻常巷陌多簪绂，取次楼台列管弦。
　　人乐太平无士马，莺花无限日高眠。
　　宋太祖既登帝位，石守信等奏曰：“辽汉犯边，乞御驾亲征，军士始用命也。”大祖乃命李维勋为先锋，王全斌为统军都督指挥使，石守信为护驾大将军，即日三军起行，望太原进发。不日到了董泽，与北营对垒下寨。
　　次日，太祖升帐言曰：“朕不知太原地理，今欲窥其虚实，谁敢辅朕一行？”曹彬曰：“何劳陛下亲往，遣两人前去足矣。”太祖曰：“卿言固是，但不似目睹之为真也。”思忖良久，谓王彦升、遵训曰：“汝二人选良马二匹，扮作西夏卖马客人，竟入太原观看地理，将周围形势画成一图，带回与朕观之。”言罢，二人领命去讫。
　　却说北汉主姓刘名钧，一妹配薛钊。钊一日醉甚，欲诛其妻，其妻夺衣得脱，钊至次日酒醒，恐汉王辱之，遂自刎而死。钊生一子，名继恩。钧无子，乃养继恩为己子。其妹复适何元业，生二子，长继元，次继业。钧又养为已子。至是汉王钧殂，继恩即汉王位，与周甚仇，称子于辽，乞辽助兵侵周。辽乃遣耶律于越领兵三十万，由岭南而出。汉主命继元为元帅，继业为先锋。继业娶佘氏，生七子：渊平、延广、延庆、延朗、延德、延昭、延嗣。又生二女：琪八娘、瑛九妹，俱善骑射，精通韬略。继元领兵二十万，至白坂河下寨，是时见宋兵逋于对面董泽下寨，即遣延广下战书，约次日交兵。
　　时宋兵已到董泽五日。太祖升帐，正在思忆王遵二人，忽报汉主遣人下战书。大祖召入，呈上书览罢，与延广笑曰：“谅太原弹丸之地，有甚难破！归语汝主：早降不失侯封。倘负固不服，指日擒捉，求生难矣。”遂许明日会兵。延广得命，将出辕门，王、遵入见，呈上地理图。大祖展开，看罢言曰：“太原在吾目中矣。”遂唤虎将桑锦：“今夜领兵三千，直抵白坂河左侧，地名大汀洲埋伏。俟明日午时，望白坂杀来。”又唤米轮：“领兵三千，直抵白坂河右侧，地名鸡笼山埋伏，侯明日未时望白坂杀来。”米轮曰：“臣后桑锦进杀，只恐有失。”太祖曰：“地有远近故耳，不必多忧。”二将至晚领兵埋伏去讫。
　　太祖又命高怀德明日引兵三千，在大汀洲接应桑锦，张令绎引兵三千，往鸡笼山接应米轮，又命王守贞、李继仁明日领兵一万，抄出白坂河后杀进，曹彬领兵五千接应守贞等。太祖分遣已定，诸将领计去讫。

汉继业调兵拒宋
