<!-- { "loadSidebar": true } -->
　　三公台 
　　兰生合 
　　心远楼 
　　老树龛 

　　·九苞堂 

　　丹山鸣晓日览德际昌期染翰归来处人犹拟凤池 

　　·鹤涧 

　　秋水涵空碧潆洄槛外分挥毫白鸟下彷佛似鹅羣 

　　·露葵斋 

　　朝畦常自折带露啜其英不羡金茎贵松间香更清 

　　·壁观 

　　池上莲花凈岩前薜荔深鸟巢松石老聊志雪山心 

　　·宜雨楼 

　　飞合清溪上潺湲送雨声朱帘日暮卷云气满檐楹 

　　·芝台 

　　回磴平如砥云根积翠开芳林占瑞气三秀日边来 

　　·凭虚楼 

　　神游八极外心与四窓虚邈邈思遐举泠泠楼上居 

　　·樵庵 

　　枕柯聊偃息风翠落檐楹黄鸟时相应丁丁杂好声 

　　·岩居 

　　穴处颇有余青山立四壁问讯此何为云是幽人宅 

　　·醉岩 

　　脱却头上巾醉卧岩前石露下不知寒起看山月白 

　　·芳润斋 

　　风凈翠娟娟流云泛苍碧三径人不来林深读周易 

　　·读书台 

　　清溪荡石壁上有读书台幸籍三余力牙签万卷开 

　　·清溪 

　　波光撼空碧澄洁开心颜岂是鉴湖水人疑贺监还 

　　·石磴 

　　引步凌天风纡回翠微里长啸若为情不见苏门子 

　　·谷林堂 

　　堂开幽谷里洒洒落苍松忽听足音至悠然桀溺踪 

　　·藏经合 

　　稽首胆龙藏天人拥法筵欢声同赞叹圣教得真传 

　　·清署 

　　不入莲花上焉知出世心燃灯千嶂晚风送海潮音 

　　·德藏 

　　山连舍卫国地是布金余林下迎朝爽开轩读梵书 

　　·广莫楼 

　　茫然尘壒断寥廓复无余世界三千外何人向此居 

　　·树下居 

　　昔人巢木末今人居榼下俨然太古风自是巢居者 

　　·云笠 

　　片云飞不去长日傍空山荷镵蹑清影岭上采芝还 

　　·雪台 

　　阴山回白日苍翠落天风六月不知暑分明是剡中 

　　·载酒亭 

　　陶令善攒眉远公为置酒香气杂华林颓然倾百斗 

　　·三公台 

　　亭亭俱百尺偃盖碧山隅愿覆谈经石不为秦大夫 

　　·兰生合 

　　登登聊偃息回磴结飞楼长饮不知醒何须到上头 

　　·心远楼 

　　俯槛见云飞盘捉坐翠微山深天不碍心远自忘机 

　　·老树龛 

　　谓是山人几曾为愽望楂比来欲面壁聊以作趺跏 

　　嘉树斋稿卷四终 



　　●嘉树斋稿卷五 

　　新安吴继茂叔承着 
　　男吴明春编校 

　　七言律诗（一） 

　　◆七言律诗（一） 

　　九日同陆无从集唐惟良席上得秋字 
　　送程继默归歙兼讯水西社诸子 
　　湖阴赠李明府 
　　赠唐转运惟良时以刑曹左迁昔宰白沙 
　　同吴孝甫登雨花台忆社中诸子 
　　奉挽李于鳞先生二首 
　　呈余太史伯祥先生 
　　奉赠黎秘合惟敬先生 
　　留别李季宣 
　　寄唐惟良使君 
　　赠方民部子及 
　　寄别丁计部时引疾归丹徒 
　　早发润州 
　　彭城道中怀陆无从 
　　哭彭稚修 
　　奉寄少司马邹公中丞 
　　奉赠欧国博桢伯先生 
　　送邵长孺入楚迎父榇 
　　送陆华甫游梁谒欧博士桢伯刘太守子素 
　　暮秋京口对雨四首 
　　舟中望秦邮 
　　晓发宝应湖谒碧霞宫 
　　宝胜禅寺访顾山人不疑 
　　九日对雨忆诸兄弟 
　　送程太学茂卿南归 
　　寒食日欧博士桢伯同社中诸子集小园得云字 
　　幽居喜高介父至 
　　送黎职方惟敬还朝 
　　立春后一日闲园有怀社中诸子 
　　送陆华甫还吴门约春游黄山 
　　齐云山下别友人宿顶上 
　　次老竹岭 
　　送潘文学贡举入京便应秋诏 
　　淮阴舟中与用卿弟叙别 
　　九日淮阴与吴子化对酒 
　　送吴孝甫游岱岳 
　　送顾宪使益卿先生开府岭南 
　　秋日同黎职方惟敬欧愽士桢伯集迷楼 
　　寄欧愽士桢伯先生 
　　除夜遇雪 
　　立春四日陪赵参军范文学集光禄伯父阳春台 
　　送程鸿胪允孚入朝用程文学巨源韵 
　　呈司农族叔 
　　观梅花道人雪竹自题 
　　送顾少参益卿游焦山访郭次甫 
　　呈仪部王宗师 
　　寄挽少司寇梧冈陈公 
　　答纪别驾旭仁见寄 
　　新秋酬丁计部见过 
　　上巳日偕社中诸子游禅智寺同用依字 
　　送叶使君便道归越 
　　陆华甫何长卿同诸兄弟和乐园看芍药 
　　奉送王中丞元美先生抚视郧阳 
　　寄陆无从 
　　乌聊山谒汪王庙 
　　秋日倪惟思陆无从袁左史履善召饮竹西社 
　　秋日同袁左史履善游禅智寺 
　　顾观察益卿先生席上送徐方伯子与先生赴江西 
　　白石居士示寂南岳汪司马为勒铭于山 
　　送开甫叔赴衡岳葬白石居士 
　　送陆华甫游广陵 
　　寄欧国博桢伯时予羣季肄业堂下 
　　驾幸太学寄欧国博桢伯先生 
　　登白岳 
　　同程仲权过崇国寺访礼公 
　　赋得玉河春水 
　　赠萧体一 
　　玄兔诗 
　　游灵谷寺 
　　送张司徒请告还蜀 
　　送韩宗伯应诏北上 
　　汪司马伯玉先生膺封诰奉赠 
　　柯典客招集东麓亭见新月作 
　　涿州旅宿 
　　奉陪汪司马从石壁山翔览亭之清署 
　　送曾人倩落第还海南 
　　赠戚少保元敬 
　　奉寄汪司马伯玉先生 
　　送黎秘书惟敬还南海 
　　赠黄孝廉承聘 
　　都下送汪和叔南归 
　　阅无量寿宫成 
　　城西道中望岳喜晴 
　　谢秘书宅赏牡丹 
　　投赠王司寇元美先生 
　　寄止耕丈人吴次鲁 
　　赠西安张使君两世荣膺诰赠 
　　宴大梁松泉王孙宅 
　　投赠观察李公 
　　送傅明府伯峻还吴门 
　　紫霞社成宴集得分字 
　　送屠长卿明府赴清浦 
　　送高祠部使楚藩 

　　○九日同陆无从集唐惟良席上得秋字 

　　使君吏隐向沧洲九日邀宾淮水楼木叶乱飘江郭晚鴈声遥度海门秋白云堕槛歌翻调黄菊侵筵酒拍浮酩酊不须嘲落帽龙山千古自风流 

　　○送程继默归歙兼讯水西社诸子 

　　垆头把臂意踌躇闻向山中欲著书新酝到尝秋黍熟旧庐归卧夜窓虚芙蓉采采人初远杨柳萧萧鴈正疏却忆水西诸酒伴别来高兴定何如 

　　○湖阴赠李明府 

　　故人出宰此江干下榻殷懃罄旧欢郭外湖光携酒泛衙前山色转帘看云霄羡尔双鳬舄丘壑怜予一鹖冠他日重期携手处燕台直北是长安 

　　○赠唐转运惟良时以刑曹左迁昔宰白沙 

　　甘棠蔽芾满江濆此日重欢借使君转运自兼军国计行吟应续楚骚文在怀白璧光难掩满载明珠谤自分纵是一麾那足惜广陵遗操或堪闻 

　　○同吴孝甫登雨花台忆社中诸子 

　　驻马寒山对夕晖同游却恨故人违中林清籁和僧梵上界名香惹客衣倚槛但闻霜叶下登台不见雨花飞题诗欲寄秋江远目送征鸿北去稀 

　　○奉挽李于鳞先生二首 

　　大雅千年道在兹斯文何意失吾师鲍山落日啼猿切济水秋风过客悲白雪楼空孤调冷青云业在一经遗招魂共洒中原泪昭代才名更属谁 

　　其二 

　　何事遗荣恋故庐却从东海混樵渔名齐太白非流寓病似相如好著书花发应怜人去后月明空忆梦回初怜予少是通家客欲赋山阳恨有余 

　　○呈余太史伯祥先生 

　　逢君欲喜复成悲十载风尘叹数奇不信吹嚧曾起色可知顾盻便生姿狱中剑出凭谁辩道上珠投任世疑闻说春风方浩荡肯教寒谷借恩私 

　　○奉赠黎秘合惟敬先生 

　　独宿西清夜色深遥遥钟鼓伴孤吟白云空入沧洲梦紫禁长悬霄汉心十载直庐频视草三朝秘合始纡金知君意欲同方朔大隐何妨任陆沉 

　　○留别李季宣 

　　艺苑才名早擅场云霄况已映飞扬看花每控青丝辔结客频探金错囊池上芙蓉开别馆坐中鹦鹉送离觞相逢无那便分首明发云山去路长 

　　○寄唐惟良使君 

　　才名久已着西曹暂谪何须重赋骚俸止鱼盐堪自傲交投鸡黍故相高论心江海倾樽酒刮目风尘挹佩刀欲寄相思君不见愁将书札为谁操 

　　○赠方民部子及 

　　吏隐频年傍白门优游郎署望逾尊风霜独抱孤臣操日月长衔　圣主恩岂谓青蝇曾璧即看绿蚁尚盈樽交情何必论新故倾盖偏怜雅道存 

　　○寄别丁计部时引疾归丹徒 

　　忆辞休沐追陪日一别风尘又岁踰高卧自悬江左望幽栖宁蹈谷中愚名因谈艺推先达官属司农进大夫咫尺未能杭一苇却成千里阻欢娱 

　　○早发润州 

　　曙色苍茫野径迷树头微月已沉西孤城残角催寒骑远寺疏钟送晓鸡断岓乍回连古戍流澌初合渡深溪天涯此去逢摇落无那穷途易怆凄 

　　○彭城道中怀陆无从 

　　远道驱驰岁欲残怀人何处阻交欢论交四海君为最作客三冬我更难白雪竹西怜独咏青山江上忆同看相思望断双鱼使日暮停云一重叹 

　　○哭彭稚修 

　　闻尔飘然始拂衣忽传哀讣恐仍非可怜官罢身随丧不奈家贫客竟稀听雨斋空双泪尽停云诗在寸心违萧条万里寒江色愁见霜鸿断影飞 

　　○奉寄少司马邹公中丞 

　　方召勋猷羡代兴枢衡谁不仰先登忧危一疏披肝胆竉渥三朝任股肱紫气近关飞冉冉缙云高阙拥层层东山久系苍生望早有天书重拜征 

　　○奉赠欧国博桢伯先生 

　　官舍闲依璧水清入门惟听读书声庭前双鹤迎幽意堂上三鳣借重名白发谩矜新博士绛纱犹识旧先生石渠闻欲征儒硕一代斯文属秉衡 

　　○送邵长孺入楚迎父榇 

　　陟岵伤心三十年梦魂长遶楚江边秋风旅榇嗟廉范落日孤征忆少玄汉口书随回鴈至荆门帆带断云悬故山迢逓东归日想见萱花倍黯然 

　　○送陆华甫游梁谒欧博士桢伯刘太守子素 

　　风尘共醉鹔鹴裘落落天涯叹白头一刺远投秦博士双旌旧识汉诸侯长淮歌送骊驹暮少室书回鸿鴈秋千里登楼见明月小山宁不忆同游 

　　○暮秋京口对雨四首 

　　江上村居一水盈自怜多病绊浮名风兼波涌金山寺雨带寒过铁瓮城不必闻猿堪下泪秪应落叶最关情凭栏暮鼓声偏急怀古思乡百感生 

　　其二 

　　苦雨孤怀倍黯然柴门长日闭江烟潮回北固山吞吐家在东吴梦往还羽檄仍闻传海上戍笳频听起风前谁怜世路多艰阻故国离愁更一年 

　　其三 

　　一番风雨暗残秋又促新寒入敝裘末路可堪淹客计晚潮偏解送乡愁心悬沧海怀高蹈梦绕青山感旧游何事音书三月断双鱼千里滞江州 

　　其四 

