<!-- { "loadSidebar": true } -->
　　先生教人崇尚名节，学者兴起。事亲至孝，亲疾不解衣带，亲丧哀毁踰制，乡人范焉。聚书数千卷，筑重屋以庋之。为学孜孜，老亦不懈，或辩经传之讹，或订史学之失。至于气候之暄凉，交游之言论，悉笔于册，日有程度。所著周易备忘十卷，中晋书二卷，要言一卷，读通鉴诗二卷，因读记二十卷，文集十卷。稾城学舍岁久弗治，先生帅邑人完之。邑中大族若董氏、赵氏、王氏，虽以将相勋阀之贵，各遣子弟执经就学。先生师道尊严，诸生赖其训诲，进多贵显，益振其家声。先生享年六十有二，以至元二十七年冬十月二十五日卒，葬新丰乡杜家原。
　　考讳德用，累官行军万户。妣史氏。配郝氏。子男堂，稾城儒学教谕。女适侯某、王某、刘某，皆士族也。孙男三：思贤、思温、思问。孙女一人，适彭孝纯。曾孙六：庸、讷、谧、某、某、某。先生世本农家，考府君国初奋田间。金降将武仙杀元帅史天倪，复据真定，诸郡连兵讨之。考府君亦帅勇士五十八人，夜潜入城，纵火皷躁，城中震骇，仙走西山，遂复真定。居常训子孙曰：「吾少长兵间，虽骁勇见称于众，然恒以不齿士籍为耻。汝曹当学为儒，以续诗书之泽。纵不富贵，家道亦光。」故先生服膺先训，卒以儒名，子孙迄今修学为士。铭曰：
　　儒者之学，贵守名节。势利易污，当全吾洁。金石之文，大书特书。义近于史，言不可诬。咢咢先生，辞严义正。恶彼奸邪，斥其谀佞。归休雍容，著书满家。风节峻整，道德光华。富贵无能，或鲜知愧。托之空言，亦祗以异。咨尔多士，操觚摛辞。咢咢先生，企其齐而。

　　△安先生墓志铭 

　　至治壬戌仲冬甲午，恕斋先生安氏卒，享年九十有五。二子熙、煦皆前卒。孙塈以是月戊戌葬先生于稾城县安仁乡，夫人刘氏祔焉。先生讳松，字庭干，太原离石人也。金亡，迁真定。曾祖全广，祖升，皆不仕。考滔，真定儒学正。妣贾氏。先生少学于家庭，尊闻行知，声问伟然。至元癸未，由名臣荐，起家江淮转运司知事，历潜江尉、峡州司狱、江东宣慰司照磨，遂谢事归。再除建宁令，不赴，时年五十余矣。先生为吏廉谨，治狱多阴功，所去吏民见思。其北归也，惟书籍衣衾而已。教授于家，严条要，以身先之，弟子从者多至百人，动作悉有规矩。讲解明白，不为缴绕章句学。尤善为诗，温厚和平，得诗之意。暇则与翰林王公唱酬，有诗若干篇。晚岁充养完粹，毁誉欢戚无少介意，不复仕、终其身。呜呼，位虽卑而名愈隆，年益高而德弥邵，若先生者，可谓廉退老成君子矣。铭曰：
　　寒暑代谢，天道之常。仕止久速，君子之方。猗嗟先生，名著昭代。进不为污，隐不为泰。道周于身，化洽于乡。年及期颐，逌然而亡。人孰不仕，知足或非。人孰不寿，七十犹稀。猗嗟先生，比德者鲜。列铭幽墟，克示悠远。

　　△姬先生墓碣铭 

　　君讳文龙，字伯阳，姓姬氏。河东绛州人也。世业儒术。曾祖雍，祖泰，考德，妣王氏。金之季年，考府君避地襄、邓间，又渡江居鄂。虽遭时多艰，所至必择师教子，故君自少卓然有立。宋咸淳四年，以词赋擢进士第，初授迪功郎，主郢之京山簿，能声猎猎。用部使者李应春、钱真孙、郡守翟贵荐，转从政郎、岳州教授。荆湖制置使汪立信闻其名，辟郢之长寿令，进承直郎。寻兼佥书判官厅事，库庾、仓廪皆君司之，持身至廉，一毫不以自私，亦不以深刻聚敛为务。
　　时天兵围襄，郡县多储金帛以雠有功，郢有金数万两，君一日阅实而数不足，主者于法当死。君曰：「是必急有所需。」乃命偿之。至元十二年，襄阳降。天兵弃郢不攻而南，郢之守臣乘便冒种官田，窃库金入其家。君不能止，乃收故牍藏之曰：「他日事觉，悔无及矣。」宋亡，朝廷遣使者稽核故宋金帛之在庾、田土之在籍者入官，于是贪者相继获罪，惟君独无所污。未几，例以故官授之，君敛身而退，因家于郢，徜徉林壑以终老焉。
　　当是时，来为荆阃及部使者多中朝旧家巨儒，如史公杠、姚公燧、畅公师文、冯公岵，皆重礼君，樽俎笑谈，日相乐也。而姚公、冯公亦就家郢，各遣子弟执经受学。姚公疾革，语其子曰：「吾世衣冠大族，有如不讳，丧礼勿徇流俗。姬先生深明礼学，汝当咨之。」公薨，君主其丧，衣衾棺敛衰麻之制悉遵礼经，观者敬焉。初，君连值父母丧，庐墓哀号，三年不归。与其弟光州文学掾震龙同居无间言，盖其孝友之实见于行事类此，非徒讲诵礼文而已。
　　君性耿介，或有馈遗，一切不取，人有过辄面折之。一时官府多求君文章，传以为荣，君亦因与箴规，未尝以一语相谀悦。荆、襄山间九月桃复华，部使者写为图求言，君曰：「陨霜不杀草李梅实，圣人笔之于策。九月于卦为剥，而桃复华，表于按部之境，抑亦民和之所致欤！」识者知其言之为有在也。郢旧有白雪楼，郡守撤而新之，极其宏丽，属君记之。君曰：「财非天雨，工非役鬼，一旦规饰逾昔，谁之力欤？昔鲁人为长府，闵子骞曰：何必改作。及高大其南门，圣人书之曰：新作，垂戒之意深矣。」郡守恶其词直，藏之不以示人，君曰：「他日必有喜吾言者。」后十余年，中书参议何公庭兰命刻诸石。
　　君享年八十，以延佑七年某月某日卒，葬长寿县东十三里祖坟之侧。将终，索纸悉书遗命，了然不乱。娶眉山杨氏，故宋参知政事栋之从孙女。子男镛，将仕佐郎、主婺州金华簿，擢湖广行省掾。女适张通、陈书、傅表滋，皆儒家子。滋为玉沙县学官。孙男周南。呜呼，宋养士三百年，可谓厚矣。及其亡也，居高位者往往丧其所守，君以小官能晦迹山林，不易其业，是可尚乎。故表而铭之。铭曰：
　　维昔胜国善养士，一时缓急有所恃。滔滔江汉南国纪，人才倜傥匪风靡。卓哉姬君学诗礼，立言制行类有耻。身虽退藏名愈伟，尚百千年石不毁。

　　△内丘林先生墓碣铭 

　　世祖皇帝既定天下，总揽豪杰，布列有位。犹虑道德之士遯迹林壑，安车四驰，登而用之。至元十九年，诏征容城刘文靖公因为太子赞善，未几辞归。复征为集贤学士，遂不复起。海内高其节义，从而作兴者不无人焉，顺德内丘林君盖其一也。
　　君讳起宗，字伯始。当四方会同，程、朱遗言流布远迩，君诵之知敬，用志坚苦，或有所疑，思就有道而正焉。于时覃怀许文正公已老，刘文靖公赫然以风节问学著名当世。君欲往从之游，无以为介，担簦负笈，斋沐立于其门者三日。文靖嘉其立志之卓，命序弟子之列。君闻其讲说，深思体践，极其至而后已。文靖少然可，独称君为善学。久之，以家贫思省其亲，文靖授以治家之法，君归而行之，家日益裕。已而复往卒业，会文靖卒，乃还。
　　君事亲孝，温凊定省，皆有礼节，亲丧庐墓克尽其哀。行既着闻，士之从者益众。君仪容奇伟，衣冠雅洁，晨起正襟危坐，虽造次顷刻，未尝不整齐严肃。及与人言则和气满容，讲授经训毫分缕析，使诸生心领意会，出入左右，咸中规矩。名公巨儒道出其邑，即请见焉，见者若有所得。乡闾之人凛乎惟恐有一不善为君所知，观感而化者多矣。尝作志学指南图，以为学道之标准；心学渊源图，以为入圣之极功。及作中庸、大学、论语、孟子诸图，孝经图解，小学题辞发明，鲁庵家说，共数十卷，大抵皆以程、朱之言为主。至大间，故相王公结来守顺德，始登君名于朝。及长天官，复论荐之。
　　君年既高，所造益深，优游丘园，玩心神明以佚老焉。享年七十有六。复号至元之三年二月九日，终于家，葬邑西南永安里。门生会葬者百余人，燕、赵之士识与不识皆悼惜之。君曾祖某，妣刘氏。祖安，妣田氏。考泉，妣张氏。娶李氏，继刘氏、杨氏。李氏子男曰钦。女适儒士张郁、李秉直、张喜安，次以疾在室。
　　昔我国家初有中夏，士踵宋、金余习，以记诵词章相夸尚。许文正公始以孔、孟之书，程、朱之训，倡明斯道，一时师友讲习若河、汾、伊、洛之盛，刘文靖公继之，士皆知趋正学，不为异术他岐所惑。文正公被遇世祖，征居相位，典教成均，而门人贵游往往仕至显官。文靖公既出即归，学者多穷而在下，传其师说，私淑诸人。两公之门虽出处穷达有所不同，其明道术以正人心盖未始不一也。然而宦达者声名显而彰，隐处者其德业或堙晦而无闻于世。君卒之八年，余友兵部员外郎杨君俊民以进士范淳状君之行为请。夫贤者之墓宜有铭，天爵生晚，不及识君，向官六察，尝荐知名士十余人充国子师，君亦与焉，岂忆今复执笔铭君之墓乎。铭曰：
　　维天之生贤兮，将以为世轨也。明遗经以绍坠绪兮，维道之所履也。嗟若人之好修兮，怀墐瑜以为美也。凛冰霜以贞固兮，奋节义以励乎已也。纷时俗之躁进兮，若波流而风靡也。彼智者之过兮，下愚者之无耻也。抑先哲之为依归兮，慎所行而知所止也。铭以昭其隐德兮，尚多士之兴起也。

　　△故处士赠秘书监秘书郎乌君墓碑铭 

　　汴有隐君子曰乌君，讳冲，字叔备。其先大宁路川州人。君从亲官汴，家焉。君明经励行，高蹈深隐，享年五十有二，延佑二年五月十八日卒，葬通许县之西原。后三十四年，外孙稾城董铠奉母氏赵国夫人之命来请铭。
　　初，静修先生刘公因以高明之资，躬圣贤之学，道德风采，耸动四方，士之从者日众。君年出二十，亦来授业。以公卿之子，素习富贵，冠服车骑，鲜明华好。既贽见，归三日不返。诸生皆曰：「是岂真实为学者欤！」翼日，君愽带褒衣，执经趋席，刮磨豪习，凛若寒士。诸生啧啧惊叹，刘公亦甚喜之。君为学清苦，闻师之言，昼诵夜思，至忘寝食，数年始一归省，盖惟恐学之不及也。初值父亡，即能行古丧礼，三年不居于内，宗族贤之。父居官廉，家无储积，诸兄宦游他邦，君独养母，旨甘常具。母亡，哀踰前丧，其家益贫，日宴食或不充，意泊如也。榜所居室曰存斋，杜门授徒，讲说经训，谆谆不倦，远近学者争归之。刘公尝集己所为诗百余篇，表年以命之曰丁亥集，寓意深远，读者或弗深晓。君为注释，以达其意。真定安君熙通经学古，数欲谒见谒刘公，不果，君尽以所闻告之，安君由是深有发焉。当是时，君声名闻海内，宪府、藩方荐者以十数。仁皇御极，锐意右文，一时儒士多不次进用。当路者方拟召君居成均，教冑子，而君卒矣，士论嗟惜。久之，赠承事郎、秘书监秘书郎。
