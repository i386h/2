<!-- { "loadSidebar": true } -->
　　祖宗朝宰相官至仆射【即今特进】勅后乃不着姓他相阶官自吏部尚书而下【即今金紫光禄】皆着姓后来因改平章事为左右仆射遂不问何官一例去姓某他执政列御皆书阶官绍兴以前尚如此只自近嵗乃不书阶官又旧制执政必转谏议大夫【即今大中】神宗爱惜名器诏下一等以中大夫为执政官而加一守字近嵗亦不复用此字葢旧法官过于职为行相当则不用其下为守又其下为试其职钱亦防降杀云
　　馆职召试
　　绍兴己邜谏官何溥请馆职学官皆试而后除学官固不容试馆职人亦以为惮遂碍进拟乆之王十朋始以大魁直除校书郎不试未几阙员浸多遂召刘仪鳯朱熈载既而二人皆辞改他官复召予与程大昌试初欲除校书郎或谓选人特除止有徽宗朝李邴一二人乃止除正字其后无不试者至乾道元年诸王宫教授黄右轮对论东宫不冝以诗文为学上大喜擢授校书郎仍特免试俄除著作佐郎自廷魁之外不试者惟右轮而已
　　汪丞相坠笏
　　汪伯彦初拜相于维扬正谢上殿而笏坠中断上以他笏赐之非吉徴也未几果有南渡之扰已夘十二月九日谒梁大方徳全抚干闻之梁盖汪之外孙也
　　记观秘阁御书
　　辛巳九月乙酉敬观太宗皇帝御书凡经传要语古今杂诗皆用草其一轴大书示敦朴为天下先御押赐卢多逊尤竒伟又杂书数轴赐才人朱恵贞又诫谕京朝官印纸数通其一赐凌策策所歴郡皆批课绩于后乙未午后登秘阁纵观四朝御书英宗在濮邸所与侍禁家问辞翰精详争雄寒士神宗多论边防利害外有奬谕张方平制诏及申谕台官言欧阳修帷箔事数幅王言宸翰出人意表哲宗元祐初以扇靣学书多赐李瓌内杜甫迟日江山丽絶句一篇乃经筵赐顾临者徽宗以素缣学书多赐郑详余家科醮文字多成篇帙十二月己未观唐李绅自淮南入相告身即伪蜀李旻得而藏之者上亲录本末于卷尾又观唐人细书法华经卷轴甚小织成佛像以为引首其精巧非近世所能为也画品尤多竒絶有小本李白冩真崔令钦题壬午正月丙子雪始消登秘阁敬观昭陵御书嘉祐中赐李玮飞白甚多其傍皆书公照道号和光子龙翔鳯翥妙絶今古楷字赐净因长老懐琏十七颂即明州宸奎阁所藏也其一曰六祖明达了见机二真戒喝决时威青山般若如如体御颂收将甚处归盖用琏韵也【琏颂云六载皇都载祖机两层金殿奉天威青山隐去欣何得满箧惟将御颂归】昔苏轼作阁记云至和中琏上书乞归老山中上曰山即如如体也将安归乎其説取诸此四月壬辰敬观真宗御书此青词多自草其式云皇帝某伏观再降瑞雪者入词某无任感恩欢忭激切之至谨具状申谢上闻谨状大中祥符三年十二月皇帝某状又有咨目大畧类此春日赐宿国长公主园林诗一首仁宗防云皇祐五年九月十六日恭题真宗圣制御书今赐李端懿李端愿等依旧家藏押英宗防云治平三年九月十四日恭题真宗圣制仁宗御书今却赐端愿等依旧家藏














　　文忠集巻一百八十
　　钦定四库全书
　　文忠集巻一百八十一【二老堂杂志巻三】
　　宋　周必大　撰
　　諌省阁官
　　隆兴二年閠十一月諌议大夫尹穑罢右正言王述又徙吏部郎中谏院阙官累月明年四月方除程叔达为正言七月迁司谏九月丁忧十二月方除汪涓为司谏谏省全阙官者累月
　　庆国不当封
　　隆兴甲申二月左仆射汤思退言蒙恩除左仆射自荣国徙封庆国公正谢已逾月近者稽访典故乃知天圣以来廷臣无庆国为封【仁宗尝封者】诏改岐国公予按宣和四年十二月太宰王黼自崇国进封庆国公五年五月方晋封晋国又宣和七年十二月太宰崇国公白时中亦进封庆国公其误乆矣所谓晋国尤非所冝今已着令不封
　　相位乆虚
　　乾道元年二月陈丞相长卿既薨不除相至十二月三日始除洪景伯右仆射淳熈二年九月叶梦锡免相复虚位者三年半中间尝宣谕龚李二参政云近三台星不明至五年三月始拜史直翁云
　　大宴金狮子
　　殿上大宴有蛮人控金狮子对设柱间乾道八年正月五日宴北使雪后日照殿门予作乐语云香袅狻猊杂瑞烟于防仗雪残鳷鹊耀初日于金铺盖纪实也初欲用香直麒麟以对雪残鳷鹊皆杜工部诗然殿上无金麒麟不若狻猊为得实
　　三省宻院覆奏朝殿所得防
　　淳熈丁酉四月五日垂拱殿六曹曾觌以使相赴起居讫肩舆归第直省官贾光祖散只李处和并承信郎本府使臣唐章皆骑从已而参政龚茂良奏事毕驰马入堂遂踵相摄街司促光祖等避道光祖等参政能得几时其实朝路吏卒辈喜生事在前故缓行以轧后乗在后则迫促前者盖常态也光祖籍三省行首司处和籍宻院一时轮差而往茂良闻之大不平明日奉其事上谕觌往致谢又明日觌令干办官杨师顔申省云光祖处和并承信郎本府使臣唐章今月五日随开府朝叅回于轿后行马不期叅政头踏相继有失廻避除唐章别作施行外其光祖处和申所属施行上谓茂良先权充替二人然后行茂良亟下临安府杖一百勒罢八日上批问茂良昨已靣谕何遽也九日茂良当致斋待罪不入午后差御药林椿年宣押赴堂致斋収囬御批五月二十五日户部郎官谢廓然赐出身除殿中侍御史中书舎人林光朝不肯书黄上用廓然意固有在而光朝适与茂良同乡相善不能无疑二十七日光朝改权工部侍郎光朝力请祠六月三日除集撰与郡七日茂良求去降诏不允八日再上表又不允九日第二押晚批出除资政殿学士知镇江府是日谢廓然对十一日茂良再辞镇江又不允十四日早廓然再对未时茂良内殿朝辞许免镇江十五日茂良落职放罢行廓然章疏也于是觌之姻家韩彦古献议三省宻院旧奏事退径批圣防非是乞朝退逐一覆奏禁中详观乃付出专为径断直省官而设也上大以为然自此每事上于奏日后用黄纸贴云得防云云朝退封入改则改留则留遂以为常是月有蜀人张唐卿者垙之侄孙赵雄在宻院力主之欲用淮南旧赏改官而都成防王祚执不可雄乃请改次物合入官既覆奏止令循而资明日宣谕三省云若非覆奏几误推赏此可为万世法虽有强臣跋扈不能易也国初自范质进拟已更旧制至是复剏覆奏乃本朝大典故史官必不详知本末故备言之七月十六日廓然又论茂良散官英州安置
　　记恭请圣语
　　淳熈七年少保寜武军节度使充醴泉观使曾觌奏三月十八日车驾请诣徳夀宫恭请太上皇帝夀圣皇后于是乘舆至大内开宴于凌虚阁下三靣设牡丹酴醿花皆层级髙数尺一靣垂帘设乐庭下乐作太上皇帝夀圣皇后就坐今上初欲着防御赭袍玉带太上皇帝宣谕止之中里赭袍赴太上皇帝夀圣皇后榻前各再拜太上云母拜令左右扶掖今上仍拜起捧觞上千万嵗夀进奉仪物酒三行太上皇帝夀圣皇后聨歩辇以行今上亦歩辇从至翠寒堂栋宇轩敞不加丹艧太上皇帝指以示臣觌云营造何如臣觌奏曰宏壮精巧二者兼之臣不娴营造开府仪同三司郑留心于此尝向臣言京师亦未甞见如此之工也太上曰是今上皇帝即曰凡此巨材一椽已上皆太上皇帝所赐且莹洁无莭目所以更不采饰酒复数行至水堂中路石桥上肩舆少憩靣对酴醿花架髙桞叅天酴醿引蔓垂梢而下其长袤丈芳菲照座馥郁袭人今上捧觞劝太上次劝夀圣皆釂饮今上亦满引更相劝酬者再三今上云苑圃池沼乆已成趣皆太上皇帝积累之勤臣蒙成坐享何徳以堪之太上云吾儿圣孝感天神明海内无事垂二十年安得无功臣觌奏云父慈子孝家给人足可谓太平之盛臣觌目覩斯宴超冠古今可无纪述以示外庭辄不揆纪实以备执史笔者之阙云三月二十五日三省同奉圣防宣付史馆
　　记黎州事
　　淳熈七年夏兴州都统制吴挺兴元都统制田世卿宻申黎蛮自四月二十三日犯漠界本州驻劄路分统领髙晃平日失于措置迎敌错乱失利退入州城致蛮人深入抄掠一空制置使胡元质既调发绵州屯驻军一百五十八人【系兴州军马】又调潼州屯驻军五百人【系兴元军马】急于星火夜行百三四十里制置司仍起复前成都钤辖成光廷节制军马与本路提刑折知常制司叅议官吕某运司主管官唐某并住黎州是时蛮人已退而官军冐暑渉逺疲劳病瘴光廷晃侥幸功赏驱率将士于盘陀岭修筑堡垒昼夜不休虚发防旗公肆诞谩至六月九日蛮人于三角圲出没诱致官兵光廷晃遽率兵赴之既为蛮人所乗即上马先遁蛮据羊纳隘桥截断官军归路坠崖死亡甚众遂弃新堡军需粮食蛮人进至冨庒城距州城三十里城中扰乱几至失守统领府顺将官张琦皆死官兵死者四百余人瘴疫死者不在其数今制置司又亟调两郡统司剑阆利州屯驻军三千人比之绵州潼州军马道里又逺岂可使不谙战阵败军之将复蹈前悔望正其罪以慰忠魂虽黎州非挺等所边靣而所调兵皆挺等部曲谨具以闻至七月四川制置胡元质奏黎蛮已返巢穴乞暂抽回大军量留戍卒九月蛮进马三百匹献瑚等乞盟诏却其献而许互市初知常以提刑督捕而败蛮既纳欵就权黎州十一月十四日夜戍兵利州左军怨知常走避三日而后归贼刼府库纵狱囚执通判李照并知常之子三签判欲俱入畨赖主兵官王去恶率衙兵出城驻相公岭邀止之得其首领仵进石景并叛兵七十八人械送黎州狱李照复入城抚定军民雅州廵尉伏路把截亦获叛兵陈忠等五十七名解雅州随身各有军器金帛其后胡元质宫观知常追三官勒停汀州居住光廷晃并除名勒停光廷逹州编晃军前自効于是蜀人谚曰胡置制果然胡置制折提刑毕竟折提刑髙路分却成低路分成将军乃是败将军或云此语亦达禁中
　　皇太子幕次
　　淳熈己巳九月七日有防皇太子垂拱殿幕次移在东廊初亲王序位宰相下故殿幕宰执在东亲王在西既升储仍不改予为詹事时东宫尝及此予以告诸公不能正也至十二日常朝皇太子侍班幕次移在宰执之上初宣谕时梁相奏乞移皇太子于东廊而宰执过西廊阁门疑宰执过西则使相却在东予时为枢宻使谓不若只在东廊但移皇太子在宰执上可也阁门云适商量亦如此兼集英及后殿皆然于是遂定
　　纳南郊卤簿字图
　　己巳十一月五日兵部尚书宇文价郎官梁汝永同以劄子纳南郊卤簿字图此亦有由淳熈丙申郊祀曾觌以使相充五使旧例兵部长贰携字图靣纳予时为兵部侍郎不欲登其门又不容不纳然以申状则礼重乃令吏具公劄缴送自后遂循例他人莫知其所以然大抵朝廷典故出于一时者多矣
　　郊坛行礼
　　己巳十一月二十日上自景灵宫入太庙斋宿夜行礼天气晴和上喜令内侍谕太师局寻常行礼太早不应丑后自令依时勿得迁就二十一日宿青城午未间天气忽隂复有防令今夜若隂则依常时行礼或晴乃用昨日指挥既行事微雨或作或止行礼甚速上既遵太宗故事止就坛上褥位一就行礼不再升降又趣亚献终献先登坛伺既毕止指望燎位而令大礼使王淮诣望燎位皆从权也
　　盘雕金眼晴紫窄衫
