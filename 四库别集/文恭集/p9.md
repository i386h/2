<!-- { "loadSidebar": true } -->
　　一尚书省二十四司既为虚名所以官冗员众若欲正官制当罢三司二十四司及九卿官使有定员其郎官不在本省治职事者并以前资及散官处之其莅外任者或依唐制置上中下等州刺史及别驾之类随官品任之或欲轻其权则曰知某州刺史之类
　　一文武散官及检校兼官勲爵实封等在开元以前颇有实事于今虽散犹叙服色粗系轻重其余悉皆虚名无益治体欲改正官制当例行省罢若以假虚名而任实职兼存亦可
　　以上所谓改正者也略举一隅若于今可行即推此类具正之
　　一大理寺决天下之狱刑部覆之于事巳足又加审刑院则为骈衍欲裁损官制当以院事官属还刑部一吏部尚书侍郎分领铨事则当差以轻重分别流品今审官院掌京朝官磨勘差遣而流内铨次惟典州县幕职官体制不伦欲裁损官制当以审官院职事归尚书铨州县幕职官归侍郎铨
　　一羣牧司提举司紏察司之类皆古无此职欲裁损官制悉当省罢还属尚书九卿
　　以上所谓裁损者也略举一隅若于今可行即推此类具正之
　　一左右史并当随宰相入立仗下以记言动今史官之任不及闻前殿政事故徳音善政多失纪録欲申明复此旧制
　　一中书出制敕唐制并经门下审覆然后尚书出告身经歴三省比来惟中书发敕虚置三省官名今欲申明复此制国朝令文具载
　　一国朝近制观文殿大学士惟待旧相自资政殿大学士至天章阁待制以上其间多有无员数除授寖广者繇邉幅不立也诸旧有员者宜依旧数未有者宜差定其员着为久制以革溢员之滥
　　一唐制舍人六人分判尚书六曹事所以佐丞相谨政令欲乞申明此制
　　一旧制九卿之职不隶尚书令卿监职事三司闗领者宜取还寺监亦省侵官之类
　　一唐制左右丞相判尚书省事中书判门下省事中书舍人判中书省事国朝门下省权用近臣判之中书省即舍人年深者判与唐制略同准昨来言者称近臣判省权太重攷按唐制似不如此惟常衮自以同中书门下事即当兼判中书省是时崔祐甫以舍人判省谓衮侵官士论由此不平衮也
　　一三班自供奉官至殿侍差使之类唐制武选皆无此名目宜徙置于外以区别华冗
　　一朝廷若欲从改正之説即俟改正之后设官分职如周唐乃可约六典著书垂之后世若未能如此而欲著书惟可将防要及诸司编敕并格令删繁取要今日官名粗书职分而已
　　以上所谓申明者也略举一隅若于今可行即推此类具正之
　　论罢上元放灯
　　臣或闻臣僚上言以今春开淘汴河兴役至众乞罢上元放灯以防一切放灯诚非急务于公私无益然罢之亦须有名若以开河为言恐于体不大今东南数路灾旱甚广谷价翔踊民食饥乏又河北水沴愁垫未息若恻然降防借此而罢则于名义甚大四方观听必喜圣心有矜怜穷困之意或因昼日晴和车驾临幸寺观烧香以祈民福足以慰都城士女之望伏进止
　　论人使诣塔烧香
　　臣等今月十五日同契丹人使并三节人从诣相国寺普满塔下烧香窃见本塔屋宇损动四隅用枋木荐撑环绕其下吁可为惧退思延戎使烧香之意本欲以浮图之胜夸示逺人若不缮完恐非壮观如惜军国之物重为之费即乞将泗州塔下等处寺院施利钱物早与修完及其未倾隤易为施力若其摧圯所费益大取进止
　　论臣僚进对密陈机事即时外传乞赐防闲
　　臣闻为君难为臣不易易大传曰君不密则失臣臣不密则失身春秋讥漏言以为至戒君上不可不察也伏惟陛下躬大圣之姿体至仁之量推诚接物降心求治毎臣下进见莫不霁威严和顔色问民俗之利病询朝廷之得失此虞舜好察迩言之意也然其间枢机所发祸机或随臣下不可不慎也比来羣臣进对有所密陈往往即时传之在外岂非防闲之道未尽其要今后臣僚上殿欲乞严屏左右以防漏泄若此则忠言益进圣聪弥广无机事不密之害伸近臣尽规之忠谨具奏闻谨奏
　　论杨怀敏不当除内侍都知
　　敕入内内侍昭宣使眉州防御使杨怀敏除入内侍副都知臣当草词者臣闻昔怀敏先任入内内侍省副都知管皇城司公事宿卫不谨致逆徒窃变震惊宫闱向非宗庙社稷之灵陛下乗舆几殆及逆徒既获又不坐死致规灭奸人之口天下之议罪在懐敏杨景宗二人而已臣毎念此事痛心扼腕陛下仁圣不忍加重诛止解内职令居外任今因奏事忽有此命若再复内侍名职且赴本任是不久将复入内侍省之职也若再居内省则宿衞之变复未可知兼条制内臣都知副都知之职有过降充外任更不许再居旧职所以防一切之微深逺之法制也伏望陛下令有司检详旧制追寝今命法制一壊复之良难有此违碍臣不敢草制其中书送到词头一道臣辄封还伏进止【翊日上谓宰相曰前代岂有此故事否文彦博对曰唐给事中袁髙不草卢杞制书近年富弼亦曽封还词头上意解改命舍人草制台谏论列皇祐元年十一月二十九日以昭宣使眉州防御使怀敏充三陵副使】
　　乞杨安国改官
　　臣窃闻侍讲学士杨安国近有奏劄理防磨勘转官事或闻安国改官已得四年有余中书为安国曽因举官罚铜隔住一年至明年三月方该转官安国授经老臣年近八十桑榆暮景光隂几何况久侍讲筵与其余侍讲不同縁此月十八日讲毕周礼宜因此时欲乞陛下面赐安国改转宣中书施行以为老臣授经之荣兼彰陛下重道之美书于记注实光圣徳刍荛之説惟赐采择取进止
　　论差三馆都监不合辟
　　臣伏以三馆图书之府朝廷育材之地用内臣为都监典领事务自来差除或许判官及馆职自举其人贵得谨良以接英俊近差下三陵都监任从礼充其任近已身亡朝廷尚未除人窃缘判馆之职罕与内臣相接纵有所举亦未周知其履行今后三馆都监有缺欲乞朝廷精择其人以充取进止
　　缴进李康侯广律判辞
　　据前权知沧州军州事判官李康侯状昨在任日着到广律判辞十一巻通四册念康侯数年用心寻究律意根援典礼伏状缴奏进呈者右具如前臣等窃以吏道之本法令为师凡厥士人既霑利禄虽勤几案之决罕精律例之微前判官李康侯早登词科好法学因传经义条为事辞着成广律判辞十一巻以广律意志勤可采学尚足嘉幸值盛辰弗遗小善臣等谬承朝委典司铨集复叨近侍敢壅上闻其李康侯撰成广律判辞十一巻共四册谨具状缴进或稍有观采伏望圣慈刑部大理寺详覆断官有缺日特许先次除注勘防本人歴任并无过犯在朝亦无亲的骨肉食禄见在铨参选谨具状奏闻伏敕防
　　论殿试攷校
　　臣窃见旧制攷校御试举人巻子不过五六日催促了毕即便放榜诚是太速恐有未精近制御试许限半月日攷校盖欲详加抡覈务在精当然而采之众论亦有未便或闻初攷与覆攷二处各限五日攷校须日满攷尽巻子定了等第方得次第闗发如此即覆攷与详定所端闲多日却成留滞况近来间嵗科场人数巻子止于二百欲乞将来御试且依旧存半月日限攷校外降圣防令初攷覆攷所更不限定日数但攷絶巻子定了等第即便闗送与弥封所令弥封所发往覆攷等处若于限内攷校了毕乞便放榜不须满半月兼免日久有所漏泄及免禁中久留灯火不便取进止
　　论换廵尉
　　臣窃覩今夏四方州郡山水发溢至入城郭漂庐舍壊栈道等在五行水曰润下为害若此是失性逆理之象在易坎为水为盗宜敕四方州郡长吏及逐路转运使提刑等常切谨视盗贼应采取金银铜鑛及鼓铸钱币聚集羣众之处宜宻设方略常为警备部内廵检县尉捉贼使臣如有疾病昏昧及弛慢不堪居职者宜令具姓名体量闻奏下三品流内铨选差有材武勤干之人充替或部下监当使臣有材干之人其被体量者内有未至全然昏昧可以监当场务许令权且对换勾当其县尉未至全然昏昧者亦许于判司主簿内选择对换勾当一面奏闻乞从朝廷指挥正差若廵逻得人则能敎习武艺整齐部众遏防之道伏进止
　　论弓手替换
　　臣谬奉朝寄预司民政今有管见辄敢敷言臣窃寻国朝旧制天下县邑所置弓手本防贼盗选人才防弓弩者充初无年限许替之文盖欲其役年习惯武艺又周知山川道路险易奸寇窟穴之所若有盗发易为擒获编敕节文弓手惟老弱贫乏乞替本县保明申本属长吏体量差替亦虑县邑受幸至天圣明道中江淮饥馑妄有替换故立此制以防其弊然朝廷遣使安抚右司谏范仲淹奏乞今后弓手及七周年者许替归农七年满情愿执役身手强壮能捉贼盗者州县体量依旧执役寻范仲淹所奏盖因灾伤权宜建白以竟一时之劳系令有司铨防其弓手强壮者不得一例差替自后诸处县邑为有上项指挥有司乗此受幸不问贫富老少勇怯才及七年本县便一例差替多是不申州长吏体量其间未及七年者甚多非徒新募弓手生疎不堪捕盗一为弓手则不能力农非劝农敦本之意反为良善之患欲望圣慈尊祖宗成宪勿轻改易庶几幸门塞而天下安取进止
　　论北界防集事宜
　　臣闻近日契丹于燕代之间防集兵马声言西讨夏国恐非其实谋兼前来国书商议未合近日横使不至敌情难测忽此防集有可疑虑兼广南蛮贼狂盛陷没州郡朝廷方诛讨用兵之际契丹不宜有谋若二寇并兴四方可虑国家贵权以济事欲解纷难不可循常理也若旬日间契丹不遣使来臣欲乞圣度详度事体选差能专对近臣往使北戎与议定国书固其邻好虽事之成与不成未可决定亦可以探得敌中动静若果蓄异志必有违言便须大为之防以备邉境伏进止
　　论诘责言官言事渉后宫之亲
　　臣闻圣主悦至言好崇谏所以广治道防一切之未然也臣以蝼蚁窃观陛下特禀上睿之徳能听大度之言数赏谏臣比擢台职推诚含垢美尽君人之量尧舜之用也近日闻台官言事事涉后宫之亲出于风闻有防诘责臣愚以谓諌官御史朝廷纪纲所寄虽有过谬可且优容昔汉文贤主也袁盎直臣也帝所幸慎夫人盎掌谏争言渉不逊初虽怒终不加罪后慎夫人闻之复赐盎金五百斤慎夫人所以能保荣宠者以能赏袁盎之直言也汉元帝时冯野王昭仪之兄也徳行髙妙推为第一时御史大夫缺公卿多荐野王为之帝曰吾若用野王为之天下必以我私后宫之亲昔徳宗谓李绛比谏官论奏不实欲出其尤绛曰此非陛下意必憸人以此营误上心自古纳谏昌拒諌亡君尊如天臣卑如地干不测之祸虽开纳奬励尚恐不至直士杜口非社稷福臣愿陛下鉴观前史开纳至言臣不胜区区之情
　　论兖国公主议行册礼
