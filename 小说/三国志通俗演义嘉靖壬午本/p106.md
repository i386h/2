<!-- { "loadSidebar": true } -->
　　益州既定，玄德欲将成都有名田宅分赐诸官。赵云谏曰：“昔者霍去病以匈奴未灭，将士安用为家。何况今日国贼暴虐，不同匈奴，岂可求安也？须待天下都定，然后各还乡里，归耕本土，乃其宜耳。益州人民，累遭兵火，田宅皆空。今归还百姓，令安居复业，方可使出赋役，自然心服。不宜夺之为私爱也。”玄德闻之大喜，使诸葛军师定拟治国条例，刑法颇重。法正曰：“昔高祖约法三章，黎民皆感其德。愿军师宽刑省法，以慰民望。”孔明曰：“君知其一，未知其二。秦朝用臣商鞅音养，酷法暴虐，万民皆怨，匹夫大呼，天下土崩；高祖宽仁，可以弘济。今刘璋暗弱，父子相承，有累世之恩，法度陵替，德政不举，威刑不肃，君臣之道，尽已废矣。凡人宠之以位，位极则残；顺之以恩，恩竭则慢，以致丧国，实由于此。吾今威之以法，法行则知恩；限之以爵，爵加则知其荣。荣恩并著，上下同心，为治之道，于斯明矣。凡治政者，要识时务也。”法正遂拜报。自此军民安堵。四十一州地面，分兵按察，并皆平定矣。

　　当日，玄德与孔明都在堂上坐，忽报关平来谢所赐金银事。拜罢了，呈上书。玄德赐酒与关平，问云长别有甚言语。平曰：“父亲知马超武艺过人，要入川来与孟起比试高低，就教禀伯父此事。”玄德大惊曰：“若云长入蜀，与孟起比试，势不两立。”孔明曰：“无妨。亮自作书回之。”玄德只恐云长性急，便教孔明作书，发付关平星夜回到荆州见父。云长问曰：“我欲与马孟起比试，汝曾说否？”平答曰：“军师有书在此。”云长拆开视之。其书云：

　　亮闻将军欲与孟起分别高下。以亮度之，孟起兼资文武，雄烈过人，一世之杰士，黥布、彭越之徒；当与益德并驱争先，犹未及美髯公之绝伦逸群也。今公受任守据荆州，不为不重；倘一入川，若荆州有失，罪莫大焉。言虽狂简，以冀明照。建安十九年秋七月，亮顿首拜知。

　　云长看毕，自绰其髯，笑曰：“孔明知我心也。”将书遍示宾客，遂无入蜀之意。

　　却说东吴孙权知玄德并吞西川，将刘璋遂于公安，遂召张昭、顾雍商议。权曰：“当初刘备借我荆州时，说取了西川便还荆州。今已得巴、蜀四十一州，须用取索汉上诸郡。如其不还，即动干戈。”张昭曰：“吴中方宁，不可动兵。昭有一计，使刘备将荆州双手奉还主公。”孙权问计如何，且听下回分解。 

关云长单刀赴会
　　却说张昭献计曰：“今刘备所倚仗者，乃诸葛亮也。其兄今仕于吴，何不将诸葛瑾老小执下，使瑾入川，对其弟说知，令刘备交割荆州：‘如其不还，必累老小。’此二人，一父母所生，必然应允。”权曰：“诸葛瑾乃诚实君子，吾所素知，安忍拘集老小乎？”昭曰：“明教知是计策，自然放心。”权召诸葛瑾老小虚监在府，先使人报知。孙权即修书，打发诸葛瑾望西川进发。不数日，早到成都，先使人报知玄德。玄德问孔明曰：“令兄此来为何？”孔明曰：“来取荆州之计也。”玄德曰：“何以答之？”孔明曰：“如此如此。”

　　分付已定，孔明出廓接瑾，不到私宅，径入宾馆。参拜了，瑾放声大哭。亮曰：“兄长有事但说，何故发哀？”瑾曰：“吾一家老小休矣！”亮曰：“莫非为不还荆州乎？因亮之故，执下兄长老小？兄休忧虑，弟自有计还荆州便了。”瑾大喜，即引见玄德，呈上吴侯书。玄德看了，“原来是吴侯要取荆州。本是要还，奈将我夫人潜地取去。彼既无情太薄，我有何面目乎？如要厮杀，尽起兵来！昔在荆州尚不惧汝分毫，何况吾今日有西川，带甲数十万众，粮可支二十年不绝。吾欲下汝江南，汝君尚复取荆州乎？”孔明哭拜于地曰：“吴侯执下亮兄长之老小，如若不还，皆遭诛矣。兄死，亮岂能独生？望主公怜兄弟之情。”玄德再三深恨，徐徐曰：“如此，看军师面上，分荆州一半还吴，将长沙、零陵、桂阳三郡与他。”亮曰：“主公既是如此，可写书与云长，令交割三郡。”玄德曰：“子瑜到彼，善言求之。吾弟性如火烈，吾尚惧之。事宜仔细。”

　　瑾求书毕，辞了玄德，别了孔明，登途径到荆州。云长请入中堂，宾主相叙。瑾出玄德书，曰：“望将军先交割三郡，令瑾好回见吾主。”云长变色而怒曰：“吾与兄桃园结义，誓同生死，共兴汉室。兄既以荆州与我，复令东吴取之，此何理也？这几郡大汉疆域，岂得妄以寸土与人！”瑾曰：“今吴侯执下老小，不还必诛！”云长曰：“此是吴侯谲诈，如何瞒得我过！”瑾曰：“将军今何无面目？”云长执剑在手曰：“休再言！此剑上便无面目！”关平慌告曰：“军师面上不好看，望父亲息怒。”云长曰：“不看军师面上，教你回不得东吴矣！”

　　瑾满面羞惭，急急慌慌下船，再往西川见孔明。孔明已自出巡去了。瑾只得再见玄德，哭告云长欲杀之事。玄德曰：“吾弟性急，极难说之。子瑜可暂回，容吾商议去取东川、汉中诸郡，却调云长守之，那时交付荆州。”

　　瑾求玄德书归吴，来见吴侯，说云长阻住，不肯交还。吴侯看书大怒曰：“子瑜此去，反复奔走，莫非皆是诸葛亮之计？”瑾曰：“非也。弟尚哭告，玄德说将三郡先还。”吴侯即召诸将曰：“今刘备借吾地土，混赖不还，俄延岁月。既然刘备有分三郡之言，可差官员去长沙、零陵、桂阳三郡赴任，且看如何。”诸葛瑾取老小归家。

　　却说三郡发去官吏，尽被逐回，告吴侯曰：“关云长不肯相容，俱各赶逐回吴。迟后者必戮。”孙权大怒，差人唤鲁肃至，叱之曰：“汝当初作保，借吾荆州。今刘备已得西川，不肯归还，此何礼也？”肃曰：“今有一计，乃屯兵于陆口，使人请关某赴会。如肯来，以善言说之；倘若不从，伏下刀斧手杀之。如不肯来，随即进兵，与决胜负，夺取荆州。此计商议已定，今特告知主公。”孙权曰：“甚合吾意。可即行之。”阶下一人进曰：“不可。关云长乃虎熊之将，非等闲可及。恐事不谐，反遭其害。”进言者乃阚泽也。孙权怒曰：“若如此，荆州何日可得！便速行之。”

　　鲁肃遂辞吴侯，屯兵于陆口，召吕蒙、甘宁商议，设会于陆口寨外临江亭上；修下请书，选帐下能言快说一人为使，登舟渡江。江口关平问了，遂引使人入荆州来见云长。云长拆书视之。书曰：

　　辱友鲁肃顿首致书于汉寿亭侯麾下：奉别久矣。瞻拜无由，今暂屯陆口，欲邀车骑于临江亭一会，以诉渴仰之怀。虽然各事其主，即无异外之心。专望来临，幸勿见阻。感感。

　　关云长看毕，与来人曰：“既子敬请来日赴会，汝先报知。”使者拜辞先回。

　　关平曰：“鲁肃相邀，必有恶意，父亲何故许之？”云长笑曰：“吾岂不知耶？此是诸葛瑾回报孙权，说吾当住不还荆州，故责鲁肃。肃屯兵陆口，相邀赴会，索我荆州。吾若不往，道吾怯耳。吾来日独驾小舟，用亲随十余人，单刀赴会，看鲁肃如何近我！”平又谏曰：“父亲不可以万金之躯，亲蹈虎狼之穴。非所以重伯父之寄托也。”云长曰：“吾于千枪万刃之中，矢石交攻之际，匹马纵横，如入无人之境，岂忧江东群鼠乎！”马良闻之，亦谏曰：“鲁肃虽有长者之风，于中事急，不容不生狼心耳。将军不可轻往！恐悔之不及。”云长曰：“昔春秋时，赵国蔺相如无缚鸡之力，于渑池会上，觑秦国群臣有如无物，何况吾曾学万人之敌。既以许诺，不去失信。”良曰：“纵将军去，亦可准备。”云长曰：“只教吾儿关平，选快船十只，藏善水军五百，于江上等候。看吾认旗起处，便过江来。”平领命去了。

　　却说使者回报鲁肃，说云长慨然应允，约来日准到。肃与吕蒙商议：“此来若何？”蒙曰：“必然带将军马来也。若有人马到来，某与甘宁各领一军，伏于岸侧，放炮为号，准备厮杀。如无军来，于庭后埋伏刀斧手五十人，就筵间杀之。”计会已定。次日，肃令人于岸口遥望。辰时后，见江面上一只船来，梢公水手只数人；一面红旗，风中招展，显出雪白一个大“关”字来。船渐近岸，见云长青巾绿袍，坐于船上；傍边周仓捧着大刀，八九个关西大汉各跨腰刀一口。鲁肃惊疑。侍从远立，惟周仓在侧。肃接入亭内，叙礼毕，举杯相劝，不敢仰视。云长谈笑自若。

　　酒至半酣，肃曰：“有一言诉与君侯，幸听察焉。昔日令兄使肃于吴侯之前以通往来，借其荆州，至今并无归还之意，其理莫不失信乎？”云长曰：“此国家之事，筵间不必论之。”肃曰：“国家区区江东本以土地相借者，为君侯等军败远来，无以为资故也。今已得益州，既无奉还之意；但割三郡，君又不从命。此君侯之失信于天下也。君侯幼读儒书，五常之道，仁、义、礼、智皆全，惟欠信耳。”云长曰：“乌林之役，左将军亲冒矢石，戮力破敌，岂得彼劳，而无一块土相资，而足下欲来收地耶？”肃曰：“不然。君侯始与豫州同败于长阪，豫州之众不当一校，计穷虑极，志势摧弱，图欲远窜，望不及此。吾主上矜愍豫州之身，无有处所，不忧土地士民之力，使有所庇萌以济其患，而豫州私独饰情，愆德隳音灰好。今已籍于西川矣，又欲剪并荆州之土，斯盖凡夫所不忍行，而况整领人物之主乎！肃闻贪而背义，必为祸阶。愿君侯明处之。”云长曰：“此皆吾兄左将军之事，非某所宜预也。”肃曰：“某闻昔日桃园结义，誓同生死。左将军即君侯也，何得推托乎？”云长不之答。周仓厉声而言曰：“天上地下，惟有德者居之，岂但是汝东吴之有耶！”云长变色，夺周仓所捧大刀，立于亭中曰：“此乃国家之事，汝何敢多言！”以目视之。仓会其意，先来岸口把红旗一招，关平船如箭发，奔过江东来。云长右手提刀，左手挽住鲁肃手，佯推醉曰：“公今请吾赴宴，非问是非。醉后不堪问答，恐伤故旧之情。他日令人请公到荆州赴会。”同到船中，鲁肃魂不附体，被云长将至江下。吕蒙、甘宁见对江又有船来，二将各引本部军，一齐要出。云长当下如何，且听下回分解。 

曹操杖杀伏皇后
　　吕蒙、甘宁见云长手提大刀，亲握鲁肃，恐被所伤，遂不敢动。云长到船边，却才放手，早立于船首，与鲁肃作别。肃如痴呆。船已乘风而去。宋贤读史，见单刀赴会之事，作诗赞曰：

　　藐视吴臣若小儿，单刀赴会敢平欺，当年一鼓英雄气，尤胜相如在渑池。

　　又诗赞曰：

　　东吴赴会，单刀往还。足摇地轴，手撼天关。

　　鸿门小可，渑池等闲。关公之名，威震江山！

