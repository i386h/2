<!-- { "loadSidebar": true } -->
　　煌煌定方中农隙孟冬月君侯敞斋扉华榜新未揭我来适兹时亦有大夫茇清觞不留行晤语得超越更看雷雨势翻动龙蛇窟襟懐顿能输肝胆亦已竭老仙来何方湖海气硉矹君侯敛起颠越承屦袜坐人惊创见引去殊卒卒伊余不忍逝顿首愿有谒人生均秉彜天造岂停歇云何利害判所较无一发兹焉辨不早大本将恐蹷吾言实自箴君听未宜忽
　　登岳麓赫曦堂联句【乾道丁亥冬九日】
　　泛舟长沙渚振防湘山岑【晦翁】烟云眇变化宇宙穷髙深懐古壮士志忧时君子心【敬夫】寄言尘中客莽苍谁能寻【晦翁】
　　登定王台
　　寂寞番君后光华帝子来千年余故国万事只空台日月东西见湖山表里开从知爽鸠乐莫作雍门哀
　　次敬夫登定王台韵
　　今朝风日好抱病起登台山色愁无尽江波去不囘客懐元老草节物又疎梅且莫催归骑慿栏更一杯七日发岳麓道中寻梅不获至十日遇雪作此【自此后系南岳唱酬】
　　三日山行风绕林天寒歳暮客愁深心期已悮梅花笑急雪无端更满襟
　　大雪马上次敬夫韵
　　仙人乔岳顶散发吹参差唤我二三友集此西南垂列筵命洛公侑坐迎江妃导之千羽旄投以万璧玑缤纷一何丽晻霭难具知众真亦来翔恍觉丛霄低茫茫云雾合一一琼瑶姿回首谢世人千载空相思吾衰怯雄观未敢探此竒短衣一匹马【一作乗匹马】幸甚得所随天寒饮我酒酒罢赓君诗人生易南北复此知何时
　　风雪未巳决防登山用敬夫春风楼韵
　　披风兰台宫看雨百常观安知此山云对面隔霄汉群隂匝寰区密雪渺天畔峩峩雪中山心眼凄欲断吾人爱奇赏递发临河叹我知沍寒极见睍今当泮不须疑吾言苐请视明旦蜡屐得鴈行篮舆或鱼贯
　　十三日晨起霜晴前言果验再用敬夫定王台韵赋诗
　　北渚无新梦南山有旧台端能成独徃未肯遽空囘磴滑新经雪林深不见梅急须乘霁色何必散银杯
　　敬夫用熹定王台韵赋诗因复次韵
　　新诗通造化催出火轮来云物低南极江山接汉台心期千古迥懐抱一生开回首狂驰子纷纷政可哀
　　马上口占次敬夫韵
　　几日城中歌酒昏今朝匹马向烟村迎人况有南山色胜处何妨倒一尊
　　马上举韩退之话口占
　　昨日风烟接混茫今朝紫翠接青苍此心元自通天地可笑灵宫枉炷香
　　雪消溪涨山色尤可喜口占
　　头上琼冈出旧青马邉流水涨寒汀若为留得晶荧住突兀长看素锦屏
　　马迹桥
　　下马驱车过野桥桥西一路上云霄我来自有平生志不用移文逺见招
　　登山有作次敬夫韵
　　晚峰云散碧千寻落日冲颷霜气深霁色登临寒夜月行藏只此验天心
　　方广道中半岭小憇次敬夫韵
　　不用洪厓逺拍肩相将一笑俯寒烟向来活计蓬蒿底浪説江湖极目天
　　道中景物甚胜吟赏不暇敬夫有诗因次其韵
　　穿林踏雪覔钟声景物逢迎歩歩新随处留情随处乐未妨聊作苦吟人
　　崖邉积雪取食甚清次敬夫韵
　　落叶疎林射日光谁分残雪许同尝平生愿学程夫子恍忆当年洗俗肠
　　后洞山口晚赋
　　日落千林外烟飞紫翠深寒泉添壑底积雪尚崖隂景要吾人共诗留永夜吟从教广长舌莫尽此时心
　　后洞雪压竹枝横道
　　石滩聫骑雪垂垂已把南山入小诗后洞今朝逢折竹却思联骑石滩时
　　方广奉懐定叟
　　偶来石廪峰头寺忽忆画船斋里人城市山林虽一致不知何处是真身
　　方广圣灯次敬夫韵
　　神灯照夜惟闻说皓月当空不用寻个里忘言真所得便应从此正人心
　　罗汉果次敬夫韵
　　目劳足倦登乔岳吻燥肠枯到上方从遣山僧煮罗汉未妨分我一杯汤
　　壁间古画精絶未闻有赏音者
　　老木樛枝入太隂苍崕寒水断追寻千年粉壁尘埃底应识良工独苦心
　　方广版屋
　　秀木千章倒层甍万瓦差悄无人似玉空咏小戎诗
　　泉声次林择之韵
　　空岩寒水自悲吟遥夜何人为赏音此日团栾都听得他时离索试追寻
　　霜月次择之韵
　　莲花峰顶雪晴天虚阁霜清絶缕烟明发定知花防防如今且看竹娟娟
　　枯木次择之韵
　　百年蟠木老聱牙偃蹇春风不肯花人道心情顽似汝不须持向我侬夸
　　夜宿方广闻长老守荣化去敬夫感而赋诗因次其韵
　　拈椎竪拂事非真用力端须日日新只麽虚空打筋斗思君辜负百年身
　　莲花峰次敬夫韵
　　月晓风清堕白莲世间无物敢争妍如何今夜峰头雪撩得新诗续旧篇
　　奉题张敬夫春风楼【乾道丁亥冬至】
　　隆堂谨前规杰阁耸奇观慿栏俯江山极目眇云汉主人沂上翁顾肯吟泽畔俛仰一喟然冲融无间断我来抑何幸屡此承晤叹平生滞吝胷砉若层氷泮继今两切切保合勤旦旦万事尽纷纶吾道一以贯
　　方广睡觉次敬夫韵
　　风檐雪屋澹无情巧作寒窓静夜声倦枕觉来听不断相看浑欲不胜清
　　感尚子平事
　　翩然逺岳恣游行慨想当年尚子平我亦近来知损益只将惩窒度余生
　　残雪未消次择之韵
　　脚底悲风舞冻鸦此行真是蹑苍霞仰头若木敷琼蘂不是人间玉树花
　　自方广过髙台次敬夫韵
　　素雪留清壁苍霞对赤城我来隂壑晚人说夜灯明贝叶无新得蒲人有旧盟咄哉宁负汝安敢负吾生【清疑当作靑】
　　石廪峰次敬夫韵
　　七十二峰都挿天一峰石廪旧名传家家有廪髙如许大好人间快活年
　　行林间防三十里寒甚道傍有残火温酒举白方觉有暖意次敬夫韵
　　千林一路雪毰堆吟断饥肠苐几回温酒正思防石火偶逢寒烬得倾杯
　　林间残雪时落锵然有声
　　青鞋布袜踏琼瑶十里晴林未觉遥忽复空枝堕残雪恍疑鸣璬落丛霄
　　至上封用择之韵
　　畴昔朱陵洞如今白帝城天高云共色夜永月同明万里争囘巧千峰尽乞盟登临须我辈更约羡门生
　　福严寺囘望岳市
　　昨夜相擕看霜月今朝谁料起寒烟安知明日千峰顶不见人间万里天
　　福严读张湖南旧诗
　　楼上低囬掺别袖山中磊落见英姿白云未属分符客已有经行到处诗
　　登祝融峯用择之韵
　　今年縁底事浪走太无端直以心期逺非贪眼界寛云山扵此尽风袂不胜寒孤鸟知人意茫茫去不还穹林阁读张湖南七月十五夜诗咏叹久之因次其韵
　　南岳天下镇祝融最髙峰仰干几千仞俯入一万重开辟知何年上有释梵宫白日照雪屋清宵响霜镛极知瓌特观仙圣情所钟云根有隠诀读罢凌长风
　　晚霞
　　日落西南第防峰断霞千里抹残红上方杰阁凭栏处欲尽余晖怯晚风
　　过髙台携信老诗集夜读上封方丈次敬夫韵
　　十年闻说信无言草草相逢又黯然借得新诗连夜读要从苦淡识清妍
　　赠上封长老
　　夜宿上封寺翛然尘虑清月明残雪里泉溜隔窓声楮衲今如许绨袍那复情炉红虚室暖聊得话平生
　　自上封登祝融峯絶顶次敬夫韵
　　衡岳千仞起祝融一峯髙羣山畏突兀犇走如曹逃我来雪月中歴览快所遭扪天滑青壁俯壑崩银涛所恨无十犗一掣了六鼇遄归青莲宫坐对白玉毫重阁一徙倚霜风利如刀平生山水心真作货食饕明朝更清澈再徃岂惮劳中宵抚世故剧如千猬毛嬉游亦何益歳月今滔滔起望东北云茫然首空搔
　　十五日再登祝融用台字韵
　　江流围玉带天影抱琼台柱杖烟霄外中岩日月囬箕山藏遁许吴市隠仙梅一笑今何在相期再举杯胡丈广仲与范伯崇自岳市来同登絶顶举酒极谈得闻比日讲论之乐
　　我已中峯住君从何处来莫留岩底寺径上月邉防浊酒团栾坐髙谈次第开前贤渺安在清酹寄余哀
　　醉下祝融峯作
　　我来万里驾长风絶壑层云许荡胸浊酒三杯豪气发朗吟飞下祝融峯
　　十六日下山各赋一篇仍迭前韵
　　絶顶来还晚寒窓睡达明连床眇归思三宿怅余情云合山无路风囘雪有声岳祗珍重意只此是将迎
　　和敬夫韵
　　蜡屐风烟随处别下山人事一畨新世间不但山中好今日方知此意真
　　和择之韵
　　仰止平生旧今年得得来举头天一握倚杖雪千堆讲道心如渴哦诗思涌雷出山遗语在归骑莫徘徊
　　二诗奉酬敬夫赠言并以为别
　　我行二千里访子南山隂不忧天风寒况惮湘水深辞家仲秋旦税驾九月初问此为何时严冬歳云徂劳君歩玉趾送我登南山南山髙不极雪深路漫漫泥行复几程今夕宿槠洲明当分背去惆怅不得留诵君赠我诗三叹增绸缪厚意不敢忘为君商声讴
　　昔我抱氷炭从君识乾坤始知太极蕴要眇难名论谓有宁有迹谓无复何存惟应酬酢处特逹见本根万化自此流千圣同兹源旷然逺莫御惕若初不繁云何学力微未胜物欲昏涓涓始欲达已被黄流吞岂知一寸胶救此千丈浑勉哉共无斁此语期相敦
　　读林择之二诗有感【自此后系东归乱稾】
　　笋舆随望入寒烟每诵君诗輙黯然今夜定知连榻梦一时飞堕锡山前
　　竹舆傲兀听呕哑合眼归心已到家游子上堂慈母笑岂知行李尚天涯
　　马上赠林择之
　　与君归思悠哉马上看山首共囘认取山中奇絶处他年无事要重来
　　梅溪陂下作
　　野牛浮鼻过寒溪落木萷槮水下陂俗手定应摹不得无人説与范牛知
　　寄题李东老渊乎斋
　　东老幽栖地渊乎亦妙哉空山无客到流水有花开句律今谁敌诗仙旧所陪朱弦悄余韵绮席澹浮埃竟日门多掩长沙歳一来端能负猿鹤归计莫徘徊
　　宿梅溪胡氏客舘观壁间题诗自警二絶
　　贪生莝豆不知羞腼面重来蹑俊游莫向清流浣衣袂恐君衣袂涴清流
　　十年湖海一身轻归对黎涡却有情世路无如人欲险几人到此误平生
　　择之所和生字韵语极警切次韵谢之兼呈伯崇
　　不是讥诃语太轻题诗只要警流情烦君属和增危惕虎尾春氷寄此生
　　再答择之
　　兢惕如君不自轻世纷何处得闗情也应妙敬无穷意雪未消时草已生
　　十一月二十六日宿苹乡西三十余里黄花渡口客舍稍明洁有宋亨伯题诗亦颇不俗因録而和之
　　鼎足炉邉坐陶然共一樽道心元自胜世味不湏论安稳三更睡清明一气存虽无康乐句聊尔慰营魂二十七日过毛山铺壁间题诗者皆言有毛女洞在山絶顶问之驿吏云狐魅所为耳因作此诗
　　人言毛女住青冥散发吹箫夜夜声却是邮童觧端的向侬说是野狐精
　　次择之韵聊纪秦事
　　不知四海已汤汤舞殿歌台乐未央五帝威神等牛马六王子女尽嫔嫱仙心久已攀姑射辨口从教泣华阳行客讵明千古意虚疑霞佩响琳琅
　　雪梅二阕奉懐敬夫【二阕合次乐府以有后诗仍旧编附此】
　　云垂幕隂风惨淡天花落天花落千林琼玖一空鸾鹤征车穿华薄路迷迷路増离索增离索剡溪山
　　水碧湘楼阁
　　梅花发寒梢挂着瑶台月瑶台月和羮心事履霜时节野桥流水声呜咽行人立马空愁絶空愁絶为谁凝
　　伫为谁攀折
　　题二阕后自是不复作矣
　　久恶繁哇混太和云何今日自吟哦世间万事皆如此两叶行将用斧柯
　　次韵择之听话
　　语道深惭话一塲感君亲切为宣扬更将充扩随钩索意味从今积渐长
　　次韵伯崇自警二首
