<!-- { "loadSidebar": true } -->
　　竑为皇子已歴四年宗社人心属之矣史弥逺承国大丧废竑立昀若更戍长内而宰执台諌外而方伯戎帅拱手聴其所为无敢一启齿问之是何也曰史氏自浩以来世济其奸威福之渐有自来矣弥逺初顺人心诛侂胄遂専国柄端人君子贬斥殆尽援引憸壬布列庶位当是时钧轴如薛极曽从龙其心膂也台諌如李知孝梁成大其鹰犬也将帅如夏震赵方之属其爪牙也凡贵官要职无非史氏之人者天子徒拥虚器而已则其废竑立昀又何惮而不为哉易曰臣弑其君子弑其父非一朝一夕之故其所由来者渐矣史氏隂凝冰坚夫岂一日宁宗不能辨之于早嗣子能无及乎或曰竑与昀皆非宁宗亲子竑之浮躁不若昀之凝重废昏立明古有之矣弥逺请于太后而行之未可深罪也曰所谓废昏立明者罪恶已着社稷将倾如霍光之废昌邑是也竑在春宫不闻显过弥逺恐其不利于己媒糵其失而扬之耳观其霅川之变号泣不从且首约无犯太后官家岂浮躁者能之耶废立之请太后不可曰先帝所立岂敢擅变所遣者一夜七往返至以危言胁之然后从之斯岂太后之得已哉呜呼弥逺不臣之罪大矣湖州潘壬起兵立济王竑为皇帝竑讨平之
　　史弥逺废黜皇储援立宗室潘壬起兵立竑其名甚正其事甚伟然迄以无成何也轻举而寡谋也夫举大事者固当本之于义亦必济之以谋弥逺秉政十有余年宰执皆其腹心台諌皆其鹰犬列阃皆其爪牙人心服之久矣壬以霅川布衣无令长之权无一旅之众无兴衰拯之畧无拨乱反正之才在朝无内主在外无同谋不度徳不量力不相时而欲以区区渔人徼幸于万一恶得不败哉壬既自赤其族竑亦不得其死葢有由然矣易曰力小而任重智小而谋大鲜不及矣其壬之谓欤或曰壬之轻举寡谋固有罪矣然则材薄力弱者将坐视乱臣贼子而不讨欤曰为臣者居其位享其禄国家有难死之可也偷生以茍全非义也为民者耕于野食于家国家有难相时而动可也触祸以亡族亦非义也知此者可谓权矣
　　赠全州教授陆九龄直秘阁諡文达舒州通判沈焕直华文阁諡端宪
　　理宗潜心道学追崇先儒赠之清秩锡之美諡葢汉唐诸君所仅有者也然理宗亦慕儒之名耳曷尝真知实践以行儒之道哉当是时真徳秀魏了翁皆世之大儒也徳秀着大学衍义具载修齐治平之实有资治道大矣了翁着九经要义订定精宻先儒所未有也考其学行岂在九龄与焕之下哉理宗置诸经筵资其启沃之益登诸百揆借其匡翊之功则其治效庶几隆古之盛矣顾乃聴憸壬之言削其秩罢其禄置之遐僻未尝一用其言所以待儒者如此就令与陆沈二子并世亦恶能行其道哉呜呼死者则追崇之生者则摈斥之慕其名而遗其实境土日蹙纪纲日頽亦何怪其然哉朝延以淮乱相仍遣使必毙始欲轻淮而重江楚州不复建阃以其帅杨绍云兼制置改楚州为淮安军视之若羁縻州然
　　宋室南渡奠都于杭葢恃长江之险以为固也然淮者江之障蔽守淮而后能保江使敌得淮西而由乌江以渡则江东震恐矣敌得淮东而由歩以渡则京口动摇矣故六朝建都江左常以合肥彭城为重镇葢以此也二镇失其一则长江之险与敌共之岂能自固哉自金有蒙古之难中原豪杰并起而争请命于宋李全张林以山东来归严实彭义斌以河北来归计其将卒不啻百余万使宋得壮猷宿望如崔与之魏了翁者建阃淮甸抚之以恩威驭之以纪律画疆理以处之择将帅以统之岂惟可以保淮而固江耶复汴洛之旧都吊祖宗之遗民葢可坐致矣而宁宗非拨乱之材史弥逺又无逺畧顾使贾渉许国刘璋徐晖稷姚翀节制之何异使羊而将狼邪数年之间叛乱相仍兵民之骼胔相望帑庾之资储无遗尚不悟致乱之由而思御乱之防乃欲轻淮而重江呜呼淮既失矣江岂能固耶当时李全乘此遂移舟师遵海道以窥杭都向非赵范赵葵声罪致讨翦灭逆雏宋室危亡之祸岂待巴延驻师皋亭而后见哉
　　金主如蔡州
　　国之兴亡天也人力不与焉金源氏起自黑水鼓行而前兵威之盛有如雷电拒之者败撄之者碎不数年北灭辽南蹙宋西破夏强兵健马蹂躏吴粤荆扬之区遂有天下三分之二是岂金人之能哉天方相之故也传之子孙百余年敌国已服境内已宁文恬武嬉将骄卒惰防古氏起而乘之弓劲马肥横行河朔犹走韩卢以逐狐而金人逡巡却避以四十万众而不能守居庸之闗以二十万众而不能固龙冈之垒以五万众而不能破五十之游骑于是奔窜不暇自燕而避于汴自汴而避于蔡以至于亡回视昔日之强盛果安在哉葢天命已去故也呜呼天方相之则举天下莫能与之争天命去之则合天下之师而不能抗北荒歘起之部长有国家者如之何亦惟修徳以凝天命而已矣
　　李知孝贪狡与梁成大共为史弥逺羽翼然知孝鄙其为人曰所不堪者他日与成大同传耳
　　羞恶之心人皆有之小人为不善私欲梏其心也然夜气静虚之时旦气清明之际未尝不发见焉在识其端而扩充之耳李知孝与梁成大共为史弥逺羽翼恶直丑正侵欲崇侈毁信废忠其良心之梏久矣然视成大暴狠贪婪耻与同传是其羞恶之本心犹有未泯者使知孝因是心之发体验而扩充之痛自洗濯以葢往愆变憸佞为忠直改贪黩为清介则义不可胜用矣君子与人为善岂使之与成大同传哉周处暴如蛟虎能折节励行而君子称其贤豫让行若犬彘能伏节死义而君子予其忠易善补过葢以此也奈何知孝蔽固已深不能自改此所以蹈迷复之凶而终为小人之归欤
　　赵范赵葵请复三京诏全子才防师趋汴
　　宋之亡也议者皆归咎入洛之师以为平蔡之后各保我疆坚守盟誓金缯羊马南北交欢敌人虽欲渝盟其何辞以启衅哉奈何用范葵之谋以挑元人也子以为不然防古起自北荒犹豺狼然肥羊腯豕在侧岂能效驺虞之不杀哉必将咆哮噬囓餍其欲而后已彼其躏阶成而扰兴沔穿金房以瞰襄樊斯皆未平蔡之先也孰启其衅哉故宋之于元守盟亦来渝盟亦来不系于入洛之役其亡也则以内治不修外阃非人耳自宁宗以来小人相继执政而君子如赵周真魏之属未尝得一行其道也纪纲日隳公私日困根本已不固矣况国于东南以淮为前门以蜀为后户李全举七十城之全齐来降使得大臣如魏了翁者抚而用之可以保淮而衞江矣乃用轻儇之许国横挑祸机淮楚骚然则前门之藩篱已撤敌可掉臂而入矣蜀地残破之后幸而得一余玠因山筑垒训兵积粮屹如长城敌人不敢犯顾聴谗説罢之使玠忧愤而卒戎马长驱边事孔棘则后户之扃钥已启敌可顺流而下矣吁内之根本已揺外之门户不守虽欲不亡其可得乎
　　召魏了翁还以为佥书枢宻院事固辞不拜
　　衰季之世未甞无贤才特扼于权奸而不得展其志耳宋自理宗嗣位以来国势不竞隣敌方张幸而有一二君子焉如真徳秀魏了翁皆有辅世长民之徳而负天下之望者也使理宗举国钧而付之则衰可兴乱可拨而徽钦之雠耻可雪矣奈何弥逺専政忠贤是媢憸壬是亲于是真魏二公相继贬斥当时附弥逺者乃云真徳秀乃真小人魏了翁乃伪君子呜呼小人之无忌惮一至此哉弥逺既死理宗收召羣贤亦可以深自悔悟矣徳秀方用而遽不禄是则天也了翁在朝羣邪侧目妬忌其共政谋假出督以外之未几复以建督为非而召之方遣之而遽召之如豪家指麾小儿此了翁所以力辞而去也噫有贤而不能用国恶得不亡乎史谓帝将引以共政而忌者合谋排摈之当是时首相则郑清之枢密则曽从龙也清之从龙弥逺之党也忌者为谁舍二人吾无所归罪矣
　　诏经筵进讲朱熹通鉴纲目
　　经以载道史以纪事经之所载精以深譬之吐纳以养生不可责旦夕之效也史之所纪详而切譬之药饵以疗疾可以收方匕之功焉故帝王之学六经固所当先而诸史尤不可缓也世之谀佞者或谓史载篡弑之迹不可讲于经筵或曰史载牀第之丑不可以渎天听呜呼以簒弑之迹不可讲春秋何以书商臣之事以牀笫之丑不可训国风何以録墙茨之诗为是説者不过欲涂其君之耳目使前有谗而不见后有贼而不知驯至乱亡而不可救是乃祖仇士良之故智耳理宗诏经筵进讲通鉴纲目亦可谓知帝王为学之要矣使凡为君者广厦之下细旃之上日取朱子通鉴纲目而阅之览古昔兴衰之迹推国家败乱之繇吾知其惕然若履危亡之境不遑暇食矣岂直明师在前劝诵在后之益哉防古杨维中建太极书院于燕京延赵复为师
　　濂洛闗闽之学粹矣然宋之君相未有知其学之粹者程子倡道于中原而当时诋之为奸朱子讲道于南渡而当时目之为伪孰知其得孔孟之正传哉摈之排之贬之窜之若火与草然惟恐沃之不灭芟之不絶之也况能崇尚其道乎防古氏起自北荒其所知者驰马试劒投石超距之事耳惟中生于其间乃能卓然有见收集伊洛遗书载送燕京既建太极书院以居其徒又延明经守节者以为之模范江左君相有愧于惟中多矣终元之世名儒继作许衡刘因吴澄以道学鸣姚燧虞集欧阳以文章显虽出于宗族如富珠哩翀马祖常库库余阙者亦以文章节义著称而一代典章文物嫓美汉唐葢兆于此矣春秋之法夷而进于中国则中国之防古氏夷也而其崇尚道学则中国所不及也君子得不深嘉而乐予之哉
　　防古前中书耶律楚材卒
　　楚材文武兼资兴国之良佐也观其经制财赋葢刘晏韩滉之流推歩占则崔浩裴行俭未能逺过为相二十年家之所藏惟琴书金石遗文而已杨绾赵抃之清俭葢庶几焉至于汴京之破极諌力争活生灵百四十万户则汉唐宋之贤相其功未有加于此者惜夫防古氏起自荒裔楚材以一书生日与豺狼为伍言之见用者十无一二故其功业所就者止于此使其生于华夏而遇汉光武唐太宗为之宣力则其嘉猷伟绩垂于竹帛者岂在防邓房杜之下哉呜呼抱佐王之器而不遇兴王之君岂非命耶
　　资政殿学士余玠卒
　　宋自奎腾入蜀雄据上流国势葢岌岌乎不可为矣幸而得一余玠招英贤之士而用之择要害之地而城之抚凋瘵训兵戎兴学以养士薄敛以通商财赋既充守御益固京湖省转饷之劳东南免更戍之役使敌人逡巡却避而宋祚得以少延者繄谁之力耶虽其専制西蜀要亦不过如韦皋之在唐耳非若刘辟吴曦有不轨之谋也谢方叔为相乃听偏禆之谮罢玠而用余晦使之抱愤以死是何谋国之不臧耶夫世安敢以偏禆抗王帅葢以方叔为内主也玠固有不平者矣况玠披荆棘立城郭而以轻儇浮薄如晦者雍容来代之玠安能不怏怏耶呜呼隣敌方张而遽黜折冲之臣是犹疾势已亟而逐巫咸戮和扁欲延畧刻之命得乎方叔谋国如此他日扼于贾似道未为不幸也
　　丁大全逐右丞相董槐于城外诏罢槐为提举洞霄宫
