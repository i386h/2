<!-- { "loadSidebar": true } -->
　　寒花防月色坠叶占风音【昼】兹夕无尘虑髙云共片心【真卿】
　　刻清逺道士诗因而继作【清逺道士及李太尉诗皮日休所载附】
　　不到东西寺于今五十春朅来从旧赏林壑宛相亲吴子多蔵日秦皇厌圣辰剑池穿万仭盘石坐千人金气腾为虎琴台化若神登坛仰生一舍宅叹珣珉中岭分双树回峦絶四隣窥临江海接崇饰四时新客有神仙者扵兹雅丽陈名髙清逺峡文聚斗牛津迹异心寜间声同质岂均悠然千载后知我揖光尘
　　清逺道士同沈恭子逰虎丘寺有作
　　我本长殷周遭罹厯秦汉四渎与五岳名山尽幽窜及此寰区中始有近峯翫近峯何欝欝平湖弥漫吟挽川之隂步上山之岸山川共澄澈光彩交凌乱白云蓊欲归青松忽消半客去川岛静人来山鸟散谷深中见日崖幽晓非旦闻子盛逰遨风流足词翰嘉兹好松石一言常累叹勿谓余神忻君共幽賛
　　李太尉追和
　　茂苑有灵峰嗟余未逰观蔵山在平陆壊谷为髙岸冈绕数仭墙岩千丈干乃知造化意回斡资竒翫镠腾昔虎踞劒没尝龙焕潭黛入海底崟岑耸霄半层峦未升日哀寜知旦緑篠夏凝隂碧林秋不换防捜既窈窕回望何萧散川晴岚气收江春杂英乱逸人缀清藻前哲留篇翰共扣哀玉音皆舒文绣段难追彦回赏【禇彦回曰凡人所称常□其□唯见虎丘真逾其所□】徒起兴公叹一夕如再升含毫星斗烂皮日休所载
　　虎丘山有清逺道士诗其所称自殷周而厯秦汉迄乎近代抑二千年来以神自谓亦神怪之甚者格之以清健饰之以俊丽一句一字若奋若搏彼建安词人傥在不得居其石矣顔太师鲁公爱之不暇遂刻于岩际并有继作李太尉卫公钦清逺之髙致慕鲁公之素尚又次而和之顔之叙事也典李之属思也丽并一时之寡和又幽独君诗二首亦甚竒怆嗜古者观而乐之余因搃而为和荅幽独君一篇不知孰氏之作其词古而悲亦存扵篇末太曰太无方易无时然后为神也噫清逺道士果神乎抑道者流乎抑隠君子乎词则已矣人则吾不知也
　　五言使过瑶台寺有懐圆寂上人【并序】
　　真卿昔以天寳元年尉醴泉亟过瑶台寺圆寂上人院秩满迁监察御史巡覆诸陵而上人已离此寺大厯十三年春二月以刑部尚书谒拜昭陵慨然有懐其词曰
　　上人居此寺不出三十年灵法尽无染【旧集作万法元无着】一心唯趣禅忽纡尘外轸逺访世间縁【旧本作区中縁】及尔不复见支提犹岌然【旧本作岿以真迹校】
　　赠僧皎然诗
　　秋意西山多别岑萦左次缮亭厯三癸错趾邻什寺元化隠灵踪始君唘髙致诛榛养翘楚鞭草理方穗俯砌披水容逼天扫峰翠境新耳目换物逺风尘异倚石忘世情援云得真意嘉林幸勿剪禅侣欣可庇卫法大臣过佐逰羣英萃龙池防清激虎节到深防徒想嵊顶期于今没遗记

　　顔鲁公集巻十五
　　钦定四库全书
　　顔鲁公集巻十六
　　唐　顔真卿　撰
　　补遗
　　唐故通议大夫行薛王友柱国赠秘书少监国子祭酒太子少保顔君庙碑铭【并序】
　　昔孔悝有鼎之铭陆机有祠堂之颂皆所以发挥祖德敷演家声故君子之观其铭也既美其所称又美其所为无而称之是诬也有而不述其仁乎论而譔之敢不祗惧君讳惟贞字叔坚其先出于颛顼之孙祝融融孙安为曹姓其裔邪邾武公名夷甫字顔子友别封郳为小邾子遂以顔为氏多仕鲁为卿大夫孔门达者七十二人顔氏有八战国有率躅秦有芝贞汉有异肆安乐其后丧乱谱牒沦亡魏有裴盛盛字叔台青徐二州刺史关内侯始自鲁居于琅邪临沂孝悌里生广陵太守给事中葛绎贞子讳钦字公若精韩诗礼易尚书学者宗之生汝阴太守防军袭葛绎子讳黙字静伯生晋侍中右光禄大夫西平靖侯讳含字都随元帝过江巳下七叶葬在上元幕府山西生侍中光禄勲西平定侯讳髦字君道事具孝行传生州西曹骑都尉西平侯讳綝字文和生宣城太守御史中丞讳靖之字茂宗生巴陵太守度支校尉讳腾之字道善草隶书有风格梁武帝草书评云顔腾之贺道力并便尺牍少行于代生辅国江夏王参军讳炳之字叔豹以能书称生齐侍书御史兼中丞讳见逺字见逺和帝被弑一恸而絶梁武深恨之事见梁周北齐书生梁镇西记室参军讳协字子和感家门事义不求闻达元帝着怀旧诗以伤之撰晋仙传五篇日月灾异图两巻文集廿巻见梁书生北齐给事黄门侍郎待诏文林馆平原太守隋东宫学士讳之推字介着家训廿篇寃魂志三巻证俗音字五巻文集卅巻事具本传黄门兄之仪周御正御史中大夫麟趾学士隋文辅政不署矫诏索玺又拒之出为集州刺史新野公后朝朔望引至御榻曰见危授命临大节而不可夺古人所重何以加卿事具周书弟之善隋叶令子孙见于后黄门生皇秦王记室讳思鲁愍楚游秦小记室字孔归君之曾祖也隋司经校书东宫学士率子弟奉迎义旗于长春宫招爪州拜仪同博学善属文自为父集序国史称温大雅在隋与思鲁同事东宫彦博与愍楚直内史省彦博将与游秦同典校秘阁二家兄弟各为一时人物之选少时学业顔氏为优其后职位温氏为盛温氏谱亦载焉生勤礼字敬君之祖也幼而朗悟识量逺工于篆籀尤精诂训解褐校书郎与两兄弟师古相时同时为文崇贤学士弟育德又于司经校定经史当代荣之太宗尝令师古赞崇贤学士以兄弟特命萧钧赞之曰依仁服义怀文守一履道自居下帷终日德彰素里行成兰室鹤钥驰誉龙楼委质著作郎修国史夔府长史赠虢州刺史生昭甫敬仲殆庶无恤少连务滋辟强昭甫字周卿君之父也幼而颖悟尤明诂训工篆籕草隶书与内弟殷仲容齐名而劲利过之特为伯父师古所赏重每有注述必令参定尝得古鼎廿余字举朝莫识尽令读之髙宗侍读曹王属赠华州刺史真卿表谢肃宗批答卿之乃祖当为硕儒既髙倚相之能遂有臧孙之后不坠其业在卿之门生我伯父讳元孙洎君伯父聪颖絶伦尤工文翰举进士考功郎刘竒特标榜之由是名动海内累迁太子舍人宗监国专掌令画尝和游苑诗批云孔门称哲宋室闻贤翰墨捷莫之与先厯滁沂濠三州刺史赠秘书监君仁孝友悌少孤育舅殷仲容氏防教笔法家贫无纸笔与兄以黄土扫壁木石画而习之故特以草擅名天授元年糊名考校判入髙等以亲累授衢州参军与盈川令杨炯信安尉桓彦范相得甚欢又选授洛州温县永昌二尉毎选皆判入髙科侍郎苏味道以所试示于众曰选人中乃有如此书判嗟叹久之遂代兄为长安尉太子文学以清白五为察访使魏奉古等所荐王邸初开盛选僚属拜薛王友柱国伯姊御史大夫张知泰妻鲁郡夫人亡将葬数家占君不宜临圹君哭而拒之曰岂有忘手足之痛牵拘忌而忍自絶乎弗从其年秋七月才生明遘疾而殁教义者隐而伤焉与防稽贺知章陈郡殷践猷吴郡陆象先上谷冦泚河南源光裕博陵崔璩友善事具陆据所撰神道碑累赠秘书少监国子祭酒太子少保真卿表谢肃宗批答云卿之先人德行优着学精百氏艺絶六书频擢甲科屡升循政曳裾王府名右邹枚载笔春宫道髙徐沈既而寿乖华髪器纡青云业载史臣庆传令子追存盛美褒赠崇班且旌善于义方俾扬名于有后濠州生春卿杲卿曜卿旭卿茂曾春卿工词翰倜傥有吏材苏颋举茂才偃师丞杲卿文理清峻所居有声太常居摄常山太守禄山反擒其心手开土门拜卫尉卿兼中丞城陷杲卿叱詈之遂被钩舌支解而终赠太子太保諡曰忠节真卿表谢肃宗批答云自羯胡猖狂入我河县所在官吏多受迫胁卿兄以人臣大节独制横流或俘其谋主或斩其元恶当以救兵悬絶身陷贼庭旁若无人歴数其罪手足寄于锋刄忠义形于顔色古所未有朕甚嘉之曜卿工诗善草隶十五以文学直崇文馆淄州司马旭卿善草书山令茂曾善属文诂训仁厚絶众犍为司马君生阙疑允南乔卿真长幼舆真卿允藏阙疑仁孝有吏能精诗传善剖判杭州参军允南仁孝有清识工诗人多诵其佳句善草隶与春卿杲卿曜卿同日于铨庭为侍郎席建侯所赏达奚珣荐为左补阙真卿时为殿中正至三拱法座蹈舞而衣相接者三故允南赋诗云谁言百人防兄弟也霑陪歴殿中膳部司封郎中司业金乡男乔卿仁和有吏干富平尉真长清直早世幼舆方雅有醖借通班汉左清道兵曹真卿早孤防伯兄允南亲自教诲举进士歴校书制举醴泉尉陟清白长安尉三院御史四为大夫六为尚书再为采访节度充礼仪使光禄大夫鲁郡公允藏敦质孝悌有吏能制举延昌令监察充朔方衣资使殿中三为侍御史中允江陵少尹荆南行军濠州及君孙泉明佐父开土门彭州司马威明卭州司马季明子干沛诩颇诞及外孙博野尉沈盈卢逖并为逆胡所害各防赠五品京官濬好属文翘华正慈明都水使者颇好五言校书颋仁孝方正明经大理司直岭南营田判官执丧九日不食颉河阳尉顗鳯翔参军颇工小楷洗马颃恭仁奉礼郎并早丧逝纮方义主簿泉明觏并没蛮袭明微明德明未仕通明获嘉尉将明昌明尉克明崇文明经卫密标榜之翽有德行文词华原主簿凖溧水尉觌颇工文襄阳尉觐有文行文进士颢仁友清白常熟令封金乡男颖清介勤学侍郎蒋冽赏其判京兆兵曹袭金乡男岫仁纯常熟主簿任城男颀浚仪尉颂清源尉顶干办扬府法曹愿长厚清白朝邑尉頵左率仓曹硕秘书正字颒有史干歙州録事参军曲阜男防好为诗富阳尉颙好为文常州参军并粗有所立君之诸祖诸父羣从扬庭頥并侍读强学益期并学士中和至诚敬仲大智温之澂之澹之搢挺援撰温泳陵并明经康成强学希庄日损隐朝邻几知微舒説顺胜式宣韶并进士制举有意中和趋庭希庄至刺史利仁明天文欣期元淑景灵并校书光庭注后汉书嘉宾千里升庠厈朝怡滔浑允济搢逸觌不器防有文词博古少连恭敏惇学行敬仲温之以孝闻润有风义冕鏻邈迢以清白称其余咸着官族不获悉数洪惟累祖之耿光丕业有若子泉都之德行巴陵记室之书翰特进黄门之文章秘监华州之学识肇自鲁国格于圣代纷纶盛美遂举集于君君能述遵前人不敢失坠其事以忝聿脩宜其克飨尊荣为清庙不祧之主真卿幸承遗训叨受国恩既荷无疆之休敢扬不朽之烈铭曰
　　糸我宗邾顔公子封郳鲁附庸亚孔圣浴沂风刺青徐给事中防营栁渡江枫侍兄疾感虵童邻火断珥貂重施七叶传孝恭武骑都尉司从便尺牍继鱼虫恸君难愤而终咨施室游湘东嗟御正凛移忠众黄门擅文雄三韶长事东宫四穆叔史牢笼襃华州诂训通小秘监盛名鸿维少保文翰工莅畿赤五襃崇登望苑友桂丛三超赠保储躬流光盛庙貎融永不祧垂无穷
　　碑侧记
　　建中元年嵗次庚申秋七月癸亥朔鑴毕八月己未真卿防恩迁太子少师冬十月壬子男頵封沂水县男硕新泰县男侄男顶【阙一字】县男颂费县男颀邹县男微躯官阶勲爵并至二品子侄八人受封无功而叨窃至此子孙敬之哉
　　碑额隂记
　　髙祖记室君国初居此宅虢州君舍人君侍焉堂今置庙地髙祖妣殷夫人居十字街西北壁第一宅秘书监君礼部侍郎君侍焉虢州君居后堂华州君于堂中生焉今充神厨少保君堂今充斋堂防屋充亚献终献斋室
　　唐故杭州钱塘县丞殷府君夫人顔氏碑铭【并序】第十三侄男金紫光禄大夫行湖州刺史上柱国鲁郡公真卿撰并书
