<!-- { "loadSidebar": true } -->
　　予闻乌聊白岳间有吴子冠五其为人为诗为天下人所推重而予求其诗而未之见也姜子武孙谓予曰冠五于人诗每少所可而独不能已于君之诗尝曰天下有为诗如毛生者哉而予则疑之夫予诗不为人见见即不必憎于人顾未尝有称予诗如冠五者也是必冠五之诗偶与予近近则悦悦则称之有溢口而冠五不然冠五尝游上党矣去而辑其诗来京师夫上党介秦赵之间壶关虒祁本河朔胜地予方传绥盗前代名将若曹文诏张道濬辈曾提甲卒杀贼驱骋狄潞旁若无人予思游其地而惜予诗不能竒无足为雄愤生气腻狎防无能镂魂凿影使神鬼咤防而读冠五诗一何雕防漠而刜虚无如是也然后知冠五之好予诗非如当世之苟同而附已则悦异已则非者也然后知武孙之知冠五犹之冠五之知予也然后知冠五之为诗也不然好竽而弃瑟袭青而斥白便宫徴而毁商角天下亦安有为诗如冠五者矣若夫冠五之为人则第就其为诗观之而其人何难知焉
　　桐城左仲子暝樵诗集序
　　少闻左忠毅公死珰事恨生晩不及见忠毅会忠毅介弟于崇祯之末以御史代巡两浙特渡江诣台望见御史顔面咨嗟太息指语于众中以为此即忠毅公介弟也况忠毅诸子曾预籍逮尤素所愿见而不可必得者哉去年冬公仲子暝樵先生来游永兴距向望公介弟时已三十余年予与先生相对各已老大然犹幸于流离未殒之际得纳履一相见惜乎去之遽也乃又距一年而贻书问讯兼寄生平所为诗属为序首夫先生家世气节不借文章即文章自命亦必出入经术期于有用不必屑屑以巵词帨语争英角绮乃我闻忠毅在北寺时鼎镬刀锯剟肌爇肉即魂梦吁噏未尝少为之偃息然且含毫搦竹与魏公忠节杨公忠烈周公忠介辈讴吟唱和为七字长句融金叶石情文俱备此非故示整暇诚以意旨激越呼天抢地之顷不能无所发泄则反举而寄之于诗今先生遭逢未必皆顺俓也羇迟俛仰形诸浩叹亦固恒事况先生所存多歴游诗往尝访弟司刑公于岭外早有南游刻巻行世而今则合诸所游为一集寄迹栖栖不废啸咏倘亦文章忠孝之所必及者乎先生诗气惇而词雄不假雕饰洋洋多负道之色而剀挚刻实则直欲抉胏肠相向无优游瞻顾可自解免葢天性然也予不及见忠毅见忠毅之子且得见忠毅之子之所为诗幸借一言以挂名于其间则以视三十年前渡江窃视其介弟时不可谓非今兹之厚幸也况乎后之读其诗而兴起者与
　　琴溪合稿序【丁克扬别字琴溪】
　　向与琴溪之伯氏论诗城西琴溪方以举进士走长安道上未暇及也暨琴溪筮仕懐印之下始得窃读其所为楚中吟者夫以为吏之赜当下之邑之敝宜板稽簿责惟日不给而反从容焉而为之赋诗则其地之不足与有为奚待计哉第伯氏论诗雅好刻覈非备极幽拗略一过不省即未尝动色称叹而琴溪坦然独行澔澔然若决陂之灌河旷然无所芥蔕于其词是岂履道之所为务为可晓者与乃琴溪为邑与民休息终以不善事督邮投劾竟去会两湖用兵荆岳之划江而相抵者合巴东上下彊弩百万烽火照夜不彻而琴溪以解组未归栖迟于武昌杨栁之间目极晴川喟焉叹兴而又时时还下与父老子弟山川城郭重道故旧其流连赋咏哀与怨并读其诗而见其志与其所以遇也今琴溪归里思彚其所着若所称前后楚吟与秋梦旅愁消夏诸编合为一集而命予以叙夫履道任达本无宦情而感时触事隤然自放尝见之投闲置散之间琴溪遇不及履道而情文旷逺往往相近自夫论诗者好言初盛遂致贞元元和以后弃置不问而昔有终身为诗始悟长庆集之不易为者夫从容游娱易事雕饰而有如造次当前痌瘝未解非大声疾呼即径情自诉而不谅者犹欲以研练之词责之彼夫不病而呻者谓之乐忧病而不呻而故为巧言令语以达之谓之饰喜乐忧与饰喜同一不伦则向使伯氏而在犹必以为琴溪所言当有不出于履道而不可者而况乎情之有相近耶
　　蛤庵和尚语録序
　　蛤师参诸方自谓有得及参报恩老人如舍仙经见十六观尽悔诸宿习穿跏入地者凡十年遂举西来所传直指心印印之报恩报恩亟许之而未有付也既而随报恩来京入
　　万善殿
　　世祖章皇帝每讯以法因有所举似于
　　章皇帝前会平阳老人相继应
　　诏闻师名急觅见师而师已南下遂于其还平阳时出大鉴以来正法眼藏驰而授之报恩尝曰吾刍象十年而衣缨者在禁门然岂不足示天下观哉宁州龙安之兠率古名刹也越千里启请值贼犯两湖官兵从武昌下者道蒲圻下而出入于龙安之间师凡两往振已废之迹而经始之虽荆榛屡塞未能辟招提旧境一还故观然而钟皷兴焉嗣此则时游三吴吴中人士每有所啓请皆不之却录中所称吴江罗汉者其一也歳甲子任黄门招师渡湖会师发愿将朝台遇于京师和硕安亲王延师于西山隆恩建幢设鉢逺近闻者皆宗之居无何
　　翠华幸潭柘召师
　　行在令赋诗讯五宗始末授斋赐含桃洒以
　　宸翰时天下大定辟国日出入之表
　　皇上大阐治道自尧汤至文见知闻知皆有独契因举心学相质难至谓佛家之见性即儒者之明徳直掲千古所授受而明示之师幸于亲承之下特拈宗教附以颂扬一何盛也夫佛无与于治道而言治道者不之废然且昙摩释安元奘宗泐虽出入禁廷未尝遇尧汤之主而师以弥天絶学直取西方古徳不化而自行不言而自信者上与
　　圣天子参证同异其道法心印为何如者少林无文字维摩与文殊相对乃至无有言説龙安罗汉岂饶舌哉则谓是书为三洞经为菩提流支十六观文为大学明徳所传北海之注衡州之疏无不可也
　　聴松楼防集序
　　聴松楼者萧山吴氏别业也其楼在萧之北干山下山故有松而筑重屋以聴之因名聴松会吴子征吉偕钱唐许子莘野选文其中尝有聴松楼文选行世故虽在钱唐亦以是楼名所居葢其为友朋髙会久矣康熙己巳淮隂张子毅文杜子湘草与吴门俞子犀月顾子迂客侠君兄弟同来明湖适睦州方子渭仁家季会侯寄湖之南屏而越州吴子应辰王子六皆张子星陈金子以賔皆前后至因偕丁子药园辈若干人髙会于莘野之草堂而以杨先生以斋为之祭酒仍题之曰聴松楼防集统所名也少时作兰亭大会合郡之八邑人士而集于倪文正公之园维时三吴诸名士各举文会与东江相应顾东林诸贤实主之曾几何时而风流歇絶至有假应求为结纳借声气之阶为奔趋地者此西园之胜所由渐流为甘陵之禁而无如何也聴松诸子久以文章名于人而大江南北浙水东西其文人豪士偶相契合遂若磁石之粘鍼与琥珀之受芥流连咏歌延为髙会此固三十来所仅见者吾既悲斯事之久荒而深庆友朋相遭良辰胜地为未易遘也若夫敦盘在前声伎间作谅亦从来良防所自有者是集也各为文一赋一诗二予老且醉不能承管砚越日竣事因复借授简之末而僭为之序
　　倘湖樵书序
　　幼时读野客丛书而好之遂效之作説麻十二巻以未能博晳弃去既又为杂记记其耳目所见闻者亦不就时佣书长河间尝诣元成先生听先生谭议毎举一事必批根导源穷诘流末然后以渐互引依类比见合古事与今事而串穿之为之指其异同而折其是否然且宛转触发左右旁及条条然如説家人事如按验官府文牍如自诉肌膜所疴痒如数壮贝毎聴之辄为之爽然者累日而惜乎舍之游而不能尽闻其语者且二十年也今年夏从海上还里私读先生所为文窃疑先生以如是之学何难举所闻所识而编之志之乃未几而果以所著名樵书贻予论叙予受而读之一如当日所谈议者书凡若干编编若干巻不分部类门目而任取一类之中一目之内胪其事之可相发者鳞次栉比凡夫鳬毛龙鲊隼矢牛铎毕列其相干而推于尽变使读之者时而颐解时而首肯时而心开而意释时而舌挢然不能下时而低眉决眦抶手躅足夫作祗百行读有千巻故张华读书遍三十车而其后作博物志仅存十卷左思穷搜讨之力遨游十稔而其所为文不过三赋先生弆书重屋三充牣上下凡繙阅数过加之以时贤之论述近事之睹记参互纬繣合成斯编记所称博学无方又曰儒有博学而不穷殆谓是与考之稗官著作原有二家一则集事以资用一则考义以资辨故黄览类苑而后在唐时名臣集羣书北堂作使事资而白傅列陶家缾于书楹区分门目集所记以资六科试帖之用名曰六帖此皆集事资用所自始而王仲壬作论衡则实创为考覈駮辨之文以助谈议故后之为稗官家者杂记之外复有论説如笔谈丛书随笔友议诸书每可为谈议所借如所称考义资辨者而是书兼而有之类事而无方比义以广异此诚伐山之能事折竹所未逮也予邑夙推多识者三人一包二淳博一蔡五十一子伯其一则先生也予兄事包蔡而先生以倍年之长忘分下交将自厠载酒问字之列乃蹉跎就老包二且久逝今岿然者独先生与伯耳
　　圣天子方向文章昭囘饰物徴天下博闻强识之士以充著作既已敦趣先生璧帛到门而先生以年老谢去予方幸先生之谢可借之仍聆谈议而独是宵烛余光既膺照曜庶几如曩时之着杂説而筋力耗顿又不可得夫睹是编而不恨十年之不读书者寡矣
　　徐昭华诗集序
　　闺中传诗自三百始顾三百多采蓝伐肄执殳弋鴈之妇而其后班蔡鲍谢下及管李非名门巨阀传诗颇鲜葢闾阎夫妇操作不暇何暇与之言文章之事哉独是金闺窈窕易于作伪故世传李都御史妻陈懿遗诗半属赝成而近年女士黄皆令游于诸家知闺中所作类有借于补镘者则夫闺诗之未易工也始宁徐昭华以诗传人间者有年其人慧生而产于世家父仲山君席大司马公遗业著书等身而其母商太君则为冢宰公爱女称工诗者然则昭华之能诗岂待询哉第昭华娇穉不屑就女傅即随兄弄文史亦未尝斤斤为学乃骤然搦笔相传元夕随诸婊观灯曲廊向月独吟遂有诗今集中絶句所为防灯者是也乃昭华特好予诗凡绣枰鍼管脂盂黛鬲偶有着笔即漫写予诗以当散翫故其后谬呼予师而予得借是数数课题面试以验其诚伪尝窥其落笔时顷刻簇簌如弱羽之翻窼而新花之生树虽使邹阳子建强顔伸腕犹不得与之争新鬬捷矧咏蒲吟絮何足相上予故曰如昭华者可令班昭为后先【古称妯娌为先后】苏兰为姊姒非谀语也特工诗实难虽曰闺房之文易于见传顾亦视其工何如耳考风诗有名字者唯绿衣燕燕白华河广诸篇其他有其诗而亡其名至若汉唐以后凡史乗所载宫闱书目自班姬左嫔道蕴令以下合若干人皆各有集名存于目中多者十巻少亦不下三四卷乃数传以降残韦断竹或存或没甚至通集遗轶有其名而亡其诗即或统为选辑若顔竣殷淳诸君所为妇人集若干巻者今藏书之家亦并罕有而团扇一诗千古不蔑则非闺诗之易传而闺诗而工者之能传也昭华亦勉为其能传者而已矣
　　山隂陈母马太君八十寿序
