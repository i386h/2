<!-- { "loadSidebar": true } -->
　　又
　　
　　伏惟眀公以花封髙第超补谏垣复以青琐名臣遴司铨务一时耸然快覩为清朝盛事而白简先后传播逺迩类皆謇谔畅练恒傅国体国是不为诡激以狥时趣区区固心仪之矣惟是荐贤大疏羣材彚征万目耸动而贞之踈狂不肖却为滥竽其间惟且骇且愧不知所以垂及一载有留尹环赐实皆縁大疏为之张本贞得苟雪前谤复偹朝列固盛恵也亦素心也苐蒲栁之质早就凋零樗栎之材不任雕餙加以去春一病淹歴三时今虽稍起神爽颓废中间凿坏之念尚有不可言者乞休小疏上尘台覧实出由衷无毫发虚诳唯兾怜而从臾焉贵科及省台诸老先生以笔札告匮不能徧启仰祈均亮下情无任恳切之至
　　
　　余徳甫
　　
　　晨报衙而杨中丞之使趋庭谓必有足下书廹扣之不得而家人自吴中者有足下诗札则自西而东又复西而北且五千里矣足下服除忽已三改火耶屈指吾党十余人其不走长安尘者即卧夜台耳独足下臞于山泽词组一事皆带烟霞气真令人艶羡第所覩右文之朝乃寥寥无足下迹则不可华子师贾竖耳当拜公日尚推管幼安吾侪亦安能自恝用晦之念足下深矣即仆与子与不啻也子与方忧台使者而荐疏佳甚眀卿亦有内补耗想足下欲闻之扇头一诗寓懐并新刻薄物希麾置之春暖加飡自爱
　　
　　又
　　
　　得足下书感慨用壮几不可读二诗一字一泪苐使仆息心复小警急置之箧笥他日作一字一珠观耳舍弟初信但云足下有外服今始知为后母太恭人也天乎何以有此始者羁于官不能奉一生刍以叩首先大夫今又恋恋五畆不能买一舴艋作吊客与足下携手匡庐之顶抑何惫也区区叨忝已踰分今幸而遂初服快于弛担优游杜门贤于补劓矣苐酒食翰墨本生人趣日见娆不休更成苦海如何如何念足下于文士中最为髙行而陵阳之璞今尚未有剖者眀卿遂削籍子与仅以长者得免尚在嗫嚅间伯玉与家弟尤更籍籍然此亦常理常情无足恠者用晦似欲轻裘访我弇园足下能方舟乎审尔伏雌斗酒主人所不乏也子与尚在广陵年踰耳顺而买花不已皮之不存毛将安傅足下便间徐风之扇头一章不能酬来美聊见情耳余不具
　　
　　又
　　
　　昨子与书来云足下仅一入省作两日会而别家弟复谈足下山居时状令人色飞杜门髙枕谢絶尘世良快第未知此中所得实际何如耳弟自九月举一孙即为亲友以汤饼相期无日不酒山园石益旧花竹益新暇则泛小艇溪间或入藏经阁抽一编翫朱鱼调赤白鹦鹉足忘老矣所苦者文字之业私心好之而受役不休如责逋赋以此更成业障舍弟方盛年习为吏当婆娑一官佚我于长林豊草而乞休甚坚不可止如何亦湏足下与子与方伯计之
　　
　　又
　　
　　家弟归自觐得足下贶书宛然如奉颜色又亟称足下林居阖门飬性偶一入城若威凤栖囿相惊指以为希有之瑞亦何必减李元礼陶元亮自于鳞长逝忽已十载当时虽尔惋痛亦不至神伤以此子业就足死故也霅中哭子与还輙忽忽自失念人生有尽行且及之每为人作志铭投笔长叹丈夫何至与地下结縁也春来忽若有警于一切无眀造作种种悉拟放下似亦得五六分力矣念足下澹泊成性素自近之輙用此味分献不审肯领畧否近作数章在用晦处足下可取观偶目病而能书者少故也亦觉微露消息念之念之余不具
　　
　　又
　　
　　端居多暇时时念兄不忘屈指依稀开七袠而姚匡叔来乃云已举寿觞矣仓皇成五言一长律致华封之祝又春时偶忆前后五子已同矍圃合其存者为申五子篇手録并上计兄得之当呼酒独咲独釂也足下长于弟一纪而神情逾王老蚌之珠其光炯然弟断房室来满四岁矣春时困二竖子殊不得其力唯唤主人翁惺惺易晓耳匡叔与家弟争言足下乡居雅致何必减靖节柴桑靖节攅眉不肯入逺公社兄亦岂其意耶毋论入社与否西方自不无不可于眉眼下放过也冬寒加飡自爱
　　
　　弇州续稿巻一百九十三
　　
　　●钦定四库全书
　　
　　弇州续稿巻一百九十四
　　
　　（明）王世贞 撰
　　
　　○文部
　　
　　△书牍
　　
　　赵汝师
　　
　　每得公教札輙喜而不寐精进若此何所不诣弟自误作生计者三十余年临要紧时一句唤不来一字用不着非唯唤不来用不着觉驱遣之尤难瞿生宗门之学甚精苐恐更为宗门所牵将草鞋空踏破耳渠必欲徃江西大抵江西三处坛场罗稍大胡似髙李似实然不过宗门余泒耳今以儒道盖之未免遮掩补凑不为朗着故于此子行不劝亦不阻俟勘破后返照此心恢恢故自有余地也弟尚未曽描写上大人将来或得小小实用譬之饥渇时箪食壶浆耳食前方丈恐却有不堪入口者如何所喻乃宇宙间盛事亦是宇宙间新闻但黙识之异时自见不足动公方寸五岳也虞卿子无以应命弟于子书原不曽购求止是慿鬻书人见贻故耳公亦不必劳神作此无益事也
　　
　　又
　　
　　得教知尚书尺一甚峻不免北首尔时物情辐辏所谓男子张君嗣附之疲欲死者但以恬澹二字应之而已春仲遇闰可于阳月抵都庶免褦襶之苦圣主当阳蒙气尽豁宫府大小屏息奉法足下既以书生抗綘灌以一丝系汉鼎天下公论待而赤帜千钧之弩勿发鼷鼠智深勇沉所以为大勉旃自爱仆自残岁入春来竖子见陵四大展转无有是处任之而已所需拙文当録出俟春暖可必如约方欲以敬礼玄宴相托岂敢寳其敝帚坐索重享耶
　　
　　又
　　
　　城隅分袂河岳方寸归舁臲兀间悔夜谈之卤莽差胜元驭宗伯耳宗伯归与述兄饥渇意渠亦惘惘不胜计于书尺自悉之威凤神虬世所景慕词组出口即为月旦小尔举趾便作模楷然在末法中亦有捩人眼鼻者纳污藏垢酝智养勇以期可久可大贤者当自饶之聊致莫助之爱而已拙文塞白意故未已更成一排律并赠吴太史其一牍及扇补附吴者幸为致之君典良友已矣向见兄谈丁丑事令人骨腾而屠令状所不详知别有纪录倘付侍史发下可据而表其隧也向晤徐给事甚佳燕中故人如王师竹太史魏懋权博士相见通为致声他有问及者苐云名教外一长物老誖自废何足挂齿长途向暄善自消息不一不一
　　
　　又
　　
　　别后再接吴门及途次手札已有传公见朝迁官宫洗三邸报至令人眼明公岂以一官半级为荣正为自此开彚征之路贤者鱼贯而进耳每传除目自八座以至郎吏皆可人此固执政者能虚心秉公不树桃李荆棘而公与二三君子蓬麻之植不可泯也区区此身此心皆如死灰不但无嘘者即嘘之亦不然矣苐恨入春转困薖轴药饵渐狎无复歇时而笔研之役转深若此縁不断譬如蝇鑚纸窓终无出头理新正便当一切尽扫去之耳先师似于山阴他处微露一消息此大可慰荆老柴瘠良甚而哀思不已酬酢转详物望既厪将来恐碍蒲团大事雨亭先生一月三转知为公力亦差足为贤者吐气苐此卧苟不坚似公于波罗渡口挽转之也如何如何秋气开美为恬澹二字留神不一
　　
　　又
　　
　　腊月内连得公手教具起居之详且知仆两信皆已逹又于荆老处谂公所述时事多可叹可恨野人幸脱世网岂敢复预闻况年来姓名可更堕长安城作齿吻间物耶唯是野人芹曝有不容已于公者公是千古伟男子满胸臆皆浩然之气刚肠疾恶遇事輙发贤于我曹栖栖碌碌虱处禈中者固百倍矣苐不当小而用之轻而出之夫亦有以如来法号告者乎释迦者能仁也牟尼者寂黙也盖惟寂黙而后显能仁之用也无已则有请告暂归乎凤凰翔于千仞兮揽徳辉而下之在公犹绰绰余裕也仆行年五十九名为弃家而实未能尽当为龎居士马宜甫咲杀幸宿病良已而顽健胜于旧时献岁即闭关谢絶一切酬酢亦不敢领笔研役而旧逋尚不少湏至初夏乃可洗尽也邢子愿欲刻鄙集已力辞之大抵利根自可湏臾名根着力一铲削耳瞿汝立来云有北使附此不一不一
　　
　　又
　　
　　昨苍头唤游子有数行奉叩起居计已逹矣兹辱手教满帋具仞向道之坚与忧时之切所谓并行不悖者仆自残岁来三改火病羸惙惙秋中参术始见功肌体渐腴神气亦王但苦笔札役未已一入新正必于上真前作誓断絶之矣不然终为一窝墨渖淹杀无了期也昨因病检出数年来诗文一百余巻掌故杂事七十余巻冬邸可就绪异日当露丑于公求公一序幸毋相负也苐此一念如迦叶舞恐终堕绮语障柰何柰何承示交游中新得邹谏议且日与徐驾部周旋此大足为丽泽益邹公负中外望太重一时公卿当惕息自勉无可以当白简者万一宫府微有不同■〈执上目下〉御少尔违节轻为论建偶致逆鳞羣公不免纷纭又増一畨事矣湏公不惮斟酌务全国体乃佳徐君向托草其尊人志铭而未见状来非仆敢宿诺也元驭忧毁之余为物情所膻悦吊者不已病亦无已新妇复遘疾俄顷便逝见元驭羸状骇惋不可言公别帋劝驾之意良笃仆谓出世经世皆赖此身吾侪小人不知其它唯以身为急耳近来除目种种可观孙选部诚名士似得公力不浅儿子流落京邸使凿坏之人尚碍眼耳可恨可恨今闻已归差足慰矣张肖甫便附此不一不一
　　
　　又
　　
　　新岁三日会瞿汝立云吾丈复动归念有北人便即手作数行附之计已逹矣汝立去之旬日而见邸报则复庵宫允为吾丈上请告疏盖甫奉讲筵之命而即杜门何丈之勇于去也近事诚所不快然宫府之与言路两皆有以取之亦各有未是处大抵三代而后不必事事皆当意人人皆可观亦只是小小补贴耳除目屡下田野宿物收且尽而次及于仆齿舌之余即不出岂足为髙吾丈视仆生平亦岂泊然无宦情者苐嚼■〈虫葛〉之味觉于戊寅凿坏之誓坚于庚辰今虽上负赐环下负推毂有所不容已也疏不称病而称乞骸盖欲避调理之说断将来宦路吾丈念之念之计此时当已在道而未见部覆将无政府不自安强尼此行以为廊庙重耶
　　
　　又
　　
　　丁侍御迎家人至接手教及仆出处云二三君子意以为似不宜轻动张肖甫司马虽娓娓劝驾而微旨畧如吾丈汪伯玉司马有书亦尔乃知豪杰之见骨肉之爱与世情故絶不同也仆实未暇于中较量只为庚辰心盟必不敢负而已若宗伯公故当别论此公出果能行义逹道酬世抚物当亦为上真所许不然自当急流勇退尚未至老所虞病不任耳仆于外迹差近而心境未清杂念时起且世福转深则道縁转浅虚名日甚则实徳日损以此恐恐不敢恋桑榆之晷期之隔生或易为力耳迩来处分多出圣断不旁落大是佳境苐某人消息若何乡衮得自安否吾丈所称近况与物情反侧之故大抵当坦然待之惟月旦小加斟酌枢机时一检慎可也初与宗伯计以留院相期不谓属之贵宗亦似稳延陵既特迁峻陪而吾丈仍故绂何也见补少常则孙太夫人果物故矣家弟尚未覩除目渠似无可无不可台龁武定氏而宰公中丞不以为非则祸似不易觧吾丈可作培植语勿有所加也不然彼之疑忿转深而于先师谈过之戒小成抵牾矣瞿元立苐三弟复文懿一何陵夷至此耶可叹可叹闻有使命疏到日当不及为仆借言然使仆至三疏则苦矣余俟面悉
　　
　　又
　　
