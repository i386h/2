<!-- { "loadSidebar": true } -->
　　服气崔常侍【晦叔】烧丹郑舎人【居中】常期生羽翼那忽化灰尘毎遇凄凉事还思潦倒身唯知趂杯酒不解链金银睡适三尸性慵安五脏神无忧亦无喜六十六年春和裴令公南庄一絶【裴云野人不识中书令唤作陶家与谢家】
　　陶庐僻陋那堪比谢墅幽微不足攀何似嵩峰三十六长随申甫作家山
　　宅西有流水墙下构小楼临翫之时颇有幽因命歌酒聊以自娯独醉独吟偶题五絶
　　伊水分来不自由无人解爱为谁流家家抛向墙根底唯我栽莲越小楼
　　水色波文何所似麴尘罗带一条斜莫言罗带春无主自置楼来属白家
　　日滟水光摇素壁风飘树影拂朱栏皆言此处宜管试奏霓裳一曲看
　　霓裳试罢唱梁州红袖斜翻翠黛愁应是遥闻胜近听行人欲过尽回头
　　独醉还须得歌舞自娯何必要亲宾当时一部清商乐亦不长将乐外人
　　偶作
　　蓝舁出即忘归舎柴户昏犹未掩闗闻客病时慙体健见人忙处觉心闲清凉秋寺行香去和暖春城拜表还木雁一篇须记取致身才与不才间
　　同梦得酬牛相公初到洛中小饮见赠【时牛相公辞罢扬州节度就拜东都留守】
　　淮南挥手抛红斾洛下回头向白云政事堂中老丞相制科塲里旧将军宫城烟月饶全占闗塞风光请半分诗酒放狂犹得在莫欺白叟与刘君
　　幽居早秋闲咏
　　幽僻嚣尘外清凉水木间卧风秋拂簟步月夜开闗且得身安泰从他世险艰但休争要路不必入深山轩鹤留何用泉鱼放不还谁人知此味临老十年闲
　　和令狐仆射小饮听阮咸
　　掩抑复凄清非琴不是筝还弹乐府曲别占阮家名古调何人识初闻满座惊落盘珠歴歴摇佩玉琤琤似劝杯中物如含林下情时移音律改岂是昔时声
　　烧药不成命酒独醉
　　白发逢秋王丹砂见火空不能留姹女争免作衰翁赖有杯中緑能为面上红少年心不逺只在半酣中
　　送庐郎中赴河东裴令公幕
　　别时暮洛桥岸到日凉风汾水波荀令见君应问我为言秋草闭门多
　　送李滁州
　　君于觉路深留意我亦禅门薄致功未悟病时须去病已知空后莫依空白衣卧病嵩山下皁盖行春楚水东谁道三年千里别两心同在道塲中
　　长斋月满寄思黯
　　一日不见如三月一月相思如七年似隔山河千里地仍当风九秋天明朝斋满相寻去挈榼抱衾同醉眠
　　冬夜对酒寄皇甫十
　　霜杀中庭艸冰生后院池有风空动树无叶可辞枝十月苦长夜百年强半时新开一瓶酒那得不相思
　　嵗除夜对酒
　　衰翁嵗除夜对酒思悠然艸白经霜地云黄欲雪天醉依香枕坐慵傍暖罏眠洛下闲来乆明朝是十年






　　白氏长庆集巻三十三
　　钦定四库全书
　　白氏长庆集巻三十四
　　唐　白居易　撰
　　律诗【凡七十五首】
　　司徒令公分守东洛移镇北都一心勤王三月成政形容盛德实在歌诗况辱知音敢不先唱辄奉五言四十韵寄献以抒下情
　　天上中台正人间一品髙【中书令上应中台司徒官一品】休明值尧舜勲业过萧曹始擅文三捷【进士及第博学制策连登三科】终兼武六韬动人名赫赫忧国意忉忉荡蔡擒封豕【呉元济也】平齐斩巨鼇【李师道也】两河收土宇四海定波涛宠重移官籥【自东都留守授北京留守】恩新换阃旄保厘东宅静【周公召公东治洛宅】守防北门牢晋国封疆濶并州士马豪胡兵惊赤帜边鴈避乌号令下流如水仁霑泽似膏路喧歌五袴军醉感单醪将校森貔武宾僚俨隽髦客无烦夜柝吏不犯秋毫神在台骀助魂亡猃狁逃德星销彗孛霖灭腥臊烽戍髙临代闗河逺控洮汾云晴漠漠朔吹冷颾颾豹尾交牙防蚪须捧佩刀通天白犀带照地紫麟袍羌管吹杨柳燕姬酌蒲【普模切】萄【蒲萄酒出太原】银含凿落盏金屑琵琶槽遥想从军乐应忘报国劳紫微留北阙【中书令即紫微令也】緑野寄东臯【緑野堂在东都午桥庄也】忽忆前时防多慙下客叨清宵陪防话美景从游遨花月还同赏琴诗雅自操朱拂宫徴洪笔振风骚近竹开方丈依林架桔橰春池八九曲画舫两三艘径滑苔粘屐潭深水没蒿緑丝萦岸柳红粉映楼桃【皆午桥庄中佳境】为穆先陈醴【居易毎十斋日在防常防以二勒汤代酒也】招刘共借糟【刘梦得也】舞鬟金翡翠歌颈玉蛴螬盛德终难过明时岂易遭公虽慕张范【张良范蠡】帝未舍伊臯眷恋心方结踟蹰首已搔鸾凰上寥廓燕雀住蓬蒿欲献文狂简徒烦思郁陶可怜四百字轻重抵鸿毛
　　和东川杨慕巢尚书府中独坐感戚在懐见寄十四韵【慕巢感戚防州弟丧逝感已之荣盛有归洛之意故叙而和之也】
　　我是知君者君今意若何穷通时不定苦乐事相和东蜀欢殊渥西江叹逝波只縁荣贵极翻使感伤多行断风惊鴈【慕巢及杨九杨十前年来兄弟三人各在一处】年侵日下坡片心休惨戚双鬓巳蹉跎紫绶黄金印青幢白玉珂老将荣补贴愁用道消磨外府饶杯酒中堂有绮罗应须引满饮何不放狂歌锦水通巴峡香山对洛河将军驰铁马少傅步铜驼深契怜松竹髙情忆薜萝悬车年甚逺未敢故相过
　　分司洛中多暇数与诸客宴游醉后狂吟偶成十韵因招梦得宾客兼呈思黯竒章公
　　性与时相逺身将世两忘寄名朝士籍寓兴少年塲老岂无谈笑贫犹有酒浆随时求伴侣逐日用风光数数游何爽些些病未妨天教荣啓乐人恕接舆狂改业为逋客移家住醉乡不论招梦得兼拟诱竒章要路风波险权门市井忙世间无可恋不是不思量
　　小嵗日喜谈氏外孙女孩满月
　　今旦夫妻喜他人岂得知自嗟生女晚敢讶见孙迟物以稀为贵情因老更慈新年逢吉日满月乞名时桂燎熏花果兰汤洗玉肌懐中有可抱何必是男儿
　　闲吟赠皇甫郎中亲家翁【新与皇甫结姻】
　　谁能嗟叹光隂暮岂复忧愁活计贫忽忽不知头上事时时犹忆眼中人早为良友非交势晚接嘉姻不失亲最喜两家婚嫁毕一时抽得尚平身
　　梦得卧病携酒相寻先以此寄
　　病来知少客谁可以为娱日晏开门未秋寒有酒无自宜相慰问何必待招呼小疾无妨饮还须挈一壶
　　酬思黯戏赠【同用狂字】
　　钟乳三千两金钗十二行妬他心似火欺我鬓如霜【思黯自夸前后服钟乳三千两甚得力而歌舞之妓颇多来诗戏予羸老故戏答之】慰老资歌笑销愁仰酒浆眼看狂不得狂得且须狂
　　又戏答絶句【来句云不是道公狂不得恨公逢我不教狂】
　　狂夫与我世相忘故态些些亦不妨纵酒放歌聊自乐接舆争解教人狂
　　令狐相公与梦得交情素深眷予分亦不浅一闻薨逝相顾然旋有使来得前月未殁之前数日书及诗寄赠梦得哀吟悲叹寄情于诗诗成示予感而继和
　　缄题重叠语殷勤存殁交亲自此分前月使来犹理命今朝诗到是遗文银钩见晚书无报玉树埋深哭不闻最感一行絶笔字尚言千万乐天君【令狐与梦得手扎后云见乐天君为伸千万之诚也】
　　洛下雪中频与刘李二宾客宴集因寄汴州李尚书
　　水南水北雪纷纷雪里欢游莫厌频日日闇来唯老病年年少去是交亲碧氊帐暖梅花湿红燎罏香竹叶春今日邹枚俱在洛梁园置酒召何人
　　看梦得题答李侍郎诗诗中有文星之句因戏和之
　　看题锦绣报琼瓌俱是人天第一才好遣文星守躔次亦须防有客星来
　　闲适
　　禄俸优饶官不卑就中闲适是分司风光暖助游人处雪寒供饮宴时肥马轻裘还且有麤歌薄酒亦相随微躬所要今皆得只是蹉跎得校迟
　　戏答思黯【思黯有能筝者以此戏之】
　　何时得见十三待取无云有月天愿得金波明似镜镜中照出月中仙
　　酬裴令公赠马相戏【裴诗云君若有心求逸足我还留意在名姝葢引妾换马戯意亦有所属也】
　　安石风流无奈何欲将赤骥换青娥不辞便送东山去临老何人与唱歌
　　新嵗赠梦得
　　暮齿忽将及同心私自怜渐衰宜减食巳喜更加年紫绶行联袂蓝轝出比肩与君同甲子嵗酒合谁先
　　早春持斋答皇甫十见赠
　　正月晴和风气新纷纷已有醉游人帝城花笑长斋客三十年来负早春
　　戏赠梦得兼呈思黯
　　霜鬓莫欺今老矣【传曰今老矣无能为也】一杯莫笑便陶然陈郎中处为髙户裴使君前作少年【陈商郎中酒户防滴裴洽使君年九十余】顾我独狂多自哂与君同病最相怜月终斋满谁开素须拟竒章置一筵
　　早春忆游思黯南庄因寄长句
　　南庄胜处心常忆借问轩车早晚游美景难忘竹廊下好风争奈柳桥头冰消见水多于地雪霁看山尽入楼若待春深始同赏莺残花落却堪愁
　　詶皇甫十早春对雪见赠
　　漠漠复雰雰东风散玉尘明催竹窻晓寒退柳园春緑醖香堪忆红罏暖可亲忍心三两日莫作破斋人
　　奉和思黯自题南庄见示兼呈梦得
　　谢家别墅最新竒山展屏风花夹篱晓月渐沉桥脚底晨光初照屋梁时台头有酒莺呼客水面无尘风洗池除却吟诗两闲客此中情状更谁知
　　送蕲春李十九使君赴郡
　　可怜官职好文词五十专城未是迟晓月镜前无白发春风门外有红旗郡中何处堪携酒席上谁人解和诗唯共交亲开口笑知君不及洛阳时
　　自题酒库
　　野鹤一辞笼虚舟长任风送愁还閙处移老入闲中身更求何事天将富此翁此翁何处富酒库不曽空【刘仁轨诗云天将富此翁以一醉为富也】
　　寒食日寄杨东川
　　不知杨六逢寒食作底欢娯过此辰兠率寺髙宜望月嘉陵江近好游春蛮旗似火行随马蜀妓如花坐绕身不使黔娄夫妇看夸张富贵向何人
　　醉后听唱桂花曲【诗云遥知天上桂花孤试问嫦娥更有无月中幸有闲田地何不中央种两株此曲韵怨切听辄感人故云尔】
　　桂华词意苦丁宁唱到嫦娥醉便醒此是人间肠断曲莫教不得意人听
　　酬梦得以予五月长斋延僧徒絶宾友见戏十韵
　　宾客懒逢迎翛然池馆清檐闲空鷰语林静未蝉鸣荤血还休食杯觞亦罢倾三春多放逸五月暂修行香印朝烟细纱灯夕焰明交游诸长老师事古先生【竺干古先生也】禅后心弥寂斋来体更轻不唯忘肉味兼拟灭风情防以声闻待难将戏论争虚空若有佛灵运恐先成奉和裴令公三月上已日游太原龙泉忆去嵗禊洛见示之作【依来体杂言】
　　去嵗暮春上已共泛洛水中流今嵗暮春上已独立香山下头风光闲寂寂旌斾逺悠悠丞相府归晋国太行山碍并州鹏背负天曳尾云泥不可得同游
　　又和令公新开龙泉晋水二池
　　旧有潢汚泊今为白水塘【诗云方塘含白水】笙歌闻四面楼阁在中央春变烟波色晴添树木光龙泉信为美莫忘午桥庄
　　早夏晓兴赠梦得
　　窻明帘薄透朝光卧整巾簪起下牀背壁灯残经宿焰开箱衣带隔年香无情亦任他春去不醉争消得昼长一部清商一壶酒与君明日暖新堂
　　春日题乾元寺上方最髙峰亭
　　危亭絶顶四无邻见尽三千世界春但觉虚空无障碍不知髙下几由旬回看官路三条线却望都城一片尘宾客暂游无半日王侯不到便终身始知天造空闲境不为忙人富贵人
　　奉和思黯相公以李苏州所寄太湖石竒状絶伦因题二十韵见示兼呈梦得
