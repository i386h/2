<!-- { "loadSidebar": true } -->
　　安城欧阳巨卿无他嗜好顾独以为善最乐择地而趋择仁而里见一善思与之齐闻一善喜而不寐有二子长曰成务次曰成文皆幼而警敏长而俊茂旁招儒先授以经学励以文行深念父子责善则不可不廸以善又不可一日扫溉其所居之堂之前家人子莫测其何为则手种双桂于其地二子相顾唶曰昔晋人自喻以桂林一枝今家君两之其指不欲才我伯霜仲雪与晋人争长而竞秀耶艮斋先生谢公闻而嘉之为记其事且举王氏种槐之意以攡张其説以假欧阳氏光以策励二子考徳进业以显乃父巨卿焘后遗趾之逺谋予得艮斋之文读之因署其纸尾曰王之槐欧之桂巨卿之积善二子之继善艮斋之乐善一记而具五美成务兄弟欣然相贺曰右偏一堂未名今扁以五美其可则复介予门人刘俨来请曰成务与弟成文蒙被先人彞训夙夜繄遗坠是惧先生不以兄弟为不可教教以五美先人不尚有知也不宁惟兄弟受其福先人实并受焉愿更乞一言以终其惠予答之曰五美之説昔者尝闻之子产复闻之仲尼子产之五美诸侯防盟事也非学者事也学者之事可不尊仲尼之五美乎能尊仲尼之五美斯兼予之五美矣俨曰先生之惠欧阳氏不既大矣乎闻一五得三五闻三五得一五成务字几先成文字昭先几先尝以文字与计偕昭先郡尝举堪应童子科其学皆进而未止者也绍熈五年十月十日杨某记
　　邵州重修复旧学记
　　庠于党序于遂至一家犹有塾所从来古矣邵诸侯国也繄学独无庆厯间天子有诏乃造有造自某侯始也然草创之初相宅不谛诞寘嚣湫狱左庾右用迁于公门之外南东其地乃惟亢爽自濓溪先生周侯始也后百余年兴坏靡常隂阳者流实汨陈之易置他所既易而复自胡公华侯始也地则复矣而庋阁塞门峻级塞涂非其旧也磢峻而彻蔽而通绳迂而直大成之殿御书之阁讲习之堂或造或因綮门直庐从祀之庑肄业之斋庖湢垣墉皆一新之于是尽复濓溪之旧自今黄侯沃始也经始于去年冬十有二月一日竣事于今年春二月十日是日侯与治中陈君岐郡博士留君祺率诸生释菜于先圣先师退走书来请记其后万里复于侯曰侯之再复学宫以还濓溪先生之旧将止于复其宇以还其所迁之旧地乎将不止于斯而已也如其止于复其宇迁其地而已也记之可也不记亦可也如其不止于斯而已也其为万里谂邵之学者曰盍以其所以迁迁于善以其所以复复其性上也安其迁毋易其地省其复毋隳其宇次也儒家者流之不戒隂阳家者流之不禁无次矣
　　龙潭书院记
　　【阙】



　　以山下有囘
　　水滙而为潭绀缧冷冽寒入人骨相传有龙过者神耸俯者胆掉故总而命之以龙潭书院云嵗招眀师日集良友与其子弟讲学肄业于上士之自逺而至者常数千百人诵之锵灯火之光简编之香达于邻曲其子弟服食仁义沉酣经训往往多为才之良者往嵗之人常介予犹子夀森来谒予记之予曰诺哉以臂痛未能也今复来趣予闻潭有龙者颔有珠圣门其犹龙乎泳其涯必航其源攀其鳞必探其颔故得其夜光明月者为顔为曾为伋为轲得其玑琲者为琹张为牧皮得其瑟瑟者为溱彤哆为公良孺廖氏子弟可不懋哉异时廖氏子弟有孝友忠信文行名实辉然照映于湖之南者予将贺其得珠也仲髙名仰之文伯名天经艮斋先生谢公评其伯仲为材进士其父讳彦修字敏道尝为阳朔主簿月日杨某记
　　罗氏万巻楼记
　　罗氏皆豫章别也其在于晋君章以文鸣降及五季则有江东公今庐陵之罗其后也出凝归门北东四十里而近为完塘之罗自武冈公以澄演迤之学崭刻卓诡之词第建炎进士其族遂鼎盛由完塘西北五十里而遥为印冈之罗自乡先生天文以诗一经为三舍八邑之师其子若孙若曾孙以经术文词第进士者七人其荐扵乡者何数至今遂为士乡家章甫人诵也而印冈西南三十里而近为东西塘之罗自长者长吉始聘师友辟斋房训子弟今垂五十年矣而独未有闻焉长吉之族徳元有孙敬夫予闻其避俗入山筑楼丛书扁以万巻旁招儒先以范以模敬夫幼失所怙毎月之吉定省其母夫人外即往山斋晨晷宵膏忘寝废食记览简策日诵万言追琢词章月秃千毫以书来请曰宗孔刻意愿学而未得所以学敢问圣涯奚而可航圣门奚而可阶予复之曰服餐仁义菑畬经训学也诵数训故摛艳文词亦学也薄陋藏修防谈空虚亦学也择扵斯三者在楙之而已大抵族姓之盛衰或以为数其然岂其然乎譬之田焉水旱数也勤惰数乎当武冈公天文先生之未作完塘之罗犹印冈之罗印冈之罗犹东西塘之罗也今二氏之罗独殊于东西塘之罗夫岂数乎哉夫岂不以人乎哉使敬夫而为印冈完塘之罗是亦印冈完塘之罗而已岂惟印冈完塘之罗而已果能楙焉后出益可畏晚发愈可仰岂惟印冈完塘之罗而已敬夫与予叔父叔侄皆亲也予以随牒倦防四方晚乃识之楼之下有堂曰醉经曰逺俗曰黙曰南曰北云
　　隆兴府重新府学记
　　庆元二年夏五月癸未隆兴府府学教授陈君朴与在学诸生合词移书于予曰豫章学宫景祐肇造治平迁焉火于建炎而复于绍兴谁其复者丞相赵公也于是兵荒之后始释菜有庙养士有学然堇堇草创时则葺而未周后人承之嵗增年培于是面以櫺星申以防门大成有殿御书有阁横经之堂入直之庐靡不具体时则周而未贲嵗在乙丑侍郎李公乃新殿宇嵗在庚午侍郎张公乃立都门既屋老而圮讲堂最乆则最先圮新斯堂者枢使王公之为也斋房乆则又圮新斯斋者枢宻黄公之为也殿宇乆则又圯重门乆则又圮新斯殿斯门者今帅蔡公之为也公以天朝法从之贵一代正人之望辍自天邑来帅吾邦未及下车首谒先圣顾瞻踟蹰则见殿宇将压两序窘步櫺星防门相距有咫于是喟曰曾谓夫子宗庙之美百官之富乃诞置之隘巷乎于是市地斥壖召匠属役殿宇腐矣乃撤乃新櫺星褊矣乃拓乃扩防门隘陋矣乃易乃崇翼以二门凡其出入广厥一序增之四楹端委庋左牺象庋右费不于官于学之庾工不于甿于市之庸执朴不于吏于学之职厥市之缗二千四百有竒厥工之夫八千五百有竒以章计二千五百有竒者厥木也以只计七万三千有竒者厥瓴也昔嵗之季夏经之而落之以今嵗之暮春髙明爽垲美兴孔硕可百年不骞不啻也是可不记是非先生谁宜记余复之曰公所以新斯学之政二三子智及之矣二三子抑知公所以新斯学之指乎二三子入自櫺星若至阙里趾扵防门若觌孔子瞻彼睟容若侍燕居咏彼春风若聆喟叹去圣人之门若此其逺也近圣人之训若此其甚也盍退而日三省吾之所以心得而身充者家蹈而国达者孝欤忠欤仁欤义欤得之心矣充于其身者反否焉而谓得于心也可乎不可也充之身矣蹈于而家达于而国者反戾焉而谓充于身也可乎不可也去其所不可以就其所可二三子何负于公不然公何负于二三子公名戡字定夫莆阳忠惠家也诗不云乎惟其有之是以似之公有焉
　　唤春园记
　　新喻县南五十里而近有乡曰临川其山深秀其水绀洁东西行者未至十里所则望见一峯孤耸如有人投笔于太空至天半翔舞翻倒而下至地跃而起卓尔而立其附丰而安其頴鋭而端人如有人卧地仰空醉持翠笔而书青霄也故里之人名之曰卓笔峯云士之居于临川者皆争此峯而面之面之者众而莫有正焉者面之而正焉者惟人士周仲祥之居焉然余皆不然不然者皆仲祥之为嫉嫉仲祥不惧又加贪焉又筑一山园于居之旁其求多于此峯未已也一日介吾亡友之子刘庭杞绘画其所居与园与此峯以来求予名其园且记之予厯指以问曰彼园之山椒有亭翩然其上如张葢风中势欲飞去有掣而止之者何曰此静庵也彼山之趾有大屋碧瓦朱甍风屏月櫺阁其上而斋其下学子往来操琹枕书口吻鸣声者何曰此用徳之堂右以进修之斋左以醉隠之轩而冠以繙经之阁也彼园之植髙者云倚卑者地覆纎者茸如茂者幄如丹者素者黄者碧者畦者沚者又纷然如时女之出闉阇酣迟日而拾瑶草者何曰水者蒲莲陆者卉木也予叹曰又多乎哉仲祥掇此于怀袖多矣而园亭卉木之幽茂盛丽复如此其取诸造物不曰又求其宝剑乎予恐造物者亦将仲祥之为嫉嫉之者不惟宁临川之士而巳园之景名其一遗其百则兼总而名之曰唤春葢取之刘梦得之聨句云仲祥名瑀喜教子好賔客艮斋先生谢公为记其堂亟称其贤其一子某未冠以秀警诵书如流倒峡下笔翩翩有可爱者其笔峯秀气钟美于是乎韩宣子曰周礼尽在鲁矣庆元二年十月五日记
　　委怀堂记
　　宣溪王价卿淳熈癸夘访予东山之西南溪之北与之语如江吐月如山出泉如珠走盘也葢其家自察判公旁招眀师多取端友储书三万巻无日不讨子若孙立于庭而训之于承家之不易树身之孔棘我有方策汝其耨之我有师友汝其范之故吾州世家言子弟之秀且良有文而勉于学必曰宣溪之王如价卿者岂非所谓王氏之秀且良有文而勉于学者耶使予不敬之不爱之不可得也父兄之教其端使然哉它日遗予书曰维籓于人间世之所好者未尝不望望然去之至于欣欣然乐之者皆人间世之所不好者也偶读渊明诗至委怀琹书之句作而曰此维籓之心而出于渊明之口者也敬以名其肄业之堂愿徼福于先生乞一言以记其说且作三大字以扁其上予为扁之未暇记也今日皮仲文归自宣溪首跽而请曰价卿委懐之记先生忘之否肯为作之否予笑曰东坡先生不云乎诗债隔年而后还予逋价卿之债今十年矣其可不作乎哉其可忘乎哉其可使催租人徒手复命乎哉
　　赵氏三桂堂记
　　国朝皇族之英自拔于绮金貂之林而争衡于孝秀文儒之囿者岂少也而六世业儒三世中文科者亦往往如麟之角兼此而趾美者其惟少师惠国良公之一门乎试冠延和颂献圣武仁宗皇帝是以有务学秀出之诏宗学方新经术首选英宗皇帝是以有文义异等之擢学洞诗礼传释孝经神宗皇帝是以有究厥微言之褒至南阳侯传惠国之业以训其子正议公毎曰五十二子可教惟汝汝可不懋正议公感父之训念祖之业耕猎种续溢为伟辞儒先推表厥闻允焯遂中绍兴戊午之科正议公又传南阳之业以训其子徽州公且曰吾以武阶易为文臣汝今未官可不我续徽州于是鑚砺覃思纉我先烈遂中绍兴戊辰之科徽州公又传正议之业以训其子亮夫亮夫以训其时侃时俊二子皆以文词荐名而时侃遂中庆元丙辰之科是嵗六月时俊来为吉州戸曹掾擕徽州公书遗余曰彦恂愚不肖不能大先公之门惟是世业一巻之书六叶授受不敢污莱尝励诸孙曰汝党世科当为议作三桂之堂今不践言罔克用劝先公之故人惟子者盍为我记其说用光前人以啓我子孙子独能辞予报之曰自晋人以桂林一枝自况相传至唐乃以策第礼闱谓之擢桂歌于杜氏之诗今君家擢桂三世可不谓衣冠之盛事矣哉抑君其懋诸子诸孙以君家一巻之书且一巻之书未易读也顾所用何如耳收科发身一巻之书也惟忠惟孝以维城王室盘永国祚俾宋万嗣复无极则君家乆大闳逺亦与宋罔极亦一巻之书也顾所用何如耳惠国讳某南阳讳某正议公讳公称字显【阙】正议公累治剧郡绍兴间平治天下晩守京口独当辛巳北敌之锋其功不细未报而没至今屈之云
　　贑县学记
