<!-- { "loadSidebar": true } -->
　　吴门顾某，富甲一乡，发逆踞城时，挈眷避居沪上，与某校书善。校书有母，倚女存活。畜得缠头千馀金，思得一佳婿，为终身计。苏垣既复，校书知顾丰于产，愿为房老，并将私蓄付顾，顾要其偕返苏省。嗣以妻特奇妒，许回苏后，专人来接，校书以顾有割臂盟，深信之。越一年，雁杳鱼沈。母劝其另择佳耦，校书曰：“儿之忍耻而为此者，徒为北堂甘旨耳，非真博夜合欢也。今既许身于人，又从而悔之，人其谓我何？”遂偕母回苏觅顾，叩其门不纳，乃阴伺之，遇顾于道，前问起居，转遭白眼。校书始大悔恨，跃赴清流，母见之，亦相从地下。顾犹碍于其室，不为棺殓。逾年顾妻卒，病时多谵语，顾子获隽入学时，见有二女隐随其后。然则一缕香魂，尚未泯灭，吁其危己！ 
　　金某，鄞人。年尚雏，初历章台者也。眷妓德仙。德仙，籍维扬，意殊落落，异吴中人缠绵旖旎，盖习与性成焉。两月馀，买笑钱约三百圆。花丛始历，不知窟可销金，以为锦掷缠头，虽坠鞭公子，走马王孙，莫能望其肩背。而德仙落寞特甚，盖以金面麻而黑，貌实不飏。德仙谓：“人生贵及时行乐，虽金多如季子，亦难甘此面目，与同衾枕耳。金银我所固有，嗅之不馨，握之辄冰，何肯以此易彼哉？”一夕漏三下，金归途遥远，且鱼钥重关，拟将寄宿，两有成言。逾时客至，德仙悔前约。金以为见金，夫不有躬也，谓德仙曰：“卿能图今夕之欢，以遣良宵风月，中秋节届，当薄具二十金，聊助花粉费。”事终不就，期诸异日。诘旦洞房春满，乘兴而来，仍复败兴而返，早已愤火中烧。阅三日，瞰亡而往，则德仙正与某客并肩交股，客固美少年，翩翩浊世佳公子也。金相形见细，因悟德仙奚落之由，搅镜怀惭，急袖金往偿花债曰：“今已矣，繁华梦醒矣！”除夜度资外，备犒使洋四元，例房中仆妇，与堂外纪纲，瓜分各半。德仙统给臧获，另嬲金畀洋四元，金未应，德仙曰：“而娘节费金，尚需与汝索逋耳。”金曰：“汝鸳梦同人，而蝇头逐我！当夜与修容卫玠，兴狂欲绝，此款己同落花流水，一笔勾销矣。”妓无言，遽披其颊。沪俗素深恶此，谓非吉征，金邀多人与议，德仙匿不与面，鸨请肆筵谢乃了结云。个中闭门羹之况味，乃如此哉。 
　　林爱官，白门人，本良家女，幼失怙恃，为其恶戚陷入青楼。年二十徐，风格温重，寡言语，不喜妆饰。与长安雍生遇，一见如故，遂私订嫁娶。雍故莲花幕下之翩翩书记也，然力绵薄，势不能为之脱籍。荏苒数年，雍不能去林，林亦不能离雍。雍之同事陈生者，素挥霍，悦林之貌，求通燕好，不可。强以鸨母之命，林不能却。比入帷，林扃户出刃，向陈长跪而请曰：“妾本薄命，生死不足重轻，所以苟延有待者，以虽隶烟花，尚复贞一。君家拥花围柳，何处不逢佳丽？若必欲挟制以言欢，则欲污吾身，请污吾刃！”言讫，刃置于妆台。陈哑然曰：“予固知尔之钟情于雍，然其力之不济奈何？”曰：“不济则以死继之！不然，怀此刃何为者？”陈乃慨然曰：“尔识雍，予岂不识雍哉？”于是启户遽出，连夜挟雍至林所，出所带金条脱两枚付鸨母，而谓之曰：“林不尔向矣。舍女而取金，尔之见机也如其不从，易观此刃!”鸨母无奈，遂书柬归雍。同人艳其事，书联而赠之日:“果然匪我思存，一段姻缘完白刃;真个为人作嫁，千金声价赎青楼。”是真勾栏之佳话也。世竟有此人，吾愿铸金事之矣。 
　　梁溪某生，与凤丽仙词史昵。丁丑四月，词史于归某氏，以书别生，生旋有答书，姬读之，啜泣竟夕。其书词句哀怨，缱绻多情。姬固为此中翘楚，所居为留莺阁，雾幔云窗，备极绮丽，门前车马，络绎不绝。先嫁一日，友人私往访姬，于镜奁旁得是书，因传于外。其词云： 
　　某顿首奉书于丽仙贤卿妆次： 
　　窃某半生潦倒，一介寒酸。学平子之工愁，慕司勋之选梦。作闺中牛马，敢云天性风流；艳世上鸾凤，未免逸情云上。前者寻春北郭，访艳南都。攀堤柳以销愁，采灵芝而药病。云情雨意，未免先含；钗影珠光，祗求独喻。方谓负冬郎之癖，月必羞圆；乏子建之才，花难索笑。而乃众香国里，忽遇真真；群玉山头，得盟燕燕。余怀缱绻，卿意缠绵。锦未掷夫缠头，丝早征夫系足。芙蓉叶底，花许同心；豆蔻梢头，鸟看比翼。所恨好事多磨，爱河易竭。荷仙娥之宠，曾获追随；回游子之车，偏伤离别。从此云天渺渺，月海茫茫。小影如花，梦栏杆兮午夜；柔情似水，怅环佩之丁冬。青鸟不来，红鸾竟杳。谁能遣此，持湘管以怀卿；无可奈何，忽琼函之示我。跪披竹素，一切周知，细绎兰言，百端交集。何来李子，搅香国之姻缘；幸有杨枝，解玉台之寂寞。卿则悬宣夫人之绛帐，愿荷栽培；我则乏卫洗马之清姿，过蒙推许。徒增惆怅，弥感殷勤。爰承香谕之谆详，勉录理词而进献。先容无物，曾将末技酬知；后会有期，祗乞芳心许可。此日临窗写翰，和阳春白雪之吟；他时对镜开奁，留明月清风之感。予情如此，卿意云何？所言求凰有主，射雀开屏。固知舞席繁华，不是留莺之地；即使欢场热闹，本非栖凤之乡。苟非及早回头，难免将来失足。然恐当年魏女，误嫁秋胡；旧日王孙，未逢司马。怜小青之薄命，蕙质沈埋；伤婕妤之工愁，花容狼藉。身居局外，心系局中。好景易蹉跎，莫致题纨织锦；名花宜供养，岂宜堕溷飘茵！若能金屋深藏，绛纱永护，此则欣美人之有托，对月心祈；怜公子之无缘，闻风愿慰者矣。书中怜我痴愚，蒙卿慰藉。谓寸衷之不改，当佳偶之可寻。抑知某夙秉痴情，解怜者少；徒含密意，知意者难。已失东隅，难期后效。从今恋楼头弱柳，永含脉脉之愁；鄙路侧闲花，不作非非之想。怒击三生之石，恨缘会兮终虚；浓熏百和之香，叹恩情之中阻。欢悰乍间，香誓旋渝。徒教怅望银河，灵难倩鹊；分离玉镜，梦不乘鸾。抛红豆以无聊，怅紫烟其欲灭。犹幸有琴仙词史，性情相似，旦夕可亲。无殊解语之花，愁悰可诉；倘比忘忧之草，恨绪同倾。然虽对可儿，难忘淑质。眉蜂乍破，梦毂旋萦。嗟人去之难留，望月明而空怅。将此日放金陵之棹，水远山遥；倘他年寻赤水之珠，红颦翠恨。事已如此，计无复之。惟祈玉体自珍，芳姿无恙。枝荣连理，永赓白首之吟；花号宜男，早荫朱衣之贵。毋违夫子，勿念鄙人。某今蜡泪已干，无奈勉呈草札；卿若蚕丝未尽，何妨再寄梅枝。 
　　此书传诵一时，青楼中藉为嘉话。 
　　桂珠校书，沪北才媛，所著小词传诵人口，勾栏中女青莲也。一日春酣，花醉词人访桂珠校书于秋月春风馆，甫入门，见其磨墨伸纸，振笔疾书，略不点纂，盖方作函与所欢也。取而阅之，虽未能剪裁工整，雕琢精妍，然其命意所在，觉一缕情丝，沁人肺腑。堂堂七尺躯，不能识一丁字者，犹且指不胜屈，教坊中得之，已觉罕有为匹矣。此不独为风流佳话，添一点染，且以见申浦一隅，无奇不有，安得使秦淮花榜，独擅盛名于当日哉？其书云： 
　　睽才数日，恒比三秋，每忆芝仪，殊殷芹愫。比惟禔躬安燕，玉体吉羊！辱荷知音，定符私颂。窃思形骸虽隔，肺腑应通。寤寐怀思，只觉宵长梦短；日时肠转，频添旧恨新愁。怅一水之潆洄，暮云春树；幸千潭之同映，秋水蒹葭。回思烛剪西窗，樽盈北海，开奁梳洗，深浅烦君，下榻绸缪，温柔许我。觉此际之情投，非寻常可言喻。何意床冰鲜食，忽抱薪忧；遂使水远山遥，竟回梓里。伤心话别，犹蒙青眼于东君；无计款留，空望绿波于南浦。言念及此，歉仄奚如！所幸鸿毛遇顺，归舟定获平安；遥稔凤侣言欢，鼓瑟谅偿饥渴。在君子文园偶染，明知勿药早占；在薄命尺素未通，终觉倾葵莫诉。迟迟长夜，几度扪心；霭霭停云，频经搔首。秋月春风之馆，门设常关；桂香珠影之中，径缘不扫。倘使霍然全愈，务乘雀舫以来游；如其夙恙未痊，恳擘蛮笺而赐惠。轻寒薄暖，适体为佳；语短情长，加餐努力。总之离愁满腹，直教翰墨难宣；尚祈洞鉴寸心，诸仗海涵无既。 
　　巢荇阁主《记彭城姬轶事》一则，盖冀作清夜钟声，使磨白璧之瑕，而出青莲于淤泥也。彭城姬，少为贱妓，等诸桃奴菊婢之流耳。流转沪滨，倚门卖笑，态既妖冶，性复流荡，无赖子咸乐就之。年馀，积赀数百金，遂弃而之他。僦屋兆富里，前之无赖辈，各相率谢去，与之游者，半多文士。然姬殊郁郁不乐，谓容成秘术，无所复施，人生行乐之谓何？因观剧金桂，悦一梨园子弟霞水生，多方勾致，真个魂销。半月馀，而霞水生力不能支，因说姬曰：“我辈旗鼓相当，久已厌为壁上观矣，不若别树赤帜。”遂举同班之乌孙公子以应，于是长枕大被，作团圞会焉。又恐事露，密令小鬟阿大，另营金屋，阳为婢之所欢，其实阴为己谋。每于灯烬酒阑，曲终人散之后，辄约两人登场演剧。古有摩登伽，斯近之焉。是亦名花之玷也。 
　　优人李吟香，一字峡山，武林人，而本籍则姑苏也。为金玉班中名旦，色艺双绝，所演昆戏，如《乔醋》、《佳期》、《思凡》，徽戏如《胭脂》、《拾钏》，花鼓来唱等剧，最为擅场。当氍毹甫上，千娇侧聚，百媚横生，即京旦亦所不及。卸妆后，则举止大方，绝无优伶习气。兼以一无嗜好，事母极孝。与弟兰亭，出赀新建屋宇，同室而居，颇称友爱。性高傲，守身如玉，不善逢迎，不计钱财，富贵不足动其心。遇诚笃之士，喜为结纳，与《品花宝鉴》中之袁宝珠、苏蕙芳，可相匹俪。优伶而知孝友者，亦罕见也。不可湮没，故特志之。 
　　灵芬馆主诗云：“漫拟留宾投辖饮，岂知慢客闭门羹。”狭邪之游，以欢娱始者，必以怨恨终，金尽裘敝，遂为此辈所白眼耳。况复其弊犹不止于是也。有纪恨词人，前后《纪恨词》三十六首，缕陈事迹，自讳姓名，味其词意，大抵贮来金屋，而忽隔蓬山，且也缘订三生，居依十载，蚌怀珠而结孕，鸳刻牒以成盟，乃犹复一朝相弃如此，然则此中人固可恃耶？其前所述云： 
　　以楚馆之名姝，作潘郎之簉室，亦既如胶如漆，从无浪蝶闲寻，有日有年，早绝狂蜂过问。乃者豺狼数辈，虺蜴为心，偶见绿珠，竟欲居之为奇货，妄思红线，公然挟出以私藏。犹复诬人暖昧，诳女轻狂，黑白混淆，究竟难逃乎棘木，是非倒置，终当定谳于琴堂。惜乎小女子，蕉叶有心，杨枝无力耳。兹者仆为妾累，妾为仆羞，两地情怀，唱断郎当之曲，三生缘分，空吟懊恼之歌，未免有情，谁能遣此！ 
