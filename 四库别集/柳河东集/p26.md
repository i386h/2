<!-- { "loadSidebar": true } -->
　　故殿中侍御史栁公墓表【即公之叔父尝铭先侍御者贞元十二年公为集贤正字时作集注云为防人作岂以其备书本道节度张公乃遣殿中监李辅忠致赗侍御史韦重规等救助汝南周公巢等琢石书德以见其一时窆礼之盛耶】
　　唐贞元十二年二月庚寅我殿中侍御史河东栁公于万年县之少陵原公讳某字某邑居于虞乡曽王父某官王父某官皇考某官奕世余庆丛而未稔济德流祉其后宜大秀而不实为善者惑呜呼哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信譲当职强毅游刃立断自少耽学颇工为文既穷日力又继以夜乡里推择敦廹上道乃与计偕来游京师观艺灵台贡文有司射防合程遂冠首科休有令问羣士羡慕居数年授河南府文学教励生徒撰择贡士【撰息转切周礼大司马羣吏撰车徒注撰谓择之也】儒党相贺庶人观礼秩满渭北节度使延为参佐总齐军政甚获能称加太常寺协律郎既防主帅罢归私室方将脱遗纷埃退与道俱冲漠保神优柔儒四方闻风交驰鹄书载笔乗轺【音姚使者所乗又曰小车】乃作防谋出入朔方陪佐戎车迁大理评事又加章绶朱裳银印宗党有耀权略密勿潜机埋照完彼亭堡时其讲教实从我谋隣国是效改度支判官转大理司直出纳府库颁给军食下无雠敛【力騐切雠一作储】黔首休息月校嵗防【古外切】莫不如画库丰财羡【延面切余也库一作军】制成计得又迁殿中侍御史度支营田副使分阃之寄参制其半【阃苦本切】柔以仁抚刚以义断戎臣坐啸公堂无事朝端延首方待以位既而禄不及伐冰【礼记伐冰之家不畜牛羊谓卿大夫以上以其防祭得赐冰故言伐冰也】政不获专达【周礼天官其属六十掌邦治大事则从其长小事则专达】以其年正月九日遇疾终于私馆享年五十呜呼哀哉奔骥骋力中涂踠足【上于阮切曲脚也】高鸿轻举在云坠翼凡我所知哀恸无极本道节度尚书郎宁王张公震悼涕慕不任于懐临遣牙将试殿中监李辅忠赗赙甚厚【上抚鳯切下符遇切赠死曰赗赙助也】行军司马侍御史韦重规等匍匐救助事用无阙丹旐素车归于上京撰期定宅【撰息转切】莫有素【上音愆】故友诸生宗人外姻号恸防哀礼咸申克窆堂【窆音砭悲騐切下棺】掩坎广轮【上古旷切礼记既而封广轮掩坎其高可隐也】顾眄无依徘徊増哀愿勒休声延垂后贤于是汝南周公巢等相与琢石书德用图不朽文曰
　　抱元淳禀粹和既强毅又柔嘉登仪曹耀文章司学徒儒风扬自渭北来朔方戎政闲黔首康冠惠文垂朱裳才不施天茫茫刋乐石篆遗德【一作芳】延休烈垂宪则于万年长无极
　　故叔父殿中侍御史府君墓版文【公既表殿中君墓版又加详焉殿中君讳不可考见先侍御墓表注】
　　柳氏之先自黄帝厯周鲁其著者无骇以字为展氏禽氏以食采为栁姓厥后昌大世家河东呜呼公讳某字某曽王父朝请大夫徐州长史讳某遗贞白之操表仪宗门王父朝请大夫沧州清池令讳某垂博裕之道啓佑后皇考湖州德清令讳某孝悌之德振扬家声惟公端庄无謟徽柔有裕峻而能容介而能羣其在闺门也动合大和皆由顺正恺悌雍睦莫有间言故宗党歌之其在公门也释回措枉造次秉直事不失当举无秕政【上音匕】故官府诵之用冲退径尽之志以正友道信称于外焉用柔和博爱之道以视遇孤弱仁着于内焉此公修巳之大经也自进士登高第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署防谋受大理评事赐绯鱼袋改度支判官转大理司直迁殿中侍御史加度支营田副使此公从政之大略也既佐戎事实司中府匪颁有制防计明白呜呼分阃委政繄公而成务朝右虚位待公而周事宗门期公而光大姻党仰公而振耀贞元十二年嵗在丙子正月九日壬寅遇暴疾终于私馆享年五十痛矣夫人呉郡陆氏洎仲弟综季弟续冡侄某等抱孤即位牵率备礼只奉裳帷归于京师以某年二月二十八日庚寅安厝【音措】于万年县之少陵原礼也公有男一人始六年矣在髫知孝【髫音迢小儿垂髻也】呱呱涕洟【呱音孤】凡我宗戚抚视増恸呜呼哀哉初公元兄以纯深之行端直之德名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬于孝养致毁于居忧表正宗姓观示他族故宗人咸曰孝如方舆公【此下四事皆举抑氏之先文行之著者方舆公讳僧习当后魏时为扬州大中正尚书右丞方舆公】修词以藻德振文而导志以为理化之始莫尊乎尧作尧祠颂以为述德之作不防于祖作始祖碑以为纪广大之志叙正直之节不嫌于亲作元兄侍御史府君墓志其余讽咏比兴【上音鼻下许应切】皆合于古故宗人咸曰文如呉兴守【南史栁恽字文畅好学善尺牍少工篇什有亭臯木叶下垅首秋云飞之句仕宋为呉兴太守】当官贞固确乎不防持议端方直而不苛故宗人咸曰正如卫太史【旧本云太史讳荘按礼记檀弓下卫有太史曰栁庄寝疾公曰若疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请徃不释服而徃遂以檖之】率性亷介懐正抱洁嗣家风之清白绍遗训于儒素故宗人咸曰清如鲁士师【桞氏出自姬姓鲁孝公子夷伯展孙无骇生禽字季为鲁士师谥曰惠食采于桞下遂姓桞氏是为栁下惠】兼备四德具体而微公之谓矣小子常以无兄弟移其睦于朋友少孤移其孝于叔父天将穷我而夺其志故防极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉
　　故农令桞府君坟前石表辞【令君及其夫人卒于大厯建中间于贞元十九年公时为监察御史唯辞不载令君之名求之年表亦无可考焉】
　　少陵原桞氏之大墓唐贞元十九年某月日孤某奉其先府君洎夫人之防袝于其位由新墓而南若干歩曰高祖王父兰州府君讳某字某之墓又东若干歩曰曽祖王父邠州府君讳某之墓西若干歩曰祖王父司议郎府君讳某之墓咸异兆而相望昭穆之有位序壤树之有丰杀【所介切】皆如律令府君讳某字某由父任为太庙斋郎更许昌阳武伊阙华原尉王屋丞汝阴令为农二年推其诚心裕于其人辟土生糓若有天相之道衣食给足故人不札夭教厉明具故俗不争夺遂以洽于太和事理克彰刺史卢杞加礼褒旌考绩絶尤推君之政风于下邑命为吏部尚书郎庾河南受命黜陟状君理绩殊异宜升天朝帝有叹焉方图优升命用不长年五十五建中二年某月日卒于官以其素防家之蓄不足以充凶事遂殡于是邑仍防危难至于今乃克返孤某尝为黔州録事防军今无禄仕而志不敢缓初君娶司农少卿京兆韦山之孙泾阳主簿回知之女德容温良大厯二年某月日卒于越而假焉孤某徒行自越举夫人之防至于虢举农君之防咸至于墓窆焉既窆立石表于坟前示后之人以无防孝敬呜呼世有难仕于外而其族者希矣孝子之心有待驷马五鼎而卒不至者焉若今之杀衣黜食【杀所介切】寒妻子饥仆御终身由之而志益不懈为旅人徒跣【音鲜】万里以厄困终事孝之难者欤五十而慕者舜也禄千钟而悲者曽子也圣且贤难之若是今之人有由其道者得不立于世乎
　　志从父弟宗直殡【公自永贞元年九月自礼部员外郎谪邵州刺史十一月又移永州司马至元和十年正月召至京继出为桞州刺史宗直与公俱故死于桞韩昌黎集中有雷塘祭雨文观此志则知非昌黎之作明矣】
　　从父弟宗直生刚健好气自字曰正夫闻人善立以为已师闻恶若已雠见佞色謟笑者不忍与坐语善操觚牍【上音孤下音读】得师法甚备融液屈折竒峭愽丽知之者以为工作文辞淡泊尚古谨声律切事类譔汉书文章为四十巻歌謡言议纎悉备具连累贯统好文者以为工读书不废蚤夜以专故得上气病胪胀【上音闾皮也一曰传也下知亮切腹大也广韵腹前曰胪】奔逆毎作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为桞州刺史七月南来从予道加疟寒数日良已又从谒雨雷塘神所还戯灵泉上洋洋而【一作也】归卧至旦呼之无闻就视形神离矣呜呼天实析余之形残余之生使是子也能【一作既】无成是月二十四日出殡城西北若干尺死七日矣俟吾归与之俱志其殡














　　栁河东集巻十二
　　钦定四库全书
　　栁河东集巻十三
　　唐　栁宗元　撰
　　志十三首
　　先太夫人河东县太君归袝志【公元和五年尚谴永州司马故夫人卒于永州明年安袝于先侍御史府君之墓先侍御墓表具载夫人之卒则志表当是同时而作】
