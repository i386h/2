<!-- { "loadSidebar": true } -->
　　晋兵送蒯聩至城下，卫公大惊，谓群臣曰：“晋兵送吾父返国，吾必逊而出迎，敢拒而不纳乎？”大夫高柴曰：“父子之道，人伦所重，明公须出城远迎，奉位与父，焉可拒而不纳？”出公曰：“子羔之言是也！”遂令整驾出接。忽阶下一人，谏曰：“不可！”众视之，乃大夫孔圉之子孔悝也！出公问曰：“孔悝之见何为不可？”悝曰：“蒯聩得罪于父，故先君弃此大位，不传与子而传于孙，今明公欲以大位迎聩，是废先君之命而得罪社稷也！且晋人机变贪暴，若引赵鞅入国，必然社稷倾危。”出公曰：“卿言虽亦近理，然吾父已在城外矣！”
　　悝曰：“但公四门坚闭，日久彼必自退。”出公曰：“争奈国人笑孤不孝！”悝曰：“但称先君之命，何为不孝？”出公遂依悝谏，令四门坚守，不许轻放。
　　孔悝之母，蒯聩之妹也！灵公之女嫁与孔文子，生孔悝。
　　闻孔悝谏出公勿纳其父，乃责悝曰：“蒯聩父也，辄子也，汝为人臣，合正天伦，焉可教人拒父？”悝曰：“吾食君之禄，但知为国，焉知其他？”孔姬令仆人恽良夫从城隙私出迎见蒯聩。良夫前召公子入城商议。蒯聩曰：“承吾妹为谋，无德可报，但四门不通，焉能入城？”良夫曰：“公子倘得归国，赐良夫数钟之禄，则有一计。”聩曰：“能谋我入城，得位即赐尔服冕乘轩，大夫之职。又赐免死铁券，令尔子孙世享富贵。”
　　良夫大悦，即献计曰：“目今孔悝守拒甚坚，但可密图，不可扬人，公子可蒙衣而卧于车中，选晋之壮兵二人，扮为引车之仆，我向前入城，倘守城者问，但诈言迎亲眷而入，如此则事可图！”
　　蒯聩大喜，遂选壮士石乞、孟厌二人从之，即时装扮上车。
　　赵鞅嘱曰：“公子珍重，勿露根芽，公子入城即便开门，与鞅接应，事无不克！”蒯聩与良夫入城，两门守吏罗御拒之。良夫曰：“汝不识吾孔大夫之家人也？”御曰：“后车何人？”
　　良夫曰：“大夫之亲眷也！”御曰：“主上防寇甚严！”良夫叱曰：“守城防寇乃吾大夫奏准之事！岂有自谋而自陷者耶？”
　　罗御笑曰：“子言是也！”遂开城放车而入。良夫恐孔悝听知，至黄昏与聩密入见孔姬，二人吞声而哭，各叙往情。聩曰：“承妹所谋，必须代成大事，不敢负德！”孔姬曰：“汝且藏于吾室，待其退朝而归，汝必以威挟之，方成大事！”遂令壮士石乞、孟厌执利器以待。
　　少顷，孔悝朝回，孔姬问曰：“父母之族孰为至亲？”悝曰：“父则伯叔，母则舅氏。”孔姬曰：“汝既识为母之至亲，何故不纳蒯聩？”孔悝复辞前日之事。孔姬曰：“今日不容不为舅氏也！”即令蒯出，孔悝一见，慌忙下拜。石乞、孟厌仗剑立于左右。聩曰：“孔悝今日尚执迷乎？”悝曰：“愿从舅氏之命！舅氏疑悝，请定盟誓！”孔姬因孔悝尽心为辄，不可与盟，但囚于蟠台，待事已定，然后放之。聩即拘囚孔悝于蟠台，令石乞、孟厌、良夫率甲士。
　　次早，鼓噪声言：“蒯聩入朝。”满朝文武无措，辄慌忙从东城门而走，群臣自相奔践。子路时为孔悝之臣，闻孔悝被囚，即操戈杀人，高柴走出，遇子路曰：“门已闭矣！尔尚何往？”子路曰：“食其禄而避其难非仲由之所为！”遂杀奔蒯聩之后，石乞、孟厌上马来敌。子路奋力以战二将，石乞力乏败走，子路追之，石乞躲过，挺枪一刺，则打断子路之缨，孟厌又刺一枪，子路将死，乃曰：“君子死不免衣冠。”乃弃戈于地，结婴而死。史臣有诗曰：孝行著闻出孔庭，涵濡洙泗圣恩深，休夸食禄无忘难，至死儒冠不绝缨。
　　石乞斩子路之首，悬于朝外，令群臣有不从者，依律治罪。
　　群臣奉蒯聩即位，是为昭公。当时，南子已死，出公外奔，聩亦不究前故，但令放孔悝复职，封恽良夫为下大夫，赐以铁券三道，厚报孔姬，重待赵鞅，以良民五百家谢之。
　　却说高柴逃难出城东，门卒拒之，高柴决意欲出。守卒曰：“大夫必欲急出，有一条僻路，可通城外，汝从此而出！”
　　高柴辞曰：“吾闻君子行不由径，吾必不往。”守卒曰：“此有空隙之窦，暂且容身。”柴又辞曰：“吾闻君子正而不窦，吾必不隐。”正踌躇间，守卒开门，高柴遂出。守卒曰：“大夫认得吾否？吾乃昔犯罪之徒，告理于大夫座下，大夫曾刖吾左足之人也！”高柴惨然曰：“吾既刖尔之足，正是报仇之日，胡叫我从径而走，从窦而隐。”守卒曰：“大夫刖吾之足者，执公法也！焉敢咎而报怨乎？大夫速行矣！”高柴嗟叹，直奔东鲁，来见孔子。
　　当时，孔子告老不仕，著书于家。时有叔孙氏之仆名商鉏者，采樵于城西，见一大兽，身似麇，尾似牛也，商鉏以为怪物，伤折其足，弃于西郊，百姓观者如市。孔子闻之亦往观之，既曰：“此麟也！胡为乎来哉？”悲泣不胜，于贡从旁请曰：“夫子何伤麟也？”孔子曰：“麟乃王者之瑞兽也！必须明王在位，教化风行，然后麒麟始出，今值周室既衰，明王不作，天下诸侯篡弑暴乱，而麟反出，为人折足伤身，何出不逢时，而致自毙，此吾所以泣之也！”遂令弟子掩而埋之。后世史臣有诗云：唐虞世远凤麟疏，何事行行又出都，总是《春秋》褒贬笔，特因拭面泣麟扶。
　　孔子归家，感获麟之事，叹当时之乱，遂取鲁国史记，自隐公元年为始，作《春秋》一卷，定褒贬以戒后世臣子。
　　忽一日，有人自卫而归者，报卫君蒯聩作乱，孔子谓众弟子曰：“卫国有乱，柴也必逃而归来，由也伤其死矣！”弟子问其故，孔子曰：“高柴知义，必不死非难：仲由昧义，必为孔悝死也！”道犹未了，高柴果然奔归，师弟相见，且悲且喜。
　　孔子一日拽杖游于门外，因感而歌曰：“泰山其颓乎！良木其朽乎！哲人其萎乎！”歌罢，趋入中庭，正席危坐。子贡进曰：“泰山其颓，吾将安仰？良木朽，哲人萎，吾将安往也？夫子殆将病欤！”孔子曰：“赐也！明王不作，孰能宗予，吾将死！”遂病，七日而卒。时年七十三岁。时周敬王四十二年夏四月己丑也。宋高宗御制赞曰：大哉宣圣，斯文在兹，帝王之式，古今之师。
　　志则春秋，道由忠恕，贤于尧舜，日月其誉。
　　维时载雍，戢此武功，肃昭盛仪，海宇章崇。
　　弟子散在列国者，咸哭奔其丧，葬于城北泗上，弟子皆服心丧三年而去。独子贡庐于墓侧，又守三年之墓而后去。
　　却说赵鞅得卫五百户之良民，不奉入晋室，自将此民充入晋阳，使尹铎为晋阳大夫。鞅曰：“子必为我亲爱百姓，坚固城郭，他日吾当以晋阳为赵氏基本也！”尹铎再拜而往。荀寅谓范吉射曰：“我等皆为晋之大臣，而赵鞅得卫民户，犹将充入晋阳，此必有吞并同列之意，今若不图，他日牙爪已成，难为制夺！”吉射然其说。次日谋议吉射，设宴请鞅，埋伏甲兵而杀之。范吉射之族弟皇夷者，素与吉射不和。是夕，闻知此谋，密报赵鞅。鞅大惊曰：“然则若何？”皇夷曰：“先发者制人，后举者为人所制。明公岂不达此？”赵鞅即令良伯鲁与次子无恤，各引精兵，星夜先攻荀、范二家，自率大兵继后。
　　当时，荀寅从吉射在中军同榻共卧，夜半二人昏睡正浓，家人急报赵氏兵至，二人慌忙惊起。时伯鲁之兵喊声大至，杀入中军。荀寅与范吉射从后营奔出，无恤从后寨塞住去路，大喊一声斩荀寅于地下，范吉射抽身奔走，被鲁伯一剑斩为两段。赵鞅即灭荀寅、吉射家口，入见晋出公。出公曰：“范氏、荀氏皆先朝功臣，虽有罪恶，不可灭其家口。”赵鞅作色曰：“范、荀二氏，欺陵公室，又残害生民，灭族尚且难保后患，何况灭其家口！”遂愕然下拜而出。
　　晋出公谓君臣曰：“赵鞅傲慢如此，他日必有吞灭晋室之患！”右军都护赵稷，右司马涉滨随出公退朝，泣告曰：“明公谓赵鞅有吞晋室之心，以臣等观之，韩、魏皆有此意，公欲诛之，必须密约齐、郑之兵，打入绛州，四家可除。若城中用兵攻之，力不能胜，反招其祸！”公曰：“四卿知吾召齐、郑，必先作乱。”赵稷曰：“明公密修借兵之书，臣与涉滨各带一札，密投二国借兵，则四家不日除矣！”出公大悦，遂密修简札。
　　次日，令赵稷、涉滨各带一札，诈言出使。涉滨行至蓝桥，遇赵鞅、韩虎、魏驹会宴而归。鞅问曰：“大夫何往？”涉宾曰：“奉命出使！”赵鞅叱曰：“大夫此行，必有外通之事！”
　　令左右搜之，搜出召齐之书。荀瑶亦拿赵稷前来，赵鞅亲搜涉滨，亦得召郑之书，即令囚赵稷、涉滨。四家甲士，鼓噪杀入皇城。出公闻知，仰天叹曰：“此天覆晋室也！”遂单骑出奔，遇荀瑶于城下。瑶大骂：“昏君，我等有大功于晋，尔反召兵攻我！”剑斩出公于马下。遂打入宫中，满朝文武，各个逃命，众卿遂有灭晋之心。赵鞅曰：“不可！宜立新君，我等伏守臣职，方免邻国举兵。”众然之，遂立昭公之孙名骄即位，是为哀公。哀公见四卿强横，不敢登位。赵鞅曰：“先君无道，无故召邻国以攻我国，故臣等同诛之，非臣敢行篡弑，今内乱既定，主公宜嗣大位，不必推延。”哀公方升正坐，鞅等乃率文武朝贺，群臣或有不肯入朝者，瑶谓鞅曰：“群臣不朝者必然谋陷我等，宜斩赵稷、涉滨号令朝门外言：群臣不朝新君者，必与赵稷同谋，我必诛之！”鞅从其言，斩赵涉二人之首，挂于朝外，号令群臣，群臣恐惧，皆入朝哀公。忽报吴王遣使至言：“请会于黄池！”哀公辞不赴会。鞅曰：“吴王伐齐破楚，将与中国争霸，晋为盟主，若不赴会，必失霸权！臣等愿保主公会吴，万无一失！”哀公方备车驾，同文武赴黄池之会。
　　时诸侯皆至，吴有矜傲之意，赵鞅告哀公曰：“吴王矜伐齐之威，有独霸之意。大王宜先定盟，不可与其夺我中国之权。
　　”哀公曰：“然！”诸侯既登坛序爵而坐，吴王谓众诸侯曰：“寡人先祖乃周室之长，公等皆周室诸侯，今日中国盟主，固当寡人主之。”赵鞅历阶而上，对吴王曰：“吴国周室之长，晋为诸侯之伯，今日主盟还是寡君为之！”吴王不从，晋哀公必欲主盟，二国群争，至日斜不决。忽吴有哨马来报曰：“越王勾践，见主久出，乘虚杀入我国，弥庸引兵出敌，已被生擒，今群臣坚守，拒于笠泽，望王速抽兵保守！”吴王闻知大惊。
　　又恐诸侯乘此皆叛，乃诈詈曰：“勾践岁纳贡税，助兵伐齐，焉有此事？匹夫虚张，罪合当诛！左右枭之！”胥门巢仗剑斩却七卒。晋君臣曰：“吴王神采俱失，必有亡国之兆，与争何益？”乃让吴为盟主，诸侯辞归本寨。
