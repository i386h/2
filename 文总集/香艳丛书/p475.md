<!-- { "loadSidebar": true } -->
　　仆之穷猿长啸，怖鸽难安。萧条家巷，落拓征鞍。骨向谁傲，眉徒自攒。锥无地而可卓，剑有铗而常弹。葛帔相逢，要广刘郎之论；绨袍莫赠，徒怜范叔之寒。亦尝遍觅云箱，频倾竹笥.。裳解芙蓉，裘抛翡翠。豪类阮孚，敝同苏季。爱虽割而难忘，赢已操而多累。取中府而藏外府，负他一领青衫；感去年以待来年，消此数行绿字。愁添酒债，代满瓜期。寒催雁阵，赎少羊皮。叹有室中之妇，号有床上之儿。犹复计同补纲，形似奕棋。任涂抹于东西，拙嫌鬼笑；费周章于昏暮，清畏人知。如此生涯，寒儒故态，不意金闺，亦同感慨。当其失路依人，居贫寄食，生有仙姿，容无靓饰。簪金带玉，曾游绫绮之场；裙布钗荆，别具烟霞之色。身如萍靡，移本无根；心与莲同，劈谁见薏。启箧兮尘尚封，挑灯兮泪徒拭。尔乃晕绿蒸黄，圈红窄素。镂金贯珠，裁云织雾。纤髾并垂，单复咸具。莫不解忘貂寒，藏免蠡蠹。菊耐霜欺，兰遭风妒。鸟篆虫书之迹，字问元亭；皂衫角带之形，入司质库。适逢小姑，谈及心曲，羞带颜红，冷侵髻绿。情切葭莩，利权■⑴蠋。辟寒无恙，还伊合浦之珠；抱璞来归，完尔荆山之玉。自然持券以偿，应藉倾囊而赎。吁嗟乎，鹤销寒骨，莺绕愁肠。末谙压线，莫赋催妆。无处得送穷之笔，何人传疗贫之方。旧恨孰迁乎阿姊，余情堪寄乎小郎。尔时碧玉投来，深感佳人之赠。他日红绫遗去，难禁老妪之狂。 
　　借别人酒杯，浇胸中垒块。读竟，我又当浮一大白。（俞霞轩） 

　　醉眠芍药茵赋 
　　簇簇金线，重重绛绡。花市合烟舞，苔阶带露飘。十二阑干红香圃，错认垂杨廿四桥。彼之相卜广陵，佛供东武。玉带频拖，舍囊如缕。鲙紫登盘，鹅黄曳组。白斗莲塘，红摇柳浦。婪尾春归，平头香聚。本翠缬之争抽，亦绣■⑵之可抚。仙颜醉倒，李学士见而呼名；宝相迷来，刘舍人因而订谱。尔乃绕薇轩，披蕙阁，浥莼羹，调杏酪。莲子新杯，兰花故幕。薤蕈风疏，蓉屏烟薄。酒浓律严，觞累筹错。量何如窄，不胜大白之浮；情有所钟，翻受小红之谑。璆然佩环，颓然笑颜。眼迷秋水，眉晕春山，粉融素颊，丝颤青鬟。钗斜影亸，袖湿痕斑。痴立花下，巧离席间。路缘树迷，尘倩风扫。栏回鸟惊，径僻苔老。石磴苍凉，春色更好。梦随鹤而俱酣，眠何云而不抱。捧出玉盘之样，叶认琉璃；裹来罗帜之香，枕同玛瑙。燕妒莺惭，珠围翠叠。狂或引蜂，慵真化蝶。醒合遗钿，羞如晕靥。非关血染，轻飘杏子之衫；绝似香埋，半露桐皮之箑。黑正甜而愈浓，红竟软而难捻。似此风流，千古独绝。昔有二美，此卿最切。诗曰：鬓乱钗横倚玉床，侍儿扶起理残妆。沉香亭畔承恩日，夜夜春风醉海棠。又曰：小卧檐前梦不成，暗香疏影向人迎。寿阳公主梅花额，修到今生定几生。 
　　余友梁花农，有《金陵十二钗词》。最爱其咏湘云阕，云：“是佳人，是名士。才调如卿，洗尽铅华气。”读此作，乃觉一时瑜亮。（周文泉） 
　　“草藉花眠红松翠”，偏《牡丹亭》是梦境，此乃真境。（蔡笛椽） 

　　怡红院开夜宴赋 
　　金屋人闲，晶帘日暮。落花开筵，啼鸟宿树。令悬诗牌，筹错酒数。漏滴将残，曲终谁顾。阳春召我，同太白之夜；游皇览揆予，适灵均之初度。香浮银瓮，锦簇珠盘。猿真献果，鹤不分餐。梨正开而早酿，桃非窃而如蟠。春觞劝祝，倚榻盘桓。无须白凤青鸾，王母长生之药；元霜绛雪，麻姑不老之丹。则见春草娇婢，朝云小鬟，歌喉珠贯，舞袖弓弯。帐因雾锁，门倩风关。银屏烛冷，翠幕钩闲。深情若揭，俗例都删。碧笼鸦髻，红褪凤环。香淋额角，黛扫眉间。酒泛鹅儿色，曲吟雉子斑。遂乃珠围翠合，云亘星联。签筹一握，骰彩三宜。桃垂溪畔，杏倚日边。送春花了，绕瑞枝连。红瘦绿肥，锦障锁佳人之梦；影疏香暗，孤山留处士之天。却宜春馆笙歌，羡他富贵；最好秋江风露，修到神仙。彼夫器陈握槊，物取藏彄。鹤形箭饰，豹尾壶投。格五致险，象六谁优。呼枭得枭泉，彩非雉犊；打马刻马，图有骍骝。洵闺房之游戏，为饮博之风流。何如抛红豆之玲珑，相思入骨；诵碧云之清丽，不尽飞筹。乃有梨园舞女，名列煎茶，萧吹碧玉，板拍红牙。颦眉偃月，晕脸蒸霞。夜深则海棠欲睡，风高则燕子先斜。玛瑙枕边，梦断合欢之榻；芙蓉帐里，香飘并蒂之花。 
　　柳亸花敬，莺娇燕懒，是一幅醉杨妃图。（陆晴廉） 

　　见土物思乡赋 
　　客有自吴门来者，遗以石鼠之笔，金花之笺。砚则雪浪，墨则松烟。粉有龙消之美，黛有螺子之鲜。傀儡则抟以黄土，胭脂则和以丹铅。感姊妹之多情，频劳投赠；伤耶娘之永诀，莫诉迍邅。当其寄食母家，栖身旅境，乡关路遥，孤馆日永。听翠竹兮声清，望白云兮气冷。虽曰我之自出，脉脉关心；其如穷无所归，茕茕吊影。愁绪乱兮秋漏长，客梦醒兮春院静。犹忆夫鲈乡风透，鹤涧云栖。寒山钟断，乐圃花迷。桥边虹卧，台上鸪啼。夕阳乌苍，芳草白堤。墩飞彩凤，破畜仙鸡。点头石古，响屧廊低。一带玉山，桐树护仲瑛之宅；半弯香水，莲花通西子之溪。似此风光，不堪暌隔。放眼兮山断烟横，举头兮天空月白。有三千云外之程，无十二风前之翮。路迢迢兮界弥宽，魂恍恍兮心倍窄。倘令客中遇旧，情益相亲；即教梦里还家，愁犹莫释。况复故乡珍物，弥深怆怀。荔同贡蜀，橘类逾淮。能不悄然肠断，潸然泪揩。心比莲而尤苦，境非蔗而何佳。愁惟眠而可对，闷无酒而堪排。侬有谁怜，烦侍儿之慰藉；命如斯薄，劳公子之诙谐。仆亦羁人，自伤征鞅。捧他千佛之经，遗你三春之榜。名场则鱼竟曝腮，生涯则蛛聊补网。计拙兮客难归，家贫兮亲谁养。所翼塞鸿江鲤，凭传尺素之书；何当鲈脍莼羹，殊结秋风之想。 
　　一万声长吁短叹，五千遍捣枕搥床，心事俱活活写出。（何掘斋先牛） 

　　中秋夜品笛桂花阴赋 
　　木落秋高，天空夕朗。星浮客槎，露裛仙掌。四壁虫声，万户砧响。寒影月来，孤情云上。梯非石而贯绳，桥如银而掷杖。玉楼遍倚，遂成骚客之名；金粟斜飘，殊结蟾宫之想。维时仙友联盟，芗林竟秀。花开成逑，子落如豆。霄放彩鹏，路分灵鹫。八公依刘，五枝赠窦。四出瓣圆，重台香透。莫不越层岩，登远岫，采琼英，探瑛宿。攀喜天高，培惊山瘦。白好盈簪，碧还唾袖。桂魄团架，萱堂纵欢。篆袅香灺，风摇烛残。杏子衫薄，莲花漏干。关山欲晓，星斗自寒。红牙未按，银甲休弹。恍登黄鹤之楼，江城如旧；宜奏紫云之曲，世界都宽。折柳成腔，落梅应拍。流水飞鸿，穿云裂石。紫玉声偷，绿珠影隔。鱼龙跳喷，霄汉轩辟。蝉冷兔寒，烟空露白。猿啸峰青，鸟啼树碧。三更潮反，携来玳瑁之枝；十斛香飞，惊落嫦娥之魄。献疑东海，奏叶西凉。钿裁江左，竿取衡阳。韵皆合管，音犹绕梁。隔深林兮缥缈，穿曲径兮悠扬。逢被谪之仙人，响连月斧；感同游之道士，调制霓裳。郭超吹而流涕，阮咸闻而断肠。急管凄怆，幽情悲咽。弥深旧怀，莫翻新阕。故园无金谷之游，客子有玉关之别。鹧鸪啼后，霜露俱烯，鸟鹊飞来，风烟顿绝。夜凉兮酒醒，梦断兮愁结。不独李生镜水，湖中之奁影平分，老父君山，江卜之岚光尽裂。 
　　回隔断红尘荏苒，直写出瑶台情艳。（熊芋香先生） 

　　凹晶馆月夜联句赋 
　　横天河汉，近水楼台。一角青嶂，半弓绿苔。风生木末，月满池隈。浪翻纹起，帘卷影来。花浓香聚，石细路回。身皆仙骨，秋是愁媒。梦如云懒，诗不雨催。西园侍宴，触景辛酸。迢迢夜永，落落形单。山不高而色净，树不老而声寒。桐何为而蘸碧，桂何事而流丹。露横水冷，云敛天宽。彩分贝阙，圆捧晶盘。遂乃缓蹴凤鞋，轻携雀扇。罗袖拖红，练裙皱茜。步展弓弓，波开面面。风约萍根，雪堆荻片。觞不鸾飞，喉疑莺啭。囊提骨董，有句同探；鼎返消摩，无丹不炼。玉臂云鬟之饰，香雾迷来；红吟绿赋之声，石栏数遍。绛仙雅调，白蜡新词。泥同落燕，珠必探骊。才逾鲍妹，慧胜班姬。刻怜烛短，催怕钟迟。思抽来而乙乙，语贯去而累累。敌遇勍而斗捷，韵因险而生奇。秋色平分，明月三更之梦；偏师难破，长城五字之诗。维时鹊绕枝头，猿啼□里。笔点花魂，香喷石髓。云气铺青，岚光耸紫。槎贯如期，镜磨无滓。笛声袅袅，远飘秋树之阴；鹤影珊珊，横渡寒塘之水。南楼则逸兴遄飞，北院则狂歌惊起。既而兰若同游，松龛并坐。砚匣闲随，钗鬟斜亸。绿茗一瓯，青莲千朵。顶依檐人之香，灯拨琉璃之火。苦海不乏慈航，迷津岂无法舸。诗梦醒兮草生，禅关冷兮烟锁。直欲剪红刻翠，频敲铜钵之音；何妨扣寂探机，共证蒲团之果。 
　　“睛斜盼，手背抄，绕径寻诗莲步。”小笠翁乐府可谓描摹尽态矣。联青俪黄，洵堪配偶。（徐徲兰） 

　　四美钓鱼赋 
　　红飞岸蓼，绿卷汀苹。水清石露，浪小珠匀。鸳鸯浴浦，翡翠投纶。镜有霜而皆晓，壶无玉而不春。何须莲叶溪边，放来短艇；却好桃花潭上，寄此闲身。闺中仙队，翠绕珠围。勾留石磴，指拭苔矶。雨平水满，秋老鱼肥。远岩鸥宿，芳田鹭飞。草香裛袖，岚气侵衣。照面盈盈，艳此浣纱之女；凌波冉冉，娇同解佩之妃。尔乃斜放芒钩，轻抛琼粒。眼彻波澄，心随流急。云弥镜而鬓寒，浪泼花而腮湿。联蝉啸合，声疑杨柳之藏；独茧丝垂，影许蜻蜒之立。不羡乎海上罾罶，江干蓑笠。绿诸烟横，碧澜风荡。香沫徐喷，锦鳞直上。■⑶鶂惊飞，蒹葭激响。饱咂萍根，潜通藕荡。穴向丙探，头如丁仰。织簖编篱，掣三牵两。腰折神疲，睛回目晃。喃喃呐呐，流花下之娇音；策策堂堂，结濠间之遐想。怡红公子，缘溪前行，身藏路僻，步展衣轻。携来片石，冲破澄泓。空山鹤啸，老树猿惊。相与临曲涧，坐疏林，投翠竹，锻黄金。直本如绳，借得美人之线；沉原有羽，敲残稚子之针。宜收万匠之篊，鸬鹚港浅；漫引百囊之网，芦荻洲深。用以参珞琭之书，究波罗之术，探景纯之囊，入君平之室。李虚中空演支干，桑道茂徒推月日。瓦虽击而无灵，棋果排而莫悉。不必蓍耆龟久，细课虚元；便教饵重缗隆，预征安吉。 
　　皮袭美云，吟陆鲁望诗，江风海雨摵摵生齿牙间。此则如披王齐翰垂纶图，潭月溪烟，令人临渊起羡。（俞霞轩） 

　　潇湘馆听琴赋 
