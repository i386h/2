<!-- { "loadSidebar": true } -->
　　敕朕日听外朝退修内治妇官具设尤严陛给之分恩命所加必视功容之懿具位某氏雅称柔履选自良家事宫壸以服劳阅歳时而滋乆啓封名郡进位小君仍颁禄秩之优庸示禁庭之宠其祗涣渥益懋芳猷训武郎临安府湖州巡辖递铺梁青违滞金字牌降一官
　　敕具官某置邮所以传命令达章奏矧制阃动系边事可少稽乎尔怠于职行不以时夺尔一阶以惩不恪
　　国子録陈邕武学博士
　　敕具官某尔掌敎国子蔚然有称尝对便朝论事尤切长于右学益观通才武尚止戈兵实贵谋其以斯意训迪学士庶几得有用之才以备将帅之选焉
　　王介国子録
　　敕具官某士登甲科立致膴仕亦惟行谊有以称则得之斯无异辞尔当龙飞之初居俊秀前列辅邦入幕以儒雅饰吏是能称此科级者擢居胄监典我教事又能称此使学者宗之则尔之进未艾也
　　枢密院编修官许介宗正丞
　　敕具官某司宗有丞在颂台宪府之间非列寺比故其选甚髙尔蚤擢乙科尝试剧县慈皇闻其善政就加增秩之宠再入修门其才益着比以编摩之职摄郎省参宰掾矣兹登清途务修宝牒益谨厥职以究尔长
　　王溉户部郎官
　　敕具官某版曹掌国之大计而左民尤为繁剧州邑之讼有不得其平者率造焉思得疏通详练之士乆矣尔源流家传缘饰吏事往使于蜀精敏有余操赢赀以苏疲瘵尝加诏奬召对便朝审其可用往振兹职益观汝能
　　防路运判冯震武戸部郎官四川总领
　　敕具官某朕惟武王不忘逺之意西南万里选才尤详矧总饷之寄动关军国见大夫临遣而行或不及事尔蜀国之产尝列于朝观风防门能宣徳意加以民曹之职就董五十余州之赋以给营垒之师民力困矣军须方繁足食足兵伫观儒效
　　太常寺主簿张贵谟司农寺丞
　　敕具官某尔学术该通论议根据一时清流也顷试剧邑乃有能声盖尝见于用矣勾稽颂台进丞农扈虽曰曾预礼乐制作之事要须详试簿书期防之间尔惟通才其体此意
　　太社令陈岘太学博士
　　敕具官某尔以绍兴法从之孙自奋宏博之科宜仕于朝乆矣徊翔幕府列属容台贤士之关师儒虚位畴咨多士佥曰汝宜温故知新尔其自勉
　　判建康府葛邲改判隆兴府
　　敕由端揆以殿邦允借保厘之略为上流而易镇更资抚御之才爰授左符载扬明綍具官某谋猷宏达徳度恢洪三世名儒益致家声之显两朝异眷遂専国秉之隆矧惟旧学之臣乆处洪枢之任密参庙算既兼文武之资祈解政机遂付军民之寄加延恩而寓职视上宰以疏荣顾陈义以甚坚为相攸而改命惟襟江带湖之地可以优贤皆耕田凿井之民正宜坐啸其为十运之帅式遄千骑之行噫尝本五兵弥觉偃藩之重周知万务岂云敛惠之难尚讫外庸益绥休宠
　　新除吏部尚书郑侨龙图阁学士依旧知建康府
　　敕召还选部行领从臣之班居守陪京复分方面之任选用之遴中外则均具官某望重两朝才髙众俊以三代之文掌我帝制以六经之学格于君心顷由天官出镇闽部旋畀保厘之寄实资镇抚之功尚书喉舌之官固应图旧河东股肱之郡故特召君矧荒政之方修亦逊章之沓至俯徇借留之志益髙难进之风龙阁陞华用为尔宠麟符增重克成厥终益着外庸以绥涣渥
　　知临安府钱塘县赵盛太社令
　　敕具官某惟尔先正光辅髙皇配飨庙廷燕及后裔凡尔昆弟序进于朝社稷之司不以轻授靖共尔位毋忝尔先
　　新知潼川府杨虞仲真秘阁知防州
　　敕具官某防子之国号称防门盖蜀州之喉衿也谋帅之重实难其人尔西南望士三持使节蜀之民服尔名已乆尔亦习知风俗之详矣潼川未行易镇兹部寓直中秘以为尔宠民生凋瘵非他路比罢行利害汔可小康其尚勉哉以称推择之意
　　进士张昉陈舜咨赈济补承节郎
　　敕某人荒政之修观分为急尔出私储以济饥民何爱一官用劝来者
　　承信郎货务检法使臣钱煜收趁増羡转一官
　　敕具官某山海之利以佐邦储赏典最厚尔奔走其下亦预进官尚勉公勤思有以称
　　陈谦防路运判
　　敕具官某防门为蜀要冲川陆险絶刀耕火种民生甚难将输之寄甚重郡计实仰给焉非通敏之士不在兹选以尔有用之学洊试剧繁以南兰陵吏课之最领湖右敛散之权兹为朕行调度一道抚惠疲氓务去泰甚使田里得以安其生则朕之顾忧寛矣
　　知台州徐子寅广东提刑
　　敕具官某朕念广东宪台之重畴咨其人思得资髙而练事法明而尚寛者居之大臣谓尔为可且曰是尝为卿为部使者帅维扬矣中更退闲起为汉东而治办丹丘之政民安而歌之使持节以按岭海其必有以称钦恤之意朕曰俞哉式遄其驱毋替朕命
　　奉议郎提辖货务谢俨收趁增羡转一官
　　敕具官某筦之繁总于京邑尔不欺于职济以变通歳入之赀坐致赢羡可无褒赏以劝后来其只増秩之恩益谨有司之守
　　提防坑冶铸钱赵不迹淮南运判
　　敕具官某朕惟外台飞挽之司莫如东淮委寄之重兼宪使刑辟之任当使客冠葢之冲欲求通才得我贤族以尔奋由科级尤精吏能拥麾棨于三州屡书课最总货泉于六道式阜邦财俾行边彊进専漕计尚思忠报益着外庸
　　文思院造皇太后尊号册宝监官从政郎陈庶监门儒林郎黄概各循一资
　　敕具官某朕以月正元日奉徽称于祖后白玉之牒镂刻甚工黄金之玺一铸而就虽曰有司之职实惟莅事之勤各进尔阶庸示嘉宠
　　干办审计司刘诚之太常寺主簿刘徳秀大理寺主簿
　　敕具官某等列寺之属职皆勾稽惟容台礼乐是司实预讨论之事惟廷尉刑狱至重实分□议之司铨叙人才者尤不可轻授也以尔诚之声称籍甚持以靖共尔徳秀文采蔚然不事表襮兹庸并命其进未央尚体优恩各扬乃职
　　福建提举张涛提防坑冶铸钱
　　敕具官某国家分道遣使各扬乃职惟货泉之寄总六道百郡之权归于一大有司视汉之钟官辩铜其重甚矣非得通儒不以轻畀以尔抱负不凡词章精赡出入朝行见谓老成使于二部皆有声绩举以命汝其为朕谨调度察奸欺使邦财阜通朕岂乆汝于外哉
　　宋之瑞福建提举
　　敕具官某尔以儒学之秀三仕于朝滋向于用而又引去朕亦念之七闽敛散之司职优而事重畴咨肤使起尔于家士之宦学不以仕已为喜愠上之用人岂以中外为重轻尔尚勉旃以俟光宠
　　从政郎扬州司法林橓搜获铜钱循一资
　　敕具官某边郡严钱币之出而吏多不防尔能摘状遂正其罪选阶之进以懋尔勤
　　四川量试宗子伯扬时敏补承信郎
　　敕某人尔在属籍逺处蜀道能以文艺优占科级锡之武爵尚其勉旃
　　镇江都统阎世雄管军五年职事修举转遥郡刺史
　　敕具官某国家分遣禁旅列戍江城京口捍蔽行都最为要近尔以宿将坐总戎韬威名隠然壁垒清谧五年于此宜赏贤劳遥刺侯邦是为异宠益思忠报毋替厥初
　　慈福宫内人安化郡夫人方氏彭原郡夫人髙氏清河郡夫人邝氏竝转国夫人胡氏苏氏张氏竝封郡夫人
　　敕朕承累洽重煕之运奉隆慈备福之尊畴咨女御之良爰畀恩光之渥具位某氏禀资婉嫕植行柔嘉选在掖廷蚤备妇官之列事予祖后寖更歳籥之深属庆典之告成演褒纶而逮下进封大国【胡氏苏氏张氏云啓封名郡】益懋小心
　　焕章阁待制赵不流换正任承宣使知大宗正事
　　敕拥东越之麾方腾吏课纠成周之族有赖宗英优加留务之班式宠从臣之旧具官某气和而智敏属近而行尊风分帝胄之华寖歴仕途之乆政成京邑尝进贰于司空身处辅藩讫褒升于次对来奉便朝之觐俾专属籍之盟示我异恩超亷车而授职借卿宿望壮磐石以承休是曰当才奚劳多训
　　修职郎郑守仁贺正旦使亲属循一资
　　敕具官某尔父顷使敌国尔虽不预行役而善于子职使行者不内顾而居者得所安劳还之初亦被醲赏举行于今尚其只服
　　修职郎李良臣奉使书状官循两资
　　敕具官某歳遣信使信聘殊邻凡预驱驰均有劳还之赏矧以铅椠为职润色使华疉进选阶于汝何吝庆夀诏书宗子年八十以上使臣年八十以上愿致仕者竝转一官定词
　　敕具官某朕以正月上日奉祖后万年之觞霈泽四方及人之老尔在属籍春秋益髙进以一阶用华晩节【使臣云尔在右列引年告老进官一等是为优恩】
　　宗子汝种与昉补承信郎
　　敕具等尔在属籍逢时覃霈能以文艺自叙科级予之武爵尚其勉旃
　　淮东提举陈损之创立绍熙堰除直秘阁
　　敕具官某水利本以惠农常平使者之职也尔使淮东善于其职建议任责迄观厥成伻来以图如指诸掌闭纵随时条流有序绵亘及数百里之逺灌溉为千万顷之利农商俱济旱涝无虞使客漕运之往来咸有赖焉谢安为埭人以召伯名之尔通敏有余不扰而办名以绍熙淮民不汝忘也寓直中秘以宠尔勤朕所以待汝者何止是哉
　　姚榘知邕州
　　敕具官某南晋深入领右控制蛮方唐则分建五管今亦并防数州权任亚于连帅选侯顾不重哉以尔莅官不苟有趋事赴功之心治施于靖咸有声绩班班可纪今又命尔以此邦固圉寜民尚其勉哉
　　大理少卿许及之权礼部侍郎
　　敕廷尉天下之平洊居卿列宗伯春官之贰径入从班是曰异恩实由亲擢具官某才兼数器识综九流蚤以多文之儒务为有用之学方弹冠之伊始已脱頴而不凡禁闼拾遗得真谏官之誉藩方作牧有古良将之风比因奉最之归俾簉明刑之任惟庆霈既行之后当郊禋再举之时仪曹乆虚礼典谁属释尔平反之重参予制作之司有功过于张之贤朕所知者虞舜命夷防之事汝则兼之益勉告犹斯为称职
　　四川茶马朱致知京西运判
　　敕具官某襄汉将漕之寄虽所部不过数州而实兼诸使之职控制边要仍居上游不轻以授人也尔起世家能以儒雅饰吏事尝守申伯随侯之国又三使于蜀矣万里召还复畀华节惟尔鼻祖致身九卿以桐乡之啬夫为汉世之循吏尔其苖裔当慕前烈以此位而行志岂不易于一啬夫哉
　　训武郎监货务陈仲坚收趁增羡转一官
　　敕具官某筦之重总于中都尔能其官歳入赢羡加之命秩以劝后来
　　仓部郎官郑湜大理少卿
　　敕具官某国家刑辟之寄总于廷尉而职则分任焉使习宪章者视狱之成而审听囚徒必命儒者临之其防深矣尔少而发藻善为词章立朝有鲠亮之称治民有循良之效总饷江左威誉日耸郎潜未乆卑尔臬事能深知设官分职之防斯无负今日推择之意往赞而长亦惟钦哉
　　起居郎陈傅良秘阁修撰嘉王府赞读
　　敕具官某汉四皓起商山羽翼之功千古称之朕则歉焉使髙帝能以卑辞厚礼聘之以辅其子则善矣尔以一世名儒羽仪于朝抗议不回引去甚亟尔与吾儿游旧矣尔既厌直承明之庐予亦闵劳以侍从之事宠之秘撰之寓职来为朱邸之宾僚尚遄其行庸副虚伫
　　带御器械霍汝翼复元官转观察使
　　敕具官某侍御之臣苟旷瘝而必罚歳时既乆俾牵复以自新尔旧服禁严雅称详谨佩侯邦之组绶官簿寖髙属宸陛之櫜鞬戎容甚肃顷惩慢弛知务省循况更政典之修径授亷车之秩益思恭恪以对宠光
　　文林郎张允中该修夀皇玉牒循一资
　　敕具官某寳牒成书尝颁醲赏汝供刀笔亦与进官毋曰例迁其思所报
