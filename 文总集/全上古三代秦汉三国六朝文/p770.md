<!-- { "loadSidebar": true } -->
　　原夫至道之典，畅生死之源，标善恶之报，启陵化之津，训戒明白，缕罗备矣。然信言不美，文繁辞宕，累冥绝昧，重渊隔浪，是以学者未得其门，或未之留意，聊抒咸池之远音，适为里巷之近曲，假小通大，傥可接俗，助天扬光，号曰日烛。陶先觉之宏诰，启玄管于灵门。周太虚以游眺，究漭荡而无垠。履地势于方局，冠圆天于覆盆。缅三界之寥廓，遘二气之氤氲。寻大造之冥本，测化育之幽根。形假四大而泡散，神妙万物而常存。彼良民之达分，故哀生而怡魂。夫含气之伦，其神无方。蠢尔之类，其质无常。寄若水势，托若火光。随行缱绻，迭枯迭芳。往来出没，冥冥茫茫。洪海环流，大变轮回。乘彼远漂，济来曷阶。宛转三涂之中，沈滞八难之围。愍企穷之无期，悼客作之有归。瞻崇德之可速，鉴聚凶之宜迟。斯成务之易睹，匪先见之动微。五福起于履是，六极构于蹈非。理感自然，冥封玄凝。福兮谁造，祸兮孰兴。水运锺卑，人道恶矜。因丰积。祉缘谦升，童孺正而鬼退。丈夫邪而魅陵，览形声之两偶。考休咎之双徵，理投思而合契。迹望目而相应。若圆轮之抱规，犹直桷之附绳。苍犬出于帝父，黄能资于圣子。聿徵化而不救，奚天属之云恃。谅求福之在躬，信为仁之在己。咨吹吸其靡常，知忽往其何止。彼非人之什岌，岂无气之所始。悲婉娈之夭徂。还托生于家豕，昔鞠育而怀抱，今屠刳以为礼。神居妙而恒我，形受变而易体。未一旬而相忘，可长叹而流涕。夫阐愚其皆然，匪伊人之独尔。察寡孕于嘉类，悟繁产于虫豸。喻零霖其犹希，若幡囊之倒米。为嚣嚣以日日，谁识伏而达倚。匪余情之能测，谬闻之以如是。若夫倒置之族，蒙々徒生。兵风既至，忽然潜征。神道虽昧，鬼法尤明。徘徊中阴，徂彼铁城。宵绝望舒，昼无曜灵。身造笮萼之槛，足蹈炎炭之庭。刀岳霜以积刃，剑林翘锋而肃精。陶铜汪洋以海涌，巨镬波沸而雷鸣。阎王领阅，卒傍执钗。三扌力一奋，八千累罗。鸩鸩利嘴，煌煌火车。锐钉枪，狡狗拟牙。淫徒ㄡ于幻柱，饥囚枯于尘沙。资轻妙之灵质，益痛戮之易加。永烦冤以弥劫，安斯酷之可过。三六峻网，弗可裂缕。千条殊剧，万端异苦。靡喘息而不经，俄聿来而忘宇。予略一朝以言之，将终年而震楚。爰有五德无玷，十淑道全。夕惕苦逝，庆升九天。宝殿晃昱，高构虚悬。琼房兼百，瑶户摩千。金门焕水精之朗，玉巷耀琉璃之鲜。珠树列于路侧，鸾凤鸣于条间。芳华神秀而粲藻，香风灵飘而飞烟。想衣斐以被躯，念食芬芳以盈前。彼曦和之长迈，永一日而万年。无事为以干性，常从容于自然。映光蕊芯之烁烁，眇轻腾之翩翩。究妙音之至乐，穷有生之遐延。舍陋世而上跻，伴超伦之高迁。然夫飨兹旧德，日用玉食。厥土不毛，罔施稼穑。积畜虽多，焉有不竭。龄祚虽修，终焉归灭。三起而宫宇散，七证至而天禄绝。会大秋以考落，混椿菌之无别。是以如来大圣，三达洞照。哀我困蒙，晓了道要。善权洒落，或粗或妙。如溟海之运流，若天日之垂曜。上士虚怀忘其言，中才负志执其教。教无定方，适物所由。宜陆以车，应水以舟。敷设云云，广衍悠悠，未塞乎三百，要指在乎一幽。握累玄之纲领，遣毛目于网裘。宏笼大训，展我智分。治无不均，质有利钝。虚往实归，各足方寸。愚黠并诱，龙鬼俱化。万涂丛归，一由般若。譬彼济海，非船莫过。驱万动于道场，毕无为而息贺。本夫三乘之始，同归一无。才照各异，致用参殊。应真忘而求空，遂耽空而恬愉。缘觉亮累于知微，爰迁玄而弗居。虽妙迹其再丧，犹有遣而未虚。开士解拘于都尽，作无存其焉除。悟之豁于鉴先，体之冥乎意初。理重深而绝勋，畴克谅而业诸。自古在昔，先民有遇。堂堂荫映，躬受圣喻。喁喁群黎，耳目仰注。或发蒙于一咳，或革面于一哺。并因言而陵化，未有人而不度。善逝迄今，道运转衰。大教虽存，味之者希。梅檀与蓼苏同芬，夜光与熠耀齐晖。于氏超世，综体玄指。嘉遁山泽，仁感虎兕。护公澄寂，道德渊美。微吟穹谷，枯泉漱水。阙叟登宵，卫度系轨。咸淡泊于无生，俱脱骸而不死。今则支子特秀，领握玄标。大业冲粹，神风清萧。一言发则蕴滞披，三幡著则重冥昭。见之足以洗鄙吝，闻之可以落矜骄。孙濯流以逸契，咏遂初于东皋。何深味以栖素，轻大宝于秋毫。道风之所扇荡，深达之所逍遥。才不难则贤不贵，愚不笑则圣不高。远声见陋于近耳，孰能忘味于闻韶哉？奚适非道，何之无神。理有精粗，物有产真。大居细君，小为硕臣。羽隶隶乎金翅，甲属属乎须伦。两仪宗于太极，众星系于北辰。是以九十六种，枝条繁张。轻道重根，躁废静王。具曰予圣，各镇一方。或移山而住流，或倏忽于存亡。命天衣之彩粲，啸灵厨之芬芳。曜叔振旅之凶化，恭化砾石之琳琅。竭变幻之崛奇。惜有待之无长。斯乃数内之甘醇，弗如至道之糟糠者也。逮乎列仙之流，练形之匹。熊经鸟伸，呼吸太一。夕餐榆阴与素月，朝挹阳霞与朱日。赤斧长生于服丹，涓子翻飞于饵术。安期久视于松豪，丰人轻举于柏实。彼和液之所染，足支年而住质。中不夷而外猗。徙登云而殒卒。俱括囊以坚卵。固同门而共出。理未升于颜堂，永封望乎孔室。贵乎能飞，则蛾蝶高，奇乎难老，则龟蛇修考。伊逆旅之游氛，唯心玄之可宝。存形者不足与论神，狎俗者末可与言道。道乎奚言，无问无对。谘者叩穷，应者负内。默之斯通，语焉则匮。当于素珠与讲道，吾成罔象与无谓。杌然寂泊，玄酬有箴。宗钻浮响，莫悟冥音。希之弥错，搜之愈沈。郢人其逝，为谁匠椹。设筌蹄乎渊荟，俟鱼免乎川林。倘得意于谈表，共目击而废心。无运ㄦ倏，往矣斯复。忍立贤达，忽如涉宿。千师诞化，肇过一六。慈氏方隆，仰期仁育。孰云数辽，瞥若瞬目。灵辔虽迅，缘枢靡穷。彼无本标，我有始终。假步炯电之末，托息石飙之中，知畏涂而惊寇。迷尘欲之致戎，替远胜而婪近。谓奢俭而骄丰。不防枯于未飘，既零落于劲风。思反蒂而更秀，结万悔其胡充。是以大誓之徒，烧指穿石。冥期无待，志与心欢。峻智堑，崇慧壁。拔津剑，挥戒戟。想将萌而夷斩，情向兆而翦刺。埽六贼于胸中，休五道之长役。拱己内治，总持法忍。三世都寂，一心豁尽。寄耳无明，寓目莫准。尘堕空落，秽与虚陨。廓焉灵悟，因权作尹。普济安度，大悲谁愍。托蘧庐以和光，常游君乎冥泯。任天行与物化，如蹈水之无轸。若乃妙变神奇，理不思议。大千舞于指掌，芥子含于须弥。四海宅于毛孔，七宝永于劫移。可信而不可寻，可由而不可知。非谈咏之所宣，恶毫素之能披。善乎优陀之言也，使夫智者满于天下，人有百头，头有百舌。舌解百义，辩才锋逸。合兹人以赞道，犹万分而未一。唯觉觉之相叹，乃敷畅而彰悉。矧愚昧之固陋，托狂简而仰述。抗萤烛之炯炯，欲增晖以毗日者欤？嗟乎！方外灵藏，奢遐诞宕。众妙渊玄，群奥无量。小成弗藉，大言横丧。川德之厚，于何不有。惊听洪壑，骇耳崇阜。夏典载其掌握，荒经列其户牖。周既达而未尽，信齐谐之小丑。见鹏鲲而标大，不睹鸟王与鱼母。吁乎噫嘻，奇桀之事。积籍眇漫，焉可称记。伊皇览之普综，足探幽而体异。何近愿于割玉，又硕诬乎火炽。况下斯而束教，趣尧孔之权饵。常专专而守检，惧越蹈于所伺。并废理以证言，莫触类以取意。徒宏博而繁构，更益猜而致忌。悟饰智之愕物，故收翰而辍思，寄一隅于梗指，俟体信于明识者乎。（《弘明集》十三。）
王齐之
齐之，爵里末详。

　　○萨陀波仑赞（因画般若台，随变立赞）

　　密哉达人，功立曩叶。龙潜九泽，文明未接。运通其会，神疏其辙。感梦魂交，启兹圣哲。

　　○萨陀波仑入山求法赞

　　激响穷山，愤发幽诚。流音在耳，欣跃晨征。奉命宵游，百虑同冥。叩心在誓，化乃降灵。

　　○萨陀波仑始悟欲供养大师赞

　　归涂将启，灵关再辟。神功难图，待损而益。信道忘形，欢不期适。非伊哲人，孰采元策。

　　○昙无竭菩萨赞

　　渊匠，道元数尽。譬彼大壑，百川俱引。涯不俟津，涂无旋轸。三流开源，于焉同泯。

　　○诸佛赞（因常啼念佛为现像灵）

　　妙哉正觉，体神以无。动不际有，静不邻虚。化而非变，象而非摹。映彼真性。镜此群粗。（《广弘明集》三十九）
沈嘉
嘉，爵里未详。（阁帖题晋太守沈嘉长书，而帖但作嘉，释文云，沈嘉字长茂，今检《晋书》未见。）

　　○书

　　十二月十三日，嘉顿首顿首。岁有感怀，深寒，切想各平安。仆劳弊，遣不具，沈嘉顿首顿首。（《淳化阁帖》三）
王循
循，爵里未详。（阁帖题晋王循书，大观作中军将军，今检《晋书》未见。）

　　○书

　　七月廿四日，循遮顿首，秋月感思深，得近示为慰，馀热比复可不，仆疾患故尔不复平，顿勿，力书不尽，王循遮顿首。（《淳化阁帖》三，褚遂良羲之书目有阿遮帖，当是人名。）
谢伯
伯未详。（阁帖题云，晋散骑常侍。）

　　○书

　　此计江东精兵，不可卒得，唯当善养见者，而事虑日多，如比来忧怀，实已万端。（《淳化阁帖》三）
刘瑰之
瑰之，爵里未详。（阁帖释文，瑰之字元宝，仕至御史中丞，大观帖作晋中丞，今检《晋书》未见。）

　　○书

　　环之顿首顿首，末阳远感闰，知有患耿耿，知以自屈，恨不相见，力及不比望。环之。（《淳化阁帖》三）
谢发
发，爵里未详。

　　○书

　　晋安素自强壮，且年时尚可，当延遐期，岂谓奄至，于此自毕，远近二三，惋愕不能已已。未欲旨问，悲酸悒悒，想不久可得还耳。执笔恻感。（《淳化阁帖》三，案此帖无姓名，以为谢发，未知何据。）

卷一百四十四
列女
严宪
宪，京兆人，魏杜有道妻，年十八而寡，子植，为南安太守，女华，为傅玄继妻。

　　○与从子秦州刺史杜预书

　　谚云，忍辱至三公，卿今可谓辱矣。能忍之，公是卿坐。（《晋书·列女杜有道妻严氏传》）
阮氏
阮氏，阮咸之姑。

　　○答阮咸书

　　鲁灵光殿赋曰，胡人遥集于上楹，可字曰遥集也。（《世说·任诞篇》注引《阮孚别传》）
锺琰
琰，颍川人，太傅锺繇曾孙女，司徒王浑妻，有集五卷。

　　○遐思赋

