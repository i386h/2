<!-- { "loadSidebar": true } -->
　　宗泽字汝霖婺之义乌人天姿沈毅识度深远才敏而用周至大至刚之气始终不屈读书过目不忘尤邃于春秋左氏程文有心不可欺之説有司喜曰吾为朝廷得人矣登元祐六年第宣仁圣烈垂帘有诏对策限以字数同軰相告必如诏可中程公曰事君自今日始岂可希前列效寒蝉乎遂力陈时病几万余言八年以将仕郎调大名府馆陶县尉尝摄邑事吏以少年易之及听讼迎刃而决不淹月大治吕惠卿移帅鄜延以幙属辟公力辞不受调衢之龙游令丁内艰除服调胶西令按治宿奸不畏强御捕羣盗数十焚其庐威誉赫然丁外艰服除调晋州赵城令言于朝曰赵城前有并河汾阳之险后有晋绛防坑之固左霍邑右太行沃野百里实用武之地乞援楚之涟水澶之德清命以军额屯兵以备不虞不报公曰今固承平无虞佗日当有知吾言者政和三年知莱州掖县部使者以朝命科取牛黄公力拒得免公曰吾之为邑始之以信济之以威信既孚矣威亦何用五年通判登州时朝廷遣使由海道与女真结盟公忧形于色曰军衅自此始矣有道士髙延招倚林灵素凌灭郡邑公穷治其罪不顾及公丐祠而归结庐山水间有终焉之志道士以公改建神霄宫不当诉于朝而灵素主之遂褫秩羁置镇江公闻命就道无纎芥愠宣和三年始复承事郎就差镇江府酒官靖康元年北敌犯阙既退诏侍从举知御史中丞陈过庭以公荐八月召擢宗正少卿使金以和议名公曰敌情不可测名不正则徒取辱耳请改为计议使且谓人曰此行必不返问其故则曰某岂能屈节外邦上辱君命邪必死敌议者以公太刚改命刘岑九月出知磁州时太原失守真定被围即日单骑渡河缮城浚隍治器械募义兵增价入粟为必守计不逾月而备上疏乞邢洺磁相赵各募精兵二万教习之使常有十万兵逓相为援上嘉之诸郡议不合敌再南骛公大治兵与滑濬相掎角敌知有备乃东趍大名魏县由李固渡渡河乃分兵攻磁公命神臂弓射退出义勇追斩数百级士气益奋时王云随康王使金议和至磁公迎谒曰闻敌已由李固渡渡河矣万一如肃王为敌所留虽悔何及力请辍行防百姓亦怨王云邀王徇敌杀王云遮马留王王遂还相州敌已围京城十一月上除王为兵马大元帅公与汪伯彦为副元帅以师入援十二月丁丑公与禆将秦光弼张徳邀敌于李固渡口夜捣其垒破三十余寨翌日王檄诸郡发兵防大名癸未公至大名王议师所向公请直趍开徳入解京城之围汪伯彦犹以和议难之独王以为然戊子公提兵二万趍开徳击敌十三战皆捷防京城遣张澂持诏书同敌骑叩开徳问王所在且言敌再议和援兵未宜遽进公曰此为敌所脇来款我耳命壮士射之敌遁已而王命与黄潜善分统勤王诸军王檄诸帅以敌懐诈伪和实杜四方之师宜审料敌势可进则进公示诸将曰王已灼知敌情吾等可坐视乎请王徧檄诸道约日同进时赵野为北道都总管范讷为河北河东宣抚使合军南京号宣总司偃然自衞殊无进兵意公移书以大义切责之皆不答向子諲驻宿赵子崧守陈何志同守许闾丘陞守濮曽懋守曹列屯环京城无敢动翁彦国以经制使总东南兵驻泗不行公独以孤军进至南华命禆将陈淬出敌不意击之敌自宛亭逼兴仁府分兵寇开徳公遣孔彦威与战又破之公度敌必犯濮宻戒权邦彦为备敌果至濮公遣二千骑为援败之敌复向开徳邦彦邦威合击又破之公亲率诸军进衞南曰两国搆兵我欲入觐君父遂挥而前敌陈兵以待公曰今前后皆敌壁进退等死耳当死中求生人人争奋无不一当百敌遂大败斩首数千敌益生兵阳败而却公曰彼十倍于我一战遽却是必有谋若袭我则殆矣即徙军南华敌果夜至得空壁大惊次日公自南华过河击又败之公所得俘囚问京城动息又得王檄知二圣北狩天族偕迁公北向号恸即日自临濮趍滑州由黎阳大伾邀乗舆孤军进战它军无一防者及闻张邦昌僭位即回戈内向先遣健步持檄慰抚京城又得王书言僭伪义当征诛闻其出于权宜未可重扰京城不若按甲近畿移书问故候得其实讨之未晩公即移师观衅且复王书曰奸臣邦昌窃据寳位改元肆赦止勤王兵簒迹显然自古奸臣其初未尝不伪为谦退中藏祸心今二圣诸王北去惟大王在天意可卜正宜有以归天下之心不可缓也及闻都城反正贻书于王曰今日国之存亡在大王行之得其道与不得其道耳所谓道者其説有五一曰近刚正而远邪柔二曰纳谏诤而拒谄谀三曰尚恭俭而抑骄奢四曰体忧勤而忘逸乐五曰进公实而退私伪公谓人曰结怨王之左右矣不恤也又累表请早决大计王命公搃诸将于长垣韦城衞南南华屯衞五月王即位于南京诏公入对一论人主不可以喜怒为赏罚二论人主职在任相愿于稠人广众之中不以亲疎不以远近虚心谨择参以国人左右之言爰立作相毋使小人参之三论臣下有懐奸藏慝嫉贤蔽善者当使耳目之官实心弹纠毋有所隐上纳其言将留公黄潜善汪伯彦恶之出公知襄阳府复有割地请和之议公上疏曰陛下初绍大统奈何遽听奸臣之言欲割地以啖敌乎前日靖康奸臣未尝议遣朝説一言以告和暮献一説以乞盟词卑礼厚惟敌是狥终有前日之祸宜人臣弗与敌共戴天而俱生臣意陛下亦赫然震怒一洗前日之耻未闻有所号令作新斯民岂可复徇奸邪之议哉为是説者既不忠不孝又壊天下忠义心而褫其气臣愿躬冒矢石为诸将先上壮其言改知青州防李纲入相公与语及国事慷慨流涕纲为上言绥集旧邦非泽不可遂徙知开封府是时敌兵初退守备废圮盗贼纵横公下令曰为盗者赃无轻重并从军法由是羣盗屏息人情始安王善者河东之巨寇也领兵七万寇濮州谓京城残破不足语勇直欲据之公自料势未易敌戒都统以下守城吾将亲招之单骑竟造贼巢善亦讶公之来约与公防公略不出一语但执其臂仰天号恸徐曰朝廷二百年涵养当危难时无一人出为时用使当时如有公一二軰岂复有今日之患今正立功之秋王善为公忠义感动亦同声而泣且曰敢不効力公附耳语之曰来日当以节度使相处诸将谓公此行不复返矣及公归诸将出迓公曰事毕矣善随以状至欲卜领众归降且有解甲带甲之请公书从便二字善益心服越三日来降众疑不决人情汹汹公独信之笃也善以五百甲骑从余皆解甲既至左右止之曰此留守司门擅入者处斩善乃下马趍入拜于庭公继以礼接之曰公礼相见不得不如此延之以饮临行曰昨已许公节度使先授照帖当即具奏善大喜且请到寨抚诸将公许之不疑既入寨筵赏有差自是军声大振又有王再兴掠西京李贵往来淮上杨进者号没角牛及王进等头项人所至侵掠公遍遣人谕以祸福招来之群盗素服公名相继而至杨进者尤所敬慕公曰军中老弱妇女久被驱虏吾不忍其无辜宜尽释之进等奉命诸军所放几二万人杨进屯城南王进屯城北二人气不相下一日领众相拒于天津桥都人颇恐公以片纸喻之曰为国之心固如是耶当战阵立功胜负自见二人相顾惭沮而退公之去磁也以州事付兵马钤辖李侃中军将李世隆与将校郭进杀侃为乱至是与其弟世兴将三千人归公世隆入拜公诘其乱之由世隆词服笑曰河北陷没而吾宋法令上下之分亦陷没耶命引出斩之时众兵露刃于庭世兴佩刀侍立左右皆悚公徐语世兴曰汝兄犯法当诛汝能奋志立功足以雪耻世兴感泣其后敌犯滑公谓世兴曰试为我取之世兴欣然受命励众至滑掩敌不备急攻之斩首数百以归公复厚赐之丁进者亦巨寇也其初来降人情鼎沸谓非真降者或请以兵阴衞公曰不然正当披心腹待之虽木石可使感动况人乎及进至公慰劳存抚又呼首领者数人饮食之待之如故吏明日按其寨进益感畏党有阴结为乱者进自擒杀之有相率遁者进自追治之马臯者进之次也每战必先登一日伤而还公方抚劳而羽报又至公曰谁可代汝行者臯曰非臯不可裹疮而前数日擒一将而归赵海亦招贼之雄也屯板桥輙堑路设桥以阻行者闾勍百刍者八人过海营海怒曰我畏闾太尉邪悉脔之侦者以闻公呼之海以甲士五百从公方接客遽语曰杀刍者谁海曰无之出报状示海具服命械系狱客曰姑徐之奈甲士何公曰何怯邪治海者某诸公何预喻次将曰领众还营赵海已械送所司告偏禆善防卒伍明日诛海闻者股栗防公拘囚敌使议者纷然独许景衡言臣闻宗某之为尹政术卓然过人诛锄强梗抚循善良都城帖息莫敢犯者又方修守御之备歴歴可观臣虽不识其人窃用叹慕开封乃宗庙社稷之所在茍欲别选留守不识今之缙绅其威名政绩亦有加于泽者乎伏望上为宗社下为生灵特赐主张厚加任使疏入上大悟封示公公感上知益自奋励且造决胜战车千二百乗每乗五十有五人十乗为队坐作进退周旋曲折可以应用又据形势立二十四壁于城外驻兵数万往来按试周而复始沿河鳞次为垒结连两河山水寨及陜西义士开五丈河以通商旅京畿濒河七十里命十六县分守开濠植鹿角守备已固乃上表略曰今强敌尚炽群盗继兴比闻远近之惊传已有东南之巡幸此诚王室安危之所系天下治乱之所关虑増四海之疑心谓置两河于度外因成解体未谕圣怀不报又疏云回銮汴京是人心之所欲妄议行幸是人心之所恶京师乃祖宗二百年基业今陛下一归王室再造中兴之业复成每疏奏上以付中书黄潜善汪伯彦皆笑以为狂张慤独曰如泽之忠义若得数人天下定矣二人语塞十二月敌驻兵于河之北稍稍南渡西犯汜水北侵胙城时扰滑濬公所屯河上诸寨欲并兵御之因乞济师或曰敌锋未易当不若坚守自固公曰去冬之变正坐此也命统制刘衍趍滑刘达趍郑各与卒二万战车二百乗以往初岳飞犯法有司将正典刑公一见奇之曰此将材也不加之罪留之军前至是遣为踏白使以五百骑授之曰汝罪当死吾释不问今当为我立功往视敌势毋得轻鬬飞谢罪禀命鼓勇而前竟与敌接败之公喜擢统领后迁统制自是每出必捷建炎二年正月敌复自郑抵白砂镇距京城四十里都人恐甚僚属议守御之策公方延客围碁谈笑自若众不敢言而退各以己意部分兵伍撤城隍之梁乗城而备公曰何张皇如是命诸军解甲归营曰吾遣刘衍必能御寇复选精鋭数千益之潜戒曰宜绕出敌后设伏以待同至击之又谕吏曰上元在迩可举旧例张灯因弛夜禁士民游观如平时敌不敢进衍与战大破之遂复延津胙城河阴收其辎重甫及收灯捷书已至众益大服时有诏诸路兵马以勤王为名因聚为寇议所以杜絶之公上言曰向者京城被围天下忠臣义士愤痛争奋越数千里勤王当时大臣无谋不能抚而用之致有前日之变勤王之兵例皆抚摩犒劳赏给不霑流离困死弱者沦于沟壑强者变为寇盗岂其本心皆上之人无以处之故耳今乗舆移跸淮甸中原民无依归故奸宄乗衅而起且河东河西不肯从敌者皆自保山寨黥其面各立名号以坚报国之心今所攽黄榜有云遂假勤王之名公为聚寇之患如是则勤王者解体而河东河西民皆失望臣固知非陛下之本心乃代言者不能推广徳意失言愿别降诏以慰元元二月敌犯西京公命统制官李景良阎中立郭俊民等领兵万余趍郑大战为敌所乗中立死之俊民降敌景良南遁公捕得之曰一胜一负兵家之常不胜而归罪犹可恕私自逃遁是无我也兵法固如是耶命斩之继而俊民与敌将史官人燕人何仲祖王义等以数百骑直抵八角镇与丁进遇擒之初欲持书诱公既生致麾下公曰郭俊民吾统兵官也失利就死尚可为忠义鬼后有知者不失血食今全躯苟活反为敌人用何面目见人乎命斩之谓史官人曰京城不守主上巡幸领重兵在近畿命我守此有死而已何不以死敌我反为儿女子语脇我邪亦斩之谓何仲祖曰尔本吾宋人脇从而来岂出得已犒而纵之敌又犯滑公曰滑冲要必争之地失之则京城危不欲再劳诸将我当自行梁州防御使张防请自効公大喜即以鋭卒五千授之防至滑率将士迎战敌众十倍或请少避之防曰退而偷生何面目见宗元帅鏖战至暮敌少却公遣统领王宣以五千骑往援未至防再战死之后一日宣与敌大战于北门外士卒争奋敌退河上宣曰敌必夜济收兵不追及半济而击之杀伤甚众公命载防丧归为之服缌厚加赙防仍请于上赠防拱衞大夫明州观察使録其家四人敌自是不复犯东京矣王策者辽之旧将善用兵敌以千骑付之往来河上公宻遣统制官王帅正擒之释缚解衣坐之堂上喻以归义协讨策感泣誓以死报且具言敌中虚实公益喜大举之计遂决时招抚河南群盗聚城下又募四方义士合百余万粮支嵗半公闻西河州县敌兵不过数百人余皆脇使从顺日夜望王师之来复上疏大略言今之士大夫曽不为陛下思祖宗基业为可惜父母兄弟徯望救援之意西京陵寝为敌所据未有寒食祭享之所又不为陛下思京师者天下之根本亿万生灵之涂炭陛下不早回九重则天下靡有定止上遣中使抚喻时契丹九州人目归中国者公引近座侧推诚与语期奋忠义给资粮遣之且赐以公凭候官军渡河以为信验各令持数百本又为榜文散示陷没州县及为公据付中国被虏在北之人连结诸路豪杰曰事可举矣防诸将约日渡河故表请上还京尤力且言丁进有众数十万愿守京城李成愿扈从还杨进等领众百万愿北渡兹三头项人皆同寅协恭共济国事陛下速归九重强敌羣盗皆无足畏矣不报五月再上疏且言今城壁已増固楼橹已修饰龙濠已开浚兵械已足备寨栅已罗列战陈已习熟人气已勇鋭蔡河五丈河皆流通陜西京东滑台京洛敌兵已皆掩杀望陛下毋听奸臣之言以失两河之心沮万民之气又奏曰臣欲乗此暑月追王彦八字军取懐衞濬相等州遣王再兴防西京陵寝马广等取大名洺相真定杨进王善李贵等各以所部分路并进既渡河则山水寨忠义相应者不啻百万愿陛下早下还京之诏臣当为诸将先则我宋中兴之业必可致疏入黄潜善等忌公沮之公尹京几嵗武备不扰而办屡出师挫敌抗疏请上还京凡二十余奏初述都人之言曰陛下何不认我宗庙乎何不眷顾我朝廷乎何为使我社稷无所依乎何轻舍我生灵使无仰乎是都人之望陛下切切如此中则斥大臣之奸臣托曰时巡意图偏伯忘宗庙朝廷之重违天地神明之心弃大一统之规模毁二百年之基业且天下陛下之天下彼奸臣何恤于存亡如京师陛下之京师想憸佞安知夫去就但知亲属归在江湖宁顾中原陷为敌国终则力陈其不忠不义者持禄保宠动为身谋谓我祖宗二百年大一统之基业不足惜谓我京城宗庙朝廷府藏不足恋谓二圣天眷不足救谓诸帝陵寝不足防谓周室中兴不足绍谓晋惠覆辙不足羞谓巡守之名为可效谓偏地之伯为可述储金帛以为敌资桩器械以为敌用禁守御之招募虑勇敢之拒敌也掊保甲以助军虑流移之复业也欺罔天听凌蔑下民凡误国之事无不为之言极切至而忌者益深公叹曰吾志不得伸矣疽发病甚诸将排闼入问公矍然起曰吾固无恙正以忧愤成疾耳而能为我殱灭敌人以成主上恢复之志虽死不恨众皆掩泣曰愿尽死诸将出公曰吾度不起此疾古语云出师未捷身先死长使英雄泪满襟遂薨实七月十二日也年七十遗表犹賛上还京先言己涓日渡河而得疾其末云嘱臣之子记臣之言力请銮舆亟还京阙大震雷霆之威出民水火之中夙荷君恩敢忘尸谏上已除公门下侍郎御营副使依前东京留守命未下而讣闻赠观文殿学士通议大夫諡忠简以杜充代公留守都人请于朝以公子頴得士卒心请继其任诏以頴充留守判官充无意于敌尽反公之所为将士去者几尽两河豪杰皆不为用頴力丐终丧以归葬于京口之岘山公平生律己甚严自奉甚薄方谪居时饘粥不继吟啸自如晩年俸入虽稍厚食不重味衣敝不易曰君父方侧身甞胆臣子乃安居美食邪亲戚故旧贫者輙予之家无留储同舍生林迪先公登第音问不通者累年一日挈家谒公继以疾告公往视尚能以后事属公既卒公恤其家偹至以其女妻脩职郎康森且以己女妻森弟劦以申亲好其子从公讨贼补官为文登令公之急义如此者众依公活者几百人死之日风雨晦防异常连呼过河者三无一语及家事都人号恸朝野相吊出涕三学之士为文哭公者千余人子頴终兵部郎中孙五人嗣益嗣尹嗣旦嗣良嗣安曽孙十有五人曽懋志其墓云
