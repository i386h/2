<!-- { "loadSidebar": true } -->
　　金鞍驰骋属儿曹，夜半喧阗意气豪。明月满街流水远，华灯入望众星高。风吹玉漏穿花急，人近朱阑送目劳。自笑低心逐年少，只寻前事捻霜毛。

　　【元沙院】

　　升山南下一峰高，上尽层轩未厌劳。际海烟云常惨淡，大寒松竹更萧骚。经台日永销香篆，谈席风生落麈毛。我亦有心从自得，琉璃瓶水照秋毫。

　　【酬柳国博】

　　行止恂恂众所褒，东南佳誉映时髦。洞无畦畛心常坦，凉若冰霜节最高。朱绂少留居客左，白头难敌是诗豪。须知别后山城守，怅望归サ送目劳。

　　【闰正月十一日吕殿丞寄新茶〈新茶最早者，生处地向阳也。〉】

　　偏得朝阳借力催，千金一胯过溪来。曾坑贡后春犹早，海上先尝第一杯。

　　【旬休日过仁王寺】

　　杂花飞尽绿阴成，处处黄鹂百啭声。随分笙歌与樽酒，且偷闲日试闲行。

　　【乱山】

　　乱山深处转山多，此地栖身奈远何。莫问吾亲在何处，举头东岸是新罗。〈福州际海，东岸即新罗诸国，《图经》亦云：长溪与外国接界。〉

　　【亲旧书报京师盛闻治声】

　　自知孤宦无材术，谁道京师有政声。默坐海边何计是，白头亲在凤凰城。

　　【寄献新茶】

　　种处地灵偏得日，摘时春早未闻雷。京师万里争先到，应得慈亲手自开。

　　【方推官寄新茶】

　　采摘东溪最上春，壑源诸叶品尤新。龙团贡罢争先得，肯寄天涯主诺人。

　　【尝新茶〈丁晋公《北苑新茶诗序》云：茶芽采时如麦之大者。〉】

　　麦粒收来品绝伦，葵花制出样争新。一杯永日醒双眼，草木英华信有神。

　　【厚卿子中使高丽】

　　并使时推出众材，异方迎拜六城开。宣风直到东西部，仗节遥临大小梅。沧海路从三岛去，玉山人到二星回。黄金白毡饶君用，铜器应余寄我来。

　　【出郊】

　　葛叶催耕二月时，斜桥曲岸马行迟。家家卖酒清明近，红白花开一两枝。

　　【蹇翁寄新茶二首】

　　龙焙尝茶第一人，最怜溪岸两旗新。肯分方胯醒衰思，应恐慵眠过一春。

　　贡时天上双龙去，斗处人间一水争。分得余甘慰憔悴，碾尝终夜骨毛清。

　　【城南二首】

　　雨过横塘水满堤，乱山高下路东西。一番桃李花开尽，惟有青青草色齐。

　　水满横塘雨过时，一番红景杂花飞。送春无限情惆怅，身在天涯未得归。

　　【寒食】

　　一麾飘泊在天涯，寒食园林不见花。唯有市亭酤酒客，俚歌声到日西斜。

　　【夜出过利涉门】

　　红纱笼烛照斜桥，复观飞入斗杓。人在画船犹未睡，满堤明月一溪潮。

　　【夜出城南祷雨】

　　海天重叠四山云，半出星辰亦半昏。上得篮是中夜，两街灯照九重门。

　　【西楼】

　　海浪如云去却回，北风吹起数声雷。朱楼四面钩疏箔，卧看千山急雨来。

　　【荔枝四首】

　　剖见隋珠醉眼开，丹砂缘手落尘埃。谁能有力如黄犊，摘尽繁星始下来。

　　玉润冰清不受尘，仙衣裁剪绛纱新。千门万户谁曾得，只有昭阳第一人。

　　绛囊收白露团，未曾封值向长安。昭阳殿里才闻得，已道佳人不奈寒。

　　金钗双捧玉纤纤，星宿光芒动宝奁。解笑诗人夸博物，只知红颜味酸甜。〈白乐天咏荔枝诗云：“津液甘酸如醴酪。”杜工部诗云：“红颗酸甜只自知。”此皆知巴蜀荔枝而已，不知闽越荔枝不酸也。〉

　　【王虞部惠佳篇叙述昔与湘潭亡弟游从仍以亡弟旧诗见示】

　　薄宦红尘常拂面，早衰黄发已盈颠。棣华零落曾谁语，鸿羽萧条只自怜。已矣空闻怀旧赋，泫然犹获济江篇。殷勤慰我如君少，更悟之他友最贤。

　　【北归三首〈召判太常〉】

　　终日思归今日归，著鞭鞭马尚嫌迟。曲台殿里官虽冷，须胜天涯海角时。

　　拜捧恩书喜满颜，马蹄遥望斗杓还。从今步步行平地，出得千山与万山。

　　江海多年似转蓬，白头归拜未央宫。堵墙学士惊相问，何处尘埃瘦老翁。

　　【和酬孙少述】

　　自信箪瓢乐，宁羞猿鹤惊。论高知峻节，交淡见纯诚。自昔心无间，相逢眼更明。何当荐有道，坐想软轮迎。

　　【和孙少述侯职方同燕席】

　　两翁头白喜追踪，好事铃斋燕席开。腊在未消盈尺雪，春归先放一枝梅。况无庭下书投<缶后>，更尽筵中酒满杯。周召二南皆绝唱，抑扬赓和愧非材。

　　【寄赵宫保】

　　铜扉得谢从今日，玉铉辞荣已十年，素节谠言留简册，高情诗兴入林泉。海边爱日疲人恋，剑外仁风故老传。门外最应潇洒客，喜公平地作神仙。

　　【和酬赵宫保致政言怀二首】

　　谠论危言望素隆，独于声利性偏慵。龙楼调护官虽宠，鸠杖跻攀兴已浓。不变松篁心转劲，无边江海量兼容。溪纵老宁闲得，会为苍生起更重。

　　爱国忧民有古风，米盐亲省尚嫌慵。衮衣天上归何晚，霖雨人间望正浓。三少官仪虽赫赫，五湖心事肯容容。角巾藜杖经行处，知在云山第几重。

　　【和赵宫保别杭州】

　　ヨ鼓留公岂是催，〈公诗云：“潮过鱼船叠鼓催。”〉湖山得意且徘徊。更应准拟须乘兴，范蠡扁舟去却来。

　　【过零壁张氏园三首】

　　梨枣累累正熟时，粟田鹑兔亦争肥。园亭尽日追寻遍，只欠厌厌醉始归。

　　汴水溶溶带雨流，黄花艳艳亦迎秋。看花引水园林主，应笑行人易白头。

　　秫地成来多酿酒，杏林熟后亦留钱。不须置驿迎宾客，直到门前系画船。

　　【雪亳州】

　　欲下苍凉日，全低黯Щ天。飘投夜急，琐碎得风儇。秽壤弥缝遍，枯ぼ点缀妍。繁英飞面旋，艳舞起翩跹。已压穿林竹，还冰落涧泉。抵轻自肆，乘隙巧争先。壅隔书邮断，侵凌客屐穿。恐倾贫巷屋，觉重溯溪船。有颜空姣，洵无质可镌。包藏兼海岳，蒙蔽匝坤乾。杖叟招何晚，袁安卧正坚。会须逢见见，万里豁睛川。

　　【送元厚之资政致仕归苏州】

　　笑指家园是五湖，画船东下载图书。收功玉铉丹青后，得老铜楼羽翼初。醒醉放怀从野服，登临乘兴属安车。〈一作“舆”。公既谢事，即日野服安舆，优游从适。〉都门饮饯光华盛，不独当年有二疏。

　　【寿圣院昌山主静轩】

　　一峰潇洒背成阴，碧瓦新堂地布金。花落禅衣松砌冷，日临经帙纸窗深。幽栖鸟得林中乐，燕坐人存世外心。应似白莲香火社，不妨篮客追寻。

　　【鹤林寺〈李涉所谓“因过竹院逢僧话又得浮生半日亲”即此寺也〉】

　　昔人春尽强登山，只肯逢僧半日闲。何似一尊乘兴去，醉中骑马月中还。

　　【送关彦远赴河北】

　　子明高谊众人知，苗裔清材世所推。诗作士林夸刻烛，赋成天路喜同时。岂当白首淹风力，自合青云纵羽仪。北部经营应不久，玉阶朝夕是归朝。

　　【正月十一日迎驾呈诸同舍】

　　锦袍周卫一番新，警跸朝严下紫宸。俗眼望来犹眩日，天颜回处自生春。行齐鹭常随仗，步稳骅骝不起尘。归路青云喧鼓吹，乐游从此属都人。〈是时上服慈圣光献皇后三年丧毕，始听乐及许燃灯。

　　【和御制上元观灯】

　　翠霓旌夹露台，夜凉宫扇月中开。龙衔烛抱金门出，鳌负山趋玉座来。砀极戏添夷客喜，〈汉飨四夷之客作海中之戏。〉柏梁篇较从臣材。共知天意同民乐，愿奏君王万寿杯。

　　【和史馆相公上元观灯】

　　九衢仙仗豫游归，宝烛星繁换夕晖。传盏未斜清禁月，散花还拂侍臣衣。天香暗度金虬暖，宫扇双开彩凤飞。法曲世人听未足，却迎朱辇下端闱。

　　【集贤殿春燕呈诸同舍】

　　御炉风细麝烟浮，法乐声和酒味柔。冠剑九重霄汉路，莺花三月帝王州。垂廊四合盘龙幕，当殿双高彩凤楼。归去人人夸雨露，总含欢意跃骅骝。

　　【上巳日瑞圣园锡燕呈诸同舍】

　　北上郊原一据鞭，华林清集缀儒冠。方塘氵春先渌，密竹娟娟午更寒。流渚酒浮金凿落，照庭花并玉阑干。君恩倍觉丘山重，长日从容笑语欢。

　　【池上即席送况之赴宣城】

　　池上红深绿浅时，春风荡漾水逶迤。南州鼓舞归慈惠，东观壶觞惜别离。远岫烟云供醉眼，双溪鱼鸟付新诗。陵阳岂是迟留地，趣驾追锋自有期。

　　【寄题饶君茂才葆光庵】

　　适意藜羹与布裘，结庐人境地还幽。清谈汝水孤猿夜，爽气麻源一叶秋。应有风骚归健笔，可无尊酒付扁舟。因君更起家园兴，梦寐思从几杖游。

　　【朝退即事呈大尹正仲龙图】

　　六街尘断早凉生，细葛含风体更清。官府吏闲时乐易，市廛人喜政和平。挥金蔌蔌宫槐蕊，鸣玉淙淙御水声。观阙渐迎初日上，马头还榜绿阴行。 
　

　




　

　
●卷九·论议五首
【唐论】
　　成康殁而民生不见先王之治，日入于乱，以至于秦，尽除前圣数千载之法。天下既攻秦而亡之，以归于汉。汉之为汉，更二十四君，东西再有天下，垂四百年。然大抵多用秦法，其改更秦事，亦多附己意，非放先王之法而有天下之志也。有天下之志者，文帝而已。然而天下之材不足，故仁闻虽美矣，而当世之法度，亦不能放于三代。汉之亡，而强者遂分天下之地。晋与隋虽能合天下于一，然而合之未久而已亡，其为不足议也。代隋者唐，更十八君，垂三百年，而其治莫盛于太宗之为君也。诎己从谏，仁心爱人，可谓有天下之志。以租庸任民，以府卫任兵，以职事任官，以材能任职，以兴义任俗，以尊本任众，赋役有定制，兵农有定业，官无虚名，职无废事，人习于善行，离于末作，使之操于上者，要而不烦，取于下者，寡而易供，民有农之实，而兵之备存，有兵之名，而农之利在，事之分有归，而禄之出不浮，材之品不遗，而治之体相承，其廉耻日以笃，其田野日以辟，以其法修则安且治，废则危且乱，可谓有天下之材。行之数岁，粟米之贱，斗至数钱，居者有余蓄，行者有余资，人人自厚，几致刑措，可谓有治天下之效。夫有天下之志，有天下之材，又有治天下之效，然而不得与先王并者，法度之行，拟之先王未备也；礼乐之具，田畴之制，庠序之教，拟之先王未备也；躬亲行阵之间，战必胜，攻必克，天下莫不以为武，而非先王之所尚也；四夷万里，古所未及以政者，莫不服从，天下莫不以为盛，而非先王之所务也。太宗之为政于天下者，得失如此。

