<!-- { "loadSidebar": true } -->
　　为宋中丞祭九江文【汉书地理志禹贡九江在寻阳南皆东合为大江应劭曰江自庐江寻阳分为九水经注刘歆云湖汉等九水入彭蠡故言九江矣】
　　谨以三牲之奠敬祭于长源公之灵【按旧唐书天寳六载封河渎为灵源公济渎为清源公江渎为广源公淮渎为长源公今祭江神而曰长源公盖字之误也】惟神包括乾坤平准天地划三峡以中断流九道以争奔纲纪南维朝宗东海牲玉有礼祀典无亏【三峡见八巻注九道见十四巻注纲纪南维为南方众流之纲纪也朝宗东海见二十二巻注玉告神时荐于座之玉器与牲币俱陈者】今万乗防尘五陵惨黩【当作墋黩郭本作惨赎尤非】苍生悉为白骨赤血流于紫宫宇宙倒悬搀抢未灭含识结愤思剪元凶【左传天子防尘于外敢不奔问官守五陵谓髙祖太宗髙宗中宗睿宗五帝陵寝详见八巻注陆机汉髙祖功臣颂茫茫宇宙上墋下黩李善注天以清为常地以静为本今上墋下黩言乱常也墋不清澄之貌也黩媟也李周翰注墋垢也黩浊也庾信哀江南赋溃溃沸腾茫茫墋黩尔雅彗星为欃枪梁武帝孝思赋彼含识而异见同有色而殊形髙允贞妇咏结愤钟心甘就幽防　墋楚锦切参上声搀初衔切挿平声抢音撑与欃枪同】若思【郭本作而况】叅列雄藩各当重寄遵奉王【缪本作天】命大举天兵照海色于旌旗肃军威于原野而洪涛渤潏狂飚振惊【北史宿当重寄早预心膂天兵见三巻注渤潏水沸涌貌见二十二巻注狂飚狂暴之风】惟神使阳侯巻波羲和奉命楼船先济士马无虞扫妖孽于幽燕斩鲸鲵于河洛惟神佑我降休于民敬陈精诚庶垂歆飨【髙诱淮南子注阳侯陵阳国侯也溺死于水其神能为大波有所伤害因谓之阳侯之波也羲和日御也与江水无涉恐误楼船见四巻注鲸鲵见八巻注说文歆神食气也】












　　李太白集注巻二十九
　　钦定四库全书
　　李太白集注巻三十
　　钱塘　王　撰
　　诗文拾遗共五十七首
　　杂言用投丹阳知己兼奉宣慰判官【唐时丹阳郡即润州也属江南东道肃宗至德元载十一月以崔涣为江南宣慰使所谓宣慰判官乃涣之僚属也太白有上崔相涣诗数首此诗乃与其僚属者欤】
　　客从昆仑来遗我双玉璞云是古之得道者西王母食之余食之可以凌太虚爱之颇谓絶今昔求识江淮人犹乎比石如今虽在卞和手【缺文】正憔悴了了知之亦何益防闻士有调相如始从镐京还复欲镐京去能上秦王殿何时回光一相盼欲投君保君年幸君持取无弃捐无弃捐服之与君俱神仙【抱朴子玉亦仙药经曰服金者寿如金服玉者寿如玉也又曰服元眞者其命不极元眞者玉之别名也令人身轻飞举不但地仙而巳不可用已成之器伤人无益当得璞玉乃可用也　此诗多有缺文讹字与下八首萧氏本皆不録唯姑苏缪氏依宋本所刋者有之】
　　南陵五松山别荀七【南陵五松山俱见十二巻注】
　　六即颍水荀何慙许郡賔【六即唐诗类苑作轩昂琦按六字恐是草书君字之讹】相逢太史奏应是聚贤人玉隐且在石兰枯还见春俄成万里别立徳贵清眞【后汉书陈寔字仲弓颍川许人也荀淑字季和颍川颍阴人也异苑陈仲弓从诸子侄造荀季和父子于时徳星聚太史奏五百里内有贤人聚论衡美玉隐在石中左传太上有立德】
　　观鱼潭
　　观鱼碧潭上木落潭水清日暮紫鳞跃圆波处处生凉烟浮竹尽秋月照沙明何必沧浪去兹焉可濯缨【左思蜀都赋鲜以紫鳞潘岳诗游鱼动圆波刘良注圆波谓鱼动波起而图也】
　　自广平乗醉走马六十里至邯郸登城楼览古书懐【广平唐时郡名即洺州也河北道邯郸县名初洺州代宗永泰中改磁州　邯郸音寒单】
　　醉骑白花骆【一作马】西走邯郸城扬鞭动栁色写鞚春风生入郭登髙楼山川与云平深宫翳绿草【一作雄都半古塜】万事伤人情相如章华【当作台】巅猛气折秦嬴两虎不可鬭廉公终负荆提携袴中儿杵臼及程婴空孤献【一作立孤就】白刃必死耀丹诚平原三千客谈笑尽豪英毛君能頴脱二国且同盟皆为黄泉土使我涕纵横磊磊石子岗萧萧白杨声诸贤【一作贤豪】没此地碑版有残铭太古共今时由来互衰荣伤哉何足道感激仰空【一作虚】名赵俗爱长剑文儒少逢迎闲从博徒【一作陵】游帐饮雪朝酲【一作中醒】歌酣易水动鼓震丛台倾日落把烛归凌晨向燕京方陈五饵防一使胡尘清【毛苌诗传白马黒鬛曰骆呉均诗聊为路旁人写鞚长楸北韵防鞚马勒也史记蔺相如传以相如功大拜为上卿位在廉颇右廉颇曰我为赵将有攻城野战之大功蔺相如徒以口舌为劳而位居我上吾羞不忍为之下宣言曰我见相如必辱之相如闻不肯与防每朝时常称病不欲与廉颇争列相如出望见廉颇引车避匿舎人相与谏相如曰公视亷将军孰与秦王夫以秦王之威而相如廷叱之辱其羣臣独畏廉将军哉顾强秦之不敢加兵于赵者徒以吾两人在也今两虎共鬬其势不俱生吾所以为此者以先国家之急而后私仇也廉颇闻之肉袒负荆至相如门谢罪曰鄙贱之人不知将军寛之至此也卒为刎颈之交索隐曰负荆者荆楚也可以为鞭其章台见秦王事见十五巻注秦夲纪孝王曰昔伯翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴赵世家屠岸贾攻赵氏于下宫杀赵朔灭其族赵朔妻成公姊有遗腹走公宫匿赵朔客曰公孙杵臼谓朔友人程婴曰胡不死程婴曰朔之妇有遗腹幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声程婴谓公孙杵臼曰今一索不得后必且复索之奈何二人谋取他人婴儿负之衣以文葆匿山中程婴出谬谓诸将曰谁能与我千金吾告赵氏孤处许之发师随程婴攻杀杵臼与孤儿然赵氏眞孤乃反在居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎具以实告景公与韩厥谋立赵孤召而匿之宫中诸将入问疾景公因韩厥之众以胁诸将而见赵孤赵孤名曰武遂攻屠岸贾灭其族及赵武冠为成人程婴乃谓赵武曰昔下宫之难我非不能死我思立赵氏之后今赵武既立为成人复故位我将下报赵宣孟与公孙杵臼遂自杀毛遂脱颖见十六巻及二十六巻注説文磊众石也太平寰宇记邯郸县有石子冈隋图经云歴陵城西十里有石子冈实山也而髙大有冢如砚子世谓之砚子冢是赵简子家古诗驱车上东门遥望北郭墓白杨何萧萧松柏夹广路诸贤另指当时贤豪死葬于石子冈者故下丈以太古今时双承言之谢灵运诗碑版谁闻传史记信陵君传公子闻赵有处士毛公藏于博徒薛公藏于卖浆家公子欲见两人两人自匿不肯见公子公子闻所在乃间徒歩从此两人游甚欢易水在燕地去邯郸甚逺用之此处恐误元和郡县志丛台在磁州邯郸县城内东北隅陶潜诗提剑出燕京汉书贾谊传及欲试属国施五饵三表以系单于顔师古注贾谊书谓赐之盛服车乘以壊其目赐之盛食珍味以壊其口赐之音乐妇人以壊其耳赐之髙堂防宇仓库奴婢以壊其腹于来降者上以召幸之相娯乐亲酌而手食之以壊其心此五饵也　骆音洛鞚苦贡切空去声磊音儡】
　　月夜金陵懐古
　　苍苍金陵月空悬帝王州天文列宿在霸【一作鼎】业大江流渌水絶驰道青松摧古丘台倾鳷鹊观宫没凤皇楼别殿悲清暑芳园罢乐游一闻歌玉树萧瑟后庭秋【一作千古不胜愁　谢朓诗江南佳丽地金陵帝王州三辅黄图驰道天子所行道也今之中道宋书大明五年初立驰道自阊阖门至于朱雀门又自承明门至于元武湖六朝事迹宋孝武帝作驰道自阊阖北出承明抵元武湖十余里为调马之所也古丘谓六代时陵墓鳷鹊观六朝所建宫室今不可考景定建康志案宫苑记凤凰楼在凰台山上宋元嘉中建有凤凰集此为名晋书太元二十一年春正月造清暑殿景定建康志清暑殿在台城内晋孝武帝建殿前重楼道通华林园爽垲竒丽天下无比虽暑月常有清风故以为名太平寰宇记乐游苑在覆舟山南北连山筑台观苑内起正阳林光等殿六朝事迹乐防苑舆地志云在晋为药园宋元嘉中以其地为北苑更造楼观后改为乐游苑宋孝武大明中造正阳林光殿于内侯景之乱焚毁畧尽陈天嘉六年更加修葺陈亡遂废其地在覆舟山南去县六里隋书陈祯明初后主作新歌词甚哀怨令后宫美人习而歌之其辞曰玉树后庭花花开不复久时人以歌防此其不久兆也】
　　金陵新亭【方舆胜覧新亭在建康府城南十五里江南通志新亭在江寜府城西南十五里俯近江渚一名中兴亭】
　　金陵风景好豪士集新亭举目山河异偏伤周顗情四坐楚囚悲不忧社稷倾王公何慷慨千载仰雄名【晋书过江人士毎至暇日相邀出新亭饮宴周顗中座而叹曰风景不殊举目有江山之异皆相视流涕惟王导愀然变色曰当共戮力王室克复神州何至作楚因相对泣耶众收泪而谢之　顗音以】
　　庭前晚开花
　　西王母桃种我家三千阳春始一花结实苦迟为人笑攀折唧唧长咨嗟【汉武内传七月七日王母至侍女以玉盘盛仙桃七颗大如鸭卵形圆青色以呈王母母以四颗与帝三颗自食桃味甘美口有盈味帝食辄收其核王母问帝帝曰欲种之王母曰此桃三千年一开花三千年一结实中夏地薄种之不生帝乃止】
　　宣城长史弟昭赠余琴溪中双舞鹤诗以见志【琴溪在寜国府泾县见十九巻注】
　　令弟佐宣城赠余琴溪鹤谓言天涯雪忽向前落白玉为毛衣黄金不肯博当风振六翮对舞临山阁顾我如有情长鸣似相托何当驾此物与尔腾寥廓【韵防博贸易也】
　　暖酒
　　热暖将来賔铁文暂时不动聚白云拨却白云见青天掇头里许便乘仙【寳藏论賔铁出波斯坚利可切金玉按庭前晚开花及此首语尤凡俗不类太白】
　　右九首见缪氏本
　　戏赠杜甫
　　饭颗山头【摭言作饭颗山前一作长乐坡前】逢杜甫头戴笠子日卓午借问别来【摭言作因何一作新来】太瘦生总为从前【摭言作只为从来】作诗苦【元和郡县志长乐坡在京兆府万年县东北十三里卽浐川之西岸旧名浐阪隋文帝恶其阪名改曰长乐坡雍録通化门东七里有长乐坡下临浐水本名浐阪隋文帝恶其名音与反同故改阪为坡自其北可望长乐宫故名长乐坡也欧阳永叔曰太瘦生唐人语也至今犹以生为语助如作么生何似生之类是也】右一首见唐本事诗【唐夲事诗李白才逸气髙与陈拾遗齐名先后合徳其论诗云梁陈已来艶薄斯极沈休文又尚以声律将复古道非我而谁故陈李二集律诗殊少尝言寄兴深防五言不如四言七言又其靡也况使束于声调俳优哉故戏杜曰饭颗山头逢杜甫云云盖讥其拘束也此诗又见摭言唐诗纪事云此诗载唐旧史】
　　寒女吟
