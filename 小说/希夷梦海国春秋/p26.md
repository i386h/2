<!-- { "loadSidebar": true } -->
　　教诲虽同，精极迥别，不加剔选，则过与不及，混乱不分，强者奋勇，弱者不继，两俱败矣。必选其最精者聚为一军，分为四队，丰其粮饷，令骁勇熟知阵势军形地利之将分而统之，猛若疾雷，速若飞电，以为战酣冲坚横突陷阵破强之需，及肘胁缓急之用。必分为四者，循环不穷而合亦易也。懦弱之卒，心常恃此，战力必倍，不轻败矣。

　　八曰向导。山川险易，将虽知而未必详，图虽载而不能尽，非访之熟游熟处者，不可得而悉也，向导之用，非惟知乎地利，



　　并欲知乎人和；某地为某贤人之所宅，某处为某猾徒之所居；军由其地，贤者敬而礼之，猾者声而诛之。敌国人情，闻风思慕矣。某城敌军资之所藏，某地敌咽喉之要道如何？军资之城讨取之、毁之；咽喉之道潜夺之、断之。敌国军心得信落胆矣！

　　皆向导之功也。然误信虚，而以为诚实而受欺者屡屡矣。必也兼听广访，参平素之间谍以决之，远探近审以验之，使能者监焉，不可任其脱离，不可使知吾实事，成功之后，则计其功，大而爵禄，小而财帛，始酬而归之，庶不致有误也。

　　临阵：

　　一曰详察。敌国君臣之贤愚，将之才否，卒之强弱，粮之多寡，平居虽知之至临阵之际，犹不可忽而不复察也，察其何者为坚，何者为瑕；赢者可是真赢，壮者可是实壮？将吏之心和与不和，士卒之情洽与不洽，皆须计而知之。其坚者柔之，瑕者陷之，赢者待之，假壮者击之。将吏不和，士卒未洽，急攻之；将吏和，士卒洽，缓图之。智勇精锐气势，俱胜于我者，诈以骄之，而激励将士，待其隙以乘之。苟不究其虚实，遇敌浪战轻争，历久而不大败者鲜矣！

　　二曰相地。相地者，相彼此营阵之地也。凡营必择高阳水草足用之地而处之，毋居幽囚危陷之地，恐受围塞难出也；毋居草木丛会之地，恐火攻也；毋居卑下之地，恐水淹也。凡左右前后远近，山川村舍、林堑寺观之可藏兵者，必细搜之，远候骑，通防守，情队伍，禁妄行，使奸细无由入，此营之大略也。阵地必后右高于前左，形分而势连，险布步，易布骑，进退俱生，无所阻碍，利过半矣。

　　三曰风向。搏斗之际，风所关于成败最大，顺风不加力而倍疾，逆风虽奋勇而不能如常，又有尘埃损目塞鼻之患，可不审乎？未阵之先，当审风所从来，敌向我背，则正阵以击之；



　　敌顺我逆，则旁趋以致之；不为我致，则坚忍以待之，以精骑绕出其后而击之。敌众我寡，则利奋击于风晦之顷；若我众敌寡，敌乘阴晦而来，则以小骑出击，或突其肋，或陷其背，或往或来，疾若飘风，使不能测，目眩心动，则反为我所乱矣。

　　只可分军追击，慎毋以大军轻出也。

　　四曰分合。能合而不能分，谓之孤军；能分而不能合，谓之散卒。散卒心力不能齐，孤军一败即瓦解，皆大忌也。当分则分，当合则合，细察时宜，寡则利合，众则利分，亦难执一。

　　分合之道，分不乖于合，合不背于分。若手足之伸屈，禀于心而不乱，斯为得之。阵后之游军，行营之探候，此则必须分者也。战时奇兵之外，大兵须分为三，以循环迭进接战，则我之气势不穷，彼之精锐已困矣。

　　五曰败愈奋。胜败虽兵家之常，然而败者必谋之不藏，算之木善，备之未周，皆将之过，岂可以为常乎！虽节制之兵，恩信素洽，不幸而败，根本未伤，人心尚固，犹不致涣散难理；然须自引其咎，自责其罪。将吏士卒之受伤者，旦夕亲视之，调药以治之，善言以慰之；未伤者，论以‘君恩之重，敌之不足畏，死里求生，以雪耻立功’之道，庶几愈愤愈壮而可用。

　　若推过于将吏，以刑戮为威，则人心离而不振，愈不可为矣！

　　其有实违节制而致败者，则又不得姑息而滥纵也。

　　六曰胜愈慎。战而数胜，敌未剪灭，安知非诈以诱我？即是实败，其羽翼尚存，余孽未尽，正用谋之秋，角计之候也。

　　敌为吾所败，其恨必深，其心必合，其力必齐，其谋必密且毒；吾之防备周遍，犹恐有忽微，意料所未及者，若骄而惰，败敌更易乘隙而入矣。以深恨之心，合而齐力，以行密毒之谋，当之以骄惰之卒而不危者，未之有也。必须处胜之后，而如败之初；处败之际，而如胜之始，自然用而不穷，久而益壮矣。



　　七曰善久。兵道贵速而恶久，速则所省者多，而无疲挫之失；久则所费者广，而多缝隙之虞，此世所共知者也。然不能速而必求其速，不可不久而必不欲久，则系自蹈于败亡之道也。

　　如敌守一要害之城，城高峭坚厚，池深阔迅险，粮足材备，军民心一，而将贤能，无间可乘，力攻则徒损士卒，终不能济，舍之必滋蔓为乱；此则非足我军需，固我营垒，防备周密，绝其樵采，断其外援，而使敌粮尽溃散不可也。乌能速而不久乎！

　　故事惟在因时，不可泥古。

　　八曰毋暴。夫兵之出，原为除暴止乱。既已获魁首矣，其士卒皆天之赤子，无非为严刑峻法所驱逼，非乐荷戈拒命也；则当释而归之，谕以仁义邪正，令其转相传布，则俱为我所用，而未服者，皆解体矣，若恃兵力之盛，思昔争命拒战之仇，怒以尽歼之，既乖出师之义，且失人心而干天忌也。故入敌人之城，其先世有功德于民者，必访而存其祀，立贤者以继其后；除虐政，诛邪辟，选贤良，兴教化，货物无取，秋毫无犯，始不愧为仁义之师也。

　　还军：

　　一曰推功。平乱旋师，安民定国，虽不为无功，然皆国家之运昌，将士之竭力，吾何功之有！即率众运筹，有所勤劳，而使吾率众运筹者，则君相也，其功亦当归之君相，吾何功哉！

　　还军之日，必以运筹归之君相，竭力归之将士，立缴印剑，话谈退处，庶无虞主不赏之功，且杜谗猖之口而全身，以备朝廷之缓急，不亦美乎！其有伊周之任者，又不在此论矣。

　　二曰赏劳。凭功之大小，为赏之轻重，固为不易之道。然旋师当先恤死事之家，后方行赏，庶忠魂目瞑。若死者有功，则以其功倍赏其父母妻子；其子孙有堪任者，则以其爵禄爵禄之；子孙稚幼未能补授，即以禄给之；则死者无憾，而见者必



　　格外感奋，后逢边事，将士自绝内顾之忧，而拚命无前矣。

　　三曰安吏。人之才能各异，心性未必皆同，于行赏之后，必当谅其才德，可任则任之，不可任则养之。如心性贪而机智调者，虽可治一时之兵，难以治长久之民。若使之治民，必到违悖，按法则伤功臣之心，而缓急乏可用之才；原宥则废国家之法，而贪墨增有恃之胆。故曰养而勿任也。如情性贞坚，素怀忠孝，才可服众，才能理剧者，而置于闲散之地，不有才难之叹乎！故必详于审量，安之各当，而后为无失也。

　　四曰祟俭节。用爱人之道治国者，不可斯须或违，岂待还军之后，而始及此乎。盖祸害多息于勤劳，而升平每流于逸纵。

　　或溺于声色，或荒于苑围，或陷于田猎，或淫于台观，或惑于异端邪说，习以成风，上骄下怠，民脂渐罄，仓库渐虚，怨乱渐起，国之危亡，皆胎于此。惟心乎保民，而以俭为务，则私欲消而不长，善念生而不穷，邪臣诎而不伸，民风还古，世道复淳，虽追三代之治不难也。

　　五曰修城壕。夫城壕者，国家之捍卫，万民之甲胄也。随圮随补，随浅随挑；墙隙之树木，每月必削铲之，处处皆成金汤矣。或平日失于茸理，崩塞狼藉，非大工不可，其兴工作不于丰年之隙，则于岁歉之，时。年丰物料不昂，岁歉夫役易聚。

　　若不于旋师之后，节俭之秋，而整理之，待寇起而始治，则征役废农，人民震恐，敌隐胄入，无由得知，自乱之道也。城坚池深，民心有恃，寇至舍此而去，则有后顾之忧，攻围则顿挫于坚城之下，其利最广，慎勿忽也。

　　六曰实精练。军士精锐矣，不能免于病废老死。且太平之后，兵虽习练，多事饰观；是以有兵之名，无用之实，使当强敌，未有不败者。急而召募，则不能尽究所从来，且性情不相通，足步不相应，危伤不相恤，皆兵之大害也。或有敌人潜来



　　应募，而表里合应，其祸尤凶。故虽止戈之时，而训练万不可疏忽，务使有实用之技，随缺即补，勤于教练，互相比较，相亲如骨肉，相护如手足，有所使用。朝令可以朝齐，暮令可以暮集，较临汤而始扬沸，何啻天壤之悬哉！

　　七曰修教化。凡民逸则忘善，忘善则恶生，此理势之所必然也。故尼山于庶富之后，而即以教继之，诚所不可缓者也。

　　教化之善，无过礼乐诗书。敦礼乐而说诗书，重贤良方正之举，使民知所趋向，一而化十，十而化百，以遍于四海。然必在上之君子，持之坚，行之实，品为众所服，民为德所感，始可熏陶入彀而向化，君子之德风，小人之德草，上有好者，下必有甚焉者矣。先哲之言，岂有欺哉？

　　八曰任廉洁。多难之秋，非才无济于事，故常重才。承平之际，则须才德兼优，否则宁才不足，而德有余。若误任一悖德之徒，则夤缘之路开，藤连蔓引，忠良退于郊野，贪鄙遍于民上，倚官长之威，恃奸奴之庇，而济其无厌之欲，剥肤吸髓，贿宠媚权，小则荼毒州邑，大则怨腾四海，虽有善者，办无如之何矣！故才过于德者，养才闲散之地；而亲民膜者，必选德优，尚节义，励廉耻，禁邪说，诛异端。农隙则兴文武。率天下之民，入于太和之中，不亦几于至治与！

　　此五纲四十目也。虽不足以尽治兵之能事，然谨慎周密，时宜之大略，则已括矣。欲穷幽极妙者，可探索于群书。

　　顾庶长看毕，叹道：“言浅意深，实此日对症之妙剂也。

　　治国尊此，永无丧亡之虞；将兵守此，岂有不胜之理？老夫当即奏之。”安萍别去。乃令人誊清，复入朝，问宫门太监道：“主上现有何事？”答道：“阅本已毕，在熏风楼午睡。”顾庶长道：“觉未？”答道：“适见宫娥传取雪藕，想必醒了。



　　”顾庶长道：“烦奏顾复有本。”太监入启，出来道：“请无逸殿见驾。”

　　顾庶长同行到时，岛主问道：“卿有何本？”顾庶长将所缮呈上，道：“今古客卿筹国，著有《武略》，实切目前时势。

　　臣特奏上，请颁赐文武诸臣，使各尽其职，不致伦怠骄奢误国。”岛主亲接看毕，道：“言切近而旨长远，非深于经济者不能奏，请颁之文武诸臣。所见极是，可增设遗才科，以收罗众士。

