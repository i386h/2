<!-- { "loadSidebar": true } -->
道士弘博洽闻者寡，而意断妄说者众。至于时有好事者，欲有所修为，仓卒不知所从；而意之所疑，又无足谘。今为此书，粗举长年之理，其至妙者，不得宣之于翰墨。盖粗言较略，以示一隅。冀悱愤之徒，省之可以思过半矣。岂谓暗塞必能穷微畅远乎，聊论其所先觉者耳。世儒徒知服膺周、孔，莫信神仙之书，不但大而笑之，又将谤毁真正。故予所著子言黄白之事，名曰内篇。其余驳难通释，名曰外篇。大凡内外一百一十六篇。虽不足藏诸名山，且欲缄之金匮，以示识者。自号抱朴子，因以名书。

庐山道人游石门诗序石门在精舍南十余里，一名障山。基连大岭，体绝众阜，辟三泉之会，并立而开流，倾岩玄映其上，蒙形表于自然，故因以为名。此虽庐山之一隅，实斯地之奇观。皆传之于旧俗，而未睹者众。将由县濑险峻，人兽迹绝，径回曲阜，路阻行难，故罕经焉。

释法师以隆安四年仲春之月，因咏山水，遂杖锡而游。于时友徒同趣三十余人，咸拂衣晨征，怅然增兴。虽林壑幽邃，而开途竞进；虽乘危履石，并以所悦为安。既至，则援木寻葛，历险穷崖，猿臂相引，廑乃造极。于是拥胜倚岩，详观其下，始知七岭之美，蕴奇于此。双阙对峙其前，重岩映带其后，峦阜周回以为障，崇岩四营而开宇。其中则有石台、石池、宫观之象，触类之形，致可乐也。清泉分流而合，注渌渊镜，静于天池。文石发彩，焕若披面。柽松芳草，蔚然光目。其为神丽，亦已修矣。

斯日也，众情奔说，瞩览无厌。游观未久，而天气屡变。霄雾尘集，则万象隐形；流光回照，则众山倒影。开阖之际，状有灵焉而不可测也。乃其将登，则翔禽拂翮，鸣猿厉响。归云回驾，想羽人之来仪；哀声相和，若玄音之有寄。虽仿佛犹闻，而神以之畅；虽乐不期欢，而欣以永日。当其冲豫自得，信有味焉，而未易言也。退而寻之，夫厓之间，会物无主，应不以情。而开兴引人，致深若此，岂不以虚明朖其照，闲邃笃其情邪？并三复斯谈，犹昧然未尽。

俄而太阳告夕，所存已往。乃悟幽人之玄览，达恒物之大情，其为神趣，岂山水而已哉。于是徘徊崇岭，流目四瞩，九江如带，丘阜成垤。因此而推，形有巨细，智亦宜然。乃喟然叹宇宙虽遐，古今一契，灵鹫邈矣，荒途日隔。不有哲人，风迹谁存？应深悟远，慨焉长怀。各欣一遇之同欢，感良辰之难再，情发于中，遂共咏之云尔。

张思光门律自序吾文章之体，多为世人所惊。汝可师耳以心，不可使耳为心师也。夫文岂有常体，但以有体为常，当使常有其体。丈夫当删《诗》《书》，制《礼》《乐》，何至因循寄人篱下。且中代之文，道体缺变，尺寸相资，弥缝旧物。吾之文章，体亦何异。何尝颠温凉而错寒暑，综哀乐而横歌哭哉。正以属词多出，比事不羁，不阡不陌，非途非路耳。然其传音振逸，鸣节竦韵，或当未极，亦已极其所矣。汝若复别得体者，吾不拘也。

吾义亦如文，造次乘我，颠沛非物，吾无师无友，不文不句，颇有孤神独逸耳。义之为用，将使性入清波，尘洗犹沐，无得钓声同利，举价如高，俾是道场，险成军路。吾昔嗜僧言，多肆法辨，此尽游乎言笑而汝等无幸。又云人生之日，正可论道说义，惟饮与食，此外如树网焉。吾每以不尔为恨，尔曹宜振纲也。

任彦昇王文宪集序公讳俭，字仲宝，琅邪临沂人也。其先自秦至宋，国史家谍详焉。晋中兴以来，六世名德，海内冠冕。古语云：“仁人之利，天道运行。”故吕虔归其佩刀，郭璞筮以淮水。若离、翦之止杀，吉、骏之诚感，盖有助焉。

公之生也，诞授命世，体三才之茂，践得二之几，信乃昴宿垂芒。德精降祉，有一于此，蔚为帝师。况乃渊角殊祥，山庭异表，望衢罕窥其术，观海莫际其澜，宏览载籍，博游才艺。若乃金版玉匮之书，海上名山之旨，沉郁澹雅之思，离坚合异之谈，莫不总制清衷，递为心极。斯固通人之所包，非虚明之绝境。不可穷者其唯神用者乎？然检镜所归，人伦以表，云屋天构，匠者何工。自函洛不守，宪章中辍，贺生达礼之宗，蔡公儒林之亚，阙典未补，大备兹日。至若齿危发秀之老，含经味道之生，莫不北面人宗，自同资敬。性托夷远，少屏尘杂，自非可以弘奖风流，增益标胜，未尝留心。

期岁而孤，叔父司空简穆公，早所器异。年始志学，家门礼训，皆折衷于公。孝友之性，岂伊桥梓；夷雅之体，无待韦弦。汝郁之幼挺淳至，黄琬之早标聪察，曾何足尚。年六岁，袭封豫宁侯。拜日，家人以公尚幼，弗之先告。既袭珪组，对扬王命，因便感咽，若不自胜。初，宋明帝居蕃，与公母武康公主素不协。及即位，有诏毁废旧茔，投弃棺柩。公以死固请，誓不遵奉，表启酸切，义感人神。太宗闻而悲之，遂无以夺也。初拜秘书郎，迁太子舍人，以选尚公主，拜驸马都尉。元徽初，迁秘书丞。于是采公曾之《中经》，刊弘度之《四部》，依刘歆《七略》，更撰《七志》。盖尝赋诗云：“稷、契匡虞、夏，伊、吕翼商、周。”自是始有应务之迹，生民属心矣。时司徒袁粲，有高世之度，脱落尘俗。见公弱龄，便望风推服，叹曰：“衣冠礼乐在是矣！”时粲位亚台司，公年始弱冠。年势不侔，公与之抗礼。因赠粲诗，要以岁暮之期，申以止足之戒。粲答诗曰：“老夫亦何寄，之子照清襟。”

服阕，拜司徒右长史，出为义兴太守，风化之美，奏课为最。还，除给事黄门侍郎。旬日，迁尚书吏部郎参选。昔毛玠之公清，李重之识会，兼之者公也。俄迁侍中，以愍侯始终之职，固辞不拜。补太尉右长史。时圣武定业，肇基王命，寤寐风云，实资人杰。是以宸居膺列宿之表，图纬著王佐之符。俄迁左长史。齐台初建，以公为尚书右仆射，领吏部，时年二十八。宋末艰虞，百王浇季，礼紊旧宗，乐倾恒轨。自朝章国纪，典彝备物，奏议符策，文辞表记，素意所不蓄，前古所未行，皆取定俄顷。神无滞用。

太祖受命，以佐命之功，封南昌县开国公，食邑二千户。建元二年，迁尚书左仆射，领选如故。自营郃分司，卢钦兼掌，誉望所归，允集兹日。寻表解选，诏加侍中，又授太子詹事，侍中仆射如故。因辞侍中，改授散骑常侍，余如故。太祖崩，遗诏以公为侍中尚书令镇国将军。永明元年，进号卫将军。二年，以本官领丹阳尹。六辅殊风，五方异俗，公不谋声训，而楚、夏移情，故能使解剑拜仇，归田息讼。前郡尹温太真、刘真长，或功铭鼎彝，或德标素尚，臭味风云，千载无爽，亲加吊祭，表荐孤遗，远协神期，用彰世祀。时简穆公薨，以抚养之恩，特深恒慕，表求解职，有诏不许。

国学初兴，华夷慕义，经师人表，允资望实，复以本官领国子祭酒。三年，解丹阳尹，领太子少傅，余悉如故。挂服捐驹，前良取则，卧辙弃子，后予胥怨。皇太子不矜天姿，俯同人范，师友之义，穆若金兰。又领本州大中正，顷之解职。四年，以本号开府仪同三司，余悉如故。谦光愈远，大典未申。六年，又申前命。七年，固辞选任。帝所重违，诏加中书监，犹参掌选事。长舆追专车之恨，公曾甘凤池之失。

夫奔竞之涂，有自来矣，以难知之性，协易失之情，必使无讼，事深宏诱。公提衡惟允，一纪于兹，拔奇取异，兴微继绝，望侧阶而容贤，候景风而式典。春秋三十有八，七年五月三日，薨于建康官舍。皇朝轸恸，储铉伤情，有识衔悲，行路掩泣；岂直舂者不相，工女寝机而已哉。故以痛深衣冠，悲缠教义，岂非功深砥砺，道迈舟航？没世遗爱，古之益友。追赠太尉，侍中、中书监如故，给节，加羽葆鼓吹，增班剑六十人，谥曰文宪，礼也。

公在物斯厚，居身以约，玩好绝于耳目，布素表于造次，室无姬姜，门多长者，立言必雅，未尝显其所长；持论从容，未尝言人所短。弘长风流，许与气类，虽单门后进，必加善诱，勖以丹霄之价，宏以青冥之期。公铨品人伦，各尽其用，居厚者不矜其多，处薄者不怨其少，穷涯而反，盈量知归。皇朝以治定制礼，功成作乐，思我民誉，缉熙帝图，虽张、曹争论于汉朝，荀、挚竞爽于晋世，无以仰模渊旨，取则后昆。每荒服请罪，远夷慕义，宣威授旨，实寄宏略。理积则神无忤往，事感则悦情斯来。无是己之心，事隔于容谄；罕爱憎之情，理绝于毁誉。造理常若可干，临事每不可夺，约已不以廉物，宏量不以容非，攻乎异端，归之正义。

公生自华宗，世务简隔。至于军国远图，刑政大典，既道在廊庙，则理擅民宗。若乃明练庶务，鉴达治体，悬然天得，不谋成心。求之载籍，翰牍所未纪；讯之遗老，耳目所不接。至若文案自环，主者百数，皆深文为吏，积习成奸，畜笔削之刑，怀轻重之意。公乘理照物，动必研几，当时嗟服，若有神道。岂非希世之俊民，瑚琏之宏器。

昉行无异操，才无异能，得奉名节，迄将一纪。一言之誉，东陵侔于西山；一盼之荣，郑璞逾于周宝。士感知己，怀此何极。出入礼闱，朝夕旧馆，瞻栋宇而兴慕，抚声名而悼恩。公自幼及长，述作不倦。固以理穷言行，事该军国，岂直雕章缛采而已哉。若乃统体必善，缀赏无地，虽楚、赵群才，汉、魏众作，曾何足云，曾何足云！昉尝以笔札见知，思以薄技效德，是用缀缉遗文，永贻世范，为如干帙、如干卷。所撰《古今集记》、《今书七志》，为一家言，不列于集。集录如左。

梁昭明太子文选序式观元始，眇觌玄风，冬穴夏巢之时，茹毛饮血之世，世质民淳，斯文未作。逮乎伏羲氏之王天下也，始画八卦，造书契，以代结绳之政。由是文籍生焉。《易》曰：“观乎天文以察时变，观乎人文以化成天下。”文之时义远矣哉！若夫椎轮为大辂之始，大辂宁有椎轮之质；增冰为积水所成，积水曾微增冰之凛。何哉？盖踵其事而增华，变其本而加厉。物既有之，文亦宜然，随时变改，难可详悉。

尝试论之曰：《诗序》云：“诗有六义焉：一曰风，二曰赋，三曰比，四曰兴，五曰雅，六曰颂。”至于今之作者，异乎古昔。古诗之体，今则全取赋名。荀、宋表之于前，贾、马继之于末。

自兹以降，源流实繁。述邑居则有凭虚、亡是之作；戒畋游则有《长杨》、《羽猎》之制。若其纪一事，咏一物，风云草木之兴，鱼虫禽兽之流，推而广之，不可胜载矣。又楚人屈原，含忠履洁，君匪从流，臣进逆耳，深思远虑，遂放湘南。耿介之意既伤，壹郁之怀靡诉，临渊有怀沙之志，吟泽有憔悴之容。骚人之文，自兹而作。

