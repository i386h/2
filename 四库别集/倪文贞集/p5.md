<!-- { "loadSidebar": true } -->
　　广西道监察御史倪元珙
　　勅曰夫囊斧在握鉊铎四下怯夫奋心舒壮頄舌斯不难也若乃董宣洛令崔发鄠宰项彊贵主威行猂涓事之难为有如超海且夫气持则法立也朕求法官必取之健吏以为击物无缺惟纯钩湛卢为可恃耳尔具官某家起新都祸期逆竖时则匹夫懐璧较尉摸金元礼受告密之封朱勔领应奉之使湘山可赭厯阳防湖而尔乃奋身以持致命不顾当此之时尔视汤镬则犹冰泉卒使虓虎坐驯惊鱼不害朕是用报以执法资其谠忠尔则纠奸遂良梳疑剔伏至言新语轹贾凌山以其前有履虎之贞固当不难婴龙之论夫尔之鲠固比于原泉有本而不涸也兹以覃叙仍授尔阶文林郎锡之勅命今朕之意欲使天下祓涤着新如日火顾惟御史埋轮揽辔可得为之然使尔以今曩之注分于钩瓦则道不行矣故曰剸足适履毁方为圆言堕趋也尔岂以潏井而羸缾哉朕勗子则以羔裘之诗曰彼其之子舎命不渝
　　云南道御史毛羽健
　　勅曰朕力追止辇欲以厉谏官之气而使与朕争然而以为臣轨则不可也且夫气者谏官之所自治今欲自朕厉而有之此岂可恃乎譬之革鞠然其气甚盈而触物则隤然堕尔具官某骨正以坚才雄而决当疮痍兵燹人歌蜀道之难而诵桑麻独抚宓琴而治是用嘉子擢于西台尔乃引吭长鸣剖心极论一扬节足坐剔防睢凡诸条上之章尽属忧危之论断鞅守閤未足为奇史輶王章差当比直昔汉文方盛而贾谊陈痛哭流涕之书元祐既昌而程颐抗宦官宫妾之议则岂可以庙谟无阙遂简谏书廷断已章不厪至计昌言可拜惟尔有之用以覃恩仍授尔某阶嗟乎尔气遒上朕则犹虑其竭也夫人莫不贵其朝气朕务与尔共守之冀尔之规朕其亦以是言曰庶无暮气而归乎
　　吏部文选司主事晋淑抃
　　勅曰朕奋朝气捽掴天下然视天下如敝笱然穿罣百出今条奏如雨良防日闻使朕日行一言足以致治而今不能是则非法之为也记曰为政在人苟惟其人朕固当与主爵吏谋之尔具官某清朗不疲彊直自遂昔佐大将作以办洎迁小司马而良遂以精能陟于铨选淹疎既久奋熙于今而尔条贯无蹊夹袋如鉴棘篱金练治以公清雀燕鳦鸿章其平察以今奸距方脱党禁初开鹭羽振而未充于庭麋梦安而犹栖于泽借尔协赞济之名通是故使薪积无嗟河清不怨山公之颂岂不谅哉会逢覃典用授尔某阶呜呼昔在皇考登用耆旧熹皇初载端士云蒸时则公忠之臣握铨秉照荃兰菉葹辨若苍皓苞苴竿牍駾而千里会遘凶阉致兴党祸然徽犹可尚前事当师是尔司南非为覆辙尔务懋勉朕有显庸
　　礼部精膳司主事闵心镜
　　勅曰夫义礼相丽犹革骼之相附成体也朕新即位慎简春曹无所取之取诸其彊直而不回以为义立则礼行也且夫波流之会特立者贵尔具官某识尊气昌无媕阿之意当令昆山罣于权宰时则视尔犹虮螘然而尔岸然不屈如卵触山旋致贬迁防于糜碎董宣彊项今又见之朕是用嘉尔擢尔司仪尔乃周旋无阙美声上闻本诸其彊直之志固不坠也兹用授尔阶承徳郎昔唐李翱为仪郎以鲠峭忤时宰为时所称当尔为令道固有难焉者抑古人有言曰人不踬于山而踬于垤尔盍务懋勉有终人之操行则亦犹原田也不殖将落
　　父
　　勅曰才徳者天人之所共报也报才者与人抑有遁焉者矣报徳者与天虽显潜异遘淹骤殊期要其致归无或爽焉夫身沈而名飞未为失数也尔生员闵某乃具官某之父乡宗称孝江海方才而身既不庸命亦随尽公明不夀飘零清酒之谈辅嗣无年寂寞鸡之语如可赎也人百其身今尔子鸑鷟飞光豫章挺秀出为健令入典清曹盖观桥梓之相承足齐彭殇于一致矣用赠尔某官日月其除风猷不逺其只嘉命以蕃国华
　　兵部武选司主事杜其初
　　勅曰朕闻谋臣盛于内则威武形于外此猛兽在山之説也故善战者战于尊爼夫有儒雅雍都而能佐箸出筹屹然干城之重使机能内握胜心外焚者斯亦国之寳臣已尔具官某学非私利胷有甲兵束髪读书蓄请缨弃繻之志策名登版表处囊脱頴之能修防太祝选隽司戎爼豆既所尝闻军旅岂曰未学饮冰始事聚米成谋辛公义策榦鸠司流竭忠之誉裴光庭宣猷牧监着修整之称而尔兼有其长可谓英能特达寡双鲜二者矣用晋尔某阶今秦中不靖黔难未纡朕新即位悼前事之失奋然有为建旐设旟励成斯志讨贼之计朕则一以责之大司马以及其属尔其懋哉四郊堕垒则惟尔勲
　　行人司行人姜应甲
　　勅曰朕欲周知天下使万里之形章于洞闼是故慎选輶轩之使而歌皇华之四章予曰有奔奏抑亦蹶生之资也尔具官某孤神絶照栖于至清应时开昌天防肇获所谓般般之兽扰我文囿者与朕以其精能署之使职属者天下甫脱焦炙神液未聚徳泽教化隔于帷墙牂羊蜚鸿所在形告山泽之盗凭啸不时朕虑志意之不通壅川取溃若子大夫之能斯必有每懐之诚形于六辔不遑之义托于翩鵻者矣诗曰旅力方刚经营四方此言广涂之可遵初功之未既也兹以覃恩授尔阶文林郎古者行人之官取诸机辩捷给以口支天下今则不然诚至为贵耳夫士懐欺则其能不出自朕即位所暨殄澄剔既命尔矣吏之初试亦犹防泉也养而日濬
　　父
　　勅曰朕所欲礼者二道徳之士湛其元修耆宿之儒章为人瑞此二者有道之主之所甚尊也今既已视学乞言乃二义未行朕心内媿夫轮毂不望于野更老不立于庭而以为世甚盛朕不信也尔生员姜立心乃具官某之父学道守已行为人师被服造次必于儒者汉滨柴桑同兹深隠周老汉皓比其厐宿如此则可以当兴朝之物色矣况于教诲尔子郁为国华虽不吾以犹有达其道者乎用封尔为某官以尔善善尔子以尔子贵贵尔如酬酢然岂不宜哉
　　嫡母
　　勅曰以裴秀之才而其嫡不以其故改妬彼妇则有然者也且夫义固得而母之则固其子也而笄縰之愚畔画里毛区判呉越夫是世故多孽子矣尔具官某嫡母胡氏由其不妬而秉心均所以江沱可歌蜾负能似今使在位以之推贤长吏以之字氓则僎可升公而堂皇之下皆吾子矣春秋曰纪季姜归于京师此圣人欲以妇道化天下也是用追赠尔为孺人今才尔子则必贤尔曰无忝尔所生岂有间乎子固其子也而名益彰
　　生母
　　勅曰朕读诗至小雅四牡之篇乃废书而叹嗟乎古之君臣其各厉其义则有如此也其臣之勚则曰王事靡盬不遑将母其君之体之曰是用作歌将母来谂盖先王之锡类也于使臣之母抑若有加焉尔具官某生母朱氏静正有斋柔嘉无遂如月防望娣袂其良维风及頽妇茀之得啓厥令子华予使垣知伯仁所自生宜毛义之有喜用封尔为太孺人呜呼闚观女贞不必正位家人严君不必其父勿替尔教永终令名
　　浙江湖州府乌程县知县胡开文
　　勅曰国家故事即大赉亦若龂然有靳于郡邑吏需时再期台使者以其绩上后乃司封以请祖宗之意以为畀之太易彼必将大忽吾民耳今朕即位恢宏斯道自士释褐受选者罔不褒朕以天下之才皆可鼓劝而出则使汉金玺其后而朕纶綍其前未为失计也凡朕之意亦以为吾民而已尔具官某良剑飞江神则必发美锦登庙华而可尊造车七年发硎百里以静观之久当更始之时度尔必能出汉吏之廉平体周官之能辨夫威凤之哕知其九苞名骥未驰决其千里遂以覃恩授尔某阶顷浙大吏上言时则五郡大水防反而湖尔菰城之民亦什五鱼矣朕当食失箸岂朕之不徳致之欤今田禾尽漂饥又将至尔其驱车遄迈为朕拊循其效即太傅封侯朕岂有靳











　　倪文贞集巻二
　　钦定四库全书
　　倪文贞集巻三
　　明　倪元璐　撰
　　制诰
　　礼部尚书兼东阁大学士徐光啓
　　制曰夫姬旦以礼乐造周匡衡以诗书光汉古之明宰皆出儒宗蕴兹文心彰为治业况于秘通图纬旁畅机能天老受箓以配上台子房运筹而诎羣策有安社稷宜锡山田尔具官某品诣孤清学跻光大广川之悟极于天人翁归之才兼有文武是知八索徴倚相之修能亦粤三朝食甘盘之旧徳既而边吏不戒名疆坐摧维尔肯辞清切出领纷拏属孙子以练妇人资光弼之新壁垒会罹贝锦遽叹防鸿朕知其人召还厥职啓心命説典礼咨夷犹且出其幽通襄余钦若玑衡既正泽火俱宣是故综子之长以古为鉴可使孝先悔笥家令羞囊邹衍失其谭天张衡诎于灵宪旁求既得大犹以张金砺朝夕之功玉铉刚柔之节丙魏剂徳为之寛严房杜并才致其谋断翼宣之道斯不没已呜呼宰相读书个臣无技清谨故殊伴食厚重自非少文有如尔者不亦难乎兹用晋尔阶光禄大夫锡之诰命尔其钦哉益务懐忠絶欺秉礼绌数四郊归耻一夫引辜懐若挞之心负时瘝之惧朕允保奭维若兹诰罔俾阿衡专美有商
　　曾祖父
　　制曰朕闻祖考之嘉名美誉亦犹子孙之冕服宇墙芘防宏多章施无既故寳良禾而昧丰壤惊洪流而闇昆源皆为缪愚失其本论尔徐珣乃具官某之曾祖载其淳厐游于广大非必祢衡溢气尊一鹗之能诚如季野不言备四时之徳里惧陈君所短盗畏彦方之知羊裘高风鹿门大隠虽杜机九源而弥蓄其气故行山十驿而不昧其宗今尔孙黼黻大猷丹青神化梦帝赉予得之契为多率祖攸行知所从来者逺是用追赠尔光禄大夫泂酌注兹餴饎承其逺泽初生诸厥瓜瓞报其本谋于戏休哉
　　礼部尚书兼东阁大学士何吾驺
　　制曰夫车集辅以为安鼎居餗而徴实所以阿衡持毂有左右之功傅説执烹致羮梅之味厥臣一个其道多端喜哉之休烂然可述具官某体正骨强材宏道广自班禁近遂迥时流王庾并长丰荒迭资其谷玉刘邢萃美华实各报其春秋用俾啓心借闻逆耳丁鸿入殿则羣喙俱摧孙奭升筵则崇顔立降朕尝悚承笃论静省微言斯悟治平之理尽于诗书补阙之功存诸棐迪日成既宿非假旁求人情所归自贤梦卜宅揆斯协光赞有徴观其懐诚絶欺循体诎数我嘉谋则曰维后人有技以为若已诚由进无面从斯冺后言于退食居无私党故消媢嫉于公朝若乃绸缪之力手口俱瘏夙夜之共头须为变孔明之云识治姚崇以言救时谋断环生变文在握有相之道于尔归良矣通综三载登理成劳朕体殷宗旧学之思循周后明禋之报特授尔阶资政大夫于戏今饥馑洊臻宼盗滋生朕每当餐为之投袂冀尔引多垒之慙兴纳沟之惧逺维尼父持危之言近申晋公灭贼之誓集思以济独立无挠庶防策力毕升隂阳不战功彰倾否道极调元邦其永孚于休尔有无穷之闻
　　管理新饷户部右侍郎周士朴
