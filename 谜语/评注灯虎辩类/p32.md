<!-- { "loadSidebar": true } -->
　　吴殿邦，字海日，广东潮安人，明万历壬子解元，癸丑进士，素善射覆，尤工书法。当为诸生时，乡邻有巨商某，性悭吝，成家皆由刻薄，适建大厦甫落成，托友诣吴，以大京版红笺，祈书一“福”字，预悬厅事。吴素鄙薄之，固辞，然意在多金。关说者往返至再，由二三十两递增至一百两，吴犹不允。某商有中表刘姓者，慧而诘，闻悉，谓某商曰：“子如我信，二十金不难致也”。商请何术，刘曰：“勿论何术，苟听从，三日内无不如愿以偿”。商还犹豫，刘曰：“池沼游鱼，毕竟舍不得香饵，投其所好，无不就而衔钩。权术在人，子姑待之”。于是定一通衢，知吴所经之处，遍贴“某晚灯猜”，用以冲动。吴素具此癖，不免见猎心喜，及期欣然往。至则灯前纸条，十可揭其六七。刘出，向吴作揖曰：“介闻先生高名，今蒙枉驾赐教，有失迎迓，幸勿见怪。如不弃嫌，愿请入室少坐”。吴颔之，入见室中设席一筵，上置红包一封一十元，又顾壁间勒大京版红笺二，一先书“灾”字，吴即会意。迨寒暄有间，刘殷勤请曰：“哑谜儿愿先生指谬（指室中布置等物）”。吴微笑，据席坐，刘悉已入彀中，欣然躬陪。饮至醺，起而索笔墨，刘命捧上，吴即转身于席上取红包纳诸怀中，于壁间掀开“灾”字一纸，扯而碎之曰：“受人钱财，代人消灾”。复濡笔于彼一纸上书一“福”字，扪腹曰：“食人酒肉，赠人做福”。于是，相视而笑。既而揖别言旋，刘亦欢送如礼。吴固于入室时，早知堕彼术中，然囿于痼癖，且以名利相冲，则所重者又转在此不在彼云。

　　诗钟体

　　“炎汉信都归涿郡，吴趋书画数衡山”，射《书经》句“明徵定保”，卷读转为“保定、徵明”，一地名，一人名也。奇峰突兀，万象归来，《西厢记》谓“天下有情人都成眷属”，此法近焉。
　　“和金计左误秦相，诛吕功高拜绛侯”，射《诗经》句“平陈与宋”，卷读转为“宋与陈平”，一朝代名，一人名也。相去数千年之故实，善运心思，自不期而会。
　　“一统金瓯承艺祖，十年铁砚厄书生”，射《书经》句“大宗维翰”（“大”字系铃），转读“太宗、维翰”，一帝号，一人名也。艺祖，则唐高祖、宋太祖皆有此称，即咏唐太宗、宋太宗均可。
　　谜有类于诗钟而实不然者。例如“丘隅黄鸟，山梁雌雉”，射《诗经》句“曰止曰时”；又如“云里帝城，雨中春树”，亦射《诗经》句“景山与京”（卷帘）。盖诗钟一法，必其谜底能自成二名词，始得以分咏出之。若上述二谜，或为虚字，或近泛指，其于分咏，殊为无当。合运典以撮合不为功，此其所以异乎诗钟也。

　　只  履

　　郑君雪耘，少年英颖，博极群书，十稔以前，予灯社中之忘年交也。近曾以《孟子》之“是心足以王矣”句，射“仁民而爱物”，以底句末字掩去“勿”字，转读“仁民而爱牛”，亦犹折巾格，于底句首字折去一半也。予谓：首一字折去一半，可名为折巾格，而末一字折去一旁，未始不可命为“只履”也，盖取达摩只履西归之意。前此有无旧名尚未之知，以谜录中实未之见，然自吾而作，后之视今，何异今之视昔耶。

　　跋

　　人各有所好又各聚所好而乐之，或以诗，或以佛，或音乐，或其他一切类，皆极深研几心与神会，一有所得，便欣然怡悦。故致力精一者所聚益夥，所见益奇而所乐乃益大。彼诗人则陶然于温柔敦厚之意境，佛者则皈依于虚无请净之乐界，音乐家则怡情于金声玉振之昇奏，推之其他一切，亦自个中乐趣是殆化工使然欤，抑何为乐之至于斯也？
　　吾邑会心先生，素性冲和，夙嗜灯虎。距今十三年前，予尝忝同讲席于南关小学校，始获识荆。间见先生于课余偶暇默坐沈思，当其机之未得，攒眉蹙额若有不豫色，然及葫芦闷破，竞鼓掌解颐，又从而舞蹈之，乃审厥象未始非嗜好专一之表徵也。每值国有庆典或佳节胜会，远近张灯，先生必乐与周旋，虽烈风雷雨勿顾也。比其反，手累累均射覆所得物，儿童见之喜，即给与以乐天趣，非一遭矣。由是，都人士嗜是道者群向请益，先生繁徵博引，知无不言，言靡弗尽，遂于谜坛上早驰声誉，而所乐亦日滋矣。
　　旋先生与予各他适，乍离乍合，奄忽计已十年，迨客岁予就华美村育华小学校教席，先生早任职斯校，天假之缘，又适聚首一堂，观摩懿范，乃复见先生仍肆力于所嗜，公余伏案编修其《辨类》一书，孜孜矻矻 ，安而行之从未间断，盖十余年如一日，不知几绝韦编矣！其所好有如此，及脱稿，更稔蒐罗宏富，注解简明。若法门、若格式、若长篇杂俎，洋洋十余万言，蕴藉稽之经史，诙奇儗于《庄》、《骚》，允称空前钜制。其得享不朽之乐也固宜。
　　又是书之成也，吾师陈夫子孟卿、家岳卢丈人载卿、邑人郑先生雪耘等，或以序，或以诗，或以词，不一而足。其于是书之玄要与历略，多所阐扬，足资行世，尚何讶乎逆斜，绣梓告成，当必脍炙人口。
　　予今年春，飘泊沪滨，客中常与先生通鱼雁，藉悉是书行将问世，引为快慰，因念叨在爱末际，此伟举又可不以无言，爰将先生一向好乐所在，暨其成书经过，拉杂陈之，缀诸编末，亦聊以资攀附云尔。
　　国历十八年己巳仲夏张建侯寓于沪滨旅次谨跋

 
