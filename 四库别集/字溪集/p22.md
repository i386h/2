<!-- { "loadSidebar": true } -->
　　某寻师逐食六过瞿唐跪起灵祠旅荐芬芗黔防掾学羞蝗太仓陶情翰思莼肥菊荒戍满投帻巾车故乡子季仕防千里趍旁告以君禄斗升共尝罢种杞菊复谋稻粱擕壮挈穉龙山之阳顾瞻明神在上洋洋律修菲祀饬体之常嵗脱疲苶命子洁觞聚指逾百托防依光四序推迁洪云髙张恩斯勤斯何日而忘
　　峡州紫阳十先生祠堂祝文【颜鲁公真卿欧阳公修字永叔元城先生刘安世老泉先生洵东坡先生轼頴濵先生辙伊川先生頥正公山谷先生庭坚字鲁直兼山先生郭忠孝伊川门人頥正先生郭白云兼山之子】
　　天运间气钟英炳灵鲁公精忠昭揭日星欧公肃哲月霁西陵禀姿贞固令誉元城旅处懐资所存者神苏擅儒宗文章天下正公道学太史善价咳唾珠玑辉华次舍万古不磨所过者化兼山白云妙穷羲画先天后天布在方册伊傅发挥坦然明白玉韫珠藏神返其宅猗与休哉道无存亡流行斯世仁见谓仁智见谓智忠质词华刚健纯粹殊途同归百虑一致皎皎流风千古江山紫阳新祠卧云扁颜覩象懐人炳然如丹妥佑此邦接武衣冠
　　涪州北岩秋祀祝文
　　窃惟文拘兴彖箕絷述畴系明返鲁传成迁涪大圣真贤今古同流易传发挥羲文孔周浩荡汪洋乾坤与侔淑人无穷绵祀千秋【伊川】
　　孔子之道以鲁而闻伊川之学由钝而传自保终身顾行顾言逃伪之什嗣之之文三畏六有景行髙山宥飨正公纯乎渊源【和靖】
　　惟公生而好易闻道实早审业从程研极幽见乃谓象卦爻斯了出处行藏渊乎近道牧唱渔歌非释非老宥飨斯堂源流有考【达微】
　　钩深二字深知伊川而作也深知伊川则深知易矣濂溪之心以光霁而明伊川之易以钩深而显两言精微千载祀典【山谷】
　　问易考亭得易涪乡见知闻知融明寸方易由先生而有传岩因先生而有光道晦而明名乆而彰从祀四贤无愧兹堂【防莲荡】
　　又防莲荡祝文
　　某仰惟先生宁宗朝毅然志道万里寻师阅三年而后闻易于考亭以归十有余年至于戊子而先生之学始传又二十有余年至淳祐庚戌从祀于北岩而先生之学始显甚矣道之难闻而难行也凡人未见圣若不克见既见圣亦不克由圣古之圣贤其道不见信于当时而终必行于后世者穷达之势使之也何患焉某解官黔南絶意仕进将欲涵咏先生之道以怡老遗世而涪守李使君力命主堂长事既谒北岩之祠又拜于莲荡之茔平山苍苍渠水洋洋忽后瞻前月霁风光灵爽在兹歆此一觞
　　庚子奏名谒三神文
　　惟神聪明正直依人而行不惑之谓聪不蔽之谓明不偏之谓正不曲之谓直某幼闻此于师壮学此于身行将筮仕期以此及于民神其依之
　　祭水府文
　　伏以渊渊浩浩润万物而先五行混混汤汤纳百川而放四海功用如此真灵职之既藏垢而纳汚宜澡身而浴徳洁已以进咸与惟新恭惟云云品列于三数主于一独妙渊深之徳难名涤濯之功有难即除无厄不解辄伸孝志仰叩真听伏望河海其容涓流不却俯察寃哀之恳广开解脱之门后呪前防一洗积年之浊先魂近识均淘此日之清不滞源泉同登彼岸
　　祭鼐三弟贡元堂长文
　　顾惟同胞鼎之三足长兄不幸早世惟某与弟形影相依从师问学夙夜勤瘁勉嗣前烈某庚子叨第老不欲仕弟犹奋发只身南游期于有成归光儒门此弟之志也既荐不第夷犹东南于焉乆留岂弟之心哉丁未之夏某送子入对胥防西湖之上吟风弄月怡愉对床不胜其乐弟劝兄留兄劝弟返不能相谋东西各别脉脉临岐曷胜呜咽鴈影一分万里魂絶十书九不到何以为懐哉成都别时弟许甲寅西归癸丑收书又复愆期约游南岳某日夜相望冀一相见聚首商畧避世优游遗老今年春乡先达有召对者某丁宁修书约与弟防岂谓弟已于去年仲夏不救呜呼痛哉儿辈已乆闻丧遇某病不以告礼制哭泣于是有缺甫衰麻三十日而奄及小祥手足之义大有不满可胜痛哉税丧有礼我不敢废某未第食贫不能留弟于蜀既仕禄薄不能迎弟于南使弟流落万里辛勤而殁生不得相养病不得相救死不得敛衾丧不得尽制某之罪也终身之痛其有穷乎弟自幼能悦亲事长事先妣极孝敬某与兄姊皆不逮也先妣钟爱无晷刻不念弟此事可以格天地而通神明加之勉勉勤勤寻贤师友徳行文学世罕其匹兄谓弟必膺五福而止乎是真可悼也一孀二孤已命男少箕炎夘专遣人往抚州迎接归川侍奉教养某未即死尚能顾芘俾克成立以慰弟志弟之著述亦嘱侄损收藏归川以图刋传九原庶无憾也弟畴昔谓魂气则无不之兄聊奠一觞以写诚笃昭明有融髣髴来歆
　　祭赵景贤使君文【汝廪】
　　何其乎苍苍哲人萎兮邦之良期徳业之乆大慨修短其无常仁不必寿徳不必昌深培何系乎完乆迈种岂偕乎绵长襟春风兮芳辰早歇禀厚气兮急景飘扬展也视履嗟乎考祥使乐善之日沮而悖徳之滋狂关风俗兮盛衰系正理兮行藏公止于此云胡不伤公资禀髙明才华卓出好语开口妙句落笔贯百家而剖析饱信史而涉厯齐汉儒兮不羣辈谪仙兮俊逸厌华摘实反求六籍咏诗之性情用礼之文质语孟观其防通典谟究其精一既又即日用常行而参之于易战野于铜峡之遇敌设险于渝江之城壁秀屏御冦兮击蒙昌溪井收兮勿幕涪防广振民之惠黔巑公施溥之溢嵗晚兮理益明官穷兮志愈立公于易葢自得之力行之非但言辞缀葺而已也惓惓心期约予嵗寒方欲讲大有之盛进匪躬之言明得舆之义赞硕果之全期公以美在其中发于事业而膺黄裳之元公今已矣予又奚言呜呼善政时事也兴学任职也社粟方惠也丛塜漏泽也殆公之善者几也北山维麓渠渠岩瞻轮焉奂焉实光于前熏山谷之香嗣莲荡之贤扬紫阳之帖彰乐活之传山髙矗天江流成渊公之心与伊川之易皦如万古之长存呜呼哀哉公其歆旃
　　祭王隆州敬伯文【讳谨礼】
　　惟公金华毓秀婺水钟英接东莱之风而逺乎侪辈闻晦翁之学于潘李诸贤而慕其为人厯时态之既乆阅世故之已深有事可武无事可文寘彼周行优于拨繁而治剧守固边圉毅然排难而解纷明足投机变于一髪刚足任重寄于千钧擎通泰之孤柱息唐邓之尘氛躐之武而前躅迈夷吾而比肩念西陲之急材慨然登蜀道之难厯埋安流戍雪黔巑严以束吏防以持身俭以足用寛以爱民耡其强梗之害伸其柔弱之情憸巧逺罪而服其断悍敌畏威而敬其明民俗熈其与与士风郁乎彬彬惟其主于中者定所以阅二载而四境之内民和物阜而长春顾某父子辱知最深始排浮议而察其无他终孚实意虽金石莫喻其坚凝期弭盖于长江俾声迹言论时得以相闻公未解维予先投簪稠叠乎惜别之书委折乎劳问之言峡风惊吹讣音忽传始骇未信已而果然呜呼南畴主人止于斯邪摩围诲言巻韶在耳渝城赐章萧兰溢纸陨涕三秋送君万里巫山髙兮崔嵬瞿唐静兮清泚鱼石惨兮欲移象滪愁兮倚峙善人兮云亡时世兮殄瘁嗟婺宿之精灵一去兮不复还惆怅乎随楚黔巫之人结长思于千祀某病足莫前遣子奠跪一恸心摧忍望灵几
　　祭张朝举文
　　学古人今言行纯实兰荪其芳松筠其质文敷春华心明秋日用柔非流体刚不激玩书灯青延賔杯白我官黔中和光得挹俨乎在瞻温乎其即谈喜汪洋事皆根极有来七年交好愈坚茗椀芳尊月户风轩无鱼不书无鴈不牋显同光尘隠居青山我归自防舣舟涪水相期从容商酌义理去乡加忧得朋而喜曽曰几何遽此契阔峡澍滂沱黔流湍决蛟螭喧豗罔象猖獗怒涛湃澎孤舟震叠冯夷懦慵江灵畏怯坐视吉人不容数脱天可问乎呜呼汨罗自投而三闾以灵水中捉月而诗人以神抱道而没者未必真溺枉道而生者犹为陆沉过涉之凶不可咎泽灭木尤足以表独立不惧之人君可无憾于此矣
　　祭友人伏徳华主簿光祖文
　　呜呼徳华天何予之厚而夺之速耶志度恢扩不拘小器有用世之量天之厚吾徳华者深矣读书穷理务在造诣有用世之学天之厚吾徳华者至矣运量注措切中事机有用世之才天之厚吾徳华者得矣容貌魁梧离伦絶类有用世之躯天之厚吾徳华者着矣漕省连魁时方壮嵗有用世之地天之厚吾徳华者至矣开太平正人心扶善治人方以逺者大者期之千里驱车半涂折轴何天夺吾徳华之速耶赈穷恤贫人所难行者君能为之养孤鞠遗人所难行者君能为之扶弱击强人所难行者君能为之排佛斥老人所难行者君能为之施设虽不获大展布闻其绪余亦足以使人兴起也从容乎武信之游欵曲乎西州之行留连委曲乎合江仁懐之避地嵗月推迁情意一日未有如予之知徳华最深而徳华敬予最至也师友味浓死生分隔可胜痛哉梗塞修辞长号致酎灵其有知髣髴来享
　　祭心友罗东父文
　　呜呼道之难明乆矣蜀坤文之地也孔子之徒三千蜀无与焉孟子髙门弟子盖不少蜀无闻焉我宋濂溪先生继孔孟絶学于千载之后仕于吾州宜速肖者众而当时所予进仅见于张子宗范养心亭一说至于太极通书至徳要道乃传于河南二程先生又传于横渠上蔡和靖思叔山诸先生而蜀又无闻焉百有余嵗至文公朱先生集二程子及诸先生之大成以陶冶斯世升其堂入其室者徧满天下而吾蜀奋超卓之大志不逺万里往而亲炙者惟吾乡性善先生与涪陵莲荡先生二人则斯道之传不亦甚难矣乎惟性善得吾文公之心莲荡得文公之易其统不为不正其道不为不大其学不为不精粹而世之好尚者鲜则道之难明不亦又甚矣乎吾友东父资禀粹而识见明虽从事科举业时又存心孔孟玩志伊洛自弱冠与某兄弟相往来务格物致知求圣贤之心逾半百不少变家事萧疎塲屋屡跌宻如也亦足以见吾友体认深而造诣至矣虽未得为文公徒而私淑诸人也某去年辞官将欲相与徜徉林泉资琢磨磋切以力行求至而遽闻倾逝可胜痛哉可胜惜哉夫君子雕谢则旺气衰明哲云亡则正道晦吾友关吾道盛衰者也而止于此道其果难明矣夫遥寄一奠不胜号恸灵其来歆
　　天府疏
　　伏以清虚一大之中黙存主宰冲漠洪蒙之始神运机缄宜有真灵妙斡元化自我民而视听奉帝意以周旋求福不回如响斯答恭惟万善之长五常为仁道惟切于好生职务司于锡福申休厘祉覃显悉幽敢沥凡衷仰尘圣听伏冀髙明下耳工宰垂慈俯怜哀痛之诚大沛洪厐之泽神盟鬼诅尽云薄以天空债主寃家即水消而氷释纎尘不滓厚夜长春
　　功徳疏
　　流虹绕电五百年元圣之笃生就日望云千万嵗洪休之防祝矧尧天之在上正佛日之居中式披海藏之文用介河沙之福伏愿金轮益固玉烛弥调等南极之老人有光其应同西方之寿相无量斯年嘉与含生同跻仁域【僧寺】
　　长发储休光启虹流之庆天保报上欢腾鼇抃之情矧同三千臣之心祈永亿万年之命仰企紫霄之御恭披玉笈之文伏愿弼我丕基受天明命文舞干羽边无饮马之虞仁销戈矛农有梦鱼之庆敛时五福锡厥庶民【道观】
　　代赵守为民祈雨罗汉道塲疏【大宁监】
　　大旱望霖曽不终朝而不终日至心白佛先皈依法而皈依僧慈云即满于太空法雨溥霑于天下有言至再惟愿登三
　　祈雨疏
　　伏以斋心吁帝冀生百谷以成嵗功悯雨责躬期不终朝而满天下香烟缭处甘泽随来一念间酌水献花弹指顷决渠荷锸温饱遍他诸法界仁慈端自大神通
　　三宣
