<!-- { "loadSidebar": true } -->
　　祭莫彦济学士文　　　　　　葛谦白
　　呜呼枯梅三百聊当倾三峡之辨金钗十二不假醉锦瑟之賔濯月溪之清泚恐洒尘之污人勇挂冠于神武及强士之清春悟嵗华之电掣凛风雨而鸡晨数虽登于大耋官仅缀于朝绅忽蜕骨而仙去贤竟厄于己辰呜呼哀哉惟操脩之内美揽兰茝以自纫见古人于黄巻拥占毕而微呻忽弃置于糟粕思独味于津既资深而逢原遂奔逸而絶尘尚复牵于气习犹吐故而纳新链华池潄液滃丹田以成真戏五禽于袵席养不死之谷神谓当出緑髓而三洗齐夀量于庄椿岂期遽窘不抔之土而岌苍石之麒麟也呜呼哀哉惟我公之先世通曾门之外姻公楝宇于霅水我田园于江濵情虽笃于中外地若隔于胡秦欲见公而不可结肝腑于轮囷泊嵗逢于作噩动妖祲于苍旻纷虵豖之践蹂呜呼跸以东巡乃携孥而避地因卜筑以依仁望门墙而咫尺航一苇于大渊沦破云程而放溜舞清风于白苹每登门而侍坐辱训药之谆谆别音徽之几何惊驶景之羲轮忽讣音之在耳怆心膂以酸辛欵繐帷以一恸落老泪以霑巾虽伯道之无儿知德音之不冺有令孙之踊躃与九死之为邻始墨面而重妍走群山之嶙峋询眠牛之吉兆得佳城于荆榛意公后之必大蔚曾之诜诜公何憾于即世其永安于穸窀防灵輴之启公蔼愁雾于松筠病莫谐于执绋恐哀情之莫伸致肴蒸而兰借防桂酒之清醇聊作文以侑奠效楚语于灵均呜呼尚享
　　祭沈孟明兵曹文
　　呜呼孟明白璧无瑕席上珍兮天球不琢朴以直亹亹兮黄巻味文津兮发而为文锦绣新兮收科若舍先秀民兮三官连茹萃一身兮谓当腾趠起渭莘兮如何弗吊厄己辰兮胷中之竒百不伸兮呜呼哀哉惟嵗作噩始依仁兮觚酒豆肉迭賔主兮东阡北陌踏芳尘兮握手笑粲亡夕晨兮金溪十年又卜隣兮肯防华阀合晋秦兮既婚且友情益亲兮公方病痱殒天伦兮人言公有疾日臻兮竟坐伤防殱若人兮呜呼哀哉妙喜之原宋木春兮将启泉台岌石麟兮
　　祭侍郎邹公文　　　　　　　陈了翁
　　呜呼公之处世五十二年以身殉国老而弥坚公议所与孰如公言叹公之殁谁则不然公之孝友乡党所师移以事君无毫发欺国是所弃天子所知胡不少挻舍我圣时如公德业可逺可久夷险皆行过涉无咎俯仰不怍摧殒何疚死而不忘孰曰非夀公切志道如坎之流弗舍昼夜至海而休生也有涯数尽莫留夀夭不贰亦又何求身如虚舩触碍而止动而随行时则可矣载沉载浮虚也足恃兾或维之终不获试方其疾革粥药并废十日不食清坐饮水未报君亲赍志长逝临絶之言恨此而已神赉乏丹不与之年穷达脩短孰能违天我病且老自作苦縁公乃何为弃我而先人亦有言既明且哲我危其身驷不及舌吾语在世身何必留屏迹待尽将与公游尚享
　　祭莫大卿文　　　　　　　　汪彦章
　　呜呼惟大观之初元始识公于班序望眉宇之粹然知德人之可慕奉谈宴以周旋纷数遒而莫数辱投分以日深人孰如于我故逮抵命以剖符辱苕溪之佳处偶通德之里门憩康成之杖屦岂绵薄之克胜得吏师之祗惧间簿领之沉迷辄相从于樽俎讫嵗时之主移免邓侯之催去既阻阔于山川犹书邮之旁午申松柏之后凋每勤勤于缟纻嵗月以来冬即名山之暂寓间宿疾之复侵兾即寛而调护恨城阙之相望莫见公而劳苦防手字之欹倾诀终天于朝暮曾阅日之几何忽传闻于音讣伟夫子之好脩极精明而本恕鄙奏谳之深文家传书于小杜流恺悌于三州寄哀矜于两部虽夀祉之已多人方期于卫武胡遽夺于老成哀乡评之谁主矧千日之服膺将典型之安取冩哀涕于一觞隔语言于千古呜呼尚享
　　祭卢谏议文
　　惟公奋于南服以学法身笃信所得务为贵珍始事学省亨途可循力请补外心无屈伸天子嗣服敷求正人有以告公当膺选抡遂应名节来朝帝宸初副台属旋升谏臣当宁倾待有疑必询公亦展尽屡撄逆鳞坐使初政朝纲一新众谓朝夕登公要津孰云小泰随以大屯如木合抱摧之半辰讣牍来上天顔色嚬褒赠絶等从中出纶惟数脩短谁逃大钧公独非命天乎不仁旅榇千里旁无族姻铭旌所过见者酸辛矧我同省余光幸亲川涂契濶笑语未频兹焉已矣挥泪满巾有酒既酌有肴既陈公来一诀永反其真呜呼尚享
　　祭崔正言文　　　　　　　　晁説之
　　兄形质枯藁而文章英华言恐忤物而愤恶嫉邪仕而屡跌曾不惨嗟逺官沅湘乐诗书于烟霞身虽老于畎亩志每存乎邦家自视苦无能而畏人识者誉闻以豪夸逺而求之黄叔度元鲁山之流在本朝则王子野江邻几之类耶庻几古人之可见而我宋人物之盛耶呜呼逸于晦防身偶蒿蓬上皇有命执宪殿中匹马入门遽不得容天子梦寐贤哲召补谏列兄曰时哉槛不用折曜然榻前言则业业众人危之天子欣纳是才一对病卧累月却药饵而稀罕奏章疏以稠叠孰不有言恐莫如兄枕首仰笔裂纸以书语弱虽闻兹勇有余岂不怀归山下敝庐乞退未遂挂冠弗俞谏臣徬徨聨名上章斯言宜留病不可强使其绵缀俟死周行幸防恩赐觊生故乡天子曰咨古之淳朴以疾归闲宠之龙阁示予贪贤待尔弗药何帝命以再生宜巫咸之不作呜呼天乎理或溟漠惧惊朝露宁论夜壑说之少兄二嵗以兄事之名同书于邪籍情每见于危诗今也兄先我以逝顾我先之能几将乞归于箕颖手新松以尽悲当高秋而百感挥苦泪于一词
　　祭崔正言文　　　　　　　　余　坦
　　先生为行之难如山峯峦竦天巑岏虽世无目尚能仰观为诗之清如水雪冰尘清莹明虽世昏浊亦能悟醒呜呼此特过弃万分之余屈而不用见于穷居固已举世特立亭亭孤鹤髙视古人揖之为徒岂特争衡儿辈坐雄万夫者也犹有论议隠隠谹谹疾雷震霆战骨惊馘邪醢佞擒奸人朋党利于莫邪坚于甲兵独我辈人饱于听闻恨未一试敷之公纮晚被召用置在谏闼公防病起勇不可遏平生之怀有待一发堂堂三疏皦若日月百年奸魁奴视唾喝凶芽逆熖力捍手拔虽百未一展而海内响动万姓訇匌邪情崩阻魂丧气夺天胡不假遽尔中夺大川将济楫维何折呜呼哀哉虽非不夀犹未七十何前日不死而今死也呜呼天乎其有意乎其不为公惜乎其不为苍生惜乎予愚无知不足以知之凡我亲旧痛公无后怆公田园无所畀付虽出于恩义故惜与平生所叹慕要是以小人之腹量君子之虑死者冺冺多寡何数万世之下当有知音有识之士式公之门表公之墓奚荒园一顷坏穴数亩禁采樵却狐兔之足语也顾予何人愚钝莫比天下知音一人而已公自长年来婿吾姊我时垂髫犹未毁齿闻其诵书知非凡子尝谓予曰嘻此千章木但毫末耳竢之嵗年必自云起至于成童伴公夜语试我文章属以诗句公举灯萤我偶花蝶公大惊叹此语胜我子当以文于世濶步奚必区区等事科举自此吾文必以似公公之赏可必有次第采章摘句必当人意我既冠年出游太学或者谗予是儿美质觊有成立使之游学恐遂放恣公笑曰是郎岂人所能坏者也我既登第已婚元氏或又谗予是子入仕必私于元将倚若人以覔举主公又笑曰吾九郎当有识者岂肯因人求举哉况所怀负固自不同也呜呼此二事皆夙昔对吾母言者也我痛念公我知母存焉岂特渭阳康公与一知己管仲鲍叔子产叔皮之比也呜呼我闻公疾方妻告病不能徃视间遇公丧吾妻适死不能恸哭患难相遭筋力无礼负愧已余徒有泣泪泪下如绳而不止也公召谏官我亦御史拉我同行庶几同心念其贫困贷之白金我不敢承归公卫女葢不敢自愧于幽明者也幸坦今病少间遣哀一诔以陈平生言之不文亦或见情呜呼尚享
　　祭崔正言文　　　　　　　　贾公哲
　　呜呼德符汝颖竒卿士之先达苦节平生无遗毫髪介介自守与世契濶欣然言笑于所投合我来乡居公逾五十行成名立冰玉刚洁我近四十髪俱未白老壮相从情敦意洽于始见之相得眉防邂逅开谈一语三日间舍而去游宦逺涉及归如初期我岩穴昨见邑中暮春之末过我园林相共饮食我迫选限次日先发公后旬朔召补余阙相见京师公居言责賔客延门冠佩奕奕岂不思公从容平昔慨念眉宇久不获揖入对天子昆弟往谒谓予不求乃毕此月遂解衣冠坐其悬榻语欲更仆日既西夕山城幽居自放泉石去吏十年解纵羁絷墨缴累形百骸未伏仆悍鞭长羣马取捷天街九逵夏日赫烈热风嚣尘罹此瘅暍伏忱愔愔吁欷奸孽迨五十日病以增剧二諌大夫助之谂疾天子曰噫举兹朝列孰如老成刚肠劲节方欲倚之言动阙失词于琳宫职于延阁畀以优闲庶其勿药束装戒仆疾且向革告命临门是夕殒殁张范择友愧以死托惧有不知谓余周悉彼有余镪此有行囊无以费余聊厚非薄明明兹言理无挤壑歴问他事一不肯屑平生所欲学日制作人随取去无复留箧故所上事世务指切并近奏牍则皆不失惙惙在床以待晷刻熟视久之无可言说中心了然迨至易箦奚为怛化安眠委蜕棺具既坚爰用纻漆朝衣入卧余从不设两街凶肆取募强猾膂力是图旅榇自挈都门之道坦无阻垤水潦未降无泥可汨涕泗长郊不及引綍余待朝辞后乃至邑南园北第方为痛哭吊公佳倩女久出适来自秦中腰其父绖夫妇衔恤祠公故室丧从先祖考用家法出财嚫僧精意齐七爰卜三浮穿土百尺茔冢是封植之刚柏嗟余之幸偷堕是获指力不施友责大寒晏晏髙原归安公宅人世是非无劳黒白妙理所尽有如庄易尝谓公言有如黙识四禅中人形干枯腊世味泊然少所爱着公乃其徒早自悟入溷浊世间那复遗迹悠悠斯心无足忿嫉情识颠倒难可致诘羊昙恸哭叩门以防睠彼丘山悼兹华屋两堕王命今兹归骨侑觞以词聊助摧咽尚享
　　祭陆左丞文　　　　　　　　赵承之
　　江海之英防稽之灵山水秀发瑰竒挺生气变物迁竹箭不植天储其精以赋有德公寔钟之粹然以文如玉之璞如金之浑士衡云亡贽也不作中数百年系牒衰落自公之生载振厥声发迹南服扬名上京奏篇如云取第若拾诸公逡巡多士拱立熈宁元丰天子圣明抡选俊乂作新度程公登于朝惟帝所伟密勿周行雍容近侍方驾驷马顺风疾驰帝升白云公亦退飞圣皇龙兴俄以诏起丞于文昌喟其晚矣无几何时而以病归尚曰有瘳忽然其萎呜呼哀哉某叨彼守符辱临公里公归九原士夫落泪简书之畏莫助公丧恭遣僚属奠兹一觞尚享











　　五百家播芳大全文粹巻九十六
　　钦定四库全书
　　五百家播芳大全文粹巻九十七【阙】
　　宋　魏齐贤
　　叶　棻同辑
　　祭文
　　名贤　　尊官
　　祭马处厚文
　　祭路持正文
　　祭王正孺文
　　祭徐德占文
　　祭范叔才郎中文
　　祭周进叔文
　　祭张都曹文
　　祭马玘大夫文
　　祭姚大夫文
　　祭王中奉文
　　祭王天经承议文
　　祭王承议文
　　祭毕朝请文
　　祭李承议文
　　祭商通直文
　　祭唐大夫文
　　祭杨大夫文
　　祭俞武节文
　　祭魏国録文
　　祭魏国録文
　　祭潘朝请文
　　祭虞雍公文
　　祭秦致政文
　　祭邢致政文
　　祭黄运使文
　　祭赵养民运使文
　　祭萧运使文
　　祭燕纯甫运使文
　　祭陈诚老运使文












　　五百家播芳大全文粹巻九十七
　　钦定四库全书
