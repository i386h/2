<!-- { "loadSidebar": true } -->
冯裕之析城山祈水设醮青词
裴怀诚禳蝗青词
段正卿新居谢荅年丰青词
杨荣追荐母及侄男青词
斋文附
崔时可举子醮谢青词
秦赘孟赟追荐妇翁青词
孙德为弟男设醮青词
郭彦卿谢雨青词
崔仲通中元醮青词
郭彦卿追荐夫人青词
秦氏得子后报谢青词
裴怀诚禳蝗青词
○段正卿祭孤魂青词
民不聊生岂亦自求之祸天无私应葢由所感之诚爰沥丹悰仰千洪造臣诚惶诚恐顿首顿首伏念臣某立身艰险涉世忧危偶叨五马之荣承乏三刀之寄欲使化沾远迩惠及存亡可堪暴露之余犹在照临之下念就死之地以无罪而隐焉恐不善之殃所由来者渐矣冀悉宿愆之殄必须大道之依是用精建灵坛虔修法供肃延羽侣妙绎真科伏望上圣降临众真孚佑曲加哀眷开济冥涂出彼黄泉咸赋融融之乐见夫白日罢形郁郁之嗟
○崔仲通祭孤魂青词
民虽易虐宁无就死之冤天岂私亲葢有感诚之应辄披丹恳仰渎玄穹伏念臣某遭世艰危脱身荼苦幸延残喘念及非辜然命之短修皆莫逃其数尔而理有施报何如此其酷邪庶招冥漠之魂宜腆馨香之荐谨差谷旦爰敞净筵萃羽裾之清流绎琳科之秘旨伏望上真垂佑列圣降临鉴是哀衷锡之嘉贶人生有限卒随宿草之陈物化无涯妙证落花之果
○马子华百日子九成追荐青词
靡瞻匪父奚胜痛割之情不反者时尤切孝思之感辄倾丹欵上渎玄穹伏念臣父命不其延身莫能代向者劬劳之德今而冥漠之灵冀拯迷涂须凭法荫谨因卒哭肃建清坛萃琳宇之胜流演琼科之秘旨伏望上真昭格列圣降临亮是哀衷锡之休应多生积衅潜消玄籍之书未拔幽魂并造朱陵之境
○刘济之禳烖青词
生不可轻幸遂求安之请应由所感誓殚图报之诚爰沥丹悰仰酬洪造伏念臣某内守或戾外邪所侵葢不善于养和敢遽期于勿药心因默祷身即小康愿惟无妄之烖恐亦自招之咎不依大道曷洗宿愆是用祇建灵场精修法事肃延净侣妙绎冲科伏冀上圣垂慈众真孚佑蠲除过责殄息忧虞周济存亡保宁外内将安将乐不罹六极之凶难终难穷密赉一门之庆
○郡守郭彦卿禳蝗青词
民犹艰食幸逢多稼之秋物或为妖欲作穉田之害敢披丹欵仰叩洪私臣某诚惶诚恐顿首顿首伏念时雨既沾嘉苗未实虑失垂成之望夙坚恳祷之诚爰建灵坛虔修法醮伏冀圣慈眷佑玄鉴照临亮是精衷锡之休应遗殃悉殄并无入境之忧和气潜回永纳降康之佑臣无任祈天请圣激切屏营之至谨词
○冯裕之析城山祈水设醮青词
民服其业式坚望岁之心神享者诚聿获降康之佑肆披恳欵仰叩明灵臣伏念岩邑遗黎下田薄产切虑阴阳之沴或成干溢之烖爰即祠宫精修法事仰祈冲佑垂鉴虔衷云上于天常沐既沾之泽稼丰于野屡书大有之年
○裴怀诚禳蝗青词
臣某言民初务本恒深伤稼之忧物或为烖益儆畏天之戒爰输丹欵预答洪私臣某伏念摄领郡符疚怀民事虽秋成之在迩柰田害之未除非诚则无以动于神而妖固不足胜夫德虑尝在此为之惕然故有事于灵场冀潜垂于嘉应余殃悉殄并无入境之虞和气顿回不失有年之望
○段正卿新居谢荅年丰青词
物其多矣颇酬望岁之心天实佑之以笃降康之祜肆倾丹欵少荅洪恩伏念臣脱迹戎行分司郡寄所愿公私之给仍求中外之安卫公子之居亦既完矣汉良吏之职果能称乎责恐难逃忧未尝歇欲立于无过之地必依夫众妙之门是用肃命清流虔修法事仰祈灵鉴俯亮精衷福锡厥民普浃三刀之境庆锺于后光增万石之家
○杨荣追荐母及侄男青词
无母何恃奚胜终慕之怀谓天葢高未获孝思之感爰披欵素仰渎圆灵伏念臣涉世多艰遭家不幸方痛虞丘之树或忧谢氏之兰戚恐自贻应如此酷冀悉罪根之洗敢忘道荫之依是用延集羽流肃陈法供仰祈昭鉴俯荅哀悰长夜幽魂早遂往生之果合门残喘潜消无妄之烖
○斋文附
事亲为大匪母何依徒深瞻望之悲未尽劬劳之报爰陈法醮周济冥灵
○崔时可举子醮谢青词
皇矣葢高必以至诚而感居然生子允符吉梦之占爰罄丹悰仰酬洪造伏念臣某幼违慈训长慕贞诠稔经二纪之艰危远赖一家之余庆方笃奉先之孝俄膺锡胤之祥续莫大焉望不到此难称生前之报预图身后之修是用精建灵坛肃陈法供命琳宫之净侣演琼笈之冲科仰赖圣慈曲垂嘉佑岂惟见在潜消无妄之烖亦冀未来获享自求之福
○秦赘孟赟追荐妇翁青词
业由所履遂分善恶之涂情未能忘故有死生之说辄输危恳仰叩圆灵臣某系自孟孙出为秦赘缇萦父丧已修过去之缘卫友母存预证未来之果谨因诞月肃建灵场命琳宇之清流绎蕊章之秘旨伏望上真孚佑列圣降临俯鉴愚诚式垂嘉贶敬终敬始益坚报德之心身后身前悉荷降祥之祉
○孙德为弟男设醮青词
家道或乖念其亲之难保天鉴不远谅所欲之必从乃罄虔祈庸偿夙愿臣某艰危兹久聚属不收方怀急难之原仍建求亡之鼓居尝虑此为之泫然俯怜无告之民仰冒葢高之听缅惟灵鉴亮是哀衷既寿且康永介一门之庆由中及外均蒙百福之崇
○郭彦卿谢雨青词
臣某言和气未回徒切三农之望至诚所感遽沾一溉之恩爰沥精衷仰酬灵贶臣某叨膺民寄承乏州麾顾多稼之在田柰密云而不雨恐因亢沴或害秋成肆伸恳祷之悰即获休祥之应神之所赐天且不违有开必先式表年登之瑞无德不报难忘祀典之常
○崔仲通中元醮青词
天所亲者无私惟德是辅人之应也以实有感必通肆蠲克享之诚仰渎葢高之听伏念臣某幼违真教长昧玄风属百年丧乱之余当四海毒痡之后艰苦万状保存一家上以慰陟屺之思下以全舐犊之爱夫何修而致此寔莫大之幸焉尚虑过未能亡悔犹可及庶几获其终吉敢不为之敬威冀涤罪根依须道荫是用谨差谷旦肃蒇净筵萃羽裾之清流绎琳科之秘旨伏望上真孚佑列圣降临荅是精衷锡之嘉贶爰念恢恢之网不失之疏益坚翼翼之心聿怀兹福
○郭彦卿追荐夫人青词
时往不返恒深逝者之嗟道穷必乖尤切慨然之感肆伸丹悃仰叩玄穹伏念臣官以恪居室靡遑处遂致起家之配俄成弥月之烖忧喜相寻祸福莫测事宁免于一失义不容于两全数寔难逃孼空自作冀悉余殃之殄敢忘大道之依是用肃建灵坛虔修法供集琳宫之羽侣绎蕊笈之冲科周济存亡普安中外伏望上真降鉴列圣垂临荅是精衷锡之休贶克蕃厥后已符梦姞之征不及其泉早赋出姜之乐
○秦氏得子后报谢青词
责已也周犹有求亡之恨应天以实庶几所欲之从伏念某识昧玄风动违真教虞丘蚤岁遽缠风树之悲谢氏晚年方覩庭兰之瑞念常在此为之惕然嗟穷而无告独四者之民恐积者不善非一朝之故痛自惩而悔过若不及以检身思涤罪根仰依道荫谨因谷旦即事灵坛萃羽服之清流绎琳科之秘旨伏望上真垂佑列圣降慈荅是精诚锡之多祜无后为大免贻不孝之讥由渐而来获保有余之庆
○裴怀诚禳蝗青词
膏泽既濡已有顺成之望嘉苗方秀或忧飞孼之烖爰罄丹悰仰干玄造臣伏念民服其业稼多于田在三务垂成之功皆八政所先者食虑因贪类有害丰年肆坚恳祷之衷冀速余殃之殄缅维灵鉴庸示休征
庄靖先生遗集卷之九终
●庄靖先生遗集卷之十
祭文
疏
表
上梁文
杂着
◆祭文
郭彦卿祭蝗文
又秋报祝文
又汤庙祈雨文
史冲霄祭清源王文
设醮祭亡灵文
设醮祭孤魂文
斋文附
崔仲通祭孤魂斋文
○郭彦卿祭蝗文
三日为霖已沐溉枯之渥八月其获尚虞飞孼之烖方致虔祈遽蒙嘉应葢以至诚而神感遂使大田之稼多无害有秋敢忘昭报肃陈菲荐仰荅灵休
○又秋报祝文
旱蝗为虐年谷未登肆殚恳祷之诚即获休征之应不妨穑事有恤民劳属大田多稼之秋皆上帝诸神之赐胜妖以德易俭为丰祇荐菲仪仰酬景贶
○又汤庙祈雨文
亢阳为沴时雨久愆徒深稼穑之忧未荅云霓之望神或不佑民何所依肆坚恳祷之诚冀获休征之应仰希灵鉴俯亮精衷普垂一溉之恩庸示三登之兆速回和气密赞生成尚飨
○史冲霄祭清源王文
导流既东书备明乎禹绩祭坛而北礼详着于周官昔者封侯今而王爵善利于物克长厥灵驱雷叱电以张天之威腾云致雨以泽地之产不爱其宝故时时而效珍所享者诚宜翼翼而怀福肃陈菲荐仰渎明灵冀有感通曲垂眷佑
○设醮祭亡灵文
嗟嗟汝灵生非汝有寄此浮世薤露易晞风花易坠倏然而来忽然而逝贺者未己吊者随至亡者之魂存者之泪伤心哉阴德之门或子或孙兰刈之后有时而生急难之原或弟或兄荆枯之后有时而荣投江为父孝感者女化石为夫思深者妇悲树之风念亲而哀望思之台欲子之来颜死相继一家忠义袁死相告一门忠孝呜呼人之生世如梦一觉其闲利害竟亦何校生非所恶死非所好伊谁不然在顺其道日月之行蹙其来往霜露之降助其凄怆虽在幽冥不昧英爽洁我庶羞宜其来享
○设醮祭孤魂文
嗟嗟汝魂生何不辰罹此多难道丧生轻时危命赋寿夭所系将军一战同为枯骨游魂之变可哀可矜可吊可喭蚯蚓钻额乌鸢啄面月苦霜白风悲露泫伤心哉时邪命邪何不幸邪蜂虿之毒邪■〈鱼畺〉鲵之戮邪彼气之竭旗之靡邪彼血之流戈之倒邪泰山之哭虎之猛邪桓山之悲鸟之别邪爱人之官鬼之朴邪为人之役鬼之伥邪枕者之尸谁其封邪爨者之骸谁其掩邪呜呼天地之闲人为过客能寿几何各反真宅何者为休何者为戚虽皆人祸亦乃天厄所栖者魄有兆有域所享者德有黍有稷魂兮不昧宜其来格
○斋文附
扰攘兹久奚堪血祚之戈暴露者多长叹衣薪之野今则遗骸既掩旁魄未招欲通幽爽之灵庸致荐修之欵肃陈凈醮周济冥涂
○崔仲通祭孤魂斋文
佳城马过益增郁郁之嗟华表鹤来徒切累累之恨谅惟冥漠不昧英灵肆陈黄箓之筵为指朱陵之路
◆疏
赵子容之河州赠行纠疏
显真观重修三门疏
请杨仲显同住神霄宫疏
请宝泉因长老碧落开讲疏
留请因老住持碧落治平院疏
请云老开堂疏
开元寺重修经阁疏
张村寺为佛寂灭设斋疏
史正之酒疏
燕子和重修阳城县庙学疏
陵川县重修庙学疏
本州岛庙学筑墙疏
段正卿西学请刘汉臣疏
李君卿药局会疏
张伯宜药局疏
李德方画十王纠疏
葬枯骨疏
抄简疏
抄纸疏
抄经疏
阳城县杨敬之重修太清观四圣阁疏
段正卿请讲师孙仲远疏
乔舜臣酒疏
颖阳镇修宣圣庙疏
○赵子容之河州赠行纠疏
适齐而请难为继富之周在宋者辞宜有远行之赆且闻大夫之无者贷岂惟君子则赠以言矧夫易足之廉望者肯来之惠
○显真观重修三门疏
昔年楼观之居几成而坏今日烟霞之侣既往复来相与合谋共图起废今则度材计费鸠役募工尚虞经始之难须借赞成之力敢希信士同结胜缘
○请杨仲显同住神霄宫疏 【 李德方】
伏念白首鹅经颇媿山阴之士青云鹤驾望来华表之仙某夙夜琳宫近经灰刼所欠烟霞伴侣风月闲人共坚弘道之心庸敞栖真之地伏惟先生主张宗教壮观玄门虽所乐者岩居亦何妨于巿隐当如修静暂辞莲社而来那在季真更乞镜湖之赐幸无固拒曲示光临
○请宝泉因长老碧落开讲疏
