<!-- { "loadSidebar": true } -->
　　敕某：礼有三年之丧者，无贰事也，知丧而已矣。先王以为不如是不足以尽人心，此吾所以归尔于家，而不敢劳以事。今日月除矣，故吾班命书于御史，而召尔以来。往践故官，勉思终孝。可。

　　【前内殿崇班马文德旧官服阕制】

　　敕某：尔执亲之丧，三年于此矣。其班新命，以复故官。维孝有终，尔宜思勉。可。

　　【供备库副使康旧官服阕制】

　　敕某：三年之丧，苴麻哭泣之哀一也，而亦有权制以趣时。此吾独使武吏之有籍于枢密者，得终丧于家之意也。尔能率礼，今服既除，其就故官，以承新命。可。

　　【皇侄右监门卫大将军仲服阕旧官制】

　　敕某：送终者，人子之大事也。尔以丧释位，亦既三年。能以礼自致，而不犯诗人素冠之义，于为人子，亦可谓孝矣。还就禄次，帅初无违，可。

　　【同中书门下平章事韩琦奏亲侄孙恬守秘校同中书门下平章事曾公亮亲男孝纯】将作监主簿侄孙谌试秘校枢密使张奏亲孙男戒守秘校参知政事欧阳修奏男辨太常寺太祝参知政事赵概奏孙男尤绪太常寺太祝枢密副使吴奎奏长男守太常寺大祝次男试秘校制】

　　敕某：朕受纯嘏于神灵，而布之在位。其官显者，得任其子弟以及孙曾。尔生大臣之家，是为贤者之类。往保禄秩，可无慎哉。可。

　　【同中书门下平章事韩琦奏亲侄女之子曹复真定府户曹制】

　　敕某：维名与器，朕未尝辄以假人。尔缘大臣相祀之恩，遂阶一命之宠。出而从仕，可不勉哉。可。

　　【枢密副使胡宿奏亲兄守秘校制】

　　敕某：宗祀之恩，仕之显者，皆得官其亲族。尔躬率善行，而有弟为吾政事之臣。往服宠荣，懋修无ル。可。

　　【天章阁待制司马光亲兄之子宏试将作监主簿制】

　　先帝有大庆，推恩群臣子弟。而尔有叔父，实为近臣。往即厥官，无堕世禄。可。

　　【广南东路转运使秘阁校理蔡抗男潜试将作监主簿制】

　　敕某：将漕远方者，皆得官其子弟。尔父以才自奋，有显于时。往懋厥修，以绥世禄。可。

　　【故赠司空兼侍中庞籍遗表男太常博士元英可屯田员外郎制】

　　敕某等：尔考有庸于先朝，致位将相，归安第室，而以寿终。尔等服采于时，实能嗣训，并膺恩典，其往勉哉。可。

　　【庞籍遗表男内殿崇班元常大理寺丞制】

　　敕某：士之文武异用久矣。尔世以儒学显，而有官籍于内朝，从尔父之遗言，而以丞于大理。往惟嗣训，乃克保家。可。

　　【庞籍遗表孙保孙寅孙并将作监主簿制】

　　敕某：尔祖尝为将相，佐佑帝室。朕哀其亡也，故序尔于工官。夫大臣之家，能久而不失其世者鲜矣。往承厥庆，可不勉哉。可。

　　【庞籍外孙陈仲师试将作监主簿制】

　　敕某：朕命尔以试工官之属者，特以尔之外祖常为将相于先朝而已。然士之由保任而后能自奋以至休显者多矣。往践尔次，可无勉哉。可。

　　【太子少傅致仕田况遗表男守秘校至安太常寺太祝制】

　　敕某：俊哲之辅，有劳于时。福禄既成，而尔嗣厥后，于其将死，以尔为言。膺此宠章，宜知勉矣。可。

　　【故资政殿大学士知河南府吴育遗表孙男俨俅并守将作监主簿制】

　　敕某等：朕所以顾恤大臣之家而序禄其子孙，未尝有爱焉，况如尔祖贤明谅直，有补于世，朕常思而不忘者乎！其各加尔一命，以为工官之属。《诗》曰“夙兴夜寐”，无忝尔所生。往其勉哉，可以为孝矣。可。

　　【翰林学士承旨宋祁遗表男俊国广国守秘书省正字令持服制】

　　敕某等：尔考承密命于翰林，而不幸至于大故。眷怀旧德，甄序尔官。往其有成，祗服予采。可。

　　【宋祁遗表孙松年延年颐年并守将作监主簿制】

　　敕某等：贵臣之世，贤者之后，朕所不能忘也。故尔等皆在冲幼，而列于工官。兹所以佑序尔家，亦云至矣。尔所以保其禄位，可不勉哉。可。

　　【刑部侍郎致仕崔峄遗表亲孙男俞将作监主簿制】

　　敕某：尔祖尝服高位，考终于家，以尔为言。朕其甄序工官之属，往矣懋哉。可。

　　【户部郎中直龙图阁知明州范师道遗表第三男世文守将作监主簿制】

　　敕某：尔父尝以才选，列官于朝，出临一州，奄至大故。锡尔一命，尔其勉哉。可。

　　【光禄卿直龙图阁张旨遗表亲男平易守将作监主簿制】

　　敕某：朕惟尔父，致位九卿，服劳于官，为日久矣。故命尔以工官之属，以称其将死之言。尔其思尔父之顾厥家，与朕心之哀尔父，夙兴夜寐，无或弗钦。可。

　　【光禄少卿知单州吕师简遗表次男昌宗试将作监主簿制】

　　敕某：尔父且死而为尔求官，故以尔试于工官之属。夫推恩既往，覃及子孙，吾所以待人臣者，有常法矣。修敕自奋而以保禄位者，尔所以为人子也。可不勉哉。可。

　　【故光禄卿致仕张铸遗表亲次孙彩试将作监主簿制】

　　敕某：尔祖以九卿归第，而遗奏以尔为言。顾哀旧臣，而官使其子孙，此先王使仕者世禄之意，而吾之所不忘也。其使试于工官之属，以称尔祖之志焉。《诗》曰：“无念尔祖，聿修厥德。”尔方就学，可不勉哉。可。

　　【司农卿致仕余良孺遗表曾孙涣试将作监主簿制】

　　敕某：尔之曾祖仕至九卿，退处于家，考终厥命。推恩及尔，以试工官。往慎猷为，且膺器使。可。

　　【故光禄卿致仕张р之孙基试将作监主簿制】

　　敕某：尔祖尝为侍从之臣，而有公忠之节。今其亡矣，秩尔以官。能善似之，乃其无悔。可。

　　【客省使眉州防御使张亢遗表孙在至{非土}并将作监主簿制】

　　敕某：尔祖起于文吏，而能以才武致力于封疆，患之功，书在王府。今其亡矣，故各命尔一官。往懋尔成，毋忘尔祖之勤于国。可。

　　【司农卿致仕魏琰男太庙斋郎纾守将作监主簿制】

　　敕某：尔世载荣禄，而父以九卿去位。推恩改命，序位工官。维恪慎可以保家，往其勉矣。可。

　　【虞部员外郎致仕张应符男遘试将作监主簿制】

　　敕某：少尽其力，至于老则养之不可以不终，使之免农而为士，则禄之不可以不世。此先王不忍人之政，而吾未能逮也。今尔父去位，而命尔一官，使得世其禄，以终尔父之养焉。此亦庶几有合乎先王之政。尔惟忠惟孝，尚称吾命尔之意哉。可。

　　【职方员外郎致仕徐仲容男公辅试将作监主簿制】

　　敕某：尔父辞禄而为尔请命于朝。《传》曰：“君子之善善也长，故善善及子孙。”此吾命尔以一官之意也。《经》曰：“事亲孝，故忠可移于君；居家理，故治可移于官。”尔其念此，以自勉哉。可。

　　【虞部员外郎致仕李卓男元之试将作监主簿制】

　　敕某：尔父积勤，序于郎位。老而致事，录尔一官。思世厥家，往其无怠。可。

　　【诸州军并转运提刑弟侄男恩泽等并试监簿制】

　　敕某：朕始嗣位，推恩宇内。尔执方贡，以来造朝，加赐一官，往惟祗服。可。

　　【王孝叔充春州军事推官通判春州兼知本州制】

　　敕某：南方荒远之州，吏多惮往，而尔请行焉，故优尔禄赐，而以劝赏随其后。往其勉矣，思我民。可。

　　【县尉李执中可察推制】

　　敕某：先王之政，荒则缓刑。至于强不忌死，而伤吾良民，则去之亦不可以不急。此朕所以严追胥之令，信购赏之科，不以岁凶多暴之时，而为之废格。尔能除盗，实举其官。迁以懋功，往祗乃服。可。

　　【吕开权淄州军事推官依前充镇南军节度推官制】

　　敕某：尔有除盗之功，故赏以一邑，而序官于大府。辞而有请，以便尔私。吾用不违，往其祗服。可。

　　【苏州长洲县尉富翱润州丹徒县令制】

　　敕某：朕布爵赏之令，以待吏之有劳。尔能举其官，以除盗贼，迁以为令，使之牧民。又将试尔为政之才，非特示朕报功之信。可。

　　【晋州襄陵县尉葛颐单州武成县令制】

　　敕某：尔职在追胥，而能上功中率，畀之一县，以懋尔能。夫为令之所事，则不特追胥而已，必也使人无盗，是乃能称其官。可。

　　【杭州於潜县令赵君序虢州玉成县令制】

　　敕某：予嘉尔之有功于追胥也，故畀尔邑于东南，又从尔父之请焉，而移尔于虢。吾于用赏而顾恤尔私，亦云备矣，则尔之施于有政，可不勉哉。可。

　　【信州铅山县尉齐景甫杭州馀杭县令制】

　　敕某：尔追胥有功，迁令一邑。百里之人，视尔以为休戚矣。施于政事，可不勉哉。可。

　　【单州成武县令李焘江阴军录事参军制】

　　敕某：尔修其官，能中赏率。有司会课，予懋尔功。愈其勉哉，以氵位厥事。可。

　　【潞州屯留县尉李昌言徐州录事参军制】

　　敕某：尔能捕盗，当得赏官。迁督一州之邮，往其思称厥职。可。

　　【殿前都虞候利州观察使贾逵依前官充侍卫亲军步军副指挥使制】

　　敕：朕有貔虎熊罴之士，以卫中国，而制四夷。考求其人，以副统督。具官某，久更任使，才武有称。城之劳，宿卫之最，简于先帝，以暨朕躬。思懋厥修，往膺休显。可。

　　【卫州防御使钱晦霸州防御使制】

　　敕：朕初即位，奉行先帝故事，以劳天下，虽疏且远无遗矣，又况于朝廷之显者哉？具官某，忠劳弈世，简在帝室，能励厥德，自昭于时。膺此宠章，愈其思勉。可。

　　【东上ト门使陵州团练使李端悫眉州防御使制】

　　敕：朕初嗣位，奉行故事，以劳天下。具官某，清明敏达，和慎祗修。奉侍先帝，陟降左右，厥勤茂矣，其可忘哉？膺服宠荣，往钦乃服。可。

　　【捧日左厢都指挥使嘉州团练使周翰制】

　　先帝弃天下，朕初嗣位，永惟武力忠劳之士，为国御侮，其功多矣，岂可以忘哉？具官某，部督有方，践修无过，营卫之最，简于朝廷。膺此宠章，愈其奋励。可。

　　【天武左第三军都指挥使封州刺史程荣可蒙州刺史充御前忠佐马步军副都军头制】

　　敕某等：熊罴之士，为国爪牙，均其逸勤，率用成法。尔等忠劳之实，简在朝廷。迁序有差，往惟钦服。可。

　　【转员制】

　　先帝遗朕熊罴之士以蕃帝室，所使统督，岂可以非其人哉？尔等以城之材，共禁卫之服，忠劳武力，皆有可称。各以序迁，往钦无懈。可。

　　【落权团练刺史制】

