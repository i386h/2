<!-- { "loadSidebar": true } -->
　　以谢子胥。馆娃诸胜。巳麋鹿荆棘老矣。西子将安归。破舌之报以告天下。即以告勾践也。乃自号鸱夷子窜身江湖。■〈忄尉〉西子而吊伍胥。以自终焉。有臣如此。勾践能倾心听受之良金写其状朝礼之环会稽三百礼封祝之夫差一败不复振勾践既伯以令终吴越之际。兴亡之几。岂偶然哉。虽有天意其人谋抑何可忽也志西子者。其有慨于此也夫。序西子志者。能无慨于此也夫。 

　　【 铅黛所以饰容而盻倩生于淑姿文采所以饰言而辩丽本于情性吾以举似此文】 

　　○赠穆太公序 

　　王世贞 
　　燕赵古称多感慨节侠之士。而魏亦其辅国也。今其人尚矫矫修其行不衰。然侠者赴士之阨困急于巳。既巳存亡死生矣。而不自矜其能。然一为义而天下归之。百里颂功。千里颂声。若朱家季布之流彼犹为名使也节者则不然其契颛而事迫。如羊角左伯婴杵之徒。苟不济则捐吾身而为彼存者。事济矣彼又捐其身而报逝者。所以为两人足矣彼犹为气使也故夫节者狭而信其志。侠者泛而行其意。要之非甚其志也。有能人心为质。敦谊明信。为国惜桢。为士惜仪。内足于志。外挫其名。斯进此二端矣。则穆太公其人哉。穆大公者魏人也有子曰文熙而显文熙之友石给事星上疏论天下大计于左右有所指斥忤旨当受杖北阙下时左右中贵人挟　上怒而修其郄敕阍吏毋得以给事从吏进文熙闻之曰果尔给事且死矣时当任工部郎未上阑入谒缇骑朱帅曰公以给事抗中贵人耶不佞笔不朽以中贵人死给事耶不佞笔亦不朽唯是公为天下爱直臣为万世自爱朱颔之阴戒主杖者石给事卒物故令我愧见强项郎而给事甫杖毕诸中贵人羣詈之给事亦詈则益怒棰榜交下文熙迫趣前以身蔽掖之而解带绶戟支甚力曰此岂亦　上旨耶中贵人恚而咻曰若何官非而阑入地也文熙叱之曰吾工部郎某也此廷臣廷非而阑出地也诸中贵为诎稍稍引去文熙起给事血肉中而囊之出时给事为编民矣文熙即日僦舍都门外治医药给事数愦绝数为嘘气得苏当是时文熙尽出其橐装与卖宅直可二百金以▲且见肝胆 
　　治给事归计而度犹不足居旬日有策蹇■〈敝〉■〈敝〉来者则大公也抚给事谓殉而职足称丈夫且身在胡地虞耶巳谓文熙若倾橐而资给事哉吾有子矣不腆之锾以佐若可与偕归矣时将册东宫大公属当封文熙念弃官易而独难大公封大公觉之怒曰给事父犹布素泉下我何忍独冠带也且若以一冠带足荣我乎趣以给事归吾三人田间足矣给事时时语人北阙下之难。穆大公父子实再生我。吾身非吾有也。居久之文熙以行谊闻公卿荐绅间得推毂为礼▲入题奇 
　　部郎巳迁丞尚玺巳又改吏部郎大公亦从封礼部郎然默默不自明里社外毋能名大公者而文熙为吏部时欲以直匡其长于人才数数奖进不匿声迹又其故人某侍御有所弹劾不胜谢病归文熙为从中钓奇冀扼其人而伸侍御疏者事觉外迁臬副亦谢病归大公迎谓曰儿病晚矣吾向者业知之汉庭乃肯为而再伸志也夫文熙初自罢以友故。而大公安之。最后罢复以友故。而大公复安之。无几微见颜面。岂所谓内足于心。外挫其名者非耶。给事又谓大公习经史尤深于左氏家言或以为学问之力然大公为德其乡类是者非一特不自明故毋能名之者庶几人心为质恻怛子爱遇而辄发耳夫大公不以顷刻得官阻文熙弃官其于文熙之进退宜坦坦也葢不佞尝一再遇文熙与谈说古今才术文秇交相器也不佞亦易弃官而触当事者嗾言路齮龁之文熙走见其长画地指天以免不佞而不使不佞知也大公寿不佞稍槩次其事而称之以为胜于古之好行节侠者或给事与文熙意也非大公意也 

　　【 摹写文熙父子慷慨急难高谊笔力驰骋态状踊跃几于髯上披霜腕中走电矣】 

　　○赠杨凭序 

　　王世贞 
　　大海以西任侠者称杨君兄弟二人君之兄尤（跅）[托]宕不问家家数起数废而好樗蒲决数十万一掷虽资不中豪其豪长目相摄亡敢犯君为人长身便骑习鬬尤以信义称既滨海其人多业鱼盐君从其中度能任者致之为抚恤计妻子良厚咸踊跃愿为杨君死甚或骜桀无状众所畏欲避而杨君独押之得其力郡守尉业稍稍闻杨君于是郡多偷则下君捕诸任人咸来佐耳目微知偷处杨君坐起不离家指顾▲核而肆跅宕不检束 
　　曰某从某所得之或繇偷伍中发或偷卧甲者出于床俱以次就缚亡一脱前时大盗洪等既越狱则糺众浮艨艟首犯郡欲以报执者直指使方行郡使军将出击之败军将死使大恐别遣将出而会有荐杨君乃令杨君参军事诸横海楼船别校阴取君进止君谓贼骤胜骄速掩之勿失因夜出黎明距贼里许鼓噪进军麾其私属直前搏贼大破擒酋洪余斩获无遗使以下袭杨君功得迁君仅上赏格然不自明又捕商舶没香药珍瑶悉归官杨君亡美衣鲜食之好少卤获辄分其下其轻财好施与葢天性然杨君游于鱼盐人乎。所结纳多士大夫长者。乍见卑卑磬折。稍与论事宜。乃慷慨剖析。咸叹服谓书生不如。今年夏岛夷大举犯郡其游兵四出掠予方里居从里中少年揭竿木褁裳而拒之小利则益忧其大众雠我杨君闻奋袂曰吾不可坐视帕首韎韐佩两刀从徤卒数十来赴至则坐大树下料羣少年勇怯勇者给精器居前余分左右翼备声援毋令轻尝贼申约束定赏格。予恃以益强。数日闻郡兵且出掩贼而六▲司当大将 
　　合令自以果毅往张甚众亡不色得杨君独曰六合令非能见大敌者又帅二三当亡节度必败寻败问至众惊而更问君君曰贼饱不久郄矣果却其料审悬中若烛照然嗟夫传所谓朱家郭解其人。咸负气豪。余声足以起海内。乃不为县官出死力。北灭匈奴。竟以侠败。予固惜且恨之。周太尉得剧孟。喜若降敌国。然不闻事定　后有所荐。岂吴得之重亡益汉。抑孟故自引晦或忌之耶。诸公固侠人亡见才今杨君见才无为引杨君者何也使得五千组练。当东南寄。必有可观者。予姑拭目以俟矣。 

　　【 踏天磨刀割紫云】 

　　明文霱卷之六 

　　●明文霱卷之七 

　　武林刘士鏻羽石父评选 

　　序七 

　　◆序七 

　　送陈侍御奉太夫人南还序 
　　送薛青雷都谏出参藩序 
　　赠水部周汉浦榷竣还朝序 
　　赠督府少司马郑公序 
　　赠山西方伯吴公序 
　　贺黄贞父转膳部郎序 
　　送殷无美出守夷陵序 
　　滕侯赵仲一实政录序 
　　送钱先生归娄东序 
　　顾升伯太史别序 
　　长安送黄竹石序 
　　刘元博洛游序 
　　寿彭翁彦宽八十序 
　　寿李元玉六十序 
　　寿萧先生序 
　　寿大司马督府太华何公序 
　　为孝廉顾道通追寿父母序 
　　赠大都督玉江杨公五十序 
　　奉襄王殿下序 
　　养生契 
　　荐履篇 
　　寿琅琊王闲仲先生六十序 
　　寿杨太公七十序 

　　○送陈侍御奉太夫人南还序 

　　冯琦 
　　今年春。陈侍御从龙以河南道主计吏。引绳墨别白黑。黜陟一禀于至公。朝绅争识其风采。会言官以请训　储。得重谴。省台以论救而谴者十余人。铨部以迁建言者官。而谴者四人。一时所称端人正士。如钟都谏羽正。张都谏栋。王选部教皆与焉。侍御欲草疏直其事。或谓侍御前疏指切宫闱留不报。今复有所论列。必将上干明主怒。以忧太夫人。太夫人亦数谕止之。屏居独处。则使使侦侍御何为。出稍久不还。则使使趣召之。曰。得毋入。　朝上封事也。侍御久之不得发意。嘿嘿不自快。于是奉太夫人以归。友人冯子酌之酒。而送之曰。嗟乎。端人正士尽之矣。或以言去。或以职去。或以不得其言与軄以去。朝士大夫其畏哉。君臣之离合。阴阳之消长。可复说也。葢往岁之事骤进贤人而亟退不肖。夫名者争之器也。予之美名。又骤与之美秩。天道所忌也夺之以所深利。而被之以大不肖之名。在人情必不堪处天之所忌。与人之所不堪。则其势不可以久。夫甚精必愚。至洁易辱。硁硁者可激而尽也。士业以杭直为世所指目。遇事必言。言必尽。尽言必得罪。一得罪则其类不可以独安。非以言去。则以不言去。言与去皆足以自离于人主。人主既不肯虚怀以听。人臣又不肯降心以留。此不尽不止之势也。葢自古旅进者必旅退。若旅退则未必复进。宋时诸大臣一言不合。即下殿上札子求去。一正人去而众正人从之。故有官家别用一番人之▲道家言 
　　说。向使诸公稍濡忍调剂。无过持其高论。使君子小人角立而争。虽未必尽行其志。然决不至丧朋败类。空人国家如是速也。由此言之。则君臣之离合。阴阳之消长。可具见于前事矣。方今　君臣隔绝。外不宁而多内忧。悠悠万事。未有反汗拔山可以口舌争而得者。计独有竭诚极忠。从容镇定。而微防其不然。真见不然。然后以死守之耳。葢正人常利　朝廷无事。而不肖人常利君子有事。君子居重为轻根。处静为躁君。即使阖阁无有所问而正人在　朝廷。士之持两端。且向且背者。亦犹有所系心即真为不肖。亦有所惮不敢发。夫使不肖人有所惮不敢发。即君子之类不尽。而天下事尚可为。此诗人所为赋白驹也。侍御行矣。予假以岁暮为期。侍御慎毋有他请。使世多君子邪。我与天下同为君子。世无君子邪。我独为君子。同为君子其功大。独为君子其力专。侍御言官也。安往不得自效。夫使侍御险危其身以沽直名。太夫人不喜也。使侍御变度易虑习为周容。太夫人又不喜。使侍御不胜膝下之恋。优游遁思。坐而自废。太夫▲此论不可少 
　　当同不得之时只得独做人又不喜。太夫人所喜者。惟侍御为君子。及与天下同为君子耳。侍御奉亲孝能养志。其以予言质太夫人。以为然否。 

　　【 似为缄默者又开一便门然独为君子共为君子之说侃侃名言有关风纪】 

　　○送薛青雷都谏出参藩序 

　　冯琦 
