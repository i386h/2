<!-- { "loadSidebar": true } -->
　　紫阳真人周季通事尤伟奇第其一时所遇中岳须子玄衍门子赵陀子上卫君沙野先生宁先生淮南子成张子房李伯阳高丘子陶安君青精先生李子耳赵伯宣幼阳君司命君墨翟子司马季主刘子先谷希子王乔赤松九老仙都君合黎山皇人黄台万毕先生九气青童小真君龚仲阳之类多传记所著闻者恐未必不是理也又所谓中央黄老白元无英三君皆黄庭经内身中之神而传以为实且黄庭以晋世下传而季通为汉宣时人也夫其传季通自成耶抑为弟子所撰耶使季通自成之不当泄漏乃尔使出弟子撰岂能一一亲证若是窃谓紫阳此传及黄帝汉武王子登等篇于事非不无而为攻神仙之学所藻饰更使人有蛇足之叹
　　
　　纯阳神化妙通纪
　　
　　纯阳一百八化为道士苗善时编次要多傅会揑合而成者其灼然可信不能十之五也如第二黄粱梦觉乃即卢生遇邯郸吕翁事而小变之开元中人与文也第九化谓隠华山称麻衣道者以理参同点化陈希夷先生按希夷传称时与吕公往返而麻衣道者则僧服而相钱希白葢又一真也第三十四化与邵尧夫相质事尧夫生平语无所讳顾絶不及此又所谓吾一念动子便知之吾寂然子茫然此拾南阳国师残语也且尧夫惟能用加一倍法筭耳亦不能得他心通第三十六化徐神翁处踞坐侵吕惠卿仍作词喻之考神翁传无此事唯曽对人云吕某与某曽一过耳其人稍得第五十三化垂虹桥题飞梁压水词是一寄士拟作第八十四化载推钱车入罐后又于东平遇之乃一幻术人江湖纪闻记之第九十九化言徽宗幸宝箓宫设醮云云当时有记之者甚详云林灵素开讲上听之讲毕而香炉下忽得一纸云捻土焚香事有因大都宜假不宜真云云然首句不言世上纷纷炼汞银亦不载道人于上前以泥和成锭用猛火锻之霞光四出遂成真银锭锭上一诗如模铸也第其间却有至语不妨采翫
　　
　　刘海蟾传后
　　
　　海蟾子讳操字德成燕山人十六举甲科至上相为正阳锺离真人所度弃而学道初以为耶律时相考（阙）耳所谓举甲科在唐而拜相则在守光然（阙）晋兵至城下其危如累卵何待正阳言之而后悟第不知其时事势之迫若此守光（阙）猜忌若此何以能脱身去位出家而史之不载何也得非用事于刘仁恭父子当权寄而非真相也耶醉骑白驴五言一章佳甚宛有唐人风何薳载其得道后陵轹神庙事尤奇
　　
　　金莲正宗记后
　　
　　金莲正宗凡七人重阳王真人生十二岁而丹阳马长真谭生二十九而广宁郝生三十一而玉阳王生三十六而长生刘生三十七而长春丘生四十八而遇纯阳真人得道五十二而与玉蟾和灵阳李同居二公皆有证悟者五十六而化长春丹阳长真五十七而化玉阳广宁五十八而化长生明年正月遂解形其后丹阳最先成道诸真亦以次成皆有神奇之迹而长春最晩成复屡失之末而遇蒙古太祖片言投遘胜残去杀全真之敎大行于天下无不知有所谓七真者大抵道家之有重阳犹释门之有达磨其前皆敎典而后乃为宗门长春于道稍平实岂所谓参也竟以鲁得之耶道门既曰性命双修王马二公亦极论养气而遗身蚤逝又似不及命者长春临去以脾疾至卧团侧而化后又别无神奇此所不可解也
　　
　　玄风庆会録后
　　
　　长春丘真人见太祖于西域雪山之阳所面告者几三千言畧叙师传之旨戒以大怒则伤身大喜则伤神大思虑则伤气而惓惓以节色欲为首傍及保国爱民用贤薄赋之事北人性颇好杀疑其枘凿而太祖乃叹赏不已呼为神仙锡以便宜金虎符领天下道敎夫以佛圗澄之神奇能海鸥石勒然亦危者数四而勒亦不能用其言长春何以得此于元祖耶一说长春能呪缾水生金莲花元祖是以信之考谱传俱不载録者曰移剌楚材疑移剌或耶律讹也其官称侍臣昭武大将军尚书礼部侍郎元至至元后始有侍郎亦不属尚书省此恐误
　　
　　又
　　
　　后考湛然居士西征记颇称长春之短湛然即楚材别号也此移剌者当别是一楚材
　　
　　又
　　
　　丘长春道门之法嗣也其学实得之禅以片言悟蒙古太祖俾总领其敎而其徒不能尽贤往往侵占寺刹以为宫观或改塑三敎像以老子居中孔子居左释迦居右或皆侍立后四传而至所谓孟格皇帝用少林僧裕奏辨审得道士李志常等义堕焚化胡等经斥道士为僧者十七人还佛寺三十七所又至色辰皇帝再焚诸道经复僧寺二百三十七所塑像悉令改正而道敎屈矣昔冦天师谦之以符箓法佐拓拔世祖世祖因而尽废释氏僇僧人冦悔而欲谏之则无及矣呜呼其师为医弟子蓄毒以杀人师亦乌得无罪哉
　　
　　手书鸾大师调气论畧与张仲慧
　　
　　余考宣律师所著鸾法师传云有调气论著作郎王劭注之而徧访其本不得后阅道藏延陵先生集服气经得此一则为踊跃不寐昔人谓获古奇文奇事如获珍珠船恐亦亡以喻也此篇似非全书但其辞简质尔雅断非六朝以后人笔而末语四大不调由于二起凡气节量一任自然足洗搬运采炼之谬我昙阳师示张仲慧云太上无生其次达生其次贵生今此云但能不以生为生乃贤于养生也何后先之妙契乃尔故知世尊得菩萨道时得寂灭为乐一偈穷刼后成佛垂涅盘际为弟子言之不唐语也因书此一纸贻仲慧
　　
　　书悟真篇三注后
　　
　　紫阳张平叔作悟真诗歌发明金丹秘旨中间回互隠伏虽未易窥测而其大指不过二端曰身中求者身外求者身外之说于楞严经十仙所谓交媾坚固而不休息意同不敢遽谓其无而其事甚鄙其机甚危其品甚卑其効甚难薛陆二子之注释犹显晦相杂至于上阳子陈致虚者而无余藴矣且其辞旨之放浪狂诞滑稽陋亵灭天道伤人理而其罪之尤大者曰侮圣言葢王法之所不容而地狱之所精俟者也其曰实而有者真阴真阳也同类有情之物也虚而无者二八初弦之气也有炁而无质两者相形一物生焉所谓一者真一之气凝为一黍之珠此其本旨也然至引度人经曰元始悬一宝珠大如黍米在空玄中其侮圣言一也又曰顺之则为人逆之则为仙为佛为仙乎犹可而谓佛由此而成至云苦行雪山六年达磨面壁嵩少九年皆此物也然则是二圣人者先采丹于女子而后作此伎俩也夫佛不必论达磨者得道已百余年谓中州有法器可传故面壁以示之机而始得二祖今岂所以语达磨其侮圣言二也佛经云如露亦如电谓一切有为之法幻且速不可持也今以证其功之速而易抑何舛也丈六金身释迦之化身也今引以喻十六两何所取也又云马祖未修大药而枯坐求佛是有磨砖之讥然则南岳让者诱马祖而为淫者也其侮圣言三也灵山会龙子戏珠真摩尼宝珠也而引以为女子之铅是龙女于大众中市淫于世尊也其侮圣言四也要之道光之罪在行而致虚之罪在言道光之背师致虚之诬佛其揆一也然而道光有得致虚无得也嗟乎紫阳之旨愈显而愈晦使天下有以悟真为误真者则三子哉
　　
　　白紫清指玄篇
　　
　　紫清白真人玉蟾师事陈泥丸泥丸之道亦得之于薛紫贤矣而紫清所著辨惑论修仙三等炼丹三成皆取自身已不假西邻其它如谷神不死玄关显秘诸篇皆妙合黄庭微旨又何尝不与悟真相发挥歌辞逸妙往往有辨才无碍机用紫清之仙格所以独胜也第紫清六十四岁卦气已满而始得道吾侪其庶可冀乎泥丸化迹似不可晓
　　
　　诗歌之横逸痛快无过于白紫清凡张紫阳陈泥丸之什皆近真其它则不过陈上阳辈依仿而成虽纵横辨博而实少精理乃托之许旌阳罗公逺锺吕刘海蟾马自然辈吾谁欺欺天乎又有金丹证道四歌云太上老君作尤可笑也
　　
　　书金丹四百字后
　　
　　紫阳之精藴独有悟真篇耳后所谈禅语其门人尚以为非实録而忽有此四百字者余始得而读之窃见其精深微妙虽与悟真相表里而提唤处尤更紧快文字亦雅纯无支离隠互之病然尚疑其姹女南园手持土橄榄龙虎交战洞房云雨之说或有涉于问邻者寻得其前序读之所谓以身心分上下两弦以神气别冬夏二至以形神契坎离二卦以东魂之木西魄之金南神之火北精之水中意之土为攅簇五行舎眼光凝耳韵调鼻息缄舌气为和合四象以眼不视而魂在肝耳不闻而精在肾舌不吟而神在心鼻不香而魂在肺四肢不动而魂在脾为五气朝元以精化为气气化为神神化为虚为三花聚顶以魂在肝而不从眼漏魄在肺而不从鼻漏神在心而不从口漏精在肾而不从耳漏意在脾而不从四肢孔窍漏为无漏然后知其絶无所谓西邻之说而悟真篇指亦可挽而归之一身然终不能不小抵牾序尾有因马自然去讲此数语汝其味之寻又读白紫清集有谢紫阳书谓昨到武夷见马自然口述谆谕出示宝翰凡四百言字字药石甘露洗心毛骨洒然又固以知紫阳之所授者紫清也岂紫阳以薛氏之注误天下而指抉身中之秘救正之耶将无紫清所得泥丸授受之微或独悟之见惧其说之不信从而托紫阳以神之也马自然古仙也不为紫阳使者曰马阳象也曰自然取不矫饰义也疑亦紫清所托谕也夫以紫阳四百字之序辞明晳若此而尚有陈上阳鼓其唇舌以宣淫诱贿则良可叹已
　　
　　玉清金笥青华秘文金宝炼丹
　　
　　近复覩此书谓张紫阳表奏上帝着此圗论中间幻丹说力辟彼家之妄而归之身其理颇正功用亦颇近而不能无掇拾迹葢后之学道者忿薛陈辈之误注悟真而托紫阳以正之也据序乃提学佥事石淮着而谓遇刘中贵得所藏本至正德甲戌而后出其为膺作可知
　　
　　宋搨黄庭经
　　
　　右军书法琅琅者行体兰亭小楷黄庭兰亭本最多然肥瘦疎密种种不能尽合独黄庭如出一手余所见前后数十本皆然恐是秘阁续帖本广行人间耳今覩沈同卿纯甫所藏独幽深澹宕其风格姿韵逺出诸本之上岂秘阁之前别有一佳本耶抑太清楼翻刻之最初搨耶纯甫素工八法能日临一过不患不作飞天仙人也
　　
　　程孟孺黄庭经
　　
　　余前后见宋搨黄庭凡数十本此其最精老杜题画所谓毫发无遗恨波澜独老成唯此足以当之或谓是秘阁中续帖一纸余不以为然人间十七帖大胜淳化天上也陆子深学士诗云山中亦有闲功业搨得黄庭上白麻异日与东圗共之
　　
　　弇州续稿卷一百五十八
　　
　　●钦定四库全书
　　
　　弇州续稿卷一百五十九
　　
　　（明）王世贞 撰
　　
　　○文部
　　
　　△书道经后
　　
　　书真仙通鉴后
　　
　　麻姑坛祠记颜鲁公所撰而赵道一倚之撰蔡经传第其中所云麻姑再拜但不相见怱以五百余年又说接侍以来已见东海三为桑田及姑取米掷地变为丹砂方平笑曰姑故作少年戏也吾老矣不复喜作此狡狯变化然则方平之得道当在盘古氏以前而及其作方平传云东汉之东海人举孝廉除郎中稍加至中散大夫孝桓帝时主太尉陈躭家三十余年尸解而去则方平之再过蔡经家百余年事耳度其终始不过二百岁许人而何以老于麻姑又云沧海三变为桑田也岂方平间于东汉时一出耶或别有一方平耶或过蔡经家事有之而传方平者耳傅其名姓而不尝见其文耶前传言镇青城山丸仙宝室天而后云镇昆仑亦自相抵牾
　　
