<!-- { "loadSidebar": true } -->
　　吴秀卿：“一种可餐为秀色，千金难买是卿心。”是联第二句，不独指秀卿也，天下凡为词史者，皆作如是观。 
　　金佩香：“谁偿解佩三生愿，我抱怜香一片心。” 
　　薛金莲：“手把金尊催客醉，心同莲子苦谁知。” 
　　高兰卿：“兰为香国无双品，卿识风尘有几人。” 
　　张宝玉：“宝马香车驰绮陌，玉箫金管奏新声。” 
　　杨莼卿：“笑比莼鲈犹有味，嗤他卿相并无名。” 
　　李小红：“艳说多情如小玉，新歌莫唱比红儿。” 
　　谢湘云：“湘江妙曲风吹浪，云海相思我共卿。” 
　　吴佩香：“似听佩环降天上，微闻香泽到尊前。”佩香情态旖旎，性格温柔。颇能饮，虽醉不辞，弥见其真。始在吴新卿家，名誉不甚着。旋从一乡人，非所愿也。及再出，艳帜独张，而巨阀富商，争掷缠头锦者无数，惟恐不得其当。卒为有力者篡去。 
　　赵文仙：“文章似此应无价，仙子从来必有情。”文仙风流秀曼，跌宕自喜，在同俦中，可称杰出。惟肤色略次耳。然早已吹上花枝矣。 
　　花佩兰：“恍疑环佩从天降，岂必芝兰择地生。” 
　　武雅仙：“合联风雅场中客，疑是神仙队里人。”雅仙以声调胜人，一曲转喉，能倾一座。 
　　徐润玉：“润色全凭才子笔，玉容绰有美人风。”润玉久住勾栏，虽宾客满座，而为赎蛾眉者绝无一人。倚玉生赠以一绝： 
　　犹幸相逢未嫁时，青琴弹碎少人知。 
　　如何绝世娉婷质，也向章台唱柳枝。 
癸巳初夏，以急疾殒，玉碎香消，惜哉！ 
　　王兰生：“蕙心兰质无双品，活色生香第一流。”兰生吴人，丽质妍容，自超俦偶。虽双眉黛色，浓似远山，然不损其美也。既拔艳帜于吴中，复擅芳名于沪上。所至狂峰浪蝶，无不环绕其左右，岂兰有国香，当服媚之如是耶！ 
　　洪兰荪：“兰居篱菊岩梅上，荪在湘蘅沅芷间。”兰荪亦后起之秀，惟是能言鹦鹉，当不久羁于雕笼中也。 
　　顾桂卿：“敢谓鲰生堪折桂，不图今夕又逢卿。” 
　　雏姬之中，近日颇有人材。然自林桂芬去后，已无有领袖者矣。桂芬慧心丽品，月皎花妍，其神清，其容媚，但嫌质弱，恐不永年。其妹宝玉，盈盈竞秀，亦可人也。向与同居一弄中者，日林宝宝。双瞳剪水，妍冶罕俦。 
　　陈媛媛，家居苏之百花巷，来此已两年矣。圆姿秀靥，亦属当行。 
　　周丽鸿，体肥若环，媚态天生。尚未逢时，故名誉不腾。 
　　谢宝琴娴静雍容，有大家风。眼微近视，益形其媚。而性尤聪慧，喜读书识字。宝树胡同中，当推巨擘。 
　　鲍巧云玉润珠圆，性情流利。不施脂粉，自然妩媚。问其年，正盈盈十五也。居雏姬中，可为冠军。拟赠以楹联云：“乞得天孙巧，行来神女云。”相识未久，惜为有力者量珠聘去。时正端阳后一日也，每值榴花照眼，辄忆及之。巧云正如袁宝儿一流，憨之一字，可以当之。 
　　王宝珠年甫及笄，尚未破瓜。丰硕秀整，可匹大体双，欲歌得宝，请试弄珠。 
　　王薇卿，居同安里，齿虽稍长，而风韵婀娜。秀眉弯黛，媚眼流波，遥睹之有如画图中人。惜如赵飞燕，正复不耐多视耳。其家有彩娥、慧娥，皆止十二三，已工酬应。姊妹花并秀齐芳，正堪瑜亮。 
　　至已从人而复出者，一为水素玉，即徐凤琴也。虽堕平康，非其素志。然三分姿色，尚堪买笑章台。工词曲，尤长刺绣，不愧“针神”之目。一为贾怡红，即武迎芷也。重来沪曲，再入欢场。而摧抑自伤，常多疾病。论者当谅其心矣。 
　　蔡红玉，新自姑苏来，前在沪时所称为杨莼香者也。“碧月秋宵浸香玉，绿波春水撷红莼。”不知谁氏句也。交错回文，亦是聚六州铁铸成者欤！ 
　　胡月娥，改名陆兰芬，艳名噪一时。旋有谤之者，不能树帜于北里，乃僦屋别居，不与此中人伍矣。 
　　王雪香，从想九霄于京师，后复来沪。癸巳秋，思理旧业，然秋娘老矣。惟一段丰姿，尚足为勾栏翘楚。 
　　吕翠兰，少时妍冶绝伦，鹦鹉聪明，鸳鸯娇小，相逐于兰苕翡翠之间，殊动人怜。城北徐公眷之，出巨金为之梳拢。或献赠一联云：“吕氏姑娘，下口大于上口；徐家子弟，邪人多于正人。”后以事易名谢湘娥。或更讽之曰：“吕翠兰有口难分，谢湘娥抽身便讨。”颇极诙谐。湘娥能演剧，如《九华山》,《翠屏山》诸戏，皆工摹写神情，颇称维肖。而于《黄鹤楼》一出，尤为擅场。沪上之演猫儿戏者，共有三家。一为谢家，推湘娥为巨擘，云娥次之。一为陶家，朱赛玉、赛花为尤着。玉雯蕙质兰姿，锦心绣口，堪称绝伦超群。一为李家，独以红玉为作手。近如王月娥、王彩娥，亦能装束登场，别树一帜矣。 
　　马巧珠，后改姓冯，前时寄吟生所定名花幼品，称为“体素储洁，乘月返真”者也。姬丰神冷峭，每侑觞，旁坐静默寡言。中州公子独赏识之，竟携侍画屏，以一舸载至粤江矣。因缘自有前定，信哉！ 
　　鸣呼，世间作狭斜游者，身入欢场，托言游戏。而一至溺情惑志，竟视庸姿为妍丽，誉骄性为温柔，喜荡逸为风流，美沉默为贞静。寻常一语，即以为有情，即以为爱我。宛转相引，遂入彀中。然或有既归阃内而爱极生憎，中道弃捐者。不然闭置阁中，无殊人于牢笼。亦或有彼姝非由真心，不过假以脱累，既出风尘，遂成陌路。以是种种因，生种种缘，此其间具有前定。冥冥中或亦有氤氲使者，赤绳系足欤？谁欤，能参透此美人禅哉。 

　　淞滨琐话八 
　　顾慧仙 
　　顾慧仙，吴兴人。居道场山下，茅屋数椽，背山临水，颇有泉石花木之胜。父读书闲居，不乐仕进，以故从未出而应试，俦人广座中，有高谈帖括者，即一笑去之。早鳏，止生一女，并无嗣续。慧仙喜学诗词，有所作，辄就正于父。父每顾之而喜曰：“此我家女学士也，但不栉耳。”年及笄，父为择婿。遴选甚苛，低昂多不就，远近多惮其难，无敢问名。慧仙矢志不嫁，愿仿北宫婴儿子事，以事其父。时逆焰甚炽，湖郡既为所陷，山中风鹤频惊，殊不可居。因是转徙至沪上。居久之，贼平，遂寓吴郡。无何，父患疾遽逝，慧仙孑然一身，无可栖托。囊中虽不乏金钱，然一切购置，皆须仰赖乎人。有以外事求见者，虽以婢媪传言，终不能明。 
　　有从浙中同来一戚曰钱姆，深知世故。时来劝女，曰：“不如早嫁为得所。”并言此间有巨室曰孙冶秋，其弟曰砚秋，咸通文墨。有妹曰妍春，工诗善画，尤出两兄上。论其才则宝玉明珠，无此朗润也。论其貌，则春花秋月，无此妍丽也。两兄皆娶于名族，而妹犹待字。所延教读之师曰李世璜，通今博古，尤长经学，吴下名孝廉也。年仅弱冠，丰致翩翩，闻尚未有室。若妙选东床，此可当坦腹一流人矣。女红潮晕颊，不作一语。妪曰：“此阿姑终身事，如姑意许可，老身可锐身自任也。”女略颔之，因叹曰：“家事如此，不得不尔。由姆为处置耳。” 
　　妪子亦已游庠，爰令往为执柯。李孝廉素耳女名，曰：“愿乞绣余吟草一观。安知一段好姻缘，不成就于七字中哉。”女着有《紫藤花馆》诗。以昔年家在道场山下，临窗有紫藤花一架，花时缤纷怒发，每日把镜理妆，必对之。饭罢茶余，辄坐其下，执卷微吟，故集遂以是名。所作倚声曰《红甤阁》词，止百数十阕。妪托言孙家女子借观，遂索之去。李每阅一篇，辄为倾倒曰：“此真诗中之圣，词中之仙。于闺阁中，吾见亦罕矣。”翌日妪子往询佳音，李誉之不容口。妪子曰：“事必谐矣。”李曰：“未也，但见其才，未睹其貌也。我欲一觌仙姿，当以何法？”妪子沉思良久，曰：“半月后为顾媛服阕之期，当偕我母诣九华寺还愿。君托故前往，可得饱看。事成，当何以报？” 
　　九华寺在城西，固孙氏之家庵。是日孙氏适拜大悲忏，超度九灵，孙母及妹俱往。女最后至，李已坐俟于禅寮之西，凭栏凝眺。初见孙妹以为女也，替月妍姿，惊鸿艳影，不禁为之目眩神迷。时妪已来立于李侧，李顾谓之曰：“的是可人，名下洵无虚也。”妪子曰：“是真代李以桃，指鹿为马矣。别有妙人，资君眼福也。”须臾妪偕女至，较之先所见者，正如尹邢、嫱旦之互相伯仲，春兰秋菊之并秀一时也。李亟称妙，由此婚议遂定。 
　　合卺之夕，李询女曰：“曩初见时，与卿并坐东堂者谁欤？”女曰：“此孙家小妹妍春也，君何为不相识欤？自觌面后，时来吾家，以诗词相质证。彼工六法，点染极佳，妾自愧弗如也。”李曰：“不知将来谁得消受此艳福，真为几生修到者矣。”女曰：“此亦何难。君苟能从妾所言，一二年后，定看君坐拥双娇，室对二妙也。”李笑曰：“诺”。 
　　女劝李勿为教读，曰：“舍己耘人，最足为学业累。”又劝李专习帖括，勿旁涉诗歌。自出奁资，以助膏火。李自辞孙氏馆，亦无内顾忧，日作课文，已臻纯熟。乃令李出游以畅灵襟。李北上京师射策，女亲送至江干，握手作别曰：“君往燕北，妾在江南，耳听好消息也。”榜发，李得列前茅，旋入词林。正拟束装就道，忽有急足至，则报妻丧者也。自五月榴花开后，瑶台倾矣。遗缄一纸，则劝生娶孙妹，为鸾胶再续计。李痛不欲生，还至家乡，步步凄恻。 
　　逾数日，有冰人造门，则女生时所托者也。孙家早已俞允，送庚帖来矣。生再三力辞，两冰人弗许。一诺既订，六礼遂行，一切币帛珠玉，皆女前时所豫备。仪从之盛，陈设之华，一时无两。道旁观者，咸啧啧羡生之福，而叹女之贤。花烛之夜，红巾初揭，端视玉容，仪态万方，姿质似较女更为秾粹。奁中携有女之诗词，盖当日女所写副本也。簪花妙格，亲出女手，生甚宝之，不啻拱璧。卷末钤小印一方，曰：“同心合意，永不分离。”则徐袖海所镌者也。生询妍春印语究作何解，研春方欲吐词，泪为之涔涔下。曰：“自在九华寺中，初相识面，彼此爱慕，遂订金兰簿，结异姓姊妹。相约以后共事一人，勿相离逖。不料今日妹来而姊亡矣。世惜无李少君其人，能致姊之魂魄，藉以面诉离愁，一倾衷曲。” 
