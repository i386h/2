<!-- { "loadSidebar": true } -->
　　前日扶病而出，与此公极论沙溪之事，无毛毫可疑。指天为证，且曰：「人之将死，其言也善。立朝要正直忠厚，此事俯从时义，止於送部可也。」渠闻之，即愕然称善，第恐其意未决耳。少汾帖子送览，亟与右溪诸公图之。泰泉公昨已帖告之矣。己酉四月二十四日力疾。 
　　
　　与黄琴冈大巡 
　　
　　水自再接丰采，细领微言，此心无日不在左右。适承差官下问，重赐绪言。伏枕读之，病暂为之释。其垂光斯馆，以觉来裔多矣，与钓台帽峰联壁辉映矣。斯文幸甚！第愚意绪言请作正言为记，刻诸贞?，以垂宇宙，则斯文之幸无穷矣。钧命一出，则旬日可成，摸传海内，则又非特一方之幸也。乞留神焉。谨启。[己酉五月十八] 
　　
　　　 
　　
　　与从弟文济论祠堂神主事 
　　
　　　来帖云：弟功武顿首拜。日昨趋贺，厚扰兵厨，无任感感！谅惟尊体近日迪吉矣，庆庆！外祠堂记敬令应兰送看，万惟令人刻入族谱，幸幸！ 
　　
　　答云：记文尽好。昨少汾到天关共玩读，乃知此内事理於礼尚有碍。今日以义起，处大兄於昭位，他日处文济於穆位，他日大兄之子入祠堂，则无穆位处之矣。若大兄之子不入祠，则祭於何处乎？祭於别处，则是两祠，於礼不一，可更思之，必合於礼，然后此祠可贵也。幸思之见报。吾意谓大兄文遂不必入此祠，此祠专为省庵叔父，若遇祭时，请宗子行礼可也。他日以文济捐财立祠有功，处文济於堂东边西向，而省庵公神主请出堂正位南向，永永不易，斯庶几合礼义矣。文则请少汾小易之，何如？ 
　　
　　与诸同志 
　　
　　□□□矣。吾平生无大过人者，□[不念旧]恶耳。或□□或其人能改，即忘之矣。□□□□樵志皆经目，未见有可议处，祗见其劳[耳]。□□□□□□肯为，每每要俟何於逵议之，吾强之为耳。盖□□□□人人亦□□时也。每见阳明门人相视如骨肉，[未有]丝毫相□□。吾此同门每每相非，此吾道所以不行，而阳明[之道]所以大行，坐此故也。此节亦关於学问，幸思之。 
　　
　　与钟叔辉十二月初十日 
　　
　　□□□□甚好。看时素觉字甚是，单言[觉，与]佛教[何异？须知]所觉者何物始得。伊尹，天民之先觉，亦曰「[吾]将以斯道觉斯民」，是伊尹所觉在道也。时素书大有染於杨慈湖口颊，莫是上了他船了也？龙虎山所会不啻千人，不知孔孟之时有如此否？闇然日章，[若]使人指为白莲教，所害非小也。十三四始还天关，二十内还了钓台，恐十五日之约或愆。并告。 
　　
　　与洪觉山己酉十二月十五日 
　　
　　别后止得逾岭一封，到家后二年，杳无消息，使八十四老人徒驰神於四千里之外，不知进修何如？赡田□能成否？时素书来二次，不相及觉山，何故也？今岁下山□[天]关，三月至六月得泄痢病，几长往矣。七□月及今乃平复，病枕惟思诸贤同志面目耳。近有石刻示同志一幅，奉上一览，庶见老怀之所汲汲，如此而已。兹作启附贵乡里之便。昨时素书来，亦赴龙虎之会，闻几千人，不知吾觉山惟仁亦往否？君子之道，闇然而日章，如何？如何？谨启。 
　　
　　与谢惟仁 
　　
　　人传吾惟仁来西樵已在道，久候不见消息，怅望何如！小儿归自南都，始得拜领高作寿文，知所进不可量矣。然所称非老朽所敢当也，吾惟求寡过作忠信之士耳。吾惟仁与时素书皆不及觉山一语，何也？岂必有其故耶？赡田事杳不见报，又何也？时素轻身於龙虎之会，惟仁同之乎否？千人攘攘，不如独坐一床，动不可不慎也。离索之久，固当尔也。三月以来，一病几死，若惟仁与诸贤同一来，幸甚！石刻一幅奉寄，见老怀之所汲汲。不一一。 
　　
　　与方时素 
　　
　　己酉腊，得接附来三书，钟、冼二封各已致之。读来谕，知近来所得又进一格。知赴龙虎山之会几千人，所得何如？黄山谷诗云：「舂粮出求仁，足迹弥宇宙。归来一室内，万事只依旧。」吾时素当不落此诮也。况且圣明之朝，踪迹不太露否？闇然日章否？陶渊明不入白莲会否？书中见示秋间有西樵之行，固所愿也。前者归太速，所怀不既，至今遗憾也。年来云寄手翰，皆不见，惟有留都转来与昨此封耳。然书中多不及觉山，何也？岂有他故耶？赡田事亦不及，岂有难处者耶？愿闻其故耳。今年三月以后半年，病几死，若能与惟仁诸贤一来，幸甚！ 
　　
　　与百三岁简粤翁小帖 
　　
　　承粤翁简老先生过临天关，天关草木生光矣。瞻奉尊容，凝然不动，知公纯一之心，已复赤子之心。古所谓老成人者亦此心也，幸甚！幸甚！公乃人中之瑞，国家之祥。由百三而跻十百岁，所以瑞国家於无穷者，岂可量哉！谨具羊一、酒一、白粲一，奉引微敬。嘉靖庚戌正月十有八日，若水拜。 
　　
　　　　粤翁年百余三岁，过访天关，请升忠爱堂客位正坐。师翁年亦八十有五，主位傍坐，以三达之尊，而致礼齿德布衣之老，予与李味泉天关诸士在侍见之。世有轻慢凌忽者，闻风内省，当何如也？郭肇乾跋。 
　　
　　无题答或问 
　　
　　有问於无名子，见知与闻知孰优？或曰：「孟子见知皆贤也，闻知皆圣也，闻知似优。」又曰：「及其知之一也。」或曰：「东所、本诚之於白沙先生也，一曰见知，一曰闻知，然则本诚优於东所矣乎？」或曰：「闻之白沙先生谓南川出仕，三十年不讲此学矣；东所未尝问矣，不知其於见知也何如？魏庄渠督学以白沙先生为西方之学，欲出乡贤祠牌位於西郭。本诚，勿欺入室弟子也，实与焉，赖潮士薛子修十数人诤之，乃免。不知本诚於闻知也何如耳！」曰：「阳明之与白沙先生也，果若是班乎？」或曰：「未可同年语也。」或曰：「人谓子之好辨也何？」曰：「吾为此惧，闲先生之道，不得已也。」三月初三日 
　　
　　复何於逵 
　　
　　屈指归期，不胜企望。适承专使致手翰盛仪，询知荣还两月矣，感慰何如！承谕两遭骨肉之戚，哀痛可奈！何幸以理遣。膺受大任从容，幸移玉一出，共白云之乐也。颙望！颙望！使还，草草布谢，不既。八月四日。 
　　
　　与大参项瓯东诸司论地方宜擒假托以清海道事 
　　
　　昨承示擒假托以清海道事，水也尝从大夫之后，不能无江湖之忧，请为公议之。去年门人有来告者，传闻海道上私番船有张本衙旗号出海通番劫人者。予曰：「此亦无稽之言。海上茫茫，称名盗号，何处下手？」遂置不问。今年五月初九日，承示地方事宜一册，而谦云请教，中间一款擒假托以清海道云云，谓广东势宦土豪，三五年来，有十数家大盗肯纳税分赃，即与之立牌给票，曰某府某号船只，少不下五六十号，多至一家百余号，假以卖货载盐，因而通番打劫杀人，谓此贼决不可不擒拏也。水读之，叹曰：「快哉！言也，快哉！义也。此水数十年所忿而未有痛治之者也。今有其人矣。」已而因反自疑，记忆去年门人所报之言，则前所谓乡宦、所谓某府某号者，安知无假托混及水者乎？八十六岁待尽之人，从古所无此也。请先明己之情节，而后赞公之决以成美政，可乎？今日之事，请以两言断之：「凡自为者必不能禁人，禁人者必不复能自为。」此人之情也，理势之必然也。水於嘉靖十七年任南京吏部，厉禁从弟之事，已过严矣。其时又闻有小功服从弟湛文滔在乡通番，人莫谁何！近故亡儿东之时监生家居，文滔强欲求寄番货，闭门不纳，被其打骂，气死复生。此东之之坚守家法一节，亦可喜也。水谓若荫其邪谋，得罪朝廷，水也复可居位？亟为割私恩，正大义，移书当道，发其事，破其家，追赃充军，发广西南丹卫。文滔即死於配所。该道即将此书黏卷，此前年事属耳。至今族人畏祸不敢言番事，此水之为之也。彼宗之人甚众，没齿无怨，赖吾大义足以慑之也，今我复蹈而为之乎？彼众不反唇以相稽也已乎？不起宿怨之心，操刀以相报复者乎？此又理势之必然，至明白明白者也，不待言矣。又所谓海上旗号之事，吾亦有两言断之：「真为者必不出旗号，有旗号者必非真为者也。」何也？真为者，旗号一出，则官府必将擒之矣。托号者，彼贼非徒以嫁祸於大官，假大官以免他船之并劫而已。托他号则己得以阴受其利，而阳无他患也。官愈大而彼假托者愈多，如彼高树，有风必吹。此吾邦文运虽渐兴，而夷风尚未殄者也。此水节概又可明白也，亦不待言矣。若谓子弟为之，则去年有一子弟种藤，种瓦器，夺人行市者，且立地痛治，闻诸官而革之矣，况其大者乎！若夫欲赞公之□者，老耄恐无长策，辄有一得之愚为公言之：先禁造大艚船。造大艚船者，则造者与匠人为之。造者皆从乱国重典，没其家。虽福建有艚船来假做买卖者，亦必以私番贼擒之。地方不擒者，并坐其罪。私番之船必有归泊之处，某处有若乾只，某处有若乾只，又某人某人为之行船，可考也。但广俗民庶多讹言，士夫多相妒，必廉得其实，乃可下手。又闻此船他未假言，东莞某村某村最多，不必势宦也，而官府不为之禁。至於各处伙贼皆造艚船出海，去来无常，无有巢穴，此则於私番之外又有大可忧者也。先生毅然挺身而出，担当大事，言人之所不能言，为人之所不能为，可谓忠於报君，仁於恤民，而勇於任事矣。幸深思而力行之，远方之氓受其赐，没世不忘也。幸甚！幸甚！若已言之而不卒行之，非水所望於知己者也。 
　　
　　复桂阳欧启河 
　　
　　自别后悬悬不置，朱则之之来，与今则之将行，得手翰二纸读之，如见启河此心，不以形迹隔也。其不时奉答者，以欠便也。此学此道如大路然，岂难？此学更无他路，只此一中正路脉耳。昔者已面授心领，启河力行，当一日千里，不疾而速，不行而至，神焉而已矣，非如路有程途阶级也。勿忘勿助之间自有调停，他人不能致力也，力不在人也，启河以为何如？以罗浮初归疲病，草草布谢。书不尽言，言不尽意，惟深亮之。某虽有远行之志，未知天意何如耳！敬复。壬子二月十七日 
　　
　　与桂阳欧平江太守 
　　
