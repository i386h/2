<!-- { "loadSidebar": true } -->
　　泉州之有兵防馆始于三衢程侯秀民之议而皖城方侯克之至首以徳教开导其民使知向方断狱理财治军之政亦以次举览程侯之所圗而功绪未竟檄知事周扬使董其役而馆成矣规模条画具克如议而修治战舰募置水卒与夫教习训练之法始密可以待非常之警而垂于无穷其时郡丞庐陵胡君文宗通守武进吴君岳节推山隂罗君椿晋江尹曹县朱君纲并以一时之贤为佐属于此侯尤虚明光大集众贤之长不欲独出于已故能不泯前人之议以卒其绪功朱君谓予侯于此役所以保有四境填卫七邑之民非独吾邑专享其赐纲实与効其力而知其成之不易其可不有以告来者使知议之所由始且诏勿废予曰可哉盖孔子不言军旅之事而恶夫以不教之民战者古之所以教民其具虽详其要可得而知已明其礼分等杀于君臣长幼之间而厚其恩爱于所以为父子兄弟夫妇者是已其为教如此岂为欲用之于战而战有时而不可已则非素教之民不可得而用故以善人为邦不至于七年犹未可以其民即戎也是虽君臣长幼父子兄弟夫妇之道得而五兵之器六伐七伐之法不使耳目手足素闲而习操之而辄用之于战亦何以异于弃是民哉先王之治修其本而不弛其防享其至安而常备其有患以其习操兵器素闲战阵之法又知其所以为君臣长幼父子兄弟夫妇之道居常无事有勇而不为技其好义知方可以待一日之变而无喜鬭乐攻之心四境之内晏然不戒而邻敌外侮亦不敢至其境盖其民虽可以战而不用也虽其不用而必使之可以战此其道所以易行而得与民相收捄生存于无弊者以此也王道缺教民之本壊乱而不修而泽竭政熄盗敓攘窃之祸滋起用民之战亦益多民之死于不教之战徇习以为固然而不知为上之弃我也盖变故兴于仓卒则瞿顾勃色而思可用之民召发训齐之未暇既已得志而去常见为后事而不及至于苟安而暂息上下相偷训齐召发又谓无事而徒劳也壊乱玩靡循环于无穷盗敓攘窃之行将相诲而起而无有任其咎者嗟乎后世之民之多弃也程侯既不以后事自轻议由此作侯又不以无事自娱当境土既辑官府闲暇之时留意于此而所为导之以徳教者尤拳拳焉可以与战而无所用之将近于王者之民所谓修于几席尊俎之上而消弭奸宄于千里之外其此役也夫侯字惟力起家丙戌进士好学知道澹于荣进为御史每请告家居仕二十四年犹为郡云
　　余柏坡公平寇兴学记
　　国家承平久隆浃阜康之盛莫如今日虽岭限海带越在遐徼如吾泉州之为郡亦且生齿蕃殷地力竭作谷深山阻﨑岖而曲折皆有保聚之民垦辟之壤而玩忽涵养之过巨奸大憝往往伏于其间如果蓏大熟则蠧藏焉安溪故名邑也其治境之穷处为白叶坂交乎漳汀诸州牙犬相入箐薄溪磵缭绕回复既去治所逺而势险可凭民之桀黠暴悍者穴而据之为四逺逋逃之薮时出抄旁近村落吏漫不省以为细故日増月长所聚既多旁近所抄不足满其贪嗜则出剽旁邑南安永春之间而同安之剽尤剧至曵兵行城市闾巷中若践无人之地俘民男女以为质而邀赎赂兵革久弛不逞之警起于非意游徼虞之将卒掉相目视其得志而去而已是时柏坡余公新以按察佥事来巡此邦慨然叹曰是非民之不逞惟吏之不戒以养衅萌而滋悖蘖使骄横如是非尽伐其本民其何赖乃察文武吏之惰滥不恭者惩之而选其可用使各募壮勇従行公率以往迫贼所穴而舎焉自贼凭险为穴无一兵敢迩峒而窃睨不虞公之忽至也急不择死纠其党以与将吏鬬而公所授策具合机宜又威令信必激赏优厚人莫不自奋遂探穴俘之林栉而壑薙不失一贼公则行视其穴度所以絶其源而圗为久安之计置垒设戍増守御之兵而安溪与旁近诸邑之民不复以盗为忧其功伐卓伟计虑周尽如此公犹不慊于意曰是徒致武民未知义将若何维诗书弦歌驯习其口耳以善其心庶其鼓动者速而变化之易乃投戈休马即学之宫进诸子弟于堂问以所业攷其得失加劝董焉而教之以为父子兄弟者使归相告语谕勉力于従善以相收养而无狎于不义顾惟教之所出必在于学适有议改剏而工久不就公覈其媮冒旬月而诸役皆起又为拓地以广面势而学之成完美矣民莫不于于来观其秀者思游其中以讲学进徳其凡者亦欢喜夸说见所未有安溪之民幸脱于锋镝枹鼓之警而且得讲诵游歌之乐谓公之实有大造于我也父兄以戒子弟公之徳我如是其何以报子弟以告其官师相与谋曰惟得世之能言者论其事而载之以永公之迹庶乎其可夫世未尝无事而常待夫济事之才方同安之警忧者固未敢处其势之所终之如何公独以身任责为民去患数年不诛之逋冦靖于一旦使当时少惮劳险不自深入则不可以得吏士之死力徒奋于一入而无决胜之机戒令二三赏罚殽杂则吏士虽致死而不可以成功功成矣而无分别安辑之畧则贼虽得而不免玉与石焚之惨人徒见公成功之敏而不知其所以致之者盖其才有以待事之变而然也才之兼者可以制事功而未必可以兴教化公之用意复出于是究其施将使文教昭明礼义兴起以为畜众销萌之防而向者卓然之劳烈可以永措而不复设又非独其才之过人而已是可记也公本以名进士起家为行人拜给事中以抗直忤权力谪为邑令郡丞皆有亷操恵政盖其所养者正而备尝阅厯之益深矣宜其过人如此也请文者安溪学教谕李钥训导孙统实率一邑之学官弟子以来而某为之记
　　海上平寇记
　　守备汀漳俞君志辅被服进趋退然儒生也瞻视在鞞芾之间言若不能出口温慈款慤望之知其有仁义之容然而桴鼓鸣于侧矢石交乎前疾雷飘风迅急而倐忽大之有胜败之数而小之有死生之形士皆掉魂揺魄前却而沮丧君顾意喜色壮张扬矜奋重英之矛七注之甲鸷鸟举而虎怒杀人如麻目睫曽不为之一瞬是何其猛厉孔武也是时漳州海寇张甚有司以为忧督府檄君捕之君提兵不数百航海索贼旬日遇焉与战海上败之获六十艘俘百八十余人其自投于水者称是贼行海上数十年无此衂矣由有此海所为开寨置帅以弹制非常者费钜而员多然提兵逐贼成数十年未有之捷乃独在君而君又非有责于海者也亦可谓难矣余观昔之善为将而能多取胜者皆用素治之兵训练齐而约束明非徒其志意信而已其耳目亦且习于旗旐之色而挥之使进退则不乱熟于钟鼓之节而奏之使作止则不惑又当有以丰给而厚享之椎牛击豕酾酒成池餍其口腹之所取欲遂气闲而思自决于一鬭以为効如马饱于枥嘶鸣腾踏而欲奋然后可用君所提数百之兵率召募新集形貌不相识宁独训练不夙约束不预而已其于服属之分犹未明也君又穷空家无余财所为市牛酒买梁粟以恣士之所嗜不能具也徒以一身率先士卒共食糗糒触犯炎风冲冒巨浪日或不再食以与贼格而竟以取胜君诚何术而得人之易致効之速如此予知之矣用未早教之兵而能尽其力者以义气作之而已用未厚养之兵而能鼓其勇者以诚心结之而已予方欲以是问君而钟所千尸某等来乞文勒君之伐辄书此以与之君其毋以予为儒者而好揣言兵意云君之功在濒海数郡而钟所独欲书之者君所获贼在钟境内其调发舟兵诸费多出其境而君清亷不扰以故其人尤徳之尔君名大猷志辅其字以武举推用为今官
　　盐政刻石记
　　天下之盐以资财计其法至本朝周尽简便矣而闽中之法尤为便闽中有八郡耳下四郡皆濒海盐所従产其得以法行盐于其地者上四郡也行法之地法不行则盐不售盐不售则商不通商不通则课为之亏而财计匮乏之病必及于国故必有禁戒之令侦捕之科以絶民间之私行者而以法行鬻之盐始得不滞而其所従产之方非法之所行也于令甲未尝设为禁戒而侦捕吏兵自以徼非常不为鹾政置也今乃不用于徼而每以其侦捕之威施于鬻盐者舟车之任载匹夫匹妇之负担往往皆见执拘民愚不习于法不知其所鬻之不当得执而骇于吏兵辄出财赂之而后得免其不能具赂则弃其所任载负担以去而以盐与吏兵耳夫所谓縁法为虐者犹有禁戒之令直于轻重多寡之间托倚以为低昻如于法不得以舟载者而讥及乎牛任不得以牛任者而讥及乎人荷虽其作奸起暴尚寄于可援之条是也今盐之所转徙水浮则用舟楫陆行则引牛马而匹妇匹夫之负担不能以几于此乎产于此乎鬻第转之于漳漉荒卤之濵而致之市落山谷亦何以异乎蔬果谷粟之行于民间而鬻此者空以鹾名横被讥求是下自为法也民苦此久矣比者余柏坡公以按察佥事分巡是邦戢横刷奸聪明旁烛而司徒新山顾公以重徳髙年为一方蓍蔡部使者至郡必礼其庐以咨政俗之得失顾公乃以民之苦为告余公为慨然出禁于是载任负贩之家晓然知其所鬻之物之不当得执无畏于讥求侦捕吏兵亦洒然濯去昔日为暴之心而无所觊于此也已而方西川公来为郡晋江邑侯朱肃庵君亦继至敬事爱民推行尤慎于是盐之鬻于民间无异果蔬谷粟之通行流布而无所害此盐转徙必集于新桥浯溪之渡近渡居民常资以为生其党王宪绕罗徳静甚私司徒公之徳羣来涕泣以请曰顾公已矣吾等不忍忘相与尸祝之于家而尤愿一言以记于石政俗安玩之久事之不出于法而为民病者盖多矣为使者有如余公为士夫者有如顾公告焉必以忠聴焉而决行推此以及于他民犹有病者鲜矣兹事之细不足记而使者与士夫相与尽心于民有可书者日改月新兹禁将有不复知者暴行又作则此石之记尚若司徒公之存而谆谆乎其言之也予鄙不敢任政俗得失之论问而不对者有矣其可以不问而告乎其为此记盖嫌于为不问之告而乡人思司徒公之情不可但已也于是乎书
　　刘公树记
