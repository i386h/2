<!-- { "loadSidebar": true } -->
　　六合内外若有不观音处则此丝缕不能坚固横此三十二应共此一光明聚了观观音自知金针落处知落处女娲补天夜夜雨
　　庞道者绣观音赞
　　道者侏儒从山谷累年自请予云家富于财父母死无兄弟年三十不娶闻山谷食素遂尽散其赀与族人作头陀从山谷不衣帛不卧榻一斋之外水亦不饮
　　八万四千唯两臂三十二应无来往悲观一切造诸业慈观诸业炽然住清净观时无本根幻影重重蒙古佛有能出世自观音即受老翁无畏施
　　南山罗汉赞十六首
　　第一尊者賔度罗跋罗堕阇昆仑儿奉金匣国王坐前瑠璃花盆正坐左右手作印前有香印小僧奉鉢国王取火然香印
　　大阿罗汉賔度罗奉持末后如来印日中一鉢千家饭处处作佛事饶益以我身心五分香作光明云雨大千取火燃香世界主能遍法界唯心办
　　第二尊者迦喏迦伐蹉迦湿弥罗国王坐【一作正】右手作印坐前瑠璃盆花昆仑奴奉经匣国王作礼
　　佛记一切贤圣众皆以无为有差别如来乃至阿罗汉同入涅槃三昧海二乘设不见此理是则波旬颠倒想稽首迦诺迦伐蹉看花结印同无相
　　第三尊者迦诺迦跂厘堕阇合左右手作印胡奴奉经小僧持课
　　驾羊超出风火宅跨求度生死河者乘如来初方便自彻海漩三昧底三乘如来悲愿力身如光影现十方持经不染文字相是名第一离欲者
　　第四尊者苏频陀左手持经小僧倾瑠璃瓶水饮虎
　　斑斑之兽本山林升堂入室作舆衞小僧奉施军持水弭耳来受救渴供胸中猛虎自调服是故异物成一家我观阎浮提众生同牀猜忌若冰炭
　　第五尊者诺矩罗阿氏多西面弹指胡奴执印杖小僧奉瑠璃器中有两孔雀尾
　　稽首具六波罗宻稽首得无生法忍稽首佛敕久住世稽首救世不倦者天上人间福田施心无高下依佛慧遍与有情作功徳故受孔雀堕尾供
　　第六尊者跋陀罗住在耽没罗洲面西坐叠左右手国王奉如意小僧合掌
　　能以一切声闻佛能以法忍出世法宴坐分身应十方不取涅槃自饶益伏住泥沙观止水中有菩萨清凉月无明风起作浪波方会如来同觉海
　　第七尊者迦理迦执白拂小僧奉匣胡奴滤水
　　佛光影中大杜多八万细行灭尘劳爱护有情如眼目胡奴来供滤水囊手持白拂起清风奉持所闻佛直指小根魔子欲横戈弓折箭尽皆消霣
　　第八尊者伐阇罗吠多罗指顾有所言小僧作香篆胡奴奉香篆台肩挂净水宝缾
　　百和香中本无我光透尘劳一一法佛法本从空处起炳然字义照太空以此一香应发心东方出日西方雨我今稽首伐阇罗是真离欲阿罗汉
　　第九尊者戍博迦住在香醉山中执羽扇胡奴奉金炉小僧奉来禽
　　香醉山中夏木阴来禽磊磊承风雾山鸟冲飞堕圣前小僧澡雪羞时供胡奴知是说法时故奉金炉听时事有说法相无言说无说无闻是真说
　　第十尊者半托迦住在三十三天长眉持数珠小僧合十指天王献铃杵
　　厐眉寂黙坐空禅万年一念无縁促手珠犹作奢摩他寄迹普贤修万行梵天来献瑜伽具问人亲见世尊来拨开眉目示梵王诸天皆得法眼净
　　第十一尊者罗怙罗持经小僧奉经帙国王跪坐
　　一身入定多身出屈申臂顷四天下如世箧藏诸有物及以丝缕舞工木小儿赞叹或恐怖耆老智者但袖手佛说神通方便力度脱众生具功徳
　　第十二尊者那迦犀那持印杖小僧合掌胡王献七宝
　　四十九年大教主波旬请故入涅槃佛身常寻法界住非其境界故不见未法众生尠福田众魔染衣汗戒律稽首那迦住世间令我常生遇佛想
　　第十三尊者因揭陀振金锡龙扰坐下国王献铃
　　如来宝仗降魔相慈悲威怒震十方毒龙帖耳收雷霆逆麟可摩若家狗我法未尝恼众生不令肆毒生恐怖但以本来悲愿力情与无情共一家
　　第十四尊者伐那婆斯受国王献宝塔国王胡跪胡奴奉塔坐
　　八万四千宝浮图不如一念心清净惟此有相檀施福三涂八难所依怙佛以一花示迦叶笑中有刀世不解而以法尽付诸人深藏宝骨待梅里
　　第十五尊者阿氏多奉手炉国王注水灌莲花盆小僧奉花
　　万山相倚碧巑岏灵鹫一峯圣贤宅如来往昔经行处林泉鸟兽皆逆向清净眷属千五百无日不闻钟磬音阎浮提中大福田莲花会上菩提记【匝一作回】
　　第十六尊者注茶半托迦合掌受龙女献珠案上设铃杵小僧奉手炉
　　持轴山中大慈圣普应诸供作佛事虽设大铃金刚杵如世休马櫜弓矢龙女来献九渊珠无心奉施无心受清净之众见寻常相视还如土木偶
　　见翰林苏公马祖厐翁赞戏书
　　一口吸尽西江水磨却马师三尺觜马驹蹋杀天下人惊雷破浪非凡鳞马祖厐公水泄不通游鯈方乐科斗生角
　　清凉国师真赞【摘裴休语】
　　宝月清凉寂照法界以沙门相藏世间解谷响入耳性不可为青莲出水深不可窥万象纷披花开古锦启迫羣氓与甘露饮哲人去矣资何所参即事之理塔锁终南
　　木平和尚真赞
　　一尺三寸汗脚草鞋挂龙牀角他日清凉半座果然未防礼乐一一沤里木平稽首一沤前觉
　　南安岩主大严禅师真赞
　　石出山而韵自丘壑松不春而骨立氷霜今得云门柱杖打破鬼窟灵牀其石也将能万里出云雨其松也欲与三界作阴凉此似昔人非昔人也山中故友任商量
　　南安岩主定应大师真赞
　　定光古佛不显其光古锥透穿大千以为嚢卧像出家西峯参道亦俗亦真一体三宝彼逆我顺彼顺我逆过即追求虚空鸟迹驱使草木教诲蛇虎愁霖出日枯旱下雨无男得男无女得女法法如是谁夺谁予令君威怒免我伽梨既而释之遂终白衣白帽素履须髪皤皤夀八十二与世同波穷岩草木枯腊风雨七闽香光家以为祖萨埵御天宋有万姓乃锡象服名曰定应
　　黄龙南禅师真赞
　　我手何似佛手日中见斗我脚何似驴脚锁却狗口生縁在甚麽处黄茆里走乃有北溟之鲲揭海生尘以长觜鸟啄其心肝肺乃退藏于宻待其化而为鹏与之羽翼九万里则风斯在下矣自为鑪而镕凡圣之铜乃将图南也道不虚行是谓无功之功徧得其道者一子一孙而已矣得其一者皆为万物之宗工以丹墨得皮得骨我以无舌赞水中月
　　大沩喆禅师真赞
　　即邪是正即药是病乞水指井乞饭与甑杀人如麻出邪命定而得正命尸罗清净而八万四千清净是谓毗卢遮那正法眼藏以平等印封之以僧伽梨蒙之无心者来弹指门开圣凡不尽金锁生苔丹青回互南北呈露影落千江谁知月处
　　五祖演禅师真赞
　　问道白云端蹋着自家底无心万事禅一月千江水路逢摩登伽石上漫浇水赤土昼簸箕也有第一义谁言川防苴具相三十二
　　慧林中禅师真赞
　　廓然豁尔师不自知工何能写晬然衎尔工以为真师不谓之假金然玉尔物自賔之木然石尔孰能亲之维丹青不能新之其孰能陈之
　　法云秀禅师真赞
　　法云大士天骨岩岩如来津梁我实荷担手捉日月断取庄严国士入此佛土位置城南有目无目疑圣疑凡击大雷霆布洒甘露大圆镜中慈悲威怒维此象法依正法住后五百嵗亦莫予敢侮谁为请主世界主女
　　泐潭干和尚真赞
　　平常心是道南泉只眨得眼庵内人不见庵外事赵州犹是担扳秋毫不穏方丈前万仞深坑但到牢闗柱杖子天下横行平如镜面实如石师子借问是谁泐潭道人萍乡老子
　　泐潭我和尚真赞
　　枯木突兀傲睨万物顶门上眼正法中骨
　　长芦夫和尚真赞
　　松枯竹瘦是其嵗寒也山高水深不可犯干也取多国士庄严此土如陶家手也拂除方丈置榻而坐一不受也首出万物渊黙雷吼寂寥者之参也若夫以法界印印毛印海则惊僧繇而走巫咸也
　　云葢智和尚真赞
　　哆哆啝啝搭猱左科吃十方饭唱快活歌任疎慵没礼数赶则去招则住住似着衫去如脱袴禅徒苦口劝和光揑聚虚空要泊路
　　仰山简和尚真赞
　　不戒而六和恭敬不禅而十方清净不学而文理井井不吏而施于有政夀八十余阅人三世孝于塔庙勤力勤礼百室崇成檀者亹亹齐始如终薪穷于指耋老而精明丰肉而神清和同而不浊退屈而不陵是谓大雅之士惜乎其不发诸朝廷
　　黄龙清和尚真赞
　　黄河彻底冻白髪通心白虽有顾陆手百巧画不得
　　大通禅师真赞
　　前波法涌后波大通大通法涌彻底澄空圆照愿海千沤一实圆通法流滔天沃日三世一念十方见前铜崖铁壁不可攀縁见即弹指蹉过万千大则偏圆异位通则真假同源观者着眼是传非传
　　宝梵大师真赞
　　穆然而肃毗尼藏也熙然而温同尘相也黙然而说法中龙象也知文知武染衣将相也渊然而深饱儒术也悠然而思入诗律也鉢囊如空不受实也室中生光无长物也十有七年为法城堑也五十八夏圭璋无玷也斩然而秀出火宅也漻然而化薪大息也子孙绳绳奉承丹青眸子睟明五观其役物之智袖手微笑人挹其临财之清















　　山谷集巻十四
　　钦定四库全书
　　山谷集巻十五
　　宋　黄庭坚　撰
　　颂九十首
　　具茨颂
　　帝省具茨在国南屏笃生韩公补天子圣文武韩公其徳庭方靡职不宜乃宣力四方四方维则归补我衮职西羌不庭王师濯濯奏功不时公请命行公出抚师王师矫矫羌戎震惊其薮泽是狩复我王土将筑于河之浒人亦有言功不在初其溃于成阴有齿牙以猾覆城天子圣神知我公孔武公虽归止四方以无侮京师之屏公曰维许乐土赫赫王命北门是处公治北门有条有叶夷根披节蟊贼是伐惠及鳏寡日用饮酒万有千载乐公夀考公御宴喜乐酒温充宾秩醉饱柔嘉维则维公之徳万有千嵗畀公遐福陟彼具茨松柏孔硕若济巨川维舟檝是度瞻彼具茨有渰其阴如彼嵗旱视公作霖公至北门河润九里公归本朝万物露雨帝顾具茨公归庙堂为天下师傅于大隗有光于大隗有光公夀考无疆
　　曹侯善政颂【并序】
　　曹侯者嘉祐中为益阳令有善政既去而民思之以地寒故州将及监司皆不能推挽致之要津以尽其才久之亦驯致为尚书比部员外郎知宾州以殁殁时其子尧封财五嵗其文书皆族人藏去为火所伤尽失其事特有后知益阳县事齐术参酌民言为异政録録其大槩予三读而悲之夫曹侯之政彻机械而去虎是难能也至于惠民之政是可能而人不为也曹侯之政不可使无传故作颂镵之益阳县中盖曹侯为县御吏严而不残使民寛而不弛纳民赋租不以累其僚虽新雨既晴雪云阴曀未尝闭仓库而不受租一斗者输一斗租一石者输一石吏卒不能与民为难民皆歌舞而归异时大驵侩仕家子与吏为奸以官为市揽纳以制民之命输五斗者当入十于此皆逃入他境旧令尹死官下其子堙替为贫甚为人佣书侯与资令纳妇不幸病死侯又敛之民有家产而无男以二女嘱其弟而死其弟冻馁其二女且役之过时而不嫁侯捕其弟杖之择愿民壻其二女析其父家产之半而业二壻侯至之始其邑多虎所在设机穽日以得虎而虎暴不息侯曰是为政之罪命尽去机穽未逾月负贩山行水宿不逢虎也观其人善政必多尚按齐君所録如此曹侯郴人讳靖字中立内行孝友当官所至有绩颂曰
