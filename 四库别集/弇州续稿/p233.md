<!-- { "loadSidebar": true } -->
　　万之先世以武显也自其始祖杰繇大同归中山王显名太原下为壮士然不获有官称子锺从文皇北征以获级功进总旗子寜再以获级进百户子瑛徙籍偏头再以获级进副千户子祯再以获级进正千户子亿用千户为郭都督司中军奋击破敌遂进指挥佥事守备应州自总旗至守备公凢五辈五积功而始世世为指挥守备公有四子长曰山仲即公也公讳岩字民瞻母曰刘恭人少而沈黙于诸兄弟中独不为声酒六博之好毎之塾师所见授经者輙徘徊不忍舍守备公贤其意遣之塾公遂之塾日读书伊吾至乙夜不能得数行然益自刻励亡间昕夕寒暑矣尝读豳风而思之至夜分叹曰王业之所由兴其在勤民哉意若有豁然者遂纵笔为文辞滚滚不休而其所受书輙诵竟以精洽名弱冠试学使者为诸生第一廪于庠乡试不利归而读书西山佛庐始得开元诸名家诗独于少陵氏有深契曰此吾师也乃复为诗有佳语书壁壁为满明年以选贡入太学太学诸生窃少之而马文简公汝骥顾独奇其文试輙首列以是有声称诸生间其识诣亦益进公既负其奇谓科第可芥取而独困于乡试至再三乃太息曰吾亦自疑之然吾小试利者何也得非命耶于是谒吏部选为枣强丞枣强故雄县然其民顽悍大豪任武断而中豪以下好修睚眦博徒讼师纵横衢野吏急之则构飞语相中伤亡不自危者公颇用钩巨术得其隠巳而时有所纵舍曰勉之三尺不贷若矣以故咸摄公相戒莫敢犯项御史者欲有所逮豪跳弗得以属公公诇知其处窘夜归公公阳惊曰毋所事若也豪意益寛居数日复呼之乃以昼见公縳而送御史大奇之会有坐法当死者狱具而毙郡王丞妄意公有所主摄其家属簿公置对公据法辨王丞恚遂欲阑入公罪公立而振衣曰累当死而死耳并死执法者何也且死不必污公挺刅请触阶死王丞掩耳起走诉项御史御史谓万亷吏必不至枉杀人何相煎为王丞愧谢乃已而公娄拜诸台奬摄邑篆可二载所一切治办暇则延礼诸儒生讲说经义彬彬矣以继母任恭人忧归始获侍守备公养其疾病丧葬忧毁踰礼人人称之公既除服或谓且复仕公笑曰仕贵行志耳今己束于格矣何行志为而会其伯兄山袭人复谓公将种也不为丞将为指挥乎公又笑曰吾生困铅椠乆矣安能复把三寻矛与诸弁伍也诛茅构一亭于东山扁曰栖云又慕陶彭泽之为人种菊东篱下浊酒自放间为诗语曰今古皆吾有谁云处士穷又曰虽当尧舜世巢许亦硁然其寄寓潇洒视人间世泊如也第家北边匃奴白羽蠭午监司守臣急延公问计公至则画地形望敌气谈说要害中窽诸老将莫及又尝驰骑峻坂下深谷若飞挽强命中少壮莫敢角而公时时读史传至忠孝节义事与兴衰得失之际未尝不感激用壮泣涕数行下人始知公有文武才虽以时消息其志固卓诡不易测也公有子曰文明以易成进士隶事刑部念公且老欲归养公力止之授南阳令谋欲奉公与偕公不可曰禄薄毋溷汝朝夕汝食亷吾立稿东山不憾也亡何公骤中风一夕卒得年六十九始娶于杨为千户培女先卒继娶陈则千户璧女后公四年卒丈夫子二长即文明陈出也补元城令考最赠公如其官陈为太孺人娶杨氏封孺人次世明聘张继先女侧室薄出也女二长适千戸黄云龙次适诸生常守中陈出也孙男二时孚以指挥优给聘守备苏来后邦孚尚幼始余按察山西与场事得一巻异之以示御史今中丞饶公饶公曰是国器也其取进士若反掌既启而知其为文明也文明将以明年（阙）月（阙）日葬公于祖茔既手辑公之遗诗词三巻而藏之复衘哀次事状凡数千言走二苍头■〈敝〉■〈敝〉氷雪四千里而以志铭请呜呼余不识公以公之子而识公可也铭曰
　　
　　惟万之先繇武功竞诗书业就与介胄并父老而丞子少而令丞生有涯令贵未竟姑安若宫有贲来命
　　
　　赠奉政大夫春山乔公暨配封太冝人储氏墓志铭
　　
　　王子曰余后先读乔公与储太宜人状而慨之曷慨乎慨夫侠节者之不易见也侠者之为行也振施而不责报先人后已然徃徃背公树私之谊成即县官有缓急未能得其丝毫之力以至女子之为节有捐胫毁质以殉逝者然未有能毕逝者之志也夫此二端者皆自成其名者也独乔公之为侠与太宜人之为节则不然始乔公之少而就外塾能读书属文奕奕有隽气识者以为能得文士之用而已所严事父竹溪公委曲谐指为凿沼裒石藩卉竹以左右耳目之娱又尝北出至清源而心动疾驰归归而竹溪翁病病得之忆公骤见公愈以为笃孝长者而已其治生裕于竹溪翁又能延明师诲其子以为善理家秉闲父规人而已及其游太学以材器见奇大司成马先生汝骥又能慷慨赴急不寝然诺车辙迹相踵于席门至相指倾曰若名士何以不识乔君耶而君还里又尝捐腴田二顷余佐里中役建义塾以收不能束修者树义塜以归不能保骨者乃稍稍用侠闻然公犹秘之寻倭冦暴入杀掠所调募若处之筅齐之矛北地之弓百越之镖遇伏輙披靡解散公乃为议曰是夫也技岂尽出冦下哉以不习土险故夫习土险则必藉土人而是时蔡中丞克亷日夜忧念亡所出闻公议而异之以属翁叅政大立方守亷召公覆筴咸合乃稍试公以海塘外濠公与其役夫最下者分功畚锸间濠立就于是牒下公募土人团练公大出其私槖得骁勇且千掎角破贼斩卤过当又为竒兵断洼口以危之贼遂遁幕府上功簿大司马为论奏予冠带俾越选人格受官且再赐金帛而忌者起矣公自以一介为万乗知感慨益治兵自如而后守黎遵训檄公城川沙诸任版筑多中下豪公抶其失职者不少借自是谤讟日甚至闻于御史起狱窘公公忿恨不肯置对病三日而卒当公卒时凡五子独其伯木学已成而诸叔季尚幼是时竹溪公已老太冝人不忍于公死欲从死念死而上负竹溪公下负诸子何乃不死太冝人之姓储储亦邑着族也其父筠母金父筠之归太冝人于公也实自择之太冝人少婉静其始事竹溪公与姑丘也属性严毋可当意者顾独当太冝人公好学已又好宾游诸浆酒脯胣饼果之类太冝人咸任之不露声而办为公置侧室二抚之均于已曰公接也已举子二女一字之均于已子曰公体也以故公殁而竹溪公怡然而若有子也诸为子者肃然而若有父也乆之木成进士守安吉州太冝人来就养岁余輙思归安吉守泣请留不可曰若祖乃父勤思种徳以有汝乃不汝享我何心独汝享且我归为汝治家以安汝官盖又乆之而安吉守迁潞安同守考最赠公为大夫而太冝人如其阶且加太焉亲捧诰堂下太冝人始色喜口凡若父所未竟者若竟之吾死可以报地下矣于是同守泣复请留太冝人正色曰汝骤猎天子恩而骤负之可乎同守乃还治又二岁许而擢佥河南宪星夜驰归觐而太冝人感疾卒矣嗟夫乔公不惮弃其身从里中少年犯首熖之冦而挫之此其志虽欲以自见然离去室家友朋之好而精欲致之于天子夫岂俯仰资功名者太冝人外行不尽见然其敬事慈育恩施先族亲慰抚深臧获乡之人类言之且公乍没而佥宪未成进士时乔氏之门第不改色产不少挫可想已吾故曰乔公之为侠而太冝人之为节非世所皮相侠节者也公讳镗字子声别号春山其先为宋枢宻执中者居新安元季而子才课鹾上海遂为上海人六传而为晟即公父竹溪公也其卒以嘉靖丁巳距其生正徳戊辰寿五十太冝人卒以万厯丁丑距其生正徳丁未寿六十七丈夫子五长即木娶周蚤卒赠冝人次术先冝人卒娶潘太学元孝女次本太学生娶沈故广信守阳女俱太冝人出也次楠娶王次桢娶周俱邑诸生侧室周出也女三长适徐待次适倪邦化亦宜人出也次适唐继宗侧室薛出也孙男十一长拱辰太学生娶潘（阙）女继林都諌景旸女次拱宿娶陈乡进士寿荣女次拱玄娶王次拱璧聘陆都察院都事郯女次拱奎聘唐次拱斗次拱翼聘金余尚幼孙女二长适邑诸生王时行次适陈治年盖乔公葬而处士诸侨状之故奉化令徐君献忠志之矣其以太宜人合则都谏公复状之而王子复志之从佥宪公之请也乃又为铭曰气所欲摅郁为虹光志所欲酎冽为冰霜兹惟乔公与储宜人之藏
　　
　　故封征仕郎户科右给事中居素尤公暨配陆孺人墓志铭
　　
　　万厯己夘之十一月二十日太学生尤茂先祔其母陆孺人于封给事公之兆而先期以状请志铭曰将窆石也惟吾子之言是丽问孺人己乎曰将以宠及先公也唯先公之葬也业有之然而再藉子以母扬也余乃曰礼乎哉观过可以知孝矣余故尝为九龙山人歌而山人者即茂先也不知其父母知其子是宜志志曰始封给事公之有陆孺人也盖其元配周孺人夭而父雪蓬翁焕母卢老矣遗孤鲁仅九岁讷六岁耳封公为诸生朗儁于文事着声然不能问家人产而孺人理内政谧如也其奉雪蓬翁与卢栗如也抚二孤蔼如也其佐封公之治父母丧葬秩如也盖封公称孝子矣封公之为诸生三十年而始当贡中蜚语夺廪又七年而获以贡士名终其身然鲁举乡荐矣又七年而鲁成进士矣已遂繇行人拜给事中积左右资至都给事中为顺天丞矣其为左给事而以九庙恩封公获如其官孺人亦获今封然而封公不色喜为顺天丞而以九庙灾谢事归朝封公封公不色悴顾日杜门焚香煑茗赋诗暇则蹑履洞虚观招羽客谈玄对奕觞咏移日弗倦邑以乡饮大宾请则辞之秦端敏诸公招致诗社为一再赴而已当是时邑之封公重而给事御史封犹贵倨即伺公居闲豪取迹不可得邦君大夫以是益贤之年七十三以卒自是孺人始独称母而府丞鲁与弟诸生讷亦相继卒孺人自有子曰茂先自孺人之事赠公以居约始而后小裕又用鲁贵显乆之复与茂先以约终盖其为妇而母者七十年而不废勤俭如一日也晩节谢女红及授茂先妇政所好礼佛诵内典日一菜羮一饭暮畧近杯勺三四行麋佐之而己茂先为诸生乆孺人意不怿曰得无作若父遘耶且吾安能而子之为鲁也于是为策之俾入太学而茂先亦自以游大人籍甚两都公卿大夫若申学士汝黙文博士寿承黎秘书惟敬辈皆有诗以为孺人祝而孺人之开七袠至八袠不落落矣茂先念孺人老不忍离竟用寿死得年八十九呜呼谁谓孺人以约终耶尤之先自闽而徙为锡甲族宋有文简公袤者大儒名公也陆氏自福智用将作贵而其子景贤为尚书工部景祥遂至侍郎而侍郎之孙寛者以工篆书得官再迁临江幕归寿至九十七赠公讳基字惟徳别号居素有诗文行世曰居素集鲁侃侃持诤知大体娶通判张贤女封亦孺人讷娶周氏茂先魁然长者博学能修父业其娶钱氏女四孙男八人孙女七人曾孙男十一人曾孙女七人所聫姻皆仕族余既已知赠公及孺人而志之矣是宜铭铭曰
　　
　　于嗟尤君而以子尊于嗟孺人而以子有闻岂以子尊行媺而文岂以子有闻志洁而温藏之表之庶以荣往而慰存
　　
　　封奉训大夫知滁州事右石唐公配陈太冝人合葬志铭
　　
