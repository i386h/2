<!-- { "loadSidebar": true } -->
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　史弥厚降授承议郎赵与諲降授宣教郎制
敕：具官某等。汉之待遇吏，盖有一人誉之而召，一人毁之而去者，兹不为公也。尔弥厚曾宰常熟，尔与諲为令锡山，部刺史常以才举矣。逮夫仓储不实，泉货不流，部刺史复以亡善状劾。黜陟臧否，一付之外台，朕亦何心之有？可。
 【《永乐大典》卷七千三百二十五「郎」字韵，页十二下引「吴泳鹤林集」。(影印本第七十二册)】 
　　赵与迪降授修职郎制
敕：具官某。丞位高而逼，以嫌不任事，固非也。而乃职思其外，越受民词。至差弓兵追扰，迫细民于非命，如与迪者宁得无过欤？其上二阶，犹曰轻典。可。
 【《永乐大典》卷七千三百二十五「郎」字韵，页十四上引「吴泳鹤林集」。(影印本第七十二册)】 
　　郑景龙降授迪功郎张焕降授修职郎制
敕：具官某等。非功而获爵则爵轻，非罪而罚刑则刑亵。爵赏刑罚，国之大纲，不可不谨也。方盗发三衢，执俘献馘，功所当赏也。而景龙乃妄指私人，以攘其功，则爵及于非功矣。伤人及盗，法所当罪也，而焕辄罔平民以寘之法，则刑及于非罪矣。彼持幕议宰邑民尚如此，其何以得其平哉？各镌两阶，庶知自讼。可。
 【《永乐大典》卷七千三百二十五「郎」字韵，页十四下引「吴泳鹤林集」。(影印本第七十二册)】 
　　赵希降授修职郎制
敕：具官某。吏各有体。尔为邑簿正，乃与酒侣博徒，出入廛市。间且教其胥作匿名文状，失吏体矣。虽然，均田赋而不扰，理邑讼而适平。此上元簿故事也，汝何足以知之。其镌二阶，以三省。可。
 【《永乐大典》卷七千三百二十五「郎」字韵，页十四下引「吴泳鹤林集」。(影印本第七十二册)】 
　　赵崇贡降授修职郎制
敕：具官某。汉宗室子弟以酎金免国者，无虑数百，法不以亲废也。尔曩官长自请收籴，而乃三年不入，视我官物如弃如遗。盍议所以罚之，曰镌一阶。可。
 【《永乐大典》卷七千三百二十五「郎」字韵，页十四下引「吴泳鹤林集」。(影印本第七十二册)】 
　　赵汝与降授修职郎制
敕：具官某。张元素为景城户曹，清吏也，贼视之不敢执。尔仕于寿昌，司我仓庾。乃黩丙丁之货，致贻庚癸之呼，岂不误我戎事？其上二阶，尚为中罚。可。
 【《永乐大典》卷七千三百二十五「郎」字韵，页十四下引「吴泳鹤林集」。(影印本第七十二册)】 
　　陈梦升降授修职郎制
敕：具官某。举刺监司之职，黜陟人主之柄。尔为幕府上佐，一人之身而部使者以才举，以贪劾，朕惟使者之信而已。其上两阶，庶惩贰行。可。
 【《永乐大典》卷七千三百二十五「郎」字韵，页十四下引「吴泳鹤林集」。(影印本第七十二册)】 
　　赵诘夫降授修职郎制
敕：具官某。畔官离次，国有常刑。顷者鞑犯襄州，将薄荆渚。尔为镇官，效死勿去。吾无望乎汝也，寇未至而去诸，则朕将何赖焉？姑镌二秩，往发深省。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　顾孺采降授修职郎制
敕：具官某。僻在南海，远于朝廷，吏冒法抵禁为甚。汝一簿耳，贪酷之过，擢发不足以数。若据郡太守状，则当坐祖宗赃吏之法。削秩罢任，尚曰宽典。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵汝奭降授修职郎制
敕：具官某。狱，民之大命也。尔为纪纲掾，弗克清审，惟货其吉，长吏何赖焉？夺汝二阶，尚曰宽典。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵崇夙降授修职郎制
敕：具官某。岁歉则发廪粟以补，取常平良法也。尔为乐清簿正，不体州家德意，而利粜金，以营己私，犹为有仁心乎？姑示薄惩，毋忘深省。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵师淐降授修职郎制
敕：具官某。慢令圣门之所戒，荒政周官之所警。尔尉临湘，与民为近。有死于兵者，察寃视折，乃其职分。而旷历岁时，巧求避免，不几于慢且荒乎？镌秩罢官，尚曰轻典。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵崇泆降授修职郎制
敕：具官某。国家重民命，凡不得其死者，有审验，有聚检，谨之至也。建平有疑狱，尔为聚检官，弗躬弗亲，索瘢洗垢，一付吏手。系累及于平民，尔得无罪欤？其上一阶，以警其慢。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵晔夫降授修职郎制
敕：具官某。邻有丧，舂不相；里有殡，不巷歌。矧国之有大戚乎？尔为宗英，方恭圣颁遗告之日，既不能致哀以尽臣子之敬，而乃于游于观，闻酣歌常舞，又从而赏之，尚安得以逃吏议哉？其镌一秩，以警三风。可。
 【《永乐大典》卷七千三百二十五「郎」字韵，页十五上引「吴泳鹤林集」。(影印本第七十二册)】 
　　赵崇訑降授修职郎制
敕：具官某。周司书主簿书者也。凡国中之版，皆得以参考焉。尔仕于赤县，弗率厥职。计簿登而不销，民籍去而不问。宁不伤财害民哉？盍回故邑，仍毕勾稽。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　赵希鐩降授修职郎制
敕：具官某。海陵监，课之货泉也。尔共贰事，而视为贪泉。丰己病民，岂宜佚罚。姑上一阶，以廉百吏。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　刘溍降授修职郎制
敕：具官某。古人之仕，盖有三黜三已者，然为道故也。尔邑于丹阳，曾被显劾；丞于黄岩，连遭按罢。阅其所言状，皆以贪着。所宜屡镌，往自三省。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　祝雄降授修职郎制
敕：具官某。尉主盗贼，汉制也。尔吏于沅江，境内有盗而弗之察，乃执图经以辞，辩则辨矣，其如职守何？姑示薄惩，尚图来效。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　蔡允卿降授修职郎制
敕：具官某。鄐田之讼不平，叔鱼不免共分其罪；郁城之卒不恤，广利不免贻怒于君。尔以一尉之卑，而扰狱剥下乃尔。事又有大者，尚何望其公且廉哉？其上一阶，犹曰轻典。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　郑安之降授修职郎制
敕：具官某。县有弓兵，所以禁暴诘奸，谨备寇盗者也。尔以老儒，为苍梧尉。部刺史按行，阒无一丁在县。汝虽非利其庸直者，然旷官如此，尚得辞其罚哉？姑镌一阶，尚为轻典。可。
 【《永乐大典》卷七千三百二十五「郎」字韵，页十五下引「吴泳鹤林集」。(影印本第七十二册)】 
　　赵与降授修职郎制
敕：具官某。尉以发奸摘伏为职也。尔尉于边邑，不能职思其居，而乃受僧赇以营梵宫。失职冒禁，嘻其甚矣。姑上一阶，往其三省。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　赵希潧降授修职郎制
敕：具官某。往者逆全干纪，犯我海陵。守令不能伏节死义，率皆望风迎降。朕已等第行罚矣。尔吾属籍也，亦以効尤取祸，朕岂得庇汝耶？姑夺一阶，尚用中典。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　史次龙降授修职郎制
敕：具官某。国家勤恤民隐，苟有不得其死，则必覆验阅实，以伸其寃，谨重之至也。尔耄而不武，为吏所欺。以陨于非命为考终命，寃哉死也。姑上一阶，退省厥咎。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　赵夫降授修职郎制
敕：具官某。尉者所以为民除盗，非欲其执民为盗也。尔尉于新喻，不能摘伏抉奸。名其为贼，而死于笞捶之下者，凡七人。平民何赖焉？虽已去官，不容佚罚。特镌一秩，以达其寃。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　王禹圭降授修职郎制
敕：具官某。子路治蒲，夫子至其庭曰：「明察以断矣。」尔摄邑京山，掌典狱事，连击而死者三人，不明也。淹禁而不决者一载，无断也。无明无断，何以长吾百里哉？姑镌一阶，以劝三善。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　夏武降授修职郎制
敕：具官某。朕闻士之致远，先器识。尔丰城一尉耳，所识者几何？而以政残民，以才荡法，以气凌同列。仕又有大者，将何如哉？帅臣以状闻，特镌一秩，永为弗靖者之戒。可。
 【《永乐大典》卷七千三百二十五「郎」字韵，页十六上引「吴泳鹤林集」。(影印本第七十二册)】 
　　曾次元降授修职郎制
敕：具官某。今取民之法，犹张弓不可加矣。尔为吏于潮，不能宽以佐理。而乃取赢于仓庾，专利于书契。其为公家谋，则善矣，岂不甚病民耶？姑削一阶，尚曰宽典。可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　赵贵降授修职郎制
敕：具官某。汉人以善吏不能为治，对豪恶吏而言，其害民则均也。尔为义安郡寮，暂摄州事。政令玩，隶人不戒。延焚官寺，挻及民居，数百家之聚一燎而尽。镌秩以谢远民，尚何辞？可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　霍申甫降授修职郎制
敕：具官某。尉之名官，谓其尉安我民也。尔服黄绶大冠，不能化贼为民，而反激民以凌上。其过岂颛在吾赤子耶？褫秩罢官，退而自讼。可。
