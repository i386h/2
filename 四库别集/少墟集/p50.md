<!-- { "loadSidebar": true } -->
　　题为中外多事朝政当脩恳乞圣明励精以图万世治安事臣不佞猥以书生叨入仕籍三年于此矣窃见皇上郊庙不亲朝讲不御章奏多留中不发臣不胜杞人之忧然而未敢有请者谓在廷诸臣明诤显諌连篇累牍庶几哉万有一之感悟上心也又恶用臣言为哉苐诸臣言之谆谆而皇上听之藐藐屡请飨祀矣而皇上之遣官恭代者如故屡请朝讲矣而皇上之静摄深宫者如故屡请发章奏矣而皇上之留中不发者如故岂在廷诸臣无一言之有当于皇上耶抑皇上始勤而终怠即诸臣言之亦不恤耶臣窃意皇上之心不过以为昔年励精天下不见其益近年静摄天下不见其损何苦舍逸而就劳不知人君之举动与士庶不同士庶乆不理家则家事废其为患也小而易弭人君乆不理天下则天下之事废其为患也大而难图皇上试观丁亥戊子以前四裔效顺海不扬波天下何等景象也是励精之效既如彼己丑庚寅以后南倭报警饥馑荐臻天变人妖叠出遝至天下又何等景象也是静摄之患又如此中外多事人心忧虞失今不图长此安穷岂必朝讲一日不举便有一日之祸章奏一日不发便有一日之祸然后为可忧哉且今日皇上自视为何如主也皇上欲成其神圣之名而使天下不见其太平之象则名实不符人谁信之况今当朝觐之期万国冠裳毕集阙下咸欲一覩其清光而竟不可得则必相顾而疑相疑而议不曰皇上困扵麯蘖之御而欢饮长夜必曰皇上倦于窈窕之娱而晏眠终日不然何朝政废弛至此极也虽皇上近颁敕谕谓圣体违和或可以再借静摄之名以少掩其晏安之非而不知皇上静摄已非一日如以为真疾耶则当戒酒戒怒以图尊生之计如一时倦于早起托之乎疾耶则鼓钟扵宫声闻于外天下人心岂可欺乎况皇上毎晩必饮毎饮必醉毎醉必怒酒酣之后左右近侍一言稍违即毙杖下如是则既非静摄又废朝政纵谕防森严恐亦不足以服天下而信后世也臣见前嵗皇上禁止章奏非奉圣防不许传布臣意皇上不过以为臣下章奏多有不识忌讳者恐一传布则天下传诵其章奏必议及于皇上之举动故姑留中以泯其迹耳不知今日诸臣来朝而皇上犹然静摄其纷纷议论视章奏所传更孰多寡乎一人之举动四海之观望随之岂在章奏之传不传也欲以泯其迹而反以彰其过岂皇上未思及于此耶臣愿皇上勿以天变为不足畏勿以人言为不足恤勿以目前之晏安为可恃勿以将来之危乱为可忽必乗此大班紏劾之日亟出视朝以荅四海臣工之望无惜此顷刻省览之劳发臣章奏以昭一人纳諌之明仍望节饮以养性情戒怒以驭左右至于以后诸臣章奏无论奉防与否准其照旧传布则圣徳以光圣度以宏天下太平之治可计日而奏矣世道幸甚臣愚幸甚
　　秘録
　　万厯壬辰实维觐期时从吾滥竽西防已六阅月先是疏劾都给事中胡汝宁主上幸见纳窃以为圣明在上正臣子披肝露胆之时于是此防于正月十三日上席藁待罪者旬日而未报迨廿九日闻上遣校尉百人于廷将杖言者而朝论汹汹不知为谁盖数日前曽杖给事中孟君养浩故言者闻此咸用愕然比日昃忽有防传免矣当辰巳时闻上命一内臣送一疏至阁大学士赵公志臯见而异之防是日为仁圣皇太后诞辰于是具揭上请谓圣母圣莭不宜有此举揭入而传免之防遂下中外人始知为杖余之举而余不知也次日以注宣大差入院见掌院左都御史李公世达将入门晤掌河南道御史陈君登云陈见余执余手呼曰好造化好造化昨日之事盖为君也君知之否余曰不知比入见李公李公一见亦曰君知昨日事乎昨日之事盖为君也幸有赵相公掲耳言已而别余喟然叹曰主上圣明一至此乎因圣母诞辰而宥狂言至孝也纳阁臣手掲而不少逆至明也宥臣一人而诸臣竞劝至仁也一举而三善备即古尧舜何以加焉呜呼际圣明之主而不効竭身之谊甘于缄黙苟容以自为身家计殆非人哉殆非人哉因秘录而笥存之
　　请告疏【万厯二十年四月二十一日】
　　奏为中途患病危笃不能赴任恳乞天恩俯容回籍以便调理事臣陜西西安府长安县人由万厯十七年进士选翰林院庶吉士寻授今职于本年二月内奉命差徃宣大廵按窃念臣猥以草茅误叨任使正欲竭愚毕智捐顶踵以报国恩奈夙病剧发万分危笃有不能一日支持者輙敢哀鸣于君父之前臣赋命蹇拙素患痞病每年春夏必发轻则经旬重则累月非谢絶劳役不能遽愈数年以来百计调摄而病根尚在不意今春自二月即发饮食渐减形体渐羸心窃虑之方欲请告调理以图报効于异日而防有宣大之命臣以为驰驱疆塲惟今日事即有病焉可勉强而行也顾始则虽病而愈加勉强继因勉强而愈増之病至于陛辞后行至涿州而臣之身几不为臣有矣然犹冀其沿途调理稍得痊可依期受代而病根既深转觉沉重胸膈胀满嗳气呕逆比至保定即伏牀褥不能动履先后召医尚时防李茂华王继业等诊视调治但药饵愈攻元气愈损脾胃愈虚痞气愈増至于今已三夜目不交睫三日口不入一粒矣形神俱脱危在旦夕使不以此时披情引退而犹贪恋于功名之塲则沟壑徒委补报末由是忍于负主而甘于误国也臣罪不细臣即死不瞑目矣除将前情遵例备文彼处抚按具奏外伏望皇上俯赐矜悯勅下吏部题覆容臣回籍调理傥万一不至颠隮则他日有生之年皆感恩图报之日矣臣不胜惶悚待命之至
　　公移
　　申饬放关行蒲台县
　　为申饬放关引盐以絶源事照得山东各商引盐自海下塲所起运必由蒲防过闗方得运徃他处斯咽喉锁扼之地虽有神奸岂能飞越询之先年放闗俱委佐贰等官每每接受奸商常例通不稽查以致匿引不送切角将盐径发阿城张秋等处私自贩卖欺隐余没课银并不运至洛口卸园掣运司惧悮掣期只得捏报虚数一掣常补数年一引常补数倍奸商日肆积引日壅国课日亏盐法日壊诚可痛恨已经前院徐洞彻端特委该县清查放闗革除积蠧所行极其详悉深得防夲塞源之道本院奉命接差以来访得该县练达精明实心为国清查克殚辛勤放闗不避嫌怨殊沾沾为盐政委托得人喜第恐该县以为新旧交接事体更易倘或勤始怠终其如奸复炽何拟合再行申饬为此牌仰本官查照先今牌内事理每日下午亲诣河下一一查验登记至于本院原发该所过盐簿内不许间隔迟滞如有违例大包并夹带私盐者除径追引目觧院大包私盐入官外仍将奸商船戸照例重究招觧以凭发遣施行毋得姑息亦不许转委佐贰等官仍开窦如果盐法肃清积尽厘本院定以贤能优叙本官务要着实留心以副委托俱毋违错未便
　　禁革吏承夙行五道及二运司
　　为出廵事照得本院不日廵厯按属地方已经通行去后访得本院吏书承差及跟随人役每遇廵歴地方千方百计苛求需索稍有查驳随即扬言搜剔由己甚至有私带家人充覔船夫沿河诈骗者至于承差随行每向所司叩头希赏且揑报考语诈称访事又将日给支应尽行折干勒令县驿重复备办诸如此类未易枚举良可痛恨拟合禁革为此牌发该道仰司呈堂照牌事理即便转行所属各衙门官吏人等如遇本院按临一切常例尽行禁革如有仍蹈前辙者所在官司即便据实宻揭报院以凭究遣本官定以风力优处如视为常套漫不遵行本院别有所闻定行连坐干碍职官一体叅究各具遵行过缘由报查俱毋违错未便
　　稽察承差行真定县
　　为稽察承差奸事徃本院家居时见各院承差奉法者固多壊法者亦不少所恨各院苦于不知耳未有明知而明纵之者也本院自受代以来虽然刻意禁约但恐差人不等该县驿或隐忍不言甚非本院革初意为此仰县官吏照牌事理即查原差去承差李文福在抚按两院防稿公务果于某日某时到某日某时行回转行该驿备细查的从实回报本役如有别项需索情该县仍宻揭报院方见以心相信且借此觇该县风力也毋得迟违未便
　　严催掣盐行山东运司
　　为严催掣盐事照得二十三年春秋二闗掣盐案查止有河南盐二万八千余引其本年该销掣十五十六十七等年积引十二万至今一年将终尚无引盐报掣该司已违钦例咎将谁诿揆厥所由实系奸商觊踵夙故意耽延不肻报掣似此巧计三尺谓何据法本当叅提重究但积已非一日姑记再行严催为此仰司呈堂照牌事理速将今嵗春关限月内呈掣听本院按临亲验其秋关限十二月中呈掣如再故违迟悮该司先将为首奸商锁拏二三名同违玩吏书觧院以凭重究发遣决不轻贷
　　剔除奸蠧行蒲台县
　　为剔除奸蠧以肃盐政事据邉商王承赐等连名揭禀内称奸商因见蒲台闗防严计出百端突于蒲防县西相离四十余里开河镇相连濵州交界附近私盐处所私立盐园结交盐徒驴防车载堆垜园内舂筑大包上船将残引影射指作官盐瞒天之实为盐政大蠧叩法严行禁毁等情到院看得山东盐法向被棍商沿袭为奸壊之已极即今亏损国课壅滞积引已经严行本官于蒲防要口立法清查闗防严宻以为不能作矣何又有越闗于开河镇等处私立盐园等似此奸计神人莫测合行严拏以肃盐政为此牌仰本官照牌事理即便带领兵快宻切星夜亲诣开河镇等处地方将越闗私盐逐一封盘私立盐园登时拆毁仍拏作奸商与兴贩盐徒车驴到官一并究招报院详夺施行本官务在神速出其不意毋得泄漏以致各奸闻风脱网不便
　　破积开自新以正盐法行山东范运同
　　为破积开自新以正盐法事照得山东内商向来沿袭为奸盐法大壊节经申饬严革各商尚尔怙终观望所頼以共济分理者惟在该司本院素知本官才望迎刃有余莅任方新奋然振刷所喜盐政得人庻几积可厘所有本院晓谕各商告示合行给发为此仰本官照牌事理务期同心共济肃清盐法仍将发去告示稿大书告示张挂蒲防洛口各盐园塲所及该司门首晓谕俾各商咸知省悟务使尽扫他年故习聿新今日良模毋蹈前愆噬脐莫及仍具不致风雨损壊结状呈报查考毋得迟违
　　发山东运司告示稿
　　为破积开自新以正盐法事照得山东盐法决裂已非一日其病根全在各商之虚掣补闗而虚掣补闗其病根多在各商之家人伙计此辈或指称多带用以迎合主心或借口打防反以干没主利即所称大包夹带徒以充此辈之私槖即有一二不然亦以博铺牙之胁制为利几何为害无穷加减乗除徒滋妄费内商之引盐日滞边商之引目日壅揆厥本原皆此辈为之倡率阻挠也似此不破之本院三尺谓何除不时宻访严拏以凭究遣外为此特示各商务要各保身家痛革前果有此等伙计即时分伙此等家人即时逐去本院必不追咎既徃以阻将来自新如怙终不悛徘徊观望故意延迟觊踵弊辙本院防知其人定将本商尽法重处决不轻贷各商宜细思之无贻后悔
　　尊崇名贤行茌平县
　　为尊崇名贤以敦敎化事照得本院观风兹土查有该县已故乡宦原任尚宝司少卿孟讳秋生平髙节清风允足防顽立懦本院素所景仰今虽已逝合行表扬所有祠宇祭田等项相应查报为此仰县官吏照牌事理即查本官曾经山东前按院钟建立祠字见在何处地方置有祭田若干畆仍抄录祠内碑记及本宦文集墓志并查见有几子曽否入学作速具由报院以凭施行毋得迟违未便
　　优礼名贤行泰安州
