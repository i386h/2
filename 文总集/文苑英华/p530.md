<!-- { "loadSidebar": true } -->
　　维天寳十五载歳次景申七月癸丑朔十二日【一作壬子朔十三日□】甲子皇帝【文粹作太上皇】若曰咨尔元子某惟天为大惟人君则之顺乃徳故舜禹揖譲而履皇极咈乃道故丹朱商均不能保鸿业是以啓有惠迪而夏嗣焉隋有乱纪而唐受焉五圣之御极【文粹作防】皆以勤俭兢业日慎一日故能享祚长久垂庆无穷洎于六业恭位四纪厌于勤倦慕汾阳当保静怡【文粹作颐】神思我烈祖元之道是用命尔元子某当位嗣綂于戏尔有忠孝之诚极于君父尔有友爱之义信于兄弟尔有仁恕之行通于神明尔有戡难之才彰于兆庻予懋乃懿绩【文粹作徳】嘉乃神武天之厯数在尔躬汝惟推诚祸乱将冀尔而【文粹无而字下同】能【诏令作永】清尔惟从谏社稷将冀尔而复寜佞言惟疵直言惟师任贤勿贰去邪勿疑雅非后孰去【文粹作民非后孰理】后非贤罔与守邦钦哉慎乃有位无忝我祖宗之丕烈矣
　　徳宗皇帝即位册文　　　王言防最
　　维大厯十四年嵗次已未五月辛丑朔二十三日癸亥皇帝若曰于戯昊天有命皇王受之立嫡以贤春秋之义传归【诏令作之】于子汉氏成规宗庙社稷实頼其庆咨尔皇太子适禀天地之仁合日月之耀道光三善孝着十伦顷者国歩多艰委以戎律理军靖难保太定功克复帝图廓清妖孽既表建侯之业俾承守器之重仁孝之徳夙夜惟寅朕天命有终弗兴弗寤非至公无以主天下非至法【诏令作徳】无以临四海是用命汝陟于元后嗣守皇业上继宗祧下安群望其令【诏令作命】门下侍郎同中书门下平章事常衮奉册即皇帝位于宜遵太宗之法度肃宗之俭约任贤勿贰去邪勿疑与众守邦祗敬予训
　　顺宗皇帝即位册文
　　维贞元二十一年嵗次乙酉正月辛未朔二十三日癸巳皇帝若曰于戏天下之大实惟重器祖宗之业允属元良咨尔皇太子诵睿哲温恭寛仁慈恵文武之道禀自生知孝友之诚发于天性自膺上嗣毓徳春闱恪慎于【一作于】厥躬秪勤于大训必能诞敷至化安劝庶邦朕寝疾弥防弗兴弗寤是用命尔继统俾绍前烈冝陟元后永绥兆人其令【诏令作宜命】中书侍郎同中书门下平章事高郢奉册即皇帝位尔惟奉若天道以康四海懋建皇极以熈庶功【诏令作工】无忝我高祖太宗之休命【诏令作烈】
　　穆宗皇帝即位册文
　　维元和十五年子闰正月甲辰朔三日景午皇帝若曰于上天降鍳保佑于我国家十圣丕承光宅四海鸿休大业以逮予一人严恭祗畏惧弗克负荷頼宗社垂庆生灵乂安朕寝疾弥留弗兴弗寤神器所付属之元良以【诏令作咨】尔皇太子恒孝友聦明温文睿哲自主匕鬯日新厥徳必能纉予勤志绥静万邦是用命尔陟于元后宜命中书侍郎平章事令楚奉册即皇帝位懋建皇极无忝我祖宗之休烈
　　敬宗皇帝即位册文
　　维长庆四年嵗次甲辰正月辛亥朔二十六日景子皇帝若曰惟天辅唐徳我祖宗克答天意迈徳勤道绍休大业洎予一人嗣守四海祗事天地爱育万类罔或失坠【诏令作怠惰】于今【诏令作兹】五年今寝疾弥留弗兴弗寤【诏令作不兴不寤】获以重器付之元良咨尔皇太子湛列祖垂庆自天生徳孝友慈恵温良恭敬必能辑寜邦家辉光绪业是用命尔陟于元后宜令中书侍郎平章事牛僧孺奉册即皇帝位尔有广大之量可以奉天地尔有孝敬之志可以事神祗和恵可以抚万邦仁爱可以亲九族任贤尚徳远佞去邪尔惟钦承无忝我祖宗之休烈
　　文宗皇帝即位册文
　　维寳厯二年嵗次景午十二月甲午朔十二日乙已太皇太后若曰大行皇帝睿哲英能对天明命方夏底绩夷蛮贡庭罔有不端大康有截宜荷九庙之重永享亿年之禄岂虞奸妖窃发矫专神器蛊惑中外扇诱羣朋骇动神人舋深枭獍咨尔江王某聦姿【诏令作哲】孕粹清明毓和智机闗谋电发躬率义勇大清凶徒且膺当璧之符爰摅枕戈之愤既殱巨害当享丰福是用命尔陟于元后宜令司空平章事裴度奉册即皇帝位永惟髙祖太宗之剪定隋乱宗之浸渍利泽宪宗之坚除【诏令作拔】蠧孽艰难险阻最乃负荷小心以事上帝俭徳以刑家邦懋于令闻持久如始敬之休哉
　　尊号玉册文
　　上应天神龙皇帝册文　　　　李　峤
　　维神龙三年嵗次丁未九月景申朔五日庚子具官某及文武群官等谨昧死再拜稽首奉册言爰自厥初肇兴司牧皇矣抚极蒸哉察道莫不因时适变改物殊徽推五运而陟崇髙歩三微而膺厯数天地人皇之立穪始别洪荒唐虞夏帝之君尊渐详文质姬水以推轮发号烈山以斵耒増名然后仁被徳宣功昭业逺歴访前古兹为旧式我大唐受乾坤之睠命当防县之讴歌奄有黎蒸遂荒宸象应天皇帝陛下垂统御极截海披图承四业之休光握三灵之寳契虞舜蒸蒸之徳永锡羣方周文翼翼之心其凝庶绩驱齐民于仁夀致雅俗于醇浓六府咸修五兵【一作戎】不用航海梯山之客奉贽输琛畊田凿井之夫系壤鼓腹中外静谧表里雍熈而孽子滔天乱臣干纪谋同触瑟祸剧弄兵不虞之灾忽生于肘腋无象之鉴独愤于神祗于时凶竖逼楼圣君慿槛威灵下济觉封豕之周惶丑逆上瞻见神龙之傅【一作转】翼寳仗似亿千之卫天威【一作仪】成丈六之容众瑞俱【一作共】临羣祅大骇尽迷方而失据咸丧【一作夺】气而亡精顾盼而斩馘轝尸指挥而冰销雾廓虽复草为兵甲秦师惊蒋帝之神树作幡幢释主麾【一作屈】魔王之众虵躯之变蜗后蛟影之随汉髙未足以匹此奇徴方斯伟应自非冥符幽賛睿感潜通何以承波若之护持享髙明之福助昔者仗牛之主是曰牺皇名鸟之君仍题凤纪法身用马鸣成道上士以龙徳为仙敢托元符爰咨故实谨上尊号曰应天神龙皇帝鸿猷载肇昌厯惟新庶以仰顺干心俯从人欲天长地久更隆四大之尊名玉振金声恒为百王之称首盛矣美矣皇哉唐哉臣某等诚欢诚喜顿首顿首死罪死罪再拜以闻
　　一作皆唐大诏令
　　开元神武皇帝册文　　　　　苏　颋
　　维先天二年嵗次癸丑十一月辛酉朔二十八日戊子摄太尉臣某等文武官六千五百一十四人言臣闻厥初生人首出庶物物不自理惟后所以康乂后不自专【一作尊】惟人所以归往古先哲后安人育物表功崇号不可避【一作辞】也皇矣上帝临于巨唐降氤氲垂耿光重熈而累盛至太皇而授圣臣等敢稽首而言曰曩者景龙之末长蛇纵祸陛下虑宗祏之坠提劔而夷之则因亲以尊主间者朝有贼臣天罚大憝陛下拯邦家之难援旗而勦之则措枉以举直戮不及嗣恶惟其魁【一作身】思与王公卿士下逮元元扬闿泽而育【一作布】和气臣又闻轩梦华胥尧期姑射未有一其道而顺大皇之心文王之事武王缉熈未有一其时而居圣神之位褰裳释重至公也端冕【一作扆】向明至孝也使九族敦【一作惇】叙百工允厘东西南北砥砺声教彼灵有四招翠黄而可乗我寳有三捐珠玉而不御然犹发挥礼乐驰鹜典坟论思献纳进善从谏日慎一日上稽乎天意下考于人谋卓哉协元符而烁灵命者也夫开者防也罔不通武者威也罔不服臣等不胜大愿昧死上尊号曰开元神武皇帝谨上玉册玉玺臣等诚惶诚恐死罪死罪谨上
　　一作皆唐大诏令
　　防昌二年上尊号玉册文　　李徳裕
　　维防昌二年嵗次壬戌四月乙丑朔十四日戊寅摄太尉光禄大夫守司空兼门下侍郎同中书门下平章事臣徳裕银青光禄大夫守尚书左仆射兼门下侍郎同中书门下平章事臣夷行金紫光禄大夫尚书右仆射兼中书侍郎同中书门下平章事臣珙银青光禄大夫守中书侍郎同中书门下平章事臣绅及文武百官金紫光禄大夫检校司徒兼太子太保臣僧孺等六千五百七十四人言臣闻羲皇首太古之号成汤显甚【文粹作神非】武之称我髙祖皇王是宪尊名若古贻厥丕训为孝孙之【集无之字】法岂不善始善述【一作终】哉矧乃巨唐受命继体承业理运将至大君以兴昊穹所以开至圣也向者明两未定帝华不协舎传圣深惟至公先后所以昭天命也亦犹尧发于唐侯文兴于代邸神明之祚不其难哉【诏令作乎】伏惟皇帝陛下清明漙鬯光耿四海徳真【一作诏莫】隣天休大赉【一作集】日角见表气志如神爰初定命正心理物如辰居其【集无其字】极而天下无邪矣由是昭徳塞违尊贤逺侫禹不自满成不敢康罔般【诏令作逰】于田不迩于色自闺壸以施王教由家道而刑国风去比周覈名实揽权纲折圣律【诏令作纪文粹作徳】修旧典协成【诏令作诚】质扢嘉坛欵太【诏令作泰】一进正臣以端治表礼故老以求谠言逺无蔽狱近无留令【一作命】祈祖而膏雨降祀灵岳而嘉糓登省刑罚而蓬防清【一作消】发仓廪而螽螟息去嵗龙旂承祀大辂亲郊捧玉瓉而一献光灵来格振金石而六变魄寳昭临【一作灵】然犹古训是学缉熈于道天文炳焕云汉其章温恭敬逊承太任之教和乐恺悌洽戚籓之心徳风偃于羣黎威霆动乎絶域又以敬飬不逮于长乐昭配未升于祢宫每懐嗣徽蒸蒸而慕所以奉若慈训对越两仪因心立志永锡其教寛底剭之罪兴恻隐之仁回霜収电【一作回电收霜】为之反汗及单于慕义景附朔边耀徳戢兵谦临是受至于备文物展国容莫不先甲而布甘泽丁辰而廓隂翳和景晏温卿霭絪緼斯所谓神祗之心应矣天人之际交矣于是服冕之士戴鹖之伦暨藩卫【一作侯】邦伯黄髪鲐背不谋而进曰陛下黙天晬辉光日新大矣孝熈四极爰臻诚宜玉版温润镂鸿明之德神寳焜耀荐亿万【诏令作万斯】之年丕天大典不可辞也陛下犹谦退固拒至于三四群臣不已乃曰俞哉夫徧覆包含之谓仁极深研防之谓圣宪度着明之谓文蛮夷震惧之谓武感而遂通之谓神无思不服之谓孝臣等不胜大愿谨奉玉册玉寳上尊号曰仁圣文武至神大孝皇帝伏惟陛下干健不息谦尊而光乐戒其耽禽戒其荒寿乃侔于殷宗徳【诏令作俗】乃厚于成康贻燕后昆受福无疆臣徳裕等诚懽诚跃【一作惧】顿首顿首谨言
　　防昌五年上尊号玉册文
