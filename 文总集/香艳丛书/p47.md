<!-- { "loadSidebar": true } -->
　　〖《十国春秋?南唐谭峭传》：峭字景升，师嵩山道士，得辟谷养气之术。夏则服鸟裘，冬则绿衣衫，或卧风雪中，后入青城山仙去。陈舜俞《庐山记》：保大中道士谭紫霄，赐号金门羽客，亦曰玄流真侣。按：景升号紫霄真人。吴淑《江淮异人录》：保大中，南海贡龙脑桨，能补益。元宗尝以浆调酒服之。耿先生曰：“未为佳也。”乃以缣囊贮龙脑悬于琉璃饼中，食顷，曰：“己浆矣。”元宗闻滴沥声，少顷，视之一勺水矣。明日，发之半瓶，香气馥然。《江表志》：耿先生大雪时，取雪投炽炭中，灰埃甚起，徐以灰周覆之，过食顷取出，赫然者铜，置之于地，及冷，烂然为铤银，视其下，如垂酥滴乳之状。《陆书?方士传》：耿先生者，父云军大校，少为女道士，玉貌鸟爪，尝着碧霞帔，自称比邱先生，始因宋齐邱进。〗 
　　敲枰围坐画屏隈，陪试春场鞠一回。宿诺深衔真不爽，银靴新着谢恩来。 
　　〖陆友仁《砚北杂志》：周文矩画重屏图，江南中兄弟四人，围棋纸上着色，人皆如生前。郑文宝《南唐近事》：元宗尝谓冯权曰：“我富贵日，为尔置银靴。”及保大初，因击鞠，赐银三十斤，权命工锻靴穿之。〗 
　　鞴扇轻飏碧箭抽，苍苔红叶总非俦。饮香亭外秋如水，侍辇同参馨列候。 
　　〖《清异录》：俗以开花风为风鞴扇。陈烂文《天中记》：南唐元宗庐山百花亭，刻石云：“苍苔迷古道，红叶乱朝霞。”《清异录》：保大二年，国主幸饮香亭赏新兰，诏苑令取沪溪美土，为馨列侯壅培之具。案：列，一本作烈。〗 
　　北苑新妆的乳茶，六宫清燕内香夸。帐中别有留眷法，爇取鹅梨一穗斜。 
　　〖毛先舒《南唐拾遗记》：建阳进茶油花子，大小形制各别。宫嫔缕金于面，皆淡妆，以此花饼施额上，号“北苑妆”。宋庠《杨亿谈苑》：江左李氏别令取茶之乳作片，或号“京铤的乳”及“骨子”等名。《清异录》：保大七年，召大臣宗室赴内香燕，凡中国外夷所出，以至和合煎饮、佩带粉囊，共九十二种，江南所无。冯贽《南部烟花录》：江南李主主帐中香法，以鹅梨蒸沉香用之。〗 
　　砚官尊并墨官尊，小殿龟头细与论。秃尽翘轩诸葛帚，千秋祖帖勒升元。 
　　〖罗愿《新安志》：龙尾山在婺源东南，南唐元宗时，歙守献砚，荐工李少微擢砚官。陈师道《后山丛话》：南唐于饶州置墨务官，岁贡有数。李氏本姓奚，赐国姓，世为墨官云。《十国春秋?南唐元宗本纪》：帝在位尝构一小殿，谓之“龟头”，常居处以视事。左右侦其所在，必问曰：“大家何在龟头裹？”《清异录》：宣城诸葛笔，劲妙甲当时，号“翘轩宝帚”。《十国春秋?南唐元宗本纪》：保大七年，命仓曹参军王文炳摹勒古今法帖上石。原案：马传庆言，后主命徐铉以所藏法贴入石，名曰“升元”，即此贴也。〗 
　　停觞久为听歌声，花外垂除空复情。一笑当筵除拜普，仙僚同话李家明。 
　　〖马令《南唐书?谈谐传》：王感化善讴歌。元宗嗣位，晏乐击球不辍。尝乘醉命感化奏《水调词》，感化惟歌“南朝天子爱风流”一句，如是者数四。元宗辄悟，覆怀叹曰：“使孙、陈二主得此一句，不当有衔璧之辱也。”又：李家明，谈谐敏给，工为讽辞。元宗好游，家明常从元宗赏花后苑，率近臣临池垂钓，臣下皆登鱼，元宗独无获。家明进诗曰： 
　　玉甃垂钩兴正浓，碧池春暖水溶溶。 
　　凡鳞不敢吞香饵，知是君王合钓龙。 
元宗大悦。又：景遂、景逖、景达皆以皇弟加爵，而恩未及臣下，因置酒殿中，家明俳戏为翁媪列坐，诸妇进饮食，拜礼颇烦，翁媪怒曰：“自家官，自家家，何用多拜也？”元宗笑曰：“吾为国主，恩不外覃。”于是百官进秩有差。原注：江浙谓舅为官，谓姑为家。〗 
　　烧槽拜赐出东房，新破番番迭和长。要倩重瞳频醉舞，麝囊花底按霓裳。 
　　〖《马书?女宪传》：后主昭惠后周氏，通书史，善音律，尤工琵琶。元宗赏其艺，取所御琵琶时谓“烧槽”者赐焉。又：后主尝演《念家山》旧曲，后复作《邀醉舞》、《恨来迟》新破，皆行于时。《陆书?后妃传》：昭惠国后尝雪夜酣燕，举杯请后主起舞。后主曰：“汝能创为新声，则可矣。”后即命笺缀谱，喉无滞音，笔无停思，俄顷谱成。所谓《邀醉舞破》也。又《后主本纪》：后主一目重瞳子。《清异录》：庐山僧有麝囊花一丛，色正紫，类丁香，号“紫风流”，江南后主诏取植于移风殿，赐名“蓬莱紫”。《江南野录》：《霓裳羽衣曲》自兵兴之后，绝无传者，江南周后按谱寻之，尽得其声。〗 
　　匝匼春阴锦洞天，纤裳高髻斗婵娟。花香拂拂随人影，凤子纷黏绿鬊边。 
　　〖《清异录》：李后主每春盛时，梁栋、窗壁、柱栱、阶砌并作隔筒，密插杂花，榜曰“锦洞天”。《陆书?后妃传》：昭惠后创为高髻纤裳及首翘鬓朵之妆，人皆效之。《十国春秋?南唐列传》：宫人秋水，喜簪异花，芳香拂水，尝有蝶绕其上，扑之不去。〗 
　　亲迎银鹅绣被陈，金钱四撒帐生春。明珠依旧深宵展，恰照香阶衩袜人。 
　　〖《马书?女宪传》：继室周后将纳采，后主先令校鹅代白雁，被以文绣，使衔书。及亲迎，民庶观者，或登屋极，至有坠瓦而毙者。董逌《钱谱》：李唐撒帐钱，其文曰：“长命富贵、金玉满堂”。又有“忠孝传家、五男二女、天下太平、封侯拜相”之类。王铚《默记》：江南大将获李后主宠姬，见灯辄闭目，云“烟气”，易以蜡烛，亦闭目，云“烟气愈甚”。曰：“然则宫中未尝点烛耶？”云：“宫中本阁至夜，则悬大宝珠，光照一室，如日中也。”《马书?女宪传》：后自昭惠殂，常在禁中，后主乐府词有“衩袜步香阶，手提金缕鞋”之类，多传于外，至纳后，乃成礼而已。〗 
　　主香长日奉柔仪，铺殿花光望欲飞。等得新凉秋露满，忙收天水染罗衣。 
　　〖《清异录》：李煜伪长秋周氏，居柔仪殿，有主香宫女，其焚香之器曰：把子莲、三云凤、折腰狮子、小三神、卍字金凤口玉太古容华鼎，凡数十种。郭若虚《图画见闻志》：江南徐熙辈，有于双缣幅素，上画丛艳叠石，傍出药苗，杂以禽鸟蜂蝉之妙。乃是供李主宫中挂设之具，谓之“铺殿花”。《宋史?南唐李氏世家》：煜妓妾尝染碧，经夕未收，会露下，其色愈鲜明。煜爱之，自是宫中，竞收露水染碧，以衣之，谓之“天水碧”。案：天水赵之望也，天水碧时谓逼迫之征。〗 
　　小亭窄窄幂红罗，叶格香敛贮不多。密意难传只劝酒，万花丛映醉颜酡。 
　　〖《十国春秋?南唐继国后周氏传》后主常于群花中作亭，幂以红罗，押以玳牙，雕镂华丽，而极迫小，仅容二人。每与后酣饮其间。焦竣国《史经籍志》：李后主妃周氏《击蒙小叶子格》一卷。香签，注见前。〗 
　　红罗叠间白罗层，檐角河光一曲澄。碧落今宵谁得巧，凌波妙舞月新升。 
　　〖《五国故事》：南唐后主每七夕延巧，必命红白罗百匹，以竖为月宫天河之状。《丹青志》：后主尝坐碧落宫中，张八尺琉璃屏，画《夷光独立图》。《道山新闻》：李后主宫嫔窅娘，纤丽善舞。后主作金莲，高六尺，莲中作品色瑞莲，令窅娘以帛缠足，纤小屈上，如新月状，着素袜，舞金莲中。回旋有凌波之态，唐镐诗：“莲中花更好，云裹月常新”，为窅娘作也。〗 
　　牙签万轴手亲储，玉貌何曾下玉除。妒杀黄罗团扇女，怀中偷展错刀书。 
　　〖《马书?女宪传》：保仪黄氏，容态华丽，冠绝当时。顾盼颦笑，无不妍姣。其书学伎能，出于天性。后主虽属意，会小周专房，进御稀而品秩不加，第以掌墨宝而已。顾起元《客座赘语》：南唐宫人庆奴，后主尝以黄罗扇书词赐之，云： 
　　风情渐老见春羞，到处魂销感旧游。 
　　多谢长条似相识，强垂烟态拂人头。 
夏文彦《图绘宝鉴》：后主能文，善书画，书作颤笔樛曲之状，遒劲如寒松霜竹，谓之“金错刀”。〗 
　　鸳鸯寺主感销零，谱在流珠指上听。还证多生花佛谛，细摹金字施心经。 
　　〖《清异录》：李煜在国，微行娼家，遇一僧张席。煜遂为不速之客，乘醉大书右壁曰：“浅斟低唱，偎红倚翠，大师鸳鸯寺主，传持风流教法。”僧妓不知为谁也。《十国春秋?南唐列传》：流珠，后主嫔御也，性通慧，工琵琶。后主尝制《念家山破》，昭惠后制《邀醉舞》、《恨来迟》二破，流传既久，乐籍多忘之。后主追念昭惠后，理其旧曲，顾左右无知者，流珠独能追忆无失。《墨记》：李后主手书金字《心经》一卷赐宫人乔氏，后入太宗禁中，闻后主薨，出舍相国寺西塔，以资荐。且自书于后云：“故李氏国主宫人乔氏，伏遇国主百日，谨舍昔时赐妾所书《般若心经》一卷，在相国寺西塔院。伏愿弥勒尊前，持一花而见佛。”云云。〗 

　　前蜀 
　　〖高祖王建，传子后主，衍灭于后唐，二世凡三十五年。〗 
　　神妆半面告祥符，稳坐金床大业扶。恰喜寿春嘉节里，仙宗呈进混元图。 
　　〖《十国春秋?前蜀高祖本纪》：初，帝见裸体妇人于盐井，告曰：“若当为吾国土地主。”及即位，遣官祭盐井玉女之神，神出半面享之。又：帝以卯年生，至丁卯即位，左右献免子上金床之谶，帝命饰金为坐，诏以金德王。又：帝以降生日为寿春节，诸僧进辟支佛牙，道士献武成混元图。案：武成，建年号也。〗 
　　秋袄宫妆结束牢，残红飘堕罢登高。多情龟化桥头水，缓送燕脂咽暮涛。 
　　〖张唐英《蜀梼杌》：永平四年重阳，建出游宾历寺，妃后皆从。其日宫女四人逃匿，搜寻不获。明日得之，乃寺僧诱藏民家，与僧二十二人同斩龟化桥。〗 
　　新裁丽句写红丝，总是烟花绝妙词。教得歌伶承制好，低翻一段圣琉璃。 
　　〖《十国春秋?前蜀后主本纪》：童年即能属文，甚有才思，尤酷好靡丽之词，常集艳体诗二百篇，号《烟花集》。凡有所著蜀人传诵焉。《清异录》：王衍伶宫家乐，侍宴小池，水澄天见，家乐应制云“一段圣琉璃”。〗 
　　圣灯高下照岩梯，凤藻联赓凤字题。但是碧烟红雾里，宫衔随处勒金泥。 
