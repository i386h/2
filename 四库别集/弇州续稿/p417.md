<!-- { "loadSidebar": true } -->
　　前贤从还谼并有故人刘子天民便俱附一书想己逹矣刘似淹留彼中想老丈巳下榻第渠所传行之验否仲君比何似弟饮噉差胜前肤色腴粹次儿宿痾渐除小者娄试有司不落夹从兄笔砚间若足慰者而老妻骤得末疾甚危仅可不死耳都无复起色愁霖滞滛饘粥之地汇为巨浸眷属委顿尚可以搏沙一观解之若啼饥敲朴之声则匪直停耳己也葢剥肤矣向期于八九月叩玄亭陟黄山礼白岳辖且脂矣而先君子荷上恩得从六卿例祭葬有司定于彼时成礼纷纭至冬畏寒未能出门笃惭巨卿捷逊叔夜计老丈闻之当为于邑也明卿信来似欲东访恐亦作子猷故事适汪禹乂之孽子元勲来贪附一信此子粗似有意其家纵不弟蓄之即古无枚皋哉屠长卿大拉攞可叹不如徐茂吴翩翩作唐人语也淹佳二仲致声不一
　　
　　又
　　
　　不奉德问者几半载矣弟所矢志而成谼中之辖者自元旦以至八月如一日也而会太守期以季秋将天子命上冡则诸邦君大夫宗党戚执牛酒日至匍匐而踵门叩谢者无虗晷至孟冬晦稍息肩而区区复滥除目矣病弟得告自江口入孟河驰徃候之凡半月所而始见则羸然非故状矣归上书乞骸杜门待命然朝夕从病者所视汤药忧疑百端忽忽如作恶梦新岁初乞骸之请不遂拟复上书陈情而辇上君子且以大谊见诮亦会病者稍有起色始谋以仲春望前西发然尚欲谒白岳欵黄山拜老丈于里第以践夙诺取宣城道之白下而亲友及子姓羣咻之虽病者亦以为不可故黾勉改道京口登北固望浮玉慨然叹焦光之不可作冒雨抵龙潭晨游摄山颇穷泉石之胜则又自恨此身之不能作明征君第悚然而以江令之忘国辱己为戒诸比丘道老丈盛德津津不容口且谓五月中结夏此山门也喜而志之三月朔之部任留事号稀简第初至不免有公私累然颇以其间渉猎诸名胜阅孝陵垣饭灵谷寺蒋庙叩中山王墓读髙皇帝碑出访袁抑之先生于天界寺巳偕羣公饯之燕子矶饮魏公北园寻纵游东西二园及齐王孙同春园访友髙坐寺践雨花台憇木末亭而后返今复且应姜宗伯王鸿胪召有牛首献花之集后先皆有诗纪之差为不负王生暮年苐犹不能如抑之之以葛巾芒屩散浪取适也此境故佳然月不能七日日不能三时耳而歳灾民饥米价腾贵寒雨滴沥二麦可虞四野多经渎之莩六师露脱巾之萌刺耳蒿目不忍视听两得里中信饘粥之业与鱼鳖共百口嗷嗷无计可哺而白纸催租督责不己加以病者如家弟刺促医药进退叵测老荆宛转床第死生未分辍食废寝无时无之村童三四人鲜可与语者仰屋窃叹而巳区区七尺仅以外境养之而以实际销之乃悟老氏有身之患而吾薄伽婆无生之乐也方司徒毎语必举老丈云八月当过此又贤从一医云以八月来僧言五月者误也瓦官寺刻两记于石且香火吾二人一给事杜姓者上疏欲尽庐其居镕其像人其人以自附于昌黎氏之后虽知其说之不行不免小耐不敢作彼檀越耳谨颛一介奉咫尺之书代身以叩门下不宣
　　
　　又
　　
　　前墨客黄生来得手教既而贤从叔来教复加详且有文事四品及机杼之制种种未闻台城士人更拜剡下岩穴饷也当贤从叔来适得亡弟计四体若判五内俱磔委顿六尺簟上血泪涔滛了不知所云亦不能作一小语今者魂神小定乃敢以状闻左右始四月初闻亡弟问其时巳委■〈谷丸〉见所寄析产书遗嘱之类以为不得起矣俄而顿能噉肉饭歩履健迅与僧无心有纵谈出世法徃来澹圃东第若不病人弟用是得自寛然微闻病根未除而颇覃思著述料理花木课子救荒种种不废心甚忧之至月之十一日忽暴发十三日始絶粒十四日犹自力作诀弟书数百字语不及私颇虞及国是以不朽奉托次及元驭明卿甚晳而理结法亦不苟复呼无心有诵佛号千遍街鼓动坐胡床呼水濯足巳复危坐瞑目小时遂逝次日就殓肤色和柔不碍伸屈诀书中自谓有定见定力当果尔逝者得此亦千百人之一耳弟业六十余死亡无日岂堪遘此光景初拟明歳决挂冠亡论相守淹速欲以一把残骨付之而竟乖变若此且先王父司马公有诸孙六人诸孙女四人今澌尽矣独弟茕然与影并而己计长于此子十年弟不死而此子死者何也渠名行粗自立仕至京朝官第四品三子皆巳崭然头角异时循吏文苑苟占一姓名且有太史公在亦何恨死次公比想何如承示意有命驾之期钟山大江兹时己气色弟当为亡者百叩首以请不朽先此附闻少君异禀故亡俟赀郎然次公既不任胡不举故繻归之余不具
　　
　　又
　　
　　毎得翁教多从贵里人携来贪闻起居一二而忘倦接然其去或不以辞遂不能悉作报向者传重九后出谼矣又云以少君弄璋之庆且止昨读手教乃果然尔毋论弟心折即天阙石硊龙江玄武之间色飞而复沮者不知其几何时矣昨见畲中丞报政剡翁褎然其冠一剡何足以重大贤君子要自采风者自为计不令人呼俗眼耳张给事房侍御閧而累王中丞如张所谓二十年弄马骑反被驴扑者要之告讦一开局体遂变居间之书可从易作耶弟自亡弟变后又覩平生故人如张肖甫及戚少保阴司马徐魏公皆小我一二年倐忽倾弃以故渇欲归理容棺之墟前月孟浪作小建白旋上书乞骸倘得请可以取道白岳报叩门下苐以亡弟丧不能它行耳丁明府自是佳令又能以文雅饰之大计当在髙第选弟向滞人股掌间安能为力此间大有断断者当不足相害也笔札旁午殊不尽意亮之亮之
　　
　　又
　　
　　数拜尊文书虽多为乡戚执先容者弟因而得承动定甚慰悬注故都为新都士人薮无五日不相接则尊丈之匕箸加损靡不悉之次君第如故要之断房室裁酒食减劳思是养生第一理其它导引服饵损与益略相当毋轻试也闻仲嘉有意外讼今定何如不致大损槖否不榖以亡弟之变忽忽思东归小有建白随上书乞骸而微情未彻至厪勉留辇上君子有谓即十上而十不听者如何如何归亦无一尺寛眉地葢兴本自消索迩来并生趣亦遒尽矣两犹子来相与抱首痛哭小间料理其遗诗文得若干巻刻之次第其事为行状新歳则令其驰叩门下恳七尺之碑以不朽也昨得一信郷衮少傅公推毂尊丈甚至铨曹第以无缺柱之缺至当无以解也尊丈岂以一出置灵府要自公论不可冺耳迩者龙蛇特甚多年闫蓬头亦化去特化迹瓌竒磊落故是异人罗叅知闻亦能潇洒似犹在亡弟上大抵苟于心镜小磨洗亡不效者吾曹为笔砚葛藤无了期要须借黄蘗师荡除之胡元瑞至瓜洲而病五十日不食气息惙然昨自力遣信求不榖一传以瞑大可悯也即勒令南矣程司农丈方艳其盛而遽闻讣音世界直是缺陷令人愯然黄生行附此力薄不能有所助也不一
　　
　　又
　　
　　前从楚邸人得老丈教言欲为玄岳结礼拜縁第留都自一二中贵外无可语者而此中贵又为与绳丈共以阿育舍利殿縁前损其槖似不能为冯妇矣弟却有所恳密藏上人者法门中龙象也欲尽梓行大藏经如碛沙尼故事其发心甚诚而为利益甚大与绳及冯太史开之各叙其縁起即弟亦效颦焉顾未有大展法语深启信心若老丈者老丈得理几于裴相国张天觉运笔隃胜白香山蘓长公倘不惜一刹那挥洒当使毫端时现舍利眼底悉证菩提三天子鄣善信林檀施云集不日成之老丈功德与迦叶难陀并重必不唐捐矣亮之念之余不具
　　
　　又
　　
　　弟以五月将发金陵而仲嘉至自谼中出老丈教及雅贶展阅如奉颜色自是间夕辄一会仲嘉亦称之诸公间然不能有所地道六月四日河桥与仲嘉别九日抵广陵一晤伯子属有楚中使事治装忽忽征其槖甚垂十二日抵淮阴其夕急足以移官之命报为停三日发公移与书之三相国太宰艗首南矣二十三日抵家自计幸免褦襶干谒之苦且获以其间扫先垄息园庐于私计颇便第抚亡弟殡宫与孤嫠相对长恸归则病妇卧内病儿卧外舍人子告旱灾者累累出游里中问存故人多为异物徃往折心畏影复以谳审之期迫不敢多恋桑梓且图中秋之太平门外行堤枊间矣献歳必当自力上疏乞骸念老丈东山之卧甚坚而庙堂大有物色者或出或处同心断金故不以区区形迹间也即弟苟得请而蒲轮尚未下决取道奉谒从杖屦黄山白岳间所食言者有如日亡弟倐己过朞歳矣葬期在庚寅之腊敢仿东京诸九列以下故事不佞具状草而以墓碑请儿辈在苫次不能躬走谼中九稽颡堂下所具先弟之遗币唯老丈念而存之埋土之骨所恃以不朽者在老丈九泉而有知也其敢忘踊跃秋气渐清为道为天下自爱
　　
　　又
　　
　　弟以二十五日抵都门更二日履任所谓男子张君嗣附之疲欲死者仅余气息而巳谳审发疏不为苦独作长安交游书近五十函头目为岑岑故不能如刘仆射一日百函然须蝉缓不休不若彼时之寥寥数语也寻吴太学稼竳来己张贡士文光来己畲宗汉来独张袖中出老丈书谈近况良悉仲淹至不能噉粥而仅举乳势亦亟矣不知老丈所饵大丹可用否弟之疚心葢不特谈虎而己也诸犹子所遣奚雏既己在彼恐不能恝然斥之且归成风贯虱之手能忍不为吾生死两人一出耶张生颇淋漓但未经绳削吴生巳离汗血翩翩神骏当与徐茂吴分镳此间比当亦逐客客无所之则当走谼中道闻谼中米价贵极累累皆有菜色方司农尚不肯归客何所得食计亦左矣时事大不可闻吾曹大臣小臣在朝在野日相寻閧阋以招卞庄子之刺良可叹也弟一过新歳即上书力请骸骨以老归必不负齐云之约以病恐有所不能矣吴使便附此不一
　　
　　又
　　
　　犹子之一介回得翁为亡弟墓碑胜于中郎吏部逺矣此子前死事事可痛独此一端差为幸耳即以付犹子使觅七尺佳石及公瑕之尚能握管付之剞劂流脍人口吾曹竟当不知如何也犹子所上器币比之元微之家贽白少傅不能十一而不见纳愧何可言大贶勤存弟却不能偃然自蹈不恭外薄有所侑非敢附于献缟也仲君噉粥无苦诚为大庆知髙居太函絶迹尘鞅下土之士望若以为崆峒广成而顺风下拜者时时有之葢吐握之夙风所致也弟报政一事横为忌者所诬頼上圣明洞察得以无它然失足罗网自贻伊戚夫复何言今唯有恳疏乞骸而己往者以六州四十三县鐡为错今者以檀公三十六策走为上也仲嘉比何所往审象先如翁所云留之谼中申以义方之训可也明卿所苦殆尤甚时事消息似不能佳两乡粒食艰己极矣将来不知税驾之所一叹
　　
　　又
　　
　　承以迩者流言之故专信驰书见慰至七言二律贵于双明珠逺矣弟留信且两日欲效狗尾之续而一语都不成既幸无催租人何縁兴败良可耻也公知弟哭吾仲耶不知又哭吾犹子骃也仲有四子此儿长而最贤不意奄逝岂惟家室之痛悲哉血胤已絶唯子妇有姙八月或庶几万一耳弟乞归疏又再上矣倘不赐允明春必当引疾乗新水归海上扫迹先垄不能复出事诸少年也邹考功始为弟辨疏留中耿御史大夫之疏更自过情幸为人所沮然不合刻置集中徒増一畨颊舌耳年过桑榆百念俱冷不唯毁者不螫舌誉者亦一切无味岀处之趣要亦同之张萱到否此子材似胜文光翁晋诗故精深然未遇之人不宜遽工工则造物见忌恐以自没得次君书神采奕奕故知其徤饭也余具渠书中不一
　　
　　弇州续稿巻一百八十五
　　
　　●钦定四库全书
　　
　　弇州续稿巻一百八十六
　　
