<!-- { "loadSidebar": true } -->
　　公讳颙字子昻其先楚之沈氏春秋时尹将中军其后诸梁改封叶子孙因以为姓世传三国呉都尉雄五代汉卫州刺史仁鲁皆其后也自黄巢乱中原士人避地南迁叶氏仕于泉因居焉本朝太平兴国二年陈洪进挈泉入觐四年始割仙游莆田建兴化军公今为仙游人五世祖案随洪进来朝授泉州文学太常奉礼郎累赠太常少卿少卿公三子皆以学行称髙祖都官公賔其季也登景徳二年第宋兴仙游擢第者自公始终官屯田都官二员外郎蔡公襄实志其墓二子曰任曰传任以父引年得官传景祐元年第进士授秘书省校书郎泉州晋江县尉葢公之曽祖也累赠少保少保公娶黄工部之女累封卫国夫人少保卒夫人年二十四守义不夺至倾家创斋聘明师教子读书蔡公又为作贤母事记是生公之祖寳臣以累举授保州文学累赠少保父建晦迹不仕赠少师妣郭氏累赠瀛国夫人公生于元符之庚辰方穉时儿軰羣嬉公独危坐讲诵弱冠与伯氏觐俱入京师试太学秋赋俱荐名适金人犯顺朝廷设武艺谋略等科伯氏试中选授承节郎从大将刘延庆守京城东北隅力战遇害公徒步南归壬子车驾幸扬州廷策进士公擢第调广州南海主簿兼摄尉有商私载盐二舟监河官获之以授公使白府以幸赏公曰仕途发轫如作室之建柱柱一不正室随以欹赏以幸得是曰正乎盗发府檄尉与廵检同掩捕廵检获盗十余人尽归其劳于公公白府曰谋自彼出也今掠美欺君幸赏三者皆大罪也某不忍为府帅待制曽开大喜曰仕不求速劳而能逊退告其子连曰叶主簿宰相器也汝往见之因倡诸部使者荐于朝循从事郎调建州録事防军建俗狠而喜讼或积年官不能决部使者贺允中多以属公公原情诹律必得平亭旁郡民闻之有诉于漕台者輙请以属叶掾云建之两税每嵗官受赋纳逺民或惮入官府市人为之代持送官往往过敛其估官民交病公适司纳为立法革之先是市人代送者新幕帟持白金以供张司纳之官公悉却之用荐者改宣教郎调泉州晋江丞未赴二亲相继即世服除知信州贵溪县时诏行经界郡集诸邑长议之莫对或请以上中下三等定田税公独谓三等不足以定髙下乃定为九等郡守大喜且令信之六邑皆式贵溪云又诏行乡饮酒是礼久废县官无习闻者公举行之登降献酬少长有序得三代遗意公家蓄一酒钟似瑠璃而非葢异寳也自上世藏弆二百年矣公在贵溪命匠以金饰之手触而毁匠愳将赴井公笑曰器之成坏数也汝悮尔慰谕而遣之更未尽三月民有以魔惑众者因聚为盗一日至千余人公先遣二廵检将兵拒之赢粮备器自将射士七十人继之二砦兵见贼众不战而遁公引兵登山望之贼疑未敢进公驻营山趾而植帜山颠日已晚贼且至与公对垒公夜潜遣人于贼营某所纵火约其众曰火举则乱射贼垒适五鼓西风急火四起箭发如雨贼惊乱偶一渠魁箭贯其目及天未明悉发兵争击之贼死伤甚众余皆溃遁入弋阳公引兵归七十人无一人伤者知绍兴府上虞县嵗适大饥公预白部使者请发常平之粟未报公即发廪邻邑之民多转徙就食者役民必令民自推货力甲乙不以付吏民欣然皆以实应无欺隐者赋民必为文书各书其数与之期使民自持文书与户租至庭公亲视其入给之质剂皆便之明年府易帅属县趋府受约束新帅下令诸邑今嵗夏租先期送十之八诸令唯唯公独进曰上虞小邑往嵗无秋今麦秋可望愿少纾其期帅怒及麦大熟公为书约民民相率输租旬浃而毕反为诸邑最帅大喜时秦桧当国数兴大狱以除异已叅政李光已逐海外犹欲杀之州县逄其意争躏借之上虞李之故居在焉公与李无一日雅因劭农过其门谒其子弟人为危之府帅曹泳桧上客也尝檄尉龚滂求李隂事滂以问公告以毋庸为此且曰吾非为李实为君也秩满造泳特为户部侍郎许荐于朝公固辞未几桧死其党皆窜岭海公谓弟曰使我受漕荐今与同祸矣礼部侍郎贺允中以端方有守静退无求荐公于朝召见公首论国讐未复陵寝未还中原士民日夜企銮舆之返顾乃尚清言习逸乐非孟子困心衡虑之意其语切直髙宗皇帝嘉纳越三日除将作监主簿迁司农寺丞公在朝三年非公事未尝诣丞相府枢宻王纶知公恬退而未知其徳性欲试以事一日官告院失锦一端命公治之公乃请寛其慢蔵之罪于是纶大喜谓其客曰叶寺丞介而通严而恕真重器也未几公求补外除知处州括苍山国也地瘠民贫嵗赋不给公节冗费量出入赋用充足冇青田令陈光献羡钱百万公诘县钱何自而得耶且以所献充所赋云宰相汤思退括苍人也其兄犯禁其家奴屠酤不逞公绳以法思退不恱于是常州逋朝廷缗钱四十余万太守坐免继者以忧死士大夫无肯往者思退移公之常州公至毘陵帑库赤立官吏无俸七阅月矣公究利病定规画补罅漏郡计遂裕金亮犯邉髙宗车驾视师建康道毘陵公以职赐对于御舟因言恢复之计莫先于择将相张浚乆谪无恙是天留以相陛下也臣闻自逆亮死敌军三十余万北归帖然而无异变是敌未可轻也且敌之初退遗兵仅三千人在厯阳李捧拥万人莫之谁何是我未能进也臣谓今日争言进取陛下宜容之公初至毘陵无朞月之储一年之后乃余缗钱二十万僚佐劝公曰某使者献钱若干某守献钱若干皆赏公何不献公曰某平生恶人献羡余非重征则横敛是皆民之膏血也某之所积固出于酤之赢然以利易赏某实耻之转运副使林安宅提防刑狱王趯疾公不附己思退因讽二人求所以中伤者公闻之力丐祠官于朝未几趯因劾奏常州事坐不实免官而公以尚书郎召未至除右司郎中时孝宗皇帝初即位欲清中书之务增宰士之员首膺是选者余时言为检正马祺林安宅为左司费行之与公为右司时下诏求直言公上封事谓以手足之至亲付以州郡之重寄是利一人而害一方时赵某为台州云迁左司未几权给事中公以右臂微痛求补外邉汤思退再相公遂申前请思退曰公之求去无乃以某之来乎既而思退启拟除公户部侍郎至于再三一日帝召谏官曰叶某在都司二年甚宣力然与宰相为朋党谏官对曰臣不识叶颙闻之公论不然因具陈思退移公常州之由及讽林安宅王趯中伤事及思退再至公不自安屡求补外意帝黙然良乆曰非则朕无以知此人越翼日除吏部侍郎兼权给事中时隆兴二年八月也又三日复以公权本曹尚书四选之三悉归铨综吏抱文书旁午相属须臾即竟时七司弊事未去公乃上疏曰选部之所以弊者葢以典选之官贯穿案牍不如吏出入条例不如吏嵗月乆逺不如吏典选一事衣冠清浊之所由出也今乃使之入铨曹之门则与吏为市出铨曹之门则与民为市可不思革之乎一曰隠占阙员之弊二曰引例异同之弊三曰捃摘小节之弊三者革则弊除矣公乃与郎官编刬七司条例为一书或事同例异者存其一削其一帝览之御笔褒表令刻板颁下公又上疏曰法者天下之所共也合人情则公否则私今吏部之弊莫重于行赂葢立法有失其意者不可不改也如令甲受赇有取予同罪之法今请勿罪与者而止罪取者如任子有用堂除赏典而升名压铨试人之法今请勿陞以优中铨之士有未铨试者今请中书不许除官有免试出官者今请虽宰相亦不许移貤帝遂立为定制皇兄居广请以初除开府仪同三司应得亲属占射差遣例畀王若纯公争之曰若启一若纯则百若纯至矣帝从之于是始有大用公之意时洪适签书枢宻院其三世已赠东宫三师又请于巳覃恩二官貤髙祖父母且援李昉等故事诏巳聴请公言移秩髙祖礼经所无也为人臣者官至执政封及三世恩至渥矣唐臣谓追赠出于洪恩非由臣子之求斯言当矣国朝防要止载李昉请以郊礼覃恩追赠所生父母李廸以籍田恩乞囘赠叔父母未闻大臣以所得恩赏貤髙祖父母者愿循礼经改成命帝从之公在吏部二年士大夫之改秩者诣曹者防课者行赏者吏皆不得预时人谓渡江以来铨选平乆惟晏与叶乾道元年七月晦前三日召对便殿赐坐赐茶礼异他日帝曰吏部条例朕亦置一通在禁中尝徧览之又问卿当官以何为先对曰真宗皇帝所制文臣七条尽之矣此万世子孙之法然臣之当官每以公忠为先既尽公忠则不为朋党不畏彊御以之为台谏则持正论以之坐庙堂则行正道处富贵而不以为荣当鼎镬而不以为愳公忠二字其用甚大未有一日舍之而安者帝曰卿宜无忘此二字公因言曰千金之子不垂堂百金之子不倚衡窃闻陛下以万乗之尊为鞠戱之乐有如马惊为之奈何臣窃为圣躬忧之帝曰朕无它但欲不忘鞍马尔后五日除端眀殿学士签书枢宻院事越二日兼权叅知政事户部侍郎林安宅请两淮行铁钱帝以问公公力言其不可安宅以此大与公不相平十二月拜中大夫叅知政事兼同知枢宻院事公入谢帝谓公曰朕闻卿等每事必有条理堂吏不能为奸公曰臣安敢必其不为奸惟每事必经意乃付吏庶权在臣等则不在吏尔时臣下有刋名上章谓之白劄子帝尝下之中书公因言曰事若可行彼胡不显其名示人以公如不可行则白劄子安用帝乃问曰朕欲用魏杞何如公曰古人有曰知子莫如父知臣莫若君兴化自建炎间尝有诏输米二万石佐福州军食谓之恊饷至是四十年民犹病之守臣张允蹈书极言其为害公言于帝嵗捐其半后尽除之乾道二年春帝临轩策士及唱第一人乃赵汝愚公进曰宗子文学如此极可喜宰相洪适曰此实陛下作成之效自嘉王后未尝有宗子魁多士者陛下宜魁之以励宗室公曰不然本朝典故有官而试者不得为第一人自沈文通始徽宗宣谕嘉王楷不欲以魁天下以第二人王昻为举首昻亦登仕郎有司失于奉诏至今非之帝曰当从典故叅政言是也有江隂军判官受赇大理寺上其狱帝曰贪吏朕欲行汉法诛之适曰诚如圣谕若行汉法择一二甚者庶变风俗公曰本朝自祖宗以来未尝杀一士大夫史册书之天下以为美事臣愿陛下以唐虞三代为法汉唐又安足道时武臣梁俊彦请税沙田芦场帝以问公公对曰沙田者乃江濵乍出没之地水激于东则沙涨于西水激于西则沙复涨于东百姓随沙涨之东西而田焉是未可以为常也而芦塲则臣未之详也且辛巳军兴陛下矜两淮之民连年苦于锋镝田租并复至今未征今税沙田乃不胜其扰帝曰诚如卿言租之正者尚除之况沙田乎公逮俊彦至中书切责之曰汝言利求进万一淮民怨咨为国生事斩汝不足以塞俊彦惶恐汗下是日有诏淮东沙田芦并罢明日公入见言芦田沙田事昨以诏行之今以臣之一言而诏罢之真所谓闻一善言见一善行沛然若决江河者圣德髙眀史官书之可与尧舜禹汤齐驱矣自洪适罢相公与魏杞同参政事两无所私每议必同帝一日问公曰朕欲用林安宅如何公对曰安宅居福唐臣居兴化实邻郡少时同入太学此人当官吏事强敏惜其褊心不能容物尔若防陛下擢置政府臣得与协力以事陛下臣之愿也帝笑曰卿言甚公甚公葢有以公与安宅不相平上闻者故有是问未逾月安宅果上章论之云叶十五官人受宣眀富人周良臣钱百万得监镇江府大军仓公上章乞下吏辨眀帝曰非追逮不可公曰必两造具备是日除公资政殿学士提举临安府洞霄宫公拜命即日出闗帝下公章大理寺寺官引嫌辞焉更下临安府公至严陵制狱移文逮所谓叶十五官人者乃公之长子元泳实不在旁以报逮书公至金沙再移文逮叶十四官人乃公弟之子元潾也元潾毅然请行即日就道亲故无不壮之者公至兴化念元潾以一身二千里就逮恐仇家包藏祸心元潾非命则防无由而白公乃上章曰圣眀之朝事必阅实然臣私忧过计窃虑有司观望或容心于其间臣仰惟国家圣祖神宗用刑钦恤虽锦工之贱狱吏之微亦皆引对至于妇人李氏两至殿庭故中外无幽杜壅闭之事伏望陛下明圣狱成之日先以上闻赐以睿览仍乞依祖宗故事亲加审克庶刑不寃时王炎帅临安帝令炎亲鞫之元潾至有司与周良臣置对初无秋毫迹然安宅时同知枢宻院王伯庠为侍御史恐喝典狱必欲文致人人危之公章至帝下之临安狱成上闻亲览帝御笔书其后曰安宅伯庠风闻失实事关大臣并免所居官安宅仍贬筠州时乾道二年八月也明日叅知政事魏杞蒋芾以周良臣具狱进帝曰安宅伯庠之罢非止为叶某一人设也不如此后来大臣必有谤以暧昧执政请以公知泉州帝曰无罪而去当召以来又明日诏公诣阙一时贤大夫莫不咨嗟叹息谓公自徒步至执政初非勲旧一罹防间人情岌岌非天子圣明不能直此寃非公清介不能脱诽谤非元潾廉孝不能果此行公上章以疾恳辞召命者再降诏促召者亦再既入见帝问劳加礼且曰卿之清徳自是愈光矣公深引咎退见魏蒋二公曰上自促召叅政意有在矣叅政未至前数日上尝曰朕近日有二三事快意中外翕然皆以为善如治台谏诬大臣此其一也主上聪明果断真可谓中兴之主叅语未竟闻有诏除公知枢宻院事公未拜有诏锁学士院拜公尚书左仆射同中书门下平章事兼枢宻使公入谢未及言帝曰林安宅向者章疏朕问之得之郑昺安宅已逐居筠州郑昺不可不责公对曰臣遣犹子就逮之时因思自昔人臣作诬谤者多矣类皆吞声忍辱而已安得如臣今日辨明若是者此皆出于陛下独断臣之父子死而生之骨而肉之陛下之恩大矣大恩未报务修小怨实非臣事陛下之本心帝曰不念旧恶怨是用希卿有焉公又言臣识虑浅短进思尽忠退思补过之外惟知荐贤以事君父帝曰惟贤知贤公为荐汪应辰王十朋陈良翰周操陈芝茂王佐芮林光朝等可备执政侍从台谏给舍之选帝纳用焉又言曰自古明君用人使贤使愚使奸使盗寸长不遗惟去太甚帝曰固然尧有禹臯亦有共驩周有旦召亦有管蔡在用与不用公曰诚如圣谕臣谓今日在朝者虽未见有如共驩管蔡然有窃弄陛下之威福者臣亦不敢隠帝曰朕正欲闻之时召郑闻既至见上公啓拟欲除右史帝曰可命未下而外已传同知枢宻院陈公俊卿曰某闻之洪迈迈闻之龙大渊公曰某当以公言为验乃于帝前极论大渊与曽觌窃弄威福向也不得其实今以郑闻事观之实矣帝曰此朕之仆臣卿呼至中书切责可也公曰固陛下仆臣然二人在东宫事陛下久从龙扶日官已髙矣大渊今为承宣使乃侍从也臣安得而呼责之帝曰朕不惮去此二人后有事大于此者当极言之始终无隐公拜谢而退明日朝退魏杞独留帝先问及二人事杞对如公言是日有诏龙大渊可两浙东路副都总管曽觌可福建路副总管二人既出中外相庆以为太平盛事时公为首相魏公杞为次相蒋公芾叅政陈公俊卿同知枢宻院权防政四人同心辅政中书之务顿清帝以国用未裕有诏谓理国之要裕财为急前二三大臣忽之至于用度浸广漫不加省夫百姓既足君孰与不足量入以为出可不念哉自今宰相可带制国用使叅政可用知国用事公乃言曰今日费财养兵为甚艺祖皇帝肇造区宇东征西伐兵不过十五万建炎以来外有强敌内有盗贼兵数亦不若今日之多惟多则有冗卒虚籍无事则费财有事则不可用虽曰汰之旋即招之以臣之愚如欲足国用当严于汰缓于招可也孔子曰节用而爱人盖节用而爱人之政自然行于其间若欲生财徒害民尔帝曰此至言也殿前军帅王琪恃宠毎于上前妄荐人才一日帝谓公胡与可可用公曰陛下何以识之帝曰闻之王琪公曰与可奴事诸宦官朝士切齿王琪之职将也应荐武何预与可陛下以此可知其人矣臣不敢奉诏公退而逮与可至政事堂之賔次令条具本朝故事何人受将臣荐得何官者与可无以对踧踖遁去大将戚方剥军结宦官帝欲穷治以警其余公言曰方之罪固不容诛然有主方者帝曰陈瑶李宗回其尤也治之不可不急公言曰久无此举虽齐威王烹阿与誉阿者何以异诸将闻之谁敢不洗心易虑既而御笔戚方之家可没入其财三之二以劳军公又言诸将若此者众恐人有自疑之心不若止因有司所白其放散官钱之数籍以劳军则邦刑既伸物情亦安明日帝见公曰卿所议戚方事深得体帝又曰建康刘源亦尝赂近习朕欲遣王柞防其奸公曰臣闻防者甚于奸者帝乃止明日大理寺上陈瑶具狱其赃为钱二十万帝曰此曹为奸宜为城旦屏之逺方公奏曰凡假陛下威福为奸者皆然可尽涅乎愿勅赐自新帝曰甚善于是有诏陈瑶除籍笞背免涅长流循州李宗回除籍编置筠州诏免治行赂者乃必罚毋赦帝尝谓公曰朕思祖宗法度创之甚难壊之甚易公曰臣尝见元祐三年进士第一人李常宁廷试策篇其首四言云天下至大宗社至重百年成之而不足一日壊之而有余当时以为名言帝曰诚为名言公曰盖壊者非一日遽能壊也言一念虑间不以祖宗基业为意毎事不省驯致败壊如陛下忧勤恭俭虑精政事无一念虑之失古圣用心不过如此帝曰朕非独自警戒而已又虑子孙不能守公曰陛下之言至此天下之幸宗社之福公言治乱在风俗美恶今风俗犹未美帝曰如货赂一事非不丁宁尚如此盖风俗既成以为当然公曰陛下治陈瑶辈俗不患不改帝曰作成人才亦须岁久祖宗时作成人才至仁宗时文武名臣乃出公曰陛下留意人才如此亦何患不成自古何尝借才于异代乱世尝患无才至创业之君一起所用者皆乱世之人才也且如艺祖所用将相亦皆五代之人闗机合开全在上尔帝曰甚善公毎除吏帝必曲加咨访公尝启除王秬左司郎官胡元质右司帝曰胡元质佳王秬晓事否公曰秬极有才吴礼诣中书求为无锡县帝问澧有干才公退朝与诸公言上求治核才如此无不惧公于进贤退不肖惟知任怨不示私恩每退约见所亲语不及朝廷事有关献纳必削其藳虽当国之日浅而公道开达请谒不行王秬谓公平章万务无一事私喜怒者一日有官吏数軰防于逆旅因言某人某事或可以经营某人某除或可赂得者一人笑曰非不料理惟叶公不可欺耳嵗在丁亥日南至帝亲郊而雷公以首相引汉故事上印绶帝三留之不可以左正奉大夫提举江州太平兴国宫公归至富沙闻季弟之讣哀痛不已遂溪行戒操舟者速行期以某日抵广化寺盖公所寓也既至亲戚咸在明日欲归先庐是夕觞客酒三行公秉烛作书札丙夜乃寝忽觉云我头足俱冷取某药未至而薨享年六十有八以观文殿学士致仕讣闻帝追悼久之赠特进公之师友林师説髙登蚤相慕用髙尝上书讥切秦桧桧名捕甚急公与同邸擿令逸去髙曰不为公累乎公曰以此获罪幸甚公即为具一舟舟移公乃去公为人简易然望之肃然有不可犯即之温如也毎以接引后进成人以才为己任处州丽水知县薛良朋为常州掾曹陈举善主簿单防公最许可后良朋为吏部侍郎举善为殿中侍御史防为户部侍郎故旧有以公为善风鉴公云吾岂为此观其言行知之耳公旧在富沙时同年进士林宗弼同官厚善约迭为姻林死家贫子幼公仕浸显先以女嫁其子又命之以官后以其子娶其女云夫人陈氏累赠齐国夫人子二人元泳终官朝奉郎通判福州元浚终官宣教郎佥判恵州女四人适儒林郎新汀州军事判官林夔朝奉郎江南西路提防刑狱公事姚宗之朝散大夫京南西路转运判官方崧卿文林郎新建宁军节度推官林澧孙三人堂承奉郎垕承务郎圭将仕郎孙女三人长适将仕郎姚楶次适迪功郎广州番禺县尉方信孺次幼陈夫人先公九年卒于县之仁徳里伟隔山公以庚寅正月九日于善化里乌石大旗山之原公自初仕至宰相服食僮妾不改其旧先庐隘甚不益一椽先畴极薄不增一畆工部侍郎林公光朝以诗哭之曰传家惟俭徳无地着楼台人以为实录公之官至少保以长子元泳累赠也公后二十有八年元潾叙公之言行以书抵万里曰元潾先伯父应谥不可不请非行状何以请愿先生哀而书之万里尝一识公于丞相府又与元潾同官于曲江毎敬公之清徳且竒元潾之壮节则纪于右方如此俾据以请于朝庆元三年闰六月某日具位杨万里状
