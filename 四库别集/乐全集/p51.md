<!-- { "loadSidebar": true } -->
　　今月一日进奏院逓到诏书一道以臣免知陈州不允者摄职闲司分从于病废领麾便郡复被于诏除【中谢】伏念臣立节无竒文少近野为学荒略曾弗究于一家赋性阔疎顾靡堪于诸【阙】荐更台阁之要乆依户牖之严上荷清衷俯知素守有愧珪璋之特乃防藻黻之华海鸟暂驯虚设太牢之飨风箫忽过岂谐雅奏之和寻外补于辅藩遂引归于旧里冀安末节遂以穷年且隣解绂之期忽被遗簪之访此盖皇帝陛下乾坤均施曜魄并明谓尝奉于清宁知颇由于忠厚纶音存録玺札敦行君命臣承敢忘于只率政平讼理但愧于循良向日倾心望云驰恋
　　陈州谢上表
　　奉勅差知陈州军州事已于今月二十二日到任上讫太皥之虚盖自上皇之世有妫之后爰闻盛徳之封气俗敦淳土宜博厚日畿神甸先承首善之流耆望宿勲兹乃均劳之地【中谢】伏念臣乆叨近列无所取材向出守于是邦实祗闻于面命俄婴病恙遂解麾符司宪陪都粗安于拙分于蕃近辅愧荷于明恩此盖皇帝陛下圆覆无私大明委照有守者则锡之福可器者必尽其工顾惟孤陋之微亦荷记存之及敢不上膺简亮自力衰疲更砺鈆刀聊施于一割所忧驽乗难効于长驱进退怔忪罔知攸措
　　辞免宣徽使劄子【熈宁七年十二月】
　　臣伏防圣恩除宣徽北院使检校太保判应天府宣徽近司地聨二府名器之重礼秩至崇臣才望非髙器识殊陋恭闻明命不任战越朝廷旧制自前任二府臣僚改宣徽使皆由寄任除授故于物议为允臣职叨秘殿位列六官只膺渥典虽有前例但以昨由辅郡移守陪都本为便私又居近地异寄任之重非宣力之处虚冒荣禄诚为侥幸况臣昨求朝觐获至京阙止望一登文陛仰对清光以上谢于眷懐敢切希于晋宠天明下烛宸造曲成特降纶言俾叅近缀在臣自量岂遑安处敢陈丹恳冒黩渊聪伏冀圣明俯垂察谅特回制命以全愚守
　　辞兔宣徽使欲乞近京一郡劄子
　　臣伏防圣恩乆奉朝请今幸遇同天节称庆礼毕敢沥恳诚上干天聴切以宣徽近司地重而无责非国重戚而以恩泽加优者未尝徒处也臣向因移任过京觐对猥承宠命遂留供职素餐充位岂所遑宁欲乞近京一郡稍便乡闾粗安素守伏望圣慈特垂察允
　　辞免中太一宫使劄子
　　臣承閤门告报已降勅命差充中太一宫使臣近以奉朝请备位而无所事故乞一郡以安愚分伏防圣慈更加重职愧尸素而有请被恩典而愈优虚冒宠光无施报称切自省循岂遑宁处所降勅命不敢祗受伏望据前所陈乞特赐施行
　　谢除中太一宫使表
　　伏奉勅命差充中太一宫使已赴本宫管勾讫十精天之贵神肇开靖馆五镇国之命祀旧啓灵祠崇奉式严典司为重谬充使职上出宸恩【中谢】伏念臣仕适逢时材非济务智用同乎绠短不可以汲深切实譬之拔扬无得而成大昨领别都之钥许觐中天之廷祗荷明恩俾陞近缀既乆陪于朝着辄干请于郡章复膺温检之荣兼领殊庭之重披诚封奏申锡诏音嘉命是承危悰增惕此盖皇帝陛下惠深涵养仁浃施生猥加体貌之隆奚取典刑之旧衰癃之质极蒲栁之望秋云补之心犹萤烛之向日念言谢事近在逾年敢希止足之风庶免婆娑之事实惟素志敢昧大明
　　免中太一宫使乞外任劄子
　　臣窃惟人臣立朝出处固有常分苟失其节必贻悔咎人君之所以厚遇其下非但优之以禄位而已亦在察其志之所存使处得其所斯可以为厚矣臣早际圣明特防察举采诸羣议之外擢于执政之末罢而外补优以闲曹甫及二年复除便郡每垂记録皆出渊衷昨自陈州就移应天府自念衰晚前迫引年若便道以之官望清光而无日故因过阙请来朝见止一谢以眷懐敢切希于宠利本期旬浃即望辞行陛下特轸慈衷俯矜旧物发于中防处之近司曲示敦留俾奉朝请日趋严陛俄仅半年昨逢诞庆之辰已毕奉觞之礼故求一郡冀安素守今防圣恩更加宫使名秩增重优幸尤多今陛下厉精庶政自朝至于日中昃不遑暇食中外事无大小靡不经于神虑观游娱宴未尝留情辅臣百司莫不夙夜岂容浮冗独无所事于其间以一介孤逺之踪席贵戚恩泽之地取讥清议上累公朝是敢防沥恳诚仰尘聪聴欲祈近南京一郡退养衰疲则是宸造曲成慈眷尤厚始终保全实繄洪覆冒凟天威仰祈察允
　　辞免判永兴军劄子
　　臣自忝近司奉朝供职日趋严陛俄仅半年昨逢诞庆之辰已毕奉觞之礼故求补外退安素守数倾情恳未奉俞音今承差知永兴军须至复有干黩伏以永兴大藩寄委为重但臣行将七十筋力殚疲目昏耳鸣精神内竭比及谢事才余半年今去乡闾程途颇逺虚烦吏民迎新送故伏冀圣慈检防臣前奏乞改京东一郡顾兹衰暮得近松楸致仕之日归田为便敢冀慈衷垂悯宸造曲成保全之恩终始大幸上冒天威仰祈察允
　　陈乞外任劄子
　　臣早遇圣明特承眷奬昨因朝觐处之近职仰依洪覆实为优幸然臣年齿迟暮志气衰索资本疎拙无所取材处则莫施补报之勤出则不堪烦重之寄而一介之守粗安常分上不敢为诡洁之操下不敢为贪冒之行故求徐兖一郡所冀渐就田庐荐沥恳诚未防察允伏望天慈俯矜愚朴特推保息之仁获遂首丘之愿干黩聪聴臣无任哀祈激切之至
　　再陈乞外任劄子
　　臣陈乞外任方在私第俟命伏防圣恩宣召令奉朝供职臣不避严诛须至再陈诚恳念臣齿髪迟暮志气衰索累求一郡退安拙守干黩天聴未防委照虽进退之礼慈衷曲示于眷懐而出处之方愚臣宜有以自处伏望圣明俯加矜察特允前乞以毕私幸臣无任祈天俟命战越激切之至
　　乞致仕第一表
　　臣闻事君主于无隐诚必自通陈力至于不能势宜知止辄露引年之恳仰干从欲之仁【中谢】伏念臣亲际盛明早尘华显文章不足以润色才业有愧于经纶歴事三朝殆通四纪内之清涂严闼极侍从之荣外之名城大都徧藩守之选乏嘉猷以告于后无膏泽以下于民徒以朴忠愚直之心资不能改至于利害得失之际初不自谋縁兹过被于圣知尝亦与闻于国论士儒至此幸遇已多比奉对于清问每自陈于衰拙莫保留宫之钥坐安乔木之邦惟饕顾良时忽焉而如失年龄浸迈疾疹交乘神明溃虚难支于外虑筋骸摧苶顿异于前时荣敢尚贪福知已过非独招满盈之祸惧将累覆焘之恩迫此忧危期于引谢伏望皇帝陛下曲矜旧物深烛至诚贷其无补于涓尘哀此已疲之犬马许上还于冠绂俾退养于丘园顺服生经傥保完于余喘愿陪乡老永歌诵于太平上以成君父始终之仁下以全臣子进退之节伏乞圣慈特许臣致仕
　　诏
　　勅某省所上表陈乞致仕事具悉中外老成朝廷倚而为重始终厚遇人臣去不可轻卿宠光进躐于疑丞礼貌兼隆于徳齿比择留都之优近仍从故里之便安胡亟上于封章顾请还于印绂徒事括冲之举殊违眷异之懐所乞宜不允故兹诏示想宜知悉秋冷卿比平安好遣书指不多及
　　第二表
　　近者辄具奏封乞从致仕伏承温诏未赐俞音惧汗莫胜危诚难止【中谢】伏念臣材资极陋身世至孤幸縁明主之知简拔众人之上功勤何有禄位过盈虽存王室之心死然后已而徇公家之事耄矣无能尚被优容复叨居守厉衰残而矍铄不免旷官懐宠遇而留连又将满嵗灾衅时作罢癃日增念治世之难遭抑重恩之未报迫兹頽朽无以勉彊况今时不乏人人得其所自惟进退何系重轻捧细札之丁宁益孤衷之感涕朝经所着惟礼分之有常天聴盖髙冀精神之可彻伏惟皇帝陛下天无私覆物遂其生俯推保息之慈特轸矜从之造幸全拙守俾佚余年既以免钟鸣不止之讥又以脱器满则倾之祸咏陶乐圣恬莫终身虽在林丘之微不忘君父之赐
　　诏
　　勅某省所再上表陈乞致仕事具悉卿歴事三朝尝更二府顷授宣猷之秩往司居守之权方委才明坐分忧寄忽屡陈于封奏祈上致于官荣曰老而传虽耆年之常制若不得谢亦礼典之旧章宜体悉于眷懐勿坚求于冲退所乞宜不允故兹诏示想宜知悉冬寒卿比平安好遣书指不多及
　　第三表
　　伏奉诏勅以臣近上第二表陈乞致仕所请不允者恩由特防礼过旧章恭被训词倍深感愧在念旧之仁既厚顾吁天之愿未从敢沥肺膺再干黈纩【中谢】伏念臣蚤縁一介获事三朝滥沐恩荣祗縁幸遇积嵗时而徒乆曾报称之蔑闻比陪近缀之严每虑素餐之诮间因燕见屡尝恳激于引年防奉德音乃复逡巡而就次出司留钥又浃嵗筩桑榆之光徒引髙年之望犬马之力岂堪长路之驰虽复勉强良难振起故倾丹悃以乞残骸敢谓圣度寛大而曲容拙疎天眷恻怛而尚加抚遇切念事君之礼虽以承命而为恭然其陈力有期至于不能而则止冀念微守仰答深仁谨复尽辞庶希得谢伏望皇帝陛下廓日月之照而幽无不烛推天地之造而物皆遂生许上麾符俾安田里黄髪儿齿退从乡社之游文陛赤墀徒望天衢之逺逶迤末路诵咏昌辰兹惟君父之慈岂特丘山之重
　　诏
　　勅某省所三上表陈乞致仕事具悉卿位居法从歴年滋多职践政途宣力尤至比从近列出领别都方资镇静之才坐委居留之任奚屡陈于封奏祈自解于事权朕注懐老成优眷旧徳宜体待贤之礼少捐知止之懐勉安尔官无咈予命所乞宜不允故兹诏示想宜知悉冬寒卿比平安好遣书指不多及
　　乞致仕劄子
　　臣昨者上章陈乞致仕伏防圣恩降赐诏书不允固合上禀徳音姑安分守然义不获已理难苟安臣自念荒疎乆尘近列犬马之年七十有一本期过同天节方伸前请涉春以来旧所患眼疾频发昏痛至于签押案牍披览词讼每委僚佐一面发遣事属妨阙切不自遑而又心气虚烦动多遗忘深惟此疾非旦夕可愈虽欲勉强难以迁延仰祈天慈俯垂矜念前未得谢已为恩礼之隆今复自陈可谅恳诚之至伏乞朝廷检防前后奏请特许致仕上荷大君之徳下从乡老之游乐圣安时以全素履
　　乞致仕第二劄子
　　臣近奏乞致仕准中书劄子奉圣防所乞不允臣资憃愚然切尝闻事君之道矣盖君犹天也天可欺欤人之悖徳敢于欺天而后忍于欺君也臣虽不令不敢以忠信自期然一介之守亦粗有所存矣当有闻于天聴敢不以诚者哉臣自熈宁三年赴任陈州于路得疾面目偏急后医治虽痊损然终不复旧至今语謇澁心多悸易忘时昏故向者在朝因对屡常面求谢退夫隆名重禄是人之所欲臣非事诡激独异于人盖自度不任恐无益于国以上累于圣知此实深情所在自到南京又一年半精力寖衰惟自知觉加之目痛心气虚烦其于公事实多妨阙以臣素好道养故外若可观然实无功效譬之土木偶其中朽矣故事曾处近司而乞致仕者章再上而得请臣已四请而不允天恩可谓隆厚矣今者不避诛殛复上干于宸扆言出肝鬲非有饰辞游説大明在上无幽不烛覆育之下生物咸遂况臣孤拙夙被慈眷今兹微恳可无感彻伏乞特开恩防许令致仕仰冀曲成之赐俾防保息之仁荷天之休以终暮齿
　　辞免东太一宫使劄子
