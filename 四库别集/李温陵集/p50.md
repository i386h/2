<!-- { "loadSidebar": true } -->
　　天下之事合义则已故圣人曰义之与比则君子之于天下也义以为质焉尽之矣何故又说礼行又说逊出又说信成不既赘乎曰单言义则四德皆具故义为总名如乹之有四德是也今各举言之正所以尽义之用耳夫天下之事固有在我以为宜而在彼或不宜者则礼不顺矣礼者人人各具人人不同若满堂宴笑而一人独有向隅之泣亦未为各得其所也故必礼以行之而后彼我皆得众志皆洽既得而洽之矣若显然自以为功是不逊也故必逊以出之而让美与人吾不见其为美也推功与人吾不知其为功也则无义之名无礼之名是谓委曲逊出令人不觉斯善矣若此者盖出自真心本自实意成始成终表里若一是主之以忠信也岂不君子其人哉盖天下唯让德为难故夫子曰能以礼让为国乎何有由也不让是以哂之盖能让则天下无复事矣今观夫子平日唯说当仁不让而已可知当仁之外更无一事不当让也自今观之伯夷泰伯宜有国者也此二子之义也然太王有欲立季历之心孤竹君有欲后叔齐之意二子若执嫡长以为义则太王孤竹之心不遂而二子欲顺太王孤竹之礼拂矣故决之于礼则泰伯决不宜承宗庙之统若显然推之于季历则恐太王或未安此委曲以从礼尤人子所难者故至于被发佯狂逃窜蛮荆使季历有得国之实太王无欲传之名而泰伯又无让国之迹此义之尽而礼之精委曲逊让天下不识古今不识非伯之所可望明矣伯夷只可言让不可言能让非逊也须是连让亦让方是逊然此只就让国一事言之耳凡事皆然宁独让国若子房借汉祖以为韩义也而卒竭谋以成汉祖之业则礼之行也符于义终焉辟谷不食而辞万户之封则逊之出也协于礼终始一心诚信无伪故汉祖独深心信之而不疑呜呼此非君子处世之大法哉使韩信当其时即能让王而取淮阴又何有赤族之惨邪或曰淮阴当年非但不让亦且无礼矣假王之请于礼何在予谓淮阴非但无礼亦且无义矣固陵之约信已不至非汉祖听留侯之说先封爵邑则垓下之事未可知也故一得则四善兼得一失则连义亦失让其可少欤孟子曰辞让之心礼之端也则让乃礼之大者古今天下以让而得以不让而失者多矣呜呼可不让欤让又是美德又可以不让欤连让亦让始为泰伯始为逊出呜呼至矣尽矣无以复加矣万全无患矣真实有利矣 
　　关睢之诗未得则展转反侧寤寐思求其神伤也既得则钟鼓琴瑟乐之不厌其乐淫也夫子反曰不淫不伤何哉曰此即有恸乎之说也非夫人之为恸而谁恸然则关睢乐之淫也而自不得谓之淫哀之伤也而自不得谓之伤矣 
　　今之言政刑德礼者似未得礼意依旧说在政教上去了安能使民格心从化也彼盖但知礼之为中齐之为齐中则不可使人有过不及之差齐则欲齐人之所不齐以归于齐夫天下至大也万民至众也物之不齐又物之情也中无定在又孰能定其太过而损之定其不及而益之也若一一而约束之整齐之非但日亦不给依旧是走在政教上去矣彼政教之所以不能使民格心归化者正以条约之密无非使其就吾之条理而约之于中齐其不齐而使之无太过不及之病也是欲强天下使从已驱天下使从礼人自苦难而弗从始不得不用刑以威之耳是政与刑自是一套俗吏之所为也非道之以德者之事也然不知是如何乃为道民以德者之礼乎礼又何如去齐得他若曰齐其所不齐则强其所难拂民之性如何便肯格心予谓此问极好此疑极是盖道之以德则为民上者纯是一片孝弟慈真心既以其躬行实德者道之于上则为下者既自耻吾之不能孝弟与慈矣而上焉者又不肯强之使从我只就其力之所能为与心之所欲为势之所必为者以听之则千万其人者各得其千万人之心千万其心者各遂其千万人之欲是谓物各付物天地之所以因材而笃也所谓万物并育而不相害也今之不免相害者皆始于使之不得并育耳若肯听其并育则大成大小成小天下更有一物之不得所者哉是之谓至齐是之谓以礼夫天下之民各遂其生各获其所愿有不格心归化者未之有也世儒既不知礼为人心之所同然本是一个千变万化活泼泼之理而执之以为一定不可易之物故又不知齐为何等而故欲强而齐之是以虽有德之主亦不免于政刑之用也吁礼之不讲久矣平天下曰民之所好好之民之所恶恶之好恶从民之欲而不以已之欲是之谓礼礼则自齐不待别有以齐之也若好恶拂民之性菑且必逮夫身况得而齐之邪 
　　中庸言明善诚身又曰择善固执大学言知止能得又曰知至意诚虽以颜子之学亦止曰择中庸而得一善则拳拳勿失而已然则学问之道知及仁守尽矣何故又说庄以莅动以礼乎曰此谓临民动民者言也临民则有上下之分不庄则民慢而上下无体动民则有教学之益非礼则不当而教学难施故虽知及仁守于已所学有实造矣若槩以简易佚乐临之谓无事可以坐致太平谓酣醉偃卧可令齐国东海大治此则子桑伯子之简夫岂不可然其使人不敬何哉故曰无为而治而又曰恭已南面也至于教学而相长全要因材而笃所谓礼也若可以语上而语不可以语上而又与之语皆违时失几不中礼矣故曾子能唯即呼而告之一贯子贡能疑故设以多学多识而使之自然自非此皆吾夫子动人以礼处所谓相时而动不累学人者也唯颜子一人则克已复礼之训博文约礼之训不一而足 
　　志道据德依仁游艺何谓也曰此即知而好好而乐之谓也夫志于道则志有所在而不迁矣犹未得也得则谓之德有得则谓之德有得则可据之以为守也仁则由中以发外本是吾之固有吾但依而行之足矣夫岂他人所能夺而吾据而守之邪然曰依则尚见有仁曰仁则尚见有已未忘也夫杂物撰德皆仁之地百为泛应皆仁之施何莫非仁者而乃依仁也邪故日用应酬但有艺事出往游衍但与艺游无他道也无他德也无他仁也所谓两忘则自然好而乐之矣故曰好之者不如乐之者孔子乐在其中颜子乐而不改者此也所以寻仲尼颜子乐处者寻此者也呜呼尽之矣 
　　大学释诚意即首言如好好色如恶恶臭盖即此以比好恶之真实不欺处使人知此是诚意诚即实也知此是独知独知即自不敢欺也不欺则意诚矣不欺已则慊于已不欺心则慊于心不欺人则自不至于消沮闭藏而无恶之可揜矣不患千目而视千手而指矣而何有于十视与十指邪何等安闲何等自在心亦由此正身亦由此修所谓一了百了者是也而其原只于不欺此独知之一念耳一念之动者意也意之诚邪不欺邪吾独知之而天下之人亦皆知之后世之人亦皆知之意之不诚邪自欺邪吾独知之而天下之人又皆知之后世之人又皆知之何也以此意之同也故即此独知之中实为天下后世同知之地既为天下后世之所同知而又何以欺为邪而又乌用欺人为邪是以治平君子举此加彼不难矣孟子告齐宣曰王毋以好色为疾也王唯真知吾之好色则一国之男女皆得所矣毋以好货为疾也王唯真知吾之好货则一国之衣食皆有余矣又毋以好勇为疾也王苟真佑吾之好勇则一怒而一国之民举安民唯恐王之不好勇矣此类而推王若无疾则已倘别有他疾皆是自独知而来皆是自真真心意所发而来不肯一毫瞒人者非意诚而何夫人正赖有此实意有此真知故能推以及人与人同其好与人同其恶便是王政了矣使齐王自以为疾而欲去之又安肯容人之疾而又安肯容百姓之疾邪既而自已之疾又不能去终不免瞒昧以过日百姓之疾又欲如法以去之而曰尔何以好色好货好勇而犯吾之所疾恶为也吁岂非起于自欺之一念而意不诚之故哉故君子莫先于诚意焉意诚则有可推之地由此而齐家治国平天下直推之而已故能推即是修身推之以及人即是齐家治国平天下之功效再无别有修之功齐之功治之功平之功也好者推之以同其好通天下亘万古此好同也恶者推之以同其恶通天下亘万古此恶同也故意诚则推之自有余矣推之者强恕之道也取譬之道也勿施之道也絜矩之道也故夫子不许子贡以无施而自谓慥慥君子唯在真知吾之未能而不敢不勉焉则圣人亦犹人也无自欺而已圣人之治平无异术也亦惟善推其所谓毋自欺者而已则无自欺要矣意诚本矣独知之知之不可欺甚矣然而人终不免于欺此独知者何哉则以不知此知之真实故也故大学言诚意而必先之以致知呜呼致知焉尽之矣 

　　李温陵集卷之十八 

　　●李温陵集卷之十九 

　　海虞后学顾大韶仲恭校 

　　道古录下 

　　◆道古录下 

　　舜好问已矣而又好察好察是矣而所察者又是其极迩之言谓之曰好问则自四岳九官十二牧以至刍荛工瞽无不好问可知也而未必皆其所好察也唯是街谈衖议俚言野语至鄙至俗极浅极近上人所不道君子所不乐闻者而舜独好察之以故民隐无不闻情伪无不烛民之所好民之所恶皆晓然洞彻是民之中所谓善心枎善言即在乎迩言之中则迩言安可以不察乎曰察则不止于问曰好察则不止于好问然则圣人之于迩言善矣夫唯以迩言为善则凡非迩者必不善何者以其非民之中非民情之所欲故以为不善故以为恶耳非真如今人所谓妨政蠹民之恶也既知其为恶则隐而置之不复用既知其为善则扬而举之以用其中于民隐恶扬善两端之执也用中于民圣人无中以民为中也夫民之所欲天必从之况居民上而为天子者哉天之立君所以为民舜唯日夜思所以用民之中俾之无有失所欲者安得而不遑遑焉而唯迩言是察也迩言者近言也察言者止于近言何以成智又何以成大智盖言而曰近则一时之民心即千万世之人心而古今同一心也中而曰民则一民之中即千万民之中而天下同一民也大舜无中而以百姓之中为中大舜无善而以百姓之迩言为善则大舜无智而无合天下通古今以成其智夫智而至于合天下通古今也其谓小智乎大智乎当自知之矣故曰舜其大智也与 
　　索隐则智者欲其过行怪则贤者欲过之既隐既怪自然与世不同自然超出寻常之外天下后世自然有称述之者矣故夫子曰吾弗为以其用心于不必用之地无益于百姓之日用也日用者中庸也本无名而又乌用有述为哉然天下之事非名则谁述无述则谁为故君子虽以学道为事遵道为功然既无赫赫之名而能淡然不厌者鲜矣此又不免半途之废矣故夫子曰吾弗能已以此自学则不敢厌以此诲人则不敢倦若赐之愿息求之自画我无是也我唯依乎中庸而已循吾未发之中执吾不易之庸虽无有一人称述我者直至于遯世而不我知也我亦不因之自悔而遂废于半途此则夫子之事而夫子不以自居故又曰唯圣者能之意葢曰必如是而后为君子之能依于中庸也然而未可以遽责之君子也必也圣人乎所谓非天下之至精不足以与此精则隐怪不能惑矣非天下之至徤不足以与此健则半途不能废矣非天下之至神不足以与此神则出有入无窥乎太始而能为天地之先矣此虽至平常至简易为百姓之所与能而非圣人则决不可能者故曰唯圣者能之 
