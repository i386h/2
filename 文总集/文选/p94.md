<!-- { "loadSidebar": true } -->
　　注「青春爰谢」　案：「爰」当作「受」。此大招文也。正文云「孟秋爰谢」，善引此及王逸注者，但取「谢」字耳。其楚词之「春受」，潘赋之「秋爰」，各自为义。五臣乃改赋作「孟春受谢」，不知岳以仲夏凭轼，及此莅职，初不改岁，何言春乎？各本又因善正文之「爰」回改注「受」字，亦为失之。其它篇注误为「爰」者，不尽出。
　　注「尚书曰予思日孜孜」　袁本、茶陵本无此八字。
　　注「乘风悬锺华祠乐」　案：「祠」当作「洞」。袁本茶陵本作「独」，亦误。
　　金狄迁于灞川　袁本、茶陵本「灞」作「霸」。案：「霸」是也。注中皆作「霸」。
　　注「潘岳关中记」下至「重不可致」　此三十六字袁本、茶陵本无，因五臣同善而节也。有者是。
　　注「次道南」　袁本、茶陵本「次」作「大」，是也。
　　注「临危」下至「苏武也」　此十六字袁本、茶陵本无。案：有者是。
　　陆贾之优游宴喜　何校「宴」改「燕」。案：据注引毛诗也。其实「宴」、「燕」同字，亦未当改。广绝交论「陆大夫宴喜西都」注正引此。
　　注「司马长卿王子渊杨子云也」　此十一字袁本、茶陵本无。案：有者是。
　　注「胡广曰」　案：「广」下当有「书」字。后屡引。各本皆脱。
　　注「洞门高廓」　陈云「廓」别本作「廊」。案：今未见。外戚传是「廊」字。
　　注「文成将军李少翁」下至「亦何在也」　此一节注四十字，袁本系「五臣良曰」下，其善注作「班固汉书赞曰如武帝有雄才大略文成已见上文」二十字。案：此尤本所见，以五臣语当善，反失真善注，误甚，幸袁本订正之。但袁「文成」下尚少「五利」二字，引汉书「有」当作「之」，为小误。茶陵本载善注上十四字与袁同，下「文成」、「五利」悉复出，亦非。
　　注「西都赋曰抗仙掌」下至「干云雾以上达」　袁本无此二十六字，其善注作「并已见上文」。案：袁本是也。茶陵本悉复出，与此全异，亦非。
　　注「汉书曰武帝作角抵戏」下至「络以隋珠和璧」　袁本无此三十三字。案：不当有也。善下注所谓「余并已见上文」，卽指此等耳。茶陵本悉复出，仍与此不同，亦非。
　　注「汉书曰武帝」下至「勒功中岳」　袁本、茶陵本无此十七字。案：不当有也。说在上条。
　　注「人情惊惧」　袁本、茶陵本无此四字。
　　注「傅昭仪等皆惭」　袁本、茶陵本无此六字。
　　注「汉武故事曰卫子夫」下至「悦之」　袁本无此十九字。其善注作「卫赵已见西京赋」。案：袁本是也。茶陵本有，乃取西京赋注而复出也。彼全书于善云已见者例如此，盖尤所见本亦然，而误依添耳。
　　注「广雅曰鉴照也」下至「事由体轻」　袁本无此二十二字。案：袁本是也。茶陵本有，仍与此不同。说在上条。唯「广雅曰鉴照也」六字，非取西京注，或当有。
　　掩细柳而抚剑　案：注云「方言曰掩止也掩与揜同」，盖善「揜」、五臣「掩」而乱之。袁、茶陵二本不着校语，及尤所见，皆非。
　　注「终不肯行」　袁本、茶陵本「肯」作「可」，是也。
　　注「不听臣言」　袁本、茶陵本「言」作「计」，是也。
　　注「昭王昭襄王也」　袁本作「暗主昭王也」。案：袁本最是。正文云「主暗」而注云「暗主」者，如上注云「敷教举兵」，正文云「教敷兵举」之例也。茶陵本全删此注，益非。
　　注「杜笃吊比干文曰」下至「岂忠谏之是谋」　袁本、茶陵本无此十八字。
　　注「无偿赵王城邑」　袁本「邑」作「色」。案：「色」是也。茶陵本亦误「邑」。
　　注「欲以击柱」　袁本、茶陵本无「柱」字。
　　注「广雅曰穽坑也才性切」　袁本、茶陵本无此九字。案：盖尤所见有。
　　身刑轘以启前　袁本云善作「先」，茶陵本作「先」，云五臣作「前」。案：二本与尤所见不同也。但各本于注中皆云「故曰启前」，似善自作「前」字也。
　　注「国语单襄公曰」下至「惕觉寤而顾问」　袁本无此二十三字，茶陵本有。案：袁是也。善明云「兵在颈已见东京赋」，茶陵复出，尤增多，皆于注末，所云不可通。
　　注「吾愿得郡」　袁本、茶陵本「郡」上有「一」字。案：有者是也，史记文。
　　注「地者远近险易」　袁本「者远近」作「有近远」。案：袁本是也。茶陵本作「者近远」，「者」亦「有」之误。
　　注「羽屠咸阳」　袁本「羽」下有「因」字，茶陵本有「西」字。案：有「西」字是也。史记文。
　　注「汉书曰韩延寿」下至「莫不流涕」　此一百十八字袁本、茶陵本无，因五臣同善而节去也。尤本有者是。
　　注「襄公之应司马曰夷」　陈云「曰」当作「目」，是也。各本皆讹。
　　注「秦名天子冢曰长山」　案：「长」字当去。各本皆衍。水经注渭水下所引无，可证也。
　　注「过听将作大匠解万年」　袁本、茶陵本无「解」字。案：无者是也。
　　注「张晏汉书曰鞠」　案：「曰」上脱「注」字，见下，「鞠」当作「鞫」。各本皆讹。
　　注「一曰勒毛苌诗传注曰勒告也」　陈云「注」字当在上。「张晏汉书」下两「勒」字，并当作「鞠」，所引乃采三章传，是也。各本皆讹。
　　注「左氏」　陈云下当有「传」字，是也。各本皆脱。
　　注「王莽奏曰」下至「故爵称天子」　袁本、茶陵本无此十四字。
　　注「始皇南山之巅」　陈云「南」上当有「表」字，是也。袁本亦脱。茶陵本全删此注，益非。
　　注「五柞在盩厔」　袁本作「五柞已见上文」。案：袁本是也。茶陵本复出，亦非。
　　注「汉书武帝发谪穿昆明池」　袁本无此十字，正文不另分节。
　　注「西都赋曰集乎豫章之宇」下至「皎皎河汉女」　袁本无此三十七字，其善注作「并已见上文」，详下。
　　注「周易曰日月丽乎天」下至「曙于蒙谷之浦」　袁本无此四十五字，其善注作「并已见上文」，详下。
　　注「三辅黄图曰」下至「揭焉中峙」　袁本无此三十一字，正文不另分节。
　　注「毛苌诗传曰」下至「牵牛织女象也」　袁本无此三十一字，其善注作「余并已见上西京赋」。案：以上各条皆袁本是也。善注例自如此，尤增多，茶陵本复出，互有不同，皆非。
　　注「郑玄周礼注曰」下至「趾基也」　袁本无此二十六字，正文幷在上节。案：袁本是也。
　　注「毛诗曰」下至「鸿渐于干」　袁本无此十四字，正文不另分节。
　　随波澹淡　袁本、茶陵本「波」作「流」。案：尤此处皆修改，盖「流」字是。
　　注「毛苌诗传曰飞而上」下至「随波澹淡」　袁本无此二十七字，正文不另分节。
　　注「瀺灂出没之貌」下至「唼喋菁藻」　袁本无此三十二字，其善注作「并已见上文」。案：皆袁本是也。茶陵本所复出，互有不同，亦非。
　　志勤远以极武　袁本、茶陵本云「勤」，善作「懃」。案：此处尤本皆修改，下文「心翘懃以仰止」，亦五臣「勤」、善「懃」，二本所见是矣。
　　注「谓品第也谓品第其所获也」　茶陵本无「也谓品第」四字，是也。袁本亦衍。
　　注「杜预左氏传曰」　袁本重「曰」字，茶陵本「左」上有「春秋」二字。案：皆非也。陈云「传」下当有「注」字。
　　洒钓投网　袁本云善作「罔」。茶陵本作「罔」，云五臣作「网」。案：二本所见是也。
　　注「郭璞方言曰」　陈云「言」下脱「注」字，是也。各本皆脱。
　　于是弛青鲲于网巨　袁本作「纲」，云善作「网」。茶陵本亦作「网」，无校语。案：所见皆非也。善作「纲」，故引孔安国论语注，必「子钓而不纲」之注也。今幷注中三「纲」字尽讹为「网」。尤及茶陵遂不见「纲」字，袁本又以「纲」转属之五臣，全失善意。
　　雍人缕切　袁本云善作「雍」。茶陵本云五臣作「饔」。案：各本注中皆作「饔」，疑善自作「饔」字。
　　注「毛苌诗传曰南方有鱼」　陈校「毛苌传」改「郑玄笺」。案：此节笺文也。但善引毛、郑每不甚分别，盖其时传、笺久幷，故致如此耳。陈校悉以为误而改之。当仍其旧。他条亦不更出。
　　注「献子辞梗阳人赂」　袁本无「赂」字，是也。茶陵本删「阳」以添「赂」，益误。
　　注「许慎淮南子注曰」　袁本、茶陵本无此七字。
　　注「策杖也」　袁本、茶陵本「杖」作「马檛」二字。
　　徘徊酆镐　袁本云善作「镐」。茶陵本作「镐」云五臣作「鄗」。案：各本注中皆作「鄗」，似善自作「鄗」字。下文「惟酆及鄗」，亦各本俱作「鄗」。
　　注「企伫也」　陈云「企」上脱「翘」字。案：为正文「翘」字作注也。各本皆脱。
　　注「蔡邕胡黄公颂曰」　案：「公」上当有「二」字，皇太子释奠会作诗注所引可证。
　　注「参其二也」　案：「参」上当有「莫」字，皇太子释奠会作诗注所引可证。今后汉书胡广传注及蔡中郎集皆作「莫与为二」，更误。
　　庶免夫戾　何校「夫」改「大」，陈云别本作「大」。案：何、陈所言皆误。「夫」是，「大」非。今各本亦未见有作「大」者。
　　注「然任其才信无欲之心」　陈云「才」当作「杖」，是也。各本皆讹。
　　文选卷第十一
　　
　　游览宫殿
　　　游览
　　登楼赋盛弘之荆州记曰：当阳县城楼，王仲宣登之而作赋。
　　王仲宣魏志曰：王粲，字仲宣，山阳人。献帝西迁，粲从至长安。以西京扰乱，乃之荆州，依刘表。后太祖辟为右丞相掾。魏国建，为侍中，卒。
