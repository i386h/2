<!-- { "loadSidebar": true } -->
李生梁国彦少小事沉冥春日古台上独行枫树青花侵映雪壁鸟下草玄亭野阔看无际浮云似洞庭 

寄许监察二首 

为问乘骢使经春北未回句删淇竹写尊泛邺花开昏晓行山外风云每自来不知铜雀上临望几徘徊 

二 初拟周三晋何时巳百泉吏人跳水外骢马白杨边坐忆孙登啸行吟卫女篇倒看峯不极炎日有霜烟 

柬黄子二首 

约隐情非肴今归悔即迟田园荒欲尽亲友半相疑杯酒惟黄子儒门是白眉可能东郭柳日往听黄鹂 

二 径菊陶能得田邵独勤为农消日月倚杖看风云插柳俄成树笼鹅忽一羣不湏忧万事客至且醺醺 

许君话游感旧四首 

几日离泉上泉香满绣衣坐谈观水事想见采菱归石柱新留姓山藜亦借威知君薄朱绂兴在白云飞 

二 泉馆旧曾到跳珠今若何数年鱼不小题壁客应多照日输金浪回风散锦涡君今树菡萏勿逼古龙窝 

三 亭榭逢君复源泉改色流喷珠连地涌仰镜合天浮掇蛤曾兼石移家欲狎鸥猎心萌自鄙日往水边头 

四 昔访仙潭鲤春阴阻独行至今看绝顶长日有云生尔昨褰帷过同深把钓情何时掣金鬟携手万峯晴 

酬唐礼部见寄二首 

万事中年懒诸人近日疏不忘惟墨客愿见有音书倚伏休询鵩生涯且钓鱼问奇终缺酒不是草玄居 

二 蹈虎看贤达攀龙几奋飞长歌百年内惨淡万情归种竹从过槛栽桑不虑衣神交古有在莫遣北鸿稀 

赠张工部汴上 

天意焚宫殿臣心急栋梁未花辞魏阙酷暑向咸阳遇我真倾盖忧时每罢觞尘沙一万里分手向垂杨 

答许监察百泉和章兼泄所感三首 

疏迂甘病足天地合藏身未即辞城市何缘谢世人恨无山在眼愿与鹿为邻暑日情真倍萧萧水石滨 

二 吾门客不到永昼雀堪罗竹色间巾拂池凉飐芰荷片云蹙日卷双燕掠虫过忽忆台端使诗成只自哦 

三 睡起看云坐敲门报吏来受书惊鲤跃投李得琼回思为源泉剧辞遵北兴裁不须共林石三复野情开 

和许监察闻报之作 

忽尔西边信飞传过洛阳几酋齐豕突何将最鹰扬杀气黄河接烽烟紫塞长筹兵有谏疏早晚达明光 

送张监察还朝 

北极星辰入山河斧钺归乌争车鹭疾雨逆盖云飞御柳元摇佩台花且袭衣圣心虚采纳忍使谏书希 

伏日许君馆亭晚酌二首 

暑阁含风暮林亭透日疏俯池闲白羽把酒跃金鱼兴触山花发心同水叶舒孰言台务剧镇日有琴书 

二 树色寒文簟池光隐玉壶敞筵真不暑爱客忽忘晡乌返争栖柏鱼欢自戏蒲回看阛阓于天地一洪垆 

送陈左使赴贵州二首 

万里洞庭西秋风入五溪瘴天开斧钺山驿断虹蜺水出牂牁绕城深井宿低堂间花树紫箫鼓阅雕题 

二 郡县攵殊俗封疆托此臣去披炎岭雾坐使瘴花春獠部知徭赋夷官学缙绅谁期召伯树蔽芾五溪滨 

早秋监察许君见过 

五柳騘偏系三山雨乍过夏蝉犹咽竹夕露欲倾荷眷此青云客怀余白石歌相看恨易晚灯火发烟萝 

寄王赣榆 

自汝谪东县朝朝看海头书纔一纸到别巳十年周日就晚潮落城浮淮水流知君负楚调激烈向清秋 

寄李濂兼呈何子 【仲言何逊字】 

识汝尘埃际飞腾步步高许身元稷契努力更风骚暂亦游香署终能夺锦袍仲言应过数万里两鸿毛 

寄王生 

重九书新寄他时意独伤故山吾别久篱菊晚谁芳日月徒鸿鴈乾坤尚虎狼松楸围几大人发泪千行 

酬寄徐子秋日登镜光阁见忆 

岁晚湖间阁秋临共尔曹路疑银汉上身近紫宸高霜色诸天镜牎风四海涛别离谁复此槛望独挥毫 

赠孟明府自桂林量移汶上 

少年东邑宰万里北还人挂巳他时苦花须满眼春偶逢思宿昔临别见交亲莫小牛力试元为骢马臣 

寄王子苏州三首 

独立望南天秋空月会圆此时一尊酒忆尔隔婵娟并马游燕日孤舟去越年断肠今万里心折暮江前 

二 三十乌台使投冠竟黑头田野是故里江海有新舟把酒看鸿举开牕面虎丘不须嘅今古吾伴鹿麋游 

三 旧交多鬼录吾子独仙乡幸自饶强健何心说庙廊稻输吴郡白橘足洞庭黄饱饭教儿女摊书日满床 

寄张孟县 

同年多出宰独尔得河阳背郭围王屋开门对北邙词章前令掩桃李旧花香何日乘云起双凫入帝乡 

酬徐子春日登楼见寄 

三月垂杨合风花满帝州伊予直北望尔上几层楼紫塞连天起黄河抱地流春烟动万里何处觅前游 

送许监察还朝二首 

杯酒岂无友知音谁复多君今万里去吾柰好春何路草随轺碧山莺近驿歌尚思文话地骢马月中过 

二 吾园花烂漫子特驻騘看偶念明朝别先违两地欢胜之元执斧陶氏合投冠去住情俱得离杯莫放干 

再赠许君 

缘岸百花开楼船三月回人依铁瓮望鸟避柏乌来礼乐还朝疏山川画笏才太微遥巳入新彩近三台 【画笏虞允文也】 



【卷第二十五】 

【五言律诗一百首】边君生日来访时近中秋不虞雷雹二首 繁台院阁饯沈子之云南拜怀刘子二首 送侄木甥嘉会试繁台冬饯翟子三首 丙子生日答内弟玑 雪后寺集夜别王子 早春怀上方寺 春日过李氏因赠送郑生柬张含憩长葛端壁寺遇遇使人王卿赍监察毛君诗札到困顿中口占驰寄亦咎游山之约月下柬张含送张含秋日读王子赴江西时诸曹赠行篇什感赋繁台送张内史侍母还蜀同毛袁监察三首丁丑重九繁台酒集 寄王宪使二首 寄崔内史病还邺早春宴黄宅送右辖王子逼除赴嵩山之役以狱事送畲生南监繁台秋饯何子二首 再饯何子 喜李生自京师归送柳仪宾进圣节表 中秋别郑生已卯元日内弟玑见过二首送戴氏寄毛监察 雪中郑生见访 雪中苏生以诗见过 春初大道观访苏生 寄陈浚赠僧怀让越人也嗜酒其居有借树轩逢郏王子 徐子过别因而留宿 洪法寺遇乡僧 送张生还金齿二首 送郑淳入闽送王左史入觐 送侄竹赴京听除送伍长垣赴召二首 寄熊御史塞上 秋日王子台上 酬钱子锡山之招送王子如淞江 晚过孟氏雷雨遽至会王子亦来二首僧园秋集同田生二首春日宴山泉王子之第同左田二子二首 酬赠阁老刘公四首 送田生读书上方寺三首 登钟楼答田秀才别郑生送白帅留守中都再送白帅 再送郑生 谭刘二子过赏牡丹二首 春日寄题崔学士后渠书屋七首小园花发谭刘二君订游涉夏始至席上三首 送吕广文四川衡聘 赠孟监司赴任三首 送谭子二首赠监察阻雨郊馆庭菊纷披有怀王喻二君子晚秋王喻二监察见过二首菊日任君见过 寄郑生二首 



空同集卷第二十五 北郡李梦阳撰 　五言律诗一百首 

边君生日来访时近中秋不虞雷雹二首 

怪尔生辰日高轩特过吾秋惊飞雹至雨逐去云无上寿须君子同声愧老夫母劳问隐显乘月有清壶 

二 雹过天仍雨庭空晚复雷连床慨往昔阻马得徘徊暗蘂香宾席秋灯焰寿杯非君有家庆肯放夜轺回 

繁台院阁饯沈子之云南拜怀刘子二首 

斗酒重阳后危楼万里前停云忽蔽地起鹤故横天斜日留倾盖疏花影别筵忍看骢马使遥向碧鸡边 

二 岂料吾刘沈提刑继入滇经过此台上共醉菊花筵日落杯光动楼空海色连无论即万里身世转蓬前 

送侄木甥嘉会试 

二子趋南省同车向北燕苦心冲鴈雪得意伫花天合浦珠光会丰城宝气连谅怀鹏举志吐胆凤楼前 

繁台冬饯翟子三首 

野馆逢君日相逢复惜违暖崖花尚发冬树果初肥斧钺从天至家山傍海归悬知称庆处不独锦为衣 

二 邦君荣大礼星使返三台路指东方入尊留南郭开馆深私自静筵暮月还来明日山河异无言不醉回 

三 为慕梁台胜纡君驻马观风霜当夜急楼阁近星寒酩酊犹更独徘徊数倚阑知君有家国忍向北云看 

丙子生日答内弟玑 

今夜今年聚谁知骨肉稀汝犹悲燎粥子岂那于飞对火霜威入侵杯月色微斗斜灯更续不是醉无归 

雪后寺集夜别王子 

僧夜晴游地月高钟磬闻塔光斜照雪香气上蒸云客向杯前聚途于醉后分别离谁不尔缱绻独斯文 

早春怀上方寺 

此寺城中僻边城野四围青天直塔上落日称僧归殿古松风入台春草雪微觅碑吾不懒所虑鸟惊飞 

春日过李氏因赠 

偶忆孩童日能禁老大悲向来门巷接长是酒筵随礼乐儒门旧风花世路疑不须辞夜饮春月正逶迤 

送郑生 

河水未尽脱怪尔驾舟还言向金陵去春登江上山渌波元楚徼芳草自吴关宝剑男儿在那忧行路艰 

柬张含 

战国侯嬴里梁园李白杯夏骄惟溽雨秋弱尚鸣雷病馆经旬滞归旌万里催别书期早寄莫俟北鸿回 

憩长葛端壁寺遇遇使人王卿赍监察毛君诗札到困顿中口占驰寄亦咎游山之约 

远为长葛憩忽接许昌吟不覩暮云句那知春别心早花连颍岸晚日下嵩岑咫尺盟难践何须问古今 

月下柬张含 

风餐凉雨过露坐晚林幽汝对梁园月孰如金齿秋常星皆北拱滇海独西流万里清光在应怀今夜游 

送张含 

明发车南指滇城更复南秋惊洞庭叶雪压贵州岚念汝此行远求官今尚淹保昌山坞侧好结望京庵 

秋日读王子赴江西时诸曹赠行篇什感赋 

接揽江西辔同怀振铎年匡庐并突兀鄱水日悠然子进薇花省子归莲叶船梁园邂逅地把酒对秋天 

繁台送张内史侍母还蜀同毛袁监察三首 

幸值高秋霁何愁蜀道难顾瞻知国念跋涉为亲欢露菊沿江熟风林过栈寒故园如有梦应在五云端 

二 翰苑飞名久梁园接席初文谈白日下凉露碧林疏剑阁天真险巴山锦不如馔亲知尽乐日日有姜鱼 

三 饮暮不归去繁台秋正深侍臣轩偶遇骢马酒同临去国三川路停云万里心西南鴈不到吾迟尺鱼音 

丁丑重九繁台酒集 

高会今秋始重阳逐岁同上台寒日午开阁古林风且约黄花醉休嗟白发翁旧游不须问天际有飞鸿 

寄王宪使二首 

反侧须开县安危亦仗兵饶山夹岸密鄱水向秋清部使轻裘入余黎里饭迎怪来服从易为惧靖南名 

二 传尔提刑地思予揽辔游湖山不改秀蛇虎向来忧卖剑元能事褰帷啻此州范公芳未泯亭在北山头 

寄崔内史病还邺 

漳浦新归客文园旧病身乾坤金马外杖屦碧山春书合虞卿着耕非桀溺伦汉庭文赋笔谁及荿陵臣 

早春宴黄宅 

岐路风花里乾坤醉眼中事随年共异春与昔还同相聚今何夕相看各巳翁夜和杯更暖休负烛花红 

送右辖王子逼除赴嵩山之役以狱事 

遽有嵩山役恰然逢此春旌旗拂岫入车马驻萝新坐爱溪花发行怜寨兽驯时雷苏万物君重系累民 

送畲生南监 

江门柳色暗四月浪花高尔抱鱼龙志休随雀燕曹金山入紫气璧水动青袍倘虑音书隔南风有顺毛 

繁台秋饯何子二首 

会少怜君暂台孤引望频清秋属过鴈落日有征人华岳元通洛黄河不弃秦异时愁独上千里见□□ 

二 候吏催迟暮游人怨解携十年内供奉万里竟关西地古饶文物时平罢皷鼙廵行有佳兴应徧绝崖题 

再饯何子 

