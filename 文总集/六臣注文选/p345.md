<!-- { "loadSidebar": true } -->
　　矫矫先生肥遁居贞【善曰矫矫轻举之皃也毛诗曰矫矫虎臣周易曰肥遯无不利又曰居贞之吉顺以从上也　向曰矫矫髙皃肥犹乐也遁隐贞正也言其乐隐于俗而居其正道】退不终否进亦【五臣作不】避荣【善曰周易曰物不可以终否故受之以同人　铣曰退无愠色故不终否否谓志不通也】临世濯足希古振缨【善曰楚辞渔父歌曰沧浪之水清可以濯我缨沧浪之水浊可以濯我足　良曰临世而隠如古之渔父濯足振缨也言随时清浊以隠于俗也振亦濯也希望濯洗也】涅而无滓既浊能清【善曰论语子曰涅而不缁老子曰孰能浊以静之徐清淮南子曰浊而徐清冲而徐盈　翰曰涅黒泥也滓秽也言其在俗混道自髙如在涅中而无秽汚外行则浊中志能清也】无滓伊何高明克柔【善曰尚书曰沈潜刚克髙明柔克　济曰伊惟克能也叠上句以自问无滓秽惟何也则髙明能为柔道】能清伊何视污若浮【善曰班固东方朔述曰懐肉污殿弛张沈浮　铣曰此亦叠上辞也言其视浊污之理若清也谓不以为耻也浮犹清也】乐在【五臣作在乐】必行处俭【五臣作沦】罔忧【善曰周易曰乐则行之忧则违之　铣曰处乐时必行乐在沈沦时则无忧言知其时也罔无也】跨世陵时逺蹈独游【向曰跨越也蹈歩也】瞻望往代爰想遐踪邈邈先生其道犹龙【善曰庄子曰孔子见老而弟子问曰夫子见老亦何规哉孔子曰吾乃于是乎见龙合而成体散而成章乗乎云气而养乎隂阳余口张而不能嗋予有何规于老哉　良曰言湛思往代之事于是想朔逺迹也爰于也踪迹也　向曰邈邈逺也犹龙谓如龙变化屈伸小大不常也】染迹【五臣作迹】朝隠和而不同【善曰史记东方朔曰如朔所谓避俗于朝廷间也论语子曰君子和而不同良曰染近于俗隠迹于朝与俗和光而不同其道也】栖迟下位聊以从容【善曰毛诗曰或栖迟偃仰孟子曰居下位而不获于上不可得而治也尚书曰寛而有制从容以和济曰下位谓朔为太中大夫也】　我来自东言适兹邑【善曰兹邑谓乐陵也毛诗曰我来自东零雨其蒙尔雅曰适往也铣注同】敬问墟坟企伫原隰【善曰王仲宣赠蔡子笃诗曰允企伊伫　向曰企伫谓望立也髙平曰原下湿曰隰也谓朔故居丘墓之处】墟墓徒存精灵永戢【良曰戢藏也】民思其轨祠宇斯立【翰曰下人思其轨则立祠庙于此也】徘徊寺寝遗像在圗【向曰寺司也言其有官司主其寝庙也圗画也】周旋【五臣作游】祠宇庭序荒芜【善曰尔雅曰东西墙谓之序　铣曰东西厢曰序】榱栋倾落草莱弗除【善曰吕氏春秋曰农夫弗除　良曰榱椽也莱蒿也】肃肃先生岂焉是居【济曰肃肃清皃言其岂于此居】是居弗形悠悠我情【五臣本作精　善曰毛诗青青子衿悠悠我心　翰曰言不见朔真形使我悠悠逺思也精犹思也】昔在有徳罔不遗灵【向曰自古有徳之人无不遗其神灵以示后代】天秩有礼神监孔明【善曰尚书咎繇曰天秩有礼自我五礼有庸哉毛诗曰祀事孔明铣曰秩次也言天下之次序有祭祀之礼则神监其忠信甚可明也】彷佛【五臣作髣髴】风尘用垂颂声【良曰言髣髴闻其髙风清尘故此用垂颂声也】
　　三国名臣序赞
　　袁彦伯【善同济注　济曰檀道鸾晋阳秋云袁宏字彦伯陈郡人也为东郡守三国魏吴蜀也名臣谓有贤才立功业垂名于后代者也序赞者言并序也】
　　夫百姓不能自治故立君以治之【善曰汉书成帝诏曰天生众民不能相治为之立君以统理之】明君不能独治则为臣以佐之【善曰墨子曰古者同天之义是故选择贤者立为天子以其知力为未足独治天下是以选择其次立为三公】然则三五迭隆歴世承基【善曰史记楚子西曰孔丘述三五之法明周召之业西京赋曰若歴世而长存又曰继体承基　翰曰三皇五帝更递兴盛虽歴逺代而后帝王必继其道也】揖让之与干戈文徳之与武功【善曰孔丛子曾子谓子思曰舜禹揖让汤武用师非相诡乃时也尚书武王曰称尔戈比尔干宋均乐动声仪注曰武象象伐纣用干戈也向曰舜禹揖让文徳以兴汤武干戈武功以取言各异道也】莫不宗匠陶钧而羣才缉熈【善曰邓析子曰圣人逍遥一世间宰匠万物之形汉书邹阳上书曰圣王制世御俗独化于陶钧之上音义曰陶家名模下圆转为钧毛诗曰维清缉熈铣曰宗本也匠制也陶钧造化也缉明熈广也】元首经略而股肱肆力【善曰尚书咎繇】
　　【歌曰元首明哉股肱良哉　向曰元首君也经略经营也股肱臣也肆陈也】虽【善本无虽字】遭离不同且【善本无且】迹有优劣【善曰王命论曰遭遇异时禅伐不同孝经钩命决曰俱在隆平优劣殊迹　良曰遭离犹逢遇也言揖让干戈所遇时亦不同而迹有优劣也】至于体分固道契不坠风美【五臣作靡】所扇训革千载其揆一也【善曰言至于君臣之体分既固于防兆上下之契亦存而不坠苍颉篇曰革戒也孟子曰先圣后圣其揆一也　翰曰至于为君之体为臣之分应之理坚固道合之义不坠皆风靡振于后代虽训教改于千载其理天下一也契合扇振革改揆理也】故二八升而唐朝【五臣作尧】盛伊吕用而汤武宁【善同铣注铣曰舜举八元八恺用之于尧时也成汤得伊尹武王得吕望而社稷安也】三贤进而小白
