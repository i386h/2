<!-- { "loadSidebar": true } -->
    大德檀越门徒，情深道义，惠灯传照，朗晤心灵，示诲之恩，碎躯难报。今瞩赞佛之次，述二师之至诚，辄申毫末之辞，式颂弥天之德，庶望将来君子，知三宝之住持。敬题行记，书之如左：
    法师义纟弘，字宏济，东魏邺城人也，俗姓张氏。年七岁，依（阙一字）马寺（阙五字）息兹弟子天纵英灵，聪惠明哲。文明初岁，落染衣，住<共谷>谷寺。勤於艺业，内外俱赡，解行双美，妙善悉昙。奉敕徵（阙五字）二京翻译。於是参详圣旨，（阙一字）阐梵言，译《金光明经》、《萨婆多律掌珍诠》等三百馀卷。并诠辞证义，笔授缀文，又补充（阙一字）僧统司修堵小组检校。寻被抽入荐福寺满世大德，百坐讲说，频登胜席，殿庭论议，擢以令名。法师学海宏深，辞林迥茂，阐扬（阙二字）名播二京。其时僧众咸号法师东魏大乘纟弘矣。又补京慈悲寺都维那，复於内道场佛光殿转经行道，面奉（阙六字）菩提迎接经像，至乾ヌ罗国，迎得三藏邬帝弟婆将真容画像廿铺，舍利千馀粒、三藏梵本二部。至京闻奏，圣（阙一字）严驾（阙二字）法师驰驿王城，方穷异域，往来四载，途经一万八千。供奉二朝十有三记，前後敕赐法衣道具，随得转施，不以自资，（阙二字）之怀无以加也。觐省重奏，请归（阙一字）道俗钦风，屈为<共谷>谷寺主。其时州将贺兰温，六条儒雅，八正居怀，辍（阙一字）寺（阙三字）补充大□寺法师教授。於是宣扬妙旨，成庶品之津梁；演畅微言，启含生之耳目。众又举法师以为上坐，纲纪寺众，（阙六字）准敕再涤释门，甄明戒律，重补充清涤上座。法师精勤摄念，策励持经，《维摩》、《法华》，日诵一遍，戒定惠解，讵测浅（阙五字）式题斯记。
    法师乾寿，字崇诠，义纟弘同郡人也，俗姓李氏。年廿岁，依化乐寺崇（阙一字）法师为传法弟子。学《法华经》、《惟识》、《俱舍》、《因明》等论，皆理极精微，妙穷法相。证圣之岁，剃落披缁，住<共谷>谷寺，奉别敕补充当寺教授。法师於是广演谈元，深攻理趣，威仪肃物，雅操超群。又补都维那，纲纪众事。利益常住，轨范僧（阙一字）修复伽蓝，咸皆壮丽。故得宝坊金地，月殿重明，严饰山门，光扬佛日。缁徒济济，士庶锵锵，三宝郁兴，四众攸仰者，其惟法师住持之德也。又以崎岖山路，剪拓修夷，枯涸川原，疏泉汲引。哀矜物类，济乏无，悲敬双修，广行（阙一字）舍，此皆法师大悲之行也。又乃天资妙（阙一字）巧惠殊伦，智用合宜，动中规矩。内怀至孝，无忝所亲，生事爱敬，死事哀，是谓孝道毕矣。恭穆仁慈，谨敬谦（阙一字）是谓礼仪备矣。未有已任孝别起津梁者哉！故经云孝名为戒，亦名制止。法师志崇清净之福，以报鞠育之恩，神用研精，敬（阙二字）室。於是依山构宇，备设堂仪，凿石疏（阙一字）宏开洞室。池引八功之水，炉焚六铢之香，七物咸珍，众事周赡，长时供养，通浴圣凡。法师四摄利生，三悲鬻（阙一字）融心二谛，观照五停，积德难量，解行弥广。略陈纲纪，题斯纪焉。
    ○三尊真容像支提龛铭
    原夫至道寥廓，等寂寞以无言；真智如如，湛然（阙二字）之外；应权变化，运神用於无边。至於无生之生，示现非相之相，洒甘露於尘界，普洽四生；转法轮於大千，哀矜六趣。（阙一字）大悲（阙二字）孰能预於斯焉？我大师造化神功，此地多形胜之所，金门梵响，振万古之音声；<共谷>谷伽蓝，树芳因於亿劫。邻兹福阶之（阙二字）灵瑞之幽岩，仰瞻鹫岳之峰，俯接祗园之地，非直溪谷幽邃，抑亦圣迹昭然？康哉大哉！故无得而称矣。爰有遗法弟子义纟弘、乾寿等，宿乘妙业，俱崇胜因，禀质天资，人灵特秀。惧暴流之叵度，建爱渚之津梁，（阙一字）乃运用奇功，依岩起塔。雕龛镂室，穷匠（阙一字）之神；绮饣芳庄严，竭工输之妙。望之如日，自有昭昭之晖；仰之如天，非复苍苍之色。大千世界，悉现於宝盖之中；应化三尊，处（阙一字）思议之一室。梵宫晃耀，此乃非殊；相好圆明，光同月爱。恐桑田变海，陵谷俄迁，用纪微功，刊兹贞石。其词曰：
    邈矣大圣，耀质金躯。三身化现，四智如如。不生不灭，非实非虚。有无所有，无无所无。（其一）真容毫相，光流月爱。常游十方，恒在三昧。示入生灭，无星无碍。脱屣嚣尘，超然物外。（其二）粤我三尊，惠力难量。慈□广被，普洽无疆。应权利物，导引随方。群生舟楫，苦海津梁。（其三）仙岩圣迹，式建支提。斜连麓岫，俯瞰幽溪。天长地久，日月昭回。金门动响，石室方开。（其四）
    ☆褚思光
    思光，开元时擢旧判拔萃科。
    ○对马惊师徒判
    〈卜氏为御，马惊，师徒小却，监军纠为无勇，卜氏遂死之。或诔其功，监军请乎理，诔者执云非罪。〉
    卜氏习闻秋驾，工随水曲。属出车槛槛，有六月之师；将执讯连连，成九天之胜。而深难拔，小驷易惊。殊摄叔之致师，有悬贲之败绩，是无勇也，於此死之。监军纠慝，未穷通宪。必若马为流矢所惊，人殊执辔之罪，则殆非其道，诔得其功。率象前闻，宁宜理？
    ☆熊季成
    季成，开元时擢书判拔萃科。
    ○对受田兼种五菜判
    〈丁受田，兼种五菜，吏税之。丁云在外，田稼不善，诣郡。科吏，吏固执合税，久莫能决，廉察使按郡守，令不行。〉
    度上居民，使有宁宇，省徭薄赋，期於利物。政之善者，《传》不云乎？“惟丁计亩受田，奉时供上”，周公之典斯在，谷梁之志可徵。且同居八家，并种五菜。取其葱韭，既云救乏无；树以楸桑，诚得养生送死。人苟利矣，吾无间然。此夫伊何，多求是务？不遵有若之盍彻，徒事冉求之聚敛。况庐舍自损，田园将芜，勤私自可以非人，率礼无闻於税亩。迷而不复，过也必文，以亏郡守之明，宜允使司之举。
    ☆平超然
    超然，开元时擢书判拔萃科。
    ○对受田兼种五菜判
    〈丁受田，兼种五菜，吏税之。丁云在外，田稼不善，诣郡。科吏，吏固执合税，久莫能决，廉察使按郡守，令不行。〉
    择土制邑，度地居民，是分公私，爰制内外。食九食五，制称上下之农；近郊远郊，师有异同之赋。彼丁何者？实曰田夫。四体初勤，五菜云树，既绿葵而白薤，亦秋韭而冬菁。但类潘仁，用供朝夕之费；同夫杨恽，取给公上之求。公田为居，履亩非古。考龚遂之政，计口而畦；读谷梁之书，损庐以种。稼则不善，吏固应科，既匪大猷，爰彰薄诉。籍而不税，虽固执而奚为？久而无成，於从政乎何有？廉使所按，谁曰不然？
    ☆平亻丕
    亻丕，开元时擢书判拔萃科。
    ○对受田兼种五菜判
    〈丁受田，兼种五菜，吏税之。丁云在外，田稼不善，诣郡。科吏，吏固执合税，久莫能决，廉察使按郡守，令不行。〉
    度土有众，务农理国。人力是借，公田为居，既八家而共资，亦五菜而云取。惟丁率常由已，不迁见异。守质抱瓮，将类汉阴之夫；闲居鬻蔬，未减河阳之令。相维彼吏，而乃弗经，既忘过籍之非，将为履亩之税。是同大桀，宜刺小东，且私田於人，馀力岂让？吏之不恤，稼乃无成，失官之谴已彰，税人之理徒执。季孙苟赋，周典闻仲尼之言：宣公不仁，鲁史有谷梁之议。吏而多僻，守可论刑，不能莅官，何逃使按？
    ☆赵不疑
    不疑，开元时擢书判拔萃科。
    ○对无鬼论判
    〈甲执无鬼论，俄而鬼忽来取，求乞免，鬼云谁似汝者，甲云乙似而便死。後乙弟知，告甲谋杀兄，不伏。〉
    惟恍惟惚，甄巨匠於无名；一阴一阳，鼓鸿钧而不息。是知天道元远，子所不言。甲以志尚纵横，心怀贞正，振谈端於海岳，抗高议於□天。取类阮瞻，疑书生之自屈；有符宗岱，遇使者之方求。乙以才貌略同，称其似是。殊仲偕之昆弟，於此相推；异张衡之後身，斯焉见取。生乎公府，无闻鹤板之徵；冥寞幽途，忽见鹊衣之召。弟以原义切，雁序情深，惜棣萼之无春，恨泉扃之不曙。告称谋杀，未达幽明，语事虽云代命，至理终当溘尽。舍而不鞠，实谓为宜。
    ☆楚（一作樊）冕
    冕，开元时擢书判拔萃科。
    ○对莱田不应税判
    劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平。不伏处断。
    夏辟山川，周疆井邑，四人得业，万国作孚。欲令应阳和以蒇事，候秋霜而毕力。故除彼公田，人耕百亩；用资国赋，家茂九农。是知居脊即劳，处沃便逸，必耕奥坏，以易莱田。祈南亩之有年，望西成而必获。谁谓田其芜矣，似陶令之归来；税辄均收，疑鲁卿之厚敛？使司以爱人活国，人富则国殷；州县以反裘负薪，裘败则毛落。既未闲於大体，徒轻拟於小东。纵诉将备年饥，终合请裁天旨，使科非法，未失清通。
    ☆毕迁乔
    迁乔，开元时擢书判拔萃科。
    ○对围棋判
    〈安北副都护连帅爱与人弈棋，闻寇至不辍，御史以逗绕纠察。〉
    连帅职当边徼，任切爪牙，不留意於军容，乃忘情於奴戏。虽费不辍，未可因循，而陶侃既捐，何劳健羡？一枰之上，空闻怀阵之心；百战之前，不见临戎之节。御史乘骢按罪，执简弹违，白以群凶，实由连帅。此而可舍，法安用哉？以逗挠，雅符彝宪。
    ☆鹿庆期
    庆期，开元时擢书判拔萃科。
    ○对城邑判
    〈甲将仞邑，乙不从命，比周狗以属之，损乙。〉
    自上栋下宇，疆里井田，度土居人，量地制邑。故墉垣是葺，版筑聿修。华元巡功，见讴於城者；子囊临逝，贡策於荆王。甲何人斯？职兹仞邑。乙不从命，同之凿坯，趣舍路殊，便为隙末。虽叔孙受絷，每效勤劳；而子骞发言，何必改作？遽营为堞，未崇射隼之规；不惮严科，辄嗾夫獒之噬。弃人用犬，何其不臧？既紊风猷，请书霜简。
    ☆单有邻
    有邻，开元时擢书判拔萃科。
    ○对归胙判
    〈甲监享，以胙归，父而祭。〉
