<!-- { "loadSidebar": true } -->
　　竟日坐春台芙蓉承酒杯【老子曰如登春台】水流平涧下山花满谷开行云数番过白鹤一双来【行云谓歌也博物志云秦青抚节悲歌响遏行云白鹤谓舞也韩子云师旷援琴鼔清角有鹤二八集于廊门延颈而鸣舒翼而舞古诗云飞来双白鹤】水影揺丛竹林香动落梅直上山头路羊肠能几回【高诱淮南注曰羊肠山名在太原晋阳西北九十里通西河上郡关曰羊肠坂是太行孟门之限也此云羊肠者言其山势之纡回也】
　　赠周处士
　　【处士周让也当是让隐茅山时所赠故下篇云寻周处士若入魏而后南北异处虽仁威筑垒而子山难可复寻矣故知是扬都集中之作也】
　　九丹开石室三径没荒林【抱朴子曰服九转丹内神鼎中夏至之后暴之神仙传曰广成子者古之仙人也居崆峒之山石室中三辅决録曰蒋诩字元卿舍中三迳惟羊仲求仲従之游皆挫亷逃名不出陶潜归去来辞曰三径就荒松菊犹存李周翰曰荒芜也】仙人翻可见隐士更难寻【上九丹句谓仙人也三径句谓隐士也言隐士幽居较诸仙人更难访也】篱下黄花菊丘中白雪琴【续晋阳秋曰陶潜甞九月九日出宅边菊丛中坐久之满手把菊王送酒至即便就酌而归左太冲招隐诗云丘中有鸣琴宋玉对问曰其为阳春白雪二语谓隐士也】方欣松叶酒自和游仙吟【本草云松叶可为酒能已疾松叶六十斤细剉防咀水四石煑取四斗九升以酿五斗米如常法煑松叶没米并饙饭泥酿封头七日发饮之得此酒力者甚众曹子建嵇叔夜何敬祖郭景纯并着游仙诗言樽酒共酌招隐之思同于游仙矣】
　　寻周处士让
　　试逐赤松逰披林对一丘【列仙传曰赤松子者神农时雨师也服水玉教神农能入火不烧至昆仑山下常止西王母石室中随风雨上下炎帝少女追之亦得仙俱去汉书张良曰愿弃人间事従赤松子游耳】棃红大谷晚桂白小山秋【西京杂记曰上林苑名果有大谷棃潘岳洛阳记曰洛阳有张公居大谷有大棃海内惟此一株闲居赋云张公大谷之棃是也楚辞招隐士序曰招隐士者淮南小山之所作也其词曰桂树丛生兮山之幽】石镜菱花发桐门琴曲愁【谢灵运入彭蠡湖口诗曰攀崖照石镜李善注引张僧鉴寻阳记曰石镜山束有一圆石悬崖明净照人见形又吴兴郡记云临安县东有石镜山东有石镜具见人形又蜀本纪云蜀王妻以石镜一枚表其墓魏武有菱花镜以镜有菱花之名故云石镜菱花发也七发曰龙门之桐故云桐门以桐木堪为琴瑟也】泉飞疑度雨云积似重楼王孙若不去山中定可留【刘安招隐士曰王孙游兮不归又云王孙兮归来山中兮不可以久留王孙喻周处士也言其避世在山诚可隐处也】
　　镜
　　玉匣聊开镜轻灰暂拭尘光如一片水影照两边人月生无有桂花开不逐春【月中有桂镜圆如月而无桂也镜有菱花菱开夏时故不逐春也】试挂淮南竹堪能见四邻【淮南子曰高悬大镜坐见四邻】
　　梅花
　　当年腊月半已觉梅花防【秦始皇本纪曰三十一年十二月更名腊曰嘉平广雅曰周曰大蜡亦曰腊秦更曰嘉平】不信今春晩俱来雪里看【言春晚雨雪舒梅也】树动悬冰落枝高出手寒早知覔不见真悔着衣单【春衣单袷之时早知梅花独迟必将有春寒雨雪非重幄轻裘难可耐寒也】
　　咏树
　　交柯乍百顷擢本或千寻枫子留为式桐孙待作琴【尔雅曰摄木生江上有寄枝高三丈生毛一名枫子天旱以泥涂之即雨述异记曰南中有枫子木之老者为人形亦呼为灵枫焉风俗通曰梧桐生于峄阳山岩石之上采东南孙枝为琴声清雅周礼郑注曰孙枝竹之末生者也桐孙亦然】残核移桃种空花植枣林【汉武故事曰王母以桃食帝帝留核欲种之王母笑曰此桃三千年一着子非下土所植也晏子春秋曰齐景公谓晏子曰东海有水而赤其中有枣华而不实】幽居对防密蹊径转深沉
　　鬭鸡
　　开轩望平子骤马看陈王【平子春秋时季平子名意如者也左传昭二十五年曰季郈之鸡鬬季氏介其鸡郈氏为之金距平子怒益宫于郈氏且让之郈昭伯亦怨平子陈王陈思王曹植也植名都篇云鬬鸡东郊道走马长楸间】狸膏熏鬬敌芥粉壒春塲【曹子建鬬鸡诗曰愿防狸膏助常得擅此场左氏传曰季氏介其鸡杜预注云捣芥子播其羽也或曰以胶沙播之为介鸡正义曰杜此二解一读介为芥捣芥子为末播其鸡羽贾逵云捣芥子为末播其鸡翼可以坌郈氏鸡羽是此说也郑众云介甲也为鸡着甲高诱注吕氏春秋曰铠着鸡头葢以胶涂鸡之足然以沙掺之令其澁得伤彼鸡也此云芥粉用杜氏之前説也説文曰壒尘也声于盖切】解翅莲花动猜羣锦臆张【鲍照雉朝飞云刎绣颈碎锦臆臆膺也言翅若莲花膺色如锦也】
　　应令
　　望别非新馆开舟即旧弯浦喧征棹发亭空送客还路尘犹向水征帆独背关
　　杏花
　　春色方盈野枝枝绽翠英依稀暎村坞烂漫开山城好折待賔客金盘衬红琼
　　集周公处连句【周公陈尚书周正也正入周信集其处有伤旧国之词】
　　市朝一朝变兰艾本同焚故人相借问平生如所闻【谢眺诗曰寂寞市朝变淮南子曰紫芝与萧艾俱死傅鹰兔赋曰秋霜一下兰艾俱落】
　　寄徐陵
　　【南史云徐摛子陵字孝穆晋安王为皇太子东宫学士陵充其选陈武帝以为尚书左丞封建昌县侯为尚书左仆射位至左光禄大夫太子少傅】
　　故人倘思我及此平生时莫待山阳路空闻吹笛悲【向秀思旧赋序邻人有吹笛者发声寥亮追思曩昔游宴之好感音而叹故作赋云辞曰经山阳之旧居】
　　寄王琳
　　【南史云王琳字子珩防稽山隂人也本兵家元帝居蕃琳姊妹并入后庭见幸琳由此得在左右少好武遂为将帅平景之勳与杜龛俱为第一后平武陵王纪元帝性多忌以琳所部甚盛又得众心故出之岭外元帝为魏围逼乃征琳赴援除湘州刺史琳师次长沙知魏平江陵已立梁王詧乃为元帝举哀三军缟素遣别将侯平率舟师攻梁琳屯兵长沙传檄诸方为进趣之计师老兵疲不能进陈武帝既杀王僧辩推立敬帝以侍中司空徴琳不受命乃大营楼舰将图义举陈武帝遣将侯安都等讨琳仍受梁禅安都叹曰我其败乎师无名矣逆战于沌口琳禽安都等移湘州军府就郢城带甲十万练兵于白水浦琳巡军而言曰可以为勤王之师矣温太真何人哉后因嵗星在牛斗自知有丧军败为吴明彻所杀哭者声如雷矣按王琳方志雪雠耻故子山冇是寄焉】
　　玉关道路逺金陵信更疎独下千行泪开君万里书【汉书曰龙勒有玉门关谢眺鼔吹曲云江南佳丽地金陵帝王州玉关喻已身留长安如逺戍玉门也金陵谓建邺旧都也元帝迁都江陵为萧詧所败敬帝仍都建邺又为陈霸先所篡王琳西攻岳阳东拒陈武葢梁室之忠臣子山为之下泪矣】
　　奉和赵王
　　花径日相携花林鸟未栖比看中郎醉堪闻乌夜啼【乐府乌夜啼宋彭城王义康时所作也】
　　和刘仪同臻
　　【隋书文学传云刘臻字宣挚沛国人也年十八举秀才为邵陵王东阁祭酒元帝时迁中书舍人江陵陷后归萧詧以为中书侍郎周冢宰宇文防辟为中外晋室叅军羽檄多成其手高祖受禅进位仪同三司左仆射】
　　南岸广陵岸回首落星城不言登旧浦烽火照江明【汉书曰广陵国属吴也吴都赋曰飨戎旅乎落星之楼刘渊林注云吴有落星楼在建邺东北十里】
　　和庾四【疑即庾季才与信同八世祖滔江陵平随例入长安乡关之思相为倡和云】
　　离关一长望别恨几重愁无妨对春日懐抱只言秋【礼记曰西方者秋秋之为言愁也淮南子曰秋士悲】
　　和侃法师三絶【一作和侃法师别诗】
　　秦关望楚路灞岸想江潭几人应泪落看君马向南【秦关函谷关灞岸灞陵岸谓长安也楚路江潭谓江陵也后周都长安江陵本元帝所都言在周想望故国也楚辞曰寄生乎江潭时侃法师南还与子山作别故云】
　　客游经嵗月羇旅故情多近学衡阳雁秋分俱渡河【左氏传曰羇旅之臣地记云衡山一峰极高雁不能过遇春北归故名回雁或曰峰势如雁之回故名】回首河隄望眷眷嗟离絶谁言旧国人到在他乡别【言与侃法师本南人今在北方别也旧国谓梁也他乡谓长安也】
　　送周尚书正二首
　　交河望合浦菟想朱鸢共此无期别知应复防年【汉书曰车师王冶交河城又曰合浦郡武帝六年属交州菟郡武帝元封四年开高句骊属幽州交趾郡朱鸢县交河与合浦菟与朱鸢皆极逺之地以喻已与正南北隔絶若秦越矣】
　　离期定已促别泪转无従惟愁郭门外应足数株松【伤已将老死于长安也】
　　重别周尚书二首【尚书周正也】
　　阳关万里道不见一人归惟有河边雁秋来南向飞【汉书西域传曰东则阣以玉门阳关孟康曰二关皆在敦煌西界月令曰季秋之月鸿雁来賔言已留长安如在阳关之外正南还若秋雁渡河也】
　　河桥两岸絶横岐数路分山川遥不见懐袖逺相闻
　　赠别
　　藏啼留送别拭泪强相叅谁言畜衫袖长代手中浛【音含言湿衫袖若水和物也于韵宜在十三覃俗本不载或见去声时俗字书须以此诗证入庶为近雅】
　　徐报使来止得一见【徐陵也】
　　一面还千里相思那得论更寻终不见无异桃花源【述异记曰武陵源在吴中山无他木尽生桃李俗呼为桃李源源上有石洞洞中有乳水世传秦末丧乱吴中人于此避难食桃李实者皆得仙】
　　行途赋得四更应诏
　　四更天欲曙落月垂关下深谷暗藏人欹松横碍马【説文曰曙旦明也】
　　和江中贾客【一作贾客词】
　　五两开船头长桥发新浦悬知岸上人遥振江中鼓【淮南子曰譬若伣之见风也髙诱曰伣候风者也世谓之五两凡风以鸡羽重五两系五丈为旗】
　　奉和平邺应诏
　　【周书本纪云建徳六年帝至邺率诸军围之齐人拒守诸军奋撃大破之遂平邺】
　　天防引神兵风飞扫邺城阵云千里散黄河一代清【左传杜预注云天防傅説星也邺城北齐所都也邺汉属魏郡故三国魏都也扫平也史记天官书曰阵云如立垣王子年拾遗记曰丹丘千年一烧黄河千年一清皆至圣之君以为大瑞】
　　送衞王南征
　　【周书曰文帝子衞刺王直天和中陈湘州刺史华皎举州来附诏直督绥徳公陆通大将军田权景宣元定等兵赴援与陈将淳于量吴明彻等战于沌口是其事也】
　　望水初横阵移营寇未降风尘马足起先暗广陵江【汉书地理志曰广陵国属荆州更属吴景帝更名江都广陵江都易王非广陵厉王胥皆都此枚乘七发云并往观涛乎广陵之曲江言伐陈従广陵渡江矣】
　　仙山二首
　　金灶新和药银台旧聚神相看俱莫怯先师应识人【江淹恨赋曰守丹灶而不顾链金鼎而方坚郭璞游仙诗曰神仙排云出但见金银台】
　　石软如香饭铅销似熟银蓬莱暂近别海水遂成尘【朱彦伯名士传曰王烈服食养性嵇康甚敬信之随入山烈得石髓柔滑如饴即自服半余半以与康即凝为石抱扑子曰道士李根煎铅锡以药投鼎中铁匙搅之冷即成银神仙传曰尹轨入荆山销铅成银】
　　山斋
　　石影横临水山云半绕峯遥想山中店悬知春酒浓
　　野步
　　值泉仍饮马逢花即举杯稍看城阙逺转见风云来
　　山中
