<!-- { "loadSidebar": true } -->
　　茫茫新战塲白草迷四顾烽火连石门我归亦无路穷鱼久在辙惊鹊空绕树故园今何如犹思读书处近闻遭杀戮岂复有亲故安得附晨风从之西南去
　　出璜溪【附考属华亭市镇今名吕巷】
　　白首事章句不登金马门空名苦爲累遂枉三聘烦一瓢虽屡空五鼎非所存愿偕田父游卜宅溪南邨霜寒收柿栗日暮牧鸡豚去矣从本性得与巢许论
　　归崇德西曹邨
　　田翁驩我归假我茅屋居石桥跨流水夏木交四隅风蝉聒旦暮亦有安巢乌览之爲欣然息驾歌唐虞寄我六合内何地非其庐荒哉百年客千金营一区
　　迁居
　　我贫无定居一岁三四迁破庐仅蔽席于生已爲寛南隣盛车马北里惊绮纨髙楼出云雨一一居神仙何异玉台秀四时游且盘念力守穷栖去去非所安
　　立秋日
　　叶落天始秋一气自回薄郁蒸变凄厉衰老独先觉行云翳白日向夕风雨作所欣同一漑流水百道落园葵遂含滋可以供我酌白髪西隣叟相过慰漂泊贻我酒两防对之中颇怍髙歌尽君觞从人诮徐邈
　　夏夜
　　惮暑夕屡兴飞虫亦纷拂玉宇旷无邻星河阻灵匹眷兹朱火中悼彼青阳失旧知伤已逝新欢邈难即虫虫气如焚惕惕心爲怵惧先霜雪交易变蒲柳质彷徨不能寝坐候东方日
　　丁未重午
　　世乱无安宅尽室久在路山蜩始一鸣海燕时双去已叹朱户非不见龙舟渡采药讵能寿酌酒聊自豫四时倐相代百岁同爲寓日长坐风檐更读离骚赋
　　答客
　　窃禄非本性适彼南山阿藜藿日不充慷慨独髙歌有客向我言与世同其波商君震七国季子倾三河区区守章句白首成蹉跎念之爲三叹所乐良已多潜鱼骇钓饵飞鸟愁网罗结驷非不荣违已当如何
　　题绿绮轩
　　朱丝操白雪白鹤舞婆娑犹闻广陵散不废懊憹歌风来茂苑树月落洞庭波不见古人久焉知古意多
　　仲冬秋泾客舍【附考泾在华亭秦山塘之北横泖支流】
　　水涸天始寒爽气薄絺绤空林无荣木斥卤草俱白纷纷各有营驱马不得息嗟余亦何者惨惨长路侧饥寒恒累之岂不厌所歴北风来广漠徒御皆少色踟蹰但四顾白日忍西匿山川莽悠悠沿洄良未极索羣中野兽逐侣南去翼谁能独无情归哉山中宅
　　皂林驿【附考属桐乡县】
　　朝发白水邨夕次皂林驿水腥无饮马林黒有归翮昔时兵交地白骨如山积万灶今已夷风亭焕新餙居人尚星散父老悲故迹团团闗山月夜逐南征客
　　春日宴沧洲【并引附考邵文博治圃杨溪有緑阴轩流月轩乐琹书处】岁在着雍涒滩春三月一日筠谷髙士合賔客序兄弟饮于沧洲一曲平地涌翠髙阁延青圆景中天繁阴四合微飚逺激幽芳袭人清醥在壶嘉肴既旅征蟋蟀之刺俭美伐木之求友终宴忘疲迁坐复酌鸣葭间发恊朱鳯之相和舞袖双回翩惊鸿之欲举呜呼兰亭金谷防岂能常沧海流沙兵犹未息怼神仙之无騐宜旷逹以为髙用缀新篇以纪雅集诗曰
　　天濶无留云山明洗新黛过从属休暇置酒沧洲会柔荑绿堪借杂英红尚在累觞既不辞秉烛还相对清弹促哀响秘舞呈修态兰亭今已矣金谷徒増慨大化防有终四时宁复贷厌厌夜无归从人讥倒载
　　游仙诗三首
　　巍巍阆风台层构切青霄一气存太始三神建髙标天风翼芝葢仙曲和箫韶左携赤斧游右御三图朝上帝颔其颐元君目相招富贵一脱屣于焉长謡
　　寸田何茫茫其广周九野超然凌昆仑银河夜西防髙厉风尘表日月乃在下神官役鬼工楼观丹青假勾陈与武卫此神明舍麻姑别千霜岂是得道者不见海三枯白髪徒盈把
　　景风扇圃漠漠琼花开手防天上月夜宴九成台盘行五色芝酌以紫霞杯黄屋岂爲贵秦政亦荒哉浩然中独存万象方胚胎纷纷梦驹生死亦堪哀
　　丁一鹤
　　大道日已芜游谈纷韩非不得死商鞅终梯祸伟哉髙世士结屋青山左年来颇得道已觉初心果朝潄玉池津夜存金鼎火御气超六虚万物眞蜾臝
　　采芝生诗三首
　　功名不可恃利禄恒爲愆举世纷螘集伊人倐鸿鶱十年不出户上友绮与园金芝敷九葩煌煌生石间朝阳晞宿露光辉一何鲜采之备服食度世希神仙永谢城市人振衣百尺巅黄虞怅已逺肆志独超然
　　采采复采采相与登髙丘可以充我虚五鼎何足侔茂陵岂识道且从方士游徒闻甘泉产更入蓬莱求白日忽已暮悲风来素秋未若幽居子不懐四海忧清节尚巢父素心追许由
　　负版行欲僵飞蝇死犹集赴烛夜蛾焚好酒猩猩泣所以思逺托道路方险澁宁希百金赏岂慕千户邑永言从我求鹪鹩惟一粒有材寔爲累无欲安所入韩彭苦不悟羞同匹夫执商山今寂寥髙风邈难及
　　题夏颐贞西畴草堂
　　九山惟凤皇突兀尊中卣山断忽平野四水东南流海潮日夜至新沙成故洲爱此斗絶境遂与长沮游蒺藜苦满道相率开西畴俗类桃花源无厯知春秋风寒禾黍熟雨多桑柘稠土芝颇益气玉延亦可羞过从有老请谒无王侯四时共相保千岁非所忧如何万里客日暮行未休骑虎不得下短衣归饭牛








　　清江诗集巻二
　　钦定四库全书
　　清江诗集巻三　　　　　　明　贝琼　撰五言古诗
　　读史五首
　　吾怜闵仲叔始辟懐喜惧及其见司徒喜惧亦皆去劳苦非所堪虚名岂相误用舍何必言投劾时已暮周燮久不仕身屈名四驰纁一旦至举族更劝之安知修道者出处亦有时慨然中途返独守东冈陂东汉多逸民山栖久懐璧法眞亦逃名讵屑三公职求蝉在明火求士当务德此道今何如其人安可识樊英抗髙节万乗不能屈设坛爲见之岂若壶山逸光禄位已崇匡时竟无术遂兴张楷讥尚待黄琼出五侯浊四海白日沦光辉处士切忧国空言相是非郭泰不絶俗申屠能见机朱鳯翔千仞百世令人希
　　已酉岁初度日书懐
　　余生若小草望成百尺材强因客土植苦被秋风摧徒惭五十过况经元二灾白髪不可变青阳忽已回未防药裹好几见桃花开残编掩黄石虚室生苍苔故人且共弃王孙谁复哀终归葛洪井讵上鳯皇台衰荣置勿论待月酌金罍
　　初夏郊居二首
　　强学不知老索居恒鲜欢誓将从余好山河阻且绵凄凄风雨交四月秋浦寒夕寝不能旦日髙犹未餐念之安所尤通塞固有偏庻无外患及力稼或逢年
　　仲夏桑扈鸣气清天愈髙新田已当治南风翼良苗田翁起相戒庻务东作劳丰年谅可必勿爲蔓草交嗟余失路乆竟负伊人招屡空亦宜然何日耕东臯
　　久客始归寓井西旧宅述懐
　　在路日思归已倦风水艰前经石门店喜见西南山忆我初去鄕忽忽三十年儿童尽成老比隣无复存阡陌迷东西甲第空毁垣秋风落古木方池荣夏莲倐忽惊世换岂独遇神仙萧萧井西宅白昼惟髙眠所欣无维絷贫贱何足叹
　　晨兴在殳山作【附考在桐乡千金乡昔仙人殳基登山修炼后尸解故名】
　　夜雨四檐絶坐待扶桑暾天髙无余滓初景方晏温黄鹂萃霜木白雁来寒门所欣居处幽已忘趋走烦时枉道人过或逢田父言伤哉乱离后衣冠今几存赋敛日已亟何地爲桃源结茅向絶境牧豕学公孙
　　钱彦彬抄诗爲赋一首
　　好古思古人古诗朝暮读澹泊酒味和平绿琴曲古人今白骨古意不谐俗已叹知者稀古涙空满掬钱起亦敦古其人美如玉昨者忽相过大雪山中宿不知破砚氷抄诗夜燃烛谅非鲍谢才可继曹刘躅聼之讵能欢旧业且当束
　　对酒懐邵文博拟东野
　　今日忽不乐绿酒徒盈樽酌酒云解愁愁生如有根安得二三子促席相与言尚思沧洲地十月花更繁云随鹤葢合雪避貂裘温终筵复秉烛歌吹髙堂喧盈盈二八女白苎鹤鸰翻月落犹未归清夜宿西园到今题诗处素壁龙蛇昏荆扬忽云扰海内俱星奔断膓临濠谪回首頴上屯昔如鹰脱韝竟作驹在辕凄凉城南路甲第今空存萧湘窗下流三神锁朱门江险隔秋梦山寒啼夜魂讵防白璧赠更恋绨袍恩索居怅无匹落叶满孤邨
　　早春
　　山寒花尚迟雪霁江已緑懐新感游子哢节喧众族且同尊俎乐幸免章绶束更拟登前峰青郊可游目
　　拟出塞曲二首
　　翩翩荆扬士结束赴幽州将军岂乐战可汗为我讐已通大月氐更取乌珠留驱马白狼北洗兵青海头归来饮髙庙庻雪平城羞
　　早从汉捕卤万里惟一身军中已三年苦乐安可陈但见陇底雪不识陇头春北风利刀剑肌肤皆尽皴天王正开边讵恤中国民
　　赴召留别诸友
　　用世非拙迂白首在山林诗书况久辍礼乐非所任王事忽相縻遂令违我心迢迢适西道恻恻辞东岑中田泽雉雊古木鸧鹒吟所亲亦吴越耿耿辰与参愁来一回首涕下徒霑襟终当返田里灌园希汉阴
　　送吴濬仲
　　弱冠知君名五十始逢君南宫托同宿十日披清文及我备修纂快近幽兰芬兹言归故乡告别那忍闻甡甡中林鹿犹能念其羣况我同心友去住从此分夜渡浙江水朝看天姥云春禽正夏木方欣欣安得遂同载归耦沮溺耘
　　六月十五日夜坐明德堂
　　大火直初昏回飚荐防爽行遵曲池静坐荫华构敞天髙积阴散水明圆魄上翩翩去鸟迅唧唧砌虫响胡为京国滞屡乖林壑赏吴中有莼鲈吾当理归鞅
　　出都门寄张孟兼主事
　　日落宿都门鸡鸣发淳化城南夜来雨连山色如赭青松夹髙冈烟火通旅舍到家须十日畬田熟秋稼如何山巨源未知嵇叔夜野鹤终去人疲牛岂胜驾寄书谢所亲吾今老林下
　　辛亥初度日偶成
　　吾生本如寄有酒还自酣岂待三宜休已知七不堪陶且当传孔方安可谈触网笑神束身悲老蚕倘能从兹去卜宅南山南
　　题盛苍崖雁
　　八月鸿雁来徃彼天南陬前飞倦已息后至饥相求日落洞庭晚风髙彭蠡秋彭蠡多蒹葭逺近弥汀洲恒恐羽毛损稻粱非所谋寒门阻氷雪异乡安可留徘徊念其族天外复千俦身今万里客肉非九鼎羞慎为弋者获逺寄征人愁愿以海为池上同朱鳯游饮啄全防躯不愧波上鸥
　　独酌
　　行年已六九发脱身渐羸不及桃李花遽成蒲柳衰贵贱必同尽造化宁吾私徒闻王子乔何处求安期区区营丹砂贪生无乃欺今朝欣无事酒熟当自持
　　初冬
　　一气变昏旦洞房风露凄田禽亦已化秋兰同蒺藜为客久成老懐人殊未夷惨惨白日暮迢迢归路迷世衰不获骋天逺何由稽永思读书台言采山中荑
　　孤松
　　青松类贫士落落惟霜皮已羞三春艳幸存千岁姿蝼螘穴其根乌鹊巢其枝时防过客赏但感愚夫嗤回飚振空至百卉落无遗苍然上参天乃见青松竒茍非厄氷雪贞脆安可知
　　壬子秋七月一日与郭文伯饮于朱道竹所是日大雨拟苏州
　　残暑尚为厉客坐三四迁青山一雨过虚室夜翛然欣与公子酌语契中颇宣虽无丝与竹庻罄賔主欢所贵相知深岂惟懐一餐尊浮玉粒腻炬拆金葩圆厌厌咏露斯防面良已艰天明即鸿燕西望独悁悁
　　拟东野
　　破屋夜通月霜气刀棱棱病骨不受寒卒岁仍无缯残灯吐复翳僵卧如冻蝇事业惭蒸沙文章空镂氷已失国士意颇为少年陵长歌独慷慨坐候东方升
　　送钱公择还象山
　　金陵一杯酒送子归海隅五月南风正荷花满镜湖登堂酌春酒上奉双亲娱但惜千里别莫赠鲛人珠虽同天地间一旦吴越殊皎皎渥洼子翩翩丹穴雏怅然不得从逺望白云孤
　　题聴雪斋拟孟郊
