<!-- { "loadSidebar": true } -->
　　第十八节　李世民战败高墌　殷开山奋请从戎
　　第十九节　唐高祖徵徐世勣　尧君素射李氏妻
　　第二十节　刘黑闼幽州救主　杨义臣魏县全朋
　　第三卷
　　第二十一节　凌敬智说杨义臣　范愿受围刘黑闼
　　第二十二节　贾闰甫忠劝魏公　盛彦师计斩李密
　　第二十三节　贵兴河右困李轨　世充东都僭帝位
　　第二十四节　郑王缢死隋侗帝　朱粲兵败奔菊潭
　　第二十五节　范愿聊城破强敌　李靖军中用火计
　　第二十六节　范愿大战司马雄　义臣克日擒化及
　　第二十七节　窦建德大胜唐兵　秦叔宝锏打潘林
　　第二十八节　程知节用反间计　秦叔宝弃郑归唐
　　第二十九节　李世民结纳叔宝　宋金刚寇打并州
　　第三十节　尉迟恭大战唐兵　刘武周威震关中
　　第四卷
　　第三十一节　敬德大战美良川　世民遣将攻蒲坂
　　第三十二节　秦王乘夜窥柏壁　敬德部兵救并州
　　第三十三节　三跳涧秦王鏖兵　双换锏叔宝建功
　　第三十四节　世民计袭柏壁关　唐主竟诛刘文静
　　第三十五节　李文纪上表辞官　刘树义袭封尚主
　　第三十六节　李世勣十面埋伏　尉迟恭孤城守节　
　　第三十七节　秦王誓纳尉迟恭　世充怒斩李公逸
　　第三十八节　杨振兴计拒秦王　丘行恭阵战郑昊
　　第三十九节　李靖议守高平隘　世充兵救羊角城
　　第四十节　王君廓攻拔轘辕　李世民大战长堤
　　第四十一节　丘行恭单骑救主　段志贤匹马鏖兵
　　第四十二节　单雄信割袍断义　尉迟恭剗马输忠
　　第五卷
　　第四十三节　窦建德兵救世充　小秦王箭射殷狄
　　第四十四节　世充用贿谗凌敬　秦王定计破建德
　　第四十五节　杨武威生擒窦建德　李世民怒斩单雄信
　　第四十六节　五六烟尘归阙下　十八学士登瀛洲
　　第四十七节　王孝恭兴兵征萧铣　黄君汉列阵战苏胡
　　第四十八节　戴布帻萧铣纳降　设祭坛黑闼兴兵
　　第四十九节　李世民洺水交兵　罗士信相州死节　
　　第五十节　黑闼战败投突厥　元璹持节使颉利
　　第五十一节　田留安义守魏州　刘黑闼囚诣昌乐
　　第五十二节　大亮招谕张善安　孝恭义斩辅公祏
　　第五十三节　元吉定计图秦王　建成称罪见高祖
　　第五十四节　秦王承诏征突厥　张谨调兵战颉利
　　第五十五节　建成画计邀元吉　叔宝拥盾救秦王
　　第六卷
　　第五十六节　尉迟恭义辞建成　程知节忠劝世民
　　第五十七节　玄武门秦王射建成　临湖殿敬德诛元吉
　　第五十八节　李世民南面登基　孙伏伽禁中献玺
　　第五十九节　唐太宗论功封爵　孔颖达陈义讲经
　　第六十节　冯酋长扰乱岭南　崔仁师鞠狱青州
　　第六十一节　李百药奏出宫女　唐太宗分任廷臣
　　第六十二节　薛延陀分兵入寇　北颉利遣使请粮
　　第六十三节　张公谨献策阙下　李世勣兵出云中
　　第六十四节　苏阿力石城争功　唐李靖阴山建绩
　　第六十五节　苏厄失设计擒颉利　张宝相获俘会李靖
　　第六十六节　张玄素上书谏太宗　封德彝排言斥魏徵
　　第六十七节　唐太宗避暑九成宫　张公谨哀闻辰日哭
　　第七卷
　　第六十八节　侯君集左骑破虏　李药师两路分兵
　　第六十九节　侯君集冒雪驱兵　任成王飞骑斩虏
　　第七十节　高甑生计诬李靖　唐太宗分任诸王
　　第七十一节　马周上章陈王道　魏徵进疏法唐虞
　　第七十二节　唐太宗大兴文学　侯君集兴师讨罪
　　第七十三节　李思摩大战薛延陀　徐世勣兵救阿思力
　　第七十四节　唐太宗省疾魏徵　乾太子娱乐元昌
　　第七十五节　魏王定计夺东宫　无忌预谋立太子
　　第七十六节　贞观中君臣论治　高丽国部将专权
　　第七十七节　唐太宗御驾征东　薛仁贵洛阳投军
　　第七十八节　李世勣大战盖牟郡　王大度智取卑沙城
　　第七十九节　程名振单马擒丽将　王道宗溃围退辽兵
　　第八卷
　　第八十节　薛仁贵斩将立功　董世雄部兵解围
　　第八十一节　李思摩臂伤流矢　唐太宗白岩鏖兵
　　第八十二节　董世雄诈献降书　鲁揭里开城纳款
　　第八十三节　李世勣兵进安市城　薛仁贵智取黄龙坡
　　第八十四节　高延寿列阵战唐兵　薛仁贵夺围救主将
　　第八十五节　高延寿纳降李世勣　盖苏文保举束顶汉
　　第八十六节　王道宗筑土攻安市　程名振持兵出绿水
　　第八十七节　卢汉三建安死节　盖苏文铁勒征兵
　　第八十八节　白袍将百步穿杨　唐太宗独契英雄
　　第八十九节　张总管二路取石城　薛仁贵三箭定天山
　　第九十节　长孙臣劝回銮驾　唐太宗坐享太平




　唐书志传　上　金陵薛居士藏本；鳌峰熊钟谷编辑



　　第一卷
　　起自隋炀帝大业十三年，迄于隋恭帝义宁二年，首尾共二年事实。按唐书实史节目。
　　钟谷子《述古风》一篇，单揭唐创立之有由：
　　天下纷纷隋炀帝，中原休呀草离离。朝堂政事弃不理，唯教酒色行相随。筑苑经营极奢侈，苍生费用如崩夷。动马兴兵好侵侮，构仇招祸惹灾虞。经年卒岁无休息，兵疲民困国空虚。连郡盗贼如蜂起，繁华宫室一朝隳。由来气运本无常，晋阳策马收隋缰。审智世民劝父意，驱驰乘乱效剪商。义旗一鼓而西往，关中豪杰悉来降。躬诣长安成大业，以恩招抚定边疆。位禅其子称太宗，混平不服为一宇。元和文人白居易，七德舞中曲意美。太宗十八举义兵，白旄黄钺定两京。擒充戮窦四海清，二十有四功业成。二十有九即帝位，三十有五致太平。功成理定何神速，速在推心致人腹。亡卒遗骸散帛收，饥人卖子分金赎。魏徵梦见天子泣，张谨哀闻辰日哭。怨女三千放出宫，死囚四百来归狱。剪须烧药赐功臣，李勣呜咽思杀身。含血吮疮抚战士，思摩奋呼乞效死。居易此篇陈王业，王业诚如七德舞。后人兢谨勿怠荒，国祚绵长安似堵。



　　第一节　诸将佐具陈智略　李世民倡义起兵
　　太宗文武太圣大广孝皇帝，姓李讳世民，高祖次子也。初，唐公李渊娶于神武肃公窦毅，生四男：建成、世民、玄霸、元吉；一女，适临汾王柴绍。
　　世民生四岁，有书生谒唐公曰：“公在相法，贵人也。然必有贵子。”及见世民曰：“龙凤之姿，天日之表，遇年几冠，必能济世安民。”书生已辞去，唐公惧其语泄于人，使人追杀之，而不知书生所往。因以为神，乃采其语，名之曰世民。世民聪明勇决，识量过人。见隋朝方乱，私有安天下之志，倾身下士，散财结客，皆得其欢心。娶长孙晟女。晟有族弟长孙顺德，时为右勋卫。因避辽东之役，与右勋侍刘弘基皆亡命走归晋阳。二人因与世民相知。左亲卫窦琮，亦亡命在太原，素与世民有仇，世民尝加意待之，琮意乃安。时晋阳监裴寂与晋阳令刘文静相与同宿，见城上烽火寂，叹曰：“贫贱如此，复逢乱离，何以自存？”文静笑曰：“时世可知。吾二人相得，何忧贫贱？即今唐公之子李世民，此人虽少，有命世才也。我与你当相结纳。”寂默然。会李密反，刘文静与密连婚，被系狱中。世民私入视之，文静喜其来，以言挑之曰：“丧乱方盛，非汤、武、高光，不能定也。”世民曰：“怎知其无？但人自不识耳。我今来相省，非儿女之情，盖为世道将改，直欲共筹大计。试为我言之。”文静曰：“今主上南巡江淮，李密围逼东都，群盗殆以万数。当此之际，有真主驱驾而用之，取天下如反掌耳。太原百姓，皆避盗入城，文静为令数年，知其豪杰，一旦收集，可得十万人。尊公所将之兵，复且数万，一言出口谁敢不从？以此乘虚入关，号令天下，不过半年，帝业成矣。”世民笑曰：“君言正合我意。”乃阴署宾客，以待兴举。而父渊未知，世民恐渊不从，久不敢言，又谋于文静。文静曰：“晋阳宫监裴寂，是我相知者，此人与唐公至密。在蒲时，尝饮酒连日夜。然裴寂为人最喜胜，好博奕。可令龙山县令高斌廉与寂博，诈不胜。寂得进物多，彼必喜，然后以情告，使寂得通知于唐公，事可成矣。”世民大悦曰：“此计甚妙！”乃出私钱数百万，饷龙山令高斌廉，与寂博奕。寂连胜，尽得其钱，大喜。由是日与世民相亲。世民以兴举事情告之，曰：“隋政乖乱，天下愁怨日生。我欲乘时东向，以救倒悬之民。然父恐不我从。足下若能以深达其意，久后富贵实当共之。”寂许诺，因选晋阳宫人有美色者，私侍渊。
　　会突厥领数万众来寇马邑，候骑报入晋阳，李渊大惊，即遣副留守高君雅，将兵一万，前至与守将王仁恭拒之。数败不利，折伤士卒极多。渊闻知，恐并得罪，甚忧之。适裴寂令人来请渊赴宴，渊至寂宅，饮酒至半酣，寂乃以世民举兵情告之，因言：“今主上无道，百姓困穷，晋阳城外，皆为战场。大人若守小节，下有寇盗，上有严刑，危亡无日。不若顺民心，兴义兵，转祸为福。此天授之时也。”渊大惊曰：“公等欲取灭族之患，以贻我耶？”寂曰：“正为宫人私侍公者，事发当诛，为此尔。”世民牖下闻之，因继进说之甚力。渊怒曰：“汝安得为此言？吾今执汝以告县官！”世民徐曰：“世民睹天时、人事如此，故敢发言。大人必欲执我告官，亦不敢辞死。”渊曰：“吾岂忍告汝？汝慎勿再出此言！”酒罢，渊辞归，数日不出，怀虑此事。人报：“唐俭有事见公。”渊命入，俭进，见渊带有忧色，以言挑之曰：“二郎建大计，公知否？”渊曰：“实不相瞒，痴儿谋事不臧，悬虑终日，正欲令人请公议之。”俭笑曰：“以我观公，日角龙廷，姓协图谶，系天下望久矣。若外哨豪杰，北招戎狄，右收燕赵，济河而南，以据秦雍，汤武之业也。”渊曰：“汤武之事，岂可期？然丧乱方炎，私当图存。公欲拯溺者，吾方为公思之。”俭辞而出。
　　明日，世民复说渊曰：“人皆传李氏当应图谶，故李金才无罪，一朝族灭。大人设能尽贼，则功高无赏，身益危矣。惟昨日之言，可以救祸。此万全之策也。愿大人勿疑。”渊乃叹曰：“吾一夕思汝言，亦大有理。今日破家亡躯亦由汝，化家为国亦由汝矣。”裴寂亦曰：“众情已协，公当从之。”渊曰：“事已如此，当复奈何？正须从之耳。”后人读史至此，有诗叹云：
　　本来倡义救生灵，肯以忠贞一念轻？淫汙掖庭诚可恨，子孙继世乱名成。
