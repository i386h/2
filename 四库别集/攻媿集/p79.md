<!-- { "loadSidebar": true } -->
　　古文孝经实吾夫子之旧秦火之后出于屋壁而顔芝所藏十八章已先行于世翼奉张禹等五人各自名家古文惟孔安国马融为之传而又不显隋开皇中刘炫为作稽疑一篇已多讥笑唐陆徳明亦云古文世既不行随俗用郑康成注十八章本独一刘知几以为行孔而废郑诸儒争辩蠭起明皇亦以今本注而序之书以八分刻之经台犹在长安童而习之皆此也司马文正公仅得古文于秘阁之藏为之指解尝以进仁宗哲宗而范太史祖禹继为之说噫自汉以来何其好者之寡也故信州使君季公天资纯孝笃学好古尊敬此书又为详说不惟发明夫子之防又以文正公之解随文演畅用意甚勤辞亦详备如爱敬可行于匹夫而恶慢不可行于天子如论忠顺之不可失如不敢遗之机甚防而其效甚大又曰要路云者言所敬者寡所说者众也曰至徳云者言所敬者广而所因者本也皆有所启发非苟然者绍熙五年七月皇上践阼有诏求贤公以八月进此书未几中书舍人陈公傅良又为之缴进于经筵初欲刋于广信而不及公之子淇念此书之未行将刋于家求为后序经曰故自天子至于庶人孝无终始而患不及者未之有也明皇注云始自天子终于庶人尊卑虽殊孝道同致而患不能及者未之有也言他此理故曰未有此说非也古文小异故自天子以下至于庶人文正公则曰始则事亲也终则立身行道也患谓祸败言虽有其始而无其终犹不得免于祸败而羞及其亲未足以为孝也季使君又以明皇之事证之是矣钥窃以为犹未为详且明敢申言之夫圣人一经可谓详矣而其立教之要専在此数语孩提之童无不知爱其亲是人之于孝未有无其始者夫子所以为曽子谆谆言之正欲人之有终也夫子首以总言孝道次分天子诸卿大夫士庶人之孝大小之分固自不同而又于此谓孝道有始而无终未有不及于祸患者此则无有贵贱之别后虽具述孝治圣治之效以至终篇然其教人之最切无过于此上下一体俱当尽心焉明皇惟不知此所以不克其终可不戒哉篇末云孝子之事亲终矣止为丧祭之终犹未为孝之终也若所谓孝之终与此孝无终始之终盖为立身行道死而后已者也故虽曾子既启足手以其能全而归之自以为知免矣然而易箦一节犹在其后盖大夫之箦犹非其正也呜呼圣人之言可谓深切而能有终者亦岂易易乎钥余生无几深知兢惧得正而毙所愿加勉故以告有志之士且以补二公之说云
　　范忠宣公文集序
　　惟昔贤者皆后世之师表而学者之慕古人则自各有不同如汲黯之慕袁盎司马子长之慕蔺相如若有不可解于心者本朝先正名徳相继如泰山乔岳景星凤皇事近而易考嘉言善行皆当取则而区区之愚少而读元祐丞相忠宣范公言行録反复终始正学大节伟识宏度赞叹不足于诸钜公间尤愿执鞭欲追逐其万一而不可得也如奏议国论等书责人如责已助亷成徳之训又若避好名之嫌则无为善之路等语皆当终身诵之每恨未见其家集也嘉定五年三月甲戌公之从曽孙中书舍人之柔见过谓钥曰忠宣文集未行于世晩而谪居永州三年邦人至今懐仰比因沈使君圻赴郡以家藏本属之既已刋就而旧无序引径以见委钥谨谢之且曰托名不腐岂非晚进之幸岂非平日之愿頋年衰学落何足以预此三辞不获则取而伏读越两日而尽得之盖公天资诚确笃志学问承文正公之亲传愽之以泰山孙明复徂徕石守道盱江李泰伯三先生师友之益发为词章根柢六经切于论事无有长语而一出于正文忠苏公序文正公集有曰其于仁义礼乐忠信孝弟如饥渴之于饮食欲湏臾忘而不可得又曰虽弄翰戏语率然而作必归于此故天下信其诚争帅尊之公真是似者哉而钥之所尊敬者此又其余事自其立朝出镇庙谟相业具载史册不待赘言惟公本于忠恕得二者之功用深入吾夫子阃域非浅丈夫所能窥者温恭惟谨无异稠人遇有当为勇决过于贲育此其大过人者然亦尚可勉也心平而寛虑周而逺喜恕哀乐所发而必中克伐怨欲不止于不行包含太虚无所适莫姑以其见于外者一二言之邓绾尝奏罢公襄州及言者攻绾则极力争之谓已经先朝责降不应再有所贬公亦非有意于以徳报怨自谓上惜朝廷事体下以安人情反侧黄黄门诵杨畏弹章而公去相位他日哲宗面斥黄门公从容为解黄门谓公为佛地位中人章子厚得罪父年九十议与一便郡公言当置徃咎而念其亲公本以议新法不合而去及温公将尽改熙丰之法公谓特当去其太甚又湏徐徐经理论差役一事尤不可暴操心类如此公既丧明而责知随州寻窜永州盖子厚必欲寘之死地而公素安义命无一语怨之家人犹未平也风雨中覆舟于江以救仅免拭面而语家人曰此亦子厚所为耶呜呼使之从夫子于陈蔡当亦有不容何病之言此非他人所及也蔡新州重得罪公力救之上忤亷中下违同列贤如刘元城诸人以呉处厚为义存君亲而诋公不遗余力公不为动卒贳其死一时不以为快及事之变自刘忠肃吕汲公等虽终于贬所其得免于已甚着始知公之不寘新州于死之力也汲公軰窜岭表郊赦未颁先谓难从恩宥公斋戒奏大防等年老疾病何以自存迹其所罪亦因持心失恕好恶任情以异已为怨雠以疑似为讪谤误国害公覆车可鍳此不惟欲寤泰陵正欲感动子厚辈使之革心而从厚也呜呼自熙丰元祐以至元符绍圣之间世事屡变翻覆非一徽皇践阼改元建中靖国流人悉归四海望太平于朝暮钦圣显肃皇后与徽皇待公而为政至遣中使逺至湖外好赐牵复迎劳不絶公时在瞽废风痹中知上果用我亦欲感激自奋而病不可为矣呜呼天乎倘延以三数年之夀使再得政则调一天下可以仰副建中靖国之意岂复有后日之祸哉公既已矣而蔡吕俱召吕又为蔡所挤而任蔡愈専矣此所以抚卷长懐而继之以太息流涕也后之君子多识前言徃行以蓄其徳者于此书可不熟复而力行之以代弦韦之佩乎文正四子长监簿以疾蚤殁忠宣与二季皆显衣冠蝉聨然自忠宣以来一百二十有四年而后中书舍人始继世科实监簿之曾孙范氏之兴未艾也
　　王魏公文集序
　　神宗皇帝不世之资高出百王始相荆国王文公君臣之间义同宾友奏对徃复载于史可知也元丰之初主徳已成天容毅然羣臣尊仰将顺之不暇非复熙宁之比惟左丞魏公起由庶僚自结主知以省寺八品官而特许赐坐与府尹奏事而命奏罢独进一为柱史许以直前而又导之使谏待遇之意固已卓异于余子公亦感慨自奋不负所学论事上前守正不阿精当剀切其视同列如野鹤之在鸡羣一时才气无出其右者若其论说古今治乱灾变警戒计边餽之非实杜西师之再举除市易之罚息而别以内外救徐勲之诏狱而戒其出入折奸侫之萌辨是非之际皆深中事机有以变移主意而一出于义理之正言议风烈凛凛生气神宗倾聴奬拔尝谓公曰朕与卿兄弟如同产然是知神宗圣度恢伟容受直言而当时俛伏聴命无能有所论说者盖皆具臣不足以佐下风耳不然公之抗直安得容于朝廷之上乎公之五世孙直显谟阁厚之编次遗文属钥为序钥曰文公之文固不待序而显校理之文曽南丰为之序而陈后山继之使钥诵左丞之书则可何敢以此自任显谟公求之不置钥曰吾有以应子之求矣田承君昼天下士也送别邹道乡之言可畏可仰是岂苟于从人者在公幕府至十有五年防公不足以致此客防承君不足以入公之幕也为公家传其称公之文则曰踔厉骏发卒归宿于道制诰温润丰美得中和之气而属辞赡洽成于口授上数称之诰命有可以通行者俾公为定辞以新之公在翰林旧制尹京者不行词时高丽修贡数以奏来上而所用答诏以十数有防学士等槩为之执政欲人求一通以塞防而上乃独用公所草其后既为丞弻每下大诏令与通好夷狄多属于公若筹边之妙畧立朝之大节皆炳炳如丹又采长老之论缙绅大夫之谈谓公厚徳懐人如晋羊祜直节敢谏如魏辛毗吏治儒雅如汉张敞风槩整峻如唐温造昌黎有曰知其客可以信其主知其主可以信其客公之贤足以表千古承君之言可以信后世钥不侫尚何敢措辞于其间
　　陈都官文集后序
　　制置使陈官由地官贰卿出镇四明政成暇日以家藏曾祖都官文集刻之郡庠属钥为序谢不敢且曰蒋鲁公之序详矣何敢赘既不得命敬题于后曰高哉都官之节也鲁公称公之学曰雅志之所学以谓为道而不为利此学者之所当守而不失仕者之所当遵而不变者也若夫平日之论高出于防契之上而至其趋时之事乃卑出于管晏之下者此固令举之所鄙也称公之文曰大者则以经世务极时变小者犹足以咏情性畅幽郁盖其于道如此而其辞亦不足道也可谓备矣然犹若有所畏避而不敢尽言钥不侫敢补其所未言者尝三复公之遗文而得其为人盖其抱负素已不羣本之忠义充以学问以安定胡先生为师所友自东坡先生而降皆天下士渊源又如此万言之防经济之规模定矣自以亲结昭陵之知身虽在外遇事辄发书论灾异言尤激烈三上英宗书又皆人所难言迨神宗作兴锐意治功王文公得君用事法度更新诸老大臣争不能得抵巇取爵位之人不可胜数风俗为之大变至有逺在蜀万里外官为偏州腾奏于朝盛称青苗新法之美而捷登膴仕者公方宰山隂例以秩满登馆阁小忍不言岂不足以平进而抗章力辩缴纳召试堂劄自取窜责而不悔方且优游庐山与刘公凝之骑牛松下穷幽寻胜以自娱适呼呜非凝之不足以当欧阳公之庐山高非公不足以侣凝之之贤也使当时以公一言而寤君相之意安有后日之纷纷哉公既穷老以死其子诉寃又重得罪然其后再传而得秘丞及删定二公三传而贰卿出陈氏益大天之报施何如哉读公之文者能以是求之然后知公之高风大节犹将廉顽立懦于百世之下毋徒玩其华藻而已也
　　清真先生文集序
