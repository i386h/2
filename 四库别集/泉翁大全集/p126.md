<!-- { "loadSidebar": true } -->
　　春秋王人虽微，列於诸侯之上。礼齿君之路马有诛，[齿]路马刍有诛，况王人乎！瞽瞍杀人，皋陶执之，舜不得废之於其父，况其舅乎！况所杀者王人乎！故窃负而逃，遵海滨而处。圣人之心，如是而已。周官八议之法非圣人之制也，诚如是，则夫世之恃亲与能，杀人以逞者，相属於道矣。春秋之法，人臣无将，将则必有诛。若昭者，岂谓将乎！ 
　　
　　范增 
　　
　　沛公会羽於鸿门，范增欲击沛公而杀之。后之儒者以是病增曰：「必杀其所忌，安知祸将不出於其所不足忌者？」夫当是之时，与项羽争衡於天下者，非沛公乎？楚、汉不可以两立，楚不灭汉，汉必灭楚，如两虎相遇，其不可以俱生亦明矣。夫兵，利器也，有相胜之道，有克敌之势。故不克敌者不足以为兵，不相胜者不足以为敌。今不加於所敌，不胜於所忌，而欲求王，得乎？「然则增之欲击沛公，当欤？」曰：「非也。」「然则后儒之病增者，当欤？」曰：「非也。其病增者是也，其所以病增者非也。沛公会羽於鸿门，羽许与沛公成而盟矣。春秋讥要盟，恶劫盟。要盟不义也，劫盟亦不义也。是时羽与沛公酌卮酒为好，而击之，非劫盟而何？夫不义莫大於劫盟，劫盟而负不义於天下，将何以自立乎？夫伯者，犹将假仁义而为之，绝仁与义，吾未见其能伯也。夫其弒义帝，杀卿子，王子婴，增不能谏，犹将助暴焉，使项王不得有天下也。后之君子当以此病增。」 
　　
　　观潘汝亨所为传真自赞 
　　
　　是真吾形耶？非吾真形耶？吾何形耶？形吾形，不若吾形；吾形不若吾无形。吾无形者，吾真形也。嗟！潘氏之子，正明目而视吾之真形。吾之真形，正在汝亨之心，勿忘以助，恍乎参前而倚衡，庶或见之於墙羹。甲午九月望 
　　
　　甘泉山书院赡田诫 
　　
　　呜呼！诸子小子，有来志士，咸听诫言。尔居乃居，尔食乃(缺资料) 
　　
　　自然堂铭 
　　
　　　夫堂何以名自然也？夫自然者，圣人之中路也。圣人所以顺天地万物之先，而执夫天然自有之中也。夫路一而已矣，学者欲学圣人，不先知圣人之中路，其可至乎？先师白沙先生云：「学以自然为宗。」当时闻者或疑焉。若水服膺是训，垂四十年矣，乃今信之益笃。盖先生自然之说，本於明道明觉自然之说，无丝毫人力之说。明道无丝毫人力之说，本於孟子勿忘勿助之说。孟子勿忘勿助之说，本於夫子无意必固我之教。说者乃谓老、庄明自然，惑甚矣。史氏恭甫作新泉精舍之前堂，既成，名曰「自然」。水敬为序而铭之，俾学者庶有觉焉。铭曰：有堂恢恢，在彼新泉。自然其名，哲人维言。或曰老庄，无亦其禅。曰彼二氏，私智烦难，焉睹本体？焉知自然？曰自然者，何以云然？夫自然者，自然而然。吾且不能知其然，吾又何以知其所以然？问之天地，天地不言，而苍然隤然；问之万物，万物恍然怡然，不言而其意已传。或失则少，或失则多，或过不及，如自然何？仰维宣圣，示学之大，毋意毋必，毋固毋我。川上之叹，不舍画夜。天时在上，水土在下，倬彼先觉，大公有廓。自喜自怒，自哀自乐，天机之动，无适无莫。知天所为，绝无丝毫人力，是谓自然。其观於天地也，天自为高，地自为卑。乾动坤静，巽风震雷，泽流山峙，止坎明离。四时寒暑，自适其期。一阴一阳之谓道，道自无为，是谓自然。其观於万物也，化者自化，生者自生，色者自色，形者自形。自动自植，自飞自潜。鸢自戾天，鱼自跃渊，不犯手段，是谓自然。是何以然？莫知其然。其然莫知，人孰与之？孰其主张？孰其纲维？孰商量之？孰安排之？天地人物，神之所为。曰神所为，何以思惟？吾何以握其机？勿忘勿助，无为而为，有事於斯，若或见之。其神知几，其行不疑。穷天地而罔后，超万物而无前。天地万物，与我浑然。一阖一辟，一语一默，各止其极，莫见其迹。莫知其然，是谓自然。百尔诸贤，哲哉勉旃。甲午十二月朔日 
　　
　　友兰箴 
　　
　　谁能友兰？如兰之馨。何兰之馨？天根之灵。荆棘不剪，猗兰不荣，领恶全好，垂之六经。 
　　
　　怡静斋铭有序 
　　
　　　少宗伯白先生，前主翰林教事，若水仰道德於后先，观法而亲炙之，则见其厚重安安如山，直　方如地。如山，其体乎！如地，其用乎！是谓作止有定，寂感各正，其宁静乎！先生居有怡静之斋，因命之铭。或曰：「当其静时，孰怡之者？当其怡时，孰为静者？」若水进曰：「静，其性乎！怡，其情乎！是谓性其情也，其圣功乎！」乃献铭曰： 
　　
　　人生而静，是曰天性，有其挠之，遂淫其正。其正伊何？天地之德。以翕而张，以专而直。岂天地然？雷藏於渊，尺蠖之屈，龙蛇全身，人有真乐，唯兹性分。斯须莫存，不和不顺。方其寂然，不有我意，万变感通，我无一事，是谓能静，静不以静，如环无端，作止有定。静渊靡思，谁其怡之？不怡之怡，是为真怡。於乐主翁，安安不迁，直方以大，体坤乐山。 
　　
　　岣嵝书堂铭有序 
　　
　　　岣嵝书堂者，衡州祝黄门咏之所治，以俟异时同甘泉子居之也。岣嵝峰在衡岳五峰之外，其趾隆然，实高出於五峰。衡阳之胜，於斯为最。祝子请予作铭，归刻之崖石焉。 
　　
　　高高衡岳，祝融之墟。紫盖青玉，可卜我居。爰有岣嵝，祝子治之，左右双泉，汇为前池。维彼岣嵝，隆趾锐颜，五峰拔地，高卑较然。堂开高广，坐收洞庭。俯瞰湘流，仰摩列星，磨崖勒文，以定我卜。祝子从予，振衣濯足。 
　　
　　新泉亭铭 
　　
　　有亭翼翼，翼彼新泉。泉曷以新？发於天源。天一以清，流於静坤。以静而清，涌出如神。如神斯涌，有来三辰。告尔诸子，以饮以羹。维以漱齿，维以浴德，维以洗心。汲而勿汲，照尔天君；汲之不勤，汲之日新。维德日新，以济世人。 
　　
　　大酉华妙洞铭有序 
　　
　　佥宪王子世隆晋叔，昔在金台从予游，言其隐居大酉妙洞之胜，恳予作铭。铭曰： 
　　
　　谁开大酉？维日之入。其入维何？群动斯翕。其翕维何？翕而不息。不息其明，众妙之极。日华沦地，为晨之辟。一辟一翕，乾坤之门。照於四方，日华中天。维卯维酉，夕惕朝昕。维入息矣，维出王焉。谁学酉翕，而辟斯存？ 
　　
　　御书楼铭有序 
　　
　　(缺页) 
　　
　　鸠功，令德垂后。其图维何？长庚授箓，鹤筭遐龄，以绥多福。其下维何？山以静寿，松以后凋，君子之佑。其中维何？三偷蟠桃，鹿筭无疆，寿考之符。泉叟作诗，爰告寿言，行道显亲，於千万年。 
　　
　　赠奉直大夫南京工部员外郎叶廷瑞真赞 
　　
　　纨帽之玄玄，可以承天之乾；素履之坦坦，可以行地之简。乾知简能，上帝降衷，以淑其躬，以裕於后昆，以及於显荣。惟其俭名而丰实，施薄而积厚，此所以享六安之禄养於身前，而貤工部之崇爵於身后也。瞻斯像者或曰：「是工部之前身。」又曰：「是乾坤之后身。」而浩然乘石羊以逍遥於无垠者，乃为先生之真。 
　　
　　陆戒轩像赞戒轩，陆评事鳌之父也 
　　
　　斯惟戒轩陆先生之真之神乎！吾闻其号而未觌其人，何以知戒轩之真哉？以其贤似之肖形，知其亲也。吾觌其形容而未见其心，何以知戒轩之真之神哉？以契其贤似之心，知其亲之中诚也。熙乎优游，与天为徒也；卓乎独立，邈若不可挹也；嗒乎其忘，中若不可量也；峨乎其冠，褒乎其裳，父德之章也。 
　　
　　艾亭秦君像赞有序 
　　
　　　艾亭秦君者，秋官副郎茂南之父也。观其像，慕其贤而起敬焉，遂为之赞。 
　　
　　魁若外伟，坦若中夷，无城府也。听之若确然，发之若蔼然，出肺腑也。望之则若忻然，若闻过则涣然，中无忤也。浩然其志，?然其颜，若乐诗酒也。巍然其立，豁然其眸，若登石柱、望南海以歌蓬岛也。冠之峨然，衣之褒然，若将御长风、驾轻云，以游於大造也。其斯艾亭先生之风度乎！其斯艾亭先生之风度乎！ 
　　
　　宗伯严介溪先生像赞 
　　
　　夫何宛宛之清人乎！胡然而僊乎！胡然而神乎！目之炯然，如曙辰乎！胡容之俨然，如循循乎！胡拱之翼然，如申申乎！胡中若偲偲而存存乎！乃遶之三匝，三肃而敛襟焉，非介溪先生之真乎！夫其中偲偲而若存存也，非作皇吉士，读书中秘，沈潜经笥，翰苑校艺，渊乎其文思而不可涯涘也乎！其俨然而若循循也，非司成具瞻，博约是兼，文行双渐，帝褒有言，师范端严也乎！其拱翼而若申申也，非秩宗三礼，谦恭自致，惴惴惟是反复疑义，虑远而智邃也乎！其目之炯然也，方将坐庙堂，辅天子以营四方，同仁於一视，瞠乎望洋，论道经邦，燮理阴阳，以回蒙庞也乎！ 
　　
　　大宗伯枫山章先生像赞 
　　
　　先生自谓一生委靡。君子曰：盛德之至，是故不言而信，不怒而人畏，不为名高以立异，而人，自有不可企。忠信一贯，表里无贰，非盛德其孰能与於是？彼狡狯□婀，进取以为媚者，睹先生之像，其独能无愧也乎？ 
　　
　　质庵处士赞有序 
　　
　　　质庵处士，名曰，字世宾，行第奎五八，姓方氏。家世有积善之训，质庵遵之惟谨。性纯朴，质直无机巧心，人以机巧诒之，亦不疑。虽儿童及至微贱，接之无不曲尽忠信，忠信孚於乡闾，乡闾信之，凡闻质庵言说，莫不唯唯听顺者，终不忍欺慢。兄弟之子贫乏不自存，分散已三十余年，质庵则出己财产复同居，赖以保全。后有子弟破败之，力救弗克，犹不自悔，仍为出己财赒给其贫者，虽产破尽，衣食不给，犹不悔。见穷苦急难者，必为之悯恻。平居淡然无欲，钓鱼涉园以为乐，若将终身焉。有识者咸目之为太古之民。有子曰瓘，笃志圣贤之学。家窘矣，犹资之，不远四千里走京师，从甘泉子游，以究其学。其配吕氏讳元章，能知书，通孝经、论、孟切己之训，每以颜、曾、程、朱之力学传道教其子瓘曰：「儿能如此，吾即死无憾矣。」先质庵卒。故瓘之志於道也，外有严君，内有慈母，岂可诬哉！岂可诬哉！赞曰： 
　　
　　齐云岑岑，降生哲人。紫阳名世，代多隐沦。行乎无名，亦有世宾。机心不设，孚於乡邻。散财合族，忘己济贫。恬淡无怀，太古之民。宛宛良配，知书律身，勖其夫子，裕於后昆。后昆维何，瓘志圣贤。外严内慈，观澜知源。 
　　
　　谢氏毓秀斋训 
　　
