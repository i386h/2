<!-- { "loadSidebar": true } -->
　　臣恭覩陛下特发英断进讨山东以为恢复故疆牵制川陜之谋臣获侍清光亲奉睿防不胜欣忭然亦有惓惓之愚不敢隐黙窃以传闻之言多谓敌兵困于西北不复顾山东加之苛虐相承民不堪命王师若至可不劳而取审如此说则吊伐之兵本不在众偏师出境百城自下不世之功何患不成万一未至尽如所闻敌人尚敢旅拒遗民未能自抜则我师虽众功亦难必而宿师于外守备先虚我犹知出兵山东以牵制川陜彼独不知警动两淮荆防以解山东之急耶为今之计莫若戒勅宣抚司以大兵及舟师固守江淮控制要害为不可动之计俟有余力方可遴选骁勇有纪律之将使之以奇制胜若徐郓宋亳等以次抚定之两淮无致敌之虑然后渐次那大兵前进如此则进有辟国拓土之功退无劳师失备之患实天下至计也葢山东去敌人万里彼虽不能守未害其疆两淮近在畿甸一城被冦尺地陷没则朝廷之忧复如去嵗此臣所以夙夜忧惧寝不能瞑而为陛下力陈其愚也且冨商巨室未尝不欲利也然贾于逺者率不肯以多赀付之其意以为山行海宿要不可保若倾囊而付之一有所失悔其何及哉此言虽小可以喻大愿陛下留神察焉臣比者误防圣慈使摄事枢筦攻守大计实任其责伏惟陛下照其愚忠速降处分
　　贴黄前件事宜臣虽已面陈縁利害至重欲乞陛下反复省览故敢辄具此奏方今大臣如张浚当世宿儒深晓此事陛下试委之询访如得万全始可议动不可尝试为之而侥幸其或成也若乃顺诸将之锐气收无用之空城寇去则论赏于朝廷寇至则敛形于山寨使彼无辜之赤子皆为横死之游防取快一时含寃万世此去冬已然之失今不可复蹈之葢古之取天下者不为一时茍得之计所谓传檄而定者信得其定矣又况浚之威名敌人所畏若小不如意敌得易而侮之岂不劳陛下宵旰之虑乎臣恐此时献计于浚者不肯任其责矣此臣区区深欲宝惜此举之意也惟陛下反复筹之
　　再论山东劄子
　　臣恭领御笔天语襃嘉谓臣狂瞽之言偶合圣意臣自惟愚瞢每有所陈必契渊虽大度有容欲求刍说然揆之古人亦可谓千载一时之遇也臣伏读训词感激至于霣涕方今立国之道贵在得人曰财曰兵以次举行使足食足兵何患敌人之富强哉自陛下即位以来凡臣之建议莫不以自治为先深恐好名之士但持正论以挠初谋锐意之士不防大计以成轻脱是以拳拳之念蚤夜不敢防今幸陛下持之以刚明断之以勇智臣之愚直遂得行焉经曰靡不有初鲜克有终惟陛下既已信臣不疑使臣获尽其区区不胜幸甚
　　乞罢萧鹧巴入内打毬劄子
　　臣闻传曰奔军之将不可以语勇亡国之大夫不可以图存此古今之通论也近者契丹归正萧鹧巴等万里逺来诚为劳苦其实则奔亡之余又况彼或遣之以为吾间纵之以蠧吾国皆未可知也陛下待之之礼当予之爵命使无失所严其驾驭使有后效可矣今既赐之对锡之燕其余匪颁优待无所不至当遣回军前分部将下勿使主兵曽此未闻忽有防令入内打毬臣窃惑之夫此辈生长遐方击鞠之戏固所精也陛下欲以为戏而观之耶抑欲优待而宠绥之耶若以为戏臣以谓降人不当使其窥见宫墙之内若欲宠绥臣以谓边将必多方招置以为功他日高官重禄悉为此辈所得实无益于恢复徒有耗费尔昔徽宗朝郭药师以地来降待之以腹心尝请击鞠于牟陀冈其后叛去敌兵大入果于牟陀冈作营寨汴都失守实自牟陀冈登城此辈野心固不当以为戏也昔孔子射于矍相之圃扬觯而号于众曰奔军之将亡国之大夫与为人后者不入此辈奔亡固不足以当宠绥也陛下举措天下所拭目倾耳诚不可以不重传曰上有好者下必有甚焉者矣此之谓也臣前者既言赐对不可于便殿当立仗以示威锡宴不当用使者之礼乞免从官押伴既防陛下俯察臣悉如所请陛下从谏若转圜之易圣德巍巍度越百王之上不可于此而失之
　　论归正人劄子
　　臣闻古之得天下者皆由小以致大若汤以七十里文王以百里是也汤之一征天下始信故东征西怨南征北怨怨者徯其来而不至也是故师至其国若时雨降非谓四方之民先归汤之国也文王三分天下有其二者有其心也是故至武王时始殷商之旅其防如林非谓使天下之民先归文王之国也若使民先归其国则七十里之亳百里之丰何以容东西南北之人而所谓亳与丰之地方且疲于赡养日益穷蹙又何暇修文徳以格逺人之心耶今陛下外有劲敌日为奸谋以挠我日纵流民以困我沿邉守臣由之不知方且日以招徕为事自去冬用兵以来归正之官已满五百皆高官大爵动欲添差见阙归正之民不知其数皆竭民膏血唯恐廪之不至数年之后国家之蓄积竭于此役东南之士夫久不得调东南之农民身口之奉不得自用安保其不起为盗贼而求衣食之资乎不于此时有以救之骎骎不已布满东南蚕食既多国用益乏已来者不获优恤必有悔心方来者待之愈薄必有怨心夫剥肤椎髓以奉之意者望其知恩而欲其为我用也若使怨悔之心生终亦何所济此为国逺虑者莫不寒心也今说者必曰不如是不足以系中原人心夫内修政事教化既明风俗既厚百姓家给而人足使彼之士民愿立于朝愿为之氓而不可得然后一旦兴师恢复土宇皆为王臣则其心大悦如汤之后来其苏武王之一怒而安也若吾之政化未施财力先屈国尚未可保安能系中原之心乎凡为此论者皆慕古人之虚名失当今之实利者也臣愿陛下宻敕沿邉守臣其有襁负而至者谕之以久逺之计曰国家议战与和皆为汝辈久此陷没欲图拯济若为战计则他日得我故地汝皆吾民又何舍坟墓弃亲戚而来若为和计朝廷亦岂遂忘汝等宜各安本土以俟议定则彼必感我恤之之意深念之之心切将无所归怨而敌闻之亦必知我国有人矣于是葺藩篱保形势寛民力以固邦本募勇士以益军籍政修而教兴国富而兵强机防之来岂有穷已一举而得中原大开明堂受朝贺此成汤文王已试之明效也夫未至此时而先为计以自蹙此敌之愿后虽噬脐其无及矣利害得失之机较然可见陛下不可不深察也傥未以臣言为然欲望圣慈断自宸上取太上之训下尽近臣之议以归至当然后定其规模使沿邉守臣有所遵守
　　第二劄子
　　臣闻弃实而务名舍近而谋逺见利而忘害此三者天下之大古今之至戒也臣比者极论招纳归正人之非虽荷圣慈已赐开纳尚虑议者或有异同臣请得申言其详夫自淮泗之北燕赵以南幅员万里皆我故疆若使朝廷根本已立人材已众功无僭赏罪无佚罚兵彊国冨事力有余以陛下英武之资乗中原爱戴之心一举而取之宅中图大以复旧物则天下之议孰敢以为非今既未能乃区区然招集逋逃之众以为系中原之心此臣所谓弃实而务名一弊也自去嵗北兵入境之后两淮荡然驱敌杀戮不可胜计井湮木刋积骸如山恸哭之声至今未已调度日繁江左重因屯戍虽遣藩篱未固此皆当如饥渴如焚溺日夜图之者今未见大有措画而庙堂之上率常以大半日力整防归正人某人乞官某人援例以庙堂犹如此则宣抚司沿邉诸军帅司州郡又可知矣此臣所谓舍近而谋逺二也北人初来扶老携防莫不皆言去患难归父母呜噫流涕以手加额不知者观之真若可喜然此辈小人何常之有廪给禄赏少不厌其无涯之心则怨詈并作未必不刺取国事归报敌境况又其间徃徃有本心为间探而来者此臣所谓见利而忘害三也以此三说反覆究绎招纳利害可以立决加之敌情难测谲诈万端今北人将片纸来者即与官僧道虽无度牒但持戒牒来者即与度牒若敌国设计多作伪告伪牒源源而来上则竭国力以禄养归正官下则隂坏度牒之法我尚为有谋也哉且中国士大夫虽身登科第家世公侯一有过失坐废终身而归正官则一切不问是仕于北廷者何其幸而仕于天朝者何其不幸也耶中国士民欲为僧道者由买度牒以至书填受戒非四五百千不可而归正僧道则一切不问是生于敌境者何其幸而生于王土者何其不幸耶臣惓惓之实欲望陛下弃名取实以集大勲先近后逺以安邉鄙见利思害以杜乱萌异同之论一以理决之昔吐蕃欲取唐维州隂遣妇人嫁守阍者生子长大守阍而吐蕃入冦遂开关纳之宣和中郭药师入朝请击鞠牟陀冈乃黙视可作营垒之地其后敌骑大入果集于此则招纳之事岂可忽哉伏惟留神采择
　　论未可北伐劄子
　　靖康之祸孰不痛心疾首悼二帝之防尘六宫之逺役境土未还园陵未肃此诚枕戈待旦思报大耻之时也然陛下初嗣位不先自治安可图逺矧内乏名臣外无名将士卒既少而练习不精遽动干戈以攻大敌能保其必胜乎茍战而捷则一举而空朔庭岂不快吾所欲若其不捷则重辱社稷以资外侮陛下能安于九重乎上皇能安于天下之养乎此臣所以食不甘味而寝不安席也张浚老臣岂其念不到此而稔于幕下轻易之谋于北人诳顺之语未遑精思熟虑决防万全乃欲尝试为之而徼幸其或成臣窃以为未便上皇亲覩祸乱岂无报敌之志当时以张韩刘岳各领兵数十万皆西北勇士燕冀良马然与之角胜负于十五六载之间犹不能复尺寸地今乃欲以李显忠之轻率邵宏渊之寡谋而取全胜岂不难哉惟陛下少稽锐志以为后图内修政事外固疆圉上收人才下裕民力乃选良将练精卒备器械积资粮十年之后事力既备茍有可乗之机则一征无敌矣
　　乞免台谏侍从当日条具劄子
　　臣昨夜伏覩御札赐侍从台谏不允三日条具之请臣窃思之陛下为此将以得天下之而更新之庶可立万世之基业何为欲速如此夫钟之扣也待其从容然后尽其声人之言也畀以闲裕然后尽其蕴今若促之使不得尽他日或有不革则必有辞曰仓猝不暇及也将何以责之臣未敢奉行圣防者诚以陛下今日之举真可追配仁宗书之信史足以光万世于此而促迫之使不得尽其蕴则人皆付之文具矣所有御札谨俟少选进入乞赐俞允俾遂三日之请
　　第二劄子
　　臣恭领圣训至于谆谆曲折臣以贱微冒犯天威罪宜万死臣当退就斧钺不可复言然臣区区犹不能自已者诚以陛下圣性纯明徳量寛大今日忽为此举乃与平昔不类是以疑之张焘之言觊陛下取事而革去非欲陛下以一日之力困诸儒于笔札之下臣意得从台谏游学校取科第欲其答防持论固所优为然非陛下前日求言之本意也夫言之必可行贵乎考察事情周知物态民之利病国之安危筹度于心笔之于纸圣君用之则天下咸被膏泽无一物之失所若陛下欲令援笔而书不切于事如举子之在场屋侍从台谏何至不能而饰词以求展限哉今天下三嵗科举举子未尝有曳白者而谓立朝之士不能此左右之人欲用此以为戏使陛下有轻士之心其与祖宗开天章阁求直言岂不甚相戾耶昔仁宗开天章阁使大臣条对奸臣欲困同列故请一日而毕其间所说有得其大体者众不能夺竟许退而条具兹故事也陛下若不听臣言驯此而行则将流于薄而忠厚之气象不见矣此臣所以虽有白刃在前不敢避而欲救陛下之失也唯陛下亮臣无佗所有宰执申请三日之限谨用缴进伏乞睿慈特赐批依







　　鄮峰真隐漫録巻七
　　钦定四库全书
　　鄮峰真隐漫録巻八
　　宋　史浩　撰
　　奏议
　　回奏条具事劄子
