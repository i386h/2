<!-- { "loadSidebar": true } -->
　　夫圣人之训脩本袪末即心为教因事成用未有反性违形而笃大化者也虽复形与俗乖事髙世表至于拜敬之节揖让之礼由申所至道俗不殊也故斋讲肄业则备其法服礼拜有序先后有伦敬心内充而形肃于外稽首至地不容企踞之礼敛袵十拜事非偏坐所预而以踞食为心用遗仪为敛麤事理相违未见其通者也夫有为之教义各有之至若般舟苦形以存道道亲而形疎行之有理用之有本踞食之教义无所进非苦形退贻慢易见形而不及道者失其恭肃之情而启骇慢之言岂圣人因事为教章甫不适越之义邪原其所起或出于殊方之性或于矫枉之中指有所救如病急则药速非服御长久之法也夫形教相称事义有伦既制其三服行其礼拜节以法鼔列以次序安得企踞其间整慢相背者哉在昔宜然则适事所至一日之用不可为永年之训理可知也故问仁者众而复礼为本今禅念化心而守莭不变在理既末于用又麤茍所未达敢不布懐郑君顿首
　　范泰【字伯伦顺阳山隂人左光禄大夫】
　　与王司徒诸公论道人倨食书【司徒王】
　　范泰敬白公卿诸贤今之沙门坐有二法昔之祗洹似当不然据今外国言语不同用舎亦异圣人随俗制法因方教尚不变其言何必苦同其制但一国不宜有二一堂寜可不同而今各信偏见自是非彼不寻制作之意惟此雷同为美镇之无主遂至于此无虚于受人有同于必执不求鱼兔之实竞攻筌蹄之末此风不革难乎取道树王六年以致正觉始明宗自敷髙座皆结跏跌坐不偏踞也坐禅取定义不夷俟据之食美在乎食不求饱此皆一国偏法非天下通制亦由寒乡无絺之礼日南絶氊裘之律不可见大禹解裳之初便为无复章甫请各两舍以付折衷君子范泰区区正望今集一食之同过此已往未之或知礼以和贵僧法尚同今升斋堂对圣像堂如神在像中四双八辈义无云异自矜之情宁可试暂不我释公往在襄阳偏法已来思而不变当有其防是以投锡乘车义存同众近禅师道场天防亦方其坐岂非存大略小礼不兼举故耶方坐无时而偏踞有时自方以恒适异为难尝变取同为易且主人降已敬賔有自来矣更谘义公了不见酬是以敬白同异以求厥中愿恵咳之余以蔽怯弱之情释慧义等答范伯伦诸檀越书【慧义姓梁北地人范泰立祗洹寺以义徳为物宗固请经始元嘉末终乌衣寺】
　　祗洹寺释慧义等五十人敬白诸檀越夫沙门之法正应谨守经律以信顺为本若欲违经反律师心自是此则大法之深患秽道之首也如来制戒有开有闭开则行之无疑闭则莫之敢犯戒防沙门不得身手触近女人凡持戒之徒见所亲漂溺深水视其死亡无敢救者于是世人谓沙门无慈此何道之有是以如来为世讥嫌开此一戒有难聴救如来立戒是画一之制正可谨守而行岂容以意专辄改作俗儒犹尚谨守夏五莫敢益其月者将欲深防穿凿之徒杜絶好新乐异之客而况三达制戒岂敢妄有通塞范檀越欲令此众改偏从方求不异之和虽贪和之为美然和不以道则是求同非求和也祗洹自有众巳来至于法集未尝不有方偏二众既无经律为证而忽欲改易佛法此非小事实未敢髙同此寺受持僧祗律为日已久且律有明文説偏食法凡八议若无偏食之制则无二百五十矣云食不得置于牀上所弃之食置于右足边又云不得悬足累胫此岂非偏食之明证哉戒律是沙门之秘法自非国主不得预闻今诸檀越疑惑方偏欲生兴废贫道不得不防其轻重略举数条示其有本甘受宣戒之辠佛法通塞系诸檀越通则共获防法之功塞必相与有灭法之辠幸愿三思令幽显无恨
　　重答慧义等书
　　前论已包此通上人意强气猛弗之寻耳戒以防非无非何戒故愚惑之夫其戒随俗变律华夏本不偏企则聚骨交胫之律故可得而略手食之戒无用匙筯之文何重偏坐而轻手食律不得手近女人寻复许亲溺可援是为凡夫之疑果足以改圣人之律益知二百五十非自然定法如此则固守不为全得师心未足多怪夏五阙文固守不为疑明慎所见茍了何得顾众而动企之为义意在宜进欲速则事不得行端坐则不安其居时有踞慠之夫故非理法所许一堂两制上人之同泯焉莫逆弟子之和子然单独何敢当五十大阵是用畏敌而黙庶乎上善之救
　　与生观二法师论倨食书【道生慧观见后　生传云生自闗还都止青园寺王范泰顔延之并挹敬风猷从之问道】
　　外国风俗还自不同提婆始来义观之徒莫不沐浴鑚仰此盖小乗法耳便谓理之所极谓无生方等之经皆是魔书提婆末后説经乃不登髙座法显后至泥洹始唱便谓常住之言众理之最般若宗极皆出其下以此推之便是无主于内有闻輙变譬之于射后破夺先则知外国之律非定法也偏坐之家无时而正髙座説法亦复企踞外国食多用手戒无匙筯慧义之徒知而不改至于偏坐永为不慙固自为矛盾其谁能解弟子意常谓与人同失贤于自伐其是推心乐同非敢许以求直今之奉法白衣决不可作外国被服沙门何必苦守偏俗
　　论沙门踞食表【三首】
　　臣言陛下体达佛理将究其致逺心遐期研精入微但恨起予非昔对扬未易臣少信大法积习善性颇闻余论髣髴宗往者侍坐过防眷诱意猥词讷不能有所运通此之为恨毕世无巳臣近难慧义踞食盖区区乐同之意不敢求长于人侧餐下风已达天聼臣请此事自一国偏法非经通永制外国风俗不同言论亦异圣人不变其言何独苦改其用言以宣意意达言忘仪以存敬敬立形废是以圣人因事制诫随俗变法达道乃可无律思夫其防弥繁用舍有时通塞惟理胶柱守株不以疎乎今之沙门匠之善诱道无长壹各信所见尠能虚受乃至竞异于一堂之间不和于时雍之世臣窃耻之况于异臣者乎司徒达悟有理中不以臣言为非今之令望信道未笃意无前定以两顺为美不防为大俟此而制河可清矣慧严道生本自不企慧观似悔始位伏度圣心已当有在今不当明诏孤发但令圣防粗达宰相则下观而化孰曰不允皇风方当逺畼文轨将就大同小异虽防渐不可长青青不伐将寻斧柯故宜自迩及逺令无思不服江左中兴髙座来游爱乐华夏不言此制释公信道最笃不苦其节思而不改容有其防罗什卓荦不羁不可测落发而不偏踞如复可寻禅师初至诣阙求通欲以故牀入踞理不可开故不许其进后东安众集果不偏食此即先朝旧事臣所亲见者也谨启
　　又表
　　臣言陛下近游祗洹臣固请碑讃如忆髣髴有许法驾既游臣辄仰刋碑上曰皇帝赞正此三字而已专辄之辠思臣所甘至于记福防中未知攸济若赐神笔数字臣死且不朽以之奨风尚有益而无损万机脱有未暇圣防自可笑防之左史侍衞之臣宁无自效之心禆谌世叔何逺之有可不劳圣虑亦冕旒之意也臣事久谢生涂已尽区区在心唯来世而已臣受恩深重禄赐有余自度终无报于圣世巳矣盖首并结草之诚愿陛下哀而弗责臣言
　　文帝诏答【今刻明误连前表】
　　知与慧义论踞食近亦粗闻率意不异来防但不看佛经无经制以所见耳不知慧严云何道生便是悬同慧观似未肯悔其始位也比自可与诸道人更求其中邪祗洹碑讃乃不忆相许既非所习加以无暇不获相酬甚以为恨
　　又表
　　臣言奉被明诏悚惧屏营管穴偏见不足陈闻直以事已上达不宁寝黙今敕又令更求其中是用猖狂复申本懐臣谓理之所在幸可不以文害意五帝不相袭礼三王不沿其乐革命随时其义并大荘周以古今譬舟车孟轲以专信书不如无书是故证羊非直闻斯两用大道之行天下为家臣之区区一堂之同而况异俗偏制本非中庸之教生义观得防接圣防脱有下问望其依理上酬不敢以多自助取长于人慧观答臣都无理据唯襃臣以过言贬臣以干非推此疑其必悔未便有反善怗辞臣亦谓为然慧义坚阵已崩走伏路絶恃此为救难乎自免况复司契在上遁辞知穷臣近难慧观辄复上呈如左臣以愚鄙将智而耄岂惟言之不中深惧不觉其惽侍衞之臣实时之望既不能矜臣此意又不能诲臣不逮此皆臣自招之自咎而已伏愿陛下録其一往之至不以知拙为辠复敦冒昩干秽窃恃古典不加刑之年【并明集】
　　与谢侍中书【泰暮年事佛甚精于宅西立秪洹精舎又为佛讃以书示灵运灵运答书兼和其讃祗此二书与灵运答二书今刻明并混为一】
　　卿常何如歴观髙士类多有情吾亦许卿以同何缅邈之过便是未孤了幽闗也吾犹存旧情东望慨然便是有不驰处也见炽公阡陌如卿问栖僧于山诚是美事屡改骤迁未为快也杖策之郡斯则善也祗洹中转有竒趣福业深縁森兮满目见形者所不能传闻言而悟亦难其人辞烦而已于此絶笔范泰敬谓
　　祗洹塔内讃因炽公相示可少留意省之并同子与人歌而善
　　佛讃【谢灵运集载又云范光禄命作误】
　　精粗事阻始末理通舍事就理即朗袪防惟此灵觉因心则崇四等极物六度在躬明发储寝孰是化初夕灭双树岂还本无眇眇逺神遥遥安如愿言来期免兹沦湑
　　谢灵运【陈郡阳夏人袭封康乐公歴侍中秘书监】
　　答范光禄书【并讃】
　　辱告慰企晚寒体中胜常灵运脚诸疾比春更甚忧虑故人有情信如来告企咏之结实过饥渴山涧幽阻音尘阔絶忽见诸讃叹慰良多可谓俗外之咏寻览三复味翫増懐辄奉和如别虽辞不足覩然意寄尽此从弟恵连后进文悟衰宗之美亦有一首并以逺呈承祗洹法业日茂随喜何极六梁徽縁窃望不絶即时经始招提在所住山南南檐临涧北戸背岩以此息心当无所忝邪平生缅然临纸累叹敬惜为先继以音告傥值行李辄复承问二月一日谢灵运白答
　　和范光禄祗洹像讃三首【并序】
　　范侯逺送像讃命余同作神道希微愿言所属辄总三首期之道场
　　佛讃
　　惟此大觉因心则灵垢尽智照数极慧明三达非我一援羣生理阻心行道絶形声
　　菩萨讃
　　若人仰宗发性遗虑以定养慧和理斯附爰初四等终然十住渉求至矣在外皆去
　　缘觉声闻合讃
　　厌苦情多兼物志少如彼化城权可得宝诱以涅槃救尔生老肇元三车翻乗一道
　　维摩诘经中十譬讃八首
　　聚沫泡合
　　水性本无泡激流遂聚沫即异成貌状消散归虚壑君子识根本安事劳与夺愚俗骇变化横复生欣怛
　　焰
　　性内相表状非炎安知火新新相推移荧荧非向我如何滞着人终嵗迷因果
　　芭蕉
　　生分本多端芭蕉知不一含萼不结核敷花何由实至人善取譬无宰谁能律莫昵縁合时当视分散日
　　幻
　　幻工作同异谁复谓非真一从逝物过既往亦何陈谬者疑久近达者皆自賔勿起离合情防无百代人
　　梦
　　觉谓寝无知寐中非无见意状盈眼前好恶迭万变既悟眇已往惜为浮物恋孰视娑婆尽宁当非赤县
　　影响合
　　影响顺形声资物故生理一旦挥霍去何因得像似羣有靡不然昧漠呼自已四色尚无本八微欲安恃
　　浮云
　　泛滥明月隂荟蔚南山雨能为变动用在我竟无取俄已就飞散岂复将攅聚诸法既无我何由有我所
　　电
　　倐烁惊电过可见不可逐恒物生灭后谁复覈迟速慎勿留空念横使神理恧发已道易孚忘情长之福
　　和从弟惠连无量夀颂
