<!-- { "loadSidebar": true } -->
　　熙宁十年九月戊辰，某官某谨告于某神曰：今兹禾稷将登，钅至艾满野。阴雨为，弥月不止。穗者将腐，角者将落。徐方大水，将浸东境。沟洫盈满，流潦横至。民贫无食，恃获以饱。官贫无蓄，恃税以给，而雨并害之。公私困竭，神亦将乏享。吏既不职，无以格神之休。敢因民心，以乞晴于尔有神。神能扫除阴云，显见白日，使秋稼毕登，宿麦咸。民免于饥，吏免于罪，则神之赐多矣，其何以报？谨告。九月甲戌，某官某谨以清酌庶羞之奠，告于神曰：民能尽力于耕，而水旱之变，不能知也。吏能尽力于治，而饥馑之忧，不能为也。斡旋阴阳，开阖天地，其职在神，此吏民之所恃而依也。虽然，叩之而必闻，号之而必应，人有不能，而况于神之远而微也？今者以雨病告，不旋日而雨止，种麦获豆，不失其时也。太守不德而蒙斯贶，自视缺然，知无以堪之也。酒醴洁芳，肴蔌备具，匪以为报，惟致其意也。尚飨。十二月己亥，某官某谨以酒果之奠，告于某神：宋维大都，兵食夥繁。一岁之奉，仰于诸藩。自河为灾，千里汗漫。邻邑告病，我邦独完。赋税百须，所恃惟田。终岁不雪，麦将大乾。患始于民，卒迨于官。神仁爱人，忍坐以观。卷舒阴阳，职上通天。劳不崇朝，雨雪纷然。民食宿麦，疠疫莫干。久而不施，莫知谁愆。吏则不德，而民当哀怜。归诚于神，其终舍旃。尚飨。元丰元年正月庚申，某官某谨以肴酒之奠，祭于句芒之神：木气既应，田事将起。肇出土牛，以令早晚。惟神体仁司春，发生万物。时节风雨，佑我农夫。苟东作顺叙，将终岁允赖。邦有旧典，敢率以告。尚飨。二月己未，某官谨以肴酒之奠，告于某神：某来守是邦，自秋徂春，政事不修。雨失候，始以水告，继以旱请。玩神渎祀，至于再三，中心赧焉，惧获谴咎。然今宿麦将槁，时雨不降，流亡布路，仓廪莫继。与其病民，宁我获戾。是用恭卜良日，申祷有神，其尚矜农夫，赐以膏泽。尚飨。六月十七日，具官某谨以肴酒之奠，告于某神：梁宋之郊，频年旱饥，盗贼烦兴，囹圄填充。粤自兹夏，农获六七。流亡既去，桴鼓随息。庶几秋成，民以阜安。而淫雨不节，水潦横溃。荏菽禾黍，鞠为污泽。秋气方始，田可耕种。神诚爱民，锡之开晴。积水时去，晚稼复。则民报神之心不在俎豆，将世以奉承，毋有厌ル。尚飨。七月五日，具官某谨以肴酒之奠，告于某神：乃者暑雨荐至，沟浍盈满。淤田弃水，相继为虐。秋稼满野，沦胥以败。民号无告，吏莫之救。酌酒告神，庶几哀怜。曾未旋踵，秋炳耀。匪神之仁，化为凶年。虽使民竭其所有，无以报称，奉觞再拜，惟诚而已。其尚驱除阴，以终大赐。尚飨。

　　【绩溪谒城隍文】

　　某以不才，忝临民社。谨因旧礼，拜谒祠下：神仁爱民，恭率神意，不敢不勉。神亦时节风雨，驱除疠疫，以佑相我治。谨告。

　　【谒孔子庙文】

　　某结发学问，今始为邑。无由之政事而治蒲，无偃之文学而治武城。进谒祠下，惟愧惟栗。谨告。

　　【祭灵惠汪公文】

　　维元丰八年岁次乙丑八月壬戌朔十六日扼，承议郎、知县事、骑都尉苏辙，谨遣男适以B956酒特羊致祭于灵惠公汪王之神：神有功斯民，世享庙祀。辙来长是邑，即神旧邦。蒙神之休，雨以时。稼穑大熟，赋役毕具。狱讼衰少，才短政拙。何以获此，意由侥幸。以致疾疠，寒热为虐，下逮儿女，更相播染，卧者过半，迄兹痊损。自夏及秋，中间禊禳。神不厌渎，卒保康。皆神之恩，兹用恭致薄礼，以谢不敏。敢告：驱除瘴疠，时节风气，使民不告病，而吏与蒙贶。尚飨。

　　◆青辞三首

　　【齐州祈雨青辞】

　　呜呼！民愚无知，吏怠弗教。鬼神不享，积衅成疠。旱气充塞，五种失。饥馑既至，疾疫将起。祷求百神，寂寥无闻。民既穷瘁，吏亦震恐。各知咎殃，将自洗濯。而神怒未怠，膏泽不至。栗栗危惧，无所归命。敢因旧仪，只荐诚悃。惟皇天后土，靡不覆帱。日月宿炔，靡不临照。山川岳渎，靡不容载。哀矜无辜，纵舍有罪。并包含养，与道为一。祓除妖孽，布导和气。时播甘雨，以救民命。亦俾我守臣，间蒙大赐，以宽忧责。

　　【南京祈晴青辞】

　　嗟民之艰，丰岁常少。粤维兹夏，牟麦小熟。饥者未饱，而淫雨为。秋稼殄瘁，沦为涂潦。宿藏将尽，岁计莫续。盗贼将起，犴狱充斥，民之无辜，谁为此祸。吏实不德，得过于神。胡为殃民，以重吏愆。今兹归诚天地，布其腹心。神仁爱人，岂终病之。其尚振扬清风，以逐屏翳。使太阳显行，后土以干。民趋于田，既获且耕。亦有高廪，以祀以养。吏蒙其赐，不知其报。此亦天地之大德，下民之所仰望而求也。

　　【筠州祈雨青辞】

　　臣来是邦，岁比水登。去夏大水，溢城邑。继以秋旱，民食不足。庶几今岁，五种遂茂，以释余病。而亢阳为灾，不雨弥月。水泉耗竭，多稼殄瘁。云物告异，灾火时发。上下恐惧，不知所措。惟吏之不德，无以仰当天心。惟民之无良，有以召致神怒。虽自洗濯，并走祠望，而诚意浅陋，灵贶不答，将默不以告。而民不可弃，神亦不终弃人。谨归诚天地，请命百神，尚克收如焚之威，以布甘雨，使民得稼穑，各安其居。使我守土之臣，亦蒙大赐。 
　

　



　

　
●栾城集卷二十七
◆西掖告词六十一首
　　【林希集贤殿修撰知苏州】

　　敕具官林希：朕历选多士，以备左右侍从之臣。股肱之良，概出于此。尔以文学政事有闻于时，擢从右史，试以书命，而行己不靖，遽致人言。朕不忍弃才，尚宠以书殿，往莅吴俗，思慎厥终。可。

　　【杨杰知润州】

　　敕具官某：京口，江浙之会，而扬楚方饥，仰食邻境。朕思得良吏，通其有无，以济民病。尔以冬官属，绩用有闻，而欲自诡以治民。朕不汝违，其究乃心，以底成效。可。

　　【陈安期屯田郎中】

　　敕具官某：尔以能选，积劳于工正，升之文昌，以劝勤吏。矧司空之属，农部为上。尔其益敬厥事，以称朕意。可。

　　【蔡立知鄂州】

　　敕具官某：武昌控引江汉，势居上流，古为重地。非练达政事，不以畀之。以尔久于治民，为论者所称。朕将观尔于是，惟宽而勿弛，明而勿苛，则予汝嘉。可。

　　【盛南仲知衡州】

　　敕具官某：朕进退天下士大夫，不惟其才，惟其行，盖未有不能正身而能正人者也。尔以世族之后尝为部使者矣，而不闲于家，厥声达焉。法不可置，往即南服，尚克循省。可。

　　【许中正致仕覃恩改朝议大夫】

　　敕具官某：朕嗣服之初，推恩海宇，矧惟耆老之士，蚤隆止足之风。岂无宠嘉，以慰乡党。可。

　　【虞肇知鼎州】

　　敕具官某：武陵依重湖之深险，据五溪之走集，民夷杂居，剽轻易扰，惟守以安靖，可以言治。尔昔以才，举为御史属官，久于牧民，宜在此选。无烦条教，以便远人。可。

　　【胡田知诚州刑浩知钦州】

　　敕具官某等：钦、诚为郡，虽有新旧之异，而民夷杂处，不可一以华法治也。田自钦易诚，其习南越之故矣。浩自环庆往，亦知所以治边之宜。惟宽可以怀远人，惟廉可以服殊俗。辅以明断，其罔有不济。可依前件。

　　【王存磨勘改朝散郎】

　　敕：朝廷用人惟其才，而考绩必以岁月。用人惟其才，故政无不修。考绩必以岁月，故官不失绪。朕兼此二柄，以御群臣，故虽六事之长，犹寓郎官之秩。具官王存，文雅足以饰吏事，靖重足以镇国俗。恬于进退，不为利回。出入台省，人言无间。司马治兵，朕既已重其选矣；有司奏课，并欲以报其劳焉。可。

　　【梁惟简供备库使】

　　敕：朕惟崇庆，日总万机，号令所至，泽遍海内，况其左右侍御之臣，朝夕执事之劳而不被其赐者乎？坤成之庆，国有常宪，尚勉忠孝，思报其万一。可。

　　【张ロ光禄大夫资政殿学士知郑州】

　　敕：昔我神考，收擢隽良，置于丞弼。惟兹内史之重，实综万机之繁。朕方将图任旧人，与之裁成庶务。乃者总章大享，百辟在廷，时予重臣，独以病告。不忍贤劳之久，力求补外之安，曲成其私，勉遂所请。具官某，名臣之后，风流具存，儒术之英，文史足用。详练政事，究通物情。樽俎可赖以折冲，盘错亟观于游刃。辍自西台之要，付以新郑之雄。加秘殿之宠名，兼进秩之异数。使郡县识朝廷之意，而官吏知卿相之贤，表帅四方，朕尚有赖。可。

　　【赵君锡太常少卿】

　　敕：太常总礼乐之政，兼伯夷、后夔之业。平居无事，若无所为。至于郊庙社稷之仪，朝廷上下之分，一有大议，罔不责成。昔叔孙通为东宫傅，以习于园庙，复命此职。赵宗儒失不任事，由卿而罢为东宫师。用人之难，盖自前世。具官某，笃于孝悌，居家可纪，敏以从政，临事不烦。予欲决嫌而明微，盖有取于静慎。此官职清而事少，亦将便于老成。往服优恩，勉扬厥职。可。

　　【刘绚太学博士】

　　敕：《春秋》之废，于今二十年矣，讲者不以为师，而学者不以为弟子。孔氏之遗书而陵迟至是，朕甚悯之。尔能讲诵其说，遭弃而不废，盖将有见于此者。夫《三传》之义，其得之者多矣，附以啖赵，无蔽于一家，庶几士有考焉。可。

　　【邓羲叔主客郎中】

　　敕：国有四方宾旅之事，则主客掌其享燕饩牵之节，其疏数丰杀皆有常度，远人于是观礼不可以不慎。尔既掌其事矣，以资当迁。其益勉之，以称其职。可。

　　【林旦侍御史权淮南运副】

　　敕具官某：淮甸之民，荐罹饥馑，乃者诏发仓廪，辍吴楚之漕以拯其急，犹以乏食流徙，达于朕听。朕惟救荒之术，行之略尽，惟得良使者因事施宜，为若可赖。尔由郎官以才任御史，习于扬楚之故，其为朕往视之。均徭薄敛，禁暴戢奸，无使斯人重被其困。可。

　　【田待问淮南运判可淮南提刑】

　　敕具官某：扬楚春旱秋水，民艰于食，渐起为盗，遂使州县犴狱充满，朕忧之，未始一日忘也。间起尔于山阳守参领漕事，今又命尔督视刑辟，徒以尔习其风俗，知吏民所疾苦。夫察贪暴，谨追扰，均有无，督盗贼，此荒政之急也。勉勤其职，以称朕意。可。

　　【陈可仓部郎中王古可工部郎中】

