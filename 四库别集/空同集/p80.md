<!-- { "loadSidebar": true } -->
黄太夫人者尚书黄公之夫人也初尚书娶于孙生三子楫霖彬　封宜人矣无何卒而继娶于鲁生二子杞桓　封淑人矣无何尚书卒桓之官也例进其父母于是鲁淑人进太夫人　封是时年八十矣诸郎在者彬与桓耳彬工部司务免居太梁桓南京光禄寺署正也奉太夫人于南邸工部之居大梁也立香几于庭日夙兴凡拜北向拜者四祝万岁者三南向拜者四祝万寿者三客问工部南向拜祝者何工部辄泣已挥泪曰吾母就弟桓于南邸已而又曰彬四岁而亡母幸鲁夫人育之成成彬犹成桓也又曰桓今尚无子彬有今郎也鲁夫人闻之日寄音思见之无异桓子也客问夫人耋而祺者何工部曰毋惠而静俭而敬问四懿者何工部曰得之性而规诸行者也先尚书尝谓母曰人附于惠神凝于静家裕于俭德聚于敬是故毋遵服之老而无懈节而有仪守一弗挠恕而罔私故既耋而棋天降之禧李子曰予于太夫人之寿而知天人之道也得诸诗三焉三者何也尚书公力德而贞业矩内而标外行于其室四懿是成非刑于寡妻欤二子勇修克念异胞同心厥胤晚挺非永锡尔类欤嘉号载临冠帔进荣非降尔遐福维日不足欤客曰予得之易视履考祥其旋元吉工部曰予得之书敛时五福用敷锡厥庶民是故予夙兴凡拜北向拜者四南向拜者四 

鲍母八十寿序 

嘉靖六年十一月二十三日鲍母刘年八十其子曰崇相者汴商也先期驰归谒李子请言焉李子曰予有天下之珍四汝归而寿焉可乎崇相默无以应也心忖曰珍者言邪古之器邪今之宝邪既曰四非言矣徐请焉李子曰予之四珍昆仑之桃扶之茧丹山之雏翰海之鲲也是四者足以寿乎崇相闻之默无以应也良久曰窃闻之有其理而无其事君子据理以训来有其事而无其言君子即事以宣往夫殊陬异域有目所未睹人迹未之及如昆仑扶丹山翰海之伦固寓托之微而荒唐之云也夫凤之雏有矣如瓮之茧天池之鲲王母之桃果有之邪今子谓之珍又以之吾母寿邪崇相感焉是以默无以应也李子曰鲍商知道哉夫自世之狃于夸也于是务文而摈实自人之习于伪也于是内略而外详是故事其父若母名号冠帔以为荣而辱其身者或弗之惭拜跽奔走以为敬而忧其亲者则莫之恤牲醴稷黍以为养而违其志者不之顾也故寿其父若母绘西池之图撰南山之颂夸东海之筹侈北斗之杓惟恠是述而不复计事与理之有无今汝不予言之珍而训来宣往者之惑不谓之知道何哉崇相曰仆世商也自我先公辈有修而弗耀虽无所为荣者然身弗敢辱也虽无所为敬者然弗敢贻亲之忧也虽无所为养者然志弗敢违也是故吾为母寿弗敢述恠以速君子之讥而先生之言请焉李子曰夫予非知道者何言以塞汝哉虽然尝闻君子之绪论矣居而养者以志寿离而养者以心寿心寿者使亲之心常乐离犹不离者也志寿者使亲之志不违居而安之者也汝商也有离焉以心寿可也心寿则乐乐则无忧无忧则无辱其敬亲莫大于是崇相乃于是再拜曰天下之珍四不如天下之珍一是故人有真珍焉心之谓哉有真乐焉寿亲之谓哉 

柏溪君哀序 

柏溪君亡也哀于戚及其疏起之迩动乎远盖鲜不怆焉悲也鲜不喞焉吟咨咨而音使人闻之鼻鲜不洟者鲜不泫然而泪也斯哀之至也李子曰哀有诚伪戚疏辨之贤愚之等迩远见之何则哀者戚之之要情也舍是惟贤则哀之哀贤虽疏远可也夫天下未有无从之涕也恩离爱析顿踊涟洏如求如失强宽弗解泣至不期此天下之必情也何也戚之也小人之于哀也或饰诈以成势则有抱婴而泣者莾是也或謟往以希利则有拜墓而哭者韬是也或破疑以济谋则有沾衣而别者峤是也斯所谓无从之涕也有为而哀者也故曰哀有诚伪戚疏辨之是也夫柏溪君东川之布衣也生无可借之势殁无可希之利假之不足以济谋其亡也戚者哀之疏者哀之迩者哀之远者哀之斯何也天下有必贤者也贤之则慕慕之则思思之不见则悲悲之则吟吟之则音音之则诗故闻而冀见之者景行者也知而重违之者存敬者也过墟里而欷歔者不必戚经祠墓而泪流者百世而同臆也如林宗孺子之俦是也斯哀贤之至也夫永死于药而飞于炉者以真之必反也鍮乱金者也闇者金之明者鍮之以为之难掩也故非贤而哀非戚而哀皆餙之謟之谋之之类也故曰得戚者情得疏者义得迩者狭得远者广疏戚迩远之间而人之贤否决矣柏溪君有子曰讲举进士过大梁言其父之所以哀而蓬溪谭子复语予柏溪君行□文成亦为之欷歔久之 

余公挽歌诗序 

余公为河南按察司副使三月亡何遽卒其友人李子哭之见其挽者歌之一歌之百和之乃喟然而嗟也曰予观诗书六艺之文至于论天道备矣其最明着伊尹曰作善降之百祥夫然后孤行特出之士怕恃此而不惧不平也则呼曰天乎天乎故宁隐忍轗轲终不肯降志辱巳苟与世推移亦冀求伸于将来乃今不然善不必寿恶不必夭作忠者罹忧造伪者显遂视被苍苍方梦梦黪黪耳则所谓天者安在哉是以比干刳死屈原见放颜回短折孔孟隐约抚迹遭事使人愤惋悲歌长叹涕下不能自巳故曰长歌之哀甚于痛哭今观余公乃亦若此之伦矣周公之言曰视履考祥又其诗曰求福不回夫余公自为邑令为台谏暨今为按察副其履具载传志其回与否至彰彰可考也往余在　朝盖亲见余公行事謇谔贞谅是古贤之流也乃今弗究也又弗寿也祥与福固如是乎彼所谓天者安在欤如是虽欲使人不愤惋悲歌长叹涕下不可得矣故歌者导郁者也诗者敷志者也挽者宣悼者也今诸为余公作者诚不出于郁悼则已使诚出于郁悼则所以伤其志者必有甚于痛哭者矣或曰颜夭跖寿以变言耳彼信能与世推移取富厚显贵多金玉货财安知其后之不丧也余君即弗究弗寿然天下皆知余公之贤也久安知其非子孙之利也诗曰既克有定靡人弗胜亦谓是耳李子曰诚若是则诸为余公哀者亦可以少纡焉矣 

周处士挽诗序 

人之情有七其感人莫如哀哀亦有七然莫如义而哀与夫耳目闻见而哀吾于彼苟交且亲闻其灾则痛阅其逝则感违其从则怨口吟之则叹鼻触之则酸者固也彼非吾交且亲吾徒以见以闻以义者从而哀之毁于中而发于面作于声气布为歌诗斯非易能亦明矣庞公徐孺子一匹夫耳百世之下闻其履行见其山川墓庐欷歔瞻恋若失友昆非有大不 

得已必祠吊而后去是孰使之然邪宜兴周景晖孝弟耕稼罔求闻于世乡人化焉予不幸不获与君识窃知其为学二子无疑也君年七十而卒卒之日其交若亲既无所不用其哀矣巳而见之者哀焉闻之者哀焉义之者哀焉君何以得此邪哀不必同发而为歌诗则同此无他天下无二情也君嗣某以国子生谒选铨部自状父行持哀歌诗一卷因刑部杭君来请予序予固未与君识受而不辞者义而哀之与人同也夫予既以前说应之矣复语之曰子归展墓幸高其封树百世之下安知不有祠吊而至者乎 



【卷第五十七】 

【传六篇】邵道人传 太白山人传张光世传 鲍允亨传 六烈女传 尚书黄公传江西按察司副使周君行实 



空同集卷第五十七 北郡李梦阳撰 　传六篇 

邵道人传 

邵道人者蜀人也至庆阳年七十余矣道人不欲言凡所颐指色授故莫究所自来然见之者率知其异人也道人馆于钟楼街周家筑土被衲无昼夜露坐郡中诸子弟少年争来事道人道人凡所颐指色授之诸子弟少年无不当道人意者道人喜看病病者家请往乃令病者张目又令其嘘即可活道人则目诸弟子而诸弟子即置饭病者前道人出其袖中铁尺横饭上诵大悲呪巳起尺摩病者曰瘥矣脱不活道人则趋而出病者家以死日请道人则出其指示日数如其指数然道人不取钱每岁自正月始活一人取其布尺里衲里完弗取也病者家脱有见饭饭道人以椀列诸案无问多少道人食之若加饭更以椀列之不食也若见饭是草恶食道人即喜食之曰更为造美食道人则不食其见饭或杂荤物道人曰第择去荤物终不欲更造也道人善饮水乡野人闻之争来请愿观道人饮水道人微笑颔然之弟子前置水道人目弟子令乡野人自置水亦以椀列诸案无问多少道人饮之若冬月水氷则闻道人齿间瀺瀺声顷之肩踊面红汗簌簌下若雨也道人与予世父同时世父患胫疡久不愈以问道人道人曰此崇也若往聘于某氏乎谓其女陋也将更聘之女惭而缢死此其崇心世父大惊伏地顿首曰柰何道人曰今遇我三日解矣三日疡果瘥居十余年忽谓诸弟子曰吾将归欤诸弟子曰先生福庆之人庆之人无敢慢先生者何遽言归邪道人不应一日道人令设几三曾而坐其上诸弟子始悟其归谓死也环守之夜有登几而伺其息者道人犹挥肱坠焉夜半□□隐隐起屋脊苦戈士甲马战鬬之声诸弟子震慑伏地天明起视则道人死矣赞曰子不语恠若道人者何如人哉二氏惑世乱政而道人口悛悛不欲道辞急人之难毙而后巳呜呼是所谓逃于墨者非邪 

太白山人传 

太白山人者吴越间放人也终吴越间莫知其所自来人问其姓名山人曰我孙姓一元名问其字曰我字太初问何以称太白山人曰我秦人也尝栖太白之巅于是称太白山人云于是人始知山人为秦人及问其家世山人不之荅故人止知山人秦人也而不知秦何人也山人善诗有超逸才尝出秦四游浮湘汉蹑衡庐踰河涉泗谒阙里登岱岳之峯憩日观观日出焉奇之骇呌狂走人颇异之然弗识之也于是山人则南走吴会吴会人识山人又识山人诗于是争礼敬山人山人固善说玄虚又肤莹渥颜飘须望之如神仙中人于是愈礼敬山人而好异之士踵接于门矣山人往来越湖间多在支硎南屏山寺中巨家则争造寺馈山人美饮食鞋服以是饶裕冠佩之士慕名来访山人辄供具欢洽竟日酒酣畅歌意态超脱令人起尘外之思人士或事功人说及时事山人则又善说时事率凿凿副名实于是人士转相誉称为孙山人闻四方矣一日山人病且革仓皇属其友曰死葬我佳山幸题我墓曰明诗人孙一元之墓巳而山人苏起而愤曰几负我志而吴越人以是觇知山人初无羽化术徒空谈放浪形骸稍稍疑避而山人则顾益说世务怕切齿不平其诗亦多为忿激悲壮之音于是用世之士顾益喜之乐与之交义投情合犯涛弄月扣舷和歌俛仰一笑每自许于世无双而湖举人施侃者雅喜山人而病其放因说之居山人然之于是买田苕溪之旁又说之婚则婚侃妻妹张氏喜山人者闻之率移书相庆曰太初为全人矣是时建业刘麟龙霓咸徙居湖与吴充陆昆暨山人结社游号苕溪五隐山人始讲吾儒性命之学无何病作竟死年三十七矣李梦阳曰予不识孙山人何如人未之面也往刘子过夷门盖数称山人风神藻雅云曰与之游令人坐忘而山人亦时时诗寄来然予竟莫知其何人也 

张光世传 

