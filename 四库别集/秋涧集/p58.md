<!-- { "loadSidebar": true } -->
　　题赵嵓人马图【嵓五代人常为朱温驸马都尉】
　　天廏真龙自不凡未妨束缚具羁闲当时一笔千金重今恨无人説赵嵓
　　甲午嵗门帖
　　旅食京华两见春衰年来作玉堂臣一家温饱恩光里补报无方愧此身
　　题徐中子方爱兰轩诗卷【吏部尚书实鲁衮索赋】
　　幽兰在谷似幽人相近相亲有使君独爱逊绵诗律细宛从平淡发竒芬
　　手治兰台种竹围防香笼日淡炎晖丝纶阁下文书静却似当年对紫薇
　　山行还喜得夷途路转兰臯更可娱十里晓烟香不断春风吹袂过鹅湖【予尝往来饶信间景物多异惟鹅湖山气清淑土脉馨润所产花卉非兰即翠竹其余有不敢与之并者晦庵先生少时爱其地胜尝读书于此特表而出之】
　　济南録事参军解君瑞芝图
　　晔晔亭亭紫葢光气和无地不芬芳一枝特秀溪堂下似表参军政异常
　　从来腐朽化神奇正自余精发菌芝浩荡上林春色里自怜蒲柳望秋衰
　　题李巨川众芳亭
　　引水溉余红药秀绕栏防得縁隂春帝城扰扰黄尘底独惜幽香亦可人
　　倾囊不惜买花栽酿酒留香待赏来説是西园萧索客从今无复眼慵开
　　主人襟韵有余馨俯仰乾坤一草亭餐菊佩兰当此际江渔休笑屈原醒
　　渊明归来图
　　独游初不为良辰歩入斜川别有春多是敛裳宵遁日眉间归色喜津津
　　徽宗花鸟图
　　无逸图空冷御屏醉香珍羽惜娉婷不思三代池台乐感致中和本四灵
　　疎梅寒雀图
　　吾爱梅花结素縁野庄胷次本潇然枝头冻雀何为者时许分香到梦边
　　长记扁舟过武夷仙家梅竹满清溪山禽尽日怜幽致争拣寒枝趁晚栖
　　题邢君用意斋
　　万城方伎响邢君顾我龙钟老病身赋就瘁梨空自惜几时相对意斋人
　　百疾中来有变常智人察色信能量细防难素纵横説到了何曽有定方
　　医言意也精微而危不诚无物诚斯明斯意诚心正以至国治治国尚可奚难于医仲尼无意人孰能追庄生任意我非敢知惟神圣功巧意行不疑然后是斋之所谓意者庶几得轩岐之遗
　　甲午嵗门帖子
　　新春元日两争妍气朔分齐本自然不待书占云物喜上旬壬子是丰年
　　题张太师浩家集后
　　功名有分事无难谈笑貂蝉素履间松菊堂深归未老西州扶病叹丘山
　　跋雪峯居士颠草后
　　笔从简古发浓纎书到顔樵两具瞻不意雪峯挥翰手怒轰雷火学秦蟾
　　濡墨池边説醉颠书家初不数钟权纵横诘曲千文帖篆中间有正传
　　元贞二年秋偶至新店观光驿回思往事葢三十五年矣因书壁以记重来
　　汉署风云控北坡万方奔走听虞罗偶思三十年前事夜半邮亭索传过
　　湘江晚渡
　　贾傅怀骚动楚悲退之伸祷谪潮时黄陵庙下山如画暮鼓声声听竹枝
　　寒溪四友
　　霜下溪南气已凝物华从此见衰荣漫山桃李春能几爱煞寒溪四友清
　　枯木寒鸦
　　枯树寒梢冻欲氷野鸦飜影若为情锦鸠呼雨烟林外红杏香中过一生
　　楚水归舟
　　汉东归兴楚江帆老我南宫百不堪莫讶西宫烟棹速秋霜香满洞庭柑
　　菊轩【姜君美系斗南先生外甥】
　　姜家篱落似斜川野圃秋容淡淡烟何待白衣人送酒一轩风物已陶然
　　生平爱菊菊名轩细撚秋香忆昔贤似续外家无尽藏壁间浑冩和陶篇
　　子路问津图
　　辙环天下老于行二子相防不辍耕休为圣贤分二致本来出处不同情
　　元贞三年门帖子
　　平生报国宦情疎千里思归意未舒只有暮年心健在一灯清影课残书
　　大简之山水横披
　　雨湿溪烟冻不飞一船灯火晓光迟风篷冷泛东山月记我茶洋早发时
　　知本斋
　　先生宪府旧乗骢骨鲠人称铁面翁此日筹堂见余庆一门和气乐融融
　　人物原原有自来特将知本榜新斋归根返壑皆吾事庭草春来緑满堦
　　灞陵风雪图
　　诗瘦清于饭颗山蹇驴驼入画图间姓名得挂金銮月风雪长途是等闲
　　跋左山公书东坡醉墨堂诗
　　闭户经年翰墨场铁心人道汉王常折冲不缩堂堂手思入顔杨鸿雁行
　　梦囘仙以丹剂疗疾
　　黄鹤留题世已惊又遗丹剂化卢生梦囘仙驭无从见何处秋风一劒横
　　碧桃青鸟图
　　上林春满汉宫烟翠雀飞来态度闲王母西归方朔去碧桃花影语闗闗
　　瀛洲仙集海微茫翠鸟湘桃更异常似为碧霄宫寂寂故传芳信到刘郎
　　孟母三迁图卷赠新轩子张
　　孟母三迁养圣功芬芬千古振髙风披图欲识頥斋意人道神交管鲍同
　　题张昭信济江调兵记日
　　堂堂大将伯顔公万舸浮江节制雄今日河山归一统却从遗槀见元功
　　题萧氏承顔亭
　　曾门为孝固多闻不侣承顔孝节纯人説小亭如斗大一防花木四时春
　　东坡赤壁图
　　先生胷次有天游万里长江一叶舟欲托悲风防遗响恐惊幽壑舞潜虬
　　题钱舜举牡丹折枝图
　　翠帷髙卷出倾城并髻凝妆别有情似为洛人惊絶艳两枝相倚鬭轻盈
　　李择善甫贳钱诗卷
　　营营市井逐锥刀戈防相寻较一毫焚券贳钱如弃屣丘陵宜并泰山髙
　　宫廊校书
　　新简朝章报恐差青编搓碎旋添加就中书削无多意坐到宫廊柱影斜
　　任泊如庆母夫人八十之夀
　　婺光帘幙宝烟浓八十慈顔夀乐融健羡鹿泉新句好一堂和气画图中
　　风髙云梦夕
　　江连云梦夕多风万斛龙骧簸荡中长记州乗醉渡片帆几落海门东
　　枯木寒鸦
　　乱鸦翻影上枯枝防缀荒寒见野祠絶似首阳山下路满陂晴雪祭余时
　　秋蝉堂诗
　　霹雳湘琴得正传新声曽擅泰和年五音又与人俱逝时赖秋蝉续断弦
　　屈原对渔父
　　国既无人不我知秋风泽畔一湘累君臣大义明如镜底用渔翁辩啜醨
　　题张君利甫秀岩琴谱手卷
　　故家人物秀岩仙一曲瑶琴有正传郑重张君宝遗谱不殊亲授广陵篇
　　题纺绩图
　　三晋遗黎乐士农绤絺为业略相同防思七月豳风咏不到春坊锦绣工
　　千里秋晴图
　　出门藜杖思飘飘千里晴霄见羽毛特为樊川发清兴南山秋色两相髙



　　秋涧集卷三十三
　　钦定四库全书
　　秋涧集卷三十四
　　元　王恽　撰
　　七言絶句【附六言三五七言】
　　读汉武帝外事
　　汾水西风岱顶柴侈辞称自马迁开谁知留谤千年后还向班生笔底来
　　潇飒神飚下寝园玉衣晨举马嘶烟不容梦语加明谴应是千金汉相贤
　　白髪刘郎一帝巫老方服食悟前图首言要格君心妄万古邹卿一大儒
　　太一蓬仙杳不闻龙舆三驾海东云明知求访终无验才悟文成又少君
　　嬴杰而颠武黩兵较来遗迹不多争内园甘分秋风里流血争教到市氓
　　鹢舰龙旗照水开昆明都试想雄才眼中不惜肌膏尽博得西南拘【阙】来
　　昼猎南山夜不归白龙几中豫且危论功正有髙皇帝不为诸孙济所私
　　二乔观史图
　　二乔絶艳煽江东一札龙韬閟未终多是周郎传报防华容烧虏夜来空
　　刘永年棘兔
　　周身有术无牙角出没中林草棘深幸自得沾闲静处枉将阴巧见机心
　　神明之后管城封埋骨诗书有骏功原野暖烟三穴乐縁云无梦入蟾宫
　　月中捣药伴蟾蜍啸傲秋风桂影疎今日弃捐茆棘底免冠申谢不中书
　　旅獒图
　　厖然织氄褐毛鲜闪闪苍精照帝轩谁为此监杨得意一言曽逹汉文园
　　何人刺绣旅獒图惨淡风烟较猎余不宝珍奇安逺迩至今人味召公书
　　风雪蓝闗图
　　天威不逺雷霆迅雪拥蓝闗惜自伤不似老坡南窜夜一天风露纵浮航
　　凶锋笑折王庭凑赤手婴鳞笑宪皇可惜堂堂忠义气枉将衰朽托吾湘
　　庚子歳门帖子
　　庭惊爆竹驱傩鬼门掩春风贴画鸡恋阙丹心老犹在梦中来趁玉班齐
　　庚子元日即事
　　春融官阁梅仍好暖透墙阴雪尽消长记紫宸朝退后洋洋犹説太师韶
　　覔酒【正月三日皆风色阴寒】
　　门外风霾障日昬地垆吹火发春温牀头説有青藤酿好遣麻姑送一樽
　　敬甫英豪盖代闻三年幸得作比隣闲来屈指从头数得见青瓶有几人【时以佳酒贮青瓶来贶】
　　题文殊院壁
　　吴僧久住文殊院千里东归未有涯十二通衢春雪满又携藜杖去谁家
　　跋梁中宪无尽藏手卷四首
　　人物风流晋永和一樽觞咏百年歌迩来水槛中台宴更比当时乐事多
　　长桥春露湿吟鞋共警时思怵惕怀只为一终天理在晚香何有百花崖
　　钟皷山林穷胜事衣冠韦杜似樊川一门显允称多士野老犹能説定年
　　马头旌斾八驺行劒佩锵锵尹洛京特就房山嵓畔月百花潭水濯冠缨
　　海岸古木图
　　古木螭蟠郁有华轮囷竒崛欲谁夸何年海藏龙宫使推出秋风八月槎
　　题萧斋诗卷
　　生如泥塑程明道笑比河清孝肃公一字名斋见操守俨然思有古人风
　　外自形骸内自心敬恭交养理尤深用功不必求他説细读西山夜气箴
　　再题梁氏无尽藏
　　月白风清世不知园林钟鼓想当时萱堂此日南陔乐又见肩舆拜庆诗
　　洹水郎山雨露春江山如画见横陈世臣乔木千年事长配先生德日新
　　吴郡张总管代输民租手卷
　　吴郡张侯润屋余嵗供民赋济贫居二十四考中书令此乐融融未必如
　　庚子歳冬与僧印相对见其颇瘦戏作一诗相赠
　　云往青天水在瓶禅闗终日不曽扃莫疑磨衲松形瘦午夜吹灯唱佛经
　　又题逺僧定禅
　　东林法第隐峨嵋风雨中途避树枝千刼尘縁终共尽枉将公案詑神奇
　　题王国祥适安斋诗卷
　　神光仰面流东睡起东窓日已红适意有诗樽有酒晓堂休讶草堂空
　　断崖烟隔回通驾山鸟山花乐亦佳一夜山灵来软脚尽分空翠湿吟鞋
　　起居有道遭之安况复山人已考槃辛苦东曹马观复簿书灯火五更寒
　　凶锋北折恒山逆鳄暴南移窟宅空天地此身无定在适安何佀一盘中
　　马卿来索适斋诗终嵗思归未得归羡杀昌黎盘谷叙山林长往最知机
　　呈徳昌郎中
　　太平朝野足娱欢汉日舒长省府闲前日景阳台上防一堂丝竹两东山
　　江山大笔硬盘空跨海归来不自雄红药满堦春露湿看君给事大明宫
　　沉沉宫漏出华迟晓日云龙簇仗齐前日彤庭青琐客只今骑马欲鸡栖
　　兰阳僧荣説昔闻汴河得入定隋僧令移葬宝相藏寺前殿趾下手爪纎长纒绕两胯或问弥勒下生否未也荣説寺中见有碑记
　　汉家习战凿昆明刼火留灰忆见曽谁谓大梁兰若底土中入定有隋僧
　　钱舜举桃花黄莺图
　　金衣公子绛桃芳飞下乔林过锦江细按玊琴能巧啭绛纱髙卷薛涛窓
　　夀阳公主折梅图
　　满庭梅影媚春阳粉萼封香散麝囊折得一枝春在手含章宫閤鬬新妆
　　宝檐么凤探芳丛琼蘂飞翻入卧中一自粉痕轻拂散暗香吹满夀阳宫
　　题武教授峨嵋山谿堂图
　　野水林塘淡欲秋日长缯缴在沙头故山咫尺峨嵋外未拟因人作逺游
　　张金吾慎独堂
　　赤丸下语飞电如徼巡雄猛张金吾能于不覩不闻际一妄才生制得无
　　中和堂
