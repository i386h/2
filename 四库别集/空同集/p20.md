<!-- { "loadSidebar": true } -->
大江六月凉风发匡庐清波滚明月削出万朵青芙蓉水底摇动金眼阙羙人盈盈坐湖县昏叩石钟曙晞发怅望迢迢碧云合早晚扁舟向蛮越 

郑生山游归予作此歌 

跂予望之六六峰欲往争柰今严冬石林崎岖积雪盛日中无烟虎豺病生也孤往胡所稀冻攀幽崄探其微手皴面黑逾旬归太室少室何者奇曾否首阳歌采薇北邙逶迤清洛远天白氷崇伊阙晚灞上骑驴尔靡辱袁安高卧吾应腼忽然想生经行宋家陵来寂寞东西京翘首泪下嵩山青 

丈人行 

丈人九十牙齿存行曳竹杖挈玄孙只知灌园同汉阴何须采药游鹿门山房春归碧草萋蕙帐月白露满蹊少微星沈湖水涌松林夜夜猿啸啼 

鹤癯子歌 

鹤癯子汝人也而何为乎鹤形羙髯修修双瞳青闭肆夜读黄庭经晨出荷琛掘茯苓鹤癯子汝岂无万里骨刀剑翮路遥朋寡日云暮弱水蓬瀛壮心隔君不见江中老龙亦高卧鹤乎鹤乎谁汝那 

寄殷给事人歌 

斑鸠赋形百鸟内化为苍鹰百鸟避秋空万里试一击洒毛纷纷称鹰意回旋簸荡风沙开海宁光清鸾凤来天地炯炯元精回此以赠君君毋猜金陵虽隔黄金台汝翊紫盖临三台飞章御览不十日道路閴静豺狼哀惜昔匹马长安走殷何徐陆皆吾友楚姬娉婷华色并殷生棱眉独方口何郎短小亦不丑仳离今各经年久梦寐犹存上苑花飘零寂寞西湖柳丈夫致身贵不朽陟要阶华亦何有贾谊才名信早知姚崇相位非难取大江滚滚东北趋羣龙霜蛰鼍呌呼汝登凤台念老夫为我致一凤之雏我不敢玩亦不敢狎诚心餧饲毛羽全使听箫韶翔舜都 

送田生赴京歌 

正月八日天骤黄大风昼晦沙飞扬河水栗烈人不行驾鹅鸨鴈交踉跄黄鹄呼曹厉毛翼一举横天向天北君不见左生北上田生俱长安走马花九衢 

送陈冠歌 

虎子堕地气巳麄骅骝汗血自为驹陈生垂髫骨即殊双瞳炯炯唾成珠前年汝与计吏俱承明谒帝未生须丈夫志欲日月并云雨且使蛟龙湏冬风猎猎吹楚湖怜汝送母催楚舻调羔火腊尽江门水戏彩春停汴上都忆昔乘骢按南国汝在诸生独英特三秋自阻北飞鴈万里今逢旧颜色私计彭宣晚必亲敢言裴俭前能识寒温始知君子厚杖屦番增世人惑匏子柳烟风日和力疾送子临黄河汝亲日望泥全使老夫拟作琼林歌 

芝柈行 

昆仑子之来也李子觞焉及夜瓶芝自堕以为柈行觞焉平可檠二觞行之稳持之轻客大骇笑欢尽醉而李子赋诗 

霜严夜清月在南灯明酒温客气酣铜瓶玉芝铿堕地客将传玩夸神异仰芝把蒂行金杯苍文古紫当筵开巳惊潋滟菡萏动更诧屈错蛟龙回忆芝初出盘精气云流石立魍魉避赤箭琅玕色尽枯神诃鬼守求非易泄秘直遭天地怒怀珍顾使时人忌自从获芝升我堂琴书几席俱辉光晴日徐看瑞气合炎天每挹仙云凉燕山豪士来何方悲歌起舞宵未央芝乎自衒亦太异顿令四座深林觞觞行逶迤月转白月色芝光巧相射酕醄触击玛瑙碎淋漓迸落真珠赤君不见玉屈卮金叵罗珠花绣草枉自艳停杯听我芝柈歌 



【卷第十九 】 

【七言歌行四十一首 】朝饮马送陈子出塞 胡马来再赠陈子张将军塞猎歌 送仝仪宾朝天歌送田氏赠郑郎太华山人歌相逢行赠刘按察元瑞王郎行郭生行结交行赠李沔阳薏苡行赠王氏 徒步东行赠鲍滶夏日田居苏生携酒过送人使安南有鹤篇赠翟翁 赋得姑苏台送李推官士允送王子归鄠杜 赠郑生石峯子歌 寄寄庵子 龙仙引赠骆员外送李中丞赴镇 雨燕醉歌 结肠篇三首哀才公哭新县观灯行石将军战场歌 玄明宫行 康郎山歌 干陵歌刘子有金陵之差遂便觐省送仲副使赴陕西徐子将适湖湘余实恋恋难别走笔长句述一代人文之盛兼寓祝望焉耳龙州歌送沈编修使安南 汉江歌送范子之桂阳孤鹤篇寿豫斋王子 聊城歌送顾明府 



空同集卷第十九 北郡李梦阳撰 　七言歌行四十一首 

朝饮马送陈子出塞 

朝饮马夕饮马水咸草枯马不食行人痛哭长城下城边白骨借问谁云是今年筑城者但道辞家别六亲宁知九死无还身不惜身为城下土所恨功成赏别人去年贼掠开城县黑山血迸单于箭万里黄尘哭震天城门昼闭无人战今年下令修筑边丁夫半死长城前城南城北秋草白愁云日暮鸣胡鞭 

胡马来再赠陈子 

冬十二月胡马来白草飒飒黄云开沿边十城九城闭贺兰之山安在哉传闻清水不复守游兵早阨黄河口里万人齐出千人死陆海无毛杀气蒸五月零氷冻河水当时掘此云备胡胡人履之犹坦途闻道南侵更西下韦州固原今有无从来贵德不贵险英雄岂可轻为谟尚书号令速雷电抱玉谁敢前号呼遂令宵旱议西讨兹咎只合归吾徒我师如貔将如虎九重按剑赫斯怒惜哉尚书谢归早不覩将军报平虏 

张将军塞猎歌 

将军堂堂七尺躯虎头昂藏紫虬须据鞍笑捻金朴姑弦鸣仰堕双飞乌南平川汉北歼胡蛇矛卧地刀剑芜朔风吹霜塞草落马腾士奋于狩作将军夜令晨步同碛沙黄黄日色薄部下游击五千人竞时争能各有神驱飞翼走入我网千队万队何駪駪气酣前赴逞一决零乱旌旗倏明灭杀气上回灵武云火烈直透天山雪张公觏此番逡巡红衣白马如神人衣也蟠蠎金麒麟朝廷所赐荣功臣拦头报捷者谁子手提禽兽血满身生截罴豹累雉鹑中军小校额抹巾见之一骑风起尘左射奔鹿右毙豕更追狡兔趫穷榛张曰于乎奚用是昊天肃杀存至仁摐金按节止中野燖腯炰鲜燕搜者礼乐行军分自严赏罚正簿谁能假何地真收吐谷驼一卒乃获大宛马长城窟氷胡鴈稀轻鼙缓吹诸部归悬戟惨淡鸦鸟委垂鞍碨礧熊兕肥少年犹忿杀获微翻身彀弩追云飞我闻搜狩古侯礼三驱六御今何以缵武虽存于貉文戒荒合避长扬侈将军抹马厉部士为防西北烽烟起 

送仝仪宾朝天歌 

风吹黄尘暗河甸行子拍马来相见春寒昼阴沙冥冥九衢散乱花如霰自言手捧紫瑶函驰轺谒帝黄金殿甥壻当朝礼觐同往来遣答犹亲面南阳贵人骨固殊敦亲倍钖明光宴八议轻微实惋恻时情讵识皇心眷开函烂熳百色备龙盘凤曲流云气绣女咨嗟洹绪工体裁脗合三宫意吴罗迭雪秪怀赧南金象齿堪沉避自离京国十年余每悬金阙忆金鱼班行日侍诸王聘混一曾瞻万国书君过上林聊驻车春风旧树花应舒有暇更欲问西湖扫地垂杨今有无 

送田氏 

寒城野霜鸿嗷嗷羊肠木零熊豹号彼汾沮洳望心劳葭菼委折风波涛山西刑司气何豪西迈白日行旌旄七星丸丸明佩刀君不见黄河飞云立如盖一鹗乘之向并代 

赠郑郎 

郎来张拱向我揖玉树亭亭我旁立叩之论语背诵毕曲礼幼仪汝能习黄河柳绵飞欲尽练水桐花放将及汝父昨来今汝归有琴在抱书在笈君不见师山后人代非乏勉旃无効羣儿狎 

太华山人歌 

山人昔居太华峯结屋玉井餐芙蓉夜随金精朝白帝误挝天皷撞鸿钟帝怒谪之荒江滨泪添江汉齐朝宗阊阖九重豹虎蔽霜雪十年鸿鴈冬江边诸山不可眼梦寐犹跨双茅龙有时梦到西嵿坐环海内物尽么么一线黄天泾渭流拳石白昼岷峨破翳凤骖鸾觐玉京羽节云軿度婀娜织女虚无指前路沐发有盆不借我山鬼含笑倚岩立仰看明星斗如大猿啼蛇吟万壑静山人归来泪交堕 

相逢行赠刘按察元瑞 

一别六年不相见风尘歘觏刘郎面西关官亭车马都使君骢马朱雀符有虔秉钺映交衢把臂道故情郁纡仰视高天白日徂忆昔同殿含香趋万事反复难具铺秋风飒飒响枯树蛟龙立鬪黄河怒舟子无忧旬浃阻大夫且试登高赋城南柳径梁王苑庙门书院松林晚此时与子临高台边侯绮席金尊开芒砀微云气出没但见悲风万里从东来寒空孤鴈呌且哀鸨鸧鼓翅号其侪飞沙激雾相徘徊愿宾与主酩酊归不见昔时杜甫与高李三子者气压百代今尘埃 

王郎行 

王郎行者赠王氏二郎者也王郎将试于有司予于是赋王郎行赠焉夫子贱君子称之鲁硕人族类彰诸诗蓬麻自直事有本因予故侈其家世并及其父子兄弟之间 

将军开国弓剑传子孙章甫能朝天相国沉冥二十年怀宝弗售人所怜飞缨跃马赫动地公也视之如浮烟雅歌日醉金尊前生有三男子不令学剑令青编大郎早蹑黄金榜声名佐郡青云上二郎秾郁更英特掇青拾紫犹翻掌三郎年十余头颅角崭如拱立向人前解背经与书二郎昨别我云将还故乡马蹄驰逐秋槐黄龙泉出匣光自射骅骝历块畴能当连翩骑从喧皇州春风紫陌行鸣驺生儿当如孙仲谋于嗟相国胡所忧浊醪惟恨不满瓯听我王郎行我行还自歌何以赠之珊瑚柯又何赠之玉山禾愿郎归白玉珂 

郭生行 

君不见大梁郭生少小能英奇生长富贵心寒饥兀坐日诵书与诗下究王伯上轩羲郭生有父王国宾有母食邑称之君鲤庭独立犹诗礼熊胆亲丸或夜分生有两男子大者览辉起次者郭生鼓翅亦上青霄里忆昔匹马走燕甸长安三月花如霞射策曾登金马门垂衣　帝在蓬莱殿三十年间万事变后生衮衮蜚英彦结绶初諠东阁宾弹冠复报南州荐太平既极边功开武帝射蛟江未回上林会有夸胡猎愿生早试长杨才 

结交行赠李沔阳 

古人结交如种稷今人当路裁荆棘世间万事各有极人生何必相倾反君不见李沔阳五马昨朝天天氷地裂冲寒烟三月不遇见天子归途困顿心忧煎南行波涛值汹涌蛟龙失势鼋鼍踊留滞聊栖梁孝台醉歌直据侯赢冢却忆当年侯未须识者尽道骅骝驹落笔遽掩羽猎作挺身遂上青云衢百战不侯李广辱一麾出守延之吁峡霾光射卞和玉月明泪迸鲛人珠李沔阳汝无学云梦吞亦莫效江南哀六龙挽车日月轮万里簸荡风沙开弃君舟楫理衔辔有人物色腾骧材 

薏苡行赠王氏 

南征马援还东都人言满载皆明珠发封视之乃薏苡羣臣失色天子吁世情毁誉本好恶后生轻信迷真误暗投固宜明月弃同居岂免娥眉妬自君夙夜歌在公尊中醴酒常不空德尊日见儿孙盛名成反致谗邪攻虽云乔树多烈风曷有寸雾残高空君不见周时吉甫称大贤孔门弟子推颜渊掇蜂拾塺尚见惑岂我千得无一愆君堂有客俸有钱槐庭偃蹇花含烟胡不酩酊金罍前万事置之休问天 

徒步东行赠鲍滶 

鲍生六月徒步东久暵赤日昏沙风旦行眼眩扶桑红足疲暮憩空桑中帽浥衣沾干复湿必逢佳树始一立道傍有驴无钱骑短咏微吟口翕戢杜甫遗诗人罕全鲍生记之将及千论工尚恨黄初浅泥古常卑大历前岂知才大番为崇临岐独下杨朱泪盐车虽蒙苴滓辱长鸣未折风云气生今坎坷三十年同时细估豪熏天出门宝马双翩翩道逢鲍生不举鞭生不见五羖大夫歌扊扅商歌饭牛声夜悲贤达困穷何代无仰视万里浮云徂 

夏日田居苏生携酒过 

疾风六月树枝折火云累锤白絮裂城南老夫正高卧荒郊欵叚苏生过尘埃满面髸发乱手携清壶来饷我季子才名三十年射杨百发百叶破逢时幸首南宫荐塌翮尚忍西山饿丈夫生世古难同苏也巷西我巷东追寻不计褦襶热淹留秪恨金尊空君不见昨朝雨雷今则风世事反复谁豫通得时无夸好身手失意岂必皆愚蒙野池纷披莲半红黄鹂噤语空林中劝子尽醉休匆匆人生几何吾巳翁 

送人使安南 

