<!-- { "loadSidebar": true } -->
　　予观太宗常屈已以从羣臣之议而魏郑公之徒喜遭其时感知已之遇事之大小无不谏诤虽其忠诚自至亦得君以然也则思唐之所以治太宗之所以称贤主而前世之君不及者其渊源皆出于此也能知其有此者以其书存也及观郑公以谏诤事付史官而太宗怒之薄其恩礼失终始之义则未尝不反覆嗟惜恨其不思而益知郑公之贤焉夫君之使臣与臣之事君者何大公至正之道而已矣大公至正之道非灭人言以揜已过取小亮以私其君此其不可者也又有甚不可者夫以谏诤为当掩是以谏诤为非美也则后世谁复当谏诤乎况前代之君有纳谏之美而后世不见则非惟失一时之公又将使后世之君谓前代无谏诤之事是启其怠且忌矣太宗末年羣下既知此意而不言渐不知天下之得失至于辽东之败而始恨郑公不在世未尝知其悔之萌芽出于此也夫伊尹周公何如人也伊尹周公之谏切其君者其言至深而其事至迫也存之于书未尝揜焉至今称太甲成王为贤君而伊尹周公为良相者以其书可见矣令当时削而弃之成区区之小让则后世何所据依而谏又何以知其贤且良与桀纣幽厉始皇之亡则其臣之谏词无见焉非其史之遗乃天下不敢言而然也则谏诤之无传乃此数君之所以益暴其恶于后世而已矣或曰春秋之法为尊亲贤者讳与此戾也夫春秋之所讳者恶也纳谏诤岂恶乎然则焚藁者非欤曰焚藁者谁欤非伊尹周公为之也近世取区区之小亮者为之耳其事又未是也何则以焚其藁为掩君之过而使后世传之则是使后世不见藁之是非而必其过常在于君美常在于已也岂爱其君之谓欤孔光之去其藁之所言其在正邪未可知也其焚之而惑后世庸讵知非谋已之奸计乎或曰造辟而言诡辞而出异乎此曰此非圣人之所曽言也今万一有是理亦谓君臣之间议论之际不欲漏其言于一时之人耳岂杜其告万世也噫以诚信待已而事其君而不欺乎万世者郑公也益知其贤云岂非然哉岂非然哉
　　书资治通鉴外纪后　　　　　　刘　恕
　　刘恕曰孔子作春秋笔削美刺子游子夏门人之髙弟不能措一辞鲁太史左丘明以仲尼之言髙逺难继而为之作传后之君子不敢绍续焉惟陆长源唐春秋吴楚之君僭号称王诛絶之罪也左氏传据鲁史因诸侯国书系年叙事春秋所贬损大人当世君臣有威权势力其事实皆形于传故隠其书而不宣以免时难后汉献帝以班固汉书文繁难省命荀恱依左传体为汉纪言约事详大行于世晋太康初汲郡人发魏襄王冢得纪年文似春秋其所记事多与左氏符同诸儒乃知古史记之正法自此袁宏张璠孙盛干宝习凿齿以下为编年之书至唐五代其流不废汉晋起居注梁唐实录皆其遗制也国语亦左丘明所着载内传遗事或言论差殊而文词富美为书别行自周穆王尽晋知伯赵襄子当贞定王时凡五百余年虽事不连属于史官葢有补焉七国有战国策晋孔衍作春秋后语并时分国其后絶不录焉唐栁宗元采摭片言之失以为诬淫不防于圣作非国语六十七篇其説虽存然不能为国语轻重也司马迁始撰本纪年表八书世家列传之目史臣相续谓之正史本朝去古益逺书益烦杂学者牵于属文専尚西汉书博览者乃及史记东汉书而近代士颇知唐书自三国至隋下逮五代懵然莫识承平日久人愈怠惰庄子文简而义明言虚诞而似理功省易习陋儒莫不尚之史学浸微矣按厯代国史其流出于春秋刘歆叙七畧王俭撰七志史记以下皆附春秋荀朂分四部史记旧事入丙部阮孝绪七录记传录记史传由是经与史分夫今之所以知古后之所以知今因善恶以明褒贬察政治以见兴衰春秋之法也使孔子赞易不作春秋则后世以史书为记事琐杂之语春秋列于六艺愚者莫敢异説而终不能晓也恕皇祐初举进士试于礼部为司马公门生侍于大儒得闻余论嘉祐中公尝谓恕曰春秋之后迄今千余年史记至五代史一千五百巻诸生厯年莫能竟其篇第毕世不暇举其大畧厌烦趋易行将泯絶予欲托始于周威烈王命韩魏赵为诸侯下讫五代因丘明编年之体仿荀恱简要之文网罗众说成一家书恕曰司马迁以良史之才叙黄帝至秦汉兴亡治乱班固以下世各名家李延夀总八朝为南北史而言词卑弱义例烦杂书无表志沿革不完梁武帝通史唐姚康复统史世近亡轶不足称也公欲以文章论议成厯世大典髙勲美徳褒赞流于万世元凶宿奸贬绌甚于诛殛上可继仲尼之经丘明之传司马迁安可比拟荀恱何足道哉治平三年公以学士为英宗皇帝侍讲受诏修厯代君臣事迹恕防辟寘史局尝请于公曰公之书不始于上古或尧舜何也公曰周平王以来事包春秋孔子之经不可损益曰曷不始于获麟之嵗曰经不可续也恕乃知贤人著书尊避圣人也如是儒者可以法矣熈宁三年冬公出守京兆明年春移帅颍川固辞不行退居洛阳恕褊狷好议论不敢居京师请归江东养亲又以新书未成不废刋削恕亦遥局中尝思司马迁史记始于黄帝而包牺神农阙漏不录公为厯代书而不及周威王之前学者考古当阅小説取舍乖异莫知适从若鲁隠之后止据左氏国语史记诸子而増损不及春秋则无与于圣人之经包牺至未命三晋为诸侯比于后事百无一二可为前纪本朝一祖四宗一百八年可请实录国史于朝廷为后纪昔何承天乐资作春秋前后传亦其比也将俟书成请于公而为之熈宁九年恕罹家祸悲哀愤郁遂中瘫痹右肢既废凡欲执笔口授稚子羲仲书之常自念平生事业无一成就史局十年俛仰窃禄因取诸书以国语为本编通鉴前纪家贫书籍不具南徼僻陋士人家不藏书卧病六百日无一人语及文史昏乱遗防烦简不当逺方不可得国书絶意于后纪乃更前纪曰外纪如国语称春秋外传之义也自周共和元年庚申至威烈王二十一年丁丑四百三十八年见于外纪自威烈王二十三年戊寅至周显徳六年己未一千三百六十二年载于通鉴然后一千八百年之兴废大事坦然可明昔李基用心过苦积年疾而药石不继卢升之手足挛废着五悲而自沈颍水予病眼病创不寐不食才名不逮二子而疾疹艰苦过之陶潜豫为祭文杜牧自撰墓志夜台甫迩归心若飞聊序不能作前后纪而为外纪焉佗日书成公为前后纪则可删削外纪之烦冗而为前纪以备古今一家之言恕虽不及见亦平生之志也












　　宋文鉴巻一百三十
　　钦定四库全书
　　宋文鉴巻一百三十一
　　宋　吕祖谦　编
　　题跋
　　书东臯子传　　　　　　　　　苏　轼
　　予饮酒终日不过五合天下之不能饮无在予下者然喜人饮酒见客举杯徐引则予胸中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以谓人之至乐莫若身无病而心无忧我则无是二者矣然人之有是者接于予前则予安得全其乐乎故所至常蓄善药有求者则与之而尤喜酿酒以饮客或曰子无病而多蓄药不饮而多酿酒劳已以为人何也予笑曰病者得药吾为之体轻饮者困于酒吾为之酣适葢専以自为也东臯子待诏门下者日给酒三升其弟静问曰待诏乐乎曰待诏何所乐但美醖三升殊可恋耳今岭南法不禁酒予既得自酿月用米一斛得酒六斗而南雄广恵循梅五太守间复以酒遗予略计其所获殆过于东臯子矣然东皐子自谓五斗先生则日给三升救口不暇安得及客乎若予者乃日有三升五合入野人道士腹中矣东臯子与仲长子光游好养性服食预刻死日自为墓志予葢友其人于千载或庶几焉
　　书黄子思诗集后　　　　　　　苏　轼
　　予尝论书以谓钟王之迹萧散简逺妙在笔画之外至唐顔柳始集古今笔法而尽发之极书之变天下翕然以为宗师而钟王之法益微至于诗亦然苏李之天成曹刘之自得陶谢之超然葢亦至矣而李太白杜子美以英玮絶世之姿淩跨百代古今诗人尽废然魏晋以来髙风絶尘亦少衰矣李杜之后诗人继作虽间有逺韵而才不逮意独韦应物柳宗元发纎秾于简古寄至味于澹泊非余子所及也唐末司空图﨑岖乱兵之间而诗文髙雅犹有承平之遗风其论诗曰梅止于酸盐止于咸饮食不可无盐梅而其美常在咸酸之外葢自列其诗之有得于文字之表者二十四韵恨当时不识其妙予三复其言而悲之闽人黄子思庆厯皇祐间号能文者予尝闻前辈诗每得佳句妙语反复数四乃识其所谓信乎表圣之言美在咸酸之外可以一唱而三叹也予既与其子几道其孙师是游得窥其家集而子思笃行髙志为吏有异材见于墓志详矣予不复论独评其诗如此
　　题唐氏六家书后　　　　　　　苏　轼
　　永禅师书骨气深穏体兼众妙精能之至反造疎淡如观陶彭泽诗初若散缓不收反复不已乃识其竒趣今法帖中有云不具释智永白者误收在逸少部中然亦非禅师书也云谨此代申此唐末五代流俗之语耳而书亦不一欧阳率更书妍紧拔羣尤工于小楷髙丽遣使购其书髙祖叹曰彼观其书以为魁梧竒伟人也此非知书者凡书象其为人率更貌寒寝敏悟絶人今观其书劲崄刻厉正称其貌尔禇河南书清逺萧散微杂体古之论书者兼论其平生苟非其人虽工不贵也河南固忠臣但有谮杀刘洎一事使人怏怏然余尝考其实恐刘洎末年褊忿实有伊霍之语非谮也若不然马周明其无此语太宗独诛洎而不问周何哉此殆天后朝许李所诬而史官不能辨也张长史草书頽然天放略有防画处而意态自足号称神逸今世称善草书或有不能真行此大妄也真生行行生草真如立行如行草如走未有未能行立而能走者也今长安犹有长史真书郎官石柱记作字简逺如晋宋间人顔鲁公书雄秀独出一变古法如杜子美诗格力天纵奄有汉魏晋宋以来风流后之作者殆难复措手柳少师书本出于顔而能自出新意一字百金非虚语也其言心正则笔正者非独讽谏理固然也世之小人书字虽工而其神情终有睢盱侧媚之态不知人情随想而见如列子谓窃斧者乎抑真尔也然至使人见其书而犹憎之则其人可知矣余谪居黄州唐林夫自湖口以书遗余云吾家有此六人书子为我略评之而书其后林夫之书过我逺矣而反求于余何哉此又未可晓也
　　题逸少帖　　　　　　　　　　蘓　轼
　　逸少为王述所困自誓去官超然于事物之外常自言吾当卒以乐死然欲一游岷岭勤勤如此而至死不果乃知山水游放之乐自是人生难必之事况于市朝眷恋之徒而出山林独往之言固已疎矣
　　书鲜于子骏八咏后　　　　　　蘓　轼
　　始余过益昌子骏治漕利路其后八年余守胶西而子骏始移漕京东自朝廷更法以来奉法之吏尤难其人刻急则伤民寛厚则废法二者其理难通而山峡地瘠民贫役重其推行为尤难子骏世家南隆亲族故人散处所部以亲则害法以法则伤恩二者其势难全是三难者萃于子骏而子骏为之九年其声蔼然闻之四方上不害法下不伤民中不废亲自讲议措置至于立法定制皆成于其手吏民举欣欣焉而子骏亦自治园囿亭榭赋诗饮酒雍容有余如异时为监司者君子以是知其贤子骏以其所作八咏寄余余甚爱其诗欲作而不可及乃书其末以遗益昌之人使刻石以无忘子骏之徳
　　书郑传　　　　　　　　　　　林　希
