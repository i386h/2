<!-- { "loadSidebar": true } -->
【铭文】魏司徒参军事元诱命妇冯氏志铭」魏吏部尚书常山侯第三子诱之命妇冯氏，冀」州长乐信都县人，太宰燕宣王之孙，太师武懿」公之女。承芳诞体，淑丽前修，弱龄怀哲，长而弥邵。」率礼从傅，准宋姬于往日；敬奉姑舅，则陈妇于」今辰。降年弗永，瑶华霜坠，春秋十八，以景明三年」岁在壬午十一月乙卯朔廿八日壬午卒谷水」里。慈姑抚恸，亲里沾衿。粤八月甲申附葬北芒」之茔。」本系苌扬，爰自文王，析华分族，肇建公毕。瑶基」霜晓，芳露谧，九棘联茂，三槐迭质。克诞光躯，」实表渊实，唯姿唯行，令仪令室。四教徘徊，七」德猷逸，瞻婺兹双，方娥是匹。天道无亲，与善」虚恤，昧生灭宝，捐荣背日。命筮告祥，炀龟诲」吉，长隧深阴，高松骚瑟，镌石传芳，千龄有述。北京图书馆藏拓
【志盖】阙
【铭文】魏故中常侍大长秋卿平北将军并州刺」史云阳男张君墓志铭。」君讳整，字菩提，并州上党郡刈陵县东路」乡吉迁里人。源出荆州南阳郡白水县。五」世祖充，晋末为路川戍主，因宦遂居上党」焉。燕赵之世，冠冕弥光。暨世祖太平真」君中，君以乡难入京，奉策宫掖，幼有明肃」之称，显祖异焉。高祖嘉其祗笃，授以」太官令，除中给事中，迁中常侍立忠将军」云阳男。上美其勋续，加大长秋卿龙骧」将军，委以六宫之事。春秋六十，景明四年」十月廿一日寝疾薨于第。皇上悛悼，」朝间悲恻。使持节策赠平北将军并州刺」史，男如故。十一月廿五日葬于洛阳之西北斗泉陵。」景明四年十一月己酉朔廿五日癸酉造。北京图书馆藏拓
【志盖】阙
【铭文】大魏□□□□□□□墓志铭」□□□□□□□□陵安平人也，□祖国珍，中书侍」□□父□□□□□乃吏部尚书崔孝芬之族弟。因」□□□□□□公□颖连，赋性孝勤，才识卓异，□□」□文以□大□□□气抱焜良，冲淡□具。初为中书」□□□□□□□□和二十一年，车□南征，以为□」□中□□□□□□不出，菽水承欢，鸡豚□□□□」□□□□□□□□又亲□征为御史左丞，□诏□」□□□□□□□□林壑，寻青踏翠，兰竹眠□，坐□」室□□□□□□□落拓。岂知徂辉易谢，□山不□」□□□十有三，大魏景明四年五月二十三日遘疾」□□□□□大魏正始元年岁次甲申正月乙□朔」二十一日丙午□□〔注〕邺城西南之高原。东望岱□之」□□□□山□石南据，岗峦耸翠，北带淇水，菉竹□」□□□□□□□□刊石立铭。」□□曰：□□□友，志笃忠谨，天资明敏，惟俭惟□。□」之□□，□□□民，青云白雪，扬名显亲。功成勇□，□」□□□，□□□爵，终不回瞬。温温恭人，礼义滋醇，□」□风月，间□山林。孤云为伍，野雀是群，珠光易坠，逝」水无停。于穆我君，据而难觐，□石立铭，永示后昆。北京大学图书馆藏拓
　　〔注〕此干支有误，二十一日丙午，朔日应为丙戍。而《二十史朔闰表》该朔日为戊申。
（志为小碑形，圆首，盝顶座。）
【铭文】屯骑校尉建威将军洛州刺」史昌国子封使君墓志铭」屯骑校尉领都牧令昌国子公」姓封，字和突，恒州代郡平城人」也。昊天不吊，春秋六十有四，以」景明二年春正月薨于官。帝用」震悼，遣使即柩，赠州刺史蜜印」绶，礼也。以正始元年夏四月卜」兆于武周界。刊石勒颂，式述声」芳。其辞曰：少深岐嶷，长勖宽明，」内尽孝思，外竭忠诚。在高无危，」处端不盈，镌模玄石，庶挥风清。山西大同出土。见《文物》一九八三年第八期《大同市小站村花圪塔台北魏墓清理简报》
【志盖】阙
【铭文】魏故使持节平北将军恒州刺史行唐伯元使君墓志铭」君讳龙，字平城，河南洛阳人，平文皇帝之六世孙也。极天为构，带地称源，」盛德显于望云，雄图焕于羁鹿。祖功符彼相，瞻八命以高骧；父任属维城，守」四方而作镇。君幼挺奇姿，生而秀颖，早深漠北之志，少禀山西之风。高祖」宸居两楹，志清九服，有念名驹，顾怀虎子。太和之始，袭爵平舒男。虽猛志末」申，而雄姿简帝。会北虏寇边，烽燧时警，妙简勋冑，以启戎行。乃假君宁朔」将军，龚行北讨。帝亲临慰，勉奖以殊续。君前无横阵，战必先登，以攘敌之」功，拜奉车都尉。及大军南伐，师指义阳，复假君龙骧将军大将军司马。君被」坚执锐，斩将搴旗。帝嘉厥庸，眷言舍爵，进授行唐伯，授前军将军。赵王以」帝弟之尊，作蕃列岳。司武之任，非君勿居，授开府司马。及鸾驾亲戌，问罪南」服，鼓鞞之思，允属伊人，复以安远将军为右军统军，司马如故。以母忧去官。」君至性通神，哀感行路，岂唯致叹加人，故亦非扶不起。既而沔阳即序，江右」未宾，金革既兴，呼门复及。复以骁骑将军扈驾南讨，还加闭野将军，骁骑如」故。景明在运，边亭息警，我求明哲，属以共治，乃除清河内史，伯如故。复以荆」蛮蠢动，将毁王略，辍彼飞軨，统兹戎马，以龙骧将军秉麾南伐。又以义阳尚」阻，南师竞进，胜负未形，先鸣莫在。以君功宣历识，气盖当时，选众而举，朝无」异议。君临机电决，猛志冲冠，郢城请罪，与有其力。方当骋兹果毅，运此奇谋，」扫狡冠于塞垂，追衔刀于江右；而辅善无验，大宝多违，忽阻巷歌，奄捐馆舍。」以正始元年十月十六日薨于第。葬于首阳之巅。朝廷兴嗟旧德，永念勋庸，」追赠使持节平北将军恒州刺史，谥曰武侯。今重启幽延，聿遵合骨，故刊石」玄泉，式扬不朽。其辞曰：」长发帝绪，建德应韩，暐暐枝叶，弈弈波澜。犬牙攸在，盘石斯观，三千以击，」九万伊抟。闲和有素，道术时钻，北挥严敌，南翼行鸾。旅唯正正，师必桓桓，居」难以易，处险而安。运促天长，生危事久，忽变市朝，奄沦丘阜。两宫贻念，六辔」骧首，永酸易及，长悲夜厚。」祖讳阿斗那，侍中内都大官都督河西诸军事启府仪同三司高梁王。」父讳度和，散骑常侍外都大官使持节镇北将军度斤镇大将平舒男。」夫人洛阳纥干氏。祖和突，南部尚书新城侯。父苌命，代郡尹。」夫人下邳皮氏。祖豹，侍中仪同三司淮阳王。父欣，侍中豫州刺史一?公。据《
汉魏南北朝墓志集释》
【砖铭】正始元年岁次甲申」十二月癸酉朔十三日」乙酉。高阳郡新城县」前镇北府参军事」故许和世墓」铭。北京图书馆藏拓
【志盖】无
【铭文】魏故使持节城阳怀王元鸾，字宣明，河南洛阳人。少标奇□，长而」弥笃，虚心玄宗，妙贯佛理。为善越东平，柔顺踰万石。出为凉州刺史。」高祖定鼎伊洛，河内典守，兆亲勿居，乃擢君为冠军将军河内太守。又」迁并州刺史。后转青州平东。复迁定州安北。履历四牧，清风一□。年卅八，以正始二年三月廿五日薨于官。赠镇北冀州，谥曰怀王。十一月十七日」卜窆北芒之营。铭记：河海之精，恒代之灵，降祥摛宝，诞世之□。岐嶷童抱，世誉□成，九行飞称，七德树名。作牧四番，□□有洙，心若父」日，言兼目长。政则可摹，教□不费，先人已远，三异自贵。唯夫辅善，唯寿与仁，」如何不吊，歼我国珍。痛擗霜孤，惟□慈亲，故刊幽石，传美来辞。北京图书馆藏拓
【志盖】阙
【铭文】元始和，字灵光，河南洛阳人也。大魏景穆」皇帝之曾孙，故使持节侍中征西大将军仪同三」司领护西域校尉都督凉州诸军事凉州刺史汝阴王赐之孙，冠军将军骁骑将军逞之元子。春秋」一十有七，以正始二年岁在乙酉七月十二日寝」疾薨于京第。即卜其年十一月十八日迁葬西陵」之北岗。唯光天戚至重，皇室懿近，行超清韶，睿量」自远。风节侔于古览，雅操标于皇代。凝志陵松，忠」嘉曒见，秉文之举，才溢于杨向；执武之筹，谋腾于」韩白。德可以范时，威足以摧敌，而昊天不吊，奄臻」薨徂。慈亲悲怜，如不胜同气，号忆以自绝。国人愍」悼，寓内痛惜，故刊名建志，而铭斯德。其辞曰：」邈矣灵化，谐阴调阳，覆载大魏，诞育英良。挺哲冲」邃，仁德遐芳，神凝内显，体睿外彰。识达今古，澄鉴」是常，文艺颖世，声振帝乡。秀如不实，玉质摧亡，皇」家缺晖，庶室绝光。父母号庭，弟姊悲当，宗人泣痛，」行路涕怆。四海凄泪，八表悼伤，咸哀贤丧，永背世」昌。北京图书馆藏拓
【志盖】无
【铭文】（砖质）大魏正始二年岁次乙酉」十一月戊辰朔廿七日甲」午，前部王故车伯生息」妻鄯月光墓铭。北京图书馆藏拓
【志盖】阙
【铭文】魏故假节龙骧将军豫州刺史李简子墓志铭」君讳蕤，字延宾，陇西郡狄道县都乡和风里人也。弱冠侍御」中散符玺郎中，转监御令，拜步兵校尉，出为东郡太守，迁大」司农少卿。春秋卌二，以正始二年太岁在乙酉十一月戊辰」朔九日丙子薨于洛阳之城东里。诏赠假节龙骧将军，豫」州刺史，谥曰简。其年十二月廿四日庚申窆于覆舟之北原，」祔葬季父司空文穆公神茔之左。其辞曰：」冑延业祉，名族唯李，本系高阳，分命伊土。末叶弥昌，英贤代」起，克诞若人，令问不己。龆年播淑，绮岁流风，清衿外朗，识韵」内融。尔既从政，声实兼隆，逸辔方骋，夷路兀穷。同位且来，日」月流遽，垄首烟凝，松关栖雾。幽埏一晦，泉庭不曙，身灭黄庐，」芳题篆素。」亡祖宝，字怀素，仪同三司炖煌宣公。夫人金城杨氏。父祎，」前军长史。亡父承，字伯业，雍州刺史沽臧穆侯。夫人太」原王氏。父慧龙，荆州刺史长社穆侯。君夫人太原王氏，讳」恩荣，封晋阳县君。合葬君墓。父洛成，太宰中山宣王。」君八男，四女。北京图书馆藏拓
【志盖】幽郢二州寇使君墓志盖
