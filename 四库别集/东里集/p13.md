<!-- { "loadSidebar": true } -->
　　国家循三代圣王之制仕者七十听致其事盖体羣臣全始终之仁也而古之人有乐乎内无所累乎外者虽年未及七十茍有可去之道輙引而去之此虽未必当乎大中然不失君子之节焉视夫年已迈气已衰视听动作智虑无一之可施而其心胶固荣利而不知返焉者其贤不肖相去霄壤哉丰城孙宗正先生其有古君子之节者欤先生自郡教授陞助教太学复陞博士祭酒司业之所加礼六舘诸生之所恱服者二十有余年幸际圣天子笃意兴学之时先生年六十有三聪明彊裕足以有为乃援子贵受封之令觧太学之职得翰林编修径归其乡非其有乐乎内而无累乎外克自果如此哉豫六二介于石不终日贞吉先生有焉然吾素慕孙先生之善敎也先生五子吾识其三皆出身科目曰良初为御史能持身脩职所至声誉勃勃曰恭今为编修在史舘谨厚有文曰让为县敎谕不忝师道其二处者虽未识可类推见之此先生所为可乐欤丰城君子之乡也三四百年间文学节行有闻者焜焜相望其流风余韵所渐被至今不衰今仕京师余所识者十率六七有君子之行则夫处者其不戾扵君子固多欤孙先生之归何徃而非可乐哉六卿及翰林诸学士有为诗送先生归者编修周叙礼部主事张习以求余序余年与先生上下而多病早衰不能自引退其有愧于先生多矣幸旦夕赐罢归道先生之乡访先生之庐凡所乐者当悉以告我




　　东里文集巻六
　　钦定四库全书
　　东里文集巻七　　　　　明　杨士竒　撰序
　　送李永懐归东平序
　　永乐十九年冬士竒侍储君自南京入朝道出彭城以北属嵗饥民男女老弱累累道傍拾草实以食而滕与邹尤甚储君悯焉不忍民之及于此也遽命山东布政使暨郡县长吏计口而赈贷之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和恱如无所不足者而老者数百人须发如雪冠方巾褒衣而长裾济济焉夹道东西聚立展祗谒之礼从臣见者皆惊喜驻马就而问之此邦嵗庶防有收乎曰然州其有贤守乎曰然輙举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达于礼也尚书夏公顾谓士竒曰庐陵固多贤此两人者亦识之否乎士竒曰前守名玚字季琛家吉水于士竒同宗盖宋忠臣建康通判諡忠襄之后为州县二十年率有善政今守名湘字永懐士竒同里人其父子兄弟慈孝友爱而力扵生业未尝以非义取皆乡人所重者众啧啧称叹曰古之官人者必推本其行其有以夫抵暮余独过访永懐唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以廉洁寛厚得其民心故尽东平之境不见有不遂之民者而自是所过郡邑所见其民则未尝不叹东平之仅有也明年永懐以例代去其后朝廷遣使廵抚天下问民所疾苦东平之民羣诉于使者乞还李知州使者以闻命还之盖东平自永懐去至是更三嵗歴两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永懐之贤亦攸之徒欤其所施诸东平者余及亲见之故其复任也序以为赠亦以励其终云
　　沙溪刘氏重修族谱序
　　澄江南望两舍外崇山叠嶂绵延峻拔出沙溪稍衍迤平旷溪源逺而厚四时不竭故縁溪皆沃壤无旱涝之虞而耕稼常丰环溪而居非一姓刘氏其望也余总角尝一造焉时百川先生尚无恙癯然苍顔而华颠意气轩豁一见与余论诗喜动眉睫是日防雪初霁酾酒炙鱼偕余循溪上左右指顾诸峯盘迥起伏揖让之势巉岩突兀峭厉之竒语余曰吾刘氏居此十有五世矣吾先人虽未有跻膴仕而行义之卓出与兹山相雄者代有之矣又顾溪上田千余畆曰皆吾故所有也自歴变故来吾乡之巧而力者悉取之今吾幸且老死扵此无憾矣已而与余酣吟倡和谭噱不辍余曰先生所谓超然物表者非耶笑而不答暮归过视其故居虽断垣壊础黯乎荒榛瓦砾之墟尤可以想见昔时之盛夜宿其舍家具萧然牀前酒一瓮案上断简数编及乡先生陈海桑王竹亭刘槎翁寄书数缄而已明旦其族父明道翁肃余登静安堂觞余翁貌老而容温礼恭而意厚倾写乐客也余留诗堂中而去既去而质百川扵海桒先生先生曰汝不及其少壮隽爽时矣间一二事举之未尝不使人动心也盖于今四十余年矣明道从孙郁武于余有连袂之好前十数年尝以族谱求序未暇也今百川从弟伯埙仕为刑部员外郎在京师求序谱益数按谱自九承事唐季繇金陵徙西昌始家沙溪八世至稽道生四子七孙其后始盛又五世至明道六世至百川族益盛谱载总十有八世其间虽有仕者而迨今伯埙在秋官十余年能声焯着所至未可量也此可以徴刘氏先徳矣而独百川之后今不祀此其可徴善仁者之应乎抑亦果系其数乎明道尝续谱此谱又郁武伯埙所重续者余素景仰百川故扵序不能无慨焉者也
　　蒋氏族谱序
　　太医院判仪真蒋君用文作蒋氏族谱既自序之又以求余序按蒋出姬姓周公第三子伯龄封于蒋盖今汝宁之光州子孙以国为氏汉末琬事昭烈至尚书令琬之后曰啓者仕隋为莱州司户因家于莱司户五世孙钦绪仕唐歴汴魏二州刺史又家魏州其仲子清为东京留守判官死安禄山之乱赠礼部侍郎赐諡忠八世至惟雅宋仁宗朝举进士累官房州通判又四世至守训而宋南渡遂晦迹不出其孙逺仕金为尚书兵部郎中逺之孙安中举卓行入官杨云翼荐其材再迁国子助教上书諌用兵不听弃官去后从太学诸生请复其位卒称疾不起其孙应茂元初避兵淮南遂家仪真仪真蒋氏昉于此应茂子用雷为扬州医学敎授教授子宫举进士官崇明州判国朝洪武初部使者吴琳以史材荐授翰林修撰引疾辞不许改兰阳县丞用文之考也而谱断自守训至用文之子凡十有一世吾于是有以观其世徳焉自汉至唐又至于金于立朝莅官秉政守义焯焯有闻矣及叔季之世或仕或处未尝不以爱民泽物为心也盖其先皆业儒自助敎以下兼治医而世相袭盖以谓不得施诸此则施诸彼何其用心之厚也仁人君子之心欲推古圣人之教以为及人之功上焉者儒次焉者医得乎命而达也用儒之道于国家天下而功之及人博也命不可必得不得而用之医其及人之功亦孰之能御哉然安得世皆仁人君子之心也彯缨垂组髙爵而重禄号养民为职而扵民休戚漠然如秦人视越人之肥瘠者彼其心何其厚薄之悬絶也盖譬诸泉焉源厚者流必逺蒋氏之先其相承厚矣今用文以儒承家以医歴官以仁存心其所施加厚也然则蒋氏之后其自今何可量乎
　　王氏家乘序
　　元史传良吏十有八人先待制其一也之十八人者余少尝反覆熟其治行信皆足以匹休前闻贻范来代而王宣慰止善史称其务明理以致用者盖已心识其良吏之明规后读先公同年友黄文献作宣慰墓文亦重明理致用之说而他徳善尤详以是益慕宣慰之为人永乐壬辰考防试礼部得宣慰曾孙钰之文次在第二以奏上临轩策试亲擢钰第一甲三人钰字孟坚既授官同在翰林十有余年其学识操行皆儒者愈久而愈可亲盖又敬叹宣慰之有后也间得见其所作王氏家乘首谱牒其次当时名公所作碑记哀祭之文及徃复赠寄之诗而其先世所着文章终焉盖歴世变故能掇拾一二于千百亦难矣谱断自某至某若干世着其所知而阙其所不可知其所书皆慎而不茍凡出于当时名公所作者皆足昭逺信后而其先世之作亦皆有以追配古人可寳也已盖王氏宦达莫盛扵宣慰宣慰之先后有为太学师为郡幕为县佐亦有隠处不仕者其文学行义皆可考见譬诸蓝田之产为瑚琏为圭璧珩璜虽用之不同与夫璞之未用者莫非温润缜宻之可贵也王氏文献足徴于是乎在呜呼人生富贵如烟云之过目飞鸟之遗音岂可恃以不泯君子所恃者道徳功业文章世盖不能以泯之故有一国之书有一家之书皆所以不泯之器也而家之所书与国异者独备夫言行之善盖尊所自出且示法其后俾图不辱仁人孝子之用心也诗曰维桑与梓必恭敬止矧言行之善之所存乎孟坚间求余序家乗故书以告其后之人
　　北征集序
　　北征集者今太子少保礼部尚书兼武英殿大学士临江金公之作也公侍太宗皇帝凡四出师征幕北此盖永乐八年第一出师也是嵗布尼雅锡哩拒逆朝命拘杀诏使侵犯边境边民苦之故不得已有吊伐之师盖虞之征有苗商宗之伐鬼方文王之伐崇宻皆仁义之举也士竒虽不获侍从今奉诏修两朝实録获睹永乐从臣记当时车驾所至圣谟神武如神明之不测如雷霆之下震而宥过绥降如天地之兼容威徳之盛盖前代帝王所未有也公以清材博学介胄櫜鞬从属车司命令而间暇形诸咏歌长篇短章沨沨乎铺写鸿猷宣扬伟绩凡山川气之殊道途渉歴之逺所以充拓见闻发舒志意者靡不备之士遭遇之盛如公求诸徃古无防人焉汉班孟坚负良史才尝从车骑将军出金防击北边典文章犹至今传诸史册岂若公亲侍龙御于数万里之外哉唐太宗征髙丽文学之臣多从亦有歌咏之富如圣明之朝乎有无未可知而公所遭遇固其文学克当上心有以致之欤士竒与公皆太宗皇帝临御之初简寘翰林典宻命永乐己丑车驾廵幸北京士竒受命辅仁宗皇帝监国始与公分职呜呼鼎湖龙驾逺矣诵金公从征之什追惟先朝大徳而効报无能其感怆于中有能自己乎遂书以为北征集序
　　送黄敷仲之官浙江序
　　三山黄敷仲拜浙江左布政使之命将行其同乡之友宗人府经歴张珂属赠以言敷仲学博而才广徳立而誉彰余奚言虽然有斯文之好焉能无言乎浙水东西十一郡六十五邑其民生之秀慧物产之精好为十四布政司之最然大抵浙东西其俗异也浙东趍文雅浙西骛浮华文雅有务尚之意浮华流于薄矣其薄之习亦沉溺胶固非一朝之谓也周公亲监殷民于下都至君陈继之其防命犹以未变故习为言盖习俗溺人之深譬诸痼疾疗之者非砭焫药饵攻补并施有积累之功岂遽能愈也我国家道徳涵养六十余年皇上承列圣之大统丕显治教而敷仲任方岳于此则正人心厚风俗于理道岂细故哉承流宣化虽守令扵民最亲而所以表守令者方岳也召伯尝布文王之化于南国其民愈久而思慕歌咏之不防甘棠之诗是已敷仲徃以古人之心奉宣圣明之徳化先近以及逺使两浙之民勃勃焉皆兴起礼义操存醇厚优防泰和之世将异时无思慕歌咏不忘吾敷仲者乎敷仲歴河南湖广两布政司叅政持躬爱民有素矣吾故独举人心风俗以为之官之赠敷仲其不眎为迂阔否乎浙之藩宪两司多吾同朝之旧其亦有槩于斯言否乎因敷仲行并以致讯
　　送郭庭瓉诗序
