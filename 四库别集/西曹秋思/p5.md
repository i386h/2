<!-- { "loadSidebar": true } -->
　　汉桥 蕙合滋荣艾合删，主恩何敢怨投闲。名题虎观新开典，官躐鸠曹独领斑。腰骨伸来仍傲菊，头皮留得未惭山。【衣＋丘】为宵旰分乡梦，时绕红云玉仗间。 

　　石斋 十七部书一夜删，离身萧斧即高闲。艰贞不敢闻箕子，眀哲随它笑史班。吴市故家犹辨姓④，草堂神物别移山。铁围尽处无开诺⑤，万岁君恩出此间。 

　　【校异】 

　　①案南明刻本此韵三人诗次序与其它诸韵同，即依次为叶廷秀、董养河、黄道周，孙抄本则董养河与黄道周前后位置互易，将次序改为叶廷秀、黄道周、董养河。②一身闲，孙抄本“身闲”讹作“时间”。③情如许，孙抄本“情”作“清”。④犹辨姓，陈刻本“犹”作“仍”。⑤开诺，陈刻本“诺”作“路”。 

　　一先 

　　润山 披离亦侣饮狂泉①，乍听秋声意惘然。无那思君如满月，不堪顾影在壶天。野情仍昔怜孟雅，生计凭今逊睡贤。欲辨西阳乌尽处，山川满目蔚风烟。 

　　汉桥 负他白石与青泉，顾影樊笼一哑然。衰凤片鸰终瑞世，愁胡双眼自横天。榆收难学平津媚②，箨落深思王蠋贤。字作蝇头书未蠹，草玄高阁也凌烟。 

　　石斋 杖头跑地得云泉，帝与筮魂又栩然③。皓首不须谈物命，枯苗安敢负穹天。豢牛自识羊皮贱，宝鼎宁知柳下贤④。兽炭狼烟争岁暮，此身轻带介山烟。 

　　【校异】 

　　①亦侣，孙抄本“亦”字空阙。②平津媚，孙抄本“津”作“情”。③筮魂，孙抄本“筮”作“巫”。④宝鼎，孙抄本“鼎”作“甲”。 

　　二萧 

　　润山 但看木落怅先凋①，却望千门月色遥。此处投珠无按剑，几人炼汞胜吹箫。平沙集雁云初懒，凉雨寒蝉秋渐骄。遂有壮心成泮涣②，还山我欲混渔樵。 

　　汉桥 回首明湖枫渐凋③，六桥尊酒故人遥。同心月冷松间带，乞食风凄江上箫。北雁飘来多避缴，南鳞徙去不通潮。侨家城曲吾孙在，何日携书偩老樵。 

　　石斋 雪尽松寒喜未凋，故园万里讵云遥。中原刁斗依清啸，南国松梅碎玉箫。胡马夜阑齐饮水，鲸鱼月出各窥潮。风烟岭表晴无恙，不使明时缺老樵。 

　　【校异】 

　　①怅先凋，孙抄本“先”作“未”。②壮心，孙抄本“壮”作“寸”。③枫渐凋，孙抄本“枫”作“风”。 

　　四豪 

　　润山 一书一剑半生劳，采得湘兰佩影高。霄汉原无留芥蒂，江湖多是闭蓬蒿。何须同异争三耳，祗见居诸唤二毛。布被蒙头惟稳卧，不知门外有风涛。 

　　汉桥 嘑牛嘑马亦何劳，厌听凄鸿入汉高。阅尽千秋空竹简，问来七尺只丘蒿①。仓鹰在臂争锋距，翡翠栖苕矜羽毛。抱病自怜还自笑，更深烧茗战秋涛。 

　　石斋 折辕炊火见薪劳②，却想晨门身事高。阿客到头轻【舛＋鸟】鷟，小山终古耐蓬蒿。五噫改字蛇添足，一臼移家燕落毛。何处饮牛更洗耳，手提竹枕听秋涛③。 

　　【校异】 

　　①问来，孙抄本“问”字空阙。②炊火，孙抄本“炊”作“吹”。③手提，孙抄本“提”作“持”。 

　　五歌 

　　润山 家山无计谢烟波，余课闲唫贫也歌。老近自知心省好，朝来其奈事生何。兵荒驿路棠阴少，将相池台蔓草多。摇落客情难对酒①，三秋一半梦中过。 

　　汉桥 频年浪迹在江波，风景撩人足啸歌。三夕洞庭皆月伴，一帆庐阜奈云何②。仙人鹤去遗丹少，骚客风流洒墨多。非为缁尘涤逸翮，秋山谁胜不堪过③。 

　　石斋 渔龙白日撼名波，纵有窹言不敢歌。画局半枰生已老，石头双柱意如何。裁将皂帽辽东近，乞得丹砂勾漏多。莫谓刺舟渔父傲，洞庭深处少人过。 

　　【校异】 

　　①客情，孙抄本“客”作“穷”。②庐阜，孙抄本“庐”作“芦”。③谁胜，孙抄本“谁”作“虽”。 

　　六麻 

　　润山 十亩荒残不用嗟，孤萍一缕繋天涯。那更多事唫为苦，赖有能闲餐渐加。客路空闻求塞马，世情应蚤辨弓蛇。可怜歴乱风烟里，秋色先人已到家。 

　　汉桥 楚水扁舟更可嗟，巫云三载断天涯。烟迷鹦鹉春衫湿，雨听潇湘雪鬓加。汉女有魂皆药草，渔人无梦不桃花。悲愁欲拟离骚怨①，阁笔东僯宋玉家②。 

　　石斋 敏手谁能辨咄嗟，容头身过即生涯。八行封去青云寂，一部书成白发加。沧海舟能浮贝叶，武林溪莫禁桃花。马头亭馆多无碍，喜得墙东未有家。 

　　【校异】 

　　① 悲愁，孙抄本“愁”作“秋”。②宋玉家，孙抄本“玉”作“王”。 

　　七阳 

　　润山 明镜难窥鬓上霜，贞心幸不委凄凉。风雷乍动闻天笑，松菊犹存佩月香。独向孤滩怜逝水，只宜半亩问芳塘。四休居士逢人懒，消得清尊又夕阳。 

　　汉桥 絺时不蚤备严霜，短褐何辞耐夜凉。肉断菔根生暖气，卉残菊蕊动微香。寄儿好护藏书架，戒仆休枯养鸭塘。更喜老兄林下健，归陪诗酒趁春阳。 

　　石斋 江南枫桕好经霜，从此红云试晚凉①。不信冰车轻蹴岸，自耘佛瓜动奇香②。风平挂席看疏岛，日午收盐过小塘。泛泛卜居谁得侣，殷雷多半载山阳。 

　　【校异】 

　　①试晚凉，孙抄本“试”作“赋”。②佛瓜，孙抄本“瓜”字空阙。 

　　八庚 

　　润山 静里秋容晚更清，愁心暗与暮云平①。凉天方歇蜩螳语，征路重看枤杜荣。尚有黄花酬晚节，可无白日送归旌②。还山应触檀槽泪，仍似风檐雨夜声。 

　　汉桥 在山泉浊出山清，今古英雄亦不平。但有画龙难作雨，可令嘉穗失敷荣。人无按剑怜才命，天试倾辀识性情。东舍看花西舍酒，何知凄恻是秋声。 

　　石斋 万斛阿胶河水清，千群精卫海当平。欲教玉气如泥软，不忍兰根学艾荣。血出铜人犹有命，毛黏石蛤遂无情。开颐错说前生事，已作六花花外声。 

　　【校异】 

　　① 暮云平，孙抄本“暮”作“莫”。②归旌，孙抄本“旌”作“津”。 

　　九青 

　　润山 羞将枯颖乞诗灵，每到秋来爱澹宁。因道利名便割席，且酬日月正翻经。天高不碍飞鸿鹄，原上谩劳叹鹡鸰。思入烟霞深一往，潇潇月露下空庭。 

　　汉桥 勒移不待北山灵，皂帽今真愧管宁。腰下已无堪痊剑，胸中空有未传经。西园秋草伤蚨蝶①，远路凉风忆鹡鸰。恋主愿闻频送喜，捷书近报欲犁庭。 

　　石斋 败鼓当场已不灵，何须钟磬数丁宁。人看乌鸟无多识，天假书生守一经。尽处波涛摧土埂，偶然风雨混原鸰。家家少媍排香火，幸勿缨冠过北庭。 

　　【校异】 

　　①蚨蝶，孙抄本“蚨”作“蝴”。 

　　十蒸 

　　润山 怪得蹇来翻聚朋①，庭衔月照散群灯。但怜臣罪何难见，欲悔昨非今未能。听雨时过垂翼鸟，入山偏爱卧云僧。不知此意人知否，一片寒心万壑冰②。 

　　汉桥 彀中不中几人曾，网凤罝虬亦未能③。假我白头无作吏，何山苍梧不藏僧。刀碪变相寻真筏④，风雨枯磷暗破灯。但得主恩容纵壑，孤峰岂碍月为朋。 

　　石斋 曾到青蒲泣未曾，解衣攀鼎亦何能。雪中守奏雁门吏，釭底摇头匡阜僧。已纵风烟侵曲突，不贪膏火护残灯。穷奇渐噉青阳尽，屈指当年几道朋。 

　　【校异】 

　　①翻聚朋，孙抄本“朋”作“明”。②案此诗篇末南明刻本有叶廷秀自注云：“此韵因予后改，故不同。”孙抄本无此注。③网凤罝虬，孙抄本“罝”作“置”。④刀碪，孙抄本“碪”字空阙。 

　　十一尤 

　　润山 遥天高雁逐云流，千里书来烟树秋。半夜拥襟听画角，谁家呼酒踞高楼。不嗔檐鹊搅乡梦，却恐路人分客愁。莫向风前思往事，已将身世付轻沤。 

　　汉桥 六朝几度问风流，凄断秦淮树树秋。与客绮裘霜上月，看人珠箔渡边楼①。绠沈眢井苔还绿②，屐冷东山花合愁。笑我观空如止水，未忘情复动清沤。 

　　石斋 苍茫听苇自中流，恰有危帆共饱秋。百鸟难排千目网，孤身合住几层楼。世能无事吾何事，人共言愁我始愁。辨得乾坤成骨血，此生安敢道如沤。 

　　【校异】 

　　① 渡边楼，孙抄本“渡”作“度”。②眢井，孙抄本“眢”作“背”。 

　　十二侵 

　　润山 记得淋漓效釜鬵，鸡鸣风紧气萧森。泥涂犹喜世□浅①，暇日方知天意深。隔岁重虚黄菊意，故园一繋白云心。市朝幻相今参破，危坐寒灯竟似瘖。 

　　汉桥 三复风人歌溉鬵，壮怀天外髪森森。栖来粉署马同廋，老尽青山树未深。峰壑着人皆侧足，须眉何事可扪心。因怜物负几先智②，蟋蟀秋唫蝉自瘖。 

　　石斋 泰否关头各釜鬵，一身当火自萧森。合分毒痛身难免，欲叫狂泉睡已深。猿鸟见人先引路，龙蛇过岁未安心。帝功霸业无消处，莫怪夷吾老自瘖。 

　　【校异】 

　　①□浅，孙抄本阙字作“情”。 ②智，孙抄本“智”作“知”。 

　　十三覃 

　　润山 罗吏囊文亦类贪，乾坤何处着奇男。一闲止味三为乐，百懒宁惟七不堪。常对孤云谐独往，暗携秋月卧清酣。涸鳞破网无奢望，欲傍高台结半庵。 

　　汉桥 惟有溪山不厌贫，罗溪招友复携男。罾蛟涧底鳞鳞动①，石语峰头片片堪。银瀑洗毫穿海怒，绿蕉裁稾入霜酣。廿年复听连床雨，愁说云深似旧庵。 

　　石斋 不捐薇蕨已成贪，况有私交过鲁男。长天照影丝丝入，名主诛心事事堪。便御狐狼风不竞，可逢魍魉战还酣。分襟回去四千里，南北东西结小庵。 

　　【校异】 

　　①罾蛟涧底，孙抄本“罾蛟”二字空阙。 

　　十四盐 

　　润山 局蹐低垂风雨帘，细尝茶孽亦能甜。独行不必僯同病，今事何须用古占。波静五湖人似镜，天悬三岛日依崦。梦余只可唫流水，归计萧萧马首瞻。 

　　汉桥 晏师岩阁卷筠帘，泉喝无声乳自甜①。蝌蚪壁题金简字，天山象落紫阳占。龙听法乘云连海，衲遶经台月照崦。坐卧半生迷小草，屴峰秋色与谁瞻。 

　　石斋 斜风斜雨卷疏帘，橄榄仍能得到甜。岂有列名呼火树，更无奎宿语星占。三生天外投丹叶，百行经中礼玉籖。屠钓它年随画像，千春未必少观瞻。 

　　【校异】 

　　① 无声，孙抄本“声”作“心”。 

　　十五咸 

　　润山 十载云山久树衔，不堪烟雾鏁松杉。澹人耳目分醒醉，高我须眉任誉谗①。万里秋岩催葛屦，三关寒沁裂征衫。家园尚有渔竿在，为嘱西风蚤挂帆。 

