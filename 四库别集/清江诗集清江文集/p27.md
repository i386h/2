<!-- { "loadSidebar": true } -->
　　檇李张克成氏早从沙门珩公伯琚于报忠以究大雄氏之法乃辟燕坐之室题曰处静驰书质于余而请记焉余儒者也道不同不相为谋言之无乃悖乎辞不获则复之曰人以一粟寓乎天地而百嵗之中役役焉惟物之徇喜怒哀乐所以相感相仇者奚啻宼之乘隙交至御于东而生于西茍无道以处之其不至于颠倒错乱瞀迷惑者亦寡矣传有之曰静而后能安盖静则一一则已胜于物物不足以动之不静则贰贰则物胜于己恒为所诱而俱往焉是知外物不待絶也唯处静以御之且学佛者亦然特以外物为外而恶其累己不择义利一切欲絶而去之且必塞其闻见无思无为使同乎槁木死灰岂不过哉镜之空也物至而鉴不能使之不鉴也鉴万物而不为物昏也心之灵也事至而应不能使之不应也应万事而不为事挠也君子之学如此而已彼亦不通于道而分内外为二本与昔明道先生尝告张子以性无内外之说与其是内而非外曷若内外之两忘也程子之言可谓精矣惜乎学者不知攷徒恱荒唐怪诞以为高殆将絶圣弃智然后谓之静又乌知静必有觉初非一于静耶克成求定于至静其与徇物之徒相去万万余惧其不察于是故举所闻而尽告之若处静之要则在于诚与敬耳由是而进将见所谓定者不以动静而定异日尚有以征之矣洪武五年嵗在壬子冬十月既望贝琼记
　　来青堂记
　　秀之隐君子陆景逺氏家于殳史两山之下以来青颜其堂取宋王文公诗语也谒余文以记之余惟邑居者恒病于湫隘虽极天下之雄秀如天台鴈宕不得览寸碧于江云海雨之外而景逺据地之清旷不为崇墉所限饮食起居与山相接可以寓吾目而快乎心奚必天台鴈宕哉盖真赏之所在不以一篑为卑九重为高则天台鴈宕不广于殳史两山而殳史两山亦齐乎天台鴈宕之雄秀其真赏一也于是坐挹空翠于几席若宾主然而雪霁之晨云归之夕尤宜也于以读书于以鼓琴或命客倾壶分曹对弈殆无邑居之嚣不知文公之在金陵与是何如耶故尝论之文公之文章气节表于一时又岂后人之可儗而其相神宗也雍容庙堂之上以伊傅之业自期不得有两山之青以为玩卒行新法以乱天下取讥当世既罢而归也来青之语且见于闲居之顷岂不贻山之愧乎今景逺放浪田里三十余年以沮溺之志自适得丧不怵于内荣辱不加于外是无文公之位亦无文公之诮两山之青为吾之所専矣余亦有好山之癖者观秦望于越观西山于钱唐观洞庭于姑苏既老而息于兹将从之筑室其旁当割山之半青矣故记之
　　医镜密语序
　　按晋王惟一铜人经督脉始于龈交终于长强任脉始于承浆终于防隂足太阳始于晴明终于至隂少阳始于瞳子髎终于窍隂阳明始于头维终于厉兑太隂始于太白终于大包厥隂始于大敦终于期门少隂始于涌泉终于俞府手太阳始于少泽终于听宫少阳始于关冲终于耳门阳明始于商羊终于迎香太隂始于少商终于中府厥隂始于中冲终于天池少隂始于少冲终于极泉凡三百六十有五而十二经十五络之表里可攷已然一膜之间死生之判不可以易语也代之医者类曰背膂之强者刺人中以泻之头目之者刺风池以补之与间使之治疟后溪之治癎大敦之治疝三里之治五劳视之若甚易者恶知九鍼补泻之法不难于迎随提按难于察周身之穴而刺之适乎浅深欤姑举其凡若鸠尾一穴直中庭之下鍼入二寸五分止中心者防亡中肺者三日亡中胃者七日亡中膻者一日亡中肾者不终日亡由是推之茍不知浅深之宜轻于用鍼鲜有不悮中而杀人者故虽极其巧岂可以人而试吾之巧耶在皇元时窦文贞公得丘长生之传大显于中朝而四方咸宗之且推其所得述标幽指迷二赋行于世复注铜人鍼经宻语一巻未成而没其徒有兰溪王镜潭及其子瑞庵者増注而成之则三百六十五穴之分寸不可有一过不及之差渊乎微哉一日瑞庵挟之访余殳山求序以冠其端余读之累日为之叹曰嗟乎鍼为医之一耳而书之浩繁有不可胜穷者皆非所以为密也夫观室而不覩其密则未造乎室适道而不求其密则未造乎道补注宻语其用鍼之穾乎然其书閟而未广也镜潭父子因文贞公之注复详之于后则所谓密语者既显而不得閟矣学者获从而攷之则知其所慎而见于治人者足以冀夫十全之效而无悮也已故不辞而书其说云
　　玉泉隠居图序
　　玉泉山距兰溪三十里当五峰之北崭然青芙蕖危插天半与金华东西相望而半山石皆雪色类瑶琨者以其如束带然故一名玉带其巅有峰特起曰露峰峰之下有泉正出曰镜潭潭通浙江而澄澈可鉴或疑神龙居之故又名玉泉山云山多合抱之木与夫空青丹砂千嵗之琥珀往往得之昔舒元舆金仁山尝隠其中非独神仙释子樵夫野老之所托也在皇元时则有王氏者为兰溪之巨姓早从窦文贞公学九鍼补泻法客京师二十余年不乐仕而南归营于镜潭之上自号镜潭先生左右树杏千株毎花开时逺近烂然与日先霞气相射望之不啻董林焉其族人子弟徙而从之者错居其旁至数十家烟火之相连鸡犬之往来熙熙皥皥有太古之风世莫得而知也则玉泉之境因人而益胜矣余不及识镜潭先生获与其子瑞庵交瑞庵屡逰三吴间一日持隐居图示余且将老于是因求文以志之余受而观之乃为之言曰天下之名山非一而玉泉其东南之雄秀者乎若镜潭所据峰峦林壑之美殆与终南少室并宜逰而玩者所以长往而不来也然卢鸿李渤皆以隐为仕之媒非若镜潭之不仕而隠也呜呼都高位享厚禄岂非人之所荣而懐才不售絶物而独处顾效龙蛇之屈蟠松栢之槁死没没焉无称于时又岂其情也哉特以势崇则必殆不若去位而图其安利广则必忧不若辞禄而求其乐此考槃之硕人永矢弗过也余恨未能超然引去相与入山读书决泉洗药方日汨汨风埃中未知所届回望丹崖翠壁邈在弱水三万里外而不得一至岂不贻愧于惊猿怨鹤耶姑书其说以识余之心他日或能裹粮往瑞庵庶不为玉泉之生客而为山灵之所拒也夫














　　清江文集巻十
　　钦定四库全书
　　清江文集巻十一　　　　　明　贝琼　撰两峰集
　　送王瑞庵序
　　余读鍼经而知鍼之要不出于八穴曰公孙内闗临泣外闗后溪中脉列缺照海八穴治证凡二百一十有三而九鍼补泻之用由是行焉复参太乙飞腾之术其法有八曰迎之于前以杀其势随之于后以解其结提而升之以补其不足按而抑之以损其有余左之上引以导阳右之下引以通隂虚之于中以生其气实之于内以散其血二家之说实相表里皆本于岐伯雷公与黄帝问答之书攷之灵枢素问可见已通其术者金季则有全眞赵魔哥皇元则有丘长生真人真人以授窦文贞公有所着标幽指迷二赋及玉龙歌龙髓经行于世而赵魔哥之徒则有洞李公高山陈公再传至于王通甫先生霍邱李清隐然皆不若文贞公之际遇世祖而大显于中朝也故四方学者咸称北窦若兰溪之镜潭王公则出入其门二十余年得为所传之的在当时已有道南之叹逮镜潭之子瑞庵益精于术往往治人之疾不啻大将统六师以剪小宼殆非一时众工之所及于是南北之明鍼道克继文贞者独推王氏父子焉呜呼人之死生制于天而鍼能通其逆顺屈者信之危者安之虚者充之弱者强之寒者焕之则其死生之制于天者且制于医矣抑非洞察脉络之表而不差豪芒乌能求其十全之效哉宜斯术之传千百而十一也瑞庵之术虽受于其父而得之于心应之于手必有斲轮之巧者不可诬也今年春自越如吴王公贵人交谒于门者无虚日适大明刘性初病寒留檇李因迎瑞庵治之以俄顷之功起五年之疾故一方以为神人其从而执弟子礼者非一瑞庵亦不靳于传盖将广北窦之学于无穷而利人之心亦及于无穷也嵗云暮矣浩然言归因序以送之而能诗者咸系于后云
　　赠星学梅生序
　　天下之士成于偶而败于奇通于开而厄于塞故卫青才不过李广防于奴而侯公孙徳不过扬雄去牧豕而相始之困而终之显如此信其不系于巧愚而系于命也代之谈命者不精于五行妄称吉凶祸福以恐人心而徼其利以私一己甲曰某日利乙曰不利彼曰某人贵且富此曰贫而贱牙得牙失百不一中徒滋天下之惑己余来殳山有梅君玉者踵门而求见盖精五行之术者其告人吉凶祸福咸可征焉实贤而隐于卜筮者也余虽不执于命益知其悬于天者不得而易也故序而送之系之以诗曰
　　我生之辰斗直于卯日直于己太白一星独守垣荧惑南流防鹑尾利不及升斗位不登三公惟有文章吐奇怪镂氷琢雪惭无功结栁谩为车何以送汝穷请君推行年祝鸡愿学尸乡翁
　　送嘉兴知事斋徐公上淮安推官府
　　治天下之事非一而事莫重于司刑唐胡元礼为少卿欲杀一囚司丞李日知以为不可元礼曰吾不离刑曹此囚必无生理日知曰吾不离刑曹此囚必无死法当是时其事之曲眞固不可辨而君子以为元礼之严不如日知之恕焉吾从而攷之舜典自象刑至于流赎各有一定之法而继之钦哉钦哉惟刑之恤哉则司刑者当以恕为本不可以严为事盖恕者徳恒胜法严者法恒胜徳徳恒胜法则无心于用刑庑心于用刑者惟听人之所犯法从而轻重之虽杀之而无怨法恒胜徳则有心于用刑有心于用刑者必以刑加人而不得其当者众矣此胡李二公皆以至公行之而优劣之判不啻霄壤如此世之刑官宜有所择而处之乎洪武四年春正月三衢徐公雨斋由嘉兴府知事陞淮安推官实材选也余闻之喜而不寐盖雨斋读书而通律其掌簿书四年上下称其文而无害则今专用刑之寄必能有日知之恕而无元礼之严可以上副明天子恤刑之意而淮安小大之狱知其无寃矣其行也邑之大夫士咸赋诗以饯之属余为之序于是乎书
　　送才上人序
　　天下之道无穷而欲穷无穷者贵乎积而已水积而深山积而高人积而至于化是知学之不可茍也知学之不可茍斯又不足乎已不足乎已则愈至而愈未至愈精而愈未精闇者未覩一室之内泰然以为人之莫己若也画而不复进盈而不复受其积小矣求至于道不亦远乎此吾所以为学者之大病窃欲勉焉而气质庸下方其盛时不能有为以至老而无及已悲夫材公大用学佛者也坚强而不倦纯一而不二初受易于宛平荣先生后去而从紫微山之忠公本心本心悉以所得于东湖定公者授之大用其所积于日月之久以穷性海之穾者何如哉后紫山齐公主杭之兴福教寺即举之俾主四方之宾客遂得泛交而博求凡贤于已者必慕而师之而又欿然若不足将往参道公竺隐于苕霅之上来求一言以行乌得不重余之所感也乎抑尝闻大雄氏之兴其法广被于中国而隋智者大师又阐四教以法华为宗于是其入有门其趋有径所谓行必先于知者盖儒佛道殊而功一如此反视坐而蕲悟如瞽之于黑白聋之于清浊岂不易耶克知而行若吾竺隐者隐然东南之秀五山称之诚百一而为收耳大用幸与之同时就而正其是非毋盈毋画吾见其积知日明积行日成不极于化不止也而浅之为儒足乎已而挟乎人者尚亦因彼而有所励也夫洪武四年秋八月既望檇李贝琼序
　　送刘性初归云间序
