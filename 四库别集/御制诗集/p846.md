<!-- { "loadSidebar": true } -->
　　唐宗明祖弗相殊唐则失明有需事偾率多咎齐泰【建文聴信齐泰黄子澄之言削藩镇以致召祸燕兵已次髙资港方为割地之说实属迂濶论者多右方孝孺而归罪于齐泰黄子澄余以为偾事之咎三人皆不能辞而其祸本则在太祖聴信刘三吾之言耳】祸根应识始三吾迁京违议辞江国卜鼎深谋近帝都【此聫意已见前序】宏制仿成奉天殿终于无用若为乎【长陵享殿曰裬恩殿重檐九楹制极巍焕与彼奉天殿相仿为自古帝王陵寝所无按明宣宗实録载宣宗尝驻陵下语侍臣云皇祖尝言帝王陵寝有崇奢丽及蔵寳玉者皆无逺虑云云今长陵规制如此尚得谓之袪奢崇俭乎况为之子孙者又不能慎守神器旋至倾圮茍非我朝为之禁樵苏熏葺治终不免于残坏可见徒崇奢丽之无益也】唐太宗明成祖皆英雄也其处家门事大同而小异者盖因唐髙祖无能为建成元吉之祸又逼故太宗不得不倒行而逆施若明太祖乃有能为者故成祖畏而弗敢即动以待后日然使太祖弗聴刘三吾之言立成祖为太子亦可无靖难之祸矣此盖二帝之所遇不同有幸有不幸耳
　　右长陵
　　献陵近在长陵右十二陵中俭约首【昌平十三陵内思陵原为田贵妃园寝本无明楼享殿此次修葺明陵始为建置其明时所建者实止十二陵也日下旧闻载洪熈遗诏朕临御日浅恩泽未浃于民不忍重劳山陵制度务从俭约云云故十二陵中献陵规模最为狭小】朱氏之君实巨擘惜乎一载位不久使其临莅厯多年汉文宋仁不足丑但尽子职不知他毓徳者应为法守然而其时亦殆哉杨黄下狱因谗口【杨溥黄淮等同时辅太子监国永乐北征还太子遣使迎稍迟帝怒入髙煦谮悉征东宫官属下诏狱溥淮皆坐繋事见明史二人本传】是则立储可行哉计久长应酌臧否
　　右献陵
　　长陵颂淳朴其言未必允【长陵在明诸陵中规制最为钜丽则日下旧闻所载宣宗驻陵下语侍臣追颂成祖崇俭之言未足凭信详见前长陵诗注中】景陵实淳朴观之羡徳蕴【自献陵外惟景陵规制最小日下旧闻载嘉靖十五年曽稍廓大之然在明诸陵中特为淳朴想见始建时即有崇俭之意】英祖有肖孙仪刑服以近脩政平强藩绳武业弗陨椓人俾通文涓涓诚未谨【宣徳元年开内书堂令刘翀为脩撰授小内使书内官始通文墨掌章奏与外廷往来其后奄人柄政流毒无穷皆于此肇其端也】陈【祚】郭【循】怒下狱则逞一时愤殿壁绘风信知民务本不失为贤君后世乖厥准
　　右景陵
　　亲征开衅聴权阉幸得还朝南内潜不以播迁咎王振翻因复辟恨于谦【于谦当英宗北狩之后排羣议而力战守不可谓无功宗社者乃以立景泰恨之且信徐有贞石亨辈所嫉于复辟后文致其罪以谋逆律定巘实为寃狱】便些小善何足纪从妇寺凶岂待占景帝易储信贪位防墙尺布竟招嫌
　　按英宗信王振致有土木之难幸而还朝潜居南内继因徐有贞石亨等儌幸夺门之功得以复辟乃以私憾诛于谦翻悯惜王振之忠为之立祠褒防其好恶颠倒至此虽有释建庶人之繋及罢宫妃殉诸小善亦无足纪至若景泰自即位后即欲以己子见济代太子于是黄辈得窥其间遽然疏请遂以易储贪天位而恣私欲终于杀礼西山景泰实有以自取然英宗亦岂得辞寡恩尺布之议哉向题景帝陵作曽论及之
　　右裕陵
　　口宣经义具文徒【明史载帝于经筵毕必口宣赐酒馔刘定之请以例赐无烦玉音自是君臣问无一言相接夫当日经筵进讲不过讲官等拟撰讲章临期宣读一过并不若今之有亲制御论阐发经义然即此亦属具文非如君臣日对畴咨国家实政者可比况并此循例数言亦请去之则一堂不啻千里之隔其时政务之丛脞更何待言耶向于通鉴辑览中曽批论及此】刘定之仍请弗须遂使情如千里隔相看黙乃一言无雪寃干蛊则诚善蠲赋省刑不可诬増厰乗时恣炀灶早成家法与亡俱【宪宗増置西厰以太监汪直领之气焰鸱张罗织内外横行无忌其后厰卫窃柄日渐恣肆逮末世而元气孱削遂以危亡盖由永乐设立东厰寄宦官以访缉之任早已作法于凉家法相承中珰炀灶亦无足怪耳】
　　右茂陵
　　虽常有善政然亦任中涓【治在位十八年中颇多善政然常令东厰亷刺外事其时上书言东厰当革者往往得罪未尝不信任中涓也】积重原难返去奢果是贤一仓万石备鲜【上声】实博名传【治时令天下设豫备仓每十里积粟万石及数者为称职过者旌擢不及者罚之原其意未始非备荒之一防然有万不能行之势以一县地方纵横百里而论综计天下一千三百余县每十里万石所积之粟不知凡几安得有余粟如此之多以供购籴且既视积数之多寡以定黜陟自必官为经理有司志在取盈则苛累横征势必不免即令如社仓之聴民输纳出入自司而其侵亏之弊又将不知若何昔朱子剏立社仓亦止能行之一乡一邑安能例之天下况民生户口日増而产谷之土有定购积既多价必日贵是预筹异日之民食有济而先致现在之民食不敷矣余近作填仓日诗有譬如日三餐与二减其一曰留待汝饥谁肯信其议之句深见积贮一事言之易而行之实难治此举亦可谓徒博虚名而鲜实恵耳】享年只□六多忘无逸篇
　　按明诸帝太祖成祖而外治绩有可称者仁宗宣宗孝宗而已然孝宗所处与仁宣异仁宣之际国势初张纲纪修立二宗防业兢兢易称令主至成化以后天下袭太平数十年矣晏安久则不期怠而自怠丰亨积则不期奢而自奢孝宗独能恭俭有制勤政爱民庶几知保泰持盈之道者独不免信倚中官假之事柄东厰之恣肇端于此涓涓不塞咎亦难辞然其施设未终年仅三十有六有足惜尔明自太祖成祖以来践阼久而享年永者概不多见其在治以前如洪熙成化仅越四旬宣徳正统甫逾三十其在治以后正徳隆庆亦仅逾三十神宗虽逾五旬而怠荒失徳所谓益之疾而厚其亡也至天启弱冠而殂享年更促可见躭乐是从防或克夀理诚不爽无逸之书以严恭寅畏为祈天永命之本而以不知稼穑艰难不闻小人之依为戒统观有明诸帝年祚脩短足为明征因论治之事附识之并偻数以昭炯鉴云
　　右泰陵
　　连疏请诛阉惊泣忘食矣尚可诿年少及壮益堪鄙恶事无弗为实厌数【上声】偻指庄宗李天下成帝张公子较彼尤甚焉不亡更何俟而竟未即亡殊难究此理向着读召诰约略明其防
　　前歳谒明陵而思及受命保命之要必当以敬为本因着读召诰一篇以为天之视君犹父之视子父于子无不亟其爱子于父当无不亟其敬然及其一再失敬犹必训诲之至怙终弗悛则亦弗爱之而已矣如明永乐之簒位大行诛戮应亡而弗亡正统之北狩应亡而亦弗亡正徳之荒淫失徳应亡而尚弗亡此非慈父之逭其罪而仍有所顾惜之意乎必至万厯怠政天启童騃崇祯有猜忌之失无恢复之能而后亡之天意昭昭可监予尝以为有明二百七十余年传世十六非昊苍慈贶不及此可不慎乎可不惧乎兹因望康陵题句有鉴于难谌靡常之戒复申论之
　　右康陵
　　但知私孝忘公议璁萼因开侥幸门既以脩斋习黄老那更【平声】恋世侈陵园【日下旧闻载永陵成世宗登阳翠岭顾谓工部臣曰朕陵如是止乎部臣仓皇对曰外尚有周垣未作乃筑垣诸陵之所无等语世宗既躭心清静方欲脱屣天位何乃斤斤较身后以致比别陵侈丽过甚实不值一噱耳】去奸匪聴忠臣谏斥佞乃因方士言【严嵩窃权防利以世宗果刑戮每激怒戕害人以逞其奸杨继盛劾嵩十大罪五奸疏入帝大怒下继盛狱寃死其时论嵩者不一并置若防闻后因方士蓝道行诈为乩仙语具言嵩父子奸状帝心动乃罢嵩下世蕃诏狱嵩之奸邪罪虽自此而明要难语于瘅恶之正也】白兔仙桃夸上瑞较于汉武倍为昏【嘉靖中方士陶仲文叚朝用等以神仙服食之说耸聴希荣实踵文成五利故智然汉武既觉其诈即能诛少翁栾大而世宗始终不悟甚且以幄后获桃白兔生子诩为上瑞告庙称贺其崇信左道更在汉武之下】
　　按嘉靖欲推崇兴献本属人子至情假令集议之初即定为本生尊以帝号使其报本之意既申或可隠全大义乃一时廷臣纷纷聚讼必执濮议相持遂使张璁桂萼等阿谀逢迎激成过举予向作濮议辨以局外而观局中为之权衡斟酌期合夫天理人情之正俾万世旁支承统者有所折衷因题永陵复识如右
　　右永陵
　　隆庆堪称明帝良石星犹谏废朝章语縁遏抑内官故廷杖受誉非受殃
　　通鉴辑览载隆庆二年给事中石星上疏言帝纵饮娱情声色内臣威福自恣肆无忌惮帝大怒诏廷杖黜为民其时监杖中官滕祥尤怒星予重杖絶而复苏云云明之秕政莫过廷杖一事穆宗尚称令主乃因一时之怒循行弊例遂至奸珰逞其私愤流毒搢绅彼时转有以曾经廷杖为荣者纲纪陵夷名实倒置如此国是尚可问乎本朝一洗胜国诸弊政从无廷杖言官之事足正吏习亦振朝纲宦寺炀灶更无所之施矣
　　右昭陵
　　明帝鲜善政然或一二有兹今论定陵乃无一可取少时擅居正任为弗可否长【上声】懒见廷臣股肱隔元首以私弗立储争产益可丑【福王常洵郑贵妃所生当储位未定时妃恃宠要帝至大髙元殿谒神设誓立常洵为太子帝即缄书玉合赐为符契后以廷臣争之彊太后坚持立长而妃又失懽乃仍立皇长子为太子封常洵为福王福王婚费至三十万营洛阳邸第费亦至二十八万廷臣请王之国者数十百奏皆不报复命给王庄田非四万顷不可后因叶向髙封还手勅不得已聴王之国犹赐庄田二万顷中州腴土不足取山东湖广田益之王又奏乞淮盐数千引开市洛阳边饷由是大绌本朝则不然凡皇子分封田产皆拨自内务府多不过十万从不取之户部此诚良法美政万世所应遵守勿失也】贤党奸党混致此谁之咎【汉唐末造皆有党祸至明季而更烈自顾宪成髙攀龙等倡修东林讲学号召生徒树标立帜而党援门户之祸遂成其时不惟真小人扬其毒焰而伪君子且益撼其頽波士习敝而国运倾四十八年之间君臣否隔纲纪废弛邪党滋蔓不可振救谁执其咎耶论者谓明亡实由于神宗洵不诬也】盖天厌明徳纵之厯年久明亡定于斯戒万世不朽
　　右定陵
　　记称国将亡则必有妖孽三案萃泰昌运实遭决裂践阼未及月纪年半载缺史賛潜徳彰盖勉为之说按挺撃红丸移宫三案皆由于泰昌其是非本无难论断而发言盈廷以致酿成疑狱口舌之疴即为妖孽信亡征之先见者也至其嗣服当神宗纲纪堕壊之余纪年虽几半载即位未及一月无政可称其于挺击聚讼时对羣臣委曲求全君臣父子间至以文伪调停则亦未能潜修黙感信孚中外者史称潜徳久彰惜其措施未展亦止可曲为之说如此
　　右庆陵
　　明之天启秦二世昏闇大都相同尔所以赵髙及忠贤其用奸亦相比拟然二世犹稍自肆天启诸事不由已俾之斧凿恣儿戏乳母竞至戕妻子斯固可嗤亦可怜明祚安得不亡矣铲斵金陵为厌胜亦盖由于奸宦耳睿王报怨以直为闻其明楼被焚毁即今重修复旧观以徳弗以直尤美
