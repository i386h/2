<!-- { "loadSidebar": true } -->
　　　　六曰练士卒。士卒虽有恩以养之，若不访延巧技精艺之师以教焉。虽有百万，等如婴孩，固有忠君灭敌之志，其如力不从心何！故训练之道，不可不急讲也。无论明师隐者，羽士缁流，军民人等，有一技之可法，一艺之便捷者，皆礼而聘之，以教众士。而士亦相其才，因其势，分为数类，则习熟易，而功有成。手足疾便者，目明心巧者，身长足高者，肌体肥大者，各视其形之所便，散而习之，集而较之，其精者奖赏而鼓励之，使人人争练，师师尽能。复教以独自成阵，互参成阵之法，而以仁义驱之，可卜所向无敌矣。
　　　　七曰隐谍。兵家之利，惟谍最广，用谍最难。虽升平之世，亦不可废。谍为国之耳目，国而无谍，犹人之无耳目，岂能免倾危颠蹷乎！惟广择忠志之士以使之，不但多方以隐之，使敌不觉，且使此谍不知彼亦为吾谍也。凡谍得事件，审之于理，度之于势，断之于心，验之于素，而谍事之虚实真赝，莫不尽识。用之久，则敌之声息皆知，某也忠，某也诈，某也可以移主，某也可以贿交，察其动静，而知其心臆，揣其言论，而知其叛服，非谍其何由得哉？
　　　　八曰攻心。制敌之道，攻心为上。心者，所以取智谋，主决断也。心既受攻，则智谋乱而疑惑生，杂而不可用矣。攻心之术，惟夺其魂，破其恃而已。其所依以取计谍者，吾去之；其所任以为心腹之忠智者，吾间之；其所赖以为军资者，吾耗之；其所依以为唇齿者，吾解之。凡其所恃，吾皆先机而阴败之，虽有奇才之士，亦不能为之谋矣。
　　　　出征：
　　　　一曰正名。名不正则曲直不分，战士之气不壮，而敌反得以诡词，谈其党，激其众，以惑邻国之耳目，非计之得也。将出征之际，必先明其曲直，论其是非，将敌之罪暴白于四方，使闻者皆发忿同仇，而敌之羽翼军民皆生愧赧。仍使辩士历使于敌之四邻，申明大义，以解其朋党，绝其救援，则未战而敌已屈矣。然必敌有悖逆不道之实，微者吾张之，隙者吾显之，虚者吾实之耳。若敌原无过失，兵端实自我开，而复加以恶名，则我骄彼愤，我曲彼直，益败之道也，慎之，慎之！
　　　　二曰职能。用人之道，必使各尽其能。凡可用之才，咸罗而致之，毋使有遗才赍敌之失，则庶几焉。智者使之主谋，果者使之参议，博者使之主使命，勇者使之率士卒，仁者使之主财谷，信者使之司赏罚，廉者使之抚残惫。才职相称，士志各安，行军之本不已固乎！若惟重亲亲，不务尊贤近爱是用，能才散失，自且不保，安得而制敌耶！
　　　　三曰士志。凡三军之志，不独使其不生二心，奉令克敌而已，必使其知敌人诡谲诱骗之诈，而不为所惑。平时敌示利而诱我者，将固知其谋，而因之以取事矣。而于追奔攻围之际，得势之时，敌每多方使计以娱我士，或弃金银货物于路上，或散骡马牛羊于道旁，或出妇女，或称投降，军士见利动心，失于纪律而败事者，何可胜数？必须预为开导，使士遇此，咸知为敌之毒计，倍加警耸，虽百诱不从，而愈慎愈奋，则厥功可成矣。
　　　　四曰亲信。将吏称职矣，士卒习精矣，而将吏不知体士卒之情，士卒心拂将吏之意，未有克济者也。必也使将吏之于士卒，犹父母之爱其子。使士卒之于将吏，犹婴孩之亲其母，童子之信其师。爱而不骄，信而不犯，则指臂之势成，虽屡历困危而不变。
　　　　五曰备要。国不可一日无备，何待出征之时而始言备要乎！不知平日之备，备其大略，此时之备，务必周详。或有一事未备，或有一处未备，而为敌所乘，变起于毫末之间，祸生于呼吸之顷，虽有长鞭，不及马腹，苟不加详慎，则大事败矣！所谓要者，粮草也，辎重也，火药之所也，樵牧之地也，常行之要道也，不行之小径也，关口津梁，城廓隘塞，以及斥猴诸事，平日虽有防备，此时更加严密，庶无遗漏耳。
　　　　六曰养气。人所以战者，气也。气盛则一可当百，气衰则未战而胆早寒。必先蓄养其气，使之常盈而不亏，屡用而不竭，则无钝兵挫锐之失矣。蓄养之道，结之以恩义，勉之以忠孝，劝之以爵禄，使士感恩义之厚，慕忠孝之行，荣爵禄之显，虽欲气之不盛，不可得也。
　　　　七曰选锋。羿之教射，秋之诲弈，妙在自悟，得在专心。教诲虽同，精极迥别，不加剔选，则过与不及，混乱不分，强者奋勇，弱者不继，两俱败矣。必选其最精者聚为一军，分为四队，丰其粮饷，令骁勇熟知阵势军形地利之将分而统之，猛若疾雷，速若飞电，以为战酣冲坚横突陷阵破强之需，及肘胁缓急之用。必分为四者，循环不穷而合亦易也。懦弱之卒，心常恃此，战力必倍，不轻败矣。
　　　　八曰向导。山川险易，将虽知而未必详，图虽载而不能尽，非访之熟游熟处者，不可得而悉也。向导之用，非惟知乎地利，并欲知乎人和；某地为某贤人之所宅，某处为某猾徒之所居；军由其地，贤者敬而礼之，猾者声而诛之。敌国人情，闻风思慕矣。某城敌军资之所藏，某地敌咽喉之要道如何？军资之城讨取之、毁之；咽喉之道潜夺之、断之。敌国军心得信落胆矣！皆向导之功也。然误信虚，而以为诚实而受欺者屡屡矣。必也兼听广访，参平素之间谍以决之，远探近审以验之，使能者监焉，不可任其脱离，不可使知吾实事。成功之后，则计其功，大而爵禄，小而财帛，始酬而归之，庶不致有误也。
　　　　临阵：
　　　　一曰详察。敌国君臣之贤愚，将之才否，卒之强弱，粮之多寡，平居虽知之，至临阵之际，犹不可忽而不复察也。察其何者为坚，何者为瑕；赢者可是真赢，壮者可是实壮？将吏之心和与不和，士卒之情洽与不洽，皆须计而知之。其坚者柔之，瑕者陷之，羸者待之，假壮者击之。将吏不和，士卒未洽，急攻之；将吏和，士卒洽，缓图之。智勇精锐气势，俱胜于我者，诈以骄之，而激励将士，待其隙以乘之。苟不究其虚实，遇敌浪战轻争，历久而不大败者鲜矣！
　　　　二曰相地。相地者，相彼此营阵之地也。凡营必择高阳水草足用之地而处之，毋居幽囚危陷之地，恐受围塞难出也；毋居草木丛会之地，恐火攻也；毋居卑下之地，恐水淹也。凡左右前后远近，山川村舍、林堑寺观之可藏兵者，必细搜之，远候骑，通防守，情队伍，禁妄行，使奸细无由入，此营之大略也。阵地必后右高于前左，形分而势连，险布步，易布骑，进退俱生，无所阻碍，利过半矣。
　　　　三曰风向。搏斗之际，风所关于成败最大，顺风不加力而倍疾，逆风虽奋勇而不能如常，又有尘埃损目塞鼻之患，可不审乎？未阵之先，当审风所从来，敌向我背，则正阵以击之；敌顺我逆，则旁趋以致之；不为我致，则坚忍以待之，以精骑绕出其后而击之。敌众我寡，则利奋击于风晦之顷；若我众敌寡，敌乘阴晦而来，则以小骑出击，或突其肋，或陷其背，或往或来，疾若飘风，使不能测，目眩心动，则反为我所乱矣。只可分军追击，慎毋以大军轻出也。
　　　　四曰分合。能合而不能分，谓之孤军；能分而不能合，谓之散卒。散卒心力不能齐，孤军一败即瓦解，皆大忌也。当分则分，当合则合，细察时宜，寡则利合，众则利分，亦难执一。分合之道，分不乖于合，合不背于分。若手足之伸屈，禀于心而不乱，斯为得之。阵后之游军，行营之探候，此则必须分者也。战时奇兵之外，大兵须分为三，以循环迭进接战，则我之气势不穷，彼之精锐已困矣。
　　　　五曰败愈奋。胜败虽兵家之常，然而败者必谋之不藏，算之未善，备之未周，皆将之过，岂可以为常乎！虽节制之兵，恩信素洽，不幸而败，根本未伤，人心尚固，犹不致涣散难理；然须自引其咎，自责其罪。将吏士卒之受伤者，旦夕亲视之，调药以治之，善言以慰之；未伤者，论以『君恩之重，敌之不足畏，死里求生，以雪耻立功』之道，庶几愈愤愈壮而可用。若推过于将吏，以刑戮为威，则人心离而不振，愈不可为矣！其有实违节制而致败者，则又不得姑息而滥纵也。
　　　　六曰胜愈慎。战而数胜，敌未剪灭，安知非诈以诱我？即是实败，其羽翼尚存，余孽未尽，正用谋之秋，角计之候也。敌为吾所败，其恨必深，其心必合，其力必齐，其谋必密且毒；吾之防备周遍，犹恐有忽微，意料所未及者，若骄而惰，则敌更易乘隙而入矣。以深恨之心，合而齐力，以行密毒之谋，当之以骄惰之卒而不危者，未之有也。必须处胜之后，而如败之初；处败之际，而如胜之始，自然用而不穷，久而益壮矣。
　　　　七曰善久。兵道贵速而恶久，速则所省者多，而无疲挫之失；久则所费者广，而多缝隙之虞，此世所共知者也。然不能速而必求其速，不可不久而必不欲久，则系自蹈于败亡之道也。如敌守一要害之城，城高峭坚厚，池深阔迅险，粮足材备，军民心一，而将贤能，无间可乘，力攻则徒损士卒，终不能济，舍之必滋蔓为乱；此则非足我军需，固我营垒，防备周密，绝其樵彩，断其外援，而使敌粮尽溃散不可也。乌能速而不久乎！故事惟在因时，不可泥古。
　　　　八曰毋暴。夫兵之出，原为除暴止乱。既已获魁首矣，其士卒皆天之赤子，无非为严刑峻法所驱逼，非乐荷戈拒命也；则当释而归之，谕以仁义邪正，令其转相传布，则俱为我所用，而未服者，皆解体矣，若恃兵力之盛，思昔争命拒战之仇，怒以尽歼之，既乖出师之义，且失人心而干天忌也。故入敌人之城，其先世有功德于民者，必访而存其祀，立贤者以继其后；除虐政，诛邪辟，选贤良，兴教化，货物无取，秋毫无犯，始不愧为仁义之师也。
　　　　还军：
　　　　一曰推功。平乱旋师，安民定国，虽不为无功，然皆国家之运昌，将士之竭力，吾何功之有！即率众运筹，有所勤劳，而使吾率众运筹者，则君相也，其功亦当归之君相，吾何功哉！还军之日，必以运筹归之君相，竭力归之将士，立缴印剑，话淡退处，庶无虞主不赏之功，且杜谗猖之口而全身，以备朝廷之缓急，不亦美乎！其有伊周之任者，又不在此论矣。
　　　　二曰赏劳。凭功之大小，为赏之轻重，固为不易之道。然旋师当先恤死事之家，后方行赏，庶忠魂目瞑。若死者有功，则以其功倍赏其父母妻子；其子孙有堪任者，则以其爵禄爵禄之；子孙稚幼未能补授，即以禄给之；则死者无憾，而见者必格外感奋，后逢边事，将士自绝内顾之忧，而拚命无前矣。
