<!-- { "loadSidebar": true } -->
　　凌云槩日由余之所未窥千门万户张衡之所曽赋周王璧台之上汉帝金屋之中玉树以珊瑚作枝珠帘以瑇瑁为匣【一作押】其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曾名巧笑楚王宫内无不推其细腰卫国佳人俱言讶其纎手阅【一作説】诗敦礼非直【二字一作岂】东邻之自媒婉约风流无【一无此字】异西施之被教弟兄协律自【一作生】小学歌少长河阳由来能舞琵琶新曲无待石崇箜篌杂引【一作句】非因【一作关】曹植传鼓瑟于杨家得吹箫于秦女以至宠闻长乐陈后知而不平画出天仙阏氏览而遥妒至如东邻巧笑来侍寝于更衣西子微颦得横陈于甲帐陪游馺娑【思我切】骋纎腰于结风长乐鸳鸯奏新声于度曲妆明【一作鸣】蝉之薄鬓照坠【一作堕】马之垂鬟反揷金钿横抽寳树南都石黛最发双蛾北地燕支【一作胭脂】偏开两靥亦有岭上仙童分丸魏帝腰中寳凤授厯轩辕金星与婺女争华麝月共姮娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戱阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃研匣终日随身翡翠笔牀无时离手清文满箧非唯芍药之花新制连篇寕止蒲萄之树九日登髙时有縁情之作万年公主非无累徳之辞其佳丽也如彼其才情也如此既而椒宫【一作房】宛转柘馆隂岑绛剑晨严铜铺昼净【一作铜梁画靖】三星未夕不事懐衾五日犹余【疑】谁能理曲优游少托寂寞多闲厌长乐之疎钟劳宫中【一作中宫】之缓箭轻身无力怯南宫之衣生长深宫笑扶风之织锦虽复投壶玊女为欢尽于百娇争博齐姬心赏穷于六齿【一作箸】无怡情于暇景唯属意于新诗可得代彼萱苏微蠲愁疾但往世名篇当今巧制分诸【一作封】麟阁散在鸿都不务【一作借】连章无由披览于是然脂暝写弄笔【一作墨】晨书选【一作撰】録艳歌凡为十巻曽无参于雅颂亦靡滥于风人泾渭之间若斯而巳也丽以金绳装之寳轴三台妙札亦龙伸蠖屈之书五色花牋皆河北胶东之纸髙按【疑】铅粉仍定鲁鱼之文辟恶生香聊防羽陵之蠧灵飞六甲髙擅玉函鸿烈仙方长推丹枕至如青牛帐里余曲既【一作未】终朱鸟窓前新妆已竟方当开兹缥帙散此缃编【一作縚防】永对玩于书帷长循环于纎手岂如邓学春秋儒者之功难习窦传却老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管无或讥焉【一作皆艺文类聚】
　　河岳英灵集序　　　　　　殷　璠
　　序曰梁昭明太子撰文选后相效著述者十余家咸自称尽善髙听之士或未全许且大同至于天寳把笔者近千人除势要及贿赂者中间灼然可尚者五分无二岂得逢诗輙賛往往盈帙盖身后立节当无诡随其应诠拣不精玊石相混致令众口销铄为知音所痛夫文友神清体雅编纪者能审鉴诸体安详所来方可定其优劣论其取舍至如曹刘诗多直致语少切对或五字并侧或十字俱平而逸价终存然挈缾肤受之流责古人不辨宫商词句质素耻相师范于是攻乎异端妄为穿凿理则不足言常有余都无比兴但贵轻艳虽满箧笥将何用之自萧氏以还尤増矫饰武徳初微波尚在贞观末标格渐髙景云中颇通逺调开元十五年声律风骨始备矣寔由主上恶华好朴去伪従真使海内词人翕然遵古有周风雅再阐今日璠虽不侫窃尝好事常愿删畧羣才賛圣朝之美爰因退迹得遂宿心粤若王维王昌龄储光羲等三十五人皆河岳英灵也此集即以河岳英灵为称诗一百七十首分为上下巻起甲寅终乙酉论次于序以品藻各冠于篇额如名不副实才不合道纵压梁窦终无取焉
　　箧中集序　　　　　　　　元　结
　　元结作箧中集或问曰公所集之诗何以订之对曰风雅不兴几及千嵗【集作年】溺于时者世无人哉呜呼有名位不显年夀不终独无知音不见称颂死而巳矣谁云无之近世作者更相沿袭拘限声病喜尚形似且以流易为辞不知丧于雅正然哉彼则指咏时物防谐丝竹与歌儿舞女生污惑之声于私室可矣若令方直之士大雅君子听而诵之则未见其可矣吴兴沈千运独挺于流俗之中强攘于巳溺之后穷老不惑五十余年凡所为文皆与时异故朋友后生稍见师效能似类者有五六人于戱自沈公及二三子皆以正直而无禄位皆以忠信而久贫贱皆以仁让而至丧亡异于是者显于【集夲文粹作荣】当世谁为辩士吾欲问之天下兵兴于今六嵗人皆务武斯焉谁嗣巳长逝者遗文失方阻絶者不见近作尽箧中所有搃编次之命曰箧中集且欲传之亲故冀其不亡于今凡七人诗二十二首时乾元三年也
　　华阳属和集序　　　　　　于　邵
　　六义诗人之蕴雅贯三极而正存象外班九流而化行天下夫然则游夏登科于孔门独擅文学虽风流万古而不易者文乎哉且日新之谓盛徳业崇之谓不朽自大剑之南在汉有文翁实长西蜀开设学校为来者宗师顺流千载而余芳不泯厯魏有髙朕晋有张华皆好古博闻能述道事讲信脩睦传之无穷是以在緜巴有渝有挟鼓濮率相劝道人无隐焉洎大厯初尚书左仆射冀国崔公登坛受命边鄙不耸既国用偃武而家将训文近取诸身旁求是类髙选幕客无非其人彬彬然文质协乎中而英华发乎外矣殿中侍御史荥阳郑公道同斯应参乎理戎以玊帐之暇而清词间作盈我懐袖式歌且謡以为离羣索居谁与晤语故自相府及冀公逹于储公凡所献酬纉为三巻仍以属和为集之目夫属和者唱予和汝击发商徴亦取诸伐木相求之义斯盖郑君之意也同声于邵闻而且喜即之寓目若春荣遂讲我以宣布咨我以序引取彼敝帚无相患焉
　　大唐中兴间气集序　　　　髙仲武
　　诗人之所作夲诸心心有所感而形于言言合典谟则列于风雅暨乎梁昭明载述巳往撰集者数家防【集作】其风流正声最备其余着録或未至正焉何者英华失于浮游玊台陷于淫靡珠英但纪朝士丹阳祗【集作止】録吴人此由曲学専门何【集作无】暇兼包众善使夫大雅君子所以对巻而【集作起】长叹也唐兴一百七十载属方隅叛涣戎事纷纶业文之人述作中废粤若肃宗先帝以殷忧启圣反正中兴伏惟皇帝以出震继明保安区宇国风雅颂蔚然复兴所谓文明御时上以化下者也某不揆菲陋輙罄謏闻博访词林采察謡俗起自至徳元年首终于大厯末年作者数千选者二十六人五言诗一百四十首七言诗附之列为两巻畧叙品彚人伦命曰中兴间气集且夫微言虽絶大制犹存详畧其臧否尚可拟议古之作者因事造端敷体要立义以全其制因文以寄其心着王政之兴衰国风之善否岂其茍悦权右取媚薄俗哉今之所收殆革斯弊但使体状【集作格】风雅理致清新期观者易心听者竦耳则朝野通取【集作载】格律兼收自郐以下非所附凡百君子幸详至公【二字集作于至理矣】
　　左补阙安定皇甫公集序　　独孤及
　　五言诗之源生于国风广于离骚着于李苏盛于曹刘其所自者逺矣当汉魏间【集作之间】虽以【文粹作已】朴为噐作者犹质有余而文不足以今揆昔则有朱踈越大羹遗味之叹厯千余嵗至沈詹事宋员外【集作考功】始财成六律【文粹作吕】彰施五色使言之而中伦歌之而成声縁情绮靡之功至是乃备虽去雅寖逺其丽有过于古者亦犹路鼗出于土鼓篆籀生于鸟迹也沈宋既殁而崔司勳颢王右丞维复崛起于开元天寳之间得其门而入者当代不过数人补阙其人也补阙讳冉字茂政晏先生之后也【集夲文粹无也字】银青光禄大夫泽州刺史讳敬徳之曽孙朝散大夫饶州乐平县令讳价之孙中散大夫潭州长【集作刺】史讳顗之子十嵗能属文十五而老成右丞相曲江张公深所叹异谓清頴秀防有江徐之风伯父秘书少监彬尤噐之于是令问休畅举进士第一厯无锡县【集夲文粹无此字】尉左金吾兵曹今相国太原公之推毂河南也辟为书记大厯二年迁左拾遗转左补阙奉使江表因省家至丹阳朝廷虚三署郎位以待君之复不幸短命年方五十四而殁呜呼惜哉君忠恕防恪居官可纪孝友恭让自内形外言必依仁交不茍合得丧喜愠罕见于容故覩君述作知君所尚以景命不永斯文未臻其极也盖存于遗札者凡三百有五十篇其诗大畧以古之比兴就今之声律涵咏风骚宪章顔谢至若丽曲感动逸思奔发则天机独得非师资所奨每舞雩咏归或金谷文防曲水脩禊南浦怆别新意【文粹作声】秀句輙加于常时一等才钟于情故也君母弟殿中侍御史曽字孝常与君同禀学诗之训君有诲诱之助焉既而丽藻竞爽盛名相亚同乎声者方之景阳孟阳孝常既除丧惧遗制之坠于地也以予与茂政前后为諌官故防痛编次【集夲文粹作集】以论撰见托遂着其始终以冠于篇
　　吴兴昼公集序　　　　　　于　頔
　　诗自风雅道息二百余年而骚人作其防愁思其文婉丽亡楚之变风欤至西汉李陵苏武始全为五言诗体源于国风流于骚故多忧伤离逺之情梁昭明所造文选録古诗十九首亡其姓氏观其词盖东汉之世李苏之流自建安中王仲宣曹子建鼔其风晋世陆士衡潘安仁扬其波王曹以气胜潘陆以文尚气胜者魏祖兴武功于二京已覆文尚者晋武图帝业于五胡肇乱观其人文兴亡之迹人焉廋哉宋髙祖平桓定江表文帝继业五年间江左寕谧魏晋文章鬰然复兴康乐侯谢灵运独歩江南俯视潘陆其文炳而丽其气逸而畅驱风雷于江山变晴昏于洲渚烟云以之惨淡景气为其澄霁信江表之文英五言之丽则者也逮乎髙【一作济】世宣城守谢晖亦得其词调函于风格不侔康乐矣梁陈已降虽作者不絶而五言之道不胜其情矣有唐吴兴间士释皎然字清昼即康乐之十世孙也得诗人之奥防传乃祖之精华江南诗人莫不楷范由于縁情绮靡故词多芳泽师古典制故律尚清壮其或发明理则深契真如人不可得而思议也贞元壬申嵗余分刺吴兴之明年集贤殿御书院有命徴其文集余自采而编之得诗五百四十六首分为十巻纳于延阁书府上人以余尝着诗述论前代之诗逸【疑】托予集序辞不获已畧志其变上人之植情和顺禀质端懿中秘空寂外开方便妙言説于文字了心境于定慧又释门之慈航智炬也余游方内者何足以扣闗谢氏世为诗人岂佛书所谓习气云
　　右【集作左下同】諌议大夫韦君集序
　　权徳舆
