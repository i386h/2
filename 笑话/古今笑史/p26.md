<!-- { "loadSidebar": true } -->
吴人归副使廉泉大道富吝俱极。暑月暴水日中浴之，省爨薪也。生平家食，未尝御肉。客至，未尝留款。一日，有内亲从远方来，必欲同饭。乃解袖中帨角上五钱，使人于熟店批数片肉。肉至无酱，复解一钱。市得，便嫌其不佳，使还之，仍取钱。已问：“酱楪何在？尚有余咸味，足消此肉也。”幼儿见食条糖者而泣。值租入时，乳母奉内命，将米半升易糖。公适自外来，见之。诘其故，乃取糖一根，自折少许尝之，复抑少许置儿口，谓曰：“味止此耳，何泣为？”即还糖取米。卖者言糖已损。乃手撮数粒偿之。
半边圣人
《百可堂》云：有一士夫，性极贪。取人不遗锱铢，而己之所有，分毫不舍。或讥其吝。答曰：“‘一介不与’，圣人之道也。”或曰：“‘一介不取’，君以为何如？”曰：“学而未能。”曰：“然君只好学得半边圣人。”
汉世老人
《广记》：汉世老人家富俭啬，恶衣蔬食，侵晨而起，侵夜而息，营理产业，聚敛无厌，而不敢自用。人或从之求丐者。不得已，入内取钱十，自堂而出，随步辄减，比至于外，才余半在。闭目以授乞者，复嘱云：“我倾家赡君，慎勿他说，令相效而来。”老人俄死，田宅没官。
孙景卿、邓差
《三辅决录》：平陵孙奋，字景卿，富闻京师，性俭吝。尝宿客舍，顾钱甚少。主人曰：“君惜钱如此，欲作孙景卿耶？”奋后为梁冀征其家财，下狱死。《广行五记》：邓差，南郡临沮人，大富。道逢贾人，相对共食，罗布殊品，呼差与焉。差曰：“君远行商贾，势不在丰，何为顿尔珍羞美食？”贾人曰：“人生在世，终止为身口耳！一朝病死，安能复进甘味乎？终不如临沮邓生，平生不用，为守钱奴尔！”差不告姓名，归至家，宰鹅自食，动筯咬骨，鲠其喉而死。
靳赏
萧衍长围既立，齐师屡败。帝东昏侯。犹惜金钱，不肯赏赐。茹法珍叩头请之。帝曰：“贼来独取我耶？何为就我求物？”后堂储数百具榜。启为城防。帝曰：“拟作殿。”竟不与。
吝祸
金华有豪民李甲，克众肥家。居近古刹，有二僧颇为村人所钦仰，往求施，人多喜舍，亦时时受甲妻之密惠。甲知之，衔忌尤深。一日二僧以事至其家，甲故为殷勤之态，而私令仆干作四饼，置毒其中，以出劝二僧。僧方饭饱，不下咽，乃怀其饼归寺。明旦，二小儿采衣垂发，入寺游观。问之，则甲之两子也。惊曰：“此李公爱子，可以果饵延之。”命其徒遍搜于房，弗得，唯饼在几上，即取以饲之。二儿各食其一，仍怀其一还家。入门大呼腹痛，并仆地踯躅以死。甲莫喻其故，询其仆，搜其身，余饼在焉，乃知中毒而亡，吞声饮泣而已。
余曾举此故事似一吝者。吝者曰：“君言吝祸，自我言之，还受不吝之累。若我并惜四饼，那有此祸？”
置产
常州苏掖，仕至监司，家富甚啬。每置产，吝不与值，所争一文，必至失色。后因置别墅，与售者反复受苦。子在旁劝曰。“大人可增少金，我辈他日卖之，亦可得善价也。”掖愕然，自尔少改。
郭进有才略，治第方成，聚族人宾客落之。下至土木之工，皆与宴。设诸工之席于东庑。人咸曰：“诸子安可与工徒齿！”进指诸工曰：“此造宅者。”指诸子曰：“此卖宅者，固宜坐造宅者下。”
 
汰侈部第十四
子犹曰：余稽之上志，所称骄奢淫佚，无如石太尉矣。而后魏河间犹谓：“不恨我不见石崇，恨石崇不见我。”章武贪暴多财，一见河间，叹羡不觉成疾，还家卧三日不能起。人之侈心，岂有攸底哉？自非茂德，鲜克令终。金谷沙场，河间佛寺，指点而嗟咨者，又何多也！一日为欢，万年为笑。集《汰侈》第十四。
杜邠公
杜邠公悰，厚自奉养，常言：“平生不称意有三事。其一：为澧州刺史；其二：贬司农卿；其三：自西川移镇广陵，舟次瞿塘，为骇浪所惊，呼唤不暇，渴甚，自泼汤茶吃也。”
按邠公出入将相，未尝荐一幽隐，时号为“秃角犀”。凡莅藩镇，不断一狱，囚无轻重，任其殍殆。人有从剑门拾得裹漆器文书，乃成都具狱案牍。朝廷将富贵付此等人，那得不乱！
李昊
李昊事前后蜀五十年，资货巨万，奢侈逾度，妓妾数百。尝读《王恺》、《石崇传》，骂为“穷俭乞儿”。
此等乞儿，恐难为布施财主。
虞孝仁
隋虞孝仁性奢侈。伐辽之役，以骆驼负函盛水养鱼以自给。
人抱瓮
羊琇冬月酿，常令人抱瓮，须臾复易人，酒速成而味好。
蒸【犭屯】
武帝食王武子家蒸【犭屯】，肥美异常，怪而问之。答曰：“以人乳饮【犭屯】。”帝甚不平，不毕食便去。
【犭屯】儿无用，殆有甚者，武帝自不悟耳！
宋景文
宋景文好设重幕，内列宝炬，歌舞相继。坐客忘疲，但觉漏长，启幕视之，已是二宿。
按子京为翰苑时，晏相元献爱其才，欲旦夕相见，遂税一第于旁近，延居之。遇中秋，启晏召宋，出妓饮酒，赋诗达旦方罢。翌日，晏罢相，宋当草词，极其丑诋。方挥毫之际，余酲犹在。观者殊骇，以为薄德。则宋之为人可知矣。其好客，亦如屠沽儿团饮，岂真能致客哉！
宋郊居政府，上元夜读《周易》。弟学士宋祁点华灯，拥歌妓，醉饮达旦。翌日，郊令人云：“相公寄语学士，闻昨夜烧灯夜宴，穷极奢侈，不知记得那年上元，同在州学吃斋煮饭否？”祁答曰：“寄语相公：不知那年在州学吃斋煮饭为甚的？”
原来只为这个！可叹，可叹！
金莲盆
段文昌富贵后，打金莲盆盛水濯足。或规之。答曰：“人生几何？要酬生平不足也！”
索银盆盥洗
宁庶人宸濠既就擒，拘宿公馆，以铜盆与盥洗。怒曰：“纵乏金盆，独无银者耶？”其习于奢侈如此！
蔡太师厨中人
宋时一士夫，京中买一妾，自言蔡太师府厨中人。命作包子，辞以不能。诘之曰：“既是厨中人，何曰不能？”妾曰：“妾乃包子厨中缕葱丝者。”曾无疑，乃周益公门下士也，有委之作志铭者，无疑援此事为辞，曰：“某于益公之门，乃包子厨中缕葱丝者也，岂能作包子哉？”
厨娘
中都下户每生女，则爱护如捧璧；甫长成，则随其姿质教以艺业，用备士大夫采择。其名目不一，有所谓“身边人”、“本事人”、“供过人”、“针线人”、“堂前人”、“杂剧人”、“拆洗人”、琴童、棋童、厨娘等项。就中厨娘最为下色，然非极富贵之家，必不可用。宝祐中，有太守某者，奋身寒素，不改儒风。偶奉祀居里，饮馔粗率，忽念昔留某官处，庖膳出京都厨娘，调羹极可口。有便介如京，谩作承受人书，托以物色，费不屑较。未几，承受人复书曰：“得之矣。其人年可二十余，近回自府第，有容艺，能书算，旦夕遣以诣直。”不旬月，果至。初憩五里时，遣脚夫先申状来，乃其亲笔也，字画端楷，历序“庆幸，即日伏侍左右”，末“乞以四轿接取，庶成体面”。辞甚委曲，殆非庸女子可及。守为之破颜。及入门，容止循雅，翠袄红裙，参视左右，乃退。守大过所望。少选，亲朋集贺，厨娘亦遽致试厨之请。守曰：“未可展会，明日且具常食。”厨娘请食菜品资次。守书以示之。厨娘谨奉旨，举笔砚具物料，内“羊头签”五分，各用羊首十个，葱齑五碟，合用五十斤，他物称是。守固疑其妄，然未欲遽示以俭鄙，姑从之，而密觇其所用。翌旦，厨娘发行奁，取锅、铫、盆、杓、汤盘之属，令小婢先捧以行，灿烂耀目，皆黄白所为，大约已该五七十金。至如刀砧杂器，亦一一精致，旁观者啧然。厨娘更团袄围裙，银索扳膊，掉臂而入。据坐胡床，徐起切抹批脔，方正惯熟，条理精通，真有运斤成风之势。其治羊头，漉置几上，剔留脸肉，余悉掷之地。众问其故。厨娘曰;“此皆非贵人所食矣！”众为拾顿他所。厨娘笑曰：“汝辈真狗子也！”众虽怒，无语以答。其治葱韭，取葱辄微过汤沸，悉去须叶，视碟之大小，分寸而裁截之；又除其外数重，取心条之细似韭之黄者，以淡酒醯浸渍，余弃不惜。凡所供备，馨香脆美，济楚细腻，难以尽其形容。食者举箸无余，俱各相顾称好。既撤席，厨娘整襟再拜曰：“此日试厨，幸中各意，后须照例支犒。”守方检例。厨娘曰：“岂非待检例耶？”探囊取数幅纸以呈上，曰：“是昨在某官处所得支赐判单也。”守视之，其例每展会支赐，或至三二百千。守破悭勉从，私叹曰：“吾辈力薄，此等厨娘不宜常用！”不两月，托故遣还。
小四海
孙承祐尝馔客，指其盘筵曰：“今日坐中，南之蝤蛑，北之红羊，东之鰕鱼，西之枣栗，无不毕备。可谓富有小四海矣！”
大饼
王蜀时，有赵雄武者，累典名郡，精于饮馔。又能造大饼，每三斗面擀一枚，大于数间屋。或豪家广席，辄请献一枚，剖用之犹有余。其方不传。众因号为“赵大饼”。
大卵、大馒头
正德时，守备、中贵人竟为奢靡。有取鸡卵或鹅、鸭卵破之，不知何术分黄白，而以牛胞刮净，裹其外，约斗许大，熟而献客，曰：“此驼鸟卵也。”又作馒头大于斗，蒸熟而当席破之，中有二百许小馒头，各有馅而皆熟。《朝野异闻》
吴馔
张江陵相公奔丧归。所坐步舆，则真定守钱普创以供奉者。前为重轩，后寝室，以便偃息，傍翼两庑，庑各一童子立而左右侍，为挥箑炷香。凡用卒三十二舁之。始所过州邑邮，牙盘上食，水陆过百品，居正犹以为无下箸处。而真守无锡人，独能为吴馔。居正甘之，曰“吾行路至此，仅得一饱餐！”此语闻，于是吴中之善为庖者召募殆尽，皆得善价。
李后主姬
宋时，江南平，大将获李后主宠姬，见灯辄闭目，云“烟气”。易以蜡烛，亦闭目云：“烟气愈甚！”曰：“然则宫中未尝点烛耶？”云：“宫中本阁，每至夜，则悬大珠，光照一室，如日中。”观此，则李氏之豪侈可知矣。
杨国忠妓
杨国忠凡有客设酒，令妓女各执其事，号“肉台盘”。冬月，令妓女围之，号“肉屏风”。又选妾肥大者于前遮风，谓之“肉障”、“肉阵”。
孙晟每食不设几案，使众妓各执一器环立，亦号“肉台盘”。杭州别驾杜驯，亦有“肉屏风”事。
烛围
韦涉家宴，使群婢各执一烛，四面行立，呼为“烛围”。《长安后记》
唐宁王“灯婢”，申王“烛奴”，皆刻香木为之，韦为侈矣！
肉唾壶
苻朗尝与朝士宴。时贤并用唾壶。朗欲夸之，使小儿跪而张口，唾而含出。
朗善识味。或杀鸡以食之，朗曰：“此鸡栖恒半露。”问之，如其言。又食鹅炙，知白黑之处。或试而记之，无毫厘之差。亦异人也！
