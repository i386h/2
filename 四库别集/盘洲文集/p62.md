<!-- { "loadSidebar": true } -->
　　书刘氏子韵
　　予初见刘氏子韵纪原凡释碑刻无一不有惊其何以广博如是及观其书乃是借标题以张虚数其间数十碑韵中初无一字至他碑所有则编次又甚疎略古碑率多模糊辨之诚为甚难予因作释目为之昬孔宙碑南亩孔馌王纯碑粥糜冻馁文理判然此书乃以亩作敏以麋作麋此类亦不一汉人专以假借为事韵中略不表出学者何考焉
　　跋王顺伯所藏荆公诗巻
　　子顷在防稽整比释始识【阙】　王厚之好古博闻赖其助为多作别十年千里命驾出其先正荆国公遗墨展玩再三敬书其后
　　跋丙申修改隶释
　　释成书十年矣再因考古始知杨司名淮不名厥张元益是幸伯之孙王曜非刘寛故吏胶东庙门是两碑石□诗非费凤碑隂校官碑以菰竹为孤竹之类增改千有余字除去者数板淳熙丙申息袐官山隂遂正之
　　跋赵子直尊人家録
　　乾道丙戌廷唱进士名时著作君为第一某偶备相位侍立上侧奏言近嵗宗子甚好学前举伯摅擢甲科儒林以为创见今汝愚遂魁天下可谓瞻前无隣本朝故事科举先寒畯有官人退居第二乞只依胪传次序勿令后来居上以见麟趾之盛天顔有喜良久曰姑循故事兹观赵侯家録其至言潜徳诚宗藩之标的金籝敎子厥有自来著作君须跋语因得窃识前事盖纪实云
　　池州续跋
　　隶释有续前后二十一巻乾道戊子始刻十巻于越淳熙丁酉姑苏范至能增刻四巻于蜀后二年霅川李秀叔又増五巻于越明年锡山尤延之刻二巻于江东仓台而辇其板归之越延之与我同志故郑重如比凡汉隶见于书者为碑碣二百五十八甎文器物欵识二十二魏晋碑十七欵识二欲令数书为一未能也今老矣平生之癖将絶笔于斯焉庚子十一月
　　淳熙隶释跋
　　右淳煕隶释目録五十巻乾道中书始萌芽十余年间拾遗补阙续巻寖多鄞江史直翁苕溪李秀叔一再添刻南兰陵尤延之自秋浦锓板禆助苏台范至能以越本刋于蜀前后増加律吕乖次合而一之得圣贤岳渎祠庙四巻石经一巻旌孝讲徳一巻河渠桥道二巻阡表圹铭十六巻杂刻三巻甎文器物欵识二巻魏呉蜀晋三巻谱一巻图式八巻水经一巻欧赵说六巻碑乡一巻凡碑板二百八十五甎器二十七某人垂意古学见之防然命掾史辑旧板去留移易首末整整一新传之将来或不束之髙阁劳勤心目可无憾焉辛丑六月盘洲老人洪景伯书













　　盘洲文集巻六十三
　　钦定四库全书
　　盘洲文集巻六十四
　　宋　洪适　撰
　　经筵故事　　　　防题
　　昬书
　　汉置五属国
　　汉书匈奴浑邪王与休屠王谋降汉汉令霍去病将兵迎之休屠后悔浑邪王杀之元狩二年尽将其众度河降者数万人号称十万既至长安封浑邪王万戸为漯隂侯禆王四人皆为侯分处降者于边五郡故塞外而皆在河南因其故俗为五属国
　　臣闻胡马嘶北风越鸟巢南枝禽兽之情犹不忘本土故王制曰五方之民皆有性也不可推移达其志通其欲使之咸安其居而已汉武帝北征西讨斥地广土一旦得降人数万岂不欲使之知礼义识亷耻而遂为吾冠带之民乃寘诸边逺使其自为聚落者盖虑性习风土之不同饮食起居之异尚或不乐久处则有不测意外之变故分处金城天水诸郡又各置都尉以治之终汉室不闻降人背畔亡逃之患所谓外而不内疎而不戚圣王制御蛮夷之道无以加于此也
　　唐宣宗面察刺史能否
　　唐宣宗诏刺史毋得外徙必令至京师面察能否然后除令狐绹尝徙其故人为邻州刺史便道之官上见其谢上表以问绹对曰以其道近省送迎耳上曰朕以刺史多非其人为百姓害故欲一一见之访问其所施设知其优劣以行黜陟而诏命既行直废格不用宰相可谓有权时方寒绹汗透重裘
　　臣闻宇内至广也斯民至众也君门九重不能悉知其休戚必张官置吏以治之郡守县令岂皆有防白之行强敏之材耶为之守者得其人则进贤退不肖可以振千里之治唐之法五品以上除授则归之朝廷以下则属之铨部虽有身言书判之制而限年蹑级非复山公启事固已贤愚同滞矣朝廷之所选用非其亲旧乡党则转相汲引者且不能人人识之其材与不材盖不知也大臣犹如是则人主焉能知之夫以言貌取人尚或有失况于未尝闻其言见其貌者乎敷奏以言明试以功此有虞所以致治也能言者犹或不能行其敷奏无可取者抑又可知矣宣宗亦唐之贤主大中初政有正观之风史氏美其精于聴防可谓有志于治矣终不能比迹于可称之三宗者辅佐多不得人虽有宏抚良法不能力行而然也可不监哉
　　汉宣帝诛韩延夀
　　汉书御史大夫萧望之闻左冯翊韩延夀在束郡时放散官钱千余万望之当问事东郡因令并问之延夀闻知即吏按校望之在冯翊时廪牺官钱放散百余万遂劾奏移殿门禁止望之望之自奏职在总领天下闻事不敢不问而为延夀所拘持上由是不直延寿各令穷竟所考望之卒无事实而御史按东郡具得其事望之自陈愿下丞相中二千石博士议其罪事下公卿皆以延夀前既无状复诬愬典法大臣欲以解【缺】狡猾不道天子恶之延夀坐弃市吏民数千人送至渭城老小扶持车毂争奏酒炙莫不流涕
　　臣闻有功不赏有罪不诛虽唐虞不能以致治汉宣帝励精庶政综核名实信赏必罚称为中兴后世或议其仁恩少损臣谓纪纲不立则何以捄中衰之观萧望之察问韩延夀出于至公而延寿挟私以报之帝已不直延寿犹俟有司判其曲直然后行法延寿初守淮阳治甚有名及守颍川能变广汉告讦之俗黄霸防之因其迹而大治在郡三嵗令行禁止防狱大减为天下最入守冯翊满嵗称职为真恩信周徧于二十四县吏民不忍欺绐良吏如此固已希有至其抵罪百姓攀车号泣朝廷岂不闻亦不能脱其死或谓刑失之重然夷考当时盖于定国为廷尉罪疑从轻人自以不寃又公卿议罪俱无异辞则延寿虽有治行不能掩其罪以一惩百宁有不治之患彼名声不及延夀而罪戾过之者必无漏网之幸也
　　周世宗斩樊爱能何徽
　　五代史周世宗击刘崇于晋阳樊爱能何徽引兵先遁帝欲诛之犹豫未决昼卧行宫帐中张永徳侍侧帝访之对曰爱能等素无大功忝冒节钺望敌先逃死未塞责陛下方欲削平四海苟军法不立虽百万之众安得而用之帝掷枕于地大呼称善即収爱能徽及所部军使以上七十余人悉斩之帝以何徽先守晋州有功欲免其死既而以法不可废遂并诛之自是骄将惰卒始知所惧
　　臣闻天壤之间虫鱼微物尚犹贪生而畏死况赳赳之士而欲使其冒白刃不避者以有赏罚驱诱之尔然熊罴之士带甲成林赏不信罚不必皆不足为用五代之君惟周世宗为英武南征北讨无不如志者能执劝惩之柄也盖无功而赏谓之滥恩有罪不诛谓之佚罚有赏而无罚则是姑息之政不足以激励士卒惟明主知其然故以爵禄结其心以刑戮鞭其后使其闻将军之令而凛如秋霜有进死无退生以守则固以战则胜以征则克矣又况为大将者爵位已崇珍寳已积奴妾音乐已盛名园甲第已侈爱其身不啻千金之子国家但易于行赏而恕于行罚使之无所忌惮则其下虽勇如贲获驭之非其人亦不能成功樊何皆一时贵将何徽又有旧勲而不免其死世宗贤矣哉
　　仁宗皇帝久任许元【缺　十三日缺曰御笔所缺　进故事切当今日之今后非因昬懦不职不得遽有迁易其兴利除害缺用缺　　　仁宗朝用许元故事优加旌擢显用施行】
　　仁宗皇帝皇祐三年以淮南江浙荆湖制置发运使尚书金部员外郎许元为侍御史元初为发运判官久之为副使既久又为使上谓执政曰发运使总领六路八十一州军其材货调用币帛谷粟嵗千百万宜得其人而久任之今许元累上章求解朕思之不若奬励以尽其才乃特赐进士出身除侍御史留久任
　　臣闻汉之仓氏庾氏为吏者至长子孙唐用刘晏领盐铁诸使歴二十余载仁宗皇帝久任许元实与汉唐同符而赐第除职所以奬劝之道又过前代盖中外百官一职掌一事旬月之间或迁或徙犹之可也惟财计之臣非久于其官则不能知首尾源流若使其坐不暇席虽有研桑心计亦安能兴利去害而致钱流粟腐之如皇祐圣政真可为后世法
　　试馆职防题
　　为天下国家未尝无事善为国者因其而治之如俞跗扁鹊之疗病原其脉之表里量其疾之浅深鍼石汤液随所宜而用之则沈疴可以复起三代之政忠质文之不变则【缺】后不【缺】　立国盖乐因循而惮改作诚非经久之道也今日之姑摭其大者论之官之冗极矣调于铨部者率常数百人僻逺之簿尉至于逆用五年阙擢于朝廷者虽外台连率亦或待次至有俟校官十年之期者法不可不变也将欲严取士之式裁任子之令以清入仕之源其事果可行乎兵之冗极矣天下之财耗于供军者什八频年以武功行赏其官进则其俸増新招神劲忠义诸军其数多则其用广不可不革也将欲覈虚伪之籍汰老疾之人以节蠧国之费其事果可行乎理财之政尽矣税赋有定而水旱无常爵已鬻道释已度盐茗酒醯之物皆有商贾之货皆有征财不可复生矣一有不时之须【缺】　　相视虑形于色其政不可不讲也将欲籴多田之赢借间架之【缺】以规足用之效其事果可行乎贪赃之风甚矣州县小吏蚕食齐民鲜防白之操仕至于二千石尚或簠簋不饰谿壑无厌罹文法者相继三令五申无所忌惮其风不可不戢也将欲用鞭棰之令施黥墨之刑以遵祖宗之制其事果可行乎主上励精庶政宵旰焦劳思捄数者之而谈者或谓行之则伤恩起怨损忠厚之政若然则委靡苟且日趋于不振何以善其后所谓者终不可革耶夫核名实摠权纲两汉之君所以致中兴也考古騐今愿闻至当之论将以告于上
　　乾道二年殿试防题
　　朕以不敏嗣承大寳循尧之道于兹五载寤寐俊秀始得亲防于庭子大夫褎然待问必有崇论逺虑副朕详延盖闻唐虞之世法度彰礼乐着不赏而民劝画象而刑措都俞赓歌不下堂而天下治朕甚慕之今朕夙兴具食兢兢业业惧无以协帝华而绳祖武若涉渊水未知攸济间者设举荐之科下聘召之命而实材犹未出也塞徼幸之门申奔竞之禁而公道犹未行也广言路恢治具而纪纲未立择守令务寛恤而民俗未裕赃墨之刑非不严而未能使人皆君子之行钱谷之问非不勤而未能使国有积年之储屯田以实塞下或谓兵不如农改币以赡邦用或谓铁不如楮岂为之不得其要与抑文胜而难革与何视古之弗及也夫内修政事宣王所以兴周综核名实中宗所以隆汉考之方防其施行之迹何如子大夫通达古今明于当世之务凡可以移风易俗富国强兵者悉陈无隐朕将亲览焉
　　代求昬书三
　　结庐在望相闻鸡犬之声克斧于行乃得凤凰之卜敢襞牋而致问用发币以通仪伏承某人执枲娩从协家人六二之吉而某人过庭退学习礼经三百之言念合巹以惟时抑系绳之夙定匪伊朝夕复取束楚之期若节春秋遂获芼苹之助
　　迁客居夷鲜矣防姻之问伍符乘障幸哉声迹之通克斧既谐抽毫宁后公之女有季兰之徳某之子以前英为师念合巹以惟时喜奉匜之得助两家来往无山川緜邈之劳一日还归遂骨肉团栾之愿
