<!-- { "loadSidebar": true } -->
　　●闲闲老人滏水文集卷第九 

　　律诗 

　　◆律诗 

　　游华山四绝 
　　河上公庙 
　　稠桑谷遇雨 
　　济源四绝 
　　山行四绝 
　　雨晴 
　　一雨 
　　和杨尚书之美韵四绝 
　　题刘德温画湖山丰夏横幅四绝 
　　题东坡画古柏怪石图三首 
　　雪望 
　　蝉 
　　三苏帖二首 
　　即事 
　　宿朱家寺 
　　金水河 
　　晚登太史台二首 
　　管幼安濯足图 
　　庞才卿画长江图 
　　净安寺紫蜡梅 
　　题移刺右丞画双鹿图二首 
　　坡阳归隐图 
　　九日繁台寺 
　　道傍古槐 
　　昭君出塞图 
　　子卿归汉图 
　　庞才卿画春山归隐图 
　　同乐园二首 
　　游上清宫四首 
　　中牟阳冰篆 
　　过杨太尉坟 
　　过长安二首 
　　草堂 
　　过咸阳二首 
　　题东坡与佛印帖 
　　呼羣鸣鹿图二首 
　　五岳观四绝 
　　荔支图 
　　临韩干马 
　　载梅 
　　鸿沟 
　　游崆峒四绝 
　　题东巗道人读书堂 
　　哀李平父 
　　洮石砚 
　　跋黄华墨竹二首 
　　闰八月十八日会同馆诸公同赋绝句五首 
　　马上见桃花 
　　列子庙二首 
　　翠微寺二首 
　　宿索水 
　　平泉店逢夏使 
　　暮春用寒字韵二首 
　　初闻雁 
　　宿遂初园 
　　别春 

　　○游华山四绝 

　　石头荦确水纵横过雨山闲草屦轻未到上方先满意倚天青壁看云生 
　　我与青山有旧盟淡云微雨忽渝平朝来自献三峯出真个山神不世情 
　　仙人仙去有仙掌袖中掷下青芙蓉遗与杨羲书一纸暂留笙鹤驻中峯 
　　玉龟山下古仙真许我天台一化身拟把岳莲骑白鹤下看浮世尽红尘 

　　○河上公庙 

　　河上丈人忘姓名一编道德了一生时来河上观物化投胶欲变黄河清 

　　○稠桑谷遇雨 

　　穷秋两渡稠桑谷马滑还经险路过骑上下山三十里天教冲雨看黄河 

　　○济源四绝 

　　歌管年年乐太平而今钲鼓替欢声裴公祠下无穷水好乞余波为洗兵 
　　祠前缭绕无穷水竹杪参差不尽山极目水穷山尽处天坛犹在白云间 
　　树映楼台水映空溪容林意两溶溶夏山如醉无人画远处微茫近处浓 
　　■〈毛参〉■〈毛参〉云木晓相参寺枕龙蟠十顷潭一径通幽竹深处居人指似侍中庵 

　　○山行四绝 

　　终日看云不忍还马蹏荦确两山间雨声欲到诗人耳云气先蒙一半山 
　　漠漠青田鹭啄苔背人飞去又飞回青山影里衔青稻知是济源枋口来 
　　树根系栰水沦漪雨里看山也大奇不见文公陈迹在摩挲苔壁认题诗 
　　玉柱峯前紫翠堆道人架竹引泉来穿云络石无人见下赴龙门作怒雷 

　　○雨晴 

　　一春无雨作泥香碧瓦朝来泛霁光留得紫薇花上露几招渴燕下雕梁 

　　○一雨 

　　遥望丛林一塔孤蹇骑日转古城隅夜来一雨添新涨潋滟滩头渐欲无 

　　○和杨尚书之美韵四绝 

　　河南夫子两程子要与洙泗继后尘濂溪先生为张本舞雩风里浴沂春 
　　东莱两本不朽计读书原委有来因伤哉绝笔大事记续经未了已亡身 
　　诸公辨论助怪惊削去训传非人情大公至正本无我吾道初如日月明 
　　汉儒俗学欺盲聋独有一士超樊笼君家子云晚治易圣人门户见重重 

　　○题刘德温画湖山丰夏横幅四绝 

　　闻道神仙郭恕先曾将清夏写湖山而今宝墨归天上时许刘郎见一斑 
　　湖山清夏不应丰一径林阴水石中六月凉生清蒻底钓鱼船上一丝风 
　　风来山脚水沦涟林影参差舞镜天袖里长安遮日手绿阴多处弄潺湲 
　　远处微茫近处浓岸容林意两溶溶夏山如醉无人画更倩刘郎作几峯 

　　○题东坡画古柏怪石图三首 

　　荒山老柏枿拥肿相伴丑石反成妍有人披图笑领似不才如我终天年 
　　人生散材如散木槁死深山病益奇放出参天二千尺安用荒藤缠绕为 
　　东坡戏墨作树石笔势海上驱风涛画师所难公所易未必此图如此高 

　　○雪望 

　　吹面风来受雪寒宝花楼阁五云端舡移忽破琼瑶影丹凤桥边驻马看 

　　○蝉 

　　薄薄秋云两翼轻淤泥脱迹便恢声可能枵腹凉阴底受尽人间风露清 

　　○三苏帖二首 

　　他年鸿雁各分飞风雨潇潇有所思犹记读书怀远驿夜深灯火对床时 
　　君家一日会三苏翰墨人间今古无时向明窗展横幅不须更写德星图 

　　○即事 

　　楼头不见暮山重遥认青林雨意浓一阵风来忽吹散断云还补两三峯 

　　○宿朱家寺 

　　撤幕风来远更清窗开野旷见云生夜深古殿无灯烛画壁时因掣电明 

　　○金水河 

　　金水河边驻马时熙春阁外夕阳微旧时同乐园前水曾照寒鸦几度归 

　　○晚登太史台二首 

　　云镂残阳一线金西风吹雨破层阴归鸦怪得红翻背返照依依在远林 
　　市桥落日与波平返照前湾别舸明不觉城头来溟色回看天际暮烟生 

　　○管幼安濯足图 

　　道丧何人识重轻白头不作魏公卿沧浪濯足知君意浊水那能凂我清 

　　○庞才卿画长江图 

　　青山隐隐水悠悠何处长江是尽头欵乃一声人不见忽从天际下归舟 

　　○净安寺紫蜡梅 

　　倩谁传语主林神莫以时宜鬬斩新只是旧时黄面老而今现作紫金身 

　　○题移刺右丞画双鹿图二首 

　　忘言老人写双鹿笔力不减东丹王右相丹青乃余事向来勋业扶明昌 
　　当年扈从直长杨想见秋山槲叶黄沙外小滩圆似月眼明双鹿噍斜阳 

　　○坡阳归隐图 

　　年过六秩尚蹉跎奈此坡阳归隐何不是不归归未得家山虽好虎狼多 

　　○九日繁台寺 

　　九日登临一散怀繁台寺下插花回空明衣上波光动知是扁舟泛月来 

　　○道傍古槐 

　　虬枝盘屈尚百尺不肯为人充栋梁六月行人汗如洗尚能于世作清凉 

　　○昭君出塞图 

　　无情汉月解随人羞向天涯照妾身闻道将军侯万户已将功业上麒麟 

　　○子卿归汉图 

　　节旄落尽始归来白发龙钟老可哀犹胜生降不归汉将军空有望乡台 

　　○庞才卿画春山归隐图 

　　了无车马到山家门外东风扫落花春入山闲人不见无时无处不烟霞 

　　○同乐园二首 

　　春归空苑不成妍柳影■〈毛参〉■〈毛参〉水底天过却清明游客少晚风吹动钓鱼舡 
　　石作墙垣竹映门水回山复几桃源毛飘水面知鹅栅角出墙头认鹿园 

　　○游上清宫四首 

　　阴阴垂柳净朝晖城郭山林果是非步绕仙坛香露湿紫玟瑰刺骨人衣 
　　醮罢琳宫日更长坐看幡影午悠扬幽人唤起青童睡苔径扫花筠箒香 
　　细细熏风淡淡阴过云抛雨上花心黄莺渴咮沾微润飞上高枝作好音 
　　细雨熏风未熟梅仙禽啄实下莓苔夏芳将尽无多景红白葵花相背开 

　　○中牟阳冰篆 

　　龙蛇起陆虫蚀木商盘周鼓秦刻余中牟三异今分四断碑残缺阳冰书 

　　○过杨太尉坟 

　　直道从来自不容断碑千载尚尘封潼关关下坟三尺清节高于太华峯 

　　○过长安二首 

　　汉苑秦宫半夕阳年年春色管兴亡霸桥折尽青青柳不为行人也断肠 
　　茂陵玉盌苔痕土魏帝金盘月泫津独有干陵陵上柏年来风雨不能神 

　　○草堂 

　　几家篱落掩柴关尽在浮岚涌翠间稻垄明边通白水竹梢缺处补青山 

　　○过咸阳二首 

　　独立桥边望白云摩挲古冢石麒麟千秋万古功名骨尽作咸阳原上尘 
　　上林池籞锁芳尘直抵南山不属人世上千年陵谷变千村桑柘鹁鸪春 

　　○题东坡与佛印帖 

　　鲁公食粥已数月苏子探囊无一钱身后胡椒八百斛尔曹堪笑亦堪怜 

　　○呼羣鸣鹿图二首 

　　麑班剥落错古锦麚角轮囷生肉芝呦呦谁见呼羣态忆在秋山扈从时 
　　霜林枫叶动秋山谁道呦呦物性闲同类呼羣更媒祸世间何处不黄间 

　　○五岳观四绝 

　　昼 
　　夜 
　　晓 
　　暮 

　　?昼 

　　浏浏清风下曲阿亭亭午影转庭柯帘钩不卷通明处时有流莺趁蝶过 

　　?夜 

　　愔愔小雨一灯荧犹记灵宫夜叩扃绕树惊乌栖不定踏翻柏子落阶庭 

　　?晓 

　　一声鹎鵊唤年芳底事惊回蝶梦长独倚栏干梳白发满襟清快晓风凉 

　　?暮 

　　移床坐到晚凉时手弄清泉似小儿古观无人苍柏暗偶看宿鸟暮争枝 

　　○荔支图 

　　雨滴铃声蜀道长都缘一曲荔支香宣和无限丹青手好画当年花石纲 

　　○临韩干马 

　　秋日平原看肉飞千金市骨眼中稀世间赖有丹青手韩干丹青又已非 

　　○载梅 

　　满车饱载梅花共车声■〈口幽〉■〈口幽〉不成弄月落参横画角哀横眠正作梅花梦 

　　○鸿沟 

　　山川依旧霸图空楚汉分沟一峡中金翅鸟王分海立却应筦尔笑英雄 

　　○游崆峒四绝 

　　西邻鸟鼠北朝那泾水东流入大河一上参云亭上望山川满目夕阳多 
　　金汤形胜满秦中战鼓惊飞北塞鸿为向崆峒山试道可能高枕听松风 
　　断碑零落任苔封想象当时问道宫烟锁洞天三十六时人空礼白云中 
　　万松声里暮涛寒尽在参云一望间只欠悬流二千尺天风吹下翠屏山 

　　○题东巗道人读书堂 

　　裕之先大夫读书于此东巗其自号也 
　　山头佛屋三五间山势相连石岭关名字不妨从我改便称元子读书山 

　　○哀李平父 

　　平父能诗善画与予为狎友 
　　妙画清诗绝点尘丹青纔了已无身钓台即是西州路长使羊昙泪满巾 

　　○洮石砚 

　　何年洮石鸭头绿磨研来伴中书公乞与玉堂挥翰手便欲草檄系西戎 

　　○跋黄华墨竹二首 

　　老可能为竹写真东坡解与竹传神墨君有语君知否须信黄华是可人 
　　淡墨闲临谢女真萧然林下自风神世间亦有丹青手只解寻常写市人 

　　○闰八月十八日会同馆诸公同赋绝句五首 

　　一年十二度圆月及到中秋此夜偏天意自怜风露爽更教明月十三圆 
　　闰年都未有新霜探借秋花十日香径约同僚同一醉有花有酒即重阳 
　　太平胜事古难并 【坡以把酒赋诗为太平胜事】 且尽清欢伴醉醒座上少年三馆秀也知傍有老人星 
　　老去追欢强不能少时思酒似痴蝇佩刀左右更相笑我已年来绝爱憎 
　　宾主相忘间浊清坐中谈笑杂歌声道人嘿坐无分别总是秋风万籁鸣 

　　○马上见桃花 

