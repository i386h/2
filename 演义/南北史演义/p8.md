<!-- { "loadSidebar": true } -->
　　且说桓玄奔至寻阳，郭昶之给其器用兵力，军旅少振，及闻何无忌、刘毅、刘道规三将来追，留何澹之守湓口，而挟帝西上。至江陵，桓石以兵迎之。玄入城，更署置百官，以卞范之为尚书仆射，专事威猛，摄服群下。殷仲文微言不可，玄怒曰：「今以诸将失律，还都旧楚，而群小纷纷，妄兴异议，方当纠之以猛，未可施之以宽也。」时荆、江诸郡，闻玄败归，有上表奔问起居者，玄皆却之，令群下贺迁新都。时无忌等已至桑落州，何澹之引舟师迎战。澹之常所乘舫，羽仪旗帜甚盛。无忌欲攻之，众曰：「贼师必不在此，特诈我耳，攻之无益。」无忌曰：「不然，今众寡不敌，战无全胜。澹之既不居此，肪中守卫必弱，我以锐兵进攻，必得之。得之则彼势败而我气倍，因而薄之，破贼必矣。」道规曰：「善。」遂往攻之，果得其舫，传呼曰：「已获何澹之矣！」西军皆惊惧扰乱，东军乘之，斩获无数，澹之走免。遂克湓口，进据寻阳。是役也，胡藩所乘舟，为东军所烧，藩带甲入水，潜行水底数百步，乃得登岸。欲还江陵，路绝不得通，乃奔豫章。裕闻而召之，遂降於裕。玄闻何澹之败，大惧，谋欲出兵拒之。乃以大将符宏，领梁州兵为前锋，大军继进。
　　当是时，玄重设赏格，招集荆州人马，曾未三旬，有众数万，楼船器械俱备，军势甚盛。而东军兵不满万，颇惮之，议欲退保寻阳，再图后举。道规曰：「不可，彼众我寡，今若畏儒不进，必为所乘。虽至寻阳，岂能自固？玄虽窃名雄豪，内实恇怯。加之已经奔败，众无固心，决机两阵，将勇者胜，不在众也。」说罢，披甲而出，麾众先进，矢石并发。西军皆闭舫户以避。诸将鼓勇从之，直出军后，纵火烧甚辎重，西师大败，玄乘轻舸，西走江陵。郭铨临阵降毅。殷仲文已随玄走，半路而还，因迎何皇后及王皇后於巴陵，奉之至京。裕赦其罪不问。
　　再说玄至江陵，计点军士，散亡殆尽。而有嬖重丁仙期，美风姿，性柔婉，玄最亲昵，与之常同卧起，即朝臣论事，宾客宴集，时刻不离左右，食有佳味，必分甘与之。其时战败失散，玄思之，涕泣不食。遣人寻觅，络绎载道。及归大喜，抚其背曰：「三军可弃，卿不可弃也。」将士闻之皆怒曰：「吾等之命，不及一嬖童，奚尽力为？」於是众志益离。冯该劝玄勒兵更战，玄不从。时桓希镇守汉中，有兵数万，玄欲往汉中就之，而人情乖阻，号令不行。夜中处分欲发，城内已乱，急与腹心数百人，乘马西走。行至城门，或从暗中斲之，不中。其徒更相杀害，前后交横，仅得至船。左右皆散，从者不满百人。恐有他变，急令进发。犹幸后无追师，船行无碍。一日正行之次，忽有战船百号，蔽江而来。船上枪刀林立，旗号云屯，大船头上，立一少年将军，白铠银甲，手执令旗一面，旁立偏将数员，皆关西大汉。舟行相近，来将大喝曰：「来者何船？」船上答曰：「楚帝御舟。」说犹未了，来将把旗一挥，左右战舰，一齐围裹上来，箭弩交加，矢下如雨。玄大惊，忙令退避，水手已被射倒，舱中已射死数人，丁仙期以身蔽玄，身中数箭而死。来将跳过船来，持刀向玄。玄曰：「妆何人，敢杀天子？」来将曰：「我杀天子之贼耳。」玄拔头上玉导示之曰：「免吾，与汝玉导。」来将曰：「杀汝，玉导焉往？」遂斩之。悉诛其家属，但未识杀玄者何人，且听后文再述。
第五卷     扶晋室四方悦服　代燕邦一举荡平
　　话说杀桓玄者，乃是益州刺史毛璩之姪毛祐之。桓玄篡位，曾遣使益州，加璩为左将军。璩不受命，传檄远近，列玄罪状。
　　及闻刘裕克复京师，遣其姪祐之率兵三千进趣江陵，以绝玄之归路。事有凑巧，恰好与玄相遇，遂击杀之。於是传首江陵，收兵而返。荆州太守王腾之，乃改府署为行宫，奉帝居之，以玄首驰送东军。无忌等大喜，以为贼首既除，大事已定，军心渐懈。又遇风阻，浃旬未至江陵。
　　那知桓玄虽死，诸桓各窜，桓谦匿沮泽中，桓振匿华容浦，各集余党，伺隙而动。探得东军未至，城内无备，乘夜来袭，逆党在内者从而应之，斩关而入，江陵复陷，王腾之等皆遇害。
　　桓振见帝於行宫，跃马横戈，直至阶下，瞋目向帝曰：「臣门户何负国家，而屠灭若是？」帝弟德文下座谓曰：「此岂我兄弟意耶？」振欲杀帝。桓谦苦止之，乃下马敛容，再拜而出。
　　明日遂奉玺绶还帝曰：「主上法尧禅舜，今楚祚不终，复归於晋矣。」复晋年号，振为都督大将军、荆州刺史；谦为侍中左卫将军，招集旧旅，附者四应。无忌等间江陵复陷，大怒，星夜进兵，攻桓谦於马头，破之。欲乘胜势，即趣江陵。道规止之曰：「兵法屈伸有时，不可轻进。诸桓世居西楚，群小竭力，桓振勇冠三军，难与争锋。今桓谦败，彼益致死於我，未易克也。且暂息兵养锐，徐以计策縻之，庶无一失。」无忌曰：「残寇遗孽，一举可荡，君何怯焉？」遂进兵。桓振逆战於灵溪，分兵为左右翼，中军严守不动，及战急，亲率敢死士八百，从中冲出，忽下马，各执短刀奋砍，东军不能支，遂大败，死者千余人。无忌等仍退保寻阳，上笺请罪。
　　先是，裕命敬宣为诸军后援，敬宣缮甲治兵，聚粮蓄财，日夜不怠，故无忌等虽败退，赖以复振。停兵数旬，复自寻阳西上。至夏口，有兵守险不得前。时振遣其将冯该扼东岸，盂山图据鲁山城，桓仙客守候月垒，众合万人，水陆相援，毅与道规分兵向之，毅攻鲁山城，道规攻偃月垒，无忌以中军遏於中流，自辰至午，二城皆溃，生擒山图、仙客，进薄东岸，冯该之师亦溃。先是毅恐江陵难下，致书於南阳太守鲁宗之曰：「贼徒虽败，尚据坚城，请举南阳之兵以袭其后，首尾共击，庶易成功。」宗之遂进兵，击冯该於柞溪，斩之。振闻宗之兵将至，谓桓谦曰：「东军来攻，兄暂坚守，勿与交锋，俟吾先破南阳之兵，然后归而击之。」说罢，潜师以出。毅探得振不在城，进兵围之，昼夜攻击，将士肉薄而登，谦不能拒，遂弃城走。桓振方与宗之相持，知城中危急，引军还救，而城已陷。宗之追击，振军亦溃逃於溳川，刘怀肃追新之。桓谦、桓蔚、何澹之俱奔秦，於是何无忌奉帝先还，毅及道规留屯夏口，经理荆、襄。甲午，帝至建康，百官诣阙待罪，诏令复职，大赦改元，惟桓氏一族不赦，以桓冲忠於王室，特宥其一孙继后。
　　却说殷仲文以丧乱之后，朝廷音乐未备，言於裕，请修治之。裕曰：「今不暇治，且性所不解。」仲文曰：「好之自解。」裕曰：「正以解则好之，故不求解耳。」仲文惭退。朝廷论建义功，进封裕为豫章郡公，毅为南平郡公，无忌为安城郡公，各领本职如故。余有功者，封赏有差。先是毅尝为北府从事，人或以雄杰许之。敬宣曰：「不然，夫非常之才，自有调度，岂得便以此君为人豪耶？此君外宽而内忌，自伐而尚人，若一旦遭遇，亦当以陵上取祸耳。」毅闻而恨之。至是裕以敬宣为江州刺史，毅言於裕曰：「敬宣不豫建义，猛将劳臣，方须叙报，如敬宣之比，宣令在后，若君不忘生平，正可为员外常侍耳。前日授郡，已为过优，今复命为江州，尤用骇惋。」敬宣闻而惧，因辞不就，乃迁为宣城内史。夏四月，裕请归藩，诏改授裕都督荆、司等十六州诸军事，移镇京口。
　　先是桓玄受禅，王谧为司徒，亲解安帝玺绶奉於玄。及领扬州，诸臣皆以为太优，毅尤不服。一日，帝赐宴朝堂，百僚皆集，论以重镇大臣，俨居首座。毅愤然作色曰：「前逆玄倡乱，天位下移，今幸王室重兴，吾侪得为大晋之臣，不至稽首贼廷，其荣多矣。」因问谧曰：「未识帝之玺绶今在何处？」谧默然，汗流夹背，惶愧无地，勉强终席而散。归至家，郁郁以死。临殁，请解扬州之任授裕。而毅不欲裕入辅政，议以谢混代之。遣尚书皮沈至京口告裕。沈先见刘穆之，具道朝议，穆之伪起如厕，密报裕曰：「皮沈之言，不可从也。」及沈见裕，裕令且退，呼穆之问之，穆之曰：「晋政久失，天命已移。明公兴复皇祚，勋高位重，今日形势，岂得居谦，常为守藩之将耶？刘、孟诸公，与公俱起布衣，共立大义，以取富贵，事有前后，故一时相推，非委体心服，宿定臣主之分也。力敌势均，终相吞噬。扬州根本所系，不可假人。前者以授王谧，事出权宜，今若复以他授，便尔受制於人。一失权柄，无由可得。今朝议如此，宜相酬答，必云在我，措辞又难。唯应云：「神州治本，宰辅至重。此事既大，非可悬论，便暂入朝，共尽同异。』公至京邑，彼此必不敢越公而授余人矣。」裕从之，使皮沈先返，己即表请入朝。朝廷共谕其意，即征裕领扬州，彔尚书事。
　　裕至建康，百僚无不畏服。一日，裕集群臣议曰：「自古安内者必攘外，昔南燕、后秦，利我有内难，侵夺我疆土。今内难虽平，而南乡等郡，尚为秦据，宿豫以北，尚为燕有，吾欲伐之，二者孰先？」朱龄石进曰：「后秦姚兴，颇慕仁义，以礼结之，其地自还。燕自慕容德亡后，子超嗣位，国内日乱可一举灭之。此时兵力未足，宜有待也。」裕从之，遣使修好於秦，且求南乡等郡，秦王兴许之。群臣咸以为不可，兴曰：「天下之善一也。刘裕拔起细微，能讨桓玄，兴复晋室，内釐庶政，外修封疆，吾何惜数郡，不以成其美乎？」因割南乡十二郡归於晋，於是秦、晋和好，终兴之世，裕不加伐。
