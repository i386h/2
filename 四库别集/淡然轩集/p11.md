<!-- { "loadSidebar": true } -->
　　邑自清宇林侯之后缺无令者亦越三时握篆视事付之邻邑之贰盖数年之煦育不胜三时之朘削矣晚得马侯以赵博士擢令吾邑赵与吾邑俱畿内地侯固稔知邑之地瘠民贫赋重而役繁也而又当亢旱之后朘削之余百姓嗷嗷朝不及夕甫下车即问民疾苦竭心思求便计乃条为十八议上之郡守监司暨诸直指使者予之者十九不予者十一不佞闻而叹之此十八议者谓不便于民耶则民便之矣夫令也令一邑苟利于民专之可也矧论定而议议而复请请而复行顾犹然有不予也者此何以说也如必惠自上流令不得议则令可嘿嘿无事已乎又安所称令也卒之不予者不胜予者未半载而奬予之檄交至于是诸搢绅士洎父老子弟来征赠言不佞窃惟智者不逆上以任誉志士不尝试以徇名侯计以纾民之困而不计上之予否是令之职也非以博名高也不慕名高者不乐谄言不佞安敢以谀词进闻之圣人举事必藉于权而成于断权者事之干也断者事之机也权一者能制计定者难惑请言令令者如大将建旗鼓以令众而左右进退惟其指使而不敢越之谓也故令行则治否则废虽然亦难言矣令以一人坐堂上而利口机械之徒伺吾好恶而图以竒中欲兴利而言利者进欲除害而言害者进欲利害一切报罢而为无庸有事之说者进人情变态莫可究诘故能操利害之柄则令行科条烦芜书策稠杂而能不沉于辩不溺于辞则令行勿朝鼓瑟而夕改竽勿议事击鸷而当事首鼠则令行勿与知之者谋之与不知者败之则令行其言是其人非则用其言诎其人其言公其心私则察其心并诎其言则令行有擅行不顾击断无讳牟利于身而结怨于百姓者必无赦则令行夫丛藉人以神神去而十日枯矣虎藉狐以威威行而百兽畏矣是故其威内扶者不怒而民畏当机立断者不劳而成功故曰致治有常利民为本从政有经令行为上而上之知不知无与焉此劳人之特操而贤者之上愿也不佞又闻之竭言不让忠也听言不二明也忠无隠情明不拒物侯傥不以予言为过计繇此以议功名于世其所至非不佞所能量矣

　　邑三尹邢晋川交奬叙

　　今仕宦自长令而下若丞贰簿幕上之人即见以为冗琐而无当于用归功奬能十不一二而严谴苛责十常八九彼见上之凌折之也其亷者捄过不赡碌碌奉其职其卑者幸旦夕无事为囊槖计耳此无论上之人薄视之即其人自视亦以吾冗琐耳恶能胜其任而愉快也嗟夫人之才品岂縁官秩而顾以崇卑为贤愚哉博平邢君既受牒为吾邑簿予识君邸舍君曰某有先人之敝庐足蔽风雨不腆薄业力耕其中足以自老必不敢以官为利以自点也予谓君曰夫才品在人有限不可强致而所可自靖者心此心不点则是非毁誉荣辱得失举无以挠其中执此以往即盘错重巨无足为难者况举一职效一官也君既视事而精勤举职亷平不苛能不媿其言盖簿縁河设职主河不主民事然署不在邑而在邑之别鎭鎭去邑远舟楫之所徃来商民杂处于是有舍其职业不理而理闾阎之争讼者鎭有榷税输之郡者歳数百金皆簿为之征输缓急之间不能无所染指故往往不为河决溺其职去则为豪奸挟其短长以败噫兹岂官之罪哉君至一切谢绝民事云自有主者独日夜行河率其徒役■〈牜骨〉■〈牜骨〉然视隙岸而缮治之毎当秋夏之交至舍河上督畚锸力与河敌河即暴发不至没禾稼为运道梗君又悉输税之苦曰古之税者廛而不征今有有其货而有其税者亦有无其货而有其税者甚至有无其货并无其人而有其税者吾力不能为商人请命忍渔之哉故年来市廛空虚而逃徙不至尽者君之惠也君所为精勤亷平类如此久之而部使者奬予之檄交至奬多媺词大都如前所称说者邑诸君子欲从予受词往贺予惟古人有言赏异等罚不肖舍是无以治天下然今赏罚之权提衡于部使者部使者在昔微行闾阎察吏治得失耳目皆以自任而后渐寄之监司郡守监司郡守倦于伺察而渐寄之私访之奸耳目自任则部使者为政寄之监司郡守则监司郡守为政寄之奸民则奸民为政部使者为政是是非非百无一失焉监司郡守为政十不失五奸民为政则是非淆乱不可知矣盖奸民而操上之权将睥睨长令阴诇而阳持之其视丞贰簿幕蔑如矣彼小民见其易危一不当即羣起而哓之亷近堂卑法日以削夫既树之秩庶务之所倚办而其势至使上之人轻之下之人又轻之以至不敢自重则安可不藉一赏以示吾之获上使人不敢狎视而思易踰也诸君子所为贺君之意其在斯乎若君之心则固不以官为利者而又何利其名也

　　赠学士陆敬承先生视留篆序

　　高皇帝定鼎金陵仿古弘文丽正遗意置翰林院延天下名儒若青田龙泉诸君子日侍左右相与辟草昧之路诸君子逢时遇主亦各输所志黼翼鸿猷树丰功而垂休问故虽宸极北御百数十年留院之长无所事事至比于隠丈人而天下视之如鼎彛锺吕崇重而莫敢望焉岂非地以人重所从来久远哉予往歳偕宫谕陆君试士留都循故事燕于瀛洲之署升堂四顾恍然若有数君子者揖让于前而庶几遇之也君之言曰今天下诸司间旷幽寂无如留院最者吾得长是署吾意将甚适焉予漫应之曰君自适其适宜无不可苐吾侪无乐君有此适也君曰何故予曰君朗识渊衷博闻雄辩与之髙谈竑议扢古酌今纚纚洋洋靡不各究其指能令听者虚往而实还故吾侪视君为友为师为蓍为蔡安可令君一日图南而自适也盖又一歳君晋秩学士绾篆而南长留院事竟如往歳所言夫闲旷幽寂之司吾侪不欲处君乃世固不能舍君岂君意自适其适而主爵者莫能违耶抑君以前上书不报近有所陈说又未甚尊行其言遂欲屏迹而南自处于若进若退间耶君往矣勿以守空篆苐坐私闗吟卧自如亦勿徒寻六朝遗迹蹑空觞咏以悠悠为愉快夫天下变故毎若于卒来天下事功亦尝苦于卒办藏智蓄谋计当有待则当机应变用始有余方青田龙泉诸君子伏在田间世疑于不用然其心未尝不愿宰天下垂功名于竹帛也主上神圣何难歩武高帝今适深居静摄未遑览君之疏耳如一旦清燕之暇取君先后所陈说者紬绎之而概于中有诏召君处以启沃赞襄之地君出所未用者以济艰定倾与青田龙泉诸君子比绩而争烈当自留院起矣君戊子所举江右士某君某辛卯所举南畿士某君某来索赠言予不■〈女间〉于词姑述先与君语者稍次苐而归之

　　贺刘谏议母胡太孺人贞节序

　　予贰礼曹主在褒扬海内妇人女子之节烈者以惇伦励世厚俗维风今国家道化所翔洽最久亡论郡国歳所上贞女节妇事后先相望即都门之内荐绅之家数月来有幽闺姱节者二焉一为冯太史母刘孺人一为刘谏议母胡孺人刘孺人别有序胡孺人者幼■〈女间〉女训十五而归赠君又三歳而举谏议君二十九而赠君死孺人于时不难以一死相殉而顾谏议君茕然也乃大痛曰死易耳谁其抚此者以续刘氏不絶之脉而报夫子于地下也于是谢妍华攻苦食贫日夕督谏议君于学比谏议君成进士读中秘书至今官台使者具孺人事疏闻于朝下之部部覆如其言得俞旨表厥宅里孺人益太息曰未亡人始望不及此其及此天也吾徼天之幸以报夫子足矣而忍自以为名哉闻者益贤孺人适李君苍泉将鸠里人为贺征言于予予惟妇节难在士夫家尤难田妇野女澹泊素甘心无二虑士夫闺合其于纷华靡丽狎目熏心一旦寂守空闺母子形影相吊悠悠歳月歴数十年而介然漠然无盛衰之感此非心坚金石者未可易言故曰难也孺人伯姒居尊官显荣赫奕独孺人单门弱息歴百艰以有今日人见其老绥禄养晚载荣名无弗为之艶羡者而讵知其至难至苦匪易致者哉夫天人之际交相为报天之报孺人惟谏议君孺人之藉以报国家亦惟谏议君孺人身兼教育之事彼其自幼至今家庭之间所为谆谆训诲者舍贞之一字当无他说矣夫从一靡忒不以生死易念妇之贞也纯一不二不以利害易操臣之贞也谏议君幸得身为近臣出入禁闼于天下事无所不可言且值多所可言时上至衮职下至民生利弊知无不言言无不尽勿抗厉以为高亦勿避忌以为能使吾不负言之名而天下受言之利此善行孺人之志而报主上之职分也审如是则所为光显孺人者又有出于贞节之外者矣

　　送冯用韫学士奉诏归省序

　　万厯癸已秋冯君用韫晋宫詹学士视翰篆寖寖向用矣会其尊人仰芹先生以河南大叅入贺万寿还移疾乞致仕用韫闻之即具疏请归省视天子嘉其意予五月休沐加赐金币俾乘传以归予造用韫问曰君胡为乎归也曰家大人归矣吾安能勿归曰君家大人胡为乎归也曰病矣安能勿归予曰君家大人能自二千里外望阙而趋陛辞而往顷得一再奉觞见其饮食笑语不异往昔此不病明甚无亦谓君家累代仕宦而今又父为叅伯子为翰长德业声誉皆世所指目艶羡故鉴满盈之戒而为是止足之计乎予窃谓不然夫满盈若器器有可以斗升量者以斗升注之则满盈满盈则足足则止不止则溢江海之大利尽万物万物得之以滋以生故众流归之百川灌之不见其止亦不见其满盈人之器量亦犹是矣先生江海也昵而就之城府不设肺肝毕见徐而察之则澒洞渊泓盖渟之无穷而资之无尽也夫天下无事即中材亦可以自効天下有事非卓荦之才难与应卒今饥馑荐臻羽檄交驰不可谓无事矣君家大人既身负其竒自宜毕智竭力排难解纷以树尺寸报累叶之宠荣奈之何当五十有五之年抱十不一试之畧猥自托于止足之说遽求便安以自遂其私也夫世惟需才而才之用世各有所重才非大用者以退为世重知进而不知退则败名才可大用者以进为世重知退而不知进则无功君家大人果才尽而退乎抑有才而不尽用姑以退为名乎不挟其才而进以就功乃挟其才而退以就名岂以其所重在此所轻在彼也且君家大人进则君即欲归无可指以为名而国家于君父子两得其实用退则君之归适得借以为名而君家父子独享其荣名彼荣名之不可满盈也犹之禄位也欲以避禄位乃以就荣名与其退而就荣名有其名而无其功孰与进而就禄位有其名兼有其功也用韫曰子得其一耳穿杨之射百发百中犹贵善息吾弱冠登朝一蹴而至金紫即家大人不归吾犹惧弓拨矢钩也而况家大人病也予曰夫所谓弓拨矢钩者以末势言也君虽显庸乎而守闲曹弄柔翰虚言无用今渐柄用矣是方其调弓均矢时也而即虞其拨且钩乎且天之不易生者才也人之不易得者时也非功无所施才非时无以建功才如利刃不试则钝时如隙驹既往不复君行矣勿谓少壮为可常勿谓歳月为可愒奉诏而往奉诏而还俟君他日功成名遂然后奉身而退称君家大人百歳之觞为词林盛事当自有纪述之者无俟予言矣

　　奉赠梦翁李老先生荣晋南少司马序

