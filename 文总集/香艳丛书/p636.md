<!-- { "loadSidebar": true } -->
　　沪上为烟花渊薮，涂脂抹粉，争妍取怜者，盈千累万，所见当意殊少，惟公兴里金氏三校书，独以艳名著，并为当时之秀。三校书者，一曰爱宝，一曰秀宝，一曰十全，俱年相若。仙米主人，赠以额曰：“惟金三品。”从此一经品题，声价顿增十倍。爱宝少时，早见赏于三晋乔太守，太守工书，于爱宝壁间，题诗觅句，染翰淋漓。至今遗迹犹存，特未以碧纱笼之耳。有人调以诗曰：“何堪乱点鸳鸯客，竟作梨花压海棠。”盖其时太守年己古稀，以爱宝故，犹复修容饰貌，学作少年。此固风流之韵事，亦风月之美谈也。太守去，而秀宝、十全乃继起，使太守重来，不将咏“三英粲兮”之诗欤？佛花词客，曾赠十全校书楹帖云：“十洲梦引游仙枕，全璧珍同合浦珠。”益见赏识之非虚也。 
　　严丽贞，姑苏人。经赭寇之乱，转徙至沪。善南词，曲中人无出其右。嗣以齿渐长，而名益噪，拟出游以新眼界，历江浙间者二年。乙亥冬，赁居湖郡，登台试唱，听者神倾。而金翠盈头，早为匪人所物色。十一月间，赁舟至沪，晚泊乌程县界，三鼓时，哨声四起，相顾张皇，则群盗已露刃立船头矣。丽贞惧，欲投于河，一盗操湖音持之，得不死。然转瞬间，舟中被掳一空，相继过他船而去，计值约千五百金。质明往报地保，拟禀县勘验。邑某绅，向与丽贞善，闻是耗，亟来慰藉，且劝其无报公庭，盖以为此辈并非真盗，或枪船流亚耳，若一具报，原赃万难复得，徒资扰累。丽贞乃请诸某绅，愿于要隘处，立栅一座，以利行旅。某绅许之。丽贞遂扬帆回沪。噫嘻！以数年歌舞之馀资，竟饱匪徒之壑，悲愤交集，夫复何言！乃犹愿不鸣官，而心计后来之弭盗，非深明大体者，能若是乎？丽贞后改姓曰金，易名曰素娟。 
　　许幼琼，字紫烟，金陵旧家女也。遭乱后，怙恃迭逝，为邻母许媪收养，媪无子，遂女之，抚爱臻至，女亦依恋如所生。苏台沦陷，流寓海上，遂堕平康。女娟秀娴雅，弱不胜衣，眉黛间，常有楚楚之色。所居本陋巷，小楼独处，萧寂自甘，媪亦未之强也。性爱静，不喜歌，或有所感触，低吟一曲，则哀怨凄凉，不忍卒听。有巨贾欲致千金，载之北游，以不忍舍媪，卒婉谢之。未几媪惑于利，迁居桂荫北里，大启馆舍，豪华者争趋之，数日间声名大噪。女资秉脆弱，不胜其烦，且移巢非其所愿，不觉遂病，复为庸医所误，竟致不起。素喜修洁，虽危笃，不废膏沐。自恨无以报媪，临殁犹执手不忍释。初葬北门外五里。珠霞阁忏绮道人叔农氏，生前与之相昵，乃为改葬于东乡之原。盖以许媪本天方教，死者率以布殓，紫烟没，遂不用棺，仓卒营葬，赁地卑湿，年来益就倾圯，媪贫乏，不能再举。忏绮道人心焉伤之，遂为备具移葬。虽香肌销化，空悼红颜，而玉骨晶莹，未成黄土。于是浴以温汤，袭以香屑，裹以素缟，匣以文楠，既佳城之获安，幸苦海之永脱，佩环夜月，得所凭依，忏绮道人，真可谓世之有情人也！其心不以生死渝，青楼中人，要当铸金绣丝以事之。 
　　许翠琳，秦淮人，肌肤玉雪，眉目如画，齿最稚，洵么凤中翘楚也。身弱如不胜衣，能为掌上舞，曾学擘阮新词，甚为入拍，识字知书。忏愁侍者，与之相识已久，绮筵乍张，名花毕集，如金桂卿，张素英，高玉林，林红卿，皆来，酣戏淋漓，尽欢达旦。一日宴散，姬固留听曲，适有伧父闯入，不果。忏愁侍者赠以二绝句云： 
　　梢头豆蔻十三龄，袅袅腰肢舞态灵。 
　　藕窍作心冰作骨，果然生小透珑玲。 

　　酒散琼楼醉欲行，牵衣促坐听新声。 
　　妒花风雨来何急？惊破银筝调未成。 
　　雪香，姓王氏，小字阿湘，浙之慈人。年十三，入甬上教坊。瑰姿粹质，艳丽罕伦，望之如丰台芍药。性傲，不善酬接，人多忌嫉之。避祸镇海，与州陵青衫客契。旋以事不能安居于镇，复回甬上。又因讼被拘。萍因主人，湘旧识也，知其事而怜其枉，以多金赂当事者赎之出。湘盛感其意，拟订白头约，母以奇货居，不果。将徙于沪，萍因主人开筵叙别，牵袂依依，不啻一声河满也。至沪居兆富里，名噪甚。未几滇镇某以重金胁取去，非所愿也。归舟至某处，以偶拂其意，遂杀之，弃尸江中。惜哉！某镇固非惜玉才，而湘之傲可知矣。使怜之者金屋早藏，又何名花堕劫若是之惨哉！钱神无灵，遂使绝世佳人，蹈非烟覆辙，能不为之痛心耶！明镜生曾作《高阳台》词以吊之云： 
　　碧海移根，红尘换劫，伤心再见何年？绿未成阴，倘教好梦重圆。青衫替揾临行泪，溯香盟，啮臂依然。陡罡风，心未成灰，玉己成烟。　星星血溅鸳鸯剑。拚花残玉碎，不负从前！知心难得，游丝未必轻牵。凭君莫泛申江棹，怕樊川、肠断当筵。悔寻春，负了惊鸿，苦了啼鹃。　或传姬别有所属，故见杀。明镜生独谓不然，词中特为之辨，是真姬之知心也。呜呼！士生今日，以才傲世，非有奇穷，必有奇祸，姬既遇人不淑，顾犹以傲侮玩之，其不得于死也宜哉。 
　　张仪卿，吴门人。润脸花嫣，圆姿月替，粹质丰肌，其秀在骨。庚申，吴中逢赭寇之乱，随母避居沪曲。时北里烟花，当以沪上为巨擘，群芳所萃，众美毕具。姬既隶平康籍，艳名噪一时。有某豪士，手挥千金，散于鞠部，征歌选色，各具品评，以彼美之风裁，定章台之月旦，前后凡三次，姬屡魁花榜，有状头之誉。维时四处名花，悉集于斗大一城，莺联鹊起者，指不胜屈，而姬独得列于前茅，为众所倾倒，其貌亦可知已。所居层楼邃室，雾阁云窗，精绝不着纤尘。姬工书识字，簪花妙格，妍丽异常，于有心人，短牍长笺，存间不绝，所欢得其笔札，藏庋以为荣。素有知人鉴，时有某太史，方捷词林，见姬艳之，暇辄过从，拟纳作小星，人皆为姬庆，而姬弗愿也。或询其故，姬曰：“彼时横翰林二字于胸中，年少气盛，必致挫折。且其性多嗜好，善挥霍，而其相亦非载厚福者。”后果以词林改县令，不期年，以墨败，人于是服姬之识。独其决某观察犹未验。与樵山老干最昵，既还苏台，时有书问往来。后染微疾，初不服药，明妆靓服，仍如平时，朝夕诵金经不倦。于佛生日，拈花一笑而逝。人谓姬去来有夙因，当是灵山会上人，惜其堕落风尘，不即拔青莲于火坑中耳。余于樵山老干处见姬小影，明眸皓齿，固一时之秀也。 
　　绣珊，吴门人，本姓水，乳名阿全。方玉奴之义女。幼为金陵女伶，后隶乐籍于上海。色艺双绝，倾于流辈。温秋屏司马眷之特甚，嫌其命名未雅，易之以玑字，曰绣玑。温固美丰姿，当初邂逅时，正如一对璧人。绣珊烟轻月瘦，雪韵花嫣，方盈盈二八时也，性耽清雅，沈静寡言。初居环马场盆汤里，因避尘嚣，移家城内曲巷中，闺阁幽深，非素心人，未许排闼。玉奴亦将顺其意，珍如掌珠。其居本与温君寓斋相近，由此朝夕往来，爱怜益甚，特出千金为之脱籍，擅宠专房。以栽花之仙吏，为掌玉之文星，蕴藉风流，不可一世，绣珊真为得所归矣。 
　　褚仙卿，小字彩娥，吴门人。年仅十七，虽非绝代倾城，然明眸皓齿，韶秀便娟，亦颇足销魂荡魄。且性憨心慧，而又豁达俊爽，眉宇间英气扑人，在风尘中别饶风格。雅好诗书，有时点缀小词，居然入拍，以故非翰墨中人，略不当意。毛稚仙，王秋农，皆与相识，而采芝生尤眷之。每于姬处，结社敲诗，征歌赌酒，角彩寻欢，殆无虚日。诸君集时，每一人脱藳，即持与采芝生，昵其讽诵，而细聆其音节，强记不忘。时采芝生将有粤江之役，设酒祖饯，烛既见跋，相对无一言，生不觉为之黯然。彩娥忽曰：“去则去矣，作儿女态亦复何补？但毋忘此酒，虽别犹未别也。”语未竟而眼波红矣。后稚仙辈偶过其家，必殷殷问生消息。一日忽寄以诗云： 
　　几番钗卜费相思，二月东风正好时。 
　　满院春光看不得，梨花如雪柳如丝。 
生得诗。为凄然捧诵者久之。当生屡往其家时，异常狎昵，然彩蛾必正言规之曰：“勾栏中非善地，踪迹太密，必至迷而不悟，我不愿君入陷阱中。”三五日往，则又曰：“此地固不可频来，而情好如我两人，亦不可过疏，几令人回肠欲断，君其忍心哉！”姬本善饮，遇文士饮愈豪，醉后澜翻妙舌，四座为惊，大概以误作杨花，心有所不甘，故特属意于生，将托以终身，又不能轻出诸口，以故恒作颠倒谜语。与生小别，遂成永诀，姬后未知其所终。 
　　凤宝，吴门人，籍隶沪上。甫入章台，艳名顿噪。然其时年仅十三四，双髫垂鬓，正簸钱堂角时也。瘦同飞燕，憨等宝儿，惟瓠犀微露，略损其妍。与苏素珍同居，门前车马，绎络不绝，荏苒数年，易髫而髻。前为燕之瘦者，转而为环之肥，丰若有馀，柔若无骨，樊素樱桃，嫣然增媚。工大小诸曲，歌喉清越，无异雏莺，尤擅长《采桑》诸阕。惜鸨母惟利是视，以致走马章台者，皆富贾俗商，自顶至踵，并无雅骨，凤虽酬应纷如，略无可否，然莲心味苦，姜性含辛，郁之而不宣，触之而遂发矣。一日适为丹桂某伶招饮，赌酒征歌，弹棋拇战。逮返院，裙抛峡蝶，枕就鸳鸯，群以为玉山颓矣，移时痰涌，玉容惨淡，盖早以一盏紫霞膏毕命矣，灌救无及，竟赴夜台。而鸨母漫谓触邪了事，竟不识其死之所由致也。伤哉！鸨母绰号尼姑阿招，固烟花主帅也，前托空门，后经束发，徐娘虽老，兴复不浅。嗟乎！人生不幸，堕落烟花，至火坑脱离，求宜及早，必使冷落自伤，而始厌胭脂于北里，谢罗绮于西风，则亦晚矣。故有志女子，甘出于一死而不悔也。 
　　十全，姓金氏，又字宝珠，姑苏人，盈盈十五，竟为掌上之身，殊可怜也。藏娇于东公兴里，与其姊爱宝同院居。爱宝艳名噪一时，十全能于花月场中，独树一帜，不为姊所掩。一日瘦绿词人，偕佛花词客往访，妆楼之上，陈设清洁，无些子俗尘。近与之语，朱唇未启，而嫣然一笑，别具风流。读壁间佛花所赠楹帖，有“十步不离花世界，全身能得月精神”；及“礼佛忏花同合十，清才艳福自兼全”之句，客与姬，殆有心心相印者欤？瘦绿词人云：“沪上烟花伙矣，庸脂俗粉，比比皆是。就其所见，不下百人，而殊少许可，非评花之眼界过高也。自见十全，知此中固大有人在也。”则瘦绿词人之倾倒十全，可谓至矣。 
