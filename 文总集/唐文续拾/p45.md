<!-- { "loadSidebar": true } -->
    门下：固宗祧者，允属元良；隆本枝者，实资祚胤，周德所以休明，汉历於焉长久。朕只奉灵眷，临御帝图，天地降祉，宗社垂。今月嘉辰，嫡孙诞育，祥发高，事逾甲观，一人之庆既洽，万叶之只无疆。宜布恺泽，被之亿兆。天下见禁囚徒，咸宜降罪，死罪从流，流从徒，徒以下罪并放。其犯十恶常赦所不免，官人枉法受财，监临主守自盗，盗所监临，劫贼伤人，故杀人谋杀人已加功者，并不在降限。内外官职事五品以上子为父後者，各加勋官一转。天下大五日。其去年收俭之处，百姓既有少乏，不在大之限。（同上）
    ○明经兼习周礼仪礼减选敕
    自今已後，明经兼习《周礼》若《仪礼》者，於本色内量减一选。（《册府》六百三十九）
    ○给内外官地子敕
    内外官职田，恐侵百姓，先令官收，虑其禄薄家贫，所以别给地子。去岁缘有水旱，遂令总停，如闻卑官颇难支济。事须优恤，使得自资，宜准元敕，给其地子。（《册府》五百五）
    ○赐荆州都督武士手敕
    公比冬冰，方恩春日，奸吏豪右，畏威怀惠，善政所暨，祥祉屡臻，白狼见于郊，嘉禾生于垅亩，其感应如此。（《册府》六百八十一）
    ○章敬寺设斋敕
    章敬寺是先朝创造。从今已後，每至先朝忌日，常令设斋行香，仍永为恒式。（《唐会要》四十九）
    ○问法琳临刃不伤敕
    所著《辨正论?信毁交报篇》曰：“有念观音者，临刃不伤。”且赦七日，令尔自念，试及刑决，能无伤不？（《续高僧传》三十二）
    ○叙劳进阶例敕
    散位一切以门荫结阶品，然後依劳进叙。凡入仕之後，迁代则以四考为限。四考中进的劳一阶，每一考中上进一阶，一考上下进二阶。五品以上非特恩，剌史无进阶之令。（《册府》六百三十五）
    ○决囚日进蔬食敕
    前敕在京决死囚日进蔬食。自今以後，决外州囚第三日亦进蔬食。（《唐会要》四十）
    ○与千乾长敕
    敕交州都督府司马干乾长：交州重镇，控驭夷夏，二佐之任，不易其人。遂安公寿，虽是宗室近亲，未经职务，须相匡弼，其行善道。闻卿乃背公向私，唯存谄媚。非理之事，动必赞成；奉法之人，即斯排毁。彼都督府长史李玄明居官清慎，每存正直，卿与都督疾之若雠。计卿此情，难可容恕。但以远道察访，恐未详审，所以不即加罪，更令委访。卿宜勉励，改往修来，若此行不除，必无纵舍之理。宜知。（《文馆词林》六百九十一）
    ○授杜如晦等别检校官敕
    敕：兵部尚书蔡国公杜如晦、刑部尚书永康县公李药师，勋望之重，情寄攸深，虽成务礼闱，宜参掌枢秘。如晦可检校侍中，药师可检校中书令。（同上）
    ○命房玄龄检校礼部尚书敕
    敕：中书令邢国公房玄龄，勋高情旧，望重寄深，文昌政本，参赞攸属。可检校礼部尚书事。（同上）
    ○请勿弃河东表
    太原王业所基，国之根本，河东殷实，京邑所资。若举而弃之，臣窃愤恨。愿假精兵三万，必望风平殄武周，克复汾晋。（《册府》十九）
    ○请慧净为普光寺任令
    纪国寺上座慧净法师名称高远，行业著闻，纲纪伽蓝，必有弘益。请知寺任。（《续高僧传》卷三）
    ○骨利干名马叙
    骨利干献马十匹，特异常伦。观其骨大业粗，鬣高意阔，眼如悬镜，头若侧砖，腿像鹿而差圆，颈比凤而增细。後桥之下，促骨起而成峰；侧鞯之间，长筋密而如瓣。耳根铁勒，杉材难方；尾本高丽，掘砖非拟。腹平赚小，目劲驰驱之方；鼻大喘疏，不乏往来之气。殊毛共枥，状花蕊之交林；异色同群，似云霞之间彩。仰轮乌而竞逐，顺绪气而争追，喷沫则千里飞红，流汗则三条振血，尘不及起，影不暇生。顾见弯弓，逾劲羽而先及；遥瞻伏兽，占人目而前知。骨法异而应图，工艺奇而绝象。方驰大宛，固其驽蹇者欤！（《唐会要》七十二）
    ○使至帖
    使至辱书，知公所苦少可，慰意何言。不知信复更复何似？时气渐冷，善将息，所请景贤，公即宜留，听追然後遣。若无好药，更遣拣择。今为北边动静，奉敕即行，相去大近，信使非遥，实情欣忄包耳。遣无一一。李世民呈。
    ○东都帖
    东都今年别税草，今既不去，并停常税草。彼处应无用处，且宜减纳，即早处分，勿迟。敕。九日。
    ○服蜀葵帖
    卿昨日道服蜀葵，可录方将来。敕。廿三日。
    ○唱箭帖
    唱箭处，只道官号及姓；不唱名，不知是何人，想宜应合唱名。敕。三日。
    ○临朝帖
    比者久婴沉疾，虚弊何言！昨旦临朝，略无劳忄，看此稍望平复，未知於後何如。且用慰心，自怡而已。昨夜痛发，少觉劳弊，所以不能相见，若有事进。敕。十一日。
    ○昨日帖
    昨日来，体履似渐可。始闻卿不佳，旦来何似？敕。
    ○平复帖
    三五日来，渐望平复，所以不能相见，恐更劳发。敕。
    ○道宗帖
    卿与道宗谁己得多马，明当至，故遣问，即报。敕。十四日。
    所疾者渐可，不至忧耳。
    ○北边帖
    北边始有表至，甚无事，故书相报。敕。
    ○八柱承天帖
    八柱承天，乾道由其广运；四维纪地，坤元所以载安。是知缔构经纶，必伫风云之佐；燮谐枢宇，咸资川岳之灵。故轩邱御，六相宣其景化；妫水乘时，五臣济其鸿业。
    ○气发帖
    数日来气发，今旦服一饮子，不得相见，有事进状。敕中书门下三品，廿七日。
    ○门下中书省帖
    门下、中书省及侍郎、给事中、舍人、员外郎、铠曹参军、左右庶子、明日移营，向五桥一二里著。敕。三日。
    ○患痢帖
    数日来患痢，今虽稍可，犹自虚忄，欲三五日将息。请司有事进状。敕。十一日。（并《淳化阁帖》一）
    ☆高宗皇帝
    事迹详《全唐文》十一。
    ○量叙隋齐忠烈子孙诏
    隋仪同三司豆卢毓、御史中丞游楚客、齐侍中崔季舒、给事黄门侍郎裴泽，并标忠烈，其子孙令所司量材叙用。（《唐会要》四十六）
    ○广召解律人诏
    律学未有定疏，每年所举明法，遂无凭准。宜广召解律人条义疏奏闻，仍使中书门下监定。（《唐会要》三十九）
    ○毁剔宝钿鞍辔诏
    朕近寻殿中旧帐，宝钿鞍辔甚多，既非所须，徒烦贮掌。其殿中供奉及妃嫔已下宝钿，并金装鞍辔、鞯秋等，并宜令毁剔，各依仪式。须赐人者量留。（《唐会要》三十二）
    ○申严婚姻受财诏
    後魏陇西李实，太原王琼，荥阳郑温，范阳卢子迁、卢浑、卢辅，清河崔宗伯、元孙，凡七姓十一家，不得自为婚姻。仍自今已後，天下嫁女受财，三品已上之家不得过绢三百匹，四品、五品不得过二百匹，六品、七品不得过一百匹，八品以下不得过五十匹，皆充所嫁女赀妆等用，其夫家不得受陪门之财。（《唐会要》八十三）
    ○搜访贤才诏
    内外交困官四科举人，或孝悌可称，德行夙著，通涉经史，堪居繁剧；或游泳儒术，沈研册府，下帷不倦，博物驰声；或藻思清华，词锋秀逸，举标文雅，材堪远大；或廉平处事，强直为心，洞晓刑书，兼包文艺者；精加搜访，各以名荐。（《册府》六百四十五）
    ○禁断恶钱诏
    天下恶钱，并令禁断。钱令初下，或恐艰辛，宜量出米十恨石，令府县及太府寺选交易稳便处所分置，依时价粜与百姓，收取恶钱，便送少府监捶碎。（《唐会要》八十九）
    ○行幸戒烦扰诏
    来年行幸岱宗，州县不得浪有烦扰。其水浅可涉，不可缮造桥梁。所行之处，亦勿开道路。诸州及寺观并百姓，不得辄献食。（《唐会要》卷七）
    ○给京外官俸料诏
    京文武官应给防阁、庶仆俸料，始依职事品，其课及赐各依本品。凡京文武正官，每岁供给俸食等钱，总十五万二千七百二十贯，员外官不在此数。外官则以公廨田收及息钱等常食公用之外充月料，以长官定数。其州县少尹、长史、司马及丞，各减长之半。大都督府长史、副都督、别驾及判司准上佐，以职田数为加减。其参军及博士减判司，主簿、县尉、丞各三分之一。诸内员外同正员者，禄料赐会食料，一事以上，并同正员。其不以同正员者，禄赐食料亦同正员，馀各给半，职田并不给。（《册府》五百五）
    ○量停律外决杖诏
    别令於律外决杖一百者，前後总五十九条。决杖既多，或至於死。其五十九条内有盗窃及蠹害尤甚者，今後量留一十二条，自馀四十七条并宜停。（《唐会要》四十）
    ○令王公百姓出钱充官人俸料诏
    廪食为费，同资於上农；岁俸所颁，并课於编户。因地出赋，则沃瘠未均；据丁收物，则劳逸不等。俾之富教，其可得乎？永念於斯，载怀厘创。如闻文武内外官应给俸料课钱，及公廨料度封户租调等，远近不均，贵贱有异，输纳简选，事甚艰难，运送脚钱，捐费实广，公廨出举回易，典吏因此侵渔。抚字之方，岂合如此？宜令王公已下，百姓已上，率口出钱，以充防阁、庶仆、邑士、白直、折冲府仗身并封户内官人俸食等料。既依户次，贫富有殊，载详职务，繁简不类，率钱给用，须有等〖差〗，宜具条例，并各逐便。（《册府》五百五）
    ○定文武官进阶例诏
    比来文武官计至三品，一计至者，多未甄擢，再计至者，随例必升，观愚一贯，深乖奖劝。今後一计至已上，有在官清慎，材堪应务者，所司具状录奏，当与进阶。若公正无闻，循默自守，及未经任州县官，虽再经计至，亦不在加阶之限。（《唐会要》八十一）
    ○孝敬皇帝庙敕
    孝敬皇帝神主，再期之後，宜于太庙之夹室。迁之日，神主遍朝六庙。仍令礼官考核前经，发挥故实，具为仪制，副朕意焉。（《唐会要》十九）
    ○选人试经史授官敕
    司戎诸色考满入选，司列诸色考满入流，人并兼试一经一史，然後授官。（《册府》六百二十九〈七〉）
    ○详议选政敕
