<!-- { "loadSidebar": true } -->
　　经筵无专官，曰领曰知，多宰执大臣，微辞奥义，率属公订定，然后以进。其言往往寓献替之忱，务以裨益治道。上嘉其忠恳，数出金织纹段以赐之。
　　三年，以年七十致其事而去。诏遣□□及于漷南，上表力辞。寻复遣使奉上尊谕旨还撰明宗皇帝神道御极碑。文成，赐楮币万缗、白金五十两。中宫所赐白金数亦如之。求去，不许，命脱脱右丞相及诸执政面谕公毋行。公曰：「使揭傒斯有一得之献，诸公用其言而天下蒙其利，虽死于此不恨，不然，何益之有！」丞相因问方今政治何先，公曰：「储才为先。养之于位望未隆之时，而用之于周密庶务之后，则无乏才废事之患矣。」他日，集议于朝堂，公抗言当兼行新旧铜钱以救钞法之弊，执政持不可，公言之益力。事虽不行，丞相以公不阿，独心敬之。
　　有诏修辽、金、宋三史，以平章政事而下暨公等六人为总裁官，而以右丞相为都总裁。丞相问修史以何为本，公曰：「用人为本。有学问文章而不知史事者不可与，有学问文章知史事而心术不正者不可与。用人之道，又当以心术为本也。」公既领史事，每与僚属言：「欲求作史之法，须求作史之意。古人作史，善虽小必录，恶虽小必记，不然何以示劝戒乎？」自是毅然以笔削自任。凡政事之得失，人材之贤否，一切律以是非之公。至于物论之不齐，必与之辩，求归于至当。四年，辽史成，以进，有旨奖谕，仍俾早成金、宋二史。公感激知遇，惟恐无以称塞。辰入酉出，惫不敢休。会盛夏雨潦，幞被宿馆中，得寒疾。返寓舍甫七日而遽不起。公卿大夫士闻者无不驰哭之尽哀。省院、台、部、寺、监而下，咸致赙有差。时方有使者至自上京，燕劳史局，以公故为改燕日。使者还以闻，上为之嗟悼，以楮币一万缗赐其家，仍给驿券，具官舸送其榇归江□。
　　公少处穷约，事亲菽水粗具而能得其欢心。暨有禄入，服食稍踰于前，辄愀然曰：「吾亲未尝享此也。」故其平生清俭，至老不渝。与兄弟有无相通，始终无间言。子弟有过，不加责，奴仆得罪，亦宽容之。人问之，曰：「长上遇下稍见卞急，后生便习暴戾，不得不以身教也。」
　　公立朝虽居散地，而恒急于得士。考乡试者二，考会试者一，为廷试读卷官者二，考国子公试者七，所甄拔后多知名。御史建白用会试终场、乡试次榜举人为教官，庙堂以咨于公，力赞成之，由是士无遗才之憾。公喜汲引后进而不能俯待流俗，郡县有一廉吏，称之宁过其实；闻吏之贪墨病民，亦不曲为之揜覆。达官大人意有不合，终身不造其门，虽见轧而不悔。间写其心之所不平于文字间，人或疑泰甚，公曰：「言当如是，不必虑也。」
　　公为文叙事严整而精核，持论一主于理，语简而洁。诗长于古乐府选体，清婉丽密而不失乎情性之正，律诗伟然有盛唐风。善楷书而尤工于行草，国家大典册及元勋茂德当得铭者，必以命公。人子欲显其亲者，莫不假公文以为重，仙翁释子殊邦绝域慕公名而得其片言只字者，皆宝而传之。暮年求文者众，寝食为废，殊不以为惮。然亦不苟作。有郡守讽其民奉金以为寿，求纪政绩，公颇知其人，斥而去之，未几，其人果以贿败。客有为人谒文而私其金者，他客发其事，公曰：「已受之矣。」人尤服公雅量。有文集若干卷行于世。
　　公薨于至正四年秋七月戊戌，享年七十有一。以六年秋九月甲子，塟富州富城乡富陂之原。制赠护军，追封豫章郡公，谥文安。有勋而无官阶，有司失之也。元配李氏；继即程氏，大中大夫同知荆湖北道宣慰司事岩卿之女；并追封豫章郡夫人。子男二，长汯，李氏出，国学上舍生，今用公荫当补官，未命；次广阳，生七年矣。女一人，（通）[适]杨湘。
　　盖人才之生，必于兴运，其以文事与时而奋，恒在乎重熙累洽之余，惟养之厚而用之不亟，故其望实弥久而益着，非侥幸于一旦坐致显融者可同日而语也。公以庶士起远方而徊翔于清途三十年，晚乃蔚为儒宗文师，荐膺眷遇，勤事以死。大明在上，照临所及，故旧不遗，播之声诗，垂于无极，公亦生荣死哀矣乎！铭曰：
　　于穆世皇，遐不作人；丰■〈艹巳〉之泽，燕及后昆。在仁庙时，羣献俣俣；出入左右，经文纬武。公居其□，□至长裾；载笔以从，其行徐徐。历事四朝，乃登延阁，乃司论说，乃掌述作。清问所及，字而不名；公滋益恭，不挟不矜。逮今昌辰，峻跻迩列；翩其远引，万夫莫遏。天子有命，式遄公归。重烦以事，俾职训辞。明明天子，不自神圣；广厦细毡，公言是听。稽古图治，监观后王。公能敬承，大启厥藏。发潜阐幽，验诸成败；斟酌典谟，用存劝戒；奇闻异见，参错猥幷。公所折衷，信而有征。藉夫众功，讫于绝笔。克成公志，公死不没。人孰不仕，孰完于公。始卒无疵，而以丰终。敬故尊贤，天子之德；词臣奉诏，荐此乐石。
　　【（录自四部丛刊本金华黄先生文集卷二十六）】 

　　△元史揭傒斯传 
　　揭傒斯字曼硕，龙兴富州人。父来成，宋乡贡进士。傒斯幼贫，读书尤刻苦，昼夜不少懈，父子自为师友，由是贯通百氏，早有文名。大德间，稍出游湘、汉，湖南帅赵淇，雅号知人，见之惊曰：「他日翰苑名流也。」程巨夫、卢挚，先后为湖南宪长，咸器重之，巨夫因妻以从妹。
　　延佑初，巨夫、挚列荐于朝，特授翰林国史院编修官。时平章李孟监修国史，读其所撰功臣列传，叹曰：「是方可名史笔，若他人，直誊吏牍尔。」升应奉翰林文字，仍兼编修，迁国子助教，复留为应奉。南归省母，旋复召还。傒斯凡三入翰林，朝廷之事，台阁之仪，靡不闲习，集贤学士王约谓：「与傒斯谈治道，大起人意，授之以政，当无施不可。」
　　天历初，开奎章阁，首擢为授经郎，以教勋戚大臣子孙。文宗时幸阁中，有所咨访，奏对称旨，恒以字呼之而不名。每中书奏用儒臣，必问曰：「其材何如揭曼硕？」间出所上太平政要策以示台臣，曰：「此朕授经郎揭曼硕所进也。」其见亲重如此。
　　富州地不产金，官府惑于奸民之言，为募淘金户三百，而以其人总之，散往他郡，采金以献，岁课自四两累增至四十九两。其人既死，而三百户所存无什一，又贫不聊生，有司遂责民之受役于官者代输，民多以是破产。中书因傒斯言，遂蠲其征，民赖以苏，富州人至今德之。
　　与修经世大典，文宗取其所撰宪典读之，顾谓近臣曰：「此岂非唐律乎！」特授艺文监丞，参检校书籍事，且屡称其纯实，欲进用之，会文宗崩而止。元统初，诏对便殿，慰谕良久，命赐以诸王所服表里各一，躬自辩识以授之，迁翰林待制，升集贤学士，阶中顺大夫。先是，儒学官赴吏部铨者，必移集贤，考较其所业，集贤下国子监，监下博士，吏文淹籍，动踰累月。傒斯请更其法，以事付本院属官，人甚便之。
　　奉旨祠北岳、济渎、南镇，便道西还，时秦王伯颜当国，屡促其还，傒斯引疾固辞。既而天子亲擢为奎章阁供奉学士，乃即日就道。未至，改翰林直学士。及开经筵，再升侍讲学士、同知经筵事，以对品进阶中奉大夫。时新格超升不越二等，独傒斯进四等，转九阶，盖异数也。经筵无专官，曰领曰知，多宰执大臣，故微辞奥义，必属傒斯（讨）[订]定而后进，其言往往寓献替之诚，务以裨益治道。天子嘉其忠恳，数出金织文段以赐。
　　至正三年，年七十，致其事而去，诏遣使追及于漷南。寻复奉上尊谕旨，还撰明宗神御殿碑，文成，赐楮币万缗、白金五十两，中宫赐白金亦如之。求去，不许，命丞相脱脱及执政大臣面谕毋行，傒斯曰：「使揭傒斯有一得之献，诸公用其言而天下蒙其利，虽死于此何恨！不然，何益之有！」丞相因问：「方今政治何先？」傒斯曰：「储材为先，养之于位望未隆之时，而用之于周密庶务之后，则无失材废事之患矣。」一日，集议朝堂，傒斯抗言：「当兼行新旧铜钱，以救钞法之弊。」执政言不可，傒斯持之益力，丞相虽称其不阿，而竟莫行其言也。
　　诏修辽、金、宋三史，傒斯与为总裁官，丞相问：「修史以何为本？」曰：「用人为本。有学问文章而不知史事者，不可与；有学问文章知史事而心术不正者，不可与。用人之道，又当以心术为本也。」且与僚属言：「欲求作史之法，须求作史之意。古人作史，虽小善必录，小恶必记。不然，何以示惩劝！」由是毅然以笔削自任，凡政事得失，人材贤否，一律以是非之公；至于物论之不齐，必反复辨论，以求归于至当而后止。四年，辽史成，有旨奖谕，仍督早成金、宋二史。傒斯留宿史馆，朝夕不敢休，因得寒疾，七日卒。时方有使者至自上京，锡宴史局，以傒斯故，改宴日，使者以闻，帝为嗟悼，赐楮币万缗，仍给驿舟，护送其丧归江南。六年，制赠护军，追封豫章郡公，谥曰文安。有勋爵而无官阶者，有司之失也。
　　傒斯少处穷约，事亲菽水粗具而必得其欢心。暨有禄入，衣食稍踰于前，辄愀然曰：「吾亲未尝享是也。」故平生清俭，至老不渝。友于兄弟，始终无间言。立朝虽居散地，而急于荐士，扬人之善惟恐不及，而闻吏之贪墨病民者，则尤不曲为之掩覆也。为文章，叙事严整，语简而当；诗尤清婉丽密；善楷书、行、草。朝廷大典册及元勋茂德当得铭辞者，必以命焉。殊方绝域，咸慕其名，得其文者，莫不以为荣云。
　　【（元史卷一百八十一）】 

　　△丰城县志揭傒斯传 
　　揭傒斯字曼硕，揭源人。父来成，宋乡贡进士。父子自为师友，贯通百氏，早有文名。大德间出游湘汉，湖南帅赵琪雅号知人，见之惊曰：「他日翰苑名流也！」程巨夫、卢挚先后为湖南宪长，咸器重之。巨夫因妻以从妹。
　　延佑初，巨夫与挚列荐于朝，特授国史院编修官。时平章李孟监修国史，读所撰功臣列传，叹曰：「是方可名史笔！若他人，直誊吏牍尔。」升应奉翰林文字，迁国子助教。傒斯凡三入翰林，朝廷之事、台阁之仪无不娴习。集贤学士王约谓：「与傒斯谈治道，大起人意，授之以政，当无施不可。」
　　天历初开奎章阁，擢为授经郎，以教勋戚大臣子孙。文宗时，阁中有所咨访，奏对称旨，恒以字呼之而不名；每中书奏用儒臣，必问曰：「其才何如揭曼硕？」间出所上太平政要策以示台臣曰：「此朕授经郎揭曼硕所进也。」其见亲重如此。
