<!-- { "loadSidebar": true } -->
　　翰林院靳先生丧其母太恭人，予哭之哀。或曰：「子哀乎？知生吊、知死哭，礼也。」予曰：「孔子哭伯高於赐氏，曰：「夫由赐也。见我且曰：为尔哭也。来者拜之。况吊其子，哭其母乎？又况知於其子乎？蕴若淑德，以相君子，泽利於人。孕育贤嗣，称名於世，以立母道。皆不可不哭也。」予以不才见鄙於时，时不予鄙者，如公不数人而已。公谓予曰：「君所抱负者，君宜自重，必有知君者。」予感乎其言，方将登堂拜母，今无及矣。此予所哭之哀也，哀之不足而发泄乎相挽之辞云：「呜呼！嘻！贤母乎！而体坤之柔，思柔而不□为妇贞德，垂母仪。母之仪，征上古。唐娥降，虞嫔成，虞之圣，关睢基。周大姒母。维后妃，歌螽斯，德以逮下姬。不妒不嫉，厥胤以昌，福履绥向之。母敬姜，贤劬已，以率先。孟氏贤圣，曰陈俎豆，道由三迁。程垂教，尹善养，名立百世上。二氏有子，伊洛流长四海仰。厥南驰，镇之江洲，气如海降，物不专美，磅礡郁积生贤良。维贤母，丹徒范，世有哲人，间习有滂风，女则真静德以娴。性之常，不物迁，外内蔑怨言。言必有实，动必有则。虔厥天，天可谌。在德阴，十六孕不男。岁垂五纪，一念发善贤嗣?，妒绝宗，图媵续，不谋断诸独，君子义之。曰：姑已之，当后福。匪一念，善之积。赒生以敛瘠，脱去簪珥，吾宁无饰，无宁愧作心怵惕。」母之仁，逮胥隶，视嬴，呼哺饩。室有巢燕，日夕伺归户乃闭。呜呼！嘻！母贤兮，上妇下母，仪显之於人。征之於物，德普施。求烈女，奚必古，允德协，上下德，乃动天。天乃□□，福乃祚，康厥身，延及子以孙。五纪而子，子列卿，名□以祭封曰：恭人叹，恭人妇之鸠，葛覃鹊巢南国风，忝予执引，托相成声，诗乃从。 
　　
　　闵雨诗序 
　　
　　古之司民土者，明则守令，幽则社稷。社主土，稷主谷，守令主土谷以食民，职也。旱乾水溢，社稷则变置；雨旸之不时，则师尹惟日。其责也如此，故忧旱之诗曰：「鞠哉庶正，疚哉冢宰。」然则雨旸惟时，百谷用成，司民土者乃可逃其责尔。彰德太守刘君达夫莅郡之明年夏，境内大旱，君大忧之。既又淫雨且潦，君又大忧之。既月，淫雨乃止，耆老相与言曰：「吾侯之忧吾忧也。」因言成声，因声成歌，曰：「吾之歌侯忧也。」李述之崔子名曰闵雨诗，俾予序其意。予曰：「夫怨咨之声，发於积虑；悲歌之极，穷而呼天。然则闵雨诗之作，其端在是耶！其云汉之遗音与？」正德元年九月 
　　
　　恬隐诗序 
　　
　　藏光匿身，偃石栖木，古有治世之隐者曰巢、由。被发行歌，沈於徉狂，古有衰世之隐者曰接舆。永言采芝，聊以卒岁，古有乱世之隐者曰黄、绮。隐於治者其情肆，隐於衰者其情哀，隐於乱者其情遁。其情肆，故其辞放以高；其情哀，故其辞激以切；其情遁，故其辞远以巽。放以高，故读者逸；激以切，故读者戚；远以巽，故读者幽思。然而皆有累於情者矣，孔子曰：「我则异於是，无可、无不可。」故无累，其情和，其辞平。惟其平，故读者化中。曰：「吾自卫反鲁，而后乐正，雅颂各得其所。」考盘之诗载於经，在空谷不忘乎告君，所谓和平而中者非耶？黄岩戴先生名琏，字尚重，生今七十有六年，不求闻达，号曰恬隐。若先生者，将不为治世之隐者乎！名士大夫知者，咸歌之以述恬隐之志，其子南监丞既以帙成，谓水曰：「凡为诗，於古宜有序。」谓水传孔氏之学者，宜为之。水曰：「诸公之作，将非高放其辞，而超逸其观者乎！予安能知之！然诗之教，本乎性情，止乎礼义，亦孔氏家法也。故予不得而易焉。」 
　　
　　赠进士殷近夫养病还乡诗序 
　　
　　寿张殷近夫既举进士，谢病而归，采药於太山之麓，买书数千卷，曰：「吾独身病哉？乃心亦病而未之治也。吾归，将於经史而求砭剂焉。」订之曰：「群圣心法，非关经史，时维济道之舟，故舟能济物，亦能溺物。」於时同馆者各举其经以赠之。元、天和、深如、金、銮、铣、卿、嵩八人者，为之赋诗采薇之三章，曰：「吾子孔疚，其曰归乎！」赋抑之首章曰：「庶人维疾，而子德之隅乎！文迪艾邦，九叙中道。」寓生六人者，诵书说命之上篇曰：「瞑眩哉！疾斯其瘳矣！」潮为陈春秋伶州鸠铸无射而知心疾之义曰：「子其究之矣。窕摦之弊，感召之理，慎哉！」韦淓、宗正、炅、舒、诰、天佑、缙、孔晖、铎、邦奇十人者，讲大易无妄曰：「无妄之疾，又何药乎！故无妄则无事矣。」於是若水进曰：「诸君尽之矣。吾又何加焉！吾将与子登泰山，坐云亭，凌日观，望东海，独立乎物表，逍遥乎无何。觉宇宙之无穷，叹高深之有形。观邹鲁之遗踪，想舞雩之风咏。其必有不言而得之者，群经诸史，束之高阁，三年而后发之。」近夫曰：「闻子之言，冷然如濯清风，不知其病之去体也。」 
　　
　　采芹南璧之什序 
　　
　　采芹，赠公子也。何以赠之？曰褒。何褒尔？总戎欧公功德在三广，而公子义也，能用儒术贡於天子，游於南雍，以不坠其声焉。然则何以曰采芹？曰：采义也。文义不博则无以言，君子采文义以通训辞，故其首章曰：「采采者芹，於璧之滨。既见君子，式畅厥文。」行义不检则无以立，君子采行义以施典礼，以揆百物，故其二章曰：「有芹采采，於璧之背，既见君子，其行孔配。」道义不觉则无以成君子，采道义以神明其德，以配诸天地，故其卒章曰：「芹斯缩矣，我心沃矣。匪沃厥心，灵根其深。既见君子，泳道之浔。」曰：君子者何？司成兰溪章公也，为天下文行道德之宗。公子游南璧，采文义於经训，则耳得之矣；采行义於动静，则目得之矣；采道德於渊微，则心得之矣。 
　　
　　送都谏王文哲诗并序 
　　
　　皇帝肇临天下，曰：「若稽古典式，尊尊、亲亲、庸庸。既用郊於上下神祇，方海内外藩，我先王亲冑。王室罔事牲币，其何以展亲？岳渎以外，大名山川，悉效厥灵，默相皇宇。昔周王所过，亦式於告，况历数正始，宜称殷祀。」惟元年二月丁丑，皇帝晨御奉天殿，传制遣使臣，畴咨钦享。直哉惟清，其往祇告，且听各以地，而都给舍王君文哲拜靖江王南海神之命。兹惟五岭之表，实迩桑梓。於是同列言曰：「有望云之思，以侍职莫遂，今真得所愿哉。」其友翰林院庶吉士湛若水闻而叹曰：「昔先生使臣本其情，故四牡之诗，载在小雅，曰：『王事靡监，不遑将母。』又曰：『岂不怀归，是用作歌，将母来谂。』及后王不然，遂有北山之怨。今明皇孝理，遣使听以其地，岂复有不遑之叹？虽微四牡来谂，而事已独至，一举而公私两得矣。夫四牡，君所以章臣之勤也。今臣等不歌章君之美，而乐朋友之志，其何以迈前休而示诸远也？遂作歌一章，用扬其事。同馆诸君和而继之。诗曰：「於穆皇矣，三神是纪。允享允诚，允厘百祇。既牲於郊，乃遍於祀。天子曰：嘻！惟邈邈靖江，实我本支。天子曰：噫！惟南海有神，实曰广利。苍梧以北，扶胥於南，我藩我相，我祀参参。兹惟岭表，孰迩其滨？畴咨直清，罔羞於神？顾兹侍臣，瓯、广之人，缜汝吉士，缜惟汝贤。缜拜稽首，天子仁孝。缜拜稽首，百神是作。曾是将父将母来告，匪也来告，锡类之故。依依魏阙，望望飞云，行迈踟蹰，忠孝之身。历鲁渡淮，乱江逾岭，未遑我公，讵云归省？陟彼浴日，悠悠我思。虽天子神圣，讵曰无遗？陟彼苍梧，悠悠我念。虽司直有人，讵曰谏剡？我拜我严，於庭之阼，岂他人无严？曾是咸父。我拜我慈，於闱之下，岂他人无慈？孰是滂母。匪咸而滂，我训孔臧。每怀靡及，载歌皇皇，咨诹询度，周谋以匡。义无久私，前席庙廊。」 
　　
　　送储都宪先生之南都序 
　　
　　古称卞和善知玉，以未出璞雕琢为器用也。及出璞而美，雕琢为圭璋、瑚琏又美，用之朝廷，荐之宗庙，天下皆知其为重宝，时则卞和亦无所容赘而增其价矣。有则妄也。予十年前[养拙山林]，已闻天下有维扬储公静夫先生之贤，及弘治乙丑，予方举进士於京师，无上下之交。公时为太仆正卿，独乘轿从徒，入委巷，访予以石翁遗事。予视之，盖所谓其人如玉者也。盖质美而学之以其道，弘之以六艺，交之以辞章，裒然成器，重且华者也。予虽有他山之石，无所用之。当是时，公方用世，声价满天下，予虽欲以独知巧言扬公之善，是犹赞圭璋之美，称瑚琏之器，岂不赘且妄乎？然予尝闻玉之美者，必有取焉。予又反复之，而未之见何也。今年春，公升都御史，总督粮储於南都。予方以得公为喜，而又以去公为戚，其能已於言乎？高兄颖之乃合同馆诸尝知公者饯赠於京邸。夫赠必以言，古之道也，言永而为之诗歌，古之声也；诗必有序，古之制也。夫会计当，孔子之余事也，故序略之。正德丁卯三月 
　　
　　总兵毛公所藏邵君赠别后序 
　　
　　今太子太傅伏羌伯总督漕运毛公为公子时，与陜进士邵以道游，邵奇之，赋诗为赠，称以文武之才。或曰：「公方镇两广、剿古田、芟龙府、平柳庆、乐善茂、宾源川、殪陵黎、斩符唐、定思田、禽马山寇、俘贺连徭，斯不亦武矣乎！」予曰：「然而公则以靖道为武也。」「其处恂恂，其行谦谦，博搜群籍，罗致辞华，设揖让，谈古今，右儒术，斯不亦文矣乎？」予曰：「然而公则以经济为文也。」夫自邵遇公时，公方弱冠，迄今四十余载，而其言悉酬，可谓真知己者耶！昔晋公子重耳方未返国，僖负羁之妻知其必得志於诸侯，而郑、卫之君，或不礼焉。然则知人若邵者，岂易乎哉！邵今即世已久，其诗仅存，公用成帙，盖不忘平生之言。诸名公重公之义，而褒邵之知人也，皆有题跋以侈大之，故又属予为后序，以终义焉。 
　　
　　送佥宪卢伯居之任序 
　　
　　广人卢伯居为刑曹之七年，既明且断，乃恤而钦。具是四美者，命决大狱，狱是以理。是岁之冬，朝廷念柔远之难其人，乃擢为广西按察佥事。夫广之东西如乡之东西然，山川风气大率相同，民情土俗又同，以刑曹出为按察，刑名之事又同，以四美而行乎三同，无难矣。是故用其明而民不遁情，用其断而民不叛，用其钦则刑不淫，用其恤则刑不屈，而外攘举矣。夫朝廷於四方，犹腹心四支也，无不兼爱焉。病虚者必慎外感，卢君之往也，庶其能慎乎哉。丁卯 
　　
　　送欧原道袭职归五羊序 
　　
