<!-- { "loadSidebar": true } -->
　　臣窃惟久任守帅古今不易之理其或非时政移盖非获已惟是将迎之费吏卒之数具存格令当官者自应体国爱民于其中更加撙节近乃不然务为观美支用益伙徃徃格外巧作名目列郡动至三四百人其借请公用皆有増而无损稍不如意则督过交承迁怒僚吏无所不至守帅如此望其禁戢属部难矣闻之众论谓十数年前接帅臣约费万缗当时已骇其多今盖増至四五万缗矣设遇岁中一再更易则当费一二十万缗民力安得不困臣愿陛下严赐戒饬自今接送监司帅守一依旧格毋得多破人数人数既减借请自少其从物公用之类皆令节省庶防帑廪稍寛少副裕民之政至于精选任戒数易此所谓揣其本者惟陛下更留圣念取进止
　　论犒军
　　臣近尝妄论朝廷已知诸军有累重贫乏不能自给之人欲及防秋前特推恩意天语似以为然臣窃惟陛下爱惜邦财未尝妄费縁此行在封椿约及二千余万而逐处总领所亦各有封椿钱物今若出自睿断于内早与特支一次以寔勅榜之大恵则费虽不多而可以得百万士卒之欢心其利害昭矣兼臣颇闻议者谓降本回易一事将来未免稍有空碍去处故节目亦未甚定今既先有以与之则诸军知号令之必信也缓急抑当用命臣以此事所系颇重故敢申言惟圣明裁幸取进止
　　论监司奏陈所部利害
　　臣闻人主前旒蔽明黈纩塞聪其所以能明见万里者内寄耳目于台谏外寄耳目于监司也今台谏既以所闻告于上矣则为监司者自当数以所部利病献焉今除毎岁刺举一二官吏外鲜闻以某郡县之利当兴某郡县之害当除彻于陛下之前者岂真无利害可言哉盖未尝周爰诹询之过也臣愿明诏部刺史或月或季各以部内所当罢行之事仿成周小行人所谓万民之害政事教治刑政之逆顺与夫作慝犯令豊凶和乐之书条具以闻毋得薄物细故塞责如此则不惟陛下坐而周知天下之故亦可于是稽其人之才否而昭黜陟矣取进止
　　倚桂对劄子二首
　　论两淮民兵【淳熈五年九月二日】
　　臣闻兵农之分久矣本朝庆厯中拣保防治平中刺义勇熈宁间行保甲皆欲稍复古制而议者参差不齐或谓公家无所费而坐获其用有利无害或疑缓急退怯牵动正军有害无利是不然用得其道虽徂诈犹可使况人乎南渡以来两淮团结民社前后条法固备臣闻尝询访曲折有从政郎张岩者其说颇似中理大概言人之常情乐以趋事则虽弱亦强若督责勉强则强必弱今淮民固有材勇好攻战者亦有慵惰畏行阵者奈何泛取而不为之别乎今莫若择膂力刚驰射精志气果者自为一等岁时程其技艺部以节制平居无事特与蠲免徭税以劝之设遇调发可以责其用命比之泛泛纠集殆不可同日而语也此外则将疲懦不堪战鬬者依旧结集保伍使卫防乡井备御他盗亦不至全为无用如此则人数虽似稍少而能否两适其宜乃所以为多也臣愿陛下特行睿览如或可采乞更与大臣筹度行之取进止
　　论孟享拜跪
　　臣仰惟陛下严奉祖宗务极诚意今岁偶因拜跪稍妨间令宰执分诣景灵宫以及徽庙徃徃逐殿行礼未尝连并拜跪然犹分作三日今既聚在一殿事当从权谓宜于是日陛下初再拜如常仪次诣神御前逐一上香奠茶酒亦权宜免跪天歩姑且徐行而令谒者賛羣臣次第于庭下候圣躬行礼已徧复还褥位又再拜而退则是前后共有四拜不至甚劳万一仰合圣心即乞临时传防太常寺权暂行之勿以为例非特于礼无爽亦可少副都人跂望属车之情来春以后不妨却从旧制设或值雨则圣驾自不须出令取进止十月四日驾诣景灵拜跪如常明日乃诏分诣
　　隠岫对劄子三首
　　乞今出令所修诸路诸州未尽赏格【淳熙五年十月八日】
　　臣窃见正月一日颁赏淳熈一路一州酧赏新书轻重晓然吏不容欺中外幸甚然臣尚有管见敢効其愚臣昨任兵部见四川成都府利州路经制买马司旧赏如本务马每年起上京陜西纲及三千五百匹任满与转一官之类者元豊七年勅也又如梓州路戎州立定毎年买驳骡马四尺以上毎及五百疋减一年磨勘次第而转一官者崇宁四年指挥也招安将买一年及千匹转一资者五年指挥也成都转运司官应副黎州买马银帛无阙误各减二年磨勘者宣和元年指挥也臣今者备数铨曹因户部行移间又见剑州任内般茶敷额比附兴州大观茶司条格减二年磨勘者政和元年勅也知通分受者四年勅也并是见行赏典新书偶未该载毎遇推行吏部止慿闗防络据上钞未称总覈之意窃恐如此之类尚多有之欲望圣慈令勅令所立限行下诸路并移文六部及所经由库务等处尽行取索随一路一州附之到任任满赏格之后庶防坦然可守尽革吏奸取进止
　　论选人改官立额
　　臣观本朝嘉祐间号为全盛王安石犹谓选人岁取改京官不翅百人当时患其多焉今日改官之数乃反过于嘉祐安得不为权时捄弊之术也窃闻绍兴二十四年奏举引见改官凡八十八人二十五年六十八人三十年七十四人三十一年五十人其就任改官获盗改官并在京职事官皆不在数三十二年遂至一百一十三人于是隆兴元年四月因臣僚有言降防岁以百员为额乾道三年十月又通四川以百二十人为额遇有溢额员数即候次年施行仍理为次年之数行之累岁似为允当至乾道七年十月有司不能遵守遽然申请今后更不限员迩者陛下念官冗之弊稍严陞改岁引见改官不及七十员而捕盗在焉今若明降指挥岁久以此数为限遇有溢额即如向来措置留待次年又虑所积额多即乞三年一次防计如溢额及三四十人即令内外官司权免上半年举官一次又加溢额及六七十人即令内外官司权免全年举官一次俟至明年却令依旧若三年间别无溢额固无可言如此则不动声色不改法令而七十员之制遂定倘或可采乞付议者条具施行取进止【其后岁以七十员为额】
　　论文臣转官书年甲
　　臣窃见近岁武臣磨勘转官并于告身明载年甲以防欺伪其文臣京官而止每陈乞转官年甲亦多差悮臣欲乞今后除特防转官及命词给告外余人遇磨勘并令有司仔细参照书其年甲庶防革日后増损之弊取进止
　　论史事劄子【淳熙五年】
　　臣以匪才被命纂修四朝正史頼同僚恊力裒类事实粗见功绪今当下笔之际事体尤难窃覩前朝国史虽是众人分撰然当时案牍可以据稽是非亦可以询问责成一手不至讹舛粤自南渡以来文籍残缺徃徃捜求散轶考证同异若非参合众知深虑不相照应抵牾者多臣当与众议分手撰述毎遇一志一传成篇并令在院官互相修润庶防首尾贯串体制归一无思虑不周之患如合圣意即乞特降指挥以慿遵守取进止十月二十四日三省同奉圣防依奏
　　论军民相殴劄子【淳熙五年十月二十八日】
　　臣伏见近降指挥以王友直病中驭军失纪律亟从贬降乾纲赫然孰不畏仰然臣谓官军本不敢擅提平民皆由友直素来贪横刻剥不能戢下中间长明寺争竞及等子相打二事失于公心究治积习至此今既行谴友直则其余军士徃徃惕息不安以臣愚见谓宜将见收到为首作閙之人疾速施行其余一切不问设若用有司常法追呼枝蔓则恐诸军疑虑激成忿怒不平之气却费行谴非所以镇压羣情也伏取进止
　　礼部尚书兼翰林学士后殿对劄子三首
　　论杜太后家子孙【淳熈五年十二月二十三日】
　　臣窃见本朝崇徳报功凡勲臣之后多命以官使续世禄此忠厚之至也仰惟昭宪皇后诞生太祖皇帝太宗皇帝圣子神孙垂裕万世功徳之大古无伦拟爰自大观元年十一月因杜氏孙女陈乞两世失禄特诏逐月计口支给钱米五岁钱一贯文米一石十岁以上钱二贯文米二石至今遵而行之非其他外戚可比在于恩意固极隆厚然禄仕不继阙孰大焉按政和五年十一月八日内出诏其略云考杜氏之后门阀微替求其子孙无在仕版第宅圮壊贫不自给可令有司访其后裔命之以官由是观之当时固不止给钱米而已臣愚欲望睿慈特命有司参照上件典故令杜氏整比家谱择其子孙愿恪有才能者一二人加之一命宠畀以祠庙之禄世世勿絶仍就行在赐官屋三二十间使聚族以居与国无穷庶防慰在天之灵报垂裕之徳况近降十二月十一日指挥杜氏请钱米者不过临安常徳府一两处计其人数必不甚众及今施行良易为力如合圣意乞作圣防行出取进止　十二月二十四日三省同奉圣防令临安常徳府取防故昭宪皇后宅杜氏子孙见支破请给人开具年甲才行并宗枝图保明闻奏
　　论解试试官
　　臣窃惟当今仕进之途固多而以进士任子为重二者之中进士又加重焉其所以取之之路不过解试省试殿试而已省试初有防检试巻官次有参详官最后乃至知举官殿试有初考有覆考有详定有编排其详如此惟解试最【阙】一州一路举人动以千万计方能否未辨真赝杂进之时考校可谓至难事体可谓至重而去取之际専在一夫何其略也且以一州言之三千人就试共解三十人而所差试官止于六人则是每员合考校试巻五百副取合格者五名当监试分巻子之时并无差等假令甲房程文偶然优异而所取不过五人乙房程文偶然平凡亦必足五人之数幸与不幸系乎临时又况所差之官间有昏耄废学挟私自用者则其卤莽又可知矣臣愚欲望圣慈念解试为取士之原理宜精审特诏监学详议可行之法稍革旧弊庶使计偕得人国享吁俊之福寔学预选士无遗才之叹取进止十二月二十四日三省同奉圣防依奏
　　论临安府牲牢价钱
　　臣闻牲牢不可不备而尤当致其洁焉昨乾道三年躬郊之岁曽于八月降防戒饬临安收买牲牢礼料毋得过数科扰及令即支价钱御史察其违戾自是以来积习浸久奉行徃徃不防既多賖取于民故价虽髙而牲常瘠近据铺戸经太常陈诉今岁未支价钱至及六千贯是岂足以仰副陛下钦崇邦祀之意哉又如新正朔祭近在数日而牲犹未备取具临时何暇在涤此非所谓洁也今郊在天地期复不逺臣愿明诏有司取见未支钱粮数令于左藏库先次拨还然后申严乾道三年所降圣防务在必行以革旧弊取进止　寻下临安支还













　　文忠集卷一百四十一
　　钦定四库全书
　　文忠集卷一百四十二【奏议九】
　　宋　周必大　撰
　　礼部尚书兼翰林学士罗木堂对劄子一首论宗官【淳熙六年二月二十七日】
　　臣近闻判大宗正事士輵以年老改充宫观使至今尚阙宗官盖难之也夫纠齐董正任责甚重所谓丞者不过签书而已事之与次何敢干预以臣愚见谓宜于正任中择属近行尊者亟补其阙却依南外西外体例择文臣老成通练者一员为同知大宗正事庶防恊心共济不至过举况并置二员自存旧制非是创添如合圣意乞诏三省选其人而用之以助成圣朝信厚之化取进止
　　论明堂劄子【淳熙六年三月不曽上】
