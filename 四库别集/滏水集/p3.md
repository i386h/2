<!-- { "loadSidebar": true } -->
　　霜空萧条寒草先白海树无枝海云寡色黯兮辽迥风悲日匿何鸷鸟之不羣超翰海而一息尔其俊气横骛英姿杰立顶摩穹苍翼迅东极铁钩利觜霜劘劲翮角膝插脑细筋入骨顾盼雄毅飞腾灭没旦寄巢于扶桑夕刷羽于碣石于是乃命虞人遡风势缴矰设万里足絷一枝心折遂投躯以委命耻摧翼以丧节奚奴头千髯官指百时饥饱以嗾呼谨寒温之调适臂不暇弛铃不停掣犹恐怀林邱梦砂碛恨身絷而子留叹雄孤而雌只也逮其骨肉融性情习违龙沙入阊阖蒙禁脔之专宠叨锦鞴之前席思报功于所养甘贾勇于一决既而新寒届候大族司月阳焰浮冰澌坼水溶溶而泛绿鹅翩翩而下唼探使星驰属车雷发千舆隐辚万骑飘瞥上将幸乎光春之中所以观民风而宣郁结龙旗标而殿门敞虎旅围而鼓声迭忽水击而惊飞乍云翔而成列玉爪翻臂锦绦下绁初贴水而徐回倐干云而上击雨血纷纭风毛磔裂象广寒之舞□纷霓裳之回雪似吴宫之习战惊玉颜之喋血壮如破敌势甚擒贼至如关羽义勇张纲奋烈取鲸鲵于坚阵叱豺狼之当辙固亦释丰狐之九尾略狡兔之三穴葢犹赏骥足之神骏且以劝忠□于英杰也既而寿杯举臣工悦天威畅皇恩洽背长杨兮而趋京阙 

　　○反小山赋（并引） 

　　无尘道人李天英家海壖得小山宝而字之名曰玄峯寝作于花阴月窦之间适甚为小山赋闲闲老人笑曰是犹有所待也若知天壤间皆吾几格间一物又何待辇石于山函花于鼎之为适哉乃为赋反之 
　　嗟石来前孰形于镌匪山而拳玉立巉然匪溜而涓玉痕隐然天台卧云海滨籍烟几代子宝几姓子传子入吾室吾以子贤琼花晓醉璧月夕眠我家我林吾以子便我学我仕吾以子迁子岂吾友吾不子捐石不能对请以臆宣自我之石几世几年山匪吾名石岂子妍听其两忘其乐天也夫镜中之象亦水中之象瓶中之泉即涧下之泉吾谓宝顾陆之笔不若山林皆吾之画图悦秦巴之音不若禽鸟皆吾之筦弦子以心为物役智为众缘不知无尘有尘之桎梏于一峯之玄也空花悟大夫之梦庭柏证祖师之禅无一物之非我君其问诸屏山之散仙 

　　○琅山赋 【在易州境俗谓之郎君山峯峦秀拔颇似少华】 

　　尾箕之精琳琅之英锺奇孕秀琅山播形帝敕六丁移来玉京六鳌负背三山蓬瀛崒兮直上剑拔峥嵘表兮独立霜秋气横骨非肉附势敌天勍呀然而门缭然而城其门伊何窍凿巨灵隔山见山蓊碧纷青素月夕启白云昼扃其下雷峡隐隐■〈山厷〉■〈山厷〉石崖嵌空龙门天成孰劖孰凿不骞不崩飞泉中来华擘河倾或遡而流或回而泓下赴两洪砅轰雷霆百步之外不闻人声蕴蕴隆隆洞潭窈冥石席可据洼尊可铭浮云悠悠千古此情其城伊何缭以重■〈山巠〉迭障环抱中心砥平峨峨而仙岧岧而亭有骈斯指有植斯屏摩云障日韬河映星千态万状不可殚名李白杜陵巨然道寍九原骨醉千日讵醒瘦武尽隐老任墨卿一朝掷笔万里骑鲸崆峒九华天台四明迥绝人境虚标仙经神州奥区燕南福庭可杖可履或仕或耕信步陟降朝昏送迎春山水流秋空月明岩泉夜落松风晓清游心太玄何虑何营 

　　○华山感古赋 

　　有浮而清有浊而寍五岳奠形二华削成是其禀金天之秀气奄西土而作镇包潼关以为门奄奠乎东井鹑首之分岳之尊惟天之柱岳之作为世霖雨岳之崇三峯如公阿衡周公承天之功厥掌伊何两分其山圣道通塞孟荀扬韩厥莲伊何疗瘵蠲疴上医医国雷扁秦和其肃如霜其高如秋戚施伊优为天之羞若夫昔之所谓具臣者都山岳之权窃雷雨之施壤开千里之尊秩晋三公之贵危不持而颠不扶则将安用彼相矣且夫安昌胡广之保禄林甫卢■〈木巳〉之窃位其余刀锯之余葢亦未足与议譬犹有干云遏日之险而不能已山东之乱擘山导河之力而不能障渔阳之骑也向者嬴颠刘蹶天崩地坼九庙灰烬万里喋血陈吴一呼殽函瓦裂莽卓盗国内讧外掣杨李擅权幽陵窃发僖昭播迁朱李猖獗而是山也萃寇盗之渊薮为豺狼之窟宅坠生灵于涂炭寄性命于锋镝与兽为羣以巢为室以木为衣以橡为食身为心仇形为影绝恶闻人声愁见日月何辜于天使至此极或曰子知其一未知其二向者子房运筹霍光建谟或启其心或甚其谋禄产擅权于吕其刘我命平勃反正而旒二竖啸凶既唐而周我命五龙夹日而辀潼关之败繄尚父是赖奉天之逼惟西平之力奋然大臣力争而活国屹然如天柱之承西极奈何以人事之一跌而为山灵之责有秦川胡老启口而笑曰日有中昃月有亏盈凡一治一乱乃一昏一明福生有基祸生有萌山有朽壤故崩皿有虫故蠹生谓山葢高浮云翳之不见其形谓心至灵有物蔽之不见其情夫恶直为求谗之媒喜誉为招佞之旌骄奢为重敛之阶好大为兴戎之征是以古之明王弃是而不营于以忠直是旌抑谗佞之萌土木不饰杜非议之征平刑释冤息吁嗟之声含垢忍耻绝忿怒之兵夫然故心定神休嗜欲不生祸乱不作而天下和平矣故亡汉者汉也非莽卓也乱唐者唐也非安史也使汉以秦为鉴自无两京之乱使唐以汉为鉴又安有蜀道之窜如何以一晌之乐而忘累世之患也斯言怀古非止一时往者不可及来者犹可期 

　　○攓蓬赋 

　　释世累而远游兮聊逍遥以徜徉行乎莽渺之野兮厯榛芜之苍苍攓髑髅以睨视兮嗟游魂之何方贵贱荣辱杳莫讯兮奚氏族之能详岂结缨齿剑以身殉难兮将婴疾之适当寍正身守道怡宫庭兮抑贪生狥欲以自戕以天地为衾枕兮岂必厚蝼蚁而薄豺狼上无君长下无臣仆兮岂必贱奴隶而尊侯玉将虫臂鼠肝无不可兮抑一气顿尽死灰之不扬万物皆出人于机兮其孰为之主张闻风仙之高论兮曰死生之未尝噫造化之无穷兮何大块之茫茫千变万化未始有极兮如宿债之须偿老栽松而祖忍兮李探环而姓羊指后期于圆泽兮悟前生于邢房曾易世而不知兮矧亿劫之能量厯万世而一遇大圣兮然后知大梦之何伤黄帝孔子不可问兮将质之于玉皇溘埃风予上征兮觐金阙而朝寥阳红云蓊其婴音兮闻天语之琅琅曰道非有物兮物物以彰其上无始兮其大无旁汨而真兮道将汝昌吾以为道兮寄浩劫于延康闻至言而遂徂兮蹇予将造乎中黄仍羽人于丹邱兮留不死之异乡聆古先王之高风兮屹法海之津梁促千劫于一念兮统万有于毫芒涉流沙而径西极兮寻白毫之相光曰五蕴非汝宅兮四大非汝床毋弃溟渤兮认一浮囊观恒河之不变兮知见性之不亡逮皮肤之脱落兮露法身之堂堂尘根尽而性空兮泯知见而无体常悟形骸之非我兮中有不化其存者长惟至人之达观兮超宇宙而高骧以阴阳为昼夜兮以死生为康庄知身外之有身兮亦忙中之不忙混墙壁与瓦砾兮遍法界而不藏于是体妙心玄辞丧虑忘充以法喜之食熏以知见之香散以象外之说畅以声前之章逍遥乎无为之业游戏乎寂灭之场普天壤以遐观吾又安知大小之与彭殇也乱曰是身虚空以为量兮坚固不坏如金刚兮孰为夭寿孰否臧兮翠竹真如非青黄兮枯木龙吟非宫商兮眼如鼻口道乃将兮 

　　○游悬泉赋 

　　庚午之岁九月既望赵子与客游于承天之废阙置酒乎妒女祠之侧千山暮苍素月如拭形与影嬉谷响互答一谈一笑超然自得既而叹曰泉不飞则无声石不耸则无骨山以秋而杀瘦境以夜而增寂四者备矣而无胜具以文之境虽奇而不即于是刳蛇腹之枝以为琴窾凤膺之管以为笛诵王摩诘韦苏州之诗所以侑此觞而永今夕少焉动乎动息乎息呜乎呜嘿乎嘿入吾耳者浏以清厯吾目者森以屹金鼓半空声在峡中道娘子之关潘美所以下河东者耶旗帜尽拔春染木末突井陉之口韩信所以破赵壁者耶迫而察之风落山而泉鸣石也二客曰未也向者泉山祠下大如车轮下赴绝涧悬流千尺殷晴空之雷霆飞炎天之冰雪六年于兹而閟其泽子能酹而出之亦一段之奇特赵子曰泉有时而通亦有时而塞岂我见闻有通有塞而此见闻复有何物鸠林道人曰物我同源动静致一反闻闻处闻所不及无闻之闻闻性不绝离见见处见亦不立无见之见见亦不灭今子以耳听声未能眼处闻声以眼观色未能耳处观色故一泉之见为之惑也归语同僚曰此殆维摩诘也觉而赋之但山高水深风清月白 

　　○无尽藏赋 

　　出国门而南骛兮并泸水而西驰枕房山之东麓兮面万顷之苍陂得孤亭之爽垲兮纳万象而君之月娟娟而照席兮风飘飘而吹衣怅今夕之何夕兮得二友之追随于是主诧客曰自有天地有此江山如我与君与人往还向者与子仰看山俯听泉明月侍右清风侍前侯何啻于万户买不费于一钱但恐造物者之怪多取不忧他人之我先若乃秋方半夜既寂流光泼彔素彩沈璧玉虬腾舞金波的皪披兰泛芷纷红猎碧送渔舟于天末飘邻笛于日夕洗耳荡目清魂凉魄忽然不知风乘我而我乘风客为主而主为客也且子以为其乐何如也虽然世有污隆物有成毁向也芜今也芷向也亭今也圯何变化之无常而人事之不可恃也客曰自俗观之有代有谢自道观之无成无毁君亦知夫物无常时无止乎自有观成则有成自未有观成则成亦坏矣自今望昔则有昔以来望今则今亦昔矣由是观之方成方毁方生方死虽然此犹有心于去来现在也若其无心则无此矣且夫水不与风期风来而水波山不与月期月照而山白庸知夫性空真风性空真月是尚有极耶然则声尘有尽所以声声者无尽也色尘有尽所以色色者无尽也主人喜曰今而后知乾坤一亭万物一藏吾庐尚无恙也 

　　○拙轩赋 

　　宣抚移刺公筑室于私第榜之曰拙轩以告闲闲居士曰余有拙病似愚而强矫矫亢亢踽踽凉凉人皆喜圆已独喜方将适东溟顾登太行将之旸谷反走寒乡鬼笑揶揄人怒中伤神医不能疗蓍蔡不能详且子以为何如可愈而康也居士曰拙者自拙吾不知其短巧者自巧吾不知其长或善宦而九卿或白首而潜郎以俗观之有窳有良以道观之孰否孰臧较荣枯于瞬息等一梦于黄粱神龟曳尾大胜刳肠汉阴抱瓮焉知泆汤蜂以蜜而割蜯以珠而戕锢桓山之石岂若鹑衣之负朝阳忆上蔡之犬何如羊裘之钓沧浪天道茫茫何有何亡老龟不烂祸延枯桑鲁酒味薄邯郸被殃吉凶无朕智不能量鄙夫自私虱处裩裆达人大观物我两忘纵心浩然与道翱翔言未既公笑曰余病良巳谢夫子之愈膏肓也 

　　○游西园赋 

　　九日令辰皆醉赵子独游西园葢故苑同乐之地于时天高气清风物凄厉草绿惨以断蔓果红蔫而脱蒂若乃藻扃黼阁檐摧槛圯曲池荒而飞萤灌木老而雊雉嗟物是而人非何昔荣而今悴既而登高台俯清泚天落镜中水涵空际物无倒影之心水无涵空之意心与境忘境与神会先生一笑而作渺归鸿于天外 

　　○心静天地之鉴赋 

