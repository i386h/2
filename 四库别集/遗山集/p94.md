<!-- { "loadSidebar": true } -->
　　某顿首启：四月末，自太原来镇州，得春后手书，副以宝刀、新什。反复熟读，且喜且叹，又愧衰谬，无以称副好贤乐善之心耳。仆自贞祐甲戌南渡河时，犬马之齿二十有五，遂登杨、赵之门。所与交如辛敬之、雷希颜、王仲泽、李钦叔、麻知几诸人，其材量文雅皆天下之选。仆自以起寒乡小邑，未尝接先生长者余论，内省缺然，故痛自鞭策，以攀逸驾。后学时文，五七年之后，颇有所省。进而学古诗，一言半辞传在人口，遂以为专门之业。今四十年矣。见之之多，积之之久，挥毫落笔，自铸伟词以惊动海内则未能；至于量体裁、审音节、权利病、证真赝，考古今诗人之变，有戆直而无姑息，虽古人复生、未敢多让。常记平生知己，如辛敬之、李钦用、李长源辈数人，每示之一篇，便能得人致力处。自诸贤雕丧，将谓无复真赏；乃今得方外三四友如上人者，其自幸宜如何哉！上人天资高，内学富，其笔势纵横，固已出时人畦畛之外。惟前辈诸公论议、或未饱闻而餍道之耳。古人有言：不见异人，必得异书，可为万世学者指南，可终身守之。此仆平生所得者，敢以相告。《锦机》已成，第无人写洁本。年间得断手，即当相付，亦倚公等成此志耳。人行遽书不尽言。时暑，万万以道自护。不宣。

　　答大用万户书二通

　　某顿首启：东原宿留几半岁之久，辱公家贤弟昆慰藉之厚，内省衰谬，愧无以当之耳。即日伏惟起居万福。孙德谦、张梦符津送至魏京，今东归矣。雷氏霜钟，亦名器也。胥门旧物，果有所归。到日，公自知之。临行聊此为候。向暄，千万自爱，不悉。某再拜启。

　　某顿首：辱书，知贤昆季雅意，愧衰谬无以当之。即日伏惟侍奉万福。自西归鹿泉，值仲女病剧，奔诣太原。留百许日，仅得勿药。即欲东行，继闻相君北上，且留待他日。诸余张婿能言之。所需《横笛侍女图》，今奉去。《树萱堂记》，相见下笔未晚。《敧器赋》全文并跋语，千万录寄，欲入《见闻录》中。时暑强学，为亲加爱。不一一。某再拜。

　　与杨春卿先生书新补据《金文最》

　　某顿首：某别去又复久，如秋香亭夜饮之乐，宁复屡有？追诵诸弟佳什，以为叹息也！比来高况何如？某今在镇扬程婿，以事惟一切倚之。公等想不烦多祝也。气节方隆，惟万万强学自爱。不悉。

　　疏

　　忻州修学疏代郝侯作

　　始定终绥，守文之期式遘；有教无类，作人之效可征。言念吾州，久崇庙学，傅侯完复于天德小康之际；傅守名慎微字机先。要公增筑于大定承平之时。要守名介字伯升。极地位之高明，副师儒之严重。华表俯窥于双鹤，庙学下有双鹤观。连冈雄镇于九龙；学在九龙冈最上。弦歌绝井邑之哗，章甫易弓刀之旧。孙内翰之科名相踵，孙名九鼎，字国镇，国初状元，郡人。姚隐君之文石具存；《学记》醉轩先生所作。名孝锡，字仲纯，徐州人。不图劫火之余，遽有园蔬之叹。顾惭小已，猥守大藩；方举废之是图，亦少文之当变。昔鲁僖以泮宫发颂，齐宣由稷下垂声；不能广厦以庇贤良，愧万夫之观政。况乃玄坛并峙，佛屋载新；开檀施于奔驰战敚之场，化金碧于顾盼颦呻之顷。何私有百神之秩，而公无二仲之祠？既责任之有归，岂经营之敢后！下车修庠序之教，犹窃恨其迟；扶杖思德化之成，夫何远之有！孰相兹役，我怀其人。

　　清真道院营建疏

　　奉为本庵欲创圣位，以为焚诵祝延之所。其于工费，有赖宏持。谨投诸方上善、共缔清缘者。窃以像设严真仪之奉，斋厨维净侣所安，祝赞有归，功缘为大。方经营之伊始，宜助藉之相先。凡我同人，幸垂一诺。谨疏。戊申六月日，遗山老人疏。

　　请太一宫提点李大师住天封疏

　　太室兼衡、霍之秀，天封维仙圣所庐。剑飞而古柏仍存，石润而仙蒲未老。孰为真隐，再玄风；扬潘、马之徽音，续谭、刘之正脉。李公大师，源分涡水，名动漠庭。静一得精微之传，冲退为衰薄之镇。惟望拜之祠既举，而司真之治方虚；敢因黄鹤之书，敬促青牛之驾。璧门金阙，瞻星汉以非遥；玄都石坛，伫嵩呼之复振。善哉行矣，今正是时！

　　兴国院改律为禅请住持疏二首

　　轨辙交驰，尘劳先起；皮毛尽落，真实具存。星河同是一天，淮、济更无别水。谈空说有，何妨捩转话头；指东画西，究竟不离当处。眷兹兴国，初议安禅，谁堪选佛道场，来举开山公案？集公清风布地，满月当秋，不甘北觊之铃锤，自得寿宁之衣钵。僧嗣寿宁月光明既露，难拟盖藏；宾主相谙，共为推挽。云山改色，钟鼓同声；暂从华表之游，尽革青毡之旧。法筵龙象，同归佛祖之权；大地山河，永祝南山之寿。善哉行矣，今正是时！

　　福慧兼全，万为希有，人境相值，一变从新。载惟父祖之田园，远历隋、唐之岁月。透龛仍在，露塔相望；虽斋鼓粥鱼粗供朝夕，而树林水鸟未极幽闲。幸我贤侯，特纾深眷，谓扛地之清风未远，而开门之胜概空孤；变迁既异于古今，授受宁论于甲乙？谁其作古，自有当仁。固知不出当家，终亦难逃公议。月轮桂树，斩新别出一枝；佛国旃檀，何暇更求他木？某公清标孤峻，道照虚明；袖里圈绳、穿透向上诸人鼻孔；林开几席、坐断天下衲僧舌头。既为大事因缘化身，合与末法众生援手。自教自禅之已竟，谁宾谁主以何言？勿云鹤恋旧巢，自是龙行故道。高提正令、行十三八棓之权，永为皇家、延百亿万年之寿。无劳拟议，便可承当。

　　曹子归葬疏

　　松柏岁寒，莫重死生之托；金兰天属，亦有急难之求。久要不忘，交情乃见。通甫曹君，牧之风调，张祐才名。谁谓雍容闲暇之平生，而有零落栖迟之暮景。风霜十月，身去国而不归；蓬藋一丘，事盖棺而未了。且行路有匍匐之救，岂徒哀无赗赙之文？凡我同盟，忍忘斯义？城旁冢地，何如温序之乡闾；汴上麦船，会有范家之父子。

　　杂体

　　麻杜张诸人诗评

　　麻信之、杜仲梁、张仲经，正大中同隐内乡山中，以作诗为业。人谓东南之美，尽在是矣。予尝窃评之：仲梁诗如偏将军将突骑，利在速战，屈于迟久，故不大胜则大败。仲经守有余而攻战不足，故胜负略相当。信之如六国合从，利在同盟，而敝于不相统一，有连鸡不俱栖之势；虽人自为战，而号令无适从，故胜负未可知。光弼代子仪军，旧营垒也，旧旗帜也，光弼一号令而精彩皆变。第恐三子者不为光弼耳。

　　射说

　　晋侯觞客于柳溪，命其子婿驰射。婿，佳少年也，跨蹑柳行中，胜气轩然舞于颜闲；万首聚观，若果能命中而又搏取之者。已而乐作，一射而矢堕；再而贯马耳之左；马负痛而轶，人与弓矢俱坠。左右奔救，虽支体不废、而内若有损焉。晋侯不乐，谢客。客有自下座进者曰：“射，技也，而有道焉；不得于心而至焉者，无有也。何谓得之于心？马也、弓矢也、身也、的也，四者相为一。的虽虱之微，将若车轮焉，求为不中、不可得也。不得于心则不然，身一、马一、弓矢一，而的又为一。身不暇骑，骑不暇彀，彀不暇的，以是求中于奔驶之下，其不碎首折支也幸矣！何中之望哉？走非有得于射也，顾尝学焉，敢请外厩之下驷，以卒贤主人之欢，何如？”晋侯不许，顾谓所私曰：“一马百金，一放足百里；衔策在汝手，吾安所追汝矣！”竟罢酒。元子闻之曰：“天下事可见矣！为之者无所知，知之者无以为。一以之败，一以之废。是可叹也！”作《射说》。

　　酒里五言说

　　“去古日已远，百伪无一真。独惟醉乡地，中有羲黄醇。圣教难为功，乃见酒力神。谁能酿沧海，尽醉区中民？”此予三十六七时诗也。壬辰北渡，顺天毛正卿、杨德秀与一傅生祈仙山寺中，苏晋降，为写诗数十首。一诗有“百伪无一真，中有羲黄醇”之句。余诗除“酒里神仙我”五言外，多不成语。正卿、德秀初不知苏晋为何代人，不论此诗何人作也。而晋所批乃有此十字，晋岂予前身欤？抑尝见予诗，窃以为己有者欤？将近时鬼物之不昧者、记予诗以托名于晋以自神也？是皆不可知。晋既以诗为渠所作，故予亦就“酒里神仙我”五言，取偿于晋，作乐府一篇：“绣佛长斋，半生枉伴蒲团过。酒垆横卧，一蹴虚空破。颇笑张颠，自谓无人和。还知么？醉乡天大，少个神仙我。”

　　靖德昭儿子高户字说

　　古今俗忌，以五月为恶月，端午为恶日。赴官者顿不敢发，生子者弃不敢举。不幸而与祸会，故一切以俗忌为当然。赴官后期，盖不足计；生子而不之举，其祸可胜言哉？原武靖德昭以此月举儿子。靖氏盖靖郭君之裔，乃取田文故事，名之曰“高户”而乞字于余。予以为五月生子，往往富贵而寿。如汉大将军王凤、相国胡广、晋王镇恶之等。其事见于《史》、《汉》、魏、晋之书为甚详，秉笔者亦欲明已定之分，祛雷同之惑，故谆复言之。德昭之先人南湖翁，蚤岁以文武材杰出时辈。浮湛里社四五十年之闲，抱利器而莫之试。其所得者，君子长者、好贤乐善之名耳。德昭问学甚笃，行义甚修；遭离世故，又抑不能举。宜为造物者之所乘除，以起家之子遗之也。高户今六岁，青矜绣襦，温然如含玉之璞；琢而文之，将为万乘之器。吾知恶月之说，殆田家媪火炉头语耳。因字之“伯起”，书以贻之。

　　曹南商氏千秋录

