<!-- { "loadSidebar": true } -->
　　【集曰诏给濯龙廏马二百匹郑尚书注曰奥内也广雅曰委累也言累加之也郑周礼注曰秩禄廪也汉书曰太仓之粟红腐而不可食铣曰濯龙内廏名奥深委与也】　服养知仁从老得卒加弊帷收仆质【善曰鹪鹩赋曰屈猛志以服养嵇康养生论曰从白得老从老得终礼记孔子曰弊帷不弃爲埋马也　济注同】天情周皇恩毕【善曰魏都赋曰皇恩绰矣】
　　乱曰惟德动天神物仪兮【善曰尚书益赞于禹曰惟德动天春秋合诚图曰黄帝先致白狐白虎诸神物乃下　良曰言德动天故神马呈其容仪】于时驵【子朗】骏充阶街【佳】兮【善曰说文曰驵壮也言驵骏之马充于阶街也魏都赋曰骥马塡廏而驵骏王逸楚辞注曰驵骏马名也向注同】禀灵月驷祖云螭兮【善曰春秋考异记云地生月精为马汉书曰汉中星爲天】
　　【驷黄伯仁龙马赋曰资螭之表像似灵虬之矩则郭璞游仙诗曰云螭非我驾　翰注同】雄志倜【惕】傥精权奇兮【善曰汉书天马歌曰志俶傥精权奇广雅曰倜傥卓异也　铣曰言雄壮之志倜傥絶羣也权奇善行貌】旣刚且淑服鞿【机】羁兮【善曰周礼曰师旷见太子太子曰诗云马之刚矣辔之柔矣楚辞曰余虽小子脩姱以鞿羁兮王逸曰缰在口曰鞿络在头曰羁　济曰刚壮淑善也鞿羁缰控也言壮而善服于缰控也】効足中黄徇驱驰兮【善曰曹植与陈琳书曰骥騄不常步应良御而効足汉书旧仪曰中黄门驸马大宛马汗血马干河马天马曹植令曰今皇帝损乘舆之副竭中黄之府　良曰中黄中营也以身从物曰徇言効天子之营以从驱驰】愿终惠养荫本支兮【善曰汉书疏广曰此金者圣主所以惠养老臣毛诗曰本支百世　良曰愿终惠养以及后世覆荫也】竟先朝露长委离兮【善曰朝露至危而又先之言甚速也汉书李陵谓苏武曰人生如朝露曹子建自试表曰常恐先朝露楚辞曰遂萎絶而离异礼记曰哲人其萎乎家语爲委萎与委古字通翰曰竟终也言终先朝露而死委弃恩惠离别服御】
　　舞鹤赋
　　鲍明远
　　散幽经以验物伟胎化之仙禽【善曰相鹤经者出自浮丘公公以经授王子晋崔文子者学仙于子晋得其文藏嵩高山石室及淮南八公采药得之遂传于世鹤经曰鹤阳鸟也因金气依火精火数七金数九故十六年小变六十年大变千六百年形定而色白又云二年落子毛易黑点三年头赤七年飞薄云汉又七年学舞复七年应节昼夜十二鸣六十年大毛落茸毛生色雪白泥水不能汚百六十年雄雌相见目精不转孕千六百年飮而不食食于水故啄长轩于前故后短栖于陆故足高而尾凋翔于云故毛丰而肉疎行必依洲屿止必集林木盖羽族之宗长仙人之骐骥也隆鼻短口则少眠露眼赤精则视远头锐身短则喜鸣四领亚膺则体轻凤翼雀毛则善飞背鼈腹则能产轩前垂后则善舞洪髀纤趾则能行铣注同】钟浮旷之藻质抱淸迥之明心【善曰曹植九咏章句曰钟当也　翰曰钟美也美其轻浮放旷文藻之质淸远之心也】指蓬壷而翻翰望昆阆而扬音【善曰东方朔十洲记昆仑山有三角一角正北名阆风顚一角正东名昆仑宫　向曰蓬壷昆阆皆仙人名】帀日域以回骛穷天步而高寻【善曰相鹤经曰一举千里不崇朝而徧四海者也长杨赋曰东震日域毛诗曰天步艰难陆机拟古诗曰粲粲光天步然文虽出彼而意竝殊不以文害意也　良曰日域天步言至远也言能穷徧天下而爲游焉】践神区其旣逺积灵祀而方多精含丹而星曜顶凝紫而烟华【善曰一举千里故云旣远寿逾千岁故云方多相鹤经曰露目赤精则视远　济曰神区神明之区域祀年也践歴旣远年寿又多目赤如星顶色如紫烟之华】引员【五臣本作圆】吭【何朗】之纤婉顿脩趾之洪姱【苦华反　善曰相鹤经曰高脚疎节则多力王逸楚辞注曰姱好也吭胡浲切　铣曰吭颈也姱美也引颈细而曲足趾高疏大多姱美也】叠霜毛而弄影振玉羽而临霞【善曰闵鸿羽扇赋曰同皦素于凝霜江逌扇赋曰琼泽冰鳞琼赤玉也　翰曰霜毛玉羽言其色白而临于霞也】朝戏于芝田夕饮乎瑶池【善曰十洲记曰钟山在北海之中地仙家数千万耕田种芝草课计顷亩也穆天子传曰天子觞王母于瑶池之上　向曰言鹤朝夕游戏飮啄于中也】厌江海而游泽掩云罗而见羁【善曰新序曰晋文公出田渔者曰鸿鹄保河海之中厌而徙之小泽必有矰弋之忧鹦鹉赋曰冠云霓而张罗　济曰厌弃江海游山泽掩遭罗网故爲人所羁束云罗言罗高及云】去帝鄕之岑寂归人寰之喧卑【善曰庄子曰乘彼白云至于帝乡岑寂犹高静也良曰帝乡天帝之鄕也人寰人之寰宇喧卑之处也】岁峥嵘而愁【五臣作催】暮心惆怅【五臣作惕】而哀离【善曰广雅曰峥嵘高貌岁之将尽犹物之高楚辞曰惆怅而私自怜　铣曰峥嵘零悴貌惆惕悲伤貌】于是穷阴杀节急景凋年凉沙振野箕风动天【善曰礼记曰季冬之月日穷于次神农本草经曰秋冬爲阴礼记曰仲秋之月杀气浸盛易卦通验曰巽气至则大风扬沙春秋纬曰月失其行离于箕者风易纬曰箕风讽石折树　铣曰箕星名主风故云箕风】严严苦雾皎皎悲泉冰塞长河雪满羣山【善曰海赋曰羣山旣略翰曰严严惨烈貌寒雾杀物故云苦也】旣而氛昏夜歇景物澄廓星翻汉回晓月将落感寒鸡之早晨怜霜鴈之违漠【善曰广雅曰廓空也魏文帝杂诗曰天汉回西流　向曰氛昏阴气也歇止也违漠鴈背沙漠以就温也】临惊【五臣作淸】风之萧条对流光之照灼唳【力计】淸响于丹墀舞飞容于金阁【善曰傅休弈杂诗曰一纪如流光唳鹤声也八王故事陆机叹曰欲闻华亭鹤唳不可复得汉典职仪曰以丹漆地故称丹墀相鹤经云七年飞薄云汉复七年学舞又七年舞应节　向曰萧条风声流光谓月光流下也唳鹤鸣也丹墀天子阶庭也金阁以金饰阁也】始连轩以凤跄【七良】终宛转而龙跃【善曰海赋曰翔雾连轩相鹤经曰凤翼则善飞尚书曰鸟兽跄跄周易曰见龙在田或跃在渊　济曰鹤舞之貌】踯躅徘徊振迅腾催惊身蓬集矫翅雪【五臣作云】飞【善曰或飞腾或摧折如蓬之集如雪之飞相鹤经曰大毛落茸毛生色雪白　良曰跳踯腾举如飘蓬飞云也】离纲别赴合緖相依【善曰纲緖谓舞之行列也言或离而别赴或合而相依　铣曰舞之行列离合貌】将兴中止若往而归飒沓矜顾迁延迟暮【善曰飒沓羣飞貌矜顾矜庄相顾也迁延徐退也高唐赋曰迁延引身楚辞曰恐美人之迟暮王逸曰暮晩也　翰曰将起复止如去复还飒沓矜顾谓自怜顾盼也迁延迟暮谓徐缓】逸翮后尘翺翥先路【善曰言飞之疾尘起居鹤之后鹤飞在路之先楚辞曰来吾导夫先路　翰曰逸翮之急尘在鹤后翺翥飞也先路高路也】指会规翔临岐矩步【善曰会四会之道岐岐路也路阳记曰铜駞二枚在四会道头尔雅曰二达谓之岐郭璞曰岐道傍出　良曰指会临岐皆舞之节临指其节翔步皆中规矩】态有遗姸貌无停趣【济曰姿态余言多也貌之移转亦不停其趣向】奔机逗【徒鬬】节角睐【力代】分形【善曰机节舞之机节奔独赴也说文曰逗止也角犹竞也广雅曰睐视也　良曰机会也睐斜视也言奔会止节以眼角斜视各分退一边也】长扬缓骛竝翼连声轻迹淩乱浮影交横【善曰相淩而交横　铣曰言长举头缓行相竝连声而鸣也】众变繁姿参差洊【寂见】密【善曰傅乘舆马赋曰繁姿屡发字书曰洊仍也　翰曰洊重也言鹤变态羽翼参差相重而密也】烟交雾凝若无毛质风去雨还不可谈悉【善曰毛羽与烟雾同色故云若无风雨旣除而色愈净故难悉也向曰悉尽也言烟雾相交与鹤同色如不见毛质如风雨之去来非说可尽其美】旣散魂而荡目迷不知其所之【善曰韩诗曰聊乐我魂薛君注曰魂神　铣曰言观者魂散目荡迷不知所从】忽星离而云罢【五臣作罗】整神容而自持仰天居之崇絶更惆怅【五臣作惕】以惊思【善曰星离分散也云罢止也韩子曰云罢雾济而龙与螾蚁同矣自持自整持也神女赋曰頩薄怒而自持蔡邕述行赋曰皇家赫赫而天居崇絶高而悬絶　铣曰星离云罗谓鹤散立貌整神容鹤将飞貌天居鹤之旧居崇絶高远言仰望旧居高远惆惕然惊其所思】当是时也燕姬色沮巴童心耻巾拂两停丸劒双止【善曰左氏传曰齐侯伐北燕人归燕姬巴童巴渝之童也毛苌诗传曰沮犹坏也沈约宋书曰晋初有公莫舞今之巾舞也相传云项庄劒舞项伯以防隔之今之用巾盖像项伯衣袖之遗式又江左初有拂舞旧云拂舞吴舞西京赋曰跳丸劒之挥霍　良曰巴童燕姬竝善歌舞者沮败耻慙也巾拂舞人所执者丸弄铃者劒弄刀者言对此鹤舞皆色败心慙而停止也】虽邯郸其敢伦岂阳阿之能拟【善曰汉书有邯郸鼓员古乐府曰黄金爲君门白璧爲君堂上有双樽酒使作邯郸倡淮南子曰夫歌采菱发阳阿　铣曰邯郸善爲歌曲阳阿雅曲对此亦不敢伦拟也】入衞国而乘轩出吴都而倾市【善曰左氏传曰卫懿公好鹤鹤有乘轩者注云轩大夫车也吴越春秋曰吴王阖闾有小女王与夫人女会食蒸鱼王甞半女怨曰王食鱼辱我不忍久生乃自杀阖闾痛之葬于邦西闾门外凿池积土爲山石爲椁金鼎玉防银樽珠襦之宝以送女乃舞白鹤于吴市万人随观遂使男女与鹤俱入墓门因塞之以送死　翰注同】守驯养于千龄结长悲于万里【善曰养生要曰鹤寿有千百之数阮籍咏怀诗曰鸿鹄相随飞随飞适荒裔双翮浸长风须臾万里逝　向曰驯顺龄年也】
　　志上
　　幽通赋【善曰汉书曰班固作幽通赋以致命遂志赋云觌幽人之髣髴然幽通谓与神遇也】班孟坚【铣曰是时多用不肖而贤良路塞而固赋幽通述古者得失神明之理以爲精诚信惠是所爲政也】
