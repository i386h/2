<!-- { "loadSidebar": true } -->
　　右某伏审光膺宸綍更践谏垣闻命之初望风而跃窃以蕙兰擢秀乆幽而不改其芳凤凰来翔一出则大惊于世而况君子独安其处众人皆谓之贤扬于明庭宜在髙位乃生灵之盛福寔上下之相驩尝闻士必贵于有为志先行其所学一失是非之辨终迷声利之塲言欲出而畏忧气益卑而沮防发愤吐懑彼独何人持禄养交寖成习俗惟大人之特立秉常徳而不移于义也刚不可则止众人纷警懐蓍先见之明末路淹囘挺松栢后凋之操属明王之嗣服毖万事以圗新敷求多闻丕式元老方虚心于占训俄仄席于谠言毅然容貎之堂堂是谓王臣之蹇蹇风节可畏足以厌难于未形议论敢前足以致君于无过此寔徳名之选大为邦国之光施膏泽以下民稍安舆论賛大钧而播物行竢我公某猥以微踪夙叨优眷限拘官守阻造台庭
　　贺吴盐运转官
　　伏审祗承宠渥峻陟华资叙舜庭考绩之优诏商典懋官之旧逖闻成命増激懽悰恭惟某官器宇静深智猷通博遇事有不疑之决在公惟匪懈之忧百吏承风凛若神明之畏九年足食出于指頋之余天子重称其才朝廷无出其右果膺殊眷特拜茂恩竦簮绂之荣观契明良之嘉防使轩留爱已夙虑于公归庙鼎元勲将黙符于帝赉即闻迅召入觐严宸某素托恩休阻趋威重
　　贺李资深中丞
　　光被涣恩峻陞中宪外刺百官之失内绳庶事之违大臣畏法而修天子敛容以遇方朝廷责成之际乃事功考实之时必得刚明肃乂之士以正其纪纲庶几上下逺近之情不欺于视听果闻舆论佥属我公传命之初有识相庆某官髙标华国清徳照人志包九万之圗气防东南之秀始徳称于公相俄名暴于京师接武俊林飞緌禁掖髙墙可仰士尤喜于先登大笔如神上亦嗟其晩见忽厌承明之直暂分濒海之封马周方重于太宗贾谊复来于宣室爰禆衮阙遽掌纶言坦明追二帝之书深厚过两京之制紫垣洒墨涌妙思于泉流白简数奸励孤风而鹗立礼法修而百度正议论一而庶心倾即正钧衡大施徳业不独重风霜之任亦将隆柱石之功某夙荷眷存乆稽参侍抢榆之迹徒仰于搏霄贺厦之心尚拘于鼓翼
　　贺李邦直舍人
　　宠膺帝制光賛纶言润色圣人之辞道宣王者之志此多士文章之选为一时儒学之荣才之所难得者盖寡翕闻嘉命欢动众心某官思识靖深器能起拔文足以经天而纬地道足以致君而泽民望髙华岳之五千气吞云夣之八九朅从魏国来对汉庭咳谈坐斥于渊云器业逺跻于晁董飞名京邑窃卑稷下之游洒笔中堂共骇洛阳之少言不激于髙讦理独尽于忠嘉深简上心首登清选峥嵘金马之誉咫尺玉堂之游暂领宪于东州复懐鈆于左史重资才藻兼代训辞人争叹于涌泉吏每虞于脱腕两汉之制虽尚覩于遗风三代之文可复还于今日即闻大拜行奋逺圗某夙荷眷存乆稽叅侍下情无任倾依之至
　　贺范龙图移庆州
　　光膺嘉命更镇雄藩爱养利源适秉轺于东部统制方面遽握节于西州在君子之时升宜天下之同庆况居属郡良切懽悰頋惟安化之河开寔防昆夷之衿背茍知其策则矢石不试一失其御则疆场屡惊必资忠智之臣以副朝廷之眷某官家声着代世徳在民卓有髙明之才夙懐康济之志辍从禁掖暂守帅垣人防奠枕之安国頼长城之固避子亭之坐可想遗风立棠棣之碑何慙往躅竚还阃寄入賛冢司某限守州符阻趋钧屏下情无任倾颂激切之至
　　贺胡学士加职知桂府
　　窃以海中三峯地称仙境峤南五筦天限炎荒一则提封屏翰之邦一则取象圗书之府惟时嘉命属我名臣恭惟知府安抚龙圗问学渊微器能通博奉咨询之烦使羙誉处于先朝入缀星郎暂游兰省后来居上安暇竞时独秀必摧翻成遻物寜遇风而知退耻跃金以自言疾驱太行周览二陜边民待哺喜车驭之复来野老馈浆惊节麾之几尽果膺优诏擢预清班能世其家清氊故在不难为弟棠棣相承頋东眷之方隆将陶镕之在即折冲万里虽頼得人雅意本朝未容去国行闻羙拜寔慰佥言某素以孱愚重叨奬遇为属部之吏尝下陈同举酒之欢复陪广座猥烦谦徳先辱长缄得之若惊尝欲置之懐袖永以为好将犹示诸子孙感荷之深诵言奚既
　　上李邦直
　　一违钧坐再阅嵗华乆撄俗吏之簿书几废小夫之竿牍盈尺之纸安能自冩其肺肠万顷之波固亦不遗于污潦忧皇所载展转益危与其自弃而不言孰若以诚而归罪某官生民先觉盛世元臣吐辞为经鄙荀扬之未粹以道致主非尧舜而不陈经纶以四海为心进退有古人之节前功未就毅然待旦而行庶政已成率尔乞身而去蹔资旧徳作镇别都时驱大府之旌牙坐啸昔游之泉石腹心之托曽未间于须防天日之光常不违于咫尺精神相感寤寐不忘宜一徳之有求乘三阳而并进为天下计必资良佐之才以我公归永作生民之福某素慙谫陋曲被陶成每殚十驾之勤愧乏一毫之补辙鲋得水虽切幸于余波塞马嘶风终不忘于故国限拘官守阻造宾庭


　　乐静集卷十六
　　钦定四库全书
　　乐静集巻十七
　　宋　李昭玘　撰
　　谢徐州范教授
　　分职儒林下车乡校髙名夙着多士相欢自昔人昧五常之原世无三代之学大道殚残于秦法众言殽乱于汉儒以公羊为卖餠家盖讥浅俚谓太可覆酱瓿尤病支离国家崇餙儒师发明道徳排异端之戕贼归妙理之渊源必先因性而治身然后事君而成物故于教养益重选抡某官徳性静深天材秀擢非先王之言不道以天人之学自修将趋歩于紫垣暂栖迟于泮水金口木舌一坐尽倾白日青天众人皆仰鸣弦盈耳投履满门从善若登并席几四科之列闻风而作担簦多千里之行礼义相磨英豪軰出将见东徐雅俗共陶阙里之余风贞观名卿半出汾阳之髙第行须锡命别践要津慕服素深瞻承良幸
　　回兖州知府
　　比贡柔缄幸尘清览礼无不答书匪尽言上君子之堂未遑引袂拜使者之赐叠幸置懐窃惟镇抚之余茂有福祥之助恭惟某官声猷华国器业在民早膺出使之华尚屈偃藩之寄报政之速固无待于朞年闻命而趋将入陞于禁从伫期瞻谒少罄叙陈
　　贺转运使
　　光被恩纶出司漕计仁贤所至民吏相驩某官器识宏深风猷髙逺益隆时望夙简圣知持节外台屡更烦使握兰华省防躐要资惟东州之奥区为诸道之剧部非通材不足济国用非逺略不足究利源时惟佥言允属贤业九年足用坐追滋殖之风四辅维人行被吁俞之眷某幸縁聮事遂获依仁尚阻参承但勤向仰
　　上南京丰侍郎
　　宠被恩纶荣司留钥仁贤所至民吏相驩恭惟某官国器宏深天姿纯正言动皆君子之法出处有古人之风早升要涂益耸清望道学有本得之自然政事不烦闻者皆化惟别都之重镇须近侍之名臣克壮藩垣式宣惠泽报政之速固无俟于期年为国之光将入升于近弼某素承知遇窃获庇庥頋望履之有期实瞻风而自幸
　　永兴提刑谢到任
　　某防恩授前判官已于正月十二日到任者委辔下车勤吏民之趋走据案渉笔拥文墨之纷纭将何补于事功徒有慙于面目伏念某迂踈末学鄙野孤生赋材不长闻道最晚栖迟日月仅成九转之功蹭蹬风尘未防一頋之价再预充庭之贡谩为入洛之游敢意菲文偶尘精鉴初乏青钱之作宜置下陈误经黄绢之评遽超数等叨从禄仕擢偹儒官讵能握管以窥天良愧奔蜂之化蠋属大明之继昭延旧徳以亮功博收人才盛集册府开阁之始岂乏异能偹员者谁乃出下客人共荣于入彀时皆谓之登瀛正始诸贤滥陪武歩石渠袐籍防发见闻惟知反巳以自求敢觊因人而幸进谓有昭昭之功者必有冥冥之志无赫赫之热者亦无凛凛之寒欲寡过而未能恐修名之不立以愚自信曷尝称博而毁丹与世何尤不暇去婴而归蚡安有本同而末异奚伤先病而后瘳处冲季孟之间仅知所立甘陵南北之部适幸两忘能不能各自其人得不得必尸诸命洋然迎饵讵为方氏之鱼兀若畏人反类羊公之鹤叹源泉之有本惊蒲栁之先衰一传未终恍已迷其姓氏片文屡过几不辨其偏旁但縻廪粟以偷安何罪书鱼之成乆玷外庭之列聊从别乘之行迨及更书复还旧直竟无他异莫追终贾之才名必有可观窃预赵张之政事舍丹鈆之防勘视鞭扑之喧嚣精神仅及于目前智虑或遗于意表蝇纷诉牒驱即复来鴈集吏行守之不置间闗畏罪黾勉赴功入水必濡每忧掲厉遇风知退冀免摧頽虽殚十驾之劳蔑有寸毫之补间以私门艰窘多事侵陵禄未逮于孤穷嵗已惊于迟暮田无附郭久负陶潜之归盗不过门素多张禹之爱屡申愚恳愿守方州猥霑造物之私特假详刑之任占河闗之胜道连雍陜之雄都小民尚气而喜争巨滑濒山而为盗素称剧部尤借长才自非水镜无疵权衡不挠则何以吏知守法人不称寃頋烦闇之无堪适选抡之误及此盖某官元功播物一德亮天见逺业于有为期太平之可致论事必同于善使人乐尽其才引伛偻以升髙徒烦假手削轮囷而成器几误挥斤敢不慎守官箴勉思民事不近名而邀福无倚法以作威概以中平得之安静少圗禆报上副陶成羙廕方休曽未虞于巨臂不才自养终愿托于长年过此以还未知所措
　　贺交代改官
　　对扬褒命进陟新阶名徳所推缙绅相庆恭惟某官降才踈敏体道静深议论见圣人之心行义为天下之则横经芹水之馆士有成材赐见云龙之庭上嗟晩遇遽迁羙秩寔慰公评竚闻天语之咨庸行践禁垣之清近
　　谢漕使
　　误被纶言再叨宪领方驰驱而及境寔向往以为劳窃幸拙踈廼承庥庇伏惟某官天姿超防国器宏深爰遇兴王亟践髙华之选荐逢盛旦尚纡将漕之权敢谓官常获聮事任企声光之虽旧拜门馆之匪违陪万忻愉敷陈曷究
　　移京东西路宪谢丞相
　　陕西緫刑任使每懐于罪黜畿东昜部庇存曲荷于陶埏事简责轻恩隆感厚此盖伏遇某官道大而备器博以深用中正秉国之均专精神熈帝之载期底于治必纳以忠燮理隂阳三阶平而万物遂整齐法度五教敷而七政调宰正庶寮仪形四海总六官而建六典以致大和同一徳而恊一心坐凝庶绩洪钧运物大冶扇金盖皆播于至公岂必跃而自化顾才甚下并用无遗重念某早辱知怜乆叨委寄惟是宠光之异尤深戴仰之归初以疾闻规求符竹亟防恩徙宻迩乡闾岂惟登车揽辔之荣实有过家上冡之幸囊鲜椎剽之习桁杨无请寄之奸人谓便安心知尸素尚惧不移之愚懦难胜甚渥之眷私虽竭薄才竟虞无补终期便郡更冐大恩庶几驱策于蹇驽不负范镕于甄铸
　　同前谢曽枢宻
　　盛德茂禀杰才间生以尧舜而致君并防龙而济世上窥姚姒早推掌制之工载戢干戈果着执枢之画居然社稷之卫时为文武之全基立太平规王体而断国论战胜无事运智略而明庙谋广土辟而七政调泰阶平而万物遂制四夷而请命同一徳而恊心端率百寮坐凝庶绩
　　谢交代上官正言
　　登车陕右已叨烦使之荣昜部畿东独窃总刑之寄内愧精神之消耗难胜责任于澄清矧英轨之在前仰絶尘而莫继已积平生之欣慕更増情契于遵承虽瞻觌之后期有规模之可想伏惟某官富深渊之道学播忠厚之徳名髙文早擅于巍科大节乆崇于要任屡光华于言路惟宻简于主知识逺器宏实儒林之祭酒智博用大为朝廷之直臣进退裕如中正不挠上心所属嘉谟渇见于膝前使节外持公论乆期于衮职伫膺异擢用快舆情继展庆函更陈素悃










　　乐静集巻十七
