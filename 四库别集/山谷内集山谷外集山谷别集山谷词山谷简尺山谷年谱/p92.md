<!-- { "loadSidebar": true } -->
　　苏溪作此歌余尝问深知教相俗讳人皆莫能说牧防之义余首在巴僰问六年问诸道人亦莫能説他日船宿云安野次防其人祭神罢而饮福坐客更起舞而歌木瓠其词有云聴説商人木瓠四海五湖曾去中有数十句皆叙贾人之乐末云一言为报诸人倒尽百瓶归去继有数人起舞皆陈述巳事而始末略同问其所以为木瓠盖刳曲木状如瓠击之以为歌舞之节云乃悟牧防盖木瓠也如石头和尚因魏伯阳参同契也其体制便皆似之编传灯录时文士多窜翰墨于其间故其不知者辄改定以就其所知耳此最校书之病也崇宁三年八月宜州喧寂斋重书
　　题李太白白头吟后
　　此篇皆太白作而不同如此编诗者不能决也予以为二篇皆太白作无疑盖醉时落笔成篇人辄持去他日士大夫求其藁不能尽忆前篇则又随手书成后篇耳杜子美巢父掉头不肯住一篇况数句参差不齐盖亦此类盖可俱列不当去取也髙徳修好文而多能故书遗之甲申十月癸丑龙水市居喧寂斋书【右真迹今藏晋陵尤氏】
　　书范子政文集后
　　士之学期于没而不朽君子之道百世以俟圣人故夀夭之际未尝置言鳬鹤之短长物固不能齐也虽然有连城之璧操之甚栗中道而毁岂能使人无慨于心哉范正民子政余不及友也于余亲友闻其人又得其言皆可传后问其所与游则司马温公爱之问其为吏则年三十试吏单父方使者剥肤椎髓取于民以自为功子政以岁饥独舍单父民赋十九虽蚤世可以不朽矣或谓子政父祖皆名世士自宜如此应之曰文王割亨武王餁鼎叔旦举而荐之管蔡不食谁能强之则子政之贤于人逺矣元祐二年三月庚午豫章黄某书【范正国所刻石】
　　防李公择书
　　公择先生疏通逺大君子也往岁某尝从学数年虽以甥舅礼意见畜出入闺闼无间然自有物外相知之鉴细观其内行冰清玉洁视金珠如粪土未始凝滞于一物诗云岂弟君子胡不万年惜乎宰木拱矣观此遗墨为之陨涕建中靖国元年八月乙卯某题【右家藏真迹】
　　书隂真君诗后
　　忠州半都山仙都观朝金殿西壁有天成四年人书隂真君诗三章余同年许少张以为真汉人文章也以余考之信然因试笔偶得佳纸为钞此诗以与王泸州补之之季子观隂君所学守尸法耳犹须择师勤苦如是乃能得之何况千载之后尚友古人求知道徳之主宰者乎绍圣四年四月丙午黔中禅月楼中书
　　书博弈论后
　　涪翁放逐黔中既无所用心颇喜弈棋绍圣四年八月丁未偶开韦昭博弈论读之喟然以为真无益于事诚陶桓公所谓牧猪奴戏耳因自誓不复弈棋自今日以来不信斯言有如黔江云
　　书髙彪作督军御史箴后
　　晋成陈端夫由武成学入仕其意常欲一自洗于俎豆之间虽在军垒未尝辍诗书也防新书复试换法方领部曲警备江门穷僻无他可乐但得日力读书必将更文武任赫赫于世故书此箴以赠行元符二年正月庚戌山谷老农书
　　书韩愈送孟郊序赠张大同
　　元符三年正月丁酉晦甥雅州张大同治任将归来乞书适余有心腹之疾是日小闲试笔书此文大同有意于古文故以此遗之时涪翁自黔南迁于僰道三年矣寓舍在城南屠儿村侧蓬藋柱宇鼪鼯同径然颇为诸少年以文章翰墨见强尚有中州时举子习气未除耳至于风日晴防策杖扶蹇蹶雍容林丘之下清江白石之间老子于诸公亦有一日之长时涪翁之年五十六病足不能拜心腹中芥蔕如怀瓦石未知后日复能作如此字否
　　书丹青引后
　　僰道有袁药院者家藏书一轴自珍之不深别其玉石也出以示余余告之曰此秘阁棠木板刻法帖李廷珪墨所作墨本也写书一巻易之可乎袁欣然见聴防夏热余又多病乆之不能书元符三年十二月癸卯余将解舟发僰道长年三老辈汤猪喂武侯乆之不还意其已纵横卧庙中矣舟中无他事遂书此巻遗袁观书者史庆崇杨中玉何裕道杨咸孺孙仲安廖宣叔张大同蔡次律道人李潮书
　　书姚诚老所书遗教经后
　　姚诚老书佛垂般涅盘略说教戒经用笔有意态惜乎不能耆老毕其能事也世有贞观中敕书班行【一作竹】经生书小楷一本最端谨丽世因谓之王右军书盖不知始四年译出此经右军没已数年矣又有参军畅整书大字一本笔法亦劲润宋宣献书法度多出于此诚老令桂之兴安秦少游播迁岭海诚老有先后奔走之义可谓不以险易易其操不愧此波罗提木叉者也观其遗书三叹不能巳崇宁二年四月十四日脩水黄某书
　　书自作草后赠曾公卷
　　崇宁四年二月庚戌夜余尝重醖一桮遂至沉醉视架上有凡子乞书纸因以作草方眼花耳热既作草十数行于是耳目聪明细阅此书端不可与凡子因以遗南丰曾公卷公巻胷中殊不凡又喜学书故也山谷老人年六十一书成颇自喜似杨少师书耳
　　书自作草后
　　余寓居开元寺之怡偲堂坐见江山毎于此中作草似得江山之助然颠长史狂僧皆倚酒而通神入妙余不饮酒忽十五年虽欲善其事而器不利行笔处时时蹇蹶计遂不得复如醉时书也顾况咏白发出嫁宫人云准拟人看似旧时山谷草书无乃似之
　　书郭伋杜诗传后
　　彭水令田师敏下车未能一月余观其防摹必将恵及鳏寡因其乞书书此二良吏传赠之今人常恨古人不可见古人所行皆不逺于人情今人可及也顾当少加意耳茍能师用贤智为民兴利除害恭俭忠信则细侯公君在吾眼中矣此书不数年已传三主而为杨君照所有杨君云其伯氏欲取入石恨此书未工耳某题
　　书赠闻善饮酒诗后
　　往时族中多醟于酒二十年间两还故里见族子弟皆恂恂退譲醉而温恭中窃自喜黄氏诸祖之遗庆深长诸少年尚承其风泽时有兴发者耶因子立乞书书九诗可与族中共观知酒之利病如此
　　书司空圗书屏记
　　司空圗书屏记云先大夫徴拜侍御史退居中条时李忻州戎为计吏在蒲因辍所寳徐公浩真迹一屏以为寿凡四十二幅八体皆备所题多文选五言诗其朔风动秋草边马有归心十数字或草或尤为精絶或缀小简于其下记云怒猊挟石渇骥奔泉可以视碧落矣
　　题所书李太白诗后
　　宗室行父莅官宜春与余伯氏元明同郡故于余虽无一日之雅寓书二千里外来问寒温且乞余书偶阅李太白诗因为书此四篇观者当知此书作于瘴雾黄日桄榔橄榄隂中
　　书自作草后
　　余往在江南絶不为人作草今来宜州求者无不可或问其故告之曰往在黔安园野人以病来吿皆与万金良药有刘荐者谏曰良药可惜以啗庸人笑而应曰有不庸者引一个来闻者莫不絶倒
　　题徐浩题经
　　徐季海书惟此一种有右军父子笔法而无俗气如开河碑超轶孝子碣老重然终非王家苗裔也顷见苏子瞻钱穆父论书不取张友正米芾余殊不谓然及见郭忠恕叙字源后乃知当代二公极为别书者【右皆家传】
　　题嵩岳寺碑集王羲之书
　　胡英集王右军书如优孟抵掌作孙叔敖书家尊而奉之如楚王左右以为令尹复生耳
　　题苏子瞻元祐题目帖
　　苏公长年书笔力豪壮兼李邕徐浩之所长士大夫乃以为不如少时书此阳春白雪难为和者耶
　　题苏子由黄楼赋草
　　铭欲顿挫崛竒赋欲丽故子瞻作诸物铭光怪百出子由作赋纡余而尽变二公已老而秦少游张文潜晁无咎陈无巳方驾于翰墨之塲亦望而可畏者也
　　题李西台书
　　余尝评西台书所谓字中有笔者也字中有笔如禅家句中有眼他人闻之瞠若也惟苏子瞻一闻便欣然耳
　　题蔡君谟书
　　君谟书如蔡琰胡笳十八拍虽清壮顿挫时有闺房态处
　　题司马温公与元氏简尺
　　温公人物所谓圭璋特达者也书所谓元君公亮大夫公也二凤毛圣庚存道也永思堂书
　　题禇书阎立本画地狱变相后
　　画不必阎立本要为工书不必禇遂良要为能重言十七故是行后之羽翼耶
　　题范氏模兰亭叙
　　右军自言见秦篆及汉石经正书书乃大进故知局促辕下者不知轮扁斵轮有不传之妙王氏以来惟顔鲁公杨少师得兰亭用笔意
　　题元圣庚富川诗
　　圣庚以王事行忘鞍马之劳而以诗句赏江山可谓能不息者也
　　题范蜀公和圣庚诗
　　蜀公事昭陵裕陵有汲黯之风观其纸尾遗墨使人惊畏之【右皆得于元氏】
　　侄榎求字书纸尾
　　侄榎万里来求书法此不急之务也防予臂痛书不能工遣万里之使而以不急之务来返万里之使而以不工之书往其病均耳
　　防杨妃病齿圗
　　禁架之术自古诚有之余观玊环病良苦岂非坐多食侧生遂动摇其左车乎阿瞒在旁忧戚之心形于顔面亦小窘矣呜呼移此心以及天下为如何耶【右皆家传】
　　书临写兰亭后
　　刘退夫作研屏求乞小字试为临写兰亭真成丑女捧心但使人捧腹耳绍圣四年十一月乙卯摩围阁中书【右家蔵真迹】
　　跋梁甫吟
　　陈夀叙武侯躬耕陇亩好为梁甫吟语势既不尽其意谓又失载此诗此盖好简之过余观武侯此诗乃以曹公専国杀杨修孔融荀彧耳但云好为梁甫吟不知夀意所指岂既作此诗时时为客歌之故云尔乎【右真迹今藏于晋陵尤氏】
　　题李乐道篆韩文公五箴后
　　学者掲六艺以趋新古学湮替致叹无所江夏李乐道独精思于古文类非希价于咸阳者也【右有时刻】
　　为邹松滋题子瞻画
　　子瞻尝为赵景仁作竹篠怪石一纸余赞之曰赵景仁守宗祊游轩冕有丘壑弹鸣琴无归鹤苏仙翁留醉墨
　　题化度寺碑
　　欧阳率更书所谓直木曲铁法也如介胄有不可犯之色然未能端冕而有徳威也
　　题陈迟雪扇
　　前身范寛后身陈迟荒林乱石雪失东西中有涪翁之隠处世殊不能窥其藩篱【右真迹今藏九江王氏】
　　防东坡思旧赋
　　东坡先生书淛东西士大夫无不规摹颇有用意精到得其髣髴至于老重下笔沉着痛快似顔鲁公李北海处遂无一笔可寻丹阳髙述齐安藩岐其人皆文艺故其风声气俗见于笔墨间造作语言想像其人时作东坡简毕或能乱真遇至鉴则亦败矣不深知东坡笔用余言求之思过半矣东坡书彭城以前犹可伪至黄州后掣笔极有力可望而知真赝也建中靖国元年四月乙未早发峡州舟中书【右皆家传】
　　防秋风吹渭水词
　　三十年前有一人书此曲于州东茶园酒肆之柱问或爱其文彩指趣而不能歌也中间乐工或按而歌之辄以鄙语窜入睟然有市井气不类神仙中人语也十年前有醉道士歌此曲广陵市上童儿随而和之乃尽合其故时语此道士去后乃以物色逐之知其为吕洞賔也【右载建本】
　　题所和东坡与王庆源红带诗
　　后十二年观此诗于戎州城南僦舍所谓吾犹昔人非昔人也或题鬼门闗柱云自此以往更不理为在生月日真不虚语元祐三年黄鲁直元符二年涪翁题【右有石刻】
　　题画菜
　　不可使士大夫不知此味不可使天下之民有此色
　　题杨道孚画竹
