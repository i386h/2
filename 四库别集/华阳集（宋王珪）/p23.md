<!-- { "loadSidebar": true } -->
　　勅某等枢宻本兵之府也在祖宗时固尝得勲劳亲信之武臣而参用之日者先帝用郭逵盖有意乎此也今台谏官争言逵不宜在执政之地朕甞熟复于懐以一言之誉进之以一言之毁退之岂朝廷笃于用人之意邪至引德宗之黜裳衮宪宗之贬韦执谊岂不伤先帝知人之明使朕亦踧踖而靡安也夫言而不濶于情体诸朝廷之宜而易行朕何惮而不从毋为徒纷纷也其审朕言毋忽故兹诏示想宜知悉
　　赐外任臣寮吕居简等进贺夀圣节功德疏诏
　　勅气婉开年庆临诞序乃眷邦符之守有严佛事之修披省之余嘉媿何已
　　赐美人董氏免恩命不允诏
　　勅美人董氏朕即教化之原盖治由近起推统纪之重则宠靡内崇维尔法度有娴言容靖顺早与汉庭之选嗣开沁水之祥况居念忧勤进无私诐宜陞华于服位且旌淑于宫房望自众嘉恩非独侈何懐谦之厚竟抗牍以辞方彤筦之承宸巳紫书之下省往仪尔列毋怫予闻所乞宜不允
　　赐判大名府贾昌朝乞罢使相第一表不允诏
　　勅夫外经皇邑均神奥于邦中北带洪河极形胜于天下留朱门之别筦倚玉铉之前良况民思惠爱之深敌识威声之旧告谟列位宠以答功厉节当朝义无废礼顾重守方之寄犹轻易镇之名还总帅权趣只廷涣所乞宜不允
　　赐贾昌朝乞罢使相第二表不允诏
　　勅夫谋在廊庙中以仰于丕诚职于藩宣外以穆于至化交为王室之倚参重臣隣之钦按旧府于北邉崇别都之一防适委官符之守荐烦斋钺之行顾威重足以服戎心惠绥足以裕民力载稽夙望允契佥言既敷号以旌勤廼继章而露悃盖懐经世之才者处难就佚存许国之义者动思图庸当厉壮猷徃只定命所乞宜不允
　　赐贾昌朝乞罢使相第三表不允诏
　　勅朕猥以躬新承圣绪虽日念艰难之大业犹未识辅弼之旧臣矧北道当戎马之冲别京主筦籥之重临机制胜既倚之劲谋美俗流风亦申夫茂绩遽愿还于相绂且蕲解于邉符岂未遑体貌之仪将自餍官职之事露章三至良用怃然所乞宜不允
　　赐贾昌朝乞罢使相第四表不允诏
　　勅夫狥大节者不谋其身膺大名者必泽乎世眷言旧德契我先朝入登三世之臣出长万夫之政载清净于邦画布中和于民声乃越月以来奉章数至且拥旄北道方资誓国之灵而还节上台难议易藩之命诏音比下毋或重陈所乞宜不允
　　赐贾昌朝乞罢使相第五表不允诏
　　勅卿被知先朝更枋二府给符居守雅闻善绩之凝赐节来朝屡告嘉言之益方就安于辅郡乃还上于将旄虽髙避宠之懐未究尊贤之体所乞宜不允
　　赐使相判大名府韩琦条画河北利害诏
　　勅自北道休偃兵事垂七十载而人情恬于安佚武备弛于因循养兵虽多而未练畜马虽众而未精缮修城垒而未尽完固简阅器械而未尽犀利加以隄防决壊沟洫湮废赋敛不节徭役无时民力困于累年军储匮于列郡此使朕不得不以邉为忧也夫谋不必胜安有可恃之势事不素具曷待非常之虞卿总制方陲举精防虑在兴废而补敝务经逺而适时至于军政之弛张将吏之能否出入之险易守御之利害皆可宻为条画以闻
　　赐判大名府韩琦为水灾抚辑河北诏
　　勅大河之北嵗比不登又有水溢地震之灾方春东作民益不聊生擕老幼弃田庐日流徙于道朕甚闵之岂役烦敛重而吏莫之省邪将奸人乗此灾变而动之也朕中夜以兴为之惨怛不安前日徙卿以镇大名者非有意于此乎其经制之方已听便宜从事若有可以佐吾民者宜帅意逺思为朕抚辑而赈全之毋使浚民以重民困也
　　赐守司徒兼侍中判相州韩琦赴阙召见后赴任诏
　　勅卿向避政几徃绥邉荐防奏函之蔇愿纡卿绂之归已徇素懐且优硕辅兴念勳劳之旧靡胜闲燕之私可赴阙朝见讫之任
　　赐判大名府韩琦便宜从事手诏
　　省所上劄子辞判大名府事具悉朕比以大河之北水患相仍又去年地震不已城壁室庐葺而复隳变孰甚焉朕然有封场之虞深思得人以镇抚一方卿旧政之臣维是国家休戚之均故前遣使者以谕属卿之指庶几莫或予违今乃以去乡闾撄疾患为辞岂朕所望焉且抱大忠者固常恋于本朝緼闳畧者诚匪安于散地其勉精持神易辕而之藩毋使朕终厪于北顾也已除卿判大名府河北路安抚使仍听便宜从事苟朝廷有可应副朕当力为主张今差入内东头供奉官勾当御药院李舜举赍勅赐卿即宜祗受便发赴任以副朕意付韩琦
　　赐宰臣韩琦乞退第三表不允诏
　　勅夫士之砥名行蒙宠禄者岂徒致主唐虞之上亦欲厠身稷契之列故时至则遂行道行则勿休也今卿名盖于四海功施于三朝乃曲狥自满之戒继陈欲去之辞使朕朝念而皇皇夕思而耿耿也矧赐书之数下益上牍之靡回且天子之令恶于烦大臣之举恶于轻朕言已孚其起安位所乞宜不允
　　赐镇安武胜等军节度使守司徒兼侍中判相州韩琦免恩命不允诏
　　勅朝廷之设名器所以待天下士之贤两镇节度使虽未尝除非有所爱诚有以待之也今卿歴相三朝功烈休显抗言引去朕慊然有不足于心推求恩礼惟恐遇卿之薄也夫冠四辅之位于内领两使之节于外顾其势孰重孰轻哉尚何辞焉所辞宜不允
　　赐楚国大长公主等诏
　　勅楚国大长公主朕躬即崇丘只见上帝乗一阳之孳物饬百执以错仪适涓厘事之成遽有庆函之上申玩嘉意良深叹懐
　　赐端明殿学士知大名府王拱辰免恩命不允诏
　　勅朕承先帝遗业思与贤士大夫兴治天下其于委遇岂有内外之间乎大名主别京之钥也以卿望重而名美故以付之令加秩一等岂厌朕所以待之之意尚何辞焉所乞宜不允
　　赐端明殿学士知定州王拱辰免恩命不允诏
　　勅夫全赵之总万兵盖其据戎马之冲地学士之兼三组岂不极文翰之髙选以卿业由义府谋有将机既委以中山之镇又宠以戸卿之行庶俾任隆而恩称望重而势立忽揽连牍愿官近亲虽美志之有昭莫旧文之曽比宜钦剸属姑畧冲防所乞宜不允
　　赐知定州王拱辰乞再任西京迎奉灵驾不允诏
　　勅大行不复钜创攸同七月戒期三川在望忽观需牍愿奉灵舆然以总连帅之权控强敌之境方頼守封之画难从易寄之行所乞宜不允
　　赐知大名府王拱辰乞暂赴阙朝觐不允诏
　　勅卿久去禁游荐更藩寄属肇承于题序蕲入展夫觐仪睠全魏之山河主别京之筦籥方用资于镇抚未及对于清闲为北京久阙官所乞宜不允
　　赐端明殿学士知定州王拱辰乞移许州不允诏
　　勅卿夙以瓌名阶于膴仕自违辞槖之从荐易邉符之行流年变隂侧席驰想眷中山之钜屏控朔野之三闗拥一道之全师须万里之沈画为国重寄择时美才宜即于宣谅难图佚所乞宜不允
　　赐翰林学士冯京已下进南郊庆成诗奬谕诏
　　勅乃者大旅于帝而神只欢靡不右飨非秉德之彦夙夜在祀之助乎及兹礼成又能发为声诗以扬一时之休愿非甚盛德何足以称之省披之余嘉叹何已赐宣徽南院使判延州郭逵免恩命不允诏
　　勅卿武足卫社谋能制邉时乃将臣之良实推戎落之重适更临于内镇尚留倚于西陲宜体注懐毋烦冲避所乞宜不允
　　赐判延州郭逵乞京西一郡不允诏
　　卿守在要防居有重望恩信足以懐士卒威畧足以动羗夷正仗折冲之图遽陈剧之请矧敌情之难度方邉偹之益修尚辑乃劳用安予倚所乞宜不允
　　赐宰臣富弼乞解机政不允手诏
　　省所上表为久病乞解机政事具悉朕承祖宗之烈履士民之尊思茂经于治原故歴卜于贤辅以卿暴大名于天下推全德于三朝屡遣使轺之行审从斋阁之访遂复来相庶几仰成若作室而汝墉若济川而汝楫朕之所遇顾岂不隆何意嵗时之未周而引疾患之为计间或咨于丕务似有秘于嘉谋忽此露章乃欲避位大失初终之望重为上下之疑岂朕临政之不明涉道之犹寡使卿外示弗彊之力内懐欲去之图予心漠然中夕永叹且贤者道欲行已要泽物于一时忠臣义不忘君肯爱身于当国谅素存于耆虑勉起翼于皇机所乞宜不允如气体果未安且在告将啬以伫痊平付富弼
　　赐皇后向氏答诏
　　勅皇后向氏比廸先彛有严大报乗初阳而错事蕲羣福以裕民迨终嘉荐之防适防庆辞之美载循柔则长集褒懐
　　赐判河阳富弼乞罢使相第一表不允诏
　　勅夫禄赋于贤则有劝功之道名当于位则无假器之嫌卿推旧政之良膺两朝之遇不见逾嵗犹思武帐之冠何疑上书欲归丞相之绂矧闻风力之弥劭步趣之已平其安出处之常以厌中外之望所乞宜不允
　　赐富弼乞罢使相第二表不允诏
　　勅卿名德之重表仪羣伦代天熙工厥有成绩间请自外亦既弥年神明怿和靡福不及来咨来度不我谓遐胡为弗宁愿上相绂监防防损无乃过思图维厥终尚廸朕志所乞宜不允
　　赐富弼乞罢使相第三表不允诏
　　勅朕猥膺大统尊见旧臣方谋治于朝廷益倚绥于方岳何意露章之及重形还节之文载画一之歌终念鄼侯之前畧起穆如之诵犹期山甫之遄归其体注思更要省虑所乞宜不允
　　赐富弼乞罢使相第四表不允诏
　　勅卿兼文武之资秉将相之任以疾去位既从逸于近藩何疑上书每愿还于重绂虽勤服于深识然终徯于羣曕化召南之正风尚烦于分守观汉廷之故事多出于前规其止重陈且需来顾所乞宜不允
　　赐富弼乞罢使相第五表不允诏
　　勅在昔先朝载谋旧德不图离疾力谢政几以至去都荐更气籥肆膺运歴之御莫遏徳音之闻奚为底书数欲上绶且狥情加惠本均左右之劳虽处厚辞隆何替安危之倚孤节自守防文可蠲所乞宜不允
　　赐参知政事吴奎免恩命劄子不允诏
　　勅朕以身托于士民之上实頼左右忠贤之臣而共济之维卿秉节据正被遇三朝虽位在外藩之下而尝受仁庙之遗进豫大政朕敢有后乎絫牍之来祈还定命徒嘉卿济济相推之意顾不得是从也所辞宜不允赐龙图阁直学士知河南府韩贽待罪特放诏
　　勅夫上之化下也不可以戸晓故虽盛治之世不能使民不犯于有司今河南之民防于重辟朕甚悯之传不云乎刑期于无刑曷为引咎之来哉所待罪特放









　　钦定四库全书
　　华阳集巻二十三　　　　　宋　王珪　撰制词【诏】
　　赐兵部员外郎知制诰知江寜府钱公辅待罪特放诏
　　勅先王制礼以率恭作刑以明威所以使民迁善而革暴也今愚民无知至有犯杀兄之罪者相继而不止岂朕礼教之不立刑罚之不明哉虽然亦在有司兴行之所待罪特放
　　赐翰林学士权知开封府冯京待罪特放诏
　　勅京师大众之居也而化不能以日见乃无知之民悖于义理朕甚悼焉卿尹正天畿列章自咎省披之际有矜予懐所待罪特放
　　雨灾许言时政阙失诏
