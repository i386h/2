<!-- { "loadSidebar": true } -->
　　臣闻达之所服贵有或遗穷之所接贱而必寻是以江汉之君悲其坠屦少原之妇哭其亡簮【善曰言人居穷则志笃处逹则恩轻是以楚君施辔激三军之浇俗少原流恸诮轻薄之頽风贾子楚昭王与吴人战军败走昭王亡其踦屦已行三十步后还取之左右曰大王何惜于此昭王曰楚国虽贫岂无此一踦屦防吾悲与之偕出而不与之偕返于是楚俗无相弃者韩诗外传曰孔子出逰少原之野有妇人泽中而哭甚哀孔子怪之使弟子问焉妇人对曰乡者刈蓍薪而亡吾蓍簮是以哀孔子曰刈蓍薪而亡蓍簮有何悲也妇人曰非伤亡簮吾所以悲者不忘故也　济曰此章明故旧不可忘也服用遗弃也坠屦忘簮并同善注言人达时所用或有可弃贫贱之交在于贵难忘故楚王之悲少原流恸盖欲激厉浇俗也】
　　臣闻触非其类虽疾弗【五臣本作不】应感以其方虽防则顺是以商飇漂山不兴盈尺之云谷风乗条必降弥天之润故闇于治者唱繁而和寡审乎物者力约而功峻【刘曰商风漂荡本无兴云之候暗君政乱不能怀百姓之心至谷风习习必隂必雨明主在上则天下自安也　善曰毛诗曰习习谷风维风及雨毛苌诗传曰乘升也洪范五行传曰云起于山而弥于天郑周礼注曰弥徧也　良曰此章明君行暴急之政则不能怀百姓也商飇秋风也谷风东风也弥犹徧也峻髙也夫秋飚吹山不能兴云疾不应也东风动条则必降雨微而顺也亦犹闇者法繁而人不从明者事约而功髙大也】臣闻烟出于火非火之和情生于性非性之适故火壮则烟微性充则情约是以殷墟有感物之悲周京无伫立之迹【刘曰殷谓纣也周京幽王也弃性逐欲遂令身死国家为故微子视麦秀而悲殷周大夫见未黍而悲感者也　善曰夫性者生之质情者性之欲故性充则国兴情侈则国乱二王皆弃性而继欲所以灭亡也诗序云彷徨不忍去而凝伫立之迹然序又云尽为禾黍岂得伫立哉　翰曰此章明情欲继则必丧身亡国也殷谓纣周谓幽王也微子过殷见麦秀于旧居而悲周大夫过周京感黍苖而叹夫烟能生火性能生欲火顺则烟灭欲深则性亡亦犹殷周之君縦欲陨身丧国使二贤感叹也宫室尽为禾黍故无伫立之迹】
　　臣闻适物之技俯仰异用应事之器通塞异任是以鸟栖云而缴飞鱼藏渊而网沈贲鼔密而含响朗笛踈而吐音【刘曰贤圣之道动合物宜随俗洿隆用行其政取其济物而已犹求鸟必髙其缴须鱼必沈其网也善曰尔雅曰大鼔谓之鼖贲与鼖古字同郑礼记注曰宻之言闭也説文曰疎通也　铣曰此章明圣人】
　　【不枉物从已故所适必通也缴射也网纲也大鼔曰贲朗明疎通也夫鼔笛为器有通有塞故使任各异而圣人用心俯仰顺物升于云则为缴沈于渊则为网故物不能逃而无不通也】
　　臣闻理之所守势所常夺道之所闭权所必开是以生重于利故据图无挥劒之痛义贵【五臣本作重】于身故临川有投迹之哀【善曰性命之道含灵所惜以利方生则生重利不以利防生是理之所守道之所闭也以身方义则义贵身而以义弃身是势之所夺权所必开也是以据图无挥劒之痛以利轻于生临川有投迹之哀以身轻于义文子曰左手据天下之图而右手刎其喉愚者不为身贵乎天下也死君之难者视死若归义重于身故也天下大利也比身则小身所重也比义则轻临川自投谓北人无泽也庄子曰舜以天下譲其友北人无择北人无择曰异防后之为人也欲以其辱行漫我吾羞见之因自投清泠之渊也　向曰此章明贤者重义而轻身也文子曰左手据天下图右手刎其喉愚者不为也舜让天下于友北人无择无择曰欲以辱行漫我因自投清泠之泉夫理有可守者为势力所夺道有可闭者为烕权所开是以据图之人挥劒不痛以利轻身也投川之士死而可哀者轻身徇义也】
　　臣闻通于变者用约而利博明其要者噐浅而应是以天地之该于六位万殊之曲穷于五【刘曰事得其要虽寡而用博易之六爻该综万象琴之五备括众声　善曰广雅曰逺也小雅曰深也周易曰大明终始六位时成五琴也归田赋曰弹五于妙指　济曰此章明事能通变者虽小可以穷大也器用逺深该备也夫事有变要所用浅约通乎逺者亦犹易着六爻备于万象琴张五防于众声】
　　臣闻图形于影未尽纎丽之容察火于灰不覩洪赫之烈是以问道存乎其人观物必造其质【刘曰此言令人寻本而弃末也善曰法言曰或问经难易曰其人存则易亡则难良曰此章明弃虚收实也图画也言人图形于影不得】
　　【容媚察火于灰无见赫烈若信虚言不能存道亦犹画形于影不至其质也造至也五臣本此段在通于变者一段前】
　　臣闻情见于物虽逺犹踈神藏于形虽近则宻是以仪天步晷而脩短可量临渊揆水而浅深难察【刘曰天布列象物所以知其度此即逺犹疎渊之积水人所不能测此即藏于器也　善曰仪犹法象也郑尚书大传注曰步推也説文曰晷日景也慎子曰离朱之明察毫末于百步之外下于水尺而不能见浅深非目不明也其势难覩也　翰曰此章明事逺者不必难知近者不必易察也仪法步推晷影脩长揆度也夫天体虽逺可以法推者疎而易知神机至近非能理契者宻而难测故圣人用心不重其大不轻其小】
　　臣闻虐暑熏天不减坚氷之寒涸隂凝地无累陵火之热是以吞纵之彊不能反蹈海之志漂橹【善本作卤字】之威不能降西山之节【善曰言势有极也虐暑涸隂之隆不能易火氷之性吞縦漂卤之威不能移贞介之节淮南子曰夫寒之与暖相反寒地坼水凝火弗为衰其势暴也事如下文吞縦谓秦也六国为縦而秦灭之故曰吞縦遇秦曰秦有并吞八荒之心史记曰魏将军新垣衍説赵使尊秦为帝鲁连曰彼秦者弃礼义而上首功之国也即肆然而为帝则连有蹈东海而死耳吾不忍为之民尚书序曰武王伐殷尚书曰前徒倒戈攻于后以北血流漂杵过秦曰伏尸百万流血漂橹説文曰漂浮也火记曰武王伐纣伯夷叔齐叩马諌曰以臣伐君可谓仁乎左右欲兵之太公曰此义人也扶而去之武王已平殷乱伯夷叔齐耻之隠于首阳山及饿且死作歌其辞曰登彼西山兮采其薇矣　铣曰此章明士有执节者不可以威力移也虐毒也陵原也闗东诸侯合縦拒秦而秦吞并之蹈海谓鲁连隠于海也橹大楯也武王伐纣流血漂橹西山首阳山也夫冰之性寒毒暑不能灭火之性热凝隂不能累亦犹秦皇之彊不能廻鲁连之志周武之威不能屈伯夷之节也】臣闻理之所开力所常达数之所塞威有必穷是以烈火流金不能焚景沈寒凝海不能结风【刘曰金为火所流海为寒所凝此是理开而常达也然则能流金而不能焚景能凝海而不能结风此理闭而所穷也　善曰髙诱吕氏春秋注曰数术也　向曰此章明理有定分不可越也言火之流金寒之凝海乃理开常达之道是以能之至于焚景结风则数塞必穷之义由是不及也】
　　臣闻足于性者天损不能入贞于期者时累不能淫是以迅风陵雨不谬晨禽之察劲隂杀节不凋寒木之心【刘曰夫冒霜雪而松柏不凋此由是坚实之性也天虽损无害也鸡善伺晨虽隂晦而不辍其鸣此谓时累不能淫也　善曰庄子孔子谓顔回曰无受天损易无受人益难淫犹侵也法言曰震风陵雨然后知厦屋帡幪李轨曰陵雨暴雨也帡莫经切幪莫公切　济曰此章明贞操之士时乱不能易其节也足于性谓松柏也天损谓霜雪也贞于期谓鸡鸣也时累谓风雨也喻君子邪乱不能侵其明节亦犹风雨不能误鸡鸣霜雪不能凋松柏也淫侵也】











　　文选巻五十五
　　钦定四库全书
　　文选卷五十六
　　梁　昭　明　太　子　萧　统　编
　　唐李善吕延济刘良张铣吕向李周翰注
　　箴
　　女史箴一首【善曰曹嘉之晋纪曰张华惧后族之盛作女史箴也】
　　张茂先【良曰女史女人之官执彤管书后妃之事华惧后族之盛故假女史作箴以戒后宫也】
