<!-- { "loadSidebar": true } -->
　　跂望隔层汉惄焉思华簪一朝感知遇欢剧情弥深长跪叩绪余乃闻大雅音风旨良在兹斯道岂湮沈伊予惭朽质同声安敢任引吭皋上鸣振羽莎中吟大小从所适相知贵赏心悠悠锺子期请为铸黄金 

　　○赠韩麟洲 

　　丈人国所式志业良自殊桑梓固同壤贤愚各为区声闻日万里延领但踟蹰何期蓟门下昕夕得追趋振翮冀云汉展足望天衢奋发从兹始何能终迷途猥劣不遐弃愿一效斯须 

　　○山中送徐山人游京洛 

　　寒云迷古道秋雨复兼旬把酒惜离别杯尽意未申君行欲何之京洛多风尘侯王不下士倨视厌清贫寸心当自固所以全吾真无为操瑶瑟俛首学伶人 

　　○寄答张孝廉鲁叟 

　　濩落日已久林卧岁将阑庭前见霜露百卉皆雕残丛菊吐其华对之足盘桓西江有美人夙昔结交驩怜予抱幽独贻书问加餐佳期具鸡黍相迟河之干踌躇竟不来日暮思漫漫长歌采寒英遗报愧琅玕 

　　○上巳日自禅智寺泛舟登法海寺 

　　高会不竟日佳期将奈何盛年岂长保乐少苦仍多斗酒肃嘉宾方舟扬素波中流歌吹发清响振林柯譪譪烟光散习习谷风和披云蹑高合遵渚转平阿浮觞坐延赏幽心满薜萝何须愁日暮试取鲁阳戈 

　　○约莫公远游上方寺雨阻陆无从斋中对酒作 

　　言结山中侣鹫岭恣探游朝雨忽不歇遂向此淹留清和入新夏绕屋绿阴稠相对无杂言问君有酒不开樽共斟酌身外良悠悠执鞭非所耻富贵终难求相期厉高节抗步追巢由 

　　○北上留别亲友 

　　我生悬弧矢决志在四方四方邈万瑞安得恋闺房倏忽百岁期不但如朝霜修业当及时胡然名未彰以兹不宁处皇皇热中肠驱车出里门何惮道路长被褐谒明主待诏金马傍铅刀期一割罢牛思服箱致身效涓埃崇卑非所量抱关故自重执戟良亦臧焉能守章句皓首徒彷徨 

　　○赠叶景鲁时将谒选过予言别 

　　谁持明月珠坐弄清溪渚白日走风雷恍惚闻龙语曰予潜深渊酣睡历年所赤水夜光迷讵知乃归汝照乘良足珍行将献当宁 

　　○别顾山人不疑 

　　凉颷催白露爽气逼玄蝉游子嗟行役踟蹰大道边道边多古木迢逓起寒烟愿言立斯须斗酒鉴离筵离筵易凄怆酒尽空山川驱车涉远道道远欲何之关梁限南北泪下溅如丝飞尘蔽白日翘首重相思相思日以远嘉会难前期行行当自惜努力向明时 

　　○赠周公瑕 

　　落魄久遗世踪迹混渔樵秋风江上居时物正萧条思君渺千里目极不可招兹晨欣把臂斗酒坐相调君如鸿与鹄笑我如鹪鹩振翼将远举万里摩云霄回视蓬蒿下饮啄何寥寥 

　　○赠倪隐君 

　　泠泠石上泉谡谡涧中松鸣泉杂寒涛万壑尽游龙此中有仙客玩世巢云峰何时忽冲举满径白云封象贤秉高尚永慕企幽踪感怀发长咏片月角芙蓉 

　　○使梁还都别万都谏 

　　趣装驾言迈徘徊望大梁祇役岂辞远况当还旧疆所思恋君子千里阻仪光临岐重脉脉执手欲沾裳愿为鸿与鴈日夜东南翔不然为蟋蟀亦得鸣君堂虫鸟尚犹尔伊人乃一方绵绵思若线寤寐能忘 

　　○程光禄茂卿张太史子贞程仲权过集同赋 

　　天风西北至朔气满长安僻居傍城隩岑寂独长叹良朋忽远集终日愧盘餐东邻有旨酒贳之罄余欢欢剧不觉醉漏下夜将阑人生若蓬梗聚首诚亦难况为桑梓亲宁勿披心肝 

　　○都门闲居柬汪和叔昆仲 

　　穷居常寂寂门前雀可罗素心隔南陌时复厌经过二仲且犹尔友道将如何所以袁安节介焉卧薜萝 

　　○寿弋国张太夫人六十 

　　宝婺何烱烱瑞彩烛遥天设帨开北堂环佩俨神仙慈仪表邦国有子羡才贤意气排山岳词赋凌云烟十年闻结纳宾客盈三千轩盖填修衢珍错罗广筵一一上为寿清音发管弦西池降王母青乌来翩翩亲授长生诀白日同飞骞 

　　○送姜黄门赴谪所 

　　凤鸟世希觏文采何陆离翱翔千仞冈嗈嗈鸣清时误角荆棘间燕雀反为嗤摧颓良自惜览辉安之虞庭奏九韶终当复来仪 

　　○赠翠峰隐者 

　　自昔闻新安山水称大好我生三十年愧未遂幽讨忽作富溪游始获罄兹抱千峰陟鸡笼百折入鸟道高人此结庐栖遯一何早援萝漱红泉蹑磴拾瑶草逍遥侣松乔颓龄长自保嗤彼世俗人营营以终老 

　　○即席赠五子 

　　何山人无咎 
　　潘文学景升 
　　程山人仲权 
　　黄秘书宾王 
　　汪山人子建 

　　·何山人无咎 

　　东南有奇士被褐握骊珠重袭复深椟十载匿菰芦灵物岂能掩望气时有无余光发中夜流彩照名区愿言持谒　帝慎勿重踟蹰 

　　·潘文学景升 

　　鹪鹩愿一枝黄鹄志千里上苑无凡柯岐途多苦李托根固所宜立身良有以去日不重来盛年安足恃努力向明时千秋跻信美 

　　·程山人仲权 

　　佳会岂不乐念慈多离忧眷言共桑梓十载结绸缪我归寻旧庐君胡重淹留人生贵适意役役欲何求山中有桂树迟尔日同游 

　　·黄秘书宾王 

　　明时称宦达早岁奉　彤闱白日暎朱颜紫绶何纷披浮沉金马门容与凤凰池花下弄柔翰风前缀玉枝栢梁朝侍燕扈从有新诗 

　　·汪山人子建 

　　凉露滴梧桐人随鸿鴈至犹忆竹西游题诗醉山寺一别今几年栖迟非避地握手即幽期论交敦世谊明发又天涯相看角清泪 

　　○七夕雨 

　　风雨亦何意经时似故多入秋太霪殢信宿如滂沱双星俨在望隔水对相睋恻恻不能语凄凄兴悲歌帝幸鉴私曲旷岁期一过良会在今夕安能复蹉跎中流修且广急雨扬洪波欲渡无舟楫灵鹊愿填河填河诚不惜明朝奈若何 

　　○南都留别同游四首 

　　游子轻别离出门即万里对酒不成觞长啸拂衣起岂不念友生四方多壁垒那得守簿书剑骑诗堪拟 

　　其二 

　　祝融驱火龙流金石可烁威纡畏王程北眷望长乐既无苏季金何为陆贾橐抗手语交知欲借杨州鹤 

　　其三 

　　我行日以疏我途日以远冉冉朱颜颓寂寂沧江晚行者恒苦饥居人愿加饭去去勿复疑羊肠是平坂 

　　其四 

　　僚友惜我行载酒远相劳投玖意自真剖心亦讵报眷念立斯须母为触炎燠贱子岂无言中情不能道 

　　○听万使君琵琶 

　　使君塞上游抱得塞上乐顾我拨朱弦希声俨在握玉指未蹔停转换风云数泠泠泛宫商凄凄入征角锦帐醉葡萄浔阳人邈邈冢草独留青芳魂恋帏幄蔡女终归汉才情亦超卓一拍一沾衣涕下似泉浞四坐乐复哀笑泣云不觉谁知羽声回如驱龙雨雹沙碛尽倾崩胡儿尽惊逴又如汉兵来杀气摇山岳单于亲系颈稽颡奉正朔凯歌士马闲大赍皇恩渥百兽阗舞庭和鸣集凤鷟弹罢天籁生八音等鸟啄 

　　○真州江上怀李季宣 

　　漠漠孤烟散层城暮色开美人渺何许望望临高台豪吟倾百斗倚马识仙才愿言挟飞鸟淸夜乘风来四顾重延竚独立复徘徊徘徊君不见江月对衔杯 

　　○和钱起咏白油帽送客 

　　仰戴藉脂膏元服照霜雪渥渥湿不停蒙蒙润难彻鲁缟胜缣巾齐纨轻素箑雨露敢辞劳风尘当自别 

　　○贞母程大家诗 【 有序】 

　　贞母程大家予友程文学汝立之母也早丧所天家徒壁立艰危抚孤勤苦劝学汝立学成蜚声黉宫予得从游因闻贞母节义景仰艳慕敢措一言愧不足以颂美其盛云 
　　春晖恋蘐草贞秀北堂幽氷霜良独苦悠悠咏栢舟未亡心已剖抚弱重含忧饥馑瓶储竭熊丸勤督修青云兆世业握桂伫高秋慈祥开百世余庆远能酬班姑昭懿誉竹素拟同流 

　　○山中送愚公还嘉禾兼寄袁进士坤仪 

　　随缘挈缾钵言别出松关春波渺无定浮杯忽东还引睇双林远苍茫积水间袁公尚高节混迹亦尘寰昔爱新安水兼之江上山白云聊寄卧折苇弄潺湲睽违倏易岁寤寐想容颜因师怀凈业迢逓怅难攀 

　　○秋溪泛月 

　　露下夕流清山高秋月小水底动潜虬沙边惊宿鸟散发弄潺湲扣舷歌窈窕延伫美人遥长天波渺渺 

　　○水边美人 

　　盈盈桃李姿灼灼暎溪渚疑是洛川神或恐江汉女引睇欲倾心含情不得语恨恨对波流流波深几许 

　　○酌酒与莫公远别 

　　对酒莫惜醉醉可销烦忧思君江上水日夜潺湲流江水流不息寸心同悠悠及时展嬿婉明日不重留驱车从此去相望隔中州羁鸟思旧林行人怀故丘信美非吾土安得久遨游因君重乡念掩涕不能收 

　　○吕城舟中纪事 【 有序】 

　　予谢平凉归以七月十有九日舟泊吕城其夕天宇清澄水月交映扣枻孤吟兴复不浅忽有二僧浮舟而至因相与倚篷剧谈夜分必?山义亹亹江空露寒各就篷底诘旦亟起觅之已解缆行矣慨兹良友名姓未通古有忘年今且忘名因成一诗以记良遇云耳 
　　方舟对月明相看类漂梗邂逅似有期微言挈要领身名况已忘何须问乡井坐久露沾衣篷窓凉夜永戒晓觅行踪烟敛波光静何处更浮杯遥空没秋影 

　　○村居霁望 

　　屋上春鸠鸣轩户启朝旭夜雨添微波溪光荡新绿倚杖衡门前悠然兴远瞩不尽岭头云无心时断续 

　　○友人游武林怀寄此作 

　　寂寂南楼上悠悠翫月光山水澹秋色美人遥相望忆昨别予去驾言游钱塘富春连峡石江路一何长危滩高百尺水激戒舟航悬崖啼猿狖天迫堕青苍譬彼巴汽险神怖心茫茫兹游良亦苦洵美乃吾乡练溪清且浅岂谓济无梁汀洲多兰芷鸥鹭狎飞翔何当理归棹携手共徜徉 

　　○晚过清署呈一公 

　　溪上一延伫隔水众山青落景黯欲没归鸟度烟汀依依远林际渺渺孤云停杖策历丘壑杳霭入青冥中林访耆旧晤语同兰臭问讯遡暌违兹夕欣良觏松龛明惠灯莲壶下清漏香积出胡麻禅悦胜粱肉趺坐借绳床即此离尘垢皈依谐夙心吾生甘白首 

　　○冬夜乘月独寻清署至松关扄不得入怅然而返因作此寄诸禅友 

　　寒宵众籁息踏月溪梁西会心岂云远独往仍杖藜行行访清署路转霜林低此中有真侣三五同岩栖我愿从之游问法证菩提松关呼不启野外无鸣鸡惆怅空复返回瞻隔虎溪不省远公社谁当重见携 

　　◆七言古诗 

　　寄程文学巨源 
　　赠汪伯耳 
　　题漳潭渔隐 
　　宴戴征君玉峰草堂醉歌 
　　题戴文进画松下仙人图歌 
　　寿李鸿胪良华 
　　鹤山歌 
　　南泉歌 
　　寿霍比部太封君 
　　蔡仪部太夫人节寿诗 
　　荡子吟 
　　思妇曲 
　　紫岳歌寿进士师钖叔 
　　即席寿程征君限一字 
　　秋日新安江上送悦公恩公游吴越因寄冯太史开之王文学百谷暨家弟仲虚 
　　山中郑翰卿过访 
　　高峰篇为程参军赋 

　　○寄程文学巨源 

