<!-- { "loadSidebar": true } -->
江西火者焚或曰火弛欤或曰火僣或曰以侈或曰亢也燥熯之沴会他郡若邑亦火以问李子李子曰火者无省也夫署以官立官以体正体正则德敷德敷则才阐才以令布五者所以植邦而定乱也定则民安民安则兵革不兴兵革不兴则和气应而灾害弗作是故当令不行是曰慢期用才迟乏是曰凉力执持靡坚屈衄洊至虽得曷行矣德沮者侮至侮则弗威孙敌授柄关钥外扃豺虎入室体胡有焉体亏则官具官具则署不立数者政之大蠹而天所弃也天之所弃灾害必臻然无专沴感斯应矣会亢斯焚故曰火省者无自也亦言天弃之也夫刑赏异行劝戒同情思咎损盈天之道也不弃曷存不无谁有荧惑退舍厥微着矣是故谂情捄偏式法摧奸不贰不挠令之上也刚柔杂措疏通敏果明毅济之才之良也廉平岂弟罔纵惟允德之程也不疑不惧势不敢凌邪不可弃体之经也以是而官中外清肃吏役严命身之所居鬼神守之所谓天助之厘也即有灾害不害之矣此生于忧患者也若槩谓冥数泄泄以希幸亡且无日矣或曰若是则火郡若邑者亦谓之无郡若邑邪李子曰然矣火弛火僣火侈火亢又何也曰类从也予原火言其类省郡邑者也厥火详见杂记 

原寿 

夫寿之品六何也生而寿者则其人觔骨坚礥束肉其气则蓬如然好动鲜疢疾夫人寡嗜欲能调饮食亦寿亦有服气导引之法夫无思无营混混冥冥合于无形神聚精凝此寿者则道家者流也道家者流寿则神秀然不闲世务闲世务于理道罔攸悖斯德寿者也故曰仁者寿然予观蔡泽从唐举相及许负相周亚夫等则寿又亦天数故曰修短之纪无弗命矣穷通寿夭鲜弗定矣而世顾以为孔子称仁者寿盖言静云遂以为寿不可事事古人有言曰枢动不蛀今信无他嗜溺然日用之履可废欤夫忧乐喜怒者情也即信无他嗜溺乃四者之情何殄矣坚制其情以悖道废履其示不知定命矣耳故人具者形也生者神也栽者德也戕者嗜也不可易者数也故制形者坚存神者永知德者昌纵欲者贼顺数者安知斯五者斯知寿矣 

贾论 

语人曰贾之术恶人必以为谬然不知贾深刻取赢羡深刻则心易残取赢羡则戕物故非大奸巧不能踰等夷然贾亦不尽尔若尔常十七八亦其术使然也夫心神舍也深刻则耗神耗则昏眊而形不和形不和则不能修于身行此非术之罪哉今天下机利莫大于盐若货盐若货散而之四方剧故盐若货贾尤富实易尽力而其人则率能目语额瞬谈智干尺寸之间而窥窬于分毫之际泰者则辄揳妓女弹鸣瑟即肥甘绮丽车马珍玩诸属与诸大贵人等矣夫贾编户之民也而一旦音乐妓女之奉肥甘绮丽车马珍玩诸属与诸大贵人等则淫侈而易为邪夫入深谷翳林而能得材者择木者也处奢靡踰躐而能制心者择行者也是以陶朱公居置千金而显名天下传于后世故不务仁义之行而徒以机利相高者非卫欲喜生之道也 

作志通论 

夫述者存往者也作者训来者也存以比事训以阐义事以史着义以经见二者殊涂归则一焉然自皇帝王伯之世更丘坟谟诰不陈雅颂之音弗闻于世于是圣贤君子托述作以寓志故曰周东迁而春秋作宋南渡而纲目修所谓其文则史其义则丘窃取之者呜呼微哉然要有伤之焉夫志者史之流也分例祖诸禹贡属事本之周礼褒贬窃春秋之笔风俗寓同一之制宫室取大壮之义謌诗系观风之意夫史者备辞迹昭鉴戒存往诏来者也是以分例属事善恶备列褒贬见之矣五方异性则风俗杂核宫室不自立例艺文但标其目彰善讳恶忠厚之道也故称志焉夫志者一郡一邑之书也史者天下者也小故详大则槩然其义悉于经祖焉所谓殊涂同归者也 

蛤雀论 

舟见举蛤者形犹雀也茸茸余毛焉李子曰蛤知其雀乎雀知其为蛤乎蛤奚弗雀也且雀入水也雀知之乎水入雀水知雀乎雀未入水知非水乎入水知水乎易翔为潜倏沕冥焉绝林游渊则柔异质性情迁焉灵同形殊谷食波食有喧无喧截喙壳涎寸肉内含臻臻延延飞沉漠焉乌鹊其友今鱼鳖邻雀不知其蛤蛤不知其雀孰究厥端阴阳变化玄之又玄阴阳不自知知之谁乎阖辟修短委厥时尔故求固者雀乎雀者也 

叙松山小隐 

铜陵徐君墅松山之旁自称曰松山小隐五山汪子者徐之娅也言于李子李子曰嗟徐君隐乎小乎然予闻之矣人也固斯人之徒也立弗遗世行罔离群居匪殊域乃称曰隐又自小之斯殆寂乎嚣者也夫嚣者棼纶尘溷之名而隐之反也是故高人之于天下也恶嚣之贼巳也于是思超然以自脱恬而不棼静而不纶洁而不溷清而不尘凡以保寂破嚣焉尔而乃举眼无可意之事开口鲜契心之友和通有轇轕之扰孤亢多危疑之忧于是乎即山居焉以泉石猿鸟足以寂吾而绝嚣也又抚松盘桓焉以厥毛可衣实可茹厥风瑟琴可听厥色冬青厥根苓食之寿是之谓隐然君子弗之取何也以行之非中也夫人有仁义中正之彝以成身也有耳目口鼻四肢之嗜以全生也有父母妻子君臣朋友之伦以振经也若一切山居而松游惟隐乎躭是绝物之行也夫寂嚣不于其迹于其心者也故处棼而恬者真恬者也在纶而静者实静者也于溷而洁者能洁者也居尘而清者大清者也夫徐君者固有人道之伦仁义中正之彝者也耳目口鼻四肢之嗜度而不逾孤而无危亢而无疑和而无扰通而靡随是迹嚣而心寂者称之曰隐又自小之殆是之谓矣汪子曰嗟达人知言上士明心李之谓哉石徐之为人也处轇轕尘棼之区而有泉石猿鸟松风飧苓之高烟朋霞侣登吟坐啸虽日有余情而仁施义怀厚化敦俗见斯为之矣故不山而山不松而松不隐而隐是曰小隐李子曰嗟予读殖货志矣以今徐君观之而知迁之言过也其言曰岩穴隐处之士设为名高者亦以利耳信斯言也则伯夷为矫巢由为伪开仓赈饥者为沽名解衣救寒者为饰誉以今徐君观之然欤否欤予故曰读殖货志而知迁之言过也汪子曰惟诚动天徐君五十无子后阁十年不字今乃定足以占其非利而为之矣 

说农赠薇山子 

李子明农于大梁之墟有洞微先生者过观焉李子无患而修具先期而戒种相壤以遵播验粒以斥恶竭力以勤本警惰以集事守一以俟时节财以浚源蓄衍以防歉洞微子曰善哉子之农可以喻政今木巳之政其人乎李子曰予鄙人也痴痴混混马牛耒耜闻耳挹云氛卧桑阴聆禽音焉耳奚政之谙也子证之木巳洞微子曰木巳之尹薇山子者少而饬躬长而励行敦礼嗜文保贞驰问藉之白茅射隼高墉非农之修具者乎其临政也涤秽剔垢范才效良操纲展日程猷经谟非先期戒者乎大结则斫小结则析克之用刚怀之用柔蒲鞭示辱桁杨威暴非相壤播者乎败羣之羊必除梗类之草必锄非验粒以斥恶乎夙兴夜寐无小弟亲无隐弗究无瘼弗询非竭力以勤本乎录善奖能恕难矜愚日计岁期亡业者复游食者务非警惰以集事乎不违道而于誉不矫情以钓名不饰言以要进不快捷方式以求速非守一以俟时乎政之行也则均众寡定神缩息喘止呻抑过埤损储羡慎余敝帷罔弃木屑是收非节财以浚源蓄□以防歉乎李子曰予之农于墟也第知痴痴混混焉耳不知木巳之政似也洞微子曰施于有政是亦为政夫事万而理一者也梓材曰若稽田既勤敷菑惟其陈修为厥疆畎李子遇木巳士于郊东倾盖班荆而坐以洞微子之言质焉士曰予挟简策诵先王人也木巳尹则知之矣不知其政也李子曰请言其尹士曰刘之尹木巳也吾见其官理民治教行政清焉耳而不知其具何也见其豫而立备而无患焉耳而不知其种戒也见其淑慝区彰瘅明焉耳而不知其相而播之也见其善人多而猾贼匿焉耳而不知其验而斥之也见其繁剸而错剖壅决而棼解焉耳而不知其竭力勤之也见其荒芜辟疆场饬焉耳而不知其警惰集之也见其不矜巳不凌物焉耳而不知其守一俟之也见其乏不惧匮不忧焉耳而不知浚源防歉之有道也李子曰甚哉木巳之政似农也洞微子得其内士得其外外者其巨也内者其细也细功也臣效也甚哉木巳之政似农也薇山子之所行也例邑有异政三年则旌拔焉薇山子未三年独旌拔焉他邑尹闻之贤也面以之赤下也吐舌警惕洞微子曰居家埋故治可移之官子不求之身而欲达之官而欲异等拔乎李子曰粗者精之寓小者大之始近者远之自以木巳之政政于国国不治乎以木巳之政政天下天下不平乎薇山子行矣予痴痴混混农间日望子矣 

叙九日宴集 

嘉靖四年九月九日赵帅觞客于青莲之宫欢焉于是空同子立韵赋诗焉众和之裒然而珠聚烂然而锦彰主人赓焉铿然而卒章宾主既洽氛翳载廓霜清日晶台殿下阴铃塔警风林影飒瑟落叶乘之既昏复白皎皎布地盖不知月之在天也空同子览于众诗乃喟然而叹曰嗟诗可以观岂不信哉夫天下百虑而一致故人不必同同于心言不必同同于情故心者所为欢者也情者所为言者也是故科有文武位有崇卑时有钝利运有通塞后先长少人之序也行藏显晦天之也是故其为言也直宛区忧乐殊同境而异途均感而各应之矣至其情则无不同也何也出诸心者一也故曰诗可以观是集也赵帅张尹则汇征有期蓝帅曰帅王帅则剥床未释王尹则不远复者也黄子和子咸丘园之贲左生和生则利宾于王者也故曰人不必同同于心斯之谓也 

赠蔡氏 

蔡子辍河阃之寄而守备乎江介其行也其友祖焉北海王子为之赋江汉曰江汉汤汤武夫洸洸封丘黄子为之赋北山曰膂力方刚经营四方歙郑生为之赋无衣曰王于兴师修我戈矛李子曰窃闻之守者对攻之名备者先事而立之义也故兵非不攻也不上攻也非不贵机也备者无患也书有之矣孔子亦曰凡事豫则立豫者固备之义而事之先者也蔡子者武荫而文登者也度机审势销患于未形不在兹行乎天堑不江蔡子者堑乎于是为之赋六月曰文武吉甫万邦为宪 

题史痴江山雪图后 

雪之天黯霮凡云色异独雪同诗曰上天同云是巳雪之山巅不骨溪壑浅蹊径迷雪甚则樵不入雪之水云同天一有舟蓬白而人蓑笠之则水见矣雪屋檐直或明其囱柱然不见茅与瓦雪之驴下视凌竞若临窟蹈穴雪之人目旷而神敛眩眩然光夺之也雪之木枯则白其上皮花叶雪则皜其心雪无风则匀匀斯画矣即妙笔弗画弗匀之雪何也势使然也画之势贵粗荡近详远略情贵雅而包意贵减而宛气贵豪而汹色贵凛而润五者雪之良者也李子尝论及画事由生曰其惟史痴乎江山一图近之矣是图今落于吾家李子取而观之曰微痴吾谁与言雪 

题三王祠翰后 

夫祷而永之存乎爱阐而德之由乎敬传而远之系乎言亡而生之本乎思永莫如仙瑶池者媛之仙者也祷人之王母而王母之者爱其爱也然必德焉称是谓祖孙之懿阐懿彰德敬以之矣孔子曰言之不文传而不远故爱非言曷昭敬非言曷颢嗟玉溪子颂而宛欤端溪子音而展欤龙湫子畅而简欤夫三子者言足以阐矣然义主乎永情触于思故苍谷子诵其言而泪咏其音而悲盖伤其王母之长归故曰亡而生之本乎思 

题明远楼诗后 

夫握枢居要则意飘江湖处幽履闲则心悬魏阙所谓情以地殊音由感发者也矧登高能赋古称大夫之才而采诗观风今有监国之任者乎纪元之岁时菊载华兹筵是开四子邂逅于一楼俯乔岳览长河眷焉有感于斯游爰各赋诗一首嘉靖元年秋九月也 

题琴竹诗后 

