<!-- { "loadSidebar": true } -->
　　庆厯公三入邉陲扰太平啖金真间敌挠【呼髙反】酒不寒盟上印情虽切【公被病求退不许】然髭病遽轻【上剪髭赐公服之病愈】惜哉天弗憗宸幄泪先横【公讣至上在崇政殿闻之对东府长恸】
　　宣献宋公【案宋史列传宋绶仁宗朝参知政事諡宣献】
　　昔去劝明辟【明肃朝公劝还政】俄归参大钧公孙未及相诸葛巳伤神名待天渊蔽文争日月新英魂同玉树不向土中春
　　文惠陈丞相【案宋史列传陈尧佐諡文惠】
　　岩廊号元老礼数盛中台万石父子贵八元兄弟才新诗玉可扣竒隶鹊争回今日看碑字真縁洒泪来
　　答客
　　贱子空虚甚何烦跪自陈摧藏不鸣鴈排迮后来薪栉短三秋发途奔四海尘安能得所欲况是数竒人
　　送同年呉防尉乌程
　　咚咚报曙天归趁越人船阚月长留梦吴门自是仙漆书多汗竹圭祀有名田剰着凌云赋囊帷待奏篇
　　送王庾
　　土甑残炊黍津航促扣舷云迷孝王苑星认太丘躔破瑟鹍舞吟囊锦兽鲜晩淮他夜月离思共娟娟卷客衣空化求知刺欲漫孤飞回鹢路别泪溢鲛盘待举秋槐老承顔夏枕安新篇时寄我鱼信接长澜
　　送祝熙载
　　昔誓繻仍在今行绶巳新春莺得迁友夜鹤怨归人【君便道家山故及斯句】倦枕低潮月征帆截渚苹清时偏乐职寒鼈佐吴醇
　　寒食日送李公佐归汉东
　　有客改南辕春郊驻祖筵罇寒禁火国风暖浴沂天茂草平无际残花惨更妍鹿鸣偕计近簪盍约初年
　　送连庶
　　之子逺参卿劳劳千里行素衣因客变华髪看秋生遇鲤频为讯逢莼试作羮尘埃半通绶何地免将迎
　　送陈动之
　　绨帙抛蓬观军牙佐柳屯伏熊均轼宠睡貉袭裘温睢苑寒云隔渔挝暝鼓喧帛书无厌数知有鴈为门
　　送梅尧臣
　　祖帟都门路秋风满客衣台舟三鹢驶官舄两凫飞乡思临波逺离忧傍酒微不应縁事事手自废谈围
　　春晖寓目二首
　　春序倐云晩髙台芳意多花成风地缬鸟作暝林歌树气薰繁幄池文叠细波夹城归骑散烟絮徧铜駞春意都无几还持欢绪归游蜂抱蘂去惊燕失泥飞风下幡幡影霞留暝暝霏既知瑶席恨不减欲沾衣
　　累夕大风
　　乘秋万窍怒拂野恣离披祭鸟东门酒鸣鸢上将旗有谁樵旦暮无客赋雄雌何用呼号甚枯桑了不知
　　武安侯
　　贵甚宫中势轩然帝右趋所贪惟狗马宁是学盘盂骄取武库地气凌辕下驹淮南他日语悔不共严诛
　　庭石
　　嗟尔一拳质块生天地中柱云蒸作润山溜滴成空松葢何年化星槎此路穷无邀什袭裹近出宋台东
　　感秋
　　乐事行将晩华年怯早衰翻车壮士速落叶长年悲别燕风帘静惊乌月树危播精宁有用皮骨极支离
　　秋日四首
　　短影悠扬日薄寒憀栗天林声蝉后老陂影鴈賔联凄感客自尔变衰时适然何须问容鬓所遇是凋年客心惊暮节天意歇余芳莲罢池収子榴成露罅房绨袍亲故暖纨扇委空凉庾信真愁否仍能用斛量禁林成宿忝愚谷负深归未识前途逺容知昨日非巧劳真物役静胜乃天机君看琴中意何尝在玉徽秋气飒然爽宴居差有情蝇休几案洁蝉罢亭臯清溪水照心碧云山刮眼明其如嵗云晏天地莽峥嵘
　　晩发
　　候鼓遥喧岸行舟逆上湍轻烟着波面斜月罢林端飒沓凫鹥乱苍茫葭苇寒致君何所惮便道许之官晓濑虽能迅寒流不复涨林声散栖鸟隄影度风樯兹嵗方云暮吾行未遽央病身非汲黯安能薄淮阳
　　游海云寺
　　十里云邉寺重驱千骑来天形欹野尽江势让山回园竹浓成幄楼钟近殷雷斜阳归鞅促飞葢冒轻埃
　　行药
　　行乐徧城闉仍逢摇落辰坞风焦粟罅园露饱梨津逺水多成浦髙云自作鳞匕丹无复得魂防小山人
　　湖上晩瞩
　　湖平潦巳収清兴暂夷犹风舸时摇缆眠凫自去洲荒藤依树老残芡听波浮珍重芣山色苍苍到暝楼
　　答京西提刑张司封次韵
　　乞得二千石终非循吏才霜蓬根易动笼鸟翅难开梦寤慙封邑【来诗云畴庸邑此语是梦中做□似此非常句故缀成全章以见寄】陶埏仰铉台报言殊丽藻虚附驿筩回
　　闰月晦日
　　春物都城晩欢游一倍慵轻风生树态暖日淡云容小阁时翻燕闲花更少蜂幽襟真濩落所得是无悰
　　赠楞严舒上人
　　丈室锦城隈庭闲地徧苔饭从香积取花续少林开讲画经残叶禅宵烛委煤无嫌一时学要是暮云才
　　柔上人【年八十不出夜能读细字】
　　行年逾八十安坐布金园指柏仍余树栽桐遂见孙岩泉晨自濯经叶夜能翻顾我生多病劳师黙遣言
　　寿上人南游
　　拂晓镮鸣月迎寒毳拥霞众香摩诘饭五叶祖师花托宿林枝俯分风夕影斜前期逢晤赏持对碧云夸
　　送梵才长吉还天台
　　归裓巻兰芽城标拂曙霞溪行鸥避锡岩供马衔花翠柰经园密苍莓渡彴斜暮云他日合相望在天涯
　　寄药山长老省贤
　　南方有尊者卓锡恋林丘演法三千界多闻第一流炉烟熏定几笋脯供斋瓯社约慙成负霜莲落几秋
　　访僧舍
　　近郭一牛鸣金园界寳绳众花天作雨千焰佛传灯碧柰垂园老青莲杂漏凝病襟多俗物时此访南能
　　寥寥
　　寥寥私沐地索索晚秋时髙树足危响寒花无媚姿逺砧投防急昏鴈赴行迟抚物能无感年华及始衰
　　早秋
　　脱叶惊雕嵗飜车送落晖蔗浆晨渇减桃簟夜凉归怨月収纨扇轻云怯纻衣沈愁知几许帯眼不胜围
　　山中晩春
　　新火暮春天穷山寄一廛畹兰催酒熟溪草作茵眠落絮轻无定残花浅自怜缁帷谈久倦江上问挐船
　　早春
　　春来人暗知何物验来时林暖树改色山晴云弄姿归鸿髙的的生浪细差差老帅非行乐劭【音翘】农一驻旂鹍雪销平苑乌风袅逈竿暖容侵栁动寒意向梅残云薄来无定天晴望更寛杯霞莫辞醉朝野日多欢
　　西园早春二首
　　芳意稍菲菲春城浓淡晖霞留早隂住风遣薄寒归细溜兼沙漾初禽隠叶飞要知刀笔暇文酒得相依樽酒不常满年华祗自春言归虽薄澣业巳负良辰野翠欣欣徧林花扑扑新其如好风景料理爱诗人
　　答翁愈赋巻
　　登髙大夫事感物古诗流韵变齐风缓辞凌汉气遒恨非雌霓赏惟祝洞箫求病客无盘玉琅玕未易酬
　　池上
　　晩瞩西池上池清暑气微云烟互明灭蒲荇两因依戯鰋来无定眠鳬乆自飞纷吾刀笔虑逢此憺忘归雨止菰蒲老风生杜若秋水光晴动日莲气晚薫舟暗坞飞萤出疎丛白鸟留此时成丽赋寜减翫游鯈
　　北园池上
　　中园梢萧槭日脚净空埃寒蝶飞还下饥鸥去又回林髙风搅叶垣暗雨留苔颇赋髙秋兴人非骑省才
　　避暑江渎祠池
　　溪浅容篙短舟移觉岸长烟稠芰荷叶霞热荔支房技叠参挝鼓杯寒十馈浆便成逃暑醉官事底相妨
　　夏日池上
　　溪流来不近永日映霞霏水荇自相缭汀禽无次飞頽沙时损路幽濑忽藏矶谁欲留连我相将日暮归独坐溪堂上炎天客少过红垂初熟果碧卷未开荷曳絮云更坞摇金日弄波一杯聊自举凉意雨前多
　　扬雄墨池【即草元所】
　　宅废经池在人亡墨溜干蟾蜍兼滴破科斗共书残蠧罢芸犹翠蒸余竹自寒他杨无可问抚物费长叹
　　秋热
　　风物连南国炎威逼早秋堕飞波上翼误喘月中牛云杼衣全解冰壶渴未瘳此时班女怨虚为素纨愁
　　晩冬行园
　　官舍同山舍萧然日杖藜饥鸥守冰沼寒荠犯蔬畦霜逼晴空逈霞牵晩照低城鵶栖巳定无事莫惊啼
　　过惠崇旧居【崇工诗有名于世】
　　人往名长在钦风歴故居社残莲即老园废柰仍疎麈忆清谈外云经合座余裴回视斋壁行草暗残书【师善行草斋中多自题写】
　　虽昧平生契懐贤要可伤【予为郡之年师之去世已二年矣】生涯与薪尽法意共灯长遗画空观貌残诗孰补亡【本院惟有师旧诗藁数轴】神期通一语无乃困津梁
　　和鉴宗游南禅别墅
　　鹿园开别墅牛驾此回轮花识庄严界林容宴坐人逺烟时误晚静坞若遗春共照前溪水烦师洗六尘
　　对月
　　林梢霞尾暗海面月华新一水开天鉴千金上佛轮幽岩涵静桂潜蚌溢凉津不必姑山去翛然自玉人月华真可爱堂上共徘徊白露方徐贶清风适共来蚌津随照满乌阁为啼开万虑方岑寂愁看云汉回
　　望月
　　早月始娟娟西南寥泬天魄中藏暗树轮外上虚傍汉含银浅过云漏叶鲜遥知今夜鹊犹得穏枝眼同小侄珪璞溪上泛舟【案祁兄庠有子五人三早卒惟充国均国二人见王珪所作神道碑此名珪璞或系小字也】
　　出郭晓云霁泛舟春日迟诗怀随物放酒面任风吹循岸烦鸥起看山惜棹移州人轻此乐赖与汝曹期
　　拟明月逐人来
　　玉漏催成夜兰釭换作晨并花排防树分月送游人醉幕星临酒天街露禁尘轻雷与流水随意伴香轮
　　月
　　西颢凉飚度金枢宿霭収映波休混璧入幔且迷钩蚌冷侵珠润罗疎逼帐秋风流知不浅庾令在江楼
　　新月
　　几宵闲北寝始见映西楼曲篆临钩误残黄映额羞桂稀山自冷珠浅蚌兼愁巧作纎纎句能喻两头
　　残月
　　阴光随落宿有意待朝阳晕缺灰余影潮平鹭息狂残兵骄子国隠语大刀郎此夜方诸泪寜能减数行
　　马上见残月
　　娟娟天外月正见上朝人老桂欹藏树纎钩侧抱轮气清仍泛露光淡即迎晨尚作裴回意西楼对结邻
　　落月
　　巳照金枢穴初乗玉女扉望花愁桂老数叶畏蓂稀汉蚌兼珠隠邉兵背塞归持将离妾恨一问上天飞
　　答劝农李渊宗嘉州江行
　　嘉月嘉州路轲峩按部船山围杜宇国江入夜郎天【嘉州古夜郎国】霁引溪楼望凉供水馆眠愧君舟檝意遂欲济长川【来时有寜舍济川航之句】











　　景文集巻十
　　钦定四库全书
　　景文集巻十一
　　宋　宋祁　撰
　　五言律诗
　　早发大偃
　　晓戍胧胧白春流纳纳深生烟着树罢月稍依林野路趋斜岸渔舠泊暗浔尚縁归国意差足慰离襟
　　新竹
　　最爱中唐竹春来百个鲜笋残霞落泊梢散粉婵娟早叶危衔露昏枝巧住烟寜孤一日赏况在此君前
　　永兴郑资政巩县路逢雪见寄
　　大旆闗河远同云天地浮凌晨逢朔雪此路向西州寒袭生犀健光催畅毂流余情念东郭穿履趂英游
　　峡中逢雪
　　峡内逢霏霰凌辰望已迷寒花集栈斜片旋沈溪戸入垂缯壤田成种玉畦速干殊未惜山道润无泥
　　冒雪马上作
　　大雪浃天畿晨骖望禁扉二仪连皓气万物共清辉楼逈标银阙台寒压粉围瑞花眞有意偏着入朝衣
　　四望亭
　　秋城聊一眺物色已苍茫爽籁风驱远寒烟晚曵长祠成樗作社戍罢女留墙要是凋年感能回倦客肠
　　秋日书懐
　　秋旻荡喧浊茂宰属髙情水绕溪初浪林干籁自声醉茵留剰暖欢瑟泛余清尚念江湖守其如华髪生
　　送潘秘校赴颍上簿
　　捧檄去三铨招招客叩船倦游惊密雪离思着么弦淮月开帆暝京尘减绶鲜枳鸾非久息刷羽竚来旋
　　送南顿胡簿
　　宻雪姸辞盛垂牕怒翼开聊从百里佐初露七年材集隼趋侯府歌骊酧客罍时年无道茀庇邑迩天台
　　舟中三首
