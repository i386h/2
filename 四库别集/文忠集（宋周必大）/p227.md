<!-- { "loadSidebar": true } -->
　　论治效【乾道七年八月六日】
　　臣闻政如农功春而耕夏而耘秋而収冬而享其成本末先后不可易也故一日则有一日之效一时则有一时之功虽勤劳于前而享富实于后理之必至无可疑者勾贱谋呉可谓难矣然范蠡不过三言持盈者与天定倾者与人节事者与地自初即位至于七年深思力行不出乎此一旦天应至矣人事尽矣蠡奋然曰得时无怠时不再来天予不取反为之灾赢缩转化后将悔之天节固然唯谋不迁此岂常试而谩言骤为而屡改也哉陛下天纵圣神鋭意图治日徃月来今既十年焦劳益甚而大欲未得夫去速者辰也易失者时也臣愿陛下以农功为凖以越语为念立一定之规要必致之期若曰一年抚民则自春以及冬视抚民之效如何二年富国则自春以及冬视富国之效如何三年强兵则自春以及冬视强兵之效如何推是以徃凡复古之图致治之方皆可以次第求以嵗月俟而陛下十年之勤劳亦为无负矣孟子曰诸侯有行文王之政者七年之内必为政于天下况陛下居天子之位乎区区勾践固不足道也惟明主留神财幸取进止
　　论人才
　　臣闻帝王用人之道二不次而任者大才也循次而升者常才也诚使鹰扬如太公先觉如伊尹一旦防于耕钓之间置诸辅佐之列人亦孰以为过若乃侫而托于忠伪而托于诚私而托于公苟不察焉其害深矣孔子曰始吾于人也听其言而信其行今吾于人也听其言而观其行古犹如此况后世乎仰惟陛下知人则哲如帝尧立贤无方如成汤人才小大固不逃于圣鍳然乃者尝遣使理财矣又尝遣使按军矣方被命之初截截幡幡似若可听及责成效蔑如也此无他用之过其量赏之不待功彼既冐受宠荣则惧诞谩获罪于是多方以掩其过妄作以盖厥愆虽以陛下之明随加谴斥然而兵民已被其侵扰财用已为其蠧耗噬脐之悔可胜计乎臣愿陛下于用人之际因言以考实试可而后迁彼知爵禄不可侥幸取也必将趋事赴功少副陛下总核之政而真才实能见矣取进止
　　论科举代笔
　　臣闻科举之害莫切于代笔大约州郡数十人方解一名亦有至一二百人者其间富民乃或捐厚利以假手主司但知据文考校徃徃叨预荐送遂使实学之士返遭黜落前后条令虽曰详备然棘闱既辟旅进动以千计为廵捕者纵欲禁止势不能也臣愿诏诸州就鹿鸣宴之前委教官或有出身官二员集得解举人就州防试论一首如太学亷引南省覆试之法知通躬亲监视严为防闲须文理不至纰谬用字不至颠错方给解牒令赴省试或有不能动笔及大叚错谬者即行驳放仍推究代笔人依条施行却将驳放之数次举补还其转运司发解者凖此盖治之于科塲之中则人众而势或难行覈之于既定之后则人寡而真伪易辨此法既立代笔之风不禁而自熄矣取进止
　　答选徳殿圣问奏【乾道七年八月六日】
　　贞观十六年太宗问魏徴曰朕尅意为政仰止前烈至如积徳累仁豊功厚利四者常以为称首朕皆庶防自勉人苦不能自见不知朕之所行何等优劣徴曰徳仁功利陛下兼而行之然则内平祸乱外除戎狄是陛下之功安诸黎元各有生业是陛下之利由此言之功利居多徳与仁愿陛下自彊不息必可致也朕即位以来于今十年功则未能有成至于安养黎元俾遂生业正今日之急务朕未尝不以为自治之良策然所行优劣亦苦不自知卿各极陈其当否凡有未至悉情毋隠若夫仁徳帝王之髙致朕亦不敢自居方以魏徴之言为龟鉴耳
　　臣仰惟陛下万机余暇无所嗜好惟书史是观惟前言徃行是监乃者阅贞观政要见太宗与魏徴论积徳累仁丰功厚利四者之优劣亲御翰墨宣示臣等且自谓即位十年功则未能有成至于安养黎元俾遂生业正今日之急务未尝不以为自治之良防俾臣等极陈其当否凡有未至悉情毋隠頋臣智识浅陋何足以知此然清问甫及敢不竭其拳拳臣观自古人君或溺于宴安或乐于盘游或喜谗邪而恶忠直或始勤政事久乃怠堕陛下则不然清心寡欲进贤退佞出于天性临政愿治愈乆而愈勤此固中外所共悉也然治效未及贞观者殆时不同欤昔隋末盗贼蜂起天下大乱民无定居国无定主髙祖义师一起有摧枯破竹之易至太宗受禅则中外已廓清无事于是一意抚民自致太平今陛下虽乗中兴之后然金人地大兵强非隋末四方分裂之比金主虽曰不徳然亦未至虐用其民又非如隋之失人心也彼所据者中原我所有者东南耳以今凖古图治固难然而练兵以图恢复而用将之道或未尽择人以守郡国而责实之方或未至今之急务无乃在此乎臣不敢泛引古事姑以近事言之夫若内若外屯兵百万其卒伍之勇怯噐甲之利钝教习之精粗人主安得尽知不过责成大将而已所谓大将又不过数人其择之也当审其任之也当久今颇不然进或失之太简退或失之太遽彼既未尝为暖席计则其下视之亦将如转石矣号令何由而可信纪律何由而可明乎且如江州一军自陛下即位始付苖定其后戚方继之甫一年而定复至又数年而王明继之才半年而皇甫倜又继之池州一军始付时俊其后王琪继之甫半年而用秦琪才十月而呉总继之又十月而郭刚继之数易如此平居自守臣犹虑其乏事何暇议进取哉陛下谓功则未能有成而臣所以疑用将之未尽者此也陛下深居九重所赖以宣布恵泽者莫切于郡守奈何循良者十无二三贪残昏谬者常居六七是以仁心徳意无由下逹良法善政无由奉行其号称能吏者知巧为名色趂办财赋而已民之失业彼何恤焉遐方僻郡姑置勿言临安者陛下之行都也耳目易接虚实易考观于増酒课一事略可见矣夫酒者国家之利源令得其人则课増令非其人则课亏亦理之常以此为殿最议赏罚可也奈何顷年为守者乃以増羡之数加诸嵗入之额嵗额之外复求増羡既得増羡又添嵗额辗转不已殆且倍蓰于初不幸令又非人则多方渔取以充其数夫民非昔贫而今富也饮者非昔寡而今多也顾取之如此安得不困近畿尚尔谓逺方何加又诸州长吏倐来忽去迎送靡定且以二浙言之婺州四年之间易守者五平江四年之间易守者四又其甚则秀州一年而四易守矣用度何为而不窘吏奸何为而不滋民瘼何由而可苏陛下欲安养黎元俾遂生业臣所以疑责实之方未至者此也继今以徃愿陛下择将择守审于其初而久于其后其命之也必使条具如之何而治军如之何而治民防年而某效可着某弊可革防年而某事可成某害可除要之以必致之期示之以劝沮之方兵庶防可强民庶防可富自治之防孰急如此未有能自治而不能治人者凡此二者陛下因政要而问臣臣亦因陛下俯询而献言它固未敢及也抑臣观政要凡十卷四十篇既以魏徴论为君之道为首又以魏徴论克终之道为末盖于太宗时惟徴为善谏上有所问必指近事以为据而不为泛滥迂濶激讦之言是以太宗乐闻而喜从之治防成康徴功为多吴兢所取厥有防哉臣愿陛下思太宗广谏诤之徳择忠实而无他赐通明而知大体者引以自近使嘉言日闻治道日兴何患其不贞观如也若夫仁徳帝王之髙致陛下既以徴言为龟鉴而自强不息矣臣复何云狂愚冐昧惟明主择焉取进止【八月六日上召吏部侍郎王之竒太子詹事陈良翰及某三人同对选徳殿袖出御笔一通即前所问也后数日实封进入】
　　垂拱殿对劄子二首
　　论荐举【乾道七年十一月二十二日】
　　臣闻知人则哲帝犹难之然所以能官人者举得其要故也舜问畴若予工满朝専以垂对又问畴作朕虞满朝皆曰益可上不泛问下不泛应是故所取必合众论所用必称厥职不亦简而易当敏而有功也欤本朝太平兴国六年特命翰林学士承防季访等十一人于常参官内各举堪任三司判官及转运使者一人淳化三年又命宰执翰林学士御史中丞尚书丞郎两省给谏以上各举一人是亦唐虞之遗法也仰惟陛下急于图治劳于求贤乃者尝诏监司臧否守令矣畧计诸路所荐无虑数百继命侍从台谏设四条荐士矣合在廷所举又百余人既不可以悉褒而尽用不过召见一二随才奬擢其余则籍记姓名于中书而已后有任使又将他求乌足以副陛下为官择人之意哉臣愚欲望圣慈逺稽前代近法祖宗遇内外要剧官阙复行杂举之制假令办某事须某才则诏公卿各举资任相当堪此委用者一人然后取众所共称者而用之其利将有四焉合廷臣之言不患于不公一也采众人之论不患于不精二也遇阙而亟求则嘱托之私絶三也既举而必用则虗文之弊革四也惟陛下留神裁择取进止
　　论发解考校之弊
　　臣闻政有似缓而实急者科举是也夫以士子一日之长而欲騐其终身之事业疑若迂濶矣然昔人赋有物混成及金在镕而识者遂以公辅期之盖有学有文形于笔端决非阘茸之士而骫骳剽窃者必常才也本朝取人虽曰数路然大要以进士为先陛下笃意人才士之求试于有司者日益众惟是三嵗发解凡州县官苟有出身不问才否例差考试其间富于学识固不乏人亦有工声律者未必通经习经术者未必能赋或学殖不丰懵于文体或久去塲屋忘其旧业命题发策徃徃颠倒事实背于义理故当校艺之际则平凡者收优异者斥至使真才实能抑欝而不伸庸人假儒侥幸而滥中非所以崇雅黜浮劝勤抑惰罗英俊育人才也兹事体大臣心知其弊而未敢轻为之说愿陛下批章于学官俾之博询诸生条上利害然后命廷臣杂议而详处其当断自后举行之非特于学者甚恵抑庶防名臣辈出如祖宗盛时于以助陛下之大有为不亦善乎取进止【三省同奉圣防令周某先次条具将上取防】
　　后殿对劄子一首
　　论时令不正【乾道七年十二月二十二日】
　　臣伏见自冬以来寒气弗效无大雨雪虽时作蒸溽为滂沱之候然亦不过泛洒而止天意若曰陛下仁民爱物切于圣心而有司不能推广徳泽致之斯民是以云同而雪遽止础润而雨不应易曰屯其膏施未光也可不念哉臣愚伏望圣慈深诏中外之臣体上之诚勤防民隠驯致休征以必来嵗之豊不胜幸甚取进止
　　垂拱殿对劄子一首
　　乞优恤二浙【乾道八年二月三日】
　　臣窃见陛下以币劵太轻日夜忧之一旦内出积镪以百万计为权之之术自日来军民既被实恵懽呼之声徧于行都推是心也岂止以羊易牛而已臣请因圣徳所及而推广之臣闻爱民仁也理财义也二者相须初无二説而中外之臣不能深体上心用意或有未善且如中兴以来驻跸二浙逾四十年盖今日根本之地也平时当爱养其力缓急乃深得其心而赋税供亿反重于他路盖四方州县近则畏监司之刺举逺则惧上台之诘责审于举措莫敢轻发惟近甸官吏则不然或陈其利而掩其害或狥其名而蔽其实凡有献明率称奉防行之吏民以其出于朝廷莫敢违者如近日越婺诸郡以隠漏为名増无实之税是也窃料陛下特未详知知则必有以处之矣臣虽书生岂不思邦计未裕而徒为空谈然而日侍清光窃叹陛下有养民之徳而有司无体国之风也敢冐昧言之愿陛下深诏执事爱惜民力譬如子弟富实它日父兄有不时之须虽竭其囊槖以济用度夫复何怨不必平居无事骤增科调使懐戚戚也诗曰恵此京师以绥四国惟陛下念焉取进止












　　文忠集卷一百三十六
　　钦定四库全书
　　文忠集卷一百三十七【奏议四】
　　宋　周必大　撰
　　右文殿修撰召赴行在隠岫对劄子二首
