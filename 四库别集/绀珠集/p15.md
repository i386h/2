<!-- { "loadSidebar": true } -->
　　李程赋日五色赋登第后试有举人浩虚舟卷中行此赋程虑其轧已取读至末韵云浸晚水以芒动俯寒山而秀发程乃笑曰李程赋且在瑞日何得言晚秀发

　　一片宫商
　　沈光有洞庭乐府韦岫谓朝贤曰此赋乃一片宫商也

　　红篆
　　李渷醮诗云一封红篆书为奏尘寰事

　　间气布衣
　　皮日休傲诞自号间气布衣

　　星辰可摘
　　顾云为髙骈草醮词云天静则星辰可摘

　　贾岛佛
　　李洞慕岛常欲铸其像顶戴之常念贾岛佛

　　山巾子
　　包贺诗云云是山巾子船为水靸鞋

　　舡掠鬓
　　又曰棹揺舡掠鬓风动水搥胷

　　祝鸡翁
　　李徳裕与叚成式书云自到崖州幸且顽健居人多养鸡往往飞入官舍今且作祝鸡翁也

　　手汗模糊
　　严遵美与一紫衣僧来谢以所谢语书置掌中及取致手汗模糊文字莫辨但云伏以军容而已

　　累累茧栗祖龙藏
　　杨敬之华山赋云蜂窠聨聨构阿房矣小星奕奕焚咸阳矣累累茧栗祖龙藏矣

　　周礼库
　　李浩愽学礼乐之事多咨之人号曰周礼库

　　大像前披剃
　　师鸾自于百尺大像前披剃不肯师常僧也

　　鸦挽铃
　　温璋为京兆尹有鸦三挽铃璋曰此必诉寃遣吏随至城外果有探其雏追其人诣府决之

　　天帝召棊客
　　滑能善奕忽有小子自云姓张请与能对奕思甚精敏能异而诘之曰我非世人天帝召公着棊能忽奄然

　　芦三节
　　李全忠所居忽有芦生一枝盈丈而三节后其家三人秉节钺者

　　聚六州四十三县铁铸不成一个错
　　罗绍威帅魏愽以牙军骄恣尽杀之由此势弱为梁祖所制竭帑藏以奉之恐其图巳乃谓所亲曰聚六州四十三县铁铸不成一个错也

　　见李思戒
　　明宗不豫冯道入问因曰寝膳之间宜思调卫因指御前果实曰如食桃不康他日见李思戒

　　有弦即弹有孔即吹
　　温庭筠善皷琴吹笛曰有弦即弹有孔即吹不必柯亭及爨桐也

　　罢栉缀文
　　庭筠理髪思来即罢栉而缀文

　　梦传天乐
　　王氏女梦授天乐曲名有玉震宫玉震羽红绡商玉仙商之类

　　六甲行厨
　　修道功深者自然享六甲行厨有所须举意即至

　　检谱角抵
　　颜云论兵必奋袂叱咤若对大敌人谓之检谱角抵

　　五彩梯
　　文士冯涓临终以五彩纒梯具冠带歴梯一级而逝

　　诗思二百里
　　蜀士唐求有诗名然诗思逰歴不出二百里间

　　龙巢翻
　　夷陵江或浮大木蔽塞水面土人谓龙巢翻

　　涓缕未伸
　　朱朴自愽士为相殊无所成云涓缕未伸勍敌已至

　　书镇
　　石可用为书镇

　　齐山截海
　　天佑中造巨舰名齐山截海

　　喜见未闻新书策
　　或问李徳裕所为好对以此

　　吉吊
　　龙生三子一为吉吊多出水与鹿合或遗精水际浮槎遇之即生花如蒲桃名紫稍花大益阳事可以入药

　　烧睡龙
　　江南松江多芦荻冬月纵火焚之多烧起睡龙

　　雷公箓
　　世传雷公箓可受而不可晓画一壮夫以拳扠地为井号拳扠井又画一人负大束薪号一谷柴又一人以七手撮大■〈欺〉扇之号七山■〈欺〉其它率类此

　　造榜天
　　陆扆举进士属僖宗幸梁洋是年六月状头及第后在禁林时暑颇盛甚同列戏之曰好造榜天

　　绀珠集卷六

　　●钦定四库全书

　　绀珠集卷七

　　（宋）朱胜非 撰

　　○水衡记【阙名】

　　凌解水
　　黄河正月水名

　　桃花水
　　二月三月水名

　　麦黄水
　　四月水名

　　瓜蔓水
　　五月瓜延蔓故以名

　　矾山水
　　六月水名

　　荻苗水
　　七月八月菼花故以名

　　登髙水
　　九月水名

　　复槽水
　　十月水落复故道

　　蹙凌水
　　十一月十二月水断复结

　　○干■〈月巽〉子【温庭筠】

　　短棰画地起草
　　梅权衡入试青玉案赋于庭树下以短棰画地起草

　　快语
　　蠲荡昏蒙使之快语

　　干■〈月巽〉
　　不爵不觥非炮非炙能说诸心庶乎干■〈月巽〉之义

　　大郎罢相二郎拜相
　　韦承庆除礼书嗣立作平章事时谓大郎罢相二郎拜相

　　分无堂食
　　张文瓘分无堂食食则伤痛

　　双与
　　张越石楚金同举有同以兄弟不可两收欲俱退李绩叹曰贡举本求荣何妨两双与

　　国■〈父上者下〉
　　窦怀贞娉韦后乳母时号曰国■〈父上者下〉懐贞欣然

　　着毛萝卜
　　萧嵩欲注文选见冯光进释蹲鸱云今之芋子是着毛萝卜嵩大笑

　　班固非孟坚
　　张由古无学业对众叹班固文章不入文选众对以两都赋燕然铭等由古曰此是班孟坚非固也

　　长孙欧阳相嘲无
　　忌嘲询曰耸膞成山字埋肩不出头谁教麟阁上画此一猕猴询应声曰索头连背暖裆■〈衤完〉畏肚寒只縁心溷溷所以面团团上大笑

　　御史胡
　　则天问张元一外有何可笑元一曰朱前疑着緑逯仁杰着朱闾知微乘马马吉甫乘驴将名作姓李千里将姓作名吴栖梧左台胡御史右台御史胡御史胡礼也胡御史蕃人为御史者天后大笑寻除别官

　　奚毒
　　附子也堇乌头也

　　贰负
　　汉宣帝时上郡山崩得一物长数丈髪丈余彷佛状人蠢蠢而动问不答刘向云出山海经此贰负之臣杀窫窳有罪帝楛之于疏属之山有胎息之术

　　轻红
　　崔氏青衣崔与栁生厚死犹冥合轻红从焉

　　狐翁
　　何譲之春经原陵见一老翁歌曰野田荆棘春闺阁绮罗新出入头上日死生眼前人欲知我家在何处北邙松柏正为邻又曰洛阳女儿罗绮多无奈狐翁老去奈尔何譲之逐入草中作一狐遁去案上得文字一帖纸如灰过不可晓解有曰何以充喉吐纳太虚何以蔽祼霞裙云袽之语后狐化僧以三百缣求之不与作其弟夺去后内库失缣获于譲之所因坐死

　　太一
　　莆田陈弯生子不慧名智奴杨逷游梁遇一道士曰吾奉天帝使往泰山此东北十里圃田店有太一在焉乃正衣冠而去逷异之询于父老曰店陈智奴十三矣未尝言适道士来谒既去而言

　　河渎亲翁
　　郭汾阳镇蒲欲造浮桥而激流毁墠公酹酒许以小女妻之其夕水平木立墠上遂成桥而小女寻卒因塑庙中人因立公祠号河渎亲翁

　　猖狂之名满天下
　　牛僧孺制科在捷台参韦干度不知而问之僧孺甚讶韩退之曰公猖狂之名满天下韦尚不知何恠焉

　　银海
　　裴钧仆射大宴巡官裴弘泰后至钧不恱弘泰曰请在座银器尽斟酒满之随饮以赐弘泰可乎钧许之遂竭座上小爵至觥舩凡饮皆竭随即填于怀有银海受一斗以上以手捧而饮尽踏其海卷抱之索马而去钧使人问弘泰方箕踞而坐秤所得银器二百余两不觉大笑

　　房管惟欠不言
　　房管为冯翊尉事陆象先孔目官党芬相遇避迟管决之入白象先曰如芬所犯决亦得不决亦得管谢之公曰谢亦得不谢亦得后值公入召管相遇留管管至黒不言荐为御史曰房管为人百事不欠惟欠不言矣是堪用也

　　○庐山记【陈舜俞】

　　匡裕先生
　　姓匡名裕殷周之际遯世隠居庐于此山

　　杏林
　　董奉毎治人病病愈即令种杏五株遂成林

　　冷暖泉
　　龙首下有甘泉冷暖与寒暑相变

　　香炉峯
　　孤峭特起气笼其上氤氲若香烟

　　山带
　　天将雨白云冠峯俗谓之山带不三日必雨

　　浪井
　　灌婴所开极深邦人谓之浪井盖以湓江有风浪井水辄动太白诗浪动灌婴井

　　碧虚上监
　　董奉上升号碧虚上监

　　分风
　　宫亭湖神能分风上下船

　　九天采访
　　玄宗梦神仙称九天采访巡纠人间欲以庐山作宫基址木彩不求而足

　　神运殿
　　逺法师初至梦神告曰此处幽静足以栖神忽于夜半雷雨明旦视之素沙匝地良木鬰然因作殿名神运

　　龙泉
　　逺师欲作寺苦无水以杖刺地泉即涌出后旱祈之有龙出焉

　　三笑图
　　逺公与陶元亮陆修静语道不觉过虎溪因相与大笑故世作三笑图

　　虎溪
　　逺公送客过此虎辄号鸣

　　白莲社
　　逺公与十八贤同修净土

　　虎跑泉
　　逺公与社贤逰此峯虎跑石出泉

　　聪明泉
　　殷仲堪与逺公谈易林间泉傍师爱仲堪辩博乃指泉曰君辩如此泉涌因号聪明泉

　　香谷
　　慧水禅师浴于此有芬馥之气因名

　　辟蛇行者
　　逺公初来山多蛇虫行者善驱蛇蛇为之尽号驱蛇行者盖山神云

　　逰山虎
　　山有一虎未尝伤人时见行迹因谓逰山虎

　　醉石
　　渊明所居栗里两山间中有大石仰视悬瀑可坐十人

　　墨池
　　归宗寺右军所居中有墨池

　　鸾溪
　　昔人谓归宗有翔鸾展翼之势因名其溪

　　艑底池
　　吴猛乘舡龙负而行舟人闻触林木声惧而窃窥龙遂委去山顶今有败艑

　　玉膏
　　吴猛与弟子度石梁见金阙玉房地皆五色文石一老人以玉杯盛甘露浆授猛又设玉膏弟子取一寳器忽云雾绕梁如指还之得反

　　羣玉洞府
　　秦乱有十三人弃官学道经于此山内三武士唐建威李徳殳宋云刁欲遂栖焉十人曰初志归羣玉洞府岂可中道而辍言讫一夕雷雨化成二溪溪中有盘石上有玉简天篆曰神化灵溪金简标题真人受指玉府潜栖

　　停霞寳辇
　　陆修静市药京邑文帝作停霞寳辇使徐湛宣旨留之不可后帝有太和之事

　　崇虗馆

　　明帝强招之作崇虚馆通仙堂以待之使之讲道

　　潮泉
　　鸡笼山下有涧水深一尺余泉涌如潮晷刻不差朔望尤大

　　金门羽客
　　保大中道士谭紫霄赐号金门羽客本闽中人

　　擘流
　　宫亭湖神能分风擘流曹毘诗云分风为二擘流成两

　　庐君主簿
　　昔吴郡太守张公直过神女观侍婢指女戏妃像其妻夜梦致聘怖而遽发中流舡不行阖船惊曰岂爱一女合门受祸公直不忍令其妻下之妻乃以兄女代之公直知下兄女怒曰吾何面于当世复下已女水中将渡遥见二女于岸侧一吏白曰吾庐君主簿敬君之义悉还二女皆无恙

　　江湖桎梏
　　或问周续之时践王庭何也笑答曰心驰魏阙者以江湖为桎梏情致两忘者市朝亦岩谷耳

　　寻阳三隠
　　刘遗民陶渊明周续之

　　禄如腐草
　　衡阳王义季问宗炳曰欲屈先生以重禄可乎曰禄如腐草衰盛几何

　　○文房四谱【苏易简】

　　纸为良田
　　刘氏小说秦洪赴洛人问吴中旧业曰纸为良田笔为锄耒墨为稼穑义理为丰年

　　半面啼笑
　　幽冥録贾弼梦易其头翊曰人见皆惊遂能半面啼半面笑

　　砚冻开
　　崔寔四民月令正月研冻开命童幼入小学十一月砚水氷命读论语

　　天雨降罗笺
　　异苑张仲舒在广天雨降罗笺甚多

　　悲剡溪古藤文
