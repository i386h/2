<!-- { "loadSidebar": true } -->
唐故陇西董夫人墓志铭并序安定胡憬撰夫人望於陇西，匡城房之苗裔。曾祖依彦，皇黄州司马；祖钦，皇将作监丞；父安，皇赠云麾将军；□兄成，以文字进身；悉有冠冕。金紫相继，显於班行者有焉。夫人辟慧自天，淑德禀族，妇礼不由其师训，女仪无愧於大家。笄年娉於河东薛公。公衣冠茂族，气为时，琴瑟配合於韶年，鱼米至期於偕老。公始入仕，以秩卑不就，会知己出镇，辟为上宾，累迁台宪。官寓疫，先丧子高，时尚何难，患无所知。夫人以诗礼训心，以霸禄谕志。待客义深於陶母，徙居皆得其益邻。
洎高成人，渐熟人事，词授参军事於宽城。秩满，谒侍中疾，不终岁而殁世。呜呼！生死常道，夫何足哀。悲夫人之独，夫与子俱无寿而先丧。何也？天乎！会昌元年，自京抱疾，善医者□至门馆究病所得，奉公竭诚，药无微而不禄，盖天命欤？是年五月一日，终於云阳县私第，享年八十有六，有遗言曰：吾无子□侄，勿葬吾於夫之茔。卜地於我家先茔之侧，君身後所有办其事焉。岁十月十日，附於万年县霸城乡南窑村先茔之左，礼也。孙钅番，冲幼愚，主丧哀号，发声动天，流涕闾里。新妇夫人之从女侄也，遵守道命，奉丧罄家，晨昏哀哀，了无生意。於戏！人寰景急，宅兆有期，志文刻石，用纪岁月。铭曰：
礼华之殁兮霜铺蕙兰，娥失素兮云翳蝉娟。□秋凋兮春妍，此数亏兮中圆。
何夫人兮魂销黯然。呜呼！生死一致，各归逍遥。去□也兮扰扰，乐松柏兮苍苍。
生者备礼，魂兮昭昭。
（录自《隋唐五代墓志汇编》陕西卷第四册）
№会昌００７
【盖】
失。
【志文】
唐故朝议大夫内侍省内府局丞员外置同正员上柱国武府君墓志铭并序将仕郎试太子通事舍人张摸述并书於戏！天假其气，不与其寿，天假其禄，不终其荣，府君之谓欤！公讳自和，字心睦，望本新野，今为京兆人焉。曾祖情厌趋负，傲放不仕。父讳温，累有官秩，不显於位。公即先府君之季子也。公禀衡岭之秀气，绍义方之道训。故耿介刚直，不附於权豪；俭约矜严，不尚於华好，远声色而亲楮□，厌谐谑而听雅言。
愿趋风慕德者，数不可纪。公胜衣之岁，委质玉阶，所领云为，悉闻成务。自宪宗朝，授职军器使监作，不更岁，迁监右神策军征马使，历福建监军判官，再迁殿前内养。至十五年，穆宗纂位之初，赐绿衣，官授登仕郎、内侍省内府局丞。
有诏於陈绛押领兵马，同讨镇州。皆劳形毕力，徇节忘躯，内赞皇猷，外护方岳。
又奉诏充新罗宣慰告哀等使，公捧天书，渡沧海，经艰险，阻风波，勤劳王家，衔命宣抚。故得戎狄稽颡，跪授衣诏之仪，绝域从风，感国恩而向化。此公之智识也。至宝历三年，文宗嗣位，选充山陵修筑判官。至宝历二年，诏使於幽州宣慰。时朱玄嗣勃乱军城，王师问罪。公与司徒李载义及监军元顺通同讨凶丑，攘遏寇难。公有力焉。至四年，语除左神策军美原镇监军使。公以礼让和诸侯，以仁爱恤士伍，片言之信，万众莫疑。至八年，入觐，留充殿前内养。不更岁，除宁庆等州别敕兵马判官。公自初有终，非益国之道不行，非在公之事不定。常以直道取荣贵，亦以至理顺元化。知进退存亡者，其惟我公乎？奈何疾起军州，随表归阙。以会昌元年闰九月十九日终於修德里之私宅，享寿六十有三。皇上闻而嗟悼焉。公夫人姚氏，衣冠盛族，不幸先公而终，归同穴也。即以其年十月十八日将葬於京兆府龙首原石井墅之礼也。於戏！嗟两剑之双沉，悲凤桐之半死。
古之偕老，今则同途。有子一人，登仕郎、行内侍省宫教博仕，曰宗礼。恩深赐绿，幼习儒风，奉上之心，职参宫禁。自遭□苦，□痛逾礼，陟岵增哀，昼哭之仪，孝过曾子。模响公勋绩，握管因人，见记斯文，发扬前烈。铭曰：
龙首原岗何盘萦，青乌相地坦然平，行楸植柏拥佳城，新野武公心所营。孝子奉之不敢违，楚挽虞歌声自悲，墓门书石纪勋绩，日往月来年代移。
（录自《隋唐五代墓志汇编》陕西卷第四册）
№会昌００８
【盖】
失。
【志文】
唐故银青光禄大夫行内侍省内常侍上柱国彭城县开国公食邑五百户赐紫金鱼袋刘君墓志铭□□月十四日赠右监门府将军。
朝散大夫试太子詹事兼监察御史魏则之撰并书。
□□定天下，光宅九□，赖及万方，功加於时，德垂後裔，历魏晋已降，迄於巨唐，仕进联绵，子□□衍，徽铭彝鼎，史不绝书。枝派分荣，□□竹帛，则彭城公，乃亦远胤也。公讳氵英氵利，字德言，□尼□□县人也。曾祖思□，皇朝□□□□□□刊，志尚匠园，据散衡门，逍遥自得。祖如□，□□天宝中明经及第，履仁蹈义，德厚气和，□□未膺，□代即世。父光奇，皇任开府□内侍省监，典掌枢轴，密赞皇猷。勋□□此不渝□□。公即开府公之第四子也。公少禀庭训，长奉义方。与朋友交，言而有信。洎参多士，名著省闱。自贞元十一年二月赐绿兼授承奉郎行内侍省掖庭局丞。检身履行，触事无疵，恂恂周行，谦谦君子。至廿年十月，又转宣德郎，行内侍省内寺伯。每承指使，利用有方，推美殿庭，雅彰问望。至廿一年三月，又转朝散大夫内侍省内给事兼赐绯鱼袋。吐纳经纶，宣示王命，必竭诚节，内外钦风。至元和二年十一月，又转勋上轻车都尉。
至十二年正月，又拜鹞坊使。至十三年正月，又转朝议大夫，勋上柱国。恭恪朝意，夙夜匪懈，曹局端肃，人吏畏威。至十五年八月，又转中大夫。至长庆元年十二月，又领後坊都知。处剧若闲，清规不挠，咸遵干敏，益□徽猷。至三年二月，又转正议大夫兼封彭城县开国男，食邑三百户。＊事有则，言行无亏，洋洋嘉声，播於远迩。至宝历二年十一月，又转银青光禄大夫。至三年十一月，又迁五坊副使。临下以简，御众以家，纲辖王命，寮无异论。至大和三年八月，又迁飞龙副使。恭承密命，调驭多方，厩苑无虞，屯垒丕变。至当年十一月，又迁鸿胪礼宾使。敷扬皇化，导劝续徒，异类向风，皆怀仁德。至四年十一月，又改封彭城县开国子，食邑五百户。圣上以宣城□□□□江山，土谓膏腴，赋称厥上，欲求监抚之任，必先明信之臣。至五年二月，又除宣州监军使。廉察□义，士庶欢康。军城晏清，封疆底静。至七年春，心怀恋阙，地愿朝天，优诏许□复侍丹禁。至九年五月，又领毡坊使；至八月，又迁牛羊使，兼赐紫金鱼袋。便蕃左右，走侍龙楼，供亿有常，宣索靡阙。至九年十二月，又加内侍省内常侍。至开成元年正月，又迁右僻仗。夜巡昼警，官室坦安，求瘼恤民，渐长声价。至二年八月，又加供奉官。恩渥绸缪，勤绩弥茂，宸情倚注，每寄□怀。圣上以金陵地殷，是称奥壤，抚护要剧，非才莫居。以公久侍冕旒，历参显著。皆垂休誉，实畅嘉谟。
至当年十一月，拜浙西监军使。公性蕴冲谦，□深溟渤。祗奉睿瞩，罄尽忠勤，历事七朝，终始一贯。□恩累洽，锡赍屡沾。殆聘云衢，方中夙志，未谐斯意，沉疾忽臻。俄变膏肓，奄殁泉路。以会昌元年正月廿一日薨於浙西监军之廨署，享龄六十。呜呼哀哉！修□数穷，□斡运迫。隙驹难驻，逝水兴悲。先□□□，＊□告引。皇情轸悼，辍食□□。即以当年十月卅日迁窆於龙首乡龙首原，葬於大茔之侧，礼也。嗣子四人，长曰仕偏，勋上护军；次曰仕□，勋上轻车都尉；次曰仕德；次曰仕佶；皆聪惠天资，风神□□，□以至性，誓尽劬劳，未竭晨昏，□□艰疚，否□□□，□感风泉，泣血衔悲，□□遗烈。以予□习文字，□□□涂，理昧词芜，难□□□□□□□□究玄。□□□惭，庶旌不朽。铭曰：
君为先兮，臣作□□殷佐兮贤，主□斯□，□职干城，武纬文经，人伦师表，□□析□□□□才，常奏□用，所氵位之□，无不□□。出□藻阃，入御彤庭，有典有则，□□翰精。方展□荣，冀就云□，岂料中年，奄忽殪殂。上天不□，降此大戾。朋辈□怀，皇慈掩涕。孤子泣血，号□闵天。□摧□□□不身于。茫茫上穹，哀哀仰诉，逝水不回，流同月露。凤城西陌，龙首北乡，冥愁□兽，□惨白杨。芳□日远，遗烈庭□，苍苍陇树，皎月□□。
（录自《隋唐五代墓志汇编》陕西卷第二册）
№会昌００９
【盖】
大唐故刘公墓志之铭
【志文】
唐故营幕使判官登仕郎内侍省掖庭局宫教博士上柱国刘公墓志铭并序前山南西道节度随军儒林郎试左金吾卫胄曹参军龚师鲁撰粤乌兔西沉，江河东注，流电过於檐巢，惊飙驰乎道路，存亡倚伏，修短天常。公春秋五十有一，告终於官次。呜呼！善人必吊，邻境皆恸，慕公之德行也。公讳士环，字仁师。曾祖，祖，父幽岩，定远城监军使、奉天定难功臣、南朝元从、朝散大夫、行内侍省内侍伯、员外置同正员、上柱国、赐绯鱼袋。幽岩公之出也。呜呼哀哉！全性於天，中道则废，而曰常理，孰可徵焉？公自翰林，历至营幕。公夫人王氏，儿女二人。男德义，今为广州总管。以会昌元年八月八日殁於上都光宅里。其年十二月十日返葬於京兆府万年县川乡郑村里之原野。
恐岁月更变，人事递迁，丘谷为陵，江海为道，遂徵工勒石，纪其铭曰：
逝水东流兮永别，落日西颓兮光灭。泉户局兮增悲，宜路暗兮谁说？青风飒飒兮魂销，白杨萧萧兮感咽，千古兮名存，万年兮声绝。
（西安碑林藏石）
№会昌０１０
【盖】
失。
【志文】
唐故武陵郡伍府君墓志铭并序汝南周纟军撰伍氏之先郡武陵也，吴相国员之後。员廿四代晋朝通直郎、散骑常侍诱，因随晋过江，累代居润州丹徒县，至於伍。试太子通事舍人，后因丧乱而至历阳，有子皓。皓试大理评事。自历阳至於南巢。□□□之秀而家焉。□□□□，逍遥自得。感老氏之遗诫，沐□□前代（下泐）以□□□是生公。公讳钧，试左率武卫兵曹参军事。□□□□节行□道。汝阴尝□□□□家法严理，惟仁惟孝，惟信惟智，能抚育怀贫（下泐）愆期，知人之曲直，此四者仁孝信智之义备矣。
节慕春□，名亚原尝，顾瞻宾客，勉勉於仕。内外咸和，英明达道，为南巢之岭□□美誉於□闾。人莫逮焉，孰不敬焉。当炎炽之际得疾，乃属其子而求□於兄。
