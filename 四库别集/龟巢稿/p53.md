<!-- { "loadSidebar": true } -->
　　翁于外孙恩德俱厚三孙之中藻为最幼维其幼也特恐愚陋其爱尤深加之训诱翁自中年无心组绶湖山秋九风月杯酒幽花秀竹蒲石清缪翁于其间婆娑白首陵谷之变干戈日乆危而复安頼天之佑八十八年可谓遐寿为乡善人其德亦懋甥孙纷然日在左右藻则出赘翁为择偶桑梓连阴声闻鸡狗犁鉏畎亩复客桐江数月宿留废礼百端辞莫能究比闻讣音痛心如剖匍匐而归岂云敢后以病莫前徒抱哀痛瓢湖之水难洗厥咎翁其悯之庶几原宥雪涕陈情荐此箪豆

　　为曹元度祭姑夫邹桂堂文

　　昔鲁义姑抱侄遗子恩难两絶义重如此公笃于亲如姑之情抚视其侄同乎所生念某昆弟稚孺而孤适逢乱离干戈九区埀涸之鳞蒙激沧波无依之鹊乃栖琼柯恩以畜之义以淑之威仪语言教且朂之人皆蒺藜我则袵席居吴数年如一朝夕陵谷变改公还故乡某亦里居烜以余光咄彼青蝇竟涴白璧投畀遐荒混淆瓦砾咸谓貂蝉将出兠鍪天定胜人无悔无尤云何不吊乃渉重坎讣音之来痛割肝胆丈夫马革死不顾身惟其骨肉极切悲辛巫阳之招魂其来归桂子秋风髙堂繐帷知恩罔酬义蔑以报见公羮墙泪满懐抱鲁之义姑我姑之夫书以厚俗畴兹董狐

　　祭徐逹卿文

　　往昔避兵众依于仁累累乎丧家之狗跃跃乎脱网之麕公之视予驺虞麒麟暖兰汤而濯足下悬榻而重茵馆妇子于别室抚臧获如所亲不以俗之数米而炊者以玉其粒不以时有析骸而爨者以桂其薪或戚或疎恩惠俱臻长筵燕集礼意殷懃是故人皆以和气氤氲喜色津津忘忧于板荡之秋湛乐于熙台之春殆若古桃源之避秦也别公数年沧海飞尘干戈阻絶公殁不闻迨归里而闻之日覊絷于世纷欲一酹侨玄之墓阅屡岁而因循窃尝论之世衰俗薄狥利忘义者什常八九公乃磊磊落落犹独鹤之住鸡羣然一饭之报吾志弗信抑亦有愧于古人瞻彼胶山如隔两尘举匏樽以浇坟上之土颂遗爱而云云酸风撼林呜呼孔宾

　　为陈以贞祭王母文

　　昔在故里妇德著称锺礼郝法容仪具并暨孀居之一纪羗玉洁而氷清今居兰城母仪之懿捧檄有孙尽欢甘旨奉重闱之慈训谨操持于胥吏故凡葭莩之亲桑梓之共莫不爱之敬之尊仰乎林下之风也乐善之性本出天赋口不絶西佛之名如渇饮乎甘露其心愈慈其髪半素诸儿女之通家每升堂而拜母起居问安匪朝伊暮方菊月之下旬捧寿觞于初度安知彼苍灾祥并臻贤孙有鹗书之荐大母则病入于膏肓巫药罔功遽尔云亡正所谓贺者在门吊者在闾变怡怿为衋伤矣衰绖之孙躃踊哭泣吐令伯之哀衷人皆为之呜咽不有彤管孰记高节采滆浦之寒藻荐郫筒之香雪拭泪陈辞千载之别

　　祭昆山张伯仁文

　　洪武之初倾盖如故买宅买邻日益清顾于时苏城楼橹灰飞公脱陷阱欣然而归人之所称百鸷一鹗有猷有为抑强挟弱我所见者厚塟其父故旧不遗保障乡土数载之交视同懿亲为公所忧里多荆榛缚虎而纵反遭其囓鸺鹠夜啼兴妖作孽室虽有继卒以无嗣播迁临濠日以毁顇女之嫁者遽失其良两婿承家池鱼并殃公在异乡寸心千里骨肉伤残痛何可已一纪之别老我于家每闻竒祸为公怨嗟苍天苍天斯人何辜困厄摧折乃至此乎客来今春谓公蒙恩难兄难弟同归故园予欲贺之恨臂不飞以诗言情不胜瞻依安知隔岁公已物故集师书来我泪如雨追念畴昔肝胆相知各天一方徒云坐驰面不复晤魂其可招悲歌些辞酹此一瓢

　　生日祀考妣祝文

　　父母生不肖八十六年矣不肖虽不能为贤人君子为世矜式然未尝敢为小人之不臧也虽不冨不贵不能显荣其亲亦未尝饥寒失节以辱先也长太平之时则微树其业遭乱离之日而不殱于兵夫妻老者暖衣饱食早眠晏起不忧不虑以安以娱是皆天地之大恩父母之遗泽也蒙天地父母之恩泽其可忘乎其可忘乎所愿者子子孙孙中外和睦瓜瓞延蔓荆棘不生使不肖夫妇如是安娱以尽其天年不乆床褥全归遗体尚頼天地父母之灵有以阴相之始生之日酾酒以告

　　冬至祀外舅外姑祝文

　　呜呼悲哉仁而无后斯理之变而又遭世之大变也三子八孙靡有噍类所遗之业尽属他人顾为女为婿者耄无能为竟不能为立后人以为似续以承祭祀每一思之惭色而已叹息流涕而已惟兹一阳荐此苹藻溪毛匪荐荐以此心灵之鉴之悯其所不能为者宜宥厥辜

　　祭唐亲家母文【代陈以贞母氏作】

　　德为母仪五十九年见而知者罔不称贤昔我冡子多幸自天雀屏中选以女俪焉主我中馈毫忽罔愆母教之淑岂容忘筌昔在乡里丝萝纒绵今居毘陵同居一廛姻娅之情益加于先灵在床褥乆弗能痊曰女曰婿常侍榻前我来问安饮食留连今也云亡骨肉弃捐为子婿者公务所牵覊旅金陵未能言还女以孳育月轮未圆棺弗能慿缞麻涕涟埀髫末孙其哀亦然我念畴昔泪如迸泉有菲苹藻供陈几筵灵其如在鉴此惓惓

　　祭表伯母文代王仲孚作

　　昔居故里家为比邻绵绵瓜葛如朱如陈今兹异乡亦复如旧通家往还情日益厚灵以沉疴一载之余匪朝伊夕候询起居若我妇子均蒙眷顾食必分甘骨肉相处孚方驱驰信宿而归灵乃即世幽明永违匍匐往救已不可得陈此薄奠涕泪沾臆

　　祭王君寿文

　　昔在西塾廿有余年公之父叔坐予讲毡爱我敬我如骨肉然公于此时鴈行聨翩敬以父执礼意勤拳规行矩歩靡不勉■〈施，冉代也〉厥后一别陵谷变迁公守故丘我落海邉万死一生脱身戈鋋我东来归公喜自悲喜获再见悲歴艰危冠玉之美残为疮痍楼台广居化为茅茨衣不文绣缊袍为宜食忘八珍啜菽如饴树菊轩阶杖履栖迟干蛊有子蔚乎孙枝乐事以酒余皆弗治佳哉蔗境为乡白眉吾尝鼓琹滆浦之湄连城屡宿细论昔时负笈之孙服受我诗自兹以来别多会稀花朝月夕每有所思去年暮冬尺书载驰缘有义事要公共为安知踰月遽然其萎偶出西闗路闻葬期彼祖挽者舟欲同移眸子眵昏行且尼之送不执绋奠莫奉巵烈塘之东彷徨涕泪还家数日昼夜忸怩缅维前贤絮酒千里嗟今之人跬歩或弛朋友道丧恬不为耻撷此溪毛陈词尺纸物薄情深公必鉴之

　　祭妻文

　　呜呼悲哉灵年八十以微疾不两日而亡人皆谓天锡之福子孙满堂衣衾而敛瘗之髙冈并余一纪家居乐康既葬而邻里骚然纷捉军而惊惶使襄事之日而过之则恶乎有数百之人祭奠于北堂缟衣而送丧也未几而季子森为人谋陷嫁祸其身我扶惫而赴救诣郡邑而具陈刀笔之吏欺天罔人妄移文于昆邑欲玉石之俱焚頼公道不冺如屈蠖之得伸雪理而归父子悲辛以今思之六十年伉俪常居安而欣欣虽世变之秋避兵海滨亦未尝遭此之不仁信乎吾细君有可福之善蒙阴相于大钧也耶卒哭之祭遂致目□死而有知不必我嗔吾知母之慈子必哀怜其遘迍奈何死生幽明之分儿哭之恸我亦沾巾呜呼哀哉

　　祭张沟南先生文

　　维洪武十六年月日同郡老友谢兰谨遣孙垲以清酌庶羞之奠致祭于故心友沟南先生之灵曰于乎近年耆英晨星落落公在乡邦鸡羣独鹤诗三百篇精华咀嚼吐而为光光辉焯焯粤自蚤岁蜚声台阁遭时多艰屡进屡却归来故山云卧一壑洪武更化羣髦进趋克嶷有子首应而湏手持直笔追纵董狐如晳有参养志而娯寳树遽折悲风呌呼公无怨尤曰命矣夫中郎之女传业于家丙申暮春郡志有作时我与公同秉笔削甲可乙否语皆良药别来数载心交如昨爱及吾儿义尤不薄前年过我新秋夜凉中庭夜坐月白如霜剧谈千古把酒淋浪兴尽而去东方未明去年夏五我儿云亡公为墓铭九原有光吊我唁我喻以大方斗城之别谯门夕阳自冬徂夏人多赞扬优哉悠哉新居草堂幽花秀石池岛沧浪不徒玩物世虑俱忘顾我潦倒理宜溘先安知矍铄乃在吾前四月九日讣音忽传无妄之灾网罗正纒葬不克送酒不渍绵每一思之泪如迸泉病目昏盲举歩欲颠垲持瓣香拜于灵筵鲍叔知我鉴此勤惓

　　侄妇祭姨母文

　　昔侍姨母东吴避兵我姑缱绻诸妇奉承及归桑梓半舍之隔岁时问候眷焉如昔今我娣姒等哭姑之泪未亁而又哭姨母而永违母乎母乎见我姑于地下其能说诸妇之哀思乎溪苹拂霜荐此一觞阿翁怅怅作此祭章

　　代常信孚祭亲家母文

　　曩予之家干蛊乏人贤郎赘居蒙养而姻维时鱼轩云从析析繄我妇子获瞻母仪事虽从权悉如所愿举室驩然亲亲眷眷去年合卺蒙馈茝兰爱子及妇恩出肺肝顾予东床每归问安慈爱之深尚蒙埀训所可喜者起居乐康予尝诣门亦得升堂别来未几闻有隠忧岂意成疾竟弗能瘳讣音忽至妇子匍匐泣血呼天救不可得我来柩前奠此束刍区区哀忱灵其鉴诸

　　冬至祭母文【代木森作】

　　呜呼痛哉每年冬至斋宿祀先母率诸妇供具酒食今也中馈或有缺失谁恳恳而朂之耶每年冬至贺客过门母语诸妇治具饔飱今也礼意或有懈怠谁谆谆而命之耶一味之甘谁分诸幼耶糗饵之属谁饟诸邻里耶是则因莭序而追感者如此至若子孙之有室皆吾母择配而为之子之妇孙之妇其妇工有未善者皆吾母教而成之平居之日甘旨裘葛之奉则吾母弗求其备温凊定省之礼或有疾则终日终夜木之濠梁屯种森之滕州被刼林之客死新郑吾母为之废寝忘食昼夜忧思痛苦哭几丧明慈爱之情言莫能尽如此之恩又皆在劬劳罔极之外今子之死者固不能报其生而存者将何以报其万一耶母兮母兮无复见兮冩此哀衷矢弗谖于逺兮

　　祝亡子文

　　洪武十六年十一月二十一日老父命汝弟森持思贤录一簿置汝灵几酹之酒而祝之曰往岁板刻辩惑编既成汝尝执书立吾前而言曰不图今日遂二十年之所愿欲矣汝于此时喜容可掬吾知吾儿推心父腹继而摘稿尤喜成速携二书之新行不两期而瞑目今老父偶逢于知己又为刻思贤之录此汝之所冩者稍撙节其简牍工数月而就绪我已盲其双目摩挲纸本无复能读于乎谁念其为之不易寳之如玉邪谁为其喜而传之士夫俾咸丐乎道乡先生之膏馥邪悲哉吾儿身不可赎置此书于灵几犹挂剑于宰木顾触屛之子若孙弦将断而复续覩物思人泪沾汗竹

　　祭母舅文【代东洲黄氏作】

　　呜呼见舅如母念母不忘舅复厌世岂不永伤若我舅甥世居邑里如鸟同林鷇育栖止版图之谬牵连伏辜天恩汪濊姑缓其罚脱网之鱼頳尾发发七里八冈水溢沟浍载欣载奔过都歴块苍髪黧面泥土裳衣忘乃劬劳负疾而归贺者在门退不旋踵吊者之来乃哭而恸如某至亲洎诸姻娅痛不可忍涕泪交泻将来休戚无复相知俯沥肝胆酹此一巵

　　祭贺彦铭文【代陈彦髙作】

