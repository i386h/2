<!-- { "loadSidebar": true } -->
　　何时当奉面（左贵嫔），
　　相见眼终青（杜子美）。
　　甘与子同梦（诗经），
　　永副我中情（陈思王）。
　　梅书毕，曰："相思之意，若出天成，至矣尽矣。何中无联？"莲曰："予岂忘此'谁与为联'哉？"梅笑而收之。
　　过月余，生欲辞归，舅妗恳留，勉强承命。时生接承上下，极谦以周，而又以文词弓矢冠绝一方，虽邻郡牧守，无不倾盖如故，相与赓和唱酬，名日益起。
　　一日，登衙后福全山，其上有留月松房，左有招凤亭，右有驯鹤亭，又前有寄月亭，可以周览遍望。生坐台上，爱童带弓矢至，扮饰俏丽，动止轻活，愈见可爱。生抚之曰："汝亦为悦己者容耶？"童曰："聊落他邦无别伴，随行童仆作亲人。相公云云，何也？"生以立石上有一鹰，取弓矢在手，问天买卜曰："我家父母兄弟无恙，则一发中之。"果应弦而毙。又见古木上一鸦，又私卜曰："碧莲无恙，亦能中之。"鸦随矢落。生曰："快活哉！异方得一平安信矣。"童曰："不意能命中如是，纪昌、由基不过也。"生曰："是不难。"有鹰自南而来，生曰："吾此外有喜事，则中此。"亦一发获之。童曰："即此三箭，可定天山。"生亦有喜容。坐亭上，与谈乡话。久之，见残照笼松，轻烟浮栋，忽动乡思，作绝句：
　　旧愁万种推未开，又苦新愁眉上来。
　　无限云山无限恨，思乡慵上望乡台。
　　归与妗夸文耀武，围炉而坐，饮于灯下。更一衣，袖里得碧莲旧词集古一阕：
　　当时书语正堪悲（田昼），不用登临怨落晖（牧之），今在穷荒岂易归（郭勿甫）。酒盈杯（韩无咎），拨尽寒炉一夜灰（吕蒙正）。"《忆王孙》
　　又首尾联环二绝：
　　客病恹恹有自知，相思最切月明时。
　　灯花落烬人初睡，梦入香山带月驰。
　　梦入香山带月驰，觉来偏是五更时。
　　鸡声啼落关情泪，客病恹恹有自知。
　　后舅以事公出。有一婢曰云香，文雅而秀丽，妗信爱之，尝与生饮，则命香侍之，且许陪饮。舅之婢六七人，皆爱生，而云香尤甚，备切温存，常较手技，或与燕笑。生虽与之戏谈，而以碧莲为念，信誓自持，虽暗室相值，虽幽室久处，虽执手相欢，而无一丝苟简，盖良玉之温润而栗然，涅而不淄者也。然赋性天植，平易可亲，虽不媚人，人自近之。故常自欣幸曰："平生得结儿女子之缘，随处皆亲美丽，以有脚阳春，一路福星目我可也。"
　　一日，天气甚寒，香恐生客边衾薄，躬至生房，检生寝榻，见几上有花笺书散句而云："枕生寒，孤衾积冻"。香曰："吾亦虑此，何不早对吾言之？"又曰：
　　会少欢应少，心多梦亦多。梦中相会时，休使遽分离。无情是鸡声，惊开梦里人。愁看灯影陪孤影。厌听鸡声催漏声。一种相思两处愁，两地相思一样愁。
　　香看毕，生自外来，觉有寒意，香解衣与生，生即服之。香询生曰："适阅数句，何多情思语也？"生曰："绊迹异方，思有千万，然亦奈之何！"香抚生曰："客处宜善排遣，而行有嗟，坐有叹，吾为二哥不祥。"生承香之慰解谆谆，又爱香之温情绻绻，乃令香闭门，引就床共坐，抚摩戏而试之。香不为动，自起开门曰："不可坐此，不愧轩中备酌敌寒，可即往。"生至，妗先已坐定。酒间，妗指香曰："能歌。"生出莲词，香歌之，余音袅袅，遏云绕梁。生赞赏不已。与香登望阙楼，闻雁声，生不乐。香曰："受恩深处，不殊于家。主母待君，过逾常格，妾虽下贱，亦足随侍，何乃自苦如是也？"生曰："汝亦知我心乎？游子思故乡，吾亦欲归耳，安能郁郁久居于此也。"作歌示云香曰：
　　腊里客中身，客身今也久。惆怅登楼豁病时，嘹呖一声来雁口。殷勤封信问所之，尺书能寄吾乡否？雁飞不顾怀人情，我亦无言空翘首。望断孤飞魂亦飞，孤身常为北风羁。几树晚声送萧飒，落叶声中寒侵衣。斜阳满地鸦知返，何事游子无还期。愁转加，半床客梦绕梅花。无际长更眠不稳，催听寒鸡报晓衙。睡起凭高望乡国，归途多少云山遮。
　　次日，生睡方起，忽云香与真真各折梅花一枝而来，皆以梅奉生。香曰：
　　春在吾家了，殷勤赠一枝。
　　广平才调好，得韵便吟诗。
　　生独执云香一枝，曰："倒转又好。"因对香注目而笑，若有所思。真真见生内着云香小衣，即疑生有私于香而故遗落己也，嗔曰："色不如，诗不如，奉承不如，梅花亦不如也！"掷梅于地，怀憾而去。生忆碧莲之遇，始于梅轩，云香之爱，不殊素梅，睹物思人，无暇礼真真。香见其去，笑曰："丑奴儿，又作此状。"生因作一词名《丑儿令》：
　　佳人报道梅花发，暗度香尘。树缀琼英，放出梅稍雪里春。　　一枝欲寄江南信，传与多情。望尽长亭，恨无南归驿使人。
　　残腊将尽，父母以生未娶，久在外省，而碧莲亦时有小恙，故遣前价召生。莲闻之喜，而价私至求书。莲预以五彩绣线结成二歌，效织锦回文之意，又书一阕于小笺。价至，生得家报，如珍万金，又得莲词，未启函如见面也。与云香观之。香曰："苏若兰之巧，女相如之才也。"生曰："汝赛得否？"香曰："之与美玉。"生读之曰：
　　妾望君兮水隔水，君望妾兮山隔山。惟有梦中情更切，不辞山水接君颜。枕边梦去心亦去，醒后梦还心不还。而今万点相思泪，焉能弹点到君前？夜寂兮不哗，月明兮窗纱。有怀兮耿耿，所思兮天涯。尺素兮谁寄，望目兮云赊。吁嗟兮忘寐，知心兮灯花。
　　又一《玉蝶环》词：
　　几时慵整乌蝉鬓，香消兰烬。临床修楮付亲亲，泪湿数行书信。　　近日衷情休问，欲言先恨。君颜远在五云端，目与行云无尽。
　　香曰："君所匹，有如此慧。"复他顾曰："宜乎视我如道旁苦李也。"生略哂之。香又曰："当宽心。翁归，须赞行。第下妾缘悭，无由久视君为恨。"生曰："清风无老日，明月有圆时，暂时虽不忍，后会谅有期也。"香潸然泪下，呜咽不禁。生问其故，香曰："心腹有苦事。"生曰："何不言？"香曰："吾志得谐，则不必言。不然，则汲汲过此生，无可言也。"生曰："汝志度得可谐否？"曰："易则至易，难则甚难。"生诘之，终不言。生亦不忍舍，小贴书一别词：
　　多时旅邸迟留，欲归难。今日未离行处，怕阳关。　　轻别去，何由再睹红颜。一夜清清好梦，到伊间。《上西楼》
　　香得词，含泪藏袖中。至晚，香亦以小帖书《桃源忆故人》词，预以送生：
　　仰君德望山来重，咏月嘲风曾共。巾栉惭非鸳凤，情爱无限重。　　缘悭又值乡心动，念想都成春梦。未到先怀心送，一曲俚歌奉。
　　香方书毕，而主父自外回，置之袖中出迎。至真真房，取帕抹额，而二笺俱失于地，初不之觉，被真真拾之。真真不识字，意必有他说，因前憾，上是笺于主父。主父怀之，私谓生妗曰："云香，吾知其颇识字，不意其工于题咏。然据此二词，则是婢似有浪子野心。岂以吾甥之循循雅饰者，而亦留情儿女子耶？"妗素爱生，且素怜香，解之曰："吾察生举动颇端，常令香为彼行酒，男女各敬爱，故相牵恋如此，观其词，足征其行之无他矣。"舅曰："明日赠之，俾两情允惬，何如？且已为仕途中人，置作别室，无伤也。"妗大喜，俟舅出，坐于密室，令小鬟秋翠呼云香与生来，谓生曰："汝曾作词与香否？"谓香曰："尔曾作词送行否？"二人默然失色。妗曰："我知无害，语落于真真，真真上于主翁处矣。"生大愧，无言而去。云香跪而告曰："毫忽举动，主母素知，可一方便否？"妗备以语之，且嘱以弗言。香言释曰："塞上翁之意，失马不足忧也。"至夜，又书一笺授生。生曰："汝慢藏殃及池鱼，今又何词？王真真知否？"香曰："君试观之。"
　　尘埃弱质兮若转蓬，王孙未遇兮恨忡忡。云笺一幅兮偶成功，丝萝有日兮附乔松。与君行兮缅挹春风，我心写兮谢彼苍穹。
　　生沉思曰："岂易得哉。"亦不以着意。香微笑不止。生曰："何笑？"曰："若果有此事，岂不至乐至乐也哉！但今夜明月，无颜见主翁，特至与君画策耳。"生曰："由他。"又问以前日涕泪之故。香又堕泪曰："妾非君舅衙中粗婢也。原为苗氏之女，小名秀灵，赖母训，通文墨、列传，少负女秀才之誉。父以纳粟补官，任府事，过雁岭，夜被盗逐散，吾于茂草中潜形。次日遇府主过，讳姓易名，乞哀求活。虽不以常婢待我，然不得不与真真辈为伍。思亲不得见，家无可归，身未有主，故遇君子不得不动心耳。若得侍君子，事莲娘，运帚操箕，磨墨捧砚，亦免失为下人妇也。"生怜而礼之，曰："吾不知，慢卿多矣。然必欲我从，则是谋非吾所能及也。"会秀英与爱童至，香驰去。
　　次日，舅妗设宴饯生，命小婢促云香出拜，衣裳楚楚，威仪棣棣，堂然大家状也。妗见之喜。生疑，问故。舅曰："是女非凡婢，可以侍吾甥，汝善待之。客路花枝少添春色，不必辞。"生喜过望，方悟知微翁"折桂获灵苗"之句，二书童"取次求新藕"之言，复名云香为秀灵。生谓之曰："古人有获人之女而为之嫁之者，吾为汝择配正名，汝欲之乎？"秀灵曰："吾志已决，他非所愿矣。"生偕童辈辞舅妗而行。二皋差人舟护送，各各加厚赠。
　　生在舟中对秀灵谈遇碧莲始末，且曰："莲娘新匹，秀灵远从，人间俊艳，一网收尽，吾当高筑铜雀以锁二乔。昔时素有此志，今果然矣。"至晚，秀灵另设寝具。生强曰："汝惧真真见之耶？"秀灵曰："此行幸有终身之托，明日侍帏房，拂衾，固不敢辞。但莲娘未遂于归，而下妾先承私爱，于心安乎？正嫡妾之分，当自今日始。"生正容谢之。曰："好议论，吾不如。"
