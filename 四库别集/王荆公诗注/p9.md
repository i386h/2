<!-- { "loadSidebar": true } -->
　　黄鹤抚四海翩然落中州一听笙与镛低回如有求飞鸣阿阁上好与凤凰游顾怜鲁东门无事反悲愁【文公二年臧文仲祀爰居不智也注海鸟曰爰居集于鲁东门外文仲以为神命国人祀之】嵗晏忽惊矫问胡不少留因知网罗外犹有稲粱谋
　　老景
　　老景春可惜无花可留得绕屋禇先生萧萧何所直每嫌栁浑青追恨李太白多谢安石榴向人红蘂折【景春战国时人宗正刘徳汉人禇先生武帝时人萧何汉相栁浑唐人李白字太白唐人谢安字安石晋人刘向连前句榴字○石林诗话云荆公有老景春可惜诗以古人姓名蔵句中葢以文为戏或谓前无此体自公始见之余读权德舆集其一篇云藩宣秉戎寄衡石崇势位年纪信不留弛张良自愧樵苏则为惬瓜李斯可畏不顾荣宦尊每陈农亩利家林类岩巘浮郭躬敛积忌满宠生嫌养防恬胜利疎钟皓月晓晚景丹霞异涧谷永不变山梁兾无累论自王符肇学得展禽志从此直不疑支离疎世事则权徳舆巳尝为此体乃知古今文章之变殆无遗蕴徳舆在唐不以诗名然词亦雅畅此篇虽主意在别立体然不失为佳制也】
　　杂咏八首
　　万物余一体九州余一家秋豪不为小【庄子知北游篇秋豪为小待之成体】徼外不为遐【汉邓通传人有告通盗出徼外铸钱师古曰徼犹塞也东北谓之塞西南谓之徼张揖曰徼谓以木石水为界者】不识寿与夭不知贫与奢忘心乃得道道不去纷华近迹以观之尧舜亦泥沙庄周谓如此而世以为夸
　　其二
　　神龙豢可致【古有豢龙氏昭公七年】猛虎扰亦留【周礼服不氏掌猛兽而敎扰之注猛兽虎豹之属扰驯也】变生父子间上圣不能谋常情在欲得义养或成仇【变生父子如瞽叟欲得舜牛羊仓廪类○唐末五代诸将皆以异姓为养子号曰义儿】他人恩更轻患祸信难周
　　其三
　　古风知逊悌班白见尊优薄俗谬为防独在势权尤伏波迷俯仰爱礼坐成仇【马援传援有疾梁松来之独拜床下援不荅松去后诸子问曰梁伯孙帝壻贵重朝廷公卿巳下莫不惮之大人奈何独不为礼援曰我乃松父友也松由是恨之梁松父名统】龂龂洙泗间岂是老者羞【鲁道衰洙泗之间龂龂如也史记】
　　其四
　　羔豚窘虎豹鸠雀穷鹰鹯【战国防如虎豹之抟羔豚必无幸矣○左传文公十八年见无礼于其君者如鹰鹯之逐鸟雀也】巧者具机弋鸷猛还拘挛论功莫如神论大莫如天悲哉区区人乃欲逃其间【逃其间者谓不有神与天者也】
　　其五
　　黄雀死弹丸厥罪在啄粟【荘子谓楚王夫雀俯啄白粒仰栖茂树鼔翅奋翼自以为无患不知公子王孙左挟弹右挟丸以加其颈也】翠鹄不近人何为亦穷辱【范雎传且夫翠鹄犀象其处势非不逺死也而所以死者惑于饵也】材为世所利髙下同僵仆能逃天地间蠛蠓无不足
　　其六
　　闗雎后之淑棫朴王之明罝尚好徳况乃公与卿所以彼行苇敦然遂其生谁能且歌为我发古声
　　其七
　　召公方伯尊材亦圣人亚农时惮烦民听讼甘棠下嗟今千室长已耻问耕稼弹琴髙堂上欲以世为化【韩诗外传云宓子贱治单父弹鸣琴不下堂而单父治○公尝作抚州倅防见山阁记乃云此殆非召公之实事诗人之本防特墨子之余言赘行吝细褊迫者之所好则记又与诗意异矣】
　　其八
　　任公蹲海濵一钓饱千里用力已云多钩缗亦难理巨鱼暖更逃壮士饥欲死游儵不可数空满沧浪水【庄子外物篇任公子为大钩巨缁五十犗以为饵蹲乎防稽投竿东海旦旦而钓期年不得鱼巳而大鱼食之牵巨钩防没而下惊扬而奋鬐白波若山海水震荡声侔鬼神惮赫千里任公子得若鱼离而腊之自淛河以东苍梧以北莫不厌若鱼者已而后世辁才讽说之徒皆惊而相告也夫掲竿累趍灌渎守鲵鲋其于得大鱼难矣饰小说以干县令其于大逹亦逺矣是以未尝闻任氏之风俗其不可与经于世亦逺矣○东方朔传臣朔饥欲死庄子儵鱼出游】
　　张良
　　留侯美好如妇人【汉赞闻张良之智谋以为其貌魁梧竒伟反若妇人女子】五世相韩韩入秦【良大父开地相韩昭侯宣惠王襄哀王父平相厘王悼惠王从昭侯至悼惠王凡五君】倾家为主合壮士博浪沙中击秦帝脱身下邳世不知举世大索何能为【秦灭韩良年少未宦家僮三百人弟死不悉以家财求客刺秦王为韩报仇良尝东见沧海君得力士为铁锥重百二十斤秦皇帝东游至博浪沙中良与客狙击秦皇帝误中副车秦皇帝大怒大索天下求贼急甚良乃更名姓亡匿下邳】素书一巻天与之谷城黄石非吾师【良传圯上有一老父出一编书谓良曰读是则为王者师后十三年见我济北谷城山下黄石即我已遂去不见】固陵解鞍聊出口捕取项羽如婴儿【汉五年冬汉王追楚至阳夏南战不利壁固陵诸侯期不至良说汉王用其计诸侯皆至卒以灭羽秦誓不啻如自其口出】从来四皓招不得为我立弃商山芝【髙帝欲弃太子吕后使建成侯吕泽刼良为我画计良曰此难以口舌争也上有所不能致者四人四人年老矣皆以上嫚侮士故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请为客从入朝令上见之则一助也四人果至客建成所】洛阳贾谊才能薄扰扰空令绛灌疑【贾谊传天子议以谊任公卿之位绛灌东阳侯冯敬之属尽害之乃毁谊于是天子亦疎之以谊为长沙王太傅】
　　司马迁
　　孔鸾负文章不忍留枳棘【司马相如子虚赋鹓雏孔鸾○后汉王涣谓仇覧曰枳棘非鸾凤所栖百里岂大贤之路耶】嗟子刀锯间悠然止而食【迁荅任安书夫中才之人事闗于宦竖莫不伤气况忼慨之士乎如今朝廷虽乏人奈何令刀锯之余荐天下贤俊哉诗言迁之髙才顾低回于中令尊宠任职也】成书与后世愤悱聊自释【太史公论六家之防要迁自序协六经异传齐百家杂语】领畧非一家髙辞殆天得虽微樊父明不失孟子直【樊父仲山父也既明且哲讥迁被刑昧于明哲之道也○孟子谓寺人孟子迁为官者令故亦以寺人比之冯参赞伯竒放流孟子宫刑○孟子不直则道不见或指此谓迁白李陵事也】彼欺以自私岂啻相十百【世人窃自污之迹以屈其身如马迁者亦有之而求其实如迁者葢鲜也】
　　诸葛武侯
　　汉日落西南中原一星黄【魏武帝纪桓帝时有黄星见于楚宋之分殷馗言后五十载当有真人起于梁沛之间其锋不可当至建安五年恰五十而曹公破绍天下无敌矣公用一星黄甚妙】羣盗伺昏黒聨翩各飞扬武侯当此时龙卧独摧藏邂逅得所从幅巾起南阳【本传亮躬耕陇亩好为梁父吟身长八尺每自比于管乐时人莫之许也魏畧曰亮在颍川石广元徐元直汝南孟公威等俱游学三人务于精熟而亮独观其大畧每晨夜从容尝抱膝长啸而谓三人曰卿三人仕进可至郡守刺史也三人问其所志亮但笑而不荅】﨑岖巴汉间屡以弱攻彊晖晖若长庚孤出照一方【长庚太白也夜将既其光始着以喻孔明之于汉云】势欲起六龙东回出扶桑惜哉沦中路怨者为悲伤【武侯卒年五十四怨者为李平廖立皆以罪为亮所废亮薨立泣曰吾终为左袵矣平亦发病死平尝冀亮当自补复防后人不能故以激愤也习凿齿言水镜之所以能穷物而无怨者以其至平无私也法行于不可不用刑加乎自犯之罪爵之而非私诛之而不怒天下有不服者乎诸葛亮可谓能用刑矣自秦汉以来未之有也】竖子祖余策犹能走强梁【死诸葛走生仲逹】








　　王荆公诗注巻五
　　钦定四库全书
　　王荆公诗注巻六
　　宋　李壁　撰
　　古诗
　　读墨【友人宜黄李郛尝云介父读墨诗终篇皆如散文但加押韵尔意以为诗益散古无此体然如韩公谢自然谁氏子诗巳如此】
　　谁为尧舜徒孔子而巳矣人皆是尧舜未必知孔子伯夷不辱身栁下援而止孔子尚有言我则异于是兼爱为无父排斥固其理孔墨必相用自古寜有此退之嘲鲁连固【一作顾】未知之耳【退之嘲鲁连子诗独称唐虞贤顾未知之耳】如何蔽于斯独有见于彼【如何蔽于斯言孔墨相用也独有见于彼谓嘲鲁连也】凡人工自私翟也信竒伟【汉志论诸子十家其可观者九家而已其言虽殊譬犹水火相灭亦相生也使其遭明王圣主得其所折中皆股肱之材墨翟之竒伟亦此类也】惜乎不见正遂与中庸诡【退之读荀子考其辞时有不醇粹要其归与孔子异者鲜矣抑其犹在轲雄之间乎孔子删诗书笔削春秋合于道者着之离于道者黜之故诗书春秋无疵又原道呜呼其亦不幸而不出于三代之前不见正于禹汤文武周公孔子也公诗意正类此儒者之道理一而分殊亲亲而仁民仁民而爱物老吾老以及人之老幼吾幼以及人之幼固自有等差之辨墨翟葢似是而非也】退之醇孟轲而駮荀扬氏至其趣舎间亦又蔽于已化而不自知此语孰云俚咏言以自警吾诗非好诋【退之言孟子醇乎醇者也荀与扬大醇而小疵○言韩虽駮荀扬而巳乃自言孔墨必相为用是韩亦未免蔽而不自知也贾生过秦论仲尼墨翟之贤盖巳对孔子言之矣○公诗诋墨葢本于孟子然孟子不云乎归斯受之又云今之与杨墨辨者如追放豚然既入其苙又从而招之此足见圣人忠厚之至于异端未尝终絶之也招如国武子好尽言以招人过之招言彼既归于儒不应追咎其既徃也】
　　读秦汉间事
　　秦徴天下材入作阿房宫宫成非一木山谷为穷空子羽一炬火骊山三月红能令扫地尽岂但焚人功【杜牧阿房赋楚人一炬可怜焦土烧秦宫室火三月不灭】
　　幽谷引
　　云翳翳兮谷之幽天将雨兮田者之稠有绳于防兮有畚于沟我公不出兮谁省吾忧日晖晖兮山之下嵗则熟兮收者舞吾收满车兮弃者满筥谁吾与乐兮我公燕语山有木兮谷有泉公与客兮醉其间芳可搴兮甘可漱无壮无稺兮环公以笑公醉而归兮人则喜公好我州兮殆其肯止公归不醉兮我之忧岂其不怿兮将舎吾州公一朝兮去我我嵗嵗兮来游完公亭兮使勿毁以慰吾民兮嵗嵗之愁
　　明妃曲二首
