<!-- { "loadSidebar": true } -->
　　此篇妇人感时物，草虫、阜螽、蕨薇之生而思夫，既见则止乎礼义。小序云「大夫妻以礼自防」是也。 
　　
　　夫子叙诗，不应以平王时诗插入在召南之中，传旧说为是。 
　　
　　平王齐侯依朱传前说为是，孔子叙诗书不应失叙如此。 
　　
　　以钧用丝纶比婚用礼聘，追称其得正始之道也。 
　　
　　真有驺虞出，极是。朱传以仁心自然，真所谓驺虞，未安。或曰：「驺虞，田官。」亦通，叹息以美之也。 
　　
　　茁、葭、五犯，非谓生物之多，乃于草生春田之际，忽然得驺虞，文王仁政之瑞，应可叹美。 
　　
　　小序谓：「卫仁人不遇于君子而作。」必有所本。而诗意亦似。朱子泥于后相类，故以为妇人诗，然臣与妇一道也。 
　　
　　今观诗词，泛舟敖游，皆男子事，孟子引「忧心」二句，亦言孔子之事，则小序为是。 
　　
　　刺时者，刺时之淫风，盖由卫君无道、夫人无德，故国人化之而然。若关睢，则文王有道、后妃有德之所化也。 
　　
　　顽反不如鹑鹊。 
　　
　　渭?云：惠公嗣位，母淫于公子顽而不能止也，诗人以芃兰之支与童子佩?，寔无所知云。 
　　
　　小序伯兮刺时者，非谓郑不当伐也。但礼：「天子讨而不伐。」方伯连帅不能举此义，而天子以亲伐焉，皆非礼矣，况又过时而不反乎？忧不但为天而已。 
　　
　　诗人托其室家，念其夫行役之劳，作此诗以刺时。序云：「君子者，妇人称夫之词也。」刺过时耳，天子讨而不伐。伯兮。 
　　
　　?云：「凡诗之存淫奔，皆圣人拨乱反正，垂世立教之微旨，所以著明人君修身齐家之化也。若『列之乐官，以时肄焉。』则非也。」愚谓：「非存淫奔，乃刺淫奔也。」 
　　
　　诵诗略语终 
　　
　　○凯风，美孝子也。卫之淫风流行，虽有七子之母，犹不能安其室，故美七子能尽其孝道，以莫慰其母心而成其志尔。添一「莫」字，义乃完备，与诗词合矣。 
　　
　　　○雄雉，刺卫宣公也，淫乱不恤国事，军旅数起，大夫久役，男女怨旷，国人患之而作是诗。依序。 
　　
　　　○匏有苦叶，刺卫宣公也。公与大夫并为淫乱。宜信国史，明得失之迹。 
　　
　　　○谷风，刺夫妇失道也。卫人化其上，淫于新昏而弃其旧室，夫妇离绝，国俗伤败焉。诗人托妇之意而作也。 
　　
　　　○式微，黎侯寓于卫，其臣劝以归也。依序。 
　　
　　　○旄丘，责卫伯也。狄人迫逐黎侯，黎侯寓于卫，卫不能修方伯连率之职，黎之臣子以责于卫也。依序。 
　　
　　　○简兮，刺不用贤也。卫之贤者仕于伶官，皆可以承事王者也。序是。 
　　
　　　○泉水，卫女思归也。嫁于诸侯，父母终，思归宁而不得，故作是诗以自见也。序是。 
　　
　　　○北门，刺士不得志也。言卫之忠臣不得其志尔。序是。 
　　
　　　○北风，刺虐也。卫国并为威虐，百姓不亲，莫不相携持而去焉。依序。 
　　
　　○静女，刺时也。卫君无道、夫人无德。君与夫人无道无德，相与淫谑，故国人托言状淫谑之事以刺之，所谓「言之者无罪，闻之者知戒」，微婉不直致也。 
　　
　　　○新台，刺卫宣公也。纳伋之妻，作新台于河上而要之，国人恶之而作是诗也。序是。 
　　
　　　○二子乘舟，思伋、寿也。卫宣公之二子，争相为死，国人伤而思之，作是诗也。依序。 
　　
　　墉 
　　
　　○柏舟，共姜自誓也。卫世子共伯蚤死，其妻守义，父母欲夺而嫁之，誓而弗许，故作是诗以绝之。依序。 
　　
　　○墙有茨，卫人刺其上也。公子顽通乎君母，国人疾之而不可道也。依序。 
　　
　　　○君子偕老，刺卫夫人也。夫人淫乱，失事君子之道，故陈人君之德、服饰之盛，宜与君子偕老也。依序。 
　　
　　　○桑中，刺奔也。卫之公室淫乱，男女相奔，至于世族在位，相窃妻妾，期于幽远，政散民流而不可止。小序以为「刺奔」，是诗人作之，朱子以为淫奔者自作，非矣。诗人作诗刺之，必形容其相候期之事耳。 
　　
　　　○鹑之奔奔，刺卫宣姜也。卫人以为宣姜鹑鹊之不若也。依序。 
　　
　　○定之方中，美卫文公也。卫为狄所灭，东徙渡河，野处漕邑。齐桓公攘戎狄而封之。文公徙居楚丘，始建城市而营宫室，｛得其时制｝，百姓说之，国家殷富焉。「得其时制」非诗中所重，宜删去四字。 
　　
　　　○蝃蝀，止奔也。卫文公能以道化其民，淫奔之耻，国人不齿也。依序。 
　　
　　　○相鼠，刺无礼也。卫文公能正其群臣，而刺在位承先君之化，无礼仪也。依序。 
　　
　　　○乾旄，美好善也。卫文公臣子多好善，贤者乐告以善道也。序是。 
　　
　　　○载驰，许穆夫人作也。闵其宗国颠覆，自伤不能救也。卫懿公为狄人所灭，国人分散，露于漕邑。许穆夫人闵卫之亡，伤许之小，力不能救，思归唁其兄，又义不得，故赋是诗也。序是。 
　　
　　卫 
　　
　　　○淇澳，美武公之德也。有文章，又能听其规谏，以礼自防，故能入相于周，美而作是诗也。序是。 
　　
　　　○考盘，刺庄公也。不能继先公之业，使贤者退而穷处。依序。 
　　
　　　○硕人，闵庄姜也。庄公惑于嬖妾，使骄上僣，庄姜贤而不答，终以无子，国人闵而忧之。序是。 
　　
　　　○氓，刺时也。宣公之时，礼义消亡，淫风大行，男女无别，遂相奔诱。华落色衰，复相弃背，或乃困而自悔，丧其妃耦，故序其事以风焉。｛美反正，刺淫泆也｝。删去七字。 
　　
　　　○竹竿，卫女思归也。｛适异国而不见答｝，思而能以礼者也。宜删去七字之杂。 
　　
　　　○芃兰，刺惠公也。骄而无礼，大夫刺之。衣佩不循礼也。 
　　
　　　○河广，宋襄公母归于卫，思而不止，故作是诗也。依序。 
　　
　　　○伯兮，刺时也。言君子行役，为王前驱，过时而不反焉。依序。 
　　
　　　○有狐，刺时也。卫之男女失时，丧其妃耦焉。古者国有凶荒，则杀礼而多昏，会男女之无夫家者，所以育人民也。依序。 
　　
　　○木瓜，美齐桓公也。卫国有狄人之败，出处于漕，齐桓公救而封之，遗之车马器服焉。卫思之，欲厚报之而作是诗也。依序。 
　　
　　王 
　　
　　　○黍离，闵宗周也。周大夫行役至于宗周，过故宗庙宫室，尽为禾黍，闵周室之颠覆，彷徨不忍去而作是诗也。序是。 
　　
　　　○君子行役，刺平王也。君子行役无期度，大夫思其危难以风焉。亦诗人托其家室之意作此诗耳。 
　　
　　○君子阳阳，闵周也。君子遭乱，相招为禄仕，全身远害而已。国史明乎得失之迹，必有所据，[足见风]所系之重，非若寻常室家相念者也。 
　　
　　　○扬之水，刺平王也。不抚其民，而远屯戍于母家，周人怨思焉。序是。 
　　
　　　○中谷有蓷，闵周也。夫妇日以衰薄，凶年饥馑，室家相弃尔。序是。 
　　
　　　○免爰，闵周也。桓王失信，诸侯背叛，构怨连祸，王师伤败，君子不乐其生焉。依序。 
　　
　　　○葛藟，王族刺平王也。周室道衰，弃其九族焉。小序明知当时事必有据。 
　　
　　　○采葛，惧谗也。少不相见则谗邪间之，如岁月之久远，序言是也。 
　　
　　　○大车，刺周大夫也。礼义陵迟，男女淫奔，故陈古以刺今，大夫不能听男女之讼焉。畏而不敢淫奔，以大夫在上，如日之明，皆指古也。陈古以见今之不然，乃刺法也，序未为不是。 
　　
　　　○丘中有麻，思贤也。庄王不明，贤人放逐，国人思之而作是诗也。序言是也，思贤人之来而食，而遗我佩玖，思之至也。 
　　
　　郑 
　　
　　　○缁衣，美武公也。父子并为周司徒，善于其职，国人宜之，故美其德，以明有国善善之功焉。 
　　
　　　○将仲子，刺庄公也。不胜其母以害其弟，弟叔失道而公弗制，祭仲谏而公弗听，小不忍以致大乱焉。序之言必有据，于?、桑、檀皆诗人忧叔将为国患也。父母指庄姜，人之多言指祭仲。 
　　
　　　○叔于田，刺庄公也。叔处于京，缮甲治兵，以出于田，国人说而归之。序不差。此诗虽国人说之，乃诗人托之而作，然亦以见庄公之不能素处之以道矣。 
　　
　　　○大叔于田，刺庄公也。叔多才而好勇，不义而得众也。序是也，庄公不能以礼处弟。 
　　
　　　○清人，刺文公也。高克好利而不顾其君，文公恶而欲远之不能。使高克将兵而御狄于竟，陈其师旅，翱翔河上。久而不召，众散而归，高克奔陈。公子素恶高克，进之不以礼，文公退之不以道，危国亡师之本，故作是诗也。依序。 
　　
　　　○羔裘，刺朝也。言古之君子以风其朝焉。未见其不然者宜从之。 
　　
　　　○遵大路，思君子也。庄公失道，君子去之，国人思望焉。序言必有据，非淫乱诗也。 
　　
　　　○女曰鸡鸣，刺不说德也。陈古义以刺今，不说德而好色也。陈古义即是刺今俗。 
　　
　　　○有女同车，刺忽也。郑人刺忽之不昏于齐，太子忽尝有功于齐，齐侯请妻之，齐女贤而不取，｛卒以无大国之助，至于见逐｝，故国人刺之。去十一字之附会，其词理自顺。 
　　
　　　○山有扶苏，刺忽也。所美非美然。是当时事。 
　　
　　○箨兮，刺忽也。君弱臣强，不倡而和也。从序是。若淫谑之词，圣人何取之？ 
　　
　　　○狡童，刺忽也。不能与贤人图事，权臣擅命也。是也。 
　　
　　　○褰裳，思见正也。狂童恣行，国人思大国之正已也。宜从之。 
　　
　　　○丰，刺乱也。昏姻之道缺，阳倡而阴不和，男行而女不随。宜从序者，非淫奔，见前。 
　　
　　　○东门之墠，刺乱也。男女有不待礼而相奔者也。刺乱乃性情之正。 
　　
　　　○风雨，思君子也。乱世则思君子，不改其度焉。是也。 
　　
　　　○子衿，刺学校废也，乱世则学校不修焉。宜从序者，疏旷违教之叹。 
　　
　　　○扬之水，闵无臣也。君子闵忽之无忠臣良士，终以死亡，而作是诗也。宜从序，以兄弟喻君臣，若作淫奔之诗，是圣人教淫也。何以用之乡邦？ 
　　
　　　○出其东门，闵乱也。公子互争，兵革不息，男女相弃，民人思保其室家焉。依序。 
　　
