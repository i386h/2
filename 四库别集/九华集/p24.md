<!-- { "loadSidebar": true } -->
　　大道不隠则大和不散天下无所不尽道则无所不尽和盖道日用则和日着尽其和者固托乎乐尽其道者吾见不出乎君臣之间也昔者上世之君孰能之舜能之也上世之臣孰为之防为之也方舜之盛命九官命四岳海隅苍生无不顺帝之命至道之和岂特尊爼殿陛之间哉吾见天下无一物可以忧舜而舜亦无遗忧也昔也民望道而道着今也道既着而乐不施则舜何以自见于后世哉故舜之道形于防之音而察防之命即知舜之心相与以道而相寓以和是或击或拊或合或止或庸作歌韶尽美矣而又尽善也呜呼虞君臣无幽忧惨戚之意故乐如此彼既足以仪凤凰岂不足以仪百辟彼既足以舞百兽岂不足以鼓舞天下也欤
　　成周以礼乐化多方之民论
　　天下之道振则兴弛则废怠则无及故帝王因礼乐以兴时非因时以用礼乐也吾仰思上古帝王之所为今乃惜汉唐之自弃也成王之王周也救商民于水火之中若是其未止也然周公念之召公思之出于殿陛而加于训辞非礼乐弗讲也故多方之民卒无有刚戾难制之气肆成人有徳小子有造吁是非礼乐之力则何力也夫天下方苦于茹荼之余今周一旦与之太牢天下孰不便于口体哉
　　唐治不过两汉论
　　风俗者夀天下之脉也古之善观人之国者不于形势之强弱境土之广狭于其风俗而已矣方朝廷清明君相明良忠厚之化形诸庙堂之上而纯一之风扇于四海之表若是者其治也逮天下多事上下相防凌犯之风施诸袵席之间而刻薄之习放乎四方万里之逺若是者其未治也三代而下言治者予汉唐徐攷当时诸君之所为与士大夫之所崇尚因以观风声气习之厚薄则两汉当近三代而李唐殆未也作史者言唐之治不能过两汉其谓此乎愚甞因是説而有感矣自唐虞而逮于唐防千百年间共是天下世愈降俗愈漓三代之征伐不及尧舜之揖逊两汉之战争又不及三代之征伐而况唐乎大扺上之化如此而下之俗未有不随之何则感应之理固如是也尧舜三代之风俗姑置勿论然因尧舜三代而观汉唐则唐之不过乎汉尚可议也何者两汉之世传二十有四君李唐之世传十有八帝若举其世而差第之则是论世之过不过而非治也举其君而优劣之则是论君之过不过而非治也所谓治者虽系诸人君而关诸风俗有风俗厚而世虽未大治必曰治有世虽治而风俗不厚曰未治可也西汉自髙祖蹷秦诛项取斯民于涂炭而抚摩之约法三章有尧舜禹汤之典刑迨惠帝及景之世兵甲息囹圄空垂髫戴白耕田凿井于天日之下上而为君者清浄之尚下而为臣者清浄之习班诸唐虞虽不侔班诸三代亦防矣是俗也厯武昭宣而未衰至元成哀平之世汉祚虽亡民皆思汉而光武得以用之天下大定退功臣进文吏召礼故老招致名儒因仍不改灵台辟雍之设大射养老之举汲汲然与斯民咏歌先时之政者凡以调防风俗而使之乆也永元之后政令虽弛声教虽防然陈蕃李膺范滂张俭之流相与出力而摧奸锋终汉之世曹操不敢强民以亡汉正顺之俗虽少衰而犹在也故曰有风俗厚而世虽未大治必曰治两汉之谓也唐自太宗取孤隋攘羣盗不数年而成帝业亦可少休矣然突厥髙丽之伐不一日去兵虽开文学馆召名儒言天下事其极于美教化厚风俗者何事也当是时外户不闭行旅不赍粮人指为太平不知治之效不在是也一堂之上父子不相悦一室之中兄弟不相容以之仪刑四海俗何由厚哉浸及中宗之世亲遭母后之难娱弄大器倾倒九庙无一臣一子敢诵言者其稔熟见闻如此也迨元宗亲平内难防至太平侈心一动穷天下之欲不足以为乐马余粱肉而民甘糟糠木被文绣而士被鹑褐其亦有天下之念否安史之变河北二十四郡独一真卿抗贼帝初不识也俗之委敝于斯见矣自时厥后重以卢杞赵賛之奸李训郑注之佞有一裴度不终用于宪宗之世一李徳裕不能任于武宣之朝浸滛雕琢而唐已亡矣故曰有世虽治而风俗不厚者曰未治有唐之谓也由此观之两汉风俗如此而唐如彼风俗治之所闗也唐之风俗既不及汉治其可过汉哉虽然风俗者非一日之积也汉之所以厚虽文景等君有以成之然更战国厯嬴秦去三代犹未逺此汉之易为力也唐之所以薄虽太宗有以始之然更三国之纷争晋魏之攘窃与夫南北之战伐隋氏之奢侈此唐之难为力也然甞攷太宗之圣明其立法定制经纪设纲意将鄙两汉而肩三代岂不能为其所难者卒之三百年治效不独媿三代而又且媿两汉岂非不能移定纪纲制度之心而用之治家刑国耶呜呼世之治乱乃人之夀夭人之夀夭在元气国之治乱在风俗爱惜风俗如防元气此不易之论也昔齐至强也周公知其后必有不忠之臣衞至弱也季子知其后亡皆因风俗而卜治乱者也学者欲次第汉唐之治以此观之
　　韩论
　　愚闻秦氏未甞不求善韩也秦不得韩秦大不王秦小不伯如是者何也韩氏甚邻于秦韩兵最少最弱国也韩附秦不附山东韩忧在山东韩附山东不附秦韩忧在秦韩托国于秦则秦益重托国于山东则山东益重韩托国于人彼公仲公叔公子伯婴之流日夜震动不知所出卒举国而听于秦惜乎无有如下臣者之言以晓韩王而计其便也且异日者山东非无意于收韩而韩氏不听也韩氏君臣计为近交者秦也而逺交者山东也秦之鬭韩鬬于百里之内山东之解鬬解于千里之内吾不亲百里之秦而交千里之山东是秦必怨韩下兵于上党且亡韩矣此韩氏君臣举而听秦计不得旋踵者也呜呼秦之善韩真爱韩乎其亦伪者乎秦非诚爱韩也欲结上党君臣之交以乱三晋之耳目也彼既事秦秦因挟韩以威赵魏赵魏见韩之事秦亦必举国北面而听秦矣夫使秦不用寸兵尺铁徒手而得赵魏也犹其得韩也秦王号令于山东王名成矣秦何故而不善韩也使明者得为韩王之计莫若与魏与齐与赵与楚也东盟齐南盟楚内盟赵魏山东合从则东方应无大变东方如无大变则韩氏君臣真可髙枕而卧矣或曰东方合从秦遂不兵韩秦畏山东如此乎曰固也秦于韩氏不得独战独利故也始秦欲取韩三川而深难于魏因以韩鬬魏然后起而取三川秦欲取韩宜阳而深难于齐因以宋啖齐然后起而取宜阳秦于韩不得独战独利也而况今者出金钱走説士刑白马则东方必无大变韩氏君臣真可髙枕而卧矣故曰惜乎当世无有如下臣者之言以晓韩王而计之便也








　　钦定四库全书
　　九华集巻十八　　　　　宋　员兴宗　撰论
　　三史亚六经论
　　使六经失主盟于天下者史家之罪也盖六经实主于名教而诸史多叛于名教六经自非诸史之所及而诸史亦非六经之可望然则为史者本无益于六经而六经之奥义往往因诸史而不明于天下此甚可悼也奈何史臣反取迁固范晔三史谓可以亚六经揭为不公之论以示来者呜呼安得吾言而告之哉且以司马子长之才在汉元朔间竭其肺肝述秦汉故事自谓孔子复出今吾观其书犹不及丘明逺甚则班范而下不论可知也请独指一史记而言之则是非了了自见今夫庸懦之儒使读迁之天官书则必曰其验详其防深其举事幽逺真得羲易之体也虽比孔氏之系岂为过哉使读迁之列传则必又曰观其不虚美不隠恶不急急于穷达究辩诚得古诗美刺之风也虽比孔子之删岂为过哉呜呼使斯人之徒而视今日亚六经之论则将含笑而和之矣岂有白黒之辨邪至若浅见之士使读迁之世家则将族坐而议曰昔孔子以隠之逊而首班于春秋今迁取泰伯而列之于传首是春秋贵逊之义也不防于孔子之作欤使读迁之封禅等书则必扬袂而言曰昔孔子以三代之誓诰备载于书今迁取汉家诏令悉载于此是亦书録誓诰之类也不防于孔子之定欤呜呼使斯人之徒又语以今日亚六经之论则将喜跳而是之矣岂顾雌黄之当耶非特此也圣人作礼记乐记而迁亦作礼书乐书后来议者遂以迁于孔氏之门不啻更驾合辙殊不知诸人之许迁者乃道路之言尔非天下之公议也何则孔子之述六经本非得已观其易编而三絶诗蔽于一言书断自唐虞春秋讫于定哀礼习于宋木之下乐正于反鲁之时所以作六经者悯道之不行而欲托辞以载道于天下尔使后世之读易者知吾爻象之意而不泥于卜祝使读诗者知吾风雅之意而不乖于美刺使读书者知吾治乱之意而不胶于荒唐不根之论至使之读礼读乐读春秋亦莫不知吾正道之归此乃六经之至效而亦吾夫子之心也今迁之撰者则异于是观其传防传日者其事类滛巫瞽叟是羲易之所耻也其泥于卜祝孰大焉观其刺晁错美公孙刺三代之征伐美嬴秦之苛暴是古诗之所耻也其乖于美刺孰大焉观其纪黄帝纪颛氏非断自唐虞之意是古书之所不为其胶于不根之论孰大焉至若序礼乐之制度则非孔氏贱钟鼓轻玉帛之义序楚之世家则非春秋内诸夏外夷狄之防呜呼马迁之记一家之史尔而抵牾圣人每每如此是知六经之宏赡岂可以诸史而亚哉愚故曰六经自非诸史之所及而诸史亦非六经之可望为史本无益于六经而六经之义往往因诸史而不明于天下正谓此也虽然刘向等常称马迁为大儒今犹为吾所不取则班固而下是非谬戾何可当也且夫圣人之所重者仁义而固则已轻仁义圣人所取者忠节而固则已贱死节圣人恶于方人而固则第古人为三等及至蔚宗则并猥而不可言二子为史顾其胷中尚且颠倒况可望于六经耶然则愚为是论而不及班范者诚得其职也
　　命者天之令论
　　人之所以受于天者出于其所同然天之所以制于人者出于其所不知其然而然是所同然者一然也且人而无命则不足以受天天而无令则不足以制人受于天出乎同然制于人出乎不知其然而然此令之谓也昔尧桀之为君一也其受天之命亦一也尧不有其命而行仁桀有其命而行诈尧传其道桀殒其祀此天之命也孔跖之为人一也其受天之命亦一也孔不有其命而行道跖有其命而行暴孔之道与天地并跖之恶遗臭千载此亦天之令使桀跖之得是命也反而思之曰天虽予我以命矣而令实系乎天畏之谨之而不敢犯以待令之至则尧孔不难至矣奈之何命在我而无预于天此天所以揭其恶以令于天下也欤虽然天之命人以行吾之令而天之命君也使司吾之权是天之令于君盖有所托也成王践阼而得周公此成王之令而周公之命也四国流言而王疑天大雷电以风而王悟夫不免于四国之流言公之命也天大雷电以风天之令也天知其命之不免乎此也于是出令以示之以济命之所不及也呜呼命者天之令其理不甚明哉
　　诸子言性论
