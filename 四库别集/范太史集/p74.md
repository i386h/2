<!-- { "loadSidebar": true } -->
　　妇道之勤如事父母孝敬风成弗克遐夀
　　右侍禁墓志铭
　　君讳令瑹字君寳赠昭信军节度使英国公惟宪之曾孙荣安僖王从式之孙赠崇信军节度使谯国公世采之子初赐名补右班殿直再迁右侍禁监陈桥盐税勤于吏事元祐七年三月丙申卒年二十有五娶吴氏二男皆幼吴氏守义不嫁九年二月已酉河南永安县铭曰
　　哀哉王孙天不假年躬行于家有妇之贤
　　吉州刺史本州防御使赠崇信军节度使谯国公墓志铭
　　公讳世采字徽之曾祖楚康惠王徳芳祖英国公惟宪考荣安僖王从式初赐名补太子右内率府副率歴右监门率府率右千牛卫将军右监门卫大将军右武卫大将军髙州刺史右羽林军大将军茂州团练使和州防御使迁吉州性恭肃容貌严整每造朝进止可观奉祠陵庙多被选未尝有失仁宗尝书忠孝二字面赐之嫡母髙夫人早卒藳英公别茔荣王薨公表请迁祔王墓竭力以奉大事宗室称孝所生母李氏公未胜衣被出转徙失其所归髙夫人丧毕公勤恻哀疚形于寤寐访求得之封长夀县太君殁赠安康郡太君侄令磋早夭嗣续不立公为经画后事躬视细务用度一出于巳人以为难公生于宗邸不喜纷华约身持法好施乐善没之日家无余财诸子贷俸以毕襄事元祐四年五月壬午卒年五十娶髙氏供备库副使遵宪之女封文安县君卒继室以庆州经略使遵裕之女封崇安县君皆太皇太后之从妹也十七男曰令祁成州刺史曰令祛寜州刺史皆右武卫大将军曰令画曰令缶皆右监门卫大将军曰令璋荘宅副使曰令憓右侍禁曰令鲧曰令防皆左班殿直曰令箌曰令稻皆右班殿直七人亡曰令祝右内率府副率曰令瑹令駴令腾皆左班殿直曰令瑶余二人未名而夭女六人适康承益李谅李谊薛恭之管泳并奉职一早夭孙男十一人曰子礼三班奉职早夭曰子珪曰子愿曰子思皆右班殿直曰子先曰子行曰子生曰子徊曰子瑡皆三班奉职曰子吿曰子未官孙女十五人九年二月己酉河南永安县铭曰
　　煜煜荣王克大其后公实似之忠孝两有帝锡之书焕若星斗惟其令名没而不朽
　　右侍禁妻王氏墓志铭
　　君王氏开封人曾祖克恭赠右监门卫大将军祖有度文思副使父仲简供备库副使母永康县君赵氏年二十适右侍禁令不逮事舅事姑勤孝侍禁出补外官得监虢州玊城镇闻所治在深山穷谷间民居户不满百而饮食服用皆无有君勉侍禁以清白泰然能安之元祐七年八月甲戌卒年二十有八四男皆未名二女长女与次男皆早卒九年二月已酉河南永安县铭曰
　　嫔于公族柔惠静専勉夫以正维妇之贤



　　范太史集巻五十二
　　钦定四库全书
　　范太史集巻五十三　　　宋　范祖禹　撰皇族追封记
　　故魏王追封记
　　王讳【阙】英宗皇帝之第四子母宣仁圣烈太皇太后生五嵗仁宗赐名仲格授银青光禄大夫检校国子祭酒行太子右内率府副率英宗为皇子王从居庆宁宫英宗即位改赐今讳授金紫光禄大夫检校太子賔客博州防御使封太宁郡公进拜耀州观察使封鄠国公治平元年授检校太保左卫上将军二年南郊加检校太尉神宗嗣位授同中书门下平章事武胜军节度使封乐安郡王与仲兄今徐王乞解官服英宗丧下有司议不许英宗祔庙毕授兴元尹山南西道节度使封髙密郡王熈宁元年出就外傅南郊加特进赐功臣号崇仁保运四年出閤授保信保静军节度使封嘉王明堂加开府仪同三司功臣号翊戴七年南郊加功臣号同徳十年南郊加功臣号守正后罢功臣号元丰二年加赐公使钱嵗八千缗三年拜司空封曹王今上践阼拜太保武昌武安军节度使封荆王赞拜不名五日一朝见于宫中如见大长公主之仪神宗祔庙毕拜太傅武宁镇海军节度使元祐元年赐亲贤宅以居拜太尉真定江陵尹成徳荆南节度使王自熈宁讫于元丰累请居外第避东宫神宗诏曰朕上承先帝顺事两宫顾岂以子舍之嫌而有间天伦之爱终不许至是恳请今上不得已乃许之三年七月戊申王薨于亲贤宅西位之正寝年三十有三比及殡二圣再临丧再辍朝前五日后一日太常考行守礼执义曰端博闻多能曰献请以端献易王名九月甲寅出殡于西门之外王夫人王氏封潭国十男孝哲右骁卫大将军早卒赠博州防御使博平侯孝诒孝参孝奕孝骘皆团练使次早卒孝忱孝頴孝愿皆大将军团练使孝永大将军七女长封永嘉郡主六人幼王生而秀嶷长而頴异端重明粹孝敬悌顺伏膺儒学賔礼宫僚寛仁爱人出于天性在英宗时神宗以长子主器与徐王讲学东宫王以幼子日侍宫中神宗既即政上奉两宫下接二弟怡怡愉愉言必温色必悦赐玉带玊鱼以表异于羣臣天下称孝友王与徐王居东宫二十年日奉朝请问安两宫圜丘明堂五陪祼献动容周旋无不中礼协心同徳蕃屏帝室天下称贤王今上恭已守成尊礼近属太皇太后齐家治国内外肃穆王正身洁已慎静而谦无毫髪之私天下称朝廷至公焉元祐八年九月太皇太后崩天子追惟先后季子之爱哀王之早世薨落将以九年二月已酉从宣仁圣烈之丧于永厚陵之北命臣祖禹志王之墓臣承诏既论次王之徳行而铭之矣有司谓当刻石以表神道昭示后世故又取其大畧而书之谨记
　　故邓国长公主追封记
　　神宗皇帝元丰五年正月乙酉皇太妃朱氏生第八公主于宫邸八年今上即位为同母妹封沂国长公主生而温懿既能言即頴悟性乐闲静如老成人天资孝爱神宗崩乳保初不使主知主觉而固问乃以实吿哀不自胜至忘寝食因感疾十月辛未薨年四嵗时皇太妃防神宗灵驾西行闻讣哀其聪哲而降年不永追封邓国九年二月已酉从宣仁圣烈太皇太后之丧祔于永厚陵昔唐太宗晋阳公主五嵗克孝慧而早夭太宗哀之今邓国四嵗孺慕继以薨陨加于晋阳一等矣臣承诏序次本末刻石以表于墓谨记
　　故蔡国长公主追封记
　　神宗皇帝元丰八年正月庚戌后宫武美人生第九公主于禁中今上即位以皇妹封嘉国长公主六嵗慧悟已能弄笔书画好锦绣女功之事元祐五年正月壬辰薨上辍视朝三日追封蔡国殡奉先资福禅院九年二月已酉从宣仁圣烈太皇太后之丧祔于永裕陵之西原昔宣王考室感熊罴虺蛇之梦生男有室家君王之庆生女无父母诒罹之意以为周徳之隆惟神宗诞受帝祉天属众多蔡国始生六年幼有淑质而未及成肃雝之美助召南之化岂非其命也臣承诏既为铭而纳诸圹又刻石以表于墓谨记
　　皇族石记
　　右武卫大将军男墓记
　　右武卫大将军漳州刺史士鲠第三男赠容州观察使普寜侯宗儒之曾孙赠同州观察使冯翊侯仲盘之孙母长夀县君李氏元祐五年七月庚辰生八年九月癸卯卒九年二月已酉河南永安县谨记
　　赠感徳军节度使惠国敦孝公第三女墓记
　　赠感徳军节度使惠国敦孝公仲越第三女赠太师信安僖简王允寜之曾孙赠太尉韩荣思王宗谔之孙母安定县君杨氏治平四年正月已巳生元祐二年七月甲申卒年二十有一九年二月已酉河南府永安县谨记
　　右侍禁女墓记
　　右侍禁士斚长女赠武宁军节度观察畱后彭城郡公宗彦之曾孙赠华州观察使华隂侯仲寂之孙母元氏元祐二年五月丙寅生明年七月丁巳卒始二嵗九年二月己酉河南府永安县谨记
　　右内率府副率子右班殿直士捧墓记
　　右内率府副率仲需子士捧赠太师平阳郡王允升之曾孙赠开府仪同三司郯王宗惠之孙母张氏元丰八年六月戊寅生元祐元年三月赐名授右班殿直六年八月甲辰卒始七嵗九年二月已酉河南府永安县谨记
　　右监门卫大将军女墓记
　　右监门卫大将军士缀第三女赠开府仪同三司郯王宗惠之曾孙右监门卫大将军荣州团练使仲奚之孙母仁夀县君冯氏元丰七年七月乙卯生元祐二年正月壬申卒始四嵗九年二月已酉河南府永安县谨记
　　右武卫大将军沂州团练使子三班奉职子淳墓记
　　右武卫大将军沂州团练使令甄子子淳武胜军节度观察留后韩国公从蔼之曾孙宻州观察使世雄之孙母孝义县君苏氏熈寜十年十二月壬午生元祐元年遇明堂赐名授三班奉职八年七月乙巳卒年十七九年二月已酉河南府永安县谨记
　　右监门卫大将军女墓记
　　右监门卫大将军士珥长女赠保宁军节度使东阳郡王宗悌之曾孙金州观察使仲微之孙母曰永安县君黄氏元祐五年十二月戊午生元祐七年七月丙申卒九年二月已酉河南府永安县谨记
　　右监门卫大将军男墓记
　　右监门卫大将军士谒第二男赠保寜军节度使东阳郡王宗悌之曾孙金州观察使仲微之孙母曰夀安县君李氏元丰三年四月壬寅生元祐三年六月乙酉卒九年二月已酉河南府永安县谨记
　　遂州观察使男墓记
　　遂州观察使仲硕第六男赠太师平阳郡王允升之曾孙赠保宁军节度使东阳郡王宗悌之孙母曰遂寜郡君刘氏元祐元年二月癸酉生元祐三年十二月辛巳卒九年二月已酉河南永安县谨记
　　右监门卫大将军女墓记
　　右监门卫大将军宗汉之女赠镇江军节度使追封丹阳郡王守节之曾孙赠镇海军节度观察留后追封北海郡公世符之孙母曰秀容县君刘氏元丰元年十月十六日生元祐四年五月二十九日卒年一十二嵗九年二月己酉河南府永安县谨记
　　右监门率府率第三女墓记
　　右监门率府率仲之女赠太师尚书令兼中书令追封定王允良之曾孙苏州观察使吴国公宗绛之孙母曹氏元祐四年三月十八日生是年八月二十八日夭年一嵗九年二月已酉河南永安县谨记
　　右监门卫大将军女墓记
　　右监门卫大将军士褒第二女赠华州观察使华隂侯
　　宗鼎之曾孙赠【阙】　　　　　　　公之孙母长安县君张氏元丰三年三月甲子生元祐八年九月庚辰卒九年二月已酉河南永安县谨记
　　宻州观察使之女墓记
　　宻州观察使世雄第十二女赠彰化军节度使舒国公惟忠之曾孙武胜军节度观察留后韩国公从蔼之孙母同安郡君钱氏元丰三年二月壬午生元祐四年五月丙子卒九年二月已酉河南永安县谨记
　　右千牛卫将军子右班殿直士玱墓记
　　右千牛卫将军仲琨长子士玱赠太师平阳郡王允升之曾孙赠保宁军节度观察留后东阳郡公宗办之孙母安福县君沈氏元祐元年六月戊申生其年十一月赐名授右班殿直五年八月已亥卒始五嵗九年二月已酉河南永安县谨记
　　右金吾卫大将军漳州防御使之女墓记
　　右金吾卫大将军漳州防御使令琼第三女莱州防御使东莱侯从恪之曾孙武寜军节度观察留后鲁国公世规之孙母曰延安县君李氏熈宁三年十二月壬戌生元祐五年十一月已卯卒九年二月已酉河南永安县谨记
　　右监门卫大将军之女墓记
　　右监门卫大将军令想之长女赠镇江军节度使追封丹阳郡王守节之曾孙赠镇海军节度观察留后追封北海郡公世符之孙母曰秀容县君刘氏元丰元年十月丁巳生元祐四年五月戊戌卒九年二月已酉河南永安县谨记
　　右监门率府率之女墓记
