<!-- { "loadSidebar": true } -->
　　洛阳画工解奉先为嗣江王画过取其直王责之即于佛前作誓曰若负心愿死为王家牛未几暴卒而王家适生一骑犊背有白文曰解奉先

　　代面
　　北齐兰陵王长恭白晢而羙风姿乃着假面以对敌数立竒功齐人作舞以效之曰代面舞也

　　○金华子【刘崇逺】

　　来苏徤否
　　杜邠公守扬耽扵逰宴有狱市之誉宣宗闻之除崔铉为代以诗送之有方来苏狱市之句扬州押衙傅希闻御诗即教习来苏舞以迎崔公杜公颇衔之致政归洛每遇维扬人即曰来苏徤否谓傅希也

　　泥楼
　　李景譲为御史大夫有看街楼合皆泥之畏其紏弹也

　　辱台
　　御史凡入台已满十旬而犹无章疏上逹者即谓之辱台

　　点头崔家
　　崔雍兄弟八人皆登第进士科谓之点头崔家

　　改名毕
　　杜牧梦人谓之曰尔改名毕未几卒

　　阿婆舞
　　郑傪出妓以宴赵绅而舞者年老伶人孙子多献口号曰相公经文复经武常侍好今兼好古昔人曽闻阿武婆今日亲见阿婆舞

　　龟寳
　　徐太尉彦若赴广南渡小海于浅中得一琉璃瓶中有一龟及寸旋转不停而瓶口极细不知何自而入置之舟中夜半觉舟偏重视之则羣龟层迭绕其瓶子惧而弃之后问舶主曰此乃龟寳也

　　二十五声秋点长
　　李郢诗云江风彻曙不成寐二十五声秋点长

　　面部三无
　　李寛为常侍有门下姓卢善相或问李公如何曰据其面部所无者无子无宅无塜公有数子皆先公卒有宅未甞还乡居死于池州乘舟归舟破沉其骨

　　孤进还丹
　　许棠晚年登第甞谓人曰自得一第筋骨轻徤愈于少年则知一名乃孤进之还丹

　　白凤雏赤龙子
　　有燕巢长数尺忽羣鸟翔集遂毁巢有白凤雏飞出羣鸟从去又一燕巢中有赤光毁之赤龙子长尺许鳞甲皆具少顷腾而飞去

　　海眼
　　北海县因发地得五铢钱取不尽中得一石记云此是海眼以钱镇之众惧复以掩之

　　吉留馨
　　胶东有异人不知姓名常舞于市称曰吉留馨后于市中白日乗云而去

　　绀珠集卷十

　　●钦定四库全书

　　绀珠集卷十一

　　（宋）朱胜非 撰

　　○松牕录【韦叡】

　　内起居注
　　明皇幸宁王宅饮甚欢谓王曰大哥好作主人阿瞒为上客翌日宁王等奏言天子言动虽左右史书之恐不能载闺行之美乞臣与兄弟日轮一人书之以时关送史官从之至天寳末成三百卷经乱失亡

　　木芍药
　　开元花木记云禁中呼木芍药为牡丹当时甚重之命李白为新词有汉宫谁第一飞燕倚新妆之语

　　正封诗
　　文宗常因燕问侍臣曰谁人牡丹诗最好奏云李正封诗云国色朝酣酒天香夜染衣时帝谓杨妃曰妆台前饮一紫金盏酒则正封之诗可以见矣

　　展东封图
　　文宗一日取明皇东封图展示近臣亲为指说叹息久之谓左右曰吾思天下事难理则进浓酒以解之

　　万里桥
　　一行言帝行幸万里及西狩至成都有桥名万里方悟一行言

　　善马经
　　上问黄幡绰谁通马经答云三丞相皆善问其故云臣见沙堤上丞相所乘皆良马因知其善马经

　　紫半臂
　　王后宠衰泣曰三郎不记阿忠脱紫半臂为生日汤饼耶上为戚然阿忠后父号

　　苏瓌有子
　　中宗尝召李峤苏瓌子问通书颋曰木从绳则正李曰斮朝渉之胫剖贤人之心上曰苏瓌有子李峤无儿

　　不事女主
　　狄梁公姨卢氏一子纵猎不仕狄白曰某今为相表弟乐何从愿悉力卢曰相自贵尔姨止一子不欲令事女主

　　夜明帘
　　张说有一门客通说侍儿说竒门客不问后为姚崇所构书生请以夜明帘结九公主其事遂解夜明帘乃鸡林国物

　　秦淮镜
　　渔者投网秦淮觉异常极力举之得一镜照之厯厯见五脏六腑惊惧失坠后万计终不得

　　○苏氏演义【蘓鹗】

　　蚩尾
　　蚩海兽也汉武作栢梁殿有言蚩尾水之精能却火灾因置其象于上今谓之鸱尾则非也

　　娄罗
　　干办集事之称世传谓娄敬甘罗甚非其理也

　　干没
　　汉书注此二字云得利曰干失利曰没非也此与陆沈之义同

　　龙钟
　　不昌炽不翘举之貎■〈髟上监下〉鬖拉搭之类他说皆非也

　　龟骨如银
　　龟经云欲知龟有神相骨白如银

　　觚棱
　　觚者学书之牍或以记事削木为之六面或八面皆可书以有圭角故谓之觚文选云操觚进牍或以觚为笔非也班固赋曰上觚棱而栖金爵此乃阙角也

　　翰林志【杨巨旧规 张着盛事 苏易简续志】

　　大小三昧
　　翰苑每下直出门谓之小三昧出银台上马谓之大三昧言去纒缚而就解脱也

　　凌玉清翔紫霄
　　谓登翰苑者为凌玉清翔紫霄

　　光院例
　　旧规云陆展撰光院例牓于院堂云贵调金铉解视草之烦劳出拥碧幢释援毫之羁束固人臣之极致亦翰苑之殊荣至于察风俗于一方掌货泉于三使其为盛也抑又次焉各出金钱用光玉署

　　长借马
　　学士初入院赐马一匹谓之长借马

　　心织
　　盛事云王勃能文请者遗之金帛盈积人谓勃心织而衣笔耕而食也

　　逍遥公
　　韦嗣立退居新丰里中宗尝幸其宅即席拜逍遥公名所居庐源幽谷

　　夺锦袍
　　天后上巳日宴从臣于龙门命赋诗曰右史东方虬诗先成赐以锦袍谢未毕宋之问诗成后览之夺锦袍以赐之问

　　六絶
　　李邕文章书翰正直辞辨义烈英迈皆过人时号六絶

　　千秋观主
　　贺知章解官诏于会稽置千秋观命贺主之

　　神仙职
　　续志太宗尝曰词臣神仙职也

　　护銮书制学士
　　后唐同光中置此官以赵凤为之

　　三接见而三易称
　　宋真宗一日顾左右宣苏易简来入对讫还未及院上又曰学士来再对方回及院又传圣语宣承旨来眷注之厚古未有也

　　改殿前承旨
　　旧官名有殿前承旨内臣下列之称及苏易简拜学士承旨太宗以名称混杂改殿前承旨为三班奉职

　　扑凸竒
　　宋白和苏易简诗曰劳君赠我古风诗逋翁所谓扑凸竒

　　七盛
　　李昉玉堂赐宴诗后序云今日之盛其事有七新除赐衣带鞍马十月朔锦袍特定草麻例物改赐内库法酒俸给钱见给亲事官随从就院勅设凡七盛事

　　足趾复生
　　孟景休至孝大寒葬亲足趾皆堕弟景伟无乳哺公亲乳之累日乳自下足趾复生

　　生祠而醉
　　朱去泰知海运吏人立生祠后奏事忽醉上问之云臣不饮酒当是州人飨臣使覆视果然

　　高逸
　　贺知章时谓高逸

　　新罗师
　　萧颖士有盛名新罗使者请为师

　　含像亭
　　开元中张说等十七人并写真含像亭御制赞

　　○刘冯事始【刘存　冯鉴】

　　诗三字至八字皆自毛诗
　　三字若鼔渊渊醉言归之类四字若关关雎鸠在河之洲之类五字若谁谓雀无角何以穿我屋之类六字若俟我于庭乎而充耳以青乎而之类七字若交交黄鸟止于棘之类八字若节南山云我不敢效我友自逸之类

　　曲张续长
　　世本曰挥作弓牟夷作矢皆黄帝臣弓之神名曲张矢之神名续长

　　斋戒六丁
　　春秋合诚图曰黄帝请问太一长生之道太一曰斋戒六丁可功成注云丁取丁宁戒戒慎也

　　神鱼子英祠
　　列仙传子英者舒乡捕鱼得赤鲤爱其色养之经年长丈余角翼皆具子英乗之飞升而去后归亦乗此赤鲤人为立祠焉

　　童子郎
　　续汉书曰秦征公卿子为诸生有志操者录之号童子郎

　　黄帝六相
　　管子黄帝得六相而天地理风后明天道太常审地理苍龙辨东方祝融辨南方大封辨西方后土辨北方谓之黄帝六相

　　崇玄馆学士
　　唐明皇置崇玄馆命生徒习道德经庄列文字以门下侍郎陈希烈兼崇玄馆大学士检校两京宫观又别置道学隶崇玄馆课试如明经谓之道举

　　曳白
　　天寳中御史中丞张倚男奭判入高等为人所诉明皇于勤政楼亲临覆试终日不能措一词谓之曳白

　　中书通事舍人
　　魏置通事郎掌诰命晋置中书通事舍人北齐改为中书舍人隋号内史舍人唐初因之龙朔中改为西台舍人光宅中改为凤阁舍人开元中改为紫微舍人复为中书舍人

　　四匦
　　唐天后垂拱二年置匦四枚共为一室以铜铸四面各依方色东曰延思有以养人劝农之事及赋颂求官爵者投之南曰招谏有言时政得失及直言正谏者投之西曰伸寃有披陈屈抑者投之北曰通玄象非常灾变及隐秘者投之天寳中以匦音同鬼改为献纳使后又改知匦使掌其四匦

　　门状
　　古者削竹木以书姓名故谓之刺后以纸书谓之名纸至唐时李德裕为相贵盛人务加礼每通谒改具衔起居谓之门状

　　苾蒭
　　尊胜经号僧曰苾蒭比物本草有五义一生不背日二冬夏常青三体性柔软四香气逺胜五引蔓傍布为佛之徒弟理亦宜然故以为之名也

　　僧爵秩
　　后魏太祖以沙门法果为辅国宜城子累加忠信侯卒后赠老寿将军胡灵公隋文以沙门彦琮为翻经馆学士甚宠

　　解脱履
　　单底曰履重底曰舄永嘉中为伏鸠头凤头履梁武帝以丝为之曰解脱履

　　羃■〈罒离〉
　　唐初以隋制宫人乘马着羃■〈罒离〉虽为夷服而全障蔽永徽后帷帽施裙渐成为浅露天后朝帷帽大行羃■〈罒离〉遂废

　　拜帛代香缨
　　古者妇始见舅姑持香缨以拜五色采为之隋牛弘议以素绢八尺中擗名曰拜帛以代香缨

　　卷白波
　　古有酒令名卷白波起于东汉初擒白波贼如席卷故酒席言之以快人意耳

　　偏提
　　酌酒器元和间谓之注子后仇士良恶其名同郑注乃去其柄安系名曰偏提

　　白肥修瘠
　　贞元中穆宁为刺史其子列侍方食熊白及鹿修乃曰白肥修瘠相资为宜即以白裹修而进因以杂白为名

　　虎幄云幕
　　说文在上曰幕在傍曰帷女娲作云幕卫侯谓之虎幄幄亦帷帐之类

　　博陆
　　声诺曰博陆采名也六只骰子皆六

　　○传竒【裴铏】

　　感甄赋
　　萧旷遇神自云汉甄后慕陈思王为文帝幽死后遇王于洛川王为感赋改曰洛神

　　绛雪丹
　　薛昭遇仙女一曰张云容一曰萧凤台一曰刘翘翘得绛雪丹度世

　　松醪春
　　郑德邻居江上遇一卖菱叟每以佳酒松醪春饮之郑尝悦一大商之女舟泊岸下数调谑之一日舟覆女溺死叟乃水府君活其女以送郑

　　鬻唐韵
　　文萧遇呉彩鸾遂妻之文甚贫呉写孙愐唐韵一部运笔如飞鬻五缗

　　回鴈使者
　　元彻栁实遇水仙既别约曰有信可托回鴈使者后于回鴈峯下得使者庙

　　手语
　　崔生谒一品问疾其侍婢与之手语

　　槐王
　　江叟夜宿阌乡盘豆馆中古槐下闻有神来呼槐王槐应之也

　　蓝桥神仙窟
