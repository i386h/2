<!-- { "loadSidebar": true } -->
　　三代无文人六经无文法非无文人也不以文论人也非无文法也不以文为法也是故文非古人所急也古者道徳同而风俗一天下未尝惟文之尚也学校进士无文教也乡党选士无文科也朝廷爵士无文品也士之有文皆涵养之素而谈笑之发蹈履之熟而议论之及非有意也是故虽其所出而非其所为虽其所有而非其所知文之在天下郁郁矣昔者尝疑夫子于诗之三百篇断之一辞则曰思无邪夫易也书也春秋礼乐也皆其无邪思也而圣人独及夫诗盖思而得之圣人谓是以为天下之文也出于数人之手非一人也出于数十国之风非一国也出于数百载之间非一世也或出小夫贱非止于学士大夫也或出于暴政虐世非止于寛时暇日也而其辞其义粹焉一轨上之化深下之化厚固如是也呜呼道盛则文俱盛文盛则道始衰矣射防之晁错不如木强之申屠谈经之公孙不如戅愚之汲黯自汉以来甚矣文之日胜而士之俗日漓人才之日之而国家之日不理也华藻之厚而忠信之薄也词辩之工而事业之陋也学问之该而器识之浅也吾不意夫文之为天下患如此也汉之文扬雄其尤美新之作庸人耻之唐之文韩愈其尤谀墓之诮在当时固不免呜呼他何望哉愚方惟是自献而先生辱问焉故愚不敢道其末而愿闻其本惟先生赐之
　　守令防
　　古之天下无宂官亦无穷人无幸法亦无怨吏夫官不滥则人无滞叹法不屈则吏无满心势亦然也而官若是其甚简也敷奏賔兴又若彼其众也法若是其严也黜陟用废又若彼其果也以甚简之官待人才之众以甚严之法行赏罚之果而人无滞叹吏无不满之心何也上之人无愧则下之人无憾也用者必公则未获者不敢议也显者必贤则继者不敢觊也内之者非所昵则所外者不敢浮也逺之者非所怨则所迩者不敢偷也是举天下之官皆可以用人抱关击柝府史胥吏士不耻为也尝观周公立政之书论文武得人之盛而至于夷微卢之烝三亳阪之尹皆有常之士而其选无异于三宅彼皆逺方也皆卑职也逺方非要地卑职非膴仕而天下之美材居之宜亦有所不安焉而莫之问者何也有君如文武非弃才之主有臣如周公非蔽贤之相则逺之非疏之卑之非薄之也且夫周公大圣也天下所共知也而诸侯无伯则出为东伯六卿无宰俯为冢宰毕公大贤也亦天下所共知也而周公不没则未得以为伯则未得以为监商圣如周公而下阙人也则降而为之不以为辱贤如毕公而上有人焉则淹而留之不以为恨天下之不圣于周公不贤于毕公者又何择也愚故谓今日难于乆任非诚难于乆任也难于外任非诚难于外任也以古之官视今之官则今宂也以古之法视今之法则今幸也以其甚宂犹苦其不足以其甚幸犹苦其不平无他下有所要者上有所畏也用者未必公人固不恬于退也显者未必贤人固不屑于小也内之者或所昵人斯竞于求也逺之者或所怨人斯难于去也夫如是则尽今之官应今之人废今之法娯今之吏天下日愈嗷嗷矣呜呼天下非怨吏之可畏也今日迁某守明日易某令其扰则妨民其费则伤民其无意于留而茍简于治则弊民其自以为亟迁而求足其欲则又困民故夫吏之便民之病也有便民之法而又有不便吏之忧愚所不敢知也故凡执事之三防愚不暇忧而所深忧者上有所畏则下有所要也
　　收民心防
　　汉文之仁不在复租而见于复租周官之仁不在荒政而见于荒政武王之仁不在散财发粟而见于散财发粟圣人之仁其积之有源其发之有机其所以厚天下无穷而见于卹天下者特其有限者也天下之人不以其有限之施而致不足之望而常以是信其无所不爱之心而懐不尽之感者盖于其所发占所积圣人之心始形见乎此夫媒人而盛誉之人不以为喜役人而强饭之人不以为徳何也媒之而誉之吾固有所私也役之而饭之吾固有所利也故夫一誉之及必谢者必其无所私之之初一饭之施必谢者必其无所利之之素圣人之仁形见之日而天下吾戴者非其形见之日也其心无所事于形见之末而所召之速则形见其机也昔尝怪宣王咎已之急辞罪嵗之觖望夫咎已之急辞生于自治之不足罪嵗之觖望则又穷焉而尤天也而中兴之雅实先是诗序诗者顾以为中兴之根本何也彼其心未有系天下之心也宣王之机所藏者甚微而泽之及人者尚自浅也藏乎中者甚微非力乆则未易以着而泽之所及犹浅则亦难乎遽孚云汉之旱宣王之恻怛忠爱一旦而大彰彰焉天下以是为文武成康之心也车攻未作复古之业就矣不然遇灾而惧汉唐人主如此者总总也彼其令下而民玩而此则速中兴之功未可以言语及也人皆曰云汉之旱中兴之福也无云汉宣王之仁不加损有云汉宣王之仁亦不加益而中兴之机也是诗也故尝为之説曰商非兴于解网而实兴于解网周非兴于扇暍而实兴于扇暍宣王非兴于遇灾而实兴于遇灾圣人之仁不外假以収天下而天下之归心则尝有俟也天地之徳非止于雨露而物则徳天地之雨露父母之恩非止于乳哺而子则恩父母之乳哺也愚固为今日贺而为吾君勉也方今版图未尽复也主上践阼以来江浙之间饥馑荐臻水旱相仍固斯民病也而圣心恻然勤卹民隠下减租之诏遣赈饥之使却免钱之请又斯民幸也愚则以为是宣王中兴之机也尝读孟子至于邹鲁之閧有司死焉而莫之救孟子以为是凶年不发之报而不可以尤民至梁恵王移粟于民勤矣而孟氏又以为非先王之政夫饥而勿恤穆公固有愧也饥而恵之恵王称无政何也天下之事安于莫之为者非也迫而为之而不反其本者亦非也是故以梁之政视邹之政梁若可喜以邹之治责梁之治梁之及民末矣愚故因邹之失贺今日之所以得以梁之所未至勉吾君大之
　　章子林子名説
　　古人之名惟所遇焉斯取之矣非择也商而上迭以甲乙命盖杂紊而无章至于周讳行而名始尊然曰颠曰夭非美辞也而取之以名春秋之世犹不厚乎名卫有石恶宋有伊戾齐有陈逆楚有屈荡周有史佚夫数辞者皆人之愧焉而至不美者也而取之以名展禽解狐若是者则有取乎物之贱者以自名下汉晋士方以名相髙唐以来士无陋名名美而人才日卑嗟夫专于其内而不张于其外急乎其外而不励乎其内古今人之异也宜哉吾友章子林子皆耻夫择名之不详而请更于予予何吝于名哉而二子之请甚矣其非古人之意也名不若人汲汲乎求治之心不若人姑徐徐而已耳盍亦反其本乎虽然二子以自治之请予又何可辞之于是名章子曰用中林子曰毅章子愿而固林子弱而浮以其名之得微中乎心夫二子而由是焉反之斯名也其犹二子之益友乎里名胜母曽参不入彼里名岂足以凂吾孝哉而君子亟去焉亦合内外之道也然则二子之请于予予不吝于二子虽非古人之意是亦古人之意而已矣
　　朱甥子臧名説
　　吾兄有朱甥者每遇予持尺纸拱而问名焉予曰尔何若名之问也人能美名名不能以美人淑尔身虽陋尔名人不汝议也尔身之不淑假而以丘轲自号焉天下莫之予矣是故古之为名姑用是焉别称道而已矣贤否不问也尔何名之问也虽然童子而知问名可嘉也凡人之善自一念而为也故患莫大于无识学莫强于自兴尔知重而名则必知重而身矣噫是念足以为善矣吾故名汝曰子臧而犹未汝字越十年吾将汝考焉而不负吾名字汝未晚也










　　止斋集卷五十二
　　钦定四库全书
　　止斋集附録
　　楼钥神道碑
