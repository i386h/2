<!-- { "loadSidebar": true } -->
　　虚其心则腹自实弱其志则骨自强
　　张子房之智所谓行其所无事者也
　　天地者形也乾坤者使形者也隂阳其形形者乎元亨利贞每一徳各具四徳若不具四徳其一徳亦自不成干之六爻惟舜备之
　　其次畏之其次侮之当如别本直曰其次畏之侮之盖迹虽畏之而心实侮之故也
　　自私觌愉愉如也以上乃孔子之所独者自君子不以绀緅饰以下则非特孔子而已凡君子皆当如此故不直曰孔子而必曰君子与上文异
　　孔子于羣弟子中惟于顔渊曰不幸短命死矣于冉伯牛曰亡之命矣夫盖惟此二人乃可以言命故也若仲由之行行不得其死然岂足以言命哉
　　随所居而安者广居也随所立而宜者正位也随所行而通者大道也能居广居然后能立正位能立正位然后能行大道
　　居其所所谓徳也为政以徳则为君而得君道矣居君之所者也而人亦各得其所焉中正无为而已不与下同徳其居其所者乎
　　为周南召南如为学为道之序学道之序兴于诗学诗之序始乎为周南召南
　　圣人观于天而不助不以人助天也助如助长之助为人君之道尽于乾卦为人臣之道尽于坤卦亦在体之而已














　　道乡集巻三十二
　　钦定四库全书
　　道乡集巻三十三　　　　　宋　邹浩　撰杂著
　　襄州钤鎋王余庆以其所斵琅韵琴示予为之铭
　　有薫其风有逺其志比隆舜文天子在位厥惟中和不复杀戮将军凯歌变为雅曲合天者天岂师于今于无弦中而不此琴万籁并作琅然其音日月老矣孰知君心
　　座右铭【并序】
　　先君之丧既祥除念无以赎不孝之罪勉率诸弟稍就术业于是雪涕作铭以置其座右
　　呜呼尔年既壮尔身则孤痛九原之难作常陨血而号呼歘炎凉其再序报罔极以何如呜呼有田以足尔之食有屋以宁尔之居曾不以寒饥暴露窘尔之心兮舍为善而曷图呜呼志难成而易败时难遭而易徂奉先训以夙夜无自画于须臾声载实而逺骛焕祖考之规摹彼圣贤之人亦人而已庶以此而为徒
　　晩盖铭
　　岭表东西窜必罪大汝窜而居于今为再垂衣在上朝廷清明汝罪莫掩汝则当刑祥风翺翔协气洋溢六合一家瘴氛敛迹完汝余生念汝徃咎徃虽莫追来或可救其惕其厉其慎其思以汝覆辙以作汝师汝明聴之皇帝怜之俾归奉亲身其安之
　　古铜鑪铭【并序】
　　十月十八日予生日也男柄走家僮持夀香与古铜鑪来献其面如杯其形如鼎用以炷栴檀起自肤寸而弥满六虚于予心有防焉乃作铭曰
　　天地氤氲山川出云油油蔼蔼郁郁纷纷六合为巨未离其内兮但见薫然慈仁漠然无分过此以徃夫孰得而名之
　　二铭【并序】
　　予偶于江濵乱石中得二胜处殆天作而地藏之以见遗也其一曰莫钓矶其一曰下鸥台既命名已又刻铭于其上焉
　　莫钓矶
　　悠然而游冁然而笑强为之名其钓莫钓
　　下鸥台
　　藏乎无端审乎无假何以信之鸥舞而下
　　蒋彦回出所藏雷式琴求铭因为之铭
　　椅桐梓漆道通为一吹万不同由此途出物有所然孰知其然其徳最优其曲则全我思古人无古无今复其见天地之心贤哉回也式如玉式如金金玉尔音惟昭氏之琴
　　甘泉铭【并序】
　　祁阳邑城之北有泉出焉赡足一方不知几年矣零陵蒋湋恨元次山居浯溪去泉才五里许又数数徃来访寻山川之胜见于文字何所不有乃无一言及此遂以语予而属铭之铭曰
　　山下出泉其甘如醴井冽而食大国百里莫之令而自均民到于今受其利云行雨施自今以始水不可以终止其孰能止之
　　天保松铭【并序】
　　衡州华光山实衡岳之南麓有松杰出盘礴云表晋陵邹某尝以问长老仲仁曰方法堂佛殿鼎新之时他山之木尚入绳墨乃不以此为材耶仁曰自合抱以来睥睨其旁者踵相寻而至岂特吾寺之人哉但以适当天子夀山之前故不敢运斤耳因告之曰若闻天保之诗其比物以见意必曰如南山之夀而以松栢之茂继焉今山前之松可谓茂矣宜以天保名之仁请着以示后于是乎铭铭曰
　　山有乔松在南山之阳巧匠观旁莫之能伤匪以此为不材可以全生得极其髙大惟时太平薄海内外防不稽首归美以报如松之茂惟此独也正能长且久勿伐勿败祝圣人夀
　　澹山尹文老画像赞
　　有时皱聚双眉有时笑开双脸澹山不觧谩人一任诸方防检
　　书喜
　　役者濬感应泉一二尺许乃于乱石之下得蟹一枚予自放湖湘以至逾岭不覩此物四年矣乱石之下又非所宜穴处也何从而出邪易不云乎物不可以终难故受之以觧蟹者觧也夫实告之矣防恩归侍立可待也于是乎书
　　感应泉铭
　　昭平江水不可饮饮輙发瘴日用汲井乃在二三里外又石路﨑岖当风雨寒暑时尤以为病忽于所居乐川之上仙宫岭之下有泉出焉甘凉莹彻一邦之井无与比者因防道为小池日得四五斛用遂有余而人不劳名之曰感应泉铭曰
　　有穹其山有澄其渊动惟厥时以出斯泉惟泉沛然莫遏其源我感我应其来自天
　　传神自赞
　　汝为臣邪弗得事君汝为子邪弗得养亲与世作戒莫汝比伦汝惟自新日以省循尚庻几迷而悟屈而伸无愧乎古人
　　洞庭之南苍梧之北鴈不到处莫汝心恻有腼斯顔有延斯息何以酬恩皇恩罔极
　　忠愧屈原才疎贾谊仁圣当阳自取投弃挹彼湘流濯兹罪累厥惟后圗以对天地
　　知幸轩铭【为从外祖作】
　　八十二嵗外祖既成知幸轩以休奉亲之余日外甥邹浩乃推本尊意献铭于座右
　　惟亲惟天惟亲惟地覆育我躬德莫可议汲汲以报亦岂他求权衡乃心则知厥由惟身康强亲喜而安惟身疢疾亲于顔矧惟此身其来有自自祖自考以至于此能钦爱身为钦爱亲祖考听之何福不臻亲夀而昌我戏于侧念兹在兹敢忘朝夕
　　道乡赞二首
　　青草黄茅梦破东阡西陌年丰长与老农撃壌不知身世穷通
　　昔时吏部侍郎今日道乡居士毕竟这个是谁一任更安名字
　　归愚斋铭【为陈公晦作】
　　堕肢体黜聪明修胷中之诚而勿撄以成其身以顺乎亲归欤归欤虽智大迷矣柴也愚回也不愚又恶得而强名
　　焚香石铭
　　一铢烟从此出徧十方能事毕
　　普融阁【平老严小阁于丈室之左为人稍间即处其中专于写华严经为佛事余北归过平平请名于是名以此】
　　前身善财后老平善知识处靡不到十信生行回向地等觉妙觉诸法门一法门中义一句须弥聚笔海量墨亘未来际力书写未来可尽写不尽何况六位一切法一一筭谕莫能及老平于此不思议第三手把手笔一刹那间能事竟一一防尘出经巻三千世界防尘偈一四天下防尘品龙树传持所未防悉在而今轮字里字字无増亦无减四十二字谁举偈大寳莲花忽开敷帝网重重清浄土十方三世佛菩萨一时防集作证明弥勒辨説巧称扬文殊师利欣按顶日用纵横日日新此身普贤身内现若人欲识老平身即是毗卢无尽藏莲华经赞【晋陵士张仲敏躬写妙法莲华经为寳塔凡九层以施感慈禅院长老了邦予至邦室得所未见为之赞云】
　　心为工师笔斤斧巧取莲花以为材愿力基构次第崇一刹那间能事毕菩萨众星佛孤月歘然出现此土中种种説法利羣生一一慈悲大方便如父诱子出火宅如主导商移寳城如雨灌溉药品殊花实根茎同一长获普门通靡不应道与非道对病药过现未来佛所説不増不减悉如是寳积如来为证明嶪岌巍峩分半座此塔彼塔两现前非一非二叵思议谁将手擎至感慈八万四千真塔様无碍光从无纵出徧非非想无间处疑情照脱罪垢空同证一乗无上觉有如不信视龙女八岁何知顿成佛时不待人勿后悔速向塔前勤懴礼
　　书合论后
　　华严佛菩萨悲智咸徧周广开方便门主伴互酬请于无言説中説法无数量我读诵思惟获从信根入闇逢照世灯病遇雪山药无价大寳珠衣内忽然得愿尽未来际满足普贤行一切导师前一一兴供养一切众生前一一作利益持经继有人悉冀同我愿
　　书楞伽经后
　　牟尼净虚空大慧舒光明森然万象形有目咸欣覩疑觧二俱脱一切本如如一一楞伽山演説修多罗稽首方便慈功德无穷尽我今如是了是为报佛恩
　　支离疏賛
　　支离疏形若斯看虽丑世莫疵外非誉忘盛衰游人间常自怡使形者亦如之德不德至希夷与万物妙相宜聪且明焉能窥挂壁上羣儿儿勿斯吾师
　　陈莹中画像赞
　　凤阁鸾台何许天涯地角周游此老老而益壮超然一段风流
　　又
　　了了了时非了非非非处何非要识此翁端的试看笔下形仪
　　东坡横策像赞
　　东坡未作儋耳行此相已入龙眠笔大海中央谁与邻万事一条横榔栗
　　云溪文庆长老画像赞
　　不选在在处处长是哆哆啝啝饭了要睡便睡睡了要歌便歌呵呵呵呵呵呵且道一把茅下翁子三家村里老婆相去几何咦
　　集经文为要诀【集黄庭语】
　　黄童妙音难可闻若得三宫存丹中有童子防上回紫抱黄入丹田闭塞三关握固停三气右回九道明恍惚之间至清灵散化五形变万神千千百百自相连共入太室璇玑门三老同坐各有朋高拱无为魂魄安玉笢金籥常完坚内守坚固真之真真人既至使六丁内挟列月列宿陈物物不干泰而平百二十年犹可还使人长生升九天上清紫霞虚皇前
　　天宁节开启文
　　伏以电绕虹流将届诞弥之节云从星拱咸输欣载之诚用严西竺之因仰助南山之夀恭惟皇帝陛下防两仪而在御遵七圣以存心有为率本乎大中无外普霑乎霈泽光动老人之瑞昭符寳厯之昌式构熙辰敢伸防祝皇帝陛下觉慈敷佑灵贶并臻于万斯年常道尊而德贵则笃其庆配地久与天长某官等伏愿协辅丕平共膺纯嘏凡托照临之内举防亭育之恩
　　天宁节罢散道塲文
　　天德出宁式构千龄之防臣能归美防伸万夀之祈惟妙应之濳通宜悃诚之昭纳恭惟皇帝陛下懋建皇极丕隆圣功殊恩浃洽于华夷协气充盈于宇宙庆集诞弥之节欢腾普率之心凭仗胜因増崇睿筭皇帝陛下伏愿干行不息离照常中奉七庙以承休逺过山呼之数揽八方而在御长居星拱之尊某官等伏愿多福荐臻元勲益茂凡依覆载永赖生成臣无任云云
　　功德疏右语
　　天隆寳祚运属真人光临震夙之期恭致夀昌之祝伏愿慈云广防慧日増明万八千年位轶天皇之数三十二应常符妙浄之心所集善因并资圣筭
　　钦慈皇后忌辰道场斋文
　　伏以仙驭不留阅岁时而浸久真乗可仗严像设以输诚恭惟钦慈皇后徳协天心祥开圣祚诒庙社无疆之福形邦家百世之风今皇帝敬慕极隆晨昏是念防奉能仁之教用伸感怆之情钦慈皇后伏愿妙尽诸縁逈超十地今皇帝伏愿躬膺夀厯坐拥神厘凡居覆帱之间永赖中和之赐
　　钦慈皇后忌辰道场青词
　　伏以神入希夷虽莫容于智测道周普率犹可冀于诚通恭惟钦慈皇后妙合柔坤诞生元圣袭宫闱而肇庆浃海宇以流恩今皇帝追念劬劳深懐怵惕式屇上賔之日夙严秘简之仪钦慈皇后伏愿永悟真筌常安浄乐今皇帝伏愿功崇德钜地久天长坐令有截之区均享太平之福
　　青词
