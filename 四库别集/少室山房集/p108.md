<!-- { "loadSidebar": true } -->
　　才之难于天下也匪赝才之难也而真才者之为难匪偏才之难也而全才者之为难夫隋侯之珠代不一遇而蚌胎盈目和氏之璧世不一覩而碔砆塞涂万物尽然也而矧于人乎此赝才众而真才所以难也轻清之形靡不覆帱而或亏西北重浊之軆靡不持载而恒缺东南造物且然也而矧于人乎此偏才盛而全才所以难也夫真才之难一代不累人而全才之难尤累代不一人无惑乎文章学问士弗多见于天下而空疎谬悠窃性命以自文其陋也愚请厯陈其槩并撷其人而折衷于周公仲尼可乎夫士也艶称于世非以其椎朴无文执锄犁防什一下同于畊农坐贾也又非以其浮夸无实絶文采屏见闻窜迹于黄冠梵流也盖古今言士自道徳事功外其途辙槩有二焉执事所课文章所谓学问是已文章者上而皇帝王覇之谟下而神圣贤喆之撰逺之而弥纶宇宙幽之而感格鬼神亡弗赖焉其功用若是大也士亡贵乎文即六经咸虚说矣问学者上下古今之迹百家众技之方礼乐声明事物之烦鸟兽昆防草木之细无弗贯焉其统括若是备也士无贵于学即六艺咸虚文矣夫文以阐乎学学以博乎文二者未始不交相用顾天之生才有限士各以其性质所近而专门名家于是工撰述者以文章名务淹贯者以学问名而其途始分而文章之体非一为之者徃徃极于力之所到而时之弗及乗于是或剽意诗歌或殚精纪述而文章之途复析而为二学问之道非一为之者往往困于资之难兼而日之弗暇给于是或以经学名或以史学名或以典章经制名或以百家小说名而学问之途复析而为四以文章之士言之春秋则檀杨左史公谷荀卿韩非屈原宋玉汉则贾谊董仲舒司马迁相如扬班枚李六朝则曹刘阮陆潘左陶谢唐则王勃李白杜甫韩愈陈子昻栁宗元宋则欧阳修王安石曾巩苏洵轼辙黄庭坚陈师道是皆卓乎以文章师百代者也然或长于叙事而短于持论或工于古选而诎于声诗或富于大篇而艰于小絶即文章一体尚不能防其全而各极其趣况兼二者而时出之也而欲以其余而究极乎学又可知矣以学问之士言之春秋则公孙侨苌倚相汉则东方朔刘向歆马融郑六代则张华束晳郭璞皇甫谧王肃陆澄刘炫刘峻唐则孔頴达虞世南欧阳询顔师古李善杜佑宋则徐铉徐锴刘敞沈括郑樵马端临王应麟皆赫然以学问着一时者也然或优于经术而典故未详或核于史书而幽隐未洽或博于徴事而名理未精即学问一道且不能该其二以及其三兼四者而悉备之也而欲以其余而肆力于文又可知矣即其中若史迁之防绎金匮刘向之直谅多闻扬雄之究心竒字韩愈之博极羣书非不罗百氏于文辞也而吟咏则非长若陈思之综核天人景纯之注释虫鱼子安之辞邃五云杜公之书破万巻非不搜羣彚于诗赋也而纪缀则未极是数君子者上下千秋最为杰出其得其失且较然若此而况乎其下此者也眀兴圣化作新人才蔚朗醇备于国初优游于宣化勃兴于正博大于嘉隆若伯温季迪仲黙昌谷子业于鳞敬美助父眀卿之于诗子允希直平仲賔之克勤仲鳬徳涵允宁道思伯玉之于文以絜古作者之途亦既纚纚乎可观矣若介夫仲深元眀应徳才伯窒甫之于经于史子渊用修子元子衡非言叔心之于子于集以较诸古学者之途亦既琅琅乎可述矣顾其所就犹之乎各擅一长自名一家未有能緫括前人超轶往代者也至于浦阳之文称博洽矣而胜国余风纎艶未扫尚慊于诗北地诗文称并媺矣而六代以还典籍未覩何有于学琅琊崛起呉防文则根极汉史而出入贞元诗则风骨建安而镕情大厯以至邃古之遐踪昭代之经制虫鱼之琐屑科斗之瑰竒无弗肆而覈曲而通焉庻几乎齐驱左马杜韩追美侨向朔矣惜其于文则尚缺于史于学则未暇于经也夫独造而不能兼该固前人之所短自开一堂奥自立一门户亦眀代之所阙也盖前人当特起之运天肇其机人殚其力故偏至非难而兼长并茂为难眀文承累代之余蹊径无余矩矱偹极故总统非难而特出创造为难时也势也亦莫非才也然此特论于三代之下也等而上之不有元圣如周公其人乎材美冠天下而骄吝不形艺能髙一代而吐握不暇多士无逸诸篇委缛而真至七月东山诸什典厚而沉深周礼一书四方百物之具陈何其肆而隐也尔雅诸训草木昆虫之备举何其赜而该也不有大圣如孔子其人乎经天纬地以为文致知格物以为学风雅之陈爻象之系词人皓首弗能窥书礼之删春秋之作文士一词弗能赞而问礼问官学琴习射对商羊辩萍实读泰岱之竒文识防风之巨骨神游六艺之精而统括之无外心通万物之表而周晰之无遗是二圣人者诚命世之真才万古之全才文章学问之极而士所亟当诵法者也乃汉唐以后诸君子亦岂可遽少哉精凝于一而志于必传神运于先而矢于必达网罗百氏以为业羽翼羣圣以为功其自信于中有俟之百世之后而不惑其自得于已有投之千乘之重而弗顾其造诣虽有浅深其成就虽有钜小均之无负真才之名永肩不朽之寄诚桀纣之威武不能屈祖龙之烈熖不能焚者也柰何近日冐士之名者畏恶其能而且自揣其弗能至乃欲以虚名髙之逺宗主静之禅机近述良知之骫说以词章为雕餙以文字为浮华诗书名物问之茫然曰六经皆注脚也秦汉君臣诘之莫对曰诸史皆陈编也其意若甚而可喜其言若甚简而易循其自处若髙于子贡有若而究其指归探其蕴奥曾不足以焚香洗鉢于小乗之门伐薪汲泉于外道之侧而方且居之不疑岸然左氏所谓太上欲羣天下之豪杰而下之嘻其亦甚矣其亦悖于周公仲尼之道矣吾意二圣人多材多艺多能多识当不若是之墙而靣肤而立也借使二圣者诗书易雅之无传礼乐春秋之无作而吾且信其能为而能弗为也何也彼其天聪眀之尽决非椎朴无文虚无实者伦也谓二圣之道尽于文与学乎固不可谓文与学而无与于二圣人之道乎则尤不可繇今之道则大易所谓往行前言顔之所谓博文曾之所传格物思之所称问学孟之所推详说皆一举废矣下而子贡游夏之文学况雄通愈之著述其于圣门堂庑无复歩武之望矣为之说者求其故而不得于是陆氏杨氏以周公仲尼其过不可枚举王氏辈以文王孔子逺出尧舜之下其说愈新其词愈诞使天下之人敢怒而不敢言大骇而不敢致诘甘为之下而习闻其论者狂易反走飞扬跋扈而莫知底极有志之士太息流涕痛哭欲究正其故而往往阻于其道之不相入呜呼彼诚恶夫周公仲尼开文学之端文王之諡而为文孔子之大而能博不若尧舜之精一执中也吾不知尧舜之精一于庖羲氏之画卦庖羲氏之有画于天皇氏之无言而上而盘古而混沌其等可一一差别耶若是则秦始之焚书功烈当首乎三皇汉髙之不学道术上崇乎五帝梁武之饿台城逺胜放勲之殂落萧绎之谈老子迥迈杏坛之设教而即其羣剽而隂习者老氏何以有道徳五千之文释氏何以有大藏五千之富也吾闻老聃氏之史柱下藏书溢于九丘吾闻瞿昙氏与外道角各习其道而胜之而后出其上而大弟子阿难以多闻为苐一彼其说则诚异端其才亦必有过絶于人者未闻有所弗能有所弗知而后谓之上乘絶诣也吾闻老庄周列御冦之文简奥而宏深洸洋而竒肆吾闻法华华严楞严圆觉维摩氏之书博大而要周遍而精防彼其中亾意于文然而曷尝不文也其道弗专于博然而曷尝不博也今之儒者自占世资外茫乎昧乎含哺鼓腹太平之世则亦已矣何至视笔札为仇讐以载籍为疣赘摽同伐异造作名字防心闭目树徒扇党其流相引而不已其祸循环而无端不至于杨墨之横议代厉之纵横弗止也此虽东晋清谈诸君子且未能揖让其间而况江都河汾之阃域伯淳元晦之绪余哉若是则为今之士宜何若而可曰周公仲尼其道大其徳备其才全士之极也汉唐而下诸君子其业精其见确其才真士之次也近世之髙谈性命以自文而中无所有者士之赝也才之蠧也士也以赝者为戒以真者为师以全者为极文章则发摅道术学问则翊卫圣经不用则寄之立言而道统眀用世则饬之吏治而功业起庻几乎周公仲尼之徒在是彼空谈性命者将自愧自艾之不暇而诐滛邪遁不得以说为天下祸矣此余乡贡嵗塲屋时义也当时命题者意有所属风檐下漫尔信笔偶座师直指呉公阅及大赏之录程式中自后余浮游江海原巻弃掷久矣辛卯东归检拾故箧覩程录此篇在焉其词间有泰甚皆呉公笔削之余所存余语不过十之五六余巻既无从校覈重以呉公笔不忍舎旃輙据录梓巻终匪以存余语实以存呉公笔也
　　防问二首
　　兵机
　　问兵非盛世所讳谭也乃古今称善用兵往往不可以一端泥尝试与诸士商之违令者诛师律也穰苴行之庄贾矣乃邓羌于王猛顾以邀赏而策勲将违令者有不必诛与梗法者戮军政也魏绛行之杨干矣乃许厯于赵奢顾以请刑而奏绩将梗法者有不必戮与穆公之释孟眀非以使功不如使过耶而狄青破南蛮以偾军之必罸也安在于过之使也武侯之纵孟获非以攻城下于攻心耶而叚颎平西羌以穷冦之必追也奚昧于心之攻也君命弗受汉文所以劳细栁伟矣而髙帝单符直驰广武之壁谓淮隂将略而出亚夫下吾弗信也敌虚必乗宋武所以克广固竒矣而文皇大众竟扼髙丽之墟谓任城将畧而出太宗上吾弗知也陆战用车一也卫青以武刚走老上马隆以偏箱讨树机一以攻一以守而皆破敌胡后世弗能遵欤水战用舟一也关羽以艨虏厐徳岳飞以舴艋殄杨么一以巨一以小而皆获俘胡后人弗皆济欤此其转移呼吸违行若氷炭而明效捷鼓桴岂运用之妙存乎一心成法有不必泥与将事机夐异非纪载所能悉欤尔诸士夙谙韬钤当必有烛照于衷者
　　时务
　　问昔人亟称识时务则存乎俊杰矣夫俊杰未易言而时务未易识也圣朝建都西北与边境隣东南实维财赋之域顷关白讧于海杨酋横于川国家竭东南民力从事二方幸天子威命爽灵服毙其处顾识者以关酋虽殄余党尚存彼其不得志于朝鲜将无益导吾之无备而出吾之不意吾所为饬励于东南者何可后也杨酋殪矣而安氏诸姓恃功耽耽不乗此时讲永赖之策踵杨酋者防其巢窟复尔横行东南将士何时而息肩耶越故称君子六千肃皇帝末训练张皇摧锋防内曩二三狂狡脱巾潢池赖当事诸臣厥辜咸伏兹东戍解严南旅旋撤何以使之帖然闾井亾复隐忧欤天下方金瓯全盛而人情汹汹造孽兴妖靡有寜日大都东南不逞之徒而越诸无赖为之嚆矢所为逆折奸萌而濳销衅罅将何道而后善凡此数端皆时务至亟诚不可不逆计于前而预图于后尔越故东南首藩诸士必有以俊杰自期待者其详着于篇












　　少室山房集巻一百
　　钦定四库全书
　　少室山房集巻一百一
　　明　胡应麟　撰
　　读二十一首
　　读后汉书
　　余尝窃第古史笔为三等尚书春秋上左国司马中班范二汉下而三国五代诸史弗与焉或以进范退陈寿为疑不知迁固而后文质兼该赡而不秽详而有体者仅庶几虽剜精铲采竭力字句献吉所短乃盛极难继迁固居前更有马班能为史汉乎昔人谓孟坚死而史职亡余亦谓蔚宗圽而史才絶后生晩出挟天子令诸侯即孟坚且恣齿牙矧复余子试举后汉一编歴南北二唐五代宋辽金元众籍较之李献吉云逺不及孟浪难观者左马复生斯言不易矣
　　读三国志
