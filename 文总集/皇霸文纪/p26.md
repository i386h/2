<!-- { "loadSidebar": true } -->
　　【荘襄王子楚初为质于赵不韦贾邯郸见而怜之因西游秦求为安国君适嗣取邯郸姬与居有身因献子楚而生子政及子楚归秦卽位以不韦为丞相封文信侯食河南洛阳十万户三年薨政立为王尊不韦为相国号称仲父太后时时与私通又进大隂人嫪毐幸太后事泄夷嫪毐三族而迁太后免不韦就国河南嵗余诸侯賔客使者相望于道请文信侯秦恐其为害乃赐之书不韦恐诛饮酖而死】
　　君何功于秦秦封君河南食十万户君何亲于秦号称仲父其与家属徙处蜀【史记】
　　与燕太子丹誓书
　　【燕太子丹朝于秦不得去从秦王求归秦王执留之与之誓云云乃得归当此之时天地祐之日为再中天雨粟乌头白马生角防门木象生肉足秦王以为圣乃归之】
　　使日再中天雨粟令乌头白马生角防门木象生肉足【燕丹子○一云廏门肉乌生肉足○按风俗通云燕太子丹天为雨粟乌头白马生角防人生害足井上株木跳度渎俗说燕太子丹为质于秦始皇执欲杀之言欲致此瑞者可得生活丹有神灵天为感应于是遣使归国事与语稍不同按史记刺客传太史公曰世称太子丹之令天雨粟马生角也太过论衡载感虚篇风俗通载在正失并辨以为非然亦并不言为书】
　　止谏令【说苑云秦王太后不谨幸郎嫪毐秦王取毐车裂之取两弟扑杀之迁太后咸阳宫下令諌而死者二十七人最后齐人茅焦谏秦王乃迎太后于雍立焦为傅】
　　以太后事谏者戮而杀之蒺藜其脊
　　下丞相御史议帝虢令【史记二十六年初并天下令丞相御史议帝号】
　　异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庻防息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵撃灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约撃我南郡故发兵诛得其王遂定其荆地燕王昏乱其太子丹乃隂令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以眇眇之身兴兵诛暴乱赖宗庙之灵六王咸服其辜天下大定今名号不更无以称成功传后世其议帝号
　　丞相王绾御史大夫冯刼廷尉李斯等奏
　　昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一綂自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕
　　秦王报【制曰可】
　　去泰着皇采上古帝位号号曰皇帝他如议
　　除諡法称始皇帝制
　　朕闻太古有号毋諡中古有号死而以行为諡如此则子议父臣议君也甚无谓朕弗取焉自今以来除諡法朕为始皇帝后世以计数二世三世至千万世传之无穷
　　邹峄山刻石文【史记始皇二十八年东行郡县上邹峄山与鲁诸儒生议刻石诵秦德○三句为韵此下七铭并李斯篆书○章藻金石文注云按史记秦始皇二十八年东行郡县上邹峄山遂上泰山封祀并勃海以东登之罘又作琅邪台二十九年登之罘三十二年之碣石三十七年上防稽并刻石颂秦德凡七处史载其辞者五二十九年之罘又载东观刻辞惟峄山之罘二辞史不载】
　　皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强二十有六年上荐高号孝道显明旣献泰成乃防専惠亲巡逺方登于峄山羣臣从者咸思攸长追念乱世分土建邦以开事理攻战日作流血于野自泰古始世无万数阤及五帝莫能禁止乃今皇帝壹家天下兵不复起灾害灭除黔首康定利泽长久羣臣诵略刻此乐石以着经纪【二十徐铉作廿字音入巡作防二世诏皇帝曰以下在峄山始皇刻石之旁郑文寳刻徐铉模本于长安国学牵连误接今载在后】
　　泰山刻石文【史记始皇二十八年东行与诸儒生议封禅望祭山川之事遂上泰山立石封祠祀禅梁父刻所立石其辞曰○三句为韵凡十二韵之罘碣石防稽三铭皆然○旁刻二世诏如峄山】
　　皇帝临位作制明法臣下脩饬二十有六年初并天下罔不賔服亲巡逺方黎民登兹泰山周览东极从臣思迹本原事业祗诵功德治道运行诸产得宜皆有法式大义休明埀于后世顺承勿革皇帝躬圣旣平天下不懈于治夙兴夜昧建设长利専隆教诲训经宣达逺近毕理咸承圣志贵贱分明男女礼顺慎遵职事昭隔内外靡不清浄施于后嗣化及无穷遵奉遗诏永承重戒【赵明诚金石録云大观间汶阳刘跂亲至泰山絶顶见碑四面有字乃模以归以史记考之颇多异同史云亲巡逺方黎民碑作亲防逺黎史云大义休明碑作着明史云垂于后世碑作陲于后嗣史云皇帝躬圣碑作躬听史云男女礼顺碑体顺史云施于后嗣碑作昆嗣○隔史注一作融】
　　琅邪台刻石文【史记始皇二十八年既封泰山于是乃并勃海以东过黄腄穷成山登之罘立石颂秦德焉而去南登琅邪大乐之留三月乃徙黔首三万户琅邪台下复十二歳作琅邪台立石颂秦德明得意○此文前两句为韵古之帝王以下三句爲韵】
　　维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下抟心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒逺迩辟隐専务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安宁不用兵革六亲相保终无防贼驩欣奉教尽知法式六合之内皇帝之土西渉流沙南尽北户东有东海北过大夏人迹所至无不臣者功葢五帝泽及牛马莫不受德各安其宇维秦王兼有天下立名爲皇帝乃抚东土至于琅邪列侯武成侯王离列侯通武侯王贲伦侯建成侯赵亥伦侯昌武侯成伦侯武信侯冯母择丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三王知教不同法度不明假威鬼神以欺逺方实不称名故不久长其身未没诸侯倍叛法令不行今皇帝并一海内以为郡县天下和平昭明宗庙体道行德尊号大成羣臣相与诵皇帝功德刻于金石以为表经【搏古専字揖音集陵一作凌辟音避画户卦反革叶音棘夏音户者音堵马音老伦类也爵卑于列侯无封邑者隋开皇初京师得始皇铁秤权丞相隗状则林当为状见顔之推家训】
　　之罘刻石文【始皇二十九年东游登之罘刻石又刻其东观其辞曰○此与东观三句为韵】
　　维二十九年时在中春阳和方起皇帝东游巡登之罘临照于海从臣嘉观原念休烈追诵本始大圣作治建定法度显著纲纪外教诸侯光施文惠明以义理六国回辟贪戾无厌虐杀不已皇帝哀众遂发讨师奋扬武德义诛信行威燀旁达莫不賔服烹灭彊暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表埀于常式【观音琯意音忆】
　　东观文
　　维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明圣法初兴清理疆内外诛防彊武威旁畅振动四极禽灭六王阐并天下菑害絶息永偃戎兵皇帝明德经理宇内视听不怠作立大义昭设备器咸有章旗职臣遵守各知所行事无嫌疑黔首改化逺迩同度临古絶尤常职既定后嗣循业长承圣治羣臣嘉德祗诵圣烈请刻之罘【怠协旗疑音铜基反】
　　碣石刻石文【史记三十二年始皇之碣石使燕人卢生求羡门高誓刻石门坏城郭决通隄防其辞曰○三句为韵】
　　遂兴师旅诛戮无道为逆灭息武殄暴逆文复无罪庶心咸服惠论功劳赏及牛马恩肥土域皇帝奋威德并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产久并来田莫不安所羣臣诵烈请刻此石垂着仪矩【复一作优泰平一作泰宇方叶韵久一作分请刻此石碑文作刻此乐石谓以泗滨浮磬作碑也○徐献忠云此文必有冠首三句如峄山泰山方成文】
　　防稽山刻石文【史记始皇三十七年十月出游左丞相斯从上防稽祭大禹望于南海而立石刻颂秦德○竟陵王子良尅日登秦望山主簿范云以山上有始皇石刻文三句为韵又有大篆人多不识乃夜取史记读之明日登山賔僚茫然不识云读如流子良大悦以为上賔案此南齐古文苑及金薤琳琅并引宋书误○史记正义云碑见在防稽山上其文及书皆李斯是小篆书】
　　皇帝休烈平一宇内德惠攸长三十有七年亲防天下周览逺方遂登防稽宣省习俗黔首齐庄羣臣诵功本原事迹追道高明秦圣临国始定刑名显陈旧章初平法式审别职任以立恒常六王専倍贪戾慠猛率众自彊暴虐恣行负力而骄数动甲兵隂通间使以事合从行为辟方内饬诈谋外来侵边遂起祸殃义威诛之殄息暴悖乱贼灭亡圣德广宻六合之中被泽无疆皇帝并宇兼听万事逺近毕清运理羣物考騐事实各载其名贵贱并通善否陈前靡有隐情饰省宣义有子而嫁倍死不贞防隔内外禁止淫泆男女絜诚夫为寄豭杀之无辠男秉义程妻为逃嫁子不得母咸化亷清大治濯俗天下承风防被休经皆遵轨度和安敦勉莫不顺令黔首修絜人乐同则嘉保太平后敬奉法常治无极舆舟不倾从臣诵烈请刻此石光垂休铭【元申屠駉摸刻防稽本攸长作脩长三十作丗追道作追前轨度作度轨○追首一作追守旧章碑作畵璋自彊碑作邦彊省一作非无辠作无辜敦勉作敦诚垂作陲】
　　金人铭
　　皇帝二十六年初兼天下以为郡县正法律同度量大人来见临洮身长五丈足六尺【宋董逌广川书防云李次升谓得之卬中金人脇下余考此秦金人铭也昔秦长狄十二见于临洮长五丈余以为祥铸金人象之其重二十四万斤坐阿房宫前当汉徙未央宫王莽尝铸其膺文后董卓以其九铸钱石虎以其三置邺宫苻坚取之复置长安以其二为钱其一适至陜而坚乱民劳苦患之乃排陷河中戴延之曰翁仲所投故河流涌起然金狄亡矣为此书者其自秦权而成之寄于金人然字竒而古犹在铜锾伯仲间也】
　　句曲良常山篆璧文【茅君内传曰秦始皇三十七年游防稽还于句曲良常山北埋白璧一双深七尺李斯刻篆璧文】
　　始皇圣德平章山河巡狩苍川勒名素璧【真诰引载】
　　传国玺文【始皇并天下乃用蓝田玉为玺方濶四寸命李斯篆书饰以虫鸟鱼龙之形郑文寳传国玺谱云用卞氏璧工人孙夀刻汉高祖入关子婴奉玺防及魏受禅篆小七字于侧曰魏所受汉传国玺相传至五代后唐清泰帝焚于摘星楼当晋怀帝为刘聪所执玺入刘石至穆帝时始归故自穆以前皆称南朝为白版天子其重如此若蔡京之辨识于宋崔或之奏进于元必伪物也】
