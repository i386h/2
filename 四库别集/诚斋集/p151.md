<!-- { "loadSidebar": true } -->
　　某一从亢旌之东介在山墅置驿斗絶表焉则不与大夫士往还里焉则不能遣长须兎尖蠒纸之敬旷不至于几阁乃若山立玉色之标金钟大镛之韵无少选不在耳目中也契丈学古居今持方入圜故应落落然启沃之韫经纶之具持此将安归造物不我舍是可终揜而不白乎日邉细作行之除书予日望之某昔嵗七月再上乞骸之章迄今不报诸公之意则不薄矣出笼之鹤尚絷一足亦可怜生适吏辈辂新二千石念此便不可失急呼儿觅纸敬问如何墨淡字倾与无书同又贤于无书耳
　　某惶恐再拜敬问契家台眷恭惟尊穉受祉山则膝上文度今何曹何地抑有在桃李之庭者否老妻儿女列拜起居有里中委嘱所愿勿它
　　荅万安赵师逈知县
　　某伏以即日凉秋恭惟知县中大学道爱人民咏天棐台动止万福某老病自免世我相遗谁者比数过聴误矣特书先焉再拜循走不敢承也不敢信也摧谢不庄伏惟财幸
　　某属得侍郎彭丈吃吃谈知县文行之徽懿以其言想其人定知不凡及辱坠言先之以长牋申之以杂著发书占之金玉相耀韶濩以间盖吾宋乃有两徳麟西京不得一子政顾老朽知之晩矣蔚宗所谓子阳井底蛙者果若其言则元恺宜产于环堵旦奭不生于京室也愿言自爱逺者大者老夫假须臾无死尚亲见之
　　答余丞相
　　某伏以亢阳有俶清凉未多即日恭惟判府安抚大观文左丞相作填大维分陜一靣徳威所瞻北垂以妥王室以安天棐大忠钧动止万福某老以耄及病复日侵纵浪大化之中应尽便尽独东海之鳖左足尚絷未得恣意曵尾泥中耳去嵗再上乞骸之章迨今不报诸公美意夫岂不厚然摧隤之鹤欹侧之马与其留之籞翫孰若纵之水宿爱之枥伏孰若放之林栖此外惟有注易一责长恐一旦溘先朝露使羲文素王折劵已责则此债无可庚之期今幸止有未济一卦小凉当卒业则防然长辞亦勿之有悔焉耳矣它无足为知已道者升潜异势居侍无期不胜大愿愿爱重此不赀之身以毕未了之勲业以推毂吾君于五三以济登吾宋于亿万年防我公天下谁望者
　　某埜人之居介在幽谷不假一卒于官以故无使令而平头奴子生疎鄙埜又不熟于置鲤以故不能专价以致东阁之敬每东西行者偶与之逄便不可失则必寄牋奏记眷恋恩纪屡书不一书亦不记其防回且不自知其繁且凟也丞相乃屈上宰之崇髙遣一介之行李赐盈纸之真帖餽百【阙】之酒材有用之书防难致之蜀附至珍之蔗霜森然盈庭塞破茅屋少陵诗不云虚名毎防卿相问泛爱不捄沟壑辱今兹访问生死之谊膏润丰硕之仪所谓惜不令徳彛见之也感谢不足敬奉唐律三章八句别纸以闻焉仰惟丞相手扶黄道之日身柱大过之栋不动声色不崇朝措天下于泰山之安车絪未燠堂印未刓脱屣超然无一分顾借心近世社稷之臣于今无两虽曰心如江水日向沧洲而后皇注想元老之意海内奠枕于京之望舍鲁何适者惟丞相毋怠
　　某惶恐顿首再拜进越敬问恩闳大国夫人即日恭惟尊万福东阁郎君林下道蕴受祉山则老妇挻灾防为台骀所杀史巫纷若医药杂进幸而更生不谓上逹钧聴曲赐下问至感至感亦同儿女罗拜絪冯之讯大儿自别奏记族弟济翁炎正遂去作幕下士宠光赫奕阖族荣曜黄倅竟辱列剡之恩此举挈之潢污转之碧海无疑者莫简二簿皆防恩顾之深厚爱其人者及屋上之乌某何以堪之小言詹詹何足以为万分之一谢云酒材特荷赫蹏之谕至于印章欵识之周宻以防换易之弊克勤小物至于如许顷蜀士张季长少卿縯寄似洮砚启封则一栢笏也尝以诗谢之云如何緑玉含风面化作青铜溜雨枝至今中都士大夫传以为哂与钧座虑事逺矣
　　与权府聂通判
　　某小疎奏记心往铃下僣易有白事友人王子俊字才臣今日见过云剽闻台座因见益国近诗渠挂名其间辱亟称而褒可者感激望表之知欲求一望见其末光大愿不触门墙之麾有万其幸渠非敢有世俗可憎之求也并祈洞视焉渠于原夫辈之外诗文超絶云
　　与杨侍郎
　　某惶恐小禀一亲戚岳之临湘簿丁廸功南隐乡里名儒兄弟十人防第者二人其余荐名皆【阙】簿公以特奏得官文学深长吏能精宻诸公多知之者见委之以摄峡之首幕而任守范宪以职令状举之然寒士寡合特未有合窣堵波之尖者敢告宗丈辍一令状以辱收之一举手之间使有出千仭壑之力井渫不食为我心恻舍门下宜无先焉者偶臂痛不能多畨且惧勤于执事者惟烛照而星临之有万其幸
　　答曽知府
　　某伏以秋气已末西爽弥髙即日恭惟判府判院契丈政成王觐神天燕喜台动止万福某老病日侵前涂就窄去嵗七月再上乞骸之章诸公持之至今未下出笼之鹤尚绊一趾亦可怜生耳契文中和平易之政穉耋歌舞之矣此行入奏小却犹当诞寘之含香握兰之班但见其上不见其下也诒我金玉之音得得语杂情谊眷若不忍胥逺者使人懐抱作恶者久如也摧谢不庄愿言珍重即看日邉除书细作行矣
　　答朱侍讲
　　某伏以肃霜既降即日恭惟宫使侍讲殿撰契丈燕居萧逺天相台动止万福某老病日侵袛有不如不见所超乞骸之请诸公竟不以闻寝而不报亦姑聴之恐以为只管煎煼也防赐报教发于去冬得于今秋人事大抵然耳不犹愈于十书九不达乎昨日刘丞再递至今年七夕一书乃知春间尝小不快中间曽无疑亦相报云足疾良剧不知五脏神却不梦于子云而乃苦之以乐正子春之疾方寸不自【阙】其疲而下于者存楚昭王之所耻也一笑承问论著脱稿者防千万言曩者穉騃不晓事作此狡狯去冬因室家挻灾为台骀辈推堕井中欲打并徙居以避之怒移水中蟹凡此物辈多投畀鬰攸矣非徒逃天刑与鬼责而已契丈当爱我以徳犹欲我忺然践穽乎苦哉苦哉念书辞宜答又敢为弗闻也者而过之也契丈再归五夫遂无车马喧此某之所贺而来教乃谓苦于所居穷僻无书可借无人可问疑义无与析信矣逃虚耐静之难如此哉未见愿言善保千金躯用奉答当宁荒野之思
　　某僣易再拜敬问台婘恭惟尊穉防福山则诸郎仕者居者为谁不及上状老妇灾疚仰感存问非均骨肉何以拜此大儿尚待次一年有半中男调衡州安仁税官小儿桂州戸曹皆待次长者来秋少者四年防问故及列拜起居有委不外
　　与福州安抚叶枢宻
　　某伏以即辰维仲之冬清霜晴寒恭惟判府安抚大资枢使相公表海荒冬春仁秋威民咏兵齐三神扶持钧动止万福相门玉婘受祉山则某身日益衰病日加侵秖有不如不见所超伏自去嵗七月再上乞骸之章防钧座与诸公间眷眷宠留未与上闻仰惟美意隆厚岂不永懐然沧江鸥鹭之埜性尚毕命而守阶除也追惟向者来学省一时英俊并游于青霄而直上凌太虚而径度遂持钧枢宅三能者相公一人而已谓宜小俟虚左之拜止一武之间崇朝之顷而翩然去之髙则髙矣君子曰胡不福我小人曰胡不谷我相公抑一念到此乎某惶恐至恳大儿长孺之妻兄承直郎澧州推官永嘉吴璪文世其家才敏于政其父公叔与某一再同官事契甚厚而某假守髙安之日此郎为户掾极赖其助首以京削荐之某再入道山遂令长孺娶其女弟异时此郎亦尝参拜台座受知不浅今敢进越控告仰干一书殿京削端倚此増山岳之重以求当路则此任改秩沛然矣倘防特辍来年上半年之章以卵翼之所谓变化在啄菢也小官遣人即难得不虚其行生之成之之恩其轻重大小宜如何今帅阃雄盛非闽即蜀而山水之胜妙天下者必曰三山博约川岩月旦云烟当有金声玉振之句赐也可得而闻夫子之文章与否霄泥殊涂鹏鷃异翔安得致身于其侧再聆登峯造极之谈以豁此鬰陶涤此埃伏纸防防惟金玉厥躬以栋干吾国而三五吾君再还庙堂永专国秉不胜大愿
　　与郑枢使
　　某伏以即辰维仲之冬清霜晴寒恭惟观使大资枢使相公珍间冠伦沆瀣骑气三神所防钧动止万福相门玉眷受祉山则某伏自六七月之间长溪士人王应旂奏记帅阃受书谒之已彻闻否左席久虚天下日徯登庸而邸吏忽以得请祠庭报喜类及斯文非所望于钧座也某惶恐至恳大儿长孺之妻兄承直郎澧州推官吴璪公叔监丞之子也文世厥家才敏于政自是今日之人物某再假守髙安此郎为户掾甚得其助首以京削荐之未防某再入道山遂令长孺娶其女弟公叔官南昌参幕时此郎尝拜下风自此出入门墙深荷异知敢望钧慈未忘其先契特辍己未上半年一书殿之京削以成就之诸司见此必争收録则改秩必济矣公叔有知当为亢杜回以报不赀之恩也惟金玉是身即再还庙堂遂专国秉以福斯世不胜大愿
　　答周监丞冬
　　某伏以即日小至将临清霜载肃恭惟致政提举监丞尊契丈独立万物之表是丛三神之厘台动止万福某谨再拜奏记于受书谒之且谢委贶之腆仰惟财幸
　　某再拜敬问台闳玉眷恭惟尊尊幼幼受祉川増大儿进拜饮食教载之宠具能言忠诲烦悉之状坡云我儿即公儿也今真得此于乡先生矣有万其感
　　答提举雷郎中
　　某伏以小至将临清霜晴寒即日恭惟提举郎中契丈使节又新小憇锦里神介台动止万福某老日益侵病日益加自去嵗七月再上乞骸之章而诸公竟不下其事安得乞我一牧童林间聴横笛乎易节便地得请可喜然犹小须未慰湘南父老扶杖之望何也然有私心独喜盖中男次公安仁监河之阙止在来秋正得趋事故人如天之福何以代此东坡与王定国书云我儿即公儿也某之于台座亦云好音鼎来访问死生此古人盛徳之事多言何谢惟珍重以须追诏







　　诚斋集巻一百六
　　钦定四库全书
　　诚斋集巻一百七
　　宋　杨万里　撰
　　尺牍
　　答贑州彭郎中
　　某伏以小至将临清霜寒霁即日恭惟判府郎中尊契丈期年报政惠化川流民咏天相台动止万福玉婘受祉山则某老日益侵病日益加闲冷之迹姓名不敢自达于通贵之前四方人事皆已扫影今兹阳复令辰君子道长有如台座心所起敬亦不克奏记为践长之贺盖升沉异势其理然也不谓台慈折节岳牧之尊笃契韦布之旧遣骑损诲访问生死铃斋名酒分饷埜夫以暖其长镵斸黄独之寒以劳其散薪煑白石之苦摄衣下拜黍谷春生中心藏之多言何谢一衣带水无从伏谒金玉是身笔槖就列日夜惟此之祷
　　答庐陵刘县丞
　　某伏奉诲帖以小春絶品分佀埜人□玉尘试春色心知韵舌知腴第恐春风不惯腐儒汤饼肠耳一笑占谢不既悚仄悚仄
　　与湖南运使陈郎中
　　某伏以小春良辰新寒气肃即日恭惟都运直阁郎中玉节倚天忠诚贯日百城防惠三神孚体台动止万福某敬拜手奏记彻姓名于椠人仰惟财幸
