<!-- { "loadSidebar": true } -->
　　吾敕荆、郢二镇，各作五千人阵，本拟应接彼耳。若送死者，更即呼取之。已敕子真，鱼继宗、殷公愍至镇，可以公愍为城主，三千人配之便足。汝可好以阶级在意，勿得人求，或超五三阶级，文章诗笔，乃是佳事。然世务弥为根本，可常忆之。汝所记仗，此悉是吾左右御仗也，云何得用之。品格不可乖，吾自当优量觅送。
　　知汝常以书读在心，足为深欣也。（并《南齐书·晋安王子懋传》）
　　◇策命百济国王牟大（永明八年）
　　於戏！惟尔世袭忠勤，诚著遐表，沧路肃澄，要贡无替。式循彝典，用纂显命。往钦哉！其敬膺休业，可不慎欤？制诏行都督百济诸军事、镇东大将军百济王牟大，今以大袭祖父牟都为百济王，即位章绶等五，铜虎竹符四，王其拜受，不亦休乎！（《南齐书·东夷传》）
　　◇任用沈宪启
　　县岂不可治，但用不得其人耳。（《南齐书·沈宪传》武陵王晔为会稽，以宪为左军司马。太祖以山阴户众难治，欲分为两，世祖启云云。乃以宪带山阴令。）
　　◇与虞手书
　　今因江吏郎有白，以君情顾，意欲相屈。（《南齐书·虞传》升明中，世祖为中军，引为谘议参军，使吏部郎江谧持手书谓忄宗云云。）
　　◇与玄元度书
　　努力成臂上之相也。（□□□□□□□建元二年，魏围朐山戍主，玄元度出击，大破之初。元度云臂上有封侯志，宋世以示。）
　　◇致沙门法猷书
　　承远上无常，弟子夜中已自知。之远上此去，甚得好处，诸佳非一，不复增悲也。一二迟见法师，方可叙瑞梦耳。今正为作功德，所须可具疏来也。（《高僧传》八。释僧远姓皇，渤海重合人。居锺山五十年。永明二年卒於定林上寺，武帝致书於献。献姓徐，西海延水人。任定林上寺，为僧正。）
　　◇答豫章王嶷（永明元年）
　　事中恐不得从所陈。（《南齐书·豫章王嶷传》。永明元年，嶷领太子太傅，手启上，上答。）
　　◇又答（永明二年）
　　仪刀、捉刀，不应省也。侠毂、白直，乃可共百四五十以还正是耳。亦不曾闻人道此。吾自不使诸王无仗，况复汝耶？在私园苑中乘此非疑。郊外鸣角及合扇并拂，先乃有，不复施用，此来甚久。凡在镇自异还京师，先广州乃立鼓吹，交部遂有辇事，随时而改，亦复有可得依旧者。汝若有疑，可与王俭诸人量衷，但令人臣之仪无失便行也。（同上。）
　　传诏台家人耳，不足涉嫌。鄣扇吾识及以来未见，故有敕耳。小儿奴子，本非嫌也。吾有所闻，岂容不敕汝知，令物致议耶。吾已有敕，汝一人不省侠毂，但牵之。吾昨不通仗事，俭已道，吾即令答，不烦有此启。须间言，自更一二。（同上。）
　　茹亮今启汝所怀及见别纸，汝劳疾亦复那得不动，何意为作烦长启事！凡诸普敕，此意可寻，当不关汝一人也。宜有敕事，吾亦必道，顷见汝自更委悉，书不欲多及。屋事慎勿强厝此意，白泽亦当不解何意尔。（同上。）
　　◇又答豫章王嶷（永明四年）
　　欺巧那可容！宋世混乱，以为是不？蚊蚁何足为忧，己为义勇所破，官军昨至，今都应散灭。吾政恨其不辨大耳，亦何时无亡命邪。（同上。）
　　◇答王晏（永明七年）
　　俭年德富盛，志用方隆，岂意暴疾，不展救护，便为异世，奄忽如此，痛酷弥深。其契阔艰运，义重常怀，言寻悲切，不能自胜。痛矣奈何！往矣奈何！（《南齐书·王俭传》。吏部尚书王晏启及俭丧，上答。）
　　◇又答
　　学常启吾，为其鼻中恶。今既以何胤、王莹还门下，故有此回换耳。（《南齐书·江学传》。学转都官尚书，领骁骑将军。王晏启，上答。）
　　◇答王融请给虏书（永明中）
　　吾意不异卿。今所启，比相见更委悉。（《南齐书·王融传》。）

卷五
◎郁林王
　　王讳昭业，字元尚。文惠太子长子，小名法身。武帝即位，封南郡王。太子死，立为皇太孙。以永明十一年七月即位，明年，改元隆昌。在位一年，明帝废之为郁林王，见弑。
　　◇即位下诏（永明十一年八月）
　　朕以寡薄，嗣膺宝政，对越灵命，钦若前图，思所以敬守成规，拱揖群后。哀荒在日，有懵大猷，宜育德振民，光昭睿范。凡逋三调及众债，在今年七月三十日前，悉同蠲除。其备偿封籍货鬻未售，亦皆还主。御府诸署池田邸冶，兴废沿事，本施一时，於今无用者，详所罢省。公宜权禁，一以还民关市征赋，务从优减。（《南齐书·郁林王纪》）
　　◇放遣俘囚诏
　　近北掠馀口，悉充军实。刑故无小，罔或攸赦，抚辜兴仁，事深睿范。宜从荡宥，许以自新，可一同放遣，还复民籍。已赏赐者，亦皆为赎。（《南齐书·郁林王纪》）
　　◇序用劳人诏
　　往岁蛮虏协谋，志扰边服，群帅授略，大歼凶丑。革城克捷，及舞阴固守，二处劳人，未有沾爵赏者，可分遣选部，往彼序用。（《南齐书·郁林王纪》）
　　◇诏选部（永明十一年九月）
　　东西二省府国，长老所积，财单禄寡，良以矜怀。选部可甄才品能，推校年月，邦守邑丞，随宜量处，以贫为先。（《南齐书·郁林王纪》）
　　◇追崇竟陵王子良诏（隆昌元年四月）
　　褒崇明德，前王令典，追远尊亲，沿情所隆。故使持节、都督扬州诸军事、中书监、太傅、领司徒、扬州刺史、竟陵王、新除督南徐州，体睿履正，神鉴渊邈。道冠民宗，具瞻允集。肇自弱龄，孝友光备。爰及赞契，协升景业。燮曜台陛，五教克宣。敷奏朝端，百揆惟穆。寄重先顾，任均负图。谅以齐晖《二南》，同规往哲。方凭保，永翼雍熙。天不遗，奄焉薨逝。哀慕抽割，震于厥心。今龟谋袭吉，先远戒期。宜崇嘉制，式引风烈。可追崇假黄钺、侍中、都督中外诸军事、太宰、领大将军、扬州牧，绿纟戾绶，备九服锡命之礼。使持节、中书监、王如故。给九旒鸾辂，黄屋左纛，せ京车，前後部羽葆鼓吹，挽歌二部，虎贲班剑百人，葬礼依晋安平王孚故事。（《南齐书·竟陵王子良传》，又见《文选·齐竟陵王行状》，与此小异。案：《南齐书·郁林王纪》有隆昌元年正月诏，《文苑英华》载有全文，以为沈约作。）
　　◇征吴苞诏（隆昌元年）
　　处士濮阳吴苞，栖志穹谷，秉操贞固，沈情味古，白首弥厉。征太学博士。（《南齐书·吴苞传》）
　　◎海陵王
　　王讳昭文，字季尚。文惠太子第二子。永明四年封临汝公，历济阳太守、南豫州刺史。郁林即位，封新安王，为扬州刺史。以隆昌元年七月即位，改元延兴。在位四月，为明帝所废，降封海陵王，见弑。谥曰恭王。
　　◇即位诏（延兴元年七月）
　　太祖高皇帝英谋光大，受命作齐；世祖武皇帝宏猷冠世，继晖下武；世宗文皇帝清明懿铄，四海宅心，并德漏下泉，功昭上象，声教所覃，无思不洽。洪基式固，景祚方融，而天步多阻，运锺否剥。嗣君昏忍，暴戾滋多，弃侮天经，悖灭人纪，朝野重足，遐迩侧视，民怨神恫，宗祧如缀。赖忠谟肃举，霄汉廓清，俾三后之业，绝而更纽，七百之庆，危而复安。猥以冲人，入纂乾绪，载怀驭朽，若坠诸渊，思与黎元，共绥戬福。（《南齐书·海陵王纪》）
　　◇叙用新安国臣诏
　　新安国五品以上，悉与满叙，自此以下，皆听解遣。其欲仕者，适其所乐。（《南齐书·海陵王纪》）
　　◇铨用淮关戍将诏（延兴元年九月）
　　顷者以淮关徭戍，勤瘁於行役，故覃以荣阶，簿酬厥劳。勋状淹留，未集王府，非所以急舍爵之典，趣报功之旨。便可分遣使部，往彼铨用。（《南齐书·海陵王纪》）
　　◇亟婚嫁停徭役诏（延兴元年十月）
　　周设媒官，趣及时之制，汉务轻徭，在休息之典，所以布德弘教，宽俗阜民。朕君制八，志敷九德，而习俗之风，为弊未改，静言多愠，无忘昏昃。督劝婚嫁，宜严更申明，必使禽币以时，В梅息怨。正厨诸役，旧出州郡，征吏民以应其数，公获二旬，私累数朔。又广陵年常递出千人以助淮戍，劳扰为烦，抑亦苞苴是育。今并可长停，别量所出。诸县使村长路都防城直县，为剧尤深，亦宜禁断。（《南齐书·海陵王纪》）
　　◎明帝
　　帝讳鸾，字景栖，小名玄度。始安贞王道生子。仕宋，历安吉令，迁宁朔将军、淮南宣城二郡太守。齐受禅，迁侍中，封西昌侯，为冠军将军、郢州刺史，进号征虏将军。武帝即位，转度支尚书，迁侍中，历吴兴太守、豫州刺史、尚书右仆射，领卫尉，转左仆射，领右卫将军，迁侍中、尚书令。郁林王即位，加镇军将军，进大将军、中书监。海陵王即位，为骠骑大将军、录尚书事、扬州刺史。封宣城郡公，加黄钺、都督中外诸军事、太傅，封宣城王。以延兴元年十月即位，改元二，建武、永泰。在位五年。谥曰明皇帝，庙号高宗。
　　◇即位大赦诏（建武元年十月）
　　皇齐受终建极，握镜临宸，神武重辉，钦明懿铄，七百攸长，盘石斯固，而王度中蹇，天阶荐阻，嗣命多违，蕃衅孔棘，宏图景历，将坠诸渊。宣德皇后远鉴崇替，宪章旧典，畴咨台揆，允定灵策，用集宝命于予一人。猥以虚薄，缵承大业，仰系鸿丕，顾临兆民，永怀先构，若履春冰，寅忧多惕，罔识攸济，思与万国，播此惟新。大赦天下，改元。宿卫身普转一阶，其馀文武，赐位二等。逋租宿责，换负官物，在建武元年以前，悉原除。劫贼馀口在台府者，可悉原放。负衅流徒，并还本乡。（《南齐书·明帝纪》）
　　◇崇俭诏
　　自今雕文篆刻，岁时光新，可悉停省。蕃牧守宰，或有荐献，事非任土，严加禁断。（《南齐书·明帝纪》）
　　◇停息後渚税诏
　　顷守职之吏，多违旧典，存私害公，实兴民蠹。今商旅税石头後渚及夫卤借倩，一皆停息。所在凡厥公宜，可即符断。主曹详为其制，宪司明加听察。（《南齐书·明帝纪》。）
　　◇铨叙东西二省旧臣诏
　　日者百司耆齿，许以自陈，东西二省，犹沾微俸，辞事私庭，荣禄兼谢，兴言爱老，实有矜怀。自缙绅年及，可一遵永明七年以前铨叙之科。（《南齐书·明帝纪》）
　　◇断土贡诏（建武元年十一月）
　　邑宰禄薄俸微，不足代耕，虽任土恒贡，亦为劳费，自今悉断。（《南齐书·明帝纪》）
　　◇满叙宣城国臣诏
　　宣城国五品以上，悉与满叙。自此以下，皆听解遣。其欲仕，适所乐。（《南齐书·明帝纪》）
　　◇达下情诏（建武元年十二月）
