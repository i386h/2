<!-- { "loadSidebar": true } -->
　　灵之生兮岳降神，左陟右扈兮又有殷。灵之归兮登九天，地绝天通兮日月后先。神巫在天兮尘劫指掌，帝筮下土兮顾视悒怏。乾端坤倪兮禹迹茫茫，风毛雨血兮孰辨故乡。抚彗星兮拥云旗，灵不降兮我心伤悲。山城宫兮书台址，丹青刻桷兮映望。委丽灵慰我兮夕降祥，飙ㄙ霭兮天门。荡历商周其犹漏晷兮，灵朝出游兮暮至止。此邦之人兮灵之孙子，吴羹楚沥兮荐以蘩。灵冯我兮泛兰峨峨，殷鼾兮俨其法冠。风舆兮云马，驱厉鬼兮朔之野，桂浆兮椒糈。要灵气兮忄詹延伫，灵少留兮勿遽归，报事商实兮终古不违。
　　【吉水李氏旌门颂铭（并序）】
　　崇祯元年十二月，兵部尚书臣邦华言：天启六年五月，臣削夺家居，长男士开赴县课试，次男士国负笈从行，泊舟城西，士国失足堕水。江水暴涨，环视莫敢手援，士开哀号整巾，自投怒流中。日方亭午，舟船鳞集，千夫失声，嘲轰万馀。俄见巾浮水上而没，诸生父老惊恸，白状所司议上请。臣忤奄惧祸，乞哀得寝，恭遇皇上御极，如天如神，沈阴积，皆见日月，臣何忍塞哀茹痛，使臣男孝友奇节，反为臣抑没不获表著圣朝，是用敢衔刀负土，泣血以请制曰：
　　李邦华男士开救弟投躯，事关风纪，著建坊旌表，下有司，表其门曰孝友。诸生复请祀学宫，隋孝子庙。士开死时年三十有二，副室宋氏年二十有二，断发自誓，纺织事姑，育两岁儿长世羁贯，就学垂十年，病瘁以死，巡按御史察其状，遇乱不果上，行在礼部，奉旨覆奏。制曰：李长世母宋氏准建坊旌表，铭曰：
　　邦家末造，孽牙运枵。国有大命，制于寺貂。山崩川沸，不令不宁。阳侯天吴，相其鞠凶。英英俊民，粲粲门子。瑞鸟共命，嘉木连理。仲也不吊，失足洄渊。招手漩γ，再沈再褰。伯氏奋身，赴江求号。夺我弱弟，斗彼怒涛。湍流划开，鲸波中分。神鱼水犀，捧戴角巾。方忧腰领，敢画眉目。沈沈龙宫，茫茫鱼腹。帝曰忠父，懿厥后昆。服尔彝训，昭我德门。亦有贞姬，克面耳。百死一生，以育孤子。黄道失经，乌头莫逮。孝子重趼，奔告行在。御书天语，先后庚庚。谁云高高，而不是听。煌煌忠父，在帝左右。清庙庸鼓，以祝以侑。景星云，萃于一家。垂芒千古，扶卫帝车。惟忠惟孝，邦家之庆。旧史颂矣，尔受命长。
　　【就亭铭（并序）】
　　愚山子分司临江亭于听事之侧，以登高骋望，名曰就亭，而自为之记。东涧遗老读而叹曰：
　　愚山子名亭之指，我则知之。今夫公廨隙地，缭步寻丈，辇粪焚甾，地少天多，ト山屏列，潇江分流，自下而上，宛在壶中，此亭之就于地也。结竹四周，柱楣撑桷，疏帘纸帷，不施丹垩，弹琴围棋，相应，此亭之就于物也。人吏浃和，兵气远屏，瓦骼凹凸，蒸为土膏，风恬夜静，微闻讴歌，此亭之就于人也。
　　岂惟是哉！清江碧嶂，横竖铺舒，古庙残峰参差，夕照卷帘酬酒，如在木杪。我就江山，江山亦就我也。暖日发春，萧辰报秋，好风自来，月驾先驻，良辰美景，攒簇晷刻。我就风月，风月亦就我也。散帙命觞，明灯染翰，长吟而孤桐引，浩歌而清角发。德音，良士瞿瞿。我就宾朋，宾朋亦就我也。
　　嗟夫！人世之不相就者多矣。天不下应，地不上升，天地不相就也。东海扬尘，桑田横流，桑海不相就也。人生其间，役无涯之智，逐有涯之生，茫茫劫劫，与日竞走，将安就乎？
　　愚山子澄观遗照，恬智交养，就谷以养神，就母以养气，庶几古之端虚而宁一者。韩子之记燕喜，所谓智谋仁居，将去是而羽仪天朝者，凭栏一笑，砉然如孤云奔星，他又何足道哉？愚山子曰：有是哉！请为吾铭，铭曰：
　　临阁皂之仙山，笑班白之俗吏。衣裳剑佩，背负云气。我怀斯人，室是远而神马尻舆。逝将从君，饮就亭之酒，而歌就亭之诗，就亭之画，云木萦纡，鹿衣冠，貌一老于其中，使老鹤典客，其尚亦知为予乎？

　　●有学集卷四十五
　　○杂文
　　【古史谈菀摘录后记】
　　《古史谈菀》十卷，我先君宫保公晚年读史，采刂正史中异闻奇事可以耸见闻、资劝戒者，有旌行物，差神逵，咫闻四部之目，吴江周永肩安石摘录其唱导因果、辅翊教乘者，汇为一卷，厕诸历代禅征之集。
　　谦益再拜捧读，泣而言曰：呜呼！斯先君之志也。夫我先君，七岁而孤，奉我王母卞夫人，终身孺慕，士之称孺，孝者归焉。刚肠疾恶，如食蝇之必唾。世授《春秋》，以直道是非为己任。宛晚不遇，以授经为大师。抠衣抗手，正告弟子儒者，志在《春秋》，行在《孝经》，谀闻曲学，吾弗与也。《谈菀》之成在甲辰奉讳以后，以谓倚相之学，董狐之笔，不获自效，于槐厅蕉园之间，聊假蠹书汗竹，以托寄笔削之纲要。若其生平，归心佛乘，笃信三宝，则得于母师胎教，熏习训迪为多。《谈菀》一书，激扬忠孝，指陈修悖，主于明扶三纲，阴阐六度，斯志行之，所存也已。今观周氏摘录旌行之部，以纯孝为首，纯孝之子感格人天，佛为现像，显神以表厥应，一书纂集之眼目，如镜中像，交光呈露，宁非异世而相感也哉。
　　呜呼！昔者吾夫子授端门之命，而作《春秋》、《孝经》成，曾子抱《河》、《洛书》，夫子簪缥笔绛衣，告备北辰，俗儒以纬家为疑。今旌行所录滕昙恭、刘霁诸人，载在国史，传诸丹青，又岂可以为虫书鸟言，漫而置之乎？紫柏大师称《左传》为真因正果之书，憨大师乃奋笔发挥，撰《左氏心法》，安石家世禀承二师，故能邮传其绪言，以证明我先君旌行之微指。谦益谨洮缮写，镂板流通，庶几附丽《弘明》二集，少礻卑法海，不徒传示子孙而已。
　　【海印憨山大师遗事记】
　　大师历年行履，具在自制《年谱》及经解文集中，其他遗事，传闻不一，谨洮汰讹滥，条次其可纪者如右：
　　紫竹林弟子颛愚观衡撰《曹溪中兴憨大师传》云：师年十九，在报恩寺廊下遇一异人，谓师曰：“公可惜许，公可惜许。”师曰：“何谓？”客曰：“公若在吾儒，能大扶名教。尧眉八彩，公眉五彩，吾海内求人三十馀年，独见公一人，已为僧，无如之何，吾从此不复与人见也。”别去不知所往。
　　师预天界法席，见厕地光洁如镜，入夜明灯如昼，知有异人司之。一日晚课，见一黄肿头陀执火入厕，揩灯盏添油，拉而询之，知为妙峰禅师代山阴王进香，南海受湿生疮，讨单歇息。师再拜，愿结为法侣。峰云：“师大智慧，能听经，后日代佛扬化。我辈是笨工人，行得是笨工事。”师笑曰：“我学得师者笨工，还要好几餐饭吃。”遂订为生死交。
　　师登盘山顶，石丛内一隐者，灰头土面，师作礼不答，问亦不语。师默坐少顷，隐者烧茶，取一杯自饮，师亦取一杯自饮。饮竟，隐者置茶具，端坐如故，师亦如之。又少选，炊饭，唯取一碗一箸自食，饭罢复坐。师一一如之。夜中，隐者出岩外经行，师亦随之，第东西各步，如是一七。隐者问仁者何来，师曰：“南方来。”隐者曰：“来此何为？”师曰：“特访隐者。”隐者曰：“隐者面目如此，别无奇特。”师曰：“进门早已看破了也。”隐者笑曰：“我住此三十馀年，始遇一个，同风一夜。”师经行顶门，一声轰如乍雷，山河大地、身心世界豁然顿空，空境非寻常可喻，如此空定五寸香许，渐觉有身心，渐觉脚下踏实，开眼渐见山河大地一切境界如故，身心轻快，举足如风轻。隐者曰：“今夜经行何久耶？”师告以所得境相，隐者曰：“此色阴境耳，非是本有，我住此三十馀年，除阴雨风雪，夜夜经行此境，但不著则不被，他昧，却本有。”师深肯礼谢，遂相从。过夏将别，隐者送师至半山，泪如喷珠，归与妙师述如上因缘，汪司马曰：“如是则吾师住山已竟。”师曰：“犹是涂路边境界耳。”
　　法光和尚每以本色钳锤待师，师一一获益，每命师揩背洗足，皆能如其意。诸宗候见之，皆怒师曰：“我等别有眼目，非公等可能识。”
　　师在报恩，有山人制印章，相诒文曰清郎印，嘱曰善佩之，为后日证。至五台与妙师卜居北峰之龙门，开基五尺，得铜佛高尺许，揩洗佛背，下有“清郎造”三字。师取印章示峰众，皆惊叹。师坐龙翻石，听沸泉经年，至泉声不断如不闻，乃入定。峰知师将入定，乃别庐于木瓦梁匡王山黄龙潭。彻空禅师访师于龙门，留与同住。大雪经旬，各台顶雪吹聚龙门，覆静室深几十丈，寒甚彻。师推帘拨火，以手探之，知为雪拥。师命吹火，火发，师曰“性命可保矣。”融雪作茶饭毕，相对兀坐，闻隐隐有人声，曰：“此是台顶上人为我开雪。”声寂，曰：“此或夜矣。”雪中不辨昼夜，以闻声为昼分，不闻声为夜分耳。久之，人声渐高朗渐近，乃北台白马寺中台三处集三百馀众，执锄筐帚探竿，下台顶觅龙门路，依路挖洞，用竿前探，随探随挖。竿擢著静室，众人欢呼，勇猛抵门而入，掀帘见师，抱足恸哭，曰：“经此大难，幸而有火，此佛天默佑也。”师合掌谢众曰：“也要经过始得。”粤东犭童犭数叛，戴督抚请师议之。师会通六道，分布诸将，先察所过地方，安官把守，树旗标帜，不得侵犯，良民自出。师从船而进，犭童犭闻风逃窜，尽种族招安，新立官署。师还，出所著《奇门指掌》一书行世。
　　衡戊申冬，进曹溪礼祖容。明年四月，谒师于端州。每坐谈，见师熙怡而笑。衡曰：“大师笑俨释迦微笑，可悦可爱。”师曰：“公好眼力，我少在报恩，有梵师言。我口如仰月，即佛口也。当大转法轮，公亦识之，奇哉！”六月，师归曹溪。一日清晨，知微为师梳头，衡喜曰：“日轮初起，映师白发，皆金色光明，即紫金光也。”师曰：“我在台山大塔院寺见一梵僧，伟然可怖，手拉余曰：‘满头发皆绀色，当大作佛事’，今公亦识之，用意亦微矣。”
　　衡在曹溪夜谭次，大师向衡曰：“我后日无肉身。”衡曰：“何以知之？”师曰：“达大师令我摸他全身上下筋骨血肉，长成一块，手臂如铁棍相似，知他身坚固不坏。我身皮肉虚浮，一捏空去，则知不坚，达师多劫咒力薰习乃尔也。”师在灵湖，托刘居士买寿木随身，向衡曰：“老身一生多睡，身后与我做一长棺，伸脚睡去自在。”师向言达大师肉身不坏，今为维不与留世，自言无肉身，今却全身供奉，不知二大师淆讹在甚么处？呜呼！真文殊普贤大人境界，非凡小可识。
