<!-- { "loadSidebar": true } -->
　　伏审运使舍人显承恩诏就领漕台大庇焉依寸襟窃忭恭惟某官徳宏业钜行洁道醇学际天人之交文经邦国之体珍防重计施诸当世而可行要职美官不由累日而自致陟降王涂之秘翺翔谏署之严买臣怀章方建守麾之乐孟博揽辔遽持使节之雄谅坐席之未温即追锋而趣召发挥国论润色宸猷俛惟孱冗之踪讫托甄题之赐阻从庆列第剧懽悰
　　代贺新运使祠部启
　　右某伏审改命中宸提衡外计将繄晖庇倍切欣翘恭以某官名世标才际天蕴识亲逢文雅之防继擢秀亷之科心计素明聊寄漕台之任诏音行及亟从书殿之游伏望上为邦家精调寝餗
　　代贺运使度支启
　　窃审邦计须才朝佥议可荣膺震检就改使麾伏惟庆慰恭以某官识蹈大方气钟至粹亲逢真主之运早践列星之垣上知素明自结益固屯夷殊致忠谊惟钧班寛诏于两藩未尝暖席按祥刑于列郡方尔下车遽奉明缗往临要郡然漕台分寄诚曰借能之司而宸扆念贤谅非久次之地某适縁奉防方托恩晖旋闻拜嘉隂惧夺庇喜恋交集名言匪终
　　代贺运使司封启
　　伏审进被恩纶出持漕节行栖大庇窃忭丹悰恭以运使司封经世伟才荐绅华望按章侯服素号平反赞法王畿多所建白风绩弥劭上知愈明果膺尺一之书专领东南之计登车即路属部瞻威董山海之输将方繄硕昼瞻京师之供亿伫奏丰功陞践严涂聚光大任某宿官无状守邑云初幸素斾之焉依罄愚襟而非谕
　　权杨州运使刑启
　　某无堪之质栖庇有年备防务怜获保孤冗念简书之营虑曽靡宁居顾牋牒之问安坐成旷礼尚繄寛置弗尔摈遗恭以某官职局渊宏才谋肤敏暂屈使台之重往临督府之雄董金谷之输将矧烦经画布诏条之寛厚聊借抚柔
　　江东运使张学士启
　　伏审就奉宸缗仍跻仙局逖闻成命窃忭丹悰裁贺牍以尚稽媿珍函之首及恭惟外台繁使频成第课之优东观昔逰遽复载言之选盖上心之图旧推恩数以旌贤领漕节之澄清谅非久次践王涂之严宻行服徽章
　　代贺正上安抚舍人启
　　恭以某官伟略熙朝纯诚结主早逢亨防洊厯荣班蕴颇牧之材谋尚稽显用将唐虞之仁恤以慰羣元行休乘传之荣入被登台之拜甫临首祚诞拥厐禠某兹亚守麾正遥使斾祝南山而为夀适阻前趋贡兼幅以叙诚奚殚下悃
　　代卢郎中贺冬启
　　右某伏以盛仪亚嵗实典履长鲁史载夫望书羲易记其来复恭惟某官夙钟间气亲遘熙朝兹道迎扵令辰期集受于繁祉某适司侯服夐逺賔除瞻颂攸深文陈匪悉
　　谢转著作佐郎启
　　第课非优仅应有司之常格拜嘉甚渥遽参秘局之后尘才无一长顔有余腼越对明命实尸宠章窃以此官置员由魏及晋厥初到职必撰次于名臣于尔为羣皆洽适之故老后世寖革空名独存目不窥金匮之文足不践石渠之地虽异实能之授亦沿旧选之华苟容冒居安允清议某也曲士今之愚人磔史裂经姑欲自售曼辞陋句輙为众传耻用是而获名窃改图而蹈道方将剧当世之务以为事业发诸儒之蕴以为文章宣渉学之浅源及得科于下缀一落选部七经润年间尝补掾淮州字人岩邑再泣防亲之血几灰向仕之心奈先王之礼制莫逾矧诸公之荐书犹在勉就铨集许从陛趋漫思昔官曽乏善最濩落待诏两新华春兢虞黜幽都絶荣望忽甄擢于无意抑生成之有阶此盖伏遇某官乐育士伦力开公道市骨而图骏随器而取人仰体吁能之怀俯援振滞之手卒令驽质亦玷龙光敢不允蹈攸箴益坚所守弗随草木而冺灭誓竭防尘而报偿舍是以还未知所措
　　谢宻院启
　　滥被茂恩亟尘繁使揆能非称受命惟惊况狱理最幽吏端多或考情不实煆炼以成辞于法未安芟夷而取当及具文而来上纷累牍之盈前自非通敏之资奚究重轻之失窃念某天姿滞固才具迂空幸袭世芬早阶仕级寖尸荣于秘馆久与俊防向假守于僻藩自安愚分思复寛闲之地以全踈拙之图岂谓天造误知朝言曲奬俾按章于列郡副慎罚于中宸靖言忝尘厥有縁自此盖伏遇某官协宣坯冶对掌枢衡兴劝有能助开公道谓刑哉事重有轸朝廷之仁谓愚者虑专宜领简书之冗至恩难报孤抱如何誓输委质之勤力践尽心之训上酬覆焘并答埏
　　谢通判国博启
　　右某启累日前伏防通判国博奉举某堪充京官任使者僻邑效官方虞幽黜当涂荐士遽预名闻望有所逾幸无与拟窃以本朝图讲至治延登众材尚虑援孤者或冺于当时业逺者翻沉于下列思尽甄陞之实乃严保任之科及夫私谒既行公议不复髙门或被汲引悴族或遭弃遗间有非常之贤特排既久之言若衡石审量于器能心乎国家甄防于寒畯欲允清举岂容匪才如某者渉学浅源得科后缀谨亷自信窃类于古之愚峭直少仪弗宜于今之世向从铨管补掾淮州民狱固繁殚修于贱职使台交至灼见于鄙心荐者凡五人奏可移一邑眷兹陋壤越在穷山虽牒诉究懐时有一得而衣冠过境嵗无防何尚安善治之闻以动上官之听岂图采擢輙及鲰庸靖言载惟厥有攸自此盖伏遇通判国博力澄官品协布政条随器而取人市骨而图骏遂收一介之技俾出大贤之门敢不允蹈攸箴益坚所守刺求吾俗之瘼锄剔厥民之奸庶防立身以报知已舍是而往未知所裁
　　代谢两府启
　　误奉朝恩越叨台职揆能弗称窃幸惟惊复念某擢质本微赋才非粹蚤缘曲艺进躐茂科字两邑之遐甿孰宣上化补一官于赤县遽遘亲防旋及外除复尘旧物短才未试善状何甄会通漕之浩穰议増佐职防茂恩之陞擢使备乏员夙夜协心毫厘厎绩偶登嵗课仅免官瘝均异数以精劳愧无功而冐赏就加冗秩犹曰尸荣矧宪府之要资假计台之烦使自量愚分兼防人言恳列让封愿还新命继颁中趣断固辞欲避宠再三惧成于徼誉而拜嘉俯伏窃究于为容此盖伏遇某官翼亮天工运平帝縡器人容有不备则长短之才异收匠物谓无可捐故分寸之勤亦采是令驽猥获玷龙光谨当黾勉事为激昂志尚务或干于金谷敢不尽心言苟利于国家寜忘竭虑庻殚一介之效少答大钧之仁
　　代王给事到任谢两府启
　　三秦重镇七谏要班并忝冐于优恩适布宣于寛诏短能所据厚幸何胜伏念某素乏才猷偶承器使向贰大农之剧遂参近侍之华解朔野之守麾调西陲之兵食坐席未定笼财曷遑遽被宸缗就分帅印按故都之千里提支郡之十城节制此方得便宜而从事慰安尔众以绥抚而为名致此假人出于造物此盖伏遇某官股肱一徳体貌三朝持衡宰柄之公登翊王涂之政坯冶所暨方图毕成本由睿选之须才翻以愚踪而塞诏敢不博求民隠祗训戎行允蹈古人之为庶几循吏之自上酬乾造次答化钧
　　代转諌议谢二府启
　　国家接统五圣推恩百工事顺考于累朝秩逓迁于一等亟繇郎位超长谏垣曽是罔功曷胜厚幸伏念某时名最寡风力不强屡从烦使之行旋二大农之剧遂叨法从仍领南服之输将汔兹逾嵗瞻中都之供亿何有薄劳防干御之天飞覃涣恩而施一个之无他技类获拜嘉七人之有诤臣遽防进位顾乏致身之术良阶进物之仁此盖伏遇某官体貌宗工股肱新政赞徳音之霈发渐士类以毕周致此龙光及于孱陋誓殚忠荩少罄论思用答生成次酬钧冶
　　代上宋都官启
　　近日伏遇某官将朝京师暂馆淮泗出于天幸觏止风猷使车比辕洊更月所官簿堆案懬奉邮音岂谓自损进尊曲敦髙谊忌贱官之么冗锡谆诲之丁宁伏读已周铭藏苐切仍审余寒贯序纯履餐和恭以某官庄厚粹温精明刚敏髙文取重于时论大雅追还于古风轩陛对敡方畴于防状台阁翔翥行陟于严涂
　　代上交代郎中启
　　领藩卒嵗受代还朝奏课中宸愧絶陟明之觊解麾旧服尝防敦遣之优契濶逾时跂瞻惟日伏惟肇宣美治诞拥厐禠恭以某官郎署硕才前朝旧徳班条千里方懋惟良之称祗召一封行膺不次之举


　　祠部集巻二十二
　　钦定四库全书
　　祠部集巻二十三　　　　　宋　强至　撰启
　　代赵阅道待制谢中书枢密三相公启
　　总计司之剧部大惧旷官兼法从之后陈两慙窃宠伏以明君之使人以器当适小大之宜元宰之造物若钧亦存窳良之别矧此洪河之道是为诸路之先制牙环守者三十六城实烦吏职张口待哺者数万余卒尤费军须与权之使必也贤器如某者性愚而不可及才短而无所堪亲逢圣宸朂起孤宦防谏垣之未能祗知重国体而敢言领财省之要司不能赡邦储于既足方负甘泉之责遽尘通漕之荣靖言载惟厥有攸自此葢伏遇某官丹青元化坯冶庶工取才不求其周所以亦收片善进人欲劝其后所以特用匪功敢不讲求利源澄序官品罔有贰事庻成薄劳上酬覆帱之仁次答埏镕之赐
　　代上参政枢密启
　　轮将使权之要论撰儒职之荣误宠获兼短才増愧云初眡事窃惧隳官窃惟金谷之司实佐邦家之费每当朝中之所选尤以河北而为先盖边宿重兵境控强敌州县至众而官属亦倍隄防虽固而河流靡常军须吏稍之所资嵗敛月支而仅给付之外计必也兼能如某者山东鲰生天下孤宦早据法令而自效晩喜事功之可为尝驰使者之车按章遐服旋总理官之局主谳丹书比叨邦选之谬思防董京司之剧务有禁扄之老以临长得以备员无甘泉之课以黜幽偶云逃责敢圗餽挽之寄乃属空疎之徒载惟忝尘良有阶自此盖伏遇某官协开国论防亮天工匠物谓无可捐器人容有不备遂令甄擢施及寒微敢不夙夜以思始终乃职庶收薄效以答厚知
　　代上谢宋侍读啓
　　某支郡下僚西州末吏倾服大名之日久愿见盛徳而迹疎一被台移往推民讼寓乐邦而弥月方束诏条拜黄堂之下风蔑谐愿望岂谓高明之造不遗冗外之姿以至命记室以占音饬公牙而説谕噢咻备至铭刻逾常遽逺治封防还贱守营局无状贡书不时伏惟观政多余毓神増裕恭以某官民灵先觉王佐伟才由妙年而登科甲不累日而都显位华要之选翱翔殆周藩屏一方聊寄中和之咏丹青万化行摅爕理之才
　　代问侯毫州宋侍读啓
　　某黾勉副车阻遥巨屏防台移而奔命曽靡宁居贡邮讯以问安因成旷礼企台仪而敻邈驰尘想以増劳伏惟坐布寛条翕臻纯祉恭以某官道先民觉文擅辞宗忠简上心名重天下而自羽议朝宁黼黻辰猷待乙夜之亲程已殚明效宣二天之美化聊郁贤谋行被诏还亟陞柄任
　　代上谢张修撰啓
　　泮宫领教曽防善状之足甄通漕剡章误谓鄙才之可取所得出于望外其感溢于情涯窃惟北道之雄是称诸路之最上台之公举有限属部之吏员实繁防牒而奔走者困于道涂据按而区理者疲于州县率有忮心之交骛庶乎荐口之一开援能以劳在义为允某也曲士今之愚人进乏世资之凭动乖时用之适学虽絶意于非圣任亦甘心于为贫识轩冕之傥来自安愚分无田园之归去敢冒人知尚司闗市之征盖徇斗升之禄旋逢上相之居守乐得诸生而养成猥防荐书遂置学馆传道何术真愧人师之妄为素餐匪功了无嵗课之可攷敢望重言之慰藉輙先诸吏以挈提揣躬靡他载徳有自此盖伏遇某官兼收介善力啓至公重轻士伦若运权衡之物名教巳任首抡庠序之官乃俾鲰生亦叨清举敢不益坚素守増广未闻肯效陋儒惟専翰墨之际尚须异曰自致功名之间庶几立身少报知已
　　代上谢徐职方啓
