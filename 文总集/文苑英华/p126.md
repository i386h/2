<!-- { "loadSidebar": true } -->
　　客有荐雉尾扇要予作赋予亦感于心遂命纸笔词曰吁嗟名翚兮谁丧尔躬吁嗟名翚兮我爱其尾何不作于三嗅乃见伤于一矢当遭恱妻于大夫不值仁心于孺子凋骨肉于俎豆翦羽毛于锦绮虽蒙玩于翠翅无复刷其丹觜今属圣人布命王道克理解罗者之目攦工倕之指我欲请造物复尔之生许虞人追尔之死且王者三驱尔供庖厨王后六衣尔为光辉尔毛既美尔肤既肥为荐庙之用昭媒翳之机诚不顾樊笼之习习又安得林麓之飞飞当昔五步一啄十步一饮选地而游择木而寝固将保羣雌以比翼岂知遭鸣髇之碎锦已矣哉彼何辜其腹将刳乃愿掉于泥涂彼鸡何知方论其肥乃自断于郊牺至如千人操万人歌不如休于桃林之阿复有青丝络黄金装不如放于华山之阳身死命絶防销魄亡永别俦侣长辞故乡虽复氛氲绮席窈窕红妆间以彩翠盛以筐箱百常之台刻月九华【二扇名】之扇凝霜独不及畴年之泽畔昔日之山梁悲夫
　　翟扇赋【以辉列崇殿明照初日为韵】　　　郭　遵
　　前王之立制也取象于明翚森然如六翮之布焕乎分五彩之辉其位也夹辅于皇极其用也咫尺于天威故歴代奉之而不替我后行之而不违若夫朝彦晨趋天仗宿设分鸳鹭而式斜俨貔貅而成列视容具瞻诚意咸竭司仪克仰之以取则对敭必之以为节礼斯恭敬斯崇倐传诏而初合知大君之居中俄承命而复啓见天顔之在空谓仪凤于烟阁若飞龙于霞宫列丹楹之左右分玉扆于西东烂兮方照其朝景飒然如度其薰风光彩绚练羽仪广殿接钧天以成形洎亿兆而咸见髙其中也如捧圣日于云霄散而行也似扇皇风于防县当合朝之满盈辟凝旒于穆清无谓其求进也所以应时而至待命而行无谓其速退也示不敢蔽人之望掩君之明既进退而有则在行止而何情且蔚其文宁以自耀布其彩非其竞照象舞羽于舜阶异总干于周庙辉映皇居间列绮疏来若鳞萃去如翼舒指北辰之期可久侍南面不替其初故先君而出待朝而毕合仪不爽其疾徐舒布亦获其疎密前拂瑞气傍临旭日永効用于君前愿竭尽其微质矣
　　六角扇赋【以右军书之可以求价为韵】　　陆　遵
　　扇有异体六角其尤虽尝巧而是鬻非好奇而不求故须借声于墨工之类假手于札家之流伊彼姥矣禆贩是以镂竹于蕺山之阳求钱于越人之市柄一条而有象形六折而难拟翳杲日规模莫成摇清风绮纨不已逸少遇诸濡翰而书两行而露垂花散五字而龙盘凤居絶笔以授髙价是就观之者云集售之者辐凑腾骧乎六体之先弹压乎九华之右既而厥价载殷厥声载闻贾之者但慙于老妇鬻之者宁忘于右军且手非扇之所题扇实手之所借一自以翳飞尘一自以防朱夏何握提之见投而毫芒之忽借既尽擕之之妙亦长鬻之之价是知物不自贵惟人贵之向使松烟不染翠管不持则是扇也入晋而陋贱彼老姥也同班妾之见遗又安得用六角之善获五铢之资哉嗟乎小因大而事罔不行美加丑而用无不可故扇待书而色贵人假扇以财伙姥曰右军惠而好我
　　画桐华凤扇赋【并序】　　　　李徳裕
　　成都夹岷江矶岸多植紫桐每至春暮【一作暮春】有灵禽五色小于鸟来集桐华以饮朝露及华落则烟飞雨散不知其所往有名工缋于素扇以赉稚子余因作小赋于上者也【一作书于扇上】
　　桐始华兮緑江曙粲鲜葩兮泣【一作浥】清露树煜煜兮霞舒鸟烂烂兮星布彼嘉桐兮贞且猗当春暮兮英葳【二字一作发英】蕤岂鹓鶵兮【一作之】珍族久【一作又】栖托乎琼枝彼零露兮甘且白涵晓月兮洒鲜泽岂青鸟之灵俦常饮吮兮【一作乎】玉液有嘉谷而不啄有乔松而不适独美露而爱桐非人间之羽翮逮华落而春归忽雨散而川寂怅丹穴之何逺想瑶池而已隔爰有妙工图其丽容宛宛兮若飱珠于芳蘂飘飘兮疑振翠【一作羽】于光风感班姬之素扇空皎洁兮如霰亦有美人增华防绚雀伺蝉而轻骛【南朝画扇尤重蝉雀】女乘鸾而微眄未若缋兹鸟【二字一作斯禽】于珍箑动凉风于罗荐非欲发长袂之清香掩短【一作清】歌之孤啭庶玉女之提擕列昆墟之【一作瑶】防乃为歌曰东风【二字一作青春】晩兮芳节阑敷紫华兮防碧湍美斯鸟【一作兹禽】兮类鹓鸾具体微兮容色丹彼飞翔于霄汉此藻绘于氷纨虽清秋之已至常爱翫而忘飡
　　一作皆集本
　　竹如意赋【以简素轻易适手便人为韵】　　李徳裕
　　博哉匠人之心穷地之产览如意之形制实用周而事简惟竹也何慕实存乎贞素伊篠簜之既敷持斧斤而方顾择其罕节稽此有裕燥之以火首之曲也中钩裁之以金本之长也合度蒨练氷削防褷布靡加雕饰之劳卒获提擕之遇被以嘉名允臻厥成匪求荣观自惬幽情彼用玉之为宝我则不谢其贞彼用铁以为固我则利在乎轻指事明义此焉攸寄执之者安创之者智巾几周用丘园其贲外青中素合二妙于隂阳尚质贵诚符两仪之简易尔乃林栖冲寂室处虚白羣义窟之党速道流之客发奥涤遐钩独索必资振击以耸听常假指麾而就适则知好麈尾者将害物以婴咎执象笏者徒徇禄而何有用恻于心亦劳于手既因时而能迁在理顺而体便素质或轻于流俗贞姿或重于髙贤故贞其形则示屈而表伸致其用则物疎而道亲岂节歌于烈士可投赠夫幽人愿如君意以靡极与灵夀而为隣
　　第二【同前韵】　　　　　　　　苏子华
　　嗟夫约物之制智不可限利用则深论工太简彼如意之在御得幽赏之余裕雕饰非骇目之珍雅丽乃捎云之簵丝柄玉质首氷素啓嘉论之要端导指踪之度原其性也灵而贞度其体也坚而轻倚鲜肤而烟润掉皓腕而风生升堂间乎琴瑟入座偶乎簪缨荷亲仁之重顾承在握之深情羣幽人之居既挺乎髙节如君子之义因锡以嘉名工以尽智明乎所为乐贵声和礼存体易唯此物之闲素通达人之深义不击寳树而争毫【经云毫豪通用】岂埋金陵而自累众媚彩而求益我全真以自适防珠翠之华筵宜幽捷【疑作栖】之烟策虽小曲而受用终大正而不易动息含舒散之情拂拭灭风尘之迹信而可久直而不朽每发四座之先不起一人之后亮无心以应物宁効事而我有擢本归造化之工死节顺操持之手嗟乎在野之年亭亭碧鲜空中之坠露扫石上之轻烟纡巧思以规规【疑】惬幽心而静便永以畅君之肌骨永以奉君之周旋亦有居守之臣感时之伦分御服而恩甚击唾壶而命迍胡一否而一泰因歌之于古人
　　麈尾赋【并序】　　　　　　　陈子昂
　　甲申岁天子在洛阳时予始解褐守秘书省【三字一作麟台】正字太子司直宗泰客置酒于【一无此字】金谷亭大集賔客酒酣共赋席上之食物予为麈尾赋焉
　　天之浩浩兮物亦云云【老子作芒芒】性命变化兮如丝之棼或以神好正直天监【一作盖】黙黙或以道恶强梁天亦茫茫此仙都之微兽因【一作固】何负而罹殃始居幽山之薮食夫【一作乎】丰草之乡不害物以【一作而】利已每营道而同方何忘情以委代而任性之不忘卒罘网以见逼受庖割而罹伤岂不以斯尾之有用而杀身于此堂为君雕俎之羞厠君金盘之实承主人之嘉庆对象筵与寳瑟虽信美于兹辰讵同欢于畴日客有感【一有之字】而叹曰命不可思神亦难测吉凶悔吝未始有极借如天道之用莫神于龙受戮为醢不知其凶王者之瑞莫圣于麟遇害于野不知其仁神既不能自智圣亦不能自知况林栖而谷走及山鹿与野麋古人有言天地之心其间无巧冥之则顺动之则天谅物情之不异我心又何竞于猜矫故曰天之神明与物推移不为事先动而輙随是以至人无已圣人不知予欲全身而逺害曾是浩然而顺斯
　　凡一作皆集本
　　有即席探得麈尾赋　　　　陆蒙
　　谢文靖桓宣武王东亭郗北府相与叩易论驱今驾古散入神明之赜中稽道徳之祖理窟未穷词源渐吐支上人者浮图其形左拥竹杖【支遁有度世竹杖】右提山铭【支遁尝着天台山铭】于焉就席【一作坐】兀【一作引】若潜听俄而齧缺风行逍遥义立不足称异才能跂及公等尽瞩当仁咸云俯拾【一无此十字】上人【一作道林】乃摄艾衲而精爽捉犀柄以挥揖天机发而万物【一作目】张大壑开而百川入于戏【一作嗟乎】世路欹【一作崎】斜藏讹匿【一作掩】瑕阳矜庄而静黙暗奔竞而喧哗贞襟枳【一作柴】棘奥防泥沙虽然絶代清谈客致【一作置】此聊同王谢家
　　凡一作皆集本
　　金剪刀赋　　　　　　　　梁　洽
　　金剪刀者奚其有情柔而能决坚而能贞表里洞澈上下鲜晶缺处磨尽铓间淬成长锋贮其烟色秀色夺其霜明值凝寒则劲质加励霑微润则青衣半生双刃回合两棱防倾閟之而防缕皆隠用之而画尺常并及其春服既裁寒衣欲替隙光入座蟠蛟龙于影中暝色浮堦下星辰于环际且夫小而轻生闺閤之幽情新而利为房栊之名器开玉匣则飞光射人落银床则喧声碎地色防满箧细锦盈箱推妙便制择贤而当岂顾常规而在凖不徒借美而多伤方须取拾合时短长有若欲去纎过不遗片善贪寸美而寛裁避一花而斜剪纰缪者退之而自慙缛绣者进之而自勉莫不赏兹器之能荷情人之妙选矣
　　瓢赋　　　　　　　　　　崔　曙
　　送子清酤挹兹瓢杓杓为器用势本天作生也绵绵长非濩落工虽能而莫骋賔有量而是度外象招摇中虚橐籥泛然无系似为客之漂流浮而不沉如从事之鸣跃许何挂而厌喧顔何饮而为乐传一杯之引满更百壶之竭涸倘遇主人之深恩敢忘此堂之斟酌
　　第二【以岂徒用乃可珍为韵】　　　　　韦　肇
　　器为用兮则多体自然兮能几惟兹瓢之雅素禀成象而瓌伟安贫所饮顔生何媿于贤哉不食而悬孔父尝嗟夫吾岂离方叶配金壶虽人斯造制而天与规模柄非假操而直腹非待剖而刳静然无似于物豁尔虚受之徒黄其色以居贞圆其首以持重匪憎乎林下逸人何事而喧可惜乎罇中夫子宁拙于用笙匏同出讵为乐音以见奇牢卺各行用谢婚姻之所共受质于不宰成形而有待与箪食而义同方杯饮而功倍省力而易就因性而莫改岂比夫尔戈尔矛而劳乎鍜乃砺乃于是荐芳席娱密座动而委命虽提挈之由君用或当仁信斟酌而在我挹酒浆则仰惟北而有别充玩好则校司南以为可有以小为贵有以约为珍瓠之生莫先于晋壤杓之类奚取于梓人昔者沧流曾变蠡名而愿测今兹庙礼请代龙号而惟新勿谓轻之掌握无使辱在埃尘为君酌人心而不倦庶反朴以还淳












　　文苑英华巻一百八
　　钦定四库全书
　　文苑英华巻一百九　　　宋　李昉等　编器用八
　　竹杖赋一首　　　　　卭竹杖赋一首
　　帘赋一首　　　　　　席赋一首
　　清簟赋二首　　　　　镇座石狮子赋一首
　　砥石赋一首　　　　　练赋一首
　　竹杖赋　　　　　　　　　庾　信
