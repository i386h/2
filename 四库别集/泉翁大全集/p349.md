<!-- { "loadSidebar": true } -->
　　维嘉靖三十二年，岁次癸丑，八月乙亥朔，越初八日壬午，夫君前南京兵部尚书甘泉翁水以牲醴庶羞之奠，谕新故侧室蒯氏之柩曰：嗟乎！哀哉！予昔初仕，念将迎养，纳汝以俟。门祚孤单，期汝广嗣。汝奉晨昏，时养不替，母病汤药，逾月不废。念慈?之，有如己子，望子成名，而以汝□□子不成，先汝而逝，汝过哀伤，亦以身踬。年逾下寿，孝妇克事。修短命也，天乎何意？将以旬内，归葬莲蕊，子在母傍，享此大地。汝宜安之，无恐无惧。尚飨。 
　　
　　成服又奠蒯氏文 
　　
　　维嘉靖三十二年，岁次癸丑，八月乙亥朔，越初十日甲申，夫君前南京兵部尚书泉翁水因成服，牲醴庶羞之奠，告於近故侧室蒯氏之灵曰：夫於妻服期，於妾无文，盖以妾有不同，惟其情有轻重，恩有厚薄。而裁之礼，虽先王未之有，而可以义起者。嗟尔蒯氏，自归吾家，宜於上下，无有过失，事母十年。自嫡室袁氏丧，尔持家三十年，上下宜之。又慈养?之，笃爱如己出，可谓情重而恩厚。兹以义起，制服降妻期一等，大功九月，告尔，尔其知之，尔其歆之。又维嘉靖三十二年，岁次癸丑，八月乙亥朔，越十六日庚寅，夫君泉翁水以刚鬣柔毛、庶羞清酌之仪，遣次孙嗣先奠告於近故侧室蒯氏之灵曰：於乎！何晷刻之屡迁耶？忽尔其逝，奄及乎首旬耶？其死耶？僊耶？同归於无有，徒使生者谩为悲欢耶？旬尔犹为人，倏反其真耶？复归乎自然耶？自天地大化莫不尔，何戚而何欣耶？尚其安之。 
　　
　　会奠何月泉文 
　　
　　维嘉靖三十二年，岁次癸丑，九月廿一日朔，会末湛若水等，谨以特羊牲醴庶羞粢盛之仪，昭告於近故会长桂县知县月泉何先生之灵曰：呜呼！岁月屡迁，幽明顿异。昔创会约，祝圣大义，上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自生和气，上期报君，庶助化理。公时同然，共成胜事，岂不二载，公即告逝，令我伤乎！为公恸矣。惟公笃实，礼义廉耻，仕家百里，困穷子惠居谢公门，闭户城市，尤足称闻，岂但会己？前此旬月，天关三诣，恋恋祝台，之死靡贰。报讣奔哭，会奠一觯，生顺没宁，何复遗?！尚飨。 
　　
　　奠仆郭汝魁文 
　　
　　维嘉靖三十二年，岁次癸丑，九月廿三日，主甘泉翁以香酒三果、五牲五殽，饮食於故仆郭汝魁灵前而谕之曰：呜呼！我方在病，不知尔死。嗟尔平生，服劳勿替，从我两都，跋涉夷险，讲座画神，尔形在俺，维尔劳。始筑太平洲名，精舍亦开，罗浮中站，津送往来，维尔劳，继辟莲洞，书院弘开，鸟道迤逦，随山纡回，维尔劳。从登南岳，甫及六旬，祠院并成，遂画井田，维尔劳。白云堂馆，御书楼阁，烧砖辇瓦，云高天廓，维尔劳。有劳不伐，以起尔家，子麒庠生，友弟抚孤。凡今之人，为臣负君，为仆负主，视尔始终，可无愧耻。尔其饮食，庶歆此意。 
　　
　　告天关土地文 
　　
　　维嘉靖三十二年，岁次癸丑，十月初六日，前南京兵部尚书湛　谨以三牲之仪，遣门人周学心等，昭告於天关书院土地之神：兹以王大巡所立天关圣训一阁扁，悬於亭颜，与天同高，与日月同明，永光书院垂裕斯文。惟神其亦与有休烈焉！尚飨。 
　　
　　会奠教授陈石亭文 
　　
　　维嘉靖三十二年，岁次癸丑，十月廿四日，会末前南京兵部尚书湛　等，谨以特羊牲醴、庶羞粢盛之仪，奠告於近故会长陈石亭掌教之灵曰：呜呼！岁月屡迁，幽明顿异。昔创会约，祝圣大义，上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报君，庶助化理。公时同然，共成胜事，岂不二载，公即告逝。同会生恩，哀伤曷已！惟公才名，昔起广庠，举教新安，迁读於王。出曳长裾，入启短章，居谢公门，绝迹市行。礼义廉耻，里闬之光，慈孝感激，后昆显扬。闻讣匍匐，会奠一觞。维灵不昧，来格来尝。尚飨。 
　　
　　奠乡进士龟峰骆君举文 
　　
　　维嘉靖三十二年，岁次癸丑，十一月癸卯朔，越初二日甲辰，友人前南京兵部尚书湛　谨以炷香一束、焚币一疋、壶酒只鸡，遣价奠告於近故友乡进士龟峰骆君举之灵曰：呜呼！维君举恺悌之行，成於天性，孝友之誉，动乎乡闾。有司劝试，试罢拂衣。千里望云，孝思母慈，鹿鸣馈燕，欢动慈帷。司马弗花，毛檄有辉，吾语孟氏，南雍乃来，迟回礼部，昌黎之才。甲辰之秋，予南岳游，尔室不恤，登予过舟。五峰吟弄，祝融遨游，接登朱陵，路滑石头，题诗醉石，借亭一丘。自兹离索，不计春秋，明经分席，鸡鸣淹留。来病书院，应招何修？云赴礼闱，忽病长休，呜呼！不磷之磨，不淄之涅，君近可勉；龙象之力，天马之行，予方期君。今则已矣，天乎？人乎？呜呼人乎！奈何乎天？尚飨。 
　　
　　遣奠男?之文 
　　
　　维嘉靖三十二年，岁次癸丑，十一月癸卯朔，越初六日戊申，父以牲醴之仪，遣孙天润奠告於男?之曰：兹以本月十三日，葬尔於莲花洞巽向之原，明辰就於丧舆。吾喜见尔入门，不忍见尔出门，吾岂不欲临尔棺，视尔窆？吾年衰老，临之视之不任哀伤。尔其长往矣，忽然亡之矣。哀伤奈何！尔其歆之。 
　　
　　奠罗子钟文 
　　
　　维嘉靖三十二年，岁次癸丑，十一月癸卯朔，越初五日丁未，前南京兵部尚书湛　以束币炷香之仪，率天关门人黎瑞鸾、黄民准等，寓奠告於近故上舍茶陵罗君一泉之灵曰：嗟一泉乎！少壮自豪，与人牙声，予主南雍，乃来游从。变化疏通，执艺方规，屡黜京□，珠遗海辉。我卜祝融，来及蒋公，瓦木有供。越几春秋，同来度韶，访我於樵。爰登罗浮，飞云天游，高歌石楼，遵增江埏，履我赡田，不信流言。纪行之录，刻板以复，义气绝俗，时莫我容。九思憧憧，归宿五峰，将道茶陵，以子於征。遂闻讣声，天关会哭，如失手足，天胡不禄？寓风一觞，道远莫将，托以香，惟灵其歆之。 
　　
　　遣奠男柬之文 
　　
　　维嘉靖癸丑十一月十二日，父以牲醴之奠，遣湘之告故男太平府知府柬之之柩曰：夫物有所始，则有所终，天道之常也。终则魂归於天，魄归於地，人道之常也。大夫三月而葬，古之制，礼之常也。予昔卜地於径头小埔之间者，於今八年，本非为尔，今卒为尔之藏，岂亦大数之常也乎？嗟夫！予既不得行三月之制，成尔於礼矣。今以数之适然，以八年所卜之佳城，遣尔归於此土，以顺始终昼夜之道，尔其安之。灵輀既?，尔归窀穸，尔其往焉，忽焉其亡之矣！哀哉！ 
　　
　　奠萧道传文 
　　
　　维嘉靖三十二年，岁次癸丑，十一月癸卯朔，越二十九日辛未，友人前南京兵部尚书湛若水率门人黎瑞鸾、黄民准等，以牲醴庶羞之仪，奠告於近故友萧君道传之灵曰：嗟嗟道传！呜呼可悼！子号道传，志宜传道，勇智可学，颜年物故，乃不少延。天乎弗祚！闻子少年，谗言我诮，师孔挞之，子不怨怒。匪不怨怒，因乃大悟，执礼来师，立我门户。视久在门，反复戈操，如不共天，挤井石下。子乃智勇，过惩善慕，师孔报言，临终予顾。匪死言善，终始是务。如子勇智，期以深造，不见多时，忽尔闻讣。嗟嗟呜呼！其能不悼！会与同志，奠告哀愫。尚飨。 
　　
　　告谢葵山文 
　　
　　维嘉靖三十二年，岁次癸丑，十一月癸卯朔，越廿九日辛未，友人前南京兵部尚书湛　遣门人谢锡命等，以果酒奉牌位，告安於故友节逸处士谢葵山先生之神曰：师门之学，几失其传，察见浑沦，公及南川。水生也晚，及门七年，亦扬其波，亦造其源。中承母命，公亦劝言，遂污一第，久落尘樊。君归无口，使还果然。念公无后，躬葬葵根，再继守祀，亦复不存。乃表遗墓，跻公白云，尚友之堂，宗汤为伦。岁时有事，侍食师前，无谓绝祀，享於千春。维神是歆，是安是宁。 
　　
　　告移先祖行主文 
　　
　　维嘉靖三十三年，岁次甲寅，二月壬申朔，越十一日壬午，孝孙某虔[具果]酒之仪，昭告於显[祖考赠资]政大夫南京礼部尚书樵林府君、显祖[妣赠夫人]梁氏夫人、显考赠资政大夫南京礼部尚书□□□君、显妣赠夫人陈氏夫人：水也昔归自京，隐居[西樵]□，立行主於兹，以使朔望岁时之荐。今以地方欠宁，移归广城之天关，设有行祠，谨遣男湘之、孙绍先，告奠□前，恭迎神主於天关，以便朔望岁时荐祀。惟神安之！尚飨。 
　　
　　奉安神主文 
　　
　　维嘉靖三十三年，岁次甲寅，二月壬申朔，越十三日甲申，孝孙子[某]谨以果酒之仪，昭告於显祖考祖妣显考妣某，恭迎西樵神主，爰至天关，甫临行祠，以奉瞻奠，神无□□□□厥灵，勿替引之。尚飨。 
　　
　　奠区西屏文 
　　
　　[维嘉靖三十三年]，岁次甲寅，[二月]壬申朔，越□八日□□，[前南京兵部]尚书湛谨以特羊果[酒之]奠，昭□□□□□□□□区先生之灵曰：维公存心明[白]□□□□□□□实无疑。夙游江门□□□而潮连□□□□□□□日亲炙，究极精微。□□□旅□□□□□□□□□□□□□□□□□□而□□□之岁，上林春辉。我十一人，缓辔游嬉，长者云教，少者冰澌。独立宇宙，怅无朋侪，感新思旧，云胡不悲！病衰道阻，匍匐难为，洒泪一觞，西屏之西。维公其歆之！尚飨。 
　　
　　会奠李壁山文 
　　
　　维嘉靖三十三年，岁次甲寅，五月庚子朔，越初二日辛丑，会末湛　等谨以特羊牲醴、庶羞粢盛之仪，奠告於近故会长浔州府知府李君壁山之灵曰：呜呼！岁月屡迁，幽明须异。昔创会约，祝圣大义，上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报国，庶助化理。公时同然，共成胜事。何方四载，公即告逝。同会生恩，哀伤曷已！惟君德性，啬翁称最，乡荐贤书，再司邑谕。分教南雍，荐部罔遂，回翔别驾，柳闽之外。二延府部，一守浔太，腰金故里，徘徊文会。相期素业，跂足以待，忽焉讣闻，奔哭悼慨。会奠一觞，不亡如在。尚维歆之。 
　　
　　奠黎养真文 
　　
