<!-- { "loadSidebar": true } -->
    其四曰：惟我东方，旧慕唐风，文物礼乐，悉遵其制，殊方异土，人性各异，不必苟同。契丹是禽兽之国，风俗不同，言语亦异，衣冠制度，慎勿效焉。
    其五曰：朕赖三韩山川阴，以成大业。西京水德调顺，为我国地脉之根本，大业万代之地，宜当四仲巡驻，留过百日，以致安宁。
    其六曰：朕所至愿，在於燃灯入关。燃灯所以事佛，入关所以事天灵，及五岳名山大川龙神也。後世奸臣建白加减者，切宜禁止！吾亦当初誓心，会日不犯国忌，君臣同乐，宜当敬依行之。
    其七曰：人君得臣民之心为甚难，欲得其心，要在从谏远谗而已。从谏则圣，谗言如蜜，不信则谗自止。又使民以时，轻徭薄赋，知稼穑之艰难，则自得民心，国富民安。古人云：“芳饵之下，必有悬鱼。重赏之下，必有良将。张弓之外，必有避鸟。垂仁之下，必有良民。”赏罚中则阴阳顺矣。
    其八曰：车岘以南，公州江外，山形地势，并趋背逆，人心亦然。彼下州郡人参与朝廷，与王侯国戚婚姻，得秉国政，则或变乱国家。或衔统合之怨，犯跸生乱。且其曾属官寺奴婢，津驿杂夫，或投势移免，或附王侯宫院，奸巧言语，弄权乱政，以致灾变者，必有之矣！虽其良民，不宜使在位用事。
    其九曰：百辟群僚之禄，视国大小以为定制，不可增减。且古典云：“以庸制禄，官不以私。”若以无功人及亲戚私昵，虚受天禄，则不止下民怨谤，其人亦不得长享福禄。切宜戒之。又以强恶之国为邻，安不可忘危，兵卒宜加护恤，量除徭役。每年秋阅，勇锐出众者，随宜加授。
    其十曰：“有国有家，儆戒无虞。博观经史，鉴古戒今。周公大圣，《无逸》一篇，进戒成王，宜当图揭，出入观省。”
    ☆後百济王甄萱
    甄萱，新罗尚州加恩县人，本姓李。初为裨将，啸聚亡命，袭武珍州，自称後百济王。後唐同光八年，入都城弑新罗主，立主族弟金傅为王。後为子神剑幽於金山佛宇，乘间奔高丽。高丽王待以殊礼，号为“尚父”。
    ○寄高丽王王建书
    昨者新罗国相金雄廉等，将召足下入京，有同鳖应鼋声，是欲披隼翼，必使生灵涂炭，社稷邱墟。是用先著祖鞭，独挥韩钺，誓百僚如皎日，谕六部以义风。不意奸臣遁逃，邦君薨变，遂奉景明王之表弟，宪康王之外孙，劝即尊位，再造危邦，丧君有君，於是乎在。足下不详忠告，徒听流言，百计窥觎，多方侵扰，尚不能见仆马首，拔仆牛毛。冬初都头索湘，束手於星山阵下。月内左相金乐，曝骸於美利寺前，杀获居多，追擒不少，强羸若此，胜负可知。所期者挂弓於平壤之楼，饮马於氵贝江之水。
    然以前月七日，吴越国使班尚书至，传王诏旨：“知卿与高丽久通欢好，共契邻盟。比因质子之两亡，遂失和亲之旧好，互侵疆境，不戢干戈。今专发使臣赴京本道，又移文高丽，宜相亲比，永孚于休。”仆义笃尊王，情深事大，及闻诏谕，即欲祗承。但虑足下欲罢不能，困而犹斗。今录诏书寄呈，请留心详悉。且<兔>犭卢送惫，终必贻讥；蚌鹬相持，亦为所笑。宜迷复之为戒，无後悔之自贻。
