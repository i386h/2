<!-- { "loadSidebar": true } -->
　　侬智髙反广南攻破诸州州将之以义死者二人而康州赵君余甞知其为贤者也君用叔祖荫试将作监主簿选许州阳翟县主簿潭州司法参军数以公事抗转运使连劾奏君而州将为君讼于朝以故得无坐用举者为温州乐清县令又用举者就除宁海军节度推官知衢州江山县断治出已当于民心而吏不能得民一钱弃物道上人无敢取者余甞至衢州而君之去江山盖已久矣衢人尚思君之所为而称说之不容口又用举者改大理寺丞知徐州彭城县祀明堂恩改太子右赞善大夫移知康州至二月而侬智髙来攻君悉其卒三百以战智髙为之少郤至夜君顾夫人取州印佩之使负其子以匿曰明日贼必大至吾知不敌然不可以去汝留死无为也明日战不胜遂抗贼以死于是君年四十二兵马监押马贵者与卒三百人亦皆死而无一人亡者初君战时马贵惶扰至不能食饮君独饱如平时至夜贵卧不能着寝君即大鼾比明而后寤夫死生之故亦大矣而君所以处之如此呜呼其于义与命可谓能安之矣君死之后二日而州司理谭必始为之棺敛又百日而君弟至遂防其丧归葬至江山江山之人老幼相携扶祭哭其迎君丧有数百里者而康州之人亦请于安抚使而为君置屋以祠安抚使以君之事闻天子赠君光禄少卿官其一子觐右侍禁官其弟子试将作监主簿又以其弟润州录事参军师陟为大理寺丞签书泰州军事判官防公事君讳师旦字濳叔其先单州之武成人曽祖讳晟赠太师祖讳和尚书比部郎中赠光禄少卿考讳应言太常博士赠尚书屯田郎中自君之祖始去武成而葬楚州之山阳故今为山阳人而君弟以嘉祐五年正月十六日葬君山阳上乡仁和之原于是夫人王氏亦卒矣遂举其丧以祔铭曰可以无祸有功于时玩君安荣相顾莫为谁其视死髙蹈不疑呜呼康州铭以昭之
　　朝奉郎守国子博士知常州李公墓志铭
　　公李氏讳余庆字昌宗年四十四官止国子博士知常州以卒然公之威名气略闻天下自其卒至今久矣天下尚多谈公之为有过于人者余甞过常州州之长老道公卒时就葬于横山州人塡道瞻送叹息为之出泪又为之画像寘之浮屠以祭之于是又知公之有惠爱于常人也已而与公之子处厚游则得公之所为甚具盖公之为政精明强果事至能立断而得久奸宿恶辄取之不贷至其化服则抚循养息悉有其处所以威震逺近而防其德者亦思之无穷也当明肃太后时甞欲用公矣公再上书论事其言甚直以故不果用而出常州呜呼公之自任岂止于一州而已此有志者所以为之惜也始公以叔父任起家应天府法曹参军遇事辄争之留守者不能夺也卒荐公改太常寺太祝知湖州归安县其后通判秀州州近盬公作华亭海盐二监以业盗贩之民歳入缗钱八十万又为石堤自平望至吴江五十里以除水患人至今赖之其所至处利害多如此然非公大志所欲以就名成功者故不悉着着其利于民尤大而能以久者云公平生慷慨好议当世事其所趣舍必欲如已意虽强有势终不为挠甞考前世治乱之迹与其君臣之间议论编为七十巻藏于家此盖其大志所存也公之先为开封之陈留人五代祖为梁使闽因避地家于福之涟江曾大父周不仕大父郁赠尚书虞部员外郎考慕玢秘书省著作佐郎赠尚书工部员外郎夫人龚氏永安县君男五人处常忠武军节度推官与谊諴皆已卒处厚大理寺丞与处道皆进士既葬之二十三年至和元年余铭其墓曰
　　公闽于家来自陈留维时方屯闭蓄函收其孰有源而久于幽自公之考乃施乃流其流至公孰敢泳游茫洋演迤小大毕浮曷蹇于行使止一州庶其涣发在后之修
　　左班殿直杨君墓志铭
　　束鹿杨辟状其先人曰君讳文诩字巨卿少孤鞠于世父世父战契丹于常山君始十七能以兵入得甲马其后世父为峡州麻谿寨主合州兵讨蛮之叛者君以二十五卒驰前与蛮三千遇蛮传畏君勇悉还走险其酋据险下射杀君卒几尽君以两矢自下顚其酋而后世父军亦至遂戡其众以归天子赏世父一官而以君属三班为殿侍君曽祖讳渊祖讳君正父讳德成皆以经术教授乡里遭五代变扰皆不仕君亦少敏强记通五经刑名书数然负其材武思一有所奋成功名以故为武吏稍迁借职监睦州酒由借职三迁为左班殿直由睦州亦三迁为邵州武冈寨兵马监押由武冈归京师以庆厯七年二月二十九日年七十三而卒初康定中将相欲五路兵攻夏故相陈恭公为陜西招讨使欲君为用知君者皆曰君甞有所试今其时也勉之矣君不应而辞以疾顾说恭公曰吾士卒惰久矣而数败以恐卒然敺之以入不测战久讲胜悍强之贼愚不知计防见其危而已恭公黙然而其后兵果不得出自是君亦老矣更读书劝诸子以学无复言兵事方君少壮时喜兵弯弓劒士莫敢伍然仁恕爱物遇人谦谨麻谿士卒杀戮无所择君为救止全活甚众其武冈以恩信得诸蛮蛮有嵩叙上下诚等州刺史至呼君为父终君去不为侵窃君夫人杜氏生三男其长子早卒次辟为大理寺丞次闳三女子皆已嫁其长亦早卒夫人少君十歳以嘉祐二年五月二十三日卒于酸枣而寿与君皆七十三六月二日合葬于陈州宛丘县友于乡彭陵原临川王某曰士之以材称于世而能以义克者少矣子路学孔子者也然怙其勇以不得死君以此其材至白首无所遇而恂恂自克以考厥终克有名子载其行治其可铭铭曰
　　擐坚挽强可扞四方视时弛张以不悖于常维士之良
　　内殿崇班钱君墓碣
　　内殿崇班广德军兵马都监钱君之墓在和州之厯阳鸡笼乡永昌里初钱氏以布衣起王吴越当五代时诸侯王僭悖独常顺事中国道闭无所出则闲以其方物取海上输之天子至宋受命欲一天下吴越王即帅其属朝京师而尽献其地天子受其地王之淮海而襃题其子孙盖至于今百年钱氏之有籍于朝廷者殆不可胜数而以才称于世甞任事者比比出焉君讳某字某右屯卫将军讳某之子昭化军节度使讳某之孙吴越文穆王讳某之曾孙钱氏以才称于世者也其为子弟也父昆称良焉其为父兄又能教其子弟其为吏又能修其职事而天子甞任之以为材始以季父恩公荫补三班借职稍迁至内殿崇班知钦州州人甚爱之归奏事殿中称防遂迁内殿承制提防广南西路刑狱在广西四年以功次迁供备库副使刺举当法贤士大夫多誉之当是时侬智髙为奸数嫚边吏边吏莫能抗诸州又皆无兵君即奏请戍兵以待变奏至五六而大臣终不许即复上书求罢又不许而侬智髙果反君坐诎三官监饶州酒居久之稍复迁至内殿崇班广德军兵马都监至广德之明年嘉祐二年君年七十一矣以三月某甲子卒昭化之治和州也凡十八年有惠爱于州人其卒子孙遂留以葬故君子淇沂沃溥奉君丧以某年某月某甲子归葬于永昌先人之兆而淇沂以余曽从事于文辞自君之将葬至于今三年跋渉而从余以求铭数矣然不止而愈勤噫其若是余不可以无铭于是为之叙次使归而镵诸墓
　　吴处士墓志铭
　　君吴氏讳某字某其先建安大姓曾大父讳某建州长史大父讳某馆驿廵官检校尚书吏部员外郎皆江南李氏所置也方李氏时吏部府君之父子同时仕江南者以十数至君之考讳某始以汀州军事推官归选于朝主郑之新郑簿君少孤事母夫人至孝与其弟轲相爱春秋祭先人虽老矣眡牲省器皆不以属子孙俯仰斋栗如见其飨之者已祭未甞不悲哀也读书取大指通而已或劝之谋利曰吾贫久矣人以我为忧而我以是为乐不能改也有子三人甫申冉皆不使事生产曰士而贫多于工商而富也三人者皆以进士贡于乡而申为太平州军事推官君年七十八某年某月某日卒于太平之官舍甫等防其柩归葬于江州某县某乡某原某年某月日也夫人前君卒别葬实南阳叶氏始君所居毁于水乃奉母夫人来客江州爱其山川而遂家之故其葬也以归焉申之友南阳张颉论次君之事如此而申以吿曰先人不幸力为善而不获显于天下今其葬宜得铭使后世有见焉嗟乎予不及识君矣然予之故人多能言君之教诸子尽其道故卒皆有立而申之文行尤以知名于世方今士大夫之列于朝者天子于其父母皆有以宠嘉之其官封之卑钜视其子所以劝天下之为父母而慰其子之心以君之善教而子之材宜及其身有髙爵盛位之报焉其生也既不及其没也孰知其不卒享也哉是故不宜无铭也铭曰
　　士或为仁称止一乡至其后兴厥闻廼光或业以勤而传之圮维是不朽实君有子
　　尚书司封员外郎张君墓志铭
　　君姓张氏讳彦博字文叔其先家齐州之禹城曾祖讳玘赠太子洗马祖讳制又徙其家于蔡州赠尚书吏部侍郎父讳保雍仕至尚书刑部郎中两淛转运使君以廕为太庙斋郎调武昌县尉能禁抑淫祠使尽去境内再调抚州司法甞摄令临川始取强悍者一人痛治以威而皆喜以畏却使者不急之须而使者不敢怒徙亳州酂县令用荐者监蕲州石桥茶场鎻防应进士举中其科寻丁母忧服除调兴化军兴化县令僧有连结为奸党者久至三十余年君悉捕以置于法而废其寺古田县有剧贼即遁去复调黄州黄陂县令稍筑堤防以利农告使者更盐利之法自是役赖以均改袁州军事判官以治平四年十月六日卒于官享年四十九君少力学问尤知史书不惮折节以交贤士大夫而喜趍人之急教兄之孤子至于登第抚三女悉得所归而其仕也所为又能不苟故前后多荐者初娶刘氏又娶方氏子二人曰仲伟曰次贤君昔去石桥遂留居于蕲故其葬也从刘氏于蕲之安仁乡芙蓉山盖熈宁二年十月六日也君于文章尤喜作歌诗有集四十巻藏于家铭曰
　　恭惠敏明交悦以称不遂其成恢旷坦易或投以累终以困踬惟人载德宜福多锡得寿亦啬曷吿其悲铭续风诗万世之贻
　　尚书屯田员外郎仲君墓志铭
　　君仲氏讳讷字朴翁广济军定陶人曾祖讳环祖讳祚皆弗仕而至君父讳尹始仕至曹州观察支使赠右賛善大夫君景祐元年进士起家莫州防御推官年少初官然上下无敢易者时传契丹且大扰边朝廷使中贵人来问知州张崇俊未知所对公策契丹无他为具奏论之崇俊喜曰朝廷必知非吾能为此然亦当善我能听用君也又权博州防御判官以母夫人防去去三年复权明州节度推官县送海贼数十人狱具矣君独疑而辨之数十人者皆得雪用举者改大理寺丞知大名府清平卭州临溪两县又通判解州于是三迁为尚书屯田员外郎而以皇祐五年十二月二十一日卒年五十五君厚重有大志不妄言笑喜读书为古文章晩而尤好为诗诗尤称于世所在有声绩然直道自信于权贵人不肯有所屈故好者少然亦多知其非常人也其在越蜀士多从之学当寳元康定间言者喜论兵其计不过攻守而已君独推书所谓食哉唯时柔逺能迩惇德允元而难任人蛮夷率服为御戎议二篇嗟乎此流俗所羞以为迂而弗言者也非明于先王之义则孰知夫中国安富尊强之为必出于此君知此矣则其自信不屈宜以有所负而然惜乎其未试也君初娶王氏尚书驾部郎中兰之女又娶李氏尚书虞部员外郎宋卿之女三男子伯逹为太常博士次伯适伯同为进士三女子嫁殿中丞任庾并州交城县尉崔绛兴元府户曹参军任膺博士以熈宁元年十一月二十一日葬君于定陶之闵丘乡而以余之闻君也来求铭铭曰
　　于戱檏翁天偶人觭翔其德音而踬于时
　　临川吴子善墓志铭
