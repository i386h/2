<!-- { "loadSidebar": true } -->
　　忆昨吾子客上都我独奔走天南隅各年未壮已多累误投世网身挛拘飘零今日偶相值乃复咫尺不得与子俱人生委质金在炉大冶鼓铸谁号呼惟愁踆踆走尘土旧业已废成荒芜惜君髙才卓荦与世畸雄文洒落珠陆离雷惊电赫转坤轴风号浪击飞天池瑚挺干沧海竭骐麟超轶不可覊经纶有道世莫知椟中良璧始自竒君不见扶藜隘巷蓬荜居短褐瓮牖桑为枢拥门轩葢何所慕藜根自饱非癯如又不见扬雄寂寞守太弃捐覆瓿真可怜折腰小吏昔所耻田园须赋归来篇终当结屋苍厓巅期子相与临清泉投簮解带谢人世拂尘披蠧亲遗编松皴桧老生青烟雨余风防鸣哀弦低囘野兴有真意浮名鹳雀过吾前结欢胶漆常连连从游鹿豕终长年
　　送富朝奉还阙【绍荣字国华】
　　君不见庆厯承平道如砥驰车八荒同一轨边人鸱张怒螳臂百万云屯若封豕又不见朔方横流涨天起腐麦蛾飞木生耳扶擕道路杂老防操瓢沟中半为鬼关河日夜刁斗惊嫚书乘驷来渝平兵间持节得英杰谈笑坐使覊长缨青社环城万区屋发廪分曹具饘粥饥羸枯颊陡生光丛塜不闻新鬼哭臧孙有后天匪亲闾门容车何足论朅来濉上见犹子雄姿宛有典型存骅骝已渡渥洼水朝燕暮越应千里行看玉勒驾銮舆濯足瑶池从此始
　　南康值雨【庐山卧龙庵有刘道人自云百余岁碧眼不粒食惟食栢饮水毎客至必先知之欲往见之不果故并记之】
　　平沙涨雪清江濆水花照日红生鳞轩然五老出城表雕玉万仞窥长身云巾星弁覆华顶飞泉漱瀑垂天绅平生未识庐山面碧巘横云望中见江头一夜雨衔天奔浪号风作悲徤朝来淤泥没牛马咫尺坐论千里逺芒鞋拄杖挂尘屋神马轮歘飞转卧龙庵前碧眼翁日饮山渌飡溪松神融气合八荒外此心烱烱宜先通未须勒移却俗驾防应一洗尘寰空寄言归侍壶丘子他日来游当御风
　　游武夷【是日泛小舟至鸡窠岩还游冲佑观】
　　函关﨑嵚走秦鹿天下并逐争羣雄抉云翻空鳌足折黔黎窜伏如寒蛩武夷山深水清泚避世犹有髙人踪龙东注海波涌【岭有投龙池世传与海通】玉女翠拥秋云松【玉女峯】赤霄真骨冩虗壁通泉凡笔慙非工【魏王峯前有画鹤】藏舟浮梁跨絶壑【山间有小桥桥西有一小舟皆人迹不可到】隠见似与天潢通当时鸡犬不复见窠岩依旧烟霞笼我来秋杪月既望尚有幽菊埋榛丛天容洗浄雨新霁云幕四卷清无风掀篷进棹穷异境注目想见流残红囘船杖屦蹑幽径松竹窈窕环琳宫翠琬温辞耀华衮【褒诏有石刻】金榜大字纒交龙自怜病骨挂尘网幔亭髙防何由逢解衣归卧玉碎仰看明月穿防篷
　　向和卿览余诗见赠次韵奉酬
　　杜陵头白长昏昏海图旧绣冬不温更遭恶卧布衾裂尽室受冻忧黎元诗人穷愁自古尔岂若种艺依青门嗟予老懒世不用穷巷久雨无髙轩虫鸣鸟噪感时节嫠不恤纬羞前言残章断简弃不録自愧潢潦无根源君胡衮字富褒饰三复妙语将谁论知君独负青云器欲使饥者名长存
　　赠程舍人近侍入闽
　　路公溪上鹤髪翁眼光照日顔如童厖眉垂鬂有仙骨骈集五福天所钟螭头暂辍三长手杖节扶舆入闽峤弧南一夜晶辉浮海隅草木俱荣耀朱金拜后古所稀绣绂全胜衣防衣玉觞荐夀须珍竒更待蟠桃结子时
　　岳阳书事
　　洞庭水落洲渚出叠翠防峯逺烟没重楼百尺压髙城画栋沉沉倚天阙湖光上下天水融中以日月分西东气凌云梦吞八九欲与溟渤争雌雄澄澜无风雨新霁一日万顷磨青铜琉璃夜影贮星汉骑鲸已在银河中湘妃帝子昔何许但有林壑青浮空【君山世传湘君居此因以得名】苍梧云深不可见遗恨千古嗟何穷须臾晦冥各异色风怒涛翻际天黒乘陵濑壑走魑魅渟滀百怪谁能测忽看舟子玩行险更欲飞帆借风力安得晴云万里开依旧寒光浸虚碧
　　遣兴
　　嵩华千仞立不碍天地寛泾渭清浊流不离海波澜人生过眼万事役记忆细故真童顽
　　寄游定夫
　　忆昨相逢凤山趾驹隙骎骎余半纪君趋乌府近清光陆海惊涛涨天起云帆大舸半摧溺舣岸得全诚偶尔我时捧檄赴京渚放浪江湖一浮蚁谈书考古老无用哺啜糟醨咀糠粃东归虽复有民社为米折腰良可耻市朝纷纷真羿彀朔干燕弧不容拟投身中地竟谁免未信棘端能捍矢重楼百尺卧徳问舍求田不须鄙早岁结邻初有约齿豁头童今老矣筑田预想傍田庐负耒耦耕何日始
　　过钱塘江迎潮
　　银潢翻空际天白鲲怒鹏鶱海波击涌云噫气声怒号万马驰车随霹雳低昂上下如桔橰顷刻性命轻鸿毛赍囊负笈有夷路一日何事常千艘因思羊肠盘九坂攀援蜀道愁狖猱人生触处有万险岂必此地多风涛愿言夷险不须问莫负对酒持霜螯
　　观猎
　　貂裘白马谁家子拥防弧嚢劲矢褰身欲与鸟争飞触处尘埃云四起长绳驱逐狐兎惊骄鹰掣臂流双睛飞扬云间电光闪旋复草际无遗生鸷肠久厌鲜肥饵顾盼方能伺人意但矜鼎俎有余甘贪餐谁怜殄生类安得淑气囘严秋徐令困拙同鸣鸠林间百鸟恣孳乳虽欲击搏知无由
　　寄范正甫【时讨西夏】
　　覊穷莫厌如牢圈从古功名出屠贩男儿不负悬弧心马革裹尸犹足愿君不见淮隂寄食饥贫叟【一作窃寄食淮隂叟】胯下英风亦何有逢时吐气雷电奔金印累累大如斗玉门昼夜羽檄惊睥晲欲堑天都城叩关虎士郁余怒科头奋防如雕鹰君从壮年蕴竒策未宜缩首藏柴荆昔人投笔真豪英慨然万里终成名南山白额虽欲老百兽遭之犹裂脑
　　吴子正招饮时权酒局不赴作诗戏之
　　寒炉火冷浮青烟劲风刮面如戈鋋凝隂不动天欲雪竟日兀兀成拘挛广文才名四十年天寒坐客犹无氊叅军官小技能薄寂寞冷坐诚宜然忘形杜老偶相覔传呼歌舞开华筵嗟予简书固可畏不得对饮檐花前谩有糟浆逆人鼻汝阳口角空流涎可能更似苏司业只与时时送酒钱
　　寄题环翠楼【记云唐君作此楼以奉亲】
　　方壶七万神鼇连琼台缥缈居灵仙鲸翻海运成桑田异境谁使夸娥迁铦锋四面苍圭圆巨灵巧以青瑶镌揉风洗雨净姢姢修眉浮空秀争妍清溪囘旋防幽泉下有澄澜湛洄渊绣楣雕栏欲飞翻凌切汉道摩星躔恍如直跨须弥巅琉璃凝光围四天喜君妙龄谢世喧萱堂慈顔白盈颠儿童牵衣戏蹁蹮优哉此乐谁与先嗟予昔以三釡悬投身世网百虑煎今乎老矣诚可怜狙猿何用簮缨纒子云终须守一防诛茅结屋才数椽薜衣杂佩纫兰荃手披白蟫玩青编春晖不报常欿然虽有至乐安能全
　　晚雨
　　断霞明灭天日黝雨意晴晖争好丑浮云冉冉无定姿白衣忽变如苍狗悲风激烈河汉翻雨脚如麻飞霰寒山深气腥豺虎乱乾坤四合谁云寛将溪溪上野客懒成癖怯寒手挛面如墨把杯强吞僵立歌闭门独愁天已黒
　　赠医者邓献匡
　　天地一气犹冶甄埏埴万彚随方圆神形九藏通【阙】野八风中物如戈鋋天元玉册有遗义探索始自三皇前桑君越人不世出镵石鍼灸谁能传贱工増余损不足往往横天残天年羡君妙龄踵其学至理隠赜常精研闻隂得阳以神遇反视方术犹蹄筌道隅【阙】虀即为饵车上已有长蛇悬嗟予羸苶苦多病维摩丈室方萧然愿君速已天下疾为予一洗沉疴痊
　　与将乐令防饮揖仙亭
　　滩流斗落惟璠璵雕栏照水光如濡层峦叠巘争蟠纡翠岩百尺蹲于菟何年巨人出归墟掲竿合负神鳌趋飘流人间峙蓬壶至今犹为仙圣居飞軿往来谁与俱下有驯雉随双鳬英风爽气凌清虗楣间新诗露瑚顾余老懒与世防欲往勾漏嗟无徒防须策辔追云车无使吃口嗤癯儒
　　五言古
　　离家作二首【庚申嵗作】
　　败叶辞故枝惊飚送防雨田庐向收获城中亟完补防子欲何之道路修且阻俛首谢田父予生厌羇旅
　　又
　　胡鴈依朔风羣飞逐南翔防子方北征朔风吹我裳揽辔望云间夜色正苍苍空羡南归翼幽怀增感伤
　　过汉江
　　西极鳌足折东南地维倾众流竞趋下汹汹归沧溟谁能跨明河挽此经天行世难乗槎翁此意终冥冥
　　新湖夜行
　　平湖净无澜天容水中焕浮舟跨云行冉冉躐星汉烟昏山光淡桅动林鸦散夜深宿荒陂独与雁为伴
　　哀鸿
　　哀鸿常苦饥悲鸣垂其翼朔漠晓霜寒江湖晚烟羃乾坤一网罟髙飞亦何益日暮无与羣惊风暗沙碛
　　枕上
　　小智好自私小德常自足自私开人贼自足心有目瑕瑜不相掩君子比良玉黙黙枕上思戒之在深笃












　　山集巻三十九
　　钦定四库全书
　　山集巻四十　　　　　　宋　杨时　撰诗三
　　五言律
　　别游定夫
　　黾勉吾将仕谋身力已分漆雕慙未信子夏又离羣惨淡交情重间关道路勤至言宜逺寄孤陋愿频闻
　　过金山
　　环望荆吴坼清江日夜流飞腾潮汐浪漂泊利名舟山涌鳌畨出楼嘘蜃气浮僧窻千古意出没看轻沤
　　冬晓
　　着瓦霜华冷暝空晓雾均气昏难见日风过易生尘洗砚冰纹破凭鑪火色春莫嫌寒尚薄雨雪更愁人
　　雨寒
　　天幕隂云积萧萧雨正霪泥汚闗市寂水入御沟深破屋寒侵骨哀弦冻絶音更愁风力徤痩怯不能禁
　　归雁
　　天末惊风急江湖夜思长悲鸣愁絶塞接翼冐清霜泽岸多缯弋云间乏稻粱茫然栖息地饮啄欲何伤
　　感事
　　世事浮云薄劳生一梦长散材依栎社幽意慕濠梁风激鹰鹯迅霜残草木黄投闲如有约早晚问耕桑
　　过闗山
　　牢落闗山路年来倦往还长随流梗泛有愧白云闲亲逺江天外魂劳梦想间然游子泪挹尽复汍澜
　　又
　　岁律行将暮飚风凌九垓山深人寂寞路逺马虺隤幽意从谁展愁懐殢酒开衰迟仍惜日投晚独徘徊
　　晚泊遇雪
　　向晚惊风急飘零雪满坰气升云羃羃天逺月冥冥寒色终无赖丰年漫寄声餔糟吾不惯彊醉复还醒
　　又
　　寒逼归鸿急悲鸣声更哀舞风斜翳日带月暗欺梅平野光初合隂云冻不开无聊还殢酒颠倒尽余杯
　　偶成
　　天逺何须问劳生听若何犂锄三畆足栖息一枝多白雪宁堪冐清时只浪过好寻明月影醉舞自婆娑
　　临川驿偶成
　　冉冉朝仍暮萧条官舍幽闭门三尺雪触物一虚舟虫蠧生涯尽萍漂世事浮尚思方技学多病未能休
　　除夜感懐【临川驿】
　　岁律已云尽思家日日深二年为客恨千里倚门心节物罗樽爼儿童学语音然如在目恍惚梦难寻
　　又
　　爱日乖予愿亲顔长在心逺游仍换岁华髪想盈簮永夜谁同席残杯忆共斟相思空有泪挥洒满衣襟
　　临川道上
　　风雨离山驿断桥危欲颠去心奔逸骥行路上青天雁序江湖乐云归岛屿连悠悠逺征客千里独茫然
　　旅舍书事
　　懒拙乖时尚支离与世殊馈浆惊御冦避席愧阳居触事纷难解忘形色易锄不须修混沌机械本来无
　　过清溪渡
　　天阔江衘雨冥冥上客衣潭清鱼可数沙晚鴈争飞川谷留云气鹈鹕傍钓矶飘零沧海客期到一帆归
　　泛江至土坊
　　万顷江湖逺孤乘一叶船雁飞云外字篷掩水中天波静橹声息风防帆影偏囘环聊注目浩荡接清烟
　　秋日有懐寄从弟表民【丁伯父忧】
　　覊旅吾方困哀思汝正烦望云愁雁序囘首忆鸰原北圃蔬还盛东轩菊想繁飘零不相见沾洒独忘言
