<!-- { "loadSidebar": true } -->
    天下之美风猷，崇五日，重千秋，欢心达於四海，圣泽均於九州。是日也，天子以载诞昔辰，同汉武猗兰之殿，登高抚政，则圣文花萼之楼。皇帝乃御龙衮，拱洪休，申景命於万方宇县，赐明镜於百辟公侯。伟其烂矣生光，炯尔明发，色洞秋水，精涵夜月。均曲池之引照，或浅或深；比太阳之圆明，不盈不阙。咨尔千品，勖尔万官，钦哉明主之锡，训尔为臣之难。手平者必正，体静者必安，水清则鉴澈，表正则影端。居燥湿而不变，是之谓可久；无小大而虚受，是之谓内宽。可以励心者坚白，可以接翼者鸾，拟兹镜之在匣，则何忧乎考。於是群公卿士，警扈仙跸，宠赍自天，恩深此日。执明镜者无所私其照，对明镜者无所隐其质，并陈力以效能，各呈才而献术。莫不再拜稽首，奉承天子之休，备有德於咸一。
    ○寒赋
    儒有讨混元，搜绵祀，既觌寒暑之终，亦测兴伏之始。觇风惊於一叶，委时换乎千里，寒之厥状，自兹而起。若夫大火宿藏青霜晨烈，则蜀井烟闭，涨海氛灭。长河天浃，缀珠崖而生冰；幽朔地穷，蒙飞沙而雨雪。乃知苏武增感，李陵愁绝，听胡笳以搅思，俪汉庭之仳别。及幽林风扫，时物霜残，柔条危劲，奥室凄寒。有美人兮心恍惚，情怵悼而难安，阴凝柳塞，怨龙庭之路隔；月透罗幌，怜鸳衾之夜单。屣银阶之悄悄，雪珠泪之珊珊，缝筐笥之纨素，寄戎幕之艰难。别有陆沈之子，厕迹荒薮，器宏伟而可观，命屯剥而不偶。当其时也，趋炎俯偻，佩瞰嘘吸，无诗人卒岁之衣，雨泉客将离之泣。岂祁寒而致憾，亦遭时而不息，终乖挟纩之暄，更悲绨袍之及。层冰咽溜，宋生则缀怅而相望；皓雪盈门，袁子则茹悲而於悒。虽居荣而可贵，亦忧道而不入，於时倚叹穷律，伫目遐垌。伊鲜物之皆悴，独霜松之常青，纵寒苦之飘激，淬坚明而自宁。汩吾情之浩荡，愿冥志於紫灵。
    ○对所知哭寝门判
    〈甲哭友人於寝门之外，友弟将为疏阔，辄殴之。〉
    太虚运化，劳息有期，圣人制礼，哀乐殊节。甲以诗称伐木，义切断金，追管鲍之平生，欣然相得；鄙张陈之弃置，莞尔无取。临川兴叹，逝者如斯，怨天地之不仁，抚琴书之空在。昔之莫逆，把黄菊而思来；今也则亡，乘素车而恸哭。哭於门外，礼亦宜之，责以相轻，谁执其咎？且孔父将圣，昭著格言，有弟何知，胡然昧议。龙头不见，已丧朋从，凤字未题，遽招伊戚。非理辄殴，宜启刑书，请验所伤，用申明罚。
    ☆陈元伯
    元伯，开元时人。
    ○贪泉铭
    石门海口，厥土惟南。爰有寒泉，注涯之潭。汹溢得窟，既洁且甘。古来其传，饮之则贪。或曰不然，人心自欲。铜山恒有，意亦未足。矧来兹土，舶车相属。利汨其心，货盲其目。在昔贤守，惟孟与吴。虽饮此泉，捐金还珠。由是言之，自有贪夫。匪以泉故，其心则渝。尝读旧史，钱神铜臭。汉晋昏浊，多门取授。上下相蒙，靡恤靡救。由物而已，岂泉之构？皇唐启圣，开元御历。黜陟幽明，官人慎择。道风淳俭，吏业清白。於戏尔泉，其名可易。器满必覆，扑满不完。不贪为宝，子罕词殚。润屋润身，祸福之端。勒铭贪泉，作诫庶官。
    ☆赵子卿
    子卿，开元时人。
    ○出师赋（并序）
    古之王者出师，有征无战，然则兵革之事，圣人是兴，盖所以威不轨而昭文德也。帝乃钦若尧禹，承天运行，鲜卑在图，夜郎无外，而旄头贼鬼，忘道弄边，河侵海寒，障路幽朔。皇赫斯怒，亲师用征，摇星纛神，召募雄合，白羽森月，朱旗烂空，俾夫翕东海之焱波，扫北荒之沙雪。国用长策，人忘暂劳，聊胜咏歌，取思而赋。赋曰：
    莫高匪天兮，生我圣人；聪明运用兮，不测惟神。恩泽洪融，覆帱弥淳，喷穷陆，霈无垠，珍怪烟委而波属，蛮夷鸟狎而虫驯。粤若鬼方兮，犭严狁孔狡；固阴Ё寒兮，陵我河津。於是按玉剑而凭怒，耀金戈而雷震，蚩尤，誓勾陈，会白帝，骑苍鳞。天动地应，罗羽卫而煌煌；风咆雷斗，作笳鼓之殷殷。别有哮悍之旅，毅勇之宾，爰自幽并而投召，走巴楚而来臻。铁马金甲，虹旌电轮，鸣弦者飞雁由其殒越，挥戈者白日所以逡巡。国体兵势，殊容其身，既出师於杜，亦猎虏於新秦。野气苍茫而助杀，军声慷慨以含仁，奋威则鲸鲵忉衅，流咏则枭獍怀亲。大荒摇落，知单于之魄死；层冰泮涣，感天子之情春。昆汇杂种，於何不臣？宁直跨胡而北省，亦当抚柔於丛榛。海岱攸类，匪兵是遵，固将历三五而高视，岂与夫费百万於同勤。
    ☆郑齐望
    齐望，开元时擢书判拔萃科。
    ○对归胙判
    〈甲监享，以胙归，父而祭。〉
    三才既分，六宗爰设。或因地事地，或因天事天。明堂尊严配之仪，清庙崇之典。国之盛礼，其何以先？神之至诚，罔或不降。於是陈以簋，荐之牺牲；瑟奏空桑，管吹孤竹。甲言参大享，监彼有司，献灌无亏，福攸洽。贵骨以颁於高品，贱体仍г於庶僚。他日鲤趋，且闻归胙；今朝神惠，更用祭先。锡类之美则多，黩礼之嫌宜避。
    ☆沈
    ，开元时官谏议大夫。
    ○贺雨赋
    臣闻尧以钦明文思，察洪水而其咨；汤以布昭圣武，绵铄石而不雨。彼穹苍之灾，岂睿君与圣主，我明德之馨香，终时康而俗阜。大唐以率俾蛮夏，莫非王土；主上以光宅君临，粤若稽古。以淑德崇化，为乾作辅其广运也，包二仪以覆载；其亭育也，想群生之父母。圣谟洋洋，嘉言孔彰，惟精惟一，无怠无荒。百姓有过，引之归已，一物失所，纳之於隍。夫人之所重者食也，政之所先者农也，近岁以冬雪不盈，春云少泽，绿畴合瘁，朱夏将革，无西毕之{滂}{沱}，有南威之赫奕。我艺阙秀，甫田虚辟，湘燕垂翼而不飞，应龙矫首而何益？尔乃邦人大恐，皇念勤眷，思转灾以为祥，宜树美而除谴。移正寝，彻丰膳，释幽冤，索遗彦。达聪明目，广视听於四方；恤狱缓刑，开纲罗於三面。诫绝崇藏援，衮路清，太阶平，君臣咸一，邦家辑宁。天方悔咎沦孽，垂休降灵，布族而霭Ъ，电惊空而煌荧，殷雷震而阗阗，飞雨零而冥冥。夫其森沈散漫，飒洒凌乱，沥液汪洋，周流津汉。濯上林之び靡，涨昆明之澜汗，骤繁响於阙庭，浮清风於楼观。元泽优而霁止，光炳兮澄涣，奔馀潦於回塘，挂晴虹於霄汉。阡陌条畅而增绮，黍稷芬荣而若换，野老熙熙，农人相持。嘉廪储之望岁，喜甘霈之流滋，鼓腹击壤，赓歌称诗。诗曰，有氵凄凄，兴雨祁祁，雨我公田，遂及我私。皇上容有穆，神心载怡，群卿大夫，济济缨。拜手稽首，足之蹈之，贺农祥於介福，答圣造於休期。有谏议大夫沈，因进而称曰：臣闻昔者飞雉升鼎，用队殷宗之德，荧惑守心，旋移宋景之慝。禾苗尽起，孺子感动於周公；桑谷并生，太戊获相於伊陟。夫君人者，修已以敬，乾乾日昃，奉尧舜以为心，崇礼让而为则，放黜回佞，敷求谠直。使人以时，用邱明之昏定；异物不贵，诫老氏之难得。哀赈嫠，勉敦稼穑、自然灾伏，至诚感於天地；及当而行，湛恩浃於寰瀛。珍络绎，瑞纵横，海气蒙晏，河光吐荣。甘露凝醴泉涌，麒麟游而凤凰呜，烟□萧索而纷郁，日月光华而淑清。我后慎终如始，用晦为明，为而不有，冲而不盈，向之能事，动植由庚。
    ☆张钦敬
    钦敬，开元时擢进士第。
    ○仲冬时令赋（以题为韵）
    粤若大君光宅，海内文思，开帝王之洪渚，振皇纪之纲维。敷化布和，设明堂以听政；发祥储祉，坐宣室而受。有典有则，念兹在兹，负恭已，凝旒肃祗，享会必依乎是月，寒暑不易乎斯时。若乃睦以神人，施乎政令，铺惠泽以流渥，鼓薰风而入咏。日月惟朗，星辰克正，调历数之衡，叶乾坤之宝命。况乎阳气告始，《豳》歌御冬，惟时是恤，维政之雍。穆元堂以敷化，感黄冠以劳农，命鲁史之登台，式书□物；审周官之有祀，时命秩宗。於是恒宪聿修，旧章遐布，饬盖藏之是密，警门闾而必固。一以永宁，各知攸措，涤器物之疏奄，厘冰地之凝Ё。休力役，省征赋，养国中之鳏寡，罢官守之尸素。是使风雨丕顺，会不爽於丰年；霜露以时，谅匪愆於岁暮。抚三五之遐轨，案道德之平裕，方见与羲农而比崇，岂直等成周之景祚而已。顾惭眇质，叨承选众，神仙作尉，非汉氏之称梅；孝友承家，愧诗人之歌仲。谬昌言於圣德，岂缘情而有中。
    ○对移乡判
    〈丁适他邑，伍谓其叛，追之。遽出旌节以徇，伍诉诸邑，吏将纳之圜土。曰来有授也。〉
    典礼是兴，训导为本。俗以迁善，从乎乐郊。生而在勤，克有宁宇，今丁之适，无乃是诸？邻伍以追，其昧授於旌节；邑吏之罚，胡不恤於宜岸？絷兹行者，类厥罢人，虽徇等门关，会不忍於为厉；内於圜土，且未见於亏则。终是迷而妄作，辄利动以生悔，瑜瑕既不相掩，齐楚岂能均得。诲人不倦，其若是乎！遂使信不可知，义无所立，薄刑犹可误作，往诉何太词游。爰叩两端，且知三失。况率土无外，曷谓他邦，当官以行，何非已任？免戾实由勤职，结罪终无正条。宁其刑淫，是亦为政。
    ○对越关判
    〈越度关，府欲科罪，称告急切，不暇请公文。〉
    恭惟我王，设险以守。是立关禁，防诸末游。彼何人斯，干国之纪？异驱传之高节，非买符之远人。去必乘星，学难鸣而夜度；行惟渴日，谈马邑而朝迷。此则匿奸於心，诈伪难恕。徒急切以文过，岂刑章之可逃？速归尔尤，无惑朝宪。
    ☆刘晋
    晋，关元时擢书判拔萃科。
    ○对清白二渠判
    〈得清白二渠，交口不著斗门堰。府司科高陵令罪。云是二月一日以前。〉
    作利生人，实资水德，至於科学家滥，或以灾成。故立陂堤，存夫令式，虽墨绶为化，不愿於劳人，而黄潦或涌，益深於害物。况作事谋始，合用於农隙，启塞随时，岂待於春仲。论事乃拙於为政，语对何闻於有司？堰既不立於千金，刑亦安疑於两璧。郡侯所诘，爰按科条。
    ☆刘润
    润，开元时擢书判拔萃科，
    ○对大斗酒判
    〈元日会序宾，光禄以大斗酌醴祈黄。比部以无令式勾征。诉称以引以翼古之道也。〉
