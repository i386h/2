<!-- { "loadSidebar": true } -->
　　徳备思齐美妃风之克嗣【子夏毛诗序闗雎后妃之徳也风之始也所以风化天下而正夫妇也】号隆长信显母道之益尊欢达外区孝归中壸【壸苦本切尔雅宫中术説文宫中道诗室家之壸】恭惟皇后殿下德叶坤元教严阴礼伣天作合【诗大邦有子伣天之妹毛苌注伣罄也尽也文王以太任为贤问名遂卜之既吉尽礼尊敬之如天之有女弟诗天作之合】遡日为明【扬子法言月未望则载魄于西既望则终魄于东其遡于日乎魏名臣奏帝之有后犹日之有月也皇甫谧年厯月羣隂之宗光内日影以宵曜名曰夜光栁文助日为明】诜诜揖揖而宜子孙上体二南之化【诗螽斯羽诜诜兮宜尔子孙振振兮详见前】怡怡愉愉而奉太后助登万夀之仪玉册扬徽椒涂増曜【应劭汉官仪皇后称椒房诗云椒聊之实蕃衍盈升美其繁兴以椒涂室亦取温暖除恶气也文选眷椒涂于瑶台又椒涂弛衞又痛椒涂之光廓又践椒涂之郁烈涂道也】臣叨持华节欣举缛仪周道载驰莫缀九宾之列尧门在望第倾三祝之诚
　　册皇后贺皇帝表【沈括笔谈立皇后当降制诞告不装告身而用册本朝诸后皆止用告景祐元年立后用册后皆循之】
　　移风以厚人伦造端有地【子夏毛诗序先王以是经夫妇成孝敬厚人伦美教化移风俗】后星之配皇极作合自天【天官书中宫天极星后有四星其一为正妃余为嫔御之属灵宪紫宫为皇极之居晋书后妃传序作配皇极齐体紫宸象玉牀之连后星喻金波之合羲璧】侈鸿号以扬徽焕翟容而增饰【翟山雉也周礼内司服袆衣褕狄郑云狄当为翟文选痛翟褕之重晦又后车名诗翟茀以朝周礼王后五路重翟锡靣朱总厌翟勒面缋总安车雕面鹥总皆有容葢】中贺臣闻夏之兴也助徳本于涂山【书娶于涂山注涂山国名在今寿春县东北禹娶涂山氏之女也南史后妃论辅成君徳变理隂政谢承三夫人箴涂山翼夏有莘賛殷】虞其钦哉观刑始于妫汭【尚书观厥刑于二女厘降二女于妫汭嫔于虞帝曰往钦哉】故凡聪明有临之主必资警戒相成之贤【诗序鸡鸣思贤妃也哀公荒淫怠慢故陈贤妃贞女夙夜警戒相成之道焉】礼举熈朝事光前史恭惟皇帝陛下纪纲四国规矩百王致大养于重闱载笃文孙之庆奉明禋于太室丕昭烈祖之光位未正于椒涂化莫延于葛谷【诗葛之覃兮施于中谷诗序葛覃后妃之本也后妃躬俭节用化天下以妇道也】恭承慈训喜得淑才擢从坐论之班【范晔皇后纪论周礼后妃正位宫闱同体天王夫人坐论妇礼九嫔掌教四徳世妇主知丧祭宾客女御序于王之燕寝设官分务各有典司周礼郑注古者三夫人之于后犹三公之于王坐而论妇礼无官职矣】嗣举俪升之典【文选伦昭俪升有物有慿按宋史寜宗杨后少以姿容选入宫庆元元年封平乐郡夫人五年进婉仪六年进贵妃韩后崩遂正中宫】嫔则着于宫壸【文选思媚诸姑贻我嫔则】王化达于区寰臣摄事西台阻班北阙在天下而为母允合坤称【马太后纪吾为天下母而身服大练食不求甘欲自率下也】愿圣人之多男第厪封祝
　　贺太皇太后牋
　　副祎而立东房聿隆正号【王后首服为副周礼退师注副之言覆其遗象若金步揺诗笺副既笄而加饰説文祎蔽膝也周礼王后之服袆衣玉海重翟出房袆衣被躬委委佗佗河润山容魏韦诞皇后亲蚕颂各奉职而承筐供副袆之六服】盛辇而临长乐有美柔仪【董巴舆服志太后太皇太后皇后法驾六御金根车玉辂辇】庆洽两宫欢翔八表恭惟太皇太后天慈敷化坤静含章【坤六三含章可贞或从王事无成有终】义重承祧抱神孙而内嬗【祭法逺庙为祧南史立储植嫡守器承祧】恩深佑命选淑媛于后庭【诗乃如之人兮邦之媛也】欲昭俪日之华遂正长秋之位【汉明帝纪有司奏建长秋宫帝曰皇后之尊与朕同体承宗庙母天下岂易哉惟邓贵人徳冠后庭乃可当之注长秋皇后所居宫也长者乆也秋者万物成熟之初也梁书长秋旷位前百官表应劭注大长秋皇后卿也师古曰秋者收成之时长者恒久之义故以为皇后宫名】翟车聨耀【见上条】蚕服同亲【周礼内宰中春诏后帅外内命妇治蚕于北郊以为祭服月令季春后妃斋戒亲东乡躬蚕蚕事既登分茧秤丝効功以供郊庙之服汉官仪皇后春蚕皆衣青手采桑而缫三盆蠒示羣臣妾从春桑生而皇后亲祭于苑中蚕室养蚕十箔以上羣臣妾从桑还献蠒于舘傅毅洛都赋桑宫茧馆区制有矩后率九嫔躬勅工女】既足广四方之风【子夏毛诗序言天下之事形四方之风谓之雅】益将侈万年之福臣属拘官守阻缀庭班
　　贺皇后牋
　　蔼南国之风有光彤史【诗静女其娈贻我彤管范晔皇后纪论女史彤管记功书过文选托彤管于遗咏桓彦范传诗以闗雎为始言后妃为人闗雎之风行彤史之化修隂教懿徳更为内助五经要义古者后夫人必有女史彤管之法后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手左手阳也以当就孕故着左手右手隂也既御而复故此女史之职也】严东朝之命登配紫宸恭惟皇后殿下淑性天成芳猷日进【文选惠问川流芳猷渊塞】睢河声播思贤才无伤善之心【诗序闗雎乐得淑女以配君子忧在进贤不滛其色哀窈窕思贤才而无伤善之心焉是闗雎之义也】葛谷化延在女事有节用之道【诗序葛覃后妃之本也后妃在父母家则志在女功之事躬俭节用服澣濯之衣】擢自三星之次【天文志中宫天极星后有四星末大星正妃后三星后宫之属也】俪于两曜之明【成公绥诗天地不独立造化犹隂阳乾坤垂覆载日月曜重光理国先家道立教起闺房】承顺慈颜燮和隂敎不二其操宜君子之好逑【匡衡传诗云窈窕淑女君子好逑言能致其贞淑不贰其操夫然后可以配至尊而为宗庙主】则百斯男葢国人之共祝【诗太姒嗣徽音则百斯男】臣属拘官守阻造阙庭
　　贺皇帝御正殿表
　　毕亲丧于素幄勉循御乐之常【终孝宗丧】正皇位于紫宸丕展防朝之庆千官鼇抃九土葵倾【登徒子好色赋周览九土思赋思九土之殊风曹植责躬诗九土披攘文选若葵藿之倾叶太阳虽不为之回光终向之者诚也说文黄葵尝倾叶向日不令照其根杜诗葵藿倾太阳】恭惟皇帝陛下举尧大纲缵禹旧服塞天地横四海已昭孝则之成【礼记夫孝置之而塞乎天地敷之而横乎四海诗孝思维则】和邦国谐万民难遏淳音之奏遵奉常之吉制诏太仆以前陈黼座当阳【左传则天子当阳诸侯用命也】龙章绚采巍巍乎宅中之势【西京赋据偏而防小岂如宅中而图大顔延年诗奄受敷钖宅中拓宇】穆穆然临下之光凡在观瞻孰不鼓舞臣星轺滥驾云阙阻趍更始而顺民心复覩礼文之焕丽正而化天下益知仪表之尊【易重明以丽乎正乃化成天下】
　　贺皇帝御正殿表
　　密音载唘御素轸以迎祥【尚书四海遏密八音轸车后横木】大寳有临坐端闱而听治【易圣人之大寳曰位】臣工胥抃中外耸瞻恭惟皇帝陛下化阐邦经行隆世表三年不乐方当圣治之更新四海为家宜示皇居之壮丽【髙帝纪天子以四海为家非令壮丽无以重威蔡伯喈赋皇家赫而天居文选壮哉帝王居佳丽殊百城骆宾王诗不覩皇居壮安知天子尊】庸正面南之位聿昭建极之光肃天仗以无哗【韩文天仗宵严建羽旄尚书人无哗叔孙通传无敢諠哗失礼者】俨帝容而有穆【成帝纪可谓穆穆有天子之容矣文选恢恢皇度穆穆圣容】众星环拱万玉来庭道灿然而复兴文焕乎其可述臣身縻符竹梦绕觚棱【文选设壁门之鳯阙上觚棱而栖金爵注殿堂上最髙处宋马永卿嬾真子今之阙角谓之觚棱葢取其有四棱也柴慎微云觚酒器也腹与足皆有四棱汉宫阙取其制以为角隅安兽处杜牧之诗觚棱拂斗极囬首尚迟迟四载三七载似梦复非宜】斧扆而朝诸侯阻陪宾缀【明堂位天子负斧依南乡而立严助传负黼依慿玉几依读曰扆梁卲陵王纶唘应天御物负扆临民顔师古诗负扆延百辟】箫韶之舞百兽徒激懽悰【尚书箫韶九成又百兽率舞韩文曾不得与鸟兽率舞蛮夷纵观为比】



　　橘山四六巻十四
　　钦定四库全书
　　橘山四六巻十五　　　　宋　李廷忠　撰
　　明　孙云翼　注
　　谢阁学叶尚书举自代
