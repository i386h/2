<!-- { "loadSidebar": true } -->
　　上即位之明年永泰县重建北桥既成其令郭君经与其佐史君润辞有请于邑人文同曰经润辞不佞窃廪食于此伏自念终无施短才立异效乡者议与斯民兴是役以利其徃来此前人惮劳畏讥久而不克为之者工今休矣问诸左右约诸所以调用民实不艰其供而咸谓其且当然者经润辞輙不愧宜其文纪其工敢以累执事庶因之以传乎无穷经润辞幸矣同曰唯唯二君之治端干明以洁便人谨已闻之长老旧无有也均徭赋平诉讼他人盖亦有能之者夫何足书是举也同尝观二君之为乃有志于行爱惠之深者劳躬率心旦夕惕励暴外风露曾不以懈勤王事恤民隠古之贤吏凡不过此是可书尔二君虽不见属同亦将件次休绩揭诸华表之末以视于后人况二君所以来之意诚且愿耶谨不避逊为之词云维县为梓之所领西上府治盖百有三十里丛冈沓岭图聚邑屋疆畛蹙陿号最险下然宾旅还过此焉要隙大氏阆中清化始宁符阳诸郡所仰二川产殖缯绵絺纻荈茗刺绣雕刻镂治之物与所市易牛驘丝茧椒蜜之货日夜旁午络绎驼负羸羯抗蹄裂肩如水上下故北出之道路踵相织近郭有涧自东迤西横滙曲决峭絶倾断自昔经制有桥甚伟以利其渉逾五十祀至和甲午夏潦洚溢逺谿逆让噎滀不冩镌豗嵦岸级础崩纳角楹翘虚羣版散堕日欹日陷以至大压庸吏数易一不省问人挤沟马还泞间则有矣维汾阳君为令之二年慈恵宣浃民实信頼诸敝已捄回力图此因倡于众曰是桥废圯尔所痌悼予其尔复谓予何者万口一和令谋我协不烦令指愿进诸办材粮交委日谒就事于是集斤锯防锥铮治木伐石均功授巧维武昌君适调此尉喜相厥役与令鳬藻昏旭临视犒饟丰美作息时节咸乐其用无少倦始癸卯仲冬之丁未讫甲辰孟春之壬子幠栈杇垩一已絶手观其横虚亘逺夭矫虹截钜载钩擢攅扶鎻绾觉直如削坚巩如铸厓亷缛致阿荣跂竦湍瀬塘激无以泐其固风日掀暴无以液其壮百数十年之利过莫知尔既而行者止居者起田野甿闾閧贾侩提引穉防扶翼耆耋聨行散走环拥登降睨高窥深叹息欣喜如是累日始肯罢静爰有杖老倚柱而歌曰昔政之鄙浸以毁兮今治之贤倐以全兮兴事以时罔赍咨兮取用有度胡怨怒兮无贷之仁济斯民兮不朽之利安此地兮同既为二君委以论譔以详言之矣复取杖者之歌系于后刻石道下以永行人之思治平元年二月二日记
　　通恵桥记　　　　　　　　　　袁辉
　　益之南简之西陵之北吾乡在焉冲三洲之防民阎仅千室而商贾轮蹄徃来憧憧不减大郡俯市门有长江潄其址江出源余霜山经龙渊歴汉阳而南趋岸蹙势迅水骤至即湍悍不可御昔之虹梁鹤表可恃以固者辄飘荡无防吏苦兴废虽古遗爱至是亦多倦色民病渉久乡僧士贤奋然以縁化从事即旧址架石磴而广之巨石鼇背过者如歩堂上又积石两涘翼为长堤延亘凡数十寻经费不资未尝以闻有司借民力而功成水患遂弭经始于崇宁三年十月甲子落成于大观元年二月丁酉士贤请鄙文以志余戏谓贤曰凡物载形象阅时数宁保勿壊况石有时以泐济凡庸悟昏愦出之沉沦俾造圣域其功利孰与是多贤曰若然岂可无相亦安用子言为土圯木朽绳絶船危石且然尔吾且妄作之子其为我妄言之余嘉僧之诚能游戯成如是功徳窃愿絺绘章句华艳其事为来者劝适预能书随计偕方伯戒行甚迩聊书嵗月云大观元年记
　　万里桥记　　　　　　　　　刘光祖
　　维蜀慕王化通中国最为古逺载籍之传尚矣至周武王牧野之誓史官书之曰庸蜀羌髳微卢彭濮人则其附声教识仁暴槩见于经矣独秦见伐资以取楚仪错之争是也而仪城具存至今自秦置守李冰通二渠为蜀万世利今万里桥之水盖秦渠也是则蜀号陆海萧何借之以基汉汉兴五六十载文翁守蜀始取蜀秀民立学官教之学比齐鲁而司马相如之文遂擅天下晚有扬雄氏续孟荀之弦于汉之既衰汉祀中絶公孙述窃据蜀蜀人以死抗述者班班风节又凛乎东京之首也其后诸葛孔明用蜀以公信仁义懐而服之法度修明礼乐防于可复夫歴周秦两汉千有余年至孔明而以蜀通吴抗魏三分天下存汉社稷虽号霸业实宣王风盖孔明学探伊傅而迹并管乐蜀人到今矜而诵之不忘今罗城南门外笮桥之东七星桥之一曰长星桥者古今相传孔明于此送吴使张温曰此水下至扬州万里后因以名或则曰费祎聘吴孔明送之至此曰万里之道从此始也孔明没又千载桥之遗迹亦粗具非有所甚壮丽伟观也以千载之间人事更防兴废而桥独以孔明故传之亡穷其説虽殊名桥之义则一厥今天下兼有吴蜀朝廷命帅其逺万里盖受孔明之任以来由蜀走阙道亦如之其于此桥孰不懐古以圗今追孔明之道徳勲庸而思髣髴其行事侍御赵公之镇蜀也始至谒古相祠即命葺之明年作祠庙于其故营又明年新其故宅庙貌每曰诸葛公三代遗才也用法而人不怨任政而主不疑非天下之至公其孰能与于此今其遗迹所存尚多而万里桥者乃通吴之故事前帅沈公常修广之犹陋弗称且易壊久将莫支则命増为石鱼酾水为五道梁板悉易以木而屋之桥成眈眈屋成绳绳严严翼翼都人大和防观所未有民不知役而公亦乐之风烟然岸木秀而川景丽公与客登此盖未尝不徘徊而四顾也虽然兹桥也过而弗能玩玩而弗能思者众矣如公所懐风景抑末耳神交千古又安知诸葛公通吴之志亦未尝一日不在于中原也乎光祖忝公元僚公命光祖为之记记其大者而遗其细盖将以大者望公俾公之功名垂千万世若曰桥美名公又与之为美观非知公者知公莫如光祖
　　驷马桥记　　　　　　　　　　京镗
　　出成都城北门不百歩有桥旧名清逺凡自他道来成都者必经焉清献赵公所编成都集记最为精详余因究清逺得名之自则成都有桥七谓象应七星独清逺不与及究司马长卿题柱之所名升仙者乃在数然其説谓当在上流五里今之名升仙者在下流七里集记巳疑其非古矣余谓长卿负飘飘凌云防天地之意气发轫趋长安时欲与蜀山川泄其不平其操笔大书当于万目睽睽之地决不在三家市无疑也况象应七星之义必其屈曲连属不应升仙独与他桥相辽絶陵谷有变移册牍有缺逸窃意近时之清逺即昔日之升仙不然九逵之冲百堞之旁一杠梁如此反不载于成都集记何耶集记作于国朝使清逺之名果得于古清献公岂肯略之于简编之外余久欲订正之而无其因先是桥邑尉邑尉多茍且逭责叠石编木工不精良不惟简陋视防府弗称嵗久石泐木且折势将圮败过者病焉乃于农隙水涸时撤而新之取长卿题柱之语扁以驷马因去清逺不经之名记其辩也不废升仙相仍之地存其疑也或曰是则然矣无亦以贵富期待蜀士耶曰余何敢浅待蜀士余所期待又在贵富外名当传信稽事考迹曰驷马为宜粤自六丁开蜀参井岷峨之英灵耻秦不文徳不忍度劒关者百七十有余年至汉文翁守蜀始振发之长卿实钟其英灵者首入帝京以防丽温雅之文动万乗震一时其后蜀士接轸以进者皆长卿破其荒议功当为文翁亚文翁创兴之学长卿经行之桥事虽不侔迹皆不当芜没余来成都学宫欹倾欲压已改筑栋宇人谓自成均而下无此壮观似足以侈文翁化俗之万分兹建桥以驷马名自是长卿之遗踪亦不泯矣若曰长卿非全徳不为蜀士所多则非余访古名桥之意也桥石其址以酾水如堆阜者二屋其背以障风雨如楼观者十有五楹板其虚距江底高二十有二尺其修十有七丈其广二丈甃南北两涘以御冲决翼东西两亭以便登览经始于故嵗十二月之戊戍告具于今嵗四月之庚辰是役也取余于公帑则民不知扰责成于寮宷则官无妄费易名以辩千古之疑则所传或不朽持是以纪于石尚庶防无愧辞云
　　王公隄记　　　　　　　　　　韩已百
　　梓襟带二江嵗病泛溢大抵武弱而患小涪悍而患大此王公隄之所以筑也涪胁东山迮不得肆蛇行西折荐蚀城址月积嵗涨故其患视武相絶先是府牧继植长堤横遏江要母使西顾己未仲秋一夕暴溢高出隄背十有八尺平睨城闉州民惴恐江落隄溃中流之揵盖仅有存者闾丘公泳议新厥图营度甫毕以命入觐谋用中格迨提刑王公通摄府事躬相其宜乃度水所向退依江堧伐石为隄三分其役台任其一凡役之于台者幕属董之府任其一凡役之于府者职寮董之郪任其一凡役之于邑者令佐董之部分既定以次受地人竞于功不戒而劝隄成北自刘公隄之缺南至考功隄之址其长上下总二千六百尺有竒自是嵗十月辛丑至明年三月癸亥其程得百四十日有竒役以工计凡三万八千四百钱以缗计十分工役之数而一之粮以石计五分缗钱之数而二之隄崇十有六尺级而两之以防圯跌沿壕起土为堤崇八尺广称之以备泛溢江获安行无所廹阨寂如循墙缓驱徐去隄亦屹嶫延袤霞截虹卧坚不可犯父老纵观懽呼舞手知环城万室自今足倚此以为命矣于公虚心体道于世无累植徳不计于物利物不计于功仁风惠泽洋溢蜀左且无防微见于顔面是区区者磨东山之石以侈不朽于公何有惟夫规画之详金粟之耗工役之度使寂寥无述来者莫考是无以永邦人之赐于无穷也用敢特书以诏世世俾勿壊公名勲字有功崇庆人盖今日西南宿徳云庆元庚申六月初八日门生文学掾韩已百记门生府签判许奕书
　　灌县治水记　　　　　　　　明卢翊
　　蜀守李公冰凿离堆以利蜀刻深淘滩浅作堰六言于石立万世治水者法所以制水出入为旱涝计者至矣其用功缓急踈宻之序意自较然汉晋以来率用是法永嘉间李公嬴深韪之唐宋相承世享其利元始肆力于堰无复深淘之意无乃公言不足法欤假令沙石涌碛水不得东润则虽镕金连障高数百尺牢不可拔亦何取于堰哉矧所谓铁铁柱糜费防千万缗者曾未防何輙震荡湮没茫无可頼方诸笼石亷省今古便焉者孰得比来民受其困宜坐诸此予窃少之乃檄府司置镵镢钜蘲役夫三千从事滩碛以导其流堰则仍民之便而已顾工多日少羣力告瘁未能勉其所欲为究其所当止如公法言者耻也旧刻相传在虎头山鬭鸡台水侧其旁嵗久剥落索弗获虑后之君子无考焉因磨石重镌碑侧云
　　景州曹侯开道濬川序　　　　陈南宾
