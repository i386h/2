<!-- { "loadSidebar": true } -->
　　向者以偕众成书擢升左辖满年循例进齿中台縁内署之乏员枉复门之召节多病在告恳让未俞静言衰晏之余曷称凝严之拜此盖阁下素加优品仍既雅游因成命之已行借褒言而为地敢忘悉力仰答重知
　　回夏尚书南京上任启
　　伏承荣焘显都肃开上府道风所被礼俗载康恭惟尚书识照圣邻谋含国采早同寅于成务洊凝绩以蕃君北汉酂侯谨信而司籥为周申伯惠直以揉邦属信处之云初顾化成而允赖猥纡公翰申贲礼华永惟万户之严聊浃九河之润冀遒天祉翘奉帝咨佩戢欣愉一二非述
　　回宋尚书启
　　比者伏以尚书辍务枢庭回光台极圣期胥贤业载熙罄牢让以亟闻留茂恩而羌久宠纾优答姑废雅怀入对丹涂之严进践槐阶之亚周言交锡有竚于告猷天下居安更隆于注意方欣附末遽辱诒音衔谦德以斯劳幸宗盟之永庇兹焉感跃实倍伦夷
　　又回宋尚书启
　　伏审光膺诏綍参总政机伏惟庆慰恭以尚书学际三仪谋经九德若时佐圣鬷格奋庸自命节以归趋翊帝枢之宥密终縁民望还贰台司超进七兵之曹増重三槐之路俞咨素定朝野相欢承尚让以自陈颇留恩而引避并垂绪诲式履终谦况敦诏以寻颁幸雅怀之无固倾蕲对宠并释翘诚
　　上青州夏尚书启
　　伏自尚书上还枢筦近抗藩麾顺泝长波镇临善部方欲托飞邮而奏记私执事以布怀旋审朱轓改疏青社以时便道靡遑客寝之安所至宣风用示简书之急顿遥师坐终旷单函恭惟视事云初向福咸乂歌齐之壤表海成邦比歳洊饥斯人失职蚩蚩土著寖苦庸亡沨沨颂声鞠为愁叹睿明垂轸中昃载怀咨萧育之名臣振爽鸠之故俗报同五月之速落去细苛事从一切之宜仰成咻噢荒余攸庇仁寿可期我实徂东谅结姬公之爱上方倚相行膺壶遂之求愿保天均俯对民誉眷孤生于衔遇列勤悃以兼常
　　上陈州晏尚书启
　　伏审祗奉朝俞取升台坐伏惟庆慰恭惟知府尚书文经天极照洞民彛入对光华之辰亟扬久大之业微言茂藻贲尧思之安安嘉话逺猷赞臯谟之采采退安吉履迭守近封物畛之亏成放道枢之曼衍冲机潜应休问自升逮景风之赏期进白云之官纪露陈赐冕聊夸六枳之藩驰执觐圭行正三槐之位民瞻久竦帝赉有闻祁钦听除音丛欢劳府属攸箴之有守邈申庆以难阶倾抃所深名言非状
　　上许州张相公陈州晏尚书启
　　近听恩制序进卿聨列让靡还冒荣増防伏念某本縁天幸忝参国均防聪睿之日跻乏谋猷而誉处有轩窃禄不穑余囷未登攷歳之期遽滥赏风之典外哗乡议仰累朝猷敢谓阁下锡以公言与其礼进绚书邮之庆问分台舍之余辉愿佩优评庶亡祗悔丹愚萃感搦翰匪宣
　　回贺加尚书启
　　向以成书冒荣左辖兹繇满歳进秩中台宠过者灾必相寻食浮者人将不称愓然自愧罔或遑宁敢图评旦之优助协朝佥之允华褒已定危悃差安遂系金石之交更决桑榆之胜瞻言厚德载戢丹衷
　　柬兖州侍讲尚书启
　　伏审光奉制恩进升宠级伏惟庆慰恭以尚书业宣寅亮体叶允元服荣牒于三朝逮华颠而一节上方向学延隽老以详求绪欲镇浮据中庸而易退出麾东社纡眷南闱兹者国家抑畏先猷振除后咎辰居勿亟涣号惟新眷旧德以同寅举徽章而异等心存王室重申伯之于藩礼蔚帝师迈甘盘之罔显丝緍遂布绅襘相趋祁夙被慈怜均聆渥缛溯龙门而且右跃螽股以忘疲卑情无任欣抃之至
　　谢留府尚书啓
　　待罪禁垣暌风幕府六符在望三歳其阴距容舠之流坐惊宋逺遡飞鸿之渚久竚公归结深恋于华轩耿离悰于疏斾敢谓留府尚书乗偃蕃之暇纡纸笔之精敷属善辞勤经至意余光所照顿忘家蔀之咨旧物载懐窃附吾毡之托题襟佩教抚已知归九旻之宇寖高千门之钥惟谨愿安颐啬仰重眷毗俟四辅之营求庇一陶之埏铸乃情为徯缓颊匪宣
　　代郑公回夏尚书启
　　兹者祗荷朝纶赐停机柄进肃天台之务仍参规廷之华旷职五期防恩一解荣非所望愧不容顔敢谓尚书敦操有筠推情悦栢绚书辞而垂庆助师锡以申褒冀订良箴益纾多悔接绪风而犹邈敷感抱以奚殚
　　上判府尚书启
　　伏审表海报成坐跻乐国申圻分理进守留京幕府既开彼都何幸恭惟尚书明谟熙縡浚德惇元洊斡机枢弥忠力而自效均国劳任与师济以和衷灵龟在中喻马忘累虽复勉班春而振乏大庇物于屡丰出乃绪余同人忧乐赏图尤异聊袭冕以露华地直郁葱果锡圭而委重惟泰宇之先定非外物之屡迁今兹偃蕃是均倚相宣尼之怀吾党尚念斐成周人之咏我公固应信处愿孚百顺俯协四时浃河福以并防迓銮声之归止祈早尘评眷今宿官司抚旧集欢倍百彛等
　　贺枢宻侍郎生日啓
　　伏以积善所凭爱启莫京之胄元精发粹用生名世之贤纪六矢之初辰续百金之雅寿恭惟侍郎选言复贯惇德浚明包民极以佐王乂天枢而图国载生流庆方赖于壮猷延祝侑欢輙修于薄贽庶宣勤悃具列别封
　　上蔡副枢生日启
　　高岳极天本庆基而凭厚右贤名世属圣旦以挺生歴载诞之嘉特仰有猷之防辅并均善祷式美如仁恭惟阁下惠迪人彛参和国縡翊声明于羲姒济文轸于防中约矢射方遂符于夙志累茵称寿更庆于慈顔愿滋苞竹之荣寖啓和梅之业辄兹菲贽聊侑欢悰已具别幅启闻
　　上李都尉王都尉启
　　伏审肃奉明恩改书近社伏惟庆慰都尉机灵敏裕履尚详华贯九类而有猷服千龄而逢圣聨姻沁馆焜照于天潢接宠韩坛总提于师节乃神在宥进律推荣清明之朝聿伸于诞告蕃宣之宠洊易于迩封允协羣言犹烦确让愿时膺夫茂典用増焕于中权过沐公函但衔谦德
　　贺安抚龙图啓
　　伏审进膺禁墄出抚价藩绥安列邦总防诸将吉音腾驿公议同咨恭惟安抚国器闳通辰猷幅臆虽全盛德自结上知向属河朔无年县官勤饷遴择髦誉经制赋财振匮为丰化愁而忭万仓之粟知敛八府之钱不流擢参从车用待明制丕绩益奋华宠亟臻果因墀地之趋入直河图之秘遂传一面分控北边云屯百城已豫欢于美教缦胡万旅方倾听于先庚第资却縠之中军阶嗣平当之茂宰祁早聫朋襼今托隣光仰波之余执柯不逺载惟欣偃何喻端倪
　　贺宋安抚启
　　上阁秘严北边控抚并华使领允协朝佥安抚才勇挺资机钤济美擢财少府尚笼羣货之贸迁持节朔陲尽得藩渠之要领入敷课目啓沃宸聪果延郁穆之褒遂副绥安之重况縁雅契尤慰私悰方安步于亨衢枉移文于书舍谦勤可复欣感相并
　　贺宫师杜相公启
　　伏审茂膺明制进冠崇聨伏惟庆慰恭以阁下天挺方严道畀冲厚早服休运晩跻柄司种厥德以惇明荡他肠之淟恶功在钟鼎言留典谟所以奋堂上之竒忠宜尽瘁然后谢人间之务谊不苟贪有识凝咨当阳钦美虽几杖自便而典册再光悉俸于官即家为府帅臣之位一品弗辜愈荣君子之寿万年在闲弥佚贤哲相望今古几何祁夙预洪钧侧聆异数顾边符之有守溯材厦以方违溢喜所并临文奚喻
　　上省副张中庸启
　　被教以老夫久疾特赐存慰何感如之仆苦寒疟几三旬不能止今惟耉皮裹衰骨以疲神耗气守之但未及死耳比来似小胜然未得平彊手足酸重令诸儿相扶持方得履地恐因此遂不能为完人天以此俾仆早还邱园耳凡药补之过暖则躁而遽近温则纡而不切单剂毒品又不敢徼幸此最难为调适是以淹卧至此应数竒致然来问丁宁故一二具道乍省局事约吏详甚善顺时爱摄
　　贺大名王相公啓
　　伏审茂膺恩册进拜斋坛伏惟庆慰恭以阁下上衮宗工华颠旧德歴相二后交穆万枢鬷假安安简上心而有素羣言谔谔满天下而罔私久偃藩维颇均贤逸而北门须屏中扆慎畴猥纡茂宰之佥回领元戎之制疏荣曹社坐镇魏台抗大旆之悠悠肃使騑之耳耳晋卿作帅并推却谷之贤汉相临屯益竦呼韩之畏永言作翰式竚铭勲祁早庇洪钧钦聆渥典阻翘材之伸庆望驱幰以驰魂欢绪愧悰参并无喻
　　上厐相公啓
　　伏审亟露需章上还宰柄义当均逸恩许偃藩羣望怅然有道钦止恭惟阁下才为世挺运与圣偕向叙西戎入陪右府翊戴丕后勤劳王家遂回枢省之严聿冠干台之贵南洗蛮雾近荡陇氛太羮和而既平九鼎隐焉増重茂勲方显勇退自高或罪或知固显仲尼之道大何喜何愠益知令尹之德全聊倡方侯行归冢席祁早依埏冶今属扞城侍材阁以永辰吮秃毫而无绪企恋之极一二奚宣















　　景文集巻五十二
　　钦定四库全书
　　景文集巻五十三
　　宋　宋祁　撰
　　启
　　上许州太师相公启
　　伏以黄图近辅陪壤天居层极贵台冠仪侯服沛河灵而并润归鼎重以叅和百顺具臻庶工胥慰恭惟太师相公业宣鬷假虑入几神副师尹于民瞻本孝侯之天赐凝华恊帝实相清明之初敷哲保身不处功名之地亟均贤事暂殿翰蕃防物畛以外齐据道环而中应然而商家旧学素有待于甘盘汉幄宗臣难从游于松子谅须旦暮再秉机衡眷踦屦之绪余倚嵗霖以休泽缕缕所祝呐呐匪宣
　　上西京留府太师相公启
　　伏审改特命节移总留都伏惟欢庆恭以阁下道冠民彞业熈帝縡武以摧元恶之渐文以佐大化之成暂均夙劳益储钜望上心攸眷褒册俄颁辍西洛之保厘委北门之镇抚介圭卓马方脩觐于帝闱九鼎长城已憺威于敌国不待期月谅促召装且还冠于霄阶用永安于庙社衰残无状埏播焉依
　　贺大名太师王相公咎
　　伏审茂膺制命兼践宰司伏惟庆慰恭以太师相公感防二仪惇崇九徳躬负日月以启于大明神合蓍龟用经于庶务均劳朝夕之诲出藩海岱之区卓尔让夷退然蹈道改疏北社握节元戎岩石之具瞻忾着鸿之无所果颁帝告即序干台当一面以于蕃许二公而居外式是列辟模我彞伦竚大庇于如神复坐论于此道顾兹命数式应官占祁夙被埏陶钦闻渥缛宿官司畏谒府无从
　　上太师相公启
　　伏审太师相公进升台席伏惟庆慰恭以太师相公道包庶贰识贯几初鱼烝汕以丁辰鳯览辉而奋业尹躬一徳早契于先猷舜政重华载言于万事茂迪无穷之烈亟遵易退之方假节东齐咏均灵雨建牙全魏隐若长城耸民望而未移果天私之改霈惟师视秩适冠于友邦论道一荣更聨于公枳恊官占而诞告蔼师锡以佥同而况天意佑民帝心图旧汉官百度素禀萧规周室二南聊分邵右竚哕銮之肆觐增欹鼎之图安祁早服慈怜钦闻涣命旅宾簮而尚邈抃心极以惟勤
　　回外任贺谏议启
　　向以备位经筵沾恩宸綍猥由末至例合叙升促大比之常规玷迩言之清列宠方躐等得无糠粃之羞禄已浮人更重鹑貆之诮方慙冒窃遽枉缄縢味褒饰之过情第特循之式儆永惟衔戢罔既名言
　　回并代陪署孟都使启
　　伏审序升近职移佐中军成命有光羣言胥允恭惟执事沈谋先事美阀映时外提云垒之雄内董星藩之秘果畴见效益峻荣阶辍全魏之训师奄太原而经武殊邻敛袵均万里之干城诸校趋风重九天之下将适钦褒进遽枉缄縢载钦悦礼之贤第积装怀之感晤陪云远企咏奚殚
　　上镇府部署王都使启
　　承已视事伏用欣庆都使以世烈之显复才为上知环卫亲近出贰师府方建髙牙以付一面惟保纳冲和以究逺猷邻路翘企不宣
　　回王部署都使启
