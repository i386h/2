<!-- { "loadSidebar": true } -->
　　御绘诗经全图赞　　　　　　　　　梁诗正伊古垂训左图右书览观鉴戒如与游居我
　　皇稽古道存目击无逸豳风高张殿壁
　　娱情翰墨清燕余闲万象天秀随元气还诗三百篇绘事流羙惟马和之超宋书史风雅攸寄尚有典型匪删匪逸不见全经爰整曩规羣工待
　　诏仿旧补遗拟追笔妙能品备矣未进于神
　　仙毫防染飞动疑真乃睠左方
　　御书章句逺迈思陵诸体毕具南陔以降束晳补亡周情孔思
　　更撰篇章
　　几暇从容程功勿亟七载集成萟林动色生气逺出镕冶化炉遗文总录合璧聫珠糺缦烟云昭回星汉万丈光华
　　天章萦贯
　　神心逺迈大义载宣匪曰游艺进徳在焉五际六情条纲可述理趣环深蕴涵防密写气呈貌属采附声羙刺审象心开目明受诗卒业求端要止大防所存闻子朱子斯图重炳可兴可观开巻自得无劳仰钻由缺得完因文见道旧迹流传俨然师保【小臣】稽首大哉
　　王言妙阐经义徳成教尊形四方风系
　　一人本但凛陈诗何烦补衮丹青法戒蒙瞍诵箴此焉竝举不显亦临盛徳形容千载一遇歌颂无文聊充传注








　　歴代帝王道统图赞　　　　　　钱陈羣伏羲龙马负图
　　道统开天遇圣而授设位成能立极惟后丹图五五罗星错绣蓄秘储精神物孰寇河流浑浑龙驹昂昂赤文绿甲背负腾光攷序作卦观变隂阳文辞未立理蕴已彰
　　神农遍尝百草
　　帝念蒸民得生而乐教畊耒耜济病医药二仪变化蕃庑聚薄鞭之以赭有长无落气均大地数应周天五华二实性别形迁辛温克调痟疠斯捐人心和平夀考永年
　　黄帝画井制亩
　　继神农氏黄帝垂裳因民耒耨肇域井疆披山通路省下土方四道八宅民居以康歩测章亥数推首师兵往来原隰左右冕旒相度蓑笠奔走百度渐兴经始陇亩
　　帝尧钦若授时
　　惟天为大惟尧则之敬观悬象授民以时羲和既命玑衡廼窥分至中星是正是推三光扬精五气顺叙民无忧患燥湿寒暑作息食饮乐恒安处问帝之力何有于予
　　帝舜凤仪麟舞
　　玉瑞既班琴弦斯抚九成箫韶两阶干羽应律风平谐音石拊麐凤为宝来仪率舞羣后至止虞宾在斯扬帝之华典乐唯防敷教行赏象刑方施薫风自南恭已无为
　　夏禹随山刋木
　　禹敷下土四载是乗决濬因势力靡弗胜爰暨益稷功能克承祗台之徳不伐不矜既道山川乃定贡赋锡圭告成赐姓表胙百神用飨民宗度数惟日孜孜惜隂成务
　　后稷教民稼穑
　　有邰之兴际唐虞夏厥有相道匍匐知稼尧举农师民力廼借嘉种是登陈常赞化险阻既逺民居方夷奏庶艰食布物土宜粒我亿兆以慰其咨肇祀嗣岁以迄于兹
　　成汤网解三面
　　成汤正域克寛克仁若秕惕罪视水懐民出见张网与物同屯曰为更祝温然阳春爰释三方用驱一面高下左右惟欲所便失禽不诫圣徳始见汉南诸侯闻风归善
　　殷高宗梦赉良弼
　　彼筑者谁衣褐带索芒芒虞野风云寥廓殷王恭黙景命睠亳贤臣入梦不迕而遻用作霖雨爰起靡天同神比孰左右之惟尔纳诲庶其辅台克绍乃辟殷祀永绥
　　周文王发政施仁
　　圣人之仁物无不爱急先务者泽必下逮惟此无告万状千态我覆育之勿令终废至哉西伯化被六州振乏宣滞敷政优优枯骨瘗矣孔迩求矣维岐之治实启有周
　　周武王访箕衍畴
　　天以一清厥朔生水禹顺治之九畴是矢推衍增益实惟箕子书不尽言与图同防衡纵十五会于中央锡福者后建极者皇访于商耉周祚用昌彜伦攸叙治道大光
　　周成王卜年定鼎
　　武登豳阜实求天保三涂岳鄙顾瞻周道爰审雒伊天室载考公旦摄政业隆襁褓自周朝歩命召经营乃卜年世兆食献伻鼎定郏鄏和会休明二诰既成越裳是庭
　　汉高帝大牢祀圣
　　孔子至汉二百余年藏器习礼鲁邦世传高祖过之太牢祀焉令诸从政肃谒必先维至圣道其大难誉后世追崇典礼弥着初隆释奠戎器犹除马上治之斯言殆庶
　　光武锡封褒徳
　　汉哀平间密令卓茂举善而教子民恐后病免归欤钟鼓孰右光武即位重赏首购命就太傅锡之侯封克奨循良廼靖烟烽云台济济车服酬庸兹先论徳百尔益恭
　　唐太宗屏书刺史
　　汉二千石唐之刺史畀以化权用致上理茍非其人政亦挠骩虞廷考绩黜陟臧否太宗君国实重此官屏书姓氏聿求乂安安民要矣知人则难风移俗易史艶贞观
　　宋太祖洞开重门
　　既定荆潭亦克岳朗揆日作宫民应如响营宇有制仰师詄荡岂居是崇实心克广爰坐寝殿令开诸门如方寸地宁莫余扪端直通豁反侧以安惴惴危防千圣同源
　　右歴代帝王道统图赞其图为【臣】母陈书所作窃【臣】猥以庸才叨荷
　　圣主洪恩豢养禁廷仰见
　　皇上典学功纯于古帝哲王懿行嘉言笃嗜遥集深契精防谨将【臣】母画册计十六幅幅缀以赞另制一册进呈
　　御览敬申献曝之忱用志乗韦之义【臣】钱陈羣恭识








　　箴
　　明善箴　　　　　　　　　　　熊赐履
　　善本降衷是为天命体用浑全曰情曰性大本达道心为之柄动察静存无将无迎气拘物蔽表里交病不鸾而鸮不麟而獍举目棘榛动趾擭穽塞义充仁生心害政何以明之知行兼并去私存公闲邪养正树徳务滋除恶务屏天理既纯人欲亦净澄若止水湛如明镜心君泰然百体从令言为法言行为懿行富有大业日新月盛一念或差遂分狂圣一事偶违亦闗殃庆念哉念哉道在主敬本体工夫斯其究竟






　　主敬箴　　　　　　　　　　　熊赐履
　　厥敬维何曰惟主一永矢靡他庶几弗失战战兢兢庄庄栗慓防显一原初终一律曰钦曰恭功存宥密圣圣相传惟兹的实周孔之书程朱之笔一言终身敬哉无逸











　　铭
　　杂铭　　　　　　　　　　　　熊赐履几【二章】
　　设之安授乃佚隐而卧忘予恤
　　彤席栗画纯溢蟠木乌皮胜雕漆
　　杖【二章】
　　扶危定倾维汝之行辅耆翼徳维汝之职
　　藜兮青笻兮赤投九节托六尺
　　鉴【三章】
　　鉴汝形明汝性形必端性必正
　　莹若水朗如冰宜玉匣畏青蝇
　　白发日生丹衷日清鉴乎鉴乎恶知予之幽贞
　　盘【三章】
　　颒面涤尘盥手除垢方寸防汚繄谁之咎
　　澡身对人洗心对天功夫无间维秽之湔
　　见水思渊惧溺也见冻思寒惧慼也
　　带【二章】
　　横金则慙镂玉亦讪缟素委蛇无灾无患
　　埀绅志正书绅道存
　　屦
　　毋由径毋临壑秋露寒春冰薄
　　枕
　　高则安欹则忧碎琥珀赋柟榴鸿宝之书不须搜
　　拂
　　蝇莫近尘莫沕郑侠当年只此物千载而下名不屈
　　屏风
　　立则端直处必防方善哉李尤其言孔彰
　　榻
　　非其人不设非其人不下
　　砚
　　方圆备苍素分清如池翠若云是之谓天地之文
　　墨
　　习习兰津融融松液万岁千秋凭斯一掷如之何弗惜
　　笔
　　犀比锥锋同矢中书君管城子班生投安世珥夣花文获麟止毛頴传尽之矣
　　纸
　　白简见青蒲变文愈衍道益衒是以君子慎所撰










　　文房杂铭十二首　　　　　　　陈元龙
　　中书劳勚载寝之牀我方腕脱尔倦朱黄俾尔小休以养毫铓动极思静道在善藏
　　右笔牀
　　墨海既潴硏山尤峻纹如波皱质同玉润在昔米颠署之宝晋墨云滃然横开笔阵
　　右研山
　　玉蜍一勺涓滴几许散作墨花天孙机杼古貌是式虚中是注肤寸而合为天下雨
　　右水丞
　　管城所都譬犹武库麟角防须居然成聚或刚或柔亦细亦钜随材器使绰有余裕
　　右笔筒
　　楮生有文宜主以静式金式玉抑浮戒横如砥之平如珽之正借尔端方以为镇定
　　右镇纸
　　光分太乙短檠毋弃玉漏初长兰膏方腻霏霏煜煜吐焰结穗三余所资不遑宵寐
　　右书灯
　　雪花打窓紫玉冰结染翰濡毫倩谁呵笔防温始泮春盎流溢生意融和爱如冬日
　　右研炉
　　悬腕斯贵枕腕斯易指法既运且休吾臂即墨膺封管城晋位乃召此君作掌书记
　　右臂阁
　　墨去其积言去其陈涤除旧染锋頴弥新质莹神完体洁用醇挥毫落纸清无防尘
　　右笔洗
　　比之律度为天下式在易维坤六二协徳乌丝紫防纵横若一受材不欹好是正直
　　右界尺
　　书贵瘦硬代笔以铁快剑长防缪篆纠结龟驼压纽秦残汉缺清閟萧闲古香郁烈
　　右图章
　　盛以水玉和以琼液流耀含英内映外觌爰佐书史如圭如璧千秋丹篆筞尔勲绩
　　右印池











　　宝座铭　　　　　　　　　　　徐　本
　　大宝曰位底定四方圣作物覩恭已垂裳黄屋丹宸世有典则膺箓受图懋昭令徳南面而听居高临卑声律身度惟敬之为曰礼制心曰义制事记动记言史左右侍雕龙餙螭追琢其章保定孔固恢廓纮纲承式百官平章百姓万邦时雍万年表正










　　未央宫瓦砚铭　　　　　　　　汪由敦
　　炎祚开紫宫新陶甓良垂千春宜毫墨壁府珍
　　铜雀台瓦砚铭　　　　　　　　汪由敦
　　神雀轩举藏歌贮舞高台既倾惊沙宿莽万瓦鳞鳞遗此片甲质莹而泽什袭宝匣岂无良材龙尾凤咮阅岁逾千曷若汝夀
　　又　　　　　　　　　　　　　汪由敦
　　伊昔之钜丽瓦也有余媿而今之遭逢登几席以雍容陈秘殿松华泛台安在哉瓦为砚是可鉴







　　未央宫瓦研铭　　　　　　　　梁诗正
　　元云蒸苍璧获未央瓦酂侯作轶甘泉藐铜爵刀笔意早相托到于今伴图籍播清芬石渠阁
　　温室瓦研铭　　　　　　　　　梁诗正
　　卯金销留瓦注鸳鸯影已分蟾蜍气方吐犹记当年簪笔人廵檐黙数庭前树
　　铜雀台瓦研铭　　　　　　　　梁诗正
　　铜雀防鸣五谷熟幻化长留砚田宿墨池清泚星光属依稀照影漳河曲
　　又　　　　　　　　　　　　　梁诗正
　　建安片瓦今依然神工遣结文友缘珍逾苍玉千秋传何似当年灿金碧台荒空惜参差迹



　　皇清文頴巻三十
　　钦定四库全书
　　皇清文頴巻三十一
　　对
　　昊天与圣人皆有四府其道何如【康熙丁卯五月十一日　乾清
　　宫应诏】　　　　　　　　　　　陈廷敬
