<!-- { "loadSidebar": true } -->
　　丘郎气如春景晴风暄百果草木生【一作桃李之下蹊自成】眼如霜鹘齿玉冰拥书环坐爱窻明松花泛砚摹真行字身蔵頴秀劲清问谁学之果兰亭我昔颇复喜墨卿银钩虿尾烂箱籯赠君铺案黏曲屏小字莫作痴冻蝇乐毅论胜遗教经大字无过瘗鹤铭官奴作草欺伯英随人作计终后人自成一家始逼真卿家小女名阿潜眉目似翁有精神试留此书他日学往往不减卫夫人李君贶借示其祖西台学士草圣并书帖一编三轴以诗还之
　　当时髙蹈翰墨埸【一作籍甚翰墨】江南李氏洛下杨【一作天下最数沈与杨】二人殁后数来者【一作去后文在谁】西台唯有【一作今见】尚书郎篆科草圣凡几家奄有汉魏跨两唐纸摹石镂见髣髴曽未得似君家蔵侧厘数幅冰不及字体欹倾墨犹湿明窻棐几开巻看坐客失牀皆起立新春一声雷未闻【一作曽未闻雷声】何得【一作事】龙蛇巳惊蛰仲将伯英无后尘【一作纵横浑脱若有神】迩来此公下笔亲【一作意匠直与真宰亲】使之【一作公】早出见李卫不独右军能逼人枯林栖鸦满僧院【一作书家每欲焚笔砚】秀句争传两京遍【一作诗就争传两都遍】文工墨妙九原荒伊洛气象今凄凉夜光入手爱不得还君复入古锦囊此后临池无笔法时时梦到君书堂
　　三至堂
　　杨公父子孙俱出文昌宫朱轓与别驾同最治民功当年竹马儿市上白鬓翁相语府门前郎君有家风筑室俯飞鸟我来嵗仲冬人烟空橘柚梅蘤破榛丛延客煑茶药使君语雍容畴昔识二父只今天柱峯故开堂北门突兀在眼中千秋万嵗后野人犹致恭借问经始谁开国华隂公
　　玉照泉【玉照泉与灊山之玉照峯相直舅氏李公择始坎石因采而名之】
　　仙人持玉照留在灊西峯一往不返顾尘痕废磨砻想当光溢匣云山叠万重有井冽寒泉照影互相容得名未觉晚学士古人风持节按九成乐此水一钟税车来井上谈笑考百工金瓶煑山腴茗椀不暇攻苏侯亦静者防凿济成功排遣尘滓行石奁清如空能令水源浊鱼鰕来其中生子嵗月多往往隐蛟龙玉照不见影盘桓蜗螺宫一朝揭源去枯渎草茸茸
　　延夀寺僧小轩极萧洒予为名曰林乐取庄生所谓林乐而无形者并为赋诗
　　积雨灵香润晩风红药翻盥手散经帙烹茶洗睡昏野僧甚淳古养拙贲丘园风怀交四境蓬藋底百椽山林臯壤欤可为知音言而我与人乐因之名此轩孟夏妪万物正昼晦郊原隔墙见牛羊定知春笋繁俄顷倒干戈水攻仰翻盆地中鸣鼓角百万薄悬门部曲伏牀下少定未寒暄疾雷将雨电破柱取蛟蚖我初未知尔宴坐潄灵根谅知岑寂地竟可安元元
　　吉老许惠李北海石室碑以诗促之
　　往时李北海翰墨妙天下石室苍苔世未知公独得本今无价肉字不肥藏兎锋郎官璧刋佳处同愿公倒箧速持赠免断银钩输蠧虫
　　吉老两和示戏荅
　　欲聘石室碑小诗委庭下颇似山隂写道经虽与羣鹅不当价画沙无地觅锥锋防勘永和书法同人言外论殊不尔勿持明冰照夏虫
　　题罗山人览辉楼
　　鳯皇山人开竹径楼成溪山深照映眉间郁郁似隂功壶中有丸续人命劝公洗竹买梧桐鳯何时来驾归鸿思斋太任政勤苦来聴天子歌南风
　　古风寄周元翁三言
　　周元翁古人风读书苦作字工允有徳自琢砻观古人怨慧聪眼欲盲耳欲聋黄落后期君同
　　西禅聴戴道士弹琴
　　灵宫苍烟防老栢风吹霜空月生魄羣乌得巢寒夜静市井收声虚室白少年抱琴为予来乃是天台桃源未归客危冠匡坐如无傍弄弦铿铿灯烛光谁言伯牙絶弦钟期死泰山峩峩水汤汤春天百鸟语撩乱风荡杨花无畔岸微防愁猿抱山木冬孤鸿度云汉斧斤丁丁空谷樵幽泉落涧夜萧萧十二峯前巫峡雨七八月后钱塘潮孝子流离在中野羁臣归来哭亡社空牀思妇感蟏蛸暮年遗老依桑柘人言此曲不堪聴我怜酷解冩人情悲歌浩叹弦欲断翻作恬淡雍容声五横坐嵓廊静薫风南天厚民性人言帝力何有哉鳯凰麒麟舞虞咏我思五代如探汤真人指挥定四方昭陵仁心及虫蚁百蛮九译觇天光极知功髙乐未称谁能持此献乐正贱臣踈逺安敢言且欲空江寒滩静渔艇幽人知我心悠哉更作严陵在钓台吾知之矣师且止安得长竿入手来
　　题安石榴双叶
　　红榴双叶元自双谁能一朝使渠只如何陈张刎颈交借兵相亡不余力有情着物指死争谁能有形而无情
　　絶句
　　春风一曲花十八得百醉玉东西露叶烟丛见红药犹似舞余和汗啼
　　题防州东禅圎照师新作御书阁
　　城东宝坊金翠重道人修惠翦蒿蓬一瓶一鉢三十年琼榱碧瓦上秋空稻田磨衲拥黄髪更筑书阁诸天中三后在天遗圣墨百神受职扶琳宫文思帝泽余温润雨露下国常年豊章川贡川结襟带梅岭桂岭来朝宗参旗斗柄略栏楯清坐耳闻河汉风道人饱参口挂壁颇喜作诗如巳公家风秀句刻琬琰邀我落笔何能工安得雄文压胜境九原唤起杜陵翁
　　送权郡孙承议归宜春
　　宜春别驾乡丈人来假庐陵二千石虚舟无事鸥与游良贾深蔵客争席诸公鞭朴立威名公独爱民如父兄诸公驭吏如束湿公使人人得尽情人情居官若邮传假守摄丞尤自便忧念公家眉不开谁能勤民废寝膳赠行欲借笔如椽公不肯留鼓催船归到宜春问春事斑斑笋竿蕨破拳廖侯为邦用诗礼府中无事多燕喜看公谈笑面生春更为乡园蓺桃李
　　戏题
　　平生性拙触事真醉里笑谈多忤人安得眼前只有清风与明月美酒百船酬一春
　　戊午夜宿宝石寺视宝石戏题
　　石形卧苍牛奰赑古松隂松风与溪月相守歴古今初无廊庙姿又不能础碪呈文谢珉光抚质愧球琳金马与碧鸡光景动照临圯桥授书老陈仓雊时禽是皆为国器不尔事陆沉浮云有傥来得名岂其心谅如曲辕社长免斧斤寻智士贻美諡自珍非世琛不材以为幸吾与石同音
　　戏题承天寺法堂前栢
　　树底满团禅老家髙僧倚坐日西斜有人试问西来事无处安排玉如意方者风幡动不问不道风幡境亦空开口巳非无问处髙僧不语人归去
　　陈吉老县丞同知命弟游青原谒思禅师予以簿领不得徃二公雨乆不归戏作百家衣一首二十韵招之【生日百家衣命小儿女妇也】
　　天髙万物肃虚寂在川岑肃此尘外轸随山上岖嵚列宿正防差凝霜露衣襟惊鸟纵横去孤猿拥条吟不覩白日景惟覩松栢隂南州实炎徳肴羞香森沈芳草亦未老黄花如散金中有防寂士上有嘉树林遗挂犹在壁靡靡遂至今阿阁三重阶旷望何髙深能使髙兴尽山水有清音所在可游盘春醖时献斟云拖朱阁小雨遂成霖挟纩如懐冰夕息忆重衾瞽夫违盛观何用慰我心孤灯暧幽幔愿言思所钦良游常蹉跎贱与老相寻佳人殊未来忽忘逝景侵南荣戒其多离思故难任明月难暗投聊欲投吾簮
　　同吉老饮清平戏作集句【即普觉】
　　飞盖相追随携手共行乐我有一樽酒聊厚不为薄珍木欝苍苍众鸟欣有托宻竹使迳迷初篁苞绿箨有渰兴南岑森森散雨足万物生光辉夕隂暧平陆月观时暇振衣聊踯躅沈迷簿领书未尝废丘壑王度日清夷镇俗在简约人生非金石亲友多零落漆园有傲吏君平独寂寞所愿从之游逝者如可作
　　效孔文举赠栁圣功三首【六言】
　　武库五兵森森名驹万里骎骎英风爽气如林读书凿井欲深学道却要无心
　　妙年玉质金相学问日月悠长良贾故要深蔵屈体下心堂堂灰头土面辉光
　　王良终日驰驱曹商百乘从车七芧鼓舞羣狙学问圣处功夫千古与我友俱
　　药名诗奉送杨十三子问省亲清江
　　杨侯济北使君子幕府从容理文史府中无事吏早休陟厘秋兔写银钩驼峰桂蠧樽酒緑摴蒲黄昏唤烧烛天南星移醉不归爱君清如寒水玉葳蕤韭荠煮饼香别筵君当归故乡诸公为子空青眼天门东邉虚荐章为言同列当推毂岂有妒妇反専房射工含沙幸人过水章独摇能腐肠山风轰轰虎须怒千金之子戒垂堂夀亲颊如木丹色胡麻炊饭玉为浆婆娑石上舞林影付与一世専雌黄寂寥吾意立奴防可忍冬花不尽觞春隂满地肤生粟琵琶催醉喧啄木艳歌惊落梁上尘桃叶桃根断肠曲髙帆驾天冲水花湾头东风转柁牙飞防吹尽别时雨江愁新月夜明沙
　　次韵舍弟喜雨
　　时雨真成大有年斯民沟壑救将然麦根肥润桑叶大春垅未鉏蠺未眠奔走风雨连晓色起寻佳句写由拳李成六幅骤雨笔挂在东南楼阁前
　　荅何君表感古冢
　　黒头万虫地上仃大钧镕冶之化生反复生没如车轸直与嵗月为将迎至人独解诸物撄錬神含嚼太和精不取造化相经营三天八景遂飞升何郎少年毛骨清天机纯粹气坦平子有青简当刋名应知錬脩未易成一世危脆无坚凝外慕掩袭真气零朝花薄暮不能荣琳宫金书有丹经胡不还魂游黄庭何为临冢惋枯形使予丹元童子惊
　　防稽竹萌为蕲春傅尉作
　　防稽竹箭天下闻青岭霜笴摇紫云金作仆姑如鸟翼壮士持用横三军迩来埸师无逺虑剪伐柔萌荐菹茹人间御武急难才不得生民饱霜露嘉瓜美果无他长取升俎豆献壶觞奈何生与此等伍大器小用良可伤吾闻先王用人力不足有余无损益硕人俣俣舞公庭长咏国风三太息
　　还深父同年兄诗巻
　　四体懒不佳百虫夜相煎呼灯探牀头忽得故人编一哦肺渇减再读头风痊清切如其人石齿潄潺湲园林秋郊静桃李春昼姸雍容比兴体百物落眼前仍仍愁时语听猿三峡船梅黄雨扑地水白鴈横天叹息夜渠大屋角月上把巻着牀头我知其人贤昨日河间令横胥不顾钱如臂使十指从我伸与拳淹留落闲处坐研考二篇更使有闲日歌嘲拾兰荃何时造化手端为铸龙泉
　　次韵荅宗汝为初夏见寄
　　官蛙无时休不知忧复乐天日半规黄冉冉纳暮壑鸟栖松陨花风下竹解箨南箕与北斗磊磊贯缨络懐我邻邦友贤义本不薄箕斗常相望江含雾冥漠忽烹双鲤鱼中有初夏作诗词清照眼明月丽珠箔间出句崛竒芙蕖依緑蒻雄辨简色空韩卢逐东郭终篇谈不二自脱世纒缚此道乆陆沈喜公勤博约盈笼恵石芝乌皮剥猿玃野人烹嘉蔬回首葵苋恶劝盐殊未工追呼聨纒索闻君欲课最岂有不龟药我民六万户过半客栖箔棘端可沐猴且愿观其削官符昼夜下朝播责暮获射利者谁其登陇弯繁弱昨闻数邦贡曲礼赋三错恭惟廊庙上献纳及新瘼绣衣城南来免冠谢公怍归乘下泽车絶意麒麟阁田园防帝力仰以万夀酢公材横太阿越砥敛霜锷智囊无遗漏胆量包空郭行当治状闻雄飞上碧落我材甚不长有地愧盘礴平陆非距心滕薛困公绰看人取卿相妄意亦馋嚼终不作湘累憔悴吟杜若一心思倾写何时叩扃钥
　　荅周徳夫见寄
　　自我官东南乆无西北书周郎纵横才欬唾落明珠寄声相劳苦敦厚不忘初穷山江莽苍胷次亦寛舒念君懐白璧故作短褐趋秋官方按剑不与计吏俱惊嗟相遇晚羡子识严徐想当搜逸民耕钓起海隅鹤翎需啄饮龟尾自泥涂功名好采来吾白成一呼小人【阙】日月半谢除何时真得归猿鸟为先驱投身婴世故葛蔓恐难图相思欲写寄滴尽玉蟾蜍
　　招隠寄李元中
