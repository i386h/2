<!-- { "loadSidebar": true } -->
    王水部戒游韦庄，先一日，盛暑，集杨给舍所，约次日偕行。晨起，阴云透日，驰吏候杨子。俄杨子至，款骑邀予行。忽微雨洒道，童子挟双盖随行，出崇文门，南行五里许，雨甚，立马少驻。右视圆丘，云树泱漭，回瞻城阙出云雾中。予顾谓杨子曰：“此王右丞云裹帝城句中真景也。非余二人好奇，孰为拈出？”稍南，左折出，径草树夹步，中仅容骑，因却盖，用一人持马。予两人伛偻马上，雨叶飘洒，衣袂沾湿。少顷，至，入门解带，傍北扉坐。阴风漱户，予衣薄，起坐离立。杨子笑视予曰：“君胆薄怯此耶？”呼吏掩一扉。坐良久，雨止，循畦至池亭。亭面池，池纵可数亩，新荷覆水，修杨荫堤，绝类江南。坐顷，主至，促具觞予二人。时日光微漏，吏报亭午，轻飚扇暑，雨气蒸燠。予左坐当风，顾二君曰：“此陶元亮故人，吾一面当之矣。”因举杯相属。已移席就前舍，杯行数巡，复迁坐亭中。引觞浮白，互道家园之胜。日晡，散步入僧寺，少憩方丈缀茗。复闻轻雷隐隐，三人者乃聊骑而还。遥望故处，则暮色苍然矣。是日，冒雨一奇；客先至，候主人良久，一奇；会不弹棋，一奇；予素病不赴会，骑出不过里许是，日往返骑行二十里，日从二君游，晚能操笔以记，则又一奇也。

    ○燕居六从事小引
    余自七十之年，天台僧贻余石桥藤杖。时余足力方尚强，非百步外不藉是以行。岁八十，客从海上来者，遗余木杖，肤理坚实间，突起纹如鹤膝者，累累下上，意非老岁年饱霜雪者不能尔。已前后所得竹杖者三，皆体轻举易，余常日挟以偕行，如左右手。尔岁，张山人游燕赵归，赠余。玄木杖一，觉实坚，曰：“需要以为山行济胜之具。”余老迈，筋力绵弱，平生放游五岳之志，付之渺茫。虽怀许远游胜情，而疲于登涉，日惟置之坐右，间一把玩，起霞外之想，则亦庶几宗少文卧游云耳。暇日，于是六者，记所得先后若此。夫以是六者之从事，余实藉是为扶衰逸老之具。然以余愈耄之年，晨星朝露，其获周旋于六者之间，余阴几何，则又因之惘然。为申缀数言，以寓夫敝帷遗簪之义，若曰是六者因余以托传不朽，则非余所知也。

    ○题藏画
    国朝画，推钟钦礼。钦礼画类工，尤工写牛，其风神品格，几与戴嵩韩并推。即年代未远，笔染颇多，世未宝惜，然画家已列名品矣。予二方得之白崖叶君。予时盖垂髫也。每视其笔墨所到，势若飞动，逼切真态，意颇爱重，置巾笥中，出入把玩。予以辛丑岁，抱艺上京师，则又与之偕至京师。凡舟栖旅泊，风雨晨昏，灯火笔札之余，辄出披对。每念昔人宝玩名笔流散不偶，而此笔从予手披者，几二十年，且不为好事者取去；表而传之，安知不与昌黎记人物画并游耶？

    ○题王云竹诗卷前
    王云竹者，闽人也。往予与云竹同史馆，见云竹豪吟，数嘲之曰：“子苦吟，有唐人癖乎？”云竹不自苦，尤磨砺撷摘，不落常调。务奇倔，吐惊人语。为古体率效梁，已又弃梁，法汉魏。于唐律则仅推八大家，刘文房以下，不屑也。已而云竹诗顿高，众谓云竹善吟。云竹顾自许，每众中辄据案吟哦，出即推敲马上，于是京师士人皆谓云竹能诗。云竹且自嘲曰：“予癖中膏肓矣。”癸卯春，予谢告归，云竹手是卷过予曰：“贻子为别。”予第持归山中，置几案间，客凡以论诗过余山中者，指云竹卷曰：“见唐律乎？”于是山中人亦知云竹能诗，予有良友矣。然予自别云竹，去京师，又年，余云竹吟益力，诗且益工，意其体裁精造，又出汉魏齐梁间矣。惜予自此卷后，未闻嗣响。他日樽酒燕台，解橐论文，品拟风格，则此卷于云竹又出第二乘耶？

    ○题东坡笠屐图
    当其冠冕在朝，则众怒群咻，不可于时；及山容野服，则争先快睹；彼亦一东坡，此亦一东坡；观者于此，聊代东坡一哂！
 
 
《晚明二十家小品》
李本宁小品

    ○空囊草序
    尹长吉，名家子也。以蚤失父，故与其母食贫。长吉好读古书，不惮割产以购。又好客，委身赴人缓急，则益贫。既举孝廉，有司遵故事旌其门。无门可旌者，诸宗人稍为索乘屋，然后有司得将事。而是时藩大夫有所克偕，计费约可百金，长吉复斥散与其知故，换一空囊往。既不得志南宫，会其叔父中丞公新开府山东，迎之入山东，不三日，辄归。往来所涉，历陈蔡宋卫燕赵齐鲁之境，三千余里，提一囊还，白儿装在是矣，则其吟草也。母笑曰：“吾闻文章家，一出一入，字值千金，儿多如许，不虞塞破屋子耶？”长吉谢不敏。差不羞，胜阮孚一钱耳。吾家长吉，日骑弱马，从小奚奴，背古锦囊，遇所得，书投囊中。母使婢探囊，见所书多，辄怒儿当呕心出乃已。古今有两长吉，其囊复大相类。余考刘煦为《唐书》传文苑，爵位崇高者别为之传，惟欲令怀才憔悴之徒，千古见知，而李长吉置不录。《新唐书》亦言长吉以父讳不举进士，韩昌黎辩其非，位止协律郎，年二十有七。而今长吉业过之，李母怒其子，而尹母安之；李于晚唐词尚奇诡，以鬼才称，而长吉当文明盛时，操椽管理待诏公事，庶几吾家仙才，天所赋畀，人所受享，今长吉愈昔长吉为甚，士未有才如长吉而长贫者，贫固士之常，长吉非贫，亦安能如虞鲫以穷态著书表见于世？他日尹氏之空囊，皂而为谏院封事，青而为中丞武冠绛纟所执，紫而为八座尚书所荷，孰与梁昭明所言词人才子，名溢缥囊者为不朽？长吉母，余自有传。

    ○李成白诗序
    太史公曰：“诗三百篇，大抵贤圣发愤之所为作也。逐臣怨女，牢骚不平之气，迫而成声，可以被纟玄管，垂竹素。”后代“诗能穷人，”“必穷后工”之说，所自来矣。粤人李成白，盖余同榜若临观察之子，早岁登贤能书，可芥拾青紫，而以注误，见格六年，无为分明者。不得已，而寓之游，栖栖靡所遇合，不得已而寓之诗，偃仰溪山，流连景物，含毫匠意，搦管命辞，调不卑下，而能无亢，语不寒俭，而能无颇，意不衰沮，而能无怼，至傍人口吻，龋齿效颦，薄不屑为也。岂非穷而后工之验与？夫士不遇时，辄无疾而呻吟，侧身宇宙，若无可措躬。不即摇尾乞怜，同流自污，幸而资适逢时，且不任其资睢。而成白独驰骛风雅，含咀英华，以诗名家如是。今覆没之冤，雪且有期，须之蠖屈复信，上可为张曲江开统千古，下不失为孙仲衍先鸣一代，岂目前所造，尽其涯尺幅哉？成白有斡，亦能诗，类区惠恭，其伏习可知已。余并及之，为艺林美谈。

    ○渔父词引
    郝公琰工诗而贫，操舴艋，游江湖间十年，兴渔父狸，为《渔父词》示余。其于家则张融陆处无屋，舟居无水，其于鱼则王弘之钓亦不得，得亦不卖。其于典寄则张志和烟波钓徒，陆龟蒙江湖散人。词之声音调格，相出入矣。余家三氵筮水畔，渔钓故其本业，为世饵所中，三仕三已，今老病免，青箬绿蓑，返而初服，将从江上丈人游，顾不如公琰习于水也。请为选导，而余击榜鼓和之。

    ○绿天小品题词
    王氏故多酒人，“酒正使人自远，”光禄之言也。“酒正自引人着胜地，”卫军之言也。“三日不饮，使人形神不亲，”佛大之言。“名士不须奇才，得无事痛饮酒熟读《离骚》，便可称名士。”孝伯之言也。唐无功所著《醉乡记》，《五斗先生传》，及他诗歌，率可传。娄东王时驭，自号“酒嫩，”好酒不减五君，其诗文所谓《绿天馆小品》者，清言秀句，多人外之赏。起五君九原，挥麈守酢，定入《世说》“言语”“文学”“任诞”三则中。其妹婿潘藻生为梓行之，以示余。余惟五君皆有官职，而时驭相国从弟，布衣早死，即无功传《唐朝书?隐逸》，当逊一筹，是又乌衣马粪，佳子弟之所罕有也。

    ○林和靖先生诗题词
    王州先生评咏梅诗，林和靖“暗香疏影”非所赏。余友汪仲淹谓其隐节不如谢皋羽，而“郭索钓”语更俗。此两诗独见称于宋人，宋诗可知已。凌初成得和靖全诗示余，为之绩句。若“夕寒山翠重，秋净雁行高；”“青山连石埭，春水入柴扉；”“寒烟宿墟落，清月上林塘；”“树从归夕鸟，湖景浸寒城；”“静钟浮野水，深寺隔春城；”“水风清晚钓，花日重春眠；”“破林霜后，月孤寺水边山；”“野烟含树色，春浪垒河；”“林深喜见寺，岸静惜移舟；”“山空门自掩，画永枕频移；”“鹤闲临水，久蜂懒采花疏；”“春满吴山树，人登汴水船；”“春江片席远，松月一房空；”“云喷石花生剑壁，雨敲松子落琴床；”“鹏懒击三午水，龙虎闲封六一泥；”“新题对雨分萧寺，旧梦经秋说杜陵；”“拂水远天孤榜晚，夹村微雨一犁春；”“水连芳草江南地，驿隔寒梅上春；”“新溜并凉侵静语，晚云浮酒上残书；”“春色半归湖岸柳，人家多上郭门船；”“波汲洲渚初收潦，露兼葭未作霜；”“桥边野水通渔路，篱外青山见寺邻；”“桥横水木已秋色，寺傍云峰更晚晴；”“烟含绿树人家远，雨湿春风燕子低；”此皆五七言律联句佳者，虽其景物易穷，其才未超，而就一时意象得之，故已不减唐调。其他体若起结佳句，未尽收也。宋人于律诗，何以舍此取彼，后人又有不读唐后书之禁，未观其全，遂致纷纭，试掩姓名，虚心玩之，即不足拟孟襄阳，其于郊寒岛瘦，似不多让。真宗时，尝召魏野赐和靖粟帛，野有辞召表，和靖未见谢赐有表否，而绝笔有“茂陵他日求遗稿，犹喜曾无封禅书”之句或谓真宗溺信天书，恐遗讥林下识者，故为赐予，良冀有一言之赞，两人终不言及，和靖品诚未可轻议。别著《省心录》，朱紫阳疑是后人伪为，以其生平吟咏著述，多不存草，非曰录之无当也。接舆老荚鹿门之徒，尚与妻子偕隐，而和靖不娶无子，取法唐阳城，独此一端，非中庸耳。初成大为孤山吐气，乡里后生，表章先进，厚道当如此矣。

    ○憨话题词
