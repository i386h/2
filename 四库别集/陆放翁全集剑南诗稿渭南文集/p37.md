<!-- { "loadSidebar": true } -->
又
遥望湖塘炬火迎，才归村舍雨如倾。畏途回首知安在，催唤儿童暖酒铛。
幽居书事二首
莫叹人间苦不谐，清时有味是归来。已因积毁成高卧，更借阳狂护散才。正欲清言闻
客至，偶思小饮报花开。纷纷争夺成何事，白骨生苔但可哀。
又
安命知天更不疑，幽居最爱早寒时。手中书堕初酣枕，窗下灯残正剧棋。鲜鲫每从溪
女买，香菰时就钓船炊。山阴清绝君须记，雪里骑驴未办诗。
晚霁二首
雨断檐余滴，云疏日漏明。人其如积潦，天自活疲氓。溪碓舂香稻，霜丛翦绿橙。书
生久愁卧，作意赋新晴。
又
涨水返旧壑，浮云归故山。园丁艺蔬去，邻妇赁舂还。乔木苍烟外，孤村落照间。莫
嫌樽酒薄，且用破愁颜。
雨后散步后园二首
淡日轻云未快晴，涓涓沟水去无声。为怜一径新苔绿，别就墙阴取路行。
又
泽国霜迟木未疏，秋来更觉爱吾庐。芭蕉绿润偏宜墨，戏就明窗学草书。
示客
十年奔走每思归，剩喜湖边昼掩扉。社燕免教嘲作客，海鸥曾是信忘机。晖晖晚日收
新稻，漠漠新寒试夹衣。留客盘飧君勿笑，一畦蔬甲摘初稀。
甲子晴
今日甲子晴，秋稼始可言。老农喜相觅，随事具鸡豚。扫地设菅席，酌酒老瓦盆。耳
热仰视天，何异倾金尊。牛羊散墟落，霁色满衡门。起舞属父老，勿恨此酒浑。
后一日复雨
一雨三日水抹堤，南村北村云凄凄。天公约束龙返穴，不忍嘉穀沈涂泥。日光清薄潦
未缩，起视又叹行云西。初才淅沥洒窗户，俄已湍泻鸣沟溪。丰凶相乘若翻手，振救小缓
辄噬脐。穷阎腐儒不预此，且收芋栗宽儿啼。
绍兴庚辰余游谢康乐石门与老洪道士痛饮赋诗既还山
阴王仲信为予作石门瀑布图今二十有四年开图感叹作二首
二十余年别石门，灯前感旧欲消魂。人生万事皆如梦，自笑区区记剑痕。
又
爱酒黄冠鬓如雪，石门邂逅一樽同。悬知久作此山土，愁对画图秋雨中。
雨中遣怀
秋稼连云饱不疑，宁期一败莫支持。雨如梅子初黄日，水似桃花欲动时。正昼蚊虫驱
不去，终宵蛙黾怒何为。凶年气象堪流涕，禾把纷纷满竹篱。
秋思
秋来情味更堪论，身寄城南五亩园。委辔看山无铁獭，拾樵煎茗有青猿。陂塘夜雨添
新涨，原野烟芜减旧痕。岂是平生少亲友，略无人肯访孤村。
秋雨叹
点点滴滴雨到明，凄凄恻恻梦不成。窗间残灯暗欲灭，匣中孤剑铿有声。少年读书忽
头白，一字不试空虚名。公车自荐心实耻，新丰独饮人所惊。太行千仞插云立，黄流万里
从天倾。遗民久愤污左衽，孱虏何足烦长缨。霜风初高鹰隼击，天河下洗烟尘清。投笔急
装须快士，令人绝忆独孤生。
雨中小酌
晨起占云日日西，吾庐烟雨正凄迷。愁看场上禾生耳，且泥杯中酒到脐。窗日几时飞
野马，瓮天惟是舞醯鸡。前村著屐犹通路，自摘金橙捣鲙齑。
衰病有感三首
衰与病相乘，山房冷欲冰。在家元是客，有发亦如僧。愁绝穷秋雨，情亲独夜灯。西
邻有甘井，聊得曲吾肱。
又
倦枕先鸡觉，寒汀伴雁孤。寂寥谁省录，衰疾且枝梧。鹤骨秋添瘦，黽肠夜自呼。盖
棺吾事定，未敢泣穷途。
又
羁宦一周星，归如化鹤丁。灰心成寂寂，霜鬓失青青。小智空自贵，大愚元不灵。客
来应绝倒，扶病讲丹经。
雨止顿寒遂有晴意
雾雨昏昏地气腾，盘中朝暮厌驱蝇。未看霁色排阴翳，先觉清寒洗郁蒸。唤客喜倾新
熟酒，读书贪趁欲残灯。明朝乐事真当贺，山北山南曳瘦藤。
秋晴出游
雨余清冷近霜天，拄杖闲拖不挂钱。黄叶舞风初蔌蔌，碧渠通溜正溅溅。无情日驭工
催老，耐事天公听放颠。薄暮行歌并湖去，有人偷样画癯仙。
悲秋四首
形骸枯槁病侵陵，少睡长饥一老僧。霜夜羁愁更无赖，莫收书策且留灯。
又
萧萧衰鬓点新霜，人静房栊易断肠。等是闭门愁里过，任教风雨坏重阳。
又
残年孤寂不禁秋，醉自凄凉醒更愁。富贵空成守钱虏，吾今何止百宜休。
又
小雨帘栊惨淡天，醉中偏藉乱书眠。梦回有恨无人会，枕伴橙香似昔年。
久雨道怀
暮年惜日月，木落辄动心。闲居念亲友，所愿闻足音。风雨断官道，吾庐况幽深。渺
渺云水乡，萧萧芦荻林。草茂豪鸣蛙，天阔无来禽。四顾此何处，悠悠付孤斟。
野步书触目
村落初过雨，园林残未霜。幽花杂红碧，野橘半青黄。飞鹭横秋浦，啼鸦满夕阳。最
怜山脚水，撩乱入陂塘。
月下
月白庭空树影稀，鹊栖不稳绕枝飞。老翁也学痴儿女，扑得流萤露湿衣。
九月十日
不须扇障庾公尘，散地翛然学隐沦。风帽可怜成昨梦，菊花已觉是陈人。昏昏但苦余
酲在，草草久无佳句新。叹息吾生行已矣，老来岁月似奔轮。
秋晴园中山禽绝多有感而赋
九日秋阴一日晴，山禽应喜我闲行。幽吭弄暖闲相命，劲翮凌风远有声。熟果啄余看
核堕，细枝衔得欲巢成。名园美荫不飞去，似比交朋犹有情。
灯笼
我年十六游名场，灵芝借榻栖僧廊。钟声才定履声集，弟子堂上分两厢。灯笼一样薄
腊纸，莹如云母含清光。还家欲学竟未暇，岁月已似奔车忙。书生白首故习在，颠倒简牍
纷朱黄。短檠虽复作老伴，目力眩晃不可常。平生所好忽入手，摩挲把挈喜欲狂。兰膏潋
滟支达旦，秋雨萧瑟输新凉。讨论废忘正涂乙，遂欲尽发万卷藏。所嗟衰病终难勉，非复
当年下五行。
舟过南庄呼村老与饮示以诗二首
我昔过此时，荷花粲云锦。今我复来游，霜露已凄凛。乡邻福苦薄，积雨败垂稔。禾
头耳角戢角戢，熟计难高枕。所惧忧吾君，岁暮诏发廪。勿言村醪薄，排闷聊共饮。
又
玄云吞落日，大风东北起。隔林鸣两鸠，当道行众蚁。晴来未三日，雨候乃复尔。我
场何时乾，嘉穀在泥滓。丰凶岁所有，游惰古所耻。努力教子孙，天公终可倚。
秋夜独过小桥观月
湖上萧萧叶落频，小桥东畔岸纶巾。乍圆素月升寒璧，欲散微云蹙细鳞。有酒便应遗
世事，得闲随处胜官身。笑谈但恨朋游少，安得幽人与卜邻。
绍兴中与陈鲁山王季夷从兄仲高以重九日同游禹庙后三十
余年自三桥泛舟归山居秋高雨霁望禹庙楼殿重复光景
宛如当时而三人者皆下世予亦衰病无聊慨然作此诗
重楼杰阁倚虚空，红日苍烟正郁葱。乡国归来浑似鹤，交朋零落不成龙。人生真与梦
何校，我辈故应情所钟。泪渍清诗却回棹，不眠一夜听鸣蛩。
杂兴四首
风雨鸡喔喔，雪霜柏森森。独居虽无友，二物感我深。
又
万物各有时，蟋蟀以秋鸣。我老自少眠，那得憎此声。
又
涨水入我庐，萍叶黏半扉。日出水返壑，念汝何由归。
又
清霜染丹叶，秋晚粲如春。回首风吹尽，天公解戏人。
予秋夜观月得疟疾枕上赋小诗自戏
贪看霜月步亭皋，不觉寒侵范叔袍。且倚诵诗驱疟鬼，断无人寄碧腴膏。
后春愁曲并序
予在成都作春愁曲。颇为人所传。偶见旧稿。怅然有感。作后春愁曲。
六年成都擅豪华，黄金买断城中花。醉狂戏作春愁曲，素屏纨扇传千家。当时说愁如
梦寐，眼底何曾有愁事。朱颜忽去白发生，真堕愁城出无计。世间万事元悠悠，此身长短
归山丘。闭门坚坐愈生愁，未死且复秉烛游。
秋花叹
秋花如义士，荣悴相与同。岂比轻薄花，四散随春风。黄菊抱残枝，寂寞卧寒雨。拒
霜更可怜，和蒂浮烟浦。古来结交意，正要共死生。读我秋花诗，可代丹鸡盟。
寄题朱元晦武夷精舍五首
先生结屋绿岩边，读易悬知屡绝编。不用采芝惊世俗，恐人谤道是神仙。
又
蝉蜕岩间果是无，世人妄想可怜渠。有方为子换凡骨，来读晦庵新著书。
又
身闲剩觉溪山好，心静尤知日月长。天下苍生未苏息，忧公遂与世相忘。
又
齐民本自乐衡门，水旱那知不自存。圣主忧勤常旰食，烦公一一报曾孙。
又
山如嵩少三十六，水似邛来阝九折途。我老正须闲处著，白云一半肯分无。
病思
夜窗孤影怯青灯，瘦著秋衣欲不胜。光景正如寒圃蝶，情怀却羡病寮僧。篝炉冷落烧
残叶，禅榻欹斜倚古藤。莫怪颓然遗世事，鬓丝日日镜中增。
病愈
秋夕高斋病始轻，物华凋落岁峥嵘。蟹黄旋擘馋涎堕，酒渌初倾老眼明。提笔诗情还
跌宕，倒床药裹尚纵横。闲愁恰似憎人睡，又起挑灯听雨声。
病中忽有眉山士人史君见过欣然接之口占绝句
蜀语初闻喜复惊，依然如有故乡情。绛罗饼饣炎玻璃酒，何日蟆颐伴我行。
初寒
我穷不自活，万事付天公。今年寒苦晚，雾雨常濛濛。虽逭裘褐忧，坐念疾病攻。清
夜喜不寐，万木号西风。新霜才几何，瘴疠一扫空。晓看乌臼林，已有数叶红。微云时去
来，寒日犹曈日龙。振衣起出户，一笑寻邻翁。
出塞曲
北风吹急雪，夜半埋毡庐。将军八千骑，万里逐单于。汉家如天臣万邦，欢呼动地单
于降。铃声南来金闪铄，赦书已报经沙漠。
无题
碧玉当年未破瓜，学成歌舞入侯家。如今焦页卒页篷窗里，飞上青天妒落花。
道室即事
一簪残雪寄林亭，手把黄庭两卷经。琴调养心安澹泊，炉香挽梦上青冥。随缘久已均
忧喜，玩世惟须半醉醒。溪父园公殊未见，颓然谁与共忘形。
夙兴
青灯黄卷拥篝炉，残发垂蓬未暇梳。略似诸生勤夜课，绝胜小吏迫晨趋。鸡声喔喔寒
犹力，月影离离淡欲无。幽致满前君不领，枉因留滞叹头颅。
长安道
千夫登登供版筑，万手丁丁供斲木。歌楼舞榭高入云，复幕重帘昼烧烛。中使传宣骑
飞鞚，达官候见车击轂。岂惟炎热可炙手，五月瞿唐谁敢触。人生易尽朝露晞，世事无常
坏陂复。士师分鹿真是梦，塞翁失马犹为福。君不见野老八十无完衣，岁晚北风吹破屋。
记梦
夜梦有客短褐袍，示我文章杂诗骚。措辞磊落格力高，浩如怒风驾秋涛。起伏奔蹴何
其豪，势尽东注浮千艘。李白杜甫生不遭，英气死岂埋蓬蒿。晚唐诸人战虽鏖，眼暗头白
真徒劳。何许老将拥弓刀，遇敌可使空壁逃。肃然起敬竖发毛，伏读百过声嘈嘈。惜未终
卷鸡已号，追写尚足惊儿曹。
冬夜读书
茂陵病后非平昔，瘦骨立令竮短发疏。红烛悔从长夜饮，青灯喜对少年书。圣贤亲见生
非晚，忿欲俱空死有余。破屋颓垣君勿笑，更阑弦诵满吾庐。
游仙五首
飘飘鸾鹤杳难攀，万里东游海上山。应有世人遥稽首，紫箫余调落云间。
又
凤舞鸾歌宴蕊宫，碧桃花下醉千钟。红尘谪满重归去，花未开残宴未终。
又
玄圃春风赐宴时，双成独奏玉参差。侍晨饮釂虚皇喜，一段龙绡索进诗。
又
初珥金貂谒紫皇，仙班最近玉炉香。为怜未惯丛霄冷，独赐流霞九酝觞。
又
