<!-- { "loadSidebar": true } -->
　　种蕉盈数亩碧色亦何深书屋三两间结构当空林云影无朝暮澹荡成秋隂微雨易为响时向书牀侵尘氛不可到凉风披素襟空翠满四壁茶烟乍浮沈此境邈难即画里犹堪寻吾师退食时高斋横古今数幅蕉林图常伴朱弦琴布置随笔墨取意皆萧森短歌或长句磊落存古今披图顿寥廓俨若空山岑焉知拥书者独抱苍生心
　　鹤来诗【寳应乔圣任先生年五十画小像甫成有鹤飞来因画于侧此鹤相依二十余年令子石林道其事为作鹤来诗先生讳可聘明崇祯年间御史】
　　青田有灵羽古称为皓鹤仙人王子乔跨之入寥廓碧天无际海云寛孤飞肯向人间落有客翛然池上楼苍顔白髪凌丹邱荷耡自种青门圃絶口不道东陵侯闲写荷衣挂秋室缟裳丹顶穿云出刷羽长鸣唤主人虎头囘顾惊停笔从此香山居士图傍添一鹤如相呼水边饮喙月中舞二十余年时与俱先生服气颇好道爱尔闲眠借芳草先生垂老犹读书一声清唳秋晨蚤澹味闇修知者稀仙禽瑶草思依依不然翠壁丹巗多旧侣圎峤仙人呼尔归胡为花下随人常不飞
　　柴窑酒椀歌【曹颂嘉斋中同严存庵沈康臣赵武昔周缄斋曹升六汪蛟门乔石林作】
　　长安晴日秋窗暖曹郎酒客秋窗满持出牀头旧酒巵箧中碧色柴窑椀大朴不屑争离竒翡翠斑剥空尔为制如半截青莲子土花色暗苍玉姿悬知此物巳千载沧桑几换今犹在人间岁月老糟牀瓦田家同不坏由来珍异豪家争玻璃七寳徒纵横苦伴珠玉委尘土那能常对秋山清吾侪持此发诗思举手摩娑复频视问尔千年阅几人几人对尔能沈醉
　　馆中读书言志【馆试作】
　　清晓入丹地老树春隂繁和风动帘幕爽气来庭轩御河东南流天街静尘喧长廊集簮裾散步迎朝暾清晏多休暇四壁罗琴樽琳琅探艺苑六籍欣尚存石碣何离竒古字侵苔痕纵目涉沧海振衣当昆仑浩浩发胷次借以度朝昬渊黙领微义得意时忘言常与古人处因知吾道尊诸家间旁搜百川同一源含英而咀华如袭兰与荪诵读惬素怀皆借涵濡恩聨袂登玉堂方驾趋金门匪赖贞洁操纷华安足论遭逢当
　　圣代咫尺隣九阍愿言赞
　　王化元气日以敦澹泊复宁静撑拄流俗奔昔人崇令徳矢志期勿谖
　　十二砚歌【为蛟门舍人作】
　　汪子卧病不出尸棱棱瘦骨吟新诗牀头一卷探相示十二砚歌恣离竒自言梦中入广厦濡毫研墨方淋漓纵横俱是老坑石龙蟠虬卧苍玉姿此物那可使无主就中十二欣自持汪子性僻躭笔墨神物来贶夫何疑惟砚以静而得寿笔以日计墨以时镂心鉥肺亦太苦将毋此意良可师吁噫嘻湘帘棐几一片石朝耕夕耨常苦饥呵冻手皴无气力弃掷屡遭妻孥嗤一石磨穿亦已足龙尾十二将胡为
　　为呉五崖题王烟客太常画巻
　　奉常老作西田客剩有闲情写泉石古来笔墨非浪传高人片纸如和璧况复烟云兼众妙浓澹苍深非一格门外红尘没马蹄故山云树江南隔愿常对此涤胷臆闭门坐拥千山碧
　　益咏堂诗二首【宋荔裳尊人为顿邱令邑人徳之为建益咏堂尸祝焉】
　　畿南顿邱路漳水秋山隂哲人昔为宰流风还至今父老食旧徳欲语涕霑襟下车翦稂莠不使嘉禾侵理民但静治手挥单父琴堂上撤桁杨堂下生讴吟每读循吏传怀古意何深
　　巍然益咏堂乃在秋山原棠隂旧时路亏蔽见庭轩岁时父老来再拜罗牺樽筳篿走妇子击鼓闻千邨昔人亦已去风土怀旧恩朱邑安桐乡且以嘱子孙知公恋兹土窈防来朱旛前有霁云祠相与招忠魂千载顿邱路灵爽常弗谖【邑有南霁云祠与堂相望】
　　送宋荔裳观察西川二首
　　东海宋使君骚坛数前辈百巻诗古文苍深侔泰岱昔为越州使觏闵几颠踬三载客长安
　　君恩许重赐旌节向西川啸咏江山丽曾听祭臯陶清词堪出涕洞彻犴狴情髣髴如图绘以此理桁杨臯陶良不愧劔南号阻絶案牍多沈滞文人徃振肃自识无刑意哀矜慎勿喜斯言足永佩【祭臯陶为荔裳所撰杂剧】
　　杜陵老诗客自昔居防州瀼西筑草堂吟咏空千秋相如杨子云此地多淹留君行渡锦江俛视三峡流长歗探遗迹浣花谿正幽好筑二乡亭高临谿水头昔人不可见宋玉今其俦自秉严武节不似临卭游文翁尚雅化觞咏登高楼从此锦江春古今遥唱酬【荔裳有二乡亭记谓睡乡醉乡】













　　文端集巻六
　　钦定四库全书
　　文端集巻七
　　大学士张英撰
　　存诚堂诗集三
　　古体诗四十三首
　　送唐偕藻侍御请假归闽中
　　与君识面时同作金门客我方遘百忧君亦振六翮江湖各三载重遇长安陌同人如晨星数防秋河隔惟吾与之子相对庭槐碧古槐自亭亭苦心比茹檗我住空尔为君行讵非策故山瘴海滨荔枝香可擘经年且休沐暂许还山泽君子重致身况复当言责苍生今何如廊庙资谋画行行非徒然民瘼贵探索归来献
　　天子宣室方前席勿忘短檠时永言念畴昔
　　题画
　　白沙碧草江邨路夕阳古寺人争渡天风不起水微波萧萧落尽江南树此景依稀秋浦湄自呼小艇渡江时十年犹记行人苦风打篷窗雨似丝【余癸丑春闱分校前一日】崇勲徳寿图诗【崇勲徳寿图髣香山故事图中九老为少司农谢君路然年七十八督饷裴君长山少谢君二岁山左开府张君英寰年七十五八闽开府刘君磐所粤东开府董君捷轩年七十四八闽开府徐君吉吾直开府潘若世衡年七十三郧阳开府张君仙羽山左宪副刘君诏轩年七十皆丰沛旧臣为　国家任节钺晩岁致政相与觞咏间适以乐太平因画斯图其事良可纪述同馆王子嵋谷持索诗遂书此】
　　国家资神武驱除委长辔麟麟多钜公鹊起风云际精灵发川岳轮囷苞元气不独兼仁勇期颐且驯至晨披九老图悠然见髙致当时佐景命宣力亦已瘁齐楚或闽粤节钺江山丽老来致政归髙隐金门地雨旸岁有秋清晏时无事羣公相招随杖履成嘉防骨相皆天人须髪丝还翠茗棋适所好壶觞成薄醉倚徙近竹林流盼当荷芰犹能落金弹欵叚秋原骑旷然见天真萧踈寡尘累洛水与香山斯圗得其意岂惟麟阁标亦且西园记赖兹翰墨寳邦家永为瑞
　　送徐健庵编修南归
　　昔从呉门逰坐上识徐子盛名三十年文坛如岳峙分手入金门宿将幽燕起对策承明庐胪唱宫云紫予再入长安蹑影蓬莱趾博雅重徐陵便殿常承防诗思若春蚕挥毫金鳯纸冀北收骅骝文章新壁垒只今鸾坡上烦君种桃李进贤受上赏况复皆国士琢成珊瑚枝照耀明光里翻令采珠人遥遥隔湘水日夕登君楼清琴伴图史黄花正秋风一朝去如驶纵道防衣欢莫恋莼鲈美心知非逺别歌声皆变徴
　　送桂林太守之官
　　古重二千石五马黄金络位比大诸侯万井同忧乐朝廷欲置相先俾视民瘼渤海与颍川功名亦非薄异哉今之人勲业等糟粕惟知公辅安争说盘根恶挥手春明外意气先摇落所以升平化邃古不相若程子官职方枢密资谋度声名照华省文章亦雄博一官守桂林正可抒所学瘴雨蛮烟中五岭带城郭炎荒逺
　　圣泽民命君攸托瘠土望膏雨絶徼纾方略钴鉧潭幽深湘江水寥廓公余入吟咏新诗满巗壑
　　天子徴贤守玺书下黄阁一片郁林石归伴南来鹤
　　为石林题拓谿草堂图
　　石林斋中悬尺素披离满幅多竒树湖光千顷浸柴门数椽古屋临荒圃问君疑是江南邨指防为言柘谿路柘谿今日之青门老亲五十归邱樊齿髪只今八十余渚鸥汀鹭供朝昏我闻此语肃然敬先生抗节如松劲少簮直笔弹要津老读残书悟天性君今图画多深情心在江南身
　　帝京归梦迢迢柘谿去醒来壁上烟云生今年挥手承明庐射阳秋水上鲈鱼归防青山侍华髪柘谿深处草堂居我披此图看不已身入画中当何如【柘谿为圣任先生读书处】二月二十三日过念斋观画扇因成十五韵
　　长安花事迟二月风瑟瑟巷陌驱尘沙怒号且终日纸窗如鸣蝉无心就书帙借来驽马骑冐寒偶然出巷北过巷南遂造静者室小阁凝清香虎皮印双膝童子两三辈独居寡俦匹人如僧出定言笑皆简质为我开锦箧搜罗古人笔石田与包山洒墨果清逸方探林壑幽忽讶花房密流传皆百载墨光黝如漆兹事虽小技不朽在真实与君忽三叹奈此流光疾著作与勲名千秋竟何述
　　四松先生寄予古诗用昌黎赠张秘书韵从敝簏中捡出益增悲感因次和之
　　开箧展君诗鹤唳清秋闻风流自骀宕光仪如见君古镜寒潭碧背隐蛟螭文娟娟花下露袅袅谿上云三年客子俱怀袖扬余芬寳此耀贫槖还以慰离羣平生学昌黎今古谁能分持节曾絶塞司马古叅军饮不盈蕉叶苦吟常自醺对客日数幅落笔皆氤氲千篇留上谷一官何足云【四松为上谷司马弃官归四松斋】归来四松下尘缘谢糺纷弥勒同龛食经时不茹荤荷芰制为裳薜荔裁为帬古调越流辈俗响如秋蛟高风溢里巷浅薄资陶薫斯人亦已逝寂寞归荒坟春花日堪把秋草又将耘不朽尚言徳何必资功勲长吟泪盈把西阁倾斜曛
　　三兄五十初度成四十韵寄之
　　伊彼鹡鸰鸟夙昔同一枝壮者毛羽成穉者娇且痴引之翔高林还与戏清池低徊三十年饮啄常相随一朝分飞去各在天一涯况我与叔兄年少逢崄巇九龄失慈母保抱多恩私吾兄走文塲予方佩象觿相将石门路老衲同栖迟灯火照空山书声出茅茨嗟予已十五惟躭游与嬉脩竹路冉冉樱桃花离离带之以清泉至今有余思城南峙高楼古壁将倾欹荒池溷鵞鸭坏圃纷柴篱叔兄携书徃予亦肩随之渐知父兄教立志颇不移天风响危槛明月临阶墀乌啼星复落防囓声何悲咿唔达中夜苦为比隣嗤秋风秣陵船江路多艰危季弟偶见收吾兄还数竒数竒不复叹归来理东菑横塘绕荷芰小阁对沦漪众芳密如箐一岁皆花时弱女已婚嫁强仕方有儿惆怅上东门送予当路岐离别各老大京洛空尘缁古人重宦达千载以为期今人不知耻劳劳驹影驰自顾镜中顔惟添颊上髭觚棱双阙间晓入晨光曦不能竭涓埃趋走空尔为纸窗展书读复为尘事覊惘惘念乡国屑屑谋晨炊遥遥羡鸿鹄耿耿难置词久知宦与逰不及耘与耔此理已深悟欣告不复疑叔兄今五十五载暌光仪生子已就塾蚤慧有异姿琅琅听书声可以长自怡园林艳榴火樱笋堆花瓷脩林呌白鹤深绿映黄鹂一觞复一咏文采发新诗叩门皆旧友高谈无愧辞况乃逺兵革闾巷犹恬熙防弟颇能文仲兄髪如丝黾勉述祖徳明发思所贻勿念京洛人浊醪常自持
　　孝仪客予斋中见投古诗奉答
　　我友亦巳困毛羽丰且姸高文撷天藻奔滙如长川新诗复澹宕落笔秋露圆珊瑚错明珠满泛波斯船京华久不达失意空茫然郁彼乔松姿耻为萝薜牵吾道敦所积春华岂常鲜文豹蔚神采雾隐空山眠硕果经霜垂气味翻得全转因息六翮摇落相周旋小斋横素琴半榻堆陈编得淹君子驾欣赏多竒诠努力勿复叹辟此榛芜田万里渤海流千仭蓬山巅与子驾鸾鹤相将凌紫烟临风颂君子秉志期益坚
　　戏拟呉宾客俨四时词皆故园所有北地独少者及之
　　垂栁暎晴沙清泉试蚤茶野人带朝露遗我幽兰花兰花香度湘帘影黄鹂唤处人初醒
　　杜鹃红满院蕉隂绿新笋夜来添荷耡入深竹深竹门前系钓船为送鲥鱼第一鲜
　　橘柚悬霜圃歴落殊堪数风起满城香桂花作秋雨秋雨秋风试杖藜芙蓉开徧石塘西
