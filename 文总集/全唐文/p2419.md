<!-- { "loadSidebar": true } -->
    和上俗姓师，讳思道。绛州夏县平原人也。天纵其志七岁出家，人推其聪。十八剃，事人不事，为人不为。同鹊巢於顶之年，护浮囊无缺之日。次就有德转相师，师禅行法门，戒律经论，耳目闻见，纪之心胸，缁锡求求，簪裾钦仰。听习者鹤林若市，顶谒者鹿苑如云。
    去至德二载，春秋八十有一，僧夏六十一。时催二鼠，妖缠十梦。其年十二月，示身有疾，随为众生。其月二日，禅河流竭，坐般涅，惊恸知闻，悲覃飞走，孙威神寺主僧承嗣，五内摧裂，擗踊攀号，声竭潜哀，泪尽续血。至乾元元年十二月二日，迁於条山之侧胄子追头。礼也。询问其地，取人不争，砥柱东横，汾河西澍，青台镇北，盐池临南，尔追头，卜择安葬。虽则天长地久，而恐代异时移，陵谷改迁，斯文不谬。其词曰：
    缁门积，宝树崩摧。法消莲坐，魂滋夜台。条山阴麓，岿然追头。碧岩引吹，清涧绕流。和上登兮旧赏，功匠兴兮今修。建崇塔兮数仞，瘗金骨兮千秋。
    ○唐故张禅师墓志铭
    香山禅师讳义琬，字思靖，俗姓董氏，河南阳翟人。绍嵩岳会善大安禅师智印，法岁廿七，世龄五十九。开元十九年七月十九日，长天色惨，塞树凝霜。顶白方，面赤方，右肱枕席，左臂垂膝，言次寂默，奄魂而归。举体香软，容华转鲜，感瑞嘉祥，具载碑录。师未泥洹，先则元记：“吾灭度卅年内，有大功臣置寺度遗法居士为僧。卅五年後焚身，留吾果园，待其时也。”果廿八年，有文武朝纲（阙一字）国老忠义司徒、尚书左仆射、朔方大使相国郭公上额於居士拜首受僧，奏塔梵宫，榜乾元寺。法孙明演授禅文，托葬祖黄金述德於中书令汾阳郡王郭公，彻天请号焚葬，借威仪所由检校。
    大历三年二月，汾阳表曰：“义琬禅行素高，为智海舟航，是释门龙象。心超觉路，远近归依。身殁道存，实资褒异。伏望允其所请，光彼法流。”其月十八日敕，义琬宜赐谥号“大演禅师”，馀依。择吉辰八月，十九日荼毗入塔。今载无记，不从大禅翁也。行慈悲海，得玉髻珠，施惠若春，研芳吐翠。破邪宝剑，见网皆除。业为学山，万法包纳，练行凝寂，方能动天。塔磨青霄，砌下□起，星龛月户，面河背山。清净神灵庶几。铭曰：
    行破群邪，业为学海。戒月青空，心珠自在。塔面长伊，铃摇岳风。动天威力，无住无空。
    ○唐故凤光寺俊禅和上墓铭
    和上讳常俊，俗姓张氏，清河人也。皇祖庄、皇考李，即李之第二子也。卅岁出家，年龄七十，僧夏，奄自会昌元年五月十五日示疾殁。即以其月廿六日，迁柩於常州无锡县太平乡（阙）村东一里官河西八十步张宗祖墓中，卜其宅兆庚首而安厝之。礼也。有门人文则、元通、伯昌、俗兄秀、侄令容等，悲痛哀摧，涕泪交结。恐陵谷迁改，桑田变移，茔域无徵，乃刊砖而为志。铭曰：
    禅宗内蕴，法印心（阙二字）弃浮生，归乎寂灭。
    ○慈润寺故大灵琛禅师毁身塔铭
    禅师俗姓周，道讳灵琛，初以弱冠出家，即味《大品经论》，後遇禅师信行，更学当（阙一字）佛法。其性也慈而刚，其行也和而洁。但世间福尽，大暗时来，年七十有五。岁在（阙二字）三月六日，於慈润寺所，结跏端俨，泯然迁化。禅师亡日，自足冷先，顶需後歇。《经》云：有此相者，克（阙一字）生胜处。又康存遗嘱，依经（阙一字）林血肉施生，求无上道。（阙一字）合成皂白，教（阙二字）含悲伤失，送兹山所，肌骨（阙二字）维镂塔，冀海竭山灰，芳音永嗣。乃为铭曰：
    逖德元风，高惟远量。（阙一字）学莫舍，一乘独畅。始震法雷，（阙一字）沦道藏。示诸灭体，（阙一字）兹奇相。器败身中，需馀顶（阙一字）结跏不改，神域云丧。（阙一字）曰既亏，群迷失望。非生净土，禅指何向？塔颂一首，（阙）高带渌水镂塔写神仪（阙四字）形名留万古（阙四字）劫尽乃应亏
    ○（阙六字）夫人程氏塔铭
    （阙六字）果东郡东阿人，魏汝（阙五字）昌裔也。若乃道风门庆（阙五字）史牒详之矣。夫人贞规（阙五字）融，少崇龙女之因，长励（阙四字）说生应化。虽顺轨於六尘，（阙四字）；竟腾身於百宝。以显庆四（阙三字）四日，终於京第，春秋五十有（阙三字）明元年十月五日，迁葬於终（阙二字）徵士灵塔安厝，遵先志也。其（阙二字）噫！将恐二天地，一山川，敬勒徽（阙二字）昭不朽。其词曰：
    （阙一字）阿女训，西鄂妇德。贝叶因成，莲花（阙一字）陟。岩岩兮神挂，杳杳兮灵阙。将毕（阙一字）而恒存，与终峰而罔极。
    ○嵩山（阙三字）故大德净藏禅师身塔铭
    大师讳藏，俗姓[A13N]，济阴郡人也。十九出家，六岁持诵《金刚》、《般若》、《楞伽》、《思益》等经，写瓶贯纟延，讽味精纯。来至嵩岳，遇安大师，亲承谘问，十有馀年。大师化後，遂往韶郡，诣能和上，谘元问道，言下流涕。遂至荆南，寻睹大师，亲承五载，能遂印可付法，传灯指而兆归。至大雄山玉像兰若，一从栖寓，三十馀周，名闻四流，众所知识。复至嵩南会善西塔安禅师院，睹兹灵迹，实可奇耳。遂於兹住，阙乎圣典，乃造写藏经五千馀卷。师乃如如生象，空空烈迹，可粲信忍，宗旨密传。七祖流通，起自中岳，师亦心苞万有，慧照五明，为法侣津梁，作禅门龟镜。於是化流河洛，屡积岁辰，不惮劬劳，成崇圣教。春秋七十有二，夏三十八腊，无疾示疾，憩息禅堂，端坐往生，归乎寂灭。即以其岁天宝五载岁次丙（阙）十月廿六日午时，奄将神谢。门人慧云、智祥、法俗弟子等，莫不攀慕教缘，香花雨泪，哀恋摧恸，良可悲哉！敬重师恩，勒铭建塔，举高四丈，给砌一层。念多宝之全身，想释迦之半座，标心孝道，以偈而宣。
    猗欤高僧，嵩岩劫增。心星聚照，智月清升。坐功深远，灵迹时徵。厥惟上德，成兹法兴。（其一）
    五法三性，八万四千。帝京河洛，流化通宣。不惮劬劳，三五载间。造写三藏，顿悟四禅。（其二）
    三摩钵底，定力孤坚。悲通法界，慈洽人天。法身圆净，无言可诠。门人至孝，建塔灵山。（其三）
    ○宣化寺故比邱尼坚行禅师塔铭
    禅师讳坚行，俗姓鱼氏，京兆府栎阳人也。惟师贞仪苦节，精勤厥志。捐别修而遵普道，钦四行而造真门。岂图晨霜易，夕露难久，寝疾床枕，药饵无徵，呜呼哀哉！以开元十二年十月廿一日，迁化於本院，春秋七十有六，夏矣！临命遗嘱，令门人等造空施身。至开元廿一年，亲弟大云僧志叶、弟子四禅、贤首、法空、净意等，收骨起塔，以申仰答罔极之志。闰三月十日。
    ○唐崇业寺故大德禅师尼真空塔铭
    禅师讳真空，俗姓申氏，冯翊郡朝邑人也。植性明悟，天姿卓越，六度（阙二字）禀自龆年，（阙一字）戒深仁，行诸早岁。既而（阙二字）宿善童子出家，访道（阙二字）与波（阙一字）而无异，练心（阙）
    ○赵州真际禅师行状
    师即南泉门人也，俗姓郝氏，本曹州郝乡人也。讳从谂。镇府有塔记云：师得七百甲子欤？值武王微沐，避地崃，木食草衣，僧仪不易。师初随本师行脚到南泉，本师先入事了，师方乃入事。南泉在方丈内卧次，见师来参，便问：“近离什么处？”师云：“瑞像院。”南泉云：“还见瑞像么？”师云：“瑞像即不见，即见卧如来。”南泉乃起问：“你是有主沙弥，无主沙弥？”师对云：“有主沙弥。”泉云：“那个是你主？”师云：“孟春犹寒，伏惟和尚尊体起居万福。”泉乃唤维那云：“此沙弥别处安排。”
    师受戒後，闻受业师在曹州西住护国院，乃归院省觐。到後本师令郝氏云：“君家之子游方已回。”其家亲属忻怿不已。候来日，咸往观焉。师闻之乃云：“俗尘爱网，无有了期。已辞出家，不愿再见。”乃於是夜结束前迈，其後自携瓶锡，遍历诸方。常自谓曰：“七岁童儿胜我者，我即问伊。百岁老翁不及我者，我即教佗。”年至八十，方住赵州城东观音院，去石桥十里已来。住持枯槁，志效古人。僧堂无前後架，旋营斋食，绳床一脚折，以烧断薪用绳系之，每有别制新者，师不许也。住持四十来年，未尝赍一封书告其檀越。因有南方僧来，举问雪峰：“古涧寒泉时如何？”雪峰云：“瞪目不见底学。”云：“饮者如何？”峰云：“不从口入，师闻之曰，不从口入，从鼻孔里入。”其僧却问师：“古涧寒泉时如何？”师云：“苦学。”云：“饮者如何？”师云：“死。”雪峰闻师此语，赞云：“古佛古佛！雪峰因此後不答话矣。”
    厥後因河北燕王领兵收镇府，既到界上，有观气象者奏曰：“赵州有圣人所居，战必不胜。”燕、赵二王因展筵会，俱息交锋。乃问赵之金地上士何人？或曰：“有讲《华严经》大师，节行孤邈。若岁大旱，咸命往台山祈祷。大师未回，甘泽如泻。”乃曰：“恐未尽善。”或云：“此去一百二十里有赵州观音院，有禅师，年腊高邈，道眼明白。”佥曰：“此可应兆乎？”二王税驾观焉。既届院内，师乃端坐不起。燕王遂问曰：“人王尊耶？法王尊耶。”师云：“若在人王，人王中尊。若在法王，法王中尊。”燕王唯然矣。师良久中间问阿“那个是镇府大王？”赵王应喏“弟子”。师云：“老僧滥在山河，不及趋面。”须臾，左右请师为大王说法。师云：“大王左右多，争交老僧说法？”乃约令左右退。师身畔特有沙弥文远，高声云：“启大王，不是者个左右。”大王乃问：“是甚么左右？”对曰：“大王尊讳多，和尚所以不敢说法。”燕王乃云：“请禅师去讳说法。”师云：“故知大王曩劫眷属，俱是冤家。我佛世尊，一称名号，罪灭福生。大王先祖才有人触著名字，便生嗔怒。”师慈悲非倦，说法多时，二王稽首赞叹？珍敬无尽。来日将回，燕王下先锋使，闻师不起，凌晨入院责师傲兀君侯。师闻之，乃出迎接。先锋乃问曰：“昨见二王来不起，今日见某甲来，因何起接？”师云：“待都衙得似大王，老僧亦不起接。”先锋聆师此语，再三拜而去。
