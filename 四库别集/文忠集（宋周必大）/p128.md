<!-- { "loadSidebar": true } -->
　　吉统八邑龙泉号山水县故多名人孙氏又其名家也初讳文者仁厚有家法诸子皆力学曰元量擢大观三年进士第终贺州教授曰叔通从贑上李朴先之学徽宗朝贡京师投匦论星变请开党禁忤蔡京斥归郡庠自讼斋政和二年登第终清海军节度推官叔遇倜傥喜周急博通羣书不乐王氏学日与黄元铭徐徳饶歌诗唱酬后赠承务郎生冝再举礼部早世累赠奉直大夫娶罗氏封令人三子鼎立见谓三杰长吏部侍郎逢吉号贤侍从次逢年笔力髙古仕止南安军上犹令史君其季也讳逢辰字防之丰裕秀发人推逺器年十八乡举首荐登乾道二年进士第以左廸功郎尉潭之衡山邑宰赵汝谊连帅介皆通明严重遇盘错輙属君辛邜嵗俭湘隂为最帅陈弥作檄君行县事戢奸赈荒【阙】逋四归特循两资君丐貤恩封母太孺人别用举主升从事郎移贑州贑县丞歴事三守监司六七人皆咨其清称其文伏其能剧邑幕属阙争委摄承议事制刑率归【阙】恕淳熙二年茶防转剽江西君请精择土军叅以贑卒郴桂弓手别募敢死军分委偏将或扼贼要冲或驰逐山谷间而命荆鄂之师养威持重乘贼惫于后帅不能用已而上命辛弃疾綉衣持斧乘传来竟如君防师旅方兴属君调军食君持金帛即所至易米于民省馈运十七八漕李焘钱佃以名闻诏任满赴堂审察守施元之向授京状君逊同僚之垂成者元之大喜上章论荐又诏中书籍记终更改宣教郎审察特添差签书秀州军事判官防公事乞便亲改镇南军死囚详覆君察可悯请奏谳一月中全活者三街吏告行有死人驰视之余息尚存疗治稍蘓始知夜行吏夺其币而害之捕治伏辜其明察类此兵铨役禁军兴力役以媚守帅许援亲兵及水军例増食钱吏摘牒尾如熟事请君书押君执不可守怒曰此例也君曰亲兵乃岳飞旧人有粮无衣故乘除如此水军则以隆祐太后避地于兹骤闻敌至頼其力得上贑特许优给自是阙者勿补今仅存二十辈耳若无故创支禁卒嵗十万缗力固不足且非州家所可擅也守不能夺兵官嗾诸卒诉庭下君徐以理晓之拜谢而去吉贑旧各置船塲湏油麻坊木民病科折君言于漕裁减万计乡邦解试士逾万人考官止七员君请用福州例増二人苟利公家率勇为之七年江西旱九江尤甚君将代诸司请防赈济君籍下户及商贩技术与无以自营者为三等计户口给歴十户一甲甲给一牌五日轮一户赍钱牌塲市粟周而复始置安养院处老弱孤独给以钱米负郭选邑佐乡村择土官分董之事有未安不惮立改文书纷至手披口占畧无凝滞凡用米八百余石它郡取拨亦称是又劝上户平价以补不及起正月尽六月讫无流殍监司乞优赏君固辞是时予迁吏部尚书兼翰林学士承防郎奏君自代磨勘转奏议郎九年五月入提辖行在货务都茶埸将试用也赏转承议郎以太令人年髙求知澧州命下丁内艰叅知政事萧正肃公燧尝荐君守边中书舍人崔兴诗复以职事官荐服除选知袁州未上转朝奉郎十五年正月二十三日以疾卒于家享年四十七明年十二月乙酉本县南乡陂之原妻安人李氏同邑椿之女前卒子男三人鉴早亡钥今为从事郎靖州军事判官与其季铉俱能其家女适进士康晋之孙男四人君资性髙朗博观载籍善为文辞待交防诚信轻财重义遇嵗歉出粟为之倡尝慕范文正公置义庄赡宗族买田北乡以嵗入给贫者伏腊吉凶费市药疗病买棺送死衣寒食饥傍及乡党君既没二子继其志且存规约君防师李栖梧司法李没子瞽女未有归极力济之县东三里蚬子陂久废君捐金谷募民复脩导水数百丈溉田不赀今号孙公陂平居处事有条理喜论大利害援古证今如指诸掌律身亷谨在官兼职虽众却其添给士大夫多以功业期君君颇自许也设使天假之年推爱人利物之心岂止复一陂仁一乡而已平生著述有养晦类稿三十巻予久与君兄弟防钥以文林郎全州清湘令李【阙】状来请铭为之铭曰
　　孙氏三龙季惟邦君才气之髙谓凌青云幕府王官以明济勤仁蘓野莩恵周乡枌羣贤交荐竹符仅分未孑干旟逺瞻丘坟宜夀而否胡戾前闻流庆来裔尚考斯文
　　承直郎知东安县赵君【彦俉】墓志铭【嘉防二年】
　　魏悼王七世孙曰彦俊后名彦俉字才卿曽祖叔峣左侍禁祖挺之训武郎父公吁秉义郎仕吉遂家焉君清介有守刻意经史未尝诡随苟合惟择贤者与之逰诗文日进绍兴二十九年预漕荐三十二年覃恩君以廸功郎主永州和阳簿同僚服其亷勤外艰去官奉母抚诸弟日益读书服阕调南丰尉乾道七年锁防奏名特补左儒林郎庐陵宗慕之自是多中第者注临江军判官属邑新淦号难治常赋大亏滞讼满庭守檄君摄事以办治闻循承直郎安庆军节度掌书记守贰替移乐常行州事政号明敏继摄倅监大比试勉励考官精覈文卷明年过省者二人舒人美之前执政李公彦頴荐以京职秩满得提防铸钱司检踏官分局曲江以母忧去免防知东安县零陵郡连旱公私赤立君禁戢吏奸劝课农桑民誉翕然雨旸或愆祈祷立应邑境大熟先是二税尽归州家用度匮乏君请从民便诸司从之县始有余裕而君积勤致疾嘉防元年八月己丑沐浴而逝享年六十五家素清贫至贷钱买棺而归二年九月庚申庐陵县儒林乡龙陂之原先娶朝请大夫知道州欧阳庠女既没予堂兄朝请郎知袁州必逹喜君嗜学防已以女归之复早世又娶朝请大夫知连州萧祖祐之孙一子【阙】夫业进士三女适郑份胡允廸孙时简时【阙】铭曰
　　自重者好脩安分者寡求彼寒畯犹克艰此公族乃兼优倚才猷之表表恨时命之悠悠尚垂裕于后人永固安于斯丘
　　安徳郎主管崇道观赵君【伯琭】墓志铭【嘉防二年十月】
　　嘉防壬戌八月己丑艺祖皇帝七世孙武徳郎伯琭卒卜以十一月庚申吉水县中鹄乡洞岩之原其室孺人王氏前三十年嵗在辛夘亦以八月辛亥卒权窆家塘至是就武徳墓南二十歩孝子容州北流县令师抚南雄州司法叅军师复南安军大庾县尉司□号泣请铭乡人皆言武徳善人长者予又与其二弟及其外舅知肇庆府王衣子裳有契义不可辞君初名伯松改今名字坚老赠少师冯翊侯世覃之曽孙赠永兴军节度使东牟侯令赛之孙武翼大夫真州兵马钤辖子某【光宗庙讳】之子君四嵗防母毛氏六嵗防父绍兴十二年门防承节郎歴监衢州江山县及冨沙税两监潭州南岳庙乾道元年添监州苖米仓不厘务遂家焉既满注衡祠者六升朝改主管台州崇道观者五磨勘及泛恩十二转而终君早罹忧患力学自树立族叔髙州遂溪令子淇卒官君【阙】入瘴乡奉五防携孤幼以归既仕竭俸入择师友教子弟长弟承直郎监两浙转运司造船埸伯瞻登戊戌进士科次廸功郎衡州司法叅军伯楷累上南宫三子并防漕解覃恩入官君天性俭约而乐周急凡官族留落暨民流徙及里闾疫疠人莫敢视君每倾身济之栖志云水日延道民始终无倦其疾也师抚自广西星驰归省病棘勉以孝友忠勤神色不乱沐浴而逝享年六十七五子二早世四女适州学谕戴作肃郷贡进士刘年职次许刘彻一尚防孙男未名二女长适进士胡天麟次防铭曰
　　志趣嚣然家廷萧然其处超然其逝飘然三子嶤然余庆昭然墓槚翘然过者忉然
　　欧阳伯威墓志铭【嘉防二年】
　　嘉防壬戌六月甲午庐陵欧阳伯威以疾不起其妻金氏先城西能仁寺之西原山卜十二月乙酉即墓左穿穴祔焉其友曹生交顕致伯威遗言以状请铭予曰生文美矣抑伯威吾能言之是负气节有文章安分义人也少与予同应举伯威学广才赡锐欲防蝥弧而先登已乃连战不利士悼其屈家故官族爱母弟铎恣其费弗问遂窘伏腊聚【阙】为仰事俯育计名卿大家争延训子弟时官闻名皆来礼请其间贤否不同徇物必招谤絶物或贾怨君皎皎其躬温温其容束脩外毫髪无预物莫能凂人自亲爱善论古今间以谈谐尤工诗骚涵泳鍜链启前人闗键大篇短章随意所之待制杨公万里序其脞词曰鸟啼花落欣然防心处大白咽伯威诗欲驭风骑气也至于抄警句诵之泸溪王敷文庭珪西溪刘孝亷承弼杨愿皆教官诗豪或以孟襄阳贾长江比君他文率过人尝着遇諌词蜂螫蜘蛛赋胡忠简公极口称奬一时名公推重如此胷次洞逹遇人无町畦逢酒辄饮当酣适时咳唾成珠玑歌呼薄霄汉不知世之隘身之穷也予在政府数欲官之谢曰欲吾数口无饥足矣焉事虚名逮予来归而君视瞻茫洋不复教学簟瓢怡然时时相过道旧以目眚踈麹生亲玉友歩趋亦蹒跚独豪气如初予每怜之闻其讣疾数遣医往视已殆犹防杖访曹生索酒赋诗云旧逰应好在谁念此生浮盖絶笔也平生篇什脞词外分五编号漫成遣兴暮景自娱松筠别有襍着五巻见闻録之伯威讳鉄自号寓庵世为郡人髙祖登以其子澶州通判粲遇恩赠奉议郎曽祖来用举守本州助教祖元发虽不仕而弟将作监承珣靖康间以忠义着父宣教郎充字彦美擢绍兴壬戌进士第戊辰嵗卒官广西伯威侍母何氏携诸防防匶千里返永和镇毕二弟三妹嫁娶人以为难三子玕矸矼业儒二女早世孙三人简簵籥予与伯威及葛徳源潨皆生于丙午比嵗宴集唱酬欢甚有绘为三老图者前哭徳源铭其藏今复铭君何悲如之铭曰
　　嗟乎伯威少慕太白才不覊而行不亏中逰饭颗午不炊而乐不饥晚隣文昌医不治【平声】而笔不衰贤哉若人众所推今其已矣谁弗思后有式墓【阙】徒悲尚酹以酒吊以诗
　　郴州张使君【钢】墓志铭【嘉泰三年】
