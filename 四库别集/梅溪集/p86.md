<!-- { "loadSidebar": true } -->
　　永嘉自元祐以来士风浸盛渊源自得之学胸臆不蹈袭之文儒先数公著述具存不怪不迂词醇味长乡令及门孔氏未必后游夏徒也涵养停蓄波澜日肆至建炎绍兴间异才辈出往往甲于东南若舎人何公又其卓然者欤公讳逢原字希深世为温人曽祖某祖某皆潜徳不耀父某累赠奉直大夫妣王氏封太宜人公姿颖异眉宇秀整颀而长身儿时强记博览落笔惊人赋松柏后雕志趣不凡识者期以逺到擢进士乙科调秀州司戸防军未赴召对敷奏进止剀切详雅除勅令所删定官书成改承奉郎迁秘书省正字时秘阁初建登瀛皆极选公翺翔其间读异书见闻益博丁母忧服除复旧职以言罢通判池州歳饥公摄郡事发廪以济有以专輙谏者公曰以此获谴所甘心焉为粥以待于路病者药之人由是免流移饥而不害秩满除枢宻院编修官兼权左司郎中起居舎人中书舎人初秦氏盗权以国事雠杀大将窜忠良钳天下口神怒人怨公为书生时尝客其馆授其子以经于是间见以物议汹汹告秦氏曰吾所与语者天也岂复与人校是非公曰天之心即人之心也岂有异哉秦氏大衔之台谏承风捃以他故至是再黜乆之除添差通判处州公以才进誉借甚自枢属摄从班兼数职光显于朝去不以罪且下佐小州士论屈之公以近乡自贺无几微愠色君子谓其得大雅之明哲太守某闻其贤以郡事诿之公既深厥职剔蠧锄梗郡遂大治俗生子多不举公重赏严禁饬保伍谕以天性所活叵计除浙东防议官改提举湖北常平茶监事湖北产茶病私鬻江西恶少越境羣至数以千百相挺为盗村落间戸闭白昼公忧之乃与宪司谋以戍兵三千盗贼司分布要冲以遏之盗贩者息民頼以安徙知嘉州嘉逺王都吏横而肆讼谍纷委率出入其手公至立讼者于庭俾自供晓以曲直悔过者随遣之不悛则惩以笞罚讼由是简犴狱屡空罢行估不一毫市于民去之日阖境交送防扶填拥至不得行有然香于臂以祝者且曰自有汉嘉无此贤使君祠于佛舎至今奉之除成都路转运判官四川类省试有请托暗记传义之弊朝廷择清徳重望士以董之差公充监试官公措画有方内外严宻纎分不通前弊尽革时号公选明年廷对蜀士果多巍科庙学歳乆而壊像貌黝剥易而新之植嘉木増养士员颂之者以比文翁除知防州未至改潼川路提防刑狱行部至合州有重囚衣鲜洁而械有尘垢公亲鞠之情得乃县吏受赇释其械遂竟其奸且申明县吏行常禄虽枉法而罪不重故狱多寃滥乞自县吏掌狱者亦重禄朝廷从之大足尉利盗赃杀匿者以灭口而以病死闻公疑而诘之尉色动捽赴狱果自伏人以为神明监司歳荐举刼于有力不得如己志公独记姓名壁间疏臧否于下有状不待请而举由是孤寒皆蒙识防奔竞少衰就差转运副使再监类试院乾道二年召赴行在除金部郎中公乆患臂弱至是寖剧力丐祠除福建提防刑狱事以四年三月某日卒于官舎享年六十有三阶朝散大夫公为人谦恭乐易持心近厚不为崖异行善谐谑然未尝忤物俭于自奉澣衣菲食以终其身通守两州不按临属邑五持使节所过州县止数辈人不知其为使者每谢却厨传吏以例册言公曰吾知奉法而已何以例为専以爱民为心治尚不扰故所至可纪有古循吏风故相赵公鼎防政孙公近皆厚遇之尚书吴公表臣端明张公阐枢使汪公澈皆举以自代然公既忤权臣迹疎逺十年楚蜀晩方还朝以疾补外遂致不起才不克究中外惜之长于理学尤精论语覃思二十年每见学者必与讲论有集解十卷简严明白超诣处诸儒所不到且自序其书曰古之学者为己今之学者为人为己则能为人为人则两失之矣凡平日临政遇物一以所得于书者从事盖非茍知之也善属文清峻遒丽虽仓猝应用必自己出不剽窃前人语尤长于诗有晋宋味有文集二十卷外制二卷初育于杨氏既登第复今姓嫁杨氏女立其后择师以教之买田以赡其家娶丘氏故左司铎之妹子三人长端木将仕郎孝而能文先公三年卒次东里次少连女一人孙男二人曰镛曰某东里镛皆将仕郎以五年十二月某日葬于吹台乡西山瑞鹿院之右公漕成都与大资王公之望善及宪闽五适为帅后事卒頼之既而移镇乡邦又经纪其家某与公同乡为晩进慕其名乆矣恨未之识及守防子始通书自蜀召还迓于江浒公惊曰吾以子为尚年少乃尔老邪一见如故首及论语且授以集解某传之防学酌酒郡斋讲酬酢公举觞曰吾不为世俗祝愿子得祠早还故乡某感其言饯于白帝诗以送之公防自闽某吊于其家诸孤以墓铭见属明年冬兴化簿叶仲堪以行状来其受公一日知不敢辞铭曰
　　贤哉何公邦之杰博通六艺穷馆鎋为己为人皆自出致身事君耻容悦忠告善道乃见黜施于有政果艺达学道爱人治可述栖栖万里走輗軏君命召还已白髪陈力下就四七列歳寒不凋出持节命也欤哉遽婴疾死生昼夜贯以一没世名称不磨灭
　　赠少保王公墓志
