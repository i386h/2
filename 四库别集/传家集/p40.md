<!-- { "loadSidebar": true } -->
　　臣伏见国家每下赦书辄云敢以赦前事言者以其罪罪之诚欲恩泽下究而号令必信也比见臣僚多以私意偏见奏赦前事乞不原赦或更特行编配重于不经赦之人朝廷皆从其请若其人情理巨蠧必不可赦者则国家当于约束勅及赦文内明白言之若所坐不至甚重而特不赦是恩泽有所不均而同罪之人有幸有不幸也且今刼盗杀人不死及杂犯死罪犹赦之而微罪不赦是则罪之轻重不系于人主不刋之法令而决于人臣一人之私意也况使经赦之人仍就编配得罪重于不经赦者尤无谓也夫赦者诚非致治之道然朝廷若能永无赦令使有罪者必刑斯人知恐惧莫敢犯矣今既数下赦令而使大罪得免小罪被刑经赦者其罚重不经赦者其罚轻臧否纠纷使百姓何所取信哉臣愚欲望陛下自今犯罪之人情理巨蠧必不可赦者乞于豫降约束勅内明白言之其余并从赦文处分其有指赦作过情状显然不因臣僚奏请陛下圣意特不原免者止宜依法施行亦不可使重于赦前之罪应昨赦前犯罪不至编配而赦后特行编配者并乞放令逐便庶使恩泽均一号令明信
　　言夀星观御容劄子【嘉祐七年十二月三月上】
　　臣等前者伏覩陛下幸夀星观奉安真宗御容当是时臣等不知事之本末未敢进言自后方知本观旧日止有先帝时所画夀星近因本观管干内臣吴知章妄有奏陈称是先帝御容意欲张大事体广有兴修自为劳効别图恩赏陛下天性仁孝以为崇奉祖宗重违其请遂更画先帝御容以易夀星之像改为崇先观知章既得御容倚以为名奸诈之心不知纪极乃更求开展观地别建更衣殿及诸屋宇将近百闲制度宏侈计其所费逾数千万向去增益未有穷期臣等窃以祖宗神灵之所凭依在于太庙木主而已自古帝王之孝者莫若虞舜商之髙宗周之文武未闻宗庙之外更广为象设然后得尽至诚也唯髙宗祭祀亲庙微为丰数故傅説曰黩于祭祀时谓弗钦礼烦则乱事神则难祖已曰祀无丰于昵盖规之也后至汉氏始为原庙当时醇儒达礼者靡不讥之况画御容于道宫佛寺而又为夀星之服其为黩也甚矣且又太祖太宗御容在京师者止于兴国寺啓圣院而已真宗御容已有数处今又益以崇先观是亦丰于昵也无乃失尊尊之义乎原其所来止因知章妄希恩泽乃敢恣为诬罔兴造事端致陷朝廷于非礼今既奉安御容难以变更若只就本观旧来已修屋宇固足崇奉所有创添屋宇伏乞一切停寝止令有司以时侍奉所有知章诬罔圣聪依托御容妄有干请广兴力役乞下所司取勘穷治奸状明正其罪
　　论仪鸾失火劄子【嘉祐七年八月十一日上】
　　臣窃闻今月九日夜大庆殿前仪鸾司房内失火烟焰已起烧及屋宇侧近守宿之人知觉差早仅能救灭或闻圣恩欲寛贷失火之人窃以宫省之内火禁不可不严向使救之稍缓为灾不细伏望选差不干碍官一员子细检定火发踪由委开封府依公尽理根勘从初失火因依应干系人等严赐施行所贵戒励后人不敢懈慢











　　传家集巻二十六
　　钦定四库全书
　　传家集卷二十七　　　　宋　司马光　撰章奏十
　　论后妃封赠劄子【嘉祐七年十二月二十二日上】
　　臣伏闻学士院新定后宫封赠父祖制度皇后与妃皆赠三代臣窃以为不可夫礼之所慎在于尊卑之分别嫌明防故国君沐粱大夫沐稷士沐粱盖以大夫贵近于君故推而逺之以防僣偪之端士贱逺于君虽与之同物无所嫌也况后妃之际实治乱之本圣人于此尤兢兢焉皇后敌体至尊母仪四海六宫之内无与等夷妃品秩虽贵而皇后犹为女君今封赠之典混而为一臣实惧焉虽陛下圣明宫壸之政贵贱有伦必无僣偪之忧然非所以别嫌疑防萌兆垂法度示子孙也昔汉文帝幸郎署慎夫人与皇后同坐中郎将袁盎引却慎夫人席曰陛下既以立后慎夫人乃妾妾主岂可同坐哉文帝善其言彼少顷同席盎犹以为不可而犯顔力争况着之典防以为百世之法乎臣谨按天圣中遇南郊大礼皇太后追赠三代太妃止赠二代然则妃赠三代乃近嵗之失不可以不正也议者或谓外廷之臣凡入两府者皆赠三代妃正一品礼不可以后之臣窃以为不然圣王制礼内外异宜不可均壹自宰相枢宻副使名秩虽殊而比肩为臣共同职业俱赠三代不足为嫌皇后与妃位次相亚而有妾主之分以此尤宜分别名噐使之着明以防后世之有僣差不可卤莽灭裂苟然而已也臣愚欲望陛下特降圣防改定新制自今后唯皇后得赠三代自妃以下皆不过二代若以外廷之臣封赠太优则乞自今后唯宰相枢宻使得赠三代自参知政事以下止于二代庻几得礼之宜取进止乞以假日入问圣体劄子【嘉祐七年三月二十一日上】
　　臣等窃以休假之令盖愍羣臣职事劳苦故因节序使得归家享祀宴乐尽其私防今陛下圣体虽安然饮饍起居尚未复旧将来寒食节假顿经七日羣臣不奉天顔晓夕之心岂能自安欲乞自入假以后毎隔日许两府及知杂御史以上一次问圣体仍乞召两府入对便殿所贵中外之人尽知陛下圣体康寕各获安心取进止
　　乞遣告哀使劄子【嘉祐八年四月九日上】
　　臣等窃见大行皇帝晏驾已近旬曰其告哀于契丹使人尚未进发兼闻不曽素戒使者对答继嗣之辞臣等窃议深恐未便何则国家既与契丹约为兄弟遭此大丧立当讣告敌中刺探之人所在有之今天下缟素敌中岂得不知而讣告之人尚未到彼敌谓中国有何事故能不猜疑自古大宗无子则取于小宗以为后着在礼典岂为国恶若敌人有问尽以实对有何所伤今问继嗣于使人而使人对以不知事体岂得便穏况陛下初为皇子之时诏书已布告天下敌中安得不知今若答以虗辞不足诈彼而适足取其笑侮耳国家自与契丹和亲以来五十有六年生民乐业令国有大故正是邻敌闚伺之时岂可更接之失理自生间隙臣等愿朝廷早决此议令使人昼夜兼程进发若敌中问及继嗣皆以实告孔子曰言忠信虽蛮貊之邦行矣臣等愚意窃以如此为便取进止
　　上皇太后防【嘉祐八年四月十三日上】
　　月日具位臣司马光昧死再拜上防皇太后殿下羣生无福大行皇帝奄弃天下皇帝继统哀毁成疾未能亲政恭请殿下同决庶务臣愚伏计殿下念宗庙社禝之重为四海黎元之计不得已而临之非中心所欲也若皇帝圣体不日康寕殿下必推而不居若药石未效则殿下方且緫览万几未暇自安故凡举措动静不可不戒愼留心焉方今天下之势危于累卵小大战战忧虑百端若非君臣同心内外恊力夙夜勤劳以徇国家之急则祸难之生岂可胜讳哉夫安危之本在于任人治乱之机在于赏罚二者不可不察也若中外百官各得其人贤能者进不肖者退忠直者亲防佞者踈则天下何得不安任职之臣多非其人贤能者退不肖者进忠直者踈防佞者亲则天下何得不危赏不因喜罚不因怒赏必有所劝罚必有所惩则天下何得不治喜则滥赏怒则妄罚赏加于无功罚加于无罪则天下何得不乱然则天下安危治乱不在于佗在于人主方寸之地而已矣凡御下之道恩过则骄骄则不可不戢之以威威过则怨怨则不可不施之以恩恩威之道圣人所以制世御俗犹天地之有隂阳损之益之不失中和以生成万物者也夫恩者欲物之亲已也有时而生怨威者欲物之畏已也有时而生慢小人之性恩过则骄骄而裁之则怨矣爵禄赏赐妄加于人则其同类皆曰我与彼才相若也功相敌也彼得之而我独不得何哉是出一恩而召羣怨也故曰恩有时而生怨也威严太盛则人无所容刑罚烦苛则滥及无辜则其同类皆曰是过也人谁无之彼既不免行将及我于是乎穷迫思乱为其上者乃更畏恐而求姑息是始于严而终于慢也故曰威有时而生慢也如是则为人上者岂不至难哉盖善为人上者不然恩必施于有功而罚必加于有罪恩虽至厚而人不敢妒者何也众人之所与也罚虽至重而人无所怨者何也众人之所恶也大行皇帝天性至仁羣臣之功或未足言而赏之以厚罪或不可容而罚之至轻善则善矣而小人不识大恩者或几乎骄慢矣臣窃意殿下今兹继而为政必将糺之以严糺之以严诚是也然天下之人濡大行皇帝圣泽日乆一旦暴加绳检恐骇而离心伏愿殿下徐以义理教之戒之有不聴从而尤无良者然后加刑罚焉则谁敢不肃此善之善者也徃者大行皇帝嗣位之初章献明肃皇太后保防圣躬纲纪四方进贤退奸镇抚中外于赵氏实有大功但以自奉之礼或崇重太过外亲鄙猥之人或忝汚官职左右防谄之臣或窃弄权柄此所以负谤于天下也今殿下初摄大政四方之人莫不观聴以占盛徳臣以为凡名体礼数所以自奉者皆当深自抑损不可尽依章献明肃皇太后故事以成谦顺之羙副四海之望大臣忠厚如王曽清纯如张知白刚正如鲁宗道质直如薛奎者殿下当信之用之与共谋天下之事鄙猥如马季良防谄如罗崇勲者殿下当踈之逺之不可宠以禄位聴采其言也臣闻妇人内夫家而外父母家况后妃与国同体休戚如一若赵氏安则百姓皆安况于曹氏必世世长享富贵明矣赵氏不安则百姓涂地曹氏虽欲独安其可得乎是故政者正也为政之道莫若至公臣愿殿下熟察羣臣之中有贤才则举之有功则赏之虽贱如厮役憎如仇雠逺在千里之外皆不可弃遗如此则人谁不劝矣羣臣之中职事不修则废之有罪则刑之虽贵为公卿亲为兄弟近在耳目之前皆不可寛假如此则人谁不惧矣夫为善者劝为恶者惧百官称职万民乐业天下之安犹倚防山而坐平原也尚何忧哉然后俟皇帝圣体平寜授以治安之业自居长乐之宫坐享天下之飬则殿下圣善之徳冠絶前古光映后来虽周之文母汉之明徳不足比也臣备国家侍从之臣以谏诤为职不胜区区之诚妄冒以闻伏惟殿下置之几席少加聴察臣光昧死再拜上防
　　言遗赐劄子【嘉祐八年四月十五日上】
　　臣伏覩圣恩颁赐羣臣以大行皇帝遗留物如臣所得已近千缗况名位渐髙必霑赉愈厚举朝之内所费何啻钜万窃以国家用度素窘复遭大丧累世所藏几乎扫地传闻外州军官库无钱之处或借贷民钱以供赏给一朝取办逼以捶楚当此之际羣臣何心以当厚赐况将来山陵所须全未有备国信往来又当供亿万一更有水旱军旅之虞不知朝廷何以处之若国用不足必重敛于民民巳困穷何以供命饥寒所驱必为盗贼此乃安危之本愿陛下深思熟虑勿以为细事而忽之也臣诚知干兴之际曽有此例亦恐当时所赐不至如此之多况当时帑藏最为富实今事力耗竭十无一二岂可但云旧例不思损益况委质为臣共圗国事股肱耳目譬犹一体安则俱安危则俱危岂待多得金珠然后输忠尽力恐非所以遇士大夫之道也今天崩地坼率土哀摧羣臣各迁一官不隔磨勘恩泽已厚诚不忍更受赐物因公家之祸为私室之利伏望圣慈许令侍从之臣各随其意进奉金帛钱物以助供山陵之费如此则君恩下流臣诚上达上下相爱洽于至和既可以少纾民力又不至有伤国体取进止
　　言遗赐第二劄子【嘉祐八年四月二十一日上】
