<!-- { "loadSidebar": true } -->
    臣等言：臣闻天视自我人视，天听自我人听。故尧臣放命，降震怒之灾；姬圣尊仁，受昭事之福：先王所以恭畏上下，奉天人。於是有昭德塞违，惩恶劝善，所以明枉直，正典刑。一昨伏奉恩敕，宣示司农卿宗晋卿所奏：日者王德寿等承使失旨，虐滥无辜，灾感蝗虫，毒慈竹，宁岁为之饥馑，庶以之流离。冤魄冥呻，元感上恻，降明制，发德音，恤淫刑，蠲虐典，於是幽魂雪愤，遗噍昭苏，枯竹由其再生，蝗虫为之韬眚，（一作陨迹）蛮动色，瘴疠收氛。当夭札之凶年。致平之稔岁，非夫圣灵昭感，天人合符，何吉凶之徵，报同影响？天下幸甚。臣等闻圣人法天，所以顺物，小人违道，则必乱常。故虞称钦明，严四凶之罪；鲁有仁义，正两观之诛：所以邦家用昌，苛慝不作。王某等色厉内荏，心僻行坚，弄措（一作指）刑之文，为商夷之法，以讼受服，同恶自尤，竟招殛窜之辜，允肃政刑之序。今日苍鹰敛翼，乳虎含牙，朝廷无腹诽之忧，天下有刑措之颂，信可以惩残创酷诱善旌冤，永清侮弄之阶，共登仁寿之域。臣等谬赞台阁，忝守藩维，实思仰奉大猷，以穆中典，幸属至圣崇德，小人勿用，凡在庶品，实百恒欢，虽成、康颂声，文、景默化，刑清政肃，曾何足云？伏乞书之国经，颁示天下，使四方风动，万国归仁，垂范後昆，以为炯戒。无任庆之至。
    ○为建安王贺契贼表
    臣某言：今月日，得辽东都督高仇须等月日破逆贼契丹孙万斩等一十一阵露布，并捉得生口一百人送至军前事，三军应快，不胜踊跃。臣闻天之所弃，虽暴必亡；人之共仇，在远弥戮。况凶羯遗丑，未及犬羊，固作孽以招诛，自辜恩而取灭。伏惟陛下威加四海，子育百蛮，鬼神尚不敢违，凶狡岂能逃罪？逆贼万斩等天夺其魄，生自为殃，仇须等谨奉庙谋，远凭国计，短兵才接，群逆销亡，返风回烟，薰睛掩目，此天威潜运，神道密周，岂铸纤谋，抑由灵助。今尽灭殃病，孽固折服，饥灾兼至，凋弊日滋。未加天兵，应自糜烂。臣训励士马，今日克行，大军一临，凶寇必殄，献俘在即，拜阙有期。预喜承恩，思胜庆贺，无任快之至。
    ○奏白鼠表
    臣某言：今月日，臣等令中道前军总管王孝杰进军平州，十九日行次渔阳界，昼有白鼠入营，孝杰捕得笼送者。身如白雪，目似黄金，顿首ㄣ伏。帖若无气，将士同见，皆谓贼降之徵。臣闻鼠者坎精，孽胡之象，穿窃为盗。凶贼之徒，固合穴处野居，宵行昼伏。今白日归命，素质伏辜，天亡之徵，兆实先露。自孝杰发後，再有贼中信来，不谋同词，皆云尽灭病死，亲离众溃，匪朝即夕。臣训兵励勇，取乱侮亡，昔宋克鲜卑，苍鹅入幕，今圣威远振，白鼠投营：休兆同符，实如灵契。凡在将士，孰不欢欣？执馘献俘，期在不远。
    ○为陈御史上奉和秋景观竞渡诗表
    臣某言：伏见某月日御制，秋景务馀，聊观竞渡，故陈先作，式伫来篇，凡六韵。天文爰降，品汇咸亨，金简潜开，瑞图斯见。臣闻白□兴咏，汉游汾水之祠；黄竹申歌，周舞瑶池之驾。然而志崇远辙，事或劳人，故潍之化未光，太清之道犹阙。伏惟圣凝获皇陛下太虹齐圣，感月含神，元德茂於皇阶，文明照於天下，用能提玉斗，挹衡，百神景从，三灵协赞。青□出洛，爰开受命之符；赤甲荣河，终御兴王之宝。非穷神之至德者，其孰能与於是哉？既而黄屋务闲，紫机时暇，洞庭张乐，思接轸於轩游；妫水披图，想同骖於尧辇。然而远而劳物者，未若近而安人；动而勤已者，岂比静而泰神？於是从金跸，鸣玉鸾清禁林，御池殿，肃波神（一作臣）而戒事，命舟子为水嬉。彩莲歌，乍起江吴（一作吴江）之引；青龙桂楫，时摇瓯越（一作时讴越女）之风。鸟逝虬惊，沸珠潭而竞逐；□飞电集，横玉浦而流光：信可以娱乐惟灵，发挥文物，皇欢允洽，白日俄光。於是奏薰风於管弦，咏业□於林御，帝歌爰作，天藻攸彰。黼帐帷宫，缛文房之绣彩；祥□瑞景，霏翰苑之荣光：信探道（一作赜）於元包，得斯文於紫极，太平允矣，元首康哉！方欲朝明堂之宫，辑群后之瑞，尊崇显号，光启圣图。封玉嵩邱，以接千年之统；泥金少室，攸增万岁之规。卓哉煌煌，圣君之表也。微臣曲学蓬户，窃位兰台，未闻骢马之谣，非有雕龙之思。鞠躬霜署，谬睹於天章；逖听钧台，侧闻于帝乐。天文尊贵，（一作贲）不远於下臣；帝宝珍崇，曲宣於近贵。窃以君唱臣和，固不隔於尊卑；宫变商从，方允谐於金石。辄用斋心扣寂，假翰求词，将以攀日月之末光，继萤爝之微照。不胜云云。
    ○为建安王献食表
    臣谬藉葭莩，叨荣圭组，元戎出塞，违凤而逾年；班师入朝，拜鸾闱而有日。策勋饮至，频承湛露之恩；献寿奉觞，未申行潦之荐。所以白茅微籍，愿享於钧台；黄污菲诚，思奉於瑶水。谨辄献食一百舆，伏知金难瑞鼎，盈上帝之珍羞；玉女行厨，尽群仙之品味。以兹菲薄，有类蘩，多惭在藻之欢，窃有献芹之志。所愿皇慈俯纳，丹慊获申，天子万年，永庆南山之寿；微臣百拜，长承北极之恩。无任诚恳之至。
    ○为河内王等论军功表
    右：金吾卫大将军兼检校洛州长史河内郡王臣懿宗、加爵一等勋五转司宾卿兼羽林大将军建安郡王攸宜、加爵一等勋七转臣某等言：伏奉月日制书，录臣等在军微功，特加前件勋封。嘉命聿至，宠渥载优，伏对惭魂，殒首颠越云云。臣闻古者名将，先士卒而後身，故其功劝；末世庸将，穷人力以宠已，故其政乖。然则箪醪投河，三军告醉；元刂印在手，万夫以离。夫与众共功，专已独利，成败之理，兴亡继焉。赏者国之大事，故不可忽。日者林胡构孽，敢乱燕陲，陛下徵义兵，诛不道，天下士庶，焱集星驰，皆忘身夏国，纾祸却难。至於躬先矢石，血涂草莽，冒艰险，历寒温，气腾青□，精贯白日，诚亦勤矣。虽圣灵威武，逆虏自灭，然士卒戮力，亦尽其劳。今大功未酬，众议犹在，而臣等驽怯，猥加先封。臣等不能折冲虏廷，还师衽席，今坐加茅土之赐，以先将士之勤，使冠虎臣，将何以劝？今战士留滞於外府，军吏咨嗟於下寮，臣等胡颜，敢冒天造？夫赏一劝百，犹恐未孚；利一沮万，其弊谁救？爵命不可以招谤，国章不可以假人，伏愿天光俯回，昭发军礼，请以臣等前件勋封，回受战亡人及立功将士等，上以明国之大赏，下以雪臣等谬功，数纤悦忘劳，士感知死，然後兵可训励，贼可诛屠。此诚国之元经，不可苟而利者，臣等不胜区区。
    ○为乔补阙论突厥表
    臣某言：臣以专蒙，叨幸近侍，陛下不以臣不肖，特敕臣摄侍御史，监护燕然西军。臣自违阙庭，历涉秋忧，徒居边徼，无尺寸之功，臣诚暗劣，孤负圣明。然臣久在边隅，夙夜勤灼，莫不以蕃事为念，俾按察之。比以突厥离乱事迹。参验委曲，穷问往来，窃有以得其真，莫不自为鲸鲵，递相吞食，流离残饿，莫知所归。臣诚愚不识事机，然窃以往古之变，考验於今，知天亡凶丑之时，陛下收功之日。然臣闻之，难得易失者时也，易遇难见者机也，圣人所贵者，去祸於未萌。今陛下体上圣之资，开太平之化，匈奴为中国之患，自上代所苦久矣，合天降其灾，以授陛下，万代之业，在于今时。臣请以秦汉以来事迹证明之，伏愿陛下少留圣听，寻绎省察，天下幸甚。
    臣闻始皇之时，并吞六国。制有天下，按剑叱咤，八荒奔驰，然匈奴︹梁，威不能服，牧马河内，以侵边疆。始皇赫然，使蒙恬将四十万众，北筑长城，因以逐胡，取其河南之地七百馀里。当时燕、齐海岱，赢粮给费，徭役烦苦，人以不堪。故长城未毕，而闾左之戌，已为其患，二世而亡，莫不始於事胡也。至汉兴，高祖爱命，率群雄，乘利便，以三十万众窘迫白登，七日被围，仅而获免。自是历吕太后至孝文帝，单于桀骜，益凌汉家。文帝徒以逊词，致献金帛，但求其善和而已，不敢有图，贾谊所以哭之，痛文帝以天下之盛，而卑事戎狄，以倒悬天下也。至景帝时，边受其患，於是汉武践祚，以承六代鸿业，属乎文、景元默之化，海内安。太仓之粟，红腐而不可食；内库之钱，贯朽而不可校。财力雄富，士马精疆，忿匈奴之骄慢，将报先帝之辱。遂使王恢、韩安国将三十万众，以马邑诱单于，师出徒费，竟无毫发之功。於是大命，六师，专以伐胡为务，首尾三十馀年，中国骚然，大受其弊，至於国用不足，军兴不给，租及六畜，算及船车，盗贼群兴，京师起乱，竟不能制单于之命，一日而臣服之，汉宗衰残，几至覆社稷也。故汉武晚年，厌兵革之弊，下哀痛之诏，罢轮台之游，封丞相为富民侯，将以苏中国也。
    至宣帝代，复出师属匈奴数穷，天降其祸：虚闾权渠单于病死，右贤王屠耆堂代立，骨肉大臣，自不相服，又立虚闾权渠子为呼韩邪单于，击杀屠耆堂。诸名王贵人，各自分立为五单于，更相攻击，以至大乱，残虐死者，计万亿数，畜产耗减，十至八九，人以饥饿，相燔烧以求食。於是寄命，无所，诸名王贵人右伊秩訾且渠当户以下，将兵五万稽首来降，於北方晏然，靡有兵革之事，直至哀、平之际，边人以安。臣窃以此观匈奴之形，察天时之变，盛衰存亡之机，事可见也。然则匈奴不灭，中国未可安卧亦明矣。夫以汉祖之略，武帝之雄，谋臣勇将，势盛雷电，穷兵黩武。倾天下以事之，终不能屈一王、服一国。宣帝承衰竭之後，抚疮痍之人，不敢惕然有出师之意，然而未有遗矢之费，而臣仆於单于之长者，其故何哉？盖盛衰有时，理乱有数。故曰圣人修备以待时，是以正天下如拾遗。陛下肃恭神明。德动天地，今上帝降匈奴之灾孽，遗陛下之良时，不以此时顺天诛，建大业，使良时一过，匈奴复兴，则万代为患，虽後悔之，亦不及矣。古语曰：“天与不取，反受其咎。”今天意厚矣，陛下岂可违之哉？
