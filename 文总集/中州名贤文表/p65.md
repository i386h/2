<!-- { "loadSidebar": true } -->
　　九曰恤军民以固邦本近命新省整治以来一切事务尽从简静可谓不严而治不肃而成者也中外熙熙翕然有拭目太平之望兹盖皇帝陛下屏去奸慝保合太和嘉靖邦本专任责成之効也然犹有当轸虑者夫为治之道政贵均一不少偏重否则必更而张之使至公均被国家且自攻围襄阳以来签取军役盖四举矣将着中物力等户尽充军站中间抛下上户其能有几皆贫难下戸而军兴百色所湏皆仰供辨江南甫下遭值前省和顾和易急征暴敛侵渔不法又将军站闪下差税不问多寡止除四两余者分洒见戸其逃亡差税又行毎岁陪纳数年之间编氓已是靠损其小戸困苦不较可知臣以时属方殷其代输差税宜令蠲免涵养存恤小康若一旦别有征求易为责办其军站戸富者至有田畆连阡陌家资累巨万丁对列什伍贫者日求生活有储无甔石田无置锥者今也不辨难易一体应役又至元十一年签充到军役者多是近下户计当时起遣已是生受臣愚谓俱合分拣定夺庶不致困乏逃窜有悮临时调遣不均之弊莫此为重
　　十曰复常平以广蓄积常平仓设自至元八年随路收贮斛粟约八十余万今仓廪具存起运久空甚非朝廷救荒恤民本意夫常平之法岁丰增价以籴之则农重谷而敦本岁荒则减价以粜之故民倚安而无菜色如往年定时估以平物价竟不克行殊不若常平之有粟也盖低昂权在有司兼并利无专擅故也若复实常平倘遇凶歉出粜三二千石谷价自平楮弊亦复加重且勉赈济破用军国正储实为古今良法
　　十一曰广屯田以息逺饷臣闻边储逺饷自古未有良法如飞挽负载卖爵赎罪引种和籴未免弊困多不能行俱未若留兵屯田为古今之长策也臣试以唐振武事言之宪宗元和七年李綘言天徳振武【今丰州等处】左右良田约四千八百顷收粟四十万斛岁省度支钱二十余万缗兹非明验欤今振武丰州界河两傍除营帐百姓耕占外其余荒闲尚多若大治屯田自非水旱田功稍集国储必有所济唐陆贽所谓缘边土沃而久荒所收必厚又近岁山后流移戸多将见抛地土时暂借令营屯亦是一法【富弼曾言此事】及捡括冒占仍招募愿户者听外边屯已置营屯去处亦宜差强果为国尽心有为能臣重与捡勘其间一切可行未举已行不尽者极人为而尽地力仍将迤南一切置屯见闲户数并徙边防以捄一时此急于治外之意也
　　十二曰息逺畧以抚已有臣尝闻老子以恬淡为宗孔宣父戒及其在得二圣人教以天理当然为言非徒设也钦惟皇帝陛下圣神文武临御天下三十余年昭丕天之功接千岁之统三五已来未有若斯之盛其于太祖圣武皇帝创之业可谓大集厥成然有其有者安务广徳者强审今之势譬犹蓄牧大家川量谷计数已殷富正在牧圉择人刍豢得所而已如此则牛羊茁壮日蕃而无耗不然罔恤见有又务多得将见复求者未获则已有瘠而耗之可不惜哉伏愿陛下息逺畧抚已有以恬淡为心以在得为戒颐养圣寿配天无极此宗庙神灵四海臣民之愿也臣又尝观天地之气四时行万物生皆自然而然又其升降止三万里之中其范围不出三十万里之内余则混沦旁礴虽圣人有置而不论者伏惟陛下宪天体道财成辅相功已不能殚纪尚何言而何虑哉
　　十三曰感和气以消水旱夫兵者凶器战者危事不得已而用之且以强胜为戒我国家以神武戡定海宇日月所出没霜露所霑坠莫不臣而主之然地广物众不无孽芽其间故三十年之久十有余举如征大理云南渡鄂渚平内难讨贼璮取江南破襄汉驾洋海下占城定高丽问罪交州扫清辽甸皆除暴固存彼动此应不得已而用之之举也然士卒愁苦死伤暴露边郡困乏中外忧劳之气不得不伤阴阳之和而致水旱之报是以圣人重之畏之故老子曰大军之后必有凶年师之所处荆棘生焉故比年以来水旱无时霜灾屡作山崩地震变出非常奸臣柄用盗贼窃发百姓嗸嗸日趍于困臣常读中元以来国书诏条未尝不以生灵为念弃捐细故讲信修睦以用兵为重此尧舜好生之徳禹汤克寛不自满假之仁也愿陛下躬体黙颐养圣寿与天无极以初元之心为心以恬澹之虑为虑为民祈天请命灾害不生祸乱不作使黎庶知其无好兵之心天地鬼神谅其不得已之意庶几天回哀眷易乖戾而为和平变荒歉而为丰稔敛时五福敷锡庶民咸跻仁寿之域天下幸甚
　　十四曰崇教化以厚风俗自昔风俗美好由礼义所生今也礼义既衰故日趍于薄一法出则众奸作一令下则百诈起何则民所欲而生者岁不加益我过为之求者日有所增所谓救生而不赡奚暇治礼义哉有司释此不念毎以厚风俗为务如孝行复役节妇有旌议婚姻立学师表淑慝忠臣义士岁有常秩之类非不家至户晓然终无分寸之効者徒文具虚名而已夫天下之事有本有末知所先后则教立而化行臣愚以为风化之行莫国家若先以四教为本曰仁以养之义以取之礼以安之信以行之何为仁父爱子育懐生乐业温饫以养其心何为义轻徭薄赋取敛合宜寛裕以畅其气何为礼上下有分毋妄侵辱诛责以当其功罪何为信发号施令一出不易忱诚以明其约束是也而前政者【谓桑葛也】曾不务此专以威虐肆心督责为令取办一时流毒四海不知陵迟偏诐有不可救药至于今为厉者如逋负差徭有已蠲未蠲者贫难军人有已间未间者民出祗应不防拨降反复偿其不应民办和买虽防官还曾何敷其元价杖刑重责不上大夫崇卑之品曾不少间悉被戮辱夫如是将何以责民心之近厚风俗之淳粹者哉惟其四者本立而天下悚然有忠厚廉耻之心而后敦之以礼让谨之以庠序观之以乡饮教之以冠婚丧祭民将目击而心谕安行而有得二三大臣匡直辅翼于上时从而振徳之孰有子遗其亲臣后其君者哉所谓父子有亲君臣有义不曰风恬俗美将安归乎臣恽草茅一介遭遇明时违逺阙廷八年于兹虽越在草野乃心未尝一日不在王室今复防被宠召防起于泥涂之中犬马之力思欲报効而愧其孱弱不材然愚衷内激情有不能已者干犯天威罪在万死伏惟少寛鈇钺示有可取使四方大贤大徳之士闻之曰如臣者且防采择将而来皆为陛下用矣臣不胜俯伏待罪忧恐之至臣恽昧死再拜谨言
　　贡举议
　　贡举人材肇自唐虞而法备于周汉兴乃用孝廉秀才等科策以经术时务以州郡大小限其岁贡之数以赏罚责长吏极其人材之精犹古贡士法也歴魏至于后周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对策中者虽鲜号称得人至有龙虎将相之目其明经立法肤浅易于取中当时亦不甚重又别设制科以待天下非常之士故前宋易明经为经义其赋义法度严备考较公当至亡金极矣后世有不可废者然论程文者谓学出剽窃不根经史又士子投牒自售行谊蔑闻廉耻道丧甚非三代贡士之法伏遇圣天子临御之初方继体守文以设科取士为切若止用先皇帝已定格法与时适宜可举而行如迈隆前代创为新制可不详思揣其本末酌古今而论之惟古贡士率从学而出后世不询经行徒采虚誉因循荐举狃为私恩不顾公道此最不可者也莫若取唐杨绾宋朱熹等议叅而用之可行于今绾之法曰令州郡察其孝友信义而通经学者州府试通所习经业贡于礼部问经义十条对时务策三道皆通为上第其经义通八策通二为中第其论语孝经孟子兼为一经熹之议曰分诸经史如易诗书周礼二戴礼经春秋三传各为一科将大学中庸论孟分为四科并附已上大经逐年通试及廷试对策兼用经史断以已意以明时务得夫愚谓为今之计宜先选教官定以明经史为所习科目以州郡大小限其生徒拣俊秀无玷汚者充员数以生徒员数限岁贡人数期以岁月使尽修习之道然后州郡官察行考学极其精当贡于礼部经试经义作一塲史试议论作一塲【题目止于三史内出】廷试策兼用经史断以已意以明时务如是则士无不通之经不习之史进退用舍一出于学既复古道且革累世虚文妄举之弊必取实学适用之效岂不伟哉外据诗赋立科既久习之者众亦不宜骤停经史实学既盛彼自绌矣翰林学士王恽谨议
　　记序
　　殷太师庙重建外门记
　　庙有外门旧矣金泰和四年节度使孟公铸易而新之近代以来废撤不复者盖三纪焉维皇朝至元元年郡侯渤海王复命汲县令葛祐作新太师之祠奉明诏而缉废典也越明年春二月神宇甫完移治令下逮夏五月郡人韩澍来令兹邑奠谒祠下顾瞻台门未克完具殆无以称新宫而揭防敬明年秋七月乃经始焉顺岁成而乐民用也九月初吉告成厥功轮奂爽垲神游敞然风马云车肃焉来临左林右泉奕奕动色既而主县簿高显洎其属愿以事文诸庙石遂再拜请书于恽恽曰太师之墓在衞境圣迹也按祭秩常祀也自殷迄今二千有余岁矣神之所以凛然如生血食不絶者岂非忠义之气粹而为乔岳融而为列星穷天地亘万古作大贤为民极故也孔子称殷有三仁焉盖至诚恻怛之心其揆一也太师之进谏不去箕子之法授圣也太师之杀身成仁防子之志存宗也前代以二贤配飨庙庭亦见夫显异尊崇之礼宜矣然一门之役不可不谓全功重嘉令之为县民安政简而复致敬恭于明神继成前功可谓能也已故详书本末以俟来哲至元丁卯秋九月重九日谨记
　　孔履记
　　孔子没千有八百余岁小子恽获拜履綦于先进赵公学舍吁可敬也履制极古长尺有二寸其圈以丝借则以枲为之纹作古方花角结骈罗纰如画不可端倪厥首几几似圆而方状若物钩势欲上达循口有衣如罾可相掩覆傍缀绳钩长约数寸殆欲拘缚以敛口哆环唇之周中贯繶紃叠踵之后辫结方舒犊鼻穿彻色苍艾无光枲之纎尫者逮弊丝之坚凝者不变也于是拂拭睇眎起敬起爱怳如升君子之堂仰高风攀逸驾而聆足音之跫然也若夫履者礼也君子所履小人所视况吾夫子践履之物哉吾侪小人可不敬而视之且夫子相鲁七日诛卯也于两观之下如由赐之徒尚愕然而惊况鲁人乎然视其所履其详可得而考也夹谷之防齐以莱兵刼公孔子履阶而上不尽一等是履也凝然山立兵却鲁张其无严诸侯之勇可得而见也然后退而闲居从容中道与三千之徒翩翻于洙泗之间接武于杏坛之上其素履之往坦坦幽人之贞可得而观也俾后之君臣父子兄弟夫妇顺而履之者昌舍而违之者亡宜乎吾夫子万世之下凝旒被衮履帝位而不疚其道光明者焉呜呼当崇奉者圣人之功也当践履者圣人之迹也茍知其功而不践其迹与嗜古物为耳目之玩者等矣是诚不可不知其所当履也中统三年夏五月同宣抚徐世隆都司刘郁幽陵张着观汲郡王恽拜手稽首而为之记
　　新井记【有铭】
　　水之滋人至矣予城居三十年口众而无井亦一苦也盖饮食酒茗之用日不暇数十斛率以仆奴逺汲取足诚可悯也中统四年夏六月朔召井工凿井于舍南隙地告成于是月上旬之戊午凡用钱布四千五百役佣三十六甃甓三千二百其深四寻有二尺既汲果食冽而多泉味之莫余井若也且夫汲之为郡一咽防也吾闻生聚繁伙之地水率咸苦井而得美泉者百不一二数何则腐濊渗漉之余故也予生也多疾咸苦之味尤所禁忌今新泉若是而甘且冽天其或者湔浣我心肺涤濯我五贜沛然助往来生生之资而供无穷之用也是宜铭铭曰
