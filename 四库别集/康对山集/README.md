<!-- { "loadSidebar": true } -->
【对山先生集】
 序 
 制策 
 卷之一 
 卷之二 
 卷之三 
 卷之四 
 卷之五 
 卷之六 
 卷之七 
 卷之八 
 卷之九 
 卷之十 
 卷之十一 
 卷之十二 
 卷之十三 
 卷之十四 
 卷之十五 
 卷之十六 
 卷之十七 
 卷之十八 
 卷之十九 
 后序 

【序】
 张治道 
 刘储秀 

对山先生集序 

夫诗病于六朝绮丽之辞矣子昂变之而雅兴文衰于八代萎弱之习矣昌黎振之而古作盖中人承学大人虎变苟非其责其道何从此虽人情之习尚而实运会之所关也自五胡乱华中原板荡斯文元气凋丧弗存及于元宋迭代作者继出诗非不兴而呰窳成习文虽有作而气岸弗振迨至我　明神祖阐教 列圣兴文文人才士户牗争开国初作者尚复浑厚及于弘治气渐纷靡鬪巧争能芜没先进竞一韵之艰争本字之巧上倡下和一趋百随待人后行谁当作者天厌其弊笃生浚哲既弘诗矢?见又开文运三唐不能限其踪两汉不能窥其际驰驱屈宋陵轹班马洗近代之陋成一家之言非才识高迈锺气通灵者能如此哉故孝宗临御拊髀求贤策七得公列置第一朝野快覩如鸟归凤 皇上喜其得人宰执疾其盛巳贾董升堂綘灌瞋目是时信阳何仲默关中李献吉王敬夫号为海内三才而公尤独步虽三君亦让其雄也当时语曰李倡其诗康振其文文章赖以司命学士尊为标的前失作者后启英明非横制颓波笔参造化者欤此特公之文章耳若夫经纶之学参赞之才上追伊周下陋管晏使少自括囊不为高论功业烜赫文辞掩矣然德不遇时害能成谤石抵玉捐鸢逐凤举两君既逝何李厄塞造化忌才人谋何尤或者曰文王囚而大易演子舆藏而七篇着天欲公立言表世垂训作则故屈其身俾不大耀焉公殁之六年值中丞东厓翁公抚临关中搜其集付西安守六泉吴君刻之以传前此洪洋赵公尝欲板行而属余为序移文藩司堕而弗举今东厓公之刊布与六泉君之欣承是亦有数也嗟呼余与先生交好将二十余年矣其勭游山水讨论文艺未始一月无者间尝语余为订其集且序之今果序其集如此呜呼悲哉嘉靖二十四年乙巳春正月乙巳太微山人张治道序 

刻对山先生集叙 

翰林修撰对山康先生集凡若干篇编次甫成尝托其友比部张太微重加校雠且序之先生逝矣言犹抂耳于是太微方谋板行适中丞翁东厓访得其集既巳抚卷太息遂檄西安吴守六泉锓梓?傅并属予识之窃惟对山诸制作驰驱屈宋陵轹班马巳具见于太微序中夫复何言但缅怀平生而感慨益切何则昔宋学士王梅溪共称儒宗匪特抡魁而巳没几十余年其文集尚藏于家后刘共父帅建康因其子闻诗抂府每请序诸简端犹未敢当转求晦翁代笔焉至闻诗守浮光时始刻诸江陵夷考其颠末盖不知几岁月矣今对山没世未久即遇二三知己相与乐成其事如此回视龟龄不为不幸矣然梅溪生虽末季犹遇孝宗诸君特赐及第充馆职擢侍御史召权吏部侍郎不拜出守四郡复入为太子詹事进直龙图阁学士方致仕焉故功业文章烜赫一时其奏议数十篇尤为人所传诵云对山生逢 明世且当我孝庙右文之时擢冠多士词林允服然自修撰以来十年不调及居忧回籍哀毁踰礼是诚恪守官箴鲜见其俦者也言官弗知亦巳矣反□为逆瑾同乡遂论罢终身公论抂人固不待辩向使复起图报尤力侍帷幄则缉圣学知制诰则黼黻皇猷功业文章将与梅溪媲美矣顾垂老山林无由表见缙绅赠答之余非咲傲乾坤则平章凬月彼笔墨蹊径恐未能□耳所谓成一家之言者观此益信其它乐府传奇亦皆可录然各有别乘巳传于世云 嘉靖乙巳夏六月癸未西陂山人刘储秀序 



【制策】 

制策 

