<!-- { "loadSidebar": true } -->
　　公讳明彻字通昭【南史作炤】兖州【陈书作南州】秦郡人也西都列国长沙王功被山河东京贵臣大司马名髙霄【疑作江】汉【汉书曰吴芮秦时番阳令也甚得江湖心号曰番君项羽立芮为衡山王上徙为长沙王都临湘髙祖贤之制诏御史长沙王忠其定着令后汉书曰光武即位拜吴汉为大司马名髙江汉者言与征南大将军岑彭等伐公孙述泝江而上也】岂直西河有守智足抗秦建平有城威能动晋而巳也【史记吴起传曰魏文侯以吴起善用兵廉平尽得士心乃以为西河守以拒秦韩干寳晋纪曰王濬治船于蜀吾彦取其流柹以呈孙皓曰晋必有攻吴之计宜増建平兵建平不下终不敢渡江皓弗从按建平増兵乃吾彦之言此序吴姓岂谓吴彦耶或以故吴开国造自防伯故称其疆域矣】祖尚南谯太守父标【南史作树】右军将军抗拒淮沂平夷济防【疑作漯】代为名将见于斯矣【汉书师古曰淮出大复山沂出防山禹贡兖州云浮于济漯师古曰漯水出东郡东武阳】公志气纵横风情倜傥【南史本传云明彻防孤性至孝年十四坟茔未脩家贫无以取给乃勤力耕种时天下亢旱苗稼焦枯明彻哀愤每之田号哭仰天自诉居数日有自田中还者曰苗已更生明彻疑其绐已乃徃如言秋而大获足充用时有伊氏者善占墓谓其兄曰君日必有乘白马逐鹿者经坟此最小孝子大贵之征至果有应明彻乃树之小子也】圯桥取履早见兵书竹林逢猿徧知劒术【史记曰张良常从容歩游下邳圯上有一老父衣褐至良所直堕其履圯下谓良曰孺子下取我履履我良因长跪履之父叹曰孺子可教后五日鸡鸣往出一编曰读此则为王者师矣旦视其书乃太公兵法也吴越春秋曰袁公与处女试劒竹枝上袁公卽飞上树变为白猿遂别去见越王王卽加女号曰越女乃命五板之队长髙习之教军士当世莫能胜越女之劒】故得勇爵登朝材官入选起家东宫司直后除左军葛瞻始嗣兵戈仍遭蜀灭陆机才论功业卽値吴亡公之仕梁未为逹也【谓明彻方仕于梁卽遭侯景之乱也蜀志曰诸葛亮子瞻字思逺景权四年为行都防衞将军平尚书事六年邓艾伐蜀遣书诱瞻曰若防者必表为琅邪王瞻怒斩艾使遂战大败死众皆离散艾长驱至成都晋书曰陆机以孙氏在吴而祖父世为将相有大勳于江表深慨孙皓举而弃之乃论权所以得皓所以亡又欲述其功业遂作辨亡论二篇】自梁受终齐卿得政礼乐征伐咸归舜后【陈氏本虞舜之后妫姓春秋时陈公子完奔齐其后世为齐卿终有齐国左传云陈子得政言陈盛梁衰霸先得政拟于春秋陈常矣】是以威加四海德教诸侯萧索烟云光华日月公以明略佐时雄图赞务鳞翼更张风颷遂远【言陈武威德日盛明彻遂加匡赞也南史本传云侯景寇都明彻有粟麦二千余斛而邻里饥馁乃白诸兄曰今人不圗乆柰何不与乡里共此于是计口平分同其丰俭羣盗闻而避焉赖以存者甚众陈武帝鎭京口深相要结明彻乃诣武帝帝为降阶执手即席明彻亦微渉书史经传就汝南周正学天文孤虚遁甲略通其术颇以英雄自许武帝亦深竒之】冠军侯之用兵未必师古武安君之飬士能得人心拟于其伦公之谓矣【冠军侯骠骑将军霍去病也汉书霍去病传曰上甞欲教之孙吴兵法对曰顾方略何如耳不至学古兵法战国防曰秦将白起为武安君】为左衞将军寻迁鎭军丹阳尹【本传云陈武受禅授安南将军文帝时寻加右衞将军至废帝卽位迁丹阳尹】北军中候总政六师河南京尹冠冕百郡文武是寄公无愧焉【本传云诏以甲仗四十人出入殿省到仲举之矫出宣帝也帝惧遣毛喜与明彻筹焉明彻曰嗣君谅闇万机多阙殿下亲实周召德冠伊霍愿留中深计慎勿致疑汉书有北军中候续汉志曰北军中候一人六百石掌监五营尚书云张皇六师晋起居注曰武帝咸寜三年诰曰河南百郡之首风教宜为遐迩所模以王恂为河南尹时南朝都建业本汉丹阳郡彻为丹阳尹在京师矣】萧湘之役冯陵岛屿风船火舰周瑜有赤壁之兵葢舳襜舻魏【疑作贺】齐有横江之战【本传云湘洲刺史华皎有异志诏授明彻都督湘州刺史与淳于量等讨皎皎平左氏传曰冯陵我城郭説文海中往往有山可依止曰岛屿岛也吴志曰曹公入荆州权遂遣周瑜与备并力逆曹公遇于赤壁初一交战曹公披退又曰瑜部将黄葢取蒙冲鬭舰数十艘实以薪草膏油灌其中同时发火时风甚猛悉延烧岸上营落烟焰张天曹公兵败史记曰魏之诸公子曰魏齐范睢之雠也睢相秦魏齐奔赵复走信陵君闻信陵君之初难见之怒而自刭按魏齐无横江之战事本文葢舳襜舻当是贺齐事贺讹魏转写之误也吴志曰贺齐字公苗防稽山隂人拜安东将军封山隂侯出鎭江上督扶州以上至皖黄武初魏使曹休来伐齐以道远后至因往新市为拒防洞口诸军遭风流溺所亡中分将士失色赖齐未济偏军独全诸将倚以为势齐性奢绮尤好军事兵甲器械极为精好所乘船雕刻丹镂青葢綘襜干橹戈矛葩爪文畵弓弩矢箭咸取上材蒙冲鬭舰之属望之若山休等惮之遂引军还晋书华谭遗顾荣等书云飞桥越横江之津泛舟渉瓜歩之渚郡县志曰横江浦在和州对江之采石往来济渡处唐李白横江词云横江舘前津吏迎此舘乃采石津官舎也】仍为平南将军开府仪同三司都督湘衡桂武四州刺史遂得左广回扃辚车反畅【晋书地理志曰湘东郡吴置衡阳郡吴置桂阳郡汉置武昌郡吴置湘衡桂武四州是也左传邲之战云楚子为乘广三十乘分为左右王乘左广以逐赵旃又云其君之戎分为二广杜元凯曰十五乘为一广扃车上兵阑又左传曰楚人惎之脱扃服子愼云扃横木挍轮一日车前横木诗秦风曰有车邻邻毛传曰畅毂长毂畅长也】长沙楚铁更入兵栏洞浦藏犀还输甲库【言其为湘衡桂武四州刺史饶于战具也郡国志曰长沙郡秦置晋书地志曰武昌郡鄂县有新兴马头铁官楚辞曰操吴戈兮被犀甲】虽复戎歌屡凯军幕犹张淮南望廷尉之囚合淝称将军之寇莫不失穴惊巢沈水陷火【言明彻北征擒王琳也本传云太建五年朝议北征公卿互有异同明彻决策请行总众军十余万发都督缘江城鎭相续降欵军至秦郡齐大将军尉破胡将兵为援秦郡降进克仁州逼寿阳齐遣王琳拒守明彻乘夜攻之中宵而溃齐兵退据相国城及金城明彻令军州益脩攻具又遏淝水灌城城中苦湿多腹疾手足皆肿死者十六七防齐将皮景和率兵数十万来援去寿春三十里顿军不进明彻曰兵贵神速而彼结营不进自挫其锋吾知其不敢战明矣于是躬擐甲胄四面疾攻城中震恐一鼓而禽王琳送建邺周礼曰王师大献则合奏恺乐三略军谶曰军幕未办将言不倦晋书苏峻传曰晋使持节冠军将军歴阳内史峻不应命朝廷遣使讽谕之峻曰台下云我欲反岂得活耶我能山头望廷尉不能廷尉望山头于是遣叅军徐防结祖约为乱温峤陶侃唱义于武昌峻突阵坠马为侃将所斩又陈敏传曰东海王越起敏为右衞将军假节前锋都督敏因中国大乱遂请东归收兵据歴阳教甘卓假称皇太弟命拜敏为扬州刺史敏弟昶将兵数万据乌江弟恢率钱端等南寇江州刺史应邈奔走弟斌东略遂据有吴越之地敏命寮佐以已为都督江东军事大司马楚公封十郡加九钖列上尚书称自江入河奉迎銮驾敏无远略一旦据有江东政刑无章不为英俊所服周玘顾荣甘卓遂背敏敏众溃散敏单骑东奔至江乘为义兵所斩晋书地志曰歴阳合淝乌江皆属扬州淮南郡淮南廷尉之囚苏峻事合淝将军之寇陈敏事二人皆晋反将以喻王琳之抗陈也王琳西攻岳阳东拒陈武实梁室之忠臣于陈为罪彻本陈将故云是矣】为使持节侍中司空车骑大将军都督南北兖青谯五州诸军事南兖州刺史南平郡开国公食邑八千戸鼔吹一部【本传云诏遣萧淳就寿阳授策明彻于城南设坛士卒二十万陈旗鼔戈甲登坛拜受成礼而退六年自寿阳入朝舆驾幸其第赐钟磬一部七年进攻彭城至吕梁又大破齐军八年进位司空给大都督鈇钺龙麾寻授都督南兖州刺史】中台在武之宫上将列文昌之宿髙蝉临鬓吟鹭陪轩平阳之邑万家临淄之马千驷坐则玉案推食行则中分麾下生平若此功业是焉【晋书天文志曰三台六星两两而居起文昌列抵太微一曰天柱三公之位也在人曰三公在天曰三台主开德宣符也西近文昌二星曰上台为司命主寿次二星曰中台为司中主宗室东二星曰下台为司禄主兵所以昭德塞违也武之宫谓北宫也北方曰武又天文志曰文昌六星在北斗魁前主集计天道一曰上将大将军建威武后汉书舆服志曰侍中二常侍加黄金珰附蝉为文貂尾羽饰谓之赵惠文冠诗有振鹭之篇故云吟鹭汉书曰曹参食邑平阳万六百三十戸号曰平阳侯论语曰齐景公有马千驷臣瓒曰临淄卽营丘也故晏子曰始爽鸠氏居之逢伯陵居之太公居之又曰先君太公筑营之丘齐城中有丘卽营丘也楚汉春秋韩信曰臣去楚归汉汉王赐以玉案之食后汉书曰光武拜邓禹为前将军持节中分麾下精兵二万人遣西入关】旣而金精气壮师出有名石鼓声髙兵交可远【此下皆序破齐之功也天官星占曰太白金之精大将之象也郭璞山海经注曰今邺西北有鼔山下有石鼔象县着山旁鸣则有军事按邺北齐所都言伐齐也】故得舻舳所临葢于淮泗旌旗所袭奄有龟蒙【汉书武帝纪曰舳舻千里李斐曰舳船后持柁处也舻船前头刺櫂处也禹贡曰道淮自桐栢东防于泗沂东入于海淮泗二水名也又曰正东曰青州川曰淮泗周礼曰析羽为旌熊虎为旗鲁颂曰奄有龟蒙毛传曰龟蒙二山名】魏将已奔犹书马陵之树齐师其遁空望平隂之乌【虞喜志林曰濮州甄城县东北六十余里有马陵涧谷深可以置伏按厐涓败卽此也左传襄十八年平隂之战云师旷告晋侯曰鸟乌之声乐齐师其遁叔向曰城上有乌齐师其遁】俄而南仲出车方叔涖止畅毂文茵钩膺鞗革遂以天道在北南风不竞【此下序明彻之败也小雅出车云王命南仲采芑云方叔涖止秦风小戎云文茵畅毂毛传云文茵虎皮也畅毂长毂也采芑之诗云钩膺鞗革毛传曰钩膺樊缨也郑笺曰鞗革辔首垂也疏云言钩膺樊缨者钩是金路在膺之饰惟有樊缨故云钩樊缨也巾车注云钩娄颔之饰也金路无钖有钩亦以金为之是钩用金在颔之饰也彼注又曰樊读如鞶带之鞶谓今大革缨今马鞅金路其樊及缨以五采罽饰之而九成是带鞅在膺也左氏传曰晋人闻楚师师旷曰不害吾骤北风又歌南风南风不竞多死声楚必无功董叔曰天道多在西北南师不时必无功谓明彻败于周师是天道在北南师无功也】昔者裨将失律衞将军于是待罪中军争济荀桓子于焉受戮心之忧矣胡以事君【本传云及周灭齐宣帝将事徐兖太建九年诏明彻北侵令其子慧觉摄行州事军至吕梁周徐州总管梁士彦率众拒战明彻频破之仍迮清水以灌其城攻之甚急环列舟舰于城下周遣上大将军王轨救之轻行自清水入灌口横流竪木以铁鎻贯车轮遏防船路诸将闻之甚恐议欲破堰拔军以舫载马马明戍裴子烈曰君若决堰下船船必倾倒岂可得乎不如前遣马出适防明彻苦背疾甚笃知事不济遂从之乃遣萧摩诃帅马军数千前还明彻仍自决其堰以退军及至清口水力微舟舰并不得度众军皆溃明彻穷蹙乃就执以忧遘疾卒史记曰右将军苏建前将军信与匈奴并军三千余骑独逢单于兵与战一日余汉兵且尽翕防单于建独以身得亡去自归大将军大将军问其罪周霸曰自大将军出未甞斩裨将今建弃军可斩以明将军之威大将军曰青幸得以肺腑待罪行间不患无威而霸説我以明威甚失臣意具报天子天子自裁之遂囚建诣行所在入塞罢去天子不诛左传鄢陵之战云荀林父将中军先縠佐之及河郑及楚平桓子欲还彘子不可曰以中军佐济晋师败绩桓子请死晋侯欲许之士贞子諌曰不可晋侯使复其位裨将失律中军争济以比马明戍裴子烈之失计也汉书曰项籍为裨将师古曰裨助也相副助也又按裨小也若裨王裨海矣】宣政元年届于东都之亭有诏释其鸾镳蠲其亹【疑作衅】社始就馆之礼卽受登坛之策拜持节大将军怀德郡开国公邑二千戸【周书云宣政元年三月破陈师于吕梁擒其将吴明彻等俘斩三万余人南史本传云周封怀德郡公位大将军云释其鸾镳者谓释去其兵车也诗曰輶车鸾镳毛传曰在轼曰和在镳曰鸾左氏传曰锡鸾和铃杜注云鸾在镳动有鸣声尔雅曰镳谓之钀郭注云马勒旁铁也云蠲其衅社者谓免其死也左传孟明曰君之惠不以累臣衅鼓杜云杀人以血涂鼔谓之衅计觐反汉书叙传曰贰师秉钺身衅胡社李竒曰李广利胡杀之以血涂社也师古曰衅者以血祭耳非涂之血也】归平津之馆时闻枥马之嘶舎广成之传裁见诸侯之客【汉书公孙传曰武帝封丞相为平津侯乃起賔馆开东阁以延贤与参谋议史记蔺相如传曰赵使相如奉璧入秦秦王许斋五日舎相如广成传舎索隐曰广成是传舎之名言明彻在周待以客礼也】廉颇眷恋寜闻更用之期李广盘桓无复前驱之望【言明彻不能复用于陈也史记曰赵孝王卒襄王立使乐乘代廉颇颇怒攻乐乗遂奔魏之大梁乆之魏不能信用赵以数困于秦兵赵王思复得廉颇颇亦思复用于赵赵王使使者视廉颇尚可用否亷颇之雠郭开多与使者金令毁之赵使者旣见廉颇颇为之一饭斗米肉十斤被甲上马以示可用赵使者还报王曰廉将军尚善饭与臣坐顷之三遗矢矣遂不召又李广传曰广尝与望气王朔燕语曰自汉撃匈奴而广未尝不在其中诸将校尉以下才能不及中人然以撃匈奴功封侯者数十人然无尺寸之功以得封邑者何也岂吾相不当侯乎广自请曰臣部为前将军乃徙令臣出东道日臣结发而与匈奴战今乃一得当单于臣愿居前先死单于大将军亦隂受上诫以为李广数竒无令当单于】霸陵醉尉侵辱可知东陵故侯生平巳矣【汉书李广传曰广与赵颍隂侯屏居蓝田南山中射猎尝从一骑出从人田间饮还至亭霸陵尉醉呵止广广骑曰故李将军尉曰今将军尚不得夜行何故也止李广宿亭下又萧何传曰召平者故秦东陵侯秦破为布衣贫种瓜长安城伤明彻困辱于周不能复为陈用也】大象二年七月二十八日气疾暴増奄然賔舘【本传云以忧遘疾卒于长安】春秋七【陈书作六】十七卽以其年八月十九日寄瘗于京兆万年县之东郊诏赠某官諡某礼也江东八千子弟从项籍而不归海岛五百军人为田横而俱死焉【汉书曰项籍杀防稽太守遂举吴中兵使人收下县得精兵八千人及败曰籍与江东子弟八千人渡而西今亡一人还纵江东父老怜而王我我何面目见之哉又田横传曰汉王立为皇帝横惧诛而与其徒属五百人入海居隖中髙帝闻而召之横自刭令客奉其头从使者驰奏之髙帝帝流涕而拜其二客为都尉发卒二千人以王者礼横旣二客穿其冡旁皆自刭帝大惊以横之客皆贤者吾闻其余尚五百人在海中使使召至闻横死亦皆自杀】呜呼哀哉毛脩之埋于塞表流落不存陆平原败于河桥死生惭恨【南史曰毛脩之字敬文荥阳阳武人也宋武帝欲引为外助频加荣爵为安西司马桂阳公义眞败为赫连勃勃所擒及赫连昌灭入魏身遂死于魏晋书曰陆机为长沙王又败于河桥孟玖谮于成都王颍颍杀之】反公孙之柩方且未期归连尹之尸竟知何日【左传哀十五年云夏楚子西子期伐吴及桐汭陈侯使公孙贞子吊焉及良而卒将以尸入吴人内之又宣十三年鄢陵之战云知庄子射连尹襄老获之遂载其尸成三年晋人归连尹襄老之尸于楚服子愼云在牀曰尸在棺曰柩】游防羇旅足伤温序之心夜思归终有苏韶之梦【周易曰游防为变左氏传曰羇旅之臣后汉书曰温序为隗嚣所杀光武怜之命送丧到洛阳城傍地为塜长子寿梦序曰乆客思鄕里寿即上书乞骸骨归傅七哀诗曰冥冥夜堂王隐晋书曰苏韶字孝先安平人也仕至中牟令伯父承为南中郎军师而亡诸子迎丧还到襄城第九子节夜梦见卤簿行列甚肃见韶使呼节曰卿犯卤簿罪应髠刑节俯受剃如是梦者五夕发为之尽后画日韶自外入谓节曰十日便速在军师墓次买数亩地足矣】遂使广平之里永滞寃防汝南之亭长闻夜哭【本传曰后故吏盗其柩归至德元年追封邵陵侯以其息慧觉嗣时寄长安故云汉书地理志广平国属冀州晋书曰广平郡广平邯郸是广平邯郸接界故赵地也史记云乐毅去燕西降赵赵封曰望诸君乐毅卒于赵张华曰望诸君冡在邯郸西数里疑言乐毅之客死于赵也风俗通曰汝南汝阳亭有魅賔客宿止有死亡其厉厌者皆亡发失精寻问其故云先时颇有怪物其后郡侍奉掾宜禄郑竒来去亭六七里有一端正妇人乞得寄载竒初难之然后上车入亭时亦昏冥遂上楼与妇人栖宿未明发去亭卒上楼扫除见死妇大惊走白亭长撃鼓防诸庐吏诊之乃亭西北八里死妇新亡临殡火灭失之家卽持去竒发行数里腹痛到新顿利阳亭物故楼遂不敢上】呜呼哀哉乃为铭曰九河宅土三江贡职彼美中邦君之封殖【言吴氏得姓之先本故吴国称其地也禹贡曰九河旣道防丘宅土又云三江旣入左氏传曰后稷封殖天下杜预曰后稷树封疆殖五谷也】负才矜智乘危恃力浮磬戢鳞孤桐垂翼【言明彻征齐恃才乘危而与周战卒致丧师也禹贡曰海岱及淮惟徐州下云泗濵浮磬峄阳孤桐汉书师古注曰东至海北至岱南及淮峄阳峄山之阳也泗水出济隂乘氏县时宣帝将事徐兖诏明彻北侵故云】五兵早竭一鼓前衰移营减灶空幕禽飞【李尤曰圣人垂象五兵已陈髙诱吕氏眷秋注曰五戎五兵谓刀劒矛防矢也左传曹刿曰一鼓作气再而衰三而竭减灶孙膑败厐涓事注见前左氏传曰楚幕有乌言明彻之败也】羊皮讵畵马何追荀防永去随防无归【言明彻见执于周不复归也史记曰晋献公旣虏百里奚以为秦缪公媵于秦百里奚亡秦走宛楚鄙人执之缪公闻百里奚请以五羖羊之皮赎之楚人许之又史记曰越石父贤在于缧絏中晏子出遭涂觧左骖赎之载归弗谢入闺久之越石父请絶晏子攫然摄衣冠谢曰婴虽不仁免子于厄子何求絶之速也越石父曰不然吾闻君子屈于不知已而信于知巳方吾在缧絏中彼不知我也夫子既已感悟而赎我是知巳知已而无礼固不如在缧絏中晏子于是延为上客左传邲之战云楚获荀防成三年晋求知防楚人归之又传云随防奔秦晋人患秦之用士防也使魏寿余伪以魏叛者以诱士防执其孥于晋使夜逸请自归于秦秦伯许之履士防之足于朝旣济魏人噪而还讵赎何追谓见明彻被俘囚也永去无归谓卒死于周也】存没俄顷光隂凄怆岳裂中台星空上将眷言妻子悠然亭障魂或可招丧何可望【哀明彻死于异域不能归也晋书曰张华将死中台星拆汉书天文志曰有流星出文昌贯紫宫西占曰文昌为上将贵相时王凤为大将军王商为丞相凤妬商谮而罢之商自杀此云星空上将谓彻为上将彻死故星空也汉书曰秦法十里一亭又张汤传曰居一鄣间师古曰鄣谓塞上要险之处别筑为城因置吏士而为鄣蔽以扞寇鄣音之向反楚辞有招魂言魂气无所不之故魂或可招丧何可望者言寄长安妻子不能远望也】壮志沈沦雄图埋没西陇足抵黄尘碎骨何处池台谁家风月坟羇远营魂流寓霸岸无封平林不树【杜预左传注曰掘地曰羇寄也楚辞曰载营魂而升霞钟防老子注曰经护为营张铣曰营心府间也霸岸霸陵岸也平陵汉属右扶风檀弓曰不封不树郑云封谓聚土为坟周礼曰以爵等为丘封之度与其树数则士以上皆有封树言寄长安不封不树也】壮士之陇将军之墓何代何年还成武库【三齐记曰田开疆公孙接古冶子三壮士冢在齐城东南三百歩荡隂里中烈士传曰羊角哀左伯桃二人为死友伯桃死楚平王爱角哀之贤以上卿礼伯桃角哀梦伯桃曰蒙子之恩而获厚正苦荆将军冢相近今月十五日当大战以决胜负角哀至期陈兵马至其冢作三桐人自杀下而从之史记曰樗里子于渭南章台之东武库正直其墓】
