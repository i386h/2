<!-- { "loadSidebar": true } -->
　　甘泉子曰：多了无极一圈。无极而太极，言太极之理无穷也。故图说下文「太极本无极也」。若谓自无极而为太极，则濂溪之志荒矣。太极之理何形？安得无形上又加无字乎？於外一圈又著无极，第二圈又著太极，纔甚无道理可笑。夫此理上下同形，虚实同体，体用同原，显微同神，乌得而二之？乌得而分图之？承示冯洞阳太极图之辩，辞简而义精，所以辟支离之说者廓如也。据濂溪之图，两仪上只一圈。今冯公於两仪外加两圈，而分之曰无极太极，不[知][何意]，似所谓不知而作者。韩愈云：「不幸而不生[乎]三代之上，不见正於文、武、周公、孔子也。」此图几不遇吾师矣，今得订正，亦冯公之幸也，斯文之幸也。图册内益庵之说有一二未莹，然尤近醇。方公一叙大有走作。瑕见如此，附闻请正。门生霍与瑕拜书。 
　　
　　代祖谕示 
　　
　　义士祖、主簿祖、处士祖诏孙水、应菊、学文等，该先年第三房尚书孙义捐本户沙洲土名大濠角一所於小宗祠堂，作为蒸尝。经今五年，共该租银二十二两五钱。尔等匿以肥己，不念义捐之心。甲寅九月间逼於公论，纔送钱银九两入箱，尚共欠银十二两五钱，约旧年十二月送还。至今拖过，是子孙心安乎？为人子孙，敬爱祖宗，只当捐己入祠，未闻有反损祖宗自肥者。今特遣宗子禹勋同去人谕知，限清明日齐足送纳入箱。今乙卯年再起升科，为子孙者，亦可秉心。特谕。 
　　
　　重聚天伦行 
　　
　　番山昔友陈子光，难兄子儒慈且良。生财积谷千斯仓，为富能仁家道昌。异母之弟出迷方，时年十有三岁强。拐鬻番邦三十霜，南船入贡泊五羊。物色得之亲弟兄，抱哭扣地天为伤。始知感应天人际，有非心思所能量。二亲垂白，兄弟无故，重聚天伦，融融乐一堂。习庵分财与立室，无少或吝，何用不(藏)[臧]？有孙衷言为显扬，执闻来言谁浔冈。九十泉翁歌大章，是用表之示不忘。今人同气争利场，不戚手足交相戕。观此中心无愧惶？中心无愧惶？无愧惶？ 
　　
　　甘泉先生续编大全卷之二十五 
　　
　　门人顺德何鸿校刊 
　　
　　答问 
　　
　　黄大巡琴冈先生问目八条 
　　
　　　　□蹇劣无所知，而求教之念恒实悬切，徒为吏冗所夺，未得源源趋谒，以请教益，歉甚！昨承惠居樵答问，开沃甚多，然其间亦有未尽释然者，或失则蔽也。谨录呈之以求通焉。 
　　
　　舜禹大圣人只是好问好察，闻言则拜，盖非忘私忘己者不能。今执事好问不倦，於作圣之功思过半矣，钦服！钦服！孟子夫苟好善，皆将轻千里而来告之以善，况如水者乎！第恐犹借听於聋耳，如何！如何！ 
　　
　　　问：少汾云：「学问在於存心。」固也。至谓「当事亲敬长时，心存於事亲敬长；当读书作文时，心存於读书作文」一段，却似移心於事，非尽性之学也。夫存心功夫正在人情事变用之，凡事亲敬长、读书作文、处常应变，皆吾存心之地，而非於事上著力也。孔子曰：「君子无终食之间违仁，造次必於是，颠沛必於是。」盖言随时随事工夫只在此处作用。若曰「当某事时则存心某事」，恐不善观者将流於逐物，而渐失一贯之真矣。尊教答云：「存心便有知，知了又存之。」说得无近於二乎？ 
　　
　　天道常运，人心常生，乃其本体也。故曰：「君子法之以自强不息。」如彼明镜之悬，物之妍媸，来则照之，不来则不照，照与不照，而本体自若，非随物而往也。少汾当事亲敬长心存於事亲敬长云，亦造次颠沛必於是之意，而语滞耳，恐未为移心於事也。心事合一，岂可移耶？尊谕存心功夫在人情事变用之，甚善，然此心与人情事变亦非二也，恐著一用字不得。盖心事非二也，心无内外也，吾於心性图颇具此意。至於心存则知自在，自在又存，通身是常知不息耳。何如？ 
　　
　　　问：尊教云：「无适只是无事。」简切简切。又曰：「主天理则便二矣。」此说如何？岂以天理，本心也，又一心以主之，即为二乎？若然，则孔子主忠信之说，一耶？二耶？纯一只是诚，尧舜言一，文王言纯，原非有二义。尊教云：「且说一，一到熟处乃纯。」则二字当以浅深观乎？ 
　　
　　天理只是心之生理。如彼谷种，仁则其生之性，仁即是天理也。心与天理何尝有二？程子云「主一之谓(教)[敬]，是矣，恐人认作主一物则滞，故又云「无适之谓一」，所以解上主一之说也。心存则天理在，即天理矣，今又云「主一个天理」，则是适也。适则连主一非一矣。主忠信之主与主一之主略不同，言立重之功全在於忠信为之主也。一字与纯字固宜有浅深生熟，文王只说纯亦不已。未知是否？ 
　　
　　　问：尊教云：「一念存时正时，便是道心；一念亡时邪时，便是人心。」鄙意只以存亡言之足矣，不必更著邪正字也。夫至正而无邪者，心体也，心存即无不正矣，不正即亡矣。又要存，又要正，便不归一。尊谕良是。但存则自正，亡则自邪矣。 
　　
　　　问：学属知，时习属行，此言须深悟乃得。夫学也者，觉也，觉者，生生之知也，心之体也。学者不能遽复其体，须是时时操习，必求此心无动静，无内外，常明常觉，如天地日月无所昏曀，乃是时习实落功夫，非行而何？此知行却是原来底知行，非若寻常对待言者，未知是否？ 
　　
　　今之学者多为旧说所蔽，故不信学觉之说，而执事深悟至此，其明睿过人远矣。敬服！敬服！时习只是常常如此诚哉，常明常知，天地日月无所昏曀之喻也。至於知行却是原来底知行，非寻常对待言者，何等痛快！非深於体认之功，何以及此！ 
　　
　　　问：先知后行之说固不待辨，少汾行路之喻虽是明切，然此特自夫行时而知在其中者言耳。至如古人默坐澄心，思量义理之时，不知亦有行在其中否乎？ 
　　
　　水尝怪后之学者专以行为施布之义，故言读尽天下之书，穷尽天下之理，然后行，分知行为两段事，此支离之学也。而不知默坐察见即是知，如此存存不息即是行。不意复见同志之人，一悟至此！公可谓度越江右海内诸儒矣，岂天欲斯道之大明，故阴诱其衷耶？珍重！珍重！ 
　　
　　　问：修心修意修事之说，少汾疑之亦是。尊教云：「心体无为，修之在勿忘勿助，不著丝毫人力，自然合道而意事自举。」此则全在正心上用功，诚是！诚是！但似涉於高妙，初学难以措手。惟有诚意一段工夫，即心无不正，事无不举矣。故曰：「欲正其心先诚其意。」曾子十传诚意，首之正以为学问之切要也。如批教所云「只修心尽之矣」，却又有修意修事两项，如何？若以为营为之意，不无意必之累，则即私意矣，即合销除，何修之云？所云「事事物物整齐」者，修事之谓也，但不知齐整当在何处作用？而道与政与物抑亦何所分别耶？ 
　　
　　以心意事三者论，诚有如少汾执事之疑，若不能分疏矣。水之说则就修学言之，故心可以该意事，而徒用於意事者不可以该心。盖物有本末，务本则愈光，逐末则愈下。有一种擅巧思治事之人，而材料或不真正，工夫或不牢固，或数十年即坏。若正心有道之人，材料未有不真正，工夫未有不牢固，是谓心正而意事举，虽数百年不坏者。杨慈湖亦贵心而贱意，吾亦尝疑之，今思亦得其一二。而先师石翁亦有「莫巧於心，莫拙於意」之说，此意乃意必之意，非诚意之意也。 
　　
　　　问：上下察一句，窃谓旧说亦不为差。盈天地间何物非道？何道非我？鸢鱼飞跃，即此理之明著於上下者也。孔子川上之叹，茂叔庭草之爱，意皆如此。若以其字指诗人言，而於得见鸢鱼之时，必待察识天理，乃见活泼，则是人心一理也，鸢鱼又一理也，悟此而后可以通彼，非二而何哉？下文察乎天地，察字又当如何看？ 
　　
　　旧说童稚所习闻，所以於心未合者，以一章之内两察字而义不同，而以察为昭著，从古经训所未有。孟子察於人伦，习矣不察，皆察识之义。鸢鱼川上庭草，自鸢鱼川上庭草，不察则乾我何事？盖人心与此物一体也，恐非二也。察乎天地，正同章首察识之义，谓诗人此言盖察识此理矣。造端察天地，乃为学始终之贯也。未知当否？幸详之。 
　　
　　　问：人性最难言，分作两项说固不是，若以为一，则人品有许多不齐处，乌得而一之？孔子曰：「生知、学知、困知，及其知之一也。」知之一，则人性之同可见，而生与学与困，明是差等相悬。天地气质之说，其无乃自此始与？此皆实疑，统惟指示。 
　　
　　分天地之性与气质之性，恐终未安。程明道曰：「性即理也，理无不善。」最为明尽。且性字之义从心从生，谓心之生理也。若为气质之偏，即非本心生理之本体矣，何以谓之性？性只是一性，理只是一理，若其非一，则何生知、学知、困知，安行、利行、勉行，知之而成功一也？初尊谕所谓人性之同，可见得之矣。 
　　
　　　　冼少汾问目五条 
　　
　　　桂奇问：昨观闽中沈希周之问，谓良知者心本体也，师翁答之云：「知之中正乃为本体，而天理见矣，乃所谓良知，即下文爱敬真心云云。」愚谓爱亲敬兄，人孰不知，而孩提之童未有他知识，然亦知之，故谓之良耳。试观鸡雏莫不恋恋於其母，易以他母即不肯恋而皇皇焉，此亦非良知乎？及其长也，则不知其为母，至有相残者矣，为其偏而蔽故也。孩提知爱，长不知敬，亦未得为良也。知爱且敬矣，然有爱其亲而杀人之亲，敬其兄而杀人之兄，如师翁赠陈豹谷所云者，非达也。要之天理二字浑全无弊，良知良能滚作一片，无少欠缺，无少渗漏，遇亲而孝，见长而弟，爱其亲以及人之亲，敬其兄以及人之兄。天明地察，神明以章。此皆自然感应，不待安排，故谓之天理也。自途人至於尧舜，此理也。学问思辩笃行，所以体认此也。勿忘勿助，所以调停此也。愿与精舍诸友以此自勉，著实用功，毋事口说，庶不负我师翁诲人不倦之意。何如？此段更有警策。 
　　
　　　奇问：世有爱人道好，怕人道恶者，每事强制得，若皆善无恶一般。又有见得自家道理是如此者，率情而行，不拘小节，即天下诮之而不顾。此二人者立心公私如何？此二人立心公私便有水火冰炭相反，不可同日语。先师诗云：「多病为人未足羞，遍身无病是吾忧。」正谓此也。 
　　
