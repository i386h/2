<!-- { "loadSidebar": true } -->
　　开州二王子从甘泉子游。正德辛未，户曹崇庆德征以言谪肇庆驿丞，进士溱公济尹沁水。甘泉子乃曰：「呜呼德征！尔惟辩急，尔其佩韦，尔其深毋或肤，尔其大毋或细。尔之端溪，其尚思乎？惟端有石，琢之为砚，尔之弗琢，均之瓦砾。其勿浮於华，惟其实；勿躁於为，惟其静。静以养实，万化是出。尔毋或弗安於厥司，毋或弗虔於大吏，以乐其天。呜呼公济！尔惟缓，尔其佩弦，其惟弘，弗惟放；其惟恭，勿惟葸。尔之泽土，尚勿易於民直。惟矢有镞，尚勿惮於强俗。惟金可革，其念之哉。毋或怛於大艰，毋或狃於小利。靖恭以思，领其烦支，立诚以格，民乃作极。」正德辛未九月 
　　
　　赠施生悌归台州 
　　
　　台人施生学於黄后军，其归也，且求其说於甘泉子。甘泉子曰：「子之之道也，犹子之之台也，志台之道，问台之人而不已焉，台可至也。志台之道，而以问粤之人，虽不已焉，台不可至也，日远矣。是故君子立志以定方，观极以知止，知止切焉，志斯立矣。后军固知台者也，子奚以问粤之人哉？」 
　　
　　纪梦 
　　
　　庚申四月十三日夜，予梦游於空山无人之境。有一堂，堂中悬石磬，大方三丈。堂之前傍又有一石磬立於地中，其大亦如之。其色玄而文，空而通。击之，其声清越洪亮，塞乎天地之间，二者相应如鸾凤，久之而觉神气氤氲。异哉梦也！纪之以征将来。 
　　
　　后十有四年，予落风尘，以翰林编修奉使安南，道德庆，游三洲岩。岩中如悬磬，下有土鼓，击之，其声相应，一如梦中。呜呼！其梦也耶？其真也耶？正德癸酉四月某日跋。 
　　
　　答问 
　　
　　甘泉子反自交南，过兰溪，西安栾生惠子仁遇之，请学焉，往从於浙之浒。甘泉子问曰：「子之学也，将为乡善人乎？将为圣人乎？」栾生默然久之曰：「固将为圣人也。」甘泉子曰：「欲将为圣人也，必将求变化气质也。」栾生曰：「有要乎？」曰：「有。子欲问学，须学树木，先之以立根，次之以培灌。根不立，灌焉者死矣。根虽立，而不灌焉者死矣。是故君子敬以立其本，问学以滋其生，生则不息，不息则不可御，不可御则变，变则化。君子者以此盛德而生大业。孔子曰：『立则见其参於前也，在舆则见其倚於衡也。』其基之之类乎！易曰：『君子多识前言往行以畜其德。』其灌之之类乎！内外夹持，上达天德，夫然后优入圣域。」 
　　
　　跋总府题名记 
　　
　　总府者，三府同寅协恭之地也。书称「三后协心」，易称「二人同心，同心之言，其臭如兰」，故总府之设，凡欲以协同也。府创於总督韩公求熙，而总镇陈公德彰、总兵陈公志坚赞成之。府题名创於总府直庵林公舜举，而总镇潘公世贞、总兵郭公世臣赞成之。自陈公迄潘公，总镇者凡七公。自陈公迄郭公，总兵者凡七公。自韩公迄林公，总督者凡十五公。於是乎总府始有题名记，而缺典肇修。盖公於抚绥之余，宁谧之后，尤欲以继往而示来，其有功斯府矣。适予以安南之使道过苍梧，而见夫三公者，礼遇甚勤，闲尝道三府之事。潘公曰：「予岂有事事哉？予惟镇以静。」予应曰：「然。」林公曰：「予无所弗督，督责在予。」予应曰：「然。」郭公曰：「予维戎事是任，其敢弗虔？」予应曰：「然。若三公者，其有不协同者乎！然而三公而上，等而辨之，其然与否者可知矣。虽或继三公者，其然与否又可知矣。是故后人观题名者曰：『某也然，某也否；某也贤，某也不贤；某也协以成功，某也乖以败事。』其将起敬起畏，是效是惩，勿使后人之复鉴我辙也。」林公遂俾予跋於后云。癸酉七月十七日 
　　
　　再书送万竹 
　　
　　甘泉子对客语云：「万竹先生且勿论其它孝行善事，为予治烟霞隐居，五阅月不思归，必落成乃已。其忠信如此，可敬也。噫！今人出百里，或不能经宿，出门顾婢子语不休者，多矣。然则万竹先生真丈夫也。」万竹许予以暮春来耦耕於西樵，予及期当引领於大科之巅。岁云暮矣，烟雨溟蒙，与二三子饯於翳门之关。丁丑闰十二月 
　　
　　答问赠严生 
　　
　　严生见甘泉子於小禺之峒，初罔有问言。再见，乃再因杨生有问言於甘泉子曰：「生行矣，而之京矣，将观光於太学矣。」甘泉子曰：「子行乎？而之京师矣乎？」曰：「然。」「行必水乎？」曰：「然。」「行且陆乎？」曰：「然。」「且水且陆乎？」曰：「然。」「水乎曷以？」曰：「舟。」「陆乎曷以？」曰：「车。」甘泉子曰：「方榜人发歌，舟师奏行，篙者执篙，楫者恭楫。三江九河，千流万派，毫厘千里，胡越乃悬。回桡捩转，断在瞬息，其时曷以？」曰：「柁。」「方车师发轫，骖服齐行，六马风发，五御且兴。九衢三叉，多岐亡羊，毫厘千里，胡越乃悬。回辀转轮，断在瞬息，其时曷以？」曰：「以辔。」曰：「六辔具矣，柁其张矣，其道曷以？」曰：「以人。」「立人之道其要曷以？」曰：「以师。」甘泉子曰：「长年三老，舟之师也；王良、造父，车之师也；德行道艺，人之师也。人知求舟车之师，而不知求其师也，可谓智乎？严生行矣，知行之道矣。夫道，人之路也；义者，道之宜也；礼，人之帆轮也；文艺，人之华(饬)[饰]也；诚敬，人之舟车也；心，其人之柁辔也。一乃心，立乃诚，敬由乃道义，修乃文艺，以行乎康庄之涂。严生其行矣。至太学，趋尔二师而问之。」 
　　
　　书赠欧阳六安 
　　
　　明道先生居官常书「视民如伤」，曰：「吾常愧此四字。」甘泉子曰：「夫伤也者，伤己也。书曰：『痌?乃身。』伤己也。夫苟认伤己，何所不至？是故有不忍人之心，斯有不忍人之政矣，达此便是尧、舜气象。崇一守六安，六安，兵荒之区也，能体此，则学政人己兼至矣。」 
　　
　　告王子 
　　
　　侍御王子公济出守平阳，问治民之道。甘泉子曰：「身。」问御郡之要。甘泉子曰：「家。」未达。曰：「今夫人之於其身也，无不兼爱也；身之於其家也，无不并理也。是故视民如身，则心无不爱矣。视郡如家，则事无不理矣。」曰：「曷谓视郡如家？」曰：「诚使为守者，见属吏臧否，则曰：『此吾家男女臧获之才不才也。』见岁计之丰歉，则曰：『此吾家众之死 ，生攸系也。』见礼让未洽於境，则曰：『吾家道未正。』见边患未弭，则曰：『寇入我室。』民有犯罪，则曰：『同室有斗。』城寨不治，则曰：『修我墙屋。』此之谓视郡如家。然而事不理者，未之有也。」曰：「曷谓视民如身？」曰：「诚使为守，於民之啼饥，曰：『吾之饥也。』於民之号寒，曰：『吾之寒也。』於民之疾苦无[告]，曰：『吾之痌?切身也。』此之谓视民如身。然而爱不周者，未之有也。是故君子之道，体人己、合家国而一之，故[能]兼爱而并理。兼爱之谓仁，并理之谓义，仁义皆得之[谓德]。呜呼！公济若昔令沁，乃训佩弦，克柔以刚，乃济厥中。仁义兼进，学以从政，虽措诸天下其可也，而况於理政乎！书曰：『不刚不柔，厥德允修。』」 
　　
　　告汪生丞灵璧 
　　
　　甘泉子曰：当官戒暴怒，吾闻其语矣。未极其至也。夫匪直暴怒之戒而已也。戒之！戒之以至无所怒焉，斯善矣。夫怒横於中，虽有至理而莫之见。惟怒其怒，而吾无所怒焉，斯善矣。无所怒则公，公则明，公而明，则万民得其所矣。有所怒则私，私则昏，私而昏，则万事失其理矣。至公之谓仁，至明之谓智，仁智兼行，而政不理者，未之有也。汪生从予游者，垂二十年。今往丞灵璧，临民接物，好恶感而喜怒生，治忽成败之所关也重以是。 
　　
　　告西樵山四境父老 
　　
　　翰林院编修湛若水谨告西樵四境父老。某以所学不足，兼以多病，未能起复，上疏乞入西樵山，调养身病心病，以待时用。凡爱此山水石峰岩耳，父老当不相嗔嫌。其往来工役，不敢一劳父老子弟，以与父老子弟安堵相亲协为乐，父老当不相嗔嫌。告凡来相见者，非问学道义之士，不敢妄接。虽有问学道义之士，不有摈介先容，言辞通刺，不敢妄接，以绝私谒之徒，父老当不相疑。戒家童适市，勿或和买强买及私谒之事，有若不应者，即系发於有司，寘於重法矣，父老当不相疑。其有称名剥乃行市，诱乃私谒，父老其执以来，寘之重法，父老毋惑。丁丑十二月三日 
　　
　　梁君拜都阃之祝 
　　
　　惟正德十五年孟冬廿　日，都阃梁君信甫奉命莅任於广，乃子婿挥使刘君翰，奉乃丕显考少师之命，爰俾甘泉子揆厥诏言。甘泉子喟曰：「惟木则诏，惟水则诏，惟木之方升，惟用之方至。惟木有根，根则深，是故其荫则远；惟川有源，源则浚，是故其流则长。上善惟德，其庇百世；次善惟德，其庇十世；下善惟德，其庇一世。惟乃丕显考少师公，於穆德量，昭人之德而忘其怨，道人之善 而遗其恶，历敷心膂，以济否屯。呜呼深乎！呜呼浚乎！肆乃信甫，肇绩锦衣，迁於香山百户长、千户长，遂陟挥使，登兹都阃。其荫不亦远乎？其流不长乎？呜呼都阃！其敬念之哉！一乃心，复乃性；持乃盈，保尔大。载茂尔枝，以护尔根；载疏尔流，毋汨尔源。勿替引之，钦於世世。是故德以庇后者谓之仁，敬以奉先者谓之孝，毋忝厥职者谓之忠，柔道自胜者谓之勇。四德不忒，永宁尔家。呜呼！其敬念之哉！承乃丕显考，以光於前人。」 
　　
　　跋文相国真迹 
　　
　　太史曰：余闻之，上将折冲千里，怪文信国以彼才智，独出勤王，动辄被执，如捕笼鸡然，何也？岂忠贞勇智，各有所长耶？读至空坑所遗知者书，即掩卷流涕，不忍复观之矣。汪东之持其墨迹过余，书此以归之。 
　　
　　书云卧卷后 
　　
　　陈静轩翁，高士也，素善於白沙先师。其子乡进士仲治裘素善於予，因得云卧卷读之，感而书其后云：石翁云卧诗所谓「梦觉关」也，过此其几乎！彼李氏之子，乃求之调息箴，误矣。又引翁他诗神气空块之说以附会之，盖有不知而作者也。彼神气空块之说，或者翁必有为而发者耶？未可知也。呜呼！使夫世儒以老、庄疑翁之学者，必自李氏之子之言矣。故予不能不为之三读三掩卷、三太息。 
　　
　　跋杨少默四维卷后 
　　
