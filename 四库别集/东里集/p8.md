<!-- { "loadSidebar": true } -->
　　蔡氏西昌之望也中更变故其子孙防矣余少独识月窓甫苍顔白发长身玉立翛然尘表时时从人道其先代盛时风流儒雅可敬可慕而今为可悲嘅也月窓没蔡之后独有震亨兄弟在而震亨之考文玉尝出后胡氏蔡之祀几为若敖氏之馁矣震亨凛乎斯惧将复其初也而求其世谱已湮没不传独月窓先墓记自十六宣义得常而下有可稽者盖得常而下为十朋十朋而下为贤卿贤卿四子申甫清甫澄甫济甫八孙志学志志道志逺志武圣传夀传性传然自月窓没八孙已莫辨为孰之子今独知圣传夀传性传皆济甫之子盖出刘尚书崧题爱山图所云月窓则夀传之孙文玉则某之孙也震亨据此録为谱将示来者其存心厚矣以其先尝于吾家有连也求序之吾闻蔡之世诗书行义累累相望而特显于济甫济甫讳源爱山其号也登宋寳祐丙辰文天祥榜进士歴官司农少卿湖广安抚使政治卓卓搢绅间尤为潭州守李芾所知尝荐之扵朝其所居地不知几易主至今乡人父老过者徘徊嗟咨曰此安抚宅也呜呼盛极而衰衰极而复天之道也蔡之后将不有复振者乎君子之泽譬诸大木立乎髙山旷野疾风炎日氷雪之侵益久益深其柯叶条干陨折几尽幸其本之存也一旦乘太和之气有不奋发而复荣者乎传曰公侯子孙必复其始蔡氏之后其必务学敦徳以待之哉是为序
　　送蔡孟恺永州教授序
　　庐陵蔡孟恺清修苦行恒轗轲落落不偶扵世然其心未尝不自得也负气义夷险不贰与余外兄陈仲述为同门之交仲述博学守道非其友不友顾与孟恺相好也仲述家故贫为监察御史十年没时惟一布被犹读书郡斋所制一子赏未齓也防其母依养于叔孟恺过之怆然有动乎中指赏告其叔曰子善抚之吾有女以妻焉所亲难之曰孤寒之孽其终有立乎孟恺曰吾诚不忍此故人之子且安有仁如仲述而其后不立者乎卒以女妻之于乎今之人以贵富势利相交处失其贵富势利则东西散去为楚越者恬不为恠或有一人焉不为此慨然欲脩古人之道则相与聚笑而愚视之扵是其习愈倍而去古愈逺求如孟恺者何其少见也孟恺今奉命往敎永州郡学其兄子吏部主事学渊求诸能赋者作诗送之又求余为序今之所谓敎官者能从事扵文艺则善矣有尚论其躬行者乎是以轻彼重此违本逐末靡然而从风久矣夫能修其身必能推以淑人能厚其友必能推以事君孟恺徃焉尽为臣之节明敎学之本所谓举此而措之者耳故畧述其行以示永人使举此可以知其余他日永之学者有文行可称本末兼举必出吾孟恺之门乎
　　送萧善本序
　　自余来京师十有五年扵文溪武山之域父兄之乡吾少壮出入嬉逰之处未尝不在余懐也而遭逢圣明叨軄近侍恩眷隆厚然材薄识陋不能効纎芥报称日懐愧惕之不暇顾敢言其私哉而比年乡人亲交有至京师而过余者昔之壮者皆已苍顔而华颠矣昔之童丱者皆已翘然楚楚矣而敬问吾父之执焉盖沦谢既尽不能不嘅焉怊怅也前三十年余所往还讲学今存者不三四人幸皆仕京师时得聚处讨论相益以寛乡邑之思善本亦当时所与还徃者近嵗始来为太学生无防輙以使命出再嵗而还还数日又以展省归未尝一得从容尽意也临别能无情乎虽然子归而过县门之南徘徊龙洲叹嘉应之不爽而观扵其人复有继今而起者乎又过髙沤而试听焉将有铿然噌吰而出者哉又南望三顾之山而物色焉复有继萧清节髙风逺躅者乎有之而贤者将出其门乎其必有以慰余之思
　　赠萧照磨序
　　余总角就学与子敬同师入同讲习出同嬉逰相得也子敬资性严厉寻常不妄言笑朋侪一语不合不能容輙靣斥斥已虽无宿怒意然人未尝不私怪其过刚也子敬年十四五出防京师后二十年余至京时子敬洊歴艰险道万里而归授鸿胪序班余窃意其所谓刚者必已摧折无有而变为和柔巽懦矣与之处察其所发固未尝变也凡所还徃莫或敢规之者独扵余冣故余时规之虽少止无防复然矣岂其中所养者直故不屈于外耶抑根于所赋者一定而不迁耶夫君子之刚以直乎内盖本扵道义之正所谓浩然之气是也而发扵外者固雍容不廹无所乖戾而适乎大中所谓性情之正也士不务出此而徒肆意以行之传不云乎心有忿贱恶则不得其正夫以是感之亦必有以是应之者矣古之人所以为佩韦之戒也子敬今除髙州照磨相去数千里临别无以为赠輙举其所切诸已者告之山城务简时求前言徃行以致涵养之功焉
　　万木图序
　　万木图者右春坊右庶子兼翰林侍讲建安杨荣勉仁昭其大父达卿先生之徳示其后之人也先生有孝行扵为善施义汲汲焉然不喜以施名以为受人之施者恒有愧耻为辱之心而不自慊也夫施扵人而使其心愧耻为辱而不自慊犹不施也必使受吾之施者如其所当得如无与扵我而即乎其心之安庶防可也元之季世兵戈饥馑民困穷冻馁无食至相食以苟活虽父子夫妇相视不能相保防所在皆然时先生藏谷甚富将发廪振之指某山号扵众曰有能相吾力树木者乎树一木予谷若干愿相吾力者先予谷扵是争愿出力来请谷既悉饭之乃如所言愿树木多寡予之谷不籍识其姓名卒亦不视其功而所活不可胜计矣先生之乐施何其忠厚委曲而周备欤居数嵗木郁然崇茂悉中扵材先生指以戒其子若孙曰不自意今之盛如此也其母苟自为利将有为学宫为释老之宫为桥梁及津渡之舟而需材者给之有贫欲为居室没欲为棺而不得材者给之母茍自利也扵是所施利益多矣时福建行省左丞阮徳柔闻而髙之命工作万木图表之搢绅君子多为文若诗纪之咏之既皆失扵兵而其子若孙佩服训戒至于今不违然欲其后世皆佩服不违此图所以继作也呜呼始先生知施谷而已知求受施者即乎其心之安而已岂计树之木后当何如哉而受施者必尽力焉不可以茍盖天理之在人心有不能已也先生所存如此惜乎其仅施扵衰乱艰虞之际畎畆之间而徒布衣以终其身也不然使遇治平之时得一命为所欲为所施利不其博哉如其后之人能世承其训推广是心而行之不已焉其扵施利固又博也是用告诸其来者
　　南窓吟槀后序
　　临川吴景南先生南窓吟槀四巻吴故临川儒家先生当元治平无事之时既髙蹈不出用其精力扵诗以自适夫幽逺静贞之趣其授受有自又有吴文正公序之是以其诗之传也久矣而刻板既废扵元季之兵洪武初其孙思明得刻本扵金溪以归于兄思清思清传之其子今国子司业溥司业君之徒乡贡进士吴克彰为重刻以传余尝过司业君获拜先生之遗像嶷乎其山之立也粹乎其玉之纯也温乎其春之和也翛翛乎其出扵尘埃之表也夫其见诸外如此扵其中之所存者可量哉盖又闻诸司业君先生履善蹈义其介凛然必择而后交而见诸言与行者蔼然一由扵忠厚至扵所以植其家裕其后者惟诗书徳义焉耳呜呼所以为先生独在扵诗乎而至扵今司业君四世矣笃实刚介之操持之愈久而愈固盖考其源流之正而君子之泽深且逺矣孟子曰诵其诗读其书不知其人可乎故为引诸巻末使读诗者并得之
　　康氏族谱序
　　西昌东南五十里曰深溪溪之上有世家曰康氏其文献繇宋至今承续不絶其初本匡氏仕南唐为蕲州刺史曰稠者归宋避讳遂易为康稠之孙抃英宗朝举进士为南昌尉抃之孙训为国子助教以直言为秦桧所恶遂弃官归训曽孙景材仕理宗朝为鄢陵令弟景明度宗朝为桂林府同知景材孙时可元皇庆初为广东儒学提举景明之孙宗武从学吴文正公明三礼为天临路庆洲书院山长其从弟宗正国朝洪武第一科进士官至丹阳知县宗濓举明经由教官改常州鲁桥廵检而族之人脩儒术持行义者犹多盛哉康氏之宗乎泝其先唐贞观中有讳胄者为吉州判官过西昌之祁洲乐之遂留家焉胄二子琬珏琬之后徙安成珏之孙曰常五子垻坊坎垍圻始徙深溪则稠之曽祖也祁洲在今淘金驿东五里有匡家坊余前四十年尝过之匡氏合族而居尚百数十人皆珏之后也亦皆谨愿敦朴务农桑而诗书礼乐之风视深溪邈乎悬絶矣岂其渐习之异欤抑如木之有本其生意发达独厚扵一支耶凡物莫不有本人之所以贵扵物者能敬其本也匡氏出鲁匡宰句湏以邑为氏康出卫康叔以諡为氏不可以殽也夫屈扵势而去之茍可伸亦可复也今祁洲无氏康者矣深溪世多闻人君子扵致敬其本之心吾知其惓惓也而至今未有宣言复之者岂其犹有所屈乎先大父兄弟皆与庆洲君相交莫逆伯父吏部公扵丹阳君有同年之契宗濓又尝与余徃还仲矩则余姑之夫也故巽初之续为此谱也以世好求序披阅再四余安得不景仰其先而重致望扵其后哉
　　送欧阳允宣序
　　吾邑故家亡虑数十姓若今合族而居有数千指之聚旦暮堂上下防集有数世尊卑之列有渔稼之乐有园林山水之趣有祭祀賔客伏腊之资诗书礼义之有袭賔兴仕进之有继者数十年来盖曰欧阳氏欧阳氏与宋文忠公同出唐率更令询初由庐陵徙万安又由万安徙泰和之蜀江扵今二百余年矣余弱冠交允坚允清继与允贤往还相求丽泽之益今又与允俊好也允坚初领乡荐为学官又尝佐邑有民社之任允清亦举明经为学官允贤领乡荐两为郡敎授今助教国子允俊登第为庶吉士于翰林欧阳氏之兄弟盛矣他姓兄弟有盛者不皆出扵合族而居不皆以经术发身也盛哉欧阳氏兄弟乎今年春允宣以运赋来京师间从允俊过余观其色知其厚也听其言知其通也问其所治则养亲慈幼以及公私之百务皆其事也夫欧阳氏之家处者固有所恃而不虑乎外而使仕者有所恃不虑乎内非为有允宣乎允宣虽不仕譬诸材木之用行之为舟舆居之为室屋较其功要皆曰用不可无者岂得以彼而加此哉允宣将归允俊求余赠之言故为书此
　　送礼部侍郎仪公致事序
　　礼部侍郎髙密仪公以清徳正学洪武中自敎官为寳庆知府永乐二年诏选东宫官遂陞通政兼右春坊中允无防又陞湖广布政使三年入为礼部侍郎又奉诏侍皇太孙讲读公之为郡为藩也惓惓宣上徳咨民隠寛平忠厚有仁人长者之风其佐春官也详扵典故达扵政体雍容直谅有大臣之度其为辅也端庄严重非圣贤之道不陈恳恳老成忠爱之意今年八十奉勑致仕天语褒嘉龙章辉焕希阔之赐也我国家用贤使能而凡任大軄膺重寄者必付诸惇实端重之贤如其材徳既足以胜事而称任则礼遇之加逾久而逾盛考公平生本之为徳行施之为事君治民之实一皆君子之事则所以迓承天宠者岂无所自哉今归荣扵乡曰与故人賔客懽聚谈咏以乐太平之世其子孙及乡人后学读书明道以成徳器皆将为国家之用闲暇临清流防茂树睇春荣扵緑野招青山之白云公之乐何其超然物表哉扵是尚书夏公暨诸搢绅大夫皆赋诗赠之余谨述国家所以优老敬贤之实与公之厚徳盛福不徒以为其乡之荣而可为天下后世道者引诸巻端
　　陈氏族谱序
