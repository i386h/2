<!-- { "loadSidebar": true } -->

　　文章辨体彚选巻七十六

　　●钦定四库全书

　　文章辨体彚选巻七十七

　　（明）贺复征 编

　　○上书十二

　　上仁宗皇帝书【宋程颐】

　　草莽贱臣程頥谨昧死再拜上书皇帝阙下臣伏观前古圣明之主无不好闻直諌博采蒭荛故视益明而聴益聪纪纲正而天下治昏乱之主无不恶闻过失忽弃正言故视益蔽而聪益基纪纲废而天下乱治乱之因未有不繇是也伏惟陛下徳侔天地明并日月寛慈仁圣自古无比曷尝害一忠臣戮一正士羣臣虽有以言事得罪者旋复拔擢过其分际此千载一遇言事之秋也桀纣暴乱残贼忠良然而义士不顾死以尽其节明圣在上其仁如天布衣之士虽非当言责也茍有可以禆圣治何忍黙嘿而不言哉臣今竭其愚忠非有斧钺之虞也所虑进言者至众岂尽有取狂愚必多而陛下因谓贱士之言无适用者臣虽披心腹沥肝胆不见省览祗成徒为此臣之所惧也倘或陛下少留圣虑则非臣之幸实天下之幸臣请自陈所学然后以臣之学议天下之事臣所学者天下大中之道也圣人性之为圣人贤者繇之为贤者尧舜用之为尧舜仲尼述之为仲尼其为之也至大其行之也至易三代以上莫不繇之自秦以下衰而不振魏晋之属去之逺甚汉唐小康行之不醇自古学之者众矣而考其得者葢寡焉道必充于已而后施以及人是故道非大成不茍于用然亦有不私其身应时而作者也出处无常惟义所在所谓道非大成不茍于用颜回曽参之徒是也天之大命在夫子矣故彼得自善其身非至圣人则不出也在于平世无所用者亦然所谓不私其身应时而作者诸葛亮及臣是也亮感先主三顾之义闵生民涂炭之苦思致天下于三代义不得自安而作也如臣者生逢圣明之主而天下有危乱之虞义岂可苟善其身而不以一言悟陛下哉故曰出处无常惟义所在臣请议天下之事不识陛下以今天下为安乎危乎治乎乱乎乌可知危乱而不思救之之道如曰安且治矣则臣请明其未然方今之势诚何异于抱火厝之积薪之下而寝其上火未及然因谓之安者乎书曰民惟邦本本固邦寜窃惟固本之道在于安民安民之道在于足衣食今天下民力匮竭衣食不足春畊而播延息以待一岁失望便湏流亡以此而言本未得为固也臣料陛下仁慈爱民如子必不忍使之困苦一至于是臣窃疑左右前后壅蔽陛下聪明使陛下不得而知今国家财用常多不足不足则责于三司三司责诸路转运转运何所出诛剥于民尔或四方有事则多非时配率毒害尤深急令诛求竭民膏血徃往破产亡业骨月离散众人观之犹可伤痛陛下为民父母岂不悯哉民无储备官廪复空臣观京师縁邉以至天下率无二年之备卒有连岁凶灾如明衜中不知国家何以待之坐食之卒计踰百万既无以供费将重敛于民而民已散矣强敌乗隙于外奸雄生心于内则土崩瓦解之势深可虞也太宁之世圣人犹不忘为备必有九年之蓄以待凶岁况今百姓困苦愁怨之气上冲于天灾沴凶荒是所召也陛下能保其必无乎中民之家有十金之产子孙不能守则人皆谓之不孝陛下承祖宗基业而前有土崩瓦解之势可不惧哉契丹强盛自古无比幸而目前尚守盟誓果能以金帛厌其欲乎能必料其常为今日之计乎则夫沿邉岂宜无备益以兵则用不足省其戍则力弗攴皆非长久之策也前者昊贼叛逆西垂用兵数年之间天下大困葢内外经制多失其宜陜西之民苦毒尤甚及多逃散重以军法禁之以至人心天怨皆有思冦之言悖逆之深不敢以闻圣聴顾恐陛下亦颇知之故曰无恒产而有恒心者惟士为能彼庶民者饥寒既切于内父子不相保尚能顾忠义哉非民无良政使然也当时秦中冦盗屡起傥稽扑灭必多响应幸而旬时尽能诛剪尚頼社稷之福西虏亦疲彼知未可逺图遂且诡辞称顺向若更相牵制未得休兵内衅将生言之可骇今天下劳弊不比景佑以前复有如曩时之役臣愚切恐不能堪矣况为患者岂止西戎臣每思之神魂飞越不知朝廷议者以为何如亦尝置之虑乎其谓制之无术乎臣窃谓今天下犹无事人命未甚危陛下宜早警惕于衷思行王道不然臣恐岁月易失因循不思以事势观之理无常尔虽我太祖之有天下救五代之乱不戮一人自古无之非汉唐可比固知赵氏之祀安于泰山然而遏陛下之圣明陷斯民于荼毒深可痛也臣料羣臣必未尝有为陛下陈王道者以陛下圣明岂有言而不聴者乎窃惟王道之本仁也臣观陛下之仁尧舜之仁也然而天下未治者诚繇有仁心而无仁政尔故孟子曰今有仁心仁闻而民不被其泽不可法于后世者不行先王之道也陛下精心庶政常惧一夫不获其所未尝以一喜怒杀一无辜官吏有犯入人罪者则终身弃之是陛下爱人之深也然而凶年饥岁老弱转死于沟壑壮者散而之四方为盗贼犯刑戮者几千万人矣岂陛下爱人之心哉必谓岁使之然非政之罪欤则何异于刺人而杀之曰非我也兵也三代之民无是病也岂三代之政不可行于今耶州县之吏有陷人于辟者陛下必深恶之然而民不知义复廹困穷放僻邪侈而入于罪者非陛下陷之乎必谓其自然则教化圣人之妄言邪天下之治繇得贤也天下不治繇失贤也世不乏贤顾求之之道何如耳今夫求贤本为治也治天下之道莫非五帝三王周公孔子治天下之道也求乎明于五帝三王周公孔子治天下之道者各以其所得大小而用之有宰相事业者使为宰相有卿大夫事业者使为卿大夫有为郡之术者使为刺史有治县之政者使为县令各得其任则无职不举然而天下弗治者未之有也国家取士虽以数科然而贤良方正岁止一二人而已又所得不过博闻强记之士尔明经之属惟专念诵不晓义理尤无用者也最贵盛者惟进士科以词赋声律为工词赋之中非有治天下之道也人学之以取科第积日累久至于卿相帝王之道教化之本岂尝知之居其位责其事业则未尝学之譬如胡人操舟越客为御求其善也不亦难乎往者丁度建言祖宗以来得人不少愚瞽之甚议者至今切齿使墨论墨固以墨为善矣今天下未治诚繇有君而无臣也岂世无人求之失其道尔茍欲取士必得岂无术哉王道之不行二千年矣后之愚者皆云时异事变不可复行此则无知之深也然而人主往往惑于其言今有人得物于道示玉工曰玉也示众人曰石也则将以玉工为是乎以众人为是乎必以玉工为是矣何则识与不识也圣人垂教思以治后世而愚者谓不可行于今则将守圣人之道乎徔众人之言乎谓众人以王道可行则犹诘瞽者以五色之鲜询聋者以八音之美其曰不然宜也彼非憎五色而恶八音闻见限也臣观陛下之心非不忧虑天下也以陛下忧虑天下之心行王道岂难乎哉孟子曰以齐王犹反手也又曰师文王大国五年小国七年必为政于天下矣以诸侯之位一国之地五年可以王天下况陛下居天子之尊令行四海如风之动茍行王政奚啻反手之易哉昔者大禹治水八年于外三过其门而不入思以利天下虽劳苦不避也今陛下行王政非有苦身体劳思虑之难也何惮而不为哉孝经曰立身行道扬名于后世以显父母孝之终也匹夫犹当行道以显父母况陛下贵为天子岂不欲发愤求治思齐尧舜纳民仁寿上光祖考垂休无穷凡所谓孝无大于此者也臣以为治今天下犹理乱丝非持其端条而举之不可得而治也故臣前所陈不及厯指政治之阙但见有危乱之虞救之当以王道也然而行王之道非可一二而言愿得一面天颜罄陈所学如或有助陛下其置之左右使尽其诚苟实可用陛下其大用之若行而不效当服罔上之诛而不虚受陛下爵禄也陛下问羣臣羣臣必谓寒贱之士不可使近上侧自臣思之以为不然臣髙祖羽太祖朝年六十余为县令一言遭遇圣祖特加拔擢攀附太宗终于兵部侍郎顾遇之厚羣臣无比备存家牒不敢繁述臣曽祖希振既以父任后祖遹复被推恩国家録先世之勋臣父珦又蒙延赏今为国子博士非有横草之功食君禄四世一百年矣臣料天下受国恩之厚无如臣家者臣自职事以来思为国家尽死未得其路尔则臣进见宜无疑也或者更为强词言其不可此乃自负阴私惧防■〈言互〉讦者也伏望陛下出于圣断勿狥众言以王道为心以生民为念黜世俗之论期非常之功昔汉武笑齐宣不行孟子之说自致不王而不用仲舒之策隋文笑汉武不用仲舒之策不至于道而不聴王通之言二主之昏料陛下亦尝笑之矣臣虽不敢望三子之贤然臣之所学三子之道也陛下勿使后之视今犹今之视昔则天下不胜幸甚望陛下特留意焉臣愚无任踰越狂狷恐惧之极臣頥昧死顿首谨言

　　上太皇太后书【程頥】

