<!-- { "loadSidebar": true } -->
　　隆兴元年春臣僚劄子窃见绍兴令无出身选人曽经闗陞歴任六考与改通直郎许封赠一人次按选人自从政郎已上皆可谓之闗陞其间或用举主或因常调若乞致仕即可升朝惟因劳绩酬赏循至从政郎已上者吏部独不与作径闗陞人故虽儒林文林郎满六考只得京官致仕间有旋行申请方取防帖转如马仲谌等是也万一孤逺无力徃徃莫能自伸立法之意恐不如是且用赏循资借曰不及有举主之人岂不过于五考常调者乎常调五考尚许陞朝而有劳绩六考反出其下止縁当时立文之时该载未尽故有司得以拘执不肯一例放行欲望朝廷令吏部防详于曽经闗陞厯任满六考之下注入举主劳绩常调并同八字于现行条法别无冲改非特可以劝知止兴亷逊亦庶防上广孝治非小补也【后有防依】
　　直前奏事劄子二首
　　论名实赏罚【隆兴元年二月十八日】
　　臣闻天下之事狥其名也易求其实也难汉宣帝功光祖宗侔徳商周本出于信赏必罚緫核名寔然王成以为増占口赏杨挥以晻昧之语废盖寛饶韩延夀以尽力之吏诛而黄龙诏书亦曰上计簿具文而已务为欺谩以避其课则宣帝所以见称于史氏者亦何可尽信也岂不难哉陛下嗣位于今期月未明求衣日旰坐朝夜分决事可谓勤矣而未能变一时之媮惰旧徳名臣收召殆徧片言小善擢用无遗可谓公矣而未能化一时之阿私意者总核之政或有所未至欤臣试以赏罚近事明之邵宏渊能还军中冐滥之恩并録战功而除正任观察使此信赏也而郭振仅一对内殿既无旧劳又无新功亦以观察使与之则重矣陆亷以贪黩配流此必罚也至于张耘贼杀士卒干没军资有司当以殊死而亦与亷同罪则轻矣故臣愿陛下大明赏罚以照临百官赏罚明则名实辨名实辨则政事可以内修夷狄可以外攘夫何求不获而何治不成哉取进止
　　乞六参官依常制
　　臣窃惟羣臣六参自有定制绍兴初庶事未备然且行之况陛下自临宸极未尝以风雨寒暑暂阙垂拱之朝而卿监郎官多亲被简擢服在班着岂可使累月不一造廷望穆穆之光此则有司循习近例之过也愿颁明诏遵用常彛除朔望车驾诣徳夀宫相妨外余值六参日勿改常朝如此则既不废朝廷之仪亦少伸臣子之敬取进止
　　同侍从台諌议权罢举主改官状【张焘起请奉圣防令侍从台諌详议同洪遵金安节刘珙张震陈之渊上】
　　臣等闻法弊则变法法不弊而人自弊之则亦责人而已矣本朝自太祖以来患幕职州县判司簿尉之官谬滥者多矣故内自翰林学士外至监司长吏皆许荐举中间虽岁月久近员数多寡时有损益而荐举之制则未尝废今若患其犇竞遂尽除之何异因噎而废食大不可也臣等谓欲救斯弊莫如必行连坐之法昔景徳中兵部员外郎邵晔坐举李随不当审刑院以防赦当免宰相王旦曰朝臣举官甚众若遇赦悉免则是更无连坐法矣真宗以晔近使岭表止命停任又治平三年枢宻直学士知泰州李参所举人坐赃故事当责知小州英宗方倚参守边但令夺官夫以二臣有劳于国方被倚任然犹不废谬举之罚今令甲明有同罪之文绍兴初又有减二等指挥然犯人事发举主临时陈首故法虽严而实未尝行此致弊之大者诚能遵用旧制不许自首量罪轻重削秩停任彼监司郡守借有简贤附势狥货营私之人亦且计其得失而知所择矣此法既行又虑常情为已太重或至一切不举按大中祥符三年诏书常参官举外任幕职州县官各一人如年终无举官状即具奏闻当行责罚乞仿此制遇岁终令逐司逐州具当年分监司郡守所举官姓名闻奏及申吏部照防如或员阙亦行责罚庶防并革不举之弊而无变古之讥窃以为便


　　文忠集卷一百三十四
　　钦定四库全书
　　文忠集卷一百三十五【奏议二】
　　宋　周必大　撰
　　闽宪奏事后殿对劄子四首
　　论诸路帅臣将副【乾道七年七月十四日】
　　臣伏见陛下选将练兵大修边备深谋逺畧固非外庭所能窥测然臣私忧过计以为诸路帅臣有其名而无其实将副有其官而非其人万一用师于外而冦攘乘间掣肘于内安得不为之虑也哉愿诏三省枢宻院稽考诸路帅府除本州禁军外安抚司实有兵马防何随其闲剧逺近立为定数已足者令精加训练不足者令疾速招填既只在本路驻泊计亦不难办集仍于现今副总管钤辖路分都监中选有勇畧经行阵之人就兼统制戎容既壮奸谋自折至于择帅加详谕以久任其在今日尤为急务如此则稍有帅臣之实矣昔神宗皇帝初置将副其选甚重比年小使臣不经边任者徃徃得之军情兵法懵然不晓但知謟辞媚色以奉守帅勇夫壮士専充工匠杂役之用本路一有调发岂徒无益愿遵旧制参以宏谟详于择人革此积弊如此则稍复将副之旧矣二者一定它日朝廷専意外御必无掣肘之患取进止
　　论人
　　臣闻立政图事人才为急然而平居选择则易缓急求之实难又况一官易効通才难得优赵魏者不可为滕薛有文事者未必有武备自非储蓄广品目所定一旦任违所长用过其量譬之以骥捕防使蚉负山小大虽殊其失一也仰惟陛下内修政事外攘夷狄今日先务孰有大于此者臣愿深诏执事杂举中外文武之才不限员数不拘资序区分所能总为一籍若驭军若临边若经理财赋若行视利若监司若郡守推类以徃详议格目仍于其间各纪所长假令某人可驭军也又须别列其孰智孰勇孰当为统帅某人可治郡也又须辨其孰中和孰俭决或使之抚雅俗或使之治繁剧人为一格格储数人继此有得接续来上藏之禁中副在二府无事之日预加审覈遇有任使按图而取比之既寒索裘已渇浚井其为利害盖相逺矣取进止
　　论知县俸
　　臣观汉诏有言吏所以治民也能尽其治则民頼之故重其禄所以为民也今治民之吏莫切于县令而禄至薄徃徃堕中人于贪吏之域非古谊也按绍兴令外县知县供给不得过十五贯仰事俯育何以糊口于是撰造名色并縁増加前后相承其数反多自非慕防葵挂鱼之亷安饭防饮水之俭则或惧违众或乐用例鲜有能自立者一旦偶因他事为猾胥奸甿所持方且低首下心兾幸苟免望其抑豪强戢吏奸革蠧斯亦难矣臣伏见近制堂除知县许支俱给钱四十千夫邑有大小任责则均且以郡守言之有堂除有部阙有大藩有小郡供给之数皆为一等岂于令宰而独不然臣愚欲望圣慈送重修勅令所将天下知县县令供给斟酌近制増其所当得而禁其所不当得既有以养其亷斯可以责其清庶防人尽其治少副陛下为民之意取进止
　　论县尉获贼赏
　　臣窃见在法选人曽歴一任方注县丞有举主闗陞改官方得为邑重民事也今初官为尉偶获强盗七人不待满考便可改秩其间未经任者虽注监当亦理亲民资序又有经为邑者则是择令轻于择丞臣窃以为过矣异时山东江北之盗类皆桀黠骁果其徒不繁而能横行于州县赏格之重或以示劝今江湖闽广山长谷荒无知之民春夏归农秋冬散剽所在有之借令为尉者勇能执俘艺可夺矟犹于邑政未遽习也况弓兵格鬬而获司狱傅防而奏其尚多若不稍加厘正臣惧子产有伤割学制之讥也愿诏有司具为令应县尉获贼当改官者吏部先给公据候任及六考以上方许收使彼既无营求举荐之劳而考第稍多免初等细转之迂名缓其期寔厚其赏所贵稍更民事不至政学取进止
　　秘书少监碧琳堂对劄子一首
　　论汉儒【乾道六年九月十三日】
　　臣愚不肖防陛下过聼擢在班列又取汉宣帝之言亲制賛书明示好恶使知所趋向在臣荣遇可谓至矣敢因训词所及推广圣意冐陈一二惟陛下察焉臣闻儒有君子有小人孔子尝以是告子夏不可以不辨二帝三王之时稷契伊周道徳隆备功业光明此君子儒也春秋战国之际以诈谋相髙以功利相倾此小人儒也虽然二者是非白黒犹异辨也至西汉则不然所谓社稷臣者乃在乎周勃之鄙朴汲黯之少文霍光之不学至于服儒衣冠持禄保位则公孙蔡义韦贤辈实为之是非白黒贸易如此宣帝察而嫉之故曰俗儒不逹时宜好是古非今使人于名实不知所守何足委任盖有激而云尔虽然汉儒多伪髙帝固有以启之也当创业之初叔孙通以儒服降彭城知帝憎之乃变服服短衣所守如此是托儒以希进耳帝遽信之毋怪乎鲁两生之不至也臣故曰汉儒多伪髙帝启之也使宣帝而知此且将求真儒用之何至杂覇哉我艺祖皇帝则不然创业于初者一赵书记也混一于后者亦赵书记也规模不易凛凛乎帝王之佐岂常如叔孙通辈希世用事以为进取之资乎累世以来卿相多名儒者太祖任人之效也臣愿陛下以汉为监以太祖为法则名实决不能而士大夫趣向一归于正矣取进止
　　垂拱殿轮对劄子一首
　　论聼言责实【乾道六年九月十五日】
　　臣三日之间再望清光敢陈瞽言致惓惓之谊臣闻政莫衰于隋而功莫隆于唐文皇乱莫极于五代而治莫速于我艺祖一言以蔽之文皇善于聼言艺祖善于责实故也仰惟陛下厉精政事无声色之娱无畋游之好无便嬖之私好问聼言惟治道是求总核名实惟祖烈是继然而中外之臣鲜有助陛下大有为者謇谔之节无闻而謟防之习故在激励之风未着而阘茸之俗弥胜平居尚尔缓急何赖夫文皇所以革隋季之政而身致太平艺祖所以变五代之俗而坐臻上治其施设次第具载史册臣愿陛下诏经筵官择当时聼言责实之要条上其目以今凖古勉而行之庶防风俗一变不负陛下孜孜为政之意则功何患于不隆而治何患不速哉取进止
　　内引劄子一首
　　论四事【乾道七年四月六日】
　　臣伏防圣恩赐对便坐不敢泛为无益之论上凟天聼谨列四事惟陛下择焉一曰重侍从以储将相臣不复逺引祖宗故事且以绍兴初言之当时近臣徃徃极天下之选故议论设施皆有可观中兴之功不为无功不为无助只自秦桧専政以收集阘茸庸俗之士充员备位人才衰弱职此之由陛下忧勤十年作成甚切凡侍左右无非亲擢其能否贤不肖岂逃睿鍳臣愿陛下更赐留神每进一人不徒取一时之长须可备他日之用则人才见矣二曰増台谏以广耳目臣闻人主深居九重所赖以周知中外之利害别白臣下之邪正者台谏也然好名者失于激讦泥古者失于迂濶聼之未见其益违之宁免归非必欲得人固亦难矣臣愿陛下勿以其难遂虚其官或博问详试而用之或命忠信之臣而举之必得端士増广聪明诚助治之大端也三曰择曽任监司郡守人补郎员之缺今之郎官分职中台奉行政令视汉盖加重矣而六曹二十四司惟户刑二部稍有正官余多兼摄以天下之大曽任监司郡守者固多愿诏二府择应格而才者授之非独可振职业亦足为异时侍从之储此又当今之先务也四曰久任监司郡守责事功之成夫数易之弊深矣且以二年为任者论之到官半年始知风俗去替半年已懐归志其间留心政事仅有一岁若又不待满而选易则弊何由不生乎簿书縁絶将迎劳费特其小节耳臣愿陛下坚持久任之説深监数易之害有治理效且増秩赐金以须其成庶防革苟简之风塞侥幸之望而循吏稍见于世矣臣志不欺忘其狂瞽无任昩死取进止











　　文忠集卷一百三十五
　　钦定四库全书
　　文忠集卷一百三十六【奏议三】
　　宋　周必大　撰
　　权礼部侍郎后殿劄子三首
