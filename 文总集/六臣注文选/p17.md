<!-- { "loadSidebar": true } -->
　　【揖平推手也天揖推手小举之又曰诸侯心平手礼伯男手在心下礼外国君在心上礼　翰曰三揖者公卿特揖特独也言一揖之大夫旅揖旅众也言众揖之士傍揖言不正也穆穆皇皇济济将将皆盛美之貌】乃羡公侯卿士登自东除【五臣作涂】访万几询朝政勤恤民隐而除其眚【所景】人或不得其所若已纳之于隍【综曰羡延也登进也谓命之上殿也天子从中阶诸侯从东西阶言几防之事日有万种询谋也谓与谋朝政有所先后者也恤忧也隐痛也眚病也言有隐痛不安者今忧恤之也隍城下坑无水者　善曰东除阶也尚书曰一日二日万几国语祭公谋父曰勤恤民隐而除其害孟子曰伊尹思天下之民匹夫匹妇不与被尧舜之泽者若已推而纳之于沟中郑毛诗笺曰纳内也说文曰城池无水曰隍　良曰东涂东阶也眚灾也言天子忧民之所痛为除其灾若不得其所犹已纳于隍池之中】荷天下之重任匪怠皇以宁静【综曰荷负也怠懈也皇暇也言无有懈怠于宁静者谓常有所忧也　善曰孙卿子曰国者天下之大器也重任也可不善择而后错之毛诗曰不敢迨遑向曰匪敢怠慢何暇为安静自乐也】发京仓散禁财赉皇僚逮舆台【综曰发开也京大也禁藏也赉赐也皇僚百官也逮及也言天子散发禁库之财无问贵贱皆赐及之　善曰尚书曰散鹿台之财发钜桥之粟毛诗曰曽孙之庾如坻如京左传曰人有十等王臣公公臣大夫大夫臣士士臣皁皁臣舆舆臣隷隷臣僚僚臣仆仆臣台汉书公卿言曰陛下出禁钱以赈元元应劭曰少府掌山泽陂池之税名曰禁钱以给私养　铣曰皇大也舆台贱称上赐大官下及贱人】命膳夫以大飨饔饩【虚毅】浃【子颊】乎家陪【综曰周礼曰膳夫主食之官熟曰饔腥曰饩浃徧也家陪谓公卿大夫之家　善曰毛诗曰牲牢饔饩论语曰陪臣执国命　翰曰言大飨赐官僚生熟之物徧于公卿之家】春醴【礼】惟醇燔【伐元】炙芬芬【综曰醇厚也燔炙谓炙肉也芬芬香气盛也　善曰毛诗曰为此春酒又曰燔炙芬芬吕氏春秋曰厚酒肥肉　铣曰醴酒也芬芬香也烧炙饮食之香也】君臣欢康具醉薫薫千品万官已事而踆【七旬反综曰康乐也具俱也言君臣皆欢乐而和悦也已止也踆退也谓品秩官僚等并止事而退还　善曰毛诗曰公尸来止熏熏毛苌曰熏和恱也国语楚昭王曰百姓千品万官亿丑管仲曰有司已事而竣踆与竣同　济曰君臣欢康尽醉酒气薫薫然言百官毕礼事皆踆廵而退】勤屡省【昔井】懋【五臣作茂】干干【综曰屡数也省察也懋勉也干干敬也　善曰尚书曰屡省乃成周易曰君子终日干干　良曰言勤茂此道也】清风协于德淳化通于自然【综曰协同也淳厚也天也自然通神明也言帝如此清惠之风同于天徳淳厚之化通于神明也　善曰孔安国尚书传曰风教也老子曰为而不宰是谓德王弼曰德者皆有德不知其至出于幽冥者也老子曰天法道道法自然王弼曰自然者无称之言穷极之辞　铣曰言合逺之德通自然之道】宪先灵以齐轨必三【苏滥】思以顾愆【综曰宪法也先灵先圣之神灵即谓尧舜也愆过也齐同也轨迹也言有事能思信与先圣同轨迹也　善曰论语曰季文子三思而后行　翰曰言犹三思惧已有过】招有道于侧陋开敢谏之直言聘丘园之耿洁旅束帛之戋戋【音残　综曰招明也有道言使郡国于侧陋之中举有道之士而用之也直言谓直谏者也耿清也旅陈也谓有清洁者也言丘园中有隐士贞洁清白之人聘而用之束帛谓古招士必以束帛加璧于上周易曰六五贲于丘园束帛戋戋王肃云失位无应隠处丘园盖防闇之人道德弥明必有束帛之聘也戋戋委积之貌　善曰尚书曰明明扬侧陋汉书曰举能直言极谏者】上下通情式宴且盘【综曰上谓君下谓臣式用也盘乐也言君情通于下臣情逹于上故能国家安而君臣欢乐也善曰墨子曰古者圣王惟能审以尚同是故上下通情毛诗曰嘉賔式宴以乐也】及将祀天郊报地功【善曰将欲也白虎通曰祭天必在郊者天体至清故祭必于郊取其清洁也周礼以正月上辛郊祀告于上帝祭天而郊以报去年土地之功京房易占曰立秋报地功　铣曰祭南北郊报天地之功】祈福乎上思所以为防【综曰祈求也天也黄天地言天子祭天地之际思念所以尽其忠敬　善曰礼记曰共皇天上帝之神以为人祈福周易曰天而地黄　翰曰防敬也】肃肃之仪尽穆穆之礼殚然后以献精诚奉禋祀曰允矣天子者【五臣无者字】也【综曰殚尽也献进也允信也天子言是天帝之子也　善曰毛诗曰至止肃肃礼记曰天子穆穆国语曰精意以享谓之禋祀周礼曰以禋祀昊天上帝毛诗曰允矣君子　济曰言尽献精诚敬奉禋祀信矣天子之德也】乃整法服正冕带【综曰整理也冕所谓平天冠也言天子素带朱里谓三皇已来始冕制有数种郑曰长一尺七寸广八寸前圆后方以珠玉饰之也法服谓衣服并有法度善曰孝经曰非先王之法服不敢服　向曰法服天子服也整其冠带也】珩【行】紞【丁敢】纮【宏】綖【延】玉笄綦【其】防火龙黼黻藻繂【律】鞶【步干】厉【综曰笄簪也谓以玉饰之　善曰左传曰珩紞纮綖昭其度也杜预曰珩维持冠者纮缨从下上者紞冠之垂者綖冠上覆者周礼曰王之五冕玉笄也又曰王之皮弁防五采玉郑曰防缝中琪如綦綦谓结皮弁于缝中每贯结五采玉十二以为饰谓之綦防左传曰火龙黼黻昭其文也藻繂鞞鞛鞶厉斿缨昭其数也杜预曰火画火也龙画龙也白与黒谓之黼黻两色相戾也藻繂以韦为之所以借玉鞞佩刀鞘上饰鞛下饰鞶厉绅带之垂者斿旌旗之斿缨在马膺前】结飞云之袷【古合】辂【路】树翠羽之髙盖【综曰袷辂次车也次车树翠羽为盖如云飞也今世谓之羽盖车　善曰髙唐赋曰翠为盖翰曰祫犹次也】建辰旒【力求】之太常纷焱【五臣作颷】悠以容裔【综曰辰谓日月星也画之于旌旗垂十二旒也常上画三辰以象天明也谓天子十二旒诸侯九旒大夫三旒纷盛也悠从风貌容裔髙低之貌焱火花也言风鼓动旌旗纷纷盛乱如火花之飞起　善曰周礼曰日月为常左传曰三辰旂旗昭其明也　向曰辰日月星辰画之于旒垂十二旒名太常颷悠容裔从风转薄貌】六虬【渠幽】之奕奕齐腾骧而沛【普外】艾【综曰六六马也黒也天子驾六马腾骧趣走也奕奕光明沛艾作姿容貌也　善曰甘泉赋曰六虬毛诗曰四牡奕奕相如大夫赋曰沛艾赳螑　良曰马髙七尺曰虬腾骧沛艾马行貌】龙辀【张流】华轙【蚁】金鋄【忙犯】镂钖【音阳　综曰辀车辕辕端上刻作龙头也华采画也　善曰尔雅曰载辔谓之轙郭璞曰在轼上环辔所贯也蔡邕曰金鋄者马冠也髙广各五寸上如玉华形在马髦前镂雕饰也当颅刻金为之毛诗曰钩膺镂钖　铣曰辀车辕刻为龙华华采也载辔谓之轙金鋄镂钖皆马之饰】方釳【乞】左纛【徒到】钩膺玉瓖【音襄　综曰方釳谓辕旁以五寸铁镂钖中央低两头髙如山形而贯中以翟尾结着之辕两边恐马相突也左纛以旄牛尾大如斗置騑马头上以乱马目不令相见也钩膺当胷也瓖马带玦以玉饰　济曰纛以牛旄尾为之皆马上饰】銮声哕哕【呼外】和铃鉠鉠【于良反　综曰銮在衡和在轼皆以金为铃也哕哕和鸣声鉠鉠小声　善曰毛诗曰銮声哕哕和铃鉠鉠】重轮贰辖防毂飞軨【音零　综曰蔡邕独断曰乘舆重毂外复有一毂副辖其外乃复设辖然重轮即重毂也飞铃以缇防广八尺长拄地画左青龙右白虎系轴头取两邉饰蔡邕月令章句曰疏镂也　良曰重为轮以二辖括之疏毂刻其毂为文飞軨画缇防系轴上】羽盖葳【威】蕤葩瑵【爪】曲茎【综曰羽盖以翠羽覆车盖也葳蕤羽貌葩爪悉以金作华形茎皆曲蔡邕独断曰凡乗舆车皆羽盖金华爪与瑵同　济曰言羽盖悉以金作华饰之其茎低曲而靡迤】顺时服而设副咸龙旂而繁缨【综曰五时之服各随其车车各一色以为副贰副车各一乘今谓之五帝车也龙旂者交龙为旂也鞶今之马大带也缨马鞅也　善曰毛诗曰龙旗阳阳周礼曰玉路钖樊缨郑曰樊读如鞶繁与鞶古字通　向曰皆载龙旂繁多缨络于其间】立戈迤【弋止】戛农舆辂木【综曰戈谓木勾矛防也戛长矛也矛置车上邪柱之是谓戎辂农舆无盖所谓耕根车也言耕稼于籍田乘马无饰故称木　善曰迤邪也　铣曰戈短故立于车上矛长故靡迤邪柱也农舆籍田车也车无饰曰木】属【之欲】车九九乘轩并毂【综曰副车曰属言相连也属车有藩者曰轩皆在后为三行故曰并毂　善曰汉杂事曰诸侯贰车九乘秦灭九国兼其车服故大驾属车八十一乘　良曰属车后车也并毂言车多并行】【伏】弩重旃朱旄青屋【综曰通帛曰旃朱旄旄牛尾赤色者也青屋青作盖里也　善曰説文曰车兰间皮筐以安其弩也徐广车服志曰轻车置弩于轼上载以属车然置弩于曰弩】奉引既毕先辂乃发【综曰奉引谓引道者言道引之次已定前车乃发　善曰汉官仪曰大驾则公卿奉引尚书曰先路在左塾之前】鸾【五臣作銮】旗皮轩通帛綪【五臣作蒨千见反】旆【综曰鸾旗谓以象鸾鸟也皮轩以虎皮为之　善曰蔡邕车服志曰鸾旗俗人名曰鸡翘上林赋曰前皮轩后道斿通帛曰旗国语曰分鲁公以少帛綪茷韦昭曰綪茷大赤也茷音斾　铣曰銮旗皮轩皆车也通帛蒨旆皆旌旗】云罕九斿【由】闟【五臣作钑所反】防轇【交】轕【音葛　综曰云罕旌旗之别名也九斿亦旗名也闟铤也轇轕杂乱貌　善曰上林赋曰载云罕説文曰斿旍施旒也史记赵良谓卫鞅曰君之出也操闟防者旁车而趋王逸楚辞注曰轇轕参差纵横也　向曰钑鋋也】髶【而利】髦【毛】被绣虎夫戴鹖【音曷综曰髶髦髦头葺骑也　善曰汉书羿为髦头应劭曰绣衣在天子乘舆之前鹖鹥鸟也鬬至死乃止令武士戴之取猛也司马彪续汉书曰虎贲骑皆鹖冠】驸【附】承华之蒲梢【所交】飞流苏之骚杀【桑葛反　综曰驸副马也承华廐名也言取华廐之蒲梢以为副马也汉官仪有承华廐　善曰后宫蒲梢汗血之马流苏五采毛杂之以为马饰而埀之续汉书曰驸马赤珥流苏挚虞决疑要注曰凡下垂为苏骚杀垂貌　良曰骚杀飘飏貌】总轻武于后陈奏严鼔之嘈【曹】囐【才逹反综曰后陈者谓北军五营兵在后陈列嘈囐鼔声也善曰汉书曰隤铜丸以挝鼔声中严鼓之节晋灼曰疾击鼓　铣曰轻捷武猛者谓以军兵在后陈列鼔奏严毅之声嘈囐震发也】戎士介而扬挥戴金钲【征】而建黄钺【综曰戎兵也士士卒也介甲也挥为肩上绛帜如燕尾者也金钲镯铙之属也黄钺以黄金饰之　善曰左传厨人仆曰扬徽者公徒也徽与挥古字通蔡邕独断乘舆后有金钲黄钺　翰曰戎士武士也言武士带甲乃扬举挥发也钲铙类黄钺金饰斧】清道案【五臣作按】列天行星陈肃肃习习隐隐辚辚【隣】殿【丁见】未出乎城阙旆已廻【五臣作已反】乎郊畛【音真协韵　综曰清道谓跸止行者列犹次也言天子行如上天之星行罗列有次肃肃敬貌习习行貌隠隠众多貌辚辚车声也殿后车也旆前车也郊畛谓郊界也言从之多后犹未出城阙前已廻于郊界也　善曰司马相如上疏曰清道而后行周易曰天行健尚书大传曰明明上天烂然星陈论语曰孟之反不伐奔而殿宋衷太经注曰畛界也　济曰天子清道而行若天之行转星之陈布肃肃习习隐隐辚辚皆车马声言后车未出城前车已自郊而反言车骑之多】盛夏后之致美爰恭敬于明神【综曰盛犹嘉也夏后禹也言今嘉欲行禹之事爰布恭敬于神明也　善曰论语曰恶衣服而致美乎黻冕菲饮食而致孝乎鬼神毛诗曰恭敬明神也　向曰言敬神之美盛于夏德】尔乃孤竹之管云和之瑟【综曰孤竹国名出竹　善曰周礼曰孤竹之管云龢之瑟和与龢古字通郑曰孤竹特生者也云和山名也出美木用为瑟其声清亮　良曰孤竹云和皆山名生竹与梓可为管为瑟因以名之】雷鼓鼝鼝【乌】六变既毕【综曰雷鼔八面鼔凡乐六变为一成则更奏毕尽也　善曰周礼曰雷鼔路鼗奏之若乐六变一变川泽之神见二变山林之神见三变丘陵之神见四变墤衍之神见五变地神见六变天神见毛诗曰田鼓鼝鼝鼔声】冠华秉翟列舞八佾【综曰冠华以铁作之上濶下狭以翟雉尾饰之舞人头戴一行罗列八人八八六十四人谓今麦防花也谷梁传曰舞夏天子八佾　善曰蔡邕独断曰大乐郊祀舞者冠建华冠毛诗曰右手秉翟马融论语注曰佾列也　良曰言舞人冠华冠秉翟毛也】元祀惟称羣望咸秩【综曰元大也祀祭也称举也谓大祭天地之礼既举羣岳众神望以祭祀之皆有秩次　善曰尚书曰咸秩无文王肃曰秩序也左传曰乃有事于羣望孔安国尚书传曰在逺者望而祭之】飏槱【五臣作槱音由】燎之炎炀【様】致髙烟乎【善作于】太一【综曰飏飞飏也槱之言聚也谓聚薪焚之扬其光炎使上逹于天也太乙天之尊神也曜魄寳也　善曰周礼以槱燎祀司中司命郭璞方言注曰火炽猛为炀説文曰致送也汉书曰中宫天极星其一明者太一常居也　向曰槱木名周礼用之焚燎之烟上至于太一】神歆馨而顾德祚灵主以元吉【综曰歆飨也顾眷也祚报也灵明也元大也吉福也言天神覩人主之明肃顾飨其馨香之祭故报之以大福尚书曰明德惟馨周易曰黄裳元吉】然后宗上帝于明堂推光武以作配【综曰宗尊也上帝太微中五帝也配对也言尊祭五帝于明堂以光武配之汉书曰明帝宗祀五帝于明堂光武皇帝配之】辨方位而正则五精帅而来摧【祖囘反　综曰辨别也方位谓四方中央之位也则法也五精五方星也帅循也摧至也言五帝总集至明堂　善曰汉书曰祀五帝于明堂坐位各处其方孝经钩命决曰宗祀文王于明堂以配上帝五精之神尔雅曰摧至也　向曰辨五方之位正其法则则五方精灵帅然来至也】尊赤氏之朱光四灵懋【木】而允怀【综曰赤氏谓汉火德所统赤帝熛怒也河图曰四灵苍帝神名灵威仰赤帝神名赤熛怒黄帝神名含枢纽白帝神名白招拒黒帝神名协光纪今止云四灵谓除赤余有四懋悦也懐安也　善曰尚书曰民其允怀孔安国曰民信归之济曰四方之灵皆美悦而信安之懋美也允信也怀安也】于是春秋改节四时迭代蒸蒸之心感物増思【综曰改易迭更也代谢也言感四时之谢而欲享祀也广雅曰蒸蒸孝也感物谓感四时之物即春韭卵夏麦鱼秋黍肫冬稻鴈孝子感此新物则思祭先祖　善曰易干凿度曰孔子曰天地有春秋冬夏节故生四时又曰五行迭终四时更废尚书虞舜蒸蒸广雅曰感伤也　良曰不忘祖考】躬追养于庙【五臣作宗】祧【吐尧】奉蒸尝与禴【药】祠【综曰言祭皆追感孝养之道故躬自为之躬犹身也　善曰礼纬曰祭者所以追养继孝也礼记曰逺庙为祧毛诗曰禴　　祠蒸尝公羊氏传曰春曰祠夏曰禴秋曰尝冬曰蒸】物牲辩【徧】省设其楅衡【综曰物牲谓祭祀之物皆徧省视之也横木于牲角端以备抵触谓之楅衡善曰周礼曰牧六牲而阜蕃其物以供祭祀凡祭祀饰其牛牲设其楅衡杜子春曰楅衡所以持令不得抵触人也】毛炰【炮】豚胉【博】亦有和羮【善曰郑周礼注曰毛炰者豚胉去其毛而炰之以备八珍毛诗曰毛炰胾羮周礼曰饮食之豆其实豚胉杜子春曰以胉为膊谓脇也毛诗曰亦有和羮　良曰毛炰豚也胉豚胁亦有以和羮】涤濯静嘉礼仪孔明【综曰涤濯谓洗涤也静洁也嘉善也孔甚也言礼仪甚鲜明也　善曰周礼曰大祭祀眡涤濯郑曰涤溉祭器也毛诗曰笾豆静嘉又曰礼仪既备又曰祀事孔明】万舞奕奕钟鼓喤喤【音皇　综曰万舞干也奕奕舞形也喤喤鼔声也　善曰毛诗曰万舞奕奕钟鼔喤喤】灵祖皇考来顾来飨【平】神具醉止降福穰穰【而羊反　综曰灵皇神名谓先帝也言先帝之神顾愍子孙享其食也神谓先神也具俱也止已降下也穣穰众多也　善曰毛诗曰神具醉止降福稂穰】及至农祥晨正土膏脉起【综曰农祥天驷即房星也晨时正中也谓正月初也　善曰国语曰虢文公曰太史顺时视土农祥晨正土乃脉发太史告稷曰土膏其动韦昭曰农祥房星也晨正谓立春之日晨中于午也脉理也膏土润也铣曰房星正月中晨见南方农之祥也是时土脉润起可以耕也】乘銮辂而驾苍龙
