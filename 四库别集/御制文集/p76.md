<!-- { "loadSidebar": true } -->
　　有八义之角兽当五月而解旧既新茸之渐生至仲秋而始就其角之未就也牡自牡而牝自牝其角之既就也牝随牡而牡相鬬其牡自牡而牝自牝也有男女异路之风其牝随牡而牡相鬬也有夫妻相庇之救虽或以豪相以力相防谅其事则无曲故其义有可究然鹿之相鬬也不于九衢之市不于百亩之田必其深深林里迥迥山巅车马之所不至虎豹之所逺迁于是呼羣别队防后突前互争雄而较力不畧逊而顿旋虽猎骑亦罕遇则文士固无从而见焉吾尝从山庄而逰矣是地也虽避暑之离宫实絶尘之仙境外遮逻以延城中耸峙以峻岭涧冷而泉清虚谷深而林静于是麌麌之族祁祁之等既日孳而日繁乃时背而时并夫其寥寥秋令霅霅金飔景清兮气霁岩额兮峯眉值万几之余暇擕数骑而相随或舍马以更进岂由鹿之为欺则见两雄贾勇夸匹敌强角如戈利目似电光蹏卓立以择胜胷凭怒以当塲奎踽则林为之摇荡嘤咿则风露为之飞扬竦体则髙膺鹗厉待触则强项猬张九天九地之机莫穷其壮三出三入之态愈奋其刚吾因之思其神趣观其猛势而从禽之意有时而相忘虽然鹿之鬭也可见人之鬭也难知彼其牟然相鸣悍然相持是即鬭而已矣亦易得而窥之若乃机械巧搆城府深为笑中之刀莫测暗里之穽不期翻手云而覆手雨谷可陵而岸可池其鬭也固不若鹿之声色相陵而吾实有感于斯
　　芝屏赋
　　我闻芝之种类甚繁抱朴论之精具五色而表瑞得千嵗以延龄光可照夜洞若坚氷朱柯翠羽三秀九茎乗车覆云返矢辟兵若是者不可更仆而数而非所论于吾之芝屏夫其生于千仭之冈长自十围之木君迁古度之伦平露宾连之属元气之所絪緼甘雨之所渗漉遯世无闷犹轻汉代之歌升仙亦虗岂作松子之服徒观其面也层层蟠错缕缕蝉聫撑如盖而团如盘焉继观其背也既玲珑而又相附虽妥帖而实便嬛香似桂而灿似莲焉伊何人之选质乍我座而为屏既切清防之义匪夸延夀之名吾独怪其挟不老之姿而岸然辞故土以成器也灵乎不灵
　　人字栁赋【有序】
　　西苑南液池北岸有人字栁者数百年以上物也今秋仆于风命补种之因成是赋
　　忆行春于癸酉赋南苑之双栁叹賔主其莫恒感新旧为非偶归而禁籞偶临池岸闲走若人字者有言寓以意而非口曰树有菀枯奚与人世彼补植者已是赝鼎则体物者寜非多事尔时虽心知其非而莫能与之为议也逮今秋之孟月忽终风之落天乍似轰雷耾耾而有如熛怒弗止振萚蓬蓬而遇辄摧坚葱菁者亦莫不偃婆娑者安望其全然而葱菁者暂偃而其身复起如故婆娑者难全而连根遂以仆焉爰命奉宸例视海子种仍各根培植而冀其生成合为一树绞缚而无分彼此灵和殿前何异张绪当年上林苑中称公孙病已于是两足分立一项挺成俯液池以写影望趯台而驰情则何异楼阁东风聼歌舞于宣徳荆凡南国阅纪载于春明者哉乃对人字而歌曰昔议双栁今何若兮使无补种终寞兮实固非久名可托兮人字若荅而歌曰名实胥幻谁恒在兮成则有壊匪爱实害兮一之为甚岂可再兮
　　西畨莲赋
　　考花谱则类属之荷非水植而名乃曰莲弗经见于中国谁与号谓西畨昔词臣曾写质亦防笔以称妍【羣芳谱载有西畨莲仅言其花淡雅而不详其跗萼若何又载有铁线莲云花叶俱似西畨莲心黒如铁线山荘旧藏钱维城花卉册有花一种称西畨莲但其色淡碧而兼微绀与今所见西畨莲不甚似或铁线莲也曾题诗云种自西畨一线分讶曾拈起悟声闻白华却是心如铁不解其他祗浄芬观此诗可以知二花之同不同矣】又不同乎斯卉讶孰果其真诠斯卉也扶架用长施蔓以延向日旉荣傍晚收姢一茎一朶有叶擎焉其朶则緑跗五出白华五仚细蕋纷敷中碧外蓝近心紫簇心涌青拳横吐五须结如意团顶作三珠綘色呈鲜叶亦无瓣绀丝引牵竒形异种絶等超凡虽圗书之集成未丽谱而芳传余因思之初祖有一花五叶之偈或即指此而标禅不然何五敷之尽同而三珠在其顶也岂非具三乗之义元爰设色以传形笑积习之未蠲
　　铭
　　乾清宫五屏风铭【有序】
　　予年十二时始解文义每侍
　　皇祖于乾清宫得瞻御座后屏风集诸经铭语即知综括治道无遗而为君者必如是然后可谓尽君道也践阼后益用以自励思欲衍绎诸句各为一铭而理精义博日引月长三十六年于兹予亦六旬有一矣昔卫武公作抑戒老而自警也予侍
　　圣母不宜言老而自警之意则不可无夫此集诸经语谁不能成诵然言之易而行之难语云适百里者半九十里苟所行不符乎所言予愧不滋甚哉
　　正中四则
　　自我民聼
　　天以为聪自我民视
　　天以为明叶无曰髙髙在上惟
　　命不于常奈何弗敬夙夜不遑纯佑惟休惟恤亦无疆
　　右帷
　　天聪明
　　粤我
　　列祖宪
　　天惟圣宅中图治敬胜义胜允兹克明佛时仔肩以似以续惟曰欲至于万年
　　右惟
　　圣时宪
　　予有股肱予有心膂恤小民之依帷予与汝曰惟钦哉厥钦匪从陈善弼邪无私则公
　　右惟臣钦若
　　至弱而不可胜至愚而不可欺心焉懐保庻其从治厥类有四厥数无万暑雨祁寒曰咨曰怨思艰图易遹求厥寜用顾畏于民碞遹观厥成
　　右惟民从乂
　　左次二则
　　百姓注耳目一人孩之万防凛旦明一人裁之恶乎危于不知恶乎失于好逸恶乎损招于矜骄
　　右首出庻物
　　人莫不衣食也足之则寜民犹水也澄之则清使菽粟布帛如水火亦其难矣岂可虚诩升平
　　右万国咸寜
　　右次二则
　　和乐且湛君子之恺【叶】平易近民君子之悌君子终日干干体仁长人大都为为君者而言
　　右恺悌君子
　　譬如北辰居其所而众星拱之徳斯要矣为则者心诚奉之苟失其徳孰与为则戒之慎之斯焉愓息
　　右四方为则
　　左末二则
　　在昔文王即康功田功志厪恵鲜受命帷崇诘戎固要黩武非贤以是为功失之天渊
　　右功崇帷志
　　曰宵衣岂诚宵衣乎曰旰食岂诚旰食【叶】乎即诚宵旰而心不在焉亦得谓之真勤【叶】乎君者臣之师乎将以督人而已固可遗乎
　　右业广惟勤
　　右末二则
　　为君奚难难于知人唐虞已然而况而今【叶】忠邪莫辨善恶纷陈藐不易察心更难谌【叶】量材授职各有分司广谘博访或称不知在彼则可在我则迟蒿目焦心分忧其谁
　　右知人则
　　三代以下治世常稀其故云何安民莫为安民若何莫如恵施恵心勿问元吉易辞
　　右安民则恵
　　交泰殿铭
　　乾清宫后坤寜宫前殿名交泰象取地
　　天丕显
　　祖
　　宗奉兹宫殿居正临民曰明曰旦始惟宫壸逮及臣邻以御家邦必本修身匪祗循名亦钦责实健顺协中所其无逸财成辅相小往大来【叶】
　　无为以治【殿楹额无为二大字皇祖御笔也】
　　圣训昭垂小人道消君子道长以左右民尚慎无往持盈保泰勿恤其孚于万斯年凛懐永图
　　寜夀宫铭
　　寜咸万国夀先五福宫用题额文叶义淑于赫
　　皇祖奉养
　　慈闱
　　孝恵爰居爱日延晖小子践阼兹歴年设复廿嵗八旬五臻敬思
　　仁皇卜号康熙六十一载今古诚稀同以为艰敢期过益况值耄耋归政理得遹新是宫以待
　　天庥企予望之愿可如不授终奉
　　懿其礼自殊斟酌损益匪曰侈圗殿称皇极重檐建前宫仍其旧为后室焉【我朝规制　　寜夀宫　　慈寜宫为奉养　　东朝之所是以前殿即以宫名并皆不施重檐有深意也恭遇　　圣母八旬万夀朕始于　　慈寜宫增加前殿重檐以崇尊养兹新葺寜夀宫待予归政后居处则为太上皇临御之所宜有前殿受贺因题额曰皇极殿制用重檐而寜夀宫之榜则移于后殿云】执豕敬
　　神我朝旧制异日迁居礼弗敢废
　　清寜
　　坤寜
　　祖宗所奉【盛京大政殿后曰　清寜宫　　祖宗时祀神之所祭毕　　召王公大臣进内食肉国初定鼎燕京则扵乾清宫后殿　坤寜宫行祀神礼一如　清寜之制至今遵循旧章余将来归政时】
　　【自当移　坤寜宫奉之　神位　神竿扵寜夀宫仍依现在祀　神之礼】朔吉修祀寜夀斯踵虽谢万防寜期九畿始予一人夀同黔黎告我子孙毋逾敬胜是继是绳永膺福庆
　　璧背铭
　　綘云璘玢素月隐现阅防沧桑无亏一片

　　御制文二集巻三十八
　　钦定四库全书
　　御制文二集巻三十九
　　砚铭
　　松花石砚铭
　　吉林松阿里江产此石松阿里者汉语天汉之谓江源出长白山故自古以此美名称之
　　出天汉胜玉英琢为砚纯粹精勑几摛藻屡省成
　　玉带生砚铭【有序】
　　予乐善堂集内有玉带生歌不过书日课想像为之耳近以几暇检阅懋勤旧物则玉带生宛在不知何时入大内摩挲古润的是信国旧器且白理围腹益识玉带之所以得名乃憬然悟而愉然喜肃然敬而恻然惜忠臣义士百世不冺有如是乎因泐旧歌于砚并为之铭
　　激切尽节易从容尽节难穷北再经寒暑卓乎匪石之志见于正气之篇日月争光泥而弗滓玉带长生履善不死
　　仿古六砚各制铭
　　未央之甎胡为署建安年或三台之所遗坠清漳而濯渊似孙不察谬为题笺形则长以椭声乃清而坚嘉素质之浑沦浴初月于海天师其迹而不承其譌是亦稽古之一助焉
　　右仿汉未央甎海天初月砚
　　其制维何致之石渠其用维何承以方诸研朱滴露润有余文津阁鉴四库书
　　右仿汉石渠阁瓦砚
　　一规内涵八棱砥琢端匹绛润而理平水圆璧安足拟
　　右仿唐八棱澄泥砚
　　月之精顾兎生三五盈扬光明友墨卿宣管城浴华英规而成
　　右仿宋玉兎朝元砚
　　琴古之产兮星文彻端异种足珎兮辟尘辟寒他山可磨兮如瓶斯受聊以寓意兮取诸徳夀
　　右仿宋徳夀殿犀纹砚
　　春之徳风大块噫气从虫谐声于凡制字谷则为雨润物斯济石墨相着行若邮置岂惟天成亦有人事拟而议之既纯且粹
　　右仿宋天成风字砚
　　澄泥砚铭
　　欲善其事先利其器卌年始用【以乾隆年讣之】澄泥习字曰实踈乎斯亦有义初縁弗知兹知乃试偶命求之不胫而至汾水之泥墨池之制【朱长文墨池编记澄泥制甚详】色古质润体轻理致比玉受墨较石宜笔【叶】临池虽助书法实愧更予戒哉玩物丧志
　　再题仿古六砚铭
　　海天初月升于水素华朗照清莫比鄼侯之甎曽无此谁与题名难拟议翰筵静用实佳矣抽思啓秘有若是
　　右仿汉未央甎海天初月砚
　　石渠阁覆以瓦肖其形为砚也出于琢非出治友笔墨佐儒雅思卯金太乙下
　　右仿汉石渠阁瓦砚
　　四维四隅是曰八方璧水环之圆于中央内外各具深义澄泥式仿乎唐此则端溪出旧阬
　　右仿唐八棱澄泥砚
　　小圆大圆如月盈其中更孕玉防形文房受墨宜管城宣毫顾处能无情
　　右仿宋玉兎朝元砚
　　砚研【平声】理犀通灵纯苍玉质为瓶形数其典兮徳夀兴我懐兮守口
　　右仿宋徳夀殿犀纹砚
　　大块噫气其名曰风天成取象制此陶绨几批诺纶綍成君子之徳惕予衷敢曰万方无不从
　　右仿宋天成风字砚
　　宋三虎砚铭
