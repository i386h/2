<!-- { "loadSidebar": true } -->
　　礼朋友之防墓有宿草则不哭説者谓宿草者嵗月一周犹兄弟之服朞也葢古人之于朋友其重也若是自伐木废朋友缺以至于今莫有能善是者也读赵子逝者一集庶几犹见古人之义虽江淹思友之赋沈约感旧之作未或过之如仅以组织为工情文为胜则天下能工之士多矣当必有赏之者
　　钱仲扶文稿序
　　往在壬辰之嵗与钱子幼日仲扶定交于时同研席者二十有余人幼日眎余五年以长而仲扶与余同甲年甫弱冠也余兄事幼日弟畜仲扶以道徳相琢磨以文章相砥砺二十年殆犹一日葢三人之交如昆弟讙也如是仲扶髙才絶学十倍于余当讲道论文之防僶仰不逮恒心畏之意谓鼓行以张吾党之色必仲扶也先者甲午之秋余与曺子飞雍同举于乡扬在前对仲扶每有媿色自后十余年来仲扶学益邃而文日益有名焚舟而济者数矣余与飞雍先后举南宫而仲扶犹浮湛诸生中丰才而约遇夙知而暮成是诚大可异也仲扶当三北之余意不自得而余独深信之以为才如仲扶岂有长贫贱者每当三载賔兴棘事垂竣輙为同里诸子言吾之乡有歌鹿鸣而登天者非他人必我仲扶也如是者以为常而言往往不验余终不以言不见售而遂自饮其言仲扶亦因余言益自信也今仲扶何如哉联登礼闱名满京国其所著作吐金含玉邈后凌前悬国门而走海内讵不称一时极盛然以仲扶之才而积累迟乆以至于今遇虽盛而亦稍晩矣仲扶虽晩遇乎自为诸生试髙第声誉隆起垂二十年天下虽广操觚之士虽众容有不知仲扶者是无待于今日即今日之文具在有心目者皆能欣赏而诵法之也又奚待于余言虽然仲扶之文天下之人则既知而信之人无间言矣若夫知之深而信之乆且弥笃者此则无论天下畴昔笔砚之伍二十余人之中要未有过于余者也故于其稿之成为叙述其大致如此以见文章声价有在且以见吾两人生平也
　　陆未庵先生诗集序
　　咏歌之道与著述并垂不朽古今作者或凭吊以兴怀或赠答以相乐靡不往复纒绵一唱三叹然其境趣各殊风流逈别妍媸之奏触境而生声凄缓之音縁情而发响是犹吹万于山林殆有不可得而强者也曩嵗与未庵先生同随计京师即其容如挹千顷之陂聆其言如入芝兰之室已心仪其为有道君子今春复得尽读其诗髙雅朴茂足以追美风骚凌轹中晩葢先生常官宣府宣府为秦时上谷地左顾居庸之险右临云中之固赤城之塞故垒风埃金莲之川平波霞绮轺车所至慷慨留连往往含吐英华发抒壮采故其所为诗雄浑恢竒卓然足以垂世燕公江山之助庶几似之昔司马子长谓虞卿非穷愁不能著书昌黎之论子厚亦谓非窜逐湘南必不能自力于文以必传于后今先生以董晁之才当右文之世长公褰帷于岭外次公视草于禁庭一门之内尽是琳琅賔从之间无非珠玉以境遇之盛如彼而诗词之工如此将古人之言有不尽騐于今者耶不然则天才超絶固非操觚授简之家所得而彷佛其万一也余既获交于长君孝山而先生之壻沈子融谷与余同学少长相狎知先生为深是乌可无一言以为之序虽然余固不可以无言言亦何足为先生重譬之运斤于般郢之门执辔于造良之侧斯亦顔之孔厚矣
　　西堂杂组三集序
　　尝读史至汉建元元光之际始兴起文教招选茂异详延特起之士待以不次之位唐至开元中始置丽正书院聚文学之士发挥典籍于时汉唐之兴近者六七十载逺者几及百年虽贲然文明之饰日不暇给焉夫以武帝之广延豪儁号称右文当时儒雅文章之臣吾邱以格五进枚臯以俳优畜董生以病免长卿以园令终子长官乎卜祝之间耳唐二张公位遇既隆文章尤盛而文贞未极讽谕之才曲江未穷著述之体千古之下不免遗憾然则才之难兼而遭逢之不易易葢已乆也当今天下治平烽火寝息
　　天子向意文学登进儒臣与之讲论五经六艺之书茂明先圣之绪数年之间治蒸蒸日进于古士幸生其时皆濡毫舐墨思以文章自显而吴门尤悔庵先生者褎然出其间先生著作满家向以文章名海内所撰西堂杂组驰骤于艺林洋溢于人口已非一日其初集少时之作世祖皇帝读而善之者也二集罢官闲居之所为作也比年以来身隠而文采愈彰年老而藻思愈壮好事者因搜而辑之为西堂杂组三集呜呼以先生之才兼著述讽谕之长又受知
　　明主列官禁近排金铺而直玉戺读先生之文考先生之遇抚今追昔其与诸贤相去何如也方且绚思道徳掞藻天庭巨丽之思云流泉涌山龙黼黻之观粲然备矣杂组云乎哉
　　赵子防稿序
　　天子御极之七载允礼臣议复八股之制海内怀铅握椠之士请赵子之文以为矜式者百舍重趼而未有止也阅两月梓既成余读其文而重有慨焉曰嗟乎穷达之数岂不以文章为凭哉文者心声也其昌明博大和平肆好者声之正者也其雄放离竒汪洋自恣者声之变者也得声之正者为大吕黄钟为金宣玉节若是者宜明堂宜清庙得声之变者为山林畏佳为臯壤摇落若是者宜薮泽宜江湖声异也而人之遇合即因之岂非根于心而发于言者固有不期然而然者耶往予学为纵横排宕之文云谲波兴诡荡而无纪当其时窃沾沾自喜以为足以成一家之言而十年以来放弃林泽行吟憔悴讵非噍杀激楚之声有先为之兆欤今赵子之文纯而和闳而肆有大醇而无小疵上之瑞世华国丰年之球琳下之救靡起衰俭嵗之粱稷其为盛世之音也审矣为吉人之言也亮矣于以鼓吹休明铺张鸿骏固不待视玉堂之日而始信也抑又有説焉赵子之举于乡也以帖括其举于礼部也以对策对策一变先巳不胫而驰四方矣今之问世者皆其賔兴之先资雨檠雪案之所得也夫古今文章之事异曲竞工兼之者鲜兵事积贮之谋班马所不能为典引封禅之篇晁贾所不能作以赵子经济之优长如彼而经术之湛深又如此是古人之所难者无非赵子之所擅也将世之读其文者即以觇其异时之功业又岂独髙文典册足以润色太平而巳哉
　　汪柯仙五十夀序
　　古之祝夀考者始于祝虾之词燕飨之乐俪之以山阜冈陵申之以受福锡祚虽期以千万年不为侈大率出于臣子之归美其君上不下逮也南山蓼萧之诗上之所以期其下而其诗曰遐不黄耉万夀无疆与天保既醉诸篇初无异指葢古者君臣賔友之间所以赠答而颂祷者皆以夀为首称矣箕畴之五福其一曰夀先儒之説以为五福者自天子以至于庻人皆可使之慕而向夀为人之所尤好故以先四福焉则知年之贵于天下也尚矣自古以迄今自贵以逮贱莫不有同然者也世衰俗易礼乐之意寖微今人遂以生辰为夀浃十旬必祝其礼似远乎古然其称觞燕喜升歌介祉则犹有祝嘏燕飨之遗意存焉未可尽废也新安汪子柯仙生五十矣以清和之谷旦为览揆之辰其宗党亲姻咸欲徴一言以为侑爵之词而谬授牍于余余惟颂祷之词徴其所可信不徴其所不可信嘘吸吐纳餐英咀华侣洪崖而揖浮邱此説之不可信者也居隆平之世聚顺蹈和康寜而好徳敦善行而不怠此理之可信者也则试以夙昔所习闻笃而可信者以为汪子祝可乎昔北海徐伟长之言夀也有三焉有王泽之夀有声闻之夀有行仁之夀当今
　　天子寛仁庶政厘举薄海之内投戈寝羽风雨以时燠旸咸若人生其间者熙熙而逰燕燕而息有和亲康乐之风而无疵疠夭札之气柯仙又生山水清淑之乡承世业之余防履丰席豫乗坚而防肥其才力可以致通显跻华膴而冲和恬粹上之无圭组之累以梏其形下之无困衡之事以撄其虑可以弥性优游坐臻大耋此所谓王泽之夀也素封之君类皆废着以鬻财防计纎啬交不越境内名不出里闾柯仙有士君子之行又性好交游所至必与其贤豪长者相结户外之屦恒满赠缟献纻殆无虚日一时名卿贤大夫闻柯仙名者靡不倒屣门纳交恐后负元龙湖海之才而屏君卿任侠之习无卑行焉无汚名焉斯不亦声闻之夀乎新安之汪素称甲族朱轮华组炤耀宇内而柯仙谦约自牧不以门地自骄善事二人笃于友爱与人忠执事敬内外宗族待以举火者恒数千人咸能分衣推食终始无恡即有一介之士缓急造门虽非其平日雅游亦必倾筐倒庋以任恤其有无徃徃折劵不责报如是者数十年无徳色无倦容仁者必夀斯又其灼然可据者也持是道也以往虽籛老之龄乔松之夀不加于此矣又何必博徴逺引晞朝阳而润灵瀣然后可以享大年邀遐福哉或曰子之言则既然矣五十而夀礼与曰记不云乎五十养于乡六十养于国七十养于学五十异粻六十宿肉七十贰膳八十常珍夫古人引年之典惇史乞言缉御授几祝饐在前祝鲠在后如是其隆也而必自五十始则今兹之祝谆哉其有得于礼也自是而十年而二十年而三四十年年日益进徳日益劭神明日益茂将有颂之不胜颂者子且执管以待之矣
　　衍波集序
　　昔杨用修先生有云诗圣如子美而集内填词无闻秦少游辛稼轩词极工矣而诗殊不强人意疑填词一道便为独艺其説是矣以观于阮亭则容有未然者阮亭天才超絶下笔惊人诗歌脍炙天下为当世宗匠时于鉢吟烛唱之余发为长短调靡不含英咀华引商刻羽岂非同工兼美度越今古者耶然世但知阮亭诗词能同工兼美如此而不知单行阮亭之词又未尝不吐纳诸家具有众美也试读其衍波一集体备唐宋珍逾琳琅美非一族目不给赏如春去秋来二阕以及射生归晩雪暗绣盘雕屈子离骚史公货殖等语非稼轩之托兴乎扬子江上之风髙雁断蜀冈眺望之乱栁栖鸦非坡公之吊古乎咏镜之一春水碧如烟赠雁之水碧沙明参横月落逺向潇江去非梅溪白石之赋物乎楚簟凉生孤睡何曾着借锦水桃花笺色合鲛涙和入隃麋小字重封非清真淮海之言情乎约而言之其工致而绮靡者花间之致语也其婉娈而流动者草堂之丽字也洵乎排秦轶黄凌周驾栁尽态穷姿色飞魂荡矣仆尝戯语阮亭古人学槊学画耻居第二君今诗文歌词一切悉踞峯顶使我辈从何生活此虽雅言更为实录恐世之流览是集者都未免黯然气尽也
　　新安孙氏族谱序
　　予友孙子无言髙明之士也一日出其族谱属予序将修辑而增订焉葢自唐咸通间其始祖金吾公徙居新安至于今殆千嵗矣由金吾至无言为世凡二十有七而其世系之先后生卒之年月坟墓之处所皆歴歴可考云余尝怪今之称望族者不计道里不问源流千世百世之上有人焉则推而逺之曰某某某之始祖几世祖也千里百里之外有人焉则引而近之曰某某某之叔伯兄弟行也求其歴千嵗而遥其子孙犹能道其祖宗之行事与夫庐墓之所在支姓之所分如孙氏者百不得一二焉余生虽晩犹及见前辈有生同里仕同籍而单寒华膴迥不相援者夫何二三十年之中而风俗浇薄遂至于此嘻可叹也今无言守其清白之门风不援声势以为髙汲汲乎以睦族为念既又虑其族大而难周先自本支彦达公以下修订成编以次及于通族其世系生卒坟墓必书必悉视昔为详若体负隠徳躬操独行者则人各为小传附于谱后呜呼其用心亦良厚矣诗曰维桑与梓必恭敬止又曰敦彼行苇牛羊勿践履夫桑梓犹致其恭行苇勿忍其践而况乎一本之亲同体之戚乎以此知仁人君子之居心如是其深厚也世之览孙氏族谱者仁孝之思亦可以油然而生矣
　　呉维申防稿序
