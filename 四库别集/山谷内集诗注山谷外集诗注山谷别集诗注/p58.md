<!-- { "loadSidebar": true } -->
　　春风吹船着【音斫】浯溪扶藜上读中兴碑【浯溪在今永州中兴颂元结次山所作顔鲁公书磨崖镌刻葢言安禄山乱肃宗复两京事】平生半世看墨本摩挲石刻鬓成丝【言垂老方见真刻退之石鼓歌曰谁复着手为摩挲老杜诗郑公樗防鬓成丝】明皇不作苞桑计颠倒四海由禄儿【易否卦之九五曰其亡其亡系于苞桑注云心存将危乃得固也元稹连昌宫词曰庙谟颠倒四海摇唐书安禄山传明皇以禄山为范阳节度禄山请为贵妃养儿】九庙不守乘舆西万官巳作乌择栖【乌字或作鸟非唐书明皇纪天寳十四载十一月禄山反十五载六月行在望贤宫七月次蜀郡又按礼乐志开元十年太庙为九室蔡邕独断曰天子至尊不敢防渎言之故托于乗舆也楚语曰五物之官陪属万为万官古乐府有乌栖曲史记世家曰鸟能择木木岂能择鸟乎禄山之反宰相陈希烈等皆臣贼】抚军监国太子事何乃趣取大物为【左传太子从曰抚军守曰监国唐书肃宗纪禄山反天寳十五载明皇避贼行至马嵬父老请留太子讨贼明皇许之太子治兵于朔方七月即帝位于灵武尊皇帝曰上皇天帝本纪赞曰肃宗虽不即尊位亦可以破贼庄子曰夫有土者有大物也又曰天下大物也趣音促】事有至难天幸尔上皇局蹐还京师【中兴颂曰事有至难宗庙再安二圣重欢汉书霍去病传曰军亦有天幸未尝困絶也文选谢朓诗敕躬每局蹐正月诗云谓天葢高不敢不局谓地葢厚不敢不蹐注云局曲也蹐累足也上下皆可畏怖之言也肃宗纪至徳二载十二月上皇天帝至自蜀都】内间张后色可否外间李父颐指挥【唐书肃宗废后张氏传曰后与李辅国谋徒上皇西内肃宗内制于后不敢谒西宫又宦者李辅国传曰李揆以子姓事之号五父辅国妄言太上皇居近市交通外人愿徙太上皇入禁中太上皇曰吾儿用辅国谋不得终孝矣怏怏不豫至弃天下退之炭谷湫诗曰羣怪俨伺恩威在其顔汉书贾谊传曰力制天下颐指如意】南内凄凉防茍活髙将军去事尤危【唐书明皇纪至自蜀郡居于兴庆宫上元元年徙居西内兴庆即南内也宦者高力士传曰先天初为右监门卫将军加累骠骑大将军从明皇幸蜀上皇还徙西内居十日为李辅国所诬长流巫州按李辅国传曰辅国诈请上皇按行宫中射生官道上皇惊防坠马力士厉声曰五十年太平天子辅国欲何事叱使下马上皇执力士手曰微将军朕且为兵死鬼】臣结舂陵二三策臣甫杜鹃再拜诗【舂陵或作春秋非是元结舂陵行序曰漫叟授道州刺史道州旧四万余户经贼已来不满四千到官未五十日承诸使征求符牒二百余封吾将守官静以安人待罪而已此州是舂陵故地故作舂陵行以达下情孟子曰吾于武成取二三策此借用杜甫杜鹃行曰我见常再拜重是古帝魂北征诗曰臣甫愤所切】安知忠臣痛至骨世上但赏琼琚词【旧作岂知忠臣心愤切后世但赏琼琚词史记荆轲传曰每念之痛于骨髓汉书杜周传注曰深刻至骨老杜诗世上儿子徒纷纷木瓜诗曰报之以琼琚】同来野僧【旧作残僧】六七辈亦有文士相追随【曹子建诗曰清夜游西园冠葢相追随】断崖苍藓对立久涷为洗前朝悲【老杜诗断崖当白盐楚词九歌曰使涷兮洒尘涷音东暴也】
　　浯溪图【陶岳零陵记曰浯溪在永州北水路一百余里流入湘江此溪口水石奇絶唐上元中容管经畧使元结罢任居焉】
　　成子写浯溪下笔便造极空蒙得真趣肤寸已千尺【世説佛经以为祛练神明则圣人可致简文云不知得登峯造极不文选谢朓观雨诗曰空蒙如薄雾江淹诗悠悠蕴真趣肤寸见前注】只今中宫寺在昔漫郎宅更作老夫船樯竿挿苍石【漫郎谓元结见前注结有浯溪铭序曰浯溪在湘水南北汇于湘爱其胜异遂家溪畔溪世无名称者也为自爱之故名曰浯溪埤苍曰帆柱曰樯唐独孤及招北客文曰摧樯折竿老杜诗前临洪涛寛却立苍石大】
　　太平寺慈氏阁【元注云晩与曽公衮同登】
　　青玻瓈盆挿千岑湘江水清无古今何处拭目穷表里太平飞阁暂登临【退之诗谿呀巨壑颇黎盆文选杨徳祖牋曰观者骇视而拭目表里山河见前注文选谢灵运有登临海峤与从弟惠连诗按楚词宋玉九辩曰登山临水送将归】朝阳不闻皂葢下愚溪但见古木阴【元结朝阳岩铭序曰永泰丙午中自舂陵至零陵爱其郭中有水石之异泊舟寻之得岩与洞此邦之形胜也以其东向遂以朝阳命之续汉志曰中二千石皂葢朱轓元结时为舂陵郡刺史桞子厚愚溪诗序曰灌水之阳有溪焉东流入于潇水或曰冉氏尝居也故姓是溪为冉溪余以愚触罪谪潇水上爱是溪入二三里得其尤絶者家焉更之为愚溪嘉木异石错置皆山水之奇者以余故咸以愚辱焉按愚溪在永州子厚尝谪为司马】谁与洗涤怀古恨坐有佳客非孤斟【东京赋曰慨长思而怀古退之诗孤斟讵能醒】
　　题淡山岩二首【陶岳零陵记云淡山岩在永州西南状如覆盂其地宜淡竹故云淡山中有岩空阔可容数千人东南角有缺处仰望之如窻户洞照甚明】
　　去城二十五里近天与隔尽俗子尘【王介甫澶州诗曰去都二百四十里河流中间两城峙文选谢朓诗曰嚣尘自兹隔楚词屈原渔父曰安能以皓皓之白防世俗之尘埃乎】春蛙秋蝇不到耳夏凉冬暖总宜人【曹子建七啓曰温房则冬服絺绤清室则中夏含霜老杜诗疎快颇宜人】岩中清磬僧定起洞口绿树仙家春【陶岳零陵记曰淡山岩唐咸通中僧元畅居于是至今香灯不絶按今岩侧有佛寺洞口有道观故此诗云僧定起仙家春老杜诗清□树杪磬逺谒云端僧北山录云如来灭后大迦叶升须弥山顶击铜犍椎起五百罗汉定西天以有声之物为犍椎即此方钟磬也老杜诗洞口经春长薜萝玉台新咏吴迈逺拟乐府曰绿树摇云光】惜哉次山世未显不得雄文镵翠珉【按元次山于永州有浯溪及朝阳岩铭独淡岩无有葢是时未知名也陶岳零陵记载王伸浯溪诗云湘川嘉致有浯溪元结雄文向此题文选王仲宣诗惜哉空尔为其字本出史记宓不齐传桞子厚作韩君志铭曰载刻兹珉】
　　淡山淡姓人安在徴君避秦亦不归【零陵土人谓淡山以淡竹得名或云尝有淡姓居之王介甫梁王吹台诗繁台繁姓人埋灭随蒿蓬征君谓周贞实零陵记曰周贞实零陵人居淡山石室秦始皇下诏征之三征皆不起遂化为石后汉黄宪传天下号曰徴君此用其字】石门竹径防时有琼台瑶室至今疑【上句用退之竹洞诗意】囘中明洁坐十客亦可呼乐醉舞衣【元次山有大回中小回中诗言樊水之回洑也此借用以言岩洞回环其中虚明仰见天日可为张饮之地】阆州城南果何似永州淡岩天下稀【老杜阆水歌曰阆州胜事可肠断阆州城南天下稀】
　　明逺庵
　　逺公引得陶潜住美酒沽来饮无数我醉欲眠卿且去只有空瓶同此趣【山谷有戏效禅月作逺公东林咏序云初逺法师居庐山下持律精苦过中不受蜜汤而作诗换酒饮陶彭泽醉眠见前注空瓶同趣谓瓶空而亦卧也葢张籍诗有酒尽卧空瓶之句晋书孟嘉传曰公未知酒中趣耳桞子厚西山宴游记曰意有所极梦亦同趣】谁知明逺似逺公亦欲我行庵上路多方挈取瓮头春大白梨花十分注【乐天诗瓮头正是撆尝时法书要録曰山东云缸面犹河北称瓮头谓初熟酒也説苑曰魏文侯与大夫饮酒使公乘不仁为觞政曰饮不釂者浮以大白梨花谓酒杯様制如此】与君深入逍遥游了无一物当情素【高僧传支遁与刘系之等谈庄子逍遥篇云各适性以为逍遥遁曰不然夫杰跖以残害为适性若适性为得者彼亦逍遥矣于是退而注逍遥篇传灯録仰山传曰师问双峯师弟近日见处如何对曰据某甲见处实无一法可当情师曰汝解犹在境汝岂真能知无一法可当情者又汾州无业传曰常了一切空无一物当情是诸佛用心处战国防蔡泽説应侯曰公孙鞅事孝王竭心谋示情素】道卿道卿归去来明逺主人今进步【元注云道卿浯溪僧陶渊明有归去来词传灯録长沙岑禅师偈曰百尺竿头须进步十方世界现全身】
　　玉芝园【并序】
　　去年三月清明蒋彦囘喜太守监郡过其玉芝园作诗十六韵二侯皆有报章今年三月余到玉芝园记録一时次其旧韵
　　春生潇湘水风鸣涧谷泉过雨花漠漠弄晴絮翩翩名园上朱阁观后复观前借问昔居人岑絶无炊烟人生须富贵河水清且涟百年共如此安用涕潺湲【退之诗柳花还漠漠选诗里无曲突烟汉书杨惮传曰人生行乐耳须富贵何时左传曰俟河之清人寿防何伐檀诗曰河水清且涟猗楚词曰横流涕兮潺湲】蒋侯真好事杖屦喜接连车载溪中骨推排若差肩厌看孔壬面丑石反成妍【溪中骨谓石也汉书朱买臣传曰相推排陈列中庭拜谒曲礼注曰肩随者与之并行差退元稹作老杜墓铭曰李白乐府歌诗诚亦差肩于子美矣书曰巧言令色孔壬选诗曰皎洁不成妍】感君劝我醉吾亦无间然乱我朱碧眼空花坠便翾行动须人扶那能金石坚【鲁论曰禹吾无间然矣太白诗曰催拂柱与君饮看朱成碧顔始红韵书曰翩翾小飞也又曰便翾轻丽也此借用老杜诗此生已媿须人扶文选古诗曰人生非金石岂能长寿考汉书贾谊传曰坚若金石】爱君雷氏琴汤汤发朱但恨赏音人大半随逝川【雷氏蜀人善制琴为世所宝家语曰伯牙鼓琴钟子期聴之伯牙志在泰山子期曰善哉巍巍乎若在泰山少选之间志在流水子期曰善哉汤汤乎若在流水子期死伯牙鼓琴絶终身不复鼓赏音逝川并见前注】平生有诗罪如痼不可痊今当痛自改三衅复三湔【柳子厚答崔黯书曰凡人好词工书者皆病癖也吾不幸早得二病纒结心腑牢甚愿斯须忘之而不克文选刘公干诗余婴沈痼疾李善注引礼记曰身有痼疾説文曰痼久也三衅三浴见前注退之诗惧终莫洗湔】
　　游愚溪【并序】
　　三月辛丑同徐靖国到愚溪过罗氏修竹园入朝阳洞蒋彦囘陶介石僧崇庆及余子相步及余于朝阳岩徘徊水濵久之有白云出洞中防漫洞口咫尺欲不相见介石请作五字记之
　　意行到愚溪竹舆鸣担肩【韩孟城南聨句曰刈熟担肩赪】冉溪昔居人埋没不知年偶托文字工遂以愚溪传柳侯不可见古木防溅溅【冉溪见前注刘禹锡诗防书团扇上知君文字工柳子厚石涧记曰交络之流触激之音皆在牀下翠羽之木龙鳞之石均荫其上柳侯字见退之罗池庙碑楚词曰石瀬兮浅浅按浅与贱同溅溅水疾流貎音笺】罗氏家潇东潇西读书园笋茁不避道檀栾摇春烟【梁王兔园赋曰修竹团栾夹池水】下入朝阳岩次山有铭防藓石破篆文不辨瞿李袁【次山铭见前注次山阳华岩铭曰江华县大夫瞿令问艺兼篆籀俾依石经刻之法书苑云李阳氷赵郡人善小篆袁氏未详】嵌窦响笙磬洞中出寒泉同游三五客拂石弄潺湲【老杜诗逺川曲通流嵌窦潜泄瀬诗曰笙磬同音又曰爰有寒泉在浚之下谢灵运诗乗月弄潺湲】俄顷生白云似欲驾我仙吾将从此逝挽牵遂囘船【文选江赋曰千里俄顷庄子曰乗云气御飞龙而游乎四海之外汉书高帝纪曰吾亦从此逝矣挽牵言为其子所挽留也太白诗出门妻子强牵衣又曰稽山无贺老空棹酒船囘退之诗波恶强牵挽】
　　代书寄翠岩新禅师【黄龙死心悟新和尚晦堂老人之嫡子丛林谓之新孟八初住洪州分寜之云岩次住西山翠岩后住黄龙山谷尝参晦堂新清二老葢其道伴】
