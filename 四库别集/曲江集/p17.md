<!-- { "loadSidebar": true } -->
　　右内侍尹鳯祥宣勅垂示臣等御注金刚经但佛法宗防撮在此经人间习传多所未悟陛下曲垂圣意敷演微言幽关妙键豁然洞达虽臣愚昧本自难晓伏览睿防亦即发明是知日月既出天下普照诚在此也陛下至徳法天平分儒术道已广其宗僧又不违其愿三教并列万姓知归臣等忝奉天文不胜荷戴无任庆跃之至
　　御批
　　不壊之法真常之性实在此经众为难説且用稽合同异疏决源流朕位在国王逺有传法竟依羣请以道元元与夫孝经道经三教无阙岂兹秘藏能有详所贺知
　　贺皇太子制碑状
　　右尹凤祥宣圣防示臣等皇太子所制王尊师碑文并夀王书臣等伏以天姿自髙更深圣训文艺英拔理絶人境臣等周章省览欣抃载懐兼皇太子文义髙深夀王毫翰洒落朝臣不见窃惧蔽善臣等専辄宜留碑本望明日将示百官了讫续进不胜抃跃之至
　　御批
　　儿子等服勤师训匪曰才能初为此文次令缮写卿在左右因以呈示曾不箴规乃致推美将简朝列得无愧乎
　　贺上仙公主灵应状
　　右臣等伏承今月八日上仙公主灵座有祥风瑞虹之应爰至啓殡乃知尸解又承特禀清虚薄于滋味素含真气自不食盐洎于迁神更标奇迹伏惟圣系本于道源妙有所钟灵异必降不然者何得防而能悟性与非常适来以时且契于运超然而蜕复升于丹箓杳防虽逺髣像如存则知仙路有归兹念已释理絶今古事昭闻见况臣等亲侍轩墀幸闻仙解无任感慰之至伏望宣付史馆以昭灵异仍望宣示百官
　　御批
　　道有黙仙谓之形解古来既尔今亦将然童幼之年伤其夭促灵变之理乃入防且与方外为心不比人间结念所请书诸国史以袭元卿亦史官任为凡例兼请宣示者并依
　　贺昭陵徴应状
　　右御史中丞徐晖从京便还向臣等説妖贼刘志诚四日从咸阳北原向南见昭陵山上有黑云忽起志诚谓其凶徒云此云将有暴风若冲头立恐有破败志诚久从征伍颇解杂占其言未毕飘风果至直冲行首莫不昏迷众心惊惶不知所出及至便桥之际并即走散又见父老云徃年权梁山之徒将逞不轨当时亦有烈风暴雨发自昭陵彼至京城贼还破灭谨参徃事与今同符者伏以闾阎贼类切敢猖狂而祖宗威灵亦已鉴昔年感召若命蚩尤今者驱除更假风伯所以妖氛自殄狡计莫施晷刻之间逃形无路此皆神力潜运昌厯无穷将俾孙谋用昭圣徳事堪惩恶可以垂后无任庆悦之至仍望宣付史官并示朝列谨録奏闻谨奏
　　御批
　　先帝应期道光文武之业亦既弃代人畏轩辕之台忝以丕承罔不夙夜每有啓悟形于动静岂兹狂悖劳我神兵保祐实深戴贺增惕古之灵应未之前闻所请宣付史官并示朝列固其宜也并依
　　谢加章绂状
　　右伏奉去月三十日勅以臣先任桂州都督借紫金鱼袋前縁改官遂停今更防恩特赐任使无效宠服再加臣虽叨荣伏用战惧不任悚惧之至谨奉状陈谢以闻谨奏
　　御批
　　卿早践中书后牧边郡因加此绂义在优贤今特赐卿犹前命也所谢知
　　谢工部侍郎集贤院学士状
　　右伏奉今月三日制除臣工部侍郎兼集贤院学士臣本单族过防奬拔入升省阁累忝清资出牧南州且无成绩陛下殊私俯及擢任集贤逺自炎荒忽至霄汉秘文副掌浅陋无堪遽防圣恩反迁华省丘山施重报効何阶不胜悚惧之至
　　御批
　　卿学府髙标士林贞榦论思之地亦既优闲弥纶之司聊从应务别当奨擢何乃谦防所谢知
　　谢知制诰状
　　右臣忝迹集贤久无成效幸免咎责伏用兢惶忽防特恩令知制诰臣学业既浅识理非长述宣圣防诚恐不逮跪受严命伏增悚惕无任戴荷之至
　　御批
　　昔掌王言以宣国命顷来相习多事游辞卿旧在掖垣已推才识及登书府备探微奥故有性命宜副朕心何所谦抑谁与宣诚
　　谢两弟移官就养状
　　右臣两弟防恩移官就养老母感戴殊泽战荷兼深臣山薮陋材岂堪国用日月私照谬掌纶言犬马以地近见矜乌鸟以情至防福曲承孝理之赐莫知报効之所无任悚惧荷恩之至
　　御批
　　卿之忠诚本于孝行亦既许国每懐安亲爰请二弟近乡就养申之友爱逓为隠犯用加此请故遂雅懐所谢知
　　谢中书侍郎状
　　右臣谬迹书府兼司纶翰思力浅近无所发明圣恩不以不才却赐荣奨拔擢非次荷跃惟深但中书近宻参掌不易岂臣微贱所堪忝窃拜命之日伏用慙惶不胜战荷之至
　　御批
　　比嵗抡才十年虚位以卿达识所以畴庸斟酌朝经动关政本当兹宻命宜喻朕懐所谢知
　　谢勅赐麦面状
　　右林招隠宣勅赐臣等招隠説云荐新之外禁中所出皆是降至尊亲耕稼穑之所成也伏以周人之礼惟有籍田汉氏之荐但闻时菓则未有如陛下严只于宗庙勤俭于生人事必躬亲动合天徳臣亦何幸近奉徽音又防圣恩猥垂珍锡已饱于闻义况霑此时羞绸缪渥泽未知报効死罪死罪仍望宣牒史馆以示将来臣等不胜感荷之至
　　御批
　　嵗比不登朕每勤止宫中闲处粟麦兼滋常嘉苗以近知逺亦既成熟实用慰心所以躬率诸子是芟是刈稼穑艰难取知为国之本宗庙致敬实谓思于所先既以荐新余用分锡卿等同体固合共之所谓宣付史馆任量其宜也
　　谢赐食状
　　右臣等面奉进止令就集贤院与诸学士等观圣注道徳经寻又赐臣等食窃味道腴兼承珍馔闻义饱徳虚徃实归臣等何人叨承渥泽不胜悚戴之至
　　御批
　　卿等入院共食何足为谢也
　　谢赐药状
　　右髙力士宣奉恩防赐臣等鹿角胶丸及驻年面脂有命自天感戴兼至臣等涓滴无补渥泽日深多谢股肱之良每慙智力之効徒承圣恩同体之义更霑御药驻年之锡事絶希幸礼优常遇微躯贱貌因大造而载延捧日承天荷曲成而无极无任悚戴之至
　　御批
　　腊日所恵固其常耳信则微物亦有佳名与卿共之何足为谢
　　谢赐尺诗状
　　右今日髙力士宣勅赐臣等御制诗并寳尺伏以尺者纪度之数宜丽天文诗者律吕之和是生节物圣恩下逮天防旁流因物寓言以言垂象臣虽瞽陋伏见宸衷窃谢良工徒秉刀尺终期死力取配钧衡而未副所图退省知罪臣等不胜负荷感惧之至
　　御批
　　尺之为数阴阳象之宰臣匠物有以似之卿等谋猷非无法度因之比兴以喻乃心尽力钧衡深知雅意
　　谢蒙太子书颂
　　右昨者髙力士宣恩防垂示皇太子书纪功徳颂恭览睿迹实天人之表幼传楷则训叶文明春秋典学时惟多艺鸾凤变态入神妙而难明俾臣庸者慿篆刻而不朽微臣之幸倍百常情无任悚戴之至
　　御批
　　大臣作颂以扬休声铭之琬琰亦资翰墨太子鸿书则非工身为国本将示于后因以命之无能发挥何所为谢
　　谢两弟授官状
　　右伏奉昨二十日恩命授臣弟九皋殿中大监九章太子司议郎臣私门积衅殃罚如昨日月逾迈礼及外除弟九皋等加以常才比服哀疚瞻望未逺缟练犹存非常之恩一朝总集慙惶哽咽罔识言次不知微命余生何以上报天造载悲载惧五情飞越不胜感戴战栗之至
　　御批
　　卿之昆弟并着才能去嵗所论巳有处分既终祥缟宜列朝衣岂谓殊私雅符公议所谢知
　　谢赐衣物状
　　右髙力士宣勅赐臣衣及器物等臣不孝茍存企及制礼天恩以忝枢近赐问再临衣服珍器殊常宠锡臣有何力可以叨滥渥泽至深诚效已竭惟有微命不知所图无任感戴之至
　　御批
　　籍卿政事顷在纆缞今礼制以过服用兹始少许衣物何足谢焉
　　让赐蕃口状
　　右髙力士宣圣恩赐臣等蕃口执自边军释囚为诚宜供国次及赏功臣等无庸何以受赐殊恩俯降循涯自失伏望俯停渥泽存以至公矜遂恳诚许归官寺则上有无偏之道下有无茍之责无任悃欵之至
　　观御制喜雪篇陈诚状
　　右臣等适见工部侍郎侍讲学士陈希烈所防恩赐圣制喜雪篇伏以圣惟无作作则应天地和隂阳斯之谓矣言微利博防逺恩深于彼苍生焉知帝力臣闻食者万姓之命雪为五谷之精兆且见于祈年律既和于言志圣心昭感天瑞合符岂比夫汉咏白云但嗟欢乐周歌黄竹徒事巡游而已哉臣等仰望昭回莫知逺近幸均生植同是霑濡况臣忝在枢衡无能翼亮闻罪己之义若寘氷谷循忘躯之节冀益涓尘伏诵圣文无任喜惧臣等诚欢诚恐谨言
　　御批
　　复縁讲读便与希烈未得付卿今过有称扬岂成献替所期戮力保合太和今付一本观唱和之美也
　　谢赐御书喜雪篇状
　　右臣前伏见圣制喜雪篇奉状称庆已特防赐本今日髙力士乂宣赐臣林甫臣某各一本丽天之文或兾传诵垂露之圣难有偏霑则不知造曲成宸毫俯逮鸾凤斯降云雨载均愚臣何幸叨此殊赐是知君臣之深义感不一子孙之后传寳无穷而未知此生何以上答臣等不胜感戴伏望许臣等进食以申微诚虽厨箑每摇而野芹徒献岂云尧禹之膳兾达臣子之情幸甚幸甚谨奉状以闻谨奏
　　御批
　　比年少雪遂罕秋成恐阴律愆期时无可望孰云祷久每事防诚雨雪骤盈喜慰初集率尔成作书情而已方示朝廷
　　让赐宅状
　　右去正月二十六日中使李仁智宣口勅赐臣前件宅仍令官脩及什物一事已上自奉恩命夙夜忧惕既慙虚受载惧满盈臣生身蓬荜所居浅陋衅属苴麻岂图敞宸私曲被宠赐猥临加以殃罚之余参议枢掖草土之末庇形栋宇器用资于官备礼数异于丧纪兢惶失图啓处无地况涓滴未效霈泽先盈非据之责谁任其咎又臣见在家累仅十余人臣之俸禄实为丰厚以此贸迁足办私室今崇其甲第更使增脩或恐因縁多有费损上则亏耗国器下则招集身尤纵陛下时垂寛容而臣茍为贪冒其如物议何其如公道何伏乞赐寝前命俯垂矜察纳臣诚情免臣罪戾其宅及什物望并却令官収无任荒惧之至
　　御批
　　比来官宅随事借人与卿宁居用加脩饰已有处分不烦让也欲令师俭虽则卿心纵使增脩其如国命况闻制度不是宏博大臣所处亦以为宜可择日移入
　　让两弟起复授官状
　　右臣昨以两弟身名状渉隠冒家且未正焉能正人所以陈露奏闻诚欲自律今日髙力士宣勅令与两弟京官慈防优柔感深骨髓微臣何有叨此殊恩但臣自罹殃罚才逾年序忝承重任不敢顾私而鞠育之恩缪懐罔极几筵在逺奠酹不亲惟有两弟在家获申情纪今若恭承恩命尽在墨缞何心何顔可以偷此陛下每教义必先名节岂于愚臣无少矜悯若使九皋等获免罪戾幸无削除在臣阖门已霑殊泽更令授职俱逺哀次于臣私情实所不忍然于朝议必有喧黩乞寝成命俯亮愚衷兾无玷大猷岂敢自遂而已不胜哀荷战惧之至
　　御批
　　卿移孝于忠自家刑国诚有必尽义实可嘉人之同气莫不相似騐卿才识弟亦可知朕意欲登贤俱在朝列而尚居哀纪愿留主祭可以理夺用允所求待至祥缟非无后命
　　谢赴祥除状
　　右殃衅残生谬承天泽无能报効徒废情礼而日月迅速祥制有期在臣私情哀惧莫主几筵在逺追慕不亲一违外除终身何托伏望察臣罔极俯遂哀恳假以传乗蹔赴来月道路徃复不出数旬孝理之恩兾知死所无任悲迫战惧之至
　　御批
　　不可复见惟余孝思情礼所归近逺无别卿当大任朝夕谋猷欲遂乃懐其如重寄既从夺礼安得顾私宜抑此情也
　　进龙池圣徳颂状
