<!-- { "loadSidebar": true } -->
    君即迥之第二子也，少孤而有纯德，恭已饰行，一日三省，家代本以清白崇德，迨君之孤，素业空矣。君有仁兄，养母以孝，君克顺至行，同勤苦节，夏不避暑，冬不避寒，蒸蒸服事。行年四十有五，入则孝，出则弟，谨而信，爱众而亲仁，无馀力也，以是不忧於道。逮亲终殁，春秋已高，从事不可以养矣，辍禄之学，修养生之道，山壑高居，农野永岁。雅闻汉有王丹者，放居不仕，家累千金以自奉，田稼勤者，载酒肴从之，乡里承化，以相惩沮，叹曰：“彼王丹者，是为政矣，奚其为政也？”由是始改林泽。辟阆田，习山书，务农政，天道时变，地道化成，邱陵泉薮，星岁□物，靡不用心也，原田莓莓，黍稷漠漠，汶阳之稼如□矣。春日载华，岁聿其秋，白露时降，百收熟，君常乘肩举，省农夫，馈田，刑以肃惰，悦以劳勤，若孙吴之用兵，鸷鸟之搏击也。卓彼甫田，岁取十千，仓库实，崇礼节，恤寡，赈穷乏，九族以亲之，乡党以欢之，居十馀年，家累千金矣。其邻国有俞衣食，带刀剑，椎埋去箧之类，斗鸡走狗之豪，莫不靡之风，驯素节，曰：“里有仁焉，吾何从之也？”遂顿浮窳之节，肃恭俭之规，修孝悌，饰廉耻，将欲效君之素业也。
    君时年已耳顺，素无经世之情，林园遗老，元默忘岁，遂保先君武东山之故居，行不由径，非公事未尝至於州县也。昔襄阳有庞德公，口有郑子真，东海王霸，西山蜀才，皆避人养德，退耕求志，轩冕不可得而羁，忧患不可得而累，逮於我君，作者五人矣。於戏！古者至人，不利苟得，不务近贵，量腹而食，度身而衣。非其道，万锺不足丰也；非其荣，五鼎不足饪也。躬勤耕稼，植其杖而耘，不答子路之问者，岂我君之徒与？绵绵罗纲，冥冥高鸿，竹竿，穆穆幽龙，其与祸败之辽绝如胡越哉！然则两龚不免於兰焚，二老不免於薇叹，其近贵利邪？夫上无忧悔，下无饥寒，含道以制嗜欲，达命以顺生死，仁以爱身，智以养德，俾尔耆而艾，俾尔昌而炽，君子保之，以永寿考，非我君者乎？享年八十有五，太岁壬辰五月十三日，考终厥命，临终戒曰：“启予足，启予手。吾闻古人有言：‘珠玉而瘗之，是暴骸於中原也。’古者不封不树，後代圣人易之以棺椁，吾不敢违圣人，可具棺椁而已。敛以常服，坟无邱陇，吾将庶几以奉先人之清业也。”有子某等，皆能奉遗训，聿从先志，长寿二年龙集癸巳某月某朔日，元月载逾，卜兆时吉，始启殡昭告，奉迁於旧茔武东山之阳，礼也。乡里会葬者千馀人，皆涕泣号慕，悲纯德之不见，咸曰：“君子没矣，仁何以名？陵不朽，匪唯颂声。”小子不敏，谨述乡人之教，其词曰：
    肃肃我祖，国始於陈。中裔沦丧，洎此江滨。山川隆郁，鼎氛氲。生我君子，於铄元真。惟孝肃悌，惟仁善邻。乐我耕稼，忘我绅。茫茫田薮，岁也其春。农人肃事，君子犒勤。孰为夫子？植仗而耘。弋者何慕？鸿飞高□。楚狂惧殆，夷叔求仁。良时（一作图）终矣，不考於身。我异於是，非隐非沦。抚化随运，安排屈伸。大年既没，长夜何辰？圣达不免，宇宙同尘。桐棺三寸，岂我窭贫？自古有死，吾从圣人。嗟尔百代，子子孙孙。骄奢自咎，天道无亲。思我松柏，恭俭是遵。
    ○临邛县令封君遗爱碑
    叙曰：苍生蚩蚩，其动也直，盖颛蒙乎？圣人颢颢，其汲也教，务皇中乎？则时至其理，树之君公弼其机驭之师之（疑），非能骏尊上帝，保黎元，谁则荷天之宠，析人之爵？行其礼乐，骤睹於中和；裕其廉平，载闻於谣诵：我之遗爱者，不从事於是邪？尝试论之。公名某，字某，渤海人也。昔后稷有德於邰，文王受图於镐，珍符册命，始自於西周；社建侯，奄荒於东土：裘鼎轩冕，有家代焉。曾祖子绣，齐颍川渤海二郡太守霍州刺史。隋通直郎通州刺史。荣分麾盖，道迈循良，时雨洽於齐陈，惠风被於唐楚。祖德於，北齐著作郎，隋扶风郡南阳县令。芸扃（一作编）睹奥，见天下之图；石柱闻琴，知君子之化。父安寿，皇朝尚衣直长怀州司马、豪（一作濠）州刺史、湖州刺史。良二千石，闻乎共理之尊；肇十二州，荣多刺举之首。
    公则使君第某子也，冲和诞命，光大含章，实公侯之子孙，有山河之气象。明不外饰，默昭於元机；敏实内融，养蒙於用晦。故其廉不直物，恕不由衷，崇善足以利仁，自疆足以从事，有朋友之信焉，有闺门之肃焉，非夫恭人，其孰能景行行之者也？年始若干，为国子生，言从太学之游，以观先王之道。某年以明经擢第，解褐守恒州参军，秩满，补许州司法参军。许惟旧国，陈实多巫，君子丰明，利用乎狱。载以课最，累加秩焉，又转州司兵参军。丛台ㄚ服，一旦成市，非利器者，政以多荒。公实佐之，官无留事，信矣乎！能其理者有其任，济其业者享其功，我岂蒙求？物思其理。某年选补临邛县令。夫蜀都天府之国，金城铁冶，而俗以财雄；弋猎田池，而士多豪侈。此邦之政，旧难其人，公按辔清途，下车而宰，览其谣俗，永叹於良图；想其风流，慨然於惠化。以为太上之理，因人者也；通变之机，随时者也；必使无讼，不亦由吾？用乎利贞，夫何在物？於是谋其教令，肃其仪刑，敬其事以顺其人，正其文以利其义。以为昔者圣人之务本也，在乎稼穑，有稼穑然後可以养人；故公之劝人也，用天之道，分地之利。以为昔者圣人之利用也，实在财货，有财货然後可以聚人；故公之化居也，贸迁有无，和其众寡。以为昔者圣人之事生也，谨其制度，然後可以富；故公之节用，饮食有节，车服有数。以为昔者圣人之事死也，慎其丧祭，有丧祭然後可以睦人；故公之送死也，葬之以礼，祭之以礼。以为昔者圣人之用狱也，崇其法制，有法制然後可以禁人；故公之恤刑也，唯齐非齐，有伦有要。夫如是者，岂苟其利哉？唯欲洁乎其源，正乎其本，慎之於谋始，要之於用终，将使襄攵矫虔而是以息，孤寡不而是以宁者哉！夫然後磨之以仁琢之以义，使男女异路，班白不提，熙乎其若春，肃乎其若神，然後文以礼乐，几乎以淳朴，道岂远乎？
    呜呼，昊天不悦，降此荼毒，某年以太夫人忧去职。於时公之莅，始逾年矣，然三载考绩，是用未成。百姓哀惶，人吏嗟咨，咸云：“我父去矣，而人悴矣。”乡望老人前某官等五百馀人，或金堤之秀，玉宇之英，并服美於宽允，严於教义，遂走之州府，诉之上官，冀夺其哀，摧礼终秩，不谋而同者日有百数。司马元公，帝王之裔也，康歌协化，盛德在人，悯庶之求思，嘉我君之懿绩，以为古之借寇者何以逾是哉？遂用畴咨旧章，允怀诵，夺之公礼，上之於文昌台，非将协赞天工，慰彼黎庶，君子之教，而日见之哉？班白之老，胥吏之徒，又以天子在宸，勤毖孝理，我君云迈，谁其嗣之？千馀人复连表诣阙投匦，乞君以墨从事，遑遑焉若有望而未至也。郁隐增思，寤寐永叹，将欲思慕不朽，想见懿德，相与言曰：“昔者君子思其人而爱其树，蒙其泽则歌其诗，封君之仁，我无金石乎！”又述其行状，访余以铭勒之事。县丞等有弼谐之美，刀笔之能，永思清风，叹息仁化。尉安定梁慎盈，知名之士也，墨妙几於草圣，文义总於辞雄。昔仕京畿，左迁此职，自以为赞封君之化有日矣，承封君之德有年矣。夫其忠信之教，宽猛之机，古之官人，君其殆庶乎。父老之请允矣，余来旧国，传据其实，恭闻其去思，而亲睹其遗爱，余所备者，敢述斯文，犹惧後生有言，以为口实。河东薛稷，隋内史公之孙也。文章之伯，而时所宗，故凭其实录，寄之为颂。其词曰：
    天地之闻，有渤海焉。伯宗伯，神山在焉。精气飞腾，生良宰焉。良宰实生，代禄代卿。君达好道，风□上征。武兴察孝，州郡有声。陈其弓冶，戴其簪缨。筮仕斯邑，我龟观贞。深期高悟，绝策远明。既至肃肃，其来英英。临事若祭，视人如婴。三农ê困，折狱以情。轻重共用，货以平。我裳既袭，我簋斯盈。於惟我君，张仲孝友。家膺五福，堂享三寿。温清不违，喜惧兼守。枯鱼衔索，疾风过牖。匪降自天，谁执其咎？棘心劬劳，匪莪伊蒿。彼苍不吊，惟其永号。借寇为请，惠此嗷嗷。曾是奔告，谓天盖高。仙桥下，赤车使者。客於临邛，文雅雍容。观风万里，谒帝九重。嗟嗟其旧，椎牛击锺。门於君墨，借翰雕龙。专思君兮不返，伐石登山。山高兮望远，怀车马於言告，欲弦歌於言偃。人实去思，我无愧词。
    ○九陇县独孤丞遗爱碑
    彭州九陇县丞独孤君，有恭懿之行，柔毅之才，临官以庄，敬事而信，清白苦节，勤恪厚躬，廉而不矜，利以不浼，有特立之操焉。在位四年，无一日自倦精，专力务泽，潜气通天，彭之人陶然大化。居秩岁满，单车告归，邦思其仁，国咏遗爱，树碑刻石，追崇厥庸，既颂叹之，又思福之。以金仙世尊慈善万物，遂贡金铸像，祈祉冥休，悠悠之人，至今称赖。夫官不必贵，政惟其才，独孤丞上迫宰君，下杂群尉，文墨教令，不专在躬，然力行务仁推诚爱物，讴吟者不歌其宰，颂议者必归於丞，岂欺也哉？吾每闻一言可以永宁天下者，在能官人而已，苟谬其任，纲维以颓。感独孤丞智效一乡，惠孚百里，况其大者乎？於戏！官人哉。作颂曰：
    於维国家，建官以理。得人则盛，匪人则圮。英英我君，清节素履。恭宽敏惠，将顺其美。礼实在躬，人以知耻。岁秩其暮，薄言归止。祁祁吏人，何嗟及矣。涕恋沱若，遗爱罔已。瞻德树碑，造真祈祉。不有其惠，孰能享此？悠悠彭门，千载有纪。
    ○汉州雒县令张君吏人颂德碑
