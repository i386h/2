<!-- { "loadSidebar": true } -->
　　杨东熙问：「名利、货色，私欲之大也，必先克去之，何如？」甘泉子曰：「然。然而所谓克者，匪坚制尔也，其惟进天理乎！天理日明而人欲日隐，天理日长而人欲日消，是之谓克。」又问：「己不克，安能见理？」曰：「未体天理，焉知人欲？未能如好好色，焉能如恶恶臭？夫惟仁可以胜不仁，而见大可以忘小。故曰：『好仁者，无以尚之。』否则富贵功名之於欲大矣，孰能小之？」曰：「体天理如之何？」曰：「今夫人之起念於躯壳也，即无往而非私，知物我之同体，则公矣。公也者，其天理乎！」 
　　
　　沉问：「体认、扩充、存养三者有序乎？」甘泉子曰：「孰或先焉？孰或后焉？体认也者，知至至之也，是为存养，其扩充之功尽之矣。」 
　　
　　沉问：「未发之中，圣凡同乎？」甘泉子曰：「曷不同也？时而若无然，时而若有然，其本体之明晦，蔽与不蔽焉耳。察而存之，久将复圣矣，夫奚外假之与？」 
　　
　　袁邮问：「贵贱祸福定於天矣，亦可修而易之乎？」甘泉子曰：「天人一也，自求多福，在我而已矣。惟贤人为能祈天，惟圣人为能立命。」 
　　
　　袁邮问：「穷理尽性至於命，何谓也？」甘泉子曰：「穷也者，极至之名，知至行至。穷其理焉，性尽而命至矣！其古人所谓格物乎！」 
　　
　　甘泉子语袁邮曰：「人能动心而后能存心，能存心而后能养性。故人心恒知，知故警动，德性斯坚定矣。然则动心忍性，其入道之门也与！」 
　　
　　葛涧问：「人无远虑，必有近忧，其终身之忧，一朝之患之谓乎？」甘泉子曰：「得之矣，体诸身可也。」 
　　
　　精义第十一凡二十章 
　　
　　徐勖问：「精义求诸事矣乎？」甘泉子曰：「其外之也已。『在心为理，处事为义』，精也者，自其本心精之也，精斯神矣。易曰：『精义入神，以致用也』，其合内外之学与！」 
　　
　　蔡琳问：「人与天地不相似，其起於人己之二乎？」甘泉子曰：「物我之初，一而已矣。形骸异而彼此分，彼此分而私意生。子不孝於父，臣不忠於君，至於利害相攻，贼灭无伦，二而已矣。惟夫克己则无我，无我则无物，无物无我则一矣，其惟天地乎！」 
　　
　　葛涧问：「明道释氏一贯两截之说，无乃记者之误与？」甘泉子曰：「然。即释所言已两截矣，何待於用乎！」 
　　
　　或问：「人有恒言曰『务实』，何谓也？」甘泉子曰：「知实然后能务实。夫事亲，仁之实也；从兄，义之实也；良心之真切也。知之真，扩之力，斯曰务实尔矣。而实之未知，而惟曰务实务实，其实匪实。」 
　　
　　陈怀曰：「怀闻之师曰：『周公思兼三王，思道也。道也者，群圣同然之统也，求在我者也。故禹之恶好，汤之执立，文之视望，武之不泄不忘，与周公之思兼，皆心学也。不合者，心未一也，思而得之，则其心一矣。坐以待旦，存存不已也，谓急於行小之言，周公之学矣。』」 
　　
　　门人问：「君子无入而不自得，何谓也？」甘泉子曰：「自得者，得自我也。未知失，焉知得？」 
　　
　　或曰：「喜怒哀乐未发之谓中，戒惧慎独以养之则动矣。安在其未发耶？」陈怀曰：「未发者，天理之本体也。戒惧慎独，於心之动必有事焉者也。」甘泉子曰：「其慎动以养静与！」 
　　
　　陈怀问曰：「张子曰：『合虚与气有性之名，合性与知觉有心之名。』何谓也？」甘泉子曰：「虚也者，性之本体也。性也者，知觉之本体，生生不已者也。而曰『合』焉，而曰『与』焉。则二物矣。」 
　　
　　陈仁曰：「子夏其知道乎！『敬而无失』，本体立而万物一矣。故『四海之内皆兄弟也』。」甘泉子曰：「然，其古之示人以其大者夫！」 
　　
　　江绍问：「克己。」甘泉子曰：「先立我。」未达。曰：「心与万物一，则我立矣，我立斯主而后己私亡。国有王而四海从其令。我立王之谓乎！」 
　　
　　周玮再见，甘泉子曰：「汝归五阅月矣，其功若何？」对曰：「训有之，求道於人伦间而憾於行之未慊。」曰：「充未慊之心，斯可以入道矣。」 
　　
　　周玮曰：「圣人太公与物同体，玮也初学，何敢望与！」甘泉子曰：「是圣人与我同有也，学为圣人，不於此乎学而何学？」 
　　
　　甘泉子曰：「子张问行，夫子语以参前倚衡，知之精而后行之至也。故终身由之而不知道者，病於未见焉耳。」陈怀曰：「何以能由？」曰：「袭取也。见则由仁义行矣。」 
　　
　　陈生问：「纯心何谓也？」甘泉子曰：「其犹夫金之精乎！金之不精，有或杂之，非复金之初矣。今夫金，时时而炼焉，日日而炼焉，久则精金尔矣。又何待於外求？」「敢问乎炼之法？」曰：「敬。」 
　　
　　葛涧问精气神相生。甘泉子曰：「道家炼精以化气也，炼气以化神也，逆之矣。神其主乎！神也者，心志也，志一则动气，气一则动精。」 
　　
　　陈怀问：「心为事累，何如？」甘泉子曰：「心小故也。察见天理则廓然太公，物来顺应，奚其累？」 
　　
　　黄彦?问曰：「遇横逆知忍矣，而意犹不平，何也？」甘泉子曰：「古之人与！无不於性情焉致力，故犯而不校，颜氏子之学也。夫惟物我一，故怨尤不出，横逆之来，其犹触虚舟也与！」 
　　
　　甘泉子曰：「夫射也，其见古之道乎！於於翼翼，终日而不乱，其不二夫心者乎！」 
　　
　　陈怀问：「知行合一并进有异乎？」甘泉子曰：「合一者，圣人也，无所用力者也。学也者，则并进而已矣。」 
　　
　　黄彦?问温故知新。甘泉子曰：「颜子得一善拳拳服膺而勿失，如鸡抱子然，温故也。由是而上达，日日新之谓盛德。」 
　　
　　辨志第十二凡十七章 
　　
　　甘泉子曰：「学莫大於辨志矣。志於道焉，富贵功名皆化而之道，古之人有居之者，周公是也。是故功名也者，非圣人之所弃也；富贵也者，非圣人之所恶也。不志乎道则二者皆私而已尔，又何足以与议？」 
　　
　　葛涧问：「人心道心之危微，何谓也？」甘泉子曰：「危言其大也，语：『危言危行。』人心其欲也，道心其理也。欲日长，故理日微，惟精惟一，所以长天理而消人欲也与！」 
　　
　　符钟虑力行之难。甘泉子曰：「书有之：『王忱不难。』忱，真信也。子以为所信何与？故知之真，行斯至矣。是故知而弗去，真知也夫！」 
　　
　　葛涧问：「淳公以忠信立诚为乾道，敬直义方为坤道，何谓也？」甘泉子曰：「乾知大始，坤作成物。一念之诚，其始物矣乎！敬义夹持，其成物矣乎？乾主德，坤主业，主德者达诸业，主业者入乎德。」 
　　
　　葛涧问：「康节谓：老子得易之体，何如？」甘泉子曰：「否，不然也。老子任气，何易体之有？」 
　　
　　甘泉子语符治曰：「尔其无庸於远鹜也。时读书而调习焉，时临文而调习焉，夫然后内外合一。时於斯，月於斯，日日於斯，习化而成，将百万之众，不足以动之矣。」 
　　
　　二业合一训成，沉珠叹曰：「其意之至，言之切矣乎！其拔世救人之情，其见乎辞矣乎！」甘泉子曰：「噫！吾忧之，吾岂获已乎哉？」 
　　
　　甘泉子曰：「学者之始也，其犹入诸暗室矣乎！少间，斯有见矣，久之久之，斯无所不见矣。故先难而后易。」 
　　
　　葛涧问：「虚无即气，然乎？」甘泉子曰：「人知有形者之为气，而不知无形者亦气也，横渠子独以无形者为气。盖未悉有无虚实之体焉耳。」 
　　
　　甘泉子曰：「『天行健，君子以自强不息。』健也者，宇宙之气也；宇宙之气，人之气也；是故可以配天，配天也者，不息之谓也。学而若存焉，若亡焉，违天也甚矣！」 
　　
　　葛涧问：「释、老之学，孰近於用与？」甘泉子曰：「二氏均之无用焉尔矣，离事以语心也。圣人之学，心事合一，是故能开物而成务。」 
　　
　　甘泉子曰：「夫心广矣，大矣，古之训皆以明乎此而已矣。明之至，至广、至大，皆谓之尽心。」 
　　
　　或请：「切问近思，何谓也？」甘泉子曰：「夫学，心性焉尔矣。问斯之谓切，思斯之谓近。」 
　　
　　泉翁大全卷之七 
　　
　　节定燕射礼仪 
　　
　　甘泉湛子曰：「射礼废而天下无男子矣。射，男子之所有事也。男子有生而悬桑弧，蓬矢六，以射上下四方，明有事也。故男子生而已志於六合矣，六合内事即性分内事也。射也者，所以射为德也；射为德也者，所以成其贤也。惟我圣祖洪武二十三年，命国子监辟射圃，给诸生弓矢，载在会典。至哉圣祖成贤之心乎！故射礼不讲而天下无成贤矣。燕礼缺，径情而行，天下之射礼坏矣。故燕也者，将以致夫射者也。射也者，所以相射於礼乐，成其德者也。礼乐皆得，谓之成德，成德则贤矣。故燕有迎宾献宾以及众宾，所以致射宾也。燕有迎遵、献遵，所以致射遵也。燕有献士，所以致遵耦也。燕有献酬、交酢，所以合宾主二射之欢也。射也者，离道也，争道也，不合则离，离则争矣，非所以成德而致贤也。是故有燕酬以合其欢，有揖让以致其敬，有乐宾以宣其和，有司正以节其流，有拾取矢以崇其让，有鼓乐以尽其神，有释获以纪其贤，有升饮以明其不则，有彻俎坐燕以弛其张。渐近自然，卒归之中正。宾出不顾矣，主犹拜送以引无穷之敬焉。故始以燕，终以燕，而射行乎其间，夫然后礼乐兼备矣。礼乐兼备，而人虽欲为不贤，不可得矣。虽有庶顽谗说，并生之念油然而兴矣。故燕射其深矣。甘泉子曰：「吾观於仪礼，然后知矍圃之射，扬觯戒勿入者之为伪，非圣人并生之心也。今之行射者，宾主接则曰射，遵至则曰射，无始燕终燕以合之。是武道也，是教争之端也，非所以相射於礼乐而成德也，恶乎贤？ 
　　
　　　　燕射人数。 
　　
　　　　　宾一　　遵一　　　主一　　士一 
　　
　　　　　众宾四　三耦六　　司射一　司马一 
　　
　　　　　傧者一　释获一　　约矢四　乐正一 
　　
　　　　　歌诗六　代宾等执弓矢各一　通赞二 
　　
　　　　　宾遵主引赞各一　　司?一　设丰一 
　　
　　　　　设楅二　设中一　　洗觯一　张侯一 
　　
　　　　　获者执旌一　　　　司钟一　司鼓一 
　　
　　　　　司磬一　司箫二　　司笙二　司琴一 
　　
　　　　　司瑟二　司埙一　　紏仪二 
