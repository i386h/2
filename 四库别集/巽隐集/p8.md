<!-- { "loadSidebar": true } -->
　　人之一身不能不接乎物物接乎外不能不感乎内于是感之而动者纷纭交错万变而不穷夫以一心之微天理恶保其能存人欲恶得而不肆邪人欲肆天理灭则人极不立而无异于禽兽矣圣人忧其然也故定之以中正仁义而主静立人极焉葢天下之动莫能止也定之以中正仁义而有不止乎天下之动莫能一也主夫静而有不一乎定也止也静也一也人极其有不立乎然而难言也言易者非知言者也予何足以知之何足以言之哉虽然予尝观夫物之似者矣水之浊也或挠之其溃也或决之山下出泉静而清也谓水之体为非静可乎是以天地之道吾知其静也人之所得乎天之理以为性者吾亦知其静也不然则记礼者何以云人生而静天之性也语道者何以云自然之道静故天地万物生噫三极之道皆静也惟圣人为能全乎太极之道故人极立而天地之极亦立矣然则圣人可学乎学圣人者必体易之君子乎系辞曰天下之动贞夫一者也知此则知圣人之所以一天下之动者矣艮之彖曰艮其背不获其身行其庭不见其人旡咎知此则知圣人之所以止天下之动者矣静斯一焉一斯止焉是故知其止而止焉者行亦无不止也知其静而静焉者动亦无不静也行止各有所止而动静皆主夫静其惟体易之君子乎云南右卫指挥陈侯以静成学事物无以累其心至于折冲厌难枭俊禽敌单骑突千万人而不顾葢亦有见夫不获其身不见其人之训者也非能体易者与界其所居之偏为斋焉简易朴质明粹温宻颜曰止静请予记之予既嘉侯之志又叹夫世之学者或不知所以学而侯独知之故不辞而为之记
　　
　　行素斋记
　　
　　记曰君子素其位而行不愿乎其外说者以为素者见在也君子但当因其见在所居之位而为其所当为无慕乎其外之心何也葢以道不可离也予尝因其说而推言其意葢所谓道者其理一其分殊故其体之大至于无外而其细无微而不入譬如日之丽天无逺弗照而光景所及方圆曲直随物赋形故君子体夫道也其心之所有既必与天地万物一视而无间而其身之所处则又必随其所受之分乐循其理而不敢过求故于君臣父子夫妇长幼朋友之伦既各以其道责诸已而不越乎其位至于富贵贫贱患难夷狄其分虽殊而道无不在也亦随其所受而安之如是然后为不离乎道而合乎中庸人之囿乎道也犹鱼之生乎水鱼在于渚或潜在渊各适其道而已故夫富贵贫贱患难夷狄皆莫之致而至焉者是天之所以处我者居于其地而求以去之是犹鱼而求去夫水也金华髙君思聪名其斋曰行素而征予文以为记予与思聪居而同郡生而同年知其为人思聪家故饶裕其居乡时轻财而乐义好礼而下士今为鄢陵之校官覊旅于荒闲寂静之濵而从事于呻吟占哔之末奔走于卑冗以承奉乎上官见之者皆以为思聪之才之茂如彼而其所处之地之猥如此岂能无戚戚于其心者然而思聪沛然乐而受之若平日所固有然者予徃徃见之未尝见其有不足之色岂所谓素其位而行者非耶今以是名其斋抑可谓称情否耶是宜为记遂记之
　　
　　宴息斋记
　　
　　吴邾文粲氏居京师颜其斋曰宴息洪武岁在壬申之秋八月从都督沐公来云南会于滇池之上请记其斋斋髙敞邪卑陿邪予不得而知也华美邪朴陋邪予不得而知也予何能记辞不获乃告之以宴息之说焉夫随之为卦其下震也其上兑也震之象为雷兑之象为泽故大象曰泽中有雷随君子以向晦入宴息程子释之曰君子观象以随时而动朱子释之曰雷蔵泽中随时休息一以动息言一以蔵息言其说异矣葢尝论之说卦曰雷以动之又曰动万物者莫疾乎雷雷固主乎动也然岂动而不息哉必有时而蔵伏矣泽随震而动雷以时而蔵随时之义岂有异乎所贵乎体易之君子者以其知随时之义也故程子又云君子随时之宜万事皆然取其明且尽者言之昼则自强不息及向昏昧则入居于内宴息以安其身起居随时适其宜也此宴息之说也予于是又有以告文粲文粲昼则自强不息矣向昏昧则宴息矣茍不于宴息之时而思所以自强不息又岂善体易之君子哉夫周公孔子大圣人也尝仰而思之夜以继日矣尝终夜不寝以思矣而况于未至圣人者乎是故昼有为宵有得此君子进徳修业之功也文粲之所当勉者也虽然文粲父子翱翔西平公父子之门西平公勲徳重朝廷都督公克济其美为天子股肱观西平公之所为主则西平公父子之贤可知矣昔髙阳许孟容京兆杜兼陇西李博为南阳公所辟昌黎先生为文记之曰后之人茍未知南阳公之文章吾请观于三君子茍未知三君子之文章吾请观于南阳公今吾于西平公文粲之父子亦云是为记
　　
　　永思堂记
　　
　　君子居室必有其名所以志其志也堂以永思名志哀也孰名之李氏子伯庸思其母氏名之也其志哀奈何李南昌世族也壬寅之岁郡城被于兵伯庸母熊氏及伯兄伯仁逮于隍而没焉自京师赴之则无及矣号而求其尸则不得将从之或告之曰子死孰绍尔宗乃不果从葢既除丧久之而其哀不衰大署其堂曰永思云予闻而哀之为之言曰嗟乎伯庸之思其何时忘乎夫衣衾棺椁之具必诚必信勿之有悔焉耳矣人子之于送死用其情于事亲若是至矣然犹不忍置于心故有终身之丧焉其或不幸而不得用其情则其哀宜何如是故春秋祭祀以时思之谓之以时则有时而不思矣明发不寐有懐二人谓之明发则有时而不懐矣若伯庸者岂有时而不思不懐者乎其可哀也夫虽然伯庸之思已无及矣已无所用其力也君子大至孝不以死伤生且其所以思而不置者诚有所甚痛焉尔痛亲之体魄不得其蔵也然而吾身者吾亲体魄之所遗也身存则吾亲犹存焉尔若所以奉其身者奈何曰保其四体惟恐伤之砥其名行如或辱之如是则仅而可及以用其力者舍而弗图其亦已焉是或一道而可以塞其思者予是以终言之是为永思堂记
　　
　　洗竹轩记
　　
　　会稽金宗浩以缮冩诰命留京师之会同馆予偶过其舍见其几案洁净图书笔砚方列而不乱恠其旅寓造次犹自整饬如此必有以异乎人者与之语果清修吉士也遂与之为友宗浩间谓予曰予家湘湖之滨其地多竹环吾舍弥望皆竹也吾甚爱之恶其杂出而斜曲茸蔓者务芟夷攘剔之使其修挺丰大者得以直遂而不为所芜翳如是积岁侃然如骨鲠之臣正色立朝而无阿附之容也翛然如列仙之儒遗世独立而无健羡之心也毅然如礼法之士羣而不党而无便佞之态也然后足以慊吾之所玩因置小轩于其间数楹名之曰洗竹言致其娟静若洗濯之然也子幸为我记之予闻之君子之自治也其心之所存者恶其物欲之累则其耳目之所接必好夫洁清而不肯安于污冗虽植物之细莫不尽然葢观乎其外可以占其内也今宗浩之于竹犹痛洗之不使一枝一蔓之繁杂其间则其于方寸之间岂不思所以澡瀹疏雪极其澄澈莹洁而岂容一毫得以垢乱之哉予性亦好竹所居北望桃嵓南接花溪园庐竹树相属不絶所遇无虑数千百挺辄留止观之不能遽去独未见有如宗浩洗濯之者及渡江而北徃来梁楚陈郑之郊则幷所谓竹者亦不之见矣闻宗浩之言洒然如有所悟爽然如有所失于予心葢慌然也遂为之记云
　　
　　○序
　　
　　白雉诗序
　　
　　洪武岁丙寅春三月得白雉于开封之杞县王命长史臣荣等着之篇咏臣本立窃闻越裳氏之献白雉也三译而至于周朞年而返其国周公归之王而荐之庙夫岂以逺方之物为贵哉葢曰先王灵神之所致焉尔惟我朝功成治定诸福毕臻有若白雉之生于中土则又古昔之所未覩也考之于易雉离象也白巽象也离之徳为明巽之徳为顺在卦则离上巽下为鼎巽上离下为家人鼎之彖曰圣人亨以享上帝而大亨以养圣贤家人之彖曰父父子子兄兄弟弟夫夫妇妇而家道正正家而天下定矣由是观之非圣人孰能致此哉越裳之献不足专美于古昔矣因再拜顿首而为之诗曰大明御天万国咸宁际天极地罔不来庭惟此函夏政教攸始和气致祥乃覩白雉闻诸在昔越裳献周三译而至山川邈悠岂若斯雉生于王国逺物非寳休征斯集四方之中一气之先感召之机夫岂偶然其象伊何维离维巽其吉维何文明而顺碧鸡奚取朱鴈徒夸山鹇失彩海鹤无华薮有游麟郊有鸣凤小臣作诗敢继歌颂
　　
　　送朱叔仁之官序
　　
　　宋之迁道统之寄南集于闽及其衰也又东南而寓金华以迄于元葢自黄文肃公得朱子之传而北山何文定公又得黄公之传以授之王文宪公及金文安公许文懿公四公者皆金华人故议者以金华之学为朱氏世适葢实录也初许公在金华开门授徒逺近来学者无虑数千百人而乡邑子弟得以亲承授受之的者最多乌伤朱氏者公夫人父母家也朱氏兄弟子姓登公之门而为髙弟者十数人其最贤者夫人之从子彦修所谓丹溪朱先生者也许公逺矣门人鲜有存者其遗说绪论益以散落独朱氏子弟犹能守其家法以传诸人叔仁者夫人同产子弟也不及登公之门而私淑其说于其父兄予从其诸兄学于叔仁有同门之好知其为人葢能世其家者也今年秋予以亲王长史随侍赴京与叔仁相见于会同馆居数月而叔仁用荐者选知抚之崇仁将之官叔仁求一言以别念予与叔仁兄弟游时各自奋励欲卒其所业于山林之间今皆不果遂其所志而奔走于四方则于聚散离合之际岂能恝然于其心而无一言以相告语乎自干道淳熈以来天下学者皆归仰于朱子以为大宗而其同时名儒各自以其说名家者不一于是陆象山兄弟以径造顿悟之学兴于大江之西一时学者乐其简便靡然从之不可胜数虽其大旨归趣不大异于朱子而求其求端用力入道之方卒不能合其后朱子之书虽家传而人诵之亦不过取其章句以应主司之举而已不能皆如金华四君子之相传者之为亲切笃实其于两公所见之殊何望其能明辨而决其取舍哉而江西士人乃至今徃徃有能坚守陆公之说者有识之士亦不过为之喟然太息而已呜呼在此者既徒诵习其书而不知实用其力在彼者又狃于气习而不肯舍其旧见以归于一然则斯道何由而明学者之趋向何由而定哉夫曽子子思孟子之传所以无弊者岂不以下学笃实明善诚身集义深造之有科级次第哉且性与天道自子贡而下已不得而闻而子游氏之轻洒扫应对则不能不见黜于子夏此学者所共知也朱陆之辨葢决于此奈之何学者犹懵然而不知所从哉叔仁之崇仁崇仁陆公乡里也叔仁持其家学而遽以语其学者彼必厌鄙之而不以听然叔仁不可以是而弃其所守怠于诲诱也笃信而立诸已诚确以语诸人则未必无省悟者省悟则化之亦易也夫明道学以正人心令之职也故其行也书以为赠云
　　
　　送太学生段汝霖序
　　
