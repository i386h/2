<!-- { "loadSidebar": true } -->
    任恺、庾尹（庾为河南尹，名犯庙讳，字又非便，所以不书）以贾充邪僻，欲其疏远，劝晋武令西镇长安，惟羊祜密表留之。祜岂悦贾充者哉？良以爱君体国，发於至诚耳。晋氏倾夺魏国，初有天下，其将相大臣，非魏之旧臣，即其子孙，所寄心腹，惟贾充而已。充亦非忠於君者，自以成济之事，与晋室当同休戚，此羊祜所以愿留也。昔汉高不去吕後，亦近於此。汉高嬖戚姬，爱如意，思其久安之计，至於悲歌不乐，岂不知除去吕後，必无後祸？况吕後年长有过，稀复进见，汉高弃之，如去尘垢。实以惠帝暗弱，必不能自揽权纲，其将相皆平生故人，俱起丰沛，非吕後刚强，不能临制，所以存之，为社稷也。後世翼戴其君者，得不念於此哉？
    ○宋齐记
    宋、齐以降，继体承祧者，君德寝微，王道凌替，缵绪之初，如革大运，降宥解网，以悦众心，仁义之风薄，骨肉之情废，前史评之详矣。然政未得中，改之可也，如弓之高下者抑举，琴瑟之不调者更张，此亦天之道也，岂独人事哉。惟用其罪人，不可甚矣。天下之恶一也，古人言：“一心可以事百君，百心不可以事一君。”岂有不忠於前朝，而能忠於後王者哉？毁泉台，《春秋》之所讥，先儒之所恶，宋、齐之君，有一於此，必为美政。泉台见妖，尚不可毁，况无妖者乎？燕人之思召伯，甘棠勿剪；楚人之怀叔子，望碑堕泪。彼人臣也，而见思若此。虽时移政改，莫非旧臣。昔伯益赞禹，称大舜之德；曹参事惠帝，守萧何之法；魏文帝初受汉禅，群臣皆赞魏德，唯卫臻独称汉美，文帝曰：“天下之珍，当与山阳共之。”为人臣者，罔念於此，可谓有百心矣。
    ●卷七百九
    ☆李德裕（十四）
    ○旧臣论
    或问先王论道之臣，事後王乎？曰：“不改先王之道则事之，改先王之道则去之。”以事尧之心事舜、禹者，其皋陶、益、稷乎？以事武王之心事成王者，其周、召乎？以事汉高之心事惠帝者，其萧、曹乎？曹参尚不易萧何之规，况高祖之道？昔区区楚国，醴酒不设，穆生先去。且穆生岂为己也，盖伤废先王之道，不忍见後王之面，其不去者，焉得免胥靡之恨哉！魏晋以降，居相位者，皆面愧心而已。又有攘臂於其间者，摭先王之道以讳旧过，改张先王之道以媚新君，弃先王之故老以掩其羞，用先王之罪人以协其志，若天地间无神明则已，倘有神明，鬼得而诛之矣。
    ○阴德论
    陈平称：“吾多阴谋，道家之所禁。吾世即废亦已矣，不能复起，以吾多阴过也。”至曾孙何国绝。班生著陈平之言，以为世戒，理当然矣。而丙丞相才及子显，黜为关内侯，至孙昌乃绝，国绝三十二复续，而张汤、杜周子孙，世有令名，皆在显位，其故何哉？丙丞相於汉宣之德，可谓至矣。晋荀息以忠贞之故，不敢负献公，程婴以托孤之义，不忍斯赵氏，所以继之以死，终不食言。丙丞相於史皇孙，微君臣之分，无亲戚之情，而保养曾孙，仁心恻隐，置於燥，给以私财，介然拒天子之使，因是全四海之命（原注：《汉书》称“因赦天下郡邸狱系者”，是恩及四海也）。又奏记霍光，决定大策，既而显征卿之美，削士伍之辞，其深厚不伐，古所未有。夏侯胜以为“有阴德者，必享其乐，以及子孙，是宜笃生贤人，世济其美”，古所谓有後者，良谓是矣，焉在传爵邑而已哉。张、杜有後者，岂用法虽深，而所治者或能去天下之恶，除生人之害，所以然也。
    ○臣子论
    士之有志气而思富贵者，必能建功业；有志气而轻爵禄者，必能立名节。二者虽其志不同，然时危世乱，皆人君之所急也。何者？非好功业，不能以戡乱；非好名节，不能以死难。此其梗概也。好功业者，当理平之世，或能思乱；唯重名节者，理乱皆可以大任。平淡和雅，世所谓君子者，居平必不能急公理烦，遭难亦不能捐躯济危，可以羽仪朝廷，润色名教，如宗庙瑚琏，园林鸿鹄，虽不常为人用，而自然可贵也（原注：世谓王刘之俦也）。然世亦有不拘小疵而能全大节者。如陈平背楚归汉，汉王疑其多心，令护诸将，又疑其受金，可谓不能以名节自固矣。及功成封侯，辞曰：“非魏无知，臣安得进？”汉高曰：“若子可谓不背本矣。”其後竟诛诸吕以安刘氏。近日宰相上官仪，诗多浮艳，时人称为上官体，实为正人所病，及高宗之初，竟以谋废武後，心存王室，至於宗族受祸。郭代公，侗傥不羁之士也，少不以名节自检，当萧岑内难保护睿宗，虽履危机，竟全臣节。则名节之间，不可以一概论也。陈平能不背魏无知，所以必不负汉王矣，今士之背本者，人君岂可保之哉？
    ○忠谏论
    人君拒谏有二：一曰生於爱名，二曰不能去欲。虽桀、纣、桓、灵之君，未能忘名，自知为恶多矣，畏天下之人知之，将谓谏己则恶不可掩，故不欲人之谏己。如晋献非骊姬寝不安，齐桓非易牙食不美，必不能去之，亦不欲人谏己。人臣忠谏亦有二：欲道行於君，可使身安国理者，其辞婉；欲名高後世，不顾身危国倾者，其辞讦。若考叔启大隧以成庄公之孝，仓唐献犬雁以复文侯之爱，留侯封雍齿以安群臣，招四皓以定惠帝，此所谓婉也。谏大夫言婢不为主，白马令言帝欲不讳（原注：刘、李二人名各不便，故书官），激主之怒，自有其名，望其听从，固不可得，此所谓讦也。汉元帝欲御楼船，薛广德当乘舆谏曰：“臣自刎颈，以血污车轮，则陛下不入庙矣。”张猛曰：“乘船危，就桥安，圣主不乘危。”元帝曰：“晓人不当如是耶。”则知谏之道在於婉矣。唯英主必能从谏。何者？自知功德及生人者大矣，虽有小恶，不讳人言。如汉高械系萧相国，及闻王卫尉之言，乃曰：“我不过为桀纣主，而相国为贤相。”此所谓不讳也。近日名臣王石泉居相时，子为眉州司士，天後尝问曰：“卿在相位，子何远乎？”对曰：“庐陵是陛下爱子，今犹在远，臣之子焉敢相近？”有以见君子之心，亦仓唐之比也。
    ○管仲害霸论
    昔管仲对桓公曰：“宫中之乐无所禁御，不害霸也；举贤而不能任，此害霸也。”余窃窥敬仲此对，是欲一齐国之政，满桓公之志。然则非专任亦不能致霸，故一则仲父，二则仲父，桓公所以能九合诸侯，为五霸之首。中代蜀主之任孔明，苻坚之用景略，虽关羽不能移，樊世不能惑，蜀与秦皆君安国理，非专任之效欤？桓公得敬仲则兴隆霸业，汉元信石显而反秽明德，信任同而理乱异者何也？所任用非其人也。近世有以宫中之乐饵其君者，而苞苴日行，纪纲日坏，朋党益炽，谗言益昌，得非窃管仲之术，违管仲之道？庄周称“所谓至智也者，有不为大盗积者乎”，又曰“跖不得圣人之道不行”，岂斯之谓也。
    ○慎独论
    士君子爱身防患，无逾於慎独矣。能惧显觏（原注：《诗》曰：“无曰不显，莫予云觏。”），不为暗欺，忠信参於外，虽有盗贼，不能为患矣。《易》曰：“无有师保，如临父母。”斯之谓也。贼入赵孟之门者，睹其盛服将朝，不忘恭敬，悔受君命，至於触槐，所以知其不为患也。向使赵孟未辟寝门，尚安衽席，思变诈之数，无肃敬之容，为盗者必激其怒心，增其勇气，焉得保其首领哉？推是而言，人不可以不诚矣。若乃怀诈饰智，意忌貌亲，人已见其肺肝，而自谓无迹，天已夺其魂魄，而不寤将亡，此汲黯所以面折公孙宏，留言李息，庄周称“贼莫大於德，为有心以有眼”。为德者尚不可以有心眼，况为恶者乎？
    ○王言论
    夫帝王与群臣言，不在援引古今以饰雄辩，惟在简而当礼。雄辩不足以服奸臣之心，惟能塞诤臣之口。昔田为请考工地益宅，武帝曰：“遂取武库。”卫将军言郭解家贫，又曰：“布衣权至使将军知，此其家不贫。”殷仲文言音乐好之自解，宋祖曰：“吾祗恐解。”此谓简而当理，足使奸臣夺心，邪人破胆矣。馀历事六朝，弼谐二主，文宗辞皆文雅，而未尝骋辩，武宗言必简要，而不能文饰，皆得君人之理，量能尽臣下之辞。岂惟王言如是，人臣亦当然也。其有辩若波澜，辞多枝叶，文经意而饰诈，矫圣言以蔽聪，此乃奸人之雄，游说之士，焉得谓之献替哉？为臣者当戒於斯，慎於斯，必不获罪於天矣。
    ○退身论
    老子曰：“功成名遂身退，天之道也。”昔馀常惑焉。自前朝李右相、元中书，皆宴安厚味，终婴大戮。所以文种有藏弓之恨，李斯有税驾之叹，张华愿优游而不获（原注：裴劝废贾後，华答以“庶可优游卒岁”），傅亮赞识微而不免。此四子者，皆神敏知几，聪明志古，图国致霸，动必成功，而自谋其身，犹有所恨，况常人哉！其难於退者，以馀忖度，颇得古人微旨。天下善人少恶人多，一旦去权，祸机不测。掺政柄以御怨诽者，如荷戟以当狡兽，闭关以待暴客；若舍戟开关，则寇难立至。迟迟不去者，以延一日之命，庶免终身之祸，亦犹奔马者不可以委辔，乘流者不可以去楫，是以惧祸而不断，未必皆耽禄而患失矣。何以知之？馀之前在鼎司，谢病辞免，寻即远就泽国，自谓在外而安，岂知天高不闻，身远受害。近者自三公镇於旧楚，恳辞将相，归守邱园，而行险之人，乘隙构患，竟以失巨浪而悬肆，去灌木而撄罗。馀岂不知身退罹殃，盖耻同种、斯之不去也。则知勇退者岂容易哉！而陆士衡称“不知去势以求安，辞宠以招福”，斯言过矣。惟有遭逢善人，则庶可无患，故范雎得蔡泽，退而不辱，虞邱得叔孙，去而不困。其次则毅者、有心者亦可矣，子文举子玉以靖国，随会避郄子以纾乱，皆保其後矣。若小人，则祸必及之，无所逃也，终不及乘扁舟，变姓名，浩然五湖之外，不在人间之世，斯可以免矣。
    ○豪侠论
