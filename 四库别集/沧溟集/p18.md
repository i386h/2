<!-- { "loadSidebar": true } -->
　　南楼迢逓俯丹梯烟雨萧条拂槛低越徼层阴千里合吴门春树万家迷江流欲动帆樯外山色才分睥睨西一自不斋多暇日新诗谁与醉同题
　　送周给事还朝【二首】
　　才子先朝侍从年东山一卧主恩偏弹冠便借风云起补衮新看日月悬疏动龙鳞成五色名聨骑省映羣贤当时谏猎还谁在闻道长杨赋已传
　　其二
　　才疑仙吏在人间万里乘风复汉闗三殿不縁春色满五云争识嵗星还朝阳更王清华气金马依然供奉班未许陆沈如昔日须君持论答天顔
　　送劳少参提学蜀中
　　分藩吴越气雄哉人自南宫出上台一抱连城明月满还看三峡使星来锦江波动词塲色剑阁髙临宪府开圣主贤臣今日事王褒门下本竒才
　　汪中丞台火救者独以剑出弹铗而歌和以相吊
　　中丞台火照闽方客有千金剑一装赖是龙蛇先自起忽然风雨为深藏逃形疑入延津水厌影犹含北斗光报国片心还独在逾看鳞甲动氷霜
　　为南海钟侍御题金台遥祝巻【二首】
　　游子承恩出禁闱髙堂华髪照春晖潘舆自不随骢马莱防何妨舞绣衣江鲤一从天上寄台乌长绕日南飞即今婺女遥相望柱史星光近太微
　　其二
　　氷霜不厌北堂清冠指神羊海上城恋阙未须将母疏倚门元自望君情家传五字推承学朝拥三台起令名骢马更便千里骏还乡实切断机声
　　送张阃使黔中
　　虎臣推毂满长安吴越当朝阃外难君自雅歌称坐镇人疑汉将不登坛江潮常借军声壮海气遥临阵影寒滇水一珠堪照夜谁怜薏苡竟同看
　　赠海宪蔡公开府
　　横海今时领外台书生谩说请缨来霜威瘴疠三山尽杀气波涛万里开揽辔本朝元楚望谈兵当代一边才朝廷近有留中疏柱史星光切上台
　　送陆从事赴辽阳
　　御苑东风吹客过共看芳草有离珂西山晴雪鸿边尽北海春云马上多地险时窥菟郡天骄夜遁白狼河知君幕下参髙画诸将何时议止戈












　　沧溟集巻十
　　钦定四库全书
　　沧溟集卷十一　　　　　明　李攀龙　撰七言律诗
　　送王侍御按贵阳
　　中原遥入楚天长道岀盘江古夜郎自许铁冠冲瘴疠兼携白笔扫风霜百蛮拥节开雄镇万里登车擥大荒莫说壮游非妙选同时八彦避鹓行
　　郭吏部请急归吴称夀封君太宜人
　　水镜清光满蓟门庭闱双映一寒温角巾入洛名元重裘褐依梁道并尊白首更偕吴市隐青云再奉汉宫恩还朝益玅题才术湖海微言可具论
　　武太常贞母太常是遗腹子
　　令子清标领太常持衡东省旧为郎才因藻镜知秋水胎本明珠产夜光天上旌旂悬日月人间竹帛映氷霜虽然燕赵多竒士已让髙风在北堂
　　戏拟王安人称夀郭相国相国尝为庐江别驾
　　南山髙唱入新题曲罢蛾眉玉盌齐秦史自偕嬴氏女庐江谁忆仲卿妻双飞青鸟披云下并蒂蟠桃带雪携何必千金称上夀嫣然一笑醉如泥
　　秋前夜过昆山寄仲蔚时元美兄弟俱就征车
　　有客中原囘白头怀人千里命扁舟吴门山色元非雨娄子江声似是秋二友鴈行堪入洛惟君龙卧不依刘也知倾盖须防事一日椷书即旧游
　　上朱大司空【二首】
　　重华冀北再开天益佐山林涉大川四岳受成方贡日三边仰给县官年黄金不及隄形壮白马长随练影悬转自流言能悟主老臣知遇两朝偏
　　其二
　　河隄使者大司空无领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣风
　　送徐子与之武昌【二首】
　　使君安在武昌城江汉双悬宪府清共许登髙能作赋不妨乗暇一论兵翛然白雪千人和飒尔雄风万里生更忆南楼明月好欲携佳兴与纵横
　　其二
　　刺史楼台望里重是时门客羡登龙白云三署还堪起黄鹄千秋更可逢象合星辰双执法心随江汉一朝宗二天尊宠诸侯上出处何论邴曼容
　　和子与过访平原道中值雪二首时按察楚中
　　九河风色报褰帷道入平原雨雪迟天欲并传梁苑赋君今试和郢中词凭陵尺素光犹动缥缈扁舟兴可知况值如渑春酒熟好来投辖未须疑
　　其二
　　平原日映北风斜飞雪偏随刺史车明月更投公子邑金门何处侍臣家绨袍忽自生春色彩翰纷然拥落花为报袁安髙卧起齐宫上客有田巴
　　皇太子册立入贺
　　燕台依旧郁相望玉树金茎是帝乡鳯阙双悬云五色龙楼交映日重光九天气王旌旗动三殿风清剑佩长伏谒不违顔只尺十年西省愧为郎
　　江上赠郭第欧大任
　　元年飞雪度维扬此日秋风复故乡总为郭君纡防缆况逢欧冶说干将囘看京口孤城转坐拥江流万里长以尔相从诸子后新知得似丈人狂
　　吴使君自邵武之髙州【二首】
　　先朝五子结交情一日青云满鳯城汉主怜才金作署楚臣能赋玉为名已应龙自延津起那更珠还合浦生直置壮游消不得才兼迁客重纵横
　　其二
　　中原五马日騑騑岭外翻传俗吏稀逐客也须常作好使君安见逺游非庻无疾病堪乗兴况有登临可当归漂泊秋风同一叶几时还向洛城飞
　　早春元美自大名见枉齐河【时元美代余浙中】
　　如此春醪醉莫辞中原携手即佳期何人命驾能千里与尔弹冠又一时岳雪故应囘匹练江潮今复借褰帷比来慷慨悲歌地河朔风流更有谁
　　与子与游保叔塔同赋【山有落星石二拳】
　　古塔松台对寂寥髙斋斜日傍渔樵金牛忽见湖中影铁骑初囘海上潮更倚连城明月动并携双剑落星揺若非赋有凌云气笔厎天花可自飘
　　和梁宪使过密咏天仙宫白松【是黄帝葬三女处】
　　孤根一托蕊珠宫不与苕华粉黛同夜暗龙鳞衔自照天清鹤影望来空条封姑射千秋雪盖拥兰台万里风非为子云能作赋谁知玉树本青葱
　　其二
　　轩辕宫里试新妆缥缈连枝入帝乡玉骨不縁能化石氷肌那得便生香只愁明月销为水更恐清阴凝作霜巫峡瑶姬元素质却令云雨汚衣裳
　　其三
　　玉女窻前手自栽遥分海色向蓬莱唯应七圣襄城过曾见三花少室开地迥流光通粉署天寒老榦倚霜台悬知的有千年露欲献须君作赋才
　　荅寄用晦王孙【二首】
　　江上传书锦字斜于时飞雪映瑶华谁携雄剑非丰狱但出名驹即汉家春色自怜彭泽柳美人相怨武陵花三年未报平安使长日心悬万里槎
　　其二
　　豫章城上有髙楼楼下长江二水流君更红顔雄制作谁同清夜美遨游阳春若许千人和明月何须万里投不信秪今求自试词塲可但少应刘
　　荅寄元美
　　飞书苕水报王孙杯厎黄河似酒浑已让五湖相代长敢临中岳自言尊人无西子堪同载客有如姬不负恩萧索三余囘王气风尘非复古夷门
　　寄怀蒲圻魏使君【三首】
　　赤壁黄矶锦不如故人家傍武昌居蒲生太守裁鞭后竹拥郎官赐管余遣兴几篇司马赋衔寃一纸乐羊书楚材堪已推三晋那得长悬刺史车
　　其二
　　归来髙卧叔牙山恰尔分符出汉闗一顾青云生海上千秋白雪在人间非时按剑投珠起无意偿城抱玉还所以离骚长苦怨楚臣容易老红顔
　　其三
　　摇落谁怜作赋才髙秋无处不悲哉大王自啸雄风起神女长携暮雨来非有上林吞梦泽至今江汉绕兰台武昌月满南楼夜安得青樽共我开
　　东陂同许殿卿陆南道函灌甫兄弟赋
　　散髪东陂月满庭王孙春草鴈池青平台吹合风先起竹苑樽开酒旋醒自媿长卿工作赋谁怜子政老传经明朝莫报髙阳防不定江湖是客星
　　勤中尉园亭
　　分竹穿苔暑自平披襟小阁坐来清使君河上浮槎兴公子夷门结辔情自有明珠堪照乗岂无佳色解倾城时人若问游梁客司马相如字长卿
　　闻肖甫已代元美大名有寄
　　褰帷蜀道望吴天二子期迥自怜五马过逢曾此地双鳬飞去复何年谁言官合谈兵起尔已名从作赋传父老未须窥露冕何人不识使君贤
　　赠刘将军
　　忆醉卿家春草芳征轺信宿向渔阳行间旧识千夫长毂下新推六郡良白马从军明月塞黄金结客少年塲何时更出追风骑防尔持缨请建章
　　送罗大参之任山西【二首】
　　鴈门句注九闗通地接燕山帝业雄使者泛舟从綘水将军转饷入云中分藩忽壮朝廷色开府深悬保障功晋国莫强兵马地股肱何但数河东
　　其二
　　吏部风流入奏年诸郎谁不让朝天五云忽映襜帷动双辖重临水镜悬色借绨袍堪病起诗更藻笔已名传故人剰有河山在二子相逢海岱前
　　五言排律
　　送固始申明府还县
　　百里弦歌邑春风独在兹旋归瞻日逺留借见天私复送仙鳬去言趋竹马期渡河蚕月早行县麦秋迟楚国先贤传梁园上客词知君才不忝遥以慰相思
　　送李太守之东昌
　　诸侯辞北极千骑向东方十二称天府风烟接帝乡地形来海岱漕挽自徐扬春满歌邑花明太守章射书延上客照乗得髙唐冦息解刀剑人和下鳯凰轩帷褰雨雪郡阁卧星霜治行兼经术诸曹借宠光
　　送宋宇少府之蒲城
　　别离有杨柳折赠拟琅玕古道千人失时才一尉难清秋开少府紫气指长安梅福称仙仕蒲城得吏欢河声公檄静岳色讼庭寒鸿鴈云中出芙蓉月下看三秦至豪杰两汉数衣冠冯翊今遗邑何轻佐幕官
　　荅谢生盘山诗
　　爱尔跻攀处竒踪满报章山盘元气出寺抱翠微藏拂石摇天影披花带雨香千峰囘白首万壑步清霜鼔角闗榆堕旌旗塞草长阴风来大漠秋日下渔阳海色秦城外边声汉苑旁欲因临望代遂得纪金汤
　　送杨给事河南召募
　　边众休南牧朝廷议北征幄中新授律天下大征兵使者持符出君推抗疏名黄金秋突兀白羽日纵横岳雪三华秀河氷万马行将军邀剧孟公子得侯嬴屠贩多豪杰风尘郁战争有呼皆左袒无役不先鸣寕久燕山戌终期瀚海清过梁投赋笔更为请长缨
　　送林章之郎中谳狱南海
　　旧识于公传新知陆贾才汉章双鳯下越郡五羊开旌节看山驻楼船截海来长安天北望使者日南囘讼府蒲堪挂刑书竹可裁明珠满合浦应照不然灰
　　送祠部莫郎中贵州提学
　　蓟门一相送杨柳未堪攀亦是文章地宁虚供奉班西南天欲尽羌筰日多艰鼔棹过三楚传经到百蛮春云蒸赤水秋雨瘴青山早就中和颂诸生忆汉闗
　　题欧职方鹅山泉髙斋
　　闻君读书处乃在蓟山阿水色开窻槛泉声散薜萝濯缨秋雨至把钓夕阳多白璧浇田出寒流没羽过风尘无燕息賔客有羊何一自从王事空为劳者歌
　　集元美宅送汝思吴峻伯袁履善三比部
　　别赋吾能作还销客子魂上林又黄鸟何处此青樽帝念征兵日人衔祝网恩星榆散使者春草待王孙于役分江徼相思共蓟门风尘异南北莫向鴈书论
　　赋得边马有归心
　　飞将驱天廐乗秋踏大荒三军呼骠骑一战蹶名王急难才堪老横行势可当嘶声悲汉月顾影浄胡霜总辔阴山上鸣镳瀚海旁何如春草色躞蹀向长杨
　　得殿卿书兼寄张简秀才
