<!-- { "loadSidebar": true } -->
　　元贞丙申正月十五日河东山西道肃政亷访使程公以官寿薨于太原二月三日归柩汴梁大德改元冬诸侄状公行实来请铭按公讳思亷字介甫姓程氏上世洛阳人元魏迁两河豪右实云中三州因着籍东胜公处士讳某之曽孙赠少中大夫安定郡伯讳某之孙宣授防边监规运使解州盐使讳某之子妣田氏公始知读书从枢判白公学故文笔论议皆有师法中綂建元用太保刘文贞公荐事裕皇于春宫服勤守恪特被眷遇令监印宥省至元七年枢副合丹公以平章政事领河南行省选署都事十二年转同知淇州事力辞养亲继丁外艰服除授东平路判官入拜监察御史十六年出佥河东山西道提刑按察司事俄迁河西陇右道副使徙河北河南山东东西两道未几陜西行省举公兴元路总管明年进陜西汉中道大使二十六年云南立行御史台擢拜中丞今上嗣位改河东山西道肃政亷访使公识见明敏沉毅果断筮仕之初年尚少言动有节望之俨然同列虽亲宻者亦不敢以狎防及之由是见知时宰有都司之辟竭力参赞事有当行惟恐或后丞相史忠武公毎加奬防幕府有疑忠武公之徇公者时规取襄樊供亿浩穰公视出纳绰有余裕初筑新城于江北和籴以足兵食委公领其事仓廪未完米多露积一夕大雨诸相以为忧使人觇公方安卧帐中召而诘之公徐曰敌人在迩常宜鎭静纵有漂湿折损几何不过军士一日粮耳若中夜搔动众心惊惑事变之来殆有不可胜言者矣闻者韪之简书之暇究心营缮舟车器仗靡不犀利向之见疑者始以忠武为知人公之世父治书公金南渡后尝为监察御史正色立朝不畏强御及公嗣职慨然有济美之志弹奸臣阿哈玛特軰不法至陷囹圄居之泰然其党巧为机穽卒不能伤出佥提刑司事也平反纠擿不克殚纪其尤者大同杨刺真等犯酒禁有防诛之公以其罪不至死论列数四其忠君守法如此其赴河北河南也道彰德闻两河凶歉民大艰食而官府徴租甚急欲止之有司谓法当上禀不敢专擅公曰若循常例比得请民已疲于勾呼矣即移文停催然后申明省台果获蠲除僚友有当鞫狱邺中而不果其行者公乃请代至则详究本末尽得其情蒙湔洗者以百数二十年河北复饥民多转徙于南朝廷遣使与汴梁官属防宪司官于河上以扼之公与总管张侯国寳决议放渡既而列上亦赐允俞是秋霖雨大河清沁皆泛溢为卫辉懐孟害公亲乗舟临视振贷全活甚众水浸卫城不没者数版适郡僚各以事出公与屯戍万戸张公集军民发仓廪脩筑隄防以捍其冲昼夜督促暴露城隅阅数旬功始就至今大水不复为患卫人德之兴元命下公欲辞时尚书省丞相僧格擅权頥指所及竭蹷奉承亲旧力劝之公以大夫人年将九十旁无兼侍辇致弗克不听章三上得告而后已嗣有陜西汉中之行亦极力丐免杜门家食慈母孝子懽然一堂若将终身焉二十六嵗丁内艰哀毁过礼见者伤之云南去京师逾万里朝议以为振举纲维肃清风宪绥辑逺人非公不可乃起公或疑防渉劳苦且未终制公必不拜公乃曰前此三除昧死陈情葢以老母故也今当宣力絶域以赎前过甫逾小祥即素服就道既莅事即戒敕典兵之官牧民之吏主刑名司廪库各谨尔职毋致人言自是上下肃然一新旧染云南旧有孔子庙朔望长吏便衣拜谒而巳教官虽设一无从学之士公乃举春秋释菜之礼先于所治中庆府集行省台以下诸官百余人公服以行礼事属城化之有遣子弟受业者公之不鄙裔夷推诚敷教又如此河东地瘠民贫仍遭旱暵公奏除嵗饲亲王焉駞十之九所输租税易逺仓为近仓以便民厯年积前政欲去而不得者下车未久荡洗一空邻境之人亦知向慕竟用是得疾公频居风宪刚棱疾恶恒以古人自期晚年言事尤切直如早建储贰以固国本访求贤俊用赞丕图车服辨尊卑之差封疆表忠勤之实养军力以备边定律文以革弊皆急务也使节所临扰民不急之役必先禁止农桑庠序检灾戢盗尤所尽心至忘饥渇寒暑平居不事生产恶衣菲食无难色与人交愈久而情好愈笃不以贵贱为轻重或有疾病死丧问遗赒防礼意兼尽虽往反数百里亦不惮劳后仍为之经理家事抚视子孙不少衰减其于宗族姻戚又所厚者也恬于进取勇于为义卧病太原未得谢犹力疾视事末得索纸笔作遗书寄弟侄翌日饮啖应酬若平时客退易衣就枕而薨葢刚大不屈之气克养有素故于死生之际明白如此僚吏士民涕泣相吊如失私亲灵輀所经皆尽哀致奠则公之为人槩可见矣享年六十有二夫人郑氏妇道可称前公卒今夫人柏德氏临潢之甲族也明悟庄重持家有法一子牛童早夭三女长适尹氏二幼在室以某年月日公于某处先茔之次礼也铭曰烈烈程公出遭盛时儒素世家孝友天资敡厯中外才可吏师霜凛乌台风生宪司去恶如草遇民如儿捍患御菑奚翅已私事不避难去必见几用夏变夷悦礼敦诗惟是顽犷化而柔慈万里来归鬓发不丝养吾浩然岂其馁而望公庙堂决疑蓍龟命也柰何竟止于斯有韫于中未究设施不龙不蛇贤人嗟咨有巍者碑铭以昭之公有遗恨余无愧辞
　　故宋文节先生谢公神道碑　　　李源道
　　天讫宋命皇元一四海而统之至元廿三年行御史台侍御史程钜夫以宋遗士三十人荐于朝于是江东谢枋得在举中被徴丁内艰辞亡何连诏江浙行省丞相蒙固岱江西行省左丞管如德召皆不起廿六年春正月福建行省参政魏天佑复被防集守令戍将迫蹙上道廼行夏四月至京师不食死春秋六十有四八月子定之奉柩还广信明年九月葬其乡之玉亭龚原其门人诔而题之曰文节先生谢公墓先生曽祖彦安祖一鹗考应琇浔州佥判妣桂氏封硕人先生讳枋得字君直信州弋阳人宋寳祐乙卯荐于乡丙辰试中礼部高等比对力诋时宰阉宦奋不顾前后抑置第二甲第一人初浔州君以事忤使者董槐被劾以死先生既第董槐执政竟不堂参以归丁巳召试教官调建寜府教授己未赵葵宣抚江东西辟为属寻除礼兵部架阁令募兵援江上出楮十万贯得信抚义士数千人以应宣抚司罢贾似道当国防军兴出入簿责任事者公毁家以庚不足坐废至元初长星竟天逾月我师压江上宋社日替江东漕司犹试士徴较艺先生愤贾窃政柄害忠良误国毒民发防十问擿其奸极言天心怒地气变民心离人才坏国有亡证辞甚剀切大怫贾防台评竟上其谤讪鑴两秩兴国军安置因谪所山门自命叠山守令皆及门执弟子礼丁卯以史馆召先生曰似道饵我也不赴闭门讲道闻之者翕如若周岳熊朝余安裕杨应桂余炎谢禹莫若軰皆知名介然自将足迹不及权门里中人行事或不循于理者辄曰谢架阁闻乎有持两争必来质平遣以理无秋毫假与人意人亦高其风必自审乃进非义者未尝敢至其前也乙亥连以史馆校勘秘书省著作郎召牢辞授江东提刑总其兵以守饶信抚与王师战辄败不能军遂易服负母走闽中隐于卜信守将悉捕公妻子弟侄送建康狱夫人李氏有容德有亷帅者欲妻之一夕自经死弟某某侄某某及一女二婢皆死狱中惟二子熈之定之移狱广陵得释又有弟禹在九江亦以不屈斩于市先生资严厉雅负竒气风岸孤峭不能与世轩轾而以天时人事推宋必亡于二十年后抗论憸宰老竭蹷不售终不取合于时其为人葢如此及程公之荐报书廼曰弓旌招贤轮帛迎士有志经世者孰不兴起及非其人非皇帝梦卜求贤之初意也观其言非徒决于刚愤者少力学六经百氏悉淹贯为文章伟丽卓然天成不践袭陈言宿説论古今成败得失上下数千年较然如指掌尤善论乐毅申包胥张良诸葛亮事常若有千古之愤者而以植世教立民彞为任贵富贱贫一不动其中其言曰清明正大之心不可以利回英华果鋭之气不可以威夺其自信率此类先生之北也贫苦甚衣结履穿行雪中人有尝徳之者赒以兼金重裘不受平日所着易书诗三传行于世杂著诗文六十四巻翰林学士卢公挚为之序引深所推激夫人李氏男三义勇早卒熈之归自广陵亦卒定之贤而甚文累荐不起孙男二信孙仁孙先生死之二十有四年门人虞舜臣率其徒筑室买田祠公弋阳之东江浙行省请于朝为叠山书院又五年予在集贤待制番易周应极状其事致定之之语求铭墓道尝谓先生天下士源道仰其文章风节葢四十年而不一识是区区者尚可辞哉铭曰
　　呜呼先生生也何时生也后时日薄崦嵫维南有孽龟玉毁折我朝天明廼完其节鸡鸣风雨嵗寒柏松伊其板荡古有荩忠道统既辟人文斯一有美翔鸾载鸣载集曷廸匪庭曷祼匪京万里氷天介石自贞奚卒不施閟于佳城呜呼先生
　　广平路总管邢公神道碑　　　　马祖常
　　泰定二年四月十四日致仕礼部尚书邢公卒六月朔葬于安阳度置之原越二年致和元年戊辰二月嗣子温毁瘠累然丧服持工部侍郎胡彛行状告其友浚仪马祖常曰先考衣衾棺椁饰终之礼庻几无悔温不孝惟是墓道之碑无文以昭之敢以是托于子焉按状公讳秉仁字仁父姫姓邢氏世居安阳契丹女直扰中夏士族谱谍存者葢寡故安阳邢氏始显交口里大父讳植不仕有隂德赠亚中大夫彰德路总管轻车都尉追封河间郡侯大母李氏追封河间郡夫人父讳德裕有政事志不得奋发卒小官赠嘉议大夫上轻车都尉追封河间郡侯母王氏追封河间郡夫人继母郭氏封河间郡太夫人弟四人曰秉义秉礼秉智秉信四人皆后夫人郭氏出前夫人王氏独生公一人两世用是贵得加封光华甚荣公起家辟署河南亷访司曹属进御史府史又进丞相东曹掾满考授承务郎平江路推官未上改承直郎济南莱芜等处铁冶提举俄迁承德郎江西行中书省左右司都事陞朝列大夫为太医院都事选充广平彰德等铁冶都提举官中议大夫外台各以名荐寻为抚州路总管加亚中大夫广平路总管凡十迁以礼部尚书致仕阶承务郎至嘉议大夫凡六转出入中外率称官守初提举济南诸冶赋民不急逋逃复业都事江西行省婉画直辞赞叶上下议遣官出廪米五十万石赈贷属州饥众难之公请异日有擅发罪秉仁愿独坐万齿龂龂待餔以活者不可指数也都提举广平彰德等诸冶差戸程公矿火悉给缩贾殖货以利予农治辨为最总管抚州专使临门赐驲之官抚境地税戸部赋木绵织布民病非所产即令输直吏不得舞手取贿公私俱便之小旱祷辄雨嵗连大穰俗颇哗讦未几民耻健讼移广平路教学者以雅乐祠事先圣孔子立乡校七百各有弟子师课树桑亿万计丝纩用饶民有妇妬妾妊而以妾妻奴者夫死而族人欲有其家讼不决乃以子生月逆计母妻奴之时得实其民遂有后阖郡号神明盗伪以小钞贯变作大钞贯文如钱取鋊然诖误七十人止以首坐劝医讲黄帝越人书躬视惠民药饵比去官民鲜夭扎者赋有寸帛之羡立归之主为政具有方略要以惠恤元元为本既致仕益砺志读书强记不怠字书多楷法尤工古有子二人长子温由中书捡校官拜监察御史吏部中书左司二郎中总管大名河间都转运使丁公艰家居次子简门廕补承事郎监大名路商税夫人萧氏于氏祔葬并追封河间郡夫人享年七十有六呜呼行闻于乡政闻于世为子而上贲其亲为父而垂裕于后可谓完也矣为善人者可不以邢氏为徴耶是宜铭也铭曰
　　尔车薄薄尔马蹻蹻勿驱我隧域时君子宅有绎尔苏有憔尔刍母犯我松与英时君子居若广汉之明弗钩距以倾若霸之惠弗饰异以诡时子有元之循吏孙子奕奕时昌时赫时善维吉时视予贞刻
