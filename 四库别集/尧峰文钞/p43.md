<!-- { "loadSidebar": true } -->
　　三代之时姓氏判而为二男子称氏女子称姓姓以别昏婣氏以明贵贱后世合姓与氏为一而言氏族者惟用地望以相夸诩此图谱一局隋唐所以有专门之学也自谱学废而先王大宗小宗之法荡然无余即礼所谓尊祖敬宗睦族之本意亦厪有知者加以迁徙之靡常贫富穷逹之不一故虽大家巨室往往不详其所自出或以始迁者为始祖或以仕宦于朝者为始祖如吾吴沙氏亦其一也沙故籍大梁其上世谱系已不复存明初有太医院使讳福一者其子景铭来居吴门之长洲再传而至处士公让遂以治生起其家率其子若孙卜筑虎阜之左一时亭榭之幽花木之防琴罍图籍之雄宾从往还觞咏啸歌之乐甲于吾郡贤士大夫如吴文定公文待诏唐解元陆尚寳袁提学之属后先交欢于沙氏沙之衣冠文物于斯最盛其父老皆轻财仗义敦长者之行其羣从子弟皆读书息业恂恂孝谨无裘马蒱博遨嬉之过葢大易所云积善之家是也当天啓中周忠介公方被逮士民起而羣殴旗校处士五世孙舜臣以诸生抗论上官之前不挠不惧为有司所指目故尤以气节着闻既入
　　本朝舜臣族孙中又首举于乡由是其族之地望防与三吴诸巨室相颉颃是谱也创于经歴公纶阙疑徴信断自院使父子始经歴则院使孙而处士之孙也其后又得经歴从孙懋徳佐其役稾凡三易乃就迄今又百余年矣别益分子姓益以蕃舜臣之侄太学生恒铨虞其久而涣且疏也复大合族人修之独捐槖中金若干镂版以行至于排缵事实采葺先世传记志铭之作则恒铨之侄云起与有劳焉夫然后昭穆以明少长以叙歳时蜡腊宾祀防酺之际斌斌秩秩俾院使后裔不致相视若涂之人然皆谱力也予再四周览以为两君子是举能不失先王尊祖敬宗睦族之遗意其知所本也夫其犹合于礼也夫
　　汪氏族谱序
　　宗法之亡久矣别子为祖继别为宗何谓祖别子始为大夫者是也何谓宗别子之适世世继起为大夫者是也故曰宗其继别子之所自出者百世不迁者也此先王尊祖敬宗收族之意也自世爵世禄之制废而宗法始壊矣后之儒者亦欲讲求而推行之而讫于不可得非宗法之难复也制度之变风俗之浇为之也古者大夫三庙又有采以处其子孙今之大宗降为编氓者多矣无庙也无田也其能率其族之贵且显者以嵗时旅荐于寝乎此不可行者一也古者族人异宫而同财有余则归之宗不足则资之宗子弟有归器则必献其上而后敢服用其次今之父兄子弟徃往争铢金尺帛而至于怨愤诟鬬相戕杀者殆不知其防也顾欲萃宗子与族人之衣服什器及其车马贿财悉委诸公而无所私乎此不可行者二也古者絶族无施服然而所以重大宗者有加焉宗子死则族人为之服齐衰三月其母妻死亦然虽大夫不之降今令甲无是也宗妇死则夫虽母在为之禫宗子之长子死父为之斩衰三年今令甲又无是也此不可行者三也故吾之谱吾族也不言宗非诎吾宗也悼宗法之不复而有大不得已者于此也此制度之变风俗之浇也抑孔子尝有言曰厚于仁者薄于义亲而不尊厚于义者薄于仁尊而不亲是故义非仁不立也仁非义不行也凡为吾父兄子弟者茍能知仁义尊亲之説而使内外有别长防亲疏有序有无相赒吉防患难相助伏腊膢蜡祭飨饮食相周旋如此则虽不言宗而宗法寓其中矣
　　族谱后序
　　吾谱吾族而不言宗也抑有微意焉吾族继始祖者为适子处士公处士公之适子显殁无后不后兄弟之子而后异姓子则大宗之絶者殆三百年矣继高祖者为适子赠参政公参政公之适子赠刑部公刑部公之适子度殁无后不后兄弟之子而后母弟广州公广州公官刑部乃谓兄弟不相为后久之而始以已之幼子为之后则小宗防絶而幸不至于絶者又数十年矣然则吾之不言宗也微独为宗法不可复也诚大不得已焉耳又吾仲搢九有言曰谱牒之废也废于贫且贱者什之三而废于富且贵者什之七富者或耻其家之衰落则扳援大族而强附之贵者或傲焉防其先世之遗泽而过虑族人之贫者觊觎其锱铢则惟恐逺之不速也夫富者旣强附人之宗而贵者又思急逺其宗于是谱牒虽存而实亡矣信哉斯言凡为吾族者不可不深长思也诗有之岂无他人不如我同姓吾故述诸谱末以为父子兄弟鉴云













　　尧峯文钞巻二十六
　　钦定四库全书
　　尧峯文钞巻二十七　　翰林院编修汪琬撰序四【共十一首】
　　重刻高子遗书后序
　　右高先生遗书十有二巻防亭陈氏所葺以行者也洊经兵燹版燬不存琬尝购求其本逾歳始获以示四方诸门人咸欣叹以为未及覩也有高生嵀者字象姚来从琬游因语次告之曰先生是书决不湮没者也盍谋重镌诸高生敬诺生葢先生之族曾孙也归而倾槖中赀鸠工庀役有不足则鬻膏腴三十亩以佐之凡糜白金若干两越若干日而始竣用以嘉惠后学其寓意至渥也嵗之正月生复过琬门请为之序琬惟有明二百七十余年之间贤士大夫以钜儒硕望著称于世者肩项相比其学术粹精议论醇正者前则薛文清而止耳后则先生而止耳顾两先生俱罹宦竖之祸文清慬而得免而先生不幸竟蹈楚累沉渊之遗躅天降罪罟蟊贼内讧此明社之所以遂屋而后之论者不免有人亡殄瘁之痛也琬自昔有志于学气昏质驽讫今髪种种矣不能少加进焉少而闻先生之风壮而诵先生之书慨然想见其为人煜煜乎若日星之丽天也浩浩乎若江河之行地也峩峩乎若嵩岱之与两间竝峙也谫劣如琬仰窥俯测岂能极先生高深之所诣哉方仰止景行之不暇其庸敢妄赞一词以刻画摹拟之乎姑承高生之请具述重镌顚末以塞其意以慰四方学者欣叹欲覩之情而琬又得以挂氏名于巻端窃自谓深幸云
　　具区志序
　　古扬州之境逾淮距海襟带吴楚封域最广而周礼职方氏所表为州之薮浸者曰具区曰五湖则皆指太湖一水而言与他州逈异何也东南虽号泽国而水之大者莫逾于此湖故以太称焉中流名山若洞庭东西若马迹者尤为诸峯之冠入乎其中即有平畴广陌穹林藂落环湖而家者不胜算也仰焉而升高则岩壑之秀丽云霞之变幻皆在睂睫之间俯焉而瞩逺则波涛之出没沙禽水兽之上下高帆大樯之徃来隐见皆在襟舄之下至于鱼虾之利橘柚李梅果实之珍莲芡芋栗菰莼之富甲于三吴为商贾所辐凑舻衔肩负络绎而不絶加诸巨人长徳名儒胜流与夫士女之卓荦老释之竒诡燿史册而炜彤管者后先相望名为湖山一隅而实则与都防比非小国寡民之所能防也是诚不可以无志然而前之为书者出于草创往往畧焉未备最后震泽一编犹不免乎依据藂杂捃摭絓漏于是东山翁子季霖奋曰士君子不出户庭知天下况吾生长其地而可使湮没不着哉乃慨然发凡起例上参山海经下究太史公郦道元以来诸书旁及图经地记稗史别集之属左右采获积以嵗月其或未悉者自山邮旅亭僧坊肆壁荒区野冢残碑断刻父老之所传闻缁衲之所记忆迩则策杖以求逺则挐舟以访搜剔讨论靡有缺遗既成示予予爱其典雅详实成一家言遂应季霖之命序而行之季霖博学知名家多藏书尤善五七言歌诗所交率当世贤士大夫其长固不尽于此书而此书亦非借予言然后传者也
　　吴逸民传序
　　陈子均寜为人沈静澹雅自少不汲汲于名利年未壮値明社既屋即弃诸生隐居东郊外娄江之上教授自给尤好著书凡三十余年矣辑成吴逸民传始仲雍讫金先生孝章共如干人葢以自寓其志云予惟逸民之名原本论语而虞仲在焉按周初有两虞仲一为太伯弟仲雍左传谓太伯虞仲太王之昭也至今虞山上犹有虞仲墓见陆广微吴地记是也一为仲雍后人史记谓武王灭商封仲雍曾孙周章弟虞仲于周之北故夏墟是为北吴是也孔子之所称逸民者果仲雍乎抑周章弟乎自汉孔安国至魏王肃何晏诸家俱不注虞仲何人近世始以仲雍实之此可疑者也太伯仲雍之逃周犹夷齐之以孤竹让也孔子亦尝推太伯至徳矣及其诠次逸民则登夷齐兄弟于首而太伯独不得援引此例与仲雍并列其义安在以时代考之仲雍前夷齐且百年论语序事之体亦不当先夷齐而后仲雍此又可疑者也仲雍虽翦发文身以顺荆蛮之俗固俨然继世有土之君矣孔子逸之可也从而民之可乎春秋杞成公用夷礼则降其伯爵书子楚人猾夏当伐蔡之始则黜其国号书荆皆示贬也然则孔子之民仲雍者律之以春秋之法岂其为贬辞与此又可疑者也夫未毁齿之时即无日不背诵论语顾垂老而犹不得其解子之专愚甚矣然而质疑问难皆后进所当尽心也均寜好学深思为吴中隐逸之冠其作此传攟摭最博而去取最严发凡起例井然不苟必能讲求孔子所以称逸民之意庸敢述此说着诸巻端而求受教于均寜均寜其毋以老誖弃我
　　篆考异序
　　古今之制不同也古人之所食者俎豆而后世更之以桮盂古人之所安者簟席而后世更之以榻桉古人之所聼者箾管琴瑟而后世更之以筝笛琵琶古人之书其器则简策其字则大小篆籀文而后世更之以缣纸与夫分行草风俗日流于简易而人心日趋于靡薄此其不同之故所由来也使后世有王者作必欲尽废一时之制而大复乎古非不羙且善也然徒足以惊骇观聼而实不足以为治何则势之积渐使然也今之学者乃区区守其一隅之见輙以小篆正文以大篆正小篆予往往惑之度其诡异非遂返诸科斗结绳之世其譊譊者必不止嗟乎此曲士之所尚而通儒之所不许也顾其间犹有不可不辨者葢之视篆特小更其防画尔其于周官保氏六书之法未尝相盭也自挽近以来承譌袭缪絶不知造字之原委于是竞行俗字而六书之法遂亡始则市井有之而继则学士大夫亦然矣始则私家簿籍有之而继则经典诗文以讫章奏符牒之属亦然矣小学之教不明而因循苟且者众举凡儒林艺苑皆不免于渐染流俗宜乎世之曲士得奋其一隅之见以相诋诃也吾郡周子敉寜博学而文慨然有忧之作考异一书发凡起例悉原许慎李阳冰徐铉三子每字必加折先举文为主然后求之于篆而以俗字附焉上引六经旁及子史究其本末晰其是非至详至细而亦未尝有诡异之说故虽通儒不能难也韩退之谓凡为文辞宜畧识字若敉寜之学岂非识字之尤者与不必尽废文而所为小学六书之教借是可以复相讲明其有功于同文之治匪浅尟也予故序之以示学者采焉
　　畜徳録序
