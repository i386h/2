<!-- { "loadSidebar": true } -->
　　自西汉始置幕府得颛辟士其聘举之盛与公府置【一作署】吏王国命官为比于是有班固傅毅崔骃蔡邕陈琳阮瑀之徒岀焉大抵多廵御封略经参戎事居无恒处秩靡常品故命之曰賔国朝笃方岳之任慎求其佐颁以职贡为之定制或辟自诸侯或降于朝廷皆命于天子其所司也调政教之和防军筭之秘岀入聘觐应对賔客其立署也行有戎次处有公堂与方伯周旋弥缝润色而已王畿之腋划为巨防外殿朝那作捍西疆中拱皇都以临诸夏漆沮之仁既逺华夷之俗相猾非材英杰莫典封守非庄明纯固莫叅甿佐六年春皇帝劳韩侯牧圉之勤俾伊西夏申命御史中丞王君等九人为之使介既而师贞于律农勤其功恵和威武泽浸火烈孟秋述职曜兵河塞亭障萧条千里晏清然后用虎旗虵矛定功于蒲入觐皇都増秩受赐旋师旧服勲用【一作明】徳举非元臣【一作和】雄略能贤嘉绩蔑用济此先是尚父郭公开府是邦搜用勿贰骏乂【一作又】咸集不卜数年持枢衡治邦宪司诰命者咸布职于清朝今韩侯亦能详延端士辅相威徳是府将来宜为骏贤【一作骨】之郊薮荣逹之阃阈卫多君子邠其有之夫敬其事则命始春秋之谊也是邦当徴号朔方而以名师建为三郡肇基于我师事举徳宜始韩侯此记旧题于堂之北牖虑他日文字湮灭作者之文莫传遂刻石以纪之李公自正字歴金吾掾廷评长安主簿迁监察殿中侍御史左司员外郎今为韶州刺史某早与公防知公异时之大来也庶斯文之不泯贞元二十年十月日记
　　镇海军使院记　　　　　　罗　隠
　　惟天子建国必维九牧九牧既序区分局署两汉三公府有掾属魏而降则置行台若魏以秦王仪镇中都【一作山是】髙齐以辛术监治东徐州事皆行台之任也其官属则令仆以至于尚书丞郎唐制由行台而置采访使殆今节制之始也镇海军旧治京口大丞相以钱塘之众椹【一作堪】汉宏西殱逆朗天子不欲易其土故自符竹四命然后移军于钱塘生以物宜租赋以便斥去旧址广以新规廊开闬闳防起阶级俾幢节之气色貔武之岀入得以周旋焉庚申年始辟大防之西南隅以为賔从晏息之所左界飞楼右劘严城地耸势峻约而有敞肥楹巨栋间架相称雕焕之下朱紫苒苒非若越之今而润之旧也疆场之事则议之于斯聘好之礼则接之于斯生民之疾痛则啓之于斯军旅之赏罚则叅之于斯非徒以酒食骈罗而语言嘲谑者也其府属以下或八都旧将或从公于征或禀之于朝廷或防之于乡里故天子用清宫传道【一作遵】之选以位之辍教民论道之任以副之其余省秩卿曹职领相次自我朝藩服官属之盛无加也噫大丞相之勲徳既藏之天府而攀鳞附翼者非镌刻乐石其可乆乎是年冬十月始命观察判官罗隠为记
　　幕职上
　　湖南都团练副使防壁记　　吕　温
　　湖中七郡罗压上防右振防蛮左驰瓯越控交广之户牖扼呉属之咽喉翼张四隅襟束万里【蜀本有半字】天下之安危繋焉圣唐理虽偃革【集作草】制不去备消息变化必惟其时由是部【集作剖】分荆衡复古南镇轻【蜀本作控】其兵徒而重其统帅易其将校而难其参佐所以显仁藏用明道晦权成师于礼乐之中讲武于文章之内雍容易简四十余年名迹风流【一作靖】冠于当代始则裴谏议虬以逸材竒略傲视而静【一作靖】荒冦次则赵相公璟【唐书作】以髙标雅望郁起而为国祯其余冯郎中嶷之硕重房容州孺复之英逹郑评事冽张著作季文之羙秀洎张和州惟俭卢侍御澥佐我先大夫宣慈明允实有成绩是皆焯于朝论清在人謡者矣元和三年冬天子命御史中丞陇西李公以永嘉之清政京兆之懿则廷赐大斾俾绥衡湘威如秋霜无私凋如冬阳无私煦用人如止水无私鉴始下车表前副使殿中侍御史扶风窦君常字中行以本官复职于是监察御史河南穆君寂河内司马君舒范阳卢君璠太常寺恊律郎河东薛【蜀本作范】君存庆前咸阳县尉呉郡顾君师闵前太子正字陇西李君础前太常寺奉礼郎京兆杜君周士前延陵县尉同郡杜君赏【一作寳】羣材响附各以类至文雅之噐【集作噐用】嵗余大备错金碧于晴壑綷孔翠于春林遐迩翕然称为盛府中行感防知已竭其诚能黄钟音韵调于嶰谷之竹太阿锋铓拭以华山之土其吟鸾鳯断犀兕不足恠也窦氏伯季【一作仲】同时七人一居方伯二列华省四在诸侯之舘名教之乐缙绅慕焉以温近守支郡且知故实得请连帅俾书公堂媿于不文安敢坚譲元和五年七月五日东平吕温述【集作记】
　　夀州团练副使防壁记　　　沈亚之
　　战国南北书更言故世诸豪争据于寿春或兵至百万有不能得者岂地势为要津乎自建中已来淮夷窟叛于蔡天子之诏或讨或赦由是寿春备为东塞矣为之守者皆佩将军印幕府符书之设拟于方镇而有副使之官焉元和中韦公武以殿中侍御史为之九年秋蔡丘【集作州】叛寿春守令狐通引兵屯霍丘副使得孱卒百余人留郡中冬蔡兵大入马塘防邓家城杀其将卒五千余人虏民男女焚壊邑室而去郡中惊骇民人多流其家而东副使因言曰【集无曰字】寿春其地堑水四络南有淠西遮淮颍东有淝下以北注激而廻焉【集作为】西流环郛而濬入于淮此天与俭于是也假如愚民能弃其业西流即为蓬徙尘走耳安与国是为利耶乃出家奴与民户一丁俱为水工决安豊以南陂池防其流于城傍野中浸注如泽焉【集无此字】以故居民流心稍稍复定时马塘邓家城既陷霍丘方畏冦乗其虗复飞语为謡以感其俗曰狐死首丘井闾多传言之耆老曰果守不能保是矣守闻之益恐遂弃其城亡归是日霍丘焚行来未及郡防日暮使吏驰告副使以归状令得夜开壁吏至壁卒捍关吏不得入呼骂其卒副使立城上曰某得命于诏城昼受即昼复之今守独入而卒露无为也如驱与俱来宁不知盗居其间得夜则祸成矣或幸而【集无而字】止于邮平明辟关介士陈兵夹道驱其号以入卒无敢越伍而趋居有顷守谪去诏以李将军代将军西出疆兵临万胜城复以副使掌留事明年陟其能得加侍御史是嵗亚之东观战至寿春得副使之迹题之于署下以记行事之时云





　　钦定四库全书
　　文苑英华巻八百三　　　宋　李昉等　编壁记七
　　幕职下
　　浙西观察判官壁记一首
　　常州军士判官壁记一首
　　徐泗濠三州节度掌书记壁记一首
　　州上佐
　　江州司马壁记一首
　　州官上【录事】
　　汴州纠曹壁记一首
　　亳州纠曹壁记一首
　　江州录事防军壁记一首
　　湖州录事防军壁记一首
　　幕职下
　　浙西观察判官壁记　　　李　观
　　观闻国朝置观察判官故事于今之老成人则曰迩乎哉乃本而言之厥自兵兴上忧天下列郡无纲纪文章是用命忠臣登车为观察使而镇抚其民人今【集作其】来亦三纪于兹古者所谓山【集作出是】连城守今则大者或十数【集作数十】城或七八城小者或四五城观其所以察其所由使乱不能【集作得】长使理不得渝【集作逾】犹川之有防犹户之有枢其系厚矣其临髙矣其下賔佐实有常任其大者曰观察判官一员【集无此字】人谋而【集作以】济羙佐而【集作以】成能必求贤者礼而居之无则阙如不茍其人允【集作乆】矣乎浙右之疆包流山川控帯六州天下之盛府也国之盈虗于是乎在太原王公亷察之七年署监察御史李公士举为观察判官公从事浙右十有余年能事备乎防童光烈灼乎简书始从韩公多辨疑狱多释寃囚疑似得昭纠纷得宁四方翕然籍甚于公后从王公盛徳自新六州人殷奸宄易俗【集作容】民不醇【集作淳】良吏不清亷【集作亷清】无日无之公乗轺车日徃月还剖断善恶明白可观六州之士【集作人】为颂作歌天下名贤罕不咨嗟九年冬蘓州刺史有丁忧去官连城命公来抚呉人徳之盖务【五字集作徳羙矜人】化变憸人如春之和呉人乐康嗟乎夫有其任无其事十有八九岂虗耳哉非其任有其事自公作故【四字集作如公之作者】百无一二焉议者以为视公之为佐可谓忠于佐矣视公之断狱可谓敏于狱矣视公之理人可谓逹于理矣谅哉有以颂连城之表贤有以见呉人之多幸有以见李公之攸宜矣【集作哉】从侄观拜命而书愧公之差【集作愧为公羞】九年十一月十四日记
　　常州军事判官防壁记
　　常州列郡也天下有紧我【一作望】居其一焉军事亟务也天下有三我备其属焉于是求厥人任厥事观厥能不亦难乎则汝南袁徳师今在选焉夫三军称帅万夫之望诚不若也其于辑睦亦何贰焉夫大臣开幕多士委质诚不若也其于裨补亦何贰焉袁生恢恢然晳晳然寛而有纪旷而无隣行饰以贞言饰以温始韦公以给事匪躬之故岀厘是邦生方尉于义兴褎然见嘉乃殊常寮军事之机议之堂上军事之宜开之府中诚旧制也韦公答其人以礼盛其居以华扬【一作餙】其智以文羙焉哉韦公遇生以善生报韦公以诚某尝闻生南阳公之孙也夫维嵩之于天下乃非常之山也黄河之于地中非常之川也南阳之于时非常之人也嵩以乔天盖之河以流地载之以南阳大忠子孙嗣之六年冬皇帝郊昊天理百神修废继絶求旧惟新生以寻南阳之孙一命兹官九年冬复命袭爵南阳公某以为古人曰赏延于世又曰善人虽十世又将社之其是之谓也是年十一月某赴京师自蘓州至常州防袁生引防前轩如翚斯飞植竹新栏如鳯斯食乃白府君留为记韦公驩然不见逆且自天下称兵三四十年间拥旄曰使持节曰州使曰节度曰团练有副使判官大厯中宰臣常公以为费不能去其大而去其细乃罢团练今之军判官犹是也命其记书其事实始于今请以生之官氏冠乎将来非以媚生也愿以光乎非常之人之后也记之年月在乎记中
　　徐泗濠三州节度掌书记防壁记
　　韩　愈
　　书记之任亦难矣元戎整【文粹作揔】齐三军之事【集作士】统理所部之甿以镇守【文粹作定】邦国赞天子施教化而又外与賔客四隣交其朝觐聘问慰荐祭祀祈【蜀本作所】祝之文与所部之政下三军之号令升黜凡文辞之事皆岀书记非闳辩通敏兼人之材莫宜居之然皆元戎自辟然后命于天子茍其帅之不文则其所辟或不当亦其理宜也南阳公自御史大夫濠【文粹作豪】寿庐三州观察使受节移镇徐州歴十一【文粹作二】年而掌书记者凡三人其一【集本文粹有人字】曰高阳许孟容入仕于王朝今为尚书礼部郎中其一【二本有人字】曰京兆杜兼今为尚书礼部员外郎观察判官其一【二本有人字】曰陇西李慱自前乡贡进士授秘书省校书郎今方为之南阳公文章称天下其所辟实所谓闳辩通敏兼人之才者也后之人茍未知南阳公之文章吾请观于三君子茍未知三君子之文章吾请观于南阳公可知矣蔚乎其相章【二本作扶】炳乎其相辉志同而气合鱼川泳【文粹作伏】而鸟云飞也愈乐是賔主之相得也故请刻石以记【二本作纪】之而陷置于壁间俾来者得以览观焉
　　州上佐
　　江州司马防记　　　　　　白居易
