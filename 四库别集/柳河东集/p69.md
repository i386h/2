<!-- { "loadSidebar": true } -->
　　臣某言臣得上都院官金部员外郎韩述状报以时雨未降亲自于龙堂祈祷有灵禽羣翔自成行列如随威凤以翼龙舟其日降雨者【中谢】伏以时或阳嵗之常式当圣日无害丰年陛下敦本务农忧人悯雨宸虑所至天心自通故得瑞鸟迎舟掩商羊之舞仙云覆水协从龙之徴初泛洒于上宫遂滂霈于率土自中徂外皆荷生成雨公及私靡不硕茂殷后徒勤于自剪【见上注】周公空愧于舞雩【周礼春官女巫职嵗旱暵则舞雩】臣以庸虚谬司垣翰有年之庆惟圣之功臣某不任喜庆屏营之至















　　柳河东集巻三十七
　　钦定四库全书
　　栁河东集巻三十八
　　唐　栁宗元　撰
　　表二十六首
　　为裴中丞贺克东平赦表【淄青李师道纳之子而师古之弟也元和元年师古卒师道遂为留后父子袭爵防数十载朝廷待之甚厚俄有反谋悖乱至不胜诛元和十三年宪宗愤之乃诏削其官爵令宣武魏博义成武寜横海等五镇之师分路进讨于是李愿郑权韩李夷简田正之徒转战必克十四年二月遂为其将刘悟所擒斩首传之京师淄青等十二州由是悉平朝廷乃命戸部侍郎杨于陵为宣抚使且使分其地于陵至则按图籍视土地逺迩以郓曹濮为一道淄青齐登莱为一道兖海沂密为一道此三道之所以分也中丞裴公行立时督桂州丞】
　　臣某言伏奉月日徳音以淄青荡平褒功宥罪布告遐迩者臣闻肃杀之后每致阳和雷霆既施必闻膏泽【中谢】伏惟陛下体干刚以运行叶坤元之翕辟百灵受职六合从风阻兵怙乱者必就枭擒懐功抱义者无不甄録【甄稽延切陶也】激其效顺特加旄节之荣宠以元功遂兼鼎之任【胡犬切鼎也】戎行穷赏赉之重死事极褒防之优刦胁之役尽除聚敛之名皆去伤夷受煦老疾加恩丰财已复其征徭赐种更盈于穜稑【穜音童稑音陆诗黍稷穜稑】严山川之祀神必有依申义烈之家物无不感周王推忠孝之化汉帝慙恺悌之风太平之徳斯为至盛【一作太平之业既崇中兴之徳斯至】然则虞巡可复告成将庆于岱宗【事见书谓泰山在兖州而兖属淄青也】汉典方行讲礼再荣于阙里【后汉章帝元和二年东巡狩还过鲁幸阙里以太牢祠孔子此谓淄青盖昔鲁国之地也】臣谬膺重寄获覩太和抃蹈之诚倍万恒品谨已施行郡邑宣示军戎莫不动地欢呼若醉千钟之酒腾天鼓舞如闻九奏之音无任庆贺踊跃之至
　　栁州贺破东平表
　　臣某言即日被观察使牒李师道以月日克就枭戮者帝徳广运唐命惟新霾曀廓清【霾音埋又暮拜切説文风雨土也曀音翳隂风也】天地贞观率土臣庶庆抃无涯【中谢】伏惟睿文神武皇帝陛下威使百神徳消六沵【音戾兴沴同妖气也】天降寳运时归太平自克夏擒吴翦蜀平蔡殊类稽颡羣疑革心唯此凶妖尚闻悖慢庭议既得庙谋必臧旌旗烛耀于洪河金鼓震惊于灵岳郓城自溃寜同莒鲁之争【左传昭公元年季武子伐莒取郓注兵未加莒而郓服故书取而不言伐此谓李师道初治郓州城堑修守备而其将刘悟乃与诸公巻旗东甲还入郓州以求効顺也】齐地悉平无俟耿陈之战【后汉光武初兴是时长安政乱张步起琅邪五年帝乃遣耿弇率刘歆陈俊二将军讨之战于临淄步众大败步乃斩苏茂以降弇复引兵至城阳降五校余党齐地悉平琅邪临淄即青海二州之属邑也】五兵永戢七徳无亏生比尧舜之仁率土陋成康之俗介丘雾息已望翠华之来【介丘度必淄青诸州之地选南都赋望翠华之葳蕤注翠华车盖也】沂水风生更起舞雩之咏【沂水属沂州亦淄青十二州之一也】千嵗之统实在于斯臣守在蛮荒获承大庆抃蹈之至倍万恒情【晏本更有伏以舜念克勤禹思受益无疆惟防既闻致理之方靡不有初愿献持盈之诫】
　　代裴中丞贺分淄青为三道节度表【注见上】
　　臣某言伏见某月日制分淄青诸州为三道节度都团练观察等使者虵豕之穴忽为乐郊氛沵之余尽成和气伏惟皇帝陛下天付昌期神开寳厯复升平之土宇拔妖孽之根源自西自东不违于指顾我疆我理咸得其区分山川备临制之形道途适征徭之便俾侯既定赐履以寜异青兖之封爰从古制解曹卫之地实契雅谋【雅一作新】车甲永藏马牛勿用俗被雍熙之化代知仁夀之期农事载盛于耨芟儒风重兴于俎豆足使季札观鲁更陈南籥之仪【左传襄公二十九年吴季札聘鲁请观周乐见舞象箾南籥者曰美哉犹有憾此谓鲁地自是有礼之可观也】山甫徂齐复正东方之赋【诗烝民王命仲山甫城彼东方注东方齐也盖去薄姑而迁于临淄临淄在上注】臣总戎逺地不获陪贺阙庭【云云】
　　为韦侍郎贺布衣窦羣除右拾遗表【窦羣京兆金城人也以处士客隐毗陵苏州刺史韦夏卿荐之朝并表其所著书报闻不召后夏卿入为吏部侍郎改京兆尹复言于徳宗遂擢为左拾遗据羣传曰陛下即位二十年始自草茅擢臣为拾遗盖自大厯十四年已未至贞元十四年戊寅徳宗即位为二十年也公时为集贤殿正字作新旧史皆以擢羣为左拾遗而诸本皆题右拾遗未知孰是】
　　臣某伏见今月日制除布衣窦羣右拾遗者臣闻直道之行四方向徳逸人是举天下归心【中谢】臣伏以窦羣肥遯居贞包防养正学术精果操行坚明讃咏道真以求其志臣顷守藩服特所委知及归朝廷輙有闻荐庶逃窃位之责以塞旷官之尤岂谓天听曲从瞽言无废况諌诤之职政化是参擢于布衣久无其比周行庆抃林薮震惊晦迹寜虑于遗贤懐才尽思于展効臣以性本庸疎动无裨益唯思进拔以报恩荣区区恳诚实贯金石言而不废防臣敢窃于荐雄【汉左雄传顺帝新立大臣懈怠朝多阙政雄数言事其辞深切尚书仆射虞诩以雄有忠公节上疏荐之由是拜雄尚书再迁尚书令】徳必有邻圣政式光于尊隗【史记燕昭王欲厚币以招贤者谓郭隗曰诚欲得贤士与共国以雪先王之耻隗曰王必欲致士先从隗始况贤于隗者岂逺千里哉于是昭王筑宫而师事之士争趣燕】自羣受命冀复面陈迫以疾病接于休假注心蓄念寤寐兢惶无任喜跃屏营之至
　　为樊左丞让官表【左丞公名字及作之年月俱未详然当在京师作附次贞元十五六年文章后】
　　臣某言伏奉今月二十八日制除臣尚书左丞宠命俯临慙顔自失泛大鲸之海但觉魂揺戴巨鼇之山未如恩重【中谢】臣闻尚书百揆翊亮万机故天上尊北斗中枢陛下有南宫左辖晋升孔坦谅直当时【孔坦少方直有雅望初为太子舎人迁尚书郎建议慷慨继迁尚书左丞深为台中之所敬惮年五十一卒追赠光禄勲諡曰简谅】汉拜杨乔闲练故事【后汉杨乔桓帝时为尚书容仪伟丽数上言政事帝甚爱之后以党锢坐狱贾彪等上疏曰今台阁近臣尚书朱防等皆国之贞士朝之良佐尚书郎杨乔等文质彬彬明建国典陛下乃委任近习専任饕餮宜以次贬黜信任忠良于是帝意稍解】庶得百寮有惮于防府诸侯取法于京师臣实谀才【谀音篠礼记足以谀闻】谬登清贯握兰起草昔紊朝经【汉官仪尚书郎主作文书起草更直于建礼门内懐香握兰趋走于丹墀】剖竹颁条近贻人瘼【汉书文帝纪初与郡守为铜虎符竹使符师古曰符者谓各分其半右留京师左以与之又武帝初置部刺史掌奉诏六条察诏瘼音莫】备厯中外无闻声彩版图再缉贡赋未均于九州铜印更操威仪不捡于三署【汉中郎将分掌三署郎有议郎中郎比六百石侍郎比三百石郎中比二百石】次郎补缺岂易其人圣主求才宜难此受窃谓旁求俊乂侧访瓌竒必使徳合准绳言成纲纪兴化理时无间言况安上必在于荐贤危身莫逾于旷职傥防垂收紫涣俯矜丹诚愚臣保陈力之言圣鉴有责成之地无任腼冒【腼他典切】惶悚之极谨诣朝堂奉表陈让以闻臣所让人别状封进
　　为王戸部荐李谅表【户部王叔文也以顺宗实録考之贞元二十一年五月以王叔文为户部侍郎据叔文太夫人墓志云户部执事四甸有六日而夫人终于堂此表当在五六月间作也】
　　臣某言臣闻知贤必进忠臣之大方择善而举【一作居】明主之要道况臣特受恩遇超絶古今报国之诚寤寐深切是敢竭愚臣之防分助陛下之至明恢张羽仪宏辅治化臣某诚惶诚恐顿首顿首窃见新授某官李谅清明直方柔恵端信强以有礼敏而甚文求之后来畧无其比臣自任度支副使以谅为巡官未及荐闻至某月日荆南奏官勅下赴本道谅实国器合在朝行臣之所知尤惜其去伏望天恩授以諌官使备献纳冀他日公卿之任斯焉取斯则圣朝无乏士之名防臣缓蔽贤之罸无任诚恳屏营之至
　　为王户部陈情表【公尝志户部侍郎王公太夫人刘氏墓云贞元二十一年六月二十日终此表当在是时作盖叔文本传叔文母死匿不发置酒翰林自称亲疾病以身任国家大事朝夕不得侍今当请急宜听然一去此百谤至孰为吾助者左右窃语曰母死已腐矣留此将何为此表即为叔文请急者也】
　　臣某言臣母刘氏今月十三日忽患瘖【一作暗】风发动状非常今虽自退犹甚虚惙【都活切】惊惶忧苦不知所图臣唯一身更无兄弟侍疾尝药难阙须臾伏乞圣恩停臣所职今臣见在家扶侍其官吏等并已发遣讫臣以庸防特承顾遇拔自卑品委以剧司夙夜兢惶唯思答効至诚至恳天睠所知岂虑未効涓尘遽迫方寸以开塞重轻之务加焦劳忧灼之懐虽欲狥公无由枉志况忠孝同道臣子之心许国诚切于死生报亲忍忘于顾复进退穷蹙昧死上陈母刘氏疾疢小瘳冀防臣驽蹇再効无任惶惧恳倒呜咽之至【一无母刘氏疾疢小瘳冀防臣驽蹇再効字】
　　代裴中丞谢讨黄少卿贼表【黄少卿据传贞元十年黄洞首领黄少卿攻邕管等州经畧使孙公器请发岭南兵讨之徳宗不许遣中人招谕不从自是叛服无定元和间曰黄承庆曰黄少度曰黄昌瓘皆迭起为患桂管观察使裴行立与容管经畧使阳旻徼幸有功争欲攻讨议者以为不可而宪宗许之实元和十四年也表是时作惟新史行立传谓黄家洞贼叛行立讨平之而资治通鉴则曰行立旻竟无功其抵梧如此韩文公尝有论黄家贼事宜状其别白利害甚明正罪裴阳二公之轻用其兵诚得之矣】
　　臣某【云云】即日奉事官米兰回伏奉手诏【云云】者臣闻肤革既平虽疥癣而必去豺狼已毙在狐防而宜除臣某【中谢】伏惟元和圣文神武法天应道皇帝陛下受命上元底寜下土凶渠尽殄威武载扬蠢尔腥膻尚闻凌暴灵旗斜指铜兽俯临三军知必胜之方万姓嘉永清之路防臣忝司戎律亲列顔行蹑伏波之旧规乗下濑之故事【汉武帝征南越东瓯有伏波楼舩下濑横海之号元鼎五年遣伏波将军路博徳出桂阳下湟水甲为下濑将军下苍梧服防曰甲故越人归汉者也臣瓉曰濑湍也吴越谓之濑音赖桂阳苍梧皆岭南所谓黄贼正为患于岭南耳】尽瘁事国期毕命于戈矛不宿于家思奋身于原野即以今日某时出师就道便披榛撅石摩垒陷坚荡清海隅永息边徼【音呌境也】窃以才非充国敢自賛于无逾【汉神爵元年赵充国年七十余上老之使御史大夫丙吉问谁可将者充国对曰无逾于老臣者矣】志慕孟公庶追踪于不伐【语孟之反不伐奔而殿将入门策其马曰非敢后也马不进也注鲁大夫孟之侧与齐战军大败不自伐其功故独殿后也】谬承重委寤寐兢惶无任感恩陨越之至
