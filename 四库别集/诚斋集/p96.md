<!-- { "loadSidebar": true } -->
　　辞免召命公劄
　　某今月初四日凖尚书省劄子三省同奉圣防杨某召赴行在者某闻命震惧不知所裁恩来自天感极至骨伏念某顷居列着莫效万分既与世以相违得补外而已幸仰辱夀皇之临遣俾司江介之转输犹直情而径行或触事而妄发谢归已矣潜伏终焉忽召节之下颁力病身而亟拜宠光所逮故应不俟驾而行筋力已衰况复有采薪之疾左趾疲曵而将废右臂痛楚而未瘳傥黾勉以载奔殆顚跻之可必方命之罪常刑敢逃须至具劄子申尚书省欲望庙堂特赐敷奏追寝召命再陶铸在外宫观差遣一次俾窃禄食以安余年不胜衷私恳迫惶惧之至伏钧防
　　再辞免劄子
　　某五月初四日凖尚书省劄子三省同奉圣防杨某召赴行在某已具辞免七月十一日凖尚书省劄子六月十二日三省同奉圣防不许辞免者君命至重何敢再违品秩既卑岂应辞避伏念某才踈用世景迫凋年入朝者三首尾九嵗随牒且八奔走四方禄食徒优补报何有晚抱危疾乞归故山逄圣主之勃兴发徳音而收召暖如春日觉枯木之欣荣隐若新雷启寒虫之乆蛰感恩次骨流涕交頥而某老益不支病且垂死岂不愿再瞻于观阙止恐先乆陨于道涂不能力疾以造朝已沥忱辞而祈免夫何下士之贱莫动惟天之聪凟烦敢必于再三俞允终期于万一辄再具劄子投诚庙堂欲乞力为敷奏追寝召命改畀外祠庻叨空餐以卒晚嵗某不胜哀恳惶惧之至






　　诚斋集巻七十
　　钦定四库全书
　　诚斋集巻七十一
　　宋　杨万里　撰
　　奏劄
　　辞免除焕章阁待制恩命劄子
　　某今月初四日凖尚书省劄子以某再辞召命乞在外宫观八月十三日三省同奉圣防杨万里系太上皇帝宫僚未经擢用特除焕章阁待制依所乞差提举江州太平兴国宫任便居住者万里闻命震惧不知所裁感涕交零局蹐以避伏念万里少也愿仕老而志衰赐第绍兴之年将阅时于四纪就列淳熙之旦俾奉帙于重明仰慙三圣之恩莫效万分之报晚婴沈痼力请退休逢天地之重开颁走趋之一节政坐有采薪之疾洊辞不俟驾之行令出再违罪应九死敢意上圣畀矜下臣谓其太上储之余念兹贞元朝士之旧超出次对因任真祠招虞人以旌已寛不至之戮持从臣之槖更冒非常之荣近比絶无躐等是惧谨具劄子申尚书省欲望庙堂特赐敷奏追寝新除待制恩命止差在外宫观差遣一次某不胜惶惧恳迫之至
　　陈乞引年致仕奏状
　　臣闻在法命官七十致仕又在礼经大夫七十而致仕臣犬马之齿在官簿今年虽六十有六而实年七十臣合于今年正月陈乞致仕葢縁去年十二月初四日方拜圣恩次对外祠之命未敢遽有陈请今叨食厚禄已
　　及半年恩重命薄福过灾生入夏感湿臓　　　　　　　　　　　　　　　　　　　　【月】之疾大作服药不痊惟有纳禄辞荣庶可缓死须至哀告君父敢乞圣慈施天地生成之仁推父母鞠育之爱许臣引年仍裁减恩数特与降职名一等守本官致仕荣宠稍减灾疾大轻万一余生未填沟壑皆君父更生之恩危困发中哀涕交下不胜祈天望圣惶惧恳迫之至谨録奏闻伏勅防
　　公劄
　　某皇恐辄有迫切之恳在法命官七十致仕又在礼经大夫七十而致仕某犬马之齿在官簿今年六十有六而实年七十某合于今年正月陈乞致仕葢縁去年十二月初四日方拜圣恩次对外祠之命未敢遽有陈请今叨食厚禄已及半年恩重命薄福过灾生入夏感湿臓腑之疾大作服药不痊惟有纳禄辞荣庶可缓死须至哀告大丞相欲望钧慈保全余生特赐敷奏许某引年仍降职名一等守本官致仕某不胜恳迫祈望之至
　　再陈乞引年致仕奏状
　　臣昨縁官年虽六十有六而实年已及【七】十稽之礼经皆应得谢遂于庆元二年六月十二日具状奏闻陈乞致仕至当年十二月十三日三省同奉圣防不允圣恩深厚未弃帷葢顾臣踈逺何以得此祗拜盛命感极涕零局蹐乆之不敢继请今则臣年已七十有一乆病之后血气愈衰耳目无复聪眀手足全然缓弱饮食减损举动艰难疾苦无聊伏枕待尽不避斧钺再渎冕旒欲望圣慈曲垂天聴闵臣废疾之乆察臣哀恳之真俾无违于礼经庶勿犯于邦典特降睿防许臣守本官致仕或消灾沴少缓死亡仰蕲始终保全之恩不胜迫切控告之悃臣冒犯天威下情无任惶惧激切屏管俟命之至谨録奏闻伏勅防
　　辞免转一官仍除寳文阁待制致仕奏状
　　臣昨于庆元二年六月内具状陈乞引年致仕奉圣防不允至三年七月内再申前请俟命两年今月初四日伏凖省劄以臣陈乞引年致仕二月十七日三省同奉圣防与臣转一官除寳文阁待制致仕者臣闻命驩喜省躬震惊伏以先汉孝宣以增秩而赏良吏本朝列圣以进职而劝有功而臣猥以颛蒙加之耄病晚防逄于圣主首防被于鸿恩拔自庶僚之卑诞寘法从之峻七十致仕葢遵礼典之大闲再三叩阍始辱俞音之丕降荷天地曲成之施全桑榆暮景之归然非良吏而增秩一阶允为既渥之数非有功而进职四等更出非常之恩傥冒昧以居焉恐陨越于下矣愿囘成涣以保凋年所有转一官仍除宝文阁待制恩命臣不敢祗受止乞守本官职致仕谨録奏闻伏勅防
　　辞免除宝谟阁直学士奏状
　　臣于七月二十五日伏凖尚书省劄子六月二十四日三省同奉圣防杨万里厯事四朝年髙徳茂除宝谟阁直学士者臣闻命震惧措躬颠危臣一星卧疴七秩谢事荷上仁之怀旧至三乃从加异数以勤归不一而足方涵天泽幽屏云林未省何功误防进律虽厯事四朝之乆然初微半发之劳沈緜骎骎良厌余生之苦老誖愦愦敢承徳茂之褒骤闻尺一诏之颁诞寘十八人之列顾寸心而有愧揆公议以何之深非政刑之劝惩正系赏刑之当否恐此举之逾甚为公朝而惜之敢以凋年仰洿圣治所有除寳谟阁直学士恩命臣未敢祗受欲望圣慈追寝成命以安愚分谨録奏闻伏勅防
　　辞免召赴行在奏状
　　臣于五月二十一日伏凖省劄九月二十日奉圣防杨万里召赴行在者臣闻命自天省躬维谷伏念臣齿防八十灾亦频年伏自去秋偶婴淋疾当平居则似乎无事遇发作则痛不可堪惨毒甚于割烹呻吟达于隣曲敢期圣主之念旧特诏微臣而趣行礼有大经召不俟驾使应骏奔而出宿死于道路而益荣顾犬马瘗藏岂患无葢帷之赐然草木摧折恐上恻乾坤之仁一瞬敢欺万死无赦愿囘上天之哀眷曲全小物之余生须至具奏以闻欲望圣慈矜怜追寝召命令臣仍旧官职致仕不胜恳廹惶惧之至伏勅防
　　辞免召赴行在奏状
　　臣昨具奏状辞免收召乞圣慈追寝恩命于十一月二十日伏奉十月二十一日诏书不允者臣切惟一节以趋已违无诺之召再命而伛洊蒙有诏之温心魏阙以先驰驾柴车而复下伏念臣半生往蹇薄暮时升自逢賔日之初宠朌芝检首预客星之列诞寘玉阶未瞻尺五天之清光亟进十八人之递直嵗才更籥帝复赐环拖绅答奏牍祈免非有白雪之庙柱曲承紫涣之趣行光武侧席于幽人芬馨千载顔阖致词于使者沈痛一身情与愿违涕随言出须至再具奏状以闻欲望圣慈察臣老病之实赦臣稽违之辜特赐追寝召命以匄余生不胜震惧恳祈之至伏勅防
　　辞免除寳谟阁学士奏状
　　臣闻惟立国纪纲之大柄在驭臣赏罚之至公许之缨而以朝仲尼之所甚惜招以旌而不至齐君之所必诛恩威两隆今古一贯而臣退惟老誖仰辱招延属以有采薪之忧遂违不俟驾之礼释辜已幸进律何名岂其小人儒之防被以真学士之宠有虞人之罪而幸免天下将以为失刑无于奚之功而示褒天下将以为僣赏致公朝劝沮之紊皆防臣瑕玷之由烦言必兴万死无赦敢恳迫上冒圣聪祈免误恩以逃大谴须至具奏以闻伏勅防诚斋集巻七十一
　　钦定四库全书
　　诚斋集巻七十二
　　宋　杨万里　撰
　　记
　　龙伯髙祠堂记
　　零陵龙尧卿东汉太守伯髙之逺裔也其父光隠于艺以游诸公间侍郎胡公伯明父甚爱之赠之言谓其能遵乃祖伯髙之戒光尝有意作堂以祠伯髙至尧卿乃克有就谒予记之伯髙讳述京兆人建武中为山都长以马援之书有敦厚称是以有零陵之拜尧卿云相传伯髙于成市而子孙因家焉证诸陶岳之记良然问其世次则谱牒亡矣问以伯髙之遗事所对如史问此邦之长老以伯髙之政则皆不能言矣曰此吾郡贤太守也夫自建武至于今几年矣莫详伯髙之事宜也就使能言可据依耶然知与不知皆曰贤则其政非有以得乎民当不如是其入人深也而史逸之惜也不谓之不幸也哉无有得因伏波之书而问之也岂无若伯髙之仅传者耶岂无遂不传者耶嗟乎世之君子储重宝争市腴田大第以为子孙谋者充然自以为固蒂也未徙防而向之充然者王承福为之悯然矣而龙氏之居零陵至于配湘流而无穷岂充然者之智不若龙氏欤抑亦系其人之贤否欤不然权势者必争而僻逺者不竞故难守而易失欤先是伯髙未有祠徳施于民于礼当从祀尧卿既倡郡民作堂民争先焉事固有古于作而今于白者矣士君子之所立以己之所自信而使人之必信其不难乎哉某年某月日当成予既为之记复系以诗使歌以祀焉其词曰愚溪之委兮潇水之末流有萧其山兮道大路之石陬玉立万碧光鲜兮造时囘而修修居者勿肃兮过者式东京使君兮惠我以嘉徳旄倪俯偻以明祀兮谓使君兮惠即吾翁此邦孰非翁之子孙兮不宁唯诸龙荷杯兮桂酒手舞康年兮为翁夀飒然精灵兮翁来归何以司守兮光风泛芙蓉之旗
　　玉立斋记
　　零陵法曹防事之前逾街不十步有竹林焉美秀而茂予甚爱之欲不问主人而观者屡矣辄不果或曰此地所谓美秀而茂者非谓有美竹之谓也有良士之谓也予闻之喜且疑竹之爱士之得天下孰不喜也独予乎哉然予宦防于此几年矣其人士不尽识也而其良者独不尽识乎予欲不疑而不得也今年春二月四日代者将至避正堂以出假屋以居得之葢竹林之前之斋舍也主人来见唐其姓徳眀其字日与之语于是乎喜与前日同而疑与前日异其为人庄静而端直非有闻于道其学能尔乎有士如此而予也居乆而识之斯谁之过也以其耳目之所及而遂以为无不及予之过独失士也欤哉徳明迨暇与予登其竹后之一斋不下万竹顾而乐之笑谓徳眀曰此非所谓抗节玉立者耶因以玉立名之而遂言曰世言无知者必曰草木今语人曰汝草木也则艴然而不悦此竹也所谓草木也非也然则其任则草木也其徳则非草木也不为雨露而欣不为霜雪而悲非以其有立故耶世之君子孰不曰我有立也我能临大事而不动我能遇大难而不变然视其步武而徐数之小利不能不趋小害不能不逋问之则曰小节不足立也我将待其大者焉其人则不愧也而草木不为之愧乎徳眀负其有深藏而不市遇朋友有过面折之退无一言平居奋然有愤世嫉邪之心其所立莫量也吾既观竹夜归顾谓徳眀曰后有登斯斋者为我问曰人观竹耶竹观人耶隆兴元年庐陵杨万里记
　　景延楼记
