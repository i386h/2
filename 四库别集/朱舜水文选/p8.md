<!-- { "loadSidebar": true } -->
　　不佞于人，一字不肯轻与。吏部左侍郎朱闻老，老师也；止称「殉难」。戊戌年闻其死时依回，本年八月遂削其配享；及今细问无此事而后复之。礼部尚书吴霞老，老师也；自经于学宫，止称「殉节」。惟于王完老私諡之曰「忠烈」、称曰「知友」，不佞自称亦曰「知友」；可知也。若犹之庸人，不佞岂肯一字假借之哉！
　　●阳九述略（明永历十五年、鲁监国十六年辛丑六月十五日）
　　致虏之繇
　　中国之有逆虏之难，贻羞万世；固逆虏之负恩，亦中国士大夫之自取之也。语曰：木必朽而后蛀生之。未有不朽之木，蛀能生之者也。杨镐养寇卖国，前事不暇渎言；即如崇祯末年，搢绅罪恶贯盈，百姓痛入骨髓，莫不有「时日曷丧，及汝偕亡」之心。故流贼至而内外响应，逆虏入而迎刃破竹；惑其邪说流言，竟有前途倒戈之势。一旦土崩瓦解，不可收拾耳。不然，河北二十四郡岂无坚城，岂无一人义士，而竟令其韬戈服矢，入无人之境至此耶？总之，莫大之罪，尽在士大夫；而细民无智，徒欲泄一朝之忿、图未获之利，不顾终身及累世之患，不足责也。
　　明朝以制义举士，初时功令犹严。后来数十年间，大失祖宗设科本旨。主司以时文得官，典试以时文取士，竞标新艳取渊源。父之训子、师之教弟，猎采词华，埋头呫哔。其名亦曰文章，其功亦穷年皓首；惟以剽窃为工、掇取青紫为志，谁复知读书之义哉！既不知读书，则奔竞门开，廉耻道丧；官以钱得、政以贿成，岂复识忠君爱国！出临治民，坐沐猴于堂上，听赋租于吏胥；豪右之侵渔不闻，百姓之颠连无告。乡绅受赂，操有司狱讼之权；役隶为奸，广暮夜苞苴之路。朝廷蠲租之诏，不敌部科参罚之文；乍萌抚字之心，岂胜一世功名之想！是以习为残忍，仿效模糊。水旱灾荒，天时任其丰歉；租庸丝布，令长按册征收。影占虚悬，巨猾食无粮之土；收除飞洒，善柔赔无土之粮。敲骨剥肤，谁怜易子？羡余加派，岂顾医疮！金入长安，蟊贼腾循良之誉；容先曲木，屠伯叨卓异之旌。未闻黩货有勾罢之条，惟见催科注阳城之考。盗贼载途，惟工涂饰；虫蝗满路，孰验灾伤！夫如是，则守令安得不贫。繇是而监司、而抚按，尽可知也矣；而佐贰、而首领，更可知也矣：此见任官害民之病也。其居乡也，一登科第，志切馈遗；欲广侵渔，多收投靠。妻宗姻娅，四出行凶；子弟豪奴，专攻罗致。女子稔色，则多方委禽；田园遂心，则百计垂饵。缓急人所时有，事会因尔无穷；攘夺图谋，终期必济。钉田封屋，管业高标者某府其衙；诉屈声冤，公事至偃者何科何院。曲直挠乱，白黑苍黄。庇远亲为宦户，挤重役于贫民。事事贴赔，产已卖而役仍在；年年拖累，人已毙而名未除。官司比较未完，满堂欢喜；隶役牌勾欠户，阖室栖遑。士夫循习故常，餬心民瘼，被害胥谗；睊慝没齿官邪，鱼肉小民，侵牟万姓。闾左吞声而莫诉，上官心识矣谁何。饶财则白丁延誉，寒素则贾董沈沦。荐剡猥多，贤路自塞：此乡官害民之病也。凡属一榜科甲，命曰同年、同门。繇其决择取中，是曰门生、座师；辗转亲临辖属，是曰通家、故吏。又有文社甄拔之亲、东林西北之党，插足其中，丝纷胶结；其间岂遂无仁贤廉洁之士！总之，一壶之胶，不能味一河之水；一杯之水，不能熄车薪之火。而且憸壬机巧，竞赏圆通；持重端方，咸嗤古执。圆通者涂附、古执者群离，必使一气呵成，牢不可破；则小民安得不被其害！且幽、冀、兖、豫五省苦于俵马、驿马，俵马有孳生印烙之弊、驿马有恤马需索等弊；江南有白粮糙粮、粗布细布之弊。一经签役，立致倾家。总来官不得人，百弊丛集。百姓者，黄口孺子也；绝其乳哺，立可饿死。今乃不思长养之方，独工掊克之术，安得而不穷！既被其害，无从表白申诉，而又愁苦无聊，安得不愤懑切齿；为盗为乱，思欲得当，以为出尔反尔之计。繇前所言，谓之巧宦。语之以趋炎附势，门户夤缘则独工；语之以兴利除害，御灾扞患则独拙。尝之以朱提白粲，睃削肥家，则攘臂争首；告之以增陴浚隍，储糈桑土，则结舌不谈。他如饰功掩败、鬻爵欺君，种种罪恶，罄竹难尽。是以逆虏乘流寇之讧而陷北京，遂布散流言，倡为均田、均役之说；百姓既以贪利之心，兼欲乘机而伸其抑郁无聊之志。于是合力一心，翘首徯后。彼百姓者，分而听之则愚，合而听之则神；其心既变，川决山崩。以百姓内溃之势，歆之以意外可欲之财；以到处无备之城，怖之以狡虏威约之渐。增虏之气以相告语，诱我之众以为先驱。所以逆虏因之，溥天沦丧，非逆虏之兵强将勇真足无敌也，皆士大夫为之驱除难耳。若果逆虏兵强将勇足以无敌，彼江阴一小县，不过靴尖踢倒尔已；虽内有储积而外无救援，乃犹慨然拒虏，闭城坚守，男子出战、妇人馈饁，虏攻之百道，半年始拔。阖城自屠，妇女、婴儿俱尽；而虏之骁骑死于城下者，亦且数万。其时南徐、毘陵、吴兴、金阊设能各出奇兵犄角，此虏其有只轮北济乎？奈何孤城独抗，远近俱靡，粮尽胆丧而力竭，无益也。细民不能远虑，岂知逆虏得国之后，均田不可冀、赋役不可平，贪黩淫污、惨杀荼毒，又倍蓰于搢绅之祸哉！今虽悔之痛之，无可为也矣。「书」曰：『天作孽，犹可违；自作孽，不可逭』。此之谓也。
　　虏势二条
　　奴虏种类，原自不蕃。先年李宁远以奴隶儿子畜之，玩之掌股，使其长养内地，知我虚实情形；又加以龙虎将军名号，使得控崇别部，狡焉启疆，失于防御，遂灭北关、白羊骨诸种，益致披猖。又贼臣杨镐、袁崇焕前后卖国，继丧辽阳、广宁，滋蔓难图；然犹二十年蹂躏，三韩、燕云屹然无恙。即曾两入朔易山东，未敢公然盘踞。祗因流寇攻陷京城，惨杀文武。吴三桂愚騃竖子，失于较计，欲报家仇，勾引入寇；逆虏遂令三桂为导，乘机掩袭北京。我人既以为德，不复先事防闲；复以南北中分之说，愚我满朝文武。我文武处堂燕雀，仓皇不暇绸缪；又乘我四镇之乱，并取河北、江东。此时弘光初立，又非令主；倚毗者枢辅马士英、勳镇方国安。士英借台衡密勿之重，开西邸以卖官；国安总四十八万之师，拥中军而作奸。大将既系庸材，参赞都非佳士；仅逞炰烋之气，谁知堵御之方。遂致虏渡江，只矢不折，两浙、八闽卷箨飙风。其时瑜已潜来日本，未尝目击沦亡；兴言及兹，目眦尽裂。
　　奴虏之下江南、浙、闽也，本借西虏之兵；江阴亡失过半，赔偿大费周折。西虏恃协赞之力，责报终无已时；满部倚老旧之恩，恣行全无忌惮。责报者尚未盈其欲，恣行者有简制之嫌。由是外内之心，渐生乖异。八旗各有头领，政每出于多门；一朝自相龃龉，疮难补于百孔。而且老本有子女玉帛之乐，心所恶闻者战争；蛮子遂卤掠谿壑之怀，意所图全者规避。地方既广，防守自多。尽发满虏，则满虏有限；纯用汉人，则汉人可疑：进退维艰，固难自决。初时内地殷富，一抄抢，则盈千累百；是以钻营入伍。近者民间财尽，极搜索，仅锱铢升斗。因而厌苦为兵，奉调发则涕泗沾襟，闻鼓鼙则心胆堕地；名城无百骑之守，省会少及千之营：尽是蛮子、汉官，一味虚声恐喝。今所防者，浙、闽边海而已。内地义师未敢突起，已自络绎旁午，十室九空如此。其沿海诸营，甚至半年无饷；万一忽有纪律之师乘间而起，已敝之虏，如何可支？家家装束辎重、人人顾恋妻拿，惟有长驱渡江而已。虽有郎二省公忠爱民，然一支难支圮厦；又且各虏久已疑贰，事势急迫，满、汉终不相能：此直、浙之虏势已尽在目中矣。既得南京、浙直，则江右、湖湘、福、邵、延、建一时骚动，粤东、粤西截为悬瘿。盖广信既下、常山固守，则虏兵不敢下南雄、越梅岭；袁州复定、湖湘驿骚，则虏兵不敢出韶州、度杉关：马病无可更、伍虚无所补，二虏若不面缚归降，惟有束手待尽：故曰悬瘿也。如此，则天下财赋之区一旦皆非虏有，云南即无他故，仅足协济贵州。逆虏号令所行、征发所及者六省，山西、陕西、四川之粮尚不敷汉中、交城之用，漕储既绝、太仓日空，长芦盐法不行、宣文税课虚设（旧校云：宣文疑当宣大）；其余河南、山东、北直租庸有几，临清、南旺、夏镇尽成废阁。况宫中燕赐、郊庙祭飨、百官俸料、军卫月粮、边关款赏、军前火药弓矢衣甲器械一概取给于此，而又加之以士马刍粮；唱筹何计，量砂点金亦难！指石脱巾之呼，势所必至；逆虏其能支乎？而且南畿、江、浙劲兵逼临，国藩从中而起，则八闽、两粤奄为我有；则虏之所防者愈广：睢汝、归陈、蕲黄、汉武、岳鄂、襄樊、荆湖南北、许颍、青徐数千里间，处处须设重兵大将，少则不足以战、多则力有不能。与前代汉、赵、秦、晋之事时异势殊，西虏及西北辽人不利犒赏，抢掠而有锋镝死亡之忧，谁肯复应其募；掉臂而去，转生内难。瑜谓虏国日困一日、虏粮日竭一日、虏兵日少一日、虏势日衰一日、虏民日苦一日、虏心日离一日，万万不可复振，盖谓此也。逆虏不北遁，不久必有图之者：此幽、燕、辽、陕之虏势已尽在目中矣。去年八月十四日天日晴明，但闻空中厮杀声，人马旌旗历历可数；自巳至未，外来者大胜，从内出者尽灭，飞血洒空。岐头一镇数百人，家家尽见、老幼俱见。其余民谣，各处如出一口。以天时人事合之，虏之败亡必矣！虏既出口之后，万分不敌。元朝应昌地广城坚、水草美善、部落蕃衍、马壮粮饶，且祖宗功德在人，人不忍背；逆虏事事不及蒙古，抑且壤地褊浅，海西毛■〈虫粦〉鱼皮穷寇，中国即不穷追，其灭亡可翘足而待。一应进取机宜、奇正道路，今徒托之空言，不必预为宣泄。
　　虏害十条（妇人放衙参附）
　　东人之害，自江以北至南京。
　　沿海有防边养兵、藏匿接济之害。
　　近海有造船帮工值匠之害。
　　签发舵梢之害。
　　内地有签派船料、搬运木植之害。
　　省会近城各郡有放债举息、买官附营之害。
　　仕宦有配发上阳堡、宁古塔之害并入旗披甲之害。
　　买官但计得钱不问色目之害。
　　打老鼠之害。
　　拆房屋之害。
　　何谓东人？
