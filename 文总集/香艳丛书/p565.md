<!-- { "loadSidebar": true } -->
　　八字扫烟眉妒柳，双趺贴地步生莲。 
　　花枝招展氍毹布，千娇百媚频回顾。 
　　惨绿丰裁怨绮春，雏红意绪迷芳雾。 
　　飞上九天歌一声，白云凝遏梁尘惊。 
　　忽地须眉忽巾帼，无端游戏亦关情（工演十八扯）。 
　　听歌屡过风流地，鞠部如云鲜当意。 
　　仙桂空怜月府扃（谓小桂凤），杜兰早已风尘弃（谓吴兰仙）。 
　　当筵一顾便心输，雏发初干艳已殊。 
　　只恨蓬山花外隔，灵犀一点但萦纡。 
　　看花翻惜花开早，骤雨狂风催易老。 
　　欲将密意诉花知，多情转恐被花恼。 
　　登场重唱定风波，袍笏将阑唤奈何？ 
　　千种相思千种恨，诗成空付雪儿歌。 

　　九月三十日，冒雨扶病访小金翠，花曾识面香仍好，不禁喜跃欲狂，赋诗赠之　　太痴生 
　　怜余听雨文园病，知尔团云曲部开。 
　　倦眼孤舟新阅历，低鬟侧帽旧丰裁。 
　　何期白璧经年返，那惜黄金买笑来。 
　　遮莫舞台窥座客，书牛情状最痴呆。 

　　再赠小金翠　　太痴生 
　　玲珑骨节妙年华，碧玉而今定破瓜。 
　　似此腰支原是柳，果然颜色胜如花。 
　　新声拼与哀弦裂，娇态偏将小扇遮。 
　　笑我年来工绮语，男儿当作女儿夸。 

　　拟至海上重访小金翠，戏成此绝，即用所演剧名为诗　　太痴生 
　　珍珠衫薄愁凉云，双桨断桥来访君。 
　　何时一祭虎邱塔，高山同上真娘坟。 

　　满江红?怀小金翠　　太痴生 
　　一曲霓裳，独超出梨园菊部。也曾见偏衫侧帽，下场丰度。蝴蝶生涯原是梦，鸳鸯颠倒徒相慕。问唐花占得可怜红，因何故？　　乍妆束，犹延伫，春女恼，秋娘妒。把牡丹香泽，偷来赠与。清画歌声莺舌巧，旧时芳思犀心护。但怕伊流落向天涯，风尘苦。 

　　五彩结同心?赠小金翠并叙　　太痴生 
　　歌莺舞燕，竞占芳名，秋菊春兰，究虚真赏。试从吴会，数自沪滨，慨兹俗粉庸脂，争夸北部；卯箫魁笛，空话南朝。大雅沦亡，繁音错杂。惟雏伶小金翠，曲度秦声，姿饶越艳；豪丝哀竹，响遏行云；娇态憨情，润含晓露。变须眉而巾帼，自是可怜；协手足于埙篪，尤为罕得。仆风尘特识，月旦公评，擪笛宵深，会按霓裳之拍；分襟日见，倍牵霞帕之情。爰缀冶词，永怀芳遇： 
　　红繁绿嫩，如许翩翩，占断少年丰韵。重见梨园内，人依旧，懊悔未通芳讯。只看一奏霓裳曲，娇无力双腮含晕。谁打点玉杯香茗，替把莺喉略润。　　明知片时厮混，偏可怜模样，背人撩鬓。无奈云屏角，红牙板催得一声声紧。为伊爱惜心何忍，销魂处更残灯烬。迷离甚，萧斋睡了，梦里笙歌隐隐。 

　　集东坡句柬太痴生即寄张珠子　　病脚僧友翠 
　　清歌缥渺入行云，耳冷心灰百不闻。 
　　新曲从翻玉连琐，狂言惊倒石榴裙。 
　　遥怜泽畔行吟者，寄语庵前抱节君。 
　　香火未收旗脚转，炉灰重拨烬余熏。 

　　人去山空鹤不归，沈郎清瘦不胜衣。 
　　绿珠吹笛何时见，青鸟衔巾久欲飞。 
　　舞剑有神通草圣，抱琴无语立斜晖。 
　　谁怜寂寞高常侍？来看南山冷翠微。 

　　浣溪纱?为小金翠寄倚翠侍者　　太痴生 
　　摇落江湖两鬓蓬，十年载酒悔匆匆。玉人兰佩系怀中。　　翠黛愁痕空对月，黄衫侠气欲成虹。向伊惭愧脸波红。 
　　花想丰神玉想容，不嫌清淡不嫌浓。丁香小口语喁喁。　　红叶有婇须自觅，碧云无路可相从。强依天末寄疏慵。 
　　费尽珍珠慰寂寥，闲门瘦损小蛮腰。晚来冰泪湿蛟绡。　　芳事阑珊三月雨，旧情凄楚一枝箫。不成怜惜是今朝。 
　　绮梦灰残不再温，冷烟和月写帘痕。恓恓睡燕伴黄昏。　　丝竹声中聊寄慨，玉梅香里与招魂。红颜几见受君恩。 
　　豆蔻将开月未圆，半羞半怯怕郎看。那时何况已相干。　　蚕有余丝终吐尽，鹃无剩血已啼干。呜呜咽咽泪花寒。 
　　十度相逢九度留，见时恋恋去悠悠，这回肠断木兰舟。　　都为聪明才减福，却怜生小已工愁。玉箫缘分几曾修。 
　　一幅云帆去不停，赋才衰谢为飘零。瘦腰拼作可怜生。　　依旧桃花含病态，簇新杨柳绾离情。雨丝风片做清明。 
　　花易漂流草易长，阑干一曲一思量。落红留影吊斜阳。　　欲践臂盟酬热血，枉烧心篆拨残香。青衫潦倒哭词场。 
　　毁后蛾眉画不青，脂零粉剩感倾城。此生无望待来生。　　岂是英雄常碌碌，只应儿女尚惺惺。有才翻悔早知名。 
　　旖旎丰裁惨不华，少年词客已无家。那禁憔悴在天涯。　　到此只宜倾浊酒，当初悔不殉飞花。半生心事算全差。 

　　余自津门返沪，适小金翠旋自苏台，悲喜交并，遂有是作　　太痴生 
　　契阔经年别，匆忙远道回。 
　　相逢增感慨，失意几迟徊。 
　　把袂惊逾瘦，凭阑思更哀。 
　　春风吹弱絮，秋雨滴苍苔。 
　　甘苦俱尝遍，炎凉直逼来。 
　　聊为鸜鹆舞，那识凤皇才。 
　　淹卧伤蓬荜，荒居委草莱。 
　　缅怀惟旧好，抱节等寒灰。 
　　鸣雉虚求匹，鳏鱼不用唉。 
　　孝亲长负米，爱友惯通财。 
　　忍罢离鸾操，奚烦野鹤猜。 
　　日斜吴市散，霜落蓟门开。 
　　雁影分天末，驼装寄水隈。 
　　未能焚笔砚，毕竟困尘埃。 
　　宝剑干时忌，瑶琴耻自媒。 
　　疏狂名易损，逼仄志难恢。 
　　洁谢淤泥染，温疑榾柮煨。 
　　眼看青蔼蔼，头誓白皑皑。 
　　顽劣同驱鳄，憨痴任荡骀。 
　　繁华嗟世界，潦草惜尊罍。 
　　缥渺霓裳奏，芳菲羯鼓催。 
　　熏炉喷晓雾，油壁走轻雷。 
　　良璧齐呈秀，明珠乍出胎。 
　　绿飘词客鬓，红腻粉郎腮。 
　　妙曲当场顾，嘉篇举座推。 
　　纵多新款洽，终逊美丰裁。 
　　激赏心空许，妆梳臂懒抬。 
　　筝琶闲遣兴，罗绮枉盈堆。 
　　犹记欢娱共，宁忘笑语陪。 
　　钟情如眷属，立品异舆台。 
　　拂拭将论价，缠绵尽卖呆。 
　　雅充君子佩，勉受众人咍。 
　　艳丽原殊俗，馨香特占魁。 
　　避嫌辞翠被，解事覆金杯。 
　　软觉腰欺柳，娇曾额点梅。 
　　横钗眉月巧，侧帽髻云颓。 
　　病体含愁抚，柔肌带醉偎。 
　　娟娟怜此豸，渐渐愧于思。 
　　密绪萦蛛网，奇芬閟麝煤。 
　　百般遭挫辱，一例薄俳诙。 
　　流断沟中叶，焚焦爨下材。 
　　独行添寂寞，凡响厌喧豗。 
　　蜀魄真凄绝，燕歌实壮哉。 
　　有缘谁作合，无妄忽成灾。 
　　烛灺光垂灭，棋枯势欲摧。 
　　飞鸿沈浦溆，疲马陟崔嵬。 
　　驿路魂消后，旗亭梦醒才。 
　　商飚侵短笛，骇浪触高桅。 
　　招隐攀丛桂，忧贫仰古槐。 
　　孤灯眠旅馆，残角忆章台。 
　　夕照生僝僽，微波起溯徊。 
　　俊游夸两度，小令谱三台。 
　　芍药殷勤采，樱桃烂漫栽。 
　　筵宜张玳瑁，诗拟执琼瑰。 
　　锦幕围仍密，绨袍赠亦该。 
　　知音惆怅极，重倒玉壶醅。 

　　自余玉琴去吴门，小金翠去海上，萍蓬身世，飘零可怜，索居寡欢，梨园裹足矣，旧游新恨，情见乎词，乞梦畹和我　　太痴生 
　　欢场似我太痴情，苦为怜卿又惜卿。 
　　只许相思牵别梦，空留密约待来生。 
　　丰姿莫为风尘减，声价端须笔墨争。 
　　何日苏台兼沪渎，羊车共坐占芳名。 

　　满庭芳?赠雏伶余玉琴并忆小金翠　　太痴生 
　　滴粉为肌，搓酥作骨，柳枝纤不胜腰。爱绮年筝柱，锦曲云翘。收拾苏台旧梦，伊人去，消息迢遥。何因得繁华队里，似尔娇娆。　　樱桃朵，红鲜小。前度说销魂，那更今朝。奈罗衿湿透，粉渍难消。流出珍珠千颗，分明见羞晕红潮。痴如我，殷勤愿乞拭汗香绡。 

　　玉京仙子谣　　梦畹生 
　　老蟾喷雾韬青铜，烛龙万道嘘成虹。 
　　仙之人兮下瑶闼，麟衫凤带飘长空。 
　　芙蓉羞红奈惭碧，扶出花王上瑶席。 
　　娇如碧柳眠朝烟，淡若白桃洗春色。 
　　露珠声细虬更沈，莺喉欲啭犹逡巡。 
　　一声裂帛九天起，银筝铁拨俱哑喑。 
　　藕肠千缕抽秋绪，薄雾红窗晓莺语。 
　　道是无情越有情，情丝细共蚕丝吐。 
　　刀光一瞥楹间盘，绕身紫电飞成团。 
　　兰堂烛暗碧砂走，风声霍霍毛俱寒。 
　　掌中无力鞋难拓，敛怨低鬟入罗幕。 
　　千呼万唤头不回，自閟兰愁掩疏箔。 
　　狂花烂漫不算春，幽兰空谷宜含馨。 
　　惨绿翩翩自珍惜，莫令螭镜丝凋青。 

　　洗溪沙?集句赠玉琴并柬墨卿　　太痴生 
　　谁道卿卿不可人，破瓜年纪柳条身。薄施脂粉近天真。　　蝴蝶一生花里活，笙歌昨夜梦中闻。问君何日谢风尘？ 
　　一束腰支一段羞，那回相见在西楼。自从分袂又经秋。　　红锦地衣随步绉，轻罗小扇却花羞。伤心我似白江州。 

　　洞仙歌?赠小金喜　　太痴生 
　　雏年十二，记垂髫模样，斜倚云屏作痴想。绣鞋尖惯去侍立随行。能解语，遣做青衣来往。　　最怜憨小甚，未擅歌名，玉貌尘中少称赏。比似海棠花，有色无香。东风里惹人惆怅。但嘱付天工酿春阴，与翠柳红桃一般娇养。 

　　有赠偕太痴生作　　梦畹生 
　　水精屏角语么弦，惨绿丰裁正绮年。 
　　霞帊留香春有迹，琼枝照艳月初圆。 
　　得成蝴蝶应同梦，便唤樱桃亦可怜。 
　　何事凤莲山（所演戏名）下路，重来无复貌如莲。 

　　粉墨丛谈附录 
　　长亭怨慢　　太痴生 
　　〖余半生词赋，多悒郁言愁，闻孙瑞堂度曲，亦复凄枪欲绝。岂余于风尘中绝无赏音，而优孟中转有同调欤？谱此以赠瑞堂，亦自哀也。〗　　 
　　算千古悲凉无数，此夜听歌，倍添凄楚。怪底伊人，抱将幽怨向人诉。玉簪斜堕，浑不画双眉妩。清艳写瑶台，复娉娉写一剪芳兰心素。　　曲度似寒机夜织，响答暮秋砧杵。谁家嫠妇，更鸣咽泪痕如注。可叹是落叶哀蝉，托商调悲嘶清露。怕瘦尽腰支，衰柳西风无绪。 

　　山陕十二旦小咏　　太痴生 
　　小金翠（牡丹） 
　　国色天香第一流，繁华队里孰为俦。 
　　纵无调鼎和羹事，也向春风占状头。 
　　余玉琴（梅） 
　　红酥为骨玉为肌，个是超群轶世姿。 
　　天地茫茫知己少，孤山暮雪最相思。 
　　遮月仙（兰） 
