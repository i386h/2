<!-- { "loadSidebar": true } -->
　　过去有佛号大通智胜佛十方梵天十六王子罗列上下请转法轮而曰佛之时未至受请黙然坐及时至也乃三转十二行法轮如兴云普雨一切夫具福慧至于佛而演法利众犹须时者虽圣人不能违而况其余哉景徳寺西禅院有慈氏菩萨圣像至和中院僧法肇自钱塘内之而居院之傍舍如是凡厯五住持僧而未有以易也比丘诠嗣院事乃叹曰此我之责也佛以象法道利羣品使浊刼恶世犹获见佛紫金光身其奉事当加谨其为役当加勤而吾慈氏像乃藏之屋漏不大振显天龙鬼神其谓我何元符元年发愤出都遍一切以愿力故诸受化者欢喜施与金帛无量乃创为正殿其命工以二年之春粤五月而殿成慈氏居中菩萨列侍种种妙好庄严之具以为供食青莲下观悲愍四众白毫旁耀如现大千都城士女凡瞻礼者如升兜率逰内院闻海潮音受妙胜乐诠乃属予记其事予曰前五比丘岂无一人尝作是念欲集是事者乎而殿成于子何也佛子当断一切法有时譬如草木敷荣于春夏黄落于秋冬过去未来不可得及时既至则我虽不为而彼自成子当其时故财不劳而足役不久而就如偿所负取而不怨时哉时哉当知佛子成是功徳是大福本是大善根尽未来世无有穷尽虽然佛身充满一切声色是行邪道向上一路向慈氏未生时参取
　　记异
　　元丰已丑六月予故人子假承务郎杨克勤自合肥赴京师过咸平为予言道出亳州太清宫下太清之人为杨言有道人方士者贫窭而意气甚携药炉烧药老子殿下大言自尊指老君像曰吾老君师也众聚观须防有火自其炉出然其衣即熖发满身其人惊走左右以水沃之不灭狂走庭中火所经他物不然独烧其身须臾北面老子像若首伏者已而毙视其身灼烂矣杨问之太清宫人与验尸官不异呜呼其亦异矣狂士之以僭诞自尊者其情岂有他哉欲惊愚夫痴氓以自售其药为一金之利而已世之狂者欲自售其学以诳昧者之耳目而冒其利灭弃训典毁訾先儒操臆见私智而以圣人自欺者与太清之狂士何以异哉得无有怒目切齿者乎夫学不死养气炼形者皆宗老子狂士之术出于老子者也因其师以有知乃掩其所得而求售焉叛其本甚矣世之欲自大而忘其大者可以鉴诸此
　　冀州州学记
　　朝廷以学校道艺教天下之士亦已乆矣而其兴衰亦系其守长之能否庆厯中始诏郡县立学而信都乃即孔子庙而为之仅以塞诏其后为守者欲兴之数矣皆不果成元祐某年河中刘侯守冀始大作学舍师之授经有堂而诸生肆业有室凡学之百须皆具精壮完好可以传久逺又为贾良田治市舍籍其所入以养士而士之来学者日有饩学之有司者月有给其秀民良材从其先生长者皆徃逰焉四方之士闻而来者日至刘侯喜其有成而使其属李公辅请文于谯郡张某以记之为之言曰嗟乎政事之缓急如人之于饮食不可强也强使急者缓如止饥者之食强使缓者急如持食以进饱二者无怪其不可也予尝怪今之士大夫皆能责守令不如古者兴学校隆师儒读书行礼其中而为守令者虽责之不受亦不害其为政论守令之能否与夫人民之利病亦絶不在此何也三代之时天子诸侯之有学其朝夕政事之所系不啻如今省寺之要且急也自出师受成献馘皆必由之则一士之不率教至勤天子公卿而亲临焉葢无足怪当此之时虽欲缓而不治亦不可得先王之俗既亡更数千嵗风俗礼乐既已大异矣而朝廷郡县之政视学校无毫髪相及而乃日夜责之以不如古夫我则无用而强授之此何为者也且不怪夫冠者之不为章甫骑者之不为驷马而独怪学校之不如三王不亦异哉夫求三王之治不立学是废食于饥而必责学校于今日犹强食于饱必不行矣由是言之学之兴废其本末逺矣吏未有责也夫未可以责吏则刘侯之为此殆苟然欤盖昔者子贡欲去告朔之饩羊子曰尔爱其羊我爱其礼夫不告朔而去羊未害也然使后世不知有告朔者自去羊始以今之政为无事于学而不为可也因我之无用而毁古人之所急安知来者之不有作乎此刘侯之所不忍也侯之意亦深矣
　　司马温公祠堂记
　　元祐元年九月甲子丞相司马公薨朝廷议所以追崇之于是进爵为公而国于温惟司马氏系出晋安平献王孚而献王河内温人也故推本其故家而封之五年奉议郎王仲孺为温令告其邑人曰惟司马公道徳功烈着于朝廷施及生民者自匹夫匹妇与夫荒陬外裔悍夫奸民心革诚服左右两宫格于太平是其功徳宜配社稷天下祀之而温者公之封国也顾不能祀而可乎于是度地作堂画公像而礼祀焉告于谯郡张某使记之某为之言曰盛徳之不作于世久矣古之所谓盛徳者不施而民服无事而民信未尝动顔色见词气而天下从之若子弟之慕父母故其为功也不劳而物莫之能御三代之亡圣贤不作而士之能有所立于世者亦多矣然皆费心殚力招天下而从之以其智胜之后能有成是何也徳不足而取办于其才故也故其所建立劳苦而浅陋夫岂不欲为盛徳之事哉葢其所积者有不足故也子产君子也犹曰惟有徳者能以寛服民其次莫如猛夫子产岂欲为猛哉以谓徳之効实难惧夫好高之难成也是以甘心于其次以求夫无失呜呼徳者子产之所难而况其下者乎故自秦汉而后更千有余歳而盛徳之士不作盖无足怪惟司马公事君而君敬之未尝求民而民与之非其类者有不合而无不信受其罚者有不悦而无敢谤其自洛入觐也郡邑田里至于京师观者千万环聚嗟叹至于泣下嗟乎此可以言语术智得之哉故其相天下也因物之所利而与之因人之所厌而更之从容指麾内外响应而天下无事矣盖自秦汉以来至公而盛徳之效始见于世可谓盛矣呜呼当大事处大疑勇者招敌智者招谋惟有徳而后万物服则夫二圣之所以用公其可知也夫某辱逰公之门而喜王君之好徳使以其説书于堂而刻之
　　真阳县素丝堂记
　　庆歴中起居钱公守真阳名其燕寝曰素丝堂耒绍圣初忝守是郡此堂具存而四年谪齐安道蔡之真阳真阳宰钱君起居之孙也授馆于县舍其西有堂宏敞而高洁寒暑之居咸宜而钱君名之曰素丝而属予记之惟钱氏有大功事于吴为宋忠臣着于令甲而子孙仕于朝以才徳为名臣者相继号为天下甲族观钱君所以名堂之意则其洁巳守公之意有自来矣钱君治真阳不劳而庶务举与客终日清言于堂上视其规画继其祖无难也起居讳彦逺吴越忠懿王之孙闰月二十五日
　　万寿县学记
　　万夀令皇甫君治县有余力吏之常职无不举矣而尝慨然曰是未足以为政也今吾民小之为鬬阋大之为盗贼鞭笞戮死相继于有司而不知耻意者未尝教之欤教之道必先治学校诱其民之才秀而劝养之使之业成出仕受禄于朝而后田里闾井之人风动慕悦而兴于善盖汉文翁之治蜀唐常衮之治闽皆用此道然蜀闽皆去中原数千里其民杂乎蛮夷犹且教之有成而况吾邑之在淮颍间去王都才数百里其民俭朴而倡优拙静慎而狱讼稀若是而不教令之罪也县故有孔子祠前令尝増为学舍而不果成废且二十年矣君于是相地赋工兴役四旬而学成自孔子之堂与夫门庑斋序凡学之百须皆具而邑之士买田十有二顷以献君又辟学之四隅得地六十畆植杂果千本凡此十二顷六十亩之地取其毛足以给养士而又为之延师儒以教之而邑之子弟来学者日加多予守颖时则闻君之兴学辛巳之冬予移官临汝道邑中君馆我于新学而属予记之予谓之曰今州县之吏取办目前责以教民则不受而上之人亦不复责之者而君乃引以自任如此古循吏之用心也虽然为政易教民难教民者始于至诚终于不倦二者皆本于治吾心一不至焉则不能以有成盖未易也君勉之哉
　　太寜寺僧堂记
　　圆明岳师住淮隂之太寜寺其始至也墙屋圯毁佛事不严嵗乃大饥寺田之入不足以给其众圆明日夜刻苦菲薄率其徒为劳辱事完补葺治虽寒暑不休寺乃仅完予去太寜五年而再至入门视左右前后脱然疑非昔者视聴步履明洁安穏盖易旧而新者十五六矣予劳圆明曰小邑民贫能相劝而成此未易也圆明曰自容而巳未足道也佛之道先物而后巳苦身而安人吾之僧室庳陋恶不足以延四方之学者吾将易为重堂使容百人饮食寝处于前读诵燕息于后而吾之居此可以无愧者矣明年春堂成其周广严好皆如其言而命予为之记曰天下之物各以其功而居其享未有无故而安受天下之养者不幸而冐得之则饥骂诟辱其或倾害簒取必夺之而后已若佛者世固未尝见独以其书东越几千万里而来中国未尝期人之尊敬奉事而自一邑一国望其宫室栋宇杰大壮丽者必佛与其徒之所居富人大家爱啬蓄藏至不以分骨肉而择取精好交手而献之佛其心惟恐其不我享也人之所畏爱莫若赏罚人君持玉帛爵禄刀锯鉄钺率其下从所欲有偃然不肯为用者世之营治塔庙佛像者其不能为也无强之者其能为也岂遽有利哉而其勤力者不啻于爱父母畏官府殚智毕力不以一毫自欺至其有成公上之力或有不能及夫君子之于箪食豆羮其得不得皆以为有命彼独安享天下之奉如此国君不以为僭天下莫之敢议谓之无故而得世岂容有此理哉呜呼世之学佛者无有一毫之累以劳其心饥而人与之食居而人与之舍人任其饥寒之忧而巳享其学道之利者毋乃人以其望佛者望之耶呜呼使诚得佛之道则吾将以所以事佛者事之如其不足而将冒而处也则资物之一毛亦将偿之彼佛者果无故而得之盖亦视其所享而占其功观其所取而知其与是其黙相天下隂利万物之功宜亦不可计矣而惑者尝欲愤诋而胜之不亦过乎彼屡诋而不胜者其必有可恃也
　　粥记赠邠老
　　张安定毎晨起食粥一大椀空腹胃虚谷气便作所补不细又极柔腻与肠腑相得最为饮食之良妙齐和尚説山中僧毎将旦一粥甚系利害如或不食则终日觉脏腑燥渴盖能畅胃气生津液也今劝人每日食粥以爲养生之要必大笑大抵养性命求安乐亦无深逺难知之事正在寝食之间耳









　　柯山集巻四十二
　　钦定四库全书
　　柯山集巻四十三
　　宋　张耒　撰
　　传
　　任青传
