<!-- { "loadSidebar": true } -->
　　吾乡城南杨氏最盛先正献公絜斋先生久处其家塾子弟多秀士服习诗书颉颃场屋声誉大振子美在羣从中以才称虽未尝从先公游耳目濡染熟前辈风流蕴借攷平生行事不与俗子类尚气谊重然诺喜赒人急不矜已功师友渐摩有自来矣君讳璘子美字也世为庆元府鄞县人曽祖讳景舒以行义着闻乡闾检正王公庭秀为赋碧鲜亭诗子璧实志其墓祖讳萃温温儒雅聘三山郑屯田为塾师攻媿楼宣献公兄弟俱来学邦人至今以为美谈考讳公亮蚤嵗入成均四举礼部不售妣朱氏娶何氏讳静恭大理寺丞泾之孙通议大夫楷之女今集英殿修撰侍郎炳之女弟也绍定四年该皇太后庆寿恩封太孺人三男子应霆两浙转运司进士宗卿太学免解进士宗琰蚤亡女四人迪功郎温州平阳县主簿诸葛寿朋朝散郎主管建昌军仙都观程士龙儒林郎泰州军事判官林思孙其壻也次女许承奉郎魏防前夭孙男二人起岩习进士业起翔太学生应霆泣谓某曰先君之殁迂斋楼先生状其行而墓碣未立今母氏又殁将以二年十一月丙申奉柩窆于桃源乡西山合先君之兆敢请铭某谓迂斋发挥幽潜至矣奚用赘然余观举世患乏才才其真乏也耶国易治家难理能使一家之中纲纪绳绳内外斩斩斯为实才也已君治家事从容裁制动中节防废者植仆者兴疏者密薄者厚亲朋居无庐于我馆食不继于我廪嫁孤女之无归丧不能举者敛埋焉急义疏财一无所靳而尤以孝行为本奉母惟谨左右无违饮食必择所嗜敬进之祖茔精舍题扁未立时宁宗皇帝以皇孙毓德潜邸翰墨精妙郑先生为僚东宫遂为之请宁宗欣然亲洒青山继德庵五大字以赐累世茔域坚壮周备生事死葬两无愧怍开禧初边陲俶扰县官以乏兴开入仕之门君慨然曰体国固吾素志授迪功郎调台州黄岩县尉寻以恩转从事郎君治民戢盗俱有方略诛锄奸猾兴修邑庠捐已财新尉廨秋毫不出于民此皆卓卓可纪观其处家莅官岂余所谓实才者非耶君年才五十有六而卒寔嘉定六年八月戊寅也后二十有五年嘉熙改元十月辛夘太孺人卒享年七十有六太孺人姿敏惠父爱之尤教以孝经论孟诗书左氏传及内则女诫终身不遗忘性耻华靡被服简澹相夫子以礼切磋如良友君既殁延师诲子必期成立值庚辰郁攸之变再营庐舍戒二子无过侈伤吾俭尚友堂圮久未复愀然曰此高曽丽泽地可湮废乎二子承志葺治重还旧观嫠居寖久家法严整如一日妇道母仪可谓两得之矣余既多杨君行事又读迂斋状谓崇陵违豫主鬯未立君伏阙上书累数千言使人兴敬而太孺人又有贤行夙夜相成追古遗风是可铭也已铭曰杨氏先世厚德所萃盖为子孙留方寸地夫君特起布衣论事奈何忠言报罢莫遂负此伟竒家道小试内外纲维人爱且畏推以泽物岩邑一尉琴瑟静好俪美无二西山之藏瞻彼荟蔚勿隳德基诏尔后嗣
　　林府君周夫人墓志铭
　　嘉熙二年春宣教郎提举行在杂卖务杂买场林君嘉会以书谂予乞铭其考妣之墓谨按府君讳思哲字仲文其先三山人后徙温又徙处之松阳逮府君八世嘉定三年卜居暨阳之梅山曽祖惟周预三舍选祖摐考中弼俱潜德不耀府君性嗜书不治举子业择圣贤格言大训讽咏服膺饬躬闲家与物无竞肫肫然谨厚长者也同里周君溥闻其贤以夫人归之夫人年才十七端庄沈静不妄语笑家素贫惟以训子为急晨起府君入家塾讲授经史夫人夜课之榘矱尤严诸子俱业进士嘉防遂擢第奉常冠乙科先是府君语嘉会曰吾年未耄而健忘非久人世者但欲见汝成立慰我志耳寻果以疾卒若前知者寔嘉定十三年八月丙戌也享年六十有四次年十月庚午葬于清潭山之原夫人晩嵗益康强两该恩霈封太安人嘉熙改元嘉会宰婺之东阳改倅通州未上径跻朝列亲党荣之夫人澹如也盖其志在厥子植立门戸匪徒慕爵禄耀光宠而已次年正月戊午卒于中都之寓舍寿八十有二将以四月丁酉与府君合葬焉四男子长嘉谟次嘉会也次嘉谋嘉猷嘉猷蚤世一女适进士周恭先孙男五人登孙镇孙承孙钺孙鉴孙女八人曽孙男一人女二人某曩将指江东寔与嘉会同寅因子之贤知严父义方之自抑知贤母之教为有助也然则非余谁宜铭铭曰夙夜相成琴瑟静好苍天苍天曷不偕老虽不偕老有子承考子兮孙兮光我家道
　　提刑秘阁程公墓志铭
　　嘉熙二年中奉大夫提举绍兴府千秋鸿禧观程公讳榆告老于朝天子俞其请进直中秘以宠嘉之乡之士大夫用汉元德唐贞曜本朝明道故事号公为安节盖公退居山林十有余年安节之名不忝矣孟子曰闻伯夷之风者顽夫廉懦夫有立志范文正公记严子陵之祠亦曰先生之风山高水长呜呼来不知所从去不知所往而自能槖籥万物者其风之妙乎公之言行有家传行述记载明备而公之子沐又乞铭于余余惟录其细没其大非铭体也盖公平生大致不为势利屈超然独立风尘之表自嘉定大臣已落落不茍合至郑丞相当国尤屹然决无阿附意宁芒鞋野服蹈丘园玩泉石以终其身然则天子之襃嘉乡士之推尊闻公之风者可以廉顽立懦而与山高水长相为无穷矣公字森之处州松阳县人曽祖起祖曥考大雅赠宣奉大夫妣叶氏杨氏俱赠淑人公登绍熙四年进士第歴徽州绩溪县主簿监建康府北酒库知信州玉山县通判庆元府知金州提防广南西路刑狱既奉祠里居一字不入脩门洎属疾亦不以死生动毫芒嘉熙二年六月二十有二日卒于正寝享年六十有八娶陈氏参政越国公之女先公二十七年卒继叶氏既归之二年亦卒俱赠淑人子男一即沐也文林郎监行在省仓中界门女适浙漕进士叶东新抚州録事参军张忱进士陈炳文孙男铸将仕郎以是嵗十一月甲申葬公于县之移风乡紫山名义为国之大闲也廉耻立身之大节也纲常不明利欲横流撤大闲隳大节他美莫赎故余于公之出处独表彰其大者至于为邑为州如古循良将指如古肤使力扶风教受知儒先懿行嘉言不可殚述皆自其大者发之而余又知公之植立非但天资乃学力也余每与沐讲论经义归必告乃翁辄欣然领会其意属余大书其堂曰中庸公益喜憾相得晩戒沐朝夕观省勿忘然则余之知公与公之自知岂徒素隠行怪后世有述而已哉余尝为言满天地间莫匪中庸人谓公以不仕为高孰知所得乃在乎此使时见用其不为沮溺明矣乃系之铭曰嗟芷蘅兮芳自吐耿离忧兮心独苦卧故山兮几寒暑非避世兮时不用抱中庸兮炯千古子子孙孙兮事斯语
　　抚机闗君安人郭氏墓志铭
　　余雅闻闗仲山之名未觌面也而状君之行者乃林君伯翰伯翰余所畏言足以传信矣其略曰君讳字仲山先世居青社五代之季有避地会稽者子孙遂家于台曽大父轼大父硕俱不仕父静赠承事郎君生九嵗而孤母夫人王氏择师训之严必期成立入太学值光宗龙飞恩免举登绍熙庚戌进士第授迪功郎临安府盐官县尉以母忧不赴复尉庆元之慈溪秩满陞从事郎调德安府司法参军终更用荐格改宣教郎知建宁府建阳县事既受代会新使者至豪强之不得志者共为飞语中君被重劾谪三山事既得白许自便复官授江东安抚司主管机宜文字戍期将及以疾终于正寝寔嘉定十一年二月十三日也年五十有九官终承议郎娶郭氏封孺人有平斋类藁三十六卷钟吕集一卷藏于家君天资庄重酷嗜书虽道涂驱驰牒诉纷委得休暇即挟策讽诵作词章不俚不浮吏事精敏所至着能声性轻财急义自奉薄而与人周伯翰许可如右郭孺人既嫠居该绍定辛夘东朝锡庆恩加封安人卒于嘉熙二年戊戌正月二十有九日享年七十男二人长曰琪先卒八年矣次曰珹习儒业三女皆先卒中壻新隆兴税官郭抡安人从兄之子也孙男二孙女二尚幼嘉定辛巳葬君临海县义城乡之丰山将以今年十一月十有三日以安人合葬焉珹谂余曰吾母东阳望族也性婉嫕有贤行先人得尽力官业不以家务累其心者母氏力也敢请铭余太息曰君所歴官凡三吾熟其二焉慈溪吾乡邑也地陿号易治民去思至今吾尝守富沙矣建阳俗最犷富豪根据盘互令俛首听命乃安小欲自见祸立至又余所目覩也君处难若易游刃有余未足为多既谪三山萧然四壁辟一室曰巢又名小斋曰且休间尝赋咏不知身之在异乡也庶几笃于自信夷险一致者矣然则微伯翰犹当铭况可取信乎铭曰不汲汲于富贵不戚戚于贱贫吾闻其语思见其人迁谪二年奚愠之云吾王圣明罪实在臣千古此心昭假明神夫义妇聴是曰彞伦虽死不朽相敬如宾
　　太孺人卞氏墓志铭
　　佛氏之教徧天下儒者隂信其实而阳讳其名余每病之洪范五福夀富康宁攸好德考终命佛氏以福田劝人其所谓福亦不过如是旧同僚张亨之为余言祖母母家饶于财既嫁能节而自裕素康强无疾病好善尚慈俭临终沐浴更衣翛然而往夀九十有二余曰是乃备洪范之五福无一阙者及究其所以然则得于佛氏之教妙年却荤不御持诵观世音号精严匪懈一夕感梦履坦途左右顾盼幽閴虚旷布地皆金砂晶光夺目一人肩莲华来拱揖分两枝见畀梦中疑非人间世觉而神爽思清语家人曰此西方净土我没其游此乎念虑专静精神黙通于是验矣余将指江东亨之主东流簿敏而有守余爱之遂檄入幕后为坑冶属官亦相与周旋且歌诗为太孺人寿别来三年而亨之以书请铭人生朝露耳惟得道者虽亡而有不亡者存太孺人姓卞氏讳妙觉霅川人同里张公讳思明之室始父母议择对不肯嫁凡子名阀豪族皆弗愿闻张公贤誉欣然归之雅不喜纷华不妄言笑澹如也舅姑性严毅恪谨妇职奉甘旨惟恐后治家一遵礼度谓婢妾亦人子虽怒不出恶声机巧钩距之态豪发蔑有真佛氏所谓清净者耶绍定辛夘该庆夀恩封太孺人端平乙未正月十有二日卒于正寝嘉熙三年三月十四日葬于城西霅水乡开元山之阳一男昌时承务郎二女进士吴浩黄永年其壻也孙男二人长应运登丙戌进士第儒林郎两浙转运司物料官即亨之也次应龙习举子业孙女一人适吴门进士曹汝贤曽孙男三人女一人俱幼噫为佛之徒从佛之教易能也得佛之理不泥佛之迹难能也太孺人有得于佛氏而诲子孙则以儒识超尘世之表行修闺阃之中余谓伟男子未能过也乃述其精诚之应感以参其平生之行事而系之以铭曰是梦非梦金砂非砂其莲花耶亦非莲花夫人得之无碍无遮寿于而躬昌于而家净土逍遥乐也无涯
　　曹君能谦圹志
