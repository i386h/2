<!-- { "loadSidebar": true } -->
　　昔黄帝神灵，克膺鸿瑞，勒功乔岳，铸鼎荆山。大舜巡岳，显乎《虞典》。成康封禅，闻之《乐纬》。及齐桓之霸，爰窥王迹，夷吾谲（陈）【谏】，距以怪物。固知玉牒金镂，专在帝皇也。然则西鹣东（鲸）【鲽】，南茅北黍，空谈非征，勋德而已。是【以】史迁八书，明述封禅者，固禋祀之殊礼，铭号之秘（祀）【祝】，天【下】之壮观【矣】。
　　秦（始）皇铭岱，文自李斯，法家辞气，体乏弘润。然踈而能壮，亦彼时之绝采也。铺观两汉隆盛，孝武禅号于肃然，光武巡封于梁父，（请）【诵】德铭勋，乃鸿笔耳。观相如《封禅》，蔚为唱首。尔其表权舆，序皇王，炳玄符，镜鸿业，驱前古于当今之下，腾休明于列圣之上，歌之以祯瑞，赞之以介丘，绝笔兹文，固惟新之作也。及光武勒碑，则文（字）【自】张纯，首胤典谟，末同祝辞，引钩谶，叙离【乱】，计武功，述文德，事核理举，华不足而实有余矣。凡此二家，并岱宗实迹也。
　　及扬雄《剧秦》，班固《典引》，事非镌石，而体因纪禅。观《剧秦》为文，影写长卿，诡言遯辞，故兼包神怪。然骨掣靡密，辞贯圆通，自称极思，无遗力矣。《典引》所叙，雅有懿（乎）【采】，历鍳前作，能执厥中，其致义会文，斐然余巧。故称「《封禅》（丽）【靡】而不典，《剧秦》典而不实」，岂非追观易为明，循势易为力欤！至于邯郸受命，攀响前声，风末力寡，辑韵成颂；虽文理（烦）【颇】序，而不能奋飞。陈思《魏德》，假论客主，问答迂缓，且已千言，劳深绩寡，飙焰缺焉。
　　兹文为用，盖一代之典章也。构位之始，宜明大体，树骨于训典之区，选言于宏富之路，使意古而不晦于深，文今而不坠于浅，义吐光芒，辞成廉锷，则为伟矣。虽复道极数殚，终然相袭，而日新其来者，必超前辙焉。
　　赞曰：封勒帝绩，对越天休。逖听高岳，（声英）【英声】克彪。树石九旻，泥金八幽。鸿律蟠采，如龙如虬。


集　校

以勒皇迹者哉。
《校注》：「按『迹』当作『绩』。赞中『封勒帝绩』『迹』与『绩』古今字。句可证。」《义证》：「『迹』，通『绩』。」按《说文》迹为迹或体，在辵部。迹又作迹。与绩通，毋需改。《书》伪《武成》：「肈基王迹。」伪孔传：「始王业之肈迹。」
录图曰。
「录」，范校：「铃木云：嘉靖本作『绿』。」纪评：「『录』当作『绿』。」范注：「案本书《正纬》篇：『尧造绿图，昌制丹书。』绿图与丹书对文，嘉靖本作绿，是。」《校证》：「『录』，张之象本、王惟俭本作『绿』。……案『录』『绿』古通，说详《正纬》篇。」《校注》：「『录』，《绎史》五《黄帝纪》引作『绿』。何焯改作『绿』。纪昀云：『录当作绿。』《正纬》篇：『尧造绿图，昌制丹书。』以『绿图』与『丹书』对。此亦应尔。（《淮南子俶真》篇：『洛出丹书，河出绿图。』即丹书、绿图对举。汪本、张本、训故本并作『绿』。当据改。」《考异》：「按：《正纬》篇：『尧造绿图，昌制丹书。』绿图见《河图挺左辅》，丹书见《大戴记》。」按《新书》卷九《修政语》上：「故黄帝职道义，经天地，纪人伦，序万物，以信与仁为天下先。然后济东海，入江内，取绿图，西济积石，涉流沙，登于昆仑，于是还归中国，以平天下，天下太平，唯躬道而已。」《新书校注》：「绿图，《墨子非攻》下：『河出绿图，地出乘黄。』孙诒让曰：『绿、箓通。』《艺文类聚》十一引《河图挺左辅》云：『黄帝祓斋七日，至于翠妫之川，大鲈鱼折溜而至，五色毕具，鱼汛白图，兰叶朱文，以授黄帝，名曰录图。』《正字通》『箓通作录。』夏按：录图当系二物，即符箓、图谶，盖预言之图书也。」又按《类聚》卷二引周王襃《咏雾应诏诗》曰：「方从河水上，预奉绿图文。」又卷四十五引梁任昉《抚军桂阳王墓志铭》曰：「绿图丹纪。」此作「录图」亦通，然因与「丹书」对举，不及「绿图」义长。从纪说改。
戒慎之至也。
《校注》：「按以上『言至德所被也』句相例，『戒』上似脱一字。」
则戒慎以崇其德，至德以凝其化。
《校注》：「按『则』字不应有，盖涉上文误衍者。」《补正》：「按『则』上疑脱一『然』字。本书屡以『然则』二字紧承上文（凡十见）。」
夷吾谲陈。
「陈」，黄校：「当作『谏』。」纪评：「『陈』训敷陈，不必改『谏』。」范校：「黄云：案冯本、陈校云：『陈当作谏。』」《补正》：「『陈』，黄校云：『当作谏。』此袭冯舒、何焯说。文溯本剜改作『谏』。纪昀云：『陈训敷陈，不必改谏。』按『谏』字是。《奏启》篇『谷永之谏仙』，《御览》五九四引作『陈仙』。是『谏』、『陈』易误之例。《诗大序》『主文而谲谏。』即『谲谏』二字所出。《家语辩政》篇：孔子曰：『忠臣之谏君有五义焉』；『一曰谲谏。』《史记齐太公世家》：『桓公称曰：吾欲封泰山，禅梁父。管仲固谏不听。乃说桓公以远方珍怪物至乃得封。桓公乃止。』足为夷吾谲谏之证。」《校证》：「案《诗关雎序》：『主文而谲谏。』作『谏』似优。」《考异》：「按：陈、谏皆通，谏本《诗大序》：『主文而谲谏。』陈本《书》：『咸有一德，乃陈戒于德。』」按：《史记封禅书》：「秦缪公即位九年，齐桓公既霸，会诸侯于葵丘，而欲封禅。管仲曰：『古者封泰山禅梁父者七十二家，而夷吾所记者十有二焉。昔无怀氏封泰山，禅云云；虙羲封泰山，禅云云；神农封泰山，禅云云；炎帝封泰山，禅云云；黄帝封泰山，禅亭亭；颛顼封泰山，禅云云；帝俈封泰山，禅云云；尧封泰山，禅云云；舜封泰山，禅云云；禹封泰山，禅会稽；汤封泰山，禅云云；周成王封泰山，禅社首：皆受命然后得封禅。』桓公曰：『寡人北伐山戎，过孤竹；西伐大夏，涉流沙，束马悬车，上卑耳之山；南伐至召陵，以望江汉。兵车之会三，而乘车之会六，九合诸侯，一匡天下，诸侯莫违我。昔三代受命，亦何以异乎？』于是管仲睹桓公不可穷以辞，因设之以事，曰：『古之封禅，鄗上之黍，北里之禾，所以为盛；江淮之间，一茅三脊，东海致比目之鱼，西海致比翼之鸟，然后物有不召而自至者十有五焉。今凤皇麒麟不来，嘉谷不生，而蓬蒿藜莠茂，鸱枭数至，而欲封禅，毋乃不可乎？』于是桓公乃止。」可证纪说亦通，即谲陈怪物以距之也。此怪物未必有，故曰「谲陈」。然不及「谲谏」义长。《诗关雎序》：「主文而谲谏。」郑笺：「谲谏，咏歌依违，不直谏。」孔疏：「谲者，权诈之名，托之乐歌，依违而谏，亦权诈之义，故谓之谲谏。」从黄校改。
距以怪物。
范校：「铃木云：闵本（距）作『拒』。」《校证》：「张之象本、两京本、何允中本、日本活字本、凌本、锺本、梁本、崇文本『距』作『拒』。」《校注》：「『距』，何本、凌本、别解本、尚古本、冈本、王本、郑藏钞本、崇文本作『拒』。按：『距』与『拒』通。」《考异》：「按：距拒古通，《荀子法行》篇：『欲来者不距。』注云：『与拒同。』」按《诗小雅皇矣》：「密人不恭，敢距大邦。」孔疏：「有密国之人，乃不恭其职，敢拒逆我大国。」亦可证。
然则西鹣东鲸。
「鲸」，黄本作「鲽」。按范注：「《尔雅释地》九府：『东方有比目鱼焉，不比不行，其名谓之鲽；南方有比翼鸟焉，不比不飞，其名谓之鹣。』」又《义证》引《史记封禅书》集解引韦昭曰：「各有一目，不比不行，其名曰鲽。」又「各有一翼，不比不飞，其名曰鹣鹣。」索隐：「鲽，音答。」作「鲽」是，从黄本改。
是史迁八书。
范注：「『是史迁八书』句不辞，『是』字下疑脱一『以』字。」《校证》：「王惟俭本『是』下有『以』字。」《校注》：「按范说是，训故本正有『以』字。当据增。」按本书多「是以」连文，《谐讔》篇「是以子长编史」，叙义与此同。「以」字应有，从训故本增。
铭号之秘，祀天之壮观。
黄本作「名号之秘祝，祀天之壮观矣。」纪评：「『铭』字不误。」黄校：「（名）元作『铭』，朱改；（祝）元脱，朱补。」范注：「纪评云：『铭字不误。』确甚。铭号，犹言刻石纪绩。」《校证》：「『名』原作『铭』，梅据朱改。」又：「『祝』原脱，梅据朱补。王惟俭本『祀』下有『□』。旧本无『矣』字，梅六次本补。」《考异》：「按：铭，《说文》：『记诵也。』故言『铭号』。纪云『铭字不误』，本此，朱改非。秘祀作秘祝是，古有秘祝之官，见《史记孝文纪》。《周礼春官》有大祝掌六祝之辞，祀为形误。」《校注》：「黄校云：……『天』下徐沾『下』字。按『铭』字不误，纪昀已评之矣。『天』上『祀』字与上『禋祀』复，疑为『祝』字之形误；『天』下应从徐说补『下』字。《史记司马相如传》：『（《封禅文》）皇皇哉，斯事天下之壮观。』当为舍人此语所本。『禋祀之殊礼』与『铭号之秘祝』为平列句，『天下之壮观矣』则总摄之辞，非三句平列也。《周礼春官大宗伯》：『以禋祀祀昊天上帝。』《国语周语上》：『精意以享，禋也。』『秘』，当从各本作『秘』。」《义证》引斯波六郎云：「此句嫌文词不顺，且上文云：『固禋祀之殊礼。』此又『祀天』，文不雅顺。疑『祀』乃『祝』字之误，本属上句。『天』之下似脱『下』字，此句作『天下之壮观矣』，承上『固禋祀之殊礼，铭号之秘祝』二句。司马相如《封禅文》：『皇皇哉斯事，天下之壮观，王者之丕业。』此句盖为彦和之所本。」《汇校》：「按『祀天之壮观』亦通。」按《史记封禅书》：「祝官有秘祝，即有菑祥，辄祝祠移过于下。」又：「孝文帝即位。即位十三年，下诏曰：『今秘祝移过于下，朕甚不取。自今除之。』」作「秘祝」是。《史记司马相如传》：「勒功中岳，以彰至尊，舒盛德，发号荣，受厚福，以浸黎民也。皇皇哉斯事！天下之壮观，王者之丕业，不可贬也。」《文选》卷三张衡《东京赋》：「信天下之壮观也。」薛综注：「壮观，言天下之人壮大观览也。」从徐校补「下」字，从黄本补「矣」字，从杨说改「祀」为「祝」。
秦始皇铭岱。
