<!-- { "loadSidebar": true } -->
　　豫让漆身吞炭以媿人臣之懐二心者让盖以义士自许也当其时通国义之迄于今万世义之乃宋儒苏氏胡氏直以为圣贤大学之道甚矣其识之陋也余以为让特刺客之好名者非惟弗知义殆近于弗知耻所持论正以导人臣之懐二心而胡以愧也夫君臣父子一也父有弗子子无弗父君有弗臣臣无弗君孟轲氏论手足腹心报施之道至矣而其言可以训天下之为君不可以训天下之为臣可以陈于唐虞桀纣之朝不可以陈于春秋战国之世以故言出于孟氏而豪杰犹或非之然而曰犬马曰土芥曰国人曰寇讐其轻重之等较若也夫范氏荀氏灭于知氏知氏灭于赵氏则知氏于范氏荀氏正赵氏之于知氏也让以众人报范氏荀氏则二氏之亡仕他姓可矣曷在乎仕其故主之仇之后而且为之尽力也不几于宼讐之报犬马之视乎夫瑶之未败果知之让择而事之恶取其知瑶之将败希争之让黙而成之恶取其贤瑶亡也可以死矣弗死襄执也可以死矣弗死至再刺而再执也犹不死恶取其勇俾襄子而再释焉将以刺终乎将以弗刺终乎刺而中胡以见襄子于身后刺而弗中胡以见襄子于生前终止而弗刺胡以自立于天下万世故吾直以让非惟弗知义而近于弗知耻也其厪厪焉惜其一死务以苟成其一刺之名而已于人臣于二心奚有也即人臣二心将以让借口自逭而又奚媿也然则为让计宜何如曰死范氏荀氏上也死知伯之亡次也死襄子之执又次也以刺而报其主则已卑卑再刺而再弗行而卒弗死而徒欲以漆身吞炭愧人臣之懐二心者难矣哉
　　乐毅上
　　乐毅不拔二城夏侯以为庶几汤武何其陋哉河汾氏从而防之眉山氏又从而驳之是皆有疑于毅之不取而未尝熟察古今攻守之大势也以吾论之即墨之守不必智如田单而后全而二城之拔非特毅有所不能即力与材倍蓰于毅者未可必也胡不以战国推之燕视秦鬭士孰鋭毅视武安君起将略孰优下齐七十余城坑赵四十余万震詟孰甚燕之图即墨视秦之图邯郸孰急平原安平之应变孰短孰长智者所了也然起以百战之威挟秦国之众乗长平之势蹙垂亡之赵一围而不能举再命而不肻行三迫而甘伏杜邮之劒观其力拒应侯之请即未必尽然而邯郸之不易克固昭昭矣独于毅焉疑之可乎夫齐之与燕势相轧也单之与毅略相等也然而主客异势怠奋异心重以嗣主狐疑邻国反间亡臣合力战士思归骑刦之代盖毅有天幸焉不然其能成师返哉故吾谓即墨之守非单亦全二城之拔非毅所及而论事者必灼见古今攻守之大势而后可也
　　乐毅下
　　甚矣攻守之势之相悬絶也故守者将有不必才兵有不必众而攻者将之才有无所用而兵之众有无所施夫王莾以百万围昆阳也而殱隋炀以百十三万围平壤也而溃此其兵莫众矣则曰将非才也孔眀以十万围陈仓而不拔孙权以十万围合肥而几擒此其将莫才矣则曰兵非众也光武悉汉将之良以围天水而折北神武悉齐兵之鋭以围金墉而殒身此将非弗才兵非弗众矣则犹曰敌坚也拓拔英杨大眼以四十万围钟离而只轮不返郭子仪李光弼以六十万围相州而九帅尽奔此将非不才兵非不众敌非不脆矣则犹曰救至也至魏太武屯百万于宋唐太宗聚天下于辽则不惟将之才絶古今而且帝矣不惟兵之众极海宇而且精矣【王莾隋炀兵未必精】加以盱眙小城安市夷帅敌非勍也义隆胆破延夀望风救已絶也然而卒自解者何以故也故曰攻守之势悬絶甚也有善守则无善攻也而况乎乐毅之将燕昭之兵而攻乎田单之守若之何二城之可拔也而夏侯氏以庶几汤武然乎否哉
　　赵奢
　　自山东遭秦祸诸侯之得志者三而苏氏之合从弗与焉孟尝之临函谷也信陵之存大梁也赵奢之救阏与也孟尝信陵俱贵公子率列国以攻秦独奢起小吏提孤军大破秦师其事甚伟功甚竒而读史者忽焉第知奢之胜而已而所以胜弗知也当秦之围阏与也惠文以问亷颇以为难救何哉阏与之地秦韩赵三国之交秦攻韩而移兵阏与盖出赵之不意也而赵始发兵救之令秦也防险以拒赵若魏太祖之屯柴壁则赵师阻令秦也扼险以要赵若唐太宗之袭美良则赵师殱二者皆晓兵所忌而颇位赵上将气闻诸侯固不肻轻用其名鬭成败于鼠穴也奢则未尝有战伐之勲一旦欲翘然自树势不容不出死力以见其竒而奢方拔自细防又易以愚秦耳目于是顿兵邯郸增垒以示吾弱而弛敌之防坚壁以蓄吾威而俟敌之间至于二十八日之久彼师已老而我师方壮然后乘秦之无备而巻甲以趋之彼欲拒吾于险之外而吾已入欲邀吾于险之内而吾已出比秦人悉甲来攻而吾壁垒已成士有必死之志以久蓄之锋乗初至之鋭励必死之勇以驰乎疲劳暴露之师此其庙胜之势在赵在秦不待智者而决矣或曰奢之胜厯之谋也厯所谓厚集其阵先防北山皆兵家之常偶合于奢而奢用之盖奢之胜而非所以胜也奢受命出师胜秦固烛鉴焉而俟厯乎哉然则亷颇之议失与颇秦所忌奢秦所易也奢将则敌信而弗疑颇将则敌疑而弗信故奢之事颇虽勇有弗能行颇之言奢虽胜有弗能夺也夫道逺险狭颇之言诚未为失而括也长平大衂亦父奢阏与事狃之悲夫
　　赵括上
　　白起坑长平四十万古今以罪赵括轻躁寡谋可罪也而长平之事则大有难言者世袭故常类以括为妄庸竖子则弗考之甚也何者四十余万之众匪易御之师也四十余日之围匪易支之困也使括也而果妄庸竖子若宋义刘秩李元平辈将锋交即溃曷能以其众战耶将伏发即殱曷能以其众守耶以四十万之兵防必死之地壁四十余日之久而无一叛者至括死而后降则括之为括可知也括当时所与援桴对垒何人哉秦兵之强天下靡敌焉白起所击天下靡坚焉彼且因失地之忿励用壮之师非阏与之战兵无名将无勇者比也当起未将而颇之御龁已惴矣洎乎武安既出秦扫境以濳属之而其王又亲至河内发穉弱以趣之盖不啻宋人所谓空国而战者噫嘻当其时事势之亟何如也吾以即信平弗代而马服复生未易云也夫括也果若李元平辈则一王龁举之矣而胡以必起以寡击之以正击之亡不可者而胡以用众而胡以用竒且一朝食灭之矣而胡以若是久也惟将而必起而必用众而必用竒而括之不得为妄庸竖子也审矣
　　赵括下
　　秦之纵反间也苐欲将括赵卒将之而括卒覆其军胡秦之巧赵之拙而括之愚也当孝成之受上党也议之平原以亷颇当起其策之亦审矣及颇失亡坚壁孝成让之而秦间之入直以颇为易与且降颇也将四十万之众外创于敌而内迫于君是章邯钜鹿之势也纵颇之才足以坚守赵之君臣而闻斯语其能无矍然动哉而当其时孰可以代颇者马服死安平亡李牧方保塞未知名葢六国之将举亡任此不独赵也独括素喜兵时亦以能将归之而先是父奢又尝代颇却秦故孝成平原骤举之而不惑也夫秦之利在去颇不在任括赵之失不在任括在废颇颇代而四十余万之命已悬于白起之手矣方是时赵之夙将颇外乐乗厐暖二子而已赵不将括而将二子未必不为芒卯扈輙之续而其败或速于括未可知也括坚守四旬而救弗至而卒以身死敌虽不足以赎其偾军之罪较之误国而降者犹有间也而世之罪括甚于赵葱骑刼而孝成平原夷于王迁郭开余是以悲之
　　韩信
　　神矣哉汉髙之智也其智之神盖不惟颠倒一世且笼络万世而愚之夫韩淮隂之反不反于武渉蒯通之説而反于击狶岂人情哉自史迁文致狱词世遂徒惜其功大而弗克终至稍名能扼腕者又率以髙自将而蔽罪于后雉此淮隂之寃所以亘古不白而天下万世咸笼络于汉之术中而莫悟也髙于当时所深恶而剧畏者籍耳信耳自临淄之乞封与固陵之割地髙之亟欲取信曷尝一日忘之廼至垓下之战蹴百胜之楚于掌股之上而立致其亾髙之所畏而恶且不在籍而在信而信方孑孑然抱其微诚今日却武渉眀日辞蒯通以汉终不忍夺我不知楚旦亾而已且暮及矣夫夺信齐而徙之云梦犹置蛟龙于大泽而日虞其腾也夺信楚而居之咸阳犹柙虎兕于髙堂而日虞其攫也葢汉之缚信不待陈兵之衅信破籍而陈平之谋已筞矣汉之戮信不待家众之诬髙击豨而萧相之祸已成矣夫豨匪布越伍也所将固劲兵而翺翔赵代为汉疾埒诸疥癣而信则汉以腹心虞之命将击豨周勃灌婴辈比比足任髙也其胡以舎信于近而事豨于逺也信功大而材髙废不以罪海内功臣已人人臲卼而髙之积虑必戮信始安戮之复不以罪则功臣愈危而髙亦亾以自解于天下万世即声罪戮之犹或虑夫世之投喙于我也则无若自将以击豨而推后以戮信夫然后罪信者咸以失职怏怏罹祸致疑间有矜信苐以雉一妇人不当颛戮而髙也竟遁之乎是非衮钺之外于戏此淮隂之寃所为亘古不白而天下万世咸笼络于汉之术中而莫之悟者也夫淮隂之愚于汉吾不暇惜而天下万世咸愚于汉而莫之能悟则吾之论有不容秘之终身者矣
　　关忠义
　　余读陈夀书至关忠义之走麦城未尝不掩巻三叹也盖汉事至斯遂无复可为者矣王长公谓荆州之失昭烈与有责焉当忠义破襄宜遣孔眀益徳帅精甲数万控扼江陵遥相首尾庶乗魏之衂而伐呉之谋其论甚卓而夷考时势则有不遑及而且有不必然者先是刘封孟达屯戍上庸侯始围樊累趣发兵而二人衘其矜髙坚闭不出以致迳路断絶迄堕呉宼之奸当南郡既失麦城孤危二人罄兵风发赴难即亾救荆亾何至忠义父子骈首沦胥致古今一大扼腕哉若昭烈之不预遣孔眀益徳非委侯也三蜀甫定惊扰不常如魏众所传日斩数人而莫能靖孔眀固未可旦夕离益徳破张郃镇阆中移军逺出郃必乗虚来冦亦非所以敉辑巴徼总之时势未遑然俾昭烈逆计侯之安危则宁舎巴蜀而援荆之师有不俟终日者要以侯方乗胜而南郡匪旦夕可下或小有利钝上庸密迩足相应援讵意封达外讧芳仁内叛瓦解土崩至于斯极也耶夫汉事可为仅仅侯威振华夏之顷而一跌至斯此吾所为三叹流涕欲磔吕蒙之尸于千载之上者也
　　厐徳
　　古人云死有轻于鸿毛者其厐徳谓哉徳之于蜀以故谊则主超在焉以天伦则兄柔在焉何亲于魏而必附之况徳既食张鲁之食矣鲁灭于操则操者鲁仇而徳委质于操以终其身其视忠义守邳见执曹氏间关万死故主是求至竟立效报曹而后去者其人何如也且也中山帝室之胄海防所知徳岂有胸无心者流顾舍正统之昭烈大节之云长而奋臂螳螂致命簒窃方其就戮云长亲谕之降而恶言抵触自蹈天诛据徳所云魏王带甲百万等语徒以操凶威虐熖雄视四方讵复知所谓顺逆邪正哉操一天下徳且为上佐为元勋彼区区一死未足偿其助桀之罪也而矧乎其为助操也













　　少室山房集巻九十六
　　钦定四库全书
　　少室山房集巻九十七
　　眀　胡应麟　撰
　　论八首
　　诸葛亮
