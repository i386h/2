<!-- { "loadSidebar": true } -->
　　两军相拒日久，雌雄不决。汉王思及父母，一日召文武群臣议曰：“吾自布衣起义取天下，战争五载，胜负未分。今家属久留楚地，生死尽在楚王之手，吾意欲遣使往楚商议，自关以外俱献与换取父母家眷，两国连和，永罢征战，以免生灵之苦，更为长便。”子房谏曰：“大王误矣。昔商家一统天下，纣王荒淫暴虐，弃贤失良，文王遭羑里之危，纣王终不敢诛之。至武王始行吊伐，一鼓而灭其国。以臣观之，项王非天所佑之主，必不敢加害太公，王何劳于思虑，而欲弃大事乎？”汉王怒曰：“为人不忠不孝，是逆也，何以为人子？”子房不语，陆贾进曰：“大王息怒，臣虽不才，凭三寸舌入楚为使，说楚王连和取还我王家属。”汉王甚悦，令行。贾至楚营外，左右报与楚王，王令宣入，见是陆贾，乃厉言曰：“尔欲来说吾耶？”贾对曰：“臣何敢说大王，特劝大王与汉连和，一以免驱驰征战之劳，二以解苍生涂炭之苦；况大王常与汉王结义，共取秦业，乃今互相争竞，战经五载，胜负未分。汉兵久困，楚卒未苏，耕者不得尽力于农，商者不得安行于道，阎闾愁叹，市肆萧然，甚非二王起义，安天下之初志也。今大王不若许汉连和，各守疆界，岂不两得其利乎？”楚王听罢，怒曰：“尔乃张良之辈，左右与吾斩之。”贾曰：“臣汉使也，两国争战不斩来使。”楚王方免叱退，再不许言。贾遂辞归回见汉王，具奏其辞。汉王放声大哭曰：“甚时得见吾父母也。”哭毕再问群臣：“谁敢为使？”群臣莫敢对。王又问曰：“若有人说得和息，迎归吾父母家属者，吾以千金赏赐，万户封侯。”言讫一人出曰：“臣愿从。”汉王视之，大喜，乃侯公也。其人原是村庄农家布衣，时从汉王收秦。生得容貌丑陋，心性质朴。汉王责曰：“才如陆贾，尚然说楚不得，尔一庸夫，焉能说楚乎？”侯公曰：“大王休小觑臣，臣若去，大事可决。臣闻雕鹗不食蚊虫，大鹏不立蒿薪，楚王觑臣必不与陆贾等也。”汉王不许。子房奏曰：“此人外愚内智，楚王不疑，多是成得和议，可以遣之。”汉王依子房之言，以书付与而去。
　　侯公入至楚营，楚王召至帐下，视之不识。乃问曰：“尔何人也？”侯公曰：“臣乃侯公。”遂施礼毕，默然伫立，并无言词。楚王暗思：此人乃一庸夫也。问之曰：“公来何故？”侯公无语，只递汉王书上。楚王看毕其书曰：“刘邦和议实也？”又问：“汉下大臣因何不来？”侯公曰：“自陆贾蒙大王放回，汉王数次遣大臣并无一人敢应。汉王至后再问，如有往楚者，千金赏万户侯，念小臣家寒，母老不能孝养，故此冒昧见王，顾大王从此指鸿沟为界，以后各守疆土，免交戈戟，万民之幸。”楚王闻之，大喜曰：“吾观尔淳朴之人，允议和息。”即修回书，遣侯公还。侯公欲行，又奏曰：“臣有一言，容臣万罪。”楚王曰：“尚有何说？”侯公曰：“臣临行时汉王嘱付小臣，若见父母代行八拜之礼，以传其意。”楚王即宣太公夫妇出见。侯公曰：“臣承王命代行八拜。”言讫下拜俯伏。太公放声大哭不止，侯公亦垂泪而悲。楚王视之不忍，乃曰：“大丈夫隔绝人之父子夫妇非仁义也，且和议已决，留之何益。”遂将太公并家属三百口尽与侯公同回。侯公拜辞楚王出营，于路先遣人报汉王。王出城迎接父母拜毕，赐侯公金五百两，封为万户侯。群臣庆贺汉王。王大喜，传命班师入关，回至洛阳。楚王亦令三军拔寨而起，自回彭城。是时楚汉四年夏六月。楚汉指定鸿沟为界。各罢兵也。楚王于彭城建一王楼。每日饮宴不题。
　　胡曾先生有诗日：
　　虎斗龙争白刃秋，两分天下指鸿沟。
　　项王不觉英雄挫，欲向彭城醉玉楼。

韩信收齐假印镇守
　　却说韩信军收东齐未下，岁余不回，汉王怪之，乃遣郦食其入齐，探听虚实。郦食其入至齐国，齐王乃即召见食其曰：“今奉汉王命与王连和，免动刀兵，以安黎庶，王意何如？”横甚喜，乃留于国，以宴待之，连日酩酊。文通知之，告信曰：“元帅收齐岁余不下，今食其凭三寸舌顷刻说齐降汉，他日元帅见王岂不耻乎？”信曰：“然则若何？”通曰：“故持汉诏随处收城齐国，且卷旗幡，是将军之功也。”信依通言持诏引兵，所过郡邑尽降，直至临淄城下。齐王正议事间，人报韩信兵至。齐王闻之大怒，骂食其曰：“尔以虚词诳吾无备，赚吾国也。”食其曰：“王且息怒，待吾上城退韩信军。”齐王曰：“尔若退得信兵，吾当重赏，如军不退，以油镬烹之。”食其上城见信，欲待开言，文通出马曰：“今已成功矣，大夫不须多言。”言毕擂鼓，军尽攻城。齐王大怒，呼左右推郦生下城，入油镬而烹之。田文急谏曰：“大王若将食其烹死，满城百姓其有遗类？不如使人见汉王可明其事。”齐王猛省，急止之。时食其已烹死矣。
　　胡曾先生有诗叹郦生曰：
　　不辨贤食一似愚，岂知片舌害全躯。
　　东齐一下遭油镬，何似高阳作酒徒。
　　齐王甚悔，与诸将议日：  “可降韩信否？”田横不从，曰：“往楚王处求救兵来，可退韩信。”齐王从之。田横亲走出城冲路而去，至于彭城见楚王，具言其故。楚王发兵三十万，命大将陆沮领之，周殷为副，二将于路趱行。将近齐界，探马报知韩信，信曰：“吾观陆沮必遭吾手。”遂令首将陈豨领军一万去胶河之上，用布囊盛沙堰住河水，又令灌婴、樊哙各领军一万伏于胶河东西两侧。信亲引大军与陆沮交战。信诈败，陆沮追信。信军直出河上。陈豨令军放其河水冲流而下，楚军不防，大半淹死水中，旗鼓漂流，惟陆沮出水而走于山，山窝两边伏兵齐起擒获陆沮。众军推沮见信。信问曰：“尔若降汉，别加重职。”沮曰：“愿死而不从汉。”信将陆沮斩讫。败卒报入齐城。齐王知之，坚闭不出。叹曰：“谁能解围？”田文曰：“请大王纳降，可免一城老小。”田横不从曰：“宁可坚守。”田文曰：“若不出降，恐城中军变，如之奈何？”王曰：“吾不曾亏负军民，焉肯负吾。”言未尽，不防内有奸细献门，人报韩信、李左车引军已入城内，齐王大惊，只得迎信归降。田横心甚不服，与五百义士出城，竟投海岛去讫。当下韩信安民已毕，设宴与众官饮酒。信曰：“若汉王遣人来问烹死郦生，如何解之？”文通曰：“此事不妨。当日子房说魏亦先降而后反。郦生下齐一如子房也。”左车又曰：“齐国虽降，终是不稳。”信曰：“何如？”左车曰：“田氏宗族众多，地方雄富。元帅宜于汉王处假齐王印符，权镇齐地，庶可无变。”信曰：“非也。庖人调食，不可自食，非庖人也；自取州郡，而自立之，非将也。今取齐而假齐印，莫不欺君乎？”文通曰：“不然。齐国最雄，若不镇守三齐，反变何以治之？元帅勿为小礼而失大事。”信默然不语。左车修表，文通为使，迳入洛阳。
　　且说郦食其之子郦生痛父为齐烹死，进奏汉王曰：“臣父说齐已下，被韩信以兵挟齐王将臣父烹死，愿王圣鉴。”汉王闻奏不悦，欲使人问罪于信，子房曰：“不宜加信之罪，只以善言解劝可也。”汉王依言，再三抚慰，郦生泣谢而退。王正待与子房议论郦生之事，忽报韩信遣人上表，王即召入。蒯文通俯伏殿下，进呈表文。汉王拆视其表日：
　　信收诸国，惟齐最为难下，今赖我王洪福齐天，淹楚救军于胶水，齐王破胆，方始归降。但田氏子孙繁庶，常怀不忿之心，余党尚多，恐有反侧之意；若一有变，卒难图之。臣冒昧欲假齐印，权镇于此，以慑众心，免生异变。臣不胜惶惧，愿王圣鉴。端详。
　　汉王览毕大怒，骂信曰：“胯夫自骄耶。”子房在旁大惊，慌蹑汉王之足。王会其意，乃转言曰：“既有如此大功，便当封为真王，何求假王。器量小哉。”又谓文通曰：“卿回见元帅，教好守齐国。”文通谢恩出朝。次日，汉王不得已遣子房持诏封韩信为齐王，并赏赐，前往齐国。子房拜辞汉王，王曰：“吾观韩信已有负汉之心，想必有人唆调。吾以剑付尔去，尔当体察，若是何人即便斩首。”子房领诺，不旬日到齐。信与众官迎接。宣读诏旨，信谢恩毕，子房与众官相见饮宴。座间子房遍视众官及信动静。子房自思韩信无反之意；再视文通，谓通曰：“尔敢唆元帅反，吾奉王命令取尔首。”通曰：“何敢为此？但元帅不假齐王之印，齐国必反也。”子房笑曰：“事诚然也，前言戏公耳。”宴罢子房嘱咐韩信，辞谢而回。入见汉王，具言韩信并无反意。汉王曰：“虽无反意，亦不可自骄欺吾也。”子房曰：“天下未定。王且饵之。”王悟其说，遂释不言。
　　且说文通于上表时，见汉王有忿韩信之心，子房有笼韩信之计，思想天下若定，汉必有负于信也；每欲说信反汉，无由进言。一日众官皆散，独取一书于前观看，见信则匿于怀。信疑其有异，令取书出。通日：  “非他文字，乃诸家相书也。”信曰：“尔能相乎？”通曰：“颇精于此。”信曰：“相吾何若？”通曰：“相须辨乎骨骼，宜于静室相之。”信叱退左右。通曰：“相王之面，不过王公面，有气色，未甚足也；相君之背，大贵人也，贵不可言。”信思背者，反也。怒责通曰：“尔何妄言耶？”遂退归后殿。他日信与文通闲游后园，池中有鸭来往浮于水面，令通吟咏。通即应声吟诗曰：
　　劝君只好归田野，莫向人家度此生；
　　主人爱尔无多日，朝在池塘暮在烹。
　　又：
　　野鸭为家鸭，离群自远飞。
　　长时忍饥瘦，鸭死为他肥。
　　韩信听时，思想其意，甚责文通。通曰：“臣正当言。”信曰：“尔何当言？”通曰：“今秦天下已亡，楚汉争锋，强者为君。大王名扬四海，威镇乾坤，因一时之变，立万世之基；若依臣谋，鼎足三分。现有雄兵三十万，居齐之强，挟燕之力，谁不惧哉。大王可以详察。”信曰：“汉王待吾甚厚，焉忍弃之。”通曰：“大王尚以汉王为厚待耶？臣上表请印之时，汉王不胜忿怒骂王，但所虑楚王难敌，不得已而封王耳。天下若归于汉，大王之事未可量也。”乃口占诗日：
　　筑坛受命恩虽厚，破赵收燕席卷秦。
　　若谓汉王终不负，因何殿上骂将军？
