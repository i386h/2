<!-- { "loadSidebar": true } -->
　　【韩退之杂诗下视寓九州一尘集毫端再见唐贺知章自号四明狂客天宝初请为道士还乡诏许之又诏赐镜湖剡溪一曲注再见】
　　西塞风雨
　　斜风细雨到来时我本无家何处归仰看云天真箬笠旋収江海入蓑衣
　　【续仙传张志和渔父词云西塞山边白鸟飞桃花流水鳜鱼肥青箬笠绿蓑衣斜风细雨不须归再见】
　　破琴诗【并引】
　　旧说房琯开元中尝宰卢氏与道士邢和璞出游过夏口村入废佛寺坐古松下和璞使人凿地得瓮中所藏娄师德与永禅师书笑谓琯曰颇忆此邪琯因怅然悟前生之为永师也【房琯事出郑处诲明皇杂録见高道传】故人柳子玉宝此画云是唐本宋复古所临者元祐六年三月十九日予自杭州还朝宿吴淞江梦长老仲殊挟琴过余弹之有异声就视琴颇损而有十三弦予方叹息不巳殊曰虽损尚可修曰奈十三弦何殊不答诵诗云度数形名本偶然破琴今有十三弦此生若遇邢和璞方信秦筝是响泉予梦中了然识其所谓既觉而忘之明日昼寝复梦殊来理前语再诵其诗方惊觉而殊适至意其非梦也问之殊盖不知是岁六月见子玉之子子文京师求得其画乃作诗幷书所梦其上子玉名瑾善作诗及行草书复古名廸画山川草木盖妙絶一时仲殊本书生弃家学佛通脱无所着皆奇士也
　　破琴虽未修中有琴意足谁云十三弦音节如佩玉新琴空高张弦声不附木宛然七弦筝动与世好逐陋矣房次律因循堕流俗悬知董庭兰不识无弦曲
　　【旧唐书房琯传为宰相无匪懈之意但与刘秩等高谈虚论此外则听董庭兰弹琴庭兰自是大招纳货贿琯字次律晋陶潜曰但识琴中趣何劳弦上声再见】
　　题王晋卿画后
　　丑石半蹲山下虎长松倒卧水中龙试君眼力看多少数到云峰第几重
　　赠武道士弹贺若
　　清风终日自开帘凉月今宵肎挂檐琴里若能知贺若诗中定合爱陶潜
　　【续湘山野録太宗皇帝作九弦琴七弦阮酷爱宫调中小调子乃隋贺若弼所撰其一最优古而亡其名琴家祗命曰贺若】
　　元祐六年六月自杭州召还汶公馆我于东堂阅旧诗巻次诸公韵三首
　　半熟黄粱日未斜玉堂隂合手栽花却寻【一作思】三十年前味未饭钟时巳饭【一作饮】茶
　　梦觉还惊屧响廊故人来炷影前香鬓须白尽成何事一帖空存老遂良
　　【法帖褚遂良云即日遂良防髪尽白】
　　尺一东来唤我归衰年巳迫故山期文章曹植今堪笑却巻波澜入小诗
　　【汉匈奴传汉遗单于书以尺一牍后汉阳球传徙衞尉敕尚书令召拜不得稽畱尺一按尺一版谓诏防也见汉官仪杜酬高蜀州诗文章曹植波澜濶再见】
　　次韵子由书王晋卿画山水一首而晋卿和二首
　　误防故教同子敬杂篇真欲拟汤休垅云寄我山中信雪月追君谿上舟防看飞仙虎头箧郤来颠倒拾遗裘王孙办作元真子细雨斜风不湿鸥
　　【晋王献之传字子敬桓温使书扇笔误落因画作乌駮防牛甚妙南史汤休注见本巻又江淹作杂拟三十首有拟汤休上人诗云西北秋风至楚客思悠哉日暮碧云合佳人殊未来本事诗梁高祖问陶景山中何所有陶为诗曰山中何所有岭上多白云只可自怡悦不堪持寄君名画记顾恺之小字虎头飞仙用桓发厨窃画事详见廿六巻次韵米黻诗注杜子美北征诗天吴及紫凤颠倒在短褐子美以至德二年拜左拾遗见本传续仙传张志和号真子注屡见】
　　此境眼前聊妄想几人林下是真休我今心似一潭月君已身如万斛舟看画题诗双鹤鬓归田送老一羊裘明年兼与士龙去万顷苍波没两鸥
　　【圆觉经展转妄想无有是处寒山诗吾心似秋月碧潭清皎洁杜防州絶句万斛之舟行若风北史房法夀传得一羊裘欣然自足昼则樵苏夜诵经史晋陆云字士龙士衡弟诗以况子由也杜赠韦左丞诗白鸥没浩荡万里谁能驯】
　　感旧诗【幷引】
　　嘉祐中予与子由同举制防寓居怀逺驿时年二十六而子由二十三耳一日秋风起雨作中夜翛然始有感慨离合之意自尔宦游四方不相见者十尝七八每夏秋之交风作木落草衰凄然有此感盖三十年矣元丰中谪居黄冈而子由亦贬筠州尝作诗以记其事元祐六年予自杭州召还寓居子由东府数月复出领汝隂时予年五十六矣乃作诗畱别子由而去
　　牀头枕驰道双阙夜未央车毂鸣枕中客梦安得长新秋入梧叶风惊洞房独行残月影怅焉感初凉筮仕记怀逺谪居念黄冈一住三十年此怀未始忘扣门呼阿同安寝已太康青山映华髪归计三月粮我欲自汝阴径上潼江章想见氷槃中石蜜与杮霜【公自注予欲请东川而归二物皆东川所出】怜子遇明主忧患已再尝报国何时毕我心久已降
　　【江淹拟古诗双阙指驰道朱宫罗第宅诗小雅夜如何其夜未央按东府在驰道旁故云枕驰道也阿同子由一字同叔唐地里志颍州汝隂郡梓州梓潼郡】
　　西湖秋涸东池鱼窘甚因防客呼网师迁之西池为一笑之乐夜归被酒不能寐戏作放鱼一首
　　东池浮萍半黏块裂碧跳青出鱼背西池秋水尚涵空舞阔摇深吹荇带吾僚有意为迁居老守纵馋忍脍纵横争看银刀出瀺灂初惊玉花碎但愁数罟损鳞鬛未信长堤隔涛瀬濊濊发发须臾闲圉圉洋洋寻丈外安知中无蛟龙种尚恐或有风云防明年春水涨西湖好去相忘渺淮海
　　【杜子美诗水荇牵风翠带长韩退之诗出网银刀乱上林赋临坻注壑瀺灂霣坠字林曰瀺灂小水声也又潘岳闲居赋游鳞瀺灂数罟用孟子字诗国风施罛濊濊鳣鲔发发郑氏注罛鱼罟濊濊施之水中发发盛貎孟子赵氏注圉圉鱼在水羸劣之貎洋洋舒缓摇尾之貌北户杂録陶朱公飬鱼经云鱼至三百六十头则有蛟龙长之因风雨则飞去三国周瑜曰蛟龙得云雨终非池中物庄子大宗师鱼相忘于江湖人相忘于道术】复次放鱼韵答赵承议陈教授【赵景贶陈履常】
　　扰扰万生同一块抢榆不羡培风背青丘已吞云梦芥黄河复缭天门带长讥韩子隘且陋一饱鲸鱼何足脍东坡也是可怜人披抉泥沙收细碎逝将归修【一作休】八节滩又欲往钓七里濑正似此鱼逃网中未与造物游数外且将新句调二子湖上秋高风月防为君更唤木肠儿脚扣两舷歌小海
　　【庄子逍遥逰九万里则风斯在下矣而后乃今培风背负青天而莫之天阏者而后乃今将图南蜩与鸒鸠笑之曰我决起而飞抢榆枋时则不至而控于地而巳矣奚以九万里而南为汉功臣年表封爵之誓曰使黄河如带泰山若厉泰山记山顶有大天门小天门黄河去岳三百余里日观望之如带韩退之赠刘师服诗巨缗东钓傥可期与子共饱鲸鱼脍白乐天开八节滩诗序云东都龙门潭之南有八节滩顾野王舆地志七里滩在东阳江下与严陵瀬相接晋夏统传贾充谓统曰颇能作乡土间曲乎统曰国人痛伍子胥忠烈为小海唱于是以足扣船引声喉转充使伎女之徒盛服金翠绕其船三匝统危坐若无所闻充曰此吴儿木肠石心也韩退之荷花诗脚敲两舷叫吴歌】
　　九月十五日观月听琴西湖示坐客
　　白露下众草碧空巻微云孤光为谁来似为我与君水天浮四坐河汉落酒樽使我氷雪肠不受麴糵醺尚恨琴有弦出鱼乱湖纹哀弹奏旧曲妙耳非昔闻良时失俯仰此见宁朝昏悬知一生中道眼无由浑
　　【宋玉九辩白露既下百草兮奄离披此梧楸韩退之秋怀诗白露下百草萧兰共憔悴荀子瓠巴鼓瑟游鱼出听】
　　复次韵谢赵景贶陈履常见和兼简欧阳叔弼兄弟【赵景贶名令畤神宗初以承议郎签书判官在东坡颍川幙府公谓其吏事通敏文采俊丽志节端亮议论英发时教授陈履常公门人相与倡醻既力荐于朝又为着说改字德麟公由颍徙扬自扬召入再上疏荐之遂除光禄丞绍兴间封安定郡王履常名师道家彭城少而好学苦志年十六以文谒曾子固知其必以文高世通于诗经尤防诗礼为文精深雅奥喜作诗小不中意輙焚去存者财十一熙宁中王氏之学盛行履常心非其说遂絶意进取元祐初公与傅钦之尧俞孙莘老觉荐其文行起家为徐州教授公守杭履常以知已之义求郡檄送行守不听以疾谒告别于南京诗云岂不畏简书放麑诚不忍后除太学博士言者用是论之改教授颍州复相从于此家素穷或经日不炊澹如也召为秘书省正字卒欧阳叔弼名棐季黙名辩皆文忠子此诗云或劝莫作诗儿辈工织纹当元丰间公坐诗迁谪至是贾易赵君锡又以扬州诗有山寺归来闻好语之句为闻神宗上仙之报而作宣仁力为辩明君锡辈徙官而公亦丐颍以去此联意实在此是家有甘井汲多终不浑则以文忠公家而发也】
　　能诗李长吉识字杨子云端能望此府坐啸获两君逝将江湖去浮我五石樽眷焉复少畱尚为世所醺或劝莫作诗儿辈工织纹朱弦寄三叹未害俗耳闻共寻两欧阳伐薪照黄昏是家有甘井汲多终不浑
　　【唐李贺传字长吉七歳能辞章韩愈使赋诗援笔辄就汉杨雄传字子云刘棻尝从雄学作竒字杜子美醉时歌子云识字终投阁旧唐书韦思谦传屈公数旬以望此府再见庄子逍遥游子有五石之瓠何不虑以为大樽而浮乎江湖杜宿赞公土室诗明燃林中薪暗汲古底井又示从孙济诗淘米少汲水汲多井水浑】
　　送欧阳主簿赴官韦城四首【名宪文忠公孙】
　　凤雏骥子日相高白发苍顔笑我曹读徧牙籖三万轴欲来小邑试牛刀
　　出处年来恨不齐一尊临水记分携江湖咫尺吾将老汝颍东流子却西
　　白马津头春水来白鱼犹喜似江淮使君已复冰堂酒更劝重新画舫斋
　　【九域志滑州黎阳津一名白马津汉郦食其传守白马之津欧阳画舫斋记予至滑之三月即其署东偏之室为燕居名曰画舫斋韦城滑属邑】
　　道傍垂白定霑巾正似当年緑髪新故国依然乔木在典刑复见老成人
　　泛颍
　　我性喜临水得颍意甚奇到官十日来九日河之湄吏民笑相语使君老而痴使君实不痴流水有令姿绕郡十余里不驶亦不迟上流直而清下流曲而漪画船俯明镜笑问汝为谁忽然生鳞甲乱我须与眉散为百东坡顷刻复在兹此岂水薄相与我相娯嬉声色与臭味颠倒小儿等是儿戏物水中少磷缁赵陈两欧阳同参天人师观妙各有得共赋泛颍诗
　　【陶渊明和尚西曹诗蕤宾五月中清朝起南飔不驶亦不迟飘飘吹我衣刘禹锡牛渚诗秋江鳞甲生又白乐天诗伊水细浪鳞甲生庄子水静则明烛须眉传灯録良价禅师过水观影大悟有偈曰我今独自往处处得逄渠渠今正是我我今不是渠按公诗散为百东坡顷刻复在兹正暗用禅师语老子常无欲以观其妙】六观堂老人草书【公自注六观取金刚经梦幻等六物也老人僧了性精于医而善草书下笔有逺韵而人莫知贵故作此诗】
