<!-- { "loadSidebar": true } -->
　　文章千古事得失寸心知【赵云言文章垂不朽之事其得其失盖吾心自知之禅家尝云如人饮水冷暖自知亦此之谓文选吐滂沛乎寸心失自寸心而出岂不自知哉】作者皆殊列名声岂浪垂【言以文章名必有所长也　赵云孔子曰作者七人矣故凡有所与作得相承谓之作者作者列别若曰某人能诗某人能赋某人能文是之谓殊列亦岂有无其实而有其名哉】骚人嗟不见汉道盛于斯【汉文章深厚有古人之风　赵云上句指屈原宋玉文章之祖起于骚嗟不见则屈宋逺矣下句则汉汉先有司马迁相如后有刘向扬子云王贬之属后汉有班固父子张平子之属也嗟不见字如爱而不见搔首踟躇盛如斯则倒用如斯为盛也亦以言惟汉为盛伤今不如也前汉公孙洪等賛曰汉之得人于兹为盛文选范彦龙效古汉道日休明】前軰飞腾入余波绮防为【赵云选喜谤前軰则楚汉已来载在典册皆前辈也飞腾字使飞英声腾茂实也书余波及于流沙文赋或藻思绮合清防芊眠亦摘字用文章至于绮防乃骚雅之未流故谓之余波旧句绮防骚人之作非是】后贤兼旧制【或作利作列后之作者兼骚之体也】歴代各清规【赵云此言后辈兼取前辈之所利以为规范乃公所谓递相祖述也已上普言之耳】法自儒家有心从弱歳疲【赵云公自谓也言文章之法自是吾儒家者流所有而吾之用心已自弱冠时疲苦至今也如公之家则又累世儒矣盖其祖审言已有文称也】永懐江左逸多病邺中奇【赵云公盖以谢灵运鲍明逺为懐又以刘公干自恃也江左则稽阮鲍谢之徒文选多取焉故公永懐之旧本注云邺魏所都文帝好文故作者多尚奇江文通云関西邺下既已罕同河外江南颇为异法按江文通杂拟诗序固有此语旧注因其有邺下两字引用却便云文帝好文故作者多尚奇以附防为邺中奇非是按魏文帝好文其在邺也有七子皆能文乃王粲徐干陈琳阮瑀刘桢孔融应玚而刘桢者多病所谓余婴沈痼疾窜身清漳濵谢灵运拟其诗序云刘桢卓荦偏人而文最有气所得颇经竒则　病者指刘桢为邺之之奇也公亦多病故専以自比】騄骥皆良马骐驎带好儿车轮徒已斵堂构惜仍亏【赵云言文士必有佳子而自叹其子之文不逮于已也騄耳骐驎是二马而皆良马骐驎之子仍是是骐驎故云带好儿如轮扁者妙如斵轮而不能传其子事见荘子臣不能以喻臣之子臣之子亦不能以受之于臣是以行年七十而老斵轮堂构之亏则书若考作室既底法厥子乃弗肯堂矧肯构然则题为偶题岂公有所感而作此诗耶】谩作潜夫论虚传防妇碑【赵云此又叹其文章如此而自流传也后汉王府字节信隠居著书三十余篇以讥当时失得不欲章顕其名故号曰潜夫论曹操与杨修讲曹俄碑阴有八字曰黄绢幼妇外孙韲臼修即解得操行三十里乃悟亡黄绢色丝絶字也防妇少女妙字也外孙女子之子好字也韲臼受辛之器辞字也言絶妙好辞与杨合操曰有智无智校三十里】縁情慰漂荡【文赋诗縁情而绮靡】抱疾屡迁移经济慙长防飞栖假一枝【荘子鹪鹩巢于深林不过一枝左太冲巢林栖一枝可为达士模唐李义府始召见太宗遂令咏乌其末句上林多许树不过一枝栖帝曰吾将全树借汝岂惟一枝】尘沙傍蜂虿江峡绕蛟螭【蜂虿蛟螭皆毒物也言避患难不暇尔赵云言其制作缘情而生以慰漂汤耳抱疾屡迁移又申言漂荡之实曹子建离思赋余抱疾以賔从扶衡轸而不移经济惭长防虽为自谦盖亦自伤于不用也晋石苞传景帝言苞曰虽细行不足而有经国才畧夫贞亷之士未必能经济世务飞栖一枝以鸟为喻又以成屡迁移之句贾谊云振长防而驭宇内蜂虿蛟螭言其所栖一于防州之地如此也】萧瑟唐虞逺聫翩楚汉危圣朝兼盗贼【胡虏为中原之乱也】异俗更喧卑【公北人而在南故呼楚人为异俗喧卑嚣杂貌　赵云叹治古之不复见伤战争之不能安治古莫过于唐虞故以唐虞为言战争莫切于项羽与汉髙祖故以楚汉为言旧注于唐虞下注沈林文论虞夏以来遗文不能覩于楚汉下注江文通杂体诗夫楚謡汉风既非一骨已隔漂荡迁移居峡之后岂却尚言文章邪又与下叚不接盖公已自縁情慰漂荡而下转入悼已伤时之事矣唐虞既逺而楚汉可伤其在今日则圣朝虽圣乃兼有盗贼盖前有安史今有吐蕃也周礼本俗六有曰除盗贼鲍明逺舞鹤赋陋人寰之喧卑】郁郁星辰劔苍苍云雨池【赵云上句又以叹其埋铲下句又以言其潜隠善言如劔之埋而未呈如蛟龙之在池而未出也雷次宗豫章托载豊城劔事或曰劔上有七星之状公于暝诗云正枕当星劔是已理固有之而未见所出唯辞烛观纯钩之劔曰观其文则列星之行然亦不分明有星辰字周瑜言刘备曰蛟龙得云雨终非池中物】两都开幕府万防揷军麾【赵云上句则前此吐蕃防东京又防京师又掠泾邠躏鳯翔入醴泉奉天时京师大震则两都曷尝不置军营而开幕府邪下句则天下皆用兵矣】南海残铜柱东风避月支【匈奴传东胡强而月氏盛　赵云在南亦有侵犯者如广徳二年西原蛮防邵州大厯二年桂州山獠及是已铜柱则马援征南时立铜柱而勒功于其上也残则幸余此物耳月支胡在汉为梗今以比吐蕃冦自西而来犯顺于东胡东风避之诗人行语如李大夫自长安赴广州而云南斗避文星也】音书恨鸟鹊【西京杂记干鹊噪而行人至文选魏武帝短歌行月明星晞乌鹊南飞】号怒恠熊罴【苦寒行熊罴对我蹲　赵云祸乱之际道路阻塞家信不通故恨乌鹊之不信也下句言在防山居之所有也】稼穑分诗兴【役于营生不暇吟诗】柴荆学土宜【习其风俗　赵云谢灵运去郡诗促装反柴荆周礼有土宜之法】故山迷白阁秋水忆黄陂【白阁黄陂関中山水赵云黄陂作黄陂其字非是旧注云皆関中山水虽是而莫棱白阁则终南山相附之山名公羡陂西南台诗又云颠倒白阁影是已皇陂则星于陂也公于重过何氏诗云云薄翠微寺天清皇于陂又赠郑十八防诗第五桥东流恨水皇陂岸北结愁亭是已旧本二诗于过何氏诗中皇亦作黄误当作皇今以白对皇此厨人其鸡黍稚子摘杨梅之格】不敢要佳句愁来赋别离【赵云赋别离则言去郷国之逺也楚辞悲莫悲于生别离世説载孙兴公作天台赋成以示范荣期毎至佳句輙云应是我辈语公诗尝曰为人性癖耽佳句语不惊人死不休而今却曰不敢要佳句则诗人变化各有所主岂可拘哉】
　　雨晴
　　雨时【一作晴】山不改晴罢峡如新【言阴晴在雨而不在山也】天路看殊俗殊江思杀人有猿挥泪尽【荆州记巴山之巫山长猿鸣三声泪霑裳】无犬附【一作送】书频故国愁眉外长歌欲损神【赵云言或雨或晴山不变改而晴之既罢则峡又如新也天路看殊俗言身在长安乃天路之人而却来此看殊俗也枚乗诗美人在云端天路杳无期庾信广化公墓铭化被殊俗威行邻境非诗大序国异政家殊俗中字也古词有愁杀人陆士衡赴洛新亲友赠予迈挥泪广州阴陆机有犬曰黄耳在洛中使□书归江左】
　　晩晴呉郎见过北舎
　　圃畦新雨润媿子废鉏来竹杖交头拄柴扉扫径开欲栖羣鸟乱未去小童催明日重阳酒相迎自拨醅【赵云费长房投竹杖于葛陂化龙而去未去小童催此亦道实事耳新雨一作佳雨非盖不必如是方为奇也】
　　解闷十二首
　　草阁柴扉星散居浪翻江黒雨飞初【鲍照泿翻扬白鸥】山擒引子哺红果溪友【一作女】得钱留白鱼【赵云庾信寒园即目诗寒园星散居摇落小村墟溪女一作友当以女为正盖公尝使溪女字如亡员盐出井此溪女岂亦用神仙张道陵降十二溪女有此有字者乎】
　　右一
　　商胡离别下扬州忆上西【一作兰】陵故驿楼为问淮南来贵贱老夫乘兴欲东游【赵云此篇亦道实事恪有一胡商下扬州而来别其人曽公公同上兰陵驿楼乃追言之也末句则因其行而问淮南价公欲南下也旧本东逰作东流西陵又作兰陵师民瞻本作东逰是并取西陵字亦是然兰陵在楚州荀卿曽为兰陵令西陵则在邺曹操云望吾西陵取次是曽相见处耳】
　　右二
　　一辞故国十经秋毎见秋忆故丘今日南湖采薇蕨何人为覔郑瓜州【自注今郑秘监审　赵云何人为覔郑瓜州则郑监必实有瓜州之命或旧曽守瓜州尚有此称縁主郑作诗故首句言毎见秋瓜意故丘以引州为叠二瓜字乃诗人之老句也瓜州一作袁州非盖不着此瓜字则与上句不相干也忆故丘事公长安人长安之东门曰青门故侯邵平种瓜于此时号邵平瓜一作忆故侯于义亦通大抵公懐郷之语耳】
　　右三
　　沈范早知何水部【沈范谓沈约范云】曹刘不待薛郎中【水部郎中薛据】独当省署开文苑兼泛沧浪学钓翁【赵云何逊与薛据俱是水部之官而何逊能诗早为沈约范云所知若薛据者恨不与曹子建刘桢同时而言二人不得之也末句言薛在省部时已擅文章而开文苑后汉有文苑传公在荆南有江湖之乐斯为学钓翁乎渔父所谓沧浪之水也】
　　右四
　　李陵苏武是吾师【世之言五言诗始于苏武李陵】孟子论文更不疑一饭未曽留俗客数篇今见古人诗【校书郎孟云郷　赵云五言诗起于李陵苏武今文选所载良时不再至又骨肉縁枝叶等篇是也盖实公之所服膺岂不曰是吾师乎孟子论文更不指指孟云卿之能文魏文帝典论有论文一篇末句又専言孟矣】
　　右五
　　复忆防阳孟浩然清诗句句尽堪传即今耆旧无新语谩钓槎头缩项编【浩然开元时人诗云梅花残腊月栁色半春天鸟泊随阳鴈鱼藏缩项鳊又云试垂竹竿钓果得查头鳊鳊鱼也楚云云长腰粳米缩头鳊鱼为美味也皮日休诗慇懃莫笑防阳住为爱南阳缩项编　赵云习凿齿防阳耆旧传汉水中鳊鱼甚美常禁人捕以槎防水因谓之槎头鳊宋张敬儿为刺史齐髙帝求此鱼敬儿作六槽船置鱼而献曰奉槎头缩项编一千八百头而浩然诗两用之言浩然巳死今耆旧乏间不能复造新语以言鳊鱼但谩钓之而已】
　　右六
　　陶冶性灵存底物【顔氏之推家训论文章曰陶冶性灵从容讽谏】新诗改罢自长吟孰知二谢将能事【晖灵运】颇学阴何苦用心【赵云孰知者稔孰之孰古用此字非孰何之孰也公自言其稔孰知谢灵运谢惠连将此作诗为能事而我亦以为能事也易天下下之能事毕矣阴则阴鉴何则何逊苦用心则不苟且为之矣庄子曰天王之用心古诗晨风懐苦心陆士衡云志士多苦心】
　　右七
　　不见髙人王右丞蓝田丘壑漫寒藤最传秀句寰区满未絶风流相国能【赵云王右亟王维也有别墅在蓝田所谓辋川也右丞能诗见有集行于世其弟相国缙亦能诗时见数篇于摩诘集中缙本传亦云少好学与兄维俱以名间】
　　右八
