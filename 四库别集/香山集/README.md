<!-- { "loadSidebar": true } -->
　　钦定四库全书　　　　　集部四
　　提要
　　香山集十六卷　　　　别集类三【宋】
　　【臣】等谨案香山集十六卷宋喻良能撰良能字叔竒义乌人登绍兴二十七年进士补广德尉迁国子监主簿复以国子监博士召兼工部郎中除太常寺丞兼旧职出知处州寻以朝请大夫致仕宋史不为立传惟金华先民传载其仕履颇详其兄良倚弟良弼亦俱以古文词有声于时集中所称伯夀兄季直弟者是也良能所着忠义传二十卷诸经讲义五巻家帚编十五卷俱久佚不存其集义乌志作三十四巻焦竑国史经籍志作十七卷世亦无传独永乐大典中所录古今体诗尚多核其格律大都抒写如志不屑屑为絺章绘句之词杨万里朝天集有送喻叔竒知处州云括苍山水名天下工部风烟入笔端颇相推许而良能集内亦多与万里酬唱之作故其诗格约畧相近特不及万里之博大耳又陈亮龙川集题喻季直文编一篇云喻叔竒于人煦煦有恩意能使人别去三日念之輙不释其为文精深简雅读之愈久而意若新是良能之文亦有可自成一家者惜其诗仅存而文已湮没不传矣今从永乐大典采掇裒次而以南宋名贤小集所载参校补入厘为十六卷庻犹得攷见其大畧其集称香山者案律中次韵李大着春日杂诗中有清梦到香山句自注曰余所居山名盖以地名其集云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　香山集卷一　　　　　　宋　喻良能　撰赋
　　喜赋【并序】
　　昔江文通为恨赋备尽古今之情致予谓恨既有之喜亦宜然因拟之而作喜赋焉
　　逖揽竹素往躅具存喜绪爰集喜气滋殷予为畸人未尝有喜想像古者喜而不寐粤若刘项争雄太公留楚视以必杀置诸鼎俎侯生壹説脱之虓虎徒驭既备上马径去革羁思为归心变孤囚为大父又若虢为上公震为长子沈疴既婴溘然以死众医环视袖手莫施有扁斯鹊曰犹可治疗以刀圭起僵行尸沈夜而复反游岱宗而还归四体和平天地清夷子卿在外十有九年始末一节崄囏万端去草实而食鼠仰雪花而餐氊分为死节宁冀生还忽虎节之来临知雁书之既逹狼心易虑许归汉阙李陵置酒而髙防九人相随而进发行复行兮紫塞春逺复逺兮边地月又如安石督军前临大敌重将帅之指授惧人马之辟易俄北骑兮宵遁致淮淝兮尸积防布聿至围碁方适虽摄书而置床亦过户而折屐别有都尉风流王姬婵娟人既离而复合镜已缺而重圆恨昔凤兮影只庆今枝兮理连掖亭丽姝京都俊雅借红叶兮为媒鞭紫鸾兮同跨恍魂梦之游仙説衾稠之兰麝若乃脱身挽辂奋迹新丰朝奏暮召言听计从如巨鱼兮纵壑犹鸿毛兮遇风畅积祀之湮郁豁平生之心胸嗟乎喜虽一名事有万族鲁侯终燕于夀母文公乍闻于子玊陶朱纵棹兮五湖季伦畅饮兮金谷虞卿赐白璧兮一双吏部浮酒船兮百斛莫不发莞粲于笑貌见红黄于眉目故夫喜既首于七情盖亦先民之所欲
　　古瓮赋
　　瓮得于绍兴丙辰今二十有八年矣爱其古甚故赋之其辞曰
　　丙辰中春积雨新霁令仆夫以驾牛治南村之废地耕未竟亩洞然有声踯躅不进人牛俱惊下有物兮混然天成象田家之瓦盆肖茅茨之土铏薄言扣之其声铿铿款识不存莫知其年四耳附离一盖孤圆口缄六寸之璧腹受三斗之黍不窕不槬不苦不窳团团焉栾栾焉何其肌理之坚而形模之古也固藏甚密宜有所盛发而视之枵而不盈噫嘻悲夫岂秋草朔风闺人愁心思寄征衣欲捣寒碪借尔清响振其逺音嵗乆俱废块然独瘖者欤岂天髙气清落月横生幽人妙兴将调素琴假尔逸韵相其悲吟人琴云亡草蔓见侵者欤又岂白刃纵横窜伏长林埋金韬玉规人莫寻至宝忽逝独留幽深者欤抑岂却立链形鹤驾鸾骖窖其丹砂灵泥是缄五色羽化此焉墆滛者欤夫物无隠而不彰器无幽而不阐美阳得尸臣之鼎太康获汲书之简皆所以秘之于古者发之于久逺顾此瓮之谁藏必因余而后显喻子于是濯以清泉借以香荃贮浊醪之浑浑充皤腹之便便谢汉隂之低抱伴吏部之髙眠旅滑稽之鸱夷拍浮丘之酒船每倾倒而一醉益足以攀七贤而追八仙矣
　　菊赋【并序】
　　喻子有园二亩畦菊百本日游其间乃为之赋其辞曰
　　西风兮东篱金英兮紫枝着嘉名兮既逺岂众卉兮等夷标黄华兮月令寓落英兮楚辞生髙冈兮蠋原隰吟鲍昭兮赋潘尼互松兮偕杞径渊明兮宅天随秋日兮凄凄秋露兮离离万木槁兮既下一雁鸣兮初飞送孟嘉兮帽落逆王兮白衣其操兮箕山之洁其韵兮竹林之絶浏兮御冦之御风栗兮马曹之泛雪临清流兮子陵之居濑含夕霏兮真长之望月孤丛兮特秀幽香兮防透紫蝶兮黄蜂凛既寒兮犹凑聘芙蓉以为妃兮命秋兰以为友官槐敛迹以杳逝兮岩桂容沮而色黝揖江梅以先发兮曰子之茂兮其庸可后邀黄葵以旅处兮曰珠玉其在侧予岂不知予之陋一束既多兮魏帝之赐少者百年兮甘谷之夀枝叶老硬兮饱予腹于五月葩华丰好兮悦予目于重九嵗植百本日绕百匝兮抑临风而三齅
　　辞
　　和归去来辞【并序】
　　何秘监道夫蜀人也赋归去来辞归守潼川出其辞以示予因次韵以送之
　　归去来兮乐莫乐于公之归欣故里之可还何去国之足悲怅习俗之方溺景先民而是追等穷通于梦幻孰为是而孰非思江山之娯情厌京尘之染衣占东蜀之分野粲藩星与少防嗟彼士人乃竞乃奔修容饰词伺权门长裾日曳成性莫存何如先生瘿杯匏樽醉羣经以啸傲潮红脸于酡顔泯鳬鹤之短长知天命而自安涉巇涂以干荣笑七贵与八闗肯多欲以外慕每反照而内观洗俚儒之哫訾挽淳风而使还琴一曲以嫓嵇笛三弄而追桓归去来兮知公欲与造物游眎一已以邈然故不忮而不求防此心于得防复何惧以何忧惟五马兮行春聊放目乎平畴行者争涂渡者争舟寄髙情于阡陌眇一壑而一丘消田里之愁叹霶政化而日流歌袴襦于梓潼蔼誉处而滋休已矣乎如公盛徳能几人行胡无人为王留飘然任公之所之漫説效龚遂诚心慕安期或公田而种秫或私力以耘耔斥三入之巧宦陋四愁之俗诗流英风于千载公真渊明复何疑
　　五言古诗
　　咏懐
　　一防方佐舜二公还相周三杰从髙祖四皓屈留侯五龙翔日边六逸啸溪头七贤傲竹林八仙隠糟丘九老山中卧十友方外游百链竟不变千载存风流名节良足贵万事真悠悠
　　豪士
　　东海一豪士西山两逸民涕唾弃周粟谈笑无秦军饿死骨仍香辞封名益芬至今千载下不敢轻隠沦
　　雨后晓行【并序】
　　晓景未炎宿雨新霁山容水色如在屏障间喻子以巾漉酒履不借手竹根如意従以樵青携渊明子厚诗篇临清流坐白石上防翠樾下数游鯈咏南山之篇歌清池之章好风为我吹衣好云为我娯目于是心恬形适抵掌顿足而起舞曰人生为乐亦有过于此者乎乐而无诗如此景物何乃作五言一篇书之木叶云
　　宿雨晓初收长天澹如洗解带临清流泉声细娯耳有如到愚溪还似游栗里人生若此少贫贱非所耻
　　新浴
　　新浴换轻縠披襟临榧台好风知人意为我东南来晩池雨草青庶足充徘徊呼儿具緑樽聊进纳凉杯一酌暑气消再酌愁懐开三爵竟酩酊浩歌临苍苔
　　苦热不寐独起对月
　　暑气推不去凉风挽不来中庭月色浄揽衣起徘徊夜久万籁寂秋近孤蛩哀月堕玉绳低此兴真悠哉秋暑炽甚忍饥偶作书季直弟以诗见嘲因次韵
　　老夏雨既少穉秋云亦无枯池罢桔橰蔫花委芙蕖不糁漫藜藿不防空樵苏苏州亦有言家人笑著书中秋望月偶诵唐欧阳詹翫月诗追和一首
　　云浄天既碧境幽月逾光未数钴鉧潭不羡桂子堂霏霏香雾横蔼蔼明辉扬防搜兴乍酣徙倚夜未央走兔望圆魄飞鸟喜新凉但知整纶巾何用翻霓裳芳尊聊自倾玉盘欲谁将美人何时来渺渺天一方
　　望所居西山瀑布
　　山居尠欢悰理策事遨嬉嵚岑属初霁眺览得所宜悬崖有飞瀑注壑従凉飔蒙蒙喷雾雨冉冉含烟曦清泠讵可汰驶激畴能陂防心欣有得徙倚不知疲雁荡境千里香炉天一涯平生未能曯昏旦矧欲窥何如兹山溜若与幽人期他年营菟裘舍是将安之
　　月山诸峯
　　平生固寡好嗜石如竒章家无千金产舁致穷涧冈夀星来金华衣冠何昂藏屈肘据膝坐风雨须眉苍松石产花溪竒诡颇异常鼻祖乃赤松素质侔白羊舞袖出烟霞【洞名】浑脱类大娘想当虞韶成率兽杂凤跄觥觥石柱峯孤峭仍轩昂长不满五尺势欲摩穹苍狮子来何许俯首未腾骧何时一喷薄百兽走且僵鸱尾由天成畧不假斧斨端宜侈绘事讵止工厌禳东坡小仇池大笔流芬芳康公醉道士名篇粲煌煌矧我此数峯价重百琳琅愿缔金石交出处永不忘
　　近结茒屋数椽以可赋轩掲取子美可以赋新诗之义用沈约体赋诗一首
　　安仁偃息处之问读书室茒轩规昔人聊可容吾膝幽芳秀垣曲翠篠蓊檐隙松窓炯虚明荆篱互疎密淡月晓窥几虫夕鸣壁诗书后前陈图史左右秩遐览到三五旁搜及坚白一语偶有得寸心欣自适轮奂非所慕兹焉颇放逸渊明傥来过真趣防能识
　　古风一首谢张漕子温恵示诗卷
　　前辈久零落老成惊创见平生耻问津如今真北面胷中五色丝织此锦绣段见之心孔开照眼光烂烂我亦好吟咏忍饥説刍豢辛勤三十年功效无一线偶兹得大嚼味永不忍咽嘉恵讵敢忘仁风敬扬扇
　　伏日陪府公侍御登四望亭分韵得四字
　　危亭压层城是中有佳致面面看江山水云自相媚使君暇日登火老金正穉杯盘莹无尘笑语清有味快风千里来暑气三舍避赋诗红莲幕煎茶白衣吏诙谐想割肉揺扇笑疼臂【程晓伏日诗揺扇臂中疼】乐事古云少能并今有四兹游岘山同千古知姓字吾辈亦何为虽驽犹附骥
　　叶自强读书堂
　　退之宰阳山暇隙唯读书同年大雅姿文史以为娯治剧逾整暇日与竹素俱頫首繙汉晋髙声诵唐虞不善吾所鉴善者吾所摹撑肠仍拄腹何翅五千余似闻书带草已复生庭除愿言饱经济舒之弥八区
　　狱空
　　公庭日将夕吏报空狱岸虽无春草鞠已有蛛丝蔓欢乐见鸟乌呻吟絶鹅雁谅非片言折聊发一笑粲同从兄季弟游香山追和东坡端午游诸寺韵
　　前车惟伯氏后乘载阿连相携青莲界共开白社筵黄梅雨初歇红榴花正妍浄境聊莞尔妙兴真悠然偈言溢四方经卷余五千长廊含清风古潭揺苍天幅巾既萧散青鞋亦轻便登临自晨曦谈笑穷暮烟衡宇开卷坐僧房借榻眠却忆苏州语喧静两皆禅
　　题张漕子温贵希斋
　　新营老先生喜好一何异端能友造物直欲骑元气古货今难卖太羮元少味阳春谁肯和白人争议知己如晨星一笑聊自慰先民不云乎有以少为贵
　　由下梅至资福估卖官产
　　晓发下梅寺霁色浮垅麦﨑岖白杨岸诘屈黄牛轭野芳吐丰茸山羽鸣格磔驱车复前途聊欲徧阡陌
　　龙池寺
　　发轫资福山弭辔龙池寺杪春新雨足老红围穉翠溪流素縠寒山色青罗腻拄颊坐移晷此意谁能防
　　观田家宴集
　　村落秋气髙凉颷泛林莽田家刈获间斗酒劳良苦瓮瓯间竹箸杀鸡仍具黍昏昏灯火照草草杯盘举初喧鵞雁声中静儿女语醉来或田歌散去亦社舞不信五侯家软盘荐肥羜
　　次韵周敏卿秋兴三首
