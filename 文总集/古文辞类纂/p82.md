<!-- { "loadSidebar": true } -->
　　乃者闻王遗将军隆虑侯书，求亲昆弟，请罢长沙两将军。朕以王书，罢将军博阳侯，亲昆弟在真定者，已遣人存问；‘修治先人冢。
　　前日闻王发兵于边，为寇灾不止。当其时，长沙苦之，南郡尤甚，虽王之国，庸独利乎？必多杀士卒，伤良将吏，寡人之妻，孤人之子，独人父母，得一亡十，朕不忍为也。朕欲定地犬牙相人者，以问吏，吏曰：“高皇帝所以介长沙土也。”朕不得擅变焉。吏曰：“得王之地，不足以为大；得王之财，不足以为富。”服领以南，王自治之。虽然，王之号为帝，两帝并立，亡一乘之使以通其道，是争也；争而不让，仁者不为也。愿与王分弃前患，终今以来，通使如故。故使贾驰谕告王朕意，王亦受之，毋为寇灾矣。
　　上褚五十衣，中褚三十衣，下褚二十衣，遗王，愿王听乐娱忧，存问邻国。
　　○汉文帝二年除诽谤法诏
　　古之治天下，朝有进善之旌，诽谤之木，所以通治道而来谏者也。今法有诽谤訞言之罪，是使众臣不敢尽情，而上无由闻过失也，将何以来远方之贤良？其除之！
　　民或祝诅上，以相约而后相谩，吏以为大逆；其有他言，吏又以为诽谤。此细民之愚，无知抵死，朕甚不取。自今以来，有犯此者，勿听治。
　　○汉文帝日食诏
　　朕闻之：天生民，为之置君以养治之。入主不德，布政不均，则天示之灾，以戒不治。乃十一月晦，日有食之，适见于天，灾孰大焉！朕获保宗庙，以微眇之身，托于士民君王之上，天下治乱，在予一人。唯二三执政，犹吾股肱也。朕下不能治育群生，上以累三光之明，其不德大矣。令至，其悉思朕之过失，及知见之所不及，丐以启告朕。及举贤良方正，能直言极谏者，以匡朕之不逮。因各敕以职任，务省徭费以便民，朕既不能远德，故恫然念外人之有非，是以设备未息。今纵不能罢边屯戍，又饬兵厚卫，其罢卫将军军。太仆见马遗财足，馀皆以给传置。
　　○汉文帝十三年除肉刑诏
　　盖闻有虞氏之时，画衣冠、异章服以为戮，而民弗犯，何治之至也！今法有肉刑三，而奸不止，其咎安在？毋乃朕德之薄，而教不明与？吾甚自愧。故夫训道不纯，而愚民陷焉。《诗》曰：“恺弟君子，民之父母。”今人有过，教未施而刑已加焉，或欲改行为善，而道亡由至。朕甚怜之！夫刑至断支体，刻肌肤，终身不息，何其刑之痛而不德也！岂称为民父母之意哉？其除肉刑，有以易之。
　　○汉文帝十四年增祀无祈诏
　　朕获执牺牲珪币，以事上帝宗庙，十四年于今。历日弥长，以不敏不明，而久抚临天下，朕甚自愧。其广增诸祀坛场珪币。昔先王远施不求其报，望祀不祈其福，右贤左戚，先民后己，至明之极也。今吾闻祠官祝釐，皆归福于朕躬，不为百姓，朕甚愧之。夫以朕之不德，而专乡独美其福，百姓不与焉，是重吾不德也。其令祠官致敬，无有所祈。
　　○汉文帝后元年求言诏
　　间者数年比不登，又有水旱疾疫之灾，朕甚忧之。愚而不明，未达其咎，意者朕之政有所失，而行有过与？乃天道有不顺，地利或不得，人事多失和，鬼神废不享与？何以致此？将百官之奉养或费，无用之事或多与？何其民食之寡乏也？夫度田非益寡，而计民未加益，以口量地，其于古犹有馀，而食之甚不足者，其咎安在？无乃百姓之从事于末以害农者蕃，为酒醪以靡谷者多，六畜之食焉者众与？细大之义，吾未能得其中。其与丞相、列侯、吏二千石、博士议之，有可以佐百姓者，率意远思，无有所隐。
　　○汉文帝前六年遗匈奴书
　　皇帝敬问匈奴大单于无恙。使系乎浅遗朕书云：“愿寝兵休士，除前事，复故约，以安边民，世世平乐。”朕甚嘉之。此古圣王之志也。汉与匈奴约为兄弟，所以遗单于甚厚。背约离兄弟之亲者，常在匈奴。然右贤王事，已在赦前，勿深诛。单于若称书意，明告诸吏，使无负约有信，敬如单于书。使者言单于自将并国有功，甚苦兵事。服绣袷绮衣，长襦、锦袍各一，比疏一，黄金饰具带一，黄金犀毗一，绣十匹，锦二十匹，赤绨、绿缯各四十匹，使中大夫意、谒者令肩遗单于。
　　○汉文帝后二年遗匈奴书
　　皇帝敬问匈奴大单于无恙。使当户、且渠雕渠难，郎中韩辽，遗朕马二匹，已至，敬受。先帝制，长城以北，引弓之国，受令单于。长城以内，冠带之室，朕亦制之。使万民耕织射猎衣食，父子毋离，臣主相安，居无暴虐。今闻渫恶民，贪降其趋，背义绝约，忘万民之命，离两主之欢，然其事已在前矣。书云：“二国已和亲，两主欢说，寝兵休卒养马，世世昌乐，翕然更始。”朕甚嘉之！
　　圣者日新，改作更始，使老者得息，幼者得长，各保其首领，而终其天年。朕与单于，俱由此道，顺天恤民，世世相传，施之无穷，天下莫不咸嘉使。汉与匈奴邻敌之国，匈奴处北地寒，杀气早降，故诏吏遗单于秫糵、金帛、绵絮它物，岁有数。今天下大安，万民熙熙，独朕与单于为之父母，朕追念前事，薄物细故，谋臣计失，皆不足以离昆弟之欢。朕闻天不颇覆，地不偏载，朕与单于皆捐细故，俱蹈大道也。坠坏前恶，以图长久，使两国之民，若一家子。兀兀万民，下及鱼鳖，上及飞鸟，跂行、喙息、蠕动之类，莫不就安利，避危殆。故来者不止。天之道也。俱去前事，朕释逃虏民，单于毋言章尼等。朕闻古之帝王，约分明而不食言。单于留志，天下大安。和亲之后，汉过不先。单于其察之！
　　○汉景帝后二年令二千石修职诏
　　雕文刻镂，伤农事者也。锦绣纂组，害女红者也。农事伤，则饥之本也。女红害，则寒之原也。夫饥寒并至，而能亡为非者，寡矣。朕亲耕，后亲桑，以奉宗庙粢盛祭服，为天下先。不受献，减太官，省徭赋，欲天下务农蚕，素有畜积，以备灾害。强毋攘弱，众毋暴寡，老耆以寿终，幼孤得遂长。
　　今岁或不登，民食颇寡，其咎安在？或诈伪为吏，吏以货赂为市，渔夺百姓，侵牟万民。县丞，长吏也，奸法与盗盗，甚无谓也。其令二千石各修其职，不事官职耗乱者，丞相以闻，请其罪。布告天下，使明知朕意。
　
　卷三十六
　　○汉武帝元朔元年议不举孝廉者罪诏
　　公卿大夫，所使总方略，壹统类，广教化，美风俗也。夫本仁祖义，褒德录贤，劝善刑暴，五帝、三王所由昌也。朕夙兴夜寐，嘉与宇内之士，臻于斯路。故旅耆老，复孝敬，选豪俊，讲文学，稽参政事，祈进民心，深诏执事，兴廉举孝，庶几成风，绍休圣绪。夫十室之邑，必有忠信；三人并行，厥有我师。今或至阖郡而不荐一人，是化不下究，而积行之君子，壅于上闻也。二千石官长，纪纲人伦，将何以佐朕烛幽隐，劝元元，厉蒸庶，崇乡党之训哉！且进贤受上赏，蔽贤蒙显戮，古之道也。其与中二千石、礼官博士，议不举者罪。
　　○汉武帝元狩二年报李广诏
　　将军者，国之爪牙也。《司马法》曰：“登车不式，遭丧不服，振旅抚师，以征不服。”率三军之心，同战士之力，故怒形则千里竦，威振则万物伏。是以名声暴于夷貉，威棱儋乎邻国。夫报忿除害，捐残去杀，朕之所图于将军也。若乃免冠徒跣，稽颡请罪，岂朕之指哉？将军其率师东辕，弥节白檀，以临右北平。盛秋。
　　○汉武帝元狩六年封齐王策
　　惟元狩六年，四月乙巳，皇帝使御史大夫汤，庙立子闳为齐王。曰：呜呼！小子闳，受兹青社。朕承天序，惟稽古建尔国家，封于东土，世为汉藩辅。呜呼念哉！共朕之诏，惟命不于常。人之好德，克明显光，义之不图，俾君子怠。悉尔心，允执其中，天禄永终。厥有愆不臧，乃凶于乃国，而害于尔躬。呜呼！保国义民，可不敬与？王其戒之！
　　○汉武帝封燕王策
　　呜呼！小子旦，受兹玄社，建尔国家，封于北土，世为汉藩辅。呜呼！熏鬻氏虐老兽心，以奸巧边甿，朕命将率，徂征厥罪。万夫长，千夫长，三十有二帅，降旗奔师，熏鬻徙域，北州以绥。悉尔心，毋作怨，毋作棐德，毋废乃备，非教土不得从征。王其戒之！
　　○汉武帝封广陵王策
　　呜呼！小子胥，受兹赤社，建尔国家，封于南土，世世为汉藩辅。古人有言曰：“大江之南，五湖之间，其人轻心。”扬州保疆，三代要服，不及以正。呜呼！悉尔心，祗祗兢兢，乃惠乃顺；毋桐好逸，毋迩宵人，惟法惟则。《书》云：“臣不作福，不作威，靡有后羞。”王其戒之！
　　○汉武帝元鼎六年敕责杨仆书
　　将军之功，独有先破石门、寻陋，非有斩将骞旗之实也，乌足以骄人哉！前破番禺，捕降者以为虏，掘死人以为获，是一过也。建德吕嘉，逆罪不容于天下，将军拥精兵不穷追，超然以东越为援，是二过也。士卒暴露连岁，为朝会不置酒，将军不念其勤劳，而造佞巧；请乘传行塞，因用归家，怀银、黄，垂三组，夸乡里，是三过也。失期内顾，以道恶为解，失尊尊之序，是四过也。欲请蜀刀，问君贾几何？对日率数百；武库日出兵而阳不知，挟伪干君，是五过也。受诏不至兰池宫，明日又不对。假令将军之吏，问之不对，令之不从，其罪何如？推此心以在外，江海之间，可得信乎？今东越深入，将军能率众以掩过不？
　　○汉武帝赐严助书
　　制诏会稽太守。君厌承明之庐，劳侍从之事，怀故土，出为郡吏。会稽东接于海，南近诸越，北枕大江，间者阔焉。久不闻问，具以《春秋》对，毋以苏秦纵横。
　　○汉武帝元封五年求贤良诏
　　盖有非常之功，必待非常之人。故马或奔跟而致千里，士或有负俗之累而立功名。夫泛驾之马，坼弛之士，亦在御之而已。其令州郡察吏民有茂材异等，可为将、相及使绝国者。
　　○汉厢帝赐燕刺王旦玺书
　　昔高皇帝王天下，建立子弟以藩屏社稷。先日诸吕阴谋大逆，刘氏不绝若发，赖绛侯等诛讨贼乱，尊立孝文，以安宗庙，非以中外有人，表里相应故耶？樊、郦、曹、灌，携剑推锋，从高皇帝垦菑除害，耘锄海内，当此之时，头如蓬葆，勤苦至矣，然其赏不过封侯。今宗室子孙，曾亡暴衣露冠之劳，裂地而王之，分财而赐之，父死子继，兄终弟及。今王骨肉至亲，敌吾一体，乃与他姓异族谋害社稷，亲其所疏，疏其所亲，有逆悖之心，无忠爱之义。如使古人有知，当何面目复奉齐酎见高祖之庙乎？
　　○汉宣帝地节四年子首匿父母等勿坐诏
