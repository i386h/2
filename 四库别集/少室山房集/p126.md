<!-- { "loadSidebar": true } -->
　　省啓知定居珠浦三面面山一面面野谷中竟日不闻人声清溪百畞飞流镜玉恍忽浣花茅堂数十椽当山谿之胜最防心处柴闗仅设八窻洞开白云英英时堕儿席屋后长松古桧髙矗霞表左右隙地杂莳修篁杞菊四时取其苗榦花实以疗饥篱根系小蜻蜓艇兴至出游老妻稚子尽室同载得鱼沽酒则叩舷击楫歌沧浪之章一醉篷底不复知东方吐白视曩昔曵长裾弹敝铗碌碌长安尘土中岂但罗刹之与梵天而已
　　报胡孟弢
　　中秋瀫上握手论心登髙赋别畅剧一时致足乐也榜人还得足下诸作悲壮雄爽飘飘有蹑丛霄凌倒景意仆病余向戒作诗是日读兰隂四章酒酣耳热不自抑按援笔步武数亦如之虽玉树蒹葭不堪照映以施山灵不妨作苐一重公案也次公秋杪过兰偶邦相不在邑复值令先公忌仅作刹那防遽行仆赋六诗祖筵并似足下解装以来更有妙制不惜寄将恐邦相旦夕量移音问遂难数得耳弇州公已入闗不复与尘世事英雄逐鹿之际千秋大业方与足下勉之足下努力人生不百毋更作良知见解耽悮嵗时也新秋与邦相山游甚适得诗若干草寓贞吉所能发兴倚和乎裕卿近一书至惓惓致嘱足下故交离索念之令人慨叹深不多及
　　报喻邦相
　　出武林即拟作云间十日客而疾入腠理矣轻桡抵京口之明日问医服散而后知呉阊之夜过也意恨恨不可言呻吟枕席间不觉竟成四絶然无繇寄足下缄之奚囊渡江抵淮疾乃大作一卧五旬粒食俱絶奄奄待尽及春始苏想像足下兹时挟二三同调雕龙碣石跃马华阳飞觚振袂一日而屈千人甚适也不佞病后如惠施五石瓠濩落亡所之视往与足下唱和时意气什耗八九矣方且虑以为大尊浮沉江湖恨不获逍遥生把臂濠梁商其栖泊耳得北来耗有天津之命殊为足下神王髙牙大纛居东方千骑上头建朱节震华皷循行九河故道思禹功而咏明徳丈夫生平意气差足一吐蓬莱阁去辕门咫尺间乡者与裕卿孟弢同登其上飘飘有驭风遗世想三人信笔留题一时传诵以为殊作恨少足下和之今宦游此中政可了此公案并前六诗榜之楣间亦盛事也濵海白盐肌理如玉以并刀削之粲如雪霜太白所谓盘中水晶宜无越此紫蟹惟一売外郛黄膏满中遂无复肉二物美而且丰仆往留天津朝暮食之闻足下是迁几于指动然幽越路殊未能浮一苇迳造足下俟秋风起覔钱塘枯枿散髪偃卧其中厯四明呉松登莱至足下所辖而止今之天津又何异织女津耶兹人生一大壮游非足下不能啓余兴苐燕赵古所称佳人如玉近寥寥不一覩而成都垂帘卖卜者世杳弗闻恐支机石了不可得即得之无复能推筭不若得足下诗耳在明餽米以足下骤迁无复将至仆已往蒸豚与相易令渠更饷足下渠遂并掩仆他寄诗薮夺之一笑
　　与易使君惟效
　　仆之以蒯留滞清口也萧然短褐郁傺无聊若触藩之羊涸辙之鲋圉圉焉臲臲焉困亦甚矣赖天之灵邂逅执事者轩輶实莅兹土不佞以旧好提携追随苏蔡两君于玳筵之末操觚雪夜举白花朝飞葢西园巾车南郭遂令快心之事顿出于穷途极意之懽飜成于逆境较诸平原之期而过之十倍拟诸河朔之饮而益以千秋诚耳目所旷逢而古今之盛集也别来放身江海日从赤松子牧羊穷谷中想像襜帷邈如天上身无六翮奋飞莫能乍覩除目骤闻假重三衢中夜雀跃明公以经国上材干城伟器而久淹侍从心厌承明兹剖符名邦绾章剧地牛刀盘错游刃有余矧以江郎旧治棠防蓊然过化之区何难速肖哉仆顷益自废人外百念灰冷万縁氷消弃礼简贤世所摈嫉即以公照临隣壤亦无能挟一刺以俟阍人惟是山川之胜方寸未忘俟衢涧春深桃花弥望支笻蹑屐覔青霞洞主较九枰石室之中公于其时倘能却卤簿减驺从凭轼而来一寓目焉当勿虞斧柯之烂也
　　报易使君
　　公之照临乡国也亦越三禩矣婺去衢仅百里而遥而辱知如鄙人曾不能浮舴艋叩轩輶一接温如于宴寝之暇大惧不恭之罪分无所逃乃长者不惟不以为罪也而宠命以先之腆贶以副之恳恳焉懃懃焉布衣之懽金石之契俨犹之乎十载之前定交之始也夫鄙人胡以得此于公惟是雌伏衡庐闭闗却扫足不履郡城之中目不识贤大夫之面为日久矣岂长者过知其戅而大降其疎耶伏惟莅政以来仁风四讫敝邦密迩尤切见闻厯稽古为守者龚黄召杜惠声广布而风雅未嫺元白栁刘润色多方而膏泽未洽若我惟效使君兼之无媿矣自清源别公离羣索处异时雄饮之态邈如河山实以久在菰芦不见伟人故也杪嵗桃花之约复尔寒盟兹酷暑如焚未能覔烂柯之客俟秋风起当骑石羊入青霞洞天三衢道中木奴万个不减巴卭橘乡树端有实大如斗剖之而四仙子对奕于中者其一颀然而少擘龙肝于座旁即兰隂胡生访易使君而至也
　　报李景颖司理
　　嵗杪持樵斧入烂柯方与负局翁决赌九枰于青霞石上不意使君之过听易使君也而屈威重以先之极礼意以下之使人绸缪固结而莫能自解即以嵗事峥嵘扁舟濒发犹心旌飞动于太末之墟昔人亟称与公瑾交如饮醇醪得无明公谓乎抵舍后图籍尘埃蓬蒿满目即欲如张仲蔚中开一迳且病未能乃车驾方贤劳四逺日驰驱东西二越间而仆又索居离羣无从候闗门紫气计明公具悉于形骸之外也秋首为家严谕督勉尔挟书二十载老明经防蹇驴冒风雪千里而入长安固已委顿頽落而况以皮骨残躯强顔涂抹与东家年少子角丽昭阳殿下寜待识者然后胡卢苐有大不得已迫之昔张子房驾言辟谷以归今胡元瑞驾言干禄以出归与出则不同寓防一也纵笔缪谈至此明公得无大咲其狂耶郡志辱明公下委寝瘵以来素业久废仅举正大纲及刋定纰误数则行迫草草致上烦记室检入之以明公如椽大手即帝命修五凤楼犹将成之不日而况乎州里之乗何游夏能賛一词也
　　报童子鸣
　　得足下藏书目阅之所胪列经史子集皆犁然防心令人手舞足蹈古今书目条例惟隋志最详明马氏经籍考会萃晁陈诸家折以已意几于豪髪无憾迨今得见古人著述大都往往借此至故家文献若张茂先任彦升辈代逺无论即赵宋盛时宋公垂叶梦得家藏剧称宏富乃书目荡亡一存郑渔仲羣书会记三十六巻见马氏通考葢亦端临会萃入已书矣今原书行世可见仅尤氏遂初堂目一巻以説郛钞録始末具存第其间铨次芜紊搜辑濶疎如晁陈马郑所载羣籍南渡当悉存世而尤氏所收十缺三四或漏轶过半有之又不分四部而信手错陈仆每疑非文简之旧然陶氏当胜国末年去南渡才百余禩且説郛特记全钞于此目之下不应伪撰明矣国初宋文宪博极羣书子集之流似非经意近时冯汝言李伯华诸氏亦名藏书数万其目考见无从计巻帙或多足下若分门别类部伍井然当无复逾此者足下久客三呉近日藏书更何氏称最信还具示不宣
　　与朱在明
　　鲁有大侠朱家氏甞手挈季将军于虓炎之网而出之今足下岂其苗裔耶胡兴之暴也自足下起岛上而士争凭轼而趋风遂令马防之沙与春申之阜岳岳相望古今人顾岂诚弗相及也俾足下而当楚汉无论三千珠履旦夕致之即竒计纵横于脱季将军何有乃令俯同羣卒日与抱闗击柝者嚄唶夷门屠市中一念之令人英雄气槩都尽惟是荆卿渐离二三酒人辈如昔庶几少泥吾在明归思迩闻当路竟以王官趣足下彼其以足下难拂衣耶以拂衣难足下耶嗟嗟在明雪廊无恙云楼屹然盍归乎来髙卧江蓠馆日饮醇酎一斗和离骚一章犹足称夜郎自王菰芦中安能俛首折腰作贾太传长沙面孔也
　　又杂柬七通
　　跨蹇驴晨入春明门风尘簌簌满面一青衫何物能造尔许大恶业昨乗兴掷付酒家卧听呉姬歌杨叛儿剧饮漏尽不复知城栁之啼乌也
　　二
　　足下买丽姝平康里当复费十斛青琅玕耶江云楼贮此尤益泠然作真人天际想然何可不一致胡先生也
　　三
　　足下过广陵璚花观谒后土夫人乐否腰纒十万骑鹤扬州无足论要当揽取二十四桥月色满载而南期足下垂虹亭上耳
　　四
　　娄江含桃大者径可半寸许色殷红如靺鞨光烂烂照一室中百蓏之甘殆无复居其右吾里中杨家果差足当然时时作措大风味也
　　五
　　足下所饷藤衣桂饼悉至陈心叔名疑是夕遂篝灯遍读之此君博洽可念当与晦伯并驱嘉隆间至于絶伦逸羣故当归弇州氏
　　六
　　徴父西山八章奕奕神令其人已殁遗集当可致不
　　七
　　足下今遂五男儿耶忆足下举子长安中仆与诸公毕赴汤饼防黎生以阿瑶字冡君恍然政类昨日不谓琳琅珠玉盈庭顿尔仆三纪尚无复萌孽念之慨然
　　与祝鸣臯文学
　　今年夏溽暑蒸人头岑岑若五石瓮恨不与足下解衣散髪牛饮河朔之间忆尔时长安中伏天偕足下过某勲戚贵人家惟敬仲修思伯子鸣裕卿少承谦之辈咸集髙堂十仭八窻洞开层氷嵯峨如雪山离立左右前后客坐其中俨入洞庭防苍间大甆盘盈六尺一贮甘泉浮碧桃朱李一满贮青门五色鲜华莹彻不啻玛瑙水晶平头奴运七轮扇凉飔满庭令人心骨俱冽酒酣兴发龙阳君振袂起歌髙氏小梁州词妖姬年十五吹紫玉箫相逐清音泠泠上属云汉俄洗醆更席俯临大渠楼台倒影金碧洸漾芙蕖菡蓞矜妍竞笑应接不遑既则明月出于花间飞星流于木末琴瑟笙敔交搆递作恍忽游广寒聆钧天迄今追思此乐懵然殆如隔世事矣
　　戏与鸣臯论手谈书
　　快甚髙轩出郭輙拂拭楸枰倾迟于白玉壶中而柴闗亭午了无剥啄声也岂畏心过甚有托而逃耶残雪疎梅防缀篱落明窻棐几不受纎尘拥博山爇沉水凭斑丝隐囊独坐此时得一碁品卑卑王茂者防之掌股之上追奔逐北千里无留行弃甲曵兵而不止即南面王乐吾岂易哉公在扶余国中当无复敌手沾沾一方作草头天子故自雄然何若佐命文皇防勲百世也呵呵
　　燕中与祝生杂柬八通
　　安石榴二树可盆栽着北窻俟五月盛开胡先生戴砑光防舞山香一曲其下何但绛英防头当令阿平絶倒不已
　　二
　　金水桥偏见写本北堂书钞与购未获贾人索值四十千购得即驰送足下适煮羊胛已复烂足下食指动者速跨东华门卫子来
　　三
　　太平广记近乃有刻本出晋陵谈氏讐校颇精今六代唐人小説杂记存者悉赖此书苐中间数巻全缺仅目存首帙吾暇当与足下参互订补俾此书复称完璧亦异代子云也
　　四
　　陈晦伯正杨援证颇精至诗文引用或防章取义或反覆抑扬此自词人所解而陈苐据纸上陈言格之恐用修有灵将复称屈地下
　　五
　　蚤入灯市中购得陶氏曾氏两杂説知足下雅欲观以累东郭君使者此二书钞本仆所覩十余无一善足下读之疑误輙止乙其处
　　六
　　乍过酒楼拥少姬弹琵琶乐甚甚思与足下共之一同人趣赴朝贵约兴遂飒然不可留竖儒败阿公事乃尔书报足下为掀髯一大噱也
　　七
　　闻邢直指为足下买田济上当去厯下生故居不逺新秋烦足下携彘肩斗酒以大白往酹其墓曰兰隂胡元瑞寄声闻谷中有响答者以报我
　　八
　　足下齐东生计想益就秋成在目异时学稼吾子虽尼父自谓弗如何可以老农少也


　　少室山房集巻一百十六
　　钦定四库全书
　　少室山房集巻一百十七
　　明　胡应麟　撰
　　书牍三十三首
　　报梅客生
