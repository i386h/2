<!-- { "loadSidebar": true } -->
　　问天地有常道日月有常度水火草木有常性皆不易之理也乃至邹衍吹律而寒谷暖鲁阳挥戈而暮景回吕梁有出入之防周原变堇荼之味不测此何故也将以传信乎抑亦传疑乎
　　对原夫元气运而至精分三才立而万物作惟天地日月暨水火草木度数情性各有其常其随事应物而迁变者斯人之所感也何哉惟天地万物父母惟人万物之灵盖天地无常心以人心为心苟能以最灵之心感善应之天地至诚之诚感无私之日月则必如影随形响随声矣而况于水火草木乎故有吹律于寒谷和气生焉挥戈于曜灵暮晷回焉神合于水防吕梁而出入不溺化被于草木周原而堇荼变味盖品彚之生则守其常性也精诚之至则感而常通也静守常性动随常通是道可于物而非常一于道也故如是则两仪之道七曜之度万物之性可察矣可信矣夫何疑焉谨对
　　第五道
　　问纺绩之弊出于女工桑麻不甚加而布泉日已贱蚕织者劳焉公议者知之欲乎价平其术安在又仓廪之实生于农亩人有余则轻之不足则重之故嵗一不登则种食多竭往年时愆宸慈轸怀遣使振廪分官贱粜故得馁殍载活麦禾载登思我王度金玉至矣窃闻寿昌常平今古称便国朝典制亦有斯仓开元之二十四年又于京城大置贱则加价收籴贵则终年出粜所以时无艰食亦无伤农今者若官司上闻追葺旧制以时敛防以均贵贱其于美利不亦多乎
　　对人者邦之本也衣食者人之所由生也古者圣人在上而下不冻馁者非家衣而戸食之盖能为之开衣食之源均财用之节也方今食廪虚而农夫困布帛贱而女工劳以愚所闚粗知其本何者夫天地之数无常故嵗一丰必一俭也衣食之生有限故物有盈则有缩也古人知其必然也故敦俭啬以足衣务储蓄以足食是以禹有九年之水汤有七年之旱野无青草人无菜色者无他焉盖勤俭储蓄之所致耳故曰前事之不忘后事之元也当今将欲开美利利天下以厚生生蒸人返贞观之升平复开元之富寿莫善乎实仓廪均丰凶则耿寿昌之常平得其要矣今若升闻率修旧制上自京邑下及郡县谨豆区以出纳督官吏以监临嵗丰则贵籴以利农嵗歉则贱粜以防下若水旱作沴则资为九年之蓄若兵革或动则餽为三军之粮可以均天时之丰俭权生物之盈缩修而行之实百代不易之道也虞灾救弊利物寜邦莫斯甚焉然则布帛之贱者由锥刀之壅也苟粟麦足用泉货通流则布帛之价轻重平矣抑居易闻短绠不可以汲深曲士不可以语道小子狂简不知所以裁之莫究微言空慙下问谨对
　　进士防问五道【元和三年为府试官】
　　第一道
　　问礼记曰事君有犯无隠又曰为人臣者不显諌然则不显諌者有隠也无乃失事君之道乎无隠者显諌也无乃失为臣之节乎语曰不知命无以为君子易曰乐天知命故不忧又语曰君子忧道不忧贫斯又忧道者非知命乎乐天不忧者非君子乎夫圣人立言皆有伦理虽前后上下若贯珠然今离之则可以旁行合之则不能同贯岂精义有二耶抑学者未达其微防耶
　　第二道
　　问大时不齐大信不约大白若辱大直若屈此四者先圣之格言后学之彜训有国者酌之以行化也立身者践之以修已也然则雷一发而蛰虫苏勾萌达霜一降而天地肃草木衰其为时也大矣斯岂不齐者乎日月代明而昼夜分刻漏者准之无杪忽之失焉春秋代谢而寒暑节律吕者之无黍累之差焉其为信也大矣斯岂不约者乎尧让天下而许由遁周有天下而伯夷饿其为白也大矣斯亦不辱者乎桀不道龙逢諌而死纣不道比干諌而死其为直也大矣斯岂不屈已者乎由是而观有国者立身者惑之久矣众君子试为辨之
　　第三道
　　问大凡人之感于事则必动于情发于叹兴于咏而后形于歌诗焉故闻蓼萧之咏则知徳泽被物也闻北风之刺则知威虐及人也闻广袖高髻之谣则知风俗之奢荡也古之君人者采之以补察其政经纬其人焉夫然则人情通而王泽流矣今有司欲请于上遣观风之使复采诗之官俾无远迩无美刺日采于下嵗闻于上以副我一人忧万人之防识者以为何如
　　第四道
　　问百官职田盖古之稍食也国朝之制悬在有司兵兴已还吏鲜克举今稽其地籍则田亦具存计以户租则数多散失至使内外官中有品秩等局署同而厚薄相悬不啻乎十倍斯者积弊之甚也得不思革之乎请陈所宜以救其失
　　第五道
　　问谷帛者生于下也泉货者操于上也必由均节以致厚生今田畴不加辟而菽粟之价日贱桑麻不加植而布帛之估日轻懋力者轻用而愈贫射利者贱收而愈富至使农人益困防手益繁矣然岂谷帛敛散之节失其宜乎将泉货轻重之权不得其要乎今天子方防天下贤良政术之士亲访利病以活元元吾子若待问于王庭其将何辞以对
　　奉敕试制书诏批答诗等五首【元和二年十一月四日自集贤院召赴银台进防五日召入翰林奉敕试制诏等五首翰林院使梁守谦奉宣宜授翰林学士数月除左拾遗】
　　将仕郎守京兆府盩厔县尉集贤殿校理臣白居易进
　　奉敕试邉镇节度使加仆射制
　　门下镇寜三边左右百揆兼兹重任必授全材某镇节度使某乙天与忠贞日彰名节徳温以肃气直而和明畧足以佐时英姿足以遏冦累经事任厯着勲庸中权之令风行外镇之威山立戎夷慑服汉兵无西击之劳疆埸底寜胡马絶南牧之患禁暴而三军辑睦除害而百姓阜安千里长城一方内地实嘉乃绩爰简朕心夫竭力输诚为臣之大节念功懋赏有国之恒规顾兹忠勤宜进爵秩尔有统戎之畧已授旌旄尔有宣賛之猷特加端揆往践厥职其惟有终可尚书左仆射余如故主者施行
　　与金陵立功将士等敕书
　　敕浙西立功将士等朕自临寰宇已再逾年以忠恕牧万人以恩信驭百辟动必思于防隠静无忘于泣辜庶乎驯致小康寖兴大道也李锜因縁属籍践厯官常苞藏祸心素怀枭獍之性彰露凶徳忽发豺狼之声朕念以宗枝务于容贷谕以迷复卒无悛心而乃保界重江窃弄凶器抗拒朝命驱胁师人背徳欺天乱常干纪蜂虿之毒流于郡县犬彘之行肆于闺门恶稔祸盈亲离众叛人神共弃天地不容卿等忠愤闇彰义勇潜发变疾风雨谋先鬼神中推赤心前蹈白刃率其膂力死命于军前擒其凶魁生致于阙下廓千里之沴气济一方之生人诚感君亲义激臣子临危见不夺之节因事立非常之功予嘉乃诚一念三叹至于图劳懋赏询事防勲各有等差续当处分故先宣慰宜并悉之冬寒卿等各得平安好遣书指不多及
　　与崇文诏【时崇文为西川节度使】
　　敕崇文卿忠防立身简直成性董戎长武边乂安授律西川凶徒荡灭是以宠崇外阃秩进上公而能省事安人多方抚俗谕朕念功之防勉其师徒宣朕防隠之心慰彼黎庶威立无暴功成不居累陈表章恳请朝觐虽殿邦之寄重诚欲借才而望阙之恋深固难夺志且嘉且叹弥感于怀属时严凝山川修阻永言跋涉当甚勤劳伫卿来思副朕诚望想宜知悉冬寒卿比平安好遣书指不多及
　　批河中进嘉禾图表
　　上天降休下土効祉将表丰年之兆故生同颖之祥顾惭寡徳受此嘉瑞披图省表阅视久之卿发诚自中归美于上亦宜勉勤匡賛驯致雍熙庶洽升平之风以叶和同之庆所贺知
　　太社观献捷诗【以功字为韵四韵成】
　　淮海妖氛灭乾坤嘉气通班师郊社内操袂凯歌中庙筭无遗防天兵不战功小臣同鸟兽率舞向皇风












　　白氏长庆集巻四十七
　　钦定四库全书
　　白氏长庆集巻四十八
　　唐　白居易　撰
　　中书制诰一【旧体　凡二十七道】
　　张彻宋申锡可并监察御史制
　　勅旧制副丞相缺中执宪得岀入御史缺则于内外史中考覈其实封奏其名以补之今御史中丞僧孺奏某官张彻某官宋申锡皆方直强毅可监察御史章下丞相府丞相亦曰可朕其从之并可监察御史
　　杨子留后殷彪授金州刺史兼侍御史河隂令韦同宪授南郑令韦弁授绛州长史三人同制
　　勅某官殷彪等今之郡守古侯伯也今之邑令古子男也于吏有君臣之道焉于人有父母之道焉郡邑之间承上率下者州长史也凡此之官与吾共理使吾人安而无怨者其在吏良而政平乎金秦之郡也奏告专达得行异政以彪清平信惠临事能守大小之职率著名绩故仍宪简俾往牧之南郑梁之邑也上有贤师无忧掣肘以同宪河阴有政可以移用故换铜印俾往宰之而绛为名藩弁实良士命之賛贰亦叶其宜宜各悉心修举三职可依前件
　　冯宿除兵部郎中知制诰制
　　勅吾闻武徳暨开元中有顔师古陈叔达苏颋称大手笔掌书王命故一朝言语焕成文章朕承祖宗思济其美凡选一才补一职皆不敢轻易其庶几前事乎刑部郎中冯宿为文甚正立意甚明笔力雄健不浮不鄙况立身守事端方精敏而我诰命忽思润色之聴诸人言曰宿也可宿立朝厯御史博士郡守尚书郎在仕进途不为不遇然不登兹选未足其心故吾于今归汝职业仍迁秩为五兵郎中勉继顔陈无辱吾举可尚书兵部郎中知制诰
　　郑覃可给事中制
　　勅给事中之职凡制勅有不便于时者得封奏之刑狱有未合于理者得驳正之天下寃滞无告者得与御史紏理之有司选补不当者得与侍中裁退之率是而行号为称职固不专于掌侍奉讃诏令而已中大夫行諌议大夫云骑尉荥阳县开国男食邑三百户郑覃清节直行正色寡言先臣之风蔼然犹在自居首諌益励謇谔擢领是职必有可观亦欲天下闻之知吾奬骨鲠之臣来諌诤之道也可给事中防官勲如故
　　韦审规可西川节度副使御史中丞李虞仲崔戎姚向温会等并西川判官皆赐绯各检校省官兼御史制
　　勅西川曰益部地有险府有兵碍戎屏华号为难理故吾命文昌为帅长俾镇抚焉次命审规为上介俾左右焉又命虞仲戎向会等为庶僚俾咨度焉进言者谓文昌贤而审规辈才以才佐贤蜀必理矣辍三署吏賛丞相府假宪官职加台郎暨一命再命之服以遣之其于张大光荣与四方征镇之宾寮不侔矣尔等苟佐吾丞相以善政闻使吾无一方之忧吾寜久遗汝于诸侯乎尔其勉之可依前件
　　魏博军将吕晃等从正到镇州各加御史大夫宾客制
　　勅去年冬命侍中正建大将军旗鼓移镇于成徳军而晃以下四十有一人实从魏来或驱或殿被坚执鋭可谓有劳宜以官坊之寮宪府之职随其名秩序而宠之可依前件
　　张平叔可户部侍郎判度支制【时长庆二年三月制】
　　勅故事君使臣其道不一或先劳而后受赏或先加宠而后责功盖宜便有后先时事有缓急故耳朝议大夫守鸿胪卿兼御史大夫判度支上柱国赐紫金鱼袋张平叔国之才臣也计能析秋毫吏畏如夏日司会逾月纲条甚张况师旅未息调食方急倚成取济非尔而谁故自大鸿胪换居人部造膝而授不时而迁其要无他是欲急吾事而望倚尔功也公卿以降羣有司盈庭然问曰与吾坐而决事丞相以下不过四五而主计之臣在焉非智能则事不可成非谅直则吾难近噫职局之外得不思称官望而厌我心乎可守尚书戸部侍郎判度支防官勲赐如故
　　李虞仲可兵部员外郎崔戎可户部员外郎制
