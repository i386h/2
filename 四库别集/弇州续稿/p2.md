<!-- { "loadSidebar": true } -->
　　魏郡魏允中字懋权弱冠为博士弟子者十年试娄第一最后试于京兆复第一遂赫然有海内声明年屈于礼部又三年复得第三人暨廷对为丙科第一人拜太常博士久之特迁吏部司勲主事寻移考功中寒疾医者药之误以死春秋仅四十二而已懋权之父太公用明经仕为（阙）倅垂九载移疾归犹弗具槖有三子皆以文行取甲第懋权其仲也长身疎眉目伟姿槩为人尤简直朗鼎齿在卑穉身犹逢掖而志意雄千古材气冠一世余故起家饬魏之兵事得懋权于诸生中而异之会行屯邢之黄寺堡挟以从懋权所试治举子义虽步骤不中程然识其必千里也已搜其槖得诗数章遂以古文辞进余览之虽未就劘琢然识其必清庙器也故为韵语以赠之至末云还将代兴意对酒颂如渑其属意懋权者非轻浅也既别懋权于举子义益精古文辞益成长岁丙子余与王大参阳德饮于其使院使急足徼顺天録而语之启録而魏某第一者鼓于门不第一不鼓也抵暮鼓发则懋权果第一相与讙呌绝倒久之记此事殆如昨日耳余性不喜当人师有贽币而称门弟子者掩耳避之若凂至懋权之授书而以门弟子礼来虽一再辞然不至作掩耳避者余非谓足当懋权师以余之知懋权深也呜呼懋权今已矣海内之操七寸管而治举子义者将叹且诧曰吾曹失一指南矣其稍慕为古文辞者将曰失一名士矣其慷慨持论依傅风节者将曰失一赤帜矣廊庙之上念及药笼者将曰失一珍饵矣而余犹以为未尽余所惜者令懋权不死必能为县官作汲长孺韩稚圭其又不死而进之虽抗颜而谈理性若王仲淹张子厚挹汾渭之流而俎豆洙泗之傍亦无艰者今复何望也懋权为博士时数以不依阿师长持议谔谔其语入执政耳执政忮欲修郄于懋权未及发而殒无何懋权之兄侍御史懋忠指摘后执政语絶不可闻后之执政寛虽小示左而旋收之更拔懋权要地夫以执政之欲修郄于庶僚反掌耳其寛者既如此而忮者又如彼天之于懋权当不为无意也博士于格为谏官以懋权之直而为谏官事必争争必得危小者官大者身今去懋权之危而置之格之上以伸之固人也亦未必非天意也懋权之生四十二年矣天固无所不厚一旦而夺之者何也懋权忠于君孝于亲笃于兄弟信于友非有所致夺也夫以余之无似陆沈于朝省恣睢于林野者踰三纪而其猖狂翰墨亦如之晩节傲天子之命以老而卒无所见乃不死而使懋权死者何也懋权既厄于年不获竟二立而中复薄古文辞以为雕虫末技耳不足以烦吾思譬之果然之腹必鼎簋而厌壶箪竟从贸贸者以死岂尽不幸哉余既为懋权惜为懋权之父兄惜为国家惜为世之操觚者惜而悲其志之大而惧其竟泯泯也草哀辞一通手书寄其兄使焚之懋权之輀左而别留藁于箧以示后世毋遂泯泯懋权其文曰
　　
　　呜呼夫何灵禽三产于丹穴兮长离独翘然于中央冠南金之彪炳兮五彩陆离其文章望阿阁而矫吭兮龢音协而中宫商天老俯伏而告祥兮后夔击石而扬浩倡荫以峄阳之翠盖兮荐以嶰谷之芳穗唼■〈口翣〉容与于玄圃兮万目睽睽而拭眦忽葳蕤其吉光兮曽不得终贲乎昭代乃召巫阳而讯之兮将招魂乎四裔阳曰帝意惝怳莫可控揣忽予忽夺焉覩所在阳愧失职自窜大荒发椟布占当涂之庆后四千年文明以昌猗毕氏之树滋兮感土王而来聚白眉皦其独良兮长头伟而最怒瑶姿頩以脕颜兮饶百能修且嫭挟象龙之文蘎兮指康衢而驰骤焚都梁于木末兮顺飙扬乎天路畴不仰荃之芬菲兮逐臭之夫乃掩鼻而却步夕赐沐于椒寝兮晨播媺乎中涓众方狺狺而诼荃之蛾眉兮争饰辅而胁肩袖攘捥而思■〈扌必〉兮尹徊徨而声自吞若朝霞特出于晻霭兮一身当乎三千余岂夸荃之逞意兮实宗祧乎是赖乃大命之弗延兮先秋卉而凋瘁气犹晔晔而神王兮将毋咎此质■肉谢骨而就腐兮嗟众口之甫脍少妻夜号于逆旅兮俨寡鹄之啼风老父晨呬而倚闾兮念舐犊之何从季子目断于青门兮长君魂揺于白下悼人琴之俱絶兮哀埙篪之和寡指苍天而为正兮天胡至此极也岂造物者之好戏兮何喜怒并于顷刻也彼迷阳偃蹇而丛生兮兰玉茁而见鉏狐狼交迹于五父兮祥麟诧而遽屠羌淫沴之积厉兮人亦乗之以为虐生与时而终左兮亦焉知夫死之不乐重曰然欤否耶咄咄唶唶太和蒸兮斯汝造明良际兮爰汝好汝得世兮聊以逞世得汝兮以为宝鹏何铩兮扶揺骥何蹶兮中衜得汝兮无双失汝兮不再微辞宛兮若新曼容杳兮焉在覩伦常之盛际兮汝安能恝焉而遽背鞭鲸驭虹太怳惚兮孰与京洛之重载佺期矫矫称先进兮何似詄荡而友吾曹淮南守厕不得代兮曷若地肺之消揺笑巫阳失职而久遁兮魂偷佚而不可追登徒忽忽有从往兮卒不覩夫灵均之归乱曰人生百年等暮旦兮所贵不朽在末筭兮追琢荆玙为圭瓒兮未器而毁能无叹兮奉此昭昭归汗漫兮化为列星丽天汉兮
　　
　　商城令孝廉翼亭沈君哀辞
　　
　　前进士商城令孝廉沈君以葬其封工部铁山公哀瘁之极临窆立逝窃悲其志媺其节而惜其未下寿也撰哀辞一通以侑浆脯君其庶几釂余哉
　　
　　呜呼在壬午之秋中兮封公先而弃公夕发讣而号恸兮晨策蹇以南东衿绅怅焉其莫可攀兮稚老狂追而巷欲空相与陬商邑之息壤兮尸而祝之循吏之宫惟余掩迹于娄渚兮岁黯黯其将穷偕季子以见访兮悴然墨乎其容谓微言之可托兮悲冥驾之莫从遂衔戚以卜藏兮送艗倾乎吴之渚素旐天矫而前驱兮翣绋弥漫于川坞彼原剧之为侠兮曽何足以比数念临穴之惨栗兮誓以身蓐乎黄土嗟嗟孝廉真死孝兮夫孰鉴此荼苦生人变化在俄顷兮使余臆结而不得吐追崦岭之一夕兮竟倐歘而成今古惟愚子之乏训兮幸得尚公之令女谢姻娅之旧好兮恂恂逊余以前哲夫既政成于商邑兮谓卓鲁其非所屑抚朱弦而三叹兮将以寄荣名于白雪忽超然而遐览兮厌浊世之羁绁不悟余之非罔象兮玄珠炯炯其可撷岂司命之见妬兮或帝真之所切逐霞旌之惝怳兮驾云车以飘瞥昔余束发而登朝兮王父辱收之以交谊封公倐乎其玉立兮遂复申乎世契愧斑管之如椽兮咸不朽之余寄既博观于昭代兮曷有如公之善继冠切云之崔嵬兮杂众芳以为佩甫弱冠而歌鹿兮公交车踯躅于中岁分薇垣以百里兮美锦成乎强仕陋夫太史之传滑稽兮曽不覩西门之威惠吾独叹昌黎之志马氏兮感行藏乎三世后死者之与斯文兮能无踟蹰乎前逝乱曰于忽乎嗟哉千载一日兮忞忞不可究质兮何以托悰椒浆兰蒸兮回风灵旗卒莫可凭兮岂不尔思隔幽明兮庶几来歆鉴我诚兮
　　
　　△辞
　　
　　植桃辞（时植桃于司刑之署入夏未荣故有感也）
　　
　　署何托兮幽狴桃胡植兮夕庭忽春徂兮朱夏仆夫痡兮告予以未荣憔悴兮若中霜又若长逵兮初折上枝兮若髠下枝兮若绁迎风兮欲有言风过兮咽复吞中夜兮长太息不言兮请对以臆此何辜兮墙阴彼何幸兮上林流苏障兮的歴七宝楯兮沈深不然归兮武陵径千秋兮畴伐山窈窕兮天地水潺湲兮日月惜尔兮匪处謇靓质兮薄土大钧兮何忍亦奚恫兮老圃
　　
　　翫鱼辞
　　
　　中庭兮寻扆甃甓兮为池修鳞兮下上朱华兮参差緑苹波兮乍惊盼繁英风兮照歴乱下上兮星列参差兮霞绚容何为兮頳且都意何为兮圉未舒聊鼓沫兮就人怳若怯兮潜于虚予懐兮未敢言相对兮各茫然沧波兮万顷目断兮谁传期振袂兮清泠何升斗之足怜（二章旧轶稿也其辞稚矣惜其寄而存之）
　　
　　徽士有立而其二亲久背者友人沈明臣为署曰白云遗思而以三章系之王子乃和焉
　　
　　南山巃嵸兮云吐其封北山庵霭兮云栖其脢云之白兮逾舜华两辅接兮阳阴以和阳阴和兮蒸霖雨润汝膏汝兮俾无苦云之来兮怳有倪云倐去兮返无期云有族兮承南离轮囷兮五色葳蕤爵以卿兮非汝好饰以矞兮汝告予以弗耀重曰昔贤瞻兮亲在其下今我瞻兮亲于何所安得从龙兮薄太清引吭哀鸣兮为我少停
　　
　　弇州续稿巻一
　　
　　●钦定四库全书
　　
　　弇州续稿卷二
　　
　　（明）王世贞 撰
　　
　　○诗部
　　
　　△拟古乐府
　　
　　白云謡
　　
　　白云西来弥漫四垂虽有赤蘎畴能不迷将子暂留有桃如饴
　　
　　穆天子謡
　　
　　予洽东夏偕化人居岂无羣后唯子是仪执袪而腾不以胫驰
　　
　　易水歌
　　
　　荆卿将入秦客送之易水荆卿歌焉而客和之
　　
　　易水立兮虹缭天壮士一出兮秦为燕
　　
　　垓下歌
　　
　　羣雄伏兮婴授首纵孤豚兮囓人肘虞兮骓兮弃若遗天亡我兮将告谁
　　
　　大风歌
　　
　　髙帝幸沛宴父老歌大风中大夫贾跪而和焉
　　
　　大风发兮扬天威一剑游兮万乗归愿得五臣兮赞无为
　　
　　秋风辞
　　
　　武帝渡汾河中流击檝而歌秋风文园令相如跪而和焉
　　
　　秋风谡谡兮霜未飞草木忍雕兮待恩晖晋有璧兮汾有珠君心怿兮自敷腴鏦金钲兮雷大鼓神鱼跃兮黄鹄舞志谈荡兮媒慨慷来日短兮去日长望岧嶤兮耸双龙恭已无为兮垂舜裳后天地兮凋三光
　　
　　李夫人歌
　　
　　人耶仙耶宛然而来者畴为汝之权耶
　　
　　仙耶人耶翩然而去者畴为汝之身耶
　　
　　平城歌
　　
　　汉使来胡马死汉使归死马起生何致致汉天子
　　
　　其二
　　
　　曲逆腹如腲膇不能出一奇彼有阏氏此有戚姬
　　
　　其三
　　
　　开一角纵汉兵汉天子有神灵
　　
　　其四
　　
　　汉天子何神灵韩彭死冐顿生
　　
　　其五
　　
　　阏氏妬妬汉女单于乐乐翁主金珠纨縠压驼马
　　
　　乌孙公主歌
　　
　　妾人自惭兮诸侯女谬托嘉名兮汉翁主宠我饵我兮作逺婚匈奴贱种兮号乌孙昆弥老兮非我偶少王壮兮实余后念欲一死兮为国忧失身苟活兮贻国羞丞相何人兮爵通侯
　　
　　蹛林歌
　　
　　六骡马白羽笴嫖姚物故天助我单于自将会蹛林左贤一矢贯两禽
　　
　　敕勒歌
　　
　　银服匿紫酡酪宁胡阏氏奏汉乐北风摄羊一万角十道壮马不得索
　　
　　娇女诗
　　
　　娇女好姿首不为他人媚阿母手簪花花掷弃之地作女任汝骄作妇恐不易
　　
　　三洲歌
　　
　　阿母见钱喜女今见钱悲金铸估客身不得好心期
　　
　　其二
　　
　　万斛峩珂舟人道是珍贿一头载红妆一头载緑蚁
　　
　　其三
　　
　　舡过第三洲日落门前树定有可憎人侬今不肯住
　　
　　襄阳蹋铜蹄
　　
　　襄阳老龙堤爨石铁作泥骏马骄凿落真是蹋铜蹄
　　
　　其二
　　
　　买得樊城酒来醉襄阳伎人道江波险侬道是平地
　　
　　其三
　　
　　宜城七十里朱楼与云齐无地着酒馆眼饱肚中饥
　　
　　其四
　　
　　醉倒习家池扶郎郎不归道侬工下泪去看羊公碑
　　
　　宿阿曲
　　
　　天门三十六地户七十二门门与户户一一一天帝
　　
　　石城曲
　　
　　石城诸郎子结束种种新眼角多留媚是侬昨夜人
　　
　　其二
　　
