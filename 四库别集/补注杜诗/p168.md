<!-- { "loadSidebar": true } -->
　　补注【鹤曰诗云晓行湘水春当是大厯四年春自潭之衡时作明年虽亦尝去潭之衡然是时巳夏故知其为今年作】
　　夜醉长沙酒【洙曰谢惠连雪赋酌湘呉之醇酎】晓行湘水春岸花飞送客樯燕语留人贾傅才何有【洙曰贾谊为长沙王太傅】褚公书絶伦【洙曰按唐书禇遂良博渉文史尤工书父友欧阳询甚重之太宗尝谓侍中魏徴曰虞世南死后无人可论书徴曰遂良下笔遒甚得王羲之体太宗即日召令侍书太宗尝出御府金帛购求羲之书迹天下争赍古书诣阙以献当是莫能辨其真伪遂良备论所出一无舛误永徽元年髙宗将废皇后王氏立昭仪武氏为后遂良极谏以为不可致笏于殿陛曰还陛下此笏仍解巾叩头流血帝怒令引出翌日李勣奏曰此乃陛下家事不合问外人帝乃立武昭仪为皇后左迁遂良潭州都督显庆三年为宻中刺史桓谭以扬雄为絶伦】补注【鹤曰一本注云禇永徽末放此禇公置笏解巾极諌王后不宜废髙宗若聴其言安得有武氏之祸其忠操可谓絶伦矣书特其小耳】名髙前后事回首一伤神
　　双枫浦【大厯四年作】
　　补注【鹤曰大厯四年去潭州时作诗云自惊衰谢力不道栋梁材盖因枫而自伤也】
　　辍棹青枫浦双枫旧巳摧【洙曰阮籍诗云湛湛长江水下有枫树林】自惊衰谢力不道栋梁材浪足浮纱帽皮须截锦苔江邉地有主暂借上天回【赵曰此用乗槎事也】
　　回棹【大厯四年作】
　　【赵曰此公厌衡山之热忆岘山之凉欲回棹而徃盖公本襄阳人也】补注【鹤曰鲁谓是大厯五年作然诗不言臧玠之变当止是大厯四年至衡州畏热欲归襄阳而卒留于潭】
　　宿昔试安命【赵曰庄子云知其不可奈何而安之若命】自私犹畏天劳生系一物【赵曰人之劳生不免系着一物若名若利皆是矣】为客费多年衡岳江湖大【郑曰荆州记衡州南岳也周旋数百里髙四千一十丈】蒸池疫疠偏【郑曰寰宇记衡州衡阳县蒸水源出县西名蒸水者其气如蒸也山水经云蒸水出重安县南又东北至临蒸至湘渭之蒸口】散才婴薄俗有迹负前贤【赵曰贤者每以迹为累故以絶迹为贵今有留滞之迹以为负愧于前贤矣】巾拂那闗眼【赵曰巾拂所以庄肃形容之物】瓶罍易满船【蘓曰洪峤解官去长沙临行叹曰儿女满眼归无负郭满船瓶罍复何益于吾哉】火云滋垢腻【洙曰淮南子曰早云烟火】涷雨裛沉【洙曰一作尘】绵【洙曰思赋冻雨霈兮洒途注暴雨也】补注【鹤曰尔雅云冻雨乃夏月暴雨离骚今飘风兮先驱使冻雨兮洒尘】强饭莼添滑【强其亮初洙曰莼见张翰后归吴注】端居茗续煎【梦符曰按茶録潭邵之间渠江中有茶乡人每年采撷其色如铁芳草异常】补注【希曰余尝官郴见其土风唯尚煎茶客至继以六七则知茗续煎者湖南多如此】清思汉水上凉忆岘山巅【赵曰湘潭之地最为卑湿防郁之处于此岂非懐乡之语】顺浪飜堪倚【洙曰江赋冯夷倚浪以傲晲】回帆又省牵吾家碑不昧【洙曰杜预沉碑岘山之下】王氏井依然【洙曰王粲宅有井】几杖将衰齿茅茨寄短椽灌园曽取适游寺可终焉遂性同渔父【洙曰屈原庄子皆有渔父篇】成名异鲁连【洙曰史记田单屠聊城归而言鲁连欲爵之鲁连逃隐于海上曰吾与冨贵而诎于人寜贫贱而轻世肆志焉赵曰如沧浪之渔父不求名闻飜异鲁仲连盖仲连却秦军下燕城虽不受封犹为取名也】篙师烦尔送朱夏及寒泉【赵曰语篙师云烦尔送我一去犹于朱夏之际趂及寒泉之为可挹也】
　　奉送王信州崟北归【大厯四年夏作】
　　补注【鹤曰诗云太史尚南留公自谓也当是在湖南作又云林热鸟开口江浑鱼掉头大厯四年夏作】
　　朝廷防盗贼供给愍诛求下诏迁郎署传声典信【洙曰一作能典】州【赵曰信州乃夔州见唐志】补注【鹤曰唐州固以防州为本信州而亦云頴州汶隂郡本信州今诗有壤歌唯海甸又用陈蕃下榻事云頴川何以酬当是王得頴】苍生今日困天子向时忧井屋有烟起疮痍无血流【赵曰追言天子前时以苍生之困而选王君为守其效至于井屋有则逃亡复业矣疮痍无血则诛求不再矣】壤歌唯海甸【赵曰撃壤之歌也唯海甸则时淮海无虞也】画角自山楼白髪寐常早【赵曰公自言也】荒榛农复秋【赵曰言荒年之后又复有秋矣】解逾卧辙【谢灵运初去郡牵丝及元兴解在景平侯霸为临淮太守被徴百姓攀辕卧辙不许去赵曰以徐孺子自比而指王崟为陈蕃也言岑相待如陈蕃之见孺子则頴川将何以酬之乎頴川陈氏郡号也】遣骑覔扁舟【洙曰刘真长遣骑覔张孝亷船见晋书扁舟小舟也】徐榻不知倦【洙曰陈蕃为徐孺子下榻去则悬之】頴川何以酬尘生【洙曰一作老尘】彤管笔【诗彤管有炜】寒腻黒貂裘【洙曰苏秦有黑貂裘】髙义终焉在斯文去矣休别离同雨散【洙曰曹子建风流云散一别如雨刘孝标烟飞雨散】行止各云浮【刘越石诗功业未及建夕阳忽西流时哉不我与去矣若云浮】林热鸟开口江浑鱼掉头【赵云此言离别之景】尉佗虽北拜【陆贾传时中国初定尉佗平南越因王之髙祖使贾赐佗印为南越王尉佗魋髻箕倨见贾贾因説佗君王宜郊迎北面称臣于是佗乃蹶然起坐谢贾卒拜佗南越王令称臣奉汉约归报髙祖大悦拜贾为太中大夫】太史尚南留【见周南太史公注】军旅应都息寰区要尽収九重思谏诤八极念懐柔徙倚瞻主室从容仰庙谋故人持雅论絶塞豁穷愁【赵曰故人指王信州也言闻王信州之论则可以豁旅寓之愁也】复见陶唐理甘为汗漫游【洙曰淮南子神仙传卢敖见一士曰吾与汗漫期于九垓之外赵曰言既复唐尧之化则无心从官而甘为方外之士也】
　　江阁卧病走笔寄呈崔卢两侍御【大厯四年秋作】
　　补注【鹤曰后有江阁对雨懐行营裴端公大厯五年平蔵玠在潭州而公巳去潭则江阁不在潭州也此诗云长夏想为情又云滑忆雕胡饭则是四年秋作意江阁在潭州之近境故四年之秋五年之初夏皆在焉】
　　客子庖厨薄江楼枕席清衰年病秪痩长夏想为情滑忆【洙曰一作喜】雕胡饭【洙曰沈休文雕胡方自炊又防稽人顾翺少失父事母至孝母好食雕胡饭常躬自采撷家近太湖湖中后自生雕胡】香闻锦带【梦符曰按荆湘有锦带春末开花红白如锦其苗亦嫩脆可食师曰王彦辅云锦带吐绶鸡也其肉脆美堪作臛锦带花则予亲见之谓吐绶鸡为锦带则传记所不载彦辅博学而文恐其言亦有所据】补注【鹤曰既以锦带花为春生而诗云长夏若为情又云滑忆雕胡饭当是秋作则非锦带花明矣谓之吐绶鸡固未知所据不然亦乌兽中物如今人称一种禽为练带绣带是也下云溜匙兼暖腹则溜匙指饭暖腹指又未必是花也】溜匙兼暖腹谁欲致杯
　　潭州送韦员外牧韶州【大厯四年秋作】
　　【洙曰迢或云韦适】补注【鹤曰诗云秋天昨夜凉当是大厯四年秋作韶属岭南道】
　　炎海韶州牧风流汉署郎分符先令望【洙曰鲍明逺将以分符竹】同舍有辉光【洙曰直不疑为郎为同舍郎疑取金赵曰公亦是员外郎故于韦员外可谓之同舍矣】白首多年疾秋天昨夜凉洞庭无过鴈书防莫相忘【赵曰言自洞庭而徃彼虽无过鴈以寄书去而彼中书信却不可忘也】
　　潭州留别杜员外院长【韶州刺史韦迢】
　　江畔长沙泽【洙曰一作驿】相逢防客船大名诗独歩小郡海西偏【赵曰言子美独歩曹子建与杨徳祖书曰仲宣独歩于汉南小郡者韦君自谓韶州也】地湿愁飞鵩【洙曰贾谊为长沙王太傅长沙卑湿但自伤悼以为寿不得长乃为鵩贼有鵩飞入谊舍止于坐隅鵩似鸮不祥鸟】天炎畏跕鸢【马援曰吾在浪泊西里闻虏未灭时下潦上雾毒气薫蒸仰视飞鸢跕跕堕水中】去留俱失意把臂共澘然【苏曰徐璿至固陵下马把臂两意澘然久之乃挥泪分首】
　　江阁对雨有懐行营裴二端公【大厯五年作】
　　补注【鹤曰端公谓裴虬即道州刺史同平臧玠之乱者当是大厯五年作按通典唐侍御史凡四员内供二员号为防端他人称之曰端公虬尝为御史故云行营正为平臧玠而言舒元舆作御史记以中丞为端长谓中丞为防端之长也】
　　南极【一云南纪】风涛壮【田曰诗曰滔滔江汉南国之纪説者援是诗以江汉为南纪非也盖南纪乃分野名广天文志云是循岭徼逹瓯闽中是谓南纪所以限蛮夷也赵曰顔延年春江壮风涛】隂晴屡不分野流行地日江入度山云层阁慿雷殷长空水面【洙曰一作面水】文雨来铜柱北应洗伏波军【洙曰伏波马援也尝征武陵蛮立铜柱以勒功赵曰铜柱在驩州洗军字昔武王伐纣大雨太公谓之洗兵雨今因雨自铜柱而来引起马援则遂有洗伏波军之句】
　　早发湘潭寄杜员外院长【韦迢作】
　　补注【鹤曰此诗语意与前篇送韦员外牧韶州诗多同又同韵疑是韦酬杜之诗前所谓留别杜员外者当移在此覧者合以语意求之况和押一凉字】
　　北风昨夜雨江上早来凉楚岫千峯翠【苏曰景差兰防春望千峯楚岫碧万木郢城隂】湘潭一叶黄故人湖外客白首尚为郎【赵曰杜公晚为员外郎冯唐顔驷白首为郎】相忆无南鴈何时有报章【薛云按文选顔延年和谢监诗尽言非报章聊用市所懐】
　　酬韦韶州见寄【大厯四年秋作】
　　补注【鹤曰韦诗云江上早来凉又云湘潭一叶黄当是大厯四年秋作湘潭属潭州旧史云后汉湘南县地呉分湘南立衡阳属衡阳郡隋废郡县属潭州天寳八年移治于洛口因改为湘潭今韦发湘潭而公酬于潭州也】
　　养拙江湖外朝廷记忆踈深慙长者辙【洙曰长者辙见陈平传赵曰言见过之无人也】重得故人书【洙曰古诗客从逺方来遗我一札书又相去万余里故人心尚尔赵曰言书问之不至也】白髪丝难理【苏曰张企素髪如丝无计料理几烦梳镜时起咨嗟】新诗锦不如虽无南过鴈【苏曰见书成无过鴈注】补注【希曰衡阳有回鴈峯相传鴈自此而回虽无此理而诗人屡用之是时公在潭故云】防取北来鱼【洙曰古诗呼童烹鲤鱼中有尺素书】
　　千秋节有感二首【大厯四年作】
　　补注【鹤曰大厯四年潭州作详见注】
