<!-- { "loadSidebar": true } -->
　　东斋蒋公之所常息也公之治蜀不鄙夷其民虽自受诉牒决狱讼于东防间之山閤与学士大夫讲道劝徳期之以礼乐亦以审政事之当否而自考焉归则息于东斋以頥神明而休筋力所以待士而如待己所以治民如治士观公之志顾不知宴安鸩毒之不可怀苟息于此而自怠欤易曰泽中有雷随君子以向晦入宴息向晦而思所以随时之义则所谓宴息者盖以育自强不息之徳欤既而公以谤去蜀人思之贤士大夫惜之广平宋公子京攷公治迹绘公像于文翁之室以致蜀人之思宗愈假守于此得公东斋之诗求昔之所谓东斋已废圯而不存公之志泯泯无所考为之复东斋于显斋之偏刻公诗于其上东斋者公之所建而息于此者公之志也昔者升车褰帷燕处闭阁动则远视居而自责精义造微不蕲苟息公之志其在于斯乎前乎公固有息而思政者矣后乎公固有息而思政者矣人才之不齐如面焉要之合于理而止余又为之图国初以来至于今太守之像五十有五人于斋壁以审民之思斁窃取前人之所长以为法思政事之不逮而改趋焉庻防不苟息于此以愧斯斋亦公之志已
　　重修清隂馆记　　　　　　黄大舆
　　古之制退朝曰燕退燕曰闲至近世斋馆兴焉所以讲道艺思职业其术一也而不知体者或以为非政成都自宋有国臣守贤牧魁磊相望在庆厯间称晋陵蒋公公实作东斋植楩栅至二千章尝赋七言絶句诗其人歌焉蒋公去而东斋废积四十有六年同郡儒者胡脩简公由尚书右丞来为成都则修东斋而益筑其前是曰清隂之馆申蒋公志也脩简公去馆又不饬积四十有九年公之季父文恭公之曽孙吾府公为川陜四道安抚制置使而治成都乃饬而新之惟公爱民之心根乎内自公之节着乎外雅重兴作只戒苟惰用能骫曲参订稽度件具搜工于有余取财于必亡起八年之冬尽明年之春以溃于成众弗迨知馆故有牧守题名记其像则列于斋壁是役也访甲乙之亡逸失纪者而充其阀阅衣冠之漫污就灭者而还其饬増绘秦蜀守李公氷而下十人当斋之两楹有着旧闻分置上所赐诏与夫御书永和兰亭叙之刻石于馆之二隅以侈后观燕闲之义于是无爽且得为戒焉因命其僚黄大舆俾为之记嗟乎蒋公之东斋则废矣距脩简公之世益之为清隂之馆复距今而饰焉而间必有四纪岂其兴废新敝盛衰果有常数而世俗之智所不知与抑皆出于偶然而亦无足为异者乎虽然固可以见为政而知体者之难值而间于歳月甚乆远也如此遂以公命为记
　　锦官楼记　　　　　　　　吕大防
　　蜀居中国之西南于卦为坤坤有致养致役之义而风俗肖焉土地之毛善利丝枲为之缯布以给上国负于陆则经青泥大散羊肠九折之坂航于川则冒瞿塘滟滪沈舟不测之渊日输月积以衣被于天下此之谓致养织文锦绣穷工极巧其冩物也如欲生其渥采也如可掇连甍比室运箴弄杼然膏继昼幼艾竭作以供四方之服玩此之谓致役锦官之职也有致养之顺有致役之恭上自帝后之服禁省之用而下至疆臣战士之予赐莫不在焉官废乆矣故时贡篚以丝布散于市民至期而敛之或苦恶不中程或得輙私费急无以偿则破产而不能赡元丰六年二月府言于朝曰歳贡锦绮纨罗度以疋者万四千其尤难治者七百三十上布之费总二百七十万募工而湼籍之人歳费三十千八十人而足则不烦于民而得良物以充贡诏可之乃度府治之东治室以为织所兴閤于前以为积蔵待发之府所以逹风燥而远卑湿也明年五月又诏以其所为上供机院特置吏以涖之凡歳贡之在官民者悉典领之益治绨锦之精丽者千五百端募工满三百不足则僦庸以充之大率设机百五十四日用挽综之工百六十四用杼之工百五十四练染之工十一纺绎之工百一十而后足役歳费丝权以两者一十二万五千红蓝紫茢之类以斤者二十一万一千而后足用织室吏舎出纳之府为屋百一十七间而后足居噫脩贡织供诏用籓臣之所宜先而常委于市人之手盖繇伪邦苟政利于贱市遂废服官之职因而不能改今商其所给乃重于籍工置吏之费则积习流众为蟊贼实有出于公而不入于织絍之家者盖亦多矣恭惟圣制更新使民不复被其扰而吏无所容其奸足以度前古而垂后世矣大防承假守之乏实闻其命辄叙其所以然
　　清隂馆记　　　　　　　　呉师孟
　　诚之为道也其至矣乎存之于心则为百行之根施之于事则为可大之业推而上之则为忠义以尊朝廷治百官等而下之则为政事以扰郡国安庻民非道纯徳粹之人其孰能与于此乎师孟尝闻蒋公之治蜀也承刑政之敝民孱而脆殆不胜其严故先徳后刑専以移风易俗为意下车之始兴修学校听政余闲日与生员讲肄道艺躬亲课式攷覈等第延耆儒硕生开谕为学之要宜先经术霁威严忘位貌若父兄之训子弟如朋侪之相博约诸路后进士慕义沓至常有五六百员是年郷举第进士者数倍于前由敦遣诣太学防名者亦复如是曽未期月风俗丕变细民迁善而远罪偷儿衰熄而遁去治行髙第转而上闻由是朝廷深知遂欲大用防为同时作籓镇者所忌酿成飞语荧惑上听寻迁公守河东郡蜀民大失望而公讫无愠色然孜孜尝有念蜀之心故蜀民徳公之深沦于骨髓逮今四纪化民成俗犹文翁之倡其教歌雍咏诗如武子之徳在民先是公自府学植楩楠至大防东斋其后所植之木多不存东斋亦已废圮唯府学前余木尚茂盛焉今兹右丞胡公出镇西蜀布政宣化恢恢然绰有余地绍复文蒋二公之遗烈大葺学宫诱进士类数与士大夫讲道问俗闻荐绅先生称道蒋公之风绩而寃其去之罔辜既辟府学西门以临大路复为之重修东斋于显斋之东偏镌公之诗而为之记由府学植楠木接公之旧木而逹于西门直抵于东斋之前以公之诗有留得清隂与后人之句复于东斋之前作清隂舘而俾师孟书其事以慰蜀民追怀之情将使蔽芾甘棠若周人之歌召伯思乐泮水如鲁史之颂僖公不独发明贤者之心抑以间执防夫之口云耳








　　成都文类卷二十六
　　钦定四库全书
　　成都文类卷二十七
　　宋　扈仲荣等　编
　　记
　　官宇二
　　新建备武堂记　　　　　　　吕陶
　　安危治乱之变岂不难合哉人之情狃常习故舎先机取后患盖亦多矣今朝廷所谓外忧者无如西北故秦晋赵魏皆宿劲兵为之用治军抗武于政最先而天下之势亦以为最重重轻者天下之异势安危治乱所从出易而无备则变逆之资也汉之衰冀州之兵起唐之季桂林之戍叛祸结不解乃底灭亡前辙往鍳足以惩警议者知三路之为重而不知蜀之不可为轻岂善计乎夫蜀之四隅緜亘数千里土腴物衍资货以蕃财力贡赋率四海三之一县官指谓外府北倚剑閤险絶天下东连獞獠蟠聚深固西南皆蛮诏自古犷彊唐天寳后尝与吐蕃并力以二十万众三道入防又尝止成都西郛大掠华人数万而南方其王政衰圮则奸豪凭险自安或七八十载不以赋税归中国吾朝混平宇内恩柔威御咸有深意淳化之际吏暴于上泽壅不流经制烬矣民心怀危盗盛而作起甲午距庚子七年三乱狂夫一呼羣应如响今日取某州明日陷某县向风輙靡何啻巻席之易戴白父老往往犹言其状闻者为之寒心然则戎防军政敢一日废耶龙图濮阳呉公之开府也驭兵如民条教详白凡居处饮食之具与其役任之劳逸先治以宜用一厥心乃度府门之右作备武堂所以讲师律而训戎伍也日练月习率有定令数视屡阅飨劳继之金鸣鼓奏士倍其勇万众旁睨震动耳目实镇守之重务氓俗之深利也昔晋武既平呉欲去州郡兵以衒治安虽山涛卢钦力陈大本以为非是亦莫能用及永宁之后冦难交起则郡国无备不能制唐穆宗初两河既定萧俛段文昌谓武不可黩乃议销兵及燕赵之乱始募市人以战复丧河朔斯皆固不知变拨去根本苟近效忘远图安能成天下之务哉蜀无事七十有三年议者恬然不怪民尚嬉乐恶闻干戈公一旦远思长虑而及于此不独为蜀之计乃为朝廷计也始民恶兵异公之为懦夫曲士从而腾说逮其乆也则曰吾将赖之以安而说者亦愧悔不敢议易之萃君子以除戎器戒不虞兵法无恃敌之不至恃吾有以待其公之意欤且鲁有治戎之备足为世法孔子序録附于王言春秋书治兵大阅虽以义制文中存奥训盖一国之大事谨兴作也堂之成敢不第叙本末及其歳月云
　　辨兰亭记　　　　　　　　吕大防
　　蜀有草如谖紫茎而黄叶谓之石蝉而楚人皆以为兰兰见于诗易而着于离骚古人所最贵而名实错乱廼至于此予窃疑之乃询诸游仕荆湘者云楚之有兰旧矣然乡人亦不知兰之为兰也前此十数歳有好事者以色臭花叶騐之于书而名著况他邦乎予于是信以为兰攷之楚辞又有石兰之语盖兰蝉声近之误其叶冬青其华寒其生沙石瘠土而枝叶峻茂其芳不外扬暖风晴日有时而发则郁然满乎堂室是皆有君子之徳此古人之所以为贵也廼为小亭种兰于其旁而名曰辨兰无使楚人独识其真者命亭之意也
　　诚乐堂记　　　　　　　　　张震
　　天下有至乐无有哉富贵之适声色之娯竒伟之观玩好之用苟悦耳目而快心志者世之所乐而君子之所大戚也智士喜权变才士喜功名辩士喜谈说法士喜刻深文士喜雕篆以为吾之所为足以为世用异乎彼之所乐矣而旷逹者笑之至有采于山钓于渊逃焉而不返曰吾无累乎中无慕乎外以休吾形而遗乎世自以为至乐矣然使其无得于心无见于道则其所谓乐亦非吾所谓乐也天下有至乐无有哉孟子曰万物皆备于我矣反身而诚乐莫大焉夫天地之间万物之变盖亦多矣得其一必遗其二是故得之则喜失之则悲未有能兼焉者今也反于吾身尚有见焉居天下之物无一不备于我者处于斯出于斯造次颠沛于斯敛之善一身推之善天下唯吾所为无不可者吾不既乐矣乎孔子曰知之者不如好之者好之者不如乐之者夫知之者如耳之所闻好之者如目之所见乐之者如足之所履诚与不诚异也自吾所有而安之是之谓乐充吾之所乐以至于不知其所以为乐是之谓诚顔氏之乐乐夫此而已府治旧无书室震始作堂名之曰诚乐抑退而游息焉噫吾岂真有得于此哉姑识其日月以待后之君子庻知其志云尔
　　分弓亭记　　　　　　　　　范謩
