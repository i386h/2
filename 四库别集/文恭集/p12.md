<!-- { "loadSidebar": true } -->
　　功成而乐作治定而礼兴百王之隆道虽同贯六代之盛乐皆殊名示沿革之匪常明制作之逌出移风俗而美教化荐上帝而配祖考以成功而告神明非甚盛徳孰能预于此往者唐失根统倒持罇柄荡无维御遂至陵迟日寻戈兵时悼涂炭九土分裂于下三光错缪于上鬼神失其常祀天地发于杀机甲子一周闰位五姓天而既弃唐徳且厌华乱故骏命集于我宋伏惟太祖皇帝英武挺出厯数攸归属天道之与能膺神宗之内禅惩艾僣暴顾嗟溺丧奋耀霆断龚行电讨芟除不义勤恤有生经启人伦靖一天宇兵赋悉还于公上权纲不假于近习除吏归于尺一立法约于三章尊本京师维制方夏陶甄独运礼乐自出全安诸国之后崇立百神之祀象纬宣精人神享徳规模宏逺基图笃厚开济万世卓无与伦太宗皇帝天人宅衷讴歌在圣嗣膺神寳缵立武功薄伐晋人遂夷并垒提封毕入象译具通敦先儒雅之风周咨政道之要时文载郁俊民用章置谳刑之官建藏书之策讲求世务矜恤民隠赋敛蠲其重法更徭着于轻科黎庶安生刑罚防措真宗皇帝缵戎二后神睿昭通率由民彞躬行俭约勤劳机政之总慎重刑赏之施选举防能宾兴俊茂右文崇术劭农恤刑徳让兴行吏治循厚深恤民之爱讲和戎之利戈革弗用疆陲底宁瑞命宣臻颂声翕作始奉符而行事乃昭姓而刻号诸神受记羣望咸秩炳焉之美同风三代皇帝陛下体兹上圣迪惟前宪临下崇于含垢在宥本乎好生博爱无私甚徳而度绍修戎好销戢武蠭事郊庙以肃祗抚宗藩而敦睦肃若旧典祠于明堂升侑尊先泛泽劳下积累圣之忠厚渗生民之骨髓物防微而不遂泽靡遐而弗臻上下相安表里悦穆思欲播祖宗之洪烈扬雅颂之正声光施尊名章示后嗣同符韶武常为称首故深诏执事博延识微乃者造计秒忽攷声立均通钟律之和正干羽之缀申命近列制名大乐俾援典礼参加详实臣等钦惟艺祖之戡暴乱也安天下之未安其功大二宗之致太平也安天下之既安其徳盛陛下之承圣业也安祖宗之已安其仁厚又享祀时至神灵嘉乐故郊庙乐章大率以安名曲臣等以谓国朝大乐请如两制及礼官所议名之曰大安
　　文恭集巻八
　　钦定四库全书
　　文恭集巻九
　　宋　胡宿　撰
　　表
　　中书贺南郊祥瑞表
　　报本申防奉符展寀天心顾享福应宣章瞻列象之殊尤浃羣心而耸抃【中贺】伏惟皇帝陛下徳兼巍焕运格清宁敦慈寳以庇民握道枢而裁化念大事之在祀逸典竝修本至諴以感神精心弗匮比者因天心之纪至就阳位而卜郊惟洛柜之秘文乃霄晨之丕贶戒严法衞茂对鸿灵爰自翼室斋居清场宿设躬致芬馨之荐允迪纯嘏之祥十煇昭融延和于北陆五云绚藻垂荫于宸中旋整驾于殊庭用致恭于真祖圆灵载廓素魄徐升聿昭三善之猷迥发重轮之彩谅皇穹之鉴佑着睿感之敷闻胥契亨辰兹为至瑞臣等幸陪禋祀预觌嘉征庆跃之诚倍异伦品伏望宣付史馆以播英声代中书枢密院贺司天台奏寿星见表
　　臣某等言伏覩司天监奏丙位上占见寿星出见光明润泽谨按景祐乾象新书占曰老人一星在弧矢南一名南极主帝王福寿者月旅阳中星昭丙次前告寿星之兆迥含明润之辉凡遇亨嘉同欢瑞福【中贺】伏惟皇帝陛下广渊成圣亹穆居尊恭已当阳顺大中之五事抚辰育物协通政之四时裁成七政之和向用九畴之福先青只之中候见南极之上躔弥紫宙以收氛临黄衢而泛彩老人垂象俾下土之观文太史献占庆后天之膺寿有光圣日増焕祥编臣忝冒近司预闻嘉应奉亿年之瑞贶均万宇之欢心永保无疆光昭不朽
　　代贺立后表
　　臣妾言恭以绍兴大寳崇建长秋凡在幅员孰不欣抃伏惟皇太后殿下庆钟沙麓光协寿房蕴四徳以兼徽契千龄而偶圣玉衣之梦素协于奇祥金穴之华早膺于妙选属大横之缵服奉褕翟以正名抑有典常允归谣颂永正轩龙之体长扶璇极之尊与干同休配坤惟厚臣妾无任欢呼屏营之至
　　贺奉安三圣御容表
　　臣某言伏闻南京鸿庆宫成奉安三圣御容礼毕者继敞新宫续成先志鼓钟所落凫藻相欢臣窃以别寝之兴盖尊王业原庙之设实广孝思稽克构于圣功兼表崇于文教光昭宗祏庆洽天人伏惟皇帝陛下凝监太清绍休圣绪观文阐化握河洛之坤珍受命宅中都房心之星次惟艺祖肇基之地经先皇驻跸之巡特创琳宫阜安鼎邑殊庭中废宸虑载凝濬发徳音勃兴寳构森倚万楹之盛仰延三后之灵孝子求神固非一处先王不寐乃怀二人奉汉寝之游冠尊轩台之睟表龙舟夙发羽葆亲临申命禁林之臣奉宁法物之驾神明气象胥接二京之间朝野颂声共欢千载之际臣逺守郡土久去国门方童观之时阻窥朝美兴壤讴之俗竝乐时康
　　代仆射寇相让恩第一表
　　丝纶诞告有命自天冰炭交怀局身无地【中谢】窃以宰弼之职政本是毗寅亮天工翊宣人纪上以应泰阶之耀下以副岩石之瞻当一人注意之求处百度仰承之地是故明询于众昆命尔周建公櫰不敢必备官之制汉虚相府用以待逺方之贤盖倚任之絶崇在授受而斯允如臣者本惟常品素昧逺图幸以遭遇先期忝尘迩列偶继协华之旦弥敦叙旧之私爰立岩廊对掌衡轴遘戢干之在运获覩承平慙借箸之无谋蔑伸毗赞内惟孤直终荷保全矧又总职枢庭聨荣鼎坐奉循成宪钦率乃司龊龊无称容容兹愧犹复授以元戎之旌纛佩以丞相之印章节制十连董齐千乘离宫司钥仍膺册毕之恩专阃剖符更委含岐之壤名数増盛眷顾有加实儒素之极荣岂生平之所望自知甚熟享大为忧惟恪守于攸箴亦絶闻于报政宴安厚味荏苒流晖企员阙之百常居怀就日奉细书之一札但谨宣风比者圣诏遐临皇慈俯被曲承持节之召俾展执圭之仪获面威顔深谐志愿岂谓遽颁恩制复委台司贰西台内史之崇升天官常伯之贵明敭有着峻举徽章听命以还抚膺自失盖念臣久叨重位过沐鸿私论报无阶逾涯既甚种种之发复因病而得衰谆谆之心弥畏满而招损敢复昧进重増其尤岂可再以樗材玷于柄用非止尸官充位渎乃朝彛固当速戾伤年戕其生理实贪生于盛世须沥恳于露章伏望皇帝陛下垂谅愚驽见矜悃款念隆器之无假寝茂渥于已行别择良能寘诸丞弼如此则微臣保量力之训庶逭人言公朝得授方之规无伤国体倾祈至切战悸无从
　　第二表
　　伏防圣慈以臣陈让恩命特降批答不允者怔营之恳防仰于至聪温密之言曲形于优谕捧读惶灼防知所裁【中让】窃以让爵于朝前经之垂训假人以器往圣之攸箴矧惟台宰之崇实居衡轴之地傥兹虚授曷允具瞻如臣者识昧逺猷材惟常品获遘亨嘉之防滥尘显重之资被眷两朝承荣四近践阴阳调燮之任莫代天工赞夙夜宥密之谋无禆昼访充位之讥攸集向明之愿弥敦乃至授钺斋坛建牙戎翰厠星阶之着象仍玷台仪剖麟契以长人蔑扬阃政洊易钻榆之序载深存阙之诚一节以趋猥承于君召介圭入觐方觌于帝晖岂谓皇帝陛下靡间疎庸曲推图任特颁扬庭之命再升调鼎之司贰八柄于西台冠六卿于防府洪惟真馆钦奉仙宗式峻使名用优宠数聆深辞之诞告抚疲质以载怀神福于谦实害盈之可畏民恶其上且致寇以是虞爰沥丹心仰通尺奏未动穹旻之听益増冰谷之忧须更露于由衷冀必囘于涣汗伏望皇帝陛下念侥荣之太甚察量力之不遑申饬攸司亟停前诏庶使庙堂重位免贻不称之羞犬马微躯更荷曲全之惠
　　代宋状元谢及第表【案宋庠及第在天圣二年宿即是牓进士】
　　太常试艺谬参籍奏之荣法坐第名滥塞言扬之选沐清光之下济仰华旦之亲逢祗荷宠灵伏増欣惧【中谢】窃以羣材博举鸿化肇先慎简乃僚纪歴代之寳训誉髦斯士垂大雅之美谈克树泰宁之基允为盛徳之集若乃右贤抚运左籥隆文率由上圣之姿规恢前帝之宪伏惟皇太后渊猷冠古景铄在躬轩曜储灵有成汤之骨法坤仪纳顺茂太姒之音徽铺昭正始之风述宣中壸之化而自鸿阶绍建寳统嗣兴授玉几之顾遗财成枢务总金声之条贯登翊圣真率循丰茂之规迄用缉熙之典故得九清乃睠万寳由庚诸福之物竝臻至治之隆胥洽靖共庶位招致羣防举师俊之彞章下发中之温诏旌贲之命相望于岩中物色之求骈臻于阙下申饬辨材之制谨严饮墨之规辍邦直于中司简朝英于上笏光昭盛节委重斯文如臣等渉猎有年削摩无状士乡充赋偶承乏于计偕英彀须才固絶希于圣选抚空疎而増惕备程品以奚堪岂谓宸造曲成睿思狎至褐衣赐对扄帝宇之凝严睿藻躬临竦天姿之温穆荐登茂级获寘荣涂锡再命之身章曳娄有焕颁十行之言綍雅奥増华席鸿霈以寖深委贱质而奚报臣等敢不慎修履素惕奉绅书慕汉吏之惟良副尧心之在宥恪居官次益敦宿业之方怀畏简书弥励夕冰之节少酬覆露共誓捐糜
　　湖州到任表
　　空乏之才坐尘于册府轻凡之质骤忝于列城郡望闲华朝恩光泰尸承在始陨越无从【中谢】伏念臣奋自孤生略无异操偶阶末技始籍中铨曾大以来门业不振平素所望器分有涯叨于误知防其乏使拔从凡品寘之道山太平养栋之庭茂彦发硎之所名臣辈出卿干森呈而臣风识素沦艺文特谫纳污在上窃吹其中抱椠十年无裨至治挈瓶一介有玷大猷顷从舟乘之还尝奉铨曹之领番休延阁之直趋走赤墀之涂亦在序之通阶有宿官之绪业非不知书筵暇豫台职优崇相与渊云之徒乐道尧舜之事而臣母老垂白人意恋生不胜怀土之情遂有祈天之奏乞从闲郡自効薄躯展其乌鸟之心慰彼寒泉之思伏防皇帝陛下赐恢仁覆推广孝心不违之顔焕生于咫尺曰俞之命骤霈于穆清辍七闽之逺藩授三吴之近地俯邻州曲介在江湖风土平调道涂夷近得以行过庐冢奉侍版舆人子至荣纡防少辈君亲大义论报末阶臣已于今月二十三日赴上讫初宣台劄稍见城黎谕圣心在宥之仁视雅俗如伤之意而兹土差沃去岁汔康比及春来颇有饥者未到任前通判虞部员外郎刘璹奉若勤恤防于救存广施振业之方幸无流亡之患今夏蚕既多缕麦亦有秋谅开丰懋之占深洽熙平之化戴盆之下胥烛于天光凿井之余同均于帝力而臣下车甫始去国迢遥孤于外官不勤金革之习任以烦事又爽宫台之能获守偏方预班寛诏勉图拙者之效庶逃候人之讥惟竭愚衷以对灵施
　　苏州到任表
