<!-- { "loadSidebar": true } -->
　　自古魔民恶子，谤佛侮法莫毒于梁之荀济，侮以三苗之裔，斥为允姓之奸，要以释、种二字为口实，谓允即塞，塞即释，其实一也。济不知往古诸佛，出兴诸族，重姓释姓第一，最贵。而妄举为訾之词，犬国狗，口不择言，逃梁乱魏，自取烧灼，不足道也。莱为宋景濂之师，所谓渊颖先生也。割剥章句，标榜儒术，扳附韩欧之后尘，而不自知为荀济之丑类，呜呼！其可叹也哉！
　　【释迦方志续辨】
　　余读《释迦方志后序》，愤作者之邪说，奋笔而为之辨，既而考班、范二书及晋宋以后西域诸传，彼此舛忤，诚有难于通会者。如《前书》所载，月氏已为匈奴所破，西击塞王，塞王南走远徙，月氏居其地。昆莫又西攻破大月氏，大月氏复西走大夏，分其国为五翎侯。贵霜灭四翎侯，复灭宾天竺，而尽有其国。月氏自是最为富盛。莱之援据以レ抉方志者，以为塞王本与乌孙、大月氏俱祁连敦煌间小国，塞王既南君宾，复为大月氏所灭，汉史记录，信而有征，则方志诚诞谩不可知矣，审如是也。
　　塞王南走之后，初徙而月氏居其地，再徙而月氏灭其国。身毒、宾，皆无遗种，独有大月氏耳。摩腾法兰，传教东来者，应从大月氏来，不应又从天竺来也。法显智猛之徒求经西迈者，亦应但往大月氏，不应复往天竺也。魏史载西域二十国，何以月氏、宾居然并列，梁史载中天竺，佛道所兴国，去大月氏西南数千里，汉时羁属月支左右迦维舍卫叶波，十六大国咸尊奉之以为天地之中者，彼又何国土邪？盖尝上下诸史，钩稽而参伍之，始知莱之所以误者，以其不推原塞种之从来，志在毁佛，喜于得间以腾疑，而未晰班书之本末也。
　　颜师古曰：释、塞声相近，本一姓也。今按释种者，即刹利帝王种也。释姓最贵，族属繁盛。中天竺王奕世君临居四天竺之会，其散而之四方者，王曰塞王，民曰塞种。故大月氏徙西夏，大臣乌孙、昆莫之居，乌孙氏遂有塞种、大月氏种，而休循、捐笃二国在葱岭西者，皆本故塞种也。曰本故塞种，则其非故塞国可知也。由此言之，则塞王在祁连、敦煌之间，与乌孙、月氏俱为小国。一再迁徙而为大月氏所灭者，或休循、捐笃之塞种，而非中印度之释王也。塞王远徙，越县度而居宾，宾者，印度之境也。郦氏《水经注》曰：“河水西径休循国南，在葱岭西，又径鸡兜国地，地接休循国西南，去宾三百四十里，壤地相接，故塞王得而居之也。”《魏书·西域传》曰：“大月氏国北与蠕蠕接，数为所侵，西徙都薄罗城，其王寄多罗兴师越大山南侵北天竺，自乾陀罗以北五国尽役属之。”曰南侵北天竺，即大月氏之所灭者，为北印度明矣。《汉书》但言天竺者，其词略也。《魏书》又记休密双靡五侯国俱在莎车西，与大月氏相接近，而大月氏王为匈奴所逐，令其子守富楼沙城，号小月氏。其先居西平、张掖之间，此皆与班《书》符合者也。《西域记》曰：“流离王诛释时，释种四大兴兵拒寇，被遂远放，北趣雪山，一为乌伏那国王，一为梵衍那国王，一为摩咀罗国王，一为商弥国王。奕世传业，圣胤不绝。”由此推之，释种之散而为王者多矣。乌孙、月支间之塞王，岂非此四王之比乎？康居国旧居祁连北昭武城，为匈奴所破，西逾葱岭，枝庶分王，世称九姓皆氏昭武。昭武，佛号也。以昭武为姓，示不忘本皆塞种也。由此推之，乌苌之四王，康国之九姓，皆释国也。安得拘局一隅，依博望凿空之谈，而证天竺、大夏为一国乎？刹利贵种，分条布叶，降而为粟散小王则有之矣。今谓身毒本葱岭间小国，后渐大，为他国所并，仍冒旧国之号，循枝而忘其本，不已左乎？
　　史称匈奴破月氏王，以其头为饮器，而月氏固未尝灭也。宾、天竺，虽为月氏所并，安知其后不他徙，不再振而史失之乎？为莱之说者，必有葱岭以东祁连、张掖间之塞国，而不知有县度以南香山克伽之塞国；知有南君宾并乌孙迁徙之塞王，而不知有奕世刹利月支所不能侵之塞王。此所谓知二五而不知十也。今以元魏以后诸史参合，两汉则知塞王南徙，塞种分散，皆冒顿破月氏后构怨迁国之事，塞王南君宾则兵及北印度矣，于馀四印度无与也。两汉所记本末未尝与诸史抵牾，张骞创通大宛，甘英远历条支，详于西域而略于印度，理固然也。元魏之世，黄琬、宋云皆不至天竺。隋裴矩通西域，独天竺拂不至。贞观武德之间，装法师杖锡孤征，王玄策持节定乱，道里翔实，掌故司存，于是乎四王区分，五天綦布，月邦日出，如堂适庭。今之读方志者，掇拾旧闻，不加考索，而诋为诞为怪，为僧徒之驾说，岂不悖哉？释种之论，创始于荀济，而宋程大昌阴和之，莱又从而证明之，佛生西国而济谓舜窜三苗于四裔，允姓之奸居于瓜州者，塞种所出也。佛言觉者，而济□谓佛者，戾也，一名为勃，勃者，乱也。翻搅华戎，混淆汉梵铁门，破胡释之限，金河倒魔佛之宫，毒流蔓衍实繁。有徒侮圣非法，妖邪代作，岂但浮屠讳表，比丘夷孔而已哉！克论谤佛，总以无间，结罪荀济之恶口，牙羝触，破坏仪轨，其播恶粗戾，后儒之词，鸟空鼠唧，依附文理，其种毒隐，苟不力为之辨，将使东震旦地，咸化为弥，戾车而焚烧佛性之阐提，充塞于斯世。呜呼！岂得已哉！（壬寅冬月）
　　【憨山大师托生辩】
　　湖南颛愚衡公作《曹溪中兴憨大师传》，盛谈灵异宿生，为陈亚仙殁后应现为萧公子，诸方颇疑其诞。天童木陈公《见闻杂记》云：“大师托生桐乡，为颜司理俊彦少儿，三岁不语，一日呼其父名，曰：‘汝，我前身弟子也。’司理登第，授官广州，皆先知之，病痘不起，召魏学使浣初至榻前，执手道故，嘱撰铭，证明末后事。”
　　余读而心讶之，学使，余里人也。大师东游未尝抠衣礼足，安得有执手道故之事。司理屏居，石门驰书，往询其详，遂以崇祯二年七月南华僧智融本昂申报文牒及塔记石本寄余，僧牒曰：“二公子示现童真于菩萨家，能令眷属割世间恩爱，作茶毗佛事，火浴后顶齿不坏。舍利无数，大者如弹丸，小者如菽，色如白玛瑙，扣之铿然有声，海众共观叹异，以是月二日酉时安厝灵骨，建塔于先大师塔院之左，至人出生入死，游戏自在，岂先大师遗蜕，返匡山现此金锁，还镇祖庭，抑亦山中耆年宿乘，愿力来住此道场耶？”《塔记》则曰：“颜氏子名祉，小字虎子，生于天启六年丙寅二月。实大师示寂后三年生，四岁而殇。司理之官日，虎子私语家人，吾乘便得往曹溪矣。”以此言证知大师再来，若公所载呼名叙昔云云，则未之前闻也。司理父子，家业归心，信根牢固，生生居士，尝梦护法伽蓝，神趣迎宾头卢。越翼日，大师至止，慈容法相，宛如昔梦司理，为书生大师摩顶记，比为广理，申明大师规约，复其侵田虎子以信心，入胎自求父母，良非偶然也。童真示现，各有所表：吴粤往来，表法界一地，故痘疹发香；表染净一如，故灵骨不损，表灵相具足，故四岁夭折；表已入鸠摩罗地，故归骨塔院；表依止大人，故此则积劫熏修，弹指幻化，不可以思维测度也。若以是因缘证成为大师再来，则窃谓不然。何也？古来佛祖，应化入胎，人天转轮，事非聊尔。栽松再世，遘浣衣以寄生；宣老六年，仗白云而勘辨，莫不付嘱相应，机感历然，而今无是也。吸引缘熟，啐啄时同双峰之香烟犹指，五乳之真身有归。吾谓是子也，多生此世，必入大师室，著大师衣，受大师戒，遣来作使，告报异生。即事征理，无可疑者。
　　呜呼！我大师人天之师，未法中第一龙象也。末后转轮，法门一大事因缘也。僧徒无识，萦心香火，指法城为首丘，认宝坊为华表。章句小孺，眼如针孔，影掠李源，圆泽身前身后，剩语缁白，邮传寐言，梦断海形牛迹，不已辽乎？俗语不实，流为丹青，吾惧后之修僧史、撰佛录者采猎异闻，而讹滥正信也。既属公门人告于其师，请为刊正，而又书其说诒南华僧诸塔院，昭示后人，俾勿惑。

　　●有学集卷四十四
　　○杂文
　　【首楞二十五圆通拣法解】
　　通曰：楞严会上，文殊亲奉佛敕，选择圆通法门，进退拣收，迄至未有定义，良以实无优劣。如来之慈旨圆融，承佛威神，文殊之选择，谛审单言。拣即优劣之相历，然单言收，则选择之文何据？孤山圆师横分利钝，克定胜劣。吴兴岳师非之，谓诸圣所得圆通本根非此土，当根乃为所拣山家。竹庵观师扶其义曰，实无优劣，会同诸圣彰通义也。谁当其根，从土顺机，彰别义也。既云入道皆通，则根土一切融通，复云何别？若云顺土各别，则人法一向违背，复云何通？今置通义，且明顺土，谓观音独顺此土之根，而诸圣咸不顺者，此义何居？诸圣所居之土在娑婆耶？不在娑婆耶？如不顺此方之土，则此方诸圣有言娑婆世界草木金石者，有言于此界中有佛出世者，此委属何方之土？诸圣所顺之根在此土耶？抑在他土耶？如不顺此土之根，则他方世界有以佛光明菩提树作佛事者，乃至有以香饭等作佛事者，将别顺何方之根？此观自在，乃他方来游之菩萨，不应此方诸圣偏违教体，如诸圣所承事威音王日月灯。诸佛是往娑婆之教主，不应多生修习，重舍宿因。是则顺土一解，牒而责之，有无穷过也。诵文之师，依语生解，颟顸笼统，义居两楹，此拣彼收，那有文明即拣即收，都无诚证，斯所谓张网贮风，织空为缕者矣。
