<!-- { "loadSidebar": true } -->
　　或问为人后者不絶其所生之亲可乎曰可矣古之人不絶也而降之何以知之曰于经见之何谓降而不絶曰降者所以不絶也若絶则不待降也所谓降而不絶者礼为人后者降其所生父母三年之服以为朞而不改其父母之名者是也问者曰今之议者以为为人后者必使视其所生若未尝生已者一以所后父为尊卑踈戚若于所后父为兄则以为伯父为弟则以为叔父如此则如之何余曰吾不知其何所稽也苟如其説没其父母之名而一以所后父为尊卑踈戚则宗从世数各随其逺近轻重自有服矣圣人何必特为制【一有为字】降服乎此余所谓若絶则不待降者也稽之圣人则不然昔者圣人之制礼也为人后者于其父母不以所后之父尊卑踈戚为别也直自于其父子之间为降杀尔亲不可降降者降其外物尔丧服是也其必降者示有所屈也以其承大宗之重尊祖而为之屈尔屈于此以伸于彼也生莫重于父母而为之屈者以见承大宗者亦重也所以勉为人后者知所承之重以专任人之事也此以义制者也父子之道天性也临之以大义有可以降其外物而本之于至仁则不可絶其天性絶人道而灭天理此不仁者之或不为也故圣人之于制服也为降三年以为朞而不没其父母之名以着于六经曰为人后者为其父母报以见服可降而父母之名不可没也此所谓降而不絶者以仁存也夫事有不能两得势有不能两遂为子于此则不得为子于彼矣此俚巷之人【一作人之】所共知也故其言曰为人后者为之子此一切之论非圣人之言也是汉儒之説也及【一作乃】众人之所能道也质诸礼则不然方子夏之传丧服也苟如众人一切之论则不待多言也直为一言曰为人后者为之子则自然视其父母絶若未尝生已者矣自然一以所后父为尊卑踈戚矣奈何彼子夏者独不然也其于传经也委曲而详言之曰视所后之某亲某亲则若子若子者若所后父之真子以自处而视其族亲一以所后父为尊卑踈戚也故曰为所后者之祖父母妻妻之父母昆弟昆弟之子若子犹嫌其未备也又曰为所后者之兄弟之子若子其言详矣独于其所生父母不然而别自为服曰为其父母报葢于其所生父母不使若为所后者之真子者以为遂若所后者之真子以自处则视其所生如未尝生已者矣其絶之不已甚乎此人情之所不忍者圣人亦所不为也今议者以其所生于所后为兄者遂以为伯父则是若所后者之真子以自处矣为伯父则自有服不得为齐衰期矣亦不得云为其父母报矣凡见于经而子夏之所区区分别者皆不取而又忍为人情之所不忍者吾不知其何所稽也此大义也不用礼经而用无稽之説可乎不可也问者曰古之人皆不絶其所生而今人何以不然曰是何言欤今之人亦皆然也而又有加于古焉今开宝礼及五服图乃国家之典礼也皆曰为人后者为其所生父母齐衰期服虽降矣必为正服者示父母之道在也为所后父斩衰三年服虽重矣必为义服者示以义制也而律令之文亦同五服者皆不改其父母之名质于礼经皆合无少异而五服之图又加以心丧三年以为三年者父母之丧也虽以为人后之故降其服于身犹使行其父母之丧于其心示于所生之恩不得絶于心也则今人之为礼比于古人又有加焉何谓今人之不然也
　　为后或问下
　　问者曰子不能絶其所生见于经见于通礼见于五服之图见于律见于令其文则明矣其所以不絶之意如之何曰圣人以人情而制礼者也问者曰事有不能两得势有不能两遂为子于此则不得为子于彼此岂非人情乎曰是众人之论也是不知仁义者也圣人之于人情也一本于仁义故能两得而两遂此所以异乎众人而为圣人也所以贵乎圣人而为众人法也父子之道正也所谓天性之至者仁之道也为人后者权也权而适宜者义之制也恩莫重于所生义莫重于所后仁与义二者常相为用而未尝相害也故人情莫厚于其亲抑而降其外物者迫于大义也降而不絶于其心者存乎至仁也抑而降则仁不害乎义降而不絶则义不害乎仁此圣人能以仁义而相为用也彼众人者不然也其为言曰不两得者是仁则不义义则不仁矣夫所谓仁义者果若是乎故曰不知仁义者众人也呜呼圣人之以人情而制礼也顺适其性而为之节文尔有所强焉不为也有所拂焉不为也况欲反而易之其可得乎今谓为人后者必絶其所生之爱岂止强其所难而拂其欲也是直欲反其天性而易之曰尔所厚者为我絶之易尔之厚于彼者一以厚于此是其可以强乎夫父母犹天地其大恩至爱无以加者以其生我也今苟以为人后之故一旦反视若未尝生我者其絶之固已甚矣使其真絶之欤是非人情也廹于义而【一有伪字】絶之欤则是仁义者教人为伪也是故圣人知其无一可也以为进承人之重而不害于仁退得伸其恩而不害于义又全其天性而使不防于为伪惟降而不絶则无一不可矣可谓曲尽矣夫惟仁义能曲尽人情而善养人之天性以济于人事无所不可也故知义可以为人后而不知仁不絶其亲者众人之偏见也知仁义相为用以曲尽人情而善养人之天性使不入于伪惟达于礼者可以得圣人之深意也问者曰为人后而有天下者不絶其所生则将干乎大统奈何曰降则不能干矣自汉以来为人后而有天下者尊其所生多矣何尝干于大统使汉宣哀不立庙【一有于字】京师以乱昭穆则其于大统亦何所干乎
　　汉魏五君篇
　　治平二年秋八月京师大雨水壊官私庐舍而民被溺者千余人或谓是时方议濮王典礼议者以为天灾之应信乎曰议犹未决而天已降灾杀人害物此厚诬天人之言也余已论之详矣问者曰前世已验之事如之何曰自汉以来由诸侯入继大统之君多矣不可遍举今略举入继大统之君追尊所生父母者二人不追尊父母者三人而试推以祸福之验可以知之矣其追尊所生者二人曰汉宣帝也光武也宣帝初称其父曰亲置园邑而奉之汉儒以为应经义者也光武称其父为皇考立庙南阳而祭之后世无非者是皆进不干大统退不絶本亲最为得礼而宣帝为前汉中兴之主光武为后汉世祖其徳业隆盛天下富安享国长久此二人者追尊所生者也天不降以祸而降之以福生为明帝殁享荣名为万世所尊者也其不追崇所生者三人曰魏废帝也髙贵乡公也常道乡公也魏自明帝无子养齐王芳以为子乃下诏后世有入继之主敢追尊父母者大臣共诛之故终魏之世谨遵其约然自明帝下诏后连三世皆以宗子入继皆不敢追尊其父母其一曰齐王芳立十六年而被废谓之废帝其次曰髙贵乡公立七年为司马文王所弑其次曰常道乡公立七年为晋所篡魏遂以灭亡此三人者能不追尊其所生者也天不降以福而降之以祸一被废一被弑一被篡丧身亡国为万世所悲者也彼汉魏五君者其享国盛衰长短虽自有厯数系于天命不系于【一作其】追尊所生与不追尊也然就以祸福推之追尊者未必不享福不追尊者未必不得祸也
　　晋问
　　或谓为人后者改其所生父母之名考于六经与古今典礼固无之矣而前世有天下之君多矣果无之乎曰有而不足法也葢自汉以来由藩侯入继大统其为人后合礼而得正之君皆无之也惟五代晋出帝尝以其所生父为皇伯矣此何足道也彼出帝者立不以正非为后继统之君也葢其不当立而立必絶其所生则得立不絶则不得立故不得已而絶之也出帝父曰敬儒髙祖之兄也敬儒早卒髙祖怜出帝孤而养以为已子而髙祖自有子五人髙祖疾病以其子重睿托于大臣及髙祖崩晋大臣皆约欲得长君故舍重睿而立出帝其义不当立惟欺天下以为髙祖真子故得立则其势岂敢复顾其所生父也哉其以为皇伯者不得已也葢立不以正之君又不得已而至此其可为后世法哉呜呼五代之际礼乐崩壊三纲五常之道絶先王之制度文章于是扫地矣葢篡逆贼乱之始【一作世】也而晋氏尤甚自髙祖与契丹为父子出帝以耶律徳光则为祖以其所生父则臣而名之是其可以人理责乎是其可以为世法乎出帝既立不旋踵而契丹灭晋迁其族于北荒幽之黄龙府举族饿死永为异域之鬼其灭亡祸败自古未有若斯之酷也议者谓汉哀桓乱世不足为法可矣若晋出帝者果可为法乎











　　文忠集卷一百二十三
　　钦定四库全书
　　文忠集卷一百二十四
　　宋　欧阳修　撰
　　崇文总目叙释
　　易类
　　前史谓秦焚三代之书易以卜筮而得不焚及汉募羣书类多散逸而易以故最完及学者传之遂分为三一曰田何之易始自子夏传之孔子卦象爻彖与文言説卦等离为十一篇而説者自为章句易之本经也二曰焦赣之易无所师授自言得之隠者第述隂阳灾异之言不类圣人之经三曰费直之易亦无师授专以象彖文言等参解卦【一作易】文凡以彖象文言杂入卦中者自费氏始田何之学施孟梁丘之徒最盛费氏初微止传民间至后汉时陈元郑众康成之徒皆学费氏费氏兴而田学遂息古十二篇之易遂亡其本及王弼为注亦用卦【一作彖】象相杂之经自晋已后弼学独行遂传至今然易比五经其来最逺自伏羲画卦下更三代别为三易其变卦五十有六命名皆【一作甚】殊至于七八九六筮占之法亦异周之末世夏商之易已亡汉初虽有归藏已非古经今书三篇莫可究矣独有周易时更三圣世厯三古虽説者各自名家而圣人法天地之緼则具存焉
　　书类
　　书原于号令而本之史官孔子删为百篇断尧讫【一作迄】秦序其作意遭秦之故孔子末孙恵与济南伏胜各藏其本于家楚汉之际胜失其所藏但口以传授胜既耄昏乃缪合二十四篇为二十九欧阳夏侯之徒皆学之冩以汉世文字号今文尚书至武帝时孔恵之书始出屋壁百篇皆在而半巳磨灭又皆科斗文字恵孙安国以古定之得五十八篇为之作传号古文尚书至陈隋之间伏生之学废絶而孔传独行先是【一作时】孔传亡其舜典东晋梅赜乃以王肃所注伏生舜典足其篇至唐孝明不喜古始更以今文行于世
　　诗类
　　昔孔子删古诗三千余篇取其三百一十一篇着于经秦楚之际亡其六汉兴诗分为四一曰鲁人申公作训诂号鲁诗二曰齐人辕固生作传号齐诗三曰燕人韩婴作内外传号韩诗四曰河间人毛公作故【一作诂】训传号毛诗三家并立学官而毛以后出至平【一作章】帝时始列于学其后马融贾逵郑众康成之徒皆发明毛氏其学遂盛魏晋之间齐鲁之诗废絶韩诗虽在而益微故毛氏独行遂传至今韩婴之书至唐犹在今其存者十篇而已汉志婴书五十篇今但存其外传非婴传诗之详者而其遗説时见于他书与毛之义絶异而人亦不信去圣既逺诵习各殊至于考风雅之变正以知王政之兴衰其善恶美刺不可不察焉
　　礼类
