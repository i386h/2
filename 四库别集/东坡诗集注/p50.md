<!-- { "loadSidebar": true } -->
　　次韵田国博部夫南京见寄二首
　　岁岁翩翩下坂轮归来杏子巳生人深红落尽东风恶【饶杜牧之诗狂风落尽深红色】柳絮榆钱不当春【次公李贺诗榆荚相催不知数沈郎青钱夹城路】
　　火冷饧稀杏粥稠【縯玉烛寳典云寒食煮大麦粥研杏仁为酪别造饧沃之】青裙缟袂饷田头大夫行役家人怨【师诗大夫不均我从事独贤又曰我入自外室人交徧□我】应羡居乡马少游【厚马援尝言曰吾从弟少游尝哀吾慷慨多大志曰士生一世但取衣食裁足乘下泽车骑欵段马乡里称善人足矣】
　　再次韵田国博部夫还二首
　　西郊黄土没车轮满面风埃笑路人已放役夫三万指从教积雨洗残春
　　枝上稀踈地上稠【任乐天诗枝上稀踈地上多】忍看红糁落墙头【縯退之诗始见洛阳春桃枝缀红糁】风流别乘多才思【縯唐置别驾为太守之贰谓之别乗】归趂西园秉烛游【厚魏文帝诗乘辇夜行游逍遥步西园次公选诗昼短苦夜长何不秉烛游】
　　次韵答刘泾【尧卿泾字巨济】
　　吟诗莫作秋虫声天公怪汝钩物情使汝未老华发生芝兰得雨蔚青青何用自燔以出馨【縯汉两龚传薰以香自烧膏以明自销】细书千纸杂真行新音百变口如鸎异义锋起弟子争舌翻涛澜巻齐城【厚蒯通言于韩信曰郦生一士掉三寸舌下齐七十余城】万巻堆胷兀相撑以病为乐子未经我有至味非煎烹是中之乐吁难名緑槐如山闇广庭飞虫绕耳细而清【次公唐何讽梦渴赋牕日斜照飞蚊绕鬓】败席展转卧见惊亦不自嫌翠织成【縯杜甫张舍人遗织成段褥诗客从西北来遗我翠织成】意行信足无沟坑不识五郎呼作卿【厚宋璟传尝宴朝堂二张列三品璟阶六品居下坐易之謟事璟虚位揖曰公第一人何下座璟曰才劣品卑卿谓第一何耶是时朝廷以易之等内宠不名其官呼易之五郎昌宗六郎郑善果谓璟曰公奈何谓五郎为卿璟曰以官正当为卿君非其家奴何郎之云】吏民哀我老不明【次公马援曰颇哀老子使得遨游】相戒无复烦鞭刑【縯徐有功为蒲州司法不忍杖罚民服其恩相戒曰犯参军杖者必斥之讫不辱一人】时临泗水照星星【次公何长瑜嘲陆展诗陆展染白髪欲以媚侧室青青不解乆星星行复出】防风不起镜面平安得一舟如叶轻卧闻邮籖报水程【厚杜诗宿桨依农事邮籖报水程】莼羮羊酪不须评【縯陆机尝诣侍郎王济济指羊酪谓机曰卿吴中何以敌此机答云千里尊羮未下盐豉】一饱且救饥肠鸣【任退之诗饥肠彻死无由鸣】
　　和孙莘老次韵
　　去国光隂春雪消还家踪迹野云飘功名正自妨行乐【次公向秀欲注庄子嵇康曰此书讵复须注正是妨人作乐耳】迎送才堪博早朝【白诗昏昏一觉睡不博早朝人】虽去友朋亲吏卒却辞谗谤得风谣明年我亦江东去不问繁雄与寂寥
　　文与可有诗见寄次韵答之
　　为爱鹅溪白蠒光【縯鵞溪地名在梓州盐亭县出绢甚良】扫残鸡距紫毫芒世间那有千寻竹月落庭空影许长【次公先生作筼筜谷偃竹记云与可画竹初不自贵重四方之人持缣素而请者足相蹑于门与可厌之投诸地而骂曰吾将以为袜闻者传之以为口实及与可自洋州还而余为徐州与可以书遗余曰近语士大夫吾墨竹一近在彭城可往求之袜材当萃于子矣书尾复写一诗其略曰待将一段鹅溪绢扫取寒梢万尺长余谓与可竹长万尺当用绢二百五十疋知公倦于笔研愿得此绢而巳与可无以答则曰吾言妄矣世岂有万尺竹哉余因而实之答其诗云云与可笑曰苏子辩则辩矣然二百五十疋吾将买田而归老焉因以其所画筼筜偃竹遗予曰此竹数尺耳而有万尺之势】
　　次韵秦观秀才见赠秦与孙莘老李公择甚熟将入京应举【次公时先生守徐州元丰元年也】
　　夜光明月非所投【縯史记邹阳曰明月之珠夜光之璧以暗投人于道众莫不按剑相盼者何则无因而至前也】逢年遇合百无忧【厚太史公言力田不如逢年善仕不如遇合次公社诗吾知徐公百不忧】将军百战竟不侯【援汉李广与望气王朔曰自汉征匈奴广未尝不在其中而诸校尉材能不及广以军功取封侯者数十人广不为后人然终无尺寸功以得封邑者何也岂吾相不当侯耶次公李白诗本家陇西人先为汉边将苦战竟不侯当年颇惆怅】伯郎一防得凉州【縯孟佗字伯郎中常侍张让专权用事佗以蒲萄酒一斗遗让为凉州刺史】翘关负重君无力【次公朝野佥载云崔湜为吏部侍郎掌铨选有人白湜曰某能翘关负米湜笑曰若壮何不求选兵部答曰外议谓崔侍郎下有气力者即得选】十年不入纷华域【次公子夏曰入闻夫子之道而乐出见纷华而悦】故人坐上见君文谓是古人吁莫测【子仁唐员半千传武后谓半千曰乆闻尔名谓为古人乃在朝邪】新诗説尽万物情硬黄小字临黄庭【縯公言尝于秘书阁观王羲之墨迹皆唐人硬黄上临本惟鹅羣一帖似献之眞笔】故人已去君未到空吟河畔草青青【厚古诗青青河畔草欝欝园中柳】谁谓他乡各异县【次公张正见古乐府他乡且异县】天遣君来破我愿一闻君语识君心短李髯孙眼中见【子仁郗超为桓温参军王恂为主簿超髯而恂短府中语曰髯参军短主簿】江湖放浪乆全真【倬文选嵇叔夜诗志在守朴养素全眞】忽然一鸣惊倒人【援史记齐威王曰此鸟不鸣则巳一鸣惊人】纵横所往无不可知君不怕新书新【次公新书言王介甫新学经义之説也】千金敝帚那堪换【縯魏文帝论文曰夫人难于自见而文非一体鲜能备善是以各以所长相轻所短里语曰家有敝帚享之千金斯不自见之患也】我亦淹留岂长算山中既未决同归我聊尔耳君其漫
　　答仲屯田次韵
　　秋来不见渼陂岑【縯杜诗岑参兄弟皆好竒携我逺来游渼陂】千里诗盟忽重寻大木百围生远籁【厚庄子大木百围之窍穴风作则万窍怒号】朱三叹有遗音【縯礼记清庙之瑟朱而防越一唱而三叹有遗音者矣】清风巻地収残暑【厚退之双鸟诗清风巻地起百鸟皆飘浮】素月流天扫积隂【厚谢庄月赋白露空素月流天】欲遣何人赓絶唱满阶桐叶候虫吟【共父柳宗元诗门掩候虫秋】



　　东坡诗集注巻十二
　　钦定四库全书
　　东坡诗集注巻十三
　　宋　王十朋　撰
　　酬和
　　次韵道濳留别
　　为闻庐岳多真隐故就高人断宿攀已喜禅心无别语尚嫌剃髪有诗斑【任唐僧诗云髪为作诗斑】异同更莫疑三语【縯晋王戎问阮瞻曰圣人贵名教庄老明自然其防同异瞻曰将无同戎咨嗟良乆即命辟之时人谓之三语掾】物我终当付八还【厚楞严经佛言明还日轮暗还黑月通还户牖壅还墙宇縁还分别顽虚还空欝渤还尘清明还霁世间一切所有不出斯类汝见八种见精明性当欲谁还】到后与君开北户举头三十六青山【次公三十六峰以言嵩山】
　　次韵叶致远见赠
　　欲求五亩寄樵苏【次公左太冲魏都赋樵苏徃而无忌注樵木苏草也】到处留连似贾胡【縯后汉马援征五溪水疾船不得上耿舒与兄弇书曰伏波类西域贾胡到处輙止以是失利】信命不须歌去汝【厚诗逝将去汝适彼乐土】逢人未免叹犹吾【援论语崔子弑齐君陈文子有马十乘弃而违之至于他邦则曰犹吾大夫崔子也】人皆劝我杯中物【縯陶诗天运苟如此且进杯中物子任李白忆贺监诗昔好杯中物今为松下尘倬吴衎好饮后醉诟权贵遂戒饮阮宣命饮衎曰近断饮宣以拳欧其背曰看看老逼痴汉忍断杯中物邪抑而饮之】我独怜君屋上乌【縯武王克殷曰将柰其士众何太公曰爱其人者兼屋上之乌杜诗丈人屋上乌人好乌亦好】一技文章何足道【厚杜诗文章一小技于道未为尊】要知摩诘是文殊【师佛告文殊师利汝行诸维摩诘问文殊师利言彼上人者难为酬对深达实相善说要法尧卿维摩诘经曰文殊师利问维摩诘我等各自说巳仁者当说何等是菩萨不二法门时维摩诘黙然无言文殊师利叹曰善哉善哉乃至无有文字语言是真入不二法门】
　　次韵杭人裴维甫
　　余杭门外叶飞秋尚记居人挽去舟一别临平山上塔【次公临平山在杭州仁和县】五年云梦泽南州【次公杜牧忆齐安郡诗平生睡足处云梦泽南州即黄州也】凄凉楚些縁君发邂逅秦淮为子留【次公秦淮在江寜府秦望气者言江东有天子气故凿地脉断连冈改为秣陵方山是其断处水为秦淮】寄谢西湖旧风月故应时许梦中游
　　次韵叚缝见赠
　　季子东周负郭田【縯苏秦东周雒阳人尝曰使我有雒阳负郭田二顷岂能佩六国相印乎】须知力穑是家传【次公书云若农服力田穑】细思种薤五十本【厚龚遂为渤海太守劝民口种百本薤五十本葱一畦韭】大胜取禾三百廛【援诗不稼不穑胡取禾三百廛兮】若得与君连北巷故应终老忘西川短衣匹马非吾事只拟关门不问天【次公杜诗自断此生休问天杜曲幸有桑麻田短衣匹马随李广看射猛虎终残年】
　　次韵滕元发许仲途秦少游
　　二公诗格老弥新醉后狂吟许野人坐看青丘吞泽芥【任司马相如子虚赋曰秋田乎青丘彷徨乎海外吞若云梦者八九于其胷中曾不芥蔕】自慙潢潦荐溪苹【厚左传涧溪沼沚之毛潢污行潦之水】两邦旌纛灮相照十亩锄犂手自亲【次公两邦旌纛意者膝元发许仲途皆为太守乎然破题指之为许野人未省十亩锄犁又先生自言也】何似秦郎妙天下明年献颂请东廵【厚后汉马融上东廵颂安帝竒其文次公此末句方言少游则两邦旌纛以言滕许审矣】
　　次韵蒋頴叔【尧卿名之竒公嘉祐二年章衡榜与頴叔同登第】
　　月明惊鹊未安枝一棹飘然影自随江上秋风无限浪枕中春梦不多时【次公欧阳永叔词语云来如春梦不多时枕中字特用字耳不必指邯郸吕翁枕也】琼林花草闻前语罨画谿山指后期【縯刘商隐爱义兴之罨画溪遂葺居焉次公先生诗尾本注所谓阳羡则常州也古云阳羡三湖九溪地志云今只有六溪其三溪不知其处而六溪之中有荆溪则首受芜湖东至阳羡入海圻俗呼为罨画溪】岂敢便为鸡黍约玉堂金殿要论思【符诗记及第时琼林宴坐中所言且约同卜居阳羡】
　　和王斿二首【斿平父子】
　　异时长怪谪仙人【辰翁谓平父】舌有风雷笔有神【縯杜诗下笔如有神师退之诗舌作霹雳飞倬董仲舒荅策下笔疑有神助】闻道骑鲸游汗漫【厚杜诗若逢李白骑鲸鱼道甫问讯今何如淮南子卢敖游于北海逢若士谓曰子处矣吾方与汗漫期于九垓之上】忆曾扪虱话悲辛【援晋书王猛隐于华山怀佐世之志桓温入关猛被褐而诣之面谈当世之事扪虱而言旁若无人温察而异之次公李白赠张相镐诗曰扪虱对桓公愿得论悲辛】气呑余子无全目【次公祢衡云大儿孔文举小儿杨徳祖余子碌碌不足数又选诗惊雀无全目】诗到诸郎尚絶伦白发故交空掩巻泪河东注问苍旻【次公退之诗我不如水东注子仁杜诗独有泪成河经天复东注】
