<!-- { "loadSidebar": true } -->
唐故河南府河阳县丞陈府君墓志铭太子司议郎徐浩撰府君讳希望，字希望，颍川人也。命姓受氏，国史详焉。五代祖顼，陈孝宣皇帝；高祖叔达，义阳王兼侍中；曾祖弼，皇朝柘城县令；祖懿，中散大夫、沔州别驾；考乾盛，朝散大夫、播州司马。自丹陵南渡，膺帝命以承天；青盖西归，为国宾而胙土。圣贤之後，何代无人。府君生而冲和，长则纯懿，允兹吉士之日，颇得君子之风。夫其宽裕温柔，足以有容也；谦恭斋栗，足以有敬也；直方简惠，足以有别也；刚毅木讷，足以有执也。临事周密，不言而暗合章程；立身谨愿，未学而旁通诗礼。年十有七，孝廉登科，历荆州枝江、相州滏阳二县尉，转汝州叶县、河阳二丞，凡三践阜位，一登畿剧。南达荆蛮之乡，北走邯郸之陌，途路冲凑，往来奔迫，或乘ㄞ载驰，或拖舟命役，府君应事立辨，所居则理，进不先物，故官无骤迁；退不沽名，而迹罕辉耀。与时消息，合中庸之篇；任遇沉浮，符上善之德。所谓善不伐而美不形者也。至於宾客满座，食共精粗，孤幼成行。
养均甘旨，倾产急；脱衣恤贫，斯又仁者之心，贤士之行也。呜呼！辅德徒言，降丧何速，以天宝八载八月十日遇疾终於洛阳睦仁里第，粤十月九日，藁葬於清风乡新城原礼也。嗣子采等，柴毁骨立，形血泣，占远日而俄届，号天而不及，琬琰傅徽，芬芳可袭。词曰：
何善人，曰良士，膺大庆，集休祉。壮其献，率乃履，一登科，四从仕。在其邑，邑致理，听身讼，讼乃止。ㄞ□□，舟行水，政有能，思无已。尚卑位，犹壮齿，龄何促？疾不起。洛之阳，邙之趾，万古千秋斯己矣。
（录自《洛阳出土历代墓志辑绳》）
№天宝０５６
【盖】
失。
【志文】
大唐朝请大夫鄂州司马安定郡皇甫府君墓志铭君讳法藏，字藏，安定郡人也。晋大将军谧之苗裔也。盖史籍存焉。祖昭，皇朝蒋王府典军；父静，皇朝大中大夫、苑南面监。公幼怀聪睿，天纵自然，琢玉明心，剖□光国，束发从仕，翩翩仙尉之班；清白入铨，曳曳士曹之职。历将任监、大阴监，则创造江□，出汝阳之弦歌；则青鸾顾舞，莅人盛誉，善绩嘉模，用参上佐之班。爰擢鄂州司马。时凤摇簪笏，来从丹穴之仪；两顾轩车，ㄈ降洞庭之泽。乔枝一拔，望廊庙而有期；浮生百年，岂风烛而难驻。以天宝八载十月二日，薨於寝室，春秋八十有七。呜呼哀哉！死生轮回，丧我国宝，沦我贤才。
即以其年十月廿三日，迁葬于河南县平乐乡之原，礼也。则府眺皇城，佳气与楼台合挹；傍通温洛，松筠共水色争鲜。宅兆所以卜居，马＊於兹遂启，陵谷迁而不毁，金玉焚而岿然。故以勒石克铭，记之尘迹，自今承古，□光来牒。遂作铭曰：
剖珠贵明，斩玉恩贞，□□比德，珠玉嘉声。其一。嘉声远闻，剖符司分，所居□化，□□我君。其二。我君伊何，皇□司马，能刚能柔，存孤恤寡。其二。
□谓所天，歼我良贤，昆山□辉，丰城剑捐。其三。勒石克铭，记之不朽，阴阳迁变，芳声□□。
（录自《隋唐五代墓志汇编》洛阳卷第十一册）
№天宝０５７
【盖】
失。
【志文】
唐故光禄卿崔公墓志铭并序太中大夫行临汝长史上柱国卢亻巽撰巨唐天宝八载，太岁己丑秋九月壬辰朔廿五日景辰，银青光禄大夫、光禄卿、上柱国魏县开国公崔府君，感疾暴薨于东京鼎门之南别业，晨游阊阖，飞六辔以枞金；已下天津，开九皋而埋玉。其时居守河郡，洎于台阁衣冠，教义黎元，东夏之东，罔不失声陨涕，百于怛化恒情。於戏！生也同尽，仁焉不留。彼寝疾而梁摧，舆当歌而电逝。适不受□，夫何异哉！非德浸＊绅，泽流遐迩，捐馆哀世，乌能若此哉！凡寿七十有二岁，即以明月壬戌朔廿三日甲申，权殡于龙门北原，俟通岁也。悲夫！公讳瑶，字叔玉，清河东武城人，魏中尉琰之十一代孙也。皇朝御史大夫、赠益州都督、清丘贞公义玄之系，户部侍郎、太常卿、赠大子少傅神庆之第四子也。昔列山象帝，膺大德而缵庖牺；太岳臣尧，奠水而恢夏禹。
尚父之格侔伊君，肇裂齐疆；子季之让继延陵，乃分崔邑。奏议归当，司徒龟玉於秦庭；公亮知名，中尉银黄於魏室。贞公弄周昌之邸，望重元台；少傅书孙通之仪，寄崇三礼。圣贤文武，经踵於千年；黼黻常，交阴於百代。故能擅域中之华盖，作天下之盛门。公未龀而雅量陂澄，成童而英姿岳立。志广体俭，夙怀远大之图；神闲韵高，时许风流之最。初，镇国长主有女，闻王氏之有子，爰择义之；卜陈家之必昌，是归敬仲。公年甫弱冠，尚永和县主，特拜朝散大夫，授太子通事舍人。□室连姻，既延华於朱绂；储寮就列，更承旨于青宫。转殿中尚直长、左骁长史，复为尚衣奉御，迁太子仆。始典宸衣，移皇环于北丹，再加奉冕，登□御於扶桑。历职有声、能名大布，议光朝听，擢卫尉少卿。速张事，擅国桥之敏才，长缨有请，当终军之妙岁。亲累贬忠州别驾，稍改资州别驾。骥足将骋而还绊，天门始登而又落。虽万人称作，而二国不宜。否有极而必亨，明无幽而不烛。特诏褒雪，先复旧官，九列益章，八舍增肃。属天择良守，朝出名臣，除宣州刺史，内忧去职。制阕，转兖府都督，又移睦州刺史。咸能因人作，变俗归淳，忧罢宣城，泣江东之父老；敦临兖主，风泗上之文儒。新定人离，四失业；惠人莅止，百堵皆兴。嘉绩登闻，拜右卫将军、副守东京，通摄左厢诸街。遭金吾将军，加麾将军，封魏县开国侯。视＊武弁，作皇明之爪牙；耀炳将星，总紫微之兰。贰居镇於鼎邑，君敷所以保，罗骑仗於金吾，光武志於当作。威令惟一，能书警而夜巡；明断无双，乃自右而兼左。金章紫绶，超近侍而生光，玄社白茅，裂大名而命。拜光禄卿，请分留寺。惟月有融，象河增润，统联属而有序，奉郊庙而如答。洋洋有闻，谅为政之能者。昆弟五人，并登大位。
元兄琳，作唐元凯，久综图书。仲兄，为储宰衡，实光羽翼，继升列岳。曰球与琨，如龙如鸾，壮年而朱绂五曳，为公为伯，晚岁而戟户三开。鼎门延郊，名圜对出，王城贵里，甲第同迥。汉朝万石，迨亲而孔多其量，蜀门驷马，展墓而五倍员来。上荣亲而昭孝，中冗宗而炳发，下垂燕翼之谋，旁敷纠合之训。生人以为荣观，多士盖用仪形。泱泱其风，信立家之盛者。雅尚谦静，不好浮荣，当国秉均，同游自昔，累将启荐，固请退闲。孔北海之宾朋，常欣满座；陆大夫之宴喜，不独西部。高情迈伦，斯丈夫之达观也。泛观旧史，扁考昔贤，翕如海纳，吐若河悬。岂唯倚相能读八索九丘，岂唯张华能知千门万户。若乃音非洞妙，规制参神，齐季札之见微，得周公之审曲。观象知契，又君子之用心也。业锺具美，力骋高衢。庶夫太庇蒸人，永保遐算。天乎不，人焉同归，噫嘻令人，ウ忽永已。长子杰，朝散大夫、著作郎；次子仪，河清丞；并明诚淹通，嘉言微婉，德成至性，政闻清列，可以见公业之不亡，可以知盛孙之有後。以为经称卜葬，礼尚从宜；志夫安神，存乎袭吉。周文合，方期白鹤之年；滕公徙居，且掩青乌之□。亻巽叨承宿眷，久奉宴游。舟壑俄迁，罢昨时之锺鼓；山未改，对今日之松楸。铭贞石以纪德，庶清风之永流。潺恸怀，载宣铭曰：
大武雄雄，时惟太公。牧野戡毒，营丘建封。子季固让，居崔德崇。仁贤继出，台衮连踪。克生令胤，载袭高风。岳降其神，地锺其气。金玉瑰姿，鲲逸□。精穷律吕，博谈传记。季札见微，晏婴交义。贵主平阳，天孙有□。卜妻方懿，坦腹归主。同车有美，朱绂斯皇；居卿之亚，既冠而帝。六条剖符，三州作。颍川既借，邻不□。帝用嘉止，昭升禁卫。万兵西策，千门东闭。俾副君陈，留镇洛。静以教息，威而有制。荣加紫绶，光秉金吾。分茅有土，环极无虞。乃光元寺，宴喜东都。鼓锺壑，城邑江湖。方朔川济，奄戢□图。晦明匪疾，霞□俄孤。已焉哉！已焉哉！阙塞森沉兮ト泉门，寒天栗烈兮晨挽归，山河如旧兮人世非，松贾忽新兮夕风悲，逝川日度兮逝如斯，□石徒刻兮□灵安之。
（录自《隋唐五代墓志汇编》洛阳卷第十一册）
№天宝０５８
【盖】
大唐故张夫人墓志石
【志文】
唐故左骁卫将军兼羽林将军独孤公夫人清河张氏墓志铭并序夫人讳，字，清河人也。昔轩辕立极，弧矢作威，三百年而畏其神，十四族而分其胤。厥有张氏，列为世家，子孙众多，公侯踵武。在韩则五代台鼎，居汉则七叶貂蝉。自後至今，世济其美。父兰，唐广州南海令；未绾银黄，坐纡铜墨。
太丘陈，素有三台之望；清河庞统，非唯百里之才。夫人生则惠和，长而淑慎，婉娩之教，修法度於采苹；窈窕之姿，照容华於李。笄年而归于左骁骑将军兼羽林将军陇西独孤府君。府君讳之，本李氏，隋以后族赐姓，今以王室归宗。
累世勋庸，中朝贵宠，高门甲第，宾客满堂，旨酒初筵，琴瑟在御。而夫人克勤中馈，不入外言，礼以自防，敬而相待。呜呼！将军早世，祸发萧墙之忧；少妇嫠居，痛感柏舟之誓。室家沦没，茹毒偷生，孤幼抱持，衔哀寄命，及乎昭雪，殆不胜任。有子尚种，无父何怙。夫人鞠育之下，曾是劬劳；嬉戏之间，用能率导。终徙学官之舍，载成慈母之家。故其二子雅嗣前修，能读旧史，兄弟至穆，吏职尤精。长子曰兴，春秋鼎盛，而官至朝散大夫高平郡长史。季子曰森，问望云委，顷授睢阳郡谷熟县主簿。禄以致养，表毛生之孝心；仕而阶荣，知芒氏之明训。方冀椒花作颂，见寿考之喜；岂图木叶怀悲，有羸老之疾。而二子冠带不解，汤药亲尝，曾靡效於脱然，亦其如於命也。上天不惠，下寿仍欺。春秋六十七，以天宝七载七月七日卒於高平郡之官舍。呜呼哀哉！夫人从顺执心，禀柔成性，有＊鸠之德，有华之颜。女工颂辱之事，服之无ル；母氏圣善之诗，取则不远。和叔妹以奉大家之诫，接娣姒而生小功之亲。穆如清风，诚贯白日，卓立妇道，无得而逾，弃兹高堂，奄波长夜。孤子兴等崩心泣血，柴毁乐乐，哀结偃师之郊，思返营丘之葬，太行发引，京兆开阡。至八载十一月十八日归葬於高陵奉政原，去羽林府君之茔四里，盖以远日非便，近从宜。新坟焦＊，苦月同照，古树萧＊，悲风自来，魂气冥，无不之也。丘陵迁徙，有以志焉。铭曰：
轩辕帝系，窈窕女仪，作配君子，琴瑟友之。其一。共伯早逝，敬姜昼哭，忠勤国忧，沦丧家族。共二。弱子提挈，将焉保藏，先夫昭洗，殆不胜丧。其三。
