<!-- { "loadSidebar": true } -->
　　结绶弹冠既过寻常之望怀铅抱椠获输尺寸之长永言卵翼之恩忽焉涕泪之集伏念某读书有限与世无缘吟梁甫于草庐倒天吴于短褐借助于金张许史既家世之不为从事于米盐簿书又生平之未学一昨奔驰薄宦流落殊方土风顿异于中州宿疾遽侵于壮岁食有鼃蛇之异医无鍼石之良凛然怀性命之忧不暇计饥寒之迫毁车杀马逝从此以径归卖劒买牛分余生之永已岂谓始终之不弃俯怜缓急之谁投出泥涂而濯清风披泉扃而起白骨称于天下曰知己顾岂在于他门虽使古人而复生亦难胜于此赐兹葢伏遇某官尽心知性惟道集虚气塞天地之间辞编诗书之防授业解惑务广先师之传扬善进贤用为圣主之报广则或至于杂恕则不责其全是致庸虚亦污题品然而仰观明公之勇退毎蹈前哲之难能超轶絶尘优游卒岁虽贤愚之甚逺顾师慕之敢忘誓当力戒它岐益坚素守祸福有命岂其或置于胸中名节傥全是则不辱于门下终期末路可复斯言
　　删定官供职谢啓
　　拔茅以征冒处清流之末及而往曾无累月之淹恩重如山感防至骨伏以刑措不用邈矣成康之隆法家者流肆于秦汉之际以吏为师而先王之泽熄以律为书而圣人之道微是以鄙夫深文而不知还儒者高谈而靡适用惟我国家之制克合古今之宜置局而总以弼臣拔材而列之官属必有逺关盛衰之法以授有司故非深逹体要之人不预此选岂容懵甚亦在数中兹葢伏遇某官学极诚明才全经纬道枢善应万变不外于吾心仁风逺翔庶物悉陶于和气矜怜坠绪收拾遗材致兹流落之余被此生成之赐某敢不讨寻废忘激励懦庸念彼三尺法安出哉要必通于古谊否则一狱吏所决耳尚奚取于诸生冀收毫发之劳庶逃俯仰之媿
　　贺黄枢密啓
　　恭审显膺制书进贰枢府威望之重宗社所凭天其相有永之图日以冀中兴之治窃以朝廷之政属在帷幄之臣方无事之时雍容坐谈则夫人而皆可应一旦之变酬酢曲当非有道者不能厯观昔人葢鲜全美王导之襟量而学不至德裕之术略而器未优故晋卒安于江东唐莫追于贞观有志之士太息于斯恭惟某官心正意诚任重道逺躬卓行于苟且自恕之俗推絶学于散缺不全之经凛然一家之言发乎千载之閟加之博极坟史得兴亡治乱之由综练典章识防革始终之际气足以慑奸慝明足以察忽微其在掖垣惟公议是达其侍经幄惟王道是陈果由师锡之同入总本兵之寄然而方时多故为计实难夷狄鸱张肆猖狂不逊之语边障狼顾怀震扰弗宁之心东有淮江之冲西有楚蜀之塞降附踵至人心虽归而强弱尚殊踊跃请行士气虽扬而胜负未决坚壁保境则曷慰后来之望辟国复土则又有兵连之虞窃惟明公素已处此某顷聨官属获侍燕居每妄发其戅愚辄误防于许可虽辍食窃忧于谋夏而荷戈莫効于防秋敢誓糜捐以待驱防
　　除编修官谢丞相啓
　　揆才无似得禄已优不知何取于圣时顾使辄尘于清选既难称塞但有惭惶伏念某学术空疎文词朴拙顷游塲屋未能絶出于原夫乆返山林但欲追酬于欵乃至于手编简册身缀鹓鸾岂惟忘魏阙之心固已息邯郸之梦敢图一旦辄越稠人与闻国典之权舆猥备枢廷之掾史此葢伏遇某官斯民先觉盛世元臣亮天以格物之诚化俗用修身之道虽江海至广固无待于细流念燕雀兼容亦何伤于大厦故令滥进以广旁求然而某天赋甚穷自量尤审层台起于累土虽防知奬防之心浮屠成于合尖冀终遂迂愚之分敢忘惕励用对陶成
　　谢参政啓
　　揆才无似得禄已优不知何取于圣时顾使辄尘于清选既难称塞但有惭惶伏念某至拙无能下愚不肖分章析句于蓬枢瓮牖之下学但慕于俚儒娱忧纾悲于山颠水涯之旁文不供于世用比坐啼号之迫浪为衣食之谋投檄无缘强顔可笑橘逾淮而为枳窃自慨然泥出井而为尘望胡及此手编简册身缀鹓鸾笔研重寻氛埃一洗兹葢伏遇某官至仁无间大德有容文兼众作而不以穷人识高一代而乐于成物虽江海至广本无待于细流念燕雀兼容亦何伤于大厦致兹乆困遂得少通然而某天赋甚竆自量尤审层台起于累土虽防知奬拔之心浮图成于合尖冀终遂迂愚之分敢忘惕励用对陶成
　　谢赐出身启
　　明廷锡对晨趋甲帐之严亲札疏恩莫拜丙科之宠感防涕陨媿极汗流窃以国家取士之方固非一路学者进身之始又恶多岐故祖宗非私于俊造之科而公卿罕出于选举之外至膺特诏尤号异人颂诗足以配弦歌则梅尧臣出于皇祐文章足以垂竹帛则王安国起于煕宁或友朋借誉而不以为私或兄弟当涂而莫之或议厥繇至当故可无慙如某者才朴拙而无竒学迂疎而寡要自悲薄命乆摈名场敢谓一朝遂叨赐第门外之袍立鹄恍记少时诏中之字如鸦犹疑梦事兹葢伏遇某官股肱王室领袖儒林以谓设一目之罗葢非得爵之道至于售千金之骨抑明市骏之心宁借妄庸以风四方不忍拘挛而废一士某敢不讨寻旧学企慕前修儒者之弊劳而无功誓少求于实效圣君所行即是故事将时得于遗材敢仰贺公道之兴非独叙私情之谢
　　畣人贺赐第启
　　比对明廷猥尘特举两章控避莫囘天地之恩一纸来临复拜友朋之赐未知称塞积有惭惶伏念某才本迂疎识尤浅暗顷游塲屋首犯贵权既憎糠播之偶前复恶瓦注之辄巧讼刘蕡之下第空辱公言与李贺而争名几成竒祸败期末路复齿清流晨趋甲帐之严莫拜丙科之宠此葢伏遇某官学穷游夏文嫓卿云槐花黄而并游每记帝城之旧茘子丹而共醉未忘闽岭之欢特假溢言俾膺异选千名记佛虽叨学者之光荣一日看花宁复少年之意气但怀感佩未易敷陈
　　贺张都督啓
　　恭审诞膺册书首冠枢府运筹决帷幄之胜遂定庙谟假钺督中外之军仍专阃寄传闻所逮欣抃惟均恭惟某官降命应期自天生德许国本事亲之孝化民用克已之仁早际圣神徧居将相书虞渊取日之绩恍若古人咏东山零雨之诗适当初政属边烽之尚警烦幕府之亲临元黄之篚争归赤白之嚢几息果洊膺于徽数用卒究于宏规仰惟列圣之恩实被中原之俗耕田凿井举皆养之余寸地尺天莫匪照临之旧岂无必取之长算要在熟讲而缓行顾非明公谁任斯事不惟众人引颈以归责固亦当宁虚心而仰成某获预执鞭欣闻出綍斗以南仁杰而已知德望之素尊陜以东周公主之宜勲名之益大虽不敢纪殊尤于竹帛尚或能被一二于弦歌冒渎之深震惶无措
　　问候洪总领啓
　　借势于王公大人夙怀志愿侍坐于先生长者适有夤缘仰伟度之兼容抚孤踪而知幸伏念某至愚不肖甚拙无能一官初迫于饥寒百虑更成于疾疢缀鸳鹭会朝之列自伤勌鹤之摧頽望鱼龙变化之涂独类寒龟之藏缩比求祠庙归扫邱坟犹出佐于近藩实大逾于素望始终徼幸进退惭惶恭惟某官材擅国华德推世美崇论谹议质诸鬼神而不疑大册高文编之诗书而无愧厯风波并起之崄挺金石可开之诚雍容囘翔而愈高康济之资排摈斥疎而弥积迩遐之望天将降于大任上惟图于旧人荷从橐于西清方俟论思之益拥使□于北固犹烦道德之威某窃觊须臾钦承约束快威凤景星之覩幸孰过焉辱高山流水之知傥其自此
　　畣钤辖啓
　　列属枢廷自不安于清选佐州京岘犹误被于明恩方修候问之恭已拜缄縢之赐情文甚宠感愧兼防伏惟某官胄出山西书传圯上绿沈金鎻虽勇略之无前缓带轻裘亦风流而自命兹膺帝眷暂总兵符遂容顦顇之余获厠游从之末春容方丽戎幕多闲冀加衞于寝兴用大符于颂祷
　　问候叶通判啓
　　列属枢廷自不安于清选佐州京岘犹误被于明恩敢谓穷途获亲耆德恭惟某官性资直谅学术渊源恺悌宜民固已高于治绩忠诚许国曾未究于逺猷行膺召节之严趣上禁途之峻虽仰观翔翥凤凰方览于德辉然犹幸须臾虎防同称于相属春容方丽燕寝多闲冀调兴止之宜用副倾依之素
　　畣吴提宫啓
　　伏防讲修拜礼惠示圅书温乎其容若加亲粲然有文以相接虽快景星之覩终慙明月之投伏惟某官华国英材通家旧好未尝少贬于公卿势位之地顾乃独厚于江湖顦顇之人卖劒买牛念即归于农畞椉车戴笠尚永记于交盟
　　贺叶提刑啓
　　伏审显奉玺书改临畿服坐于庙朝而施利泽虽尚郁于逺猷送以礼乐而有光华实寖隆于睿眷传闻之始开慰实深恭惟某官学造宫庭行尊防范闳议两朝之望高文百世之师入践掖垣有斧藻圣谟之益出乘使传有宣道王意之劳周旋百为终始一节凤凰之翔千仞虽瞻仰咏叹之实同虎豹之守九关终排摈斥疎而莫进窃惟大任之降将启非常之元必使备厯于阻难所以终成其器业今者承边鄙防兵之后加夏秋积潦之余疾疠相熏流逋未止忧轸上烦于宵旰抚摩方属于忠贤伏闻亲奉尺一之书下慰亿兆之望坐席未暖握节遽行葢将访灾沴之由施寛平之政挈之沟壑之内厝诸衽席之安老稚聚观感涕相属迨及嘉猷之告宜膺共政之求某乆去门墙寖疎牋牍抠衣函丈毎怀问道之诚负弩前驱即下望尘之拜其为欣抃未易敷陈
　　贺吕知府啓
　　恭审光膺中诏洊畀左符恊于师言出自上意凡在部封之内举同抃舞之情恭惟某官襟量恢闳文辞卓伟飞书走檄名早震于华夷仗节拥旄功每书于竹帛比属边烽之静力辞宫钥之严虽北阙之书至于屡上然东山之志宁许遽从果被睿知复膺重寄仁风穆若方囘比屋之春威望凛然先破臣奸之胆某自欣末路得附余光不汝疵瑕固荷包荒之度令公喜怒敢招越分之尤惟殚惕励之诚用对眷知之好
　　上陈安抚啓
　　佐州北固麦甫及于再尝易地南昌未期而先代虽千里困奔驰之役幸一官托覆防之私伏念某孤学背时褊心忤物方牵聨而少进已恐惧而遽归偶充振鹭之廷自知非称不失屠羊之肆其又奚言比自列于私嫌遂再污于除目始终徼幸俯仰慙惶恭惟某官道极诚明器圅康济闳议两朝之望高名百世之师经术渊源造大学中庸之妙文章简古在先秦两汉之间乆以台省之英出试蕃宣之绩虽弗容而君子乃见公初无欣戚之殊然必进而朝廷始尊国实系安危之重伫闻休命大慰众心某再扫余尘增光末路顾才能之有限加疾疢之未平先生琴瑟书册在前愿卒门人之业小子洒扫应对则可敢晞别驾之功
　　上史运使啓
　　佐州北固麦甫及于再尝地易南昌瓜未期而先代虽千里困道途之役幸一官在部封之中伏念某学本小知器非逺用昨寖寻于薄宦偶比数于诸公除目虽频不出百僚之底骇机忽发首居一网之中谓宜永放于穷阎犹得出丞于近郡复缘私请更冒明恩超超空凡马之羣实非能辨黙黙反屠羊之肆其又奚言侥幸非常惭惶莫谕恭惟某官英姿山立大度渊渟不媿于天而不怍于人卓矣诚身之学有考于前而有验于后大哉致主之言顾自信之甚明虽不容而何病使事有指姑少试于澄清治具毕张要终烦于经济某小舟已具澷刺将前虽多病怀归徒费嘘枯之力然至仁逮下实寛束湿之忧





　　渭南文集巻七
　　钦定四库全书
　　渭南文集巻八
　　宋　陆游　撰
　　畣发解进士啓
　　都骑来临方快景星之先覩雄文授防更慙明月之暗投藏弆为荣幸甚过望伏惟解元先辈材高众隽学富三余将鸿渐于天廷姑龙骧于学海岂图羁宦适与荣观万里抟风莫测云程之逺一第溷子行闻桂籍之传欣佩兼怀敷宣罔既
