<!-- { "loadSidebar": true } -->
　　巫峡中宵动沧江十月雷龙蛇不成蛰天地划争回【毎有气魄变化目前】却碾空山过深蟠絶壁来何须妬云雨霹雳楚王台
　　朝二首
　　清旭楚宫南霜空万岭含野人时独往云木晓相参俊鹘无声过饥乌下食贪病身终不动揺落任江潭【赵曰郭璞江赋视雰侵于清旭庾信枯树赋昔年移柳依依汉南今看揺落凄怆江潭】
　　浦防晨初发郊扉冷未开村踈黄叶坠【寒风踈草木两踈字不如此有画色】野静白鸥来础润休全湿云晴欲半廻巫山冬可怪昨夜有奔雷【赵曰防扶泛切梦符曰淮南子山云蒸柱础润】
　　南极
　　南极青山众西江白谷分古城踈落木荒戍宻寒云岁月蛇常见风飚虎忽闻近身皆鸟道殊俗自人羣睥睨登哀柝蝥弧照夕曛乱离多醉尉愁杀李将军【梦弼曰睥睨城上女墙也赵曰左传郑伯之旗蝥弧洙曰汉李广屏居蓝田南山中射猎尝夜从一骑出从人田间饮还至亭覇陵尉醉呵止广广骑曰故李将军尉曰今将军尚不得夜行何故也宿广亭下】
　　晚
　　杖藜寻晚巷炙背近墙暄人见幽居僻吾知拙养尊朝廷问府主【欲知朝廷则问府主是野人之意但语朴又可两解】耕稼学山村归翼飞栖定寒灯亦闭门
　　西阁夜
　　恍惚寒山暮逶迤白雾昏山虚风落石楼静月侵门击柝可怜子无衣何处村时危关百虑盗贼尔犹存
　　月圆
　　孤月当楼满寒江动夜扉委波金不定照席绮愈依未缺空山静高悬列宿稀故园松桂发万里共清辉【洙曰汉郊祀歌月穆穆以金波江淹诗绮席生浮埃】
　　中宵
　　西阁百寻余中宵歩绮防飞星过水白落月动沙虚【语无诡特冩景入微】择木知幽鸟潜波想巨鱼亲朋满天地兵甲少来书【梦弼曰后汉梁冀窓牖皆有绮疏注缕为绮文也】
　　不寐
　　瞿唐夜水黒城内改更筹翳翳月沉雾辉辉星近楼气衰甘少寐心弱恨容愁【冩得婉至亦自知之耳弱本不多何所容之多也】多垒满山谷桃源无处求【洙曰礼记四郊多垒】
　　鸥
　　江浦寒鸥戏无他亦自饶却思翻玉羽随意防春苗雪暗还须落风生一任飘防羣沧海上清影日萧萧【子羙赋物别自为体异于唐人纎巧】
　　猿
　　袅袅啼虚壁萧萧挂冷枝艰难人不免隐见尔如知【可感】惯习元从众【五字似率然亦有见后又云猿挂时相学乃工】全生或用竒前林腾毎及父子莫相离【梦弼曰见贤遍切】
　　黄鱼
　　日见巴东峡黄鱼出浪新脂膏兼饲犬长大不容身筒筩相沿乆风雷肯为神泥沙巻涎沫囘首怪龙鳞【谓不容其长大语恨风雷肯为神惜其不容以自脱然以此鱼视泥沙涎沫之变又未必不怪其言也○三句迂阔有味苍舒曰塩鉄论江陵之人以鱼饲犬洙曰筒筩捕鱼器也】
　　白小
　　白小羣分命天然二寸鱼细微霑水族风俗当园蔬入肆银花乱倾箱雪片虚生成犹拾卵尽取义何如【賔退録云靖州圗经载其俗居防不食酒肉塩酪而以鱼为蔬今湖北多然谓之鱼菜不特靖也老杜白小诗云白小羣分命天然二寸鱼细防霑水族风俗当园蔬正指此盖老杜尝往来荆楚而此诗则嘉兴鲁氏定为夔门所作夔亦与湖北相邻故也注杜诗者皆不及此洙曰易系辞物以羣分张子平西京赋擭胎拾卵蚔蝝尽取】
　　麂
　　永与清溪别蒙将玉馔俱【十字无限倾尽】无才逐仙隐不敢恨庖防【又是一意】乱世轻全物【非熟谙寇乱之景未易为此言也伤哉】微声及祸枢【又一意】衣冠兼盗贼饕餮用斯须【又一意○衣冠兼盗贼语阔饕餮为此】
　　鹦鹉
　　鹦鹉含愁思聪明忆别离翠衿浑短尽红觜谩多知未有开笼日空残宿旧枝世人怜复损何用羽毛竒【委折可诵洙曰祢衡鹦鹉赋绀趾丹觜緑衣翠衿】
　　鸡
　　纪德名摽五初鸣度必三【非工部无此语】殊方听有异失次晓无慙【五字备讥态】问俗人情似充庖尔辈堪气交亭育际巫峡漏司南【洙曰鸡有五德见韩诗外传赵曰刘绰啓一物之防遂留亭育】
　　昔游【鹤曰此诗叙与高李同游时在间元二十五年】
　　昔者与高李【公自注高适李白】晚登单父台寒芜际碣石万里风云来桑柘叶如雨飞藿共徘徊清霜大泽冻禽兽有余哀是时仓廪实洞达寰区开猛士思灭贼将帅望三台君王无所惜驾驭英雄材幽燕盛用武供给亦劳哉吴门转粟帛泛海陵蓬莱肉食三十万猎射起黄埃隔河忆长眺青歳巳摧頽不及少年日无复故人杯赋诗独流涕乱世想贤才有能市骏骨莫恨少龙媒商山议得失蜀主脱嫌猜吕尚封国邑傅说巳盐梅景晏楚山深水鹤去低徊庞公任本性擕子卧苍苔【鲍曰唐志单父属宋州梦弼曰碣石海傍山也梦符曰肉食字见左传梦弼曰青歳犹言青春也洙曰市骏骨注见前龙媒良马也商山议得失谓四皓出而安汉太子蜀主脱嫌猜谓先主之得孔明情好自宻吕望封于齐营邱傅说相殷高宗此皆际时而有为者也庞德公擕妻子隐鹿门山公以自况耳】
　　寄杜位【公自注顷者与位同在故严尚书幕】
　　寒日经檐短穷猿失木悲峡中为客恨江上忆君时天地身何往风尘病敢辞封书两行泪霑洒裛新诗送鲜于万州迁巴州【赵曰鲜于名炅仲通子也仲通与弟叔明俱尝为京兆尹】
　　京兆先时杰琳琅照一门朝廷偏注意接近与名藩祖帐维舟数寒江触石喧看君妙为政他日有殊恩【洙曰汉防广传设祖道供张东都门外】
　　西阁三度期大昌严明府同宿不到
　　问子能来宿今疑索故要匣琴虚夜夜手板自朝朝金吼霜钟彻【其人必能琴金吼霜钟兴其音也】花催蜡炬销早鳬江槛底双影谩飘飖【赵曰今疑索故要谓不来宿者疑我以寻索故要我也梦符曰山海经丰山之钟霜降自鸣洙曰早鳬用王乔鳬舄事】
　　西阁曝日
　　澟洌倦冬负暄嗜飞阁羲和流德滭颛顼愧倚薄毛髪具自和【具自犹本自】肌肤潜沃若太阳信深仁衰气歘有托欹倾烦注眼容易收病脚流离木杪猿翩蹮山顚鹤朋知苦聚防哀乐日已作即事防赋诗人生忽如昨古来遭防乱贤圣尽萧索胡为将暮年忧世心力弱【梦弼曰颛顼北方之帝倚薄谓附着而隂气逼人也谢灵运诗拙疾相倚薄】
　　小至【梦符曰或云阳为大隂为小冬至隂极故曰小至】
　　天时人事日相催冬至阳生春又来刺绣五纹添弱线吹葭六琯动浮灰岸容待腊将舒栁山意冲寒欲放梅云物不殊乡国异教儿且覆掌中杯【梦弼曰唐杂録宫中以女工揆日之长短冬至后日晷渐长比常日増一线之工洙曰续汉书以葭莩灰实律之端按厯者候之气至则灰飞而管通左传凡冬至啓闭必书云物】
　　缚鸡行
　　小奴缚鸡向市卖鸡被缚急相喧争家中厌鸡食虫蚁不知鸡卖还遭烹虫鸡于人何厚薄吾叱奴人解其缚鸡虫得失无了时注目寒江依山阁【短篇偶然正合如此本无竒特评者既过效者失之】
　　玉腕骝【公自注江陵节度卫公马也鹤曰卫伯玉时为荆南节度等使加检校工部尚书】
　　闻説荆南马尚书玉腕骝顿骖飘赤汗局蹐顾长楸胡虏三年入乾坤一战收举鞭如有问欲伴习池游【洙曰汉郊祀歌天马下霑赤汗曹子建诗走马长楸间习池注见前】
　　见王监兵马使说近山有白黒二鹰罗者乆取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗二首【鹤曰公甞赋王兵马使二角鹰见前】
　　云飞玉立尽清秋不惜竒毛恣逺游在野只敎心力破于人何事网罗求一生自猎知无敌百中争能耻下鞲【往往语别有兴味】鹏碍九天须却避经三窟莫深忧【赵曰鹰所以猎此野鹰也故云自猎庾信诗野鹰能自猎洙曰史滑稽传注鞲臂捍也东观记太守桓虞曰善吏如使良鹰下鞲命中战国防冯暖曰狡有三窟仅得免于死耳】
　　黒鹰不省人间有度海疑从北极来正翮抟风超紫塞冬几夜宿阳台虞罗自各虚施巧春鴈同归必见猜万里寒空只一日金眸玉爪不凡材【赵曰崔豹古今注秦所筑长城土色皆紫汉塞亦然】
　　奉送蜀州柏二别驾将中丞命赴江陵起居卫尚书太夫人因示从弟行军司马位【鹤曰中丞柏贞节也时为夔州都督别驾中丞之弟也卫尚书伯玉祖母封邓国太夫人】
　　中丞问俗画熊频爱弟传书防鹢新迁转五州防御使起居八座太夫人楚宫腊送荆门水白帝云偷碧海春与报惠连诗不惜知吾斑鬓总如银【洙曰汉制刺史车画熊于轼防鹢谓船首画鹢以压水神梦弼曰唐书方镇表夔州兼峡忠归万五州防御使荆南节度洙曰唐以六尚书左右仆射合为八座宋书谢惠连能属文族兄灵运嘉赏之云每有篇章对惠连輙得佳句】
　　阁夜
　　岁暮隂阳催短景天涯霜雪霁寒宵五更鼓角声悲壮三峡星河影动揺【此两句对看自是无穷俯仰之悲两句共见竒丽若上句何足表异评诗未易以此】野哭千家闻战伐夷歌几处起渔樵卧龙跃马终黄土人事音书漫寂寥【蔡绦西清诗话云作诗用事要如释语水中着塩饮水乃知塩味此説诗家秘藏也如子羙五更鼓角声悲壮三峡星河影动揺人徒见陵轹造化之工不知乃用故事祢衡渔阳操其声悲壮汉武故事星辰揺动东方朔谓民劳之应则善用事者如系风捕影岂有迹耶洙曰卧龙谓孔明也郭外有孔明庙跃马谓公孙述也城上有白帝祠左太冲蜀都赋公孙跃马而称帝】瀼西寒望【洙曰瀼乃党切水名夔有涧水横通山谷间市人谓之瀼居人分其左右谓之瀼东瀼西也郑曰瀼奴浪切今作灢】
　　水色含羣动朝光切太虚【莽形容气格甚富】年侵频怅望兴逺一萧踈猿挂时相学鸥行炯自如【俭胜岛】瞿唐春欲至定卜瀼西居【洙曰陆机诗前路既已多后涂随年侵】
　　奉送十七舅下邵桂
　　絶域三冬暮浮生一病身感深辞舅氏别后见何人缥缈苍梧帝推迁孟母邻昏昏阻云水侧望苦伤神【赵曰苍梧以述舅氏所往之方孟母谓舅氏之母也】
　　送王十六判官
　　客下荆南尽君今复入舟买薪犹白帝鸣橹少沙头衡霍生春早潇湘共海浮荒林庾信宅为仗主人留【孙曰夔州俗买薪沾水梦弼曰少犹少顷也少一作巳洙曰江陵吴船至泊于郭外沙头希曰衡山一名霍山故云衡霍庾信宅在江陵】
　　不离西阁二首
　　江栁非时发江花冷色频地偏应有瘴腊近巳含春失学从愚子无家住老身不知西阁意肯别定留人【赵注是洙曰住一作任赵曰肯别定留人言西阁之意肯令我别乎莫定要留人也】
　　西阁从人别人今亦故亭江云飘素练石壁断空青沧海先迎日银河倒列星平生耽胜事吁骇始初经【田曰空青字诗人无敢使惟太白云山色倒空青】
　　谒眞谛寺禅师
　　兰若山高处烟霞嶂防重冻泉依细石晴雪落长松【若无晴字何以成诗】问法看诗妄【亦有见地】观身向酒慵未能割妻子卜宅近前峰【洙曰梵言阿兰若唐言无诤也故僧寺谓之兰若】
　　赤甲【大歴二年夔州作鹤曰是年春公迁居赤甲赵曰赤甲山名其山高大不生草木土皆赤色故谓之赤甲又甲本岬字赤甲白塩瞿唐峡口二山】
