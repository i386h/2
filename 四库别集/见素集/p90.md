<!-- { "loadSidebar": true } -->
　　郑自三先生倡学南湖其后散处福唐浔阳巩桥前后二埭露四世孙肇始徙桃源开宝间肇孙瑄率福清州万戸内附授都统帅血食其地六传冲逺徙蒲坂族焉族有祠岁乆祠圮十三世孙泰一以所居东防事质为祠祀冲逺始迁也祔以八世副使九世朝奉十世处士取族重置祀田也坂去壶公木兰伊迩有水田竹木乎利生业裕则文事疎退然诸郑后居殆然也十五世孙赠大理卿公城念之城徙而少司马山斋岳生灵秘发祥以独郑乎冠予忘年让地焉既进士悬结是祠嘉靖乙酉以直道谢本兵遂尽撒旧祠益私地深八寻广五寻寝以妥神堂以序族门屏绰楔位寘有严族居棋置而祠峙其中若大镇之临从衞壶山南拱沙沟新凿之水环带而前坂别一形胜稽诸物足占矣是役也费出于公伯氏尚义嵎偕涵偕乎佐力族胥助焉始事于嘉靖丙戌正月三阅月工以成告属记于予夫欲营居室先立祠堂礼也而世室屋坏春秋讥之唐制三品三庙公独先于祠以敦本而合族也敦本致孝也合族以致爱也有观道焉气节文章后先有耀防防莫不致享而羣从子姓相慕悦以联美后观蒲坂将昔日之南湖兹祠始矣
　　永春县庙学新建记
　　国家设学以居羣秀以拔贤敛才焉学学孔子也孔子曰我学不厌诲不倦其教博文约礼强志而笃行盖升堂入室者七十人其最贤顔子之陋巷闵子之不仕季氏近世规规学舍之移以兾灵山川非孔子意永春温陵邑殆南宋人文肇开继以晦翁北山之指授先后尤拔者亦七十人留公正庄公夏其最显者迨元颇失旧观庙学亦例视为圮士民请迁令临海柴侯镳以时警也待之嘉靖甲申又警大巡简君霄檄诸道兵平之侯上赏士民复请迁侯曰学宫献功之所武息文兴时哉白督学邵君鋭分巡曽君鹏暨守画可择地白马山侯意若有所授既之师生同耆民同卜筮亦同左庙右学庑斋廨舍凡卑者髙狭者广阙者以完度能授事徐文学衡监之侯揔之材若佣出举义间辅以公之赢起乙酉厯岁周功以成告位序显严见者胥悦师生具书图假吾族英希元以刘生兴来莆请记予老谢文事然盖福碧坑祖蜕具在族固永民也人文之兴其有爱乎哉永之学四徙矣兴衰迭运数或有然者僖公泮学之修鲁人颂祷之词曰在泮饮酒永锡难老继之以敬明德慎威仪广德心化多士服淮夷永之颂祷无以复易也抑学新也尤在夫人之新士先志志先道道先学以必求圣者贤者为归澡身浴德自新而新民致类成化以收有得士之用世道幸赖焉亦孔子徒也识之









　　见素续集卷九
　　钦定四库全书巻
　　见素续集巻十
　　明　林俊　撰
　　碑碣表铭
　　明赠通议大夫都察院右副都御史乐轩姚公神道碑
　　嘉靖纪元赠礼部主事姚公乐轩以尊号恩再赠都察院右副都御史于是子工部侍郎君谟谓俊曰先大夫邑东尚原之二十有八年承诺显幽亦十年于此矣意者其皆有待也着令秩三品得立神道之碑请易如令姚于斯考世焉公讳墅字彦常别号乐轩姚故慈谿望姓赵宋时正子九歳应乡科竟之取解首以逝遗文不数数见见其贺黄文洁一启与文洁譔正子志铭徐肩吾谓尊信周程朱子之説正学刚志明白愈伟亦时之杰矣公去正子防世祖处士公仕经父赠都宪菊轩公悌仍世为隠母范氏赠淑人柔慈有慧子不举女举焉贡士圩暨公举自徐氏视周而过曰两膝在是公清姿髙格隠然山泽之癯而宏放开朗兴寄孤脱又烟波钓徒之风概故庐低短庭戺鲜洁防屏无疾呼叫怒之声视膳视祭耆流之社防致腆贫而周致副外若有裕家间无宿储逋之积其不可了也道行偶得遗金伺其觉还之遗者欲半曰君失君得何半先世有麦舟图时出以见已志有戯者曰有图无麦曰有图终有麦意侍郎也侍郎秀特悟頴书过目记之终身落笔驰骋上下而卒归于正公异之曰吾姚世徳厚神童之学未施子姓仕未有显起而大是儿也言之羣众人无避或易其言曰十年外取左证比举于乡遗以豸衣曰汝服此服治癸丑二月以疾终于家夀竟六十有五逾月侍郎进士报至公不及闻后之至皆不及见其不诚可悲矣夫公和而介言笑真率属事无敢于茍读书了其大义小学繙阅字昏者数四曰禔身应事道尽在此以自致菊轩范淑人自尽贡士授意侍郎率本诸此也侍郎文武出等夷董学政节钺西陲以树有勲迹竟服此服俸之余乡族待举火以竟酬有麦之志三世锡命三都宪四淑人又孰意孙涞起状头职国史迈迹连美有今哉配胡淑人凝重简逺辅蠺织以不为家之落慈而有教姚之起均頼焉而稽诸事防譬诸河源其滥觞固在行而川宿而泽诸水并注播而九合而一姚有固然者斯所以慰也铭曰
　　姚始诸冯因墟命氏有察中起神童是似不须其实宰物留余公迹云巻公行其书昏旦亲侧承顔恱志养岂不匮芳新时致匍匐襄事负土而坟形柴足茧指血毛有卜其昌落门掀赫于前斯苗于后斯获
　　明赠朝列大夫南京大理寺右少卿后峯黄君墓碑
　　黄君伯固讳巩号后峯嘉靖圣天子入继起除名为南京大理寺丞明年当入贺防疾犯暑以行至京师疾再作余偕郑大理山斋夏文选良胜陈祠祭九川诸贤为延医视药时寓大理外直疾革宜移余曰移无生理与山斋为治具息絶之永光寺殡焉士夫羣在吊者皆失声武流禁旅下及舆皂市贾者流皆曰黄忠臣亡黄忠臣亡刘给谏世扬黄侍御国用疏于上特赠大理右少卿与祭命有司助其塟事防其家士夫厚赙余属子逹族子汝仪为买田嵗得二百斛食生頼焉呜呼君何以得此于上于士夫人人哉方廵宣大廵榆林也国势如一髪举千钧君方以母忧在疚忠愤自激有褁尸马革之志服阕补武选郎中适南廵命下正堕宸濠反计君亟疏六事曰崇正学开言路正名号戒逰幸去小人建储贰大畧言近者之游为动之过愿延故老以进圣学广忠益以开壅蔽建储嗣以植国本削去无谓名称以昭大分而前者北廵西廵竭财毒众至夫妇不相保兹复南廵恐奸雄伺衅变生于内则欲归无路变生于外则望救无及愿罢南廵撤行宫散邉军尽斥不御之女隂发宸濠钱宁刘朗叛谋又言江彬簸防无人臣礼而赐以国姓封以伯爵付以提督京营外挟邉卒内拥兵权不乱不止忠愤所激有举朝不敢言者自分必死具三书遗所知并布肇二弟属其后事而收拾其遗文时陆驾部震见其疏切连名以进朝士响和疏者余二百人上大怒下之诏狱备极惨酷死挺下与除名左迁罚俸各如干人震亦寻死君屡絶复苏彬犹欲甘心变服由间道至济宁问舟南下诸贤既得罪南廵之志遂阻未防宸濠叛钱宁江彬反迹俱露而君之忠愤益彰上知之故有是起君亦力取自副疏稽古正学敬天勤民法尧舜保全君子大礼当明所后之义昔齐景公乐游海上下令言归者死顔烛进谏君乐游海上傥有治国安得乐此海也遂归果有谋不纳者胡铨论秦桧和议之非词严谊正朱晦翁谓与日月争光君之疏殆过之可谓难矣黄出刺史岸之后君素有竒志家贫力学既进士节推徳安主事刑部更兵部转员外郎郎中亷不近名法谨而心近厚父大理丞公灿世蚤所至迎母郑宜人就养成其二弟让先业归之性善记异书收録之尽文类欧诗类唐有后峯集若干巻读书録山居笔记未成书乡国来贤余尤时周与君属意尝许君亡子孙女今皆不嗣然亦并以有闻假以年谁御哉抑有不相易者配林氏封宜人与二副子不举宜人一女举焉适郡庠生李某后君布子某也年四十三嘉靖壬午九月九日以卒又某年某月某日某山以塟呜呼余老以病尚任铭耶抑非余无足慰后峯之幽文役焉铭曰九峯昂昻其下有乡有发厥灵为龙为光星精岳祥粤古谁似邃徳壮猷式有文武贞方失位弱水在东孰是不回振其刚风烈胆健气山移海立丑类蛇蟠族焉以赤大物载奠真主龙兴汛涤丛菀基理太平首拔忠贤清我王路臣伊存物焉以故天日昏黒世短心长輤纼发晨式者斯伤
　　明琴川陈母谭太孺人墓碣
　　谭太孺人归于陈赠御史复清公也舅氏木已拱姑犹虞渊之日复清好书史不事事太孺人独手妇政复清不禄又独手母政以教成二子察台宪寰国史太孺人被有封命嘉靖壬午寿七十六而终祔复清虞山塟云铭曰
　　粤有令淑正方蹈醇奚作佳对内职是亲门户寻立遭家弗造首白为期于焉世蚤声絶泪涸两孤目前过庭谁诘积书谁传学舍甫移伯仲联起法从词垣鸣珂有里载中门令惟孝惟忠砺学砥行君子攸同浮态夕霞荣景朝露彼章服安此裙布从班载召并影聫飞不朞以浃凶问斯罹鲸鳄河流豺虎峡路疾济哀奔惟母之故虞山苍苍虞水瀜瀜有斯宫有乐融融
　　明中宪大夫贵州按察司副使龙坡林公逊斋墓表
　　宣徳丙辰贵州按察副使逊斋林公殁去之今正徳辛巳八十有六载矣公外孙子某始追表其墓曰贞臣之墓夫振肃纲维扶掖名教狷狭自是则政是弗经解弛无羁则人罔时畏夫以亷顽立懦之风非砥节砺行之士鲜有副者公违凡运古秉义立方不涴自洁亷白称焉不淬自刚彊明着焉崇尚礼则稽校坟典家薰其徳而乡范其学起永乐乙未进士为按察佥事署之陜西宪驾台符歴荒州而临逺镇时维贞吏亦乃劳臣无敢干叛不可改烛直于枉而人絶寃称举易于布而邉免输粟洮巩之庾先发荒嵗为之无饥兵衞之胄并収武流为之兴学正色允在喜愠不形气刚词寡畏爱有加焉最绩闻天子特与诰遂宪副贵臬凛冰蘖之素以时发金石之贞声先恵流威行徼外犬羊驯扰豺虎避蔵焉而禀命不融英气斯戢夀仅五十四僚吏伤感苖獠兴叹骸骨防不能归妻子防不能为衣食数椽之古屋撑拄可念黄氏外祖母公长女也尝语某曰吾父在陜怜吾贫助以二帕手书尚在前辈风韵固然者同时台宪公独振响矣续郡志者以宦业例公殆未详也公与某同源分流金紫光禄大夫恱公公后也讳时字学敏父赠奉政大夫按察佥事讳宪母佘配宋继王皆宜人子孙蛰蛰邑博纯仲子邑尹世明曽孙也天不厌亷重有显者某敢假昭潜之笔以续有道之碑
　　明中大夫左防政姜公墓表
