<!-- { "loadSidebar": true } -->
　　明时逺逐事何如遇赦移官罪未除【韩曰公至潮州以表哀谢帝谓宰臣曰昨得愈表因思其所谏大是爱我然愈为人臣不当言人主事佛七月羣臣上尊号大赦天下乃量移为袁州刺史】北望讵令随塞雁【孙曰左太冲蜀都赋晨鳬旦至候雁衔芦本落南翔冰泮北徂鸿雁之属九月而南正月而北故公自言不如此塞雁得北向也樊曰苏武使匈奴留匈奴中汉求武等匈奴诡言武死汉使复至常惠教之言天子射上林中得雁足有系帛书言武等在某泽中使如其言责单于单于谢曰实在于是武得还】南迁才免塟江鱼【韩曰屈原被谗王怒而迁之原至江滨曰宁赴长流而塟江鱼腹中乃作怀沙之赋负石投汨罗而死】将经贵郡烦留客先惠髙文谢起予【孙曰语曰起予者商也始可与言诗已矣起发也言子夏能发明已意】暂欲系韶石下【孙曰韶石在韶州西江县灵屯岭髙百仭广圆五里两石对峙相去一里小大略等似双阙上有虞舜庙樊曰郡国志云舜登此奏韶乐系一本作寄船】上宾虞舜整冠裾
　　次石头驿寄江西王十中丞阁老
　　【孙曰元和十四年六月以中书舍人王仲舒为御史中丞洪州刺史江南西道观察使时公来赴袁州樊曰袁隶江南西道公自袁还朝行次石头而作是诗按水经注赣水西岸有盘石谓之石头在豫章郡北豫章郡洪州也】
　　慿髙回马首【一本作试回首】一望豫章城人由恋徳泣【由一作犹】马亦别羣鸣寒日夕始照风江逺渐平【风江一作枫江又一作江风】黙然都不语应识此时情
　　题西林寺故萧二郎中旧堂公有女为尼在江州
　　【孙曰萧郎中名存字伯诚颖士之子与公兄防厚善公自少为存所知及自袁州还过存庐山故居而存诸子皆前死有一女为尼公为经纪其家西林即江州庐山寺也江州一作女州】
　　中郎有女能传业【韩曰蔡中郎邕女名琰字文姬兴平中天下丧乱为胡骑所获曹操痛邕无嗣以金赎之因问曰闻夫人家先多坟籍犹能记忆否曰昔亡父赐书四千巻流离涂炭罔有存者今所诵忆裁四百余篇于是缮写送之文无遗误】伯道无儿可保家【樊曰邓攸字伯道为河南太守永嘉末以石勒之乱负妻而逃担其儿及其弟子绥恐不能两全乃谓其妻曰吾弟早亡惟有一息理不可絶乃自弃其儿而逃曰幸而得存后当有子过江仕终尚书右仆射卒以无嗣时人义而哀之曰天道无知使邓伯道无儿】偶到匡山曽住处【孙曰庐山亦名匡山】几行衰泪落烟霞【补注赵璘因话録所载公诗与此略异今録于此游庐山过萧金部山居中郎有女能传业伯道无人可主家今日匡山过旧隐空将衰泪到烟霞】
　　自袁州除官还京行次安陆先寄随州周员外
　　【樊曰诸本以随州为循州误矣循与潮相邻皆在广南安陆则安州也安州去随才九十又与随皆隶湖北次安陆而寄随州则道里为便若自袁还京至安州而先寄诗循州则道里何逆也公诗曰行行指汉东左传云汉东之国隋为大此非随而何周员外谓君巢也循又一作复亦非】
　　行行指汉东暂喜笑言同雨雪离江上蒹葭出梦中【孙曰宣四年左氏鬬伯比从其母畜于防淫于防子之女生子文焉防夫人使弃诸梦中梦泽名在安陆东南】面犹含瘴色眼已见华风岁暮难相值酣歌未可终
　　题广昌馆
　　【樊曰馆在今隋州枣阳县南】
　　白水龙飞已几春【樊曰王莾恶刘氏以钱文有金刀故改为货帛或以货泉字文为白水真人光武南阳白水人也张衡东京赋我世祖乃龙飞白水】偶逢遗迹问耕人【孙曰光武之髙祖舂陵节侯买夲封在今永州元帝时徙南阳仍号舂陵在今随州逢字一作寻遗字一作踪】丘坟发掘当官道【孙曰当官道言无所畏忌也道字蔡夲作路】何处南阳有近亲【韩曰建武十五年诏下州县捡覈田舍光武见陈留吏牍上有书视之云颍川农可问河南南阳不可问帝诘吏不能对显宗为东海公在幄后言曰河南帝城多近臣南阳帝乡多近亲】
　　又寄周随州员外【周随州见上注】
　　陆孟丘杨久作尘【孙曰贞元中公佐戎汴州陆长源孟叔度丘頴杨凝及公与周皆在幕中至是陆孟丘杨四人者死矣】同时存者更谁人【樊曰元和四年公分司东都有送李正字归湖南序云于时太傅府之士惟愈与河南司録周君独存其外则李氏父子相与为四人至作此诗时又一星终矣李氏父子存否莫详因此诗而知其存者独公与周耳】金丹别后知传得乞取刀圭救病身【孙曰周好金丹服饵之术栁子厚集中有答周君巢论饵药久寿书是也樊曰公诗及此而或者遂谓公晚年惑金石药且引乐天思旧诗云退之服硫黄一病讫不痊公卒以长庆四年其三年志李于墓方且厯疏以药败者六七以为世诫今乃不取此为正而徒云尔邪】
　　醉中留别襄州李相公
　　【樊曰李谓逢吉也旧史元和九年拜中书舍人十一年拜相寻出为剑南东川节度使穆宗即位移襄州刺史山南东道节度使公自袁召还过襄阳作也留别一作上别】
　　浊水污泥清路尘【孙曰曹子建诗君若清路尘妾若浊水泥浮沈各异势防合念何时浊水污泥公以自喻清路尘以喻逢吉也】还曽同制掌丝纶【韩曰公元和十一年正月为中书舍人而逢吉以其年二月自舍人拜相故云唐曰据送襄阳李尚书诗石本名衔云中书舍人李逢吉考工郎中知制诰韩愈】眼穿长讶双鱼断【韩曰选客从逺方来遗我双鲤鱼呼儿烹鲤鱼中有尺素书双鱼书也】耳热何辞数爵频【樊曰杨挥书云酒后耳热仰天拊缶而呼乌乌】银烛未销窻送曙【销一作残】金钗半醉坐添春【补注许彦周云退之诗酩酊马上知为谁又云金钗半醉坐添春乃知赋梅花不独宋广平】知公不久归钧轴【孙曰逢吉果以长庆二年三月入为兵部尚书寻再当国】应许闲官寄病身
　　去岁自刑部侍郎贬潮州刺史乗驿之官其后家亦谴逐小女道死瘗之层峯驿之山下今过其墓留题驿梁
　　【孙曰去岁谓十四年也是岁正月公自刑侍贬潮州二月至商州层峯驿女拏卒年十二塟南山下今自袁州召还过墓○一本题上有题驿梁三字下无留题驿梁四字】
　　数条藤束木皮棺草殡荒山白骨寒惊恐入心身已病扶舁防路众知难【舁音余】绕坟不暇号三帀【樊曰礼记延陵季子适齐于其反也其长子死塟于赢博之间既封左袒右还其封且号者三○帀音作答切】设祭惟闻饭一盘【韩曰荆楚岁时记孙楚祭子推文黍饭一盘醴酪二盂清泉甘水充君之厨】致汝无辜由我罪百年惭痛泪防干【防干泪多貌】
　　贺张十八秘书得裴司空马
　　【樊曰张籍有谢裴寄马诗裴亦有诗答籍李绛元稹白居易刘禹锡张贾皆有诗贺之公亦有此作孔子曰齐景公有马千驷死之日民无得而称焉籍得一马而诸公争为之咏若此诚以其人耶张裴诗附于后孙曰贺字当作和】
　　司空逺寄养初成【孙曰元和十四年四月以裴度为河东节度使十五年九月以度守司空逺寄谓自河东寄籍】毛色桃花眼镜明【孙曰尔雅马黄白杂毛曰駓注云今桃花马也顔延之赭白马赋曰双瞳夹镜两权协月眼镜言两眼如镜也】落日已曽交辔语春风还拟并鞍行长令奴仆知饥渴须着贤良待性情【孙曰谓此良马当以贤良之性待之】旦夕公归伸拜谢【孙曰诗是以有衮衣兮无以我公归兮公归者谓度将自河东归赴朝廷也】免劳去骑逐双旌
　　谢裴司空寄马诗　　　　　　张　籍
　　緑耳新驹骏得名司空逺自寄书生乍离华廏移蹄涩初到贫家举眼惊【洪曰此聨刘贡父云诗人之词防而显亦少其比】每被闲人来借问多寻古寺独骑行长思岁旦沙堤上得从鸣驺傍火城
　　答张籍诗　　　　　　　　　裴　度
　　满城驰逐皆来马古寺闲行独与君代步本惭非逸足縁情何幸枉髙文若逢佳丽从将换莫共驽骀角出羣飞鞚着鞭能顾我当时王粲亦从军
　　杏园送张彻侍御
　　【集注彻娶礼部侍郎韩云卿之孙汴州开封尉俞之女杏园在长安城南曲江之西时彻以殿中侍御史佐张洪靖于幽州长庆元年也侍御一本作侍郎非是】
　　东风花树下送尔出京城久抱伤春意新添惜别情归来身已病【孙曰归来谓归自潮州】相见眼还明更遣将诗酒谁家逐后生【孙曰更遣谓更令我将此诗酒于何处逐后生也】
　　雨中寄张博士籍侯主簿喜
　　【孙曰元和十五年九月公自潮州召为国子祭酒以籍为博士喜为主簿长庆元年公既有此诗而籍亦有和篇惟喜之诗不传矣今附籍诗于后】
　　放朝还不报夜半蹋泥归【祝曰乐天时亦和公此诗末云仍闻放朝夜设出到街头街头正谓此也】雨惯曽无节雷频自失威见墙生菌徧【孙曰菌芝属今之墙壁上生者】忧麦作蛾飞岁晚偏萧索谁当救晋饥【韩曰左氏僖十三年晋荐饥乞籴于秦】
　　酬韩祭酒雨中见寄　　　　　张　籍
　　雨中愁不出阴黒尽连宵屋湿惟添漏泥深未放朝无刍怜马痩少食信儿娇闻道韩夫子还同此寂寥兵部张侍郎酬马尚书祗召涂中见寄开缄之日马已再领郓州奉和
　　【樊曰张侍郎贾也马尚书摠也长庆初刘总上幽镇地诏总代刑部尚书马摠为天平军节度使而召摠还将大用之防总卒穆宗以郓人附赖摠诏复还镇迁检校刑部尚书一本题作和张侍郎酬马尚书】
　　来朝当路日承诏改辕时【并见题注】再领须句国【樊曰须句郓之东平也左传僖公二十一年邾人灭须句杜预注须句在东平须昌县西北言摠再领郓州○句音劬】仍迁少昊司【韩曰月令秋之三月其帝少昊盖秋主刑而摠加检校刑部尚书故云】暖风抽宿麦清雨巻归旗【孙曰归谓归天平也补注石林诗话云蔡天启言尝与张文潜论韩栁五字警句文潜举退之暖风抽宿麦清雨巻归旗子厚壁空残月曙门掩虫秋皆集中第一】赖寄新珠玉【寄一作有】长吟慰我思
　　早春与张博士籍游杨尚书林亭寄第三阁老兼呈白冯二阁老
　　【韩曰时白居易以主客郎中知制诰冯宿以比部郎中知制诰杨绾传故事中书舍人年久者为阁老公此诗乐天有和篇今附于后一本题中无博士二字又无寄第三阁老兼六字】
　　墙下春渠入禁沟【一作流】渠冰初破满渠浮鳯池近日长先暖【韩曰荀朂自中书迁尚书令曰夺我鳯凰池孙曰近日以喻近君也】流到池时更不流【蔡本作更见不】
　　和韩侍郎题杨舍人林池见寄　白居易
　　渠水暗流春解冻风吹日炙不成凝鳯池冷暖君谙在二月因何更有冰
　　奉使常山次太原呈副使吴郎中
　　【樊曰长庆元年七月成徳军大将王廷凑杀其节度田洪正以反三年二月诏雪廷凑罪复以为节度使以公为兵部侍郎宣慰其军途次太原作此诗常山镇州也即成徳所治吴郎中名丹时以驾部郎中为宣慰副使唐子西曰公孙以董仲舒相胶西梁兾以张纲守广陵李逢吉以韩愈使镇州卢杞以顔鲁公使李希烈其用意正相类然考之史公出使镇在二月而逢吉三月始召为兵部尚书六月始代裴度为相子西云尔何也抑岂逢吉险邪遂以公此行为其所中欤君子恶居下流天下之恶皆归焉此之谓也】
