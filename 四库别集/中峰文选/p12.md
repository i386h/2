<!-- { "loadSidebar": true } -->
　　詹事府詹事兼翰林院学士臣董玘谨奏为患病事臣于本年四月二十四日偶感末疾一向调理未痊伏闻皇上降旨于盛暑中特令讲官以三八日轮讲大学衍义此葢圣志日勤圣学时敏之实验也伏枕之余深用庆幸至六月初三日轮该臣进讲念此盛事不敢以病自沮遂勉强出朝敷陈愚悃一二缘气体尚虚于初六日复患泄泻遂至困卧仍注门籍今者荷蒙圣恩误以廷荐用臣于吏部臣不胜惶悚顾久泄伤脾且夕难愈神昏头晕未能赴阙称谢伏望圣慈容臣暂在家服药调理庶获痊可为此具本令本院孔目钱文赍捧谨具奏知嘉靖六年六月十六日奏吏部右侍郎兼翰林院学士臣董玘谨题为印信事照得本部印信原系左侍郎孟春署掌今奉钦依提问所有印信缺官掌管及照本部新攺尚书李承勋行取未到臣玘见患眩晕等疾调理未痊伏望皇上于各部尚书或侍郎内简命一员署掌印信候李承勋至日交代庶部事有所统摄臣玘亦得专意调理以候痊可缘系印信事理未敢擅便谨题请旨嘉靖六年八月二十日题奉圣旨印着董玘署掌便着赴部供职吏部知道钦此吏部右侍郎兼翰林院学士臣董玘谨奏为陈情乞恩给假省亲事窃惟国朝之制京官离家六年之上者许令给假省亲所以教人臣之孝也教以孝者所以教为忠也然必以六年为限使出而事君归而事亲并行而不偏废此法意也臣在先朝尝给假归省家居五年有余恭遇皇上龙飞民物快覩臣父促臣北上以正德十六年六月二十六日到京过蒙简拔日侍讲筵继录年劳叨秩三品复蒙圣慈念臣父母年老超越常格锡之诰命佩戴恩德以感以惭顾臣远去父母数千余里禄养弗亲音问鲜至终夜长怀泪垂枕下久欲乞归但以圣学方勤未可先身图之便兼且年例未及不敢伤朝廷之公黾勉供职忧思万端今年六月巳及六年之期方欲具疏陈情适遇吏部员缺廷荐谬及诏命遂下服任伊迩图报愈难正宜在公匪懈讵敢更及己私柰臣分薄福过灾生不幸近日再丧妻室一子尚幼呱苦无依臣父母一旦得此凶问不免感伤年衰意欝可虑尤甚用是数月之间隐忍踌蹰尚未敢以丧告臣之处此实为狼狈臣尝闻李密在晋时为祖母上表有云尽节于陛下之日长报刘之日短今臣犬马之齿纔踰四十圣明在上未即弃置竭其驽钝承事左右尚将有日臣父年八十有五母年七十有七来日无多万一不测见面无期臣抱终身之痛何以自赎此臣至情天日可鉴仰惟皇上大孝远迈百王锡类因心有感必应用敢辄沥诚恳冐渎宸聪伏望特降纶音容臣照例给假归省兼为妻营葬事毕之日倘或亲年尚可支持自当依限前来供职岂敢久矌岁月以负陛下知遇之恩哉臣不胜迫切祈恳之至为此具本亲赍谨具奏闻伏候勑旨嘉靖六年九月初六日奏奉圣旨吏部缺官管事董玘不准给假便着出部供职吏部知道钦此 

