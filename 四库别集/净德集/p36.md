<!-- { "loadSidebar": true } -->
　　何氏之先盖晋之卿佐封于韩者子孙因以为氏秦灭韩其后流散四方或谓韩为何故汉魏以来始着何氏有居于闽者至瓒乃显即君六世祖也仕后唐厯太原留守除西川副使防孟氏僭窃耻屈其下饮恨死其子柔不能东乃家青城遂为青城人柔生令昕令昕生缮不幸逢乱离无复振起缮生中即君考也任道晦处无意官禄以聚书为能以赋诗为乐蜀之耆儒李畋渭卿戈渊仲顔皆与之友子四人君其季也讳敏字希顔简慤庄重克承厥家贫而能力生以养亲奉祀至于抚养百口靡有不给富而能好善以训其子孙至于起家从仕翘然有闻旁攴外属之无归则倍仰而济乡闾识者以吉人君子称焉熙宁初今天子祀南郊以君之子大章登朝封大理评事四年明堂大飨迁光禄寺丞六年十一月某日终于家享年七十二八年十月某日葬于县之某乡某里君娶李氏今封仁夀县君生三子大章皇祐四年中进士第五迁太常博士通判汉州大临某皆饬行不坠先训孙四人宗元荣州荣徳县令宗范合州巴川县令某某悉志于学期以自立惟何氏蜀来中叶不燿至博士君始以学文徳禄而荣徳巴川二君又能同时取科第士议荣之君可谓有后矣某与博士君同进士籍且为姻家君之葬也敢志而铭铭曰
　　何迁于岷五世至君既永以年再光以恩山之阿江之濆祗厥祀传后昆
　　奉议郎何君墓志铭
　　余尝铭光禄寺丞岷山何公之墓攷论世次及其里居详矣君乃光禄仲子也讳大临字才叔少读书知名教以修洁治身以恭愿事亲乡党以善称闺门以孝闻通诗骚之学仿约大致作为篇章适情寓物平畅纯澹有昔人风格或告以释氏之説当防敬崇奉乃享令报则曰广慈心即佛不妄语即经若乃祸福之应惟修其在我者而顺以听命吾知此而已晚从道家之教信尚清寂求以养心治气归之虚静故能委置世纷无竞于物漠然自得有方外之趣尤长于教子择师取友必以贤饬励以经术欲其慎行而寡过诱掖以辞章欲其资身而得禄凡朝夕所肄习而谓之课试者每与之讲解切劘不倦若朋友然由是起家中第孟仲接武西南士大夫举义方之训皆推君为先君娶倪氏累封安仁县君卒十年矣子五人宗范朝散郎眉州教授宗奭早亡宗诲以学求举宗韩资州磐石县令宗哲果州相如县尉孙男十二人元丰三年神宗祀明堂封君承事郎其后五迁至奉议郎宗范又尝得五品服请以赐君不着于令诏特可之议者以为荣君享年六十三元祐五年三月十五日卒于家八年正月四日葬于青城县之怀仁乡赤木里先茔之北初倪氏之葬也君为夀冢其旁吊以诗曰我来同穴知何日石火光中更十年已而其言验嗟夫始终生死之变岂偶然哉铭曰
　　毎读五代忠义传至明宗命何瓒入蜀制孟知祥事未尝不废巻而叹也夫以明宗区区暌弱之唐任一何瓒而欲御权彊僭叛之蜀岂不难哉瓒意不屈继以死何其易也自瓒至君六世而子孙之盛如此究观前人之大节推验后嗣之吉报则福禄之来抑有由矣









　　净徳集巻二十五
　　钦定四库全书
　　净徳集巻二十六
　　宋　吕陶　撰
　　墓志铭
　　故光禄寺丞致仕张君墓志铭
　　某年某月甲子张君元老以疾卒于卭州安仁县之居第享年七十四凡三族之亲及其乡之士大夫闻而哭曰义士死矣今而后吾属有患难谁其恤里巷之耆叟耋妇与其孤童弱女闻而哭曰仁者亡矣今而后吾家有窘困谁其济至某年某月甲子将葬于县之某里则向之哭者又往吊而哭焉君讳某字元老而三蜀之士识与不识皆称曰元老者爱之也盖君天禀仁惠而乐于义与人交同其休戚施与不吝以急难告不择险易必竭诚拯之以贫匮请不间疎密必极力赒之友人黄子山客死合阳子幼且窭寓榇未还谋于乡无肯出力者君奔走数百里防其丧归郡文学张之翰父亡二十载未遑窀穸之事莆阳范还卒于安仁诸孤无托君皆给田使之葬樊氏女大归父母继没贫甚君择良家子妻之其勇义好施率如此于亲属尤笃爱虽沦没不忍欺仲父惟一女早失怙恃君抚养勤至为纳赘壻分产与之如昆弟或谓在律不然给之田太多君曰吾仲父不幸无子幸而有壻吾与之田奉嵗时血食安忍计多寡哉按君之先居南阳值唐季乱避地入蜀今为临卭人曾祖某祖某考某皆不仕君娶黄氏生二子长曰某早卒次曰某皇祐中举进士为天府高第累迁朝奉郎君以子立朝封大理评事迁光禄寺丞孙男几人曰某某君少力学善词章一时名士多师友之晚嵗安闲惟诗酒自适其生平气节好出于仁义故书其大者以示来世铭曰
　　仁及乡闾义加朋友懿行之最君安而有傥或得位力行其志扩而充之人防其利惜也不逹用于退藏勒铭墓隧显发幽光
　　著作佐郎致仕宋府君墓志铭
　　宋氏之先居京兆唐僖宗时为屯田郎中随乘舆入蜀任彭眉二州刺史讳挺者乃君七世祖也卒官葬武阳因家焉其后有五宗次昌殷始迁卭之蒲阳遂为卭大姓昌殷生贤贤生珂珂生皓皓生平即君考也君讳慎交字葆初七嵗失所恃执丧如成人族属异之既长刚方厚里若少縁饰然有识度不以贱贫荣富动懐无一语及非义谈説慷慨厯厯可听多与名教合其治家有范约而中礼耻徇浮侈之俗其教子有术严不伤爱从学者谕以修身砺行効官者勉以急吏缓民其待物甚恕盖虽有怨不复里人伏其量熙宁元年上亲祀昊天以子炤登朝封大理评事累迁光禄寺丞著作佐郎享年七十八十年九月某日卒于成都之别第卜以元丰二年正月戊子葬于依政县某乡某里四公山先垅之次君娶李氏封仁夀县君生四子炜早亡焕举进士炤为屯田员外郎爟尝贡于乡孙男十二人也自君之丧屯田君哀毁骨立早夜惟窀穸是谋日月先其吉宅兆贵其安衣衾棺椁悉以度数吊者不冗挽者不哗既祖于庭虽亲朋犹有未知者君子谓宋氏之葬得其所以葬初刺史君葬武阳后葬四公至昌殷迁蒲阳则葬升平君常爱四公有佳山水巳而葬焉亦遵平昔之志且不远其祖也铭曰
　　质直好义犯而不校二者圣贤着以为教君有是徳匪习而乐听言则厉人可法效爱子则严纳于忠孝族别而五疎矣情好墓析而三异矣祠报四公之冈祖始之兆君归于斯夙昔所诏期百千年铭此以告
　　长乐冯先生墓志铭
　　蜀之有道君子冯先生讳某字损之其先盖长乐郡者姓自五代祖俦仕孟氏任眉州司戸参军卒官因家焉曾祖少连祖承谅父知礼皆为彭山人先生生而聪颖与他儿异才五嵗闻隣人诵书辄喜稍长遂好学读五经尤专诗书探深抉奥志其本统泛阅古史百氏该综得失举进士不第退而讲学诲人每正席横经演明大旨凡训传之殊骋及其肤説则判别是否归于至当学者多信向之往往化而博彊先生常曰学所以治性修身而充吾之所有非特夸论辩要利禄为也能积乎中发而粹乎外则无媿为君子若夫贵贱荣辱通塞险易当以义命委之世俗所谓厄穷憔悴者安足累吾灵台是以抗志砺行愈困愈笃口不出柔言目不顾令色不枉己以徇物不违义以求人箪瓢藜藿裕然白首乃贫无谄怨饭疏饮水曲肱而乐之徒欤娶唐氏亡九年矣二子长曰敢静黙有文登进士科累迁彭州军事判官得禄就养里人荣之次曰敏力学慎检操盖隠徳不位而庆流于后也三女皆嫁良族孙男三人女五人先生享年九十一熙宁八年五月某日卒于天彭之官舍十月某日葬于彭山安镇乡祖茔之次举唐氏之丧以祔焉礼也其平生所着歌诗若干巻藏于家铭曰
　　夀考康宁好徳终命此四者先生兼享之不富以利而富以道洪范之五篇亦具矣
　　呉府君墓志铭
　　蜀有呉氏其先京兆栎阳人自唐中世有名祥者宦于唐安爱其土俗风物之美遂占籍华阳后四世生处谦仕本朝为膳部员外郎膳部生传绍任泾阳县令泾阳生季囘授郊社斋郎乃府君考也府君讳拱之字宗象性孝友事亲尽其道既长从学读书通义理当彼时蜀去乱未久俗未甚盛仁人志士多以退静相高于荣利无所慕府君虽向学亦无仕进意治身守道恬晦自如居乡里善恶甚明不妄许可结交以义患难则出力恤物以仁贫而乐施好谈算数推步之术以祸福谕人使之修省戒惧常阅书晓方论以疾告者为治之中年以来择亲朋之厚者而告曰吾侪生太平日无事闲居盍遂所乐以适吾情乎于是结为棊酒之社而谓之太平棊酒友纵谑高谈连日无倦色盖优游于此者三十年元丰六年忽谓其侣曰明年春予乘厄限殆将终乎七年正月感疾二月二日果不起享年八十三悉如其説既卒即以某年十月乙酉塟于华阳县居贤乡先兆之次娶张氏先卒十三年男三人师俞检已无过师益举进士有声名累上未第师臯亦与计偕早卒女三人适进士史珪前万州南浦县令郭由仪进士宇文遘孙男女各六人予于呉氏有世旧知府君为详其孤乃以朝议公所述仲父平生屡行之状示予求铭其墓予以为庄生有言人之生除疾病死丧忧患其中开口而笑者一月不过四五日不能悦志意养夀命非通道也若府君者生逢治安传袭禄仕而能远世纷薄外累以显晦荣悴为一悲愁死愤不汩于中三十年间寓于棊酒一月之笑岂其四五日而已乃能全天真享高夀其逹人之徒欤铭曰
　　进荣退辱率非己欲贵富贱贫莫非吾其忽然而胜欢然而竞饮酒而醉黙然如静虽曰形器吾不刻镌古之逹者宜其永年
　　医博古府君墓志铭
　　予谪官懐安得古太素与之游太素知道者寓于医以自诲始即之如不能言谓其鲁人也徐而叩之或及于治病谓其良医也久而亲之知其通物理能自得也盖少时尝遇河南李君传以丹诀戒以素书晩又得隠者赵君付以金丹二故练藏养气皆有深术所谓丹诀者盖顺天地隂阳造化自然之理受之以神持之以心所谓素书者盖言保生之要本于内真知之必修修之必不怠所谓金丹者灿然有晶辉圆而粒也太素既语予以丹诀其二物皆得而见之若李赵二君则不得而免不知其何如人也太素又尝谓予曰赵君既以金丹见遗且言修道有三限之别上者享年百有二十九十次之七十又次之予至七十有疾将解去即服金丹以固性涉厯三世乃超离形器之外予闻是説至元丰七年太素年七十忽感疾如赵君之言饵其金丹后二日而卒实某月某日也嗟夫道家之説天地与人以生不与之死戕伐其生而死者举世皆是也知有神仙之道从而学之者欲保其生也如赵君之言必涉三世而后得其难如此乎岂尘埃网罟之内罪垢污浊纒结涂渍必洗荡刮磨经数百载然后完洁乃以可保天地之所与者乎抑定于中者不乱累于外者可忘水火刀劔之来尚委而去况疾病乎天下之事有不可致诘者今赵君之论太素之亡亦其一端乎太素讳世淳曾祖讳某祖讳某皆占籍金水太素好恤孤赒急人多赖其力亦济世之意也家藏道书五千巻着禅颂千余首述五运六气圗六十年气候诀皆有理趣子三人公辅公述先卒成之举进士女四人悉嫁良族八年九月某日乃葬于柏庙乡罗曲里西山之阳铭曰
　　君常摄耳宜夀且祺乃以疾终莫得而知仙説有夫生兮可遗或寓而正或委而驰为君作铭纵言及斯君如不昧尚亦笑之
　　净徳集巻二十六
　　钦定四库全书
　　净徳集巻二十七
　　宋　吕陶　撰
　　墓志铭
　　夫人文氏墓志铭
