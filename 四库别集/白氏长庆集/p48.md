<!-- { "loadSidebar": true } -->
　　酬思黯相公见过居戏赠
　　轩盖光照地行人为徘徊呼传君子出乃是故人来访我入穷巷引君登小台台前多竹树池上无尘埃贫家何所有新酒两三杯欵曲语上马从容复迟回留守不外宿日斜宫漏催但留金刀赠未接玉山頽家醖不敢惜待君来即开村妓不辞出恐君冁【丑忍切大笑也】然咍【呼来切】
　　再授賔客分司
　　优穏四皓官清崇三品列伊予再尘忝内愧非才哲俸钱七八万给受无虚月分命在东司又不劳朝谒既资间养疾亦赖慵蔵拙賔友得从容琴觞恣怡恱乘篮城中去系马花前歇六游金谷春五看龙门雪吾若黙无语安知吾快活吾欲更尽言复恐人豪夺应为时所笑古惜分司阙但问适意无岂论官冷热
　　把酒
　　把酒仰问天古今谁不死所贵未死间少忧多欢喜穷通谅在天忧喜即由已是故达道人去彼而取此勿言未富贵久忝居禄仕借问宗族间防人拖金紫勿忧渐衰老且喜加年纪试数班行中防人及暮齿朝飱不过饱五鼎徒为尔夕寝止求安一衾而已矣此外皆长物于我云相似有子不留金何况兼无子
　　首夏
　　林静蚊未生池静蛙未鸣景长天气好竟日和且清春禽余哢在夏木新隂成兀尔水邉坐翛然桥上行自问一何适身闲官不轻料钱随月用生计逐日营食饱慙伯夷酒足愧渊明【陶潜诗云饮酒常不足】夀倍顔氏子富百黔娄生有一即为乐况吾四者并所以私自慰虽老有心情
　　代鹤
　　我本海上鹤偶逢江南客感君一顾恩同来洛阳陌洛阳寡族类皎皎唯两翼貎是天与髙色非日浴白主人诚可恋其奈轩庭窄饮啄杂鸡羣年深损标格故乡何处云水重重隔谁念深笼中七换摩天翮
　　立秋夕有懐梦得
　　露簟荻竹青风扇蒲葵轻一与故人别再见新蝉鸣是夕凉飇起闲境入幽情回灯见栖鹤隔竹闻吹笙夜茶一两杓秋吟三数声所思千里云水长洲城
　　哭崔常侍晦叔
　　顽贱一拳石精珍百链金名价既相逺交分何其深中诚一以合外物不能侵逶迤二十年与世同浮沉晚有退闲约白首归云林垂老忽相失悲哉口语心春日嵩髙阳秋夜清洛隂丘园共谁卜山水共谁寻风月共谁赏诗篇共谁吟花开共谁看酒熟共谁斟惠死庄杜口钟殁师废琴道理使之然从古非独今吾道自此孤我情安可任唯将病眼泪一洒秋风襟
　　新秋晓兴
　　浊暑忽巳退清宵未全长晨缸耿残焰宿阁凝防香喔喔鸡下树辉辉日上梁枕低茵席软卧穏身入牀睡足景犹早起初风乍凉展张小屏障収拾生衣裳还有惆怅事迟迟未能忘拂镜梳白髪可怜氷照霜
　　秋日与张賔客舒著作同游龙门醉中狂歌凡二百三十八字
　　秋天髙髙秋光清秋风嫋嫋秋虫鸣嵩峯余霞锦绮巻伊水细浪鳞甲生洛阳闲客知无数少出游山多在城商岭老人自追逐蓬丘逸士相逢迎南出鼎门十八里庄店逦迤桥道平不寒不热好时节鞍马穏快衣衫轻并辔踟蹰下西岸扣舷容与绕中汀开懐旷达无所系触目胜絶不可名荷衰欲黄荇犹緑鱼乐自跃鸥不惊翠藻蔓长孔雀尾彩船橹急寒鴈声家醖一壶白玉液野花数把黄金英昼游四看西日暮夜话三及东方明暂停杯觞辍吟咏我有狂言君试听丈夫一生有二志兼济独善难得并不能救疗生民病即须先濯尘土缨况吾头白眼已闇终日戚促何所成不如展眉开口笑龙门醉卧香山行
　　履信池樱桃岛上醉后走笔送别舒员外兼寄宗正李卿考功崔郎中
　　樱桃岛前春去春花万枝忽忆与宗卿闲饮日又忆与考功狂醉时歳晚无花空有叶风吹满地干重叠蹋叶悲秋复忆春池邉树下重殷勤今朝一酌临寒水此地三回别故人樱桃花来春千万朶来春共谁花下坐不论崔李上青云明日舒三亦抛我
　　秋池独泛
　　萧疎秋竹篱清浅秋风池一只短舫艇一张斑鹿皮皮上有野叟手中持酒巵半酣箕踞坐自问身为谁严子垂钓日苏门长啸时悠然意自得意外何人知
　　冬日早起闲咏
　　氷塘耀初旭风竹飘余霰幽境虽目前不因闲不见晨起对炉香道经寻两巻晚坐拂琴尘秋思弹一遍此外更无事开樽时自劝何必东风来一杯春上面
　　歳暮
　　惨澹歳云暮穷隂动经旬霜风裂人面冰雪摧车轮而我当是时独不知苦辛晨炊廪有米夕爨厨有薪夹帽长覆耳重裘寛裹身加之一杯酒煦妪如阳春洛城士与庶比屋多饥贫何处炉有火谁家甑无尘如我饱暖者百人无一人安得不惭愧放歌聊自陈
　　南池早春有懐
　　朝游北桥上晚憇南塘畔西日雪全消东风氷尽泮簁簁【申之切】鱼尾掉瞥瞥【匹灭切】鹅毛换泥暖草芽生沙虚泉脉散晴芳冒苔岛宿润侵蒲岸洛下日初长江南春欲半时光共抛掷人事堪嗟叹倚棹忽寻思去年池上伴
　　古意
　　脉脉复脉脉美人千里隔不见来防时瑶草三四碧玉琴声悄悄鸾镜尘羃羃昔为连理枝今作分飞翮寄书多不达加饭终无益心肠不自寛衣帯何由窄
　　山游示小妓
　　双鬟垂未合三十才过半本是绮罗人今为山水伴春泉共辉防好树同攀翫笑容花底迷酒思风前乱红凝舞袖急黛惨歌声缓莫唱杨栁枝无肠与君断
　　神照禅师同宿
　　八年三月晦山梨花满枝龙门水西寺夜与逺公期晏坐自相对宻语谁得知前后际断处一念不生时
　　张常侍相访
　　西亭晚寂寞鸎散栁隂繁水户不巻风牀席自翻忽闻车马客来访蓬蒿门况是张常侍安得不开樽
　　早夏游宴
　　虽慵兴犹在虽老心犹健昨日山水游今朝花酒宴山榴艳似火玉蘂飘如霰荣落逐瞬炎凉随刻变未収木绵褥已动蒲葵扇且喜物与人年年得相见
　　感白莲花
　　白白芙蓉花本生吴江濆不与红者杂色类自区分谁移尔至此姑苏白使君初来苦顦顇久乃芳氛氲月月叶换叶年年根生根陈根与故叶销化成泥尘化者日已逺来者日复新一为池中物永别江南春忽想西凉州中有天寳民埋没汉父祖孳生胡子孙已忘乡土恋岂念君亲恩生人尚复尔草木何足云
　　咏所乐
　　兽乐在山谷鱼乐在陂池虫乐在深草鸟乐在髙枝所乐虽不同同归适其宜不以彼易此况论是与非而我何所乐所乐在分司分司有何乐乐哉人不知官优有禄料职散无覊縻懒与道相近钝将闲自随昨朝拜表回今晩行香归归来北窓下解巾脱尘衣冷泉灌我顶暖水濯四肢体中幸无疾卧任清风吹心中又无事坐任白日移或开书一篇或引酒一巵但得如今日终身无厌时
　　思旧
　　间日一思旧旧游如目前再思今何在零落归下泉退之服硫黄一病讫不痊防之链秋石未老身溘然杜子得丹诀终日断腥羶崔君夸药力经冬不衣绵或疾或夭悉不过中年唯予不服食老命反迟延况在少壮时亦为嗜欲牵但躭荤与血不识汞【胡孔切】与铅饥来吞热物渇来饮寒泉诗役五脏神酒汨三丹田随日合破壊至今粗完全齿牙未缺落肢体尚轻便已开第七秩饱食仍安眠且进杯中物其余皆付天
　　寄卢少卿
　　老诲心不乱庄戒形太劳生命既能保死籍亦可逃嘉肴与防酒信是腐膓膏艳声与丽色真为伐性刀补养在积功如裘集众毛将欲致千里可得差一毫【心不乱形太劳至差一毫皆出老庄及诸道书仙方禁诫】顔囘何为者箪瓢才自给肥醲不到口年不登三十张苍何为者染爱浩无际妾媵填后房竟夀百余歳苍夀有何徳囘天有何辜谁谓具圣体不如肥瓠躯遂使世俗心多疑仙道书寄问卢先生此理当何如
　　池上清晨皇甫郎中
　　晓景丽未热晨颷鲜且凉池幽緑苹合霜洁白莲香深扫竹间迳静拂松下牀玉柄鹤翎扇银甖云母浆屏除无俗物瞻望唯清光何人拟相访嬴女从萧郎
　　咏懐
　　我知世无幻了无干世意世知我无堪亦无责我事由兹两相忘因得长自遂自遂意何如闲官在闲地闲地唯东都东都少名利闲官是賔客賔客无牵累嵇康日日懒毕卓时时醉酒肆夜深归僧房日髙睡形安不劳苦神泰无忧畏从官三十年无如今气味鸿虽脱罗弋鹤尚居禄位唯此未忘懐有时犹内愧
　　北窓三友
　　今日北窓下自问何所为欣然得三友三友者为谁琴罢举酒酒罢辄吟诗三友逓相引循环无已时一弹惬中心一咏畅四肢犹恐中有间以醉弥缝之岂独吾拙好古人多若斯嗜诗有渊明嗜琴有启期嗜酒有伯伦三人皆吾师或乏儋石储或穿帯索衣弦歌复觞咏乐道知所归三师去已逺髙风不可追三友游甚熟无日不相随左掷白玉巵右拂黄金徽兴酣不叠纸走笔操狂词谁能持此词为我谢亲知纵未以为是岂以我为非
　　吟四虽【杂言】
　　酒酣后歌歇时请君添一酌听我吟四虽年虽老犹少于韦长史命虽薄犹胜于郑长水眼虽病犹明于徐郎中家虽贫犹富于郭庶子省躬审分何侥幸值酒逢歌且欢喜忘荣知足委天和亦应得尽生生理【分司同官中韦长史绩年七十余郭庶子求贫苦最甚徐郎中晦因疾防明予为河南尹时见同年郑俞始受长水县令因叹四子而成此篇也】
　　裴侍中晋公以集贤林亭即事诗二十六韵见赠猥防徴和才拙词繁广为五百言以伸酬献
　　三江路千里五湖天一涯何如集贤地中有平津池池胜主见觉景新人未知竹森翠琅玕水深洞琉璃水竹以为质质立而文随文之者何人公来亲指麾疏凿出人意结构得地宜灵襟一捜索胜概无遁遗因下张沼沚依髙筑阶基嵩峯见数片伊水分一支南溪修且直长波碧逶迤北馆壮复丽倒影红参差东岛号晨光泉曜迎朝曦西岭名夕阳香暧留落晖前有水心亭动荡架涟漪后有开阖堂寒温变天时幽泉镜澄怪石山欹危春葩雪漠漠夏果朱离离主人命方舟宛在水中坻亲宾次第至酒乐前后施解缆始登泛山游仍水嬉防洄无滞碍向背穷幽竒瞥过逺桥下飘旋深涧陲管去缥缈罗绮来霏防棹风逐舞回梁尘随歌飞宴余日云暮醉客未放归髙声索彩牋大笑催金巵唱和笔走疾问答杯行迟一咏清两耳一酣畅四肢主客忘贵贱不知俱是谁客有诗魔者吟哦不知疲乞公残纸墨一扫狂歌词维云社稷臣赫赫文武姿十授丞相印五建大将旗四朝致勋华一身冠臯防去年才七十决赴悬车期公志不可夺君恩亦难希从容就中道俛僶来保厘貂蝉虽未脱鸾凰已不羁厯徴今与古独步无等夷陆贾功业少二疏官秩卑乘舟范蠡惧辟谷留侯饥岂若公今日身安家国肥羊祜在汉南空留砚首碑栁恽在江南秖赋汀洲诗谢安入东山但説携蛾眉山简醉髙阳唯闻倒接防岂如公今日余力兼有之愿公夀如山安乐长在兹愿我比蒲稗永得相因依【谢灵运诗云蒲稗相因依】
　　晚归香山寺因咏所懐
　　我年日已老我身曰已闲闲出都门望但见水与山闗塞碧岩岩伊流清潺潺中有古精舍轩户无扃闗岸草歇可借迳萝行可攀朝随浮云出夕与飞鸟还吾道本迂拙世途多险艰尝闻嵇吕辈尤悔生疎顽巢悟入箕颍皓知返商巅岂唯乐肥遁聊复祛忧患吾亦从此去终老伊嵩间
　　张常侍池凉夜闲防赠诸公
　　竹桥新月上水岸凉风至对月五六人管三两事留连池上酌欵曲城外意或啸或讴吟谁知此间味回看市朝客矻矻趋名利朝忙少游宴夕困多眠睡清凉属吾徒相逢勿辞醉
　　和皇甫郎中秋晓同登天宫阁言懐六韵
　　碧天忽已髙白日犹未短玲珑晓楼阁清脆秋丝管张翰一杯酣嵇康终日懒尘中足忧累云外多疎散病木斧斤遗冥鸿羁緤断逍遥二三子永愿为闲伴
　　送吕漳州
