<!-- { "loadSidebar": true } -->
　　秋晚过北渡
　　凄凉客路趁长川荷叶无衣柳不绵日暮正愁无宿处乱鸦飞下有人烟
　　铜雀瓦砚
　　摩挲嵗久马肝死洗涤尘开鸜眼鲜铜雀何人收废瓦铭文犹记建安年
　　逺浦归潮
　　逺眺沧洲十里强早潮举网夜鸣榔倦游不作呉松客白髪归来乐故乡
　　枫树
　　屈原庙外千株碧髙帝祠前万叶红楚尾呉头风景在片帆不复更西东
　　十三日夜山斋翫月
　　月傍细细水波云绣撚金描孔翠纹夜半冰轮悬浄碧太空不动扫魔羣
　　十四日夜月色颇佳山寒不出门窗间拥絮坐翫殊胜昨夜之微茫也
　　山居寒重户先扃自向踈窗爱月明欲唤花光来貎取入檐微见一枝横
　　十六日夜月色可爱病体怯风欹枕防窗影殊佳
　　此夜月眀胜月半可怜衰病自欹眠窗前树子如人影渺渺羇雌叫渚田
　　樟树
　　樛枝平地虬龙走髙干半空风雨寒春来片片流红叶谁与题诗放下滩
　　遣兴三絶
　　小小茅斋傍茂林朝朝暮暮有鸣禽道人心事无憎爱终夜闻枭也好音
　　读书未尽老骎骎更把残编徃复寻六籍精微心已耗只将韩杜了光隂
　　老懐忽忽如中酒短髪萧萧不受簪四壁应闻长叹息何人知我此时心
　　晚出
　　数树逺烟藏枣栗半村踈雨下牛羊诗人过眼助成句吟罢不知归路长
　　老儒不用忧歌
　　衡石程书括户口头防箕敛生干戈老儒不用忧此事苋羮麦饭醉且歌
　　和用之题剡雪
　　鲈鱼未上夜潮囘吹笛蓬窗古岸隈谁遣戴公山上住两囘牵帅子猷来
　　两岸青山一水流蓑衣不着雪为裘安道只应深树里青山不见便囘舟
　　梦觉见雪
　　青山白髪最宜看防缀斓斑着意难巧付小园浑未了东风急处又吹残
　　晨起嚼雪老齿生冰亦一快事
　　布衾温燠似春晴睡足窗前一鸟鸣起挽梅梢拈雪嚼五行谁带许多清
　　近峯晴雪
　　小楼周匝玉屏开木落林峦入座来欲唤老关商畧此两峯髙并致佳哉
　　日暮雪将作扫门待之
　　冻鸦胶树水云迷雀语相邀作早栖浄扫门庭延雪集可容圭璧委尘泥
　　夜静秋清月朗天时时霜鹤唳芝田筑台正与仙人约少驻人间五百年
　　老彭像
　　籛铿自古夀称延上下尧殷九百年自是周遮加谨畏至今百忌厯犹传
　　四皓像
　　商山深处养灵根白髪昻藏满面春一出汉庭安汉嗣颇疑倾得戚夫人
　　大横屏
　　燖鹅急雪洒斑斑叠嶂层峦浩间拳鹭失巢无倚着却随蓬背下江湾
　　成石屛诗后枕上再赋
　　十年欲作石屏题覃思防蒙意转迷枕上呻吟飜了此短蓬秋雨宿浯溪
　　冬日感懐
　　四十年前不畏老酒豪踏雪买梅花如今七十愁年尽逺客匆匆梦到家







　　钦定四库全书
　　阆风集卷九　　　　　　宋　舒岳祥　撰七言絶句
　　得正仲书相勉归乡作一絶复之
　　老去无家天一方安贫乐土羡刘郎夜来一阵西风起闻得山亭酒味香
　　短檠
　　昔年曾读退之诗墙角短檠吁可悲我有短檠元不弃自悲双眼早昏眵
　　老屋
　　雨涴壁泥行蜥蜴风吟纸落蟏蛸空斋惟有书千巻夜夜青灯共寂寥
　　静坐偶成
　　日午风休树不哗蚀残香篆伴南华忽闻霜鸟如春鸟闲想芦花作栁花
　　作意投床寐不熟嗒然隠几睡偏安从来万事无心好心到无心自是难
　　寒食题山庵
　　门挿垂杨不是家自怜飘泊似杨花一樽和泪浇坟土余馂分张及野鵶
　　题萧照山水【有序】
　　萧照山水四轴得之金陵缣素朽败然林壑缥缈烟霭灭没之态可见也丙子兵火以寄藏崇庵幸存第蹂践污损可为恻然污此畵者其桓之客欤何寒具之迹尚存也丁丑六月二十八日曝书龙舒山致庵拂拭泥滓人与画为之相唁也
　　烟雨峰峦无古今断崖迷径静愔愔隔溪樵子遥相语昨夜春流尔许深【隔涧语樵】
　　林穷磵絶石崖倾临水幽朋更欲登拟共前峯成小隠晓来云尽见髙棱【前峯小隠】
　　何人一舸下清溪列攅峰想旧栖不雨石林元自湿无云山路只长迷【清溪一舸】
　　翩翩凉树小茅堂揖客柴门去栈长山外横舟篷不启谁知世有送迎忙【野渡横舟】
　　次韵答戴帅初送麴二絶
　　乱离无酒何以活最爱涓涓浅酌时理到何须辨清浊兴来谁解问醇醨
　　子云嗜饮苦不给时有问字人能来使我得裂醉乡土为尔特筑黄金台
　　桐
　　峄阳浑璞凯风心此是姚虞膝上琴我有全琴元不斵时擕枕簟卧清隂
　　山扉
　　未要携家入逺山闭门谢俗自安闲檐低还许归云度墙短仍将叠嶂环
　　杨栁栰
　　作此横舟古栁间八风不动只如山夜来雨涨牂牁没却道舟移过别湾
　　十一夜月色凄淡数酌竟醉华胥国似可避世也
　　冬暖熙熙作午晴红梅花下一壶倾衰年未夜先思睡深闭柴门却月明
　　平泉佳景
　　清风截断排檐雨返景烧成冠岭霞定是来朝好春色海棠须作小桃花
　　山狖暗穿黄叶响沙乌逺叫白烟昏采兰童子归来晚一道香风先到门
　　九月二十七日晓起书梦
　　老去无营百念寛只余故纸未忘鑚小坐寐幽梦梦渉寒波赋楚兰
　　纪梦【有序】
　　初八日晓梦乘款段行故乡麦陇上见梅花两株一红一白意甚爱之有一人同游故人也取酒共饮不知身在他山乱离中也寐觉之间恍成一絶其人诵数过既觉能记之
　　款段徐行穏不危迢迢溪路见疎梅青枝欲挽怜香雪唤取芳尊树下来
　　梦归
　　独行东阪茅茨屋回望西墙竹树坡愁杀曛黄归路逺兵残人少髑髅多
　　梦中作
　　桃李成蹊春不言有人扶瘦倚栏干柔柔软软愁如困燕子初归带薄寒
　　梦成
　　山棠红白间青林上有和鸣百啭禽一阵晚风吹曀去又寻桃杏说春心
　　二十五日晚西坐睡梦美人出纨扇索题为题一絶既觉则童子已明烛矣忘其上三句足成此篇
　　皎皎琼华了不疑緑团扇索题诗风流自是天生句燕子梨花恰并时
　　纪梦【有序】
　　十月十二日五更梦师泉李珏尚书【今不知其南北但知其在中朝官兵部尚书耳】送二客来谒予谋之先亲薄有以赆之既而与出郊行回顾其后道士周希彰布褐芒屩亦至初见一所似村市列肆门尽闭但歩櫩皆黑油用白纸糊约度可三四十间店之东有堂五间如津亭逢一人似识其面而忘其姓名衣巾装束如行客揖予而去堂东西夹有丈夫妇人十许人方饮食笑语中有妇人硕丽盛饰意其为邸第人也予避而去之偶逢刘养源与同行少顷见有宅第一区门墙无甚髙大前对大路路旁林木水石可爱因入而游焉园迳窈窕桃花盛开其特异非人间所见之比有指曰此玊桃也花肉红色鲜丽不可名状摘花头就掌翫之其下有三足如黄杨子状上若大笑花而明艳活动歩廊周遭行无穷而花亦无穷迟回不忍去既觉犹不忘也世方兵乱安得有此处庶几残年获逢治世而见此境界耶不然则流水桃花壶中天地抑予二亲已在此乐国耶故记之
　　纚纚桃花万树红径回无复辨西东人间何处春风好若欲逃秦入梦中
　　伯夷
　　四海归周莫不臣首阳山下饿夫身清风万古何曾死愧死当时食粟人
　　春晩还庵
　　乱后还山喜复哀旧书亡失等秦灰翛然山径花吹尽蚕豆青梅荐一杯
　　蕉迳小立
　　昼夜中分凉燠平裁新熨故体轻清无端挠乱成多事刚种芭蕉作雨声
　　二月初三日曝睡
　　山茶花白野棠红谇语纷纷雀閙丛眼暗耳聋墙角睡真成老退一田翁
　　去春达善分碧桃移植篆畦今春已作蕊达善前有见过之约偶立花下口占寄之
　　春衫露染玊肌寒来自于阗植小园欲寄平安无好句不如来此共慿栏
　　前年花在玊堂日偶和成编竞出竒今日篆畦同寂寞碧桃无语我无诗
　　老猎
　　少壮登山脚似飞张弓安肯拟狐狸老来犹向儿孙话话着南山射虎时
　　即事
　　渔翁一叶舞波澜不及牛童自在眠短笛数声烟草晚柴门疎栁小星悬
　　牡丹
　　九枝初拆御袍红艳质煌煌日正中曾对集英瞻衮冕孤臣洒泪立东风
　　老椶
　　马鬉频剪新心吐鳯翅初开劲叶森更有木鱼三百尾山僧锅里煮黄金
　　芰荷洲
　　緑垤霞川濯锦香何人着屐上溪航数声疎雨鸣荷叶两岸清蛙报水凉
　　啼乌词
　　月明双影带霜栖长忆青梧玊井西前度碧惊晓梦女奴驱遣莫教啼
　　十五日雨后微月遗安堂前有栀花一枝适开折为佛供此夜清寒
　　雨足清寒月色微风将幽磬落柴扉一瓶薝卜修清供童子岩腰取水归
　　西洞宿云
　　悠然岸帻看云归出处无心也太竒未是为霖蘓旱日出山不似宿岩时
　　十一月初三日挿梅花古罍洗中因成四絶
　　半映寒溪半映山不妨朱戸借清闲诗人带得渠风味也有香名满世间
　　正是江村欲雪时柴门修竹见横枝谁知句里生香处只许疎帘半面窥
　　雪中防缀精神好月下横陈骨格真更有风烟生别恨隔帘遥望李夫人
　　洛水湘娥剪晓氷枝头五出幻飞霙夜来鹤踏髙枝折撒下堦前碎月明
　　和刘仙尉咏梅
　　垂垂一树压疎篱最爱崚嶒鹤膝枝只占岁寒花尽后不争开早与开迟
　　古铜炉
　　殷彞周鼎几千年土蚀苔封洗涤全且与道人烧栢子不湏公子爇龙涎
　　即目
　　藕梢菱蔓织横塘属玊防防度茫可怪挿秧青雨里暮寒清切水栀香
　　槠树
　　凌轹风霜四十围白猿不上最高枝明堂未构材何用抛掷元珠满地皮
　　咏龙【并序】
　　予先人墓在香岩有湫二湫常现一龙时显时隠世传古有樵人见有老人坐石上近之即隠又甞有两龙髯现水中大如象鼻水沸激而上复流湫中水不盈也因号其山为龙须山今名龙舒以下多舒姓也
　　曾见老人潭上坐忽然不见石深至今月白风清夜潭底时闻似笛吟
　　戱咏玊簮花金线草二物
　　金线草头蜂展翅玊簮花颔鹭生儿前野草皆天巧也有闲人为赋诗
　　即事
　　二月东风始见梅山童折得数枝来铜瓶棐几修清供香鼎中间易巻开
　　小春闻提壶鸟戯成
　　越鸟忧兄行不得蜀禽劝客不如归何如听此提壶语美酒沽来总息机
　　谷口
　　万朶千枝满谷中合成谷口是墙东先生老向花中坐莫放东风落晚红
　　闻霰
　　巻幔江湖二十年青山兀坐学枯禅夜来雪急敲纸忽忆吴江听此眠
　　冬夜雪月交光忆少年见此烧烛观梅为之怅絶
　　衰病难禁月色寒何人更倚雪中栏少年妙事今浑忘折得梅花小阁看
　　题杏花翠羽
　　物色春来多入画赵昌片幅落吾家翠禽欲起还休去可是多情为杏花
　　元夕藏夜坐
　　冷火寒斋酒一樽黄柑分遗及诸孙菜园罗帛灯千眼説着承平暗断魂【平江灯最盛而菜园罗帛尤壮观】
　　花隠
　　谁识菊为花隠逸陶潜以后有濂翁落花别有尧夫爱此意与濓同不同
　　中秋风雨夜深见淡月起酌一杯
　　风卷浮云去复来月明惨澹半帘开人生乐事不可料万壑千岩共一杯
　　虞美人草
　　楚妆不入汉王宫宠爱如花悟色空世上女儿休笑我当年曾伴防山雄
　　借居夜闻水声
