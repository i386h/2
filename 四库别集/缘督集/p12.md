<!-- { "loadSidebar": true } -->
　　或许伊川到圣贤弟兄今又学伊川防将不二心传印还出无双手续弦常道书中无大道后天易外有先天更思犹合下功处有一毫遗未大全
　　二十年前与曽恭仲为忘年之交岁辛亥值便赋长韵寄似
　　我欲华颠尔妙龄忘年不足更忘形弟兄偏是子眉白朋友独于吾眼青心若互驰常鉴寐迹如相避各云萍十年功已到千古何日酣看又饫聴
　　送春
　　春来如柅去如流迟速乘除不自由人道朱明隂见迫我疑红叶老知收蜂围蝶绕争依恋燕语莺啼强挽留惟有杜鹃却相亮声声劝道好归休
　　送杨子顺
　　谁续寂寥洙泗濓溪一转至伊川只今洛从头数之子山第二传他道已融归正道后天犹办入先天十年二广防皆遍不以支离易混全
　　吾教落南无祖师问谁传得祖师衣渊明抵掌今诚是伯玉摇头昨似非相谢十州风月去自担千古圣贤归归囊道价重于利未必燎不下机
　　黄正卿竞秀楼
　　巴西地不爱其珍山影溪光輙自陈霜后竹饶松意气雨余花夺草精神千斯态度出天巧百尔光华归色尘好色主人宁外慕反身元自有真春













　　钦定四库全书
　　縁督集巻八　　　　　　　宋　曽丰　撰七言律诗
　　江水出峡
　　衢婺徽严水固豪其如所至与山遭当难进处虽回避到不平时輙怒号出峡冲开崖脚阔迎潮激起浪头高乘风终作归墟去畧涌三山驾六鳌
　　庆元改元浦城桑田大稔余按视次告父老
　　农桑初轸素餐忧幸尔天然大有秋壮穗凝鎌黄防防柔丝滑杼白绸缪黎明妇女放鸡犬薄暮儿童归马牛饱暖自聊毋背本轻肥相尚莫随流
　　丙辰十月风日积暖浙间花卉俱开
　　广中冬气作春蒸浙土如之得我惊桃李猖狂争窃发昆虫龌龊学微行向南栁可为先进投北梅犹是后生物理乘除自相补速成未必似迟成
　　冬晴
　　一晴初已渉秋残晴到冬深兴未阑不雨雪空聊尔湿无霜风自甚哉寒出乘气末羣阴乱归抱精元万物安深想莫如坚坐是还家毋更负蒲团
　　頽春渉途
　　曽谓东风意向偏也从僻处放春妍山山长草青无间树树成阴緑不专黠兽幽居疑辟地俊禽高举欲登天物情不一吾何择出处升沉任自然
　　题李达先静晖轩
　　潇洒一区山四围朱帘高卷昼阴移三竿已上其谁报一线初长也自知鼓腹晒书春拍拍蓬头晞发暖垂垂晴窻大得忘机趣渴爵窥盆更不疑
　　江路见梅懐泉台留主宰王提干
　　强号梅为自在春淡妆贵不失天真园林烂漫空多事篱落伶俜倒出尘无竹无松自风韵得江得月更精神清高惟雪可相配次有冰台两玉人
　　呈罗春信
　　受命钟材不已凉未论道徳与文章晚谋事事成迂叟羇迹年年是漫郎锐意向前旋磨蚁灰心求退触籓羊车中幸有司南柄试与迷途指大方
　　寄临汀推官伯寿二首
　　觧官赴调出临川倒指侵寻十二年文学背时招白眼功名迂路得华颠胷中要与天相似分内姑安理自然素业更须频防检有无可以上青编
　　都下灯前别酒阑我归江国子闽关鲤鱼不送书来去蝴蝶犹将梦徃还抵掌伊吾灰壮念折腰彭泽汗衰顔十年以后来相问收拾俸余归买山
　　庚戌长至稚子杓覔诗赋一篇以警之
　　芸芸草木色方枯坱坱乾坤气又嘘凋嵗似吾华发后稚阳如子妙龄初冬寒乍暖宜磨墨日短初长好读书一字未之曾究竟百年何者是权舆
　　过严关
　　誓不南游今复游东西虽异等南州妻儿累已何人免行止关天不自由伏过陂从野马乘流遇坎任虚舟严关猿鸟休相笑更过梅关笑却羞
　　再与鼎臣游龙门寺
　　初叹来游未必重等闲十载又相逢壁间古迹尘轻涴物外初心病暗攻坐上酒生冬暖意檐前梅弄岁寒容半酣僧不须烹茗自有山云可荡胷
　　赴琼州次大蓼滩风雨交作寒未艾也其势欲雪
　　仆仆漫郎踪迹孤星星迂叟发毛踈三千里外辞乡后十八滩前问宿初山未容云思底丽风犹与雪议权舆有蒲团在不能享吾防从今悔读书
　　挈家随牒一阳初视险如夷舟当车贑石罅中鱼路寝楚天包处鴈蘧庐木无弃本藏于宻江不辞流受以虚万物外吾诗者少惜乎南燕久归欤
　　过快阁
　　一回舣舰一翛然境界非凡人是仙山似平沉低吐月江如倒激仰吞天宜州乃事一朝去快阁之诗千古传正恐痴儿小痴尔大痴身自与名全
　　予未游碧落洞庚申舟行欲再游不果
　　竒观曽邀我命车回车人问景何如山经盘古穿窬后水据冥漏泄初胜迹遗留荣利后尘心昭雪市朝余重来云雾不容入鱼鸟相嗔太阔踈
　　昨与予游如陈广元张寿卿江伯记陈通卿皆已上计矣独邹用之邓继高犹困阨况今相去愈逺缅焉懐思因成两诗各书一通寄之
　　枕中肘后为渠空效騐如何小不同失马安知非后福获麟未必不终穷纪昌已费二年学造父犹争三日功了却酸辛残事业从教运塞与时通
　　章贡三年两到休况今又落最南州思君梅岭不遮梦惜别葛溪犹涨愁子为坐穷知理道吾从遭病忆交游明年肯为槐花出来防海濒天尽头
　　南海祠东海中有小山可着屋赋诗
　　海里山巅着数椽舂容仰止已翛然仙家自我有方丈沙界从今无大千万物长春天不夜清风莫逆月忘年神游不制梦回兴未了君臣父子缘
　　题南海神祠前观澜亭
　　巨灵开辟遗遐观沙界之濒碧所环外国连天疑信里前山防地有无间眼随羣有自起灭心与太虚相往还至止归欤何所得心犹有剩觉空悭
　　宿南海神祠东廊候月烹茶吹笛
　　祠宇沈沈海岸头况逢冷夜耿清秋风前尘外笛三弄饭后月中茶一瓯借我孤舟随水住乘时一棹与天浮旧谈八月流槎事岂料今来傍女牛
　　送刘薰卿
　　未曽得儁利名场犹敢犯危烟瘴乡大庾岭高梅挺防东莞天逺海汪洋其凡饱以史収拾所异刚于诗主张归数羣雄可雌视骐驎谁得拟康庄
　　四月觧官渡海陆出北流置舟在南雄又陆出拟扵小春到家
　　归心如矢路如弓坐兀轻车又短篷百尔动摇山特立千斯窒碍水旁通往哉火倒西流影行矣霜回北至风细数离官到家日一年强半在途中
　　归途値去客
　　岁晚乾坤闭未开地中方蛰振天雷山云已觉成轻出塞鴈何为独逺来失学齐侯随马去甘为墨子叱车回从今行止休多问有尼安知不有推
　　自广至永丰呈熊直卿邹用之邓继高
　　断梗归从南海邉絶长补短恰三年声音幸未移蛮气须鬓疑犹带瘴烟走俗抗尘吾老矣吟风弄月子超然褐袍可着终须脱铁研虽穿请更研
　　觧官归至永丰继善伯熊寳臣敦礼昆仲皆化去
　　新自梅关返葛溪天心不与我心违市尘城郭依元在亲戚交游过半非纸上衔犹仍旧署腰间带已减初围候门童稚倚庐老幸不空教赋式微
　　北归至庐陵过州学前记认旧游叹同舍之半不在也
　　久落殊乡今始回学门未改旧崔嵬交游髭鬓緑成白斋馆檐楹朱上煤同舍无多登仕路连年已半入泉台阍人怪我面尘土不道功名心亦灰
　　北归见摄徐闻邑大夫乃旧同官邵雩都之子为赋诗叙契
　　赣邑交游十大夫忘情诗酒邵雩都薾云矫矫新龙友栖竹亭亭旧鳯雏燕马北归灰晚念海鹏南运壮初图由来后好今分付车笠重盟幸勿渝
　　自广归至南康与蔡承之黎夏卿刘成叟相见
　　转蓬随牒入畨禺中土交游愈见踈岭隔不容南至鴈水分无复北来鱼徃还一介动千里终始三年才两书所赖清风与明月时将吾梦到君庐
　　辛酉冬罢归至家自省
　　彼哉言者固云云老矣归欤敢自文不可以风霜后叶何伤于月雨余云性情与物常为一鸥鹭容吾便入羣古道从来得今笑天相知外任纷纷
　　触物
　　无我那虞物所侵从教物与我相寻云头翻墨任浓淡山顶泼蓝随浅深春色若空疑有着天工虽巧实无心可怜杜宇空多泪更笑黄鹂强好音
　　穷冬征途触目省身
　　青阳用事到冥万彚营营幸岁成霜雪不仁偏嗜杀松筠有道喜含生巢居冻鹊常高遁血食饥鹰輙下争自反吾身不撄物悬知物亦不吾撄
　　深冬积暖乍寒
　　冬令将终尚未霜伏阴犹强逊愆阳连旬逗暖日骄放半夜邀寒风怒张虫不开关平引退木无背本稳归藏道消固自有时长世事那由得汝忙
　　赴康州有感
　　辟书未上意踌躇蛮障无望车骑都允矣曲从人怂惥徃哉聊避鬼揶揄来鸿告至其欺我去燕辞行葢啓予南骥厌嘶自懐土东思初不待莼鲈
　　至徳庆崖下回想松江山
　　江湾一转一重山自入江来几转湾檄到如风心倥偬船行似箭眼斓斑三塲题目那容缓一切工夫未得闲夹岸青峯可相约黄花前后待吾还
　　徳庆府城绕以荷池叶楙花繁时环望之红緑两无间断号为荷城记以唐律遗后来使君
　　中置金城外玉池池荷挺防纫芳菲叶争以緑环三匝花逞其红曵四围龙国缋人供佛坐蛟宫缝氏献僊衣使君未佛且仙去紫槖朝真红炬归
　　假守晋康出郊劝农
　　笑下篮舆上画船百年诗具已遮前川通诸海滔滔是鱼跃于渊圉圉然云出山头犹阁雨风行水面不停烟囊中随意乱收拾容了劝农归细编
　　小队近郊初省春杯盘緜蕝意殷勤叮咛通国老和少黾勉及时耕又耘卖劒尔行移尔俗买山吾退了吾文试于农谱相寻认果是康州旧使君
　　郡斋与龚济叔刘薫卿谈诗
　　其柰鱼虫草木何诗之机械也无多气犹动志平心养声可成文泛口哦酒太羮君子淡蒉桴土鼓圣人和鬼神天地与吾一相感相通岂在他
　　二月三日至芗山寺【刘薰卿在焉】
　　置身松下已忘尘况在松之上置身荒垒中盘平卧斗澄江外抱曲拖绅春熈天色如初醉烟肃山容若半颦晋郡犹余晋时事幽人疑是避秦人
　　广州登盖海楼
　　他求无可洗尘劳盖海楼余百尺高十万人烟城缭绕三千世界水周遭偏于物外有双眼正以胷中无一毫非与海鸥强相入海鸥无自是吾曹
　　天妃祠
　　戊辰闰月晋康久不雨祷于圣妃诸祠拜罢雨大作连日沾洽赋诗志喜
　　两鬓闲时为国苍况乘五马小腾骧方当赤地頞皆顣敢据黄堂心独凉雷雨影从千里快犂锄毛起一时忙少寛汉郡守丞责幸不空餐粟一囊
　　岁在已未与南康宰周丈君可相别至戊辰复防于晋康次所惠韵谢之
　　君诗莫把与同年絶岸孤峯自一邉气质乾坤方判后规摹风雅未删前想思鉴里縻旬歳自秘囊中擘一篇留与江西为后社子孙不敢作私传
　　増城丞嘉禾张元辅才过郡輙去未及欵曲也已而同校艺晋康
　　易学渊源出义方绪余犹作汉文章名高未及蓬莱岛心逺宁轻鴈鹜行纸尾固无勲可防松间殊有味难忘诸公论荐休闻早且候珠玑满一囊
　　随牒相逢瘴海邉经从不为小留连蓝田昼短子姑去彭泽春浓我欲眠近境曽无携具日殊郷却有对床缘天知道大话长意借我黄花节以前
　　闲居幽歩
　　归欤无可荅休休小放吾心与目流山不去门如自售云无留意似他求有如许栢得能古都几何松若个幽更有疎梅修竹在其他莫与子孙谋
　　桂楼
　　重屋峥嵘据道周浪行良勌小淹留星无匿彩天澄夜云不遗瑕月粲秋金气方张犹重杀物华已结未多收老来姑置行藏事冩尽襟懐独倚楼
　　李叔度与儿曹谈道理余窃听而记以一诗
