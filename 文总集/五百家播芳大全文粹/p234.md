<!-- { "loadSidebar": true } -->
　　昔我先君与十叔父未冠而孤家四壁立髙平夫人黒髪满栉携持东归一钱之奉必自己出先君与叔父躬苦服劳昼耕夜读陋巷箪食人不堪忧啜粟饮水欢尽其孝辛勤十年用立门戸髙堂致养禄则逮亲锡爵九卿燕及皇祖子孙秩秩遂为大家兄弟白首举酒相对夫岂不怀昔困人遂百韵之诗以莒为戒时我诸子实预闻之绍圣无禄先君即世我与二三孤悼心失图引领瞻然望曰惟祖惟父其谁恤予躬叔父千里启书泣数行下车不及载匍匐来归俾我先君获从先大夫以安于九泉非叔父之力其谁克尸之我是用命钩膺镂锡不敢失坠冀或未死其犹报厚呜呼孰谓叔父弃我而先逝乎昔叔父之既告老也我犹庶几曰终更亟归以嵗为期炰羔酌酒鞠跽帣韝起前致词上千万嵗我见叔父先君存焉天不悔祸家难重仍仲姑季母如叶陨霜惟独叔父今也则亡生不承顔病不甞药祔榇谁恸属纩谁托亏恩负义生慙死怍呜呼哀哉福清之慈足以抚后嗣太庙之孝足以绍先烈惟我叔父其何憾焉惟是平生不耀有徳孝弟忠信实秉金石人或弗识昩莫觉知是惟子弟之责我不得而敢辞愿与诸兄仲叔季弟收拾懿美缉比行事将考逺日附之窀穸以燕叔父之归则欲报罔极虽不万一而下见先君庶无愧于异时也长河洋洋奠不亲酧匪酒则多续以涕泪呜呼哀哉尚享
　　祭族叔承议文　　　　　　　汪彦章
　　嗟惟我公全徳自名酬酢万事一专以诚魏有东郭唐有鲁山千载相望与公为三世人雄夸藻借琮璧外虽粲然中满瑕谪公独朴茂不为琢雕经书自奋通班汉朝世人纷争步设二穽术穷数殚还复相胜公独淳至不为巧内莅剧邑豺狼化之文为人师行为人则凡人所趋无一能惑坐御浮薄如堤捍川天胡不留使至百年公于死生视若泡影伊人则忧风俗谁正吾宗之幸家有徳人况防公知爱与子均闻公永归不克驰送以词冩哀非公谁恸呜呼哀哉尚飨
　　祭南康太守四九兄文　　　　张敬夫
　　呜呼同祖兄弟今存四人惟兄能文自于妙龄意期逺大以翼吾门仅守一州才未克伸岂谓兹朝乃传讣音惊惶恸哭痛心原鸰为位一奠哀哉此情呜呼哀哉尚享
　　祭南康太守四九兄文
　　呜呼哀哉惟兄早嵗秀发而文秦国诸恩笃于诸孙忠献之爱视子攸均矧惟伯父实艰实厪未究之业付之吾兄谓当逺大以翼以承如何中道车折其轮仅歴一州莫覩厥成鸣呼哀哉某之于兄少长于亲论文讲艺岂无友生霅川之别惨焉酸辛视兄之容澁而不荣酒酣谆复愿言爱身少屏刚剂以致和平孰期一疾竟以此倾呜呼哀哉于今防年逺寓霅滨鸿雁莫联每伤于心矧兹永诀痛复可任念当挈归以近榆枌乃闻治命旅塟是云呜呼哀哉遗字见属奉之涕零将絶泚笔又何刚明呜呼哀哉属拘印绂奔走不能向风长号薄奠是陈犹子幼弱念言惸惸敢不扶持兄言是尊尚惟英爽其或来歆呜呼哀哉尚享
　　祭经干八兄文
　　嗟乎吾兄生也多屯惟生之艰难宜永厥龄胡亦啬之而止于斯命也不齐其孰为之乙酉之夏过我湘滨抚我苫块话言谆谆为我久留久则不忍舟中话别有泪如陨我观吾兄齿髪未衰愿言爱日相逢有时兄复一笑子言甚真我健且武当复南征侧闻还家有以自娯洒酒击鲜宾言则都谓当婆娑毕此晚岁岂期讣来骇痛曷已邈在万里走哭无从寄此一觞酹洒南风呜呼哀哉尚享
　　祭奉议兄文　　　　　　　　陈了翁
　　维宣和元年嵗次己亥七月壬申朔初三日甲戌宣教赐绯鱼袋陈某敬遣人以刚鬛柔毛清酌庶羞之奠致祭于亡兄奉议之灵呜呼束髪以仕七十而归既垂其车心闲无为居有室庐防有园池花疏水竹取意设施阡陌台榭乡党交随笑语缱绻酒肴燕嬉耳聴聪利视分毫厘齿截大肉足能安驰他人高年或壮或羸耋悼独徤世罕有之去年九月书来江湄字画遒劲未减昔时语不谆复百无可疑喜兹康宁念不及医云何奄忽不到期颐呜呼哀哉死生隔矣欲徃抚棺迹系异里凡为旅者嵗久必归独未得也云胡不悲昔窜合浦还而复流江湖淮海十有八秋罪大薄谪恩隆命微升沉通塞分定莫违雨荣霜悴谁能易之首丘志愿老益不移越鸟择巢忍离南枝此心同也将一语谁非我族类难吐肝脾贻书虽逺尚慰旅思今絶笔矣永无见期祭不躬奠哭不近帷江流有穷莫穷此悲呜呼哀哉尚享
　　祭百一兄文　　　　　　　　孙仲益
　　呜呼吾兄之殁十有四年中罹多故共畏祸连避盗徂迁靡有定所炎海之陬又以谪去生还万里归视殡宫久不克塟有愧在中荆溪之阳牛山之阻卜云其吉安以即路防外有椁甓中为堂既固既安万世之藏呜呼尚享
　　祭知命弟文　　　　　　　　黄鲁直
　　君殁荆州我在万里殁后四月始闻讣音既无孤惸恃有兄弟夭既丧我君不能年自我哭君头髪尽白英风豪气窘此一棺拊棺长号殆无生意公私之计身有所縻既难以归舟车可虑乃得吉卜旅殡僧坊虽逺至亲理则安宴无惊无恐扶持上轝絶痛一觞君其尚享
　　祭前室呉氏坟文　　　　　　孙仲益
　　恭惟伉俪之好实同贫贱之交天不假年死生契濶追恸九原之隔贪荣一纪之余托备藩维追参法从爰举终衣之典寔资内助之贤象轴锦櫜光贲泉壤英魂如在歆此宠灵呜呼哀哉尚享
　　祭章淑人文　　　　　　　　孙仲益
　　呜呼伉俪十年如屈伸项夜壑舟移逝无留骋中州鼎沸共此百罹又于其间有合有离垂老投荒一诀首路万里讣闻奄至大故藁塟空山来视定封但见宿草动摇春风逢时不祥抱恨入地何辜于神而至于此玉潭之原郁郁佳城陬龟视日我以檝迎湖波不扬若有神防抱榇呱呱儿啼孺慕呜呼已矣闲此新宫敬酹一觞涕泪沾胸呜呼哀哉尚享
　　祭亡妻大祥文　　　　　　　葛谦白
　　呜呼伉俪之爱顿隔泉壤日月逝矣我及大祥彻几中堂迁神家庙聊陈薄奠式燕芳魂号呼不闻有泪如雨呜呼哀哉
　　祭妇胡氏文　　　　　　　　呉元及
　　惟灵挺蕙兰之质于季膺之胄而执箕帚之奉于子云素范之门鸾鳯声巧桃李华芬充妇徳之肃雍以和夫家而舅姑绰以孝闻具此数美是宜康宁寿考视灵椿以久存风魄雪魂忽先朝露故天道之宁论虽死生寿夭达人视之犹旦暮而藐尔诸孤惘然无依曷胜乎肃肃之夜月黯黯之愁云某幸联瓜葛久被仁恩闻讣何处抱恨无垠气欲絶而复续声已发而屡吞呜呼哀哉芦花雪舞菊蕾金喷况是人情最难死别那堪秋色偏易销魂肉在俎兮酒在樽荐生蒭兮泪沾巾尚享
　　母安康郡太君祭亡女陈氏十娘文
　　黄鲁直
　　汝嫁十年五嵗归处姑嫜不呵知我怜汝我徂江南三年摇摇元豊甲子汝兄还朝道淮泝洛望汝来宁不闻车音乃闻哭声汝疾何药汝敛何服临絶之情不能我告哀怜至骨哭泪至泉我创如新于今七年乳母来归婿亦继室昔所抱儿亦既结髪惟汝靣目永隔枯木呜呼昊天忍此荼毒久于客土勤我梦思日月之吉窀穸有期我病在床不能奋飞寓奠千里文不及哀尚享
　　祭女二孺人文　　　　　　　孙仲益
　　维年月日谨以清酌庶羞致祭于亡女二娘之灵呜呼哀哉与汝为父子三十有一年不谓衰老弃我而先夭乎我辜不畀尔寿一夕遇疾忽奄不救繄汝病革害于语言托夫与子半词莫宣天降灾殄莫逾汝酷人谁不死抱恨就木汝夫馆我逮十年余羮黎饭糗共其有无岂谓汝亡而有厚薄庶几久要定此穷陋二雏呱呱谁抚谁怜如见汝面在吾目前归女教男冀成汝志吾虽老矣犹有兄弟独念汝夫强仕之秋谁复为汝瞻守一丘先墓之次卜此新宫祖祢相望我祭其从季冬之月吉日庚午汝其顾歆以封其树念汝永归五内若焚拊之恸絶汝闻不闻呜呼哀哉尚享
　　代寿昌县君祭张通直文　　　汪彦章
　　呜呼余来嫓于君门逮舅姑之辅佐同张氏之艰难若埙篪之应和悯叔姒之二三及所天之遭祸保齿髪于桑榆盖惟君而与我幸似续于儿曺各承基而不堕余窃邑于脂封君通班于禁锁享甘膬于优防亦吾家之足贺忆靖国之初龄从子官于浙左承祖饯于行车起相持于别坐谓聚散之尚常涕交颐而疾堕曽此防之几时遽春风之五过闻霜露之忧居欲亟归而不果喜药石以防持起沉绵于九卧虽日昃以景西庶相从而尚可何卜见之有期忽讣音之来播恨嚬老之无穷气伤孤而愈挫唯福寿之平生无秋毫之坎轲为天下之甲门孰人言之敢破天胡啬于百年使不终于保荷退忍笑于繐纬反惜成于香火嗟已矣于一觞终莫闻于咳唾呜呼哀哉尚享







　　五百家播芳大全文粹巻九十九
　　钦定四库全书
　　五百家播芳大全文粹巻一百
　　宋　魏齐贤
　　叶　棻同辑
　　祭文
　　外亲
　　祭舅氏李公择文　　　　　　黄鲁直
　　盛徳之士神人所依珠玉在渊国有光辉方时才难公陨于道彼天悠逺莫我控告士丧畏友朝失寳臣我哭之恸不惟懿亲公处贫贱如处休显温温不试任重道逺内行纯明不缺不疵临民孝慈来歌去思其在朝廷如圭如璧忠于谋国不沽小直熙宁元祐言有刚柔公心如一成于好谋十年江湖睟然生色三年主计须髪尽白他日谓我何丧何得我知公心谋道忧国出牧南阳徃抚益部称则辨严笑语即路天下期公来相本朝奄成大夜终不复朝呜呼哀哉我少不天殆后堙替长我教我寔惟舅氏四海之内朋友比肩舅甥相知卒无间然今天丧我舅氏倾覆谁明我心以血继哭平生经过为我举觞沃酒棺前割我肺肠呜呼哀哉尚享
　　祭外舅呉寺丞文　　　　　　葛谦白
　　呜呼宣和山阳公始女女不余陋庸甥馆见处浃旬别公侍亲临安有其斾公来自楚欲视其息不惮羇旅公官篷池我舟系渚公为欢迎倒屣延竚濶展杯盘侑此歌舞龙集甲辰注官铨部十口累公遂阅寒暑出乘公车入荫公宇宁勤馆人喜持挥麈虏动维扬嵗在丙午变起仓卒公渡江浦侨居吾邦始获安堵草舎茅茨连墙接武履艰蹈危更相劳苦忽起越吟莫皆久聚甲寅外姑玉树埋土我携弱妻一恸茔所辱公淹留曲加拊伛前年菰城犀顔再覩勤公放船来访郊野时病耳聪中响翅羽意谓仁人何恙弗愈遽违我行咽不得语莆阳之官冒涉修阻归未黔突丹旐欻举呜呼哀哉惟公早龄天授才谞入丞府寺出贰藩府所临有闻徳洋恩普矧惟平生阴徳莫数天灾告饥辄发我庾为梁千丈不靳囊禇谓当大耋衮职是补如何弗淑遽沉幽戸呜呼哀哉我婿髙门嵗二十五讣音忽来痛贯心膂道里数千神棺莫抚遣介伸哀殒涕如雨有酒在觞有肴在俎歆此微诚公其勿吐尚飨
　　祭外姑蔡宜人文　　　　　　葛谦白
　　呜呼获婿髙门一纪有竒始聨好于山阳继欵睇于蓬池同居礼阙连屋荆溪虽所履者有枯有菀而所遭者有险有夷拊伛矜怜之意则一盖未甞不曲尽其慈也去嵗夫人卧疴适亦呼医怅侍疾之莫及遂永师于音徽洎闻凶讣携孥亟归冒修途之蒸郁经川陆之艰危踵门长号苐见缟帷呜呼哀哉今日逺日告吉墨食令龟属兹匏系又不得临圹而伸其悲酒脯之奠遣介致之东望肠絶颐涕交挥呜呼哀哉尚享
　　祭外姑何恭人文　　　　　　张敬夫
　　惟灵生于相家来嫔徳门奉馈采藻克谨晨昏如宾之敬妇道则宜逮夫晚嵗有光母仪允矣三徳恊于彤史胡不百年永庇孙子忆在柔兆获拜于堂辰几一周有泪淋浪我悲终天靡所怙恃起寻渭阳痛复只此伤哉道逺一恸莫前薄礼将诚灵其鉴然尚享
