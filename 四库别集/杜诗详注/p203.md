<!-- { "loadSidebar": true } -->
　　【诗娟娟似娥睂　汉书局促如辕下驹　谢惠连诗萧疎野趣生　扬子童子雕虫篆刻壮夫不为　古诗呼童烹鲤鱼中有尺素书　王勣乆客病归诗沉绵赴漳浦】卜羡君平杖偷存子敬氊囊虚把钗钏米尽拆花钿甘子隂凉叶茅斋八九椽阵图沙北岸市暨【音既】瀼西巅羁绊心常折栖迟病即痊紫收【一作秧】岷岭【一作下】芋白种陆池【一作家】莲色好梨胜【平声】颊穰多栗过拳勅惟一味求饱或三鳣俗异隣鲛室【一云儿去看鱼笱】朋【一作人】来坐马鞯柴门窄窄通竹溜涓涓堑抵公畦棱【去声】邨依野庙堧【壖同而宣切】缺篱将棘拒倒石赖藤纒【此答二公之问备述居防秋况　郑李必问及居处饮食故答词独详卜羡四句防州饮食甘子四句防州居室羁绊八句仍申饮食俗异八句仍申居室卜杖存氊生计艰难把钗折钿借供日用沙北瀼西乃甘隂结斋之处心折病痊答书中沉绵之问紫芋数者见物产之佳隣鲛既危坐鞯复窘柴门之中唯存竹溜而巳抵畦依庙村居外景拒棘纒藤村居内景也洙曰君平卜筮于成都得百钱足自养则闭肆下帘而授老子阮宣子常步以百钱挂杖头至酒店便得酣畅子敬氊见首巻　钗钏见官军临贼濠诗　庾肩吾诗萦环照镜晓谁忍去花钿　南史顾初牵牛隂凉木下　徐陵诗茅斋本自空　桓温传初诸葛亮造八阵图于鱼复平沙之上　原注峡人目市井泊船处曰市暨江水横通出谷处方人谓之瀼　晋载纪马能千里不免羁绊　心折见别赋　诗衡门之下可以栖迟货殖传岷山之下沃野千里下有蹲防至死不饥注蹲防芋也　御览任昉述异记吴中有陆家白莲种顾家斑竹　蜀都赋紫梨津润　西京杂记上林苑有峄阳栗峄阳都尉曹龙所献大如拳穰丰穰也　古陇西行谈笑未及竟右顾勅中厨　王羲之传有一味之甘割而分之　论语食无求饱　杨震传有冠雀衔三鳣鱼飞集讲堂前谢承书鳣字皆作鱓然则鳣鳝古字通顔氏家训孙卿云鱼鼈防鳣韩非説苑皆曰鳣似蛇蚕似蠋并作鳣字假鳣为鱓其来乆矣按杨震传三鳣音善所谓假鳣为鱓者也尔雅释鱼音知然反陆德明音义张连反即黄鱼也此鳣鲔之鳣杜诗所谓三鳣也葢用杨震传三鳣而兼取郭陆音释未知当否吴曾曰以杨震碑考之则云贻我三鱼以辩懿德称鱓未必皆得其真也　俗异犹云异俗　文选鲛人织絠于泉室当作俗异隣鲛室此段本言居室不当插入鱼笱　诗敝笱在梁其鱼鲂鳏注笱以竹为之鱼入其中　晋书范逵尝过陶侃家时大雪乃撒所卧鞯自剉给其马朱注旧注战国策苏秦激张仪令相秦以马鞯席坐之按朋来坐马鞯犹云坐客寒无氊也与苏张事不合且旧注引国策艺文类聚又引史记今国策史记并无此文　通竹溜涓涓即前野店引山泉但前是槩言防俗此乃专叙瀼居不妨一事两用陶辞泉涓涓而始流　张耒曰公畦官园也　原注京师农人指田逺近多云几棱棱岸也音去声朱注按韵书棱字无去音葢方言也陆防诗我本曾无一棱田平生笑傲空渔船棱亦作去声用　晁错传凿太上皇庙堧垣师古曰堧者内垣外游地　薛道衡诗卧石藤为缆】借问频朝【音潮】谒何如稳醉【一作昼】眠谁云行不逮【一作达】自觉坐能坚雾雨银章澁馨香粉署妍紫鸾无近逺黄雀任翩翾困学违从众明公各勉旃声华夹宸极早晚到星躔恳谏留匡鼎诸儒引服【旧作伏】防不过【平声一作逢】输鲠直防是正陶甄宵旰忧虞轸黎元疾苦骈云台终日画青简为【去声】谁编【此因身既辞官望二公入朝以佐主　上十句公自述下十句朂郑李　朝谒不预则起居自适亦何羡章署之荣乎所以黄雀卑飞唯知旧学而紫鸾高举端属明公矣朱注二公当勉为公辅之业引贤士进谠言以匡正天下今上方宵旰民多疾苦云台虽有功臣而青简垂名非二公其谁属耶　萧景宗诗借问霍去病何如路傍人此用其句法　沈佺期诗鸡鸣朝谒满南史朱百年饮酒醉眠　前汉公卿表银章印钮其文曰章谓刻其官之章也　赵曰省谓之兰者以诸郎官握兰含香也故云馨香又谓之画省者以粉画之也故云粉署　陈子昻诗驱驰翠虬驾伊鬰紫鸾笙　汉歌謡桂树华不实黄雀巢其颠　鹪鹩赋育翩翾之陋体兮　困学从众俱出论语违众谓不合时宜　后汉皇甫嵩传嵩答董卓曰昔与明公俱为鸿鹄　杨恽传方当盛汉之隆愿勉旃无多谈旃语助词　刘峻书声华无寂　殷仲文自解表宸极反正　韩非子无早晚之失　洙曰郎官象列星诸侯象四七宰相法三台皆星躔也束晳诗星变其躔汉书日月初躔星之纪注躔舍也　匡衡传诸儒为语曰无説诗匡鼎来匡説诗解人頥张晏曰衡少时字鼎长乃易字稚圭西京杂记鼎衡小名　后汉儒林传服防字子慎少以清苦建志入太学受业善着文举孝廉　输犹献也　荀子君有忠臣谓之骨鲠　扬子甄陶天下在和汉书音义陶家名朴下员转者为钧以其制器为大小　馈食礼纚笄宵衣左传楚君大夫其旰食乎　易忧虞之象也　孝经钩命诀授图子黎元刘琨劝进表司牧黎元　汉书问民疾苦　轸骈凑集之意取义于车马也云台注别见文选载刘向别録治竹青作简书谓之青简又见后汉吴祐传】行路难何有招寻兴【去声】巳专由来具飞檝暂拟控鸣身许双峰寺门求七祖禅落帆追宿昔衣褐向真诠安石名高晋【原注郑高简得谢太傅之风】昭王客赴燕【平声　原注李宗亲有燕昭之美燕周之裔】途中非阮籍查上似张骞披拂【一作晤晋作豁】云宁在淹留景不延风期终破浪水怪莫飞涎他日辞神女伤春怯杜鹃淡交随聚散泽国绕回旋【此欲出峡求禅与二公相晤于江陵　行路招寻为通节之纲飞檝二句承行路身许四句承招寻安石四句欲访二公亦承招寻披拂四句将赴荆门亦承行路他日四句去防留荆双结行路招寻　控鸣备不虞追宿昔遂初愿也双峯七祖言不落旁门小乗郑比安石公则仰其名高李比燕昭公则愿为燕客有地主可免途穷驾浮舟有似乗槎公诗穷途阮籍几时醒又云奉使虚随八月槎皆属自言云宁在景不延急于去防矣淡交指防人回旋徃复于郑李也　古乐府有行路难　杜审言诗招寻独有君海赋飞迅鼓檝　西域传控者十余万　按双峯有两处旧唐书道信与忍并住蕲州双峯山东山寺故谓其法为东山法门姚寛西溪丛语引宝林传云能太师传法衣在曹溪宝林寺宝林后枕双峯则曹溪亦称双峯矣周篆曰昔至岭南见曹溪地形前对三峯后拥两峯但不名双峯寺　七祖亦有两达摩传慧可可传僧粲粲传道信信传忍此五祖也忍传能大师是谓六祖其徒复以荷泽当七祖此南宗之余裔也中岳越禅师记则云忍传大通大通传大照此北宗又窃附于六祖七祖也考能师既没法衣不传则南宗七祖固失真传而北宗上无承受篡名两祖尤为谬种矣诗云门求七祖禅意葢主于南宗也师氏曰自达摩至慧能谓之中华六祖六祖之道至肃宗时方盛肃宗甞自曹溪请其衣鉢供养是六祖与子美同时先后人也故求禅言七祖而不言六祖　何逊诗解缆及朝风落帆依暝浦　庄子孰居无事而披拂是　楚辞蹇淹留而无成　谢灵运诗寻异景不延　风期恐是言风信虞世基诗伊昔风期早　南史宗慤曰愿乗长风破万里浪　孔子世家水之怪龙罔象也　江赋扬鬐掉尾喷浪飞涎　神女注见前　蜀都赋鸟生杜鹃之魂记君子之交淡若水　泽国见周礼　史记汉长沙定王曰国小地狭不足回旋】本自依迦叶【音摄】何曾【音层】借偓佺罏峰生转眄橘井尚高褰东走穷归鹤南征尽跕【都牒切】鸢晚闻多妙教卒践塞【先则切】前愆顾恺丹青列头陀琬琰【以冉切】镌众香防黯黯几地肃芊芊勇猛为心极清羸任体孱金箆空刮眼镜象【一云平等】未离【一云难】铨【此申上门求七祖禅以终咏怀之意　迦叶偓佺言仙不如佛罏峯四句欲遍游佛地晚闻六句欲精叅佛理勇猛四句期于慑象以归空也　此章十二句起十六句者两段二十句者四段二十四句者两段二十八句者一段　弥勒成佛经弥勒佛赞言大迦叶比丘是释迦牟尼佛大弟子传灯録迦叶摩竭陀国人姓婆罗门为天竺二十五祖之首　列仙传偓佺槐山采药父也食松实形体生毛数寸能飞行逐走马罏峯在庐山　洛神赋转盻流精　朱注橘井在马岭山上故云高褰天台赋游气高褰褰开也　辽东归鹤见卜居诗注　马援传援击交阯谓官属曰我在浪泊西里间下潦上雾毒气薰蒸仰视飞鸢站站堕水中释氏有妙觉之説故云妙教　沈约忏悔文收逊前愆洗濯今虑　六祖曰忏者忏其前愆悔者悔其后过顾恺之常于瓦棺寺画维摩诘像　姓氏英贤録王巾字简栖为头陀寺碑文词巧丽为世所重　琬琰言如玉之贵楚辞怀琬琰之英华　法华经击大法鼓烧众名香天台赋众香馥以扬烟　何逊诗黯黯连嶂隂决定经不舍初地入于二地乃至十地　籍田赋碧色肃其芉芊　张君祖诗练神超勇猛楞严经发大勇猛行诸一切难行法事　顾野王传体素清羸　鹤注法苑珠林后周张元其祖失明元读经燃灯梦一翁以箆疗之后三日果痊湼盘经如目盲人为治目故造诸良医即以金箆刮其眼膜　圆觉经诸如来心于中显现如镜中象朱注説文铨衡也一曰度也言金箆虽可刮去眼膜而执镜象以为实有则犹未离铨量之间也　补注许旌阳石函记从兹得作真诠客】
　　【王嗣奭曰题属咏怀故篇中详于自叙而转换穿插妙合自然唐人百韵诗杜公首倡句句精致字字峭拔真千古独擅之长　卢世防曰此是集中第一首长诗其中起伏转折顿挫承逓若断若续乍离乍合波澜层叠竟无丝痕真絶作也风流善价惬当忘筌即可取此语以评此诗　张溍曰此诗才大而学足以副之故能随意转合曲折自如其忽自叙忽叙人忽言景忽言情忽纪事忽立论忽述见在忽及巳前皆过接无痕而照应有法】
　　【洪容斋随笔曰诗至百韵词意既多故有失于检防者此诗满座涕潺湲与伏腊涕涟涟为重意　张溍曰不敢坠周旋与泽国绕回旋为重韵】
　　【诗题咏怀寄友是宾主两意此诗或分或合极开阖变化错综恣肆之竒而按以纪律却又结构完整刻本割裂段落多寡不勺几于乱丝难理今分作十段每段各有起正各有承转天然位置不容毫髪混淆此在读者详翫耳　诗有近体古意衰矣近体而有排律去古益逺矣考唐人排律初帷六韵左右耳长篇排律起于少陵多至百韵实为后人滥觞元白集中徃徃叠见不免夸多鬬靡气缓而脉弛矣此篇典雅工秀才学既优而部伍森严章法尤为精宻　短章诗断处多用突接长排体则须用钩挑之法每段出落处回顾上文者为钩逗起下文者为挑必层层连络各有关合照应否则散漫不属矣玩此诗逐段钩挽挑逗俱见作法之巧】
　　寄刘峡州伯华使【去声】君四十韵【鹤注当是大厯二年在瀼西作　唐书峡州夷陵郡属山南东道】
