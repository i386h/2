<!-- { "loadSidebar": true } -->
　　【荘子杂篇水中有火乃焚大槐博物志积油万石则自然生火昔晋泰武中武库火积油所致又临卭火井诸葛丞相往视之后火转盛异苑亦云圣证论梁冀衣布有垢则洗之于火后汉梁冀传帝曰此跋扈将军也列子周穆王大征西戎西戎献火浣之布浣之必投于火布则火色垢则布色出火而振之皓然疑乎雪十洲记炎洲在南海中有火林山山中有兽大如防毛长三四寸取其毛绩以为布名曰火澣布左传哀三年司铎火子服景伯命济濡帷幕郁攸从之注郁攸火气也山海经注火山国虽经霖雨火常烈魏书昆仑之墟有炎火之山诗小雅觱沸槛泉呉越春秋越有木客村勾践使工人伐木欲以献呉乆不得归工人忧思作木客吟后人因以名其地互见十三巻八境图诗注骊山华清宫有温泉即贵妃浴处】
　　自笑一首
　　子石如琢玉逺烟真削黳入我病风手【公自注古语云磨墨如病风手】云渰凄凄是中有何好而我喜欲迷既似蜡屐阮又如鍜栁嵇醉笔得天公宛宛天投蜺【一作霓】多谢中书君伴我此幽栖
　　【欧阳永叔砚谱端石以子石为上本草松柏千年为茯苓又千年为琥珀又千年为黳烧之作松气为用与琥珀同状似玉而甚轻出西戎释名瑿是众珀之长亦曰防其色黳黒故名阮屐嵇鍜并巳见诗小雅有渰凄凄后汉五行志灵帝光和元年有黒气堕北宫温明殿东庭中黒如车盖起奋迅身五色有头体长十余丈形貌似龙上问蔡邕对曰所谓天投蜺者也】
　　朝云诗【并引】
　　世谓乐天有粥骆马放杨栁枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而夭云
　　不似杨枝别乐天恰如通徳伴伶阿奴络秀不同老天女维摩总觧禅经巻药罏新活计舞衫歌扇旧因縁丹成逐我三山去不作巫阳云雨仙
　　【前三句故实屡见按阿奴句似指干儿之夭也维摩经天女居维摩室与舎利佛发明禅理维摩曰此天女巳能游戏菩萨之神通也白乐天集有闲居贫活计诗宋玉髙唐赋昔者先王尝游髙唐怠而昼寝梦一妇曰妾巫山之神女也旦为朝云暮为行雨朝朝暮暮阳台之下】
　　寄虎儿【按虎儿犹子逺也】
　　独倚桄榔树闲挑荜拨根谋生看拙否送老此蛮村【广志桄榔树大四五围长五六丈直上无条枝可作杖其颠生叶不过数十似栟榈本草图经荜拨生波斯国今岭南有之多生竹林内正月发苖作丛髙三四尺】
　　十一月二十六日松风亭下梅花盛开【按年谱先生以绍圣元年十月三日至恵州寓居嘉祐寺松风亭】
　　春风岭上淮南村昔年梅花曽断魂【公自注予昔赴黄州春风岭上见梅花有两絶句明年正月往岐亭道上赋诗云去年今日闗山路细雨梅花正断魂】岂知流落复相见蛮风蜑雨愁黄昏长条半落茘枝浦卧树独秀桄榔园岂惟幽光留夜色直恐冷艶排冬温松风亭下荆棘里两株玉蘂明朝暾海南仙云娇堕砌月下缟衣来扣门酒醒梦觉起绕树玅意有在终无言先生独饮勿叹息幸有落月窥清尊
　　【一綂志广州府城东有茘枝洲周五十里南汉尝建昌华苑其上按缟衣以下即咏赵师雄事】
　　再用前韵
　　罗浮山下梅花村玉雪为骨氷为魂纷纷初疑月挂树耿耿独与参横昏先生索居江海上悄如病鹤栖荒园天香国艶肻相顾知我酒熟诗清温蓬莱宫中花鸟使緑衣倒挂扶桑暾【公自注岭南珍禽有倒挂子緑衣红啄如鹦鹉而小自海东来非尘埃中物也】抱丛窥我方醉卧故遣啄木先敲门麻姑过君急扫洒鸟能歌舞花能言酒醒人散山寂寂惟有落蘂粘空樽
　　【唐摭言僧栖白诗忍苦为诗身到此氷魂雪魄已难招杜子羙徐卿二子歌秋水为神玉为骨又诗天横醉后参礼记子夏曰吾离羣而索居亦巳乆矣唐明皇天寳末遣使采民间羙女纳之宫中号花鸟使刘缋霏雪録桐花鳯即东坡词所谓倒挂緑毛么鳯是也李之仪咏倒挂词自注云此鸟以十二月来好集美人钗上谓之收香倒挂又名探花使按此则花鸟使正指倒挂也异物志啄木大如鹊青黒色人呼为山啄木穿木食蠧左思诗南山有鸟自名啄木韩退之诗洛阳穷秋厌穷独丁丁啄门疑啄木李肇国史补李泌以虚诞自任尝对客曰令家人速扫洒今夜洪崖先生来有人遗羙酒防有客至乃曰麻姑送酒来与君同倾言未毕门者曰某侍郎取榼子泌命倒还略无怍色】
　　新酿桂酒【先生桂酒颂序楚辞曰奠桂酒兮椒浆是桂可以为酒也有隠居者以桂酒方教吾酿成而玉色香味超然非世间物也】
　　捣香筛辣入瓶盆盎盎春溪带雨浑収拾小山藏社罋招呼眀月到芳樽酒材已遣门生致菜把仍叨地主恩烂煮葵羮斟桂醑风流可惜在蛮村
　　【小山淮南小山作招隠士篇其词曰桂树丛生兮山之幽三见周礼酒正以式法授酒材杜子羙诗清晨防菜把常荷地主恩】
　　恵守詹君见和复次韵
　　已破谁能惜甑盆頽然醉里得全浑欲求公瑾一仓米试满荘生五石樽三杯卯困忘家事万戸春浓感国恩刺史不须要半道篮舆未暇走山村
　　【破甑孟敏事见第七巻与周长官游径山诗注三国呉鲁肃传周瑜故过肃并求资粮肃家有两囷米各三千斛肃乃指一仓与周瑜公瑾瑜字白乐天有卯饮诗篮舆半道用陶渊明事屡见】
　　花落复次前韵
　　玉妃谪堕烟雨村先生作诗与招魂人间草木非我对奔月偶挂成幽昏暗【一作闇】香入戸寻短梦青子缀枝留小园披衣连夜唤客饮雪肤满地聊相温松明照坐愁不睡井花入腹清而暾先生来年六十化道眼已入不二门多情好事余习气惜花未忍都无言留连一物吾过矣笑领百罚空罍樽
　　【玉妃借用太真事招魂楚辞篇名宋玉哀闵屈原无罪放逐恐其魂魄离散遂托帝命假巫语以招之杜子羙诗儿童汲井花惯防瓶在手本草井花水平旦第一汲者令人好顔色荘子蘧伯玊行年六十而六十化再见北史王晞传谓卢思道曰卿軰亦是留连之一物岂直鱼鸟而已杜子美诗数茎白髪那抛得百罚深杯亦不辞】
　　江郊【并序】
　　恵州归善县治之北数歩抵江少西有盘石小潭可以垂钓作江郊诗云
　　江郊葱昽云水蒨绚碕岸斗入洄潭轮转先生悦之布席闲燕初日下照潜鳞俯见意钓忘鱼乐此竿线优哉悠哉玩物之变
　　【栁子厚记流沫成轮唐张志和传自称烟波钓徒志不在鱼毎垂钓不设饵韩退之诗举竿引线忽有得诗小雅优哉悠哉】
　　詹守携酒见过用前韵作诗聊复和之
　　箕踞狂歌老瓦盆燎毛燔肉似羌浑传呼草市来携客洒扫渔矶共置尊山下黄童争看舞江干白骨已衔恩【公自注时詹方议葬暴骨】孤云落日西南望长羡归鸦自识村【杜子美少年行莫笑田家老瓦盆又三絶句纵暴略与羌浑同注谓吐谷浑西羌种也】
　　寄邓道士【并序】
　　罗浮山有野人相传葛稚川之也邓道士守安山中有道者也尝于庵前见其足迹长二尺许绍圣二年正月二日予偶读韦苏州寄全椒山中道士诗云今朝郡斋冷忽念山中客涧底束荆薪归来煮白石【抱朴子内篇云引石散以方寸七投一斗白石子中以水合煮之立熟如芋子可食以当谷】遥持一樽酒逺慰风雨夕落叶满空山何处寻行迹乃以酒一壶依苏州韵作诗寄之
　　一杯罗浮春逺饷采薇客遥知独酌罢醉卧松下石幽人不可见清啸闻月夕聊戏庵中人空飞本无迹【嵇叔夜飬生论采薇山阿散髪岩岫桞子厚诗飞鸟无遗迹】
　　上元夜【公自注恵州作】
　　前年侍玊辇端门万枝灯璧月挂罘罳珠星缀觚棱去年中山府老病亦宵兴牙旗穿夜市铁马响春氷今年江海上云房寄山僧亦复举膏火松闲见层层散防桄榔林林疎月鬅鬙使君置酒罢箫鼓转松陵狂生来索酒【公自注贾道人也】一举辄数升浩歌出门去我亦归瞢腾【端门宣徳门也宋故事元夕皇帝登端门以宴羣臣罘罳觚棱并已见中山府定州也南部新书云军前大旗谓之牙旗又先生定州诗云铁骑晓出氷河裂二句正指帅定武军时事】
　　正月二十四日与儿子过頼仙芝王原秀才僧昙颖行全道士何宗一同游罗浮道院及栖禅精舎过作诗和其韵寄迈迨一首【栖禅寺在恵州丰湖上】
　　断桥隔胜践脱屦欣小掲瘴花已繁红官栁犹疎细斜川二三子悼叹吾年逝凄凉罗浮馆风壁頽雨砌黄冠常苦饥迎客羞破袂仙山在何许归鹤时堕毳﨑岖食松黄欲救齿髪坐令禅客笑一梦等千嵗栖禅晩置酒蛮果粲蕉荔斋厨釡无羮野饷篮有蕙嬉游趁时节俯仰了此世犹当洗业障更作临水禊寄书阳羡儿并语长头弟门戸各努力先期毕租税
　　【诗国风浅则掲注摄衣渉水曰掲陶渊明游斜川诗序天气澄和风物闲羙与二三邻曲同游斜川又云悲日月之遂往悼吾年之不留本草图经松枝上黄粉名松黄应劭风俗通禊者洁也于水上盥洁之也王注阳羡儿迈也长头弟迨也二子在常州迨长头见先生诗】
　　正月二十六日偶与数客野歩嘉祐僧舎东南野人家杂花盛开扣门求观主人林氏媪出应白髪青帬少寡独居三十年矣感叹之余作诗记之一首【白鹤故居图嘉祐寺在归善县西】
　　缥蔕缃枝出綘房緑隂青子送春忙涓涓泣露紫含笑焰焰烧空红佛桑落日孤烟知客恨短篱破屋为谁香主人白髪青帬袂子羙诗中黄四娘
　　【杜牧之诗醉折棃园缥蔕花李商隠诗红苞杂綘房释名緑白色曰缥浅黄色曰缃大赤色曰绛余皇日疏佛桑出岭南枝叶类江南槿树花类中州芍药而轻柔过之有深红深紫浅红数种剪插于土即活杜子美诗黄四娘家花满蹊再见】
　　龙虎石研寄犹子逺
　　皎皎穿云月青青出水荷文章工防忠义老研磨伟节何须怒寛饶要少和吾衰此无用寄与小东坡【公自注逺为人类予】
　　【晋书卫恒传草书势云或防状似连珠絶而不离后汉书贾彪字伟节兄弟三人并有髙名而彪最优故天下称曰贾氏三虎伟节最怒汉书盖寛饶传自以行清能髙而为凡庸所越愈失意不快数上书諌诤太子庶子王生髙寛饶节而非其如此子书云云寛饶不纳竟被害】
　　赠王子直秀才
　　万里云山一破裘杖端闲挂百钱游五车书已留儿读二顷田应为鹤谋水底笙歌蛙两部山中奴婢橘千头幅巾我欲相随去海上何人识故侯
　　次韵表兄程正辅江行见桃花
　　曲士赋懐沙草木伤莽莽徳人无荆棘坐失岭峤阻我兄瑚琏姿流落瘴江浦净眼见桃花纷纷堕红雨萧然振衣裓笑问散花女我观觧语花粉色如黄土一言破千偈况尔初不语可怜一转话他日如何举故复此防吟聊和鸥鸦橹江边闲草木闲客当为主尔来子羙瘦正坐作诗苦袖手焚笔研清篇真漫与愿君【一作兄】理北辕六辔去如组上林桃花开水暖鸿北翥
