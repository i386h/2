<!-- { "loadSidebar": true } -->
　　昔年曾共玊堂游屈指于今二十秋栢府才华驰北阙花封清誉播南州相逢客邸情如旧惜别都门话不休去去莫言云路迥鹓班还拟侍　宸旒 

　　○赋得天寒月映霜送黄布政■〈宀之〉之山东 

　　除书晓捧出明光朝罢瑶阶月暎霜积素冷涵环佩莹清辉晴耀锦衣香心悬　北阙天恩重望入东蒙客路长莫道此时寒气肃薇垣到日转春阳 

　　○挽金中书舍人父文鼎先生其人能诗善画 

　　凤池封秩荷　恩深几许能声播士林笔底江山移造化闲中风月纵清吟骑鲸忽断黄梁梦挂壁空余缘绮琴欲奠生刍嗟莫致歌残楚些泪沾襟 

　　○善庆堂 

　　闻说君家多积德高标善庆扁轩居床头书卷充梁栋庭下芝兰暎玊除一篆香烟销昼日半犁春雨乐畊锄欲询世泽知何在?瓞绵绵自有余 

　　○送车黄门致政南还 

　　黄门十载侍　宸旒此日辞荣去莫留门径未栽陶令菊关河先棹季鹰舟东风花雨沾行旆南浦芜烟引别愁明到故园行乐处音书母惜寄交游 

　　○送蔡良医孟颐致仕桐川 

　　京国交游二十年邻居犹喜往来便书灯几乞丹炉火茶灶频分橘井泉正拟悬壶施妙术那堪解组赋归田一樽送别都门道后夜相思月满天 

　　○挽龚通政父 

　　令子　清时列近臣　褒封锦敕荷　君恩百年正拟荣三釜一梦俄惊隔九原蕙帐夜寒悲吊鹤兰溪月冷怨啼猿西风故旧山阳笛几度闻来欲断魂 

　　○分题得直沽海势送杨公子 

　　老关河暑尽消辞亲远泛木兰桡直沽到处轻移棹海口过时趁早潮蜃气寒凝征旆湿涛声晴送片帆遥他年■〈宀之〉省重来日经此应知兴转饶 

　　○挽工部诸郎中谦父 

　　晚岁　褒封雪满头一官林下乐优游吟行花径扶藜杖醉阅芸编憩竹楼尘梦忽随仙梦断闲情竟与世情休不堪回首兰溪上烟雨松楸锁暮愁 

　　○送杨编修寿夫先生 

　　游宦　清时雪满颠辞荣一旦赋归田玊堂纂述年华久锦勑褒封　宠渥偏碧水丹山闽海兴西风凉雨潞河船到家书屋应如故松菊窓前着太玄 

　　○霅川归趣送黄布政叔正归田二首 

　　霅川归处趣何清竹下琴樽柳外亭风暖波光涵户白山晴云影压帘青眠沙鸥鸟吟边见投浦渔歌静里听更想客来清话日不谈名利只谈经 
　　三十年来涉宦途觧缨一旦赋归欤甘棠藩府存遗爱别业苕溪有旧居枕石眠时同野鹤杖藜行处伴樵渔梦回莫忘青云友好托鳞鸿远寄书 

　　○寄余处恭先生 

　　悬壶久住大江濆俞拊家声远近闻红满杏林涵宿雨丹成药灶霭春云围棊花径销春昼听雪松窻坐夜兮羡尔平生多雅趣交游来往总斯文 

　　○挽吴参政广德人给事中升任 

　　昔年曾共簉鹓班几见承　恩拜好官栢府振威奸瞻落薇垣布政吏民安华堂忽见飞凶■〈服鸟〉仙岛俄惊跨彩鸾悬想牛眠埋玊处白杨声惨暮云寒 

　　○送兵科郑给事中悠归省 

　　久客黄门■〈宀之〉省违喜承　优诏向南归佩辞　玊阙左初曙酒尽都亭兴欲飞路指旱江云树迥帆经淮浦夕阳微高堂想到称觞日舞罢班衣换锦衣 

　　○挽同年郑通判广东人 

　　京国相逄记昔年琼林曾共醉华筵论交青眼谁偏旧佐政黄堂尔独贤正喜奏功膺　宠渥忽惊捐馆隔重泉堪嗟旅榇南归处丹旐翩翩瘴海边 

　　○寄同年陈知府安 

　　千里封章奏　九天喜承　恩命赐归田交游总叹故人去民庶多思太守贤翠壁啼猿巫峡路清风落日晋舡到家莫忘同年好鸿鴈来时寄锦笺 

　　○送主事姜子澄任广南太守 

　　凤池染翰早驰名粉署为郎属老成　玊阙一朝膺荐剡滇阳万里任专城青山客路双旌杳夜月关河独棹轻边徼从来风俗异好勤抚字播　天声 

　　○送李桓乡试 

　　清俊才华众所欲少年声价重南金题桥久抱相如志献策犹怀贾谊心蟾窟秋高丹桂发禹门春暖浪花深此行■〈宀之〉占鳌头选早寄泥缄报好音 

　　○送何观中书归省 

　　青年染翰凤凰池堂上双亲鬓若丝天禄巳荣三釜养寿龄还拟百年期锦舆花底欢迎处彩服樽前戏舞时爱日应知诚孝笃几回惊 

　　○挽丁副都夫人 

　　褒封纔喜沐　恩私一去瑶池杳莫知霞帔空嗟遗箧笥苹蘩无复荐先祠西风蕙帐悲鸣鹤残月机窻照断丝珍重良人乌府客都门含泪送灵輀 

　　○贺陈都宪有戒寿 

　　华诞忻逢甲子周宪台贺客总儒流霞觞满劝麻姑酒寿筭频添海屋筹春暖绮筵和气霭夜深南极瑞光浮自惭浅薄将何祝簪笏年年侍　冕旒 

　　○挽丁副都 

　　玊陛常同觐　九天俄惊一梦竟游仙乌台羙政留今日黄甲香名记昔年海北云深归吊鹤江南春去怨啼鹃嗟予素有相知好楚些吟成泪泫然 

　　○积庆堂为杨都御史作 

　　君家清白远相传裔出关西几百年余庆固从先世积明时今喜后昆贤官联九寺声华重　诰赐双亲雨露偏不独此身钟令羙会看簪绂更蝉联 

　　○挽沈学士度 

　　八哀年高雪满簪仙游一梦竟沉沉草麻几对西清月润笔多颁内帑金蕙帐夜空孤鹤怨薇垣春去落花深海棠依旧栖灵鹊宁得重来听好音 

　　○送杨仲举先生致仕来朝升侍郎而回 

　　先生藩邸旧儒绅致政重来觐　紫宸鹤发半垂晴暎雪龙颜一见喜生春颂台升秩名声重　锦诰荣颁雨露新此去故乡寻别业阊门杨柳倍精神 

　　○寄曹朝阳先生 

　　同宗同学复同年十载横经在蜀川施教夙闻风化溥迁官今喜　宠恩偏客窓未尽连床兴潞渚俄移下水船沙麓讲余无事日平安母惜鴈来传 

　　○送康先生振致政南归 

　　封章　奏乞解名缰　诏许南还喜欲狂绿酒岐亭新去客绣衣匹马旧行装心悬北关云霄迥望入西江驿路长宝勑堂前明到日应知击壤颂虞唐 

　　○和祭酒陈先生留别诗韵 

　　诏许归田乐暮年应知　圣主重才贤五朝　恩宠谁能并一代文风独擅专旧业剩栽陶令菊图书满载米家船春风送别长安道多少衣冠集祖筵 

　　○和周学士梅花诗韵 

　　万物敷荣自有时孤摽开处傍寒池香浮玊署春回早影转湘帘月上迟独喜氷肌含雪莹不同蒲质望秋衰追思东阁吟看夜翠羽争栖第一枝 

　　○送陕西张参议之任四川人 

　　乕榜曾魁第一名黄门列职又驰声封章屡　进超羣辈参议新升惬众情驿路马蹄经汉时都门烟树接秦城此行休道云霄迥他日还期佐　圣明 

　　○挽刘给事中华甫之父 

　　先生令子职黄门嬴得褒封荷　宠恩荣养已沾三釜禄仙游忽断百年亡?鬼窓前闲却青藜杖花底空遗绿酒樽悬相艾冈埋玊处白杨箫瑟暮云屯 

　　○挽李侍郎父 

　　昭代贤郎列亚卿先生林下乐升平杖藜花径吟边兴尊酒松窻醉里情　鸾诰未膺孤禄养鸡年先梦兆行程也知积德多深厚祭葬推　恩荷　宠荣 

　　○和孙绣衣先生见寄诗韵 

　　解组南归荷　宠荣林泉从此乐时清不闻报晓鸡人唱秪听催耕布谷鸣交友共怜双鬓白看书自喜寸心明栢台嬴得声名在尊酒花前任醉倾 

　　○送史郎中潜回京 

　　郎官粉署旧儒绅蹔作　皇华出使人　宝勑纔赍来白下兰舟又棹去通津都亭暑退蝉声急驿路秋高宦况新此去故交如问及樗材无补负　皇仁 

　　○赠谢参政之任浙江 

　　久作天官粉署郎才华烨烨姓名香一朝膺荐归舆论三秩荣升荷　宠光飞檄未曾临白下欢声先已动钱塘藩垣明到湏勤政他日还期列庙廊 

　　○刑部郑亚卿父诞日 

　　八襄年逾鹤发新新正人遇降生辰班衣膝下罗儿女贺客堂前总缙绅玊斝谩斟千日酒蟠桃喜热一番春亚卿巳受褒封诰寿筭还期过大椿 

　　○送朱御史考绩 

　　三年报政上金台祖饯冠缨总俊才别酒江亭湏尽醉促程弦管谩相催绣衣到处霜风凛画舫行时雪浪开此去应知书最考　天香两袖日边回 

　　○题香竹卷为谢亚卿作 

　　宝树君家旧有名一盆香竹又天生芬芳不让芝兰臭馥郁浑同梅菊清凤尾影摇空翠湿虬枝晴拂瑞烟轻谩将截作伶伦管吹向　虞庭叶凤鸣 

　　○挽吏部邹司务祖 

　　碧落愁云掩少微鹿门人去事多违白云窓户闲茶灶绿柳池塘冷钓矶尘世独留清节在士林空叹故交稀金鹅山下牛眠处埋玊封高对夕晖 

　　○题云谷卷 

　　云谷深沉几许宽先生于此日盘桓石床影落琴书润岩壑阴生枕簟寒醉卧松窓春昼永行吟花径夕阳残也知恤匮多隐德先世曾闻拜好官 

　　○送杨都宪仲子本道还朝 

　　使节遥从　天上来轰然声势动春雷腰间剑气冲牛斗白下衣冠讶俊才客馆纔同尊酒会江亭又见画船开九重到日询民事为说　恩波被草莱 

　　默庵诗集卷之四 

　　●默庵诗集卷之五 

　　五言绝句 
　　七言绝句 
　　六言绝句 

　　◆五言绝句 

　　小竹 
　　小扇梅花为吴友赋 
　　题扇两人偶坐似清谈者 
　　对雨看晚唐柳中庸江行诗戏和遣兴 
　　梅花扇为双四兄赋 
　　油扇父亲要诗 
　　白扇白梅为思聡赋 
　　戏题小扇诸侄各争先以讨走笔以荅之各回物状形十首 
　　题小扇图示子昭 
　　中秋病中口号五言十绝遣兴 
　　小竹扇为大八舅援笔赋 
　　题时立铭所藏郭天锡墨竹二首 
　　题小景为中书邢克敬赋 
　　题梅竹幽禽二首 
　　题牛背牧童 
　　按察使张公宗政以客中写怀八绝见寄聊和以荅 
　　忆味道二首 
　　四月十九日过骊山访高味道弟侄各以扇索诗随景物走笔荅之 
　　菜为赵舍赋二首 
　　兰二首 
　　白鸥来往随舟似驯熟而不惊故云 
　　忆味道口号 
　　口号冬日因士悦回寄先生 
　　走笔题梅花墨色 
　　中秋口号因儿女戏索之故云 
　　题蓝关图 
　　送黎知州恬之南京 

　　○小竹 

　　阴连湘浦晚翠滴雨声寒莫讶丛生小终期宿凤鸾 

　　○小扇梅花为吴友赋 

　　梦里罗浮路依稀竹外村一枝春色动清气满乾坤 

　　○题扇两人偶坐似清谈者 

　　不辨宾与主谁知是与非夕阳相对坐应是话投机 

　　○对雨看晚唐柳中庸江行诗戏和遣兴 

　　黄芦满汀洲白鴈投江渚何处远归人征帆带飞雨 

　　○梅花扇为双四兄赋 

　　不踏西湖路于今又几年清风明月夜还忆老逋仙 

　　○油扇父亲要诗 

　　畏日作炎蒸襟怀藉尔清杖藜林木下几度伴吟行 

　　○白扇白梅为思聡赋 

　　庾岭春初动孤山雪未消玊人无处觅风外暗香飘 

　　○戏题小扇诸侄各争先以讨走笔以荅之各回物状形十首 

　　野树映晴川舟横古渡烟分携如不忍相顾意留连 
　　书屋临江次波光带树流扣门无俗客济渡有孤舟 
