<!-- { "loadSidebar": true } -->
　　唐文人皆能诗栁尤髙韩尚非本色迨本朝则文人多诗人少三百年间虽人各有集集各有诗诗各自为体或尚理致或负材力或逞辨博少者千篇多者万首要皆经义防论之有韵者尔非诗也自二三钜儒及十数大作家俱未免此病干淳间艾轩先生始好深湛之思加煅链之功有经嵗累月缮一章未就者尽平生所作不数巻然约敌繁宻胜踈精揜粗同时惟吕太史重之不知者以为迟晦盖先生一传为网山林氏名亦之字学可再传为乐轩陈氏名藻字元洁三传为竹溪诗比其师槁干中含华滋萧散中藏严宻窘狭中见纡余当其拈须掻首也捜索如象罔之求珠斵削如巨灵之施凿及乎得手应心也简者如虫鱼小篆之古协者如韶钧广乐之奏偶者如雌雄二劔之合天下后世诵之曰诗也非经义防论之有韵者也初艾轩没门人散或更名它师独网山乐轩笃守旧闻穷死不悔竹溪方有盛名而一饮啄不忘乐轩庙祀之墓祭之其师友之际如此诗直其土苴耳余少亦苦吟后被谤且畏祸遂废不为然意根除刬乆而未尽晩见竹溪之作叹曰吾诗可结局乎竹溪林氏名希逸字肃翁与网山乐轩俱福清人余与艾轩俱莆田人
　　玉卿子诗集序
　　古诗皆切扵世敎訏谟定命逺犹辰告大臣之言也敬之敬之命不易哉諌臣之言也棠棣之华鄂不韡韡宗臣之言也载驰载驱周爰咨诹使臣之言也之子扵征有闻无声将率之言也恺悌君子民之父母君国子民之言也禹之训臯陶之歌周公之诗大率逹而在上者之作也谓穷乃工诗自唐始而李杜为尤穷而最工者然甫旧諌官白亦词臣岂必皆窭生寒人饥饿而鸣哉潜斋年未四十宻防班列卿使畿内牧潜藩言议风旨闻天下不以诗自名余得其诗读之本学术隆师友扶忠贤绌邪佞爱君如爱亲忧民如忧已合扵诗人之所谓六义者盖江湖草野之士白首专攻不过得数十百篇潜斋方有权位窃意丰扵彼者必啬扵此而其诗至二十巻又皆粹美无疵闲雅有味讵可以常情测度哉抑余有恨焉为其集止樵川也岂自尔遂无作乎将靳固不以示人乎昔庐陵半山二公愈贵愈显其诗愈肆岿然为吾宋诗祖潜斋其尽发閟藏取樵川以后藁锓传之无使异日观者叹曰陈潜斋自大用后不复有诗潜斋当不以余言为僣也
　　赵寺丞和陶诗序
　　自有诗人以来惟阮嗣宗陶渊明自是一家譬如景星庆云醴泉灵芝虽天地间物而天地亦不能使之常有也然嗣宗跌宕弃礼法矜傲犯世患晚为劝进表以求容志行扫地反累其诗渊明多引典训居然名敎中人终其身不践二姓之庭未尝谐世而世故不能害人物髙胜其诗遂独歩千古唐诗人最多惟韦栁得其遗意李杜虽大家数使为陶体则不近矣本朝名公或追和其作极不过一二篇坡公以盖代之才乃徧用其韵今松轩赵侯复尽和焉出牧吾州袖以敎余退而读之见其揫敛之中有开拓简之内出竒伟藏大巧扵朴寄大辩扵讷容止音节不辨其孰为优孟孰为孙叔也可谓善学渊明者矣客难余曰昔坡公和陶初出颍濵独云渊明不肯束带见督邮子瞻既辱扵世欲以晚节自拟渊明谁其信之今吾子推赵配陶将无与颍濵异耶余曰坡公和陶扵老大坎之余赵侯和陶扵盛壮显荣之日夫如是则知贵其身而求乎内矣贵其身者必重名节求乎内者必轻外物其去渊明何逺之有颍濵复出不易吾言矣









　　后村集巻二十三
　　钦定四库全书
　　后村集巻二十四　　　　宋　刘克庄　撰序
　　赵虚斋注庄子内篇序
　　徃嵗水心叶公讲学析理多异先儒督学记言初出南塘赵公书抵余曰叶犹是同中之异如某则真异耳余骇其言而未见其书也端平初余为玉牒所主簿赵为卿摄郎右铨赵为侍郎朝夕相亲稍窥平生论著于书易皆出新义虽伊洛之说不茍随惟诗与朱子同且语余曰莆人惟郑渔仲善读书子可继之勿为第二流人郑名樵所谓夹漈先生者余谢不敢当方欲尽传其书俄皆去国矣耆隽凋落旧闻益荒太常博士郑公彛叟道莆为余言虚斋赵公方为诸经作传余固厚公以书叩问公答云云大指多与南塘合然靳惜未肯轻出曰出之将骇一世矣余既老病无复四方之役常恨不得挟册以从公防一日扵亲友家得公所作逍遥防解尽黜旧注自成一家以数明理以理断疑如日厯然起一子而千嵗之日可知如国棋然下一冷着而满盘之子皆活讷而辨简而尽心窃叹服遂从公求得内篇本旨而传录焉余少亦嗜此书至是悟而笑曰许多年在郭象云雾中乃今彷佛见防叟户庭矣又悟世儒笺传之学直随声接响按摸出堑尔如水心南塘如虚斋乃可谓之善学因漆园之书以推他书其髙妙精诣切扵世用抑又可知也昔南塘自以其易学讲扵旃厦公行矣扈跸甘泉开巻迩英其尽取诸书献之乙覧列之学官与天下共之毋徒藏名山而俟来哲也
　　唐人五七言絶句序
　　野处洪公编唐人絶句仅万首有一家数百首并取而不遗者亦有复出者疑其但取唐人文集杂说令人抄类而成书非必有所去取也余家童子初入塾始选五七各百首口授之切情诣理之作匹士寒女不弃也否则巨人作家不録也惟李杜当别论童子请曰昔杜牧讥元白诲淫今所取多边情春思宫怨之什然乎余曰诗大序曰发乎情止乎理义古今论诗至是而止夫发乎情者天理不容泯止乎理义者圣笔不能删也小子识之
　　本朝五七言絶句序
　　唐絶句诗选成童子复以本朝诗为请余曰兹事大难杨刘是一格欧苏是一格黄陈是一格一难也以大家数掩羣作以鸿笔兼众体又一难也昔赵公履常欲编本朝诗辄止其意深矣余病眊旧读不能尽记家藏前人文集苦不多里中故家书类散落不可借暇日姑取所尝记诵南渡前五七言亦各百首授童子或曰本朝理学古文髙出前代惟诗视唐似有愧色余曰此谓不能言者也其能言者岂惟不愧扵唐盖过之矣
　　中兴五七言絶句序
　　客问余曰吕氏文鉴起建隆讫宣靖何也曰炎绍而后大家数尤盛扵汴都其人非朝廷之公卿即交逰之父祖并存则不胜记诵之繁精拣则未免遗落之恨去取之际难哉客曰子选本朝絶句亦此意乎曰固也客曰昔人有言唐文三变诗亦然故有盛唐中唐晩唐之体晩唐且不可废奈何详汴都而畧江左也余矍然起谢曰君言有理乃取中兴以后诸家五七言各选百首内五言最难工前选犹有未满人意者此编则一一精善矣穷乡无借书处所见少所取狭可恨惟此一条尔至扵江湖诸人约而在下如姜防刘翰赵番师秀徐照之流自当别选客曰文鉴可并续乎余曰以俟君子
　　王隠君六学九书序
　　近世丹家如邹子益曽景建黄天谷皆余所善惟白玉蟾不及识然知其为闽清葛氏子邹不登七十黄曽仅六十蟾尤夭死时皆无他异反不及常人余益不信世之有僊而丹之果可以不死也晩使江左始识丹池王君示余所著书余读而异之因记曩与诸人语邹专佞佛黄渉猎道家书不能精蟾学与黄类惟景建浩博可畏扣之不穷三人者不足以渉其藩甚矣丹池之书似吾景建也丹家所知有所限止君扵析理本洙泗接闗洛扵周子太极图之外为新图焉未知与焦天授袁道洁何如也扵谈禅离句义合儒释为大觉牟尼图焉觉范如璧辈不及也扵道家本易老参同契其说精诣殆麻衣崆峒道士所未发也扵兵法起风后至武侯上下数千年图其分合挟其防妙有薛季宣蔡季通所未解也论世事皆中窠臼凿然可行则种放常秩之俦匹也为文章散语老辣韵语髙胜亦曼卿子美之彷佛也嗟夫景建已矣痛亡友之不作喜斯人之犹存乃序其书而归之君交防皆大贵人持论不少贬屈如劝史丞相早退与郑丞相论边事皆可传亦坐此落泊嵗不我与栖栖道途方求所谓大药赀者余扣君曰僊家所谓三千功行者何也君曰活人为第一义余有志无力今以书币招我者实位将相临方面南北生灵所赖以休息者有福徳有资力吾事其遂济乎余始悟安期生画防梅福上书始未尝不冀有遇不遇乃遁去耳又扣君曰吾闻仙者曰纯阳曰无漏邹晚置妾曽在道州生子黄葛不能无妇人君亦然何也君曰若所言内丹也可以延年尔大丹成则飞腾变化去矣余欲留君共究其论春江然风怒帆驶极目乆之君许它日访余商确而君防无期余归有日未知尊酒相属扵何处也君名允恭字元肃会稽人
　　季父易稿序
　　易学有二数也理也汉时如京房费直诸人皆舎章句而谈隂阳灾异徃徃揆之前圣而不合推之当世而少騐至王辅嗣出始研寻经防一扫汉学然其流而为虚矣本朝数学有华山陈氏河南邵氏今邵氏之书虽存通者极少理学有伊川程氏新安朱氏举世诵习众説几废余尝恨程邵同时不相折衷传与皇极经世图谱遂判为二书而不可合天下岂有难通之书亦岂有理外之数哉噫易更三圣説易者非一家程氏排临川之学者及教人读易必先辅嗣介甫朱氏尊伊川之言者至本义则多程氏所未发议论以难疑问答而详义理以讲贯切磋而精此季父易藁之所为作也初余为建阳令季父访余县斋因质易疑于蔡隠君伯靖后二十余年而书成大防由朱程以求周孔由周孔以求羲文其笃守师说虽焦天授袁道洁无以加视世之髙谈先天径造防妙者彼虚而此实矣季父名弥邵字夀翁中嵗弃科举闭门著书动必由礼行义为乡先生家贫食扵学晩舎去并学俸却之太守眉山杨侯栋郡博士括苍俞君来即学为堂示企慕之意季父仅一至焉后杨侯使本道又论荐扵朝不报卒年八十二俞君乃取昔所却俸为刋易藁而简其犹子克庄序之
　　张招州集序
　　淳祐丁未予自少蓬免归后村衰眊废退巷无行迹一日有奉函书剥啄柴荆者问之则辰州纠曹张掾之使也进函发书累茧无他辞而槖其先大夫遗文四十巻以请曰惟先生序之余因记曩防桂幕台阃森立賔佐人人务蠭锐出新竒中上官意大夫君方监郡独夷自守专以寛静裨大尹绥逺人遇休沐或风日佳时必命客连骑纵覧幽壑徜徉终日既而诏以君牧招州同志饯之扵湘南楼时予知君持身如古君子爱民如汉循吏余事见扵翰墨而已未深叩而细论也至是尽读所谓四十巻者喟然叹曰前日之量君者不亦浅哉君之诗师石湖诚斋然出入众体与某太守云未能子字民但欲兄事钱严濑云防勲簔笠上自是一云台答二禽云忧兄行不得劝客不如归酷类其师秋雨云独木乗危渉劳薪带湿炊夏夜云蝙蝠廻旋舞蚊蝱跋扈飞类唐子西杂诗云阮孚几蜡屐晏子一狐裘又云移风初闷闷通道忽陶陶类陆放翁紫牡丹云紫垂户外瞻天近緑坠楼前到地香类二宋南楼晩望云江汉西来天地白咄咄逼苏子美石曼卿四六师平园妥贴精确虽猝遽应酬之作皆有义理他文亦多可传诵君之所蕴如此而余初不能知甚矣余之浅陋可愧君之深厚可敬也当寳绍间仕有防径挟他谬巧立致显荣君方掩鼻权利白头斗垒在时彦中最为滞留端平改纪奨擢亷退而君不少需以死矣昔与君别掾未胜衣今遂能会萃手泽来求予文回首旧防邈焉二纪抚巻感怆既以君之才不极扵用为君恨又以君之子能传其业为掾喜也君吉之永新人名潞字君之
　　网山集后序
