<!-- { "loadSidebar": true } -->
　　全谢山先生经史问答卷七 余姚史梦蛟重校

　　大学中庸孟子问目答卢镐

　　（附尔雅问）其次致曲谓善端发见之偏者先儒谓至诚所发亦只是曲但无待于致耳其说然否（答）此朱子之说也而寔未合至诚未尝无所致但所致者非曲盖至诚得天最厚未发则浑然天命之中中岂可以谓之曲已发则油然率性之和和岂可以谓之曲故至诚虽未尝废人事而致中也非致曲也致和也非致曲也其次未能合乎中和之全量则必用功于所发以溯其所存故其中之所存旣有偏而其和之所发亦有偏则谓之曲若至诚之所发可以谓之端不可以谓之曲朱子遂以曲字当端字是未定之说也观其章句曰善端发见之偏则亦不竟以端目之矣故愚谓致曲者卽其次之所以致和也盖致中之功难以遽施则必先致和然必先致曲而后能致和致和而渐进于致中斯其次复性之功所谓自明而诚者也

　　（问）七十二家格物之说令末学穷老絶气不能尽举其异同至于以物卽物有本末之物此说最明了盖物有本末先其本则不逐其末后其末则亦不遗其末可谓尽善之说而陆淸献公非之何也（答）以其为王心斋之说也心斋非朱学故言朱学者诋之心斋是说乃其自得之言盖心斋不甚考古也而不知元儒黎立武早言之黎之学私淑于谢艮斋谢与朱子同时而其学出于郭兼山则是亦程门之绪言也朱子或问虽未尝直指为物有本末之物然其曰以其至切而近者言之则心之为物实主于身次而及于身之所具则有口鼻耳目四肢之用又次而及于身之所接则有君臣父子夫妇长幼朋友之常外而至于人远而至于物极其大则天地古今之变尽于小则一尘一息是卽所谓身以内之物曰心曰意曰知身以外之物曰家曰国曰天下也盖语物而返身至于心意知卽身而推至于家国天下更何一物之遗者而况先格其本后格其末则自无驰心荒远与夫一切玩物丧志之病程子所谓不必尽穷天下之物者其义巳交相发而但以一物不知为耻者适成其为陶宏景之说也故心斋论学未必皆醇而其言格物则最不可易蕺山先生亦主之淸献之不以为然特门戸之见耳总之格物之学论语皆详之卽以读诗言之诗三百一言以蔽之曰思无邪格物之学在身心者诵诗三百授之以政格物之学及于家国天下者事父事君格物之大者多识于鸟兽草木格物之小者夫程子谓一草一木亦所当格后儒议之而阳明以格竹子七日致病矣然不知多识亦圣人之敎也盖圣人又尝曰多闻阙疑多见阙殆矣又曰不知为不知矣程子亦尝有曰不必尽穷天下之物矣叅而观之则草木鸟兽之留心正非屑屑于无物之不知而如阳明所云也是则格物之说可互观而不碍也

　　（问）礼云昭穆以序长幼则是序昭穆时已序齿矣盖昭与昭齿未有不序及羣昭之长幼而溷列之者穆与穆齿未有不序及羣穆之长幼而溷列之者然则又何以更待燕毛也蔡文成谓序昭穆时必亦序爵其说虽于礼无所征然容有之盖序昭穆而又序爵则又不能尽序齿者故直至燕毛而后得序之然否（答）善哉问也序昭穆则卽序齿而其中义例尚多故不能纯乎序齿文成于三礼之学未深故语焉而不详盖序昭穆非漫取昭穆而序之必先序宗法假如伯禽以周公之后称大宗蔡卫以下俱属焉诸国之子孙虽有长于鲁者弗敢先也其何以序齿又必序族属之远近假如太王之昭再传其与文王之昭兄弟也文王之昭再传其与成王之昭兄弟也然而各有一族则各为一列近者先远者后祭统所谓亲疎之杀是也其何以序齿兼以王人虽微列于诸侯之上则畿内之公卿大夫士序于五服公侯伯子男之上是宰周公虽系周公之支属而反序于鲁君之上其何以序齿是皆文成所未及也然则序昭穆之中其条目极多故必别有序齿之法向来无人理会及此

　　（问）西河谓燕毛亦兼异姓殊为异闻然否（答）是妄言也盖误读祭统而为此说祭统尸飮五而后君以瑶爵献卿尸饮七而后君以玉爵献大夫尸飮九而后君以散爵献士及羣有司皆以齿是乃九献时赐爵之礼注疏家谓本主序爵爵同则序齿是固兼有异姓然所及止于内诸侯而外诸侯不与焉由是加爵旣毕则行旅酬外诸侯亦豫矣然而皆兼有异姓则总之非燕私之礼也直至旣彻而后异姓之宾退则归之爼同姓则燕其说明见楚茨之诗

　　（问）朱子谓序齿之中择一人为上座不与众齿然否（答）朱子之学极博其说必有所岀今考之不得是必齿最长而德与爵又最尊者前惟召公毕公后惟卫之武公足以当之不然恐亦不过依齿为序而巳

　　（问）天下国家可均谢石林观察之说甚佳然则朱子竟以平治二字诂之得无过与（答）均字亦只得诂为平治要之平治自有分际管仲之分四乡颁军令是用强国子产之正封洫定庐井是用弱国俱说不到时雍于变地位故但曰可均朱子亦未尝说到平治极处

　　（问）身有所忿懥诸语吴季子薛敬轩之说先生皆以为未尽愿详示一通以入讲录（答）是章乃诚意以后观心之功而诸儒言之皆浅谓有所忿懥则必有不当怒而怒者有所恐惧则必有不必畏而畏者薛敬轩亦云然夫不迁怒亦是难事然进而上之则虽所当怒而疾之巳甚虽所当畏而过有戒心便是不得其正必须补此一层于义始完吴季子之说更粗其谓好乐不得其正如好货好色乐骄乐乐佚游忧患不得其正如忧贫患得患失此岂是诚意以后节目盖本属可好可乐之事而嗜之过专则溺本属当忧当惧之事而虑之太深则困如此方是官街上错路也

　　（问）大学楚书本无专指故康成注引春秋外传楚语王孙圉事复引新序昭奚恤事以并证之朱子但指楚语必有意而方朴山以为非未知谁是（答）朱子之去取是也新序说苑并出刘向之手然最讹谬大抵道听涂说移东就西其于时代人地俱所不考尝谓古今称善校书者莫如向然其实粗疏不足依据卽如此条明是蹈袭王孙圉之事而稍改其面目然又舛错四出夫昭奚恤乃春秋以后人以国策史记考之大抵当楚宣王时而是条所指叶公子高令尹子西则昭王时人若司马子反则共王时人至大宗子敖则其人从无所见乃昭奚恤皆与之同班列其妄甚矣况昭氏出于昭王今乃得与昭王之祖共王之臣比肩是则眞妄人所造也又叅之章怀后汉李膺传注所引大宗作太宰子敖作子方而太宰子方在春秋之世亦无其人及观李固传所上疏曰秦欲谋楚王孙圉设坛西门陈列名臣秦使戄然为之罢兵则又笑曰刘向以王孙圉之事移之昭奚恤而此又以昭奚恤之事还之王孙圉眞所谓展转传讹者试令攻朱子之徒博考而平心以质之将何说以处此新序说苑之误不可胜诘其显然者晋文公与栾武子同时晋平公与舅犯同时晋灵公与荀息同时介之推与孔子同时楚共王与申侯同时楚屈建与石乞同时而乐王鲋亦与叶公同时又甚者以城濮之师属之楚平王乃攻朱子者欲奉此以为异闻疏矣

　　（问）楚语惠王以梁与鲁阳文子韦注文子司马子期之子而不见于内传不知卽淮南所云鲁阳文子否所谓梁者何地（答）是时有三梁曰少梁曰大梁皆非楚地曰南梁则惠王之所与也内传所谓袭梁及霍卽其地也郦道元曰春秋周小邑也于战国为南梁盖周之南楚之北也其地尚有鲁公陂鲁公水又谓之阳人聚秦迁东周君之地然则本周地是时巳入楚但淮南所称鲁阳文子与韩战麾戈挽日是时安得有韩诸子故多诞妄不足信也子期之子见于内传者二曰寛曰平

　　（问）其为气也配义与道无是馁也朱子谓义无气则馁行有不慊于心则馁朱子谓气无义则馁吕忠公大愚不然其说而朱子力辟之然考之程子则无是馁也便是气无义以为配则馁故必有事于集义是卽忠公之说也何以朱子不从也如程吕则上下文本一气如朱子则是两扇义无气则馁是别有养气之功气无义则馁是虽善养而仍须集义得无失之支乎愿求明敎（答）程吕之言是也自有生之初而言气本义之所融结而成浑然一物并无事于言配也有生之后不能无害则义渐与气漓而为二故必有事于义使之与气相配是以人合天之说也配义则直养而无害矣苟无是义便无是气安能免于馁然配义之功在集义集者聚于心以待其气之生也曰生则知所谓配者非合而有助之谓也盖氤氲而化之谓也不能集而生之而以袭而取之则是外之也袭则偶有合仍有不合而不慊于心气与义不相配仍不免于馁矣本自了然不知朱子何以别为一说以为必别有养气之功而后能配义不然则义馁又必有集义之功而后能养气不然则气馁是万不可通者也故三原王端毅公石渠意见非之梨洲先生亦非之

　　（问）孔子之拜阳虎孟子援大夫有赐于士之文释之朱子谓阳虎于鲁为大夫孔子为士先儒疑焉或谓阳虎当时枋政虽陪臣而俨以大夫自居圣人亦逊以应之夫歌雍反坫台门旅树在当时之僣妄固不足怪况阳虎当逆节未萌时已欲以玙璠塟季孙不顾改玉之嫌则其枋国亦又何所忌惮但阳虎卽以此来要之圣人必无诎身避祸如陈仲弓之于张让者非天子无所稽首孟武伯且知之岂孔子而反有愧焉或以周礼除上大夫卽正卿外尚有小司徒小司马诸大夫而左氏有邑大夫家大夫属大夫论语有臣大夫西河毛氏之说以曲解阳虎之可称大夫然小宰以下诸官乃副贰而非家臣又皆以公族居之如臧孙氏施氏子服氏之流若家大夫邑大夫軰则虽冐大夫之名而实则士故必冠之曰家曰邑又安得援大夫之例以临士而士亦竟俛首以大夫之礼答之者敢问所安（答）前说本漳浦蔡氏后说本萧山毛氏皆非也尝考小戴礼玉藻篇有云大夫亲赐于士士拜受又拜于其室敌者不在拜于其室则是大夫有赐无问在与不在皆当往拜若不得受而往拜者是乃敌体之降礼阳虎若以大夫之礼来尚何事瞰亡正惟以敌者之故不得不出此苦心曲意而乃谓其所行者为大夫之故事则不惟诬孔子亦并冤阳虎也或曰然则孟子非与曰孟子七篇所引尚书论语及诸礼文互异者十之八九古人援引文字不必屑屑章句而孟子为甚乃至汝汉淮泗之水道亦悞举之则此节礼文或随举而偶遗所以有失要之孔子所行者是玉藻非如孟子所云也若孟子下文谓阳货先焉得不见亦未能发明孔子之意盖使阳货以大夫之礼来虽先不见也孟子才高于此等不无疏畧耳曾记明徐伯鲁礼记集注中微及此意而未尽愚故为之畅其说

　　（问）周公弟也管叔兄也邠卿谓周公以管叔为弟管叔以周公为兄而朱子更之如邠卿则似于孟子之文不顺但先生曰周公自是文王第四子请言其详（答）太史公以周公为行在第四是管叔之弟贾逵以为行在第七则并是蔡霍二叔之弟邠卿以为行在第三则是管叔之兄贾逵所据盖左传富辰所次文昭之序但富辰之言似是错举非有先后如谓实有先后则毕公在十乱之中毛叔亦奉牧野明水之役而均少于康叔聃季万不可信况如富辰之序是蔡郕霍皆周公兄皋鼬之盟鲁卫均在但闻蔡争长于卫何以不闻争长于鲁是又了然者也然则贾逵之说不问而知其非若史公之与邠卿谅必各有所据然史公与孟子合朱子所以从之而荀子亦以管叔为兄则邠卿恐非矣

