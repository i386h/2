<!-- { "loadSidebar": true } -->
　　自周为秦，六艺散亡。泯泯纷纷，更汉终唐。讠皮行淫辞，悖离经常。天生相君，典领斯文。笃生我公，达观博闻。左右元后，遂迪天民。皇帝曰咨！汝实大器。方见相君，汝嗣讲求，辅训厥遗，以悟后觉。三年书成，赐在太学。皇帝曰俞，道废千年，乃昭于今，亦推汝贤。汝登龙图，以对文功。公孙不居，道则弥冲。昔者孔孟，子实克嗣。韶向被凿，自为问异。问时述作，惟我公是。道德之泽，遂及后然。呜呼公才，其得自天。不自携，其中塞渊。湛然清明，毁文言不惊，出没纵横，渊默雷声。我意彼天，以继有为。命难谌哉，而不耆之。己酉讣闻，皇帝曰吁！天与汝能，圣女衡枢。今其亡矣，人孰助予？吾岂能忘？赠谏大夫，相君白首，陨涕悲创，归公朝夕，曰予天丧。某等备数胶庠，辱赐则深。闻问恻然，疾首薰心。循祭以辞，其或来归。〈《南丰曾子固先生集》卷三十四〉

　　【祭曾太博文】

　　呜呼！公以罪废，实以不幸。卒困以天，亦惟其命。命与材违，人实知之。名之不幸，知者为谁？公之闾里，宗亲党友，知公之名，于实无有。呜呼公初，其志如何？孰云不谐？而厄孔多。地大天穹，有时而毁。星日脱败，山倾谷圮。人居其间，万物一遍。固有穷通，世数之然。至其寿夭，尚何忧喜。要之百年，一蜕以死。方其生时，窘若囚拘。其死以归，混令空虚。以生易死，死者不祁。唯其不见，生者之悲。公今有子，能隆公后。虽彼生者，可无甚悼。嗟理则然，其情难忘。哭泣驰辞，往侑奠觞。呜呼哀哉！〈同上〉

　　【祭吴彦弼文】

　　维年月日，某谨以庶羞之奠，致祭于彦弼吴兄之灵。子之为人，温良沉实，寡笑与言，不随众浮，其举轩轩。书无不讲，尤精左氏。连辞累句，浩浩能记。秦汉至今，千载所录。子以一心，万事氵亭氵畜。识能议论，文可传道。偶章刻句，独弃于子。自皆取士，归之有司。今独不然，左绳右规。愚庸不肖，得以达进。优材秀行，往往而摈。故子之生，不荐于乡，不试于位，郁塞埋藏。子于众人，意尤少可。病写其文，独以示我。意谓予能，可以存子。子望则然，予岂堪此？惟昔与子，齿于学官。京师之旅，江南之还，离行旅食，尝同苦艰。缱绻之义，两是以亲。忆问心病，去岁之春。子形已革，谢我犹勤。谓其母妻，曰我知子。子母吾姑，只益其悲。江冬之仲，日风恬。有弟有子，殡子居南。我命为具，觞豆具设。兴言涕随，长与子别。〈同上〉

　　【祭寿阳县君文】

　　贤矣夫人，善扬门闾。皓若玉雪，一其终初。允孝□妇，□□维姑。实生才子，一乃叹誉。秉义率法，困而不渝。夫人之致，著□□□。归殡□穹，□□实愉。惟子之故，具以俎壶。〈同上〉 
　

　




　

　
●附录
◎传记
　　【行状】　宋·曾肇

　　公讳巩，字子固，建昌军南丰人。曾祖讳仁旺，赠尚书水部员外郎。祖讳致尧，尚书户部郎中，直史馆，赠右谏议大夫。考讳易占，太常博士，赠光禄卿。母吴氏，文城郡太君。母朱氏，仁寿郡太君。公嘉二年进士及第，为太平州司法参军。召编校史馆书籍，历馆阁校勘、集贤校理，兼判官告院。尝为英宗实录检讨官，不逾月罢。出通判越州，历知齐、襄、洪州，进直龙图阁，知福州，兼福建路兵马钤辖，赐绯衣银鱼，召判太常寺，未至，改知明州，徙亳州，又徙沧州，不行，留判三班院。迁史馆修撰、管勾编修院，兼判太常寺。元丰五年四月，擢试中书舍人，赐服金紫。九月丁母忧。明年四月丙辰终于江宁府，享年六十有五。自大理寺丞，五迁尚书度支员外郎，授朝散郎，勋累加轻车都尉。元配晁氏，光禄少卿宗恪之女。继室李氏，司农少卿禹卿之女。子男三人：绾，太平州司理参军；综，太庙斋郎；纲，承务郎。二女早卒。孙男六人：η、{古心}、愈、{旦心}、{付心}、憩。η，假承务郎，余未仕。孙女五人。元丰七年六月丁酉葬南丰从周乡之源头。

　　曾氏姒姓，其先鲁人。至其后世，避地迁于豫章，子孙散处江南。今家南丰者，自高祖讳延铎始也。初，╀及参父子俱事孔子。╀乐道忘仕，孔子与之。参以孝德为世称首。而参孙西，耻自比于管仲。其世德渊源所从来远矣。至皇祖大夫以直道正言为宗名臣，皇考光禄博学懿文，行孝友，明古谊，达时变，位不配德，著书垂后，畜厚流长。天以道德文章钟于公身，以侈大前烈，开觉后嗣，实命世之宏材，不待文王而兴者欤！

　　公生而警敏，不类童子，读书数百千言，一览辄诵。年十有二，日试六论，援笔而成，辞甚伟也。未冠，名闻四方。是时宋兴八十余年，海内无事，异材间出。欧阳文忠公赫然特起，为学者宗师。公稍后出，遂与文忠公齐名。自朝廷至闾巷海隅障塞，妇人孺子皆能道公姓字。其所为文，落纸辄为人传去，不旬月而周天下。学士大夫手抄口诵，唯恐得之晚也。盖自扬雄以后，士罕知经，至施于政事，亦皆卑近苟简，故道术浸微，先王之迹不复见于世。公生于末俗之中，绝学之后，其于剖析微言，阐明疑义，卓然自得，足以发六艺之蕴，正百家之缪，破数千载之惑。其言古今治乱得失是非成败，人贤不肖，以至弥纶当世之务，斟酌损益，必本于经，不少贬以就俗，非与前世列于儒林及以功名自见者比也。至其文章，上下驰骋，愈出而愈新，读者不必能知，知者不必能言。盖天材独至，若非人力所能，学者惫精覃思，莫能到也。世谓其辞于汉唐可方司马迁、韩愈，而要其归，必止于仁义，言近指远，虽《诗》、《书》之作者未能远过也。其为人大直方，取舍必度于礼义，不为矫伪姑息以阿世俗。弗在于义，虽势官大人不为之屈，非其好，虽举世从之，不辄与之比。以其故，世俗多忌嫉之，然不为之变也。

　　其材虽不大施，而所治常出人上。为司法，论决重轻，能尽法意，繇是明习律令，世以法家自名者有弗及也。为通判，虽政不专出，而州赖以治。初，嘉中，州取酒场钱给牙前之应募者，钱不足，乃俾乡户输钱助役，期七年止。后酒场钱有余，应募者利于多入钱，期尽而责乡户输钱如故。公阅文书，得其奸，立罢输钱者二百余户，且请下诏约束，毋擅增募人钱。岁饥，度常平不足仰以赈给，而田居野处之人，不能皆至城郭，至者群聚，有疾疠之虞。前期喻属县召富人，使自实粟数，总得十五万石，视常平贾稍增以予民，民得从便受粟，不出田里而食有余，粟买为平。又出钱粟五万贷民为种粮，使随岁赋入官，农事赖以不乏。为州务去民疾苦，急奸强盗贼而宽贫弱，曰：“为人害者不去，则吾人不宁。”齐曲堤周氏，衣冠族也，以资雄里中。周氏子高横纵淫乱，至贼杀平民，污人妇女，服器拟乘舆。高力能动权贵，州县势反出其下，故前后吏莫敢诘。公至，首取高置于法。历城章丘民聚党数十，横行村落间，号霸王社，椎埋盗夺篡囚纵火，无敢正视者。公悉擒致之，特配徙者三十一人，余党皆溃。是时州县未属民为保伍，公独行之部中，使讥察居人，行旅出入经宿皆籍记，有盗则鸣鼓相援。又设方略，明赏购，急追捕，且开人自言，故盗发辄得。有葛友者，屡剽民家，以名捕不获。一日自出，告其党。公予袍带酒食，假以骑从，辇所购金帛随之，徇诸郡中。盗闻多出自言。友智力兼人，公外示章显，实欲携贰其徒，使之不能复合也。齐俗悍强，喜攻劫。至是豪宗大姓敛手莫敢动，寇攘屏迹，州部肃清，无χ鼓之警，民外户不闭，道不拾遗。闽粤负山濒海，有铜盐之利，故大盗数起。公至部时，贼渠廖恩者既赦其罪，诱降之，然余众观望，十百为群，既溃复合，阴相推附，至连数州。其尤桀者，隶将乐县，县尝呼之不出，愈自疑，且起踵恩所为，居人大恐。公念欲缓之，恐势滋大，急之是趣其为乱，卒以计致之。前后自归若就执者几二百人。又擒海盗八人，自杀者五人，老奸宿偷相继缚致者又数十人。吏士以次受赏。公复请并海增巡检员以壮声势。自是幅员数千里无敢窃发者，民山行海宿，如在郛郭。亳亦号多盗，治之如齐，盗为引去。

