<!-- { "loadSidebar": true } -->
　　吾弟南京太常少卿敬美者讳世■〈樊，心代大〉别号麟洲又号损斋或曰墙东生二十四成进士以家难归卧者几十年召补南仪部主事转北仪部员外郎归守母丧服除补祠部改尚寳丞出为江西右叅议转按察副使改督陜西学事移疾乞归起督浙江学不应再起督福建学迁其省左叅政入为今官病复请告归卒年五十三吾弟生而白晳及长美风神眉目如画性明颖以经术称诸生间寻益读先秦东西二京语而専精古文辞余事乃及笔札李于鳞覩而竒之毎贻书予不忧阿奴火攻耶盖机云二苏之目所繇矣孝友天至笃伦理晩途尤惜名检庭闱之内肃如也前后居官必着声实为上下所爱重其于闽学标氷鉴矣然竟以劳瘁棘中感噎疾遂不起敬美志大雅已得文章名不欲居之穷探六籍傍及二氏有所综核裁订彬彬成一家言其于吏道尤精识治体工物情使其不死何可量哉死之日海内绅衿靡不有兰摧玉折之叹若不佞则有恸而呼祝余而已嗟乎余长于敬美十年齿髪秃落尚不死而使敬美前死也余生平姓名在人齿颊间数起踬以竽滥八坐弟于中正之品考功之令媺矣而不获正九列人耶天耶余故不忍赞敬美像又乌能不赞敬美像也
　　
　　赞曰三补吏而三师帅诸生歴署外中厥衔若氷有瑜无瑕皭然其名其所収乎人者乃大隃于若兄品登三而不足袠数五而仅余有志不遂中道殒殂其所得于天者乃不汝兄如天所予夺吾不能晳而不能不汝惜人所月旦吾不能知而不能不汝悲非汝之像何以寛我思覩汝之像使我泪若绠縻呜呼貌而笥焉时一展之
　　
　　故礼部仪制司主事君任用者余五服外孙也长于余二十五年而同荐于公交车君既乆试不利然益治经术工属文遂为礼部第二人初授太常博士迁礼部仪制司主事奉使归倭冦猝围城君佐其令昼夜行睥睨间冦退而有间令于御史者君冒暑入谒为辨絮且愤不相得而出明日御史为具召君于席感病扶携出就逆旅中遂卒年五十四君为人外朴而内辨于郎署中最有长者声母项以节被旌君年虽艾犹依依膝前作孺子恋也盖后君数年而以寿终
　　
　　赞曰以君之工时义何不可遇而栖迟至暮噫嘻天乎胡予之缓而夺之遽
　　
　　故光州守警斋君者讳三锡汝懐仪部任用之从弟也少颖敏工时义连举嘉靖己丑进士守光州时年二十五有干辨才吏民称之然用伉直多忤上官中以法罢归君时未三十念宦不振无以资生乃杜门节腹不通世事者乆之积赀累数千金父封公卒分槖装甚厚君独不取其为人朴实无他膓然不能骫骳谐俗故少搢绅间声而闾党后进多推为长者晚节稍自偷日与亲知置酒山水间人咸异之卒年七十孙泰亨临亨俱博雅有文藻临亨亦己丑进士
　　
　　赞曰不取不予逺名逺刑始而治生既而逹生何以占德振振绳绳
　　
　　河东都转运盐使司运使少葵君者名三接字汝康以进士为长垣令调浙之景宁迁南京礼部祠祭司主事乆之进郎中出守桞州再调征江迁河东运使以大计中白简归君居官能持三尺不阿狥不喜作面背交见若以为傲者故所至有声实而易受人中自令以至守凡甫被调甫显重而遽斥君之得斥仅五十归得奉其父母终及侍兄光州君以老恂恂济济出入颇为后进模楷者三十余年而卒卒之年八十三今之像老而修劲飘须腻颊福德人也
　　
　　赞曰若工而拙逹不胜沮工于民宜拙于上忤晚途敬修其善可数乡之祭酒俗之长者
　　
　　朱贞吉像赞
　　
　　矫矫王孙实表江藩中和且平正直而温逍遥朱邸如息蓬门通无狥物介不违俗割荣国秉降志儒服交友忱恂幨闺若淑念彼宗公遹追不忘亭竹猗猗可以羮墙文匠淮南字挟风霜人亦有言艺成而下贾其余力纵情挥洒不兴龙水江都鞍马文氏三絶巧者点悟摭景归嚢飞毫染素疑汝无长以无短故万里神交白首犹新惠我好音乃见尔真飘须秀眉渥颜丹唇陋彼陈王力辞逺游白帢轻褣冕绂同休垂藻竹帛快哉千秋
　　
　　管将军像赞
　　
　　便便兮十围之坦腹巍巍乎七尺之长身使其据白虎之髙会则单于仰而称大人坐黄龙之巨舰则陈卒望而称江神奈何提千兵控三翼以受幕府之束约入促缩而出逡巡简书之擿娄下气欝悒而不得伸虽然少则不爱其股以疗沈瘵而报吾亲中则不爱其躯以擒夷酋而报吾君为孝子为忠臣醉尉莫敢呵武安不能嗔吾将虚戢武之左方以待若能与褒鄂之伦英姿飒爽而俱不冺也耶
　　
　　金九布衣像赞
　　
　　累累兮衣若不胜粥粥兮状若无能所弗居者世情之逞而所黙取者造化之赢闭其兑塞其门见以为终身不勤不知其所以勤和其光同其尘见以为屈而不伸不知其所以伸侏儒饱欲死混沌凿欲死西邻贵而徙东邻贫而徙而汝独少若此老亦若此岂犹龙公之所谓舌者灼然胜乎齿耶
　　
　　日峰先生像赞
　　
　　洞兮其不为城府也坦兮其与物无忤也志和而履恭秀外而寛中化者真若被时雨而坐者则以为坐春风也耶
　　
　　汪元蠡先生小像赞
　　
　　丰下而颀尽美且■〈髟上思下〉其人则今而古冠衣壁有金石阓藏书诗夷威雅武嫫母哫訾家不中豪乃以豪隳晩节陶然道乃庻几桑戸反真列御颂之
　　
　　上人像赞
　　
　　此四大最调而六根无累时耶将握麈尾毛而据狮子位时耶色温温兮有众生之可接目炯炯兮无一尘之为翳貌之者已得其形而赞之者独得其意盖知其慕初地之大乘而必不为辟支之自利者耶
　　
　　秋月上人像赞
　　
　　其髪甚短而髭甚长帻或褐而袍则方头陀其暂而苾蒭其常者耶僧俗之臈一百有六而犹未央者耶吾闻夫佛坐六十小刼若弹指顷彼百有六年者又何异乎石火之与电光余以师之身而拟师之像果孰真而孰妄将刹那之不可保者像与身超恒河沙刼而不壊者师之法相也耶
　　
　　陈子有先生像赞
　　
　　有一君子五畆之宫其宫何树维松与枫舒其足敛其容神定而澄气凝以充謟不万年傲不元龙其肃若秋霜者汝南之仲举而蔼若春阳者颍川之仲弓也耶
　　
　　逹磨像赞
　　
　　东寻冠逹逹不之契頼可大师了此縁事流沙既返新罗复至老婆心切汲汲人世愿我他日亦复如是
　　
　　平泉先生像赞
　　
　　气肃而澄神凝以王其不可测者湛然止水之衷而微可覩者嶷然断山之相在儒林望之则若鳞凰而法门得之以为龙象者耶
　　
　　故同守孙君像赞
　　
　　学优而仕以儒饰吏请益无倦以死勤事操洁而礼恭貌臞而神粹问谁之子清简公裔是岂唯箕裘之不忝将无愧于易名而侑公于乡先生之祝者耶
　　
　　喻隠云道人像赞
　　
　　骨耸而清神溢而凝玉陇圆兮止矗银海秀兮内澄人所识者充然之大宅而所不可识者渊然之三庭虽然乹始不言利为善无近名此庄易之巵语吾寳而荐之先生
　　
　　少溪吴先生像赞
　　
　　名邑名里名家之子神情朗畅姿韵都靡或飞大白或握麈尾春风袭人郁若兰芷避世金马戢路铜官时长渔樵间御衣冠东山屐厉北海尊寛吏耶隠耶两亦有之仙耶凡耶猝莫可知意者兼治生之靖节而未离欲之希夷也耶
　　
　　卓光禄像赞
　　
　　颊渥而丹鬓泽而鬒美盼工言接若饮醇或狎渔父或游大人或称山癯或侍帝宸其可图者游闲公子之貌而不能冩者逍遥物外之神与之饮见以为嵇阮与之邻见以为朱陈其逹生也季长君蒨其薄宦也曼倩季真诵其诗若左司随州读其书则茂先景纯吾犹惜夫造物之忌多取而能所之未尽除去大道能无隔尘也耶勉之更十年而状子若木鸡者庻可当道民矣
　　
　　兴化李叅军像赞
　　
　　貌腴而泽神舒以粹（阙）傅之子相国之弟其暎籍之丰美若归德于父兄而风标识度所以倾士林而仪闾里者乃其所自致何必曰季方之贤难为兄而第五之名齐骠骑也耶
　　
　　水月观音像赞
　　
　　一水一月常湛常彻如如不动了无相渉一月一水是水即月八万四千水八万四千月而彼八万四千身皆此一身摄我见再拜谓是真相试问真相了莫知向我赞非赞非赞亦妄
　　
　　陈氏六石赞
　　
　　谁鞭六雄树之广除巉岩风棱戍削亷隅七曜不足五镇有余畴疑此君非耳目娱牛李之间不可亲踈矫矫元龙其豪欲输拜而颂焉彼宁受誉
　　
　　张幼于先生像赞
　　
　　白晳飘须宛若神人薄游翫世泛爱亲仁西京则平子之赋解太学则林宗之人伦书滛则侵寻乎玄晏胜具则陟健乎许询喜何山通隠之求笑于陵溪刻之陈下之渔樵或可狎而上之天子不得臣其可怪者经术闻稷下而碣石不筑宫公卿咸倒屣而羔雁不及门噫世故有任之者曽何足以挂子之颦
　　
　　项少岳先生像赞
　　
　　吾读子之诗于二十年叙子之诗于一纪之前然不识子之貌而今者始得覩子之肖子之渥如其容郁如其度者庻几有征于斯而超乎壒之表而冥乎天之倪者竟不可得而窥终不若诵吾之叙与子之诗
　　
　　黄生貌余像以去且索余题赞
　　
　　聊以应之我不识我而汝识我以我借汝亦无不可汝欲我偕往而我不汝往以我重汝其筴转左然则如之何曰尔为尔我为我请用从火
　　
　　李处士像赞有序
　　
　　李翁之卒也则沈瓉比部状之而吾伯玉司马志墓矣其子某以翁像请赞曰有伯玉志业不朽矣所不释然于逝者明公一言耳而友人袁长史来从臾曰吾故识李翁伯玉之言信矣伯玉称翁应恩诏当京兆尹推择而旌之冠带矣今胡以犹处士服也曰一再御之竟弗复御也何以称儒而贾也曰李翁故兵家子少读书能属文以生窭不克共二尊人养故夺而贾之也又何以称贾而儒也曰李翁故操持什一善心计然不寝然诺而亦有天幸恒右之初年贾雄于里既而雄邑至雄郡然被服造次必以礼靡侠游少年之好所至辄倾其贤豪长者故羣而归之儒也翁少无子过壮乃连举丈夫子五一日尽焚其劵直千金曰吾不欲责他人息而累我后弟贾所累积不能如君而母私之甚颇躭躭目翁翁阳不觉损槖以益弟至再弗恤也然则李翁非直貌儒者而已夫李翁有丈夫子五女一而婚嫁之役几毕身而胡以称儒而佛也曰翁晩而得喜上人者与之游有所证自是奉经典不恒茹鱼肉尝佐修瓦官寺工已又佐修玉皇阁工其它檀施不可胜计尤以断一切恩恋为法根盖属疾而其妇死了不悲曰生幻寄也妻子幻聚也奈何刺促溷我灵境为疾革戒诸子勿哭危坐者五日翛然而逝儒耶释耶凡儒以为有者释必以为无儒以为无者释必以为有其定见所由不同其定力一也余故与伯玉有瓦官縁复以间过玉皇阁覩翁之绩伟如改容而谓长史子之言信岂惟伯玉之言信乃赞其像曰汝之阅世七十有七年胡髪之宣而貌之睟然胡然而贾胡然而儒又胡然而释胡迹之殊汝撷其精而汰其粗夫撷其精以还佛祖可使儒亦可使贾汝乎像乎幻者尽而不幻者无恙乎
　　
　　又题幼于像赞
　　
　　子宣其髪而朱其颜太夫人为之母而里也仞也顷也三玉树为之子而日尚羊于其间覩者以非神即仙矣著书满车可以黼人目者百千年矣胡为乎寓委形于丹青而又刼刼焉西走金陵而托余之敝帚以传人貌荣名噫其然岂不其然
　　
