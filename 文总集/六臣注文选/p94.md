<!-- { "loadSidebar": true } -->
　　思赋【道也德也其作此赋以修道德志意不可遂愿轻举歴远游六合之外势旣不能义又不可故退而思自反其系曰回志朅来从谋获我所求夫何思思而已老子曰之又众妙之门平子时爲侍中诸常侍恶直丑正危衡故作思非时俗】
　　张平子旧注【善曰未详注者姓名挚虞流别题云衡注详其义训甚多疎略而注又称愚以爲疑辞非衡明矣但行来旣久故不去焉　翰曰衡时爲侍中诸常侍皆恶直丑正危衡故作是赋以非时俗思者思远之德而已】
　　仰先哲之训兮虽弥高而弗违【衡曰训敎也弥终也违避也　善曰论语顔回曰仰之弥高　铣曰哲智远也言志求远敎故无所违】匪仁里其焉宅兮匪义迹其焉追【衡曰里宅皆居也焉犹安也　善曰论语曰里仁爲美　济曰言非仁里义迹不可追而居之】潜服膺以永靖【善作靓】兮緜日月而不衰【衡曰緜连也善曰礼记曰服膺拳拳方言曰靖思也靖与靓同字林曰靖审也　良曰衰歇也】伊中情之信脩兮慕古人之贞节【衡曰脩善也贞诚也　善曰楚辞曰苟中情其好脩又曰原生受命于贞节向曰伊维也】竦余身而顺止兮遵绳墨而不跌【徒结反　善曰楚辞曰遵绳墨而不颇广雅曰跌差也　翰曰竦立止礼也言顺礼义之绳墨不差跌也】志抟抟【徒端】以应【去】悬兮诚心固其如结【衡曰抟抟垂貌　善曰战国策楚王曰寡人心摇摇然如悬旌毛诗曰劳心团团忧劳也又曰心之忧矣如或结之铣曰言我慕古人之志抟抟然如悬旐旗宛转不已此心坚固其若结防】旌性行以制佩兮佩夜光与琼枝纗【戸圭】幽兰之秋华兮又缀之以江蓠【衡曰旌明也制裁也纗系也幽深也　善曰白虎通曰所以必有佩者表德见所能也楚辞曰折琼枝以继佩楚辞曰结深兰之亭亭又曰扈江蓠与薜芷兮纫秋兰以爲佩说文曰系帏曰纗帏一名缡尔雅曰妇人之帏谓之缡今之香囊在男曰帏在女曰缡然则纗者卽系囊之绳也说文曰纗纲中绳纗音携　向曰夜光珠也琼枝玉也幽兰香草也言明我性行而制佩用珠宝爲之又系香草喩己修仁义美行以立身】美襞【必积】积以酷烈兮允尘邈而难亏【衡曰襞积衣缝也　善曰子虚赋曰襞积褰绉上林赋曰酷烈淑郁楚辞曰芳菲菲兮难亏　良曰襞积重叠也酷烈香气也允信尘久邈远亏歇也言我仁义美行重叠芬芳信久远难歇也】旣姱【苦瓜】丽而鲜【上】双兮非是时之攸珍【衡曰姱大丽好鲜寡攸所也济曰丽美鲜少也虽大美少双非时所重】奋余荣而莫见兮播余香而莫闻【衡曰奋动播散也　铣曰播布奋振也布振节行无人见闻也】幽独守此侧【善作反】陋兮敢怠遑而舍勤【衡曰怠懈也遑暇也勤劳也　善曰楚辞曰幽独处乎山中尚书曰明明扬侧陋毛诗曰不敢怠遑左氏传曰人生在勤　翰曰言抱此道居僻侧卑陋之地不敢懈怠暇逸而忘其勤劳也】幸二八之遻【悟】虞兮嘉【五臣作喜】傅说之生殷【衡曰傅姓说名也武丁相也　善曰左氏传季孙行父曰昔高辛氏有才子八人伯奋仲堪叔献季仲伯虎仲熊叔豹季貍言此八人忠肃恭懿宣慈惠和天下之民谓之八元元善也长也八恺者高阳氏有才子八人苍舒隤敳梼戭大临庬降庭坚仲容叔达言此八人齐圣广渊明允笃成天下之民谓之八恺尚书曰高宗梦得说使百工营求诸野得傅岩也　向曰遻遇也二八八元八凯也幸庆此人得遇虞舜喜傅说生殷高宗之代而相之】尚前良之遗风兮恫【童】后辰而无及【衡曰尚庶几也良善也恫痛也言我后时将无及也恫他公切　善曰楚辞曰窃慕诗人之遗风　济曰言尚二八傅说之余风　翰注同】何孤行之焭焭【琼】兮孑不羣而介立【衡曰介特也　善曰毛诗曰独行焭焭楚辞曰旣惸独而不羣　良曰焭焭独也介亦独也】感鸾鹥之特栖兮悲淑人之希合【衡曰鸾鹥皆鸟名淑善也　善曰鸾鹥喩君子也毛诗曰淑人君子其仪不忒山海经曰蛇山有鸟五色飞蔽日名鹥鸟广雅曰鹥凤属也铣曰特独也善人亦希与人合】彼无合其【善作而】何伤兮患众僞之冒眞【衡曰无合犹不遇也冒覆也　向曰旣不与人合者何伤也患众爲僞所冒罔也】旦获讟【读】于羣弟兮啓金縢而后信【音申协韵　善曰尚书曰武王旣丧管叔乃流言于国曰公将弗利于孺子秋大熟未获天大雷电以风王啓金縢之书乃得周公代武王之说王执书以泣曰其勿穆卜乃信周公　翰曰讟谤也周公尚爲羣弟流言成王啓金縢之书知周公之德而后信】览蒸民之多僻兮畏立辟以危身【衡曰览观也僻邪也毛诗曰民之多僻无自立辟　善曰尚书曰蒸民乃粒楚辞曰宁正言不讳以危身　济曰蒸众辟法也览众人多行邪僻若独立则被滥法以危其身】曾烦毒以迷惑兮嗟孰可以【善无以】爲言己私湛忧而深怀兮思缤纷而不理【衡曰湛深也怀思也缤纷乱貌　善曰楚辞曰独便悁而烦毒焉发愤而舒情又曰中瞀乱兮迷惑宋玉笛赋曰武毅发沈忧结　良曰曾则毒忧也嗟叹词孰谁也已助句也】愿竭力以守义【善作谊】兮虽贫穷而不改执雕虎而试象兮阽【盐】焦原而跟【古恩】止【衡曰竭尽也雕虎象兽名尸子中黄伯曰余左执太行之獶而右搏雕虎唯象之未与吾心试焉有力者则又愿爲牛欲与象鬬以自试今二三子以爲义矣将恶乎试之夫贫穷太行之獶也疏贱义之雕虎也而吾曰遇之亦足以试矣阽临也焦石名也跟踵也尸子又曰莒国有石焦原者广五十步临百仞之谿莒国莫敢近也有以勇见莒子者却行齐踵焉所以称于世夫义之爲焦原也亦高矣贤者之于义必且齐踵此所以服一时也　善曰雕虎以喩贫试象以喩竭力焦原以喩义言己以执雕虎之贫穷愿竭试象之力而守焦原之义上句爲此张本　翰同衡注】庶斯奉信【善无信】以周旋兮要【善作恶】旣死而后已【善曰左氏传太史克曰奉以周旋不敢失坠论语子曰死而后已不亦远乎　向曰言我奉此信义以自周旋至死而后止】俗迁渝而事化兮泯规矩之圆方【衡曰迁移也渝变也泯灭也规圆也矩方也　善曰楚辞曰因时俗之工巧兮灭规矩而改错　铣曰言俗迁变灭规矩之法】宝萧艾于重笥【息吏】兮谓蕙芷之不香【衡曰萧艾草名也员曰箪方曰笥竝盛食器也　济曰萧艾臭草也宝之于重笥蕙芷香草也以爲不香言国以邪佞爲宝忠贤受弃】斥西施而弗御兮絷【中立】騕【乌皎】褭【奴了】以服箱【衡曰斥却也西施越之美女也御幸也絷羁也服服辕也箱大车也　善曰楚辞曰西施斥于北宫兮汉书音义应劭曰騕褭古之骏马也赤寻身日行五千里毛诗曰晥彼牵牛不可以服箱　良曰西施美女斥而不御騕褭善马羁系以驾大车贤才之人斥逐不用或在下位也】行颇僻而获志兮循法度而离殃【衡曰颇倾也离遭也殃咎也翰曰颇僻邪佞也离罹也】惟天地之无穷兮何遭遇之无常【衡曰郑曰惟思也　善曰楚辞曰惟天地之无穷哀人生之长勤铣曰言我何遭逢此无常道之代也】不抑操而苟容兮譬临河而无航
