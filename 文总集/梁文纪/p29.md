<!-- { "loadSidebar": true } -->
　　文思安安钦明所以光宅日月光华南风所以兴咏日角之主出自诸生鋭顶之君少明古学汉髙宋武虽阙章句歌大风以还沛好清谈于暮年夫成天地之大功膺乐推之寳运未或不文武兼资能事斯毕者也我皇诞纵自天生知在御清明内发疏通外典爰始贵防笃志经术究淹中之雅防尽曲台之奥义莫不因流极源披条振藻若前疑往滞旧学罕通而超然直诣妙拔终古善发谈端精于持论置垒难逾摧锋莫拟有同成诵无假毫兴絶节于髙唱振清辞于兰畹至于春风秋月送别望归皇王髙宴心期促赏莫不超挺睿兴濬发神衷及登庸厯试辞翰繁蔚牋记风动表议云飞雕虫小艺无累大道懐君人之大徳有事君之小心为下奉上形于辞防虽密奏忠规遗藁必削而国谟藩政存者犹多逮乎俯应归运仰修干録载笔握简各有司存如纶之防时或染翰暨于设虡灵囿恺乐在镐鹿鸣四牡皇华棠棣之歌伐木采薇出车杕杜之防皆咏志摛藻广命羣臣上与日月争光下与钟石比韵事同观海义等窥天观之而不测游之而不知者矣窃惟左史记言右史记事君举必书无论大小况乎感而后思思而后积积而后满满而后言若斯而已哉谨因亊立名随源编次
　　棊品序
　　奕之时义大矣哉体希微之趣竒正之情静则合道动必适变若夫入神造极之灵经武纬文之徳故可与和乐等妙上艺齐工支公以为手谈王生谓之坐隠是以汉魏名贤髙品间出晋宋盛士逸思争流虽复理生于数研求之所不能渉义出乎几爻象未之或尽圣上聴朝之余因日之暇廻景纡情降临小道以为凝神之性难限入之致不穷今撰録名氏随品详书俾粹理深情永垂芳于来叶
　　辩圣论
　　圣人盖人中之明徳尽照精粹凝者或三圣竝时或千载寂蔑圣人遗情忘已常以兼济为念若不登九五之位则其道不行非以黄屋玉玺为尊贵也文王造周而未集武王集之而未成周公虽无王録而父兄二圣之烈不可以不终若不表示圣功制礼作乐则太平之业不着二圣之美不彰孔子当无録之运值自晦之时而云河不出圗洛不出书吾已矣夫欲以圣徳示天下垂来世当仲尼在世之时世人不言为圣人也伐树削迹于七十君而不一值或以为东家丘或以为丧家犬若不髙叹凤鸟称梦周公乐正雅颂各得其所则当世安知其圣人乎
　　七贤论
　　嵇生是上智之人值无妄之日神才髙杰故为世道所莫容风邈挺特防映于天下言理吐论一时所莫能参属马氏执国欲以智计倾皇祚诛锄胜已靡或有遗伯太初之徒竝出嵇生之流咸已就戮嵇审于此时非自免之运若登朝进仕映迈当时则受祸之速过于旋踵自非霓裳羽带无用自全故始以饵术黄精终于假涂托化阮公才噐宏广亦非衰世所容但容貌风神不及叔夜求免世难如为有涂若率其恒仪同物俯仰迈羣独秀亦不为二马所安故毁行废礼以秽其徳崎岖人世仅然后全仲容年齿不悬风力粗可慕李文风尚景而行之彼嵇阮二生志存保已既托其迹宜慢其形慢形之具非酒莫可故引满终日陶瓦尽年酒之为用非可独酌宜须用侣然后成欢刘伶酒性既深子期又是饮客山王二公悦风而至相与莫逆把臂髙林徒得其游放于野泽衔杯举樽之致寰中妙趣固冥然不睹矣自嵇阮之外山向五人止是风流噐度不为世匠所骇且人本情情性宜有所托慰悦当年萧散懐抱非五人之与其谁与哉
　　齐武帝諡议
　　臣闻天徳平分而四时之名或异圣功一揆而皇王之称不同盖迹因事随名由义立尧臣禹佐咸率兹典伏惟尽寂穷微神独照徳茂始裳之主道冠初耜之君精灵于五纬驾贞明于三象初九勿用英气凌云负掲日月仰扬霄汉龙姿凤采焕若丽天登庸在试盛绩云举虽屈景潢污降情尺木而拯世济民浚发懐抱昔成汤百家仁被比屋文王十里化先寡妻前圣后贤重规沓矩震雄圗于九江播灵威于夏汭旌斾未麾鲸鲵自殒弗劳羌僰之长无待六事之人义等伐谋功髙善阵建有国之符成定鼎之业防朝清明事资于牧野受命作周非止于西伯视饍寝门孝徳光被守噐宗祧元良载逺孠大寳以君百辟敷景化以致隆平守在四夷威行海内囹圄寂寞礼让交兴八柄驭下九官咸事临朝凝默尊严若神风行日烜无思不畅至仁与造化争流灵威与雷霆齐轨上贯苍昊下洞深泉春无凄风夏无苦雨时若罔愆多稔如积三革不累五刃不砥庠塾大啓儒雅云集训阅得宜搜狩有序丹徼青丘之野跂踵反舌之民浮深驾阻廻首革面北夷畏力献琛内欵不借终军之使无假絶漠之威嘉祥雾合秘瑞泉涌史不辍文简无虚日方当垂七曜之旗驾八龙之乗望礼中岳肆觐羣后造化不仁穆卜愆应慕切遗弓哀同遏密晦朔不居殡宫将启勒兹大名宜尽徽极
　　齐明帝諡议
　　臣闻君徳靡二辟王之名不一圣功无爽尧禹之称或殊兼以拯世宁乱致平未必同道崇墠増祧嘉号不可相袭伏惟自天诞睿英圣在躬皇矣之符夙着蒸哉之谣早集賔门纳揆天平地成自南自北无思不韪在属负圗导扬末命值孠主狂凶人伦道尽宗社帖危瞻乌靡托国难立长乱极治形四海乐推三灵以眷东向而让天下功髙代入流涕而膺寳位如就重负日昃劬劳躬亲庶事抚辜纳隍之念义同于罪已振民厚下之情无废于终食聪明神武逖聴迩闻万目被张纮纲靡漏御辔不迷宁借聴于襄野大川可济不待备于舟檝峥嵘之下泽靡不懐寥廓之上明无不烛包以宇宙润以风雨霜露所交人迹所至百姓仰之而不知其始万物用之而罔识其终上庠废业忽焉已久三载弗为沦弛将及临朝引领思隆雅训贵逰胥萃俊造成羣方将驱世反本既仁且夀告成东岳髙宴汾阳造化不仁厌世云及放勲之慕不追负乡之思空逺殡宫将撤輴轸难留英声茂实于是乎在
　　徳皇后諡议【髙祖为雍州刺史后郗氏殂及践阼追崇为皇后有司议諡吏部尚书约议】
　　表号垂名义昭不朽先皇后应祥月徳比载坤灵柔范隂化仪刑自逺伣天作合义先造舟而神猷夙掩所隔升运宜式遵景行用昭大典谨按諡法忠和纯备曰徳贵而好礼曰徳宜崇曰徳皇后
　　齐司徒安陆昭王碑
