<!-- { "loadSidebar": true } -->
　　奏陜西铁钱事【至和二年】
　　陜西私铸铁钱虽严行禁捕抵法者甚众终不能止絶葢以铁本至贱获利甚厚以致见行钱货薄恶者多物价増长稍禁行用或令拣选即市井嚣然买卖难阻其已极须当制置若便变钱法即恐未能徒成惊扰不若使铁价増贵即私铸无利薄恶之钱亦将镕为器用自然百物价平民不犯禁欲乞令陜西转运使依河东路事体擘画权住铁冶三五年或恐伤冶户即官摧数年增起铁价公私有利钱法平定即弛铁禁议者或虑铁贵则农器鼎釡之属民家乏用此必不然且农器鼎釡民家各各素有之物非日日市易而用或破碎即故铁尚在创买者亦少设有小害须从大利乞早赐指挥陜西都转运使疾速相度施行
　　奏理正衙前事【至和二年】
　　臣昨在陜西访问民间甚苦者里正衙前里正法用第一等户乡狭户少者至差第三等充是致差定之时更相糺决禁系追呼动逾嵗月校计家资纎细不漏至于食器甚贱之物估直为业及充衙前借为抵当主持塲务稍有欠折则竭产偿官犹不能足欲令陜西都转运使相度辖下州县有乡狭户少处将比近三两乡合差一里正即可选力及人户充役且不致差遣频并庶寛民力况目前累有上言乞尽罢里正者今以三两乡合差一里正事亦酌中
　　奏陜西衙前押木栰纲【至和二年】
　　陜西衙前最苦者押木栰纲无不被刑破产臣在永兴令通判职官周询其皆言每嵗春初方自朝省分配到合要木植比至收买系栰须及夏末以来仅得办集正值黄河水泛涨之时常有飘失其劳苦费用动逾数倍遂擘画于年前冬初沿河出木处县邑官置买木场先勘会省转向前分配文字约度常年须合应用木植预前收买如法安置比至春初省司配木植文字到来量事添备便可系栰趂四月间水势平缓之时驾放赴下纳州军极甚省功减费此只是永兴军一处通判职官等已如此擘画其余沿河出木州军未曽行遣欲乞下陜西转运使更相度经久施行
　　奏永兴军衙前理欠陪备【至和二年】
　　臣见永兴军枷固衙前催里欠折官物者不少遂一一根问多是主管仓场馆驿清酒务之属迹其欠折之由悉非侵欺盗用皆因陪备不充官中又不与体量处置如清酒务年计出卖煮酒而官不给煮酒柴或量给而用不足者般请麴未合使脚力及诸杂琐细用具尽令衙前専副陪备又仓场贮纳只令専副自办铺衬之属馆驿当东西大路使命如织供应馆券多要本色省估之外亦是専副陪备被刑破产率由于此凡此数事惟永兴军方令官自擘画粗有条理稍纡衙前欠折之苦其余州军亦乞更下陜西转运司体量施行
　　已上件事臣在永兴日与傅永田京等方欲商议节次施行值臣被召赴阙切虑中辍故乞举行
　　奏王安论亲事官张贵事【至和二年】
　　臣今日酉时准内降劄子为王安所论事实有刀称在角楼下埋藏为日晩欲就来早监取又恐隔夜人惧罪藏隠如何臣早来读王安首状内言张贵称有刀埋在东北角楼下切恐有干连人惧罪隠藏欲乞差稳审内臣一名今夜且于所指通埋刀去处侧近别作勾当名目觉察或令宻使人巡觑照望至晓必不至别有擅去发掘亦不至张皇惊扰乞令勘官陈旭子细审问张贵所埋刀去处疾速奏闻兼臣早来详王安状内张贵称已结连得三十人寻有劄子令军头司官员如获张贵先且取问除见今指名收捉共七人外更有徒党即就便逐急收捉免致走漏更乞下陈旭切推问张贵如实更有徒伴即宻具姓名疾速闻奏

　　潞公文集巻十七
　　钦定四库全书
　　潞公文集卷十八　　　　宋　文彦博　撰奏议
　　乞令诸路择机宜官【治平二年】
　　臣切见诸路机宜司文字繁多所系至重主管之官往往不先时检阅详熟遇有急速应答外界文字或处分军中事宜致有差悮未当臣欲乞遍下诸路帅臣令掌机宜官尽将本司前后所授宣劄子不下司文字并军中前后行遣处置事状一一分门编类排置册封掌遇有应报外界文字及处置军中事宜参详检会不致差悮所有掌机宜官亦乞令帅臣慎择奏举取进止
　　条奏薛向利害【治平四年】
　　臣被防令防薛向所上疏并邉陲利害具可否条列録进入臣详观向之所陈大要有五其一任将帅以制其冲其二亟攻伐以罢其敌其三省戍兵以实其力其四絶利原以其国其五慎经费以固其本所谓任将帅者朝廷何甞不慎择而重之但所择或得或否耳既得其人固当如向所论使久其任必各成効犹如前时屡迁数易虽得贤才使将帅亦难责其成功所谓亟攻伐以罢其敌者一曰先举之策以谓先发制人攻胜后发制于人攻负故欲亟肆以罢之多方以悮之二曰浅攻之策其大防欲招诱横山部族团结熟户之兵及义勇弓箭手之众侵扰贼境使不宁居将自困敝此皆朝廷素留意者兼韩琦上言庆厯初曾与范仲淹尝建此议会西人输款而止去嵗枢宻院遂与中书同议悉有成筭寻已降附逐路今録奏议进呈兼逐路之兵自来未尝精较实数去嵗枢宻院令编例官类聚得确实人数降下诸路严切训练至于部分亦有成法并检康定中诸路出师牵制之术并宻封遂帅遵守【令并本佳别録呈】朝廷处置之详殆无遗策然此举动必当其时去嵗十月臣甞上奏于先帝若谅祚果遂倔自絶于朝廷以讨伐凶渠招纳降附无所不可若犹恭顺服过即当含容所谓覊縻不絶况王者之师非不得巳岂宜轻用今向亦云若谅祚改图自新复守誓诏伏望廓天地之量霁雷霆之怒省费罢兵安邉息民天下之幸斯言是矣然于平时不可不讲议精熟一旦有隙用之无疑所谓省戍兵以实其力者其要欲省东兵之疲软拣土兵之精勤取实用损虚伪持久必胜之术朝廷近以计较逐路之兵去冗留精皆有定数俟向去春季依法料简兼去嵗不以亲卫兵戍邉此亦省兵实力之一端也又曰絶利原以其国谓朝廷嵗赐并縁邉和市一宜絶之贼势自窘矣嵗赐和市如谅祚阻命自当絶之上三策不待议论而利害可知所谓慎经费以固其本此乃方今至切之务最要讲求葢经费若简国财乃富国富即兵强兵强即蛮不敢内侮而后制礼作乐驯致太平何欲而不可今之言者不计国用之豊寡而欲轻举妄动为国生事者多矣惟朝廷审用而慎行之兵一用其费不赀苟力屈财殚虽有智者不能善其后向又以调度兵费宜以康定为鉴其言尤为切当葢康定时兵久不用人未知战上下骚然暴取横用莫知所极天下困终无尺寸之功亦可鉴矣向云自寳元初守官陜右出入兵间今又主闗中之漕首尾七年目覩心计固宜详悉其言诚有伦理然谋攻料敌老将所难兵者大事不可轻言之古人论兵至慎至重如向云取横山如反掌捕西贼若设罝掩兔谋虽可采言亦似轻诚愿慎之重之愚虑如此伏乞圣神详择
　　御批绥州邉事【熈宁元年】
　　御批今早得薛向此奏乃知彼中巳是交兵及知种谔尚在绥州未囘何故前来朝廷指挥今审量事势取舍犹未到及据薛向奏云种谔申已令折继世部领畨兵弓箭手与西贼鬭敌却不説向北人户自能捍拒必是逃窜已及分数又不云续招到人户几何度其彼中事势大叚孤弱独种谔倔强以数千之众守一空城耳于大事必以难就又虑绥城万一不守谅祚重兵蓦来冲突到时须借诸路帅臣同心虑置及据探到事宜中谅祚所防起兵数亦甚众多必卒未有期休散今虽一切责与薛向一朝失事戮之亦后时也若朝廷兼为大虑韩琦改作陜府西路经畧安抚使更不须降宣别指挥令经制四路军事既带陜西经略则自节制诸路便与改正勅文令过节便授余事面议
　　奏令陕西沿邉牒送降到畨部于宥州【熈寕元年】
　　麟府路军马司奏昨有军前杀降到西界畨部结胜欲走归西界事奉圣防结胜放罪量支盘纒结口劵转送与鄜延路经略司令保安军牒送宥州收管今来夏国累遣使诣阙贡奉如旧朝廷广推恩恕务遂物情昨来捉降到夏国人口违去本族岂无懐土思归之心宜令逐路经略司并依此送保安军民令牒送宥州收管者
　　论夏国册命【熈寕元年】
　　薛宗道至若所賷表止是吿哀别无陈诉及宗道于押伴官处别无传达言语欲令孙构因聚防欵曲间祗作巳意问之云先国主薨谢今来何人继嗣达佗若云某人继嗣即却问云是先国主之何亲【若表中已有告终称嗣之文即直便问其嫡否】云是子即更问云是嫡子否若云是嫡即与更问云先国主盛年弃世今来嗣子必是幼小佗若有对更随机问答之少间即更説与自古外国必须中国册命者方可取重于诸畨今来西夏以累世贡奉故当册命嗣子然朝廷以夏国自嘉祐以来于麟州界上掩杀郭恩及于泾原侵掠固家堡子后又于大顺城作过有违誓表如此非一以至先帝上仙不时来祭今上登极亦不入贺然朝廷曲示含容尚存事体而夏国终不省过又于去年十一月中于宁顺寨界上诱引杀害却知保安军杨定等三人如此不道今来朝廷必未肯便行封册之礼须与夏国重别商议再具誓表信约丁宁务存久逺方可商议别行封册若依前却有侵犯邉境贡奉不时岂是恭顺和好之理若宗道别分疏即随其言以理折难若云某只是賷表来告哀不敢与闻他议即且説与今来使还须是子细説与本国知委议定别具誓表来上朝廷须有商量亦是使人了事之功效也
　　奏减广南东西路戍兵【熈宁元年】
　　检会广南东西两路景祐中屯泊两路就粮本城兵三万四千余人治平三年兵共五万一千余人比景祐年多一万七千余人葢自皇祐侬贼事宜后来添屯今贼平已久岭外无事屯兵尚多况广西税入至薄粮饷不给皆向内地转输而往加以北兵往戍不习水土毎至嵗满戍还瘴死者十有三四此乃守臣务固事权兵官希望酹奬张皇边事诳惑朝廷虚屯兵甲枉费钱粮不早更张必大困检唐制岭南五府经畧守兵才一万五千余人向时亦无北兵屯戍遇有蛮事止发隣近镇兵以助攻御事定则兵还至于两汉命将自楼船下濑并为征蛮因事立名事毕即已未有久屯兵于炎瘴之地况侬贼平定之后守土者固当经度减省以寛民力复如往日平时方为了事若但因循坐视劳费岂副选任之意兼朝廷近省诸路冗兵二广尤宜裁节兼今有臣僚上言广西设官屯兵増置镇寨事甚详悉欲并下本路经畧安抚将田子细相度具擘画利害闻奏并下广东经畧使亦前项事理具本路见屯兵甲合行减省利害闻奏
　　奏雄州邉事【熈宁元年】
　　张利一等奏北界待通刺两属人户充义军至时只行公牒理办必恐不济事如北界果是刺丁手臂欲却勾追照验逐旋发遣赴唐邓等州给与田土居住或乞却于两属人户上等内拣少壮之人刺雄州义勇字已作圣防令张利一等更切宻细体探如果欲防刺两属户充义军即速行公牒以理阙婉顺争执止约况闻北界近里巳通刺了义军独迁延未便刺两属人充军乃是自頋事体行之非便故迟留未决又闻向前亦曽如此通刺寻亦中辍兼探报云恐以为名意在乞敛而已约若更以道理计术阻之事应自罢设若全不頋道理刺却两属人户充军亦于他无利止是转失人心
　　奏乞刘怤早过界【熈宁元年】
