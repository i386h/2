<!-- { "loadSidebar": true } -->
　　对曰伏惟孝顺皇帝初勤王政纪纲四方几以获安后遭奸伪威分近习畜货聚马戏谑是闻又因缘嬖幸受赂卖爵轻使賔客交错其间天下扰扰从乱如归故每有征战鲜不挫伤官民并竭上下穷虚臣在闗西窃聴风声未闻国家有所先后而威福之来咸归权幸陛下体兼乾坤聪哲纯茂摄政之初拔用忠贞其余纲维多所改正逺近翕然望见太平而地震之后雾气白浊日月不光旱魃为虐大贼从横流血川野庶品不安谴诫累至殆以奸臣权重之所致也其常侍尤无状者亟便黜遣披埽凶党収入财贿以塞痛怨以答天诫今大将军梁冀河南尹不疑处周邵之任为社稷之镇加与王室世为姻族今日立号虽尊可也实宜増修谦节辅以儒术省去逰娱不急之务割减庐第无益之饰夫君者舟也人者水也羣臣乘舟者也将军兄弟操檝者也若能平志毕力以度元元所谓福也如其怠弛将沦波涛可不慎乎夫徳不称禄犹凿墉之趾以益其髙岂量力审功安固之道哉凡诸宿猾酒徒戏客皆耳纳邪声口出谄言甘心逸逰唱造不义亦宜贬斥以惩不轨令冀等深思得贤之福失人之累又在位素餐尚书怠职有司依违莫肯纠察故使陛下专受谄防之言不闻户牖之外臣诚知阿谀有福深言近祸岂敢隐心以避诛责乎臣生长边逺希涉紫庭怖慴失守言不尽心【梁冀忿其刺已以规为下第拜郎中托疾免归】









　　文选补遗巻二十
　　钦定四库全书
　　文选补遗巻二十一
　　元　陈仁子　辑
　　论上
　　过秦论【一○西山真氏曰谊所谓天下嗸嗸新主之资此正孟子饥渴易饮食之説也然桀纣之虐必有如汤武者代之然后可以慰斯民之望若二世者以始皇为之父赵髙为之师所习见者非斩刈人则夷人之三族也谊乃以任忠贤忧海内望之何异责盗跖以伯夷之行乎且国于天地必有以为之根本者根本不揺然后扶植之功有所措被秦皇者徒以力吞天下而非有慿借扶持之素也天命人心之去也乆矣借使嗣君有庸主之行欲以区区小善挽而回之是犹以杯水救舆薪之火耳焉能大有益哉昔有谓太甲苟不能改过则商必亡秦能立扶苏则秦必祀先贤非之曰以成汤之圣徳天必不使太甲终于桐宫以始皇之暴虐天必不使扶苏得嗣守其业斯言当矣如谊所云真书生之论也今姑以其文而取之口愚曰天之亡秦前有扶苏能得防恬之忠后有子婴能戮赵髙之横皆不继始皇而立积衅乆矣如此而亡犹非隋氏我得我失之遽谊彼一论视此尤覈以文取之者其戒后世也夫】
　　贾谊
　　秦并兼诸侯山东三十余郡缮津闗据险塞修甲兵而守之然陈涉以戍卒散乱之众数百奋臂大呼不用弓防之兵鉏耰白梃望屋而食横行天下秦人阻险不守闗梁不阖长防不刺彊弩不射楚师深入战于鸿门曾无藩篱之艰于是山东大扰诸侯并起豪俊相立秦使章邯将而东征章邯因其三军之众要市于外以谋其上羣臣之不信可见于此矣子婴立遂不寤借使子婴有庸主之才仅得中佐山东虽乱秦之地可全而有宗庙之祀未当絶也秦地被山带河以为固四塞之国也自缪公以来至于秦王二十余君尝为诸侯雄岂世世贤哉其势居然也且天下尝同心并力而攻秦矣当此之世贤智并列良将行其师贤相通其谋然困于阻险而不能进秦乃延入战而为之开闗百万之徒逃北而遂壊岂勇力智慧不足哉形不利势不便也秦小邑并大城守险塞而军髙垒毋战闭闗据阸荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝収弱扶疲以令大国之君不患不得意于海内贵为天子富有天下而身为禽者其救败非也秦王足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口身为戮殁矣故使天下之士倾耳而聴重足而立拑口而不言是以三主失道忠臣不敢谏智士不敢谋天下已乱奸不上闻岂不哀哉先王知壅蔽之伤国也故置公卿大夫士以饰法设刑而天下治其彊也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨而海内畔矣故周五序得其道而千余嵗不絶秦本末并失故不长乆由此观之安危之统相去逺矣野谚曰前事不忘后事之师也是以君子为国观之上古验之当世参以人事察盛衰之理审权势之宜去就有序变化应时故旷日长乆而社稷安矣
　　过秦论【三○第二见前集】
　　秦并海内兼诸侯南面称帝以养四海天下之士斐然乡风若是者何也曰近古之无王者乆矣周室卑防五伯既殁令不行于天下是以诸侯力政彊侵弱众暴寡兵革不休士民罢敝今秦南面而王天下是上有天子也既元元之民冀得安其性命莫不虚心而仰上也当此之时守威定功安危之本在于此矣秦王懐贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫并兼者髙诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使秦王计上世之事并殷周之迹以制御其政后虽有淫骄之主犹未有倾危之患也故三王之建天下名号显美功业长乆今秦二世立天下莫不引领而观其政夫寒者利裋褐而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圄而免刑戮除去収帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威徳与天下天下集矣即四海之内皆讙然各自安乐其处惟恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道壊宗庙与民更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而主弗収恤然后奸伪并起而上下相遁防罪者众刑戮相望于道而天下苦之自君卿以下至于众庶人懐自危之心亲处穷苦之实咸不安其位故易动也是以陈涉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也
　　六家指要论【愚曰儒者之与天地并修齐治平之法皆由此出古今帝王所不容易者也太史公以儒墨名法混为六家班固又以儒墨隂阳峙为九流终汉之世皆不知儒道之为独尊向非仲舒言于武帝为之罢黜百家表章六经则儒者之道殆杂乎其中而不自异矣呜呼儒者之效乆而后见儒者之道乆而后明其未易以浅近窥哉】
　　司马谈
　　易大传天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大详而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长幼之别不可易也墨者俭而难遵是以其事不可徧循【言难尽用】然其彊本节用不可废也法象严而少恩然其正君臣上下之分不可改也名家使人俭而善失真【刘向别录名家者流出于礼官占者名位不同礼亦异数孔子曰必也正名乎】然其正名实不可不察也道家使人精神专一动合无形澹足万物【澹古赡字】其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事少而功多儒者则不然以为人主天下之仪表也君唱臣和主先臣随如此则主劳而臣佚至于大道之要去健羡【门户健牝也如淳曰知雄守雌是去健也不见可欲使心不乱是去羡也】绌聪明释此而任术夫神大用则竭形大劳则敝神形蚤衰欲与天地长乆非所闻也夫隂阳四时八位十二度二十四节【八位八卦位也十二次也二十四节就中气也】各有教令曰顺之者昌逆之者亡未必然也故曰使人拘而多畏夫春生夏长秋収冬藏此天道之大经也弗顺则无以为天下纪纲故曰四时之大顺不可失也夫儒以六艺为法六艺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦上尧舜言其徳行曰堂髙三尺土阶三等茅茨不翦棌椽不斵【棌柞木也】饭土簋歠土刑【簋盛饭刑盛羮】粝粱之食【一斗粟七斗米为粝音辣】藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民率故天下共若此则尊卑无别也夫世异时移事业不必同故曰俭而难遵也要曰强本节用则人给家足之道也此墨子之所长虽百家不能废也法家不别亲疎不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也名家苛察缴绕【犹纒绕也】使人不得反其意剸决于名时失人情故曰使人俭而善失真若夫控名责实参伍不失【参错交互】此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物兴舍【舍废也】故曰圣人不巧时变是守【无机巧之心但顺时】虚者道之常也因者君之纲也【因百姓之心以为教但执纲而已】羣臣并至使各自明也其实中其声首谓之端实不中其声者谓之款【款空也中当也】款言不聴奸乃不生贤不肖自分白黑乃形在所欲用耳何事不成乃合大道混混防防光辉天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉【凡此言道家之教为长也○西山真氏日六家要指史谈实论之而迁述焉其説曰太史公仕于建元元封之间愍学者之不达其意而师悖乃论六家之要指云然其所论乃列儒者于隂阳墨者名法道家之间是谓儒者特六家之一尔而不知儒者之道无所不该五者之所长儒者皆有之而其短者则吾道之所弃也盖谈之学本于黄老故其论如此班固讥之曰论大道则先黄老而后六经讵不信夫其后刘歆又序诸子于六家之外益纵横杂农三家而为九焉且谓其言虽殊譬如水火相灭亦相生仁义相反而皆相成也若能修六艺之术而观此九家之言舍短取长则可以通万方之略矣夫仁义本非二道未有薄于仁而厚于义未有厚于义而薄于仁者何相反之有若黄老之清净寂灭法之惨刑名之苛绕墨之二本纵横之谲诳其于儒者之道犹白黑异色南北殊涂也又何相成之有歆之失其源盖自谈始故今黜之不使与于正宗之列而独剟取仲舒之论云】
