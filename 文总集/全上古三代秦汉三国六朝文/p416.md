<!-- { "loadSidebar": true } -->
　　天有十二次以为分野，王公之国，各有所属，周在鹑火，魏在大梁。岁星行历凡十二次，所在国天子受命，诸侯以封。周文王始受命，岁星在鹑火，至武王伐纣十三年，岁星复在鹑火，故《春秋传》曰：「武王伐纣，岁在鹑火。」又曰：「岁之所在，即我有周之分野也。」昔光和七年，岁在大梁，武王始受命，为将讨黄巾。是岁改元为中平元年。建安元年，岁复在大梁，始拜大将军。十三年复在大梁，始拜丞相。今二十五年，岁复在大梁，陛下受命。此魏得岁与周文王受命相应。今年青龙在庚子，《诗推度灾》曰：「庚者更也，子者滋也，圣人制法天下治。」又曰：「王者布德于子，治成于丑。」此言今年天更命圣人制治天下，布德于民也。魏以改制天下，与时协矣。颛顼受命，岁在豕韦，卫居其地，亦在豕韦，故《春秋传》曰：「卫，颛顼之墟也。」今十月斗之所建，则颛顼受命之分也，魏以十月受禅，此同符始祖受命之验也。魏之氏族，出自颛顼，与舜同祖，见于《春秋》世家。舜以土德承尧之火，今魏亦以土德承汉之火，其于行运，会于尧舜授受之次。臣闻天之去就，固有常分，圣人当之，昭然不疑，故尧捐骨肉而禅有虞，终无吝色；舜发垅亩而君天下，若固有之。其相授受间，不稽漏刻。天下已传矣，所以急天命，明天下不可一日无君也。今汉期运已终，妖异绝之已审，陛下受天之命，符瑞告徵，丁宁详悉，反覆备至，虽言语相喻，无以代此。今既发诏书，玺绶未御，固执谦让，上逆天命，下违民望。臣谨案古之典籍，参以图纬，魏之行运及天道所在，即尊之验，在于今年此月，昭晰分明。唯陛下迁思易虑，以时即位，显告上帝，布诏天下，然后改正朔，易服色，正大号，天下幸甚。（《魏志·文帝纪》注引《献帝传》，苏林、董巴上表。又见《宋书·符瑞志上》）
　　◇皇后崩称大行议
　　皇后皆有谥，未葬宜称大行。臣以为古礼无称大行之文。案：汉天子称行在所，言不常居，崩曰大行者，不返之称也。未葬未有谥，不言大行则嫌与嗣天子同号。至于后崩未葬，礼未立后，宜无所嫌，故汉氏诸后不称大行，谓未葬宜直称皇后。（《通典》七十九）
　　◎董巴
　　巴，建安黄初间为博士，有《大汉舆服志》一卷。
　　◇历议
　　圣人迹太阳于晷景，效太阴于弦望，明五星于见伏，正是非于晦朔。弦望伏见者，历数之纲纪，检验之明著也。（《晋书·律历志中》）
　　昔伏羲始造八卦，作三画以象二十四气。黄帝因之，初作调历，历代十一，更年五千，凡有七历。颛顼以今之孟春正月为元，其时正月朔旦立春，五星会于天历营室也。冰冻始泮，蛰虫始发，鸡始三号，天曰作时，地曰作昌，人曰作乐，鸟兽万物，莫不应和，故颛顼圣人为历室也。汤作殷历，弗复以正月朔旦立春为节也。更以十一月朔旦冬至为元首，下至周鲁及汉。（案：当有删节。《御览》十六引此云：「武王作周历，周公作鲁历。」）皆从其节，据正四时，夏为得天，以承尧舜，从颛顼故也。《礼记》大戴曰：「虞夏之历，建正于孟春，此之谓也。」（《晋书·律历志中》）
　　◎崔林
　　林字德儒，清河东武城人，中尉琰从弟。建安中为邬长，擢冀州主簿，徙署别驾丞相掾属，迁御史中丞。魏受禅，拜尚书，出为幽州刺史，左迁河间太守，进大鸿胪。明帝即位，赐爵关内侯，转光禄勋司隶校尉。景初中代卫臻为司空，封安阳亭侯。进封乡侯。正始五年卒，谥曰孝侯。
　　◇考课议
　　案周官考课，其文备矣，自康王以下，遂以陵迟，此即考课之法存乎其人也。及汉之季，其失岂在乎佐吏之职不密哉？方今军旅或猥或卒，备之以科条，申之以内外，增减无常，固难一矣。且万目不张举其纲，众毛不整振其领。皋陶仕虞，伊尹臣殷，不仁者远。五帝三王未必如一，而各以治乱，《易》曰：「易简，而天下之理得矣。」太祖随宜设辟，以遗来今，不患不法古也。以为今之制度，不为疏阔，惟在守一勿失而已。若朝臣能任仲山甫之重，式是百辟，则孰敢不肃？（《魏志·崔林传》）
　　◇议宗圣侯祀孔子不须命祀
　　宗圣侯亦以王命祀，不为未有命也。周武王封黄帝、尧、舜之後，及立三恪，禹、汤之世，不列于时，复特命他官祭也。今周公已上，达于三皇，忽焉不祀，而其礼经亦存其言。今独祀孔子者，以世近故也。以大夫之后，特受无疆之祀，礼过古帝，义逾汤、武，可谓崇明报德矣，无复重祀于非族也。（《魏志·崔林传》）
　　◎裴潜
　　潜字文行，河东闻喜人。避乱荆州，寻参丞相军事，出历三县令，拜代郡太守，又为沛国相，迁兖州刺史。文帝践阼，入为散骑常侍，历魏郡颖川典农中郎将。明帝即位，入为尚书郎，历河南尹，转太尉军师大司农，封清阳亭侯，进尚书令。父忧去官，拜光禄大夫。正始五年卒，追赠太常，谥贞侯。
　　◇遗令子秀俭葬
　　墓中惟置一坐，瓦器数枚，其馀一无所设。（《魏志·裴潜传》）
　　◎栈潜
　　潜字彦皇，任城人。建安中为县令。黄初中为中郎校。明帝时出为燕中尉，辞疾不就。
　　◇谏立郭后疏
　　在昔帝王之治天下，不惟外辅，亦有内助，治乱所由，盛衰从之。故西陵配黄，英娥降妫，并以贤明，流芳上世。桀奔南巢，祸阶妹喜。纣以炮烙，怡悦妲己。是以圣哲慎立元妃，必取先代世族之家，择其令淑，以统六宫，虔奉宗庙，阴教聿修。《易》曰：「家道正而天下定。」由内及外，先王之令典也。《春秋》书宗人衅夏云，无以妾为夫人之礼。齐桓誓命于葵丘，亦曰「无以妾为妻」。今后宫嬖宠，常亚乘舆。若因爱登后，使贱人暴贵，臣恐後世下陵上替，开张非度，乱自上起也。（《魏志·文德郭皇后传》。中郎栈潜上疏云云。又《初学记》十作裴潜。考《魏志·裴潜传》，文帝践阼，为散骑常侍，出为魏郡颖川典农中郎将，两人同时为中郎，未审孰是，姑从《魏志》。）
　　◇谏明帝兴众役疏戚属疏
　　天生蒸民而树之君，所以覆焘群生，熙育兆庶，故方制四海匪为天子，裂土分疆匪为诸侯也。始自三皇，爰暨唐、虞，咸以博济加于天下，醇德以洽，黎元赖之。三王既微，降逮于汉，治日益少，丧乱弘多，自时厥後，亦罔克，太祖浚哲神武，芟除暴乱，克复王纲，以开帝业。文帝受天明命，廓恢皇基，践阼七载，每事未遑。陛下圣德，纂承洪绪，宜崇晏晏，与民休息。而方隅匪宁，征夫远戍，有事海外，县旌万里，六军骚动，水陆转运，百姓舍业，日费千金。大兴殿舍，功作万计。徂来之松，刊山穷谷。怪石武夫，浮于河、淮。都圻之内，尽为甸服，当供稿秸钅至栗之调，而为苑囿择禽之府，盛林莽之秽，丰鹿兔之薮，伤害农功，地繁茨棘，灾疫流行，民物大溃，上减和气，嘉禾不植。臣闻文王作丰，经始勿亟；百姓子来，不日而成。灵沼、灵囿，与民共之。今宫观崇侈，雕镂极妙，忘有虞之总期，思殷辛之琼室，禁地千里，举足投网，丽拟阿房，役百乾溪，臣恐民力凋尽，下不堪命也。昔秦据淆函以制六合，自以德高三皇，功兼五帝，欲号谥至万叶，而二世颠覆，愿为黔首，由枝干既杌，本实先拔也。盖圣王之御世也。克明俊德，庸勋亲亲；俊在官，则功业可隆，亲亲显用，则安危同忧；深根固本，并为干翼，虽历盛衰，内外有辅。昔成王幼冲，未能莅政，周、吕、召、毕，并在左右；今既无卫侯、康叔之监，分陕所任，又非旦。东宫未建，天下无副，愿陛下留心关塞，永保无极，则海内幸甚。（《魏志·高堂隆传》）
　　◇谏太子田猎夜还
　　王公设险以固其国，都城禁卫，用戒不虞。《大雅》云：「宗子维城，无俾城坏。」又曰：「犹之未远，是用大谏。」若逸于游田，晨出昏归，以一日从禽之娱，而忘无垠之衅，愚窃惑之。（《魏志·高堂隆传》）

卷三十·魏三十
◎应璩
　　璩字休连，汝南人，五官将文学弟，历仕文帝、明帝，为散骑常侍。齐王时迁侍中，为大将军曹爽长史，後复为侍中，典著作。嘉平四年卒，赠卫尉卿。有集十卷。
　　◇与曹公笺
　　昔汉光武与戴子高有抚尘之好。（《艺文类聚》六）
　　◇荐和虑则笺（和模字虑则）
　　璩闻唐尧因群士以兴治，齐桓假众能以定业，是故八元进则太平之化成，六贤用则九合之功立。切见同郡和模，字虑则，质性纯粹，体度贞正，履仁蹈义，动循轨礼。方今海内企踵，欣慕捉发之德；山林投褐，思望旌弓之招，实英奇叙用之时，贡达进致之良秋也。令夜光之璧，显价于和氏之肆；，千里之足，定功于伯乐之庭，庶有以宣明大道，光益时化。（《艺文类聚》五十三）
　　◇荐贲伯伟笺（贲琳字伯伟）
　　璩闻景云浮则应龙翔，治道明则隽臻，是故良哉之歌兴于唐尧之世，多士之颂起于周文之朝。窃见太子舍人贲琳，字伯伟，禀性纯和体素清□，宜授以千里之途，任以列曹之职。（《艺文类聚》五十三，《御览》六百三十二）
　　◇与曹昭伯笺（爽字昭伯）
　　空城寥廓，所闻者悲风，所见者鸟雀。昔陈司空为邑宰，所在幽闲，独坐愁思，幸赖游艺，以娱其意，以今况之，知不虚矣。（《御览》九百四十七）
　　◇与刘文达书（刘靖字文达）
　　入作纳言，出临京任，富民之术日引月辰。藩落高峻，绝穿窬之心；五种别出，远水火之灾；农器必具，无失时之阙。蚕麦有苫备之用，无雨湿之虞。封符指期，无流连之吏；鳏寡孤独，蒙廪振之实。加之以明挝幽微，重之以秉宪不挠，有司供承王命，百里垂拱仰办，虽昔赵张三王之治，未足以方也。（《魏志·刘馥传》）
　　仆顷倦游谈之事，欲修无为之术，不能与足下齐镳骋辔，争千里之表也。（《御览》三百五十八）
　　◇与满公琰书（炳字公琰）
