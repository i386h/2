<!-- { "loadSidebar": true } -->
　　何人自奏达枫宸，有女还堪充下陈。郊享正逢真吉兆，玺书闻已册宁嫔。 
　　〖李嫔，延津人。嘉靖十四年十月，夏言请慎选贤淑补嫔御，以广储嗣。匕命夫人女官出诸王馆选择。妃父李拱臣自诣通政司上白，有女端丽，堪充下陈。因转送礼部以请。上曰：“此非大臣献谀也。既系亲陈，当从所愿。”遂令拱臣送至京。既至，适上行郊礼。夏言请淑女赴诸王馆，择日选视。上曰：“淑女至京，适逢郊享，此高梅之兆也。”敕勿赴馆选，迳进大内。既进，册宁嫔。无子薨。〗 
　　移居别殿出坤宁，卧病长将玉户扃。堪羡寝门修古礼，履声先已慰人听。 
　　〖穆宗继后陈氏，无子，多病。出坤宁，居别宫。神宗在东宫时，生母李太后尚为贵妃。神宗每晨谒奉先殿朝帝及贵妃毕，即往候后，曰：“娘娘寂寞，礼不可旷。”后闻履声即喜，强起，取经书指而问之。神宗应声答。后且感且喜，贵妃闻后喜，亦喜。〗 
　　太平天子孝思敦，慈圣还同仁圣尊。百戏杂陈娱令节，深宫宴饮不闻喧。 
　　〖神宗嗣位，尊陈后称仁圣，李贵妃称慈圣。两宫既同尊，而后与慈圣皆贤，素无猜嫌，至是益亲谧。神宗又孝事两宫，一无所间。由是后无疾，优游慈宫者二十五年。神宗尝设近侍二百余人，陈百戏，为两宫欢。每遇令节，先于干清宫大殿设两宫座，使贵嫔请导，上预俟云台门下，拱而立，北向久之。仁圣舆至景运门，慈圣舆至隆宗门，上居中，北向跪。少顷，两舆齐来前，已复齐至干清门，七起。于是中宫王皇后扶仁圣舆，皇贵妃郑氏扶慈圣舆，导而入。少憩，请升座，自捧觞安几，以及献馔更衣，必膝行稽首，屏顾摄息，皆从来仪注所未有者。于是始陈戏，剧饮乃罢。凡大飨多此类。〗 
　　早岁谁教帝德成，多因慈圣在干清。经筵御后频呼讲，每至临朝唤五更。 
　　〖万历元年，慈圣皇太后徙居干清宫，视上临御。诸外廷事，一切倚任阁巨，不敢预，独于上起居，务极严切。上偶不读书，召使长跪。每御讲筵人，尝戏作讲臣进讲后前。后亦以是验其记否。每朝日，五更至上寝所，呼曰：“帝起，今日上朝。”敕左右掖上坐，取水为盥面，挈之登车以出。〗 
　　按歌曲调欲翻新，醉戏惊闻母后嗔。何至竞传师博陆，数行罪已诏酸辛。 
　　〖八年十一月，上曲宴西苑，两宫人侍。上醉顾之，使之歌新声。辞不能。既退，取剑击两宫人。左右劝止之，遂戏截其发以出。翼日慈圣太后闻，大怒。自尚青布袍，屏簪珥，传语阁臣居正具状切谏，且令草罪已御札。又召上跪地，数其过。至云：“必用汝作皇帝耶？”时宫中喧传太后令冯保向阁中取霍光传，将退上，立潞王。上大惧，跪泣不起。久之方解。乃答其所嬖二人逐之。〗 
　　梵刹琳宫遍八坟，倾心施予岂悭财。慈宁宫里清秋节，忽报红莲九朵开。 
　　〖慈圣究心内典，好施予。凡天下名胜地，皆置梵刹，动费鉅万。时天下晏安，物力充牣，上亦助施无所吝。尝侍后慈宁宫看花，时已秋节，有铜盎生红莲，莲心抽蕊九，而攒簇四向，如台莲然。上令传外廷观看，看毕仍送慈宁。上亲帅后妃称贺，且赋诗，以为太后慈寿之瑞。〗 
　　昊生画手擅唐时，临写慈容勒石垂。千叶至今供梵宇，威传大士箸威仪。 
　　〖神宗尝于太后千秋节，为太后祈福。敕取内库所藏吴道子画观音像临模之，易以慈容，使梵刹瞻仰，勒石，刷千叶以布天下。天下梵刹皆供之。〗 
　　爱子初封行有日，贵妃留恋独逡巡。千秋上寿须休说，潞邸亲同福邸亲。 
　　〖福王之国，行有日矣。郑贵妃难之，复以祝太后千秋为辞，且多设礼币，冀以悦后。后挥却之，且曰：“不知吾潞王可宣来上寿否？”贵妃乃不敢留。〗 
　　玉熙宫女细腰肢，舞态能含灯影随。身是大梁儒士配，忽传懿旨得佳期。 
　　〖玉熙宫女妓，能戴灯舞。自言家大梁，曾许里中人儒生。慈圣遣还其家，使配焉。〗 
　　四纪皇心已倦勤，那堪章奏更纷纭。宫中却有真良佐，封识分明待上闻。 
　　〖神宗王皇后，性端谨。上丁承平久，天下无事，好静摄。一切章奏，尽留中不下。后封识藏弆，每语一事，即随取上之。〗 
　　年长宫人久未封，一朝承宠踞苍龙。慈宫自检起居注，且喜生孙暮景逢。 
　　〖王贵妃，光宗生母也。初为宫嫔，无宠。年长矣，偶幸，有娠。神宗讳之。故事，宫中承宠，必有赏赍。文书房内官即记年月日及所赐，以为验。侍慈圣语及之，上不应。慈圣命取内起居注相示，且以好喜相慰藉曰：“吾老矣，犹未有孙。果男者，宗社福。也母以子贵，宁分差等耶？”十年四月，封恭妃。八月，光宗生，是为皇长子。〗 
　　里巷争传诏选妃，桃夭未及尽于归。闭门独自伤春色，何意翩然向紫微。 
　　〖郑贵妃，大兴人。万历六年。上以大婚下选择令。民俗称大婚曰“官婚”，争嫁娶，虽司城禁之不止。妃故许邻家子为妇，然缺聘物。妃家不听娶，而邻家强之，两家争且哄。妃阖门哭，适中官过门，见妃美，即藉姓去。入宫，册贵妃。及生皇三子，进皇贵妃。〗 
　　高元殿里祀星君，祈嗣常将玉帛焚。自有神明能共鉴，御书一纸更殷勤。 
　　〖郑贵妃权谲善媚，后庭宠幸者无出妃右。时恭妃既生皇长子，顾无宠，册立未有属。妃恃宠请立己子为太子，上许之。先是，大内北上有大高元殿，祠星君最神。妃尝以祈嗣，过祠进祷焉。及生皇三子，请谒谢，邀上设誓，许他日册立。因御书一纸，缄玉盒中赐妃，人未知也。〗 
　　玉盒缄来封识真，那知蠧简已成尘。未谙天意当谁属，且广祈求敬福神。 
　　 〖时册立未定，多蜚语。外廷争之者且纷纷，至凡请冠、请婚、请预教，不一而足。至二十九年，群臣争不已，而慈圣皇太后又坚持立长。妃复于是时小失欢于上，上乃移皇长子居迎禧宫，既而册立为皇太子。同日册妃子为福王，皇五子为端王，皇六子为惠王，皇七子为桂王。既立，上遣人取玉盒。视之，封识宛然，而内所书字则虫已尽蚀之矣。上观，惊然。因助妃广建祠宇以祈福焉。〗 
　　东莱闺范旧流传，辇毂重刊亦偶然。何事致来东吉问，忧危竑议忽盈篇。 
　　〖初，刑部侍郎吕坤为按察时，作《闺范图说》一书。太监陈矩从坊间购之，持以进上。上偶赐郑贵妃，妃为之重刻，坤不知也。二十六年，有撰《闺范图说跋》者，名曰《优危竑议》，以为此书本吕坤媚妃为之，其中首颂汉明德马后，且首载其由贵人进位中宫一事，则明明以明德指妃。而妃之刻之，因以自指，此易储之本也，故其文托朱东吉为问答。朱东吉者，谓东朝也。其名“优危”，则以坤曾上《忧危》一疏，因即借其名讽之。且曰：“此可忧危事，然即忧危者为之也。”时其跋盛传京师，然不得其人。久之，有疑出于给事中戴士衡与全椒知县樊玉衡者。以士衡曾纠坤，玉衡曾弹妃也。妃弟郑养J性为言于上，上重谪二人，然置妖言不问。〗 
　　东吉初消又福成，贼曹四出网罗横。倾危个个难安枕，抵罪何缘得皦生。 
　　〖越五年，又有为《续忧危竑议》者，其题曰日“国本攸关”。是时皇太子已立，然恐更易者之随之也。其文托郑福成为问答。郑福成者，谓郑之福王当成也。且曰“朱赓为相”。“赓”者，更也，更易之义也。而赓所用者，文则有王世扬、孙玮、李汶、张养志四人，武则有王之祯、陈汝忠、王名世、王承恩、郑国贤五人，其九人合妃而十。周之十乱，有妇人焉。文王舍伯邑考而立武王，即此是也。上闻之大怒，谓诬罔宫闱，离间骨肉。命贼曹四出捕，期在必得。于是辇下大臣，或借以倾危，人人重足立。既久，得皦生光者抵之，乃已。〗 
　　娘娘坟记在山西，内侍传知松柏间。自是勖勤悲罔极，金钱私祭泪潺湲。 
　　〖孝纯皇太后刘氏，初入太子宫，为淑女。万历三十八年十二月，生庄烈愍皇帝。旋以细故失光宗意，被谴，薨。既而光宗悔，恐神庙知之，戒掖庭勿复言，葬于西山。庄烈帝封信王，进贤妃。天启中，信王未之邸，尝居勖勤宫。问近侍曰：“西山有申懿王坟乎？”曰：“有。”其旁有刘娘娘坟乎？”曰：“有。”每密封金钱往祭焉。〗 
　　自怜薄佑失慈亲，遗像访求那得真。赖有梁生能绘影，至尊瞻拜独伤神。 
　　〖庄烈帝即位，上尊溢曰“孝纯恭懿淑穆庄静毗天毓圣皇太后”，迁葬庆陵。上五岁失太后，问左右，以遗象莫能得。傅懿妃亦东宫淑女也，生皇六女，皇七女，进封懿妃。尝与太后比宫居，自言宫人有相类者，杂指有眉睫及颊辅间。召太后母灜国太夫人认之。时武英殿中书梁祝，善形摩。灜国太夫人同懿妃出宫人指示，揣以意，令仿佛为图。图成，敕具法驾卤簿，由正阳门警而入。上亲跪午门迎之。既入，悬像干清宫，呼老宫蝉及素侍太后者来前，使瞻视。或曰是，或曰否。上为之雨泣，六宫皆泣。〗 
　　九月严霜百草摧，宫中竞报李花开。邀封选侍占先兆，谁识黄巢走马来。 
　　〖李妃者，光宗选侍也。时宫中有两李选侍，无所别，因以所居东西宫别之。庄妃居东宫，称东李。此居西宫，称西李。然西李最有宠。神宗初以熹宗早失母，命西李母之。及光宗崩，选侍踞干清宫，挟制皇长子，邀封皇后。熹宗初立，时值九月，早寒霜甫下，而宫中李花齐开。咸以为选侍当封，相顾贺。而其后闯亦李姓，识者谓此草妖云。〗 
　　梦里黑龙蟠殿柱，汲来金井得双鱼。大横兆已为天子，东李殷勤忆不虚。 
　　〖东李妃，亦光宗选侍也。性简重，寡言笑。名位素居西李前，而宠不能及。尝奉光宗子抚视皇五子。皇五子成立，入继大统，选侍功居多。先是，皇五子在宫，每日起拜天毕，退而谒母，选侍亦爱之。尝梦黑龙蟠殿柱，以告选侍。选侍私自喜，属勿言。又所居东宫后有井二。皇五子随选侍过之，戏汲井得金鱼，汲次井亦如之。崇祯初，上念鞠育劳，加上妃封号，与其弟李成栋，官给田千顷。〗 
　　鸳鸯鸟堕册封时，沦落堪伤事可知。却为慧妃愁失宠，后庭绝粒有谁悲。 
