<!-- { "loadSidebar": true } -->
　　第四十六节　五六烟尘归阙下　十八学士登瀛洲
　　却说王玄应与刘黑闼屡日在虎牢望洛阳消息，道路阻绝，不能通闻。忽报：“秦王已破了夏兵，擒窦建德，乘胜攻围洛阳。城中困弊，郑主率众纳降。见遣将来取虎牢，兵屯关下，只曾二十余里。”玄应听的大惊曰：“洛阳既陷，吾孤军难以支持。不如即降，免受其困也。”刘黑闼曰：“公子据虎牢，后精粮足，正好商议复国之计，何便说归降？尔且深沟高垒以待之，吾引军先杀他一阵，以报故主之仇矣。”言罢，绰枪上马，杀下关来。哨军报知王君廓。君廓曰：“黑闼一勇之夫，可以智胜。”与大奈议曰：“尔可引兵二万，伏于中路，候黑闼兵过，从中截出，彼众自乱。”大奈依其所行。王君廓部军开壁迎敌。刘黑闼锐气正甚，鼓噪而前。君廓一马当先。两下金鼓齐鸣，军器并举。二人战上数合，王君廓卖阵而走。黑闼不知是计，驱兵掩杀过来。未及二里间，忽报：“后军已被唐军截杀。”黑闼复勒回马，正遇史大奈军马，二人又战数合。君廓前军杀来，两下夹攻，夏兵大乱。黑闼料不能胜，冲开血路，望漳南而走。君廓合兵一处，乘胜攻虎牢。此时，玄应知黑闼战败，即开关纳降。唐军入虎牢，收其钱粮军马，班师回洛阳，见秦王。秦王大喜，重赏王、史二人。玄应亦免死罪。世民见洛阳管辖已平服，止不知洺州消息。正议间，游骑军报：“果是建德余众伏宝等聚集败骑，走至洺州，欲立窦晟为主，征军以拒唐兵。”世民曰：“诚如世勣之料也。”即下令亲督三军讨之。世勣曰：“不须再烦远取。大王修书一封，陈其利害，差人送入洺州。窦晟怯懦之徒，必从众议来降也。”秦王依其议，着令房玄龄作书，选一能言者，递往洺州。秦王屯兵洛阳不动。
　　却说窦晟正在与众人议事，有左右来报：“秦王差人下书。”晟召入，接了书，拆开观看。书曰：
　　不观胜败，不见真命之符，不量时势，实为井底之智。今大唐建号关中，威令一行，攻无不胜，战无不克。威武足以制服天下。王世充有百战百胜之计，一旦而失之；筑板之役，破夏主二十万众，尚有余孽逃窜他群，欲起不轨之谋者，务在身首碎分而后已。方今兵屯洛阳，遣书比指。若能明乎顺逆，倒戈纳款，犹可免于诛刑。不然，前鉴不远。其熟思之！
　　窦晟看书毕，问左右曰：“世民既将书至，尔众人有何高论？”仆射齐行善曰：“夏主英武，士马精强，一朝为擒，易如反掌。岂非天命有所属耶。今丧败如此，必无所成。不如委心请命于唐，尚可保其终也。”窦晟从其言，遂以府库金宝散给军士，令各解去。于是范愿、王伏宝引三千余人，叛入太行山去了。窦晟乃与裴矩、曹旦帅百官奉建德妻曹氏及传国玉玺，请降于秦王。秦王受其降。交割玉玺。有房玄龄、李世勣入城招安。王世充弟世辨，亦以徐、宋三十八州请降。淮安王神通又徇下山东三十余州。自是世充、建德之地悉平。
　　静轩先生有诗赞秦王之功曰：旌旗东下耀锋芒，百万貔貅动一劳。谈笑幕帷成妙算，折冲队伍见轩昂。五更战舰惊飞渡，万里坚城入款降。奏凯归来功已就，丹书诏里倍增光。
　　时秋七月，秦王世民班师。大小三军离了洛阳，各依队伍而行。果然鞭敲金镫响，人唱凯歌声。西至长安，世民披黄金甲，齐王元吉、李世勣等二十五将随其后。铁骑万匹，甲士三万人，前后部曲，鼓乐齐鸣。槛车囚着王世充、窦建德，献于太庙中。行饮至之礼，以饷之。次日，唐王诏赦王世充为庶人，徙于西蜀闲住。至亲者随行，其僚属留长安听用。窦建德罪在不赦，斩于长安市。
　　建德临刑，仰天长叹曰：“建德纵横天下，诸侯谁不知之。今日一至于此，非天乎！”令行刑者请快刀，监斩官即令开刀。死年四十九。是时建德兵屯牛口，先有谣言曰：“豆入牛口，势不得久。”至是果败。后人有诗叹曰：
　　烽火连营见识微，倥偬戎马悔何迟。罔将豪杰忘家国，徒说兴王苦众夷。塞北方将驱战骑，阵前先自倒征旗。献俘已成东市戮，千古令人别是非。
　　唐主既斩了建德，将首级号令四门。其外皆赦宥之。自以天下略定，设太平筵宴，重赏三军；大赦百姓，与免一年徭赋；陕虢地方，人民苦于转输劳费，免二年。唐主后虑王、窦余党在京师，恐生内患，欲议悉令远徙恶地。侍御史伏伽上表谏曰：
　　臣闻“王者无戏言”。书称：“尔无不信，朕不食言。”言之不可不慎也。陛下制诏曰：“常赦不免皆原之。”此非直赦有罪，是亦与天下更新辞也。世充、建德所部赦后，乃欲流徒。书曰：“歼厥渠魁，胁从罔治。”渠魁尚免，胁从何辜。且桀狗吠尧，吠其为主。今与陛下结发，故往为贼臣。彼岂忘陛下哉。壅隔故也。至疏者，安得而罪之。由古以来，何始无君，然止称尧舜者何也？直由善名难得也。昔天下未平，容应机制变，今四方已定，设法当与人共之。法者，陛下自作，慎自守之，使天下百姓信而畏之也。自为无信，欲人之信，若为得哉？赏罚之行，无贵贱亲疏，惟义所在。臣愚以为贼党于赦当免者，虽甚无状，宜一切加原。则天下幸甚！
　　唐主既览表，从之，遂赦不徙。后来王世充未行，被定州刺史独孤修德矫诏杀之，死年五十二岁。后人有诗叹曰：
　　僭王未免作降囚，始悔当年不轨谋。神器自言容易得，民心岂是霸能收？锋屯戎马三军取，猥聚豺狼一鼓休。功业已随兵刃灭，洛阳宫殿几经秋。
　　冬十月，唐王以秦王平定洛阳，功绩大前代，官皆不足以称之，特封天策上将，位在王公上，为其高建府第，置官属，预朝廷政事。秦王拜恩受命。后亦以海内漫平，乃于长安西建立弘文馆，极其伟观，左开秘书阁，右设讲政轩。前后楹堂，皆设扁（匾）额，延引文学俊秀之士居其中。时有杜如晦、房玄龄、虞世南、褚亮、姚思廉、李玄道、蔡允恭、薛元敬、颜相时、苏勖、于志宁、苏世长、薛收、李守素、陆德明、孔颖达、盖文达、许敬宗十八人，为弘文馆学士，分为三番，轮流直宿。世民暇日即至馆中，或讲论经书，或商议政事，至于夜分不寝。又命库直阎立本画十八人之像，褚亮作赞，时人荣之，号为“十八学士登瀛州”。
　　未数月，唐主因外郡官阙，以秦府僚属除补，杜如晦亦出为陕州长史。房玄龄入见秦王曰：“余人虽出，不足惜，杜如晦王佐之才。大王经营四方，非如晦不能济。”世民惊曰：“公不言，几失之矣！”即奏唐主留之。唐主许其请，使参谋帷幄。军中多事，如晦剖决如流，世民甚礼重之。话分两头。
　　却说刘黑闼虎牢之战，败走漳南，据蒲津为守，集余众欲图恢复。不数日，范愿、王伏宝等引众来会，黑闼大喜曰：“诸君今来相助，当与故主取仇也。”范愿等各诉款曲，因进说曰：“故主既被擒囚，斩于长安之都市，窦晟弱懦无为，奉曹后归降。吾想起来，我主争隋天下二十有余年，建号立国，待我众人亦不薄矣。一旦身毙国亡，族无遗类，顾无一人同患难者耶？”言罢不胜其愤。黑闼曰：“诸君莫忧。使黑闼一日在世，决叛唐而报仇矣。明日郎以吾部下攻入关中，与世民拚一死战。”王伏宝叹曰：“将军此行，犹飞蛾扑烛，必致陨身而后已。何以报仇为哉？”黑闼曰：“公何如出此言？”伏宝曰：“今关中城廓坚完，兵精粮足。秦王虎踞于内，豪杰折冲于外。君以一旅之众，驱入其中，曾有得生之理乎？”黑闼曰：“足下见之甚明。竟有何策可以复仇？”伏宝曰：“近闻唐主欲征楚地。将军正好储积糇粮，养威蓄锐，先取怀州为根本之地，然后遣一介之使，通谋徐圆朗，结好楚梁王。那时，将军率激励之众，东袭洛阳，据其冲要。待唐、梁之交兵。唐胜则吾休兵固守；梁胜则出以挠其后。坐觇时势，见机而动，非惟可以复仇，霸王之业不难致也。”黑闼喜曰：“足下之论是也。”即遣人以书通于徐圆朗，结好越王萧铣。遂按甲不出。



　　第四十七节　王孝恭兴兵征萧铣　黄君汉列阵战苏胡
　　却说徐圆朗因世民初平洛阳，率其众请降，唐主封为兖州总管。听的刘黑闼聚众蒲津，欲与故主报仇，正在持疑间，忽报：“黑闼遣人呈书来此。”圆朗接书看曰（之），书云：
　　“车辅相依，唇亡齿寒”，寒势使然也。吾王不幸，见作俘囚，此吾之所耻。今我不幸裒其余众，再欲复图国计，未知人力可以胜天否？闻君虎踞一方，封连魏境。助我一旅之师，先取幽、蓟，为根本之地。然后攻关，共取隋业，亦不世之功也。足下其审之。
　　圆朗看书毕，与部将孙晖、徐文等议曰：“黑闼既有书来，吾当起兵应之。”徐文曰：“总管拥精锐之兵，正好乘时取事也。何有不可？”圆朗决意叛唐，回书答黑闼，约共起兵日期，即点起本部人马，来取任城。时唐主遣安抚大使盛彦师安集河南，行至任城，听得圆朗叛唐，将取任城，自至军前问之曰：“君既降复叛，何意也？”圆朗出马曰：“吾乃当时豪杰，止得一镇，甚有不平，故叛也。”颜师曰：“公见差矣。今唐主宽仁大量，天下归心。又有秦王用兵如神，虽世充、建德之强勇，尚被俘囚，何况总管兵微将寡，势力孤弱，恐难与争强。不若专意事唐，保守兖州，不失鲁封。此亦人臣之极贵也。何他望耶？”圆朗曰：“大丈夫当自创立，岂可碌碌屈于人下！”即使徐文等围之。彦师见圆朗志不肯服，欲回马走。被众军一齐赶上，遂捉了。圆朗乘势攻陷任城，自称鲁王，部下人马约数万。与众商议，欲推一人主谋。孙晖曰：“彦师智勇足备，大王可用之。”朗曰：“其人初拘于此，心志未定，岂肯服哉？”晖曰：“只以兵刃挟之，彼畏惧，必降也。”朗依其计，先用厚礼待之数日，召入门曰：“君今被执，若肯委心归降，富贵共之。不然，难免祸矣。”彦师曰：“吾天子使也，见执就刑，理之当然。祸患非所恤。今日此颈可断，志不可夺也。”朗曰：“不顺且由汝。即目尔弟守虞城，若作书使其来降，免汝之诛。”彦师被禁逼不过。乃为书曰：“吾奉使无状，为贼所擒。为臣不忠，誓之以死。汝善待老母，勿以吾为念。”圆朗见书，乃笑曰：“盛将军有壮节，不可杀也。”待之如旧。遣人报知于黑闼，黑闼大喜，复以圆朗为大行台元帅。由是，河南震动。郓、陈、杞、伊、洛、曹、戴等州，豪杰皆起兵应之。
