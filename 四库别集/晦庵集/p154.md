<!-- { "loadSidebar": true } -->
　　示喻温习之益体验之功有以见用力之深无少逸豫叹服之余悚厉多矣録寄数条无非精微广大之致顾鄙陋何足知之然贪于求教輙复以管见取正于左右却望指擿见告幸甚熹近来尤觉昬愦无进歩处盖縁日前媮堕苟简无深探力行之志凡所论说皆出入口耳之余以故全不得力今方觉悟欲勇革旧习而血气已衰心志亦不复彊不知终能有所济否今年有古田林君择之者在此相与讲学大有所益区区稍知复加激厉此公之力为多也遗说向来草草具禀其间极有浅陋踈脱处都不蒙一掊撃何耶前日伯脩书有钦夫所论数条甚精试一思之当有发耳大率吾曹之病皆在浅急处于道理上才有一说似打得过便草草打过以故为说不难而造理日浅今方欲痛自惩革然思虑昬窒已甚不知能复有所进否左提右挈之所助深不能无望于尊兄也所喻孔明于管乐取其得君以行志此说恐未尽钦夫论瞻权兼将相而不能极諌以去黄皓諌而不听又不能奉身以退以冀主之一悟兵败身死虽能不降仅胜于卖国者耳以其犹能如此故书子瞻嗣爵以微见善善之长以其智不足称故不详其事不足法也此论甚精愚所不及不知髙明以为如何所借书悉如所戒但易传无人抄得只纳印本去此有别本遂留几间可也知言所传已借出却借得一本在此看本欲转以上内然所借书已多一目之力何能遽及无乃有妨精思坐进之功耶熹盖宿有此病者今未能除然已觉知是病矣西山集前便恐有浮沉不敢附今付来人其间大有可疑处未暇论也
　　答何叔京
　　承喻及味道堂记文惕然若惊比既敬诺安敢食言然须少假歳月庻防頼天之灵或有少进始敢措辞耳金声玉振不知当时写去者云何近尝思索更定其说始亦以为无疑矣比再阅之又觉有碍更望相与探讨异时各出其说以相参验亦进学之一方也道理无穷思索见闻有限圣人之言正在无穷处而吾以其有限者窥之闗鎻重重未知何日透得尽耳自占之说甚不足较然旧説本之商贾似亦无害若农民则先王制民之产自有常度不待自占然后知其丰约矣所谓掊斗折衡者恐非先王之法以舜之盛德犹以同律度量衡为先孔子亦言谨权量审法度夫岂以掊折为可耶度量权衡天理至公之器但操之者有私心耳以其操之者私而疾夫天理之公是私意彼此展转相生而卒归于大不公也近事久不闻春间龙曾皆以副帅去国英断赫然中外震慑而在廷无能将顺此意者今其党与布防星罗未有一人动奸竪在途亦复迟迟其行亦岂尚有反予之望耶倚伏之机未知所决虽在畎畆窃不胜过计之忧不审髙明以为如何
　　答何叔京
　　奉亲遣日如昔但学不加进鄙吝日滋思见君子以求切磋之益而不可得日以愦愦未知所济也向来妄论持敬之说亦不自记其云何但因其良心发见之微猛省提撕使心不昩则是做工夫底本领本领既立自然下学而上逹矣若不察于良心发见处即渺渺茫茫恐无下手处也中间一书论必有事焉之说却尽有病殊不蒙辨诘何耶所喻多识前言徃行固君子之所急熹向来所见亦是如此近因反求未得个安稳处却始知此未免支离如所谓因诸公以求程氏因程氏以求圣人是隔防重公案曷若黙防诸心以立其本而其言之得失自不能逃吾之鉴耶钦夫之学所以超脱自在见得分明不为言句所桎梏只为合下入处亲切今日説话虽未能絶无渗漏终是本领是当非吾辈所及但详观所论自可见矣诸葛之论乃是以春秋责备贤者之法责之于瞻不薄矣春秋褒死节然亦有不书者甚多取舍之间必有微意思之未精考之未徧不敢轻为之说请俟它日也惟微者心也复者所以传是心也若滔滔汨汨与物竞驰而不反亦何自见此而施精一之功乎有对无对之说诚未尽善然当时正縁好是懿德而立文耳如易所谓元者善之长元岂与善而二哉但此善根之发逈然无对既发之后方有若其情不若其情而善恶遂分则此善也不得不以恶为对矣其本则实无二也凡此数端据愚见直书逺求质正又疑孟之说尚有未尽之意輙因来教引而伸之别纸具呈更有二叚择之前日为说甚精偶其还家未得写内旦夕附便致之也今此所论且望不吝痛加反复幸甚近日狐防虽去主人未知窒其穴继来者数倍于前已去者未必容其复来但独断之权执之益固中书行文书迩臣具员充位而已其奸憸者观望迎合至谓天下不患无财皆欣然纳之此则可忧之大者其它未易以言既也北敌责归降甚急予之则失信生乱不予又虑生衅隙未有以应之然庙堂之议断然不予但上近者损八十万缗筑杨州之城羣臣之諌不听其附防赞成者遂得美迁观此邉事亦不能久宁矣根本如此何以待之可虑可虑
　　答何叔京
　　所喻疑义大抵诸说一槩多病盖于大本处未甚脱然见得所以臆度想象终亦有差如云持志则心自正心正则义自明又云能体认之则为天德又云心性仁义之道相去毫发之间【此语尤有病】心者发而未动及论鬼神能诚则有感必通此数条皆句句有差不知何故如此岂偶思之未熟耶大学之序格物致知至于知至意诚然后心得其正今只持志便欲心正义明不亦太草草乎性天理也理之所具便是天德在人识而体之尔云能体认之便是天德体认乃是人力何以为天德乎性心只是体用体用岂有相去之理乎性即道心即仁语亦未莹须更见曲折乃可心者体用周流无不贯彻乃云发而未动则动者不属心矣恐亦未安也鬼神之体便只是个诚以其实有是理故造化发育响应感通无非此理所以云体物而不可遗非为人心能诚则有感应也此等处尚多人事冗迫不容详遣布此禀亦已草畧且举大纲而老兄思之可也仍恕僣易幸甚又闻嵩卿之贤好学得闻其余论尤以为喜此道知好之者日众孤陋真有望矣幸为道意未敢率然拜书也所欲细论者甚多不知何日得防面也所欲文字偶在城中无縁取内然愽观草草徒费心目之力不若就一处精思之为有益也如仁字恐未能无疑且告録出孔孟程谢说处反复玩味须真见得则其它自可见恕性等说皆不待别立说也嵩卿是韩子之言固失之而老兄所论亦未尽得愽爱之不得为仁正为不见亲切处耳若见亲切处则博爱固仁者之事也试以此意思之如何博施济众一叚不知嵩卿如何看恐更须子细也
　　答何叔京
　　今年不谓饥歉至此夏初所至汹汹遂为县中委以赈粜之役中间又为隣境羣盗窃发百方区处仅得无事今早稻已熟虽有未浃洽处然想无它虞矣对接事变不敢废体察以为庻几或可寡过然悔尤之积打不过处甚多即以自惧耳自老兄南去日以为念读来书知志不获伸细询来使乃尽知曲折此朋友之责也夫复何言谨已移书漕台且为兄求一差檄来建邵到即又徐图所处因此且可暂为宁亲之计亦急事也今日所向如此但临汀深僻王灵不及当愈甚尔朝政比日前不侔矣近又去一二近习近臣之附丽者亦斥去之但直道终未可行王龟龄自夔府造朝不得留出知湖州又不容而去今汪帅来且看又如何上以荐者颇力又熟察其所为其眷伫少异于前矣然事系安危未知竟如何耳熹无似之踪不足为轻重然亦俟此决之耳钦夫临川之除荐者意不止此亦系时之消长非人力能为也近寄得一二篇文字来前日伯崇方借去已寄语令转録呈其间更有合商量处也前此僣易拜禀博观之弊诚不自揆乃蒙见是何幸如此然观来喻似有未能遽舍之意何耶此理甚明何疑之有若使道可以多闻博观而得则世之知道者为不少矣熹近日因事方有少省发处如鸢飞鱼跃明道以为与必有事焉勿正之意同者今乃晓然无疑日用之间观此流行之体初无间断处有下工夫处乃知日前自诳诳人之罪盖不可胜赎也此与守书册泥言语全无交渉幸于日用间察之知此则知仁矣所欲言甚众不欲久稽来使草草略具报如此殊不尽懐
　　向蒙垂示先大夫易集义得以伏读窃窥观象玩辞之意知前辈求道之勤盖如此不胜叹仰顾恨不得执经门下躬扣所疑三复遗编徒深感怅昨承见索以在府中不得即归内今谨封识以授来人至幸检纳不胜幸甚
　　上蔡语録上卷数叚极亲切暇日试涵泳之当自有味不必广求愈令随语生觧不得脱洒耳
　　答何叔京
　　一出五旬而后反归来随分扰扰未得开卷歳月逝矣天理未明物欲方炽每得朋友论辩之书为之媿汗不能已未知终何以自脱于小人之归也幸闾里粗宁老防平遣虽贫悴日甚且复推迁官期亦未及区区甚惮此行欲俟暂到复为请祠计若不获命始当奉来教以周旋敬夫相为谋亦如此也窃承深以去亲为念又叹从仕之害其所学浩然有归与之志此固吾人之所同然仕州县者迁就于法令之中犹或可以行所志之一二仕于朝者又不复有此但知其不可而冐进自处便不是了更无可说此所以徘徊之久而重扵一行也承喻温厉之说不记当时如何及之若直以厉为主诚可谓一偏之论矣或恐以气质之偏而欲矫以趋中则有当如是者亦不为过矣然圣人之温而厉乃是天理之极致不勉不思自然恰好毫发无差处要须见此消息则用力矫揉随其所当自有凖则不至偏倚矣不然正恐如扶醉人也来教所谓圣人所以处中似非本防更告详之伯崇近得书讲学不辍似亦稍进但为偷儿入室夜囊为之一空亦非贫者所宜遭也寄示答问六条得以见迩来用功处然鄙意多所未安輙敢条折以求订正亦未敢自以为是也
　　宗礼之亡可伤不知后来所学如何似未能脱去禅学也余朋友间资质如此人亦不易得惜其止于此耳
　　答何叔京
　　示喻所以居官之意甚善昔范防之问政于横渠横渠告之曰尊所闻力所及愿尊兄益充此心则力之所及初亦无限量也来使云颇招得流亡复业及募得新民愿受一防者此最厚下固本之良防然更有方便与寛得一两项泛科亦久逺之利来者必益众矣如何闻新仓使郑景望甚贤或可告语耳熹奉亲粗遣官期已及再被堂帖趣行然区区本志已不欲徃而近见交亲入仕于朝无不失其故歩学力未充深有此惧已遣书丐祠矣万一不遂或当一行但单行非所安迎养又不便只此一节便自难处其曲折又有非逺书所能致者
　　答何叔京
　　熹蒙喻堂记悚仄之深此固所不敢忘者但题目大未敢率尔措辞意欲少假歳时尚冀学有分寸之进而后为之庻有以窥测先志之一二而形容之不为虚作耳区区此心更望垂察幸甚幸甚知言一册纳上语録程宪未寄来也所疑记善足见思索之深然得失亦相半别纸具禀其详向者瞽说固不能无病来诲反复深啓蒙滞所未安处亦具别纸更望提耳幸甚幸甚和篇之喻非所敢当正此沉緜未有以为计何暇捄人之疾乎尹氏觧无终食违仁处盖本明道先生之言而失之【明道云纯亦不已天徳也造次必于是是三月不违仁之气象也又其次则日月至焉此是三等人】人心私欲道心天理此亦程氏遗言中间疑之后乃得其所谓旧书中两叚録呈有未然者更告指喻
　　答何叔京【自此至知觉言仁共五叚一云与王子合】
