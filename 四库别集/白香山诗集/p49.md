<!-- { "loadSidebar": true } -->
　　翩翩平肩舁中有醉老夫膝上展诗巻竿头悬酒壶食宿无定程仆马多缓驱临水歇半日望山倾一盂借草坐嵬峩【并上声】攀花行踟蹰风将景共暖体与心同舒始悟有营者居家如在途方知无系者在道如安居前夕宿三堂【三堂在虢】今旦逰申湖【申湖在陜】残春三百里送我归东都
　　途中作
　　早起上肩舁一杯平旦醉晩憩下肩舁一觉残春睡身不经营物心不思量事但恐绮与里只如吾气味
　　小台
　　新树低如帐小台平似掌六尺白藤牀一茎青竹杖风飘竹皮落苔印鹤迹上幽境与谁同闲人自来往
　　睡后茶兴忆杨同州
　　昨晩饮太过嵬峩【并上声】连宵醉今朝餐又饱烂熳移时睡睡足摩挲眼眼前无一事信脚绕池行偶然得幽致婆娑緑阴树斑驳青苔地此处置绳牀傍边洗茶器白瓷瓯甚洁红炉炭方炽沬下麴尘香花浮鱼眼沸盛来有佳色咽罢余芳气不见杨慕巢谁人知此味
　　题文集柜
　　破柏作书柜柜牢柏复坚收贮谁家集题云白乐天我生业文字自幼及老年前后七十巻小大三千篇诚知终散失未忍遽弃捐自开自鏁闭置在书帷前身是邓伯道世无王仲宣只应分付女留与外孙传
　　旱热二首
　　彤云散不雨赫日吁可畏端坐犹挥汗出门岂容易忽思公府内青衫折腰吏复想驿路中红尘走马使征夫更辛苦逐客弥顦顇日入尚趋程宵分不遑寐安知北窻叟偃卧风飒至簟拂碧龙鳞扇揺白鹤翅岂惟身所得兼示心无事谁言苦热天元有清凉地
　　勃勃旱尘气炎炎赤日光飞禽飐将坠行人渴欲狂壮者不耐饥饥火烧其肠肥者不禁热喘息汗如浆此时方自悟老瘦亦何妨肉轻足健逸髪少头清凉薄食不饥渴端居省衣裳数匙粱饭冷一领绡衫香持此聊过日焉知畏景长
　　偶作二首
　　战马春放归农牛冬歇息何独徇名人终身役心力来者殊未已去者不知还我今悟已晩六十方退闲犹胜不悟者老死红尘间
　　名无髙与卑未得多健羡事无小与大已得多厌贱如此常自苦反此或自安此理知甚易此道行甚难勿信人虚语君当事上防
　　池上作【西溪南潭皆池中胜处也】
　　西溪风生竹森森南潭萍开水沈沈丛翠万竿湘岸色空碧一泊松江心浦派萦逥误逺近桥岛向背迷登临澄澜方丈若万顷倒影咫尺如千寻泛然独逰邈然坐坐念行心思古今菟裘不闻有泉沼西河亦恐无云林岂如白翁退老地树髙竹密池塘深华亭双鹤白矫矫太湖四石青岑岑眼前尽日更无客膝上此时惟有琴洛阳冠盖自相索谁肯来此同抽簪
　　何处堪避暑
　　何处堪避暑林间背日楼何处好追凉池上随风舟日髙饥始食食竟饱还逰逰罢睡一觉觉来茶一瓯眼明见青山耳醒闻碧流脱韤闲濯足解巾快搔头如此来几时已经六七秋从心至百骸无一不自由拙退是其分荣耀非所求虽被世间笑终无身外忧此语君莫怪静思吾亦愁如何三伏月杨尹谪防州
　　诏下
　　昨日诏下去罪人今日诏下得贤臣进退者谁非我事世间宠辱常纷纷我心与世两相忘时事虽闻如不闻但喜今年饱饭吃洛阳禾稼如秋云更倾一尊歌一曲不独忘世兼忘身
　　七月一日作
　　七月一日天秋生履道里闲居见清景髙兴从此始林间暑雨歇池上凉风起桥竹碧鲜鲜岸莎青靡靡苍然古磐石清浅平流水何言中门前便是深山里双僮侍坐卧一杖扶行止饥闻麻粥香渴觉云汤美【胡麻粥云母汤】平生所好物今日多在此此外更何思市朝心已矣
　　开襟
　　开襟何处好竹下池边地余热体犹烦早凉风有味黄萎槐蘂结红破莲房坠无柰每年秋先来入衰思
　　自宾客迁太子少傅分司
　　头上渐无髪耳间新有毫形容逐日老官秩随年髙优饶又加俸闲稳仍分曹饮食免藜藿居处非蓬蒿何言家尚贫银榼提緑醪勿谓身未贵金章照紫袍诚合知止足岂宜更贪饕黙然心自问于国有何劳
　　自在
　　杲杲冬日光明暖真可爱移榻向阳坐拥裘仍解带小奴捶我足小婢搔我背自问我为谁胡然独安泰安泰良有以与君论梗概心了事未了饥寒廹于外事了心未了念虑煎于内我今实多幸事与心和防内外及中间了然无一碍所以日阳中向君言自在
　　咏史【九年十一月作○按太和九年露之变事载年谱】
　　秦磨利刀斩李斯齐烧沸鼎烹郦其可怜黄绮入商洛闲卧白云歌紫芝彼为葅醢几上尽此作鸾皇天外飞去者逍遥来者死乃知祸福非天为
　　因梦有悟
　　交友沦殁尽悠悠劳梦思平生所厚者昨夜梦见之梦中几许事枕上无多时欵曲数杯酒从容一局棊【棊酒皆梦中所见事】初见韦尚书【景】金紫何辉辉中遇李侍郎【建】笑言甚怡怡终为崔常侍【亮】意色苦依依一夕三改变梦心不惊疑此事人尽怪此理谁得知我粗知此理闻于竺干师识行妄分别智隐迷是非若转识为智菩提其庶几
　　春逰
　　上马临出门出门复逡巡囘头问妻子应怪春逰频诚知春逰频其柰老大身朱顔去复去白髪新更新请君屈十指为我数交亲大限年百嵗几人及七旬我今六十五走若下坂轮假使得七十祗有五度春逢春不逰乐但恐是痴人
　　题天竺南院赠闲元旻清四上人
　　杂芳涧草合繁緑岩树新山深景晩四月有余春竹寺过微雨石径无纎尘白衣一居士方袍四道人地是佛国土人非俗交亲城中山下别相送亦殷勤
　　哭师臯
　　南康丹旐引魂逥洛阳篮轝送葬来北邙原边草树【一作尹村】畔月苦烟愁夜过半妻孥兄弟号一声十二人肠一时断往者何人送者谁乐天哭别师臯时平生分义向人尽今日哀寃惟我知我知何益徒垂泪篮轝逥竿马逥辔何日重闻埽市歌谁家收得琵琶妓【师臯醉后善歌埽市词又有小妓工琵琶不知今落在何处】萧萧风树白杨花苍苍露草青蒿气更就坟边哭一声与君此别终天地
　　隐几赠客
　　宦情本澹薄年貌又老丑紫绶与金章于予亦何有有时独隐几荅【音墖】然无所偶卧枕一巻书起尝一杯酒书将引昏睡酒用扶衰朽客到忽已酣脱巾坐搔首疎顽倚老病容恕慙交友忽思庄生言亦拟鞭其后
　　夏日作
　　葛衣疎且单纱帽轻复寛一衣与一帽可以过炎天止于便吾体何必被罗纨宿雨林笋嫩晨露园葵鲜烹葵炮嫩笋可以备朝餐止于适吾口何必饫腥羶饭讫盥漱已扪腹方果然婆娑庭前步安稳窻下眠外养物不费内归心不烦不费用难尽不烦神易安庶几无夭阏得以终天年
　　晩凉偶咏
　　日下西墙西风来北窻北中有逐凉人单牀独栖息飘萧过云雨揺曵归飞翼新叶多好阴初筠有佳色幽深小池馆优稳闲官职不爱勿复论爱亦不易得
　　酬牛相公宫城早秋寓言见示兼呈梦得【时梦得有疾】
　　七月中气后金与火交争一闻白雪唱暑退清风生碧树未揺落寒蝉始悲鸣夜凉枕簟滑秋燥衣巾轻疏受老慵出刘桢疾未平何人伴公醉新月上宫城
　　小台晩坐忆梦得
　　汲泉洒小台台上无纎埃解带面西坐轻襟随风开晩凉闲兴动忆同倾一杯月明柴户藜杖何时来
　　种桃歌
　　食桃种其核一年核生芽二年长枝叶三年桃有花忆昨五六嵗灼灼盛芬华迨兹八九载有减而无加去春已稀少今春渐无多明年后年后芳意当如何命酒树下饮停杯拾余葩因桃忽自感悲咤成狂歌
　　狂言示诸侄
　　世欺不识字我忝攻文笔世欺不得官我忝居班秩人老多病苦我今幸无疾人老多忧累我今婚嫁毕心安不移转身泰无牵率所以十年来形神闲且逸况当垂老嵗所要无多物一裘暖过冬一饭饱终日勿言舎宅小不过寝一室何用鞍马多不能骑两匹如我优幸身人中十有七如我知足心人中百无一傍观愚亦见当已贤多失不敢论他人狂言示诸侄
　　偶以拙诗数首寄呈裴少尹侍郎防以盛制四篇一时酬和重投长句美而谢之
　　投君之文甚荒芜数篇价直一束刍报我之章何璀璨累累四贯骊龙珠毛诗三百篇后得文选六十巻中无一麋丽龟絶报赛五鹿连柱难支梧髙兴独因秋日尽清吟多与好风俱银钩金错两殊重宜上屏风张座隅立秋夕凉风忽至炎暑稍消即事咏懐寄汴州节度使李二十尚书
　　嫋嫋檐树动好风西南来红釭霏微灭碧幌飘飖开披襟有余凉拂簟无纎埃但喜烦暑退不惜光阴催河秋稍清浅月午方徘徊或行或坐卧体适心悠哉美人在浚都旌旗绕楼台虽非沧溟阻难见如蓬莱蝉吟节又换鴈送书未逥君位日宠重我年日摧頽无因风月下一举平生杯【英华作一与共持杯】
　　开成二年夏闻新蝉赠梦得【十年来常与梦得索居同在洛下每闻蝉多有寄答今喜以此篇唱之】
　　十载与君别常感新蝉鸣今年共君听同在洛阳城噪处知林静闻时觉景清凉风忽嫋嫋秋思先秋生残槿花边立老槐隂下行虽无索居恨还动长年情且喜未聋耳年年闻此声
　　题牛相公归仁里宅新成小滩
　　平生见流水见此转留连况此朱门内君家新引泉伊流决一带洛石砌千拳与君三伏月满耳作潺湲深处碧粼粼浅处清溅溅碕岸束呜咽沙汀散沦涟翻浪雪不尽澄波空共鲜两崖灔滪口一泊潇湘天曽作天南客漂流六七年何山不倚杖何水不停船巴峡声心里松江色眼前今朝小滩上能不思悠然
　　春日闲居三首
　　陶云爱吾庐吾亦爱吾屋屋中有琴书聊以慰幽独是时三月半花落庭芜緑舎上晨鸠鸣窻间春睡足睡足起闲坐景晏方栉沐今日非十斋庖童馈鱼肉饥来恣餐歠冷热随所欲饱竟快搔爬筋骸无检束岂徒畅肢体兼欲遗耳目便可傲松乔何假杯中渌
　　广池春水平羣鱼恣游泳新林緑阴成众鸟欣相鸣【叶韵】时我亦萧洒适无累与病鱼鸟人则殊同归于遂性缅思山梁雉时哉感孔圣圣人不得所慨然叹时命我今对鳞羽取乐成謡咏得所仍得时吾生一何幸
　　劳者不觉歌歌其劳苦事逸者不觉歌歌其逸乐意问我逸如何闲居多兴味问我乐如何闲官少忧累又问俸厚薄百千随月至又问年几何七十行欠二所得皆过望省躬良可媿马闲无羁绊鹤老有禄位设自为化工优饶只如是安得不歌咏黙黙受天赐
　　小阁闲坐
　　阁前竹萧萧阁下水潺潺拂簟巻坐清风生其间静闻新蝉鸣逺见飞鸟还但有巾挂壁而无客叩关二疏返故里四老归旧山吾亦适所愿求闲而得闲
　　逰平泉宴浥涧宿香山石楼赠座客
　　逸少集兰亭季伦宴金谷金谷太繁华兰亭阙丝竹何如今日防浥涧平泉曲杯酒与管贫中随分足紫鲜林笋嫩红润园桃熟采摘助盘筵芳滋盈口腹闲吟暮云碧醉借春草緑舞妙艳流风歌清叩寒玉古诗惜昼短劝我令秉烛是夜勿言归相擕石楼宿
　　池上幽境
　　袅袅过水桥微微入林路幽境深谁知老身闲独步行行何所爱遇物自成趣平滑青盘石低密緑阴树石上一素琴树下双草屦此是荣先生坐禅三乐处
　　夏日闲放
　　时暑不出门亦无宾客至静室深下帘小庭新埽地褰裳复岸帻闲傲得自恣朝景枕簟清乘凉一觉睡午餐何所有鱼肉一两味夏服亦无多蕉纱三五事资身旣给足长【去声】物徒烦费若比箪瓢人吾今太富贵
　　和思黯居守独饮偶醉见示六韵时梦得和篇先成颇为丽絶因添两韵继而美之
