<!-- { "loadSidebar": true } -->
　　赫赫外戚华宠煌煌昔在帝舜德隆英皇【舜妃娥皇女英尧之女】周兴三母【太姜太王之妃太妊王季之妃太姒文王之妃】有莘崇汤【汤娶有莘氏女伊尹为之媵臣】宣王晏起姜后脱簪【姜后脱簪珥待罪于永巷曰使君王乐色而忘徳】齐桓好乐卫姬不音【卫姬不听郑卫之音】皆辅主以礼扶君以仁达才进善以义济身爰暨衰叶渐已颓亏贯鱼不叙九御差池【谓宫人如贯鱼之有叙不偏爱】晋国之难祸起于丽【献公丽姬也】惟家之索牝鸡之晨专权擅爱显已蔽人陵长间旧圯剥至亲并后匹嫡淫女毙陈匪贤是上畨为司徒【畨幽王之后亲党也用为司徒】荷爵负乗采食名都【诗曰皇父孔圣作都于向皇父幽王后之亲党也】诗人是刺德用不怃【大也】暴辛惑妇拒谏自孤【纣名辛惑妲已也】蝠蛇其心纵毒不辜诸父是杀孕子是刳【杀王子比干刳剔孕妇】天怒地忿人谋鬼图甲子昧爽身首分离初为天子后为人螭非但耽色母后尤然不相率以礼而竞奬以权先笑后号卒以辱残家国泯絶宗庙烧燔妺嬉丧夏【桀妃有施氏女】褒姒毙周【幽王嬖褒姒为犬戎杀】妲已亡殷赵灵沙丘【王得呉娃爱而生子何乃废太子章而立何游沙丘宫章作乱王死沙丘宫】戚姬人豕吕宗以败【戚姬为吕后所杀】陈后作巫卒死于外【武帝陈皇后以巫蛊废】霍欲鸩子身乃罹废【霍光之女欲毒太子被废也】故曰无谓我贵天将尔摧无恃常好色有歇防无怙常幸爱有陵迟无曰我能天人尔违患生不德福有慎机日不常中月盈有亏履道者固仗势者危防臣司戚敢告在斯
　　赠第五永箴【愚曰此饯行之语也戒励如此当时之赋诗者谅不能然矣】髙彪【时永为督军御史使督幽州百官大防祖饯于长乐观蔡邕等皆赋诗彪独作箴邕等甚美其文】
　　文武将坠乃俾俊臣整我皇纲董此不防古之君子即戎忘身明其果毅尚其桓桓【武貌】吕尚七十气冠三军诗人作歌如鹰如鹯天有太一五将三门地有九变丘陵山川人有计策六竒五间【陈平六竒孙子五间】总兹三事谋则咨询无曰已能务在求贤淮隂之勇广武是尊【广武君李左车也】周公大圣石碏纯臣以威克爱以义灭亲【周公诛管蔡石碏杀其身】勿谓时险不正其身勿谓无人莫识已真忘富遗贵福禄乃存枉道依合复无所观先公髙节越可永遵佩藏斯戒以厉终身
　　乗舆箴【愚曰箴警至矣使其説行岂复有赵王伦之簒哉】
　　潘尼【时入补尚书转著作郎事孝惠帝】
　　易称有天地然后有人伦有父子然后有君臣传曰大者天地其次君臣然君臣父子之道天地人伦之本未有以先之者也故天生蒸人而树之君使司牧之将以导羣生之性而理万物之情岂以宠一人之身极无量之欲如斯而已哉夫古之为君者无欲而至公故有茅茨土阶之俭而后之为君有欲而自利故有瑶台琼室之侈无欲者天下共推之有欲者天下共争之推之之极虽禅代犹脱屣争之之极虽劫杀而不避故曰天下非一人之天下乃天下之天下安可求而得辞而已者乎夫修诸已而化诸人出乎迩而见乎远者言行之谓也故人主所患莫甚于不知其过而所美莫美于好闻其过若有君于此而曰予必无过唯其言而莫之违斯孔子所谓其庶几乎一言而丧国者也盖君子之过如日月之蚀过也人皆见之更也人皆仰之虽以尧舜汤武之盛必有诽谤之木敢谏之鼓盘杅之铭无讳之史所以闲其邪僻而纳诸正道其自维持如此之备故箴规之兴将以救过补阙然犹依违讽谕使言之者无罪闻之者足以自诫先儒既援古义举内外之殊而髙祖亦序六官论成败之要义正辞约又尽善矣自虞人箴以至于百官非唯规其所司诚欲人主斟酌其得失焉春秋传曰命百官箴王阙则亦天子之事也尼以为王者膺受命之期当神器之运摠万机而抚四海简羣才而审所授孜孜于得人汲汲于闻过虽廷争面折犹将祈请而求焉至于箴规谏之顺者曷为独阙之哉是以不量其学陋思浅因负担之余尝试撰而述之不敢斥至尊之号故以乗舆目篇盖帝王之事至大而古今之变至众文繁而义诡意局而辞野将欲希企前贤髣髴崇轨譬犹丘坻之望华岱恒星之系日月也其不逮明矣元元遂初芒芒太始清浊同流黄错跱上下弗形尊卑靡纪赫胥悠哉大庭尚矣皇极啓建两仪既分彛伦永序万邦已纷国事明王家奉严君各有攸尊德用不勤羲农已降暨于夏殷或禅或传乃质乃文太上无名下知有之仁义不存而人归孝慈无为无执何欲何思忠信之薄礼刑实滋既誉既畏以侮以欺作誓作盟而人始叛疑煌煌四海蔼蔼万乘匪誓焉凭左辅右弼前疑后丞一日万机业业兢兢夫出其言善则千里是应而莫余违亦丧邦有徴枢机之动式以废兴殷鉴不远若之何勿徴且厚味腊毒丰屋生灾辛作璇室而夏兴瑶台糟丘酒池象箸玉杯厥肴伊何龙肝豹胎惟此哲妇职为乱阶殷用丧师夏亦不恢是以帝尧在位茅茨不翦周文日昃昧旦丕显夫德輶如毛而或举之者鲜故濩有慙德武未尽善下世道衰末俗化浅耽乐逸游荒淫沈湎不式古训而好是佞辩不遵王路而覆车是践成败之效载在先典匪唯陵夷厥世用殄故曰树君如之何将人是司牧视之犹伤而知其寒燠故能抚之斯柔而敦之斯睦无逺不怀靡思不服夫岂厌纵一人而玩其耳目内迷声色外荒驰逐不修政事而终于颠覆昔唐氏授舜舜亦命禹受终纳祖丕丕天序放桀惟汤克殷伊武故禅代非一姓社稷无常主四岳三涂九州之阻彭蠡洞庭殷商之旅虞夏之隆非由尺土而纣之百克卒于絶绪故王者无亲唯在择人倾盖惟旧白首乃新望由钓夫伊起有萃负鼎鼓刀而谋合圣神夫岂惜官左右而取介近臣盖有国有家者莫云我聪或此面从莫谓我智听受未易甘言美疾尠不为累由夷逃宠逺于脱屣奈何人主位极则侈知人则哲惟帝所难唐朝旣泰四族作奸周室旣隆而管蔡不防匪我二圣孰弭斯患若九德咸受儁乂在官君非臣莫治臣非君莫安故书美康哉而易贵金兰有皇司国敢告纳言学箴【愚曰他人立论其于老庄或抑或扬其辞俱偏此云圣教救其末老庄明其本尽有称停但老庄明本亦激于末俗尔圣人之救末其间殆自有本领在篇终论道与礼四句最当】李充【晋书本传充字度江夏人辟丞相王导掾转记室参军幼好刑名之学深抑虚浮之士】
　　老子云絶仁弃义家复孝慈岂仁义之道絶然后孝慈乃生哉盖患乎情仁义者寡而利仁义者众也道德丧而仁义彰仁义彰而名利作礼教之直在兹也先王以道德之不行故以仁义化之行仁义之不笃故以礼律检之检之弥繁而伪亦愈广老庄是乃明无为之益塞争欲之门夫极灵智之妙总防通之和者莫尚乎圣人革一代之制垂千载之遗风则非圣不立然则圣人之在世吐言则为训辞莅事则为物轨运通则与时隆理丧则与世矣是以大为之论以摽其防物必有宗事必有主寄责于圣人而遗累乎陈迹也故化之以絶圣弃智镇之以无名之朴圣教救其末老庄明其本本末之涂殊而为教一也人之迷也其日乆矣见形者众及道者寡不觌千仞之门而逐适物之迹逐迹逾笃离本逾逺遂使华端与薄俗俱兴妙绪与淳风并絶所以圣人长潜而迹未尝灭矣惧后进惑其如此将越礼弃学而希无为之风见义教之杀而不覩其隆矣略言所怀以补其阙引道家之防防世教之适当义不违本言不流放庶以祛困防之蔽悟一往之惑乎
　　芒芒太初悠悠鸿荒蚩蚩万类与道兼忘圣迹未显贤名不彰怡此鼓腹率我猖狂资生既广羣涂思通闇实师明匪余求防遗已济物而天下为公大庭唱基羲农宏赞六位时成离晖大观泽洽雨濡化流风散比屋同尘而人罔僭乱爰暨中古哲王胥承质文代作礼统迭兴事借用以繁化因阻而凝动非性扰静岂神澄名之攸彰道之攸废乃损所隆乃崇所替形作由于德衰三辟兴乎叔世旣敦旣诱乃矫乃厉敦亦旣备矫亦旣深雕瑑生文抑扬成音羣能骋技众巧竭心野无陆马山无散林风罔不动化罔不移人之失德反正作竒乃放欲以越礼不知希竞之为病违彼夷涂而遵此险径狡陵冈游鱼遁川至赜深妙大象幽弃饵取罝而责功蹄筌失统丧归而寄防忘言政异征乱拔本塞源遁迹永日寻响穷年刻意离性而失其常然世有险夷运有通圮损益适时升降惟理道不可以一日废亦不可以一朝拟礼不可为千载制亦不可以当年止非仁无以长物非义无以齐耻仁义固不可逺去其害仁义者而已力行犹惧不逮希企邈以逺矣室有善言应在千里况乎行止复礼克己风人司箴敬贻君子
　　虞箴【左传襄公四年魏庄子谓晋侯曰昔周辛甲之为太史也命百官官箴王阙于虞人之箴曰】
　　辛甲
　　茫茫禹迹画为九州经啓九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家【叶姑】兽臣司原敢告仆夫
　　颂【颂即六义之颂颂者诵也歌颂盛徳也颂又音容所以诗云美盛徳之形容】
　　舆人颂【愚曰先圣所谓三年有成信矣周纪敬王三十四年孔子由鲁司冦摄行相事其初人谤之曰麛裘而鞞投之无戾鞞之麛裘投之无邮后三年政成民乃颂之云云○鞞布顶反刀室也后孔子六世孙子顺相魏引之以鞞为芾亦载通鉴】
　　衮衣章甫实获我所章甫衮衣惠我无私
　　车骑窦将军北征颂【愚曰此窦将军犹可称颂时乎姑以文取】
　　班固
