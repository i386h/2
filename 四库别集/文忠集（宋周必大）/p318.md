<!-- { "loadSidebar": true } -->
　　某窃以摇落在辰共惟知府殿撰侍郎填抚要藩神人交相台动止万福某去春不及一见而别甚怏怏旋承以忠言结知正位夏官已乃亲被选除为寰内方伯皆不获具书致贺非敢防盛徳废常礼也屏迹山林日侣耕樵于当世名卿有隠显之殊势使然耳未知门下察不察也北固古形胜地今又宻拱行朝自非硕徳伟望未易轻畀君侯才名出卫公上江山想复増重然上素以辅拂相期恐亦不容乆外耳某驽才薄命幸且养疴外祠乃忝分竹之命自视骨相岂堪着轓盖间果为病婴进退莫可再三控免见席藁俟罪也偶故人张廸功郎纲行辄自通其姓名心气怔营书不尽意张过府下望赐与进真父乃止此念之心折李泸州想常得书姻事已毕否欲转附数字病勌未能作也余乞为国保重
　　汪仲嘉尚书【乾道九年】
　　某窃以霜寒在序共惟判府阁学尚书填临巨屏神人交相台动止万福某比遣状后寻闻上眷加隆升班学士且循千里借留之请谅深懽庆尚书徳名冠于当世治行追乎古人入而为公宜用汉制继今驰贺问兹未敢多云也某才驽分薄只合投闲昨被分符之命深欲往依大芘而疾病婴纒止或尼之徒切怅望而已辛邜送行诗今方牵课録呈稽缓鄙恶皆足获罪望一笑掷之嘉叟遽如此使人太息不已身后想頼调护之赐为多旦夕方欲吊其子也怱怱具禀不果多幅惟乞为国珍调早正三事慰中外之望
　　赵子直丞相【乾道九年】
　　某窃以霜晴气燠共惟知府大着同舍兄台万福某近见谦之方知己遂开藩奉亲邻郡扩及民之惠于千里计有可乐颇闻闵雨后来莫应祈祷否某恳辞富沙自谓必获大戾今日闻圣恩赐允未审果否若所传不妄则感戴寛宥何以报塞长与农夫歌咏徳化真幸民也因契家赵蕃主簿求书辄附尺牍赵工诗能文但以贫为病亦知州郡岂有余力及人渠既专介逺来又不容拒尚望垂念某复有私恳舅家在上饶县前居表弟王泽监庙旦夕服阕入浙凡百望赐周旋顷在行朝尝分俸赒之自归庐陵此事遂废盖其家不善量入为出随得随尽旦夕欲擘画百十千寄宅库逐月支与因此便预以布凂僭越知罪余乞为国保重别俟召擢
　　又【淳熈三年】
　　某近因李仁甫遣介行寓书必彻台览即日台何如申审文字想已在道若得贤者来朝遂留华近虽雅志未防而士论则欣然也诚甫归草此为问胷次所欲言殊未能究少卿遗文裒集如何擕至幸甚方叹失此竒士又复哭玉山公殊令人短气也某尸素益多愧又心志飘零惟切躬耕之念耳未即晤语切防保重蒋校尉所寄台翰方到也
　　又【淳熈十年】
　　某辱公劄至慰林生行遣指挥想已到矣海冦既获两船必遂定叠髙石勇甚选委副延祥更望观其施设一报人极难知也牛安十二月以母老进状求归既进一等又却欲归故官何耶幸谕及曲折然后取防姑少缓月日自无害也商荣闻是千人敌果否因邮不果亲染切幸台照
　　又
　　某窃以天气炎热共惟知府殿撰侍郎台动止万福某辱五月二十八日书诲不胜感慰海船钱三省即降防支拨忧深思逺近世君子忽而不讲者也殿司备左翼军申泉州又捕得贼船一只尚有余党未殄不知果如何小吴郎林文执之于昆山界已凌迟处斩彼中探伺异同何也商荣姑留帅司足矣汀守不戒乃尚在武昌与善括互论者已审察赴任未敢保也仁甫康强如故三子皆防解耆旧凋零幸有此老耳昨日已对势须进职奉祠寘之经筵史院也筠斋记三复钦叹自比渊明固无愧若以长乐比彭泽则出处不侔矣今夏毒暑不可过细思闾阎何以堪之二浙亦已阙雨奈何来介未来索书有新常州録参叶昌言却来求数字籍手伏谒此乃胡邦衡姻家因以畀之望赐一頋余乞保重
　　又【淳熈十一年】
　　某辱前月二十七日书诲不胜慰感汀劔之冦如何昨庚牌所降指挥甚详前日提刑司所申刼又有两项顽民入之政恐乆则党附者众要是民贫思为盗此日夜以为忧而时贤所忽为可虑也四廵检事只得任之上谓以谬懦被执非唐俭及桥氏子之比难于急取若贼势就衰未必不全也心气想无他更宜寛裕以处之如某素有此疾今任四方之重非特一道所谓心地未甞舒展又非老兄比事宜切须日申诸司节次有文字来耳
　　春伯所报虽回互闻要路怒别驾甚不免诵言于众谓方委讨贼只当少寛未知竟如何人实难知如云向爱珍禽之类亦宜物色盖今时风俗方见主人相向亦鲜肻忠告也又宻闻一说云帅夺尽诸司权大抵人不肻任事乍见吾曺向前便有此谤亦可观过知仁矣如不肖被谤又不可聴大抵作事是难
　　又
　　【阙】
　　然奈何姜太老既荡平纷纷不
　　足问也北人信符防未必不疑乙巳丙午其太子乃留燕京向牒报制造仪卫两副是以疑其将禅付中原于此子而自处巢穴纵有纷扰不失旧物或留意在兹乎令弟差劄纳去此最近阙也令似姻事已毕可喜刘充方到权摄之谕谨悉他乞保重
　　又【淳熈十一年十二月】
　　某近见党恵云欲航海而归自诡止用数日故以书畀之未审果能如约否今年寒色异常雪已屡作闽中如何共惟台万福北方事叵测要当自治某才力既短又无助我者未知何以塞责也防检海船未报何即功赏文字想已到陶叶亦已复守阙进勇副尉令自効惟先请移军兵等事干军旅恐成纷纷又方有从官奏云州郡将兵任责必见指挥此正相戾所以未敢取防当防识察师憽闻颇循良果否崇安为地者众今止得近阙倅此天意也摹御札谨拜赐余乞保重
　　又【淳熈十二年春】
　　某窃以天气暄和共惟知府安抚待制侍郎尊兄盛徳镇南台动止万福増秩已拜纶言谅深懽庆特辱书翰不胜感戢左翼招军縁殿司须畧令勘当即便取防惟拣汰一项见用三衙及御前诸军法恐难独异耳移寨与施文再三商量更欲得两司审订免他日复转改此于吾兄献明未尝敢少缓或有所疑若亦唯阿则非执事体国之谊是敢尽区区之情傥或未安却望垂教前此荻芦掣肘致指挥为虗文今故尤欲审详不审防恕亮否盐防上自炤知不然众论岂易遏耶闽中嵗事如何浙明间近清明乃有数寸雪城内临安却止防霰气极寒两日方和必损蚕麦矣去年贑疫吉旱殊甚林子方亦不尽知王仓却曽详奏也北方止是相疑谍报北主秋间欲复还燕更防中夏间探人囘或知端倪尔余冀若时珍爱以俟召节
　　又【淳熈十二年夏】
　　某辱此月十一日书翰喜承台万福五月八日地震江浙闽广皆然而闽为甚今长庚复昼见其将奈何北人方放殿试榜秋末北主当还燕在彼者皆不须问頋在我者何如耳某冒尸重任日益孤危累月商量欲二相兼领西府旦夕须禀防也富沙荐二将文字方到自古若不妬贤嫉能何事不成孔子百篇之书以秦誓附典谟训诰之后兹岂细事也海舟安得不为缓急之备庚牌循例耳比方白遣王厚之料理逓角正恐将来误事其病在衣粮不给论其夲则州县窘乏当有任其责者矣张进方到所求太髙容斟酌与之一书答晦庵望附的便余乞保重
　　又
　　某奉六月二十一日书诲喜承台万福累拜状何未达也劳人送荔枝侍与从馆职既非急务兼是创例傍观以此为罪亦何不可耶拣汰文字未到盖附递必迟俟见子细当商量行下盛雄飞好与人往还遂掇此祸然持身治军茍如此岂为尽善大抵今时士大夫责已甚恕议人太过况武夫乎亦未须为同僚道此恐人心难保也北方不为严宻頋我自治何如海舟向来数嵗辄一发今乆废弛不得不起出入愆爽者当小惩之驲召诸将上必有恩数如某冒处非防憎嫉满前朝士扫迹不相过人情可知自去年禀二相欲其兼领枢务偶施圣与坚欲少待迟迟至今六月间觉得不可缓即对众纳劄子于榻前既而闻台谏皆有此请时哉时防若得同舟依跛男子非大幸欤数路同日地震前已冩去闻福与漳为甚此正老兄所部更宜加意为备以消弭未形也长庚又昼见势或经天奈何余乞保重
　　又
　　某辱五月所惠书知前所遣状一一呈达讯后共惟台万福地震闽浙江西皆同日甚以为惧在榻前不过奏隂盛防兵动耳朝士方以为讳或云常事忠简所行仆何敢任也达实林牙始因盱眙采道涂之言既而渐息日来蜀中复云尔大抵皆虗诞不根好事者遂有从臾之兴独当镇之以静耳今葛王曲赦上京刋石以纪先烈四月间回香草淀纳凉秋间归燕未可知万一传授乃可忧也海舟未必用縁数年不讲恐缓急费力迨此暇时神而明之如浙东者止令檥岸不曽起发亦省费之一端也党商奏已进呈功赏文字皆了李云任数既足不容破例曽行下问正阙想已见之集议盐法乃浙东勾提举乞用小钞事如广西朝廷初止应副十万緍一次后来再应副一年而嵗输武昌十万緍亦复不遣一嵗间骤得二十万分在诸州则虽官船何所不可今闻客旅不多往往分钞令诸州自变转州以客人请领为名其实近乎官船官卖以此事亦稍定但林漕与韩盐方大閧壑邻耳党君所谓教军须令乐战敢死其说是也老兄谓今诸将能之乎余非书词能尽时展筠斋记以慰倾渇余惟保重是望
　　又
　　某辱十一月十日所惠教喜承台万福阳复道亨吉人受祉况惠政浃于民编固宜入奉清光临风不胜颂咏郑文闻借萧氏之居极为宏壮相从当有可乐越上纷纷乃困施设语言太快启行时恶少贴匿名书朝陵宫人取以归遂成投杼初无一网之説左右佩剑醉醒异观古今皆然孔子所以有疾之已甚之戒惟虚心无我乃可耳盛雄飞案节録拜呈借使军用有所干没亦武夫常事似难深责惟二年才五按教以禁旅送教官为将如此不可谓之毎事整理不肯放过今当趣刑寺约法一面取防无使宪司甘心焉善宷必欲近见阙是以留滞已为奏陈如其所欲贑兄二月当上到此不欲相就安泊殊不从容东坡所谓此身应坐不归田也奏议甚竒他曰成书不能无望于拜赐也邵武教授徐元德髙科婞直流落困悴往为张诏所按近方到官有书求自通于门下盖慕名徳非为举削计因答书望慰藉之所懐千万言莫能尽余惟为国保重郑文尚书因防告千万拜意比已附状兹未果再知丞留此尚未有所向每与謇叔相念也
　　又【淳熈十三年冬】
　　某比一再遣状想无浮沉得八月二十六日到成都书不胜慰感田姚指挥想已到奏辟姚史即批依可卜信任之意嘉叙蛮獠计已无事向僭易纳忠欲得爱而知其恶憎而知其善以矫汪玉山之偏愿无忽也右相所苦渐安大费调理内祠经筵恩礼甚优其他旧吏必详禀林生方送去年诲劄来士人做事无头脑大率如此递中不暇他及惟乞保重
　　又【淳熈十四年】
　　某窃以暑威日炽共惟某官填临有裕台倍膺殊祉连得宇宙二近信欣感无已作事之难古今所同碌碌循常必致误国稍出意见定遭指目老兄在彼与仆在此内外虽异其理一也凡所奏请圣上皆主张施行无龃龉者茶司钱物莫且略知其出入大槩否蜀士多谓径下州府招责恐岐而为二有妨马政不可不知也交子中界已有咨目报去更望致审若举十二万缗支与军人作贴头钱却似正当未知可否今嵗则无及矣桩积米麦只得徐徐施行张季长钱引已悉卭绵诸人誉之者多决无可疑王履当与一郡闻其子在此廷试也茶司吏人诚侥幸乌可不少抑之余冀保重
　　又
