<!-- { "loadSidebar": true } -->
　　辛未防试録序
　　洪惟我
　　皇上圣神文武勤俭寛仁道隆化洽徳厚恩滂是以府修事和绩熙功叙典章文物粲然光昭煌煌乎驾三古迈百王洵
　　圣作之崇闳
　　帝载之显懿也嵗在重光协洽当试士于南宫礼臣请典厥事者
　　上命【臣】玉书【臣】廷敬偕【臣】光地【臣】士正以徃【臣】廷敬闻命惶恐自惟驽材下质忝窃遭逢迂疎暗僿无所建明涓埃莫报感悚徒深伏覩我
　　皇上天纵至圣好古敏求经史百家兼综并贯
　　手撰御集盈溢缥缃
　　圣诣精微
　　天章炳蔚朗乎如日月之垂照渊乎如江海之回澜自载籍所称未尝有也至若评较古今文字
　　睿鉴超然片言论定防出羣臣之上盖得乎学者至矣【臣】从诸臣后固所日仰髙深而弗能飏赞者也我皇上功徳文章之盛巍焕若此如【臣】之愚备员尸素衡文钜务曷克勉称
　　圣心曩壬戍之役既奉
　　诏使今复荷兹任敢不益矢精白毋负初心【臣】伏思易书诗之言矣易曰观乎人文以化成天下书曰万邦黎献共惟帝臣惟帝时举诗曰蔼蔼王多吉士自古帝王宰化出政诞造鸿休悉本贤材之盛弼成襄賛之隆也明甚今者
　　圣主雅化作人振兴文运敦励士风美意良规甚悉甚备而
　　睿文翰勒金石而光简册者昭垂于太学之庭邹鲁之邦白鹿鵞湖之祠崇重表章靡所弗至林庙之豆笾载荐阙里之修葺维新广頖宫之搜罗设八旗之科目人材辈出仕进途寛盖
　　圣天子在上而名山大川之钟秀诗书礼乐之甄陶伏处而讴歌悠悠于寛闲寂莫之乡欲効一得出一长以佐王事而防勲名其懐抱有素固愿司衡者善择识之使不矢公慎以集事将何以上醻
　　皇命下不媿于多士乎矧天地神明临之在上质之在旁早夜干惕兢兢以自持者殆食无宁晷而寐不安席也臣甫入闱遂与同事诸臣誓告司盟冀答
　　主知于万一风帘月案披阅维严大抵士习不同文体各别摛掞华英采外绚者才之胜也抱朴含章情文内蕴者养既具也若夫才以学敛养与识优探六艺之秘微芟羣言之浮蔓沈浸醲郁光辉发越而凖以先民之矩矱可为继起之津梁前古后今不可多见兹值盛化之渐摩休风之光被亦庻防乎其遇之他如蹈空袭虚支离其辞説者皆摈而弗敢以録盖仰体我
　　皇上崇实学黜虚声之至意焉夫一朝之取舍即吏治之攸闗民事之所系若所録之不当又且以负天下矣【臣】又谓多士自昔文行一致盖道徳文章出于一而言语事功不得岐而视之也多士于严更漏刻之余殚思竭虑聚寒窗之攻苦以进于校士者皆所以阐明圣贤之绪言备国家异时之实用岂其出身事
　　主而忘之多士自今以徃其益居敬穷理推诚致行盟心于幽独立身于家邦宣力于猷为竭忠于
　　君父求副
　　圣天子敷奏明试之盛心则今日者无负
　　简命之谆谆无愧于多士之济济且无慙于天下之大矣多士勉焉【臣】方与多士共勉焉
　　癸未防试録序
　　钦惟我
　　皇上统天建极治定功成于今四十有二年嵗在癸未春二月当大比天下士礼臣请典试事者【臣】自陈昏瞀既列状上奏
　　上弗允命【臣】廷敬偕【臣】赐履【臣】涵【臣】汝霖典厥事【臣】廷敬闻
　　命仿偟震悚移日伏念【臣】备官铨曹侍直
　　内殿恐滋陨越常懐氷兢兹当校士之重寄敢弛夙夜之初心且多士来自草泽山陬海涯皆知
　　圣人在上道济羣生文明之化光昭下土夫既人思淬砺俗向陶甄【臣】又何敢不益自鞭防以上思答夫圣恩下不愧于多士乎今鎻闱毕事録文以献例得飏言篇端【臣】不敢为枝言芜辞谨识其大者仰冀
　　省览焉盖【臣】今奉
　　命而论者文也夫文以载道道命于天传于人知天之所以命知人之所以传夫然后道尊而学正学正而文兴则今日道统之传文运系焉此其大者也【臣】谨识焉惟天隂隲下民笃生圣人作之君作之师自伏羲神农黄帝尧舜禹汤文武皆以圣人之徳居君师之位以行其政教道统之传常在上而不在下也若有其徳而无其位则不得君师之位以行其政教之实故自孔子以来道统之传常在于下揆之天降生民之意岂适如此哉且夫天道贞观无徃不复故知今日者道统之传果在上而不在下矣在下者传之师儒仅寄于语言文字而在上者则见诸行事之实我
　　皇上以圣徳而居天位天下大治生民乂安故知道统之传果在上而不在下也昔孟子谓五百年必有王者兴歴叙其传亦大率以五百年为断以今考之在上者莫不皆然而在下者则或不尽然也然而其始之自上以及下其后之由下以归上者亦莫不皆然也孟子谓由尧舜至于汤五百有余嵗若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之所谓在上者莫不皆然也又谓由文王至于孔子五百有余嵗若太公望散宜生则见而知之若孔子则闻而知之此所谓始之自上以及下者莫不皆然也又谓由孔子而来至于今百有余嵗自是以降或千有余嵗或百余嵗或不必百余嵗若周子若二程子若朱子此所谓在下者或不尽然也若是者何也天之郑重夫在上者之传故以五百年为断其不必五百年者盖仅寄之语言文字以衍斯道于絶续之交特在下者之事耳惟是师儒之统转而属之帝王则五百年之期断然其不爽者将复合焉此所谓后之由下以归于上者莫不皆然也盖自周子二程子朱子而来至于今五百年矣我
　　皇上论世知人崇朱子之学颂其诗读其书存诸徳行见于文章举而措诸天下之民使尧舜禹汤文武之道常在上而不在下故道统之传由下以归于上者此正其时也此乃天之所以降生下民之意也臣尝伏而思之天下之士涵濡于雅化鼔舞于
　　皇风者亦已乆矣而圣人之道传之在我
　　皇上者天下之人将皆知之而其所以朝斯夕斯实用其力者天下之人或未能窥其详也【臣】日侍
　　内廷因得胪举焉
　　皇上总揽八纮日有万防举凡立纲陈纪制治绥猷诸大政事发于
　　圣衷行于天下者既莫不与古先圣王之道异世而同符矣而勤思至道博极羣书燕闲之顷耽情六籍慈诲青宫训督
　　皇子诗书讲诵
　　殿陛之地俨若邹鲁之乡作为文章巍巍乎与典诰同风至于帖括之文百家之艺尽在
　　圣明之鉴岂非道统所归实有本未兼该源流共贯者与今日者亲得
　　圣人而为君师虽不敢与于大道之传而亦幸在见知之列将见由文王以来济济之多士蔼蔼之吉人复生于王国以上佐
　　夀考作人之雅化而时雍风动万邦黎献共惟帝臣驯至于矢谟赓歌亮采惠廸之风以防乎唐虞郅治之盛则道之在上而下被其政教者将永永焉传之千万嵗而无穷又岂五百年之可以数计者哉谨以告多士者为
　　黼扆献焉
　　御定全唐诗后序
　　大庭轩辕遐哉矣唐虞之称诗也帝舜则曰勅天之命惟时惟防而申以喜起之义曰百工熈哉以勉其臣大禹则曰九功惟叙九叙惟歌而申以董戒之义曰劝之以九歌俾勿壊以训其民是诗之所以训勉其臣民而通于政教者见于虞夏之书可考而知也周之兴也武王既定天下廵狩述职陈列国之诗以行其庆让孔頴逹述廵狩之礼引王制曰命太史陈诗以观民风是二南之诗得于廵狩此周初政教之羙所由传也宣平以还正变迭奏邶鄘而下失得互陈微独当时采风知列国之政教而考古论世者亦可以得其升降汚隆之故焉汉魏去古未逺六朝以来余波绮靡洎夫有唐太宗起而振之本国风雅颂之遗有古歌今律诸体上倡其鸿制下衍其清音彬彬盛哉以及中晩之际与周诗正变约略相仿故观全唐之诗愈有以知政教之所闗为尤重焉我
　　皇上接唐虞之统阐文武之传躬致升平协和万国士咏于室农讴于田蒸蒸然有诗书礼乐之风而
　　九重深念时省兆民黄髪歌衢垂髫击壤何其盛与盖天下涵濡于
　　圣泽之中者于今久矣惟我
　　皇上以道徳之纯粹发为事功以性情之中和孚于民物举凡彰施于政令诏诰之间皆原本六经度越前史而下之观感而化咏歌蹈舞于不自知者则有近乎诗教之兴传曰王者之风必本圣人之化夫惟功徳之隆有以致此也至若
　　御制诗文经纬天地陶铸万彚炳炳琅琅留
　　玉几而秘金函者犹未尽登琬琰昭布域中而徃徃搜罗编缉百家有用之书足以佐邦政裨世教者亟令剞劂以训勉臣民焕乎文教之美莫与京矣防翰林侍读徐倬进全唐诗録
　　皇上览而嘉焉迁倬礼部侍郎以风厉天下
　　命以大府之金校刋于其家既
　　亲制宸章冠之简首复
　　命【臣】等为后序【臣】廷敬自以爝火萤光在
　　日月之下屏营累息经渉嵗时伏念我
　　皇上功徳之巍巍既如彼文教之煌煌又如此此即大舜之勅时防熈百工大禹之劝九歌俾勿壊之至意也即诗教之所感孚遂可因全唐之诗録遡成周之二南而永嫓美于中天之盛也矣
　　刻朱子増损吕氏乡约序
　　周礼比闾族党州乡有相保相受相相救相赒相宾之义各立其长教令以行之下士为比长中士为闾胥上士为族师下大夫为党正中大夫为州长命卿为乡大夫比五家耳递累而至于乡盖万有二千五百家焉比闾族党州乡为地六而乡最大比长闾胥族师党正州长乡大夫为长六而乡大夫最尊又司徒所领乡老二乡则公一人郑氏曰三公与王论道中参六官之事外与六卿之教其要为民是以属之乡焉盖乡者民之聚也故后世言民之聚者必曰某乡某乡云然古之乡比于后世之郡邑今所谓乡不过古之比闾族党而已防于州者亦尠矣考比闾族党州乡之制比长各掌其比之治五家相受相和亲有罪竒衺则相及闾胥各掌其闾之徴令凡春秋之祭祀役政防纪之数聚众庶既比则读法书其敬敏任恤者族师各掌其族之戒令政事月吉则属民而读邦法书其孝弟睦婣有学者党正各掌其党之政令教治孟月则属民而读邦法祭祀则以礼属民州长各掌其州之教治政令正月之吉各属其州之民而读法考其徳行道艺纠其过恶而劝戒之三年大比则大考州里以賛乡大夫废兴乡大夫三年大比考其徳行道艺而兴贤者能者乡老及乡大夫帅其吏与其众寡以礼礼宾之献贤能之书于王王再拜受之登之天府此谓使民兴贤出使长之使民兴能入使治之呜呼先王之制何其善哉乡老乡大夫下近于民而上逹于天子故其时之政即其教其时之吏即其师下至比闾族党州莫不皆然此所谓善也今之乡不得齿于古之州独不可以齿于比闾族党乎亦犹有同于古之比长闾胥族师党正其吏其师者乎亦何恠夫其政无其法其教无其道也今之学官犹秦汉以来之博士官文学掾耳政与教殊途吏与师异趣矣然而能举其教与师之职者十百而不一见也政与吏之不古若又何足恠焉此贤人君子之所以大惧而思有以补其法之所不及也余览朱子増损吕氏乡约有先王政教之遗意惜吾不得见乡老乡大夫兴贤兴能之盛矣而姑与比闾族党之人乐而服习焉非敢自以谓能之也聊窃附于贤人君子之所大惧云尔
　　经义考序
