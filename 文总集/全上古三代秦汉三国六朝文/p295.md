<!-- { "loadSidebar": true } -->
　　朔方髡钳徒臣邕稽首再拜上书皇帝陛下：臣邕被受陛下尤异大恩，初由宰府备数典城，以叔父故卫尉质时为尚书，（《御览》作「以亲父故，依叔父卫尉质，时以尚书。）召拜郎中，受诏诣东观著作，遂与群儒并拜议郎。沐浴恩泽，承答圣问，前后六年。质奉机密，趋走目下，遂由端右，出相外藩，还尹辇毂，旬日之中，登蹑上列。父子一门兼受恩宠，不能输写心力，以效丝发之功，一旦被章，陷没辜戮。陛下天地之德，不忍刀锯截臣首领，得就平罪，父子家属，徒充边方，完全躯命，喘息相随。非臣无状所敢复望，非臣罪恶所当复蒙，非臣辞笔所能复陈。臣初决罪雒阳诏狱生出牢户，愿念元初中故尚书郎张後，坐漏泄事，当伏重刑，又出门，复听读鞫，诏书驰救，减罪一等，输作左校。後上书谢恩，遂以转徙。郡县促遣，遍于吏手，不得顷息，含辞抱悲，无由上达。臣既到徙所，乘塞守烽，队在候望，忧怖焦灼，无心复能操笔成草，致章阙庭。诚知圣朝不责臣谢，但怀愚心，有所不竟。臣自在布衣，常以为《汉书》十志，下尽王莽而止。世祖以来，唯有纪传，无续志者。臣所师事故太傅胡广，知臣颇识其门户，略以所有旧事与臣，虽未备悉，粗见首尾，积累思惟，二十馀年。不在其位，非外吏庶人所得擅述。天诱其衷，得备著作郎，建言十志皆当撰录，遂与议郎张华等分受之，所使元顺难者皆以付臣。先治律历，以筹算为本，天文为验，请太史旧注，考校连年，往往颇有差舛，当有增损，乃可施行，为无穷法。道至深微，不敢独议。郎中刘洪，密于用算，故臣表上洪，与共参思图牒。寻绎适有头角，会臣被罪，逐放边野。臣窃自痛，一为不善，使史籍所阙，胡广所校，二十年之思，中道废绝，不得究竟。之情，犹以结心，不能违望。臣初欲须刑竟，乃因县道，具以上闻。今年七月九日，匈奴始攻郡盐池县，其时鲜卑连犯云中、五原，一月之中，烽火不绝。不意四夷相与合谋，所图广远，恐遂为变，不知所济。郡县咸惧，不守朝旦。臣所在孤危，悬命锋镝，湮灭土灰，呼吸无期。诚恐所怀随躯腐朽，抱恨黄泉，遂不设施，谨先颠踣。科条诸志，臣欲删定者一，所当接续者四，《前志》所无，臣欲著者五，及经典群书所宜捃摭，本奏诏书所当依据，分别首目，并书章左。臣初被考，妻子迸窜，亡失文书，无所案请。加以惶怖愁恐，思念荒散，十分不得识一，所识者又恐谬误。触冒死罪，披散愚情，愿下东观，推求诸奏，参以玺书，以补缀遗阙，昭明国体。章闻之後，虽肝脑流离，白骨部破，无所复恨。惟陛下留神省察。臣谨因临戎长霍圉封上。有《律历意》、《礼意》、《乐意》、《郊祀意》、《天文意》、《车服意》、《朝会意》、《五行意》。（案此下有阙文。刘知几《史通》称邕作《朝会》、《车服》二志，又《后汉》本传云「事在《五行》、《天文志》」，则十意中有《朝会》及《五行》，其馀二意盖《地理》、《艺文》也。）臣顿首死罪，稽首再拜以闻。（《续汉·律历志下》注补引蔡邕戍边上章，又《后汉》本传，「邕上书自陈，奏其所箸十意」，注引《邕别传》，「邕昔作十意」云云。又《艺文类聚》八十，《御览》三百三十五引《蔡邕徙朔方上书》，又本集，《外传》。案本传、《别传》皆作「十意」，则刘昭所引《礼乐志》、《表志》，《初学记》所引《天文志》，原本是「意」字，传写变其文耳。）
　　◇律历意
　　《前汉志》但载十二律。不及六十律，尺寸相生。（《宋书·律志》引《蔡邕徙朔方上书》。）
　　凡律所革以变律吕，相生至六十也。（《文选·陆亻垂新刻漏铭》注引蔡邕《律历志》。）
　　（案：刘昭《注补志序》云：「《律历》之篇，仍乎洪、邑所构」。则《续律历志》即邕书也。洪谓刘洪，今不具录。）
　　◇礼意
　　（《续汉·礼仪志上》注补引《谢沈书》：「太傅胡广，博综旧仪，立汉制度，蔡邕因以为志。」）
　　孝武帝封禅岱宗，立明堂于泰山汶上。（《御览》五百三十三引蔡邕《礼乐志》。）
　　显宗因祀光武皇帝于明堂，养三老、五更于辟雍，威仪既盛矣。德化未流洽者，以其礼乐未具，群下无所诵说，而庠序尚未设之故也。孔子曰：「譬如为山，未成一篑，止，吾止也」。（《续汉·礼仪志上》注补引蔡邕《礼乐志》。）
　　汉乐四品：「一曰《大予乐》，典郊庙上陵、殿诸食举之乐。郊乐，《易》所谓「先王以作乐崇德，殷荐上帝」，《周官》「若乐六变，则天神皆降，可得而礼也」。宗庙乐，《虞书》所谓琴瑟以咏，祖考来假」，《诗》云」肃雍和鸣，先祖是听」。食举乐，《王制》谓「天子食举以乐」，周官「王大食，则命奏钟鼓」。二曰《周颂雅乐》，典辟雍、飨射、六宗、社稷之乐。辟雍飨射，《孝经》所谓「移风易俗，莫善于乐」，《礼记》曰「揖让而治天下者，礼乐之谓也」。社稷，所谓「琴瑟击鼓，以御田祖」者也。《礼记》曰「夫乐，施于金石，越于声音，用乎宗庙、社稷，事乎山川、鬼神」，此之谓也。三曰《黄门鼓吹》，天子所以宴乐群臣，《诗》所谓坎坎鼓我。蹲蹲舞我」者也。其短箫、铙歌，军乐也。其传曰「黄帝、岐伯所作，以建威扬德，风劝士」也。盖《周官》所谓王大捷则令凯乐，军大献则令凯歌」也。孝章皇帝亲著歌诗四章，列在食举，又制云台十二门新诗，下太予乐官习诵，被声，与旧诗并行者，皆当撰录，以成《乐志》。（《续汉·礼仪志中》注补引蔡邕《礼乐志》。案《北堂书钞》九十六《谶篇》引蔡邕「叙乐」云「世祖追修前业，采谶纬之文，曰《太予乐府》，曰《黄门鼓吹》。）
　　◇郊礼意
　　（《续汉·祭祀志上》注补引《谢沈书》：「蔡邕引中兴以来所修者为《祭祀志》，即邕之意也」。）
　　孝明立世祖庙，以明再受命祖有功之义。後嗣遵俭，不复改立，皆藏主其中。圣明所制，一王之法也。自执事之吏，下至学士，莫能知其所以两庙之意，诚宜具录本事。建武乙未、元和丙寅诏书，下宗庙仪及斋令，宜人《郊祀志》，永为典式。（《续汉·祭祀志下》注补引蔡邕《表志》）
　　◇天文意
　　（《续汉·天文志》上注补引《谢沈书》：「蔡邕撰建武已后，星验著明，以续《前志》」。）
　　言天体者有三家：一曰《周髀》，二曰《宣夜》，三曰《浑天》。宣夜之学，绝无师法。《周髀》数术具存，考验天状，多所遗失，故史官不用。唯《浑天》者，近得其情，今史官所用候台铜仪，则其法也。立八尺圆体之度，而具天地之象，以正黄道，以察发敛，以行日月，以步五纬。精微深妙，万世不易之道也。官有其器，而无本书，《前志》亦阙而不论。臣求其旧文，连年不得。在东观，以治律未竟，未及成书，案略求索。窃不自量，卒欲寝伏仪下，思惟精意，案度成数，扶以文义，润以道术，著成篇章。罪恶无状投畀有北，灰灭雨绝，世路无由。宜博问群臣，下及岩穴，知《浑天》之意者，使述其义，以裨《天文志》。撰建武以来星变慧孛占验著明者。续其后。（《续汉·天文志上》注补引蔡邕《表志》，又《后汉·张衡传》注引《汉名臣奏》，《宋书·天文志》一引蔡邕于朔方上言，《开元占经》一引蔡后喈于朔方上书，《初学记》二引蔡邕《天文志》。）
　　◇车服意
　　以文义不著之故，俗人多失其名。（续汉·舆服志上》注补引蔡邕《表志》。）
　　（甘泉卤簿，）国家旧章，而幽僻藏蔽，莫之得见。（同上）
　　俗人失其名，故名冕为平天冠，五时副车曰五帝，鸾旗曰鸡翘，金根曰三盖，其制非一。（《御览》七百七十三引蔡邕《车服志》。）
　　永平初，诏书下车服制度，中宫皇太子亲服重缯厚练，浣已复御，率下以俭化起机。诸侯王以下至于士庶，嫁娶被服，各有科品。当传万世，扬光圣德。臣以为宜集旧事仪注本奏，以成志也。（《续汉·舆服志下》注补引蔡邕《表志》。）
　　孝明帝作珠之佩，以郊祀天地。（《御览》六百九二引蔡邕《舆服志》。）
　　（案：刘昭《注补志序》云「车服之本即依董、蔡所立」，则《续舆服志》即董巴及邕志也。今概不录。）
　　◇朝会意
　　群臣朝见之仪，视不晚朝十月朔之故，以问胡广。广曰：「旧仪，公卿以下，每月常朝，先帝以其频，故省，唯六月、十月朔朝。後复以六月朔盛暑省之。（《续汉·礼仪志中》注补引蔡邕曰云云。案当在《朝会意》。又案《南齐书·檀超传》载王俭议云「朝会志》前史不书，蔡邕称先师胡广说《汉旧仪》，此乃伯喈一家之意」。）

卷七十一
◎蔡邕（三）
　　◇上始加元服与群臣上寿章
　　伏惟陛下，应天淑灵，丁期中兴。诞在幼龄，圣姿硕义，威仪孔备。俯仰龙光，颜如日星。言稽典谟，动蹈规矩。缉熙光明，思齐周成。早智夙就，参美显宗。令月吉日，始加元服，进御帻结，以章天休。臣妾万国，遐迩大小一心，同欢同意逸豫，式歌且舞。臣等不胜踊跃凫藻，谨奉牛一头，酒九锺，稽首再拜，上千万寿。陛下享兹吉福，永守皇极，通遵太和，靖绥六合，宜民宜人，受禄于天。《书》曰：「一人有庆，兆民赖之，其宁惟永」。《诗》曰：「，如如璋。令闻不忘，万寿无疆」。（本集，又略见《书钞》一百二十七引蔡邕《杂章》。）
　　◇表贺录换误上章谢罪
　　今月十八日，臣以相国兵讨逆贼故河内太守王匡等，屯陈破坏，斩获首级，诣朝堂上贺。臣邕奉贺录，故羽林郎将李参迁城门校尉，而署名羽林左监，右卫尉杜衍在朝堂，而称不在。录咎在臣不详省案，使参以亡为存，衍以存为亡。错奏谬录，不可行。侍御史劾臣不敬，当赐刑书，惩戒不恪。陛下天地之德，不辱收戮，丙辰诏书以一月俸赎罪。臣邕怔营惭怖，屏气累息，不知所自投处。臣邕顿首死罪。臣不惟石庆数马之误，简忽校雠不谨之愆，虽见原宥，仰愧先臣，伤肌入骨，不胜忪蒙流汗。（本集）
　　◇让高阳乡侯章
