<!-- { "loadSidebar": true } -->
　　裴航遇云翘夫人刘仙君之妻也因作诗托其侍婢袅烟以达意夫人荅诗云一饮琼浆百感生玄霜捣尽见云英蓝桥便是神仙窟何必﨑岖上玉京后航过蓝桥乞浆于居人再过之夫人云有妹云英可以日为配乃出一刀圭药云须得玉杵玉臼能碎此药则云英可得航果得之乃聘云英焉

　　红绡
　　大厯中有崔生者其父遣省一品疾既见一品侍婢三人皆絶色生退一品令红绡者送之生回视红绡乃立三指又三反掌指胷前小镜云记取生归大感而莫晓其意家有昆仑奴侠士也生告之乃曰彼有十院三指必第三院也三反掌十五数也指镜言月圆夜也然一品宅重墙复屋且有猛犬噬人惟老奴能徃至夜奴以青绢为衣挟大铁椎以入未旦杀犬负红绡以遗生其奴名磨勒

　　金钗玉龟
　　明皇念杨妃令方士杨什伍求之至蓬莱顶高宫西庑上元女仙张太真者即贵妃谓什伍曰我上帝侍女隶上元宫圣上太阳朱宫真人偶以宿缘为侍卫尔乃取开元中所赐金钗钿盒各半玉龟子为信什伍以进上为潸然赐号通幽

　　百花桥
　　元彻栁实渡海风吹船抵孤岛遇玉虚尊师与南冥夫人会之二人告求归路夫人曰有百花桥可行俄有长桥上有异花二人乗之遂登岸

　　鲍姑艾
　　崔炜常救一老妪妪曰吾善炙赘疣今有越井岗艾奉赠后炜堕井一蛇载往皇帝庙四女子求鲍姑艾炜不晓女曰即前妪鲍倩女葛洪妻也蛇即龙安期生尝跨之游玉京号玉京子颔有疣因为炙之皇帝庙即尉佗庙是也

　　红拂妓
　　李靖微时见杨素白事有红拂妓目靖久之其夜来奔曰我杨家红拂妓也阅天下人多矣未有如公者松萝愿托故来奔耳

　　龙膏
　　金刚仙于潭畔振锡作法水即涸以瓶置泥中一鳅跃入曰此龙也吾将至海门以药煮为膏以涂足则渡海中若坦途也

　　寿倒三松
　　女仙上元夫人降封陟陟不顾夫人曰我能令君寿倒三松

　　千秋栢子
　　陶太白陟芙蓉峯遇毛女毛发翠润曰我秦宫人饵松脂栢子如此乃以万歳松脂千秋栢子分遗陶太白也

　　斑特斑寅
　　宁茵山居夜有二人来访一称桃林处士斑特一称南山将军斑寅相与论难久之乃去明日见牛虎迹耳

　　○甘泽谣【袁郊】

　　花月之妖
　　武三思妓素娥有殊色狄梁公访三思请出之忽失所在于壁隙间闻兰麝芬馥附耳而听则娥在焉细语曰某乃花月之妖上帝遣奉公言笑梁公时之正人某不敢见愿公勉事梁公勿萌他志也

　　三舟
　　陶岘彭泽之后自制三舟一舟自乗一舟载客一舟具酒馔

　　懒残
　　衡岳寺有僧执役性懒而食残号懒残李泌常异之一日徃见正拨火出芋啖之取其半以授泌曰勿多言领取十年宰相

　　圆泽
　　李源与僧圆泽为忘形之友同至三峡次南圃见一孕妇圆泽曰此是某托生之所与源相别约后十二年杭州相见是夕果卒而妇人生一子源如期至杭州访之至天竺寺忽闻牧童菱髻歌竹枝隔溪呼源乃圆泽也歌曰三生石上旧精魂赏月吟风不要论惭愧情人逺相访此身虽异性常存歌毕翻然而去

　　红线
　　唐潞帅薛嵩有妓曰红线当至德之后两河未宁田承嗣有异图欲并潞州募武勇超絶者三千人号外宅男嵩闻以为忧每咄咄独语红线因侍问之嵩具告红线曰此易尔某愿到彼观其形势初夜首途三更可还出户忽不见未晓果复来取承嗣寝所金盒来嵩遣使持送盒诣承嗣书曰有客从彼来云自元帅头边得此金盒承嗣大惧散外宅男河北遂宁

　　许云封验笛
　　乐工许云封善笛自云学于外祖李謩韦应物守任城见之示以家藏古笛云天寳中得于李供奉者云封熟视曰此非外祖所吹笛也公问何以验之云封言取竹之法以今年七月望前生者明年七月望前伐过期则音窒不及期则音浮浮者外泽中干受气不全则其竹夭此笛竹之夭者遇至音必破令试吹之云封举笛吹六州遍一迭未尽笛忽中裂公叹异之

　　○乘异记【张君房】

　　安第三等眼
　　陶谷少时梦为吏追去云奉符换眼吏附谷耳求钱安第一等眼榖不应又安第二等眼又不应吏曰只得第三等眼矣既觉眼睛深碧色后遇善相道士陈紫阳相谷曰一双鬼眼固当清贵然不至大位也

　　论雌雄龙
　　刘洞彻善画龙一日有夫妇二人造门观画因谓刘曰龙有雌雄其状不同雄者角浪凹峭目深鼻豁鬐尖鳞宻上壮下杀朱火烨烨雌者角靡浪平目肆鼻直鬐圆鳞薄尾壮于腹刘不能平作色问何以名之其人曰身乃龙也请公观之遂化作双龙而去

　　沈彬石墓
　　郎官沈彬既葬掘地得石墓中有石莲花灯三碗无他物傍有铭云开成一年开虽开即不埋漆灯犹不点留待沈彬来因就葬之

　　化鹤丹
　　许遨有幻术每为人烧丹必厚取其资云市药造炉使其人自守而候之每烧四十九日将成必有犬逐猫触其炉破双鹤飞去屡如此时人呼为化鹤丹

　　○青琐高议【刘斧】

　　御爱桧
　　亳州太清宫以真宗将幸宫殿有老桧南枝碍檐将加斤斧一夕大风雷比晓桧枝已转而北矣真宗甚爱之因谓之御爱桧

　　丛乡
　　富郑公于徐州葬遗骸为一大塜曰丛塜后有人过徐夜迷失道入一邨落居民甚众问之曰此名丛乡富公所建乃其塜也

　　紫府真人
　　韩魏公

　　昆台真人
　　富郑公

　　地羊
　　高言避罪附海舟之大食国国有羊生于地羊将出以墙围之羊出而脐连地必呼噪以惊之脐乃断

　　一捻红
　　骊山牡丹最佳者号杨家红一株盛开杨妃因看于花间捻之次年花开果有指痕因谓之一捻红又制一捻红曲焉

　　锦里油
　　西蜀有尼造补鬓香油本州岛贡之宫中谓之锦里油幸蜀之谶也

　　巨鼋冠玉钗
　　赵后梦汉帝曰昭仪以累杀吾子罚为巨鼋居北海之阴后大月氐王猎海上见巨鼋首冠玉钗

　　神清之洞
　　欧阳修为西京推官游嵩山见巨崖之上苔藓成文曰神清之洞同游皆不见

　　红叶媒
　　唐于佑尝于御沟得红叶上有诗云殷勤谢红叶好去到人间佑复题一聨投之后佑因娶宫女韩氏暇日阅此取视之乃韩所题而佑所题叶韩得之韩为一絶有须知红叶是良媒之语

　　玉乳梨金槌枣牙様枣半斤李
　　皆炀帝苑中所植也

　　醉妃红
　　牡丹同上

　　解生
　　炀帝时有献巨鲤者帝问渔者何姓曰姓解乃丹书解生二字于额纵之池中后见此鱼益大出于波间解字已不完唯存角字帝恶之欲射而鱼遂没竭池捜之不获乃唐受命之兆也

　　朱浚元
　　有人得朱蛇放之后来致谢称进士朱浚元

　　云姬
　　朱浚元所遗之姬于试闱探得试题遂及第

　　周厚德
　　梁祖梦天下城隍土地神来视其谒云周厚德

　　过湖三升米
　　巢湖间舟人语曰过湖三升米不过三石米言顺善之人过湖甚速而有负于神者百倍不可过也

　　枕龙卧凤
　　地理家云葬地欲得枕龙卧凤来山去水

　　锦羽儿
　　有人夜来一彩禽触马首翌日遇鬼乃庄宗时女乐笛部头云已遣锦羽儿相邀

　　○谈苑【黄鉴】

　　一佛出世
　　太宗尤重内外制之任尝谓近侍曰词臣之选古今所重朕闻朝廷命一舎人六亲相贺谚曰一佛出世岂容易哉

　　六朝旧本
　　雍熙中太宗以九经多讹谬俾加刋校而史官有宋臧荣绪梁岑之敬等所校左传诸引以为证祭酒孔维上言其本来自南朝不足援据而杜检引贞观四年勅以经藉舛讹盖由刘石之季学士率多南迁中国经术寖微今后并以六朝旧本为证维遂无以对

　　金石屯会
　　周世宗时王溥荐向拱平凤翔又荐守京兆拱临行问溥所欲溥曰长安石刻悉欲得之拱购至三千本以献溥命分录为琬琰集百卷未成而卒拱之求碑遍及邨落民以为患多潜毁之亦金石之屯会也

　　笼罩
　　李沆作相见客寡言或问之曰茍屈意妄言是谓笼罩仆未能也每言居相位无他补唯中外所陈利害一切罢之少以报国耳

　　灰钉
　　徐锴欲注李商隐樊南集悉知其用事有代王茂元檄刘稹书云丧贝跻陵飞走之期既絶投戈散地灰钉之望斯穷独恨不知灰钉事乃后汉杜笃论都赋燔康居灰珍竒椎鸣镝钉鹿蠡商隐之雕锼也如此

　　破瓜年
　　吕洞宾尝谒张洎自言吕渭之后四子温恭谦让让终海州刺史洞宾乃海州裔赠洎诗云功成当在破瓜年而洎以六十四卒破瓜盖二八是其证也

　　獭祭鱼
　　李商隐为文多检阅书册左右鳞次人戏谓獭祭鱼

　　肆赦用金鸡
　　杜镐言肆赦立金鸡宋孝王尝问司马膺之对以海中星占云天鸡星动为有赦此说非也西方主兑兑为泽而鸡者巽之神巽主号令合是二仪取象掲竿以示众焉肆赦故立金鸡

　　三多
　　学者当取三多看读多持论多著述多三多之中持论尤难为文须辞理相称不然同乎按检不足取也

　　葑田
　　二浙湖上菱葑相结积久厚至尺余润沃可种蔬稻裁割成段可以水中牵引徃来土人谓之葑田

　　畬田
　　江南人多畬田先纵火谓之熂炉俟经雨下种厯三岁土脉竭不可种复生草木宋西阳王子尚云山湖之俗熂山封水以种名疁田即谓此也尔雅田一岁曰葘田二岁曰新田三歳曰畬田凡三岁不可复种故名畬【熂音饩疁音留】

　　眠儿歌
　　内翰所作文字名目至广唐学士撰宫中眠儿歌即是今之剃胎头文也

　　五禽为客
　　李昉以司空致仕所居有园林畜五禽皆以客名之谓白鹇曰闲客鹭鸶曰雪客鹤曰仙客孔雀曰南客鹦鹉曰陇客

　　辘轳体
　　唱和聨句之起其来久矣自舜作歌皋陶赓载及栢梁聨句至唐始盛元稹作春深题二十篇并用家花车斜四字为韵刘白和之亦同令狐楚所和诗多次韵始于此凡聨句两句或四句亦一对用之或只一句出一句对者谓之辘轳体耳

　　擫押钩格抵
　　唐陆希声得书法凡六字擫押钩格抵又云用笔双钩则点遒劲谓之拨镫法言此法传自二王陆以授沙门■〈巬，言代夫〉光光入长安为翰林供奉希声以诗寄之曰笔下龙蛇似有神天池云雨化逡巡寄言昔日不龟手应念江头洴澼人■〈巬，言代夫〉光因荐陆江南李主亦得此法书絶劲又増导送二字

　　黒牡丹
　　刘训京师富人梁氏开国尝假贷以给军京师春游以观牡丹为贵而刘氏邀客赏花乃系水牛数百头在前曰此刘家黑牡丹也时牛极贵一头牛不下一百千也

　　造五凤楼手
　　韩浦弟洎皆有学浦善声律洎能古文洎曰五兄为文譬如绳枢草舍聊庇风雨予是造五凤楼手浦闻之因赠洎蜀笺为语曰十様蛮笺出益州寄来新自浣溪头绳枢草舍浑无用助尔添修五凤楼洎大惭焉

　　○春明退朝录【宋敏求】

　　读文选悟养生
　　任惠恭布晚年康强或问养生术公曰读文选有所悟所谓石韫玉以山辉水含珠而川媚是也

　　压角
　　舍人院知制诰上事必设紫褥于庭面北拜厅阁长立褥之东北隅谓之压角宋宣宪作掖垣丛语而不载其事按唐惟裴延裕贞陵遗事云舍人上事知印宰相当压角其礼为旧矣子为舍人邵兴宗入院邵不疑为阁长遂压角时议美之

