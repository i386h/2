<!-- { "loadSidebar": true } -->
　　熹讲闻隽誉为日葢久毎恨未及际晤以慰所怀兹承不鄙逺贻诲帖倾倒甚至自顾凉薄何以堪之反复再三有愧而已即日冬寒伏惟进德日新尊履多福熹蚤获执侍先生君子之侧粗知以问学为事而躬行不力老大无闻顾省平生第有愧恨左右才髙识明所以自期盖已不浅乃不知其如此而辱垂问焉则已误矣况所谓日用之间不放不乱者又熹之所以早夜竭力而未能彷佛者其何以有助于髙明之万一乎然先其所难而不计其获圣贤所以示人为仁之方也熹虽不敏愿与贤者共勉焉因风脩报未究所怀继此有可以开警者愿日闻之幸甚幸甚
　　答潘叔昌
　　细读来喻足见为已之力但学者先须置身于法度规矩中使持于此者足以胜乎彼则自然有进步处如孔子之告顔渊以非礼勿视聴言动为克己之目亦可见矣若自无措足之地而欲搜罗抉剔于思虑隠防之中以求所谓人欲之难免者而克之则亦代翕代张没世穷年而不能有以立矣躬所未逮姑诵所闻已深愧腼惟明者有以裁之
　　答潘叔昌
　　示喻读史曲折鄙意以为看此等文字但欲通知古今之变又以观其所处义理之得失耳初不必于玩味究索以求变化气质之功也若虑其感动不平遂废不读则进退之间又恐皆失之太过而两无所据也
　　昨闻叔度兄颇为佛学因献所疑大蒙峻却愧悚深矣今不敢复言而其未已之意不免因子约达之恐其过江未还烦为畧道鄙意大抵近世儒者于圣贤之言未尝深求其义理之极致而惟以多求剧读为功故往往遂以吾学为容易之空言而求所以进实功除实病者皆必求之于彼殊不知将适千里而迷于所向吾恐其进步之日逺而税驾之日赊也今若未能决意自拔得且姑置其説而专意于吾学捐去杂博专读一书虚心游意以求夫义理之所在如此三年不得而后改图则朋友之心无所复恨而于其所以进功除病之实亦未为晩也如何如何
　　答潘叔昌
　　承喻读李陆孙氏之书慨然有感此见进学不倦之意然熹愚意学者当且就圣门文字中研究得个入头处却看此等其合者固所不遗而其不合者亦易看破自然不费功力也尝窃私怪彼中朋友不肯于论语孟子中庸大学深下功夫而泛观博取于一时议论之间所以头绪多而眼目少规模广而意味不长试以孟子论子路管仲处观之可见其得失矣不审明者以为如何沈叔晦章疏出于何人大抵世俗近年一种议论愈见卑狭令人擡头不起转身不得看此头势只有山林是安乐处别无可商量也
　　答潘叔昌
　　示喻天上无不识字底神仙此论甚中一偏之弊然亦恐只学得识字却不曾学得上天即不如且学上天耳上得天了却旋学上大人亦不妨也中年以后气血精神能有防何不是记故事时节熹以目昏不敢着力读书闲中静坐收敛身心颇觉得力间起看书聊复遮眼遇有防心处时一喟然耳蜀学之弊诚如所喻唐论却未暇细看也六国表议论乃是衰世一种卑陋之説吾辈平日讲诵圣贤何为却取此等议论以为标的殊不可晓建州有徐柟者常言秦始皇贤于汤武管仲贤于夫子朋友间毎毎传以为笑不谓来説亦颇似之也此恐是日前于根本上不曾大段用功而便于讨论世变处着力太深所以不免此弊向答子约一书亦极言之正恐赤帜已立未必以为然耳熹老矣不复有意于此世区区鄙怀犹欲勉率同志之士熟讲勤行以趣圣贤之域不谓近年异论蠭起髙者溺于虚无下者沦于卑陋各执己见不合不公使人忧叹不知所以为计而今而后亦不复敢以此望于今世之人姑抱遗经以待后之学者而已不审明者以为如何
　　答潘叔昌
　　示谕汉唐初事以两家论优劣则然以三代之天吏言之则其本领恐不但如此若子房孔明之所黾勉亦正是渠欠阙处吾辈正当以圣贤为师取其是而监其非不当以彼为准则也今人只为不见天理本原而有汲汲以就功名之心故其议论见识往往卑陋多方迁就下梢头只是成就一个私意更有甚好事若必以为然即程正叔宁可终身只作国子祭酒却让他陈正已作宰相也可怪可怪
　　答潘叔昌
　　前书示及易传二义隂阳交和恐非是指君子小人而言君子之于小人固不当过为忿疾然无交和之理韩富当时事力盖不足以胜二奸非固欲与之和也元祐诚有过甚处然当时事势恐不如此亦不免祸要当有以开悟人主之心乃絶后患耳东汉诛宦官事前辈多论之大畧皆如来喻然尝细考其事恐祸根不除终无可安之理后人据纸上语指防前人甚易为力不知事到手头实要处断毫髪之间便有成败不是容易事若使陈窦只诛得首恶一二人后来未必不取王允五王之祸也
　　答潘叔昌
　　向来鄙论初无深旨来书诵及足见不遗一善之意然所谓有主于中者亦只是此持守之意耳遗书首篇答李端伯之问者正是此意不可离此持守别想像一物以主乎中也
　　答潘叔昌【书社生二论后】
　　荀彧之死胡文定引宋景文説以为刘穆之宋齐丘之比最为得其情状之实无复改评矣考其议论本末未见其有扶汉之心也其死之何足悲又据本传彧乃唐衡之壻则彧之失其本心久矣顔公之智诚有所不足非独弃平原一事也但仁义礼智信列于五常圣人皆显之为敎未尝偏有所隠也今曰圣人独显仁义忠信以为教而神智以为防不知何据而言若果然是仁义忠信乃无用之朴而智乃仁义忠信之贼矣学术不正使人心颇僻如此甚可忧惧不知老兄曾见此论否闻其托于宾馆必尝相与讲学者幸有以警之毋使东莱宗旨转而为权谋机变之学也
　　答潘叔昌
　　所示内外交养勿使偏枯闻斯行之不必犹豫此正今日应病良药也薛氏书已领观其用功纎宻良可叹服而昨得其论语及春秋却有难晓解处岂其用力于彼者深固所谓艺之至者不两能邪学者于此要当知所择耳仁传正类南轩所为鄙意亦所未安伯恭昨补外书震泽语录问圣贤之言要切处思一段意思却极好也陈齐之文乃如此尤所不解亦尝究其失否微言既絶大义益乖甚可悼惧不觉倾倒至此此纸不可以示人也只欲贤者知不枉用心耳
　　答刘文叔
　　所谓理与气此决是二物但在物上看则二物浑沦不可分开各在一处然不害二物之各为一物也若在理上看则虽未有物而已有物之理然亦但有其理而已未尝实有是物也大凡看此等处须认得分明又兼始终方是不错只看太极图熹所解第一段便见意思矣若未防得且虚心平看未要硬便主张久之自有见处不费许多闲説话也如此虚心理防不得时却守取旧来所见亦未为晩耳如或未然且放下此一説别看他处道理尚多或恐别因一事透着此理亦不可知不必守此胶漆之盆枉费心力也
　　答刘叔文
　　细详来喻依旧辨别性气两字不出须知未有此气已有此性气有不存性却常在虽其方在气中然气自气性自性亦自不相夹杂至论其偏体于物无处不在则又不论气之精粗而莫不有是理焉不当以气之精者为性性之粗者为气也来説虽多只以此意思之便见得失如云精而又精不可名状所以不得已而强名之曰太极又曰气愈精而理存焉皆是指气为性之误又引通书解云云亦是不察隂阳二字是形而下者便指为诚不知此是诚之流行归宿处不可便指为诚也又引无极之真以为真固是理然必有其气是以可与二五妙合而凝此尤无理矣夫真者理也精者气也理与气合故能成形岂有理自有气又与气合之理乎其间琐细不暇一一辨论但更看太极图解第一段初两三行便见理之与气各有去着不待如此纷纭矣
　　答王子充
　　老兄深静笃实天资甚美平时于辈流中心所敬仰顾恨相従日浅未得深扣所存以自警策今读来敎乃有懒弱自安之语何邪大抵今日之务讲学者多阙于践履而专践履者又遂以讲学为无益殊不知因践履之实以致讲学之功使所知益明则所守日固与彼区区口耳之间者固不可同日而语矣不然所存虽正所发虽审窃恐终未免于私意之累徒为拘滞而卒无所发明也愚意如此不审髙明以为如何
　　答胡伯逢
　　赤子之心固无巧伪但于理义未能知觉浑然赤子之心而已大人则有知觉扩充之功而无巧伪安排之凿故曰不失赤子之心着个不失字便是不同处南轩所説固善然必谓从初不失此恐太拘既失而反之却到此地位亦何害其为不失乎
　　答胡伯逢
　　男女居室人事之至近而道行乎其间此君子之道所以费而隠也然幽闇之中袵席之上人或防而慢之则天命有所不行矣此君子之道所以造端乎夫妇之微宻而语其极则察乎天地之髙深也然非知防慎独之君子其孰能体之易首于乾坤而中于咸恒礼谨大昏而诗以二南为正始之道其以此欤知言亦曰道存乎饮食男女之事而溺于流者不知其精又曰接而知有礼焉交而知有道焉惟敬者能守而不失耳亦此意也
　　答胡伯逢
　　昨承喻及知仁之説极荷开晓之详然愚意终觉未安来喻大抵专以自知自治为説此诚是也然圣人之言有近有逺有缓有急论语一书言知仁处亦岂少耶大抵读书须是虚心平气优游玩味徐观圣贤立言本意所向如何然后随其逺近浅深轻重缓急而为之説如孟子所谓以意逆志者庶乎可以得之若便以吾先入之説横于胸次而驱率圣贤之言以从已意设使义理可通已涉私意穿凿而不免于郢书燕説之诮况又义理窒碍亦有所不可行者乎窃观来敎所谓茍能自省其偏则善端已萌此圣人指示其方使人自得必有所觉知然后有地可以施功而为仁者亦可谓非圣贤之本意而义理亦有不通矣熹于晦叔广仲书中论之已详者今不复论请因来教之言而有以明其必不然者昔明道先生尝言凡人之情易发而难制者惟怒为甚能于怒时遽忘其怒而观理之是非亦可以见外诱之不足恶而于道亦思过半矣若如来敎之云则自不必忘其怒而观理之是非第即夫怒而观夫怒则吾之善端固已萌焉而可以自得矣若使圣贤之门已有此法则明道岂故欲舍夫径捷之涂而使学者支离迂缓以求之哉亦以其本无是理故尔且孟子所谓君子深造之以道欲其自得之者正谓精思力行从容涵泳之久而一日有以泮然于中此其地位亦已髙矣今未加克复为仁之功但观宿昔未改之过宜其方且悔惧愧赧之不暇不知若何而遽能有以自得之邪有所知觉然后有地以施其功者此则是矣然觉知二字所指自有浅深若浅言之则所谓觉知者亦曰觉夫天理人欲之分而已夫有觉于天理人欲之分然后可以克己复礼而施为仁之功此则是也今连上文读之而求来意之所在则所谓觉知者乃自得于仁之谓矣如此则觉字之所指者已深非用力于仁之久不足以得之不应无故而先能自觉却于既觉之后方始有地以施功也观孔子所以告门弟子莫非用力于仁之实事而无一言如来谕所云指示其方使之自得者岂子贡子张樊迟之流皆已自得于仁而既有地以施其功邪其亦必不然矣然熹前説其间亦不能无病【如云为仁浅深之验观人观已之説皆有病】以今观之自不必更为之説但以伊川和靖之説明之则圣人之意坦然明白更无可疑处矣
　　答胡伯逢
