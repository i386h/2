<!-- { "loadSidebar": true } -->
　　天子召试文学之士于
　　体仁阁下防擢高等五十人同日官翰林纂修明史于是电发暨予偕入史馆又僦舍同居既而两人相继罢官予年衰老颇耽著书废吟咏而电发方肆力于诗古文辞积若干巻刋成一集美哉篇章之工且富也古称三不朽者立徳尚矣至功与言或不能兼有利达之士不皆开济之才而一致通显遇谈经术者辄薄之曰书生书生云尔充其意视文章为无用之物谓富贵足以骄人当其生时获乎上者不尽信于朋友其没也己以为功者人且罪之其所立者安在迨百年之久公论出焉初不以爵禄之崇卑厚薄定人之贤不肖故夫士之不朽立功者倚乎人立言者在已可以审所务也已明之初召修元史者先后三十人其仕而达者或不能举其乡里官阀葢有断简零墨无存者而汪克寛赵汸诸儒其诗文经义流传至今果其孰失而孰得与电发之所作九州之表四海之外尚有赏音者况夫百世而下岂无好之者哉序其编他日之论世者亦必有慨于予矣
　　禹峯文集序
　　青与赤谓之文赤与白谓之章杂四时五色之位彰施之一染谓之縓再染谓之赪三染谓之纁五入为緅七入为缁而后顔采备具观乎人文分隂分阳刚柔迭用其功用固有次序矣以言乎天地大文则不然云之起于山川也无定形也秦之行人也周之轮也宋之车也鲁之马也卫之犬也赵之牛也魏之鼠也韩之布也齐之绛衣也蜀之仓囷也无心而象焉者也水之趋于壑也无定势也正出而为滥县出而为沃仄出而为氿尾出而为瀵小波沦大波澜直波泾无心而异焉者也夫惟无心成文辞必已出革勦説雷同之弊宣以天地自然之音洵斯文之英絶者矣彭公禹峯先世自临江徙南阳之邓州州人目曰楼子彭家公既成进士释褐知阳曲县事绌于不知己贻友人书辄引唐之李卫公宋之张益州明之王威寜新建交相期许卒自副其志持节抚黔阳功成身退投老东园易登陴擐甲之身吟风啸月所撰乐府不尽摸仿前人而自畅其指趣至于五七言近体合乎兴观羣怨之防所谓人所应有尽有人所应无不必尽无者也公自序诗文凡三镂板一失于泽潞九仙台再失于靖州今年冬公仲子始搏直上以右春坊右谕徳兼翰林院修撰视学浙江试事既毕取笥中存稾合刻之手泽存焉不因巻帙之繁而所识后学轻议删定庶几哉山则嵩阳王屋水则江汉也夫
　　重锓裘司直诗集序
　　宋自汴京南渡学诗者多以黄鲁直为师吕居仁集二十五人之作目曰江西诗派攷其官阀门世不尽学诗鲁直之门亦不尽江西人也杨廷秀于诗推尤萧范陆豫章居其一焉继萧东夫起者姜尧章其尤也余子多见录于江湖集葢终宋之世诗集流传于今惟江西最盛云竹斋裘先生为真希元魏华父之友而仕宦不达一官司直以终其诗不作硬语清疎韶亮异乎鲁直流派顾世未见其全裔孙某始镂板行之予因慨诗派诸人之作当年布诸通邑大都今遗集存者惟陈无巳韩子苍洪玉父饶徳操晁以道谢幼槃及居仁七家而已身后之名显者或晦司直藏之名山者晦久而明虽显晦有时亦系乎子孙之贤能表其幽光潜徳也

　　曝书亭集巻三十七
　　钦定四库全书
　　曝书亭集巻三十八
　　翰林院检讨朱彞尊撰
　　序【五】
　　石园集序
　　今礼部尚书吉水李公辑其先公兵部左侍郎梅公先生之诗文镂版行世乃遗书彞尊序之曰周之诗采诸国史独南风不着于录毋亦輶轩所未至与迨王迹既熄羣雅不作顾屈宋唐景骚人于焉代兴诗虽亡而骚实继之未见南风之不及于北也江西非楚之分壤乎自晋以降代有作者至宋涪翁黄氏厌格诗近体之平熟务去陈言力盘硬语于是吕居仁辈演为诗派同调二十五人斯云盛矣元则虞杨范掲率皆豫章之彦及洪武初此邦隠居之士犹撰元音遗响一编于时仕于朝者则有金谿危公素进贤朱公梦炎泰和刘公崧新城黄公肃咸以经国之余研心风雅以视呉中四杰粤五先生闽十才子殆方驾而骎骎先路焉隆万以后楚人倡为诡异噍杀之音见者多惑其説然西江不尽变也以予所闻梅公先生典铨法久有清通之才明白之鉴既厯卿寺右有左宜发乎文章雍容典雅斤斤守其矩矱诗则力追正始温柔敦厚出之不穷且与郡主朱夫人琴瑟静好门内唱随所传石园随草附着于录者是已考诗派二十五人如王立之夏均父皆为宗室女夫然二子仕皆不达兼未闻有闺房酬和之乐则公之所遇为独丰有非前贤所敢望者若夫诗文之工且多传之逺且着则后之君子共见之非末学一言所能賛也先生以天啓壬戌释褐出先太傅文恪公之门尚书公又彞尊史馆前辈通门相洽久而靡间先生集刋成不请之在
　　廷元老而逺属序于归田之野人亦以徴世好之不同流俗也已
　　尚书魏公刻集序
　　刑部尚书蔚州魏公之官京师也与予居对门岁在壬戌予自江南还公衣朝衣过予拜予荅拜公乃言曰江南乡试为闗节贿赂所汨久矣兹得子澄清之吾非拜子也庆朝使之得人也予闻公言再拜公荅拜今其事十年矣回忆犹如昨日公既还里其平生奏议诗文流传都下者予合抄为一集感公有知己之言也序之曰古大臣正色立朝必有嘉谋嘉猷入告于内其暇也来游来歌以矢其音诗三百篇箴有庭燎规有沔水诲有鹤鸣诗之与奏葢相表里有诗以持其志有奏以敷其言二者不偏废也公自竹埤梧掖践柏台升独坐佐考堂掌邦禁巡厯日畿其所陈奏一话一言罔不欲致君于尧舜而大公无我之心朝野所共见也今观集中诸疏凡修徳典学之序化民善俗之方绳愆纠缪陈善纳诲屏浮侈振纲纪惜名器别忠邪所以格君心恤民隠切于政者靡不具焉其于诗吟咏情性悉本自然与世之极貌穷力雕绘字句相去逺矣魏氏世多直臣其尤著者汉则高平侯相唐则郑公徴宋则秦公了翁其封事见史传其谏录进经帷其诗文奏议传诵海内以公方之殆异世而同轨者与子思子不云乎昔我有先正其言明且清惟公有焉自公去而士林之毁誉莫有定论矣序公之集庶几百世之下知予不见弃于君子实有厚幸焉
　　王先生言逺诗序
　　彞尊尝闻古之説诗者矣其言曰诗之也志之所之也言其志谓之诗又曰诗者人心之操也又曰诗持也自持其心也又曰诗性之符也葢必情动乎中不容己于言而后作诵诗三百歌诗三百舞诗三百各操持其心性所得而莫或同焉顾正嘉以后言诗者本严羽杨士高棅之説一主乎唐而又析唐为四以初盛为正始正音目中晩为接武遗响斤斤权格律声调之高下使出于一吾言其志将以唐人之志为志吾持其心乃以唐人之心为心其于吾心性何与焉至谓唐以后事不必使唐以后书不必读则惑人之甚者矣韩退之有云惟古于辞必已出降而不能乃剽贼夫辞非已出未有不流为剽贼者若王先生言逺庶几辞必已出者与先生世居长水之南梅防里少与从兄翃介人以诗倡和既而登刘子壮榜进士出知广州府迁广西左江道按察副使厯川北道布政司参政四川按察司使江西右布政使持母丧归服除补山西右布政使凡山川风土废兴治乱之迹友朋离合之感皆见于诗不傍古人不下古手不为格律声调所缚类发乎心性所得而絶剽贼之患葢卓然可传者也先生没后季子某合其平生诸集彚刻以传于是同里朱彞尊为之序
　　话山集序
　　东汉士尚风节寻起党锢之祸范蔚宗破史例立传读史者伤之矣明自顾端文高忠宪讲学东林书院朝士景从魏珰既败荐绅相与激扬而黉堂才彦倡为复社应之转相慕袭阮大铖居白下南国诸生顾杲等一百四十人具揭攻之吾乡之士有八而平湖陆先生话山名在复社顾不与焉迨甲申六月纳巾衫于学使业闭门埽轨矣久之以岁贡生谒选知汶川县事非先生意所存也先生没后叔子某刋其诗文以传而属予作序予思复社诸君子攻大铖时岁在戊寅予甫十龄尔闻先君之论谓治小人不宜过激所见与先生畧同不数年而大铖秉政欲尽杀异己者由是金坛周镳死于市贵池呉应箕宣城沈士柱等逮捕下狱几不免而先生不为危言覈论免挂党议谓明且哲者非与今其事六十年矣此百四十人者或杀身以成仁或隠居以求志惜无好事者仿蔚宗为之立传而先生有子克扬其亲之美予也序先生之集追忆少日事书之庶几后之君子观此可以论世焉
　　叶李二使君合刻诗序
　　诗自苏李以后班傅张蔡曹王陈阮应缪以及潘张左束刘郭顔谢何范徐庾之伦甄综者必并举迨唐以后聨辞比响益难悉数屈平之言曰两美其必有合不信然欤上海叶先生苍岩丹徒李先生梅崖咸以翰苑出为监司其遇同而所厯之地不同也诗皆源本唐人而各臻其妙诗之工则同而防格不尽同也两先生登朝先后其出也防合之时葢少然有所作虽逺在千里必贻书相质期于毫髦无憾斯已为时既久乃各出所制合而镂板行之且属彞尊序之窃尝论诗也者发乎声成文而被之乐者也乐之为方其歌也必有继其音也必有比其倡也必有叹其为用也异文而合爱于其异则埙箎瑟箫一器也有雅颂之别及其合则堂上之乐均于笙堂下之乐依于磬惟不出于専一而后论伦无患焉观于两先生之诗不必尽同而其可以善民心感人易俗若八风从律而迭相为经也今之言诗者每厌弃唐音转入宋人之流派高者师法苏黄下乃效及杨廷秀之体叫嚻以为竒俚鄙以为正譬之于乐其变而不成方者与彞尊之于诗学之四十年自少壮迄今体制数变未臻古人之域诵两先生之集庶几合乎古之作者矣夫乐文之以五声播之以八音高者防而下者肆薄者甄而厚者石必去其疵而音声始可合焉两先生之诗固无不工宜其合之而声律悉均也若其鼓击拊之节屈伸缀兆之容隂阳数度齐量之辨审音之君子或不如蒙瞍之専焉是则彞尊之序窃比于蒙瞍之言乐云尔
　　高舍人诗序
　　诗之为教其义风赋比兴雅颂其防兴观羣怨其辞嘉美规诲戒刺其事经夫妇成孝敬厚人伦美教化移风俗其效至于动天地感鬼神惟蕴诸心也正斯百物荡于外而不迁发为歌咏无趋数敖辟燕滥之音故诵诗者必先论其人记曰寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静防而谦者宜歌风凡可受诗人之目者类皆温柔敦厚而不愚者也诗三千篇孔子存其三百匪仅取其辞之工而已葢必审论其人故小雅之材七十四大雅之材三十一自周召而下诗人之见于序者莫非君子疎逺及谭之大夫贱至寺人孟子好恶一出于正其存者若是则所删者非以其辞之未工去之殆考其人而去其诗者多也迨至陈灵以后是非之不公淆于视听观民风者于其所不当陈者陈之防邪之训无闻诬善之人日众作为诗篇岂尽无工于古者特其人有可疵则惟有弃而勿录焉尔此删诗作春秋其义归于一也舍人高君工诗词未尝蹈袭古人发诸性情而谐于律吕俾诵之者志意得广焉合乎记之所云温柔敦厚而不愚者已
　　胡参议转漕杂诗序
