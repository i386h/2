<!-- { "loadSidebar": true } -->
　　奏为恳恩允放事臣在告四年恭遇　万寿圣节四度矣臣所受　钦赏银币与金银篆字赐腥赐食重迭频藩盖笥不胜藏腹不胜餍而冐滥饕飧尤不胜其愧忤矣臣每念人生所受有数盈则止焉臣候至四年须受此几度□万寿圣节之赏而后得去此所谓恩数也而臣以至劣不肖久不事事损内帑而糜大官至于今而日数盈矣尤有大者以臣一不肖之未去致稽大典而妨贤路至于四年则臣之罪贳更盈矣顷臣托同官向高代臣申恳向高亦巳奏闻伏乞　皇上即日允放俾臣及此秋凉出都归里臣犹冀以犬马余生祝　圣主万万岁寿且教臣子子孙孙祝　圣主万万岁寿臣不胜云云八月二十一日奏 

　　○乞放疏（八） 

　　奏为恳恩允放事臣于前月二十一日具疏陈渎窃冀　圣节之后圣心悦怿必有放生之仁俾臣遂首丘之愿日夕翘跂今又九月外臣赉捧来者皆辞去矣寒露之后天气浸寒而臣所居虽在城内而荒凉不殊乎旷野孤寂有类乎老僧桑榆之景几何乡土之恩弥切盖自古初以来人臣去就之际未有如臣之偶值其变独当其难者四载盘桓袛候一　旨诚得天语半纶而去上以彰　圣主始终高厚之恩下以明愚臣进退令恭之节他日史策不书擅书逃而臣亦无憾矣老年羸体此时天未甚寒道途犹便伏乞　皇上即批臣此疏准放臣归臣不胜受恩云云九月初三日奏 

　　○乞放疏（九） 

　　奏为恳　天允放事臣口疳不愈复患怔忡臣观医书是虗火上升心血枯竭之症盖臣自少心□不足思虑耗费以至于老所余者无几矣数年以来毋论风波之怵其心骨肉之伤其心淹顿之苦其心即臣疏至百二十余每具一疏恐不切不足以达情又恐过切或流于不敬即疏具必越宿而后敢上及其既上则心又与疏俱驰恐不达御前恐不经电览恐不蒙天鉴日夜跂望心摇摇如恳旌闻人足音则心怵然而动如杵梼焉如是者四年而臣之心血尽矣然则安得不怔忡安可望长久乎夫人所恶莫甚于死尤莫甚于客死今有恶而诅其人者则以是诅之臣恐臣之不免也深秋雨后天气巳寒转盻冬来不如及今之便伏乞皇上少垂怜念允放归臣不胜云云九月十二日奏 

　　○乞放疏（十） 

　　奏为恳乞　圣明俯循人望决久滞之事放久候之臣事臣伏惟帝王之政常循人望人有望其用者循人望而登庸之人有望其去者循人望而放舍之今臣望放之切不待臣言即臣妻子兄弟亲戚童仆日日占卦祈佛愿臣蚤归望　皇上放臣也即臣乡之父老子弟日日问讯侦候亦望　皇上放臣也若夫朝野缙绅聚会必谈及臣有诮臣不径去者有亮臣候　旨为是者有怜臣久候荒栖之苦者亦人人望　皇上放臣也今一放臣岂惟臣之望慰天下人之望皆慰矣夫朝政日有万几放臣固万几中之一几尤其大且急者不可不决也盖臣初告时方六十七岁又一年以六十八岁告又一年以六十九岁告又一年则以七十岁告矣阳虎云岁不我与孔子圣人亦止活得七十二岁阳虎之言未全非也臣病中观易有需夬二卦需之为言待也待命之义臣道也夬之为言决也决断之义万几所繇理君道也伏乞　皇上念臣久需而赐之玦俾臣得及此七十岁而归俯循天下人之望宁独臣之感戴无涯哉九月二十二日奏 

　　○乞放疏（十一） 

　　奏为吁　天求放事臣伏惟　皇上天也天不能无水旱然久旱之极亦有甘霖久雨之极亦必开霁若君之于臣较之天人之际其情尤亲凡臣子有所祈请于君父自非分义所不当得无不得者即一时未得久亦得之至于有故而去□□子有不得巳之情在君父无难处之事迟至数月巳久矣岂有迟至数年者将臣疏不达御前耶抑达而不蒙省览耶盖不惟臣所永解亦天下人所未解也夫听命于天者人也仁覆悯下者天也伏望皇上法旻天之大德开悯下之洪慈准臣以老病致仕回籍数年久候之臣一朝赐玦如开笼放鸟解网纵鱼此其恩德无穷而在今日发政施仁亦无先于此者矣臣不胜云云十月初四日奏 

　　○乞放疏（十二） 

　　奏为恳恩准放事臣伏自念犬马残生不足动天心蝼蚁微诚不能回天听不得巳仍托阁臣叶向高于本月初二日代臣转达苦情再申前恳今将半月亦复杳然臣尝□先辈言阁中不轻进揭有时而进立蒙省览批答往往能有所调剂不为空言今阁臣求去而以阁臣代求又非求官爵求恩泽有私意于其间者　皇上何疑而不听何难而不决乎夫虽有缓性之人而缓极亦急虽有耐性之人而耐极亦躁臣今固缓极耐极之日也况家乡万里即今得去亦须越岁而后抵家自戊申迄壬子则五年矣伏乞　皇上垂听向高之言怜臣久候之苦即赐俞允容臣以老病致仕回籍臣不胜感戴　天恩云云十月十三日奏 

　　○乞放疏（十三） 

　　奏为数穷情迫哀恳　圣怜事臣自戊申年四月二十一日告乞休致袛候　圣旨至于今日凡历四年计四十四个月约一千三百日矣陈情沥血冐渎　宸严凡一百二十三疏矣臣与王锡爵朱赓同时被论赓死四年葬三年矣锡爵死一年矣自孙善继去后南北大小诸臣不奉　旨去者二十余人今未死未去独臣一人矣臣虽不肖未必尽出二十余人之下也臣之志可怜也　皇上不怜臣谁怜臣者此时未放岂能终不放耶与其毕竟不能不放而迟放之不如即放之为愈也与其死而放之尤不如生放之为愈也伏乞即批臣此□准臣以老病致仕回籍臣不胜感戴　天恩云云十月十二日奏 

　　○乞放疏（十四） 

　　奏为候　命□年恳乞　圣慈慨赐一放事伏念臣行能至薄叨窃至滥愆尤至多物义至纷陈乞至烦淹延至久而臣所以忍性坚□□星霜冐讥议而尤在乎□者夫亦欲以纲常令共之大道理捍兹巳决之堤防而以去留操纵饮大辔衔归之至尊之掌握如斯而巳矣顷又私念多疏之留中必以聒渎而取厌用是逡廵弥月积诚斋戒直俟新岁方敢重陈伏乞　皇上发臣此疏即投闲削籍莫匪鸿恩即策蹇徒行不为苟去而守之五载得之一朝用成条理之终实七十一岁个臣莫大之幸也臣不胜云云万历四十□年正月初五日奏 

　　○恳恩给假疏 

　　奏为比例乞恩给假事臣于本月初五日具疏连日候　旨昨接邸报见翰林院掌院事吏部右侍欴王图特蒙　圣恩准给假五个月臣仰而叹颂圣主之待儒臣其优厚委曲如此复俯而追惟前年臣亦尝乞假而一疏之后不知补牍同官向高虽屡揭代陈而计不及此　圣心所以重赐玦而未肯概者亦臣求之未得其方也臣入京十年杜门谢事者五年所处之难视图不啻过之今图既蒙恩臣乃敢比例伏乞　皇上一视同仁而臣乡最远如蒙宽其程限则　圣恩弥□而臣之感弥深矣臣不胜云云正月十三日奏 

　　○再恳给假疏 

　　奏为恳乞　圣慈俯从给假事臣顷见讲官王图蒙准给假臣随具疏比例陈乞然此例乃旧例也臣查得大明会典京官在任六年以上者许给假省祭盖即古予告休沐之典于赐玦之外设此法以通之我　先朝所常行即臣所覩记巳丑以来二十余年间讲官给假者三人辅臣给假者二人今臣辅臣也亦旧讲官也而臣在任则十年也若其万不得巳之苦情又无待□之再赘也今元宵巳过伏乞　皇上即赐俞允俾臣得及清明一上先臣之丘墓则环草之报先臣当先效之而臣乃继其后矣臣不胜祈求云云正月十七日奏 

　　○乞旦勘藩封疏 

　　奏为藩封事经臣手乞　勑再行查勘事臣待命于此不宜有言因见代府一事乃臣署部时事与今侍郎翁正春绝不相干臣记得当年　代王鼐匀以二子不□自行检举奉　旨下部臣行该司先查　玉牒妾册则张氏有名裴□无名犹恐未的因时无廵按移咨陕西廵抚查勘去后随接抚臣霍鹏回咨并取得司道府县等官十三郡王将军中尉及长史敎授各印信结状与妾册　代王所奏相同因见得鼎莎果系张氏所生而张氏原系奏选内助进封次妃也鼎渭原报张氏名下实系裴氏所生而裴氏不经奏选在宗藩要例所谓滥妾者也据例则鼎莎虽少应立鼎渭虽长不应立臣乃为题覆奉　旨改正准鼎莎承袭封为世子是臣直据　玉牒妾册宗藩要例与外之查勘印结为代藩了此一事而今乃奏讦纷然者袛缘代王向来私情未断以鼎渭亦亲骨肉而忧其以庶人终也故于渭母裴氏称妾而讳其滥以为如是则莎继王爵而渭或可冐郡封此则　代王心曲隐微而祸胎话柄亦始于此耳臣切见事情欲核处分欲当况藩封何事毋论通贿徇私即一时卤莾疏畧以致启争酿乱罪亦不细安有如此大差错而可容隐可遮掩可苟且因循者也臣甚欲无言而事经臣手义难终默伏乞　圣明勑下礼部再将宗藩要例覆按再将　玉牒妾册覆查再行彼中抚按覆勘要见得奏选与□□□为低昂张氏与裴氏孰为奏选当年鼎渭之生所以借重张氏而冐报□名下者何故直穷到底自然明白如有私弊或差错请先正臣罪迸追正廵抚司道等官　郡王宗室诸人扶同保结之罪然后重新改正不妨反汗庶纲常正伦理明而　代藩父子兄弟之争息矣臣不胜云云二月初二日奏 

　　○乞放疏畧 

　　臣遯于荒庙今三年矣此中有树木羣鸟栖焉臣每见其载飞载鸣抟噬无虞往还自便臣窃自伤臣之为人不如禽鸟而臣所以粗能勉强者惟是确乎□□确乎必候　旨而去持此既定而臣之心亦静而安矣臣见古人立身行巳皆有法度传之后人是为衣钵臣所传受非今人富贵利禄之衣钵也古人遇而仕未尝苟且不遇而去亦未尝周章臣处心积虑自始至终惟恐前愧古人仰负皇上即臣前年谢恩一疏至今吹求臣者犹节畧其语以为口实总繇臣不肖不才又不幸而与庶吉士同读书致有馆师之瓜葛又不能背而去之故虽以平日硁硁之细行妖书时挺身作色无所为而为之赤心总不足以赎罪盖愆见谅于朋友而暴白于天下耳 

　　○乞放疏 

　　奏为哀求一放事臣荒栖候　命巳浃四年所见南北小大之臣去者多人昨吏部尚书孙丕扬亦遂挂冠矣伏念臣初求去时丕扬尚未履任也今丕扬之去顾在臣先臣虽德望行辈远不及丕扬而所受　圣主之恩所处之位与所负之志未为不同乃其年则俱在古人引年之后近日有以钟鸣漏□论臣者即臣前年有疏亦曰时异汉室才逊孔□□必死而后巳哉盖臣巳久知去就之分特为□□□义是以犹在此耳今见丕扬之去臣益怔怔忡忡终夜不寐窃度　圣心此际亦必因丕扬而念及于臣如蒙传放一声俾臣奉　旨而行则臣之去益善矣臣感　皇上天高地厚始终成就之恩曷其有极臣不胜云云二月二十一日奏 

　　○谢恩疏 

