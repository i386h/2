<!-- { "loadSidebar": true } -->
　　汤胤绩字公让濠梁人其曽祖佐高庙取天下是为东瓯襄武王胤绩少负才好使气貌类河朔人两眸睁然髭奋起如戟年十五六入学为生徒日记数万言学有旧版文千余字胤绩骑马过一目成诵应天尹下学传筹召诸生胤绩独后至当笞大呼折尹声撼庭木尹愧愤卒笞之胤绩攘袂走出学门题诗府署合扉上有从今袖却经纶手且向江头理钓丝之句遂去学出游江湖上凡吴越间豪家富室争延致之周文襄公转运江南闻其名召之至曰王孙能作启事否胤绩请纸笔即席具状几万言类宿构者又切当世务文襄竒之上书荐其才有文武具驿召赴京时于少保方督诸军请试之立胤绩将台下万卒环视于公摘古今将略及诸史中事举以问胤绩应对如洪钟不能屈左右啧啧叹赏于公亦抚掌曰吾子诚有才入对以为锦衣卫百户正统末英庙北狩朝廷遣使通问已命中书舍人赵荣择可副者众举胤绩诏以千户如敌敌大将托克托布哈问中国事云何荣未及对胤绩前语之又时于坐上箕踞岸帻朗诵其所著平敌论敌将色变既出谓中国译者曰彼髯何为哉恨不杀之耳景泰中诏举将才胡忠安公言胤绩才可用进署指挥佥事时典兵者多忌胤绩不令治事胤绩亦时时叹息其功名不偶放浪诗酒间京师人率以为狂所与游最善者侍讲徐有贞敎授冯益太医刘溥英庙复位有贞入用事然亦阴嫉其才不推荐之胤绩亦不登其门天顺中校事者甚横李文达公多裁之而文达尝召胤绩与语胤绩张口论天下事及古今成败一坐尽倾文达爱其才将荐之校事者遂捃拾胤绩往年在江南受赇事下之狱怒而辱之胤绩诟骂不絶口至诋之为奴然胤绩寔出息于人而不立劵无以自白遂谪为民荷校出都城故人有唁之者胤绩仰天笑曰吾子以指挥为足荣一汤胤绩邪掉首行弗顾成化初遇霈恩复官再用言者言诏以禆帅出守孤山堡孤山在延安西敌岁入之守者多以军败黜胤绩得诏曰噫吾死矣夫孤山无城郭有他郡之来戍者七百人战则为愤军守则为怯敌如此虽诸葛武侯复生亦难乎免矣抵镇草封事数千言大率谓朝廷宜先城孤山聚粮糗募死士又移书当路言状遂愤愤吐殷血数升卧不能起丁亥敌入冦主将闭城门不出兵敌大掠子女而东胤绩怒发上指曰死国分也力疾起戎服跨马率麾下百余人邀敌于境上力战数十众寡不敌遂死山下是年八月也胤绩为人轩豁倜傥直欲起古豪杰与之友视世之琐琐者以为龌龊不足与语好以气雄人不问名位卑显有不可意奋然去不顾或遂骂之至其人面赤不少贷甚有捶之者江阴知县弗利于民将受代胤绩率少年数人直入县厅反缚之状其罪送上官上官大骇并收下狱凡数岁会赦乃得释夏郎中时正尝于宴上与之藏钩不胜而怒语侵胤绩胤绩就坐上捽之下拳之蹴之众客为之股栗又尝过友人家见道士在坐与语不合而骂之道士不知其胤绩也稍稍有憾色胤绩捶之几死与人言出入经史子籍中纵横辟阖随意所如有问古名将者胤绩以张巡岳飞为第一其人曰岳将军则闻命矣张睢阳何如人胤绩瞋目曰子不观其对令狐潮之语乎卿未识人伦焉知天道自唐以下谁有为此语者其所见如此诗豪迈竒倔如风雨晦冥中电光翕焱使人不敢正视又如雷斧断崕石下坠不测之渊观者褫魄每就人席上操觚立成数十章有名能诗者多为其所慑或不能措一语以遁平生著述有五云清唱风雅遗音东谷集千余巻无子
　　史官曰予少与胤绩游知其人使不死为大将将数万兵出阴山其功名当不在古豪杰下顾独膏血草莽中天也或者谓胤绩类太史公所谓游侠乃大不然胤绩行事虽若任侠然扣其所得朱家郭解直奴才耳乌足以比胤绩哉

　　慕青余民传

　　慕青余民者姓乐氏名均用字国寳世为山东益都人生而盎厚端愿不茍读书务明理斥口耳之学元中统癸亥益都守臣强之仕力辞不受令徙岭南横州均用即日就道怡然抵横卜居州东衣锦坊手自结竹以居题曰竹庐非其力不食越数年横州路达噜噶齐廉其学行荐为儒学提举均用泣下再拜曰某无似不能为更化之民幸得免罪至此以养残喘足矣今辱以儒官举岂其志哉事乃已因号慕青余民盖以益都古青州也皇庆壬子六月十一日卒于横寿七十有九妻吴生良兴良兴生敬严敬严生士容士容生章国朝天顺丁丑举进士歴官礼部主客郎中上距均用二百年矣当时父老澌尽无能言其事者而敬严之妻陈尝略闻于其姑梁则举以告章曰汝谨识之章以予职史氏请补为之传
　　论曰元中统壬戌李璮以三齐归宋元使史天泽复陷之以董文炳经略山东三齐士民稍有材艺者无不乐为之用而乐君独以此时窜身岭南其耻于北面事敌不言可知自号慕青余民可悲矣而亦因是可以想其风节之孤峻较诸当时背宋窃富贵者虽得志一朝至其子孙或羞道之矣然则士岂可以夷狄患难而易其所守哉

　　橘泉翁传

　　橘泉翁祝仲宁者四明人世为医家至翁当永乐初被召来京师及见故太医院使戴原礼原礼盖丹溪朱氏高第弟子翁未及卒业而原礼去乃自肆力于丹溪诸遗书及太素脉诀又上泝于张刘李三氏以达素难大有所悟入遂専主湿热相火之说而内外伤辨尤精确守不变尝曰世不推病于脉而索病于方此大误也然世医信局方已久故凡致翁者始聴其言心非之至终验乃大信惟一二勋旧文武官市人有疾一遇翁辄効而稍名读书者谓其用三黄之剂反恶见翁家君尚书南征还病脚膝痹痛上命医来视且合四方之医皆以为寒湿率用乌附蛇酒之药盛暑犹请服绵盖如是者三岁一日家君梦有神人书祝字以示者时孙太傅亦卧病走往候之太傅瞿然谓走曰予非祝翁殆矣走闻翁姓协于梦为之愕眙急与俱来翁诊视良久又检诸医案怃然曰幸哉公之免于患也此湿热相搏而成经所谓诸痿生于肺热者也即日禠其绵尽谢诸医者取清燥汤饮之曰此疾已深又为热药所误非百贴不验盖服三月余病良已自是家人有疾非翁药不敢甞而士夫间亦始有延致之者然翁愈人之疾已即置之不复挂口或扣之亦嗒然不应曰吾厌世之呶呶者故走所目击翁事多不让古人而不得其诊视之详独志其槩云孙太傅病头面项喉俱肿大恶寒医疑有异疮翁曰非也此所谓时毒似伤寒者丹溪曰五日不治杀人急和败毒散加连翘牛旁子大黄下之三日愈又尝右胁大痛肿起如覆杯手不可近医以为滞冷投香桂姜黄推气之剂小腹急胀痛益甚翁曰此内有伏热瘀血在脾中耳经所谓有形之肿也然痛从利消与承气汤加当归芍药柴胡黄连黄蘖下之得黑瘀血二升立愈又尝有疡发左耳后寒热间作昼夜呼不可忍疡医欲与十宣散补托之翁曰此有余之火无事于补与防风通圣散加柴胡白芷下之肿消痛止时太傅年八十余翁凡三下之皆竒英国公病左瘫不语气上壅医以为中风用顺气祛风之剂弗効翁曰此痰火湿热所致与之清燥化痰前后饮竹沥数升愈国子监丞彭英义勇卫镇抚王隆亦病此翁皆以是起之新宁伯母夫人病痰喘遍身肿痛进诸流气之剂弗止魏国公子年八岁病哮喘夜不得寝喉中作拽锯声医日用抱龙丸转加失音公皆与泻火清气之剂愈或者疑请其说翁曰人虽有老穉而诸气贲郁肺火之发则同第脉候有衰脆药味因之有小増损耳忻城伯素有痰疾尝出坠马舁归不复省事医用理伤断续之药翁笑曰此虽坠马寔痰发之故与之降火消痰已而愈武靖侯夫人病周身百节痛又胷腹胀目闭逆冷手指甲青黑色医以伤寒主之七日而昏沉皆以为弗救翁曰此得之大怒火起于肝肝主筋气盛则为火矣又有痰相抟故指甲青黑色与柴胡枳殻芍药芩连泻三焦火明日而省久之愈故太平侯病膻中痛喘呕吐酸自云脐上一点气上至咽喉如氷每子后申时辄发医以为大寒翁曰此得之大醉及厚味过多子后申时此际相火自下腾上故作痛与二陈汤加芩连山栀苍术数服愈户部主事吴润病头眩两耳鸣如屯万蜂中甚痛心挠乱不自持医以为虚寒下天雄矣翁曰此相火也而脉带结是必服峻剂以刼之急与降火升阳补阴之剂脉复病愈姚光禄女年十七病潮热医以为疟治之加寒战血崩又以为虚将补之翁曰此热入血室所致先与小柴胡汤再与承气汤微下之去紫黒瘀血数块愈吴检讨子年十八病眩晕狂乱医以为中寒已而四肢厥冷欲自投火中医曰是当用乌附庶足以回阳翁曰此心脾火盛阳明内实用热药则不治强以泻火解毒之剂三服愈耿祭酒病头晕翕翕发热淅淅恶寒医以为感冒用甘辛发汗之剂汗出不止腹满作渇讝语发瘢医又以为中暑翁曰此非一时寒暑可致乃积湿热在足阳明太阴经中故疹见与除湿热补脾胃泻阴火之剂愈南昌知府王诏病筋痿给事中徐峰病气痿皆为医所误翁一以清燥汤起之至于饮食劳倦之疾世医率以为外感而得翁起之者尤众不能悉记也翁年下孙太傅一岁精健亦略相等活人之心日甚一日每乘欵段从一童子走东西应都人之请虽雨雪早暮不自恤都人日辇金舆币以谢门下而翁亦未始以此介意焉初杨文贞公家有孙病痘寒战呕泄蒋院使用文以为不治或荐翁翁时尚少诊视之曰无伤也与药一粒而効文贞素重蒋者终閟其事不以告人御史钱昕夫人病恶寒日夜以重裘覆其首起跃入沸汤中不觉医以为寒甚翁持之曰此痰火上腾所谓阳极似阴者非下之火不杀下经宿而撤裘呼水饮之旬日气平乃愈给事中毛宏病伤寒汗已不解医与之补剂补旬日病大作盗汗唇裂将邀他医而误召翁翁曰伤寒无补法此余热不解与芩连山栀石膏之剂一服即愈此三事非目击然人有诵之者故附载之
　　论曰近世有儒名者立说斥东垣丹溪之书为不足观曰二家动引素难犹儒者动引唐虞三代何益于事噫为此言者亦悖之甚矣唐虞三代之治术岂误人家国者邪患人不能为耳然人虽莫能为而犹幸其在口也若禁之不言则岂复人理也哉宜乎橘泉翁之不获遇也迹此观之世之抱古道而不获遇者岂特翁邪

　　谢节妇传

　　谢节妇金氏休宁人幼慧而贞父曰尚邑之名士也爱贤节妇不欲以妻庸碌子年十九以嫁里人谢徳琛徳琛故贤者节妇相之事其舅隠君士祥父姑孺人朱氏甚孝舅姑以为得妇私相喜曰吾属老无憾矣居六年而徳琛死节妇年二十五一男子功振才五岁一女子藴玉才三岁节妇痛夫之早世抱孤子女欲自剚则又心语口曰一死固易易而舅姑老无毕飬者是吾得夫而忘舅姑也遂去涂泽服布衣日羞甘旨以奉二老人至织纴纺绩以营滫瀡具舅姑安之时节妇母孺人尚无恙怜其早寡也将改适节妇以情唁之节妇泣且对曰妾为未亡人所以不即死者以舅姑老而子女穉今乃夺其志岂其意哉即引刀断一指以自誓流血淋漓家人相顾失色里中亦啧啧叹息曰烈哉金氏女未几舅得风痹疾姑亦老病日呻吟于床节妇共饮食汤药唯谨已而相继捐馆节妇亲负土襄事引两孤子女昼哭于墓夜泣于祠闻者为之挥涕不能已居孀四十三年节益励婚嫁其子女无失所者有司以事闻诏旌其门曰谢节妇今七十有五岁矣康强尚未艾而功振之子恭举进士为刑部主事有贤称人以为节行之报云
