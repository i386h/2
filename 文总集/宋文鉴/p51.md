<!-- { "loadSidebar": true } -->
　　朕以眇身始承天序任大责重罔知攸济永惟四海之远万几之烦岂予一人所能徧察必頼百辟卿士下及庶民敷奏以言辅予不逮矧太史前告天将动威日有食之期在正月变异甚钜殆不虚生夙夜以思未烛厥理将以弥纶初政消弭天菑非药石之规孰开朕听况今周行之内人有所怀刍荛之中言亦可采凡朕躬之阙失若左右之忠邪政令之否臧风俗之媺恶朝廷之德泽有不下究闾阎之疾苦有不上闻咸听直言毋有忌讳朕方开谠正之路消壅蔽之风其于鲠论嘉谋唯恐不闻闻而行之唯恐不及其言可用朕则有赏言而失中朕不加罪朕言惟信非事空文尚悉乃心毋悼后害应中外臣寮以至民庶各许实封言事在京于合属处投进在外许于所在州军附递以闻布告遐迩咸知朕意
　　赐夏国主诏　　　　　　　　　韩　琦
　　昨以夏国累年以来数兴兵甲侵犯疆陲惊扰人民诱迫熟戸去岁乃复直叩大顺围迫城寨焚烧村落抗敌官军边奏屡闻人情共愤羣臣皆谓夏国已违誓诏请行拒絶先皇帝务存含恕且诘端由庶观逆顺之情以决众多之论逮此逊章之禀命已悲仙驭之上賔朕纂极云初包荒在念仰循先志俯谅乃诚既自省于前辜复顾坚于永好苟奏封所叙忠信无渝则防礼所加岁时如旧安民保福不亦休哉
　　赐观文殿学士礼部尚书王举正不允诏
　　欧阳修
　　夫朝廷之广大贤隽之众多必有皤然耆寿之臣以当上所优礼之异或事思所访则有老成俾时之式瞻以为人望故礼虽七十犹有不得谢者焉卿懿文高行有君子之风清节令闻为当世所重阅书秘殿日侍清闲进读经筵坐论道德固非有官司之责筋力之劳宜思少安副我眷待
　　赐夏国主诏　　　　　　　　　欧阳修
　　朕嗣守丕图日新庶政方推大信以协万邦思与藩屏之臣永遵带砺之约矧勤王而述职固奕世以推诚而近年以来将命之使或不体朝廷之意罔循规矩之常多于临时率尔改作既官司之有守致事体以难从且下修奉上之仪本期効顺而君有锡臣之宠所以隆恩岂宜一介于其间辄以多端而生事在国家之抚御固廓尔以无疑想忠孝之倾输亦岂欲其如此故特申于防谕谅深认于眷怀今后所遣使人定冝精择不令妄举以紊彞章所有押赐押伴使臣等亦已严行戒励苟有违越必寘典刑载惟信誓之文炳若丹青之着事皆可守言贵弗违毋开间隙之萌庶敦悠久之好
　　赐南平王李德政歴日诏　　　　宋　祁
　　颁歴之义以初为常俾一天下之归用谨人时之授以卿列壤南裔率职本朝宣我恩化慰彼黎庶每属岁元之防必荣庙朔之藏朕亦推处禨祥裁辅舒惨申命太史分次左方宜案象以奉行表布和之胥洎特兹驰锡勿怠钦承
　　赐判永兴军韩琦再乞相州不允诏
　　王安石
　　卿当国家之多难任社稷之至忧实能忠勤以济勲绩方均逸豫适此外虞烦我元功良非得已亦惟体国义不辞劳今虽尚谋经武之时非有搜兵伐罪之事坐临诸帅固可优游何必旧邦乃能休养勉绥居息以副倚毗
　　赐守司徒检校太师兼侍中韩琦诏
　　王安石
　　便道之鎭朝廷故常来朝京师朕意所欲使事曲折既当闻知忠言嘉谟又所饥渇虽知勤勚可不勉哉
　　赐富弼乞判汝州允诏　　　　　王安石
　　比饬使人具宣至意就令赐告冀遂宁瘳卿严只朕命不敢遑息顾念吏卒闵其久留触热载驰用忘勤勚恭以事上卿实有之仁及贱防又能如此忠诚所恻岂独朕心从容小邦姑以养福勉绥吉禄毋恤后艰
　　赐知亳州欧阳修乞致仕不允诏二道
　　王安石
　　股肱名臣与国同体礼当得谢朕尚难之况年非告老之时而勲在受遗之籍不留屏辅人谓斯何姑体至怀少安厥位
　　卿勲德之旧简在帝心从容一州足以休养而抗奏至于四五必以田里为归岂朕视遇故老有不足于卿乎何其求去之果也欲喩至意莫知所言惟能勉留实副勤伫
　　赐答曾公亮诏　　　　　　　　王安石
　　眚烖变异以戒人君推之股肱朕所不敢元勲旧德实赖交修谴告之来必缘象类明谕朕志使当天心庶几君臣并受遐福不务出此而果于辞权是惟保身岂曰谋国
　　赐特放知潭州燕度待罪诏　　　王安石
　　卿受命方隅助宣德化奸宄弗率乃触大诛引慝自归谓当谴黜万方有罪责在朕躬虽尔长民岂专任此赐宰臣韩琦不赴文德殿立班待罪不允诏
　　王　珪
　　天子之御正朝乆而未讲宰相之班百辟后亦从隳防台简之忽陈规邦彞之浸畧葢延英赐对每逾中之咨故宣政留班不及大昕之谒矧在职之匪懈奚引愆而靡宁宜斥细嫌用绥素瞩
　　赐河阳三城节度使兼侍中曾公亮乞免册礼允
　　诏　　　　　　　　　　　　王　珪
　　天子临轩拜三公其礼旧矣今朕以上公之秩加于元臣方戒有司卜日而册授之乃援比固辞不能为朕引绂廷下吁其礼何时而可复耶虽用勉从则匪朕心之怿
　　赐判亳州富弼乞罢使相不允诏　王　珪
　　朕初临丕基首撰大吏方劳精而共务忽引疾以屡辞去虽逾于岁年念不舍于朝夕适览奏函之蔇又将使衮之还且重禄所以赋上贤乐郡所以优旧德宜收曲虑终保高名
　　赐吴奎免恩命不允诏　　　　　王　珪
　　天子惟君万邦建时百辟以只迪于乃事矧曰左右之臣以朝夕承乂乃辟予敢有弗钦尔克懋乃猷兹庸命尔图厥政尔乃陈所以固辞朕命者三朕思有虞之世羣臣皆让亦莫安厥位终敇之曰兪汝往哉尔弗逖闻于前人其率时训惟厥中呜呼愼尔止毋倚乃身乃罔弗孚于休
　　戒谕夏国主诏　　　　　　　　王　珪
　　维乃祖考克有西土世为汉藩辅今尔弗蹈于前烈乃窃署重爵以奉币于朝方边吏拒还乃复稽留境上不及廷见之期洎朕亲防贡函而僭我王命实如所闻朕疑风俗荒逺未逹朝廷之仪虽然弃信慢常谊不可长其务思先世之约以保绥于斯民毋忽是图以奸我有邦之罚今后所差使人即不得僭拟
　　赐宰臣韩琦请郡不允诏　　　　吕公着
　　夫忘身徇国者前志之所高送往事居者人臣之所勉顾惟寡昧矧在亮隂永言负荷之艰实頼股肱之助荐披来奏颇异予闻谓已事于山园必听辞于机柄虽末代或尔在本朝则无唯天圣之初冯拯去位非缘使领而获罢葢以疾疚之匪任卿体力素强望实兼劭所宜遗履谦之近节懋经国之逺图深体至怀勉绥厥位
　　赐王广渊张诜奬谕诏　　　　　元　绛
　　洮岷之役师旅载兴维予信臣一乃忠力百尔调发并济厥须告凯奏功实繄佽助特加褒宠有腆分颁宜体眷怀益图来効
　　赐新除落致仕依前光禄大夫范鎭赴阙诏
　　苏　轼
　　夫有德君子以精神折冲譬之麟鳯能服猛鸷朕虚怀前席以致诸老非敢必以事诿也苟得黄髪之叟皤然在位则朝廷尊严奸宄消伏卿虽笃老乃心王室毋惮数舍之劳以副中外之望
　　赐尚书刑部侍郎范百禄乞外任不允诏
　　苏　轼
　　成王命君陈商民在辟予曰辟尔惟勿辟予曰宥尔惟勿宥惟厥中古之有司与天子相可否葢如此而况公卿之间议有异同而不尽其説哉例在中书与在有司固宜审处归于至当而卿遂欲以此去位非古之道也其益修厥官以称朕意
　　沿路赐奉安神宗皇帝御容礼仪使吕大防银合
　　茶药诏　　　　　　　　　　苏　轼
　　于赫神考如日在天虽光明无所不临而躔次必有所舍肆予命尔只奉此行礼既告成勤亦良至感慕之外嘉叹不忘
　　赐阿里骨诏　　　　　　　　　苏　轼
　　惟尔祖先世笃忠孝本与夏贼日寻干戈亦惟恃我朝廷爵秩之隆用能保尔子孙黎民之众肆朕命尔嗣长乃师而承袭以来强酋外擅尔弗能禁恣其所为遂据洮城以犯王畧隂连夏贼约日盗边朕愍属羌之无辜出偏师而问罪元恶俘获余党散亡山后厎平河南绥服朕惟率酋豪而捍疆埸乃尔世功叛君父而从仇讐岂其本意庶能改过未忍加兵果因物以贡诚愿洗心而効顺尔既知悔朕复何求已指挥河路更不出兵及除已招纳到部族外住罢招纳依旧许班次往来买卖及上京进奉尔宜约束种类共保边陲期宠禄于有终知大恩之难再勿使来疑复为虚言
　　赐正议大夫知邓州蔡确乞量移弟硕允诏
　　苏　轼
　　以义责备春秋有失教之讥以情内恕诗人有将母之念硕之得罪事在有司难以遗近之亲而废朝廷之典反观来请有防予心重违兄弟急难之词以伤人子奉飬之意
　　赐端明殿学士银青光禄大夫致仕范鎭奬谕诏
　　苏　轼
　　朕惟春秋之后礼乐先亡秦汉以来韶武仅在散乐工于河海之上往而不还聘先生于齐鲁之间有莫能致魏晋以下曹郐无讥岂徒郑卫之音已杂华戎之器间有作者犹存典刑然铢黍之一差或宫商之易位惟我四朝之老独知五降之非审声知音以律生尺览诗书之来上阅簨虡之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志究观所作嘉叹不忘赐观文殿大学士集禧观使苏颂乞致仕不允诏
　　范祖禹
　　祖宗以来贵德尚齿鼎槐之老莫不眷留班于大廷表仪百辟卿向繇省辖进涖宰司深执劳谦恳求去位置使祠馆勉徇雅怀已退处于丘园尚何殊于田里矧卿筋力克壮聪明不衰中外所瞻足以重国体兹至意无或费辞
　　赐新除观文殿大学士中太一宫使范纯仁令赴
　　阙供职诏　　　　　　　　　曾　肇
　　卿三朝元老四海具瞻出处为邦国之重轻用舍繋仁贤之消长乆置散地宜还本朝俾陟降于殿帷仍总司于琳馆岂惟尊德尚齿昭示宠优庶几鲠论嘉谟日闻忠告昔周公已老犹在京师留侯虽病不去汉室眷惟旧弼异世同心闻命疾驰副朕所望












　　宋文鉴巻三十一
　　钦定四库全书
　　宋文鉴巻三十二
　　宋　吕祖谦　编
　　勑
　　颁贡举条制勑　　　　　　　　欧阳修
　　夫儒者通天地人之理而兼明古今治乱之源可谓博矣然学者不得骋其説而有司务先声病章句以牵拘之则吾豪儁竒伟之士何以奋焉有纯明朴茂之美而无斆学养成之法饬身励节者使与不肖之人杂而并进则夫懿德敏行之贤何以见焉此士人之甚而学者自以为患议者屡以为言朕慎于改更比令详酌仍诏宰府加之参定皆以为本学校以教之然后可求其行实先防论则辨理者得尽其説简程式则闳博者可见其材至于经术之家稍增新制兼行旧式以勉中人其烦法细文一皆罢去明其赏罚俾各劝焉如此则待士之意周取人之道广夫遇人以薄者不可责其厚今朕建学兴善以尊子大夫之行而更制革以尽学者之材予于教育之方勤亦至矣有司其务严训道精察举以称朕意学者其思进德修业以无失其时凡所科条可为永制
　　赐右屯卫大将军叔韶奬谕勑　　欧阳修
　　朕固嘉汝向学励善蔚然而有文与夫习富贵之骄而乐狗马之翫者异矣然夫学者所以知君臣父子之礼出可以施于国入可以施于家汝其慎择厥师讲救其阙使言而无过以自逺于悔尤夫能异于众人诚为有立必至乎君子然后大成汝其勉之无或中止
　　赐陜西西路沿边经略招讨都部署司勑
　　宋　祁
