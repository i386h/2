<!-- { "loadSidebar": true } -->
　　彼苍者天成形物先初鸿以质判渐轻清而体圆生五材以亭毒运六气以陶甄故使晦明相继寒暑递迁逺眺其原兮亦极之无极近详其理兮固之又谅神功之罕测寔灵造之自然徒观其潜化不言惟徳是辅列九野而为号峙八山而为柱其为道也或比之以张弓其入梦也或方之于漱乳悯邹衍则严霜夏降应陈寔则繁星夜聚孔堦逺而难登乐雾披而已覩虽覆繖之可嫓岂链石之能补美夫有功不伐无逺不盖徳冠三才名参四大日朝上而疑璧河夜横而如带破镜飞乎其所长剑倚乎其外违之则风雨差错顺之则隂阳交泰况乎观文察变害盈尚黙则大着美于唐君虑崩见讥于国徒瞻荡荡之体孰辨苍苍之色在玉衡以齐政任铜史以司刻名既入于四知光镇临于八极顾惟仰叹载之无力思斡运之莫原惟逺近之难识傥闻鸣臯之响愿奋垂云之翼嗟天道之大哉非管窥之可测
　　碧落赋　　　　　　　　翟楚贤
　　散幽情于曩昔凝浩思于典坟太初与其太始高下混其未分将视之而不见欲听之而不闻爰及寥廓其犹槖籥轻清为天而氤氲重浊为地而盘礴尔其动也风雨如晦雷电共作尔其静也体象皎镜是开碧落其色清莹其状寞虽离娄明目兮未能穷其形其体浩瀚其势渺漫纵夸父逐日兮不能穷其畔浮沧海兮气浑映青山兮色乱为万物之羣首作众材之壮观至妙至极至神至虚莫能测其末莫能定其初五石难补九野环舒星辰丽之而照耀日月慿之而居诸非吾人之所仰实列仙之攸居尔乃遗尘俗务遐躅养空栖无惩忿窒欲陵清高而自逺振羽衣以相属七日王君永别缑山之上千年丁令暂下辽水之曲别有懐真俗外流念仙家抚鹤而增感顾蜉蝣而自嗟乃錬心清志洗烦荡邪凝魂于秘术驰妙于飡霞云梯非逺天路还賖情恒寄于绵邈愿有托于灵槎
　　天行健赋【以天徳以阳故能行健为韵】
　　大哉乾元神不可测其内也刚其外也直直所以保合太和刚所以运行不息故王者奉之而垂化君子体之而进徳者也原夫天者干之形干者天之名用九以则得一而清名也者纯阳之经形也者太无之精语其动兮孰知其动语其行兮孰知其行得不详其所由稽其所以歴土圭以穷妙因浑仪而探理左出右没不行则何以变三辰之度上腾下降不动则何以为万物之始履柔兮居常配坤兮秉阳笠也谁覆弓也谁张四徳虽具未足以拟议十翼虽广未足以披攘微乎哉得于幽者道盛乎哉得于道者王緜緜若存戸枢不蠧较之则火井易灭当之则金柅难固持刚靡失既兼柔克之资用壮罔亏亦取易知之故是以为君为首为金为氷杳防兮不虑乎盈缩寂寥兮何有于骞崩喻彼成形是显飞龙之象精其致逺因推良马之能且夫天也者阳干也者健窥之于里则其象歴歴瞻之于表则其容慁慁不言非渉于可名不拔方知乎善运大道非物岂容娲后之功小说惑人何伤秦宓之论皇家恩流品物礼达上垂文明画一之令秉神武不杀之权推之荡荡守之防防儒不知其异信所为亲上而法天者欤
　　乾坤为天地赋【以取类着言神乎理为韵】陆　肱
　　昔者圣人之作易也以干为天以坤为地于干则资始羣品在坤乃资生万类干为竒矣以三而契彼天经坤盖偶焉以六而昭乎地位吾尝仰以观其气俯以察其区岂非干者阳也坤者隂乎于阳乃天之徳于隂乃地之符亦犹阳与刚偶隂与柔俱于刚乃天之仪于柔乃地之枢况乃取诸物以非真取诸身而非据是则取之上而彖象咸立取之下而吉凶斯着元亨之道配柔克以同归光大之名与沉潜而俱去于干则易知可察至健斯全其运也直其息也专为君而长为首而先为马以居要为男而体大矣哉确然示易若天之父万物焉于坤则简能可立至顺为理其辟也震其翕也止为臣于主为腹于已为牛以当用为女而资始至矣哉隤然示简若地之母万物矣故能酌此生植通诸鬼神究其情于大壮播其义于家人否以知屈泰以知伸受以复而其心见考之咸而其感陈亦何异分彼混茫清为天而浊为地定其律吕宫曰君而商曰臣既生而太极为初竝用而三才斯取彼防也三百六十此数也五十有五所以凖此知道采之立言列之而其象显演之而其卦繁盖动静之二体緫牢笼之众门斯可谓明覆载之徳识化育之功故曰尧舜垂衣裳而天下治盖取诸乾坤
　　披雾见青天赋【以莹然可仰无不清心为韵】王　起
　　欝彼宿雾蔽乎逺天雾晻霭以气彻天清泠而色鲜仰之弥高五里始分其杳尔积而能散三光忽映其粲然昔人引之以喻见贤竒姿允叶美质相宣岂徒巻防防之浄緑觌昭昭于上始其杂氛昏掩高朗霏微有色散漫无象文豹去之而退藏螣蛇游之而来徃将欲纵遥睇涤烦想则苍苍大圜之色愿豁其清明英英上徳之容亦如其瞻仰及夫収地表歇天衢啓晨光之有耀辟丽景而多娯于是碧落如迩青防若无既仰之而不及将觏止而岂殊且欲盖而彰人与天而合契不言而信天与貌而相符则知贤为众伙人不知兮蔽之孰可天实悠乆雾不披兮覩之则不故将通显于幽情配美于高明空防既同于席巻寥廓乃喻于氷清惟人也玉立斯映惟天也管窥莫竞既遐迩之无氛自心神而可莹状烟消于幕幕始露澄潭凝尘洗之蒙蒙自开朗镜所以彰风采之异见光仪之盛异哉一言之羙万祀攸钦陋决云而观剑小披沙而见金有羙人兮青阳是仰藻镜斯临自然比天于霄汉巻雾于沉隂亦何必观乐广之容始钦重器信卫瓘之说方获明心者哉炼石补天赋【以炼彼坚贞将补其阙为韵】　阙　名
　　天何言哉有阙则补持五石而是用俾四时而能取成乎圆象故资可转之功定彼干仪盖俟至坚之主所以裨覆焘仰周普磨砻入锻成功岂滥于宋人缉缀为劳至徳何慙于山甫乾道甚明配彼清真类鼓铸而可致冀穹而是营石不能言黙助无为之化天将假手潜因妙用而成则知娲氏之为功也体物情立取法志生眄悠远而求则象规圆而作程小大宁遗俾随形以溥博嵳峩不坠皆投质于轻清若乃造呈材神功効技他山以缀象帝自迩卿云初触当碧落以丽乎银汉同流激青霄而节彼天象又石质既坚究勤劳而日月逝矣成广大而星辰系焉暖积素之烟尚疑苔防降如丝之雨终若溜穿观夫圆则九重功惟百炼眷无亲而克敬当有道而可见言柔与刚崇高是将运有徒于昼夜比为炭于隂阳织女停梭受支机于河汉荆人抱璞嗟韫玉于穹苍补之伊何以当其阙照悠悠于峻极驱凿凿于超忽想夫取锻之日排刚之时龃龉不安或表艰难之歩清明于外犹生错落之姿正圆虚之广矣下长风而凄其是知补上天于炼石盖虚实之相资焉
　　管中窥天赋　　　　　　张仲素
　　管为物兮虚受天为体兮据安能因径寸之内将穷转毂之端用当其无苍苍之色何尽微而不大恢恢之状则难故虽无私以居上信可因物而仰观于是正瞻视品清澄察九垠之际极一目之能髣髴其形难识翼摩之鹄依稀其状犹如背负之鹏或因夫窥牖是见且异夫置阶而升风息八方烟消四极黙淳淳之灵向湛悠悠之神域乃执轻管纳丽则遥睇罔审窥不忒虚其内虽高明之可分小其形胡广大之能测故使盖影多掩笠形半匿月既满而犹亏日将中而如昃掌握之内安得容其九重咫尺之中岂能尽其五色且管之为质也秉直天之为体也含虚天执虚而秉阳垂象管抱直而利有用无信大小之有异亦遐迩以斯殊窥临既加徒云其至矣贞观必得信安可测夫若然则固知事不可以近图远物不可以小谋大小谋大则立而致尤近图远则坐而贾害故方朔言也明俟时之难庄周着之表游方之外客有勤学孜孜忧心悄悄服仁义而罔舍守翰墨而自矫将搦管而是窥愿天上之不遗微眇
　　第二
　　惟大也不可以小测惟高也难可以近知况穷天之至象徒执管而潜窥骤景风激驰光电移迷苍苍之正色杳的的而成规桂未圆余辉来而尚溢阳乌当书逺色照而全亏当其悬象在天明眸在管环视而逺维不极仰观而长河若断云明灭而浮影时聚星暧昧而流光倐满紫微黄道斯蔽其纵横北陆南躔曷究其长短观其悠然远象浩矣穹老氏守真不窥而自见禆公亿度屡中而无功况乎溥博四极之大依微径寸之中讵能分其经纬固且昧其变通若乃迢夜澄月高飇扫雾众形必流羣象斯布邈上下之逺迩夐东西之晷度畴能筭其盈缩孰可研于推歩机莫覩徒骋离朱之明大象都迷安徴平子之赋且夫莫细匪管莫高匪天仰瞻而范围斯昧垂覆而周流自迁则知徳之微难以片言语道之广难以一理诠苟持此而不舍吾未见极深而造者矣
　　三无私赋【以平上去入为韵】　　　　范　荣
　　天得一以清地得一以宁日月得一以明圣人法之以化成无私之谓莫之与京三者不忒天下和平天之道也存乎至轻潜运而三光是丽不言而四时是行夏以长春以生亭毒之徳以无私覆为名地之义也为利至广大流百川细包草莽因金风而物成熟遇木徳乃气腾上且无私载坤徳存乎易象月之来日之徃无幽不烛有形斯仰其照无私实至明而称朗若天地不能存之以信则生成之理息日月不能存之以明则终古之道爽浑盖惟不失其常羲和自得其所掌今我天子因无私以成心每宵衣以达曙奉此三道守而勿去大象是执选贤为急昭昭为大与天地而相参明明鉴下齐日月而出入天光发乎幽滞仁声振于潜蛰俦阳之徳因时行而有阶起予者商想兹道而无级苟志斯道立之斯立当轴者斯焉取斯何忧乎地芥之难拾


　　文苑英华巻一
　　钦定四库全书
　　文苑英华巻二　　　　　宋　李昉等　编天象二
　　日赋三首　　　　　日中有王字赋二首黄人守日赋一首　　二黄人守日赋二首太阳合朔不亏赋一首
　　日赋　　　　　　　　　　李　邕
