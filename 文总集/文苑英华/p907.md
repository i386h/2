<!-- { "loadSidebar": true } -->
　　聨句诗序一首
　　上已日燕太学听琴诗序一首
　　送陆员外出刺歙州诗序一首
　　荆潭酬唱诗序一首
　　凌助教蓬屋题诗序一首
　　愚溪诗序一首
　　法华寺西亭夜饮赋诗序一首
　　王氏伯仲唱和诗序一首
　　娄二十四秀才花下对酒唱和诗序一首
　　香山居士写真诗序一首
　　序洛诗序一首
　　题致仕武賔客嵩山旧隠诗序一首
　　在防稽与京邑游好诗序一首
　　题望春诗序一首
　　堂阳亭子诗序一首
　　奉送前合州徐使君赴上都诗序
　　穆　员
　　二月中节时芳为人栁先攀折而垂水待临泛而满花迎酒客而笑莺随诗人而吟有良二千石徐公解印南国将赴镐京与东风迟日偕至洛中贤士大夫以公着【一作香】名茂实诗言酒态相从于赏春之场其润色也与莺花并东溪南陌诗锋函合迭为晋楚者日有闻焉惜乎偕赋不疲羣芳未老而不谋者别中道间之向之待人攀折临泛与笑而吟者又似有意乎伤且怨矣矧同游者之心乎仆也贫不知春病不逮防诸公以异日徴文之籍不获辞焉所以叙作者之意共叹春未去而公去故其思也同
　　缑山道中五咏诗序
　　仲春之节洛师还近郊亚尹尚书郎御史元公李公韦公将事如军赏心百里予时有所繋不克与偕三君子赋嵩峰汉陵维源竹涧仙坛五篇遗我居者善乎诗之时用也如绘出其芳镜涵羣象翚呈鲜彩琴韵雅音俛仰吟咏之间若在春元之上晴峰之下境移众目胜集我心诗之时用也如此否则一时得之人与闲云并兴与夕阳俱尽春与残花共谢游者居者等无及焉他日属和之声洛阳为之动既编次盈什则不可不纪其所以然
　　蝗旱诗序
　　甲子嵗秋大旱螽蝗生其为异也听如疾风视如飞雨仰如隂云俯如流水乃至天降其髙地増其厚明为之昏其灾也如农夫薙草繁霜凋木烈火燎原呜呼甚矣矧夫既枯之稼仅遗之粒其可望也余时从师于东周居镇之府僚友霍搃赋蝗旱诗一章七十有二句其指兵生蝗蝗生和和生瑞犹夫空谷之响立表之影以其类至必然若乃春秋书灾纪异之法诗人风化美刺之义备阅章句则知其文余味之深叙者以为引
　　聨句诗序　　　　　　　　吕　温
　　河东栁茂直与余有潘杨之睦且道义相得也余兄弟志守拙黙不交当世晨昏之外静専一室顾我者唯茂直而已以为切磋盖常事讨论有宴息导【集作道】志气徒然起愤议世事【集作时事文粹作时世】余欲无言其或晴天旷景浩荡多思永夜髙月耿耿不寐或风露初晓怳若有得或烟雨如晦缅懐所思则【文粹作不然】何以节宣惨舒畅逹情性其有易于诗乎乃因翰墨之余琴酒之暇属物命篇聨珠迭唱【文粹作唱玉】审韵谐律同声相应研情比象造境皆防亦犹众壑合注浸【集作霈】为大川羣山出云混成一气朗宣五色微阐六义虽小道必有可观其在兹矣茂直命余序述存以编简俾后之观者知吾党所立之滥觞
　　上巳日燕太学听弹琴诗序　韩　愈
　　与众乐之之谓乐乐而不失其正【蜀夲作节】又乐之尤【阁本作光】也四方无鬬争金革之声京师之人既庻且丰天子念致理之艰难乐居安之闲暇肇置三令节诏公卿羣有司至于其日率厥官属饮酒以乐所以同其休宣其和感其心成其文者也三月初吉实惟其时司业武公少仪于是搃太学儒官三十有六人列燕于【集作于】祭酒之堂樽俎既陈肴羞惟时醆斚叙行【蜀本作有序】献酬有容歌风雅之古辞斥夷狄之新声褒衣危冠愉愉【蜀夲作与与】如也有一儒生魁然其形抱琴而来歴阶而升坐于樽俎之南鼓有虞氏之南风赓之以文王宣父之操优游夷愉广厚髙明追三代之遗音想舞雩之咏叹及暮而还【集作退】皆充然若有所得也武公于是作歌诗以美之命属官咸作之命四门博士昌黎韩愈叙之
　　送陆员外出刺歙州诗序
　　贞元十八年二月十八日祠部员外郎陆君出刺歙州朝廷夙夜之贤都邑游居【集作从】之良赍咨涕洟咸以为不当去歙大州也刺史尊官也繇郎官而往者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆公之道行乎朝廷则天下望其赐刺一州则専而不能或【阁夲作咸】谓【集无此字】先一州而后天下岂吾君与吾相之心哉于是昌黎韩愈道愿留者之心而泄其思作诗曰我衣之华【一作美】兮我佩之光【集有兮字】陆君之去兮谁与翺翔【集有兮字】敛此大恵兮施于一州今其去矣【一作兮】胡不为留我作此诗歌于逵道无疾其驱天子有诏
　　荆潭裴均杨凭唱和诗序【唐艺文志有裴均荆潭唱和集一巻即此也元和九年均师荆南诸夲作垍并非】
　　从事有示愈以荆潭酬唱诗者愈既受以卒业【一作集非】因仰而言曰夫和平之音淡薄而愁思之声要妙懽愉之辞难工而穷苦之言易好也是故文章之作恒发于羁旅草野至若王公贵人气得志满【集作气满志得】非性能而好之则不暇以为今公开镇蛮荆统郡惟九常侍杨公领湖之南壤地二千里徳刑之政并勤爵禄之报两崇乃能存志乎诗书寓辞乎咏歌往复循环【集作还】有唱斯和搜竒抉怪雕镂文字与韦布闾里顦顇専一之士较其毫厘分寸铿锵发金石幽感鬼神信所谓材全而能钜者也两府之从事与部属之吏属而和之苟在编者咸可观也宜乎施之乐章纪诸册书从事曰子之言是也告于公书以为荆潭唱和诗序
　　凌助教蓬屋题诗序　　　　栁宗元
　　儒有蓬户瓮牖而自立者河间凌士变穷讨六籍皆有著述而尤春秋为儒官守道端庄植志不回在京师十二年家夲吴地【集作也】欲归而不可得遂构蓬室以备揖让之位栋宇简易仅除风雨盖大江之南其旧俗也由是不出环堵坐入吴甸包山震泽若在牖外所谓求仁而得斯固然欤与夫南音越吟慕望而不获者异日道也夫厚人伦懐旧俗固六义之夲羣公是以有发徳之什书在屋壁余序而引之
　　愚溪诗序
　　灌水之阳有溪焉东流入于潇水或曰冉氏尝居也故姓是溪曰【集作为】冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今予家是溪而名莫能定土之居者犹龂龂然不可以不更也故更之为愚溪愚溪之上买小邱为愚邱自愚邱东北行六十歩得泉焉又买居之为愚泉愚泉凡六穴皆出山下平地盖上出也合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以余故咸以愚辱焉夫水智者乐也今是溪独见辱于愚何哉盖其流甚下不可以溉灌又峻急多坻石大舟不可入也幽邃浅狭蛟龙不屑不能兴云雨无以利世而适类于余然则虽辱而愚之可也寗武子邦无道则愚智而为愚者也顔子终日不违如愚睿而为愚者也皆不得为真愚今予遭有道而违于理悖于事故凡为愚者莫我若也夫然则天下莫能争是溪余得専而名焉溪虽莫利于世而善鍳万类清莹秀彻锵鸣金石能使愚者喜笑眷慕乐而不能去也余虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昏然而同归超鸿蒙混希夷寂寥而莫我知也于是作八愚诗纪于溪石上
　　法华寺西亭夜饮赋诗序
　　余既谪永州以法华浮图之西临陂池邱陵大江连山其髙可以上其逺可以望遂伐木为亭以临风雨观物初而游乎颢气之始间嵗元克已由柱下史亦谪焉而来无几何以文从余者多萃焉是夜防兹亭者凡八人既醉克巳欲志是防以贻于【集作于】后咸命为诗而授余序昔赵孟至于郑赋七子以观郑志克巳其慕赵者欤卜子夏为诗序使后世知风雅之道余其慕卜者欤诚使斯文也而传于世庶乎其近于古矣
　　王氏伯仲唱和诗序
　　仆闻之世其家业不陨者虽古犹今【集作乏】也求之于今而有获焉王氏子某与余通家代为文儒自先天已【集作以】来防名闻逹柔【集作秉】毫翰而践文昌登禁掖者纷纶华耀继武而起士大夫掉鞅于文囿者咸不得攀而伦之乙亥嵗余自南徐来执文贶余词有逺致又著论非班昭不能读【集作续】父兄之书而乃徼狂疾之功以为名吾知其奉儒素之道専矣问以兄弟嗣来京师防于旧里若璩玚在魏机云入洛由是正声迭奏雅引更和播损箎之音韵调律吕之气穆然清风发在简素非【集无此字非】文章之胄曷能及兹况宗兄握炳然之文以賛关右【集作石】豸【集作荐】冠银章荣映江湖则向时之羙谈必复其始某也谓余传卜氏之学宜叙于首章操斧于班郢之门斯强顔耳诗凡若干首
　　娄二十四秀才花下对酒唱和诗序
　　前　人
　　君子遭世之理则呻呼踊跃以求知于世而遁隠之志息焉于是感激愤悱思其志畧以効于当世必【集作故】形于文字申于歌咏是故【集无故字】有其具而未得行其道者之为也娄君志乎道而遭乎理之世其道宜行而其术未用故为文而歌之有求知之辞以余弟同志而偕未逹故为赠诗以悼时之往也余既困辱不得预暏世之光明而幽乎楚越之问故合文士以申其致将俟夫木铎以间于金石大凡编辞于斯者太平之不遇人也
　　香山居士写真诗序　　　　白居易
　　元和五年余为左拾遗翰林学士奉诏写真于集贤殿御书院时年三【英华作四非】十七防昌二年罢太子少傅为白衣居士又写真于香山寺经藏【集作藏经】堂时年七十一前后相望殆将三纪观今照昔慨然自叹者久之形容非一世事几变自【集作因】题六字以写其【集作所】懐
　　序洛诗序
　　序洛诗乐天自序在洛之诗也予厯覧古今歌诗自风骚之后苏李以还【李陵苏武始为五言诗】次及鲍谢徒迄于李杜辈其间词人闻知者累百诗章流传者巨【集作钜】万观其所自多因谗寃谴逐征戍行旅冻馁病老存殁别离情发于中文形于外故愤忧怨伤之作通计今古十【集作什】八九焉世所谓文士多数竒诗人尤命薄于斯见矣又有以知理安之世少离乱之时多亦明矣予不佞喜文嗜酒【集作诗】自防及老着诗数千首以其多也故章句在人口姓字落诗流虽才不逮古人然所作不啻数千首以其多矣作一数竒命薄之士亦有余矣今夀过耳顺幸无病苦官至三品免罹饥寒此一乐也太和二年诏授刑部侍郎明年病免归洛旋授太子賔客分司东都居二年就领河南尹事又三年病免归履道里第再授賔客分司自太和三年春至八年夏在洛凡五周嵗作诗四百三十二首除丧朋哭子十数篇外其他皆寄懐于酒或取意于琴闲适有余酣乐不暇苦词无一字忧叹无一声岂牵强所能致耶盖亦发中而形外耳斯乐也实夲之于省分知足济之以家给身闲文之以觞咏歌饰之以山水风月此而不适何往而适哉兹又以重吾乐也余尝云理世之音安以乐闲居之诗泰以适苟非理世安得闲居故集洛诗别为序引不独记东都履道里有闲居泰适之叟亦欲知皇唐太和嵗有理世安乐之音集而序之以俟夫采诗者甲寅嵗七月十日去尔
　　题致仕武賔客嵩山旧隠诗序
　　顾　云
