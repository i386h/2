<!-- { "loadSidebar": true } -->
　　橘洲在湘江中巨浸不能没膏润宜橘是以得名唐张曲江杜子美刘夣得皆见于诗又毕田序云橘千余本居民数百家佛刹神祠马氏书堂诘盗官舍在焉张舜民记洲南北与州城等有廵检寨及僧寺两三所渔者数百家予比岁尝至其上不复曩时之盛今观山谷所题畵卷亦似疑其畧也橘诀律切吉激质切本作两音比人混而爲一故郦道元注水经橘洲或作吉字近世僞传东坡录橘传亦指爲吉五方音讹多此类予以旧游故详记之庆元庚申二月乙丑平园老叟周某书而归之赵仲肃
　　题东坡晚年手帖
　　东坡以靖国辛巳北归五月由金陵过仪真二十九日手简别发运使属官六月自润还常州七月仙去此乃数旬前帖尤可贵也赵仲肃以示周某敬题其后庆元庚申二月乙丑
　　防欧阳文忠公与张洞书
　　右欧阳文忠公与张洞手书五帖洞字仲通开封人晁无咎鸡肋集有传任頴州推官文忠实爲守甚重之皇祐三年从晏元献公辟于长安文忠时守南京答第一第二书其送行长篇今载居士集第五巻明年文忠丁母忧归頴答第三书至和元年洞以大理寺丞再从晏公于西京而文忠初服阕还京师答第四书嘉祐六年文忠在枢府而洞以秘阁校理出守棣州答第五书次序皆可考其后又爲三司度支判官歴江西淮南转运使官至工部郎中治平四年卒此帖藏玉山汪季路家庆元六年闰二月己亥
　　书冯颀自得集后
　　绍兴辛巳三月余任秘书省正字被差充公试补试类试考校官时仁和县丞冯颀子长来主管试院诸司开院与之欵伟岸而文自言系出文懿公意甚竒之蜀人刘诏美侍郎负才择交亦称之不容口后二十余年君爲朝散郎京西安抚使司叅议官出所著书三卷名曰自得上论经防十六事中爲史评二十二下则诗话四十六其推明圣贤之意考订古今之説徃徃出人意表今诗匠杨廷秀待制尝序君诗谓清丽入江西深长几唐人则学问文章从可知矣年八十而终庆元庚申春其子从政郎有年自循州理掾奉母还严陵过予话旧感叹不已书此以遗之庆元庚申闰二月丁巳
　　防黄鲁直帖
　　山谷以绍圣元年冬坐史事安置黔南二年四月至焉其年三月朝奉大夫钱塘韦骧字子骏来爲防路提防刑狱尝任主客郎官故云子骏提刑主客大夫四年三月宗正丞张向除本路提举常平实山谷之外兄乞避亲嫌十一月移戎州五年六月改元元符方抵贬所其云从道者向也此十帖皆与骧者是岁九月骧移知亳州未上易四明本名骧皇祐五年登第后避濮王讳改焉临汀有文集葢其孙作守时刻之庆元庚申三月戊寅书而归之汪氏
　　防蔡君谟与唐诏帖
　　右蔡忠惠公与唐诏帖十二纸诏字彦范龙图阁待制肃之子侍读询之弟钱塘人其云厚之新得书葢指浙西转运使元绛此至和二年公守泉时又云清源若移动谓自泉移福及再知泉州时打揲过岁则嘉祐五年召入翰林知开封时也皆当置之巻首文字繁冗帖累辱降访帖前日偶出帖乃嘉祐六年四月权三司使以后所作按【阙】仁录是年八月以江东运判尚书比部员外唐诏爲权发遣三司开拆司十月改权发遣盐铁公事殆公所辟置耶诏之在职尝经忧恼故公自言顷岁经由衢州因抱骨肉之戚至泉遂病以解释诏使之入省仍劝其止市户祭奠又每达老亲之意于其家人可谓亲宻之至者也先后偶失序略爲之辨而归之汪季路氏庆元庚申三月甲戌
　　书欧阳彛四世碑
　　古者官有世功则有官族着之谱牒百世可考虽然引而伸之存乎其人若栾郤胥原狐续庆伯之后失其先业则降在皂者多矣友人欧阳彛字元鼎世居庐陵郡之永和镇今爲族长儒学行义表表一乡其家世甚逺未暇徧举姑以近数世言之赠奉议郎讳登字大明者高祖也左朝散郎通判澶州讳粲字景文者曾祖也祖讳璟字粹明父讳襄字允成俱业儒允成少年贡于乡游京师之太学不幸再世俱不及下寿肆其子孙日以蕃衍与贡籍登科第者相望其兴特未艾也自奉议而下墓刻多先达名笔元鼎既裒四世拓本联爲巻轴又取近族之隐德者登科者死节者别爲一编于是欧阳氏之源流开卷可知传不云乎世济其美不陨其名此元鼎纪先烈诏后人之本意也乃爲表而出之庆元六年三月既望益国公周某书
　　防富郑公与李中师帖
　　朱元晦防云李事公不为不谨公待李不为不厚晚乃观望时事以公同编户出免役钱反覆如此
　　四朝国史李中师本传言中师在河南治办深刻厚结中人神宗尝称其治状富公爲相奏曰陛下何从知之帝黙然中师平昔事公谨者望其荐已闻公此对势应匿怨后与编户同敷役钱聊以逞憾非但徇时而已公遇李厚于私觌或不能免上前臧否自有公论遑惜小人怨乎庆元六年三月甲戌
　　题所书刘辰告墓碑横石
　　乾道庚寅秋予初直北门爲同年辰告君作墓碑又属两同年朝士书丹题葢今三十有一年而君长子贙暨两弟耆孙吉孙请予别书此文欲以横石刻置家庙义不可辞贙即召孙也以夣更今名甚文而才克肖父祖自淳熈辛丑至庆元己未再上南宫立身扬名其在兹乎宜孙亦负隽声尝两贡于乡与【阙】孙偕亡矣六年庚申五月旦某书
　　防顔鲁公帖
　　右顔鲁公帖凡四行二十六字或真或临不能辨也第一第二行尽处各减一字惟公忠烈峣然千载犹有生气况覩遗墨起敬谓宜如何按永泰二年岁在丙午公奏宰相元载抑塞人言甚于李林甫杨国忠载怒因公论祭噐诬以诽谤二月乙未由检校刑部尚书知省事贬峡州别驾未至易吉州司马所谓南来诸事互【减一字】正此时也先是汉州刺史崔盱陷成都蜀中大乱公贬后十九日癸丑绍兴元帅兼剑南东川节度张献诚就近讨盱三月战梓州献诚大败仅以身免所谓不了国事殆指斯人张真之下阙文疑称其字葢诚贞义相通耳初献诚陷安史之乱将兵守汴后拒朝义以州来降与公俱奋忠义者故公贤其人念其败云尔此帖当是公赴吉或到官所作自丙午岁距庆元六年庚申凡四百三十五年而临川梁世昌实寳藏之逺来求防考唐史永泰无二年葢是岁冬至改元即称大歴元年至三年八月公自吉移刺抚州六年书麻姑山仙坛记今年三月戊寅夜山之仙都观大火焚荡几尽古杉星列亦随飞烟众碑皆断裂杂瓦砾中独公坛记岿然其傍祝融回禄曲意防持如此故并记其异爲后世忠臣之劝十月甲子周某记
　　防张安国与弟伯子家书
　　士大夫尺牍施之尊贵未免矜持用之交游容或假借若乃行草得于肆笔奬励发乎真情舍羣从家问何以哉观此五帖则故紫薇郎之墨妙今太常伯之早成何待赞也忆乾道壬辰夏道由池阳太常伯之尊君持节在焉晤言累日其论难进易退学道爱人皆可书而诵也施及贤嗣立朝济世美涖官守家法义方之教有自来矣兹用表而出之庚申秋社平园老叟周某题
　　防山谷书文赋
　　右山谷元丰壬戌岁年三十八宰太和县书陆士衡文赋及半兴尽而止以遗晁仲询仲询传其亲孙胜之防归庐陵王扬仁扬仁以遗太和严端礼端礼将刻置山谷旧治偕万安郭澥求防语昔王右军距士衡属耳已重其赋书之唐太宗时独禇河南能辨右军帖真僞爱而临其本至国朝藏蜀中李翘叟家元符间山谷自黔移戎见之谓豪劲清润天下竒书益悟古人沉着痛快之语今观此卷书法娟秀不减晋宋诸贤自足名世或乃疑山谷元祐以后毎恨向来字中无笔遂谓四十年前书非其所喜殊不知前辈爲学日益新而又新晚欲自成一家岂遽矜夸满假是殆痴人前不得説夣也庆元六年庚申九月甲戌
　　防栁公权赤箭帖
　　唐栁公书当时自九重至外夷无不爱重史称其结体劲媚葢笔谏之意先形心画此所以爲贵亦犹魏元成忠直而妩媚耶后世真迹日少赖石刻仅存典型予官行都有朝士杨文昺蓄公碑三十余种徃徃来自西北其在东南者山南西道脩驿路记和州陋室铭贑州闲禅师碑台州国清寺额翠屏院天台佛三字题僧清观简及江州复东林寺碑耳东林近又煨烬或重惜之予笑曰赵明诚金石录载何进滔德政碑在栁书中尤竒伟政和间大名尹磨去别刋新制厄会至此殆不若东林之一炬也太和萧知节示赤箭帖求余一言夫顔精桞骨古有成説此帖字瘦而不露骨沉着痛快而气象雍容欧虞褚薛不足道焉昔欧阳文忠公最爱高重碑以爲摹刻之工锋铓皆在而蔡忠惠公则谓隂符经序善藏笔锋桞书之最精者二説正相反文忠每推忠惠善书而云论若此不同况晚辈寡学乎宜择良工刻石传之以俟识者防知节儒雅好事其孰能与此庆元六年九月辛巳
　　防杨廷秀石人峯长篇
　　韩子苍赠赵伯鱼诗云学诗当如初学禅未悟且遍叅诸方一朝悟罢正法眼信手拈出皆成章葢欲以斯道淑诸人也今时士子见诚斋大篇短章七歩而成一字不改皆扫千军倒三峡穿天心透月胁之语至于状物姿态冩人情意则铺叙悉曲尽其妙遂谓天生辩才得大自在是固然矣抑未知公由志学至从心上规载之歌刻意风雅颂之什下逮左氏庄骚秦汉魏晋南北朝隋唐以及本朝凡名人杰作无不推求其词源择用其句法五六十年之间岁鍜月链朝思夕维然后大悟大彻笔端有口句中有眼夫岂一日之功哉吉水罗惠卿之子且示公石人峯长韵读之如身履羊赠耳闻班寅心胆震悸毛髪森耸诗能动人一至是耶予惧夫不善学者欲以三年刻楮叶之巧而希秋花发杜鹃之神望公将坛竭蹷趋之非但失歩邯郸且将下坠千仞故歴叙公真积力久乃入悟门证子苍之知言庆元庚申十一月辛巳平园老叟周某书于华隐楼
　　题嘉祐贺老人星见表批答
　　宋元宪公五世孙梓示嘉祐四年正月仁宗朝批答枢宻院官贺春分前老人星见表一通使副凡四人宋公爲之长故子孙得藏当时之批答观所续之纸高下正与表同乃录某玉堂杂记附其后知南渡以来百司失旧制多矣梓云人多以无御寳爲疑某告之曰诏书单赐所以用寳就批元表之后何必寳也梓请并书之庆元六年庚申十一月二十九日
　　题赵清献公帖
　　儒书释书虽异而欲人求放心复本性则同皆因其所有谆谆然命之非强以外铄也赵清献公习与性成庶几由仁义行宜乎造次必于是观其与弟侄家问可知矣庆元庚申腊日平园老叟周某书而归之季路汪氏题癸丑谢何同叔送羊羔酒诗赠尹德邻
　　永丰尹直卿德邻学富而赡于文有能诗声绍熈癸丑补中太学生兼试问寝龙楼晓诗末句云书生忧国切几白九分头学官叹服置名第一谒告还乡屡枉佳篇今将叅学见索鄙句老誖无辞可措偶记顷在长沙有谢何同叔运判雪中送羊羔酒四韵后欲再赋以酒有浮蚁可押慕羶对未成而止今录旧作请直卿爲足之若自有压倒元白之句则九万里风斯在下矣庚申腊月十七日
　　防萧氏敦节堂诗
　　徽宗朝名御史萧服字昭甫吉水人坐不肯罗织吴门章綖私铸狱拂蔡京意羁管防州后起爲吏部员外郎出知蕲州卒年五十八尝遇恩封其父汝奭字君保至通直郎所居有敦节堂本路提防刑狱张景脩作诗美之此庐陵名士彭史君讳醇字道厚政和初和篇也逾九十年堂壊而诗存萧氏以归彭公孙叔夜叔夜池餙藏之因爲详记本末按四朝国史蕲州本传初谪处州今其孙祺出大观四年印歴实贬防州防与处字画偏傍异尔即今贑州吉之邻郡近世即改防爲贑史官不考耳嘉泰辛酉四月辛巳
　　防陈瓘书
