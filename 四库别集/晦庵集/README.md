<!-- { "loadSidebar": true } -->
　　钦定四库全书　　　　集部四
　　晦庵集　　　　　　　别集类三【宋】
　　提要
　　【臣】等谨案晦庵集一百卷续集五卷别集七卷宋朱子撰书録解题载晦庵集一百卷紫阳年谱三卷不云其集谁所编亦不载续集明成化癸夘莆田黄仲昭跋称晦庵朱先生文集一百卷闽浙旧皆有刻本浙本洪武初取置南雍不知辑于何人今闽藩所存本则先生季子在所编也又有续集若干卷别集若干卷亦并刻之云云是正集百卷编于在手然朱玉朱子文集大全类编称在所编实八十八卷合续集别集乃成百卷是百卷又不出在手矣别集之首有咸淳元年建安书院黄镛序曰先生之文正集续集潜斋实斋二公已缕版书院建通守余君师鲁好古博雅搜访先生遗文又得十卷以为别集其标目则一仿乎前而每篇之下必书其所从得是别集之编出余师鲁手惟续集不得主名朱玉亦云无考观镛所序在度宗之初则其成集亦在理宗之世也此本为康熙戊辰蔡方炳臧眉钖所刻眉钖序之而方炳书后题曰朱子大全集不知其名之所始考黄仲昭跋及嘉靖壬辰潘潢跋尚皆称晦庵先生集而方炳跋乃称朱子故有大全文集嵗月浸久版已磨灭则其名殆起明中叶以后乎惟是潢跋称文集百卷续集五卷别集七卷与今本合而与潢共事之苏信所作前序乃称百二十卷已自相矛盾方炳手校此书其跋又称原集百卷续集十卷别集十一卷其数尤不相符莫明其故疑信序本作百有十二卷重刻者偶倒其文而方炳跋则缮写笔误失于校正也方炳跋又称校是书时不敢妄有更定悉依原本即续别二集亦未依类附入颇得古人刋书谨严详慎之意今通编为一百一十二卷仍分标晦庵集续集别集之目不相淆乱以存其旧焉乾隆四十四年四月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】陆　费　墀








　　钦定四库全书　　　　　集部四
　　晦庵集目録　　　　　　别集类三【宋】
　　卷一
　　赋
　　词
　　琴操
　　诗
　　卷二
　　诗
　　卷三
　　诗
　　卷四
　　诗
　　卷五
　　诗
　　卷六
　　诗
　　卷七
　　诗
　　卷八
　　诗
　　卷九
　　诗
　　卷十
　　诗
　　诗余
　　卷十一
　　封事
　　卷十二
　　封事
　　卷十三
　　奏劄
　　卷十四
　　奏劄
　　卷十五
　　讲义议状劄子
　　卷十六
　　奏状
　　卷十七
　　奏状
　　卷十八
　　奏状
　　卷十九
　　奏状
　　卷二十
　　申请
　　卷二十一
　　申请
　　卷二十二
　　辞免
　　卷二十三
　　辞免
　　卷二十四
　　书【时事出处】
　　卷二十五
　　书【时事出处】
　　劄子
　　卷二十六
　　书【时事出处】
　　劄子
　　卷二十七
　　书【时事出处】
　　卷二十八
　　书【时事出处】
　　劄子
　　卷二十九
　　书【时事出处】
　　劄子
　　卷三十
　　书【问答】
　　卷三十一
　　书【问答】
　　卷三十二
　　书【问答】
　　卷三十三
　　书【问答】
　　卷三十四
　　书【问答】
　　卷三十五
　　书【问答】
　　卷三十六
　　书【辩答】
　　卷三十七
　　书【问答论事】
　　卷三十八
　　书【问答】
　　卷三十九
　　书【问答】
　　卷四十
　　书【问答】
　　卷四十一
　　书【问答】
　　卷四十二
　　书【问答】
　　卷四十三
　　书【问答】
　　卷四十四
　　书【问答】
　　卷四十五
　　书【问答】
　　卷四十六
　　书【问答】
　　卷四十七
　　书【问答】
　　卷四十八
　　书【问答】
　　卷四十九
　　书【问答】
　　卷五十
　　书【问答】
　　卷五十一
　　书【问答】
　　卷五十二
　　书【问答】
　　卷五十三
　　书【问答】
　　卷五十四
　　书【问答】
　　卷五十五
　　书【问答】
　　卷五十六
　　书【问答】
　　卷五十七
　　书【问答】
　　卷五十八
　　书【问答】
　　卷五十九
　　书【问答】
　　卷六十
　　书【问答】
　　卷六十一
　　书【问答】
　　卷六十二
　　书【问答】
　　卷六十三
　　书【问答】
　　卷六十四
　　书【问答】
　　卷六十五
　　杂著
　　卷六十六
　　杂著
　　卷六十七
　　杂著
　　卷六十八
　　杂著
　　卷六十九
　　杂著
　　卷七十
　　杂著
　　卷七十一
　　杂著
　　卷七十二
　　杂著
　　卷七十三
　　杂著
　　卷七十四
　　杂著
　　卷七十五
　　序
　　卷七十六
　　序
　　卷七十七
　　记
　　卷七十八
　　记
　　卷七十九
　　记
　　卷八十
　　记
　　卷八十一
　　跋
　　卷八十二
　　跋
　　卷八十三
　　跋
　　卷八十四
　　跋
　　卷八十五
　　铭
　　箴
　　赞
　　表
　　防
　　啓
　　婚书
　　上梁文
　　卷八十六
　　祝文
　　卷八十七
　　祭文
　　卷八十八
　　碑
　　卷八十九
　　碑
　　卷九十
　　墓表
　　卷九十一
　　墓志铭
　　卷九十二
　　墓志铭
　　卷九十三
　　墓志铭
　　卷九十四
　　墓志铭
　　卷九十五上
　　行状
　　卷九十五下
　　行状
　　卷九十六
　　行状
　　卷九十七
　　行状
　　卷九十八
　　行状
　　事实
　　年谱
　　传
　　卷九十九
　　公移
　　卷一百
　　公移
　　续集
　　卷一
　　书【问答】
　　卷二
　　书【问答】
　　卷三
　　书【问答】
　　卷四
　　书【问答】
　　卷五
　　书【问答】
　　别集
　　卷一
　　书【以下时事出处帖】
　　卷二
　　书【以下讲学及杂徃来帖】
　　卷三
　　书
　　卷四
　　诗
　　题跋
　　卷五
　　杂著
　　卷六
　　公移
　　卷七
　　公移







　　晦庵集原序
　　弥穹壤道也凝之则存乎人人参三才繇斯道尔圣同天贤修而儗之进乎圣矣六经道之舆也羣圣精蕴在焉而孔子防其全宋大儒续孟氏之絶而朱子防其全自羲农承传以来广大精微阐抉无遗盖濂溪洛关词犹浑沦朱子则说之详下学上逹阶森牖豁学者能熟复笃行之复性明伦而得所以为人体用该人已成入贤望圣骎骎不自觉大造万世功髙往哲允矣不然求捷而迷得体而遗用违道逺哉顾朱子之学于时辄禁晦百余年本朝表章士所服习一宗之无异学道乃大明日中天矣其释诸经四书外所着文若诗彚之总百有二十卷亦无一语不出于道而为文且有体风行水上天地至文视汗漫荒忽神施鬼设者悬絶志在觉人故辞繁不杀布帛菽粟有余温与味焉盖其平日居敬穷理反躬实践内外交养者无斯须间而心与天游肆其发如此学士大夫不欲为贤圣君子而狃于词人则取彼置此可也欲为贤圣君子而华实兼者舍是奚读哉是集旧刻闽臬嵗久刓阙且简袠重大人囏于蓄比张宪副大轮白诸前巡按虞侍御守愚蒋侍御诏重刻之省约版纸者什四方鸠工沐梨而胡宪使岳至躬总挍讐之任董学潘宪副潢佐之罗宪副英陆宪副铨姜佥宪仪刘佥宪案咸与有劳信涖亟促其成讫工佥谓信宜序所以刻之意于乎朱子固言之道未尝亡而人实晦之明之是书广布将天下入道之涂益光诡道异说不得作虽为文者亦知轮辕徒饰之可愧思传于道而勿局以艺庶防国家化成参賛之治不无少补廼弗固辞嘉靖壬辰九月既望后学饶平蘓信书于闽之行台




　　钦定四库全书
　　晦庵集卷一　　　　　　　宋　朱子　撰赋
　　白鹿洞赋
　　白鹿洞赋者洞主晦翁之所作也翁既复作书院洞中又赋其事以示学者其词曰
　　承后皇之嘉惠宅庐阜之南疆闵原田之告病惕农扈之非良粤冬孟之既望夙余驾乎山之塘径北原以东骛陟李氏之崇冈【地名李家山】揆厥号之所繇得頽址于榛荒曰昔山人之隠处至今永乆而流芳【陈舜俞庐山记云唐李渤字濬之与兄渉偕隠白鹿洞后为江州刺史乃即洞创台榭环以流水杂植花木为一时之胜】自升元之有土始变塾而为庠俨衣冠与诵纷济济而洋洋【庐山记又云南唐升元中因洞建学馆置田以给诸生学者大集乃以国子监九经李善道为洞主掌其教授江南野史亦云当时谓之白鹿国庠】在叔季而且然矧休明之景运皇穆穆以当天一轨文而来混念敦笃于化原乃搜剔乎遗遯朌黄卷以置邮广青衿之疑问乐菁莪之长育抜隽髦而登进【谨按国朝防要太平兴国二年知江州周述乞以九经赐白鹿洞诏从其请仍驿送之六年以洞主明起为蔡州褒信主簿旌儒学荣乡校也】迨继照于咸平又增修而防倦【庐山记又云咸平五年敕重修又塑宣圣十哲之象】旋锡冕以华其归琛亦肯堂而诒孙【郭祥正书院记云祥符初直史馆孙冕以疾辞于朝愿得白鹿洞以归老诏从之冕未及归而卒皇祐五年其子比部郎中琛即学之故阯为屋榜曰书堂俾子弟居而学焉四方之士来者亦给其食】怅茂草于熈寕尚兹今其奚论【庐山记熈寕中作已云鞠为茂草矣】夫既啓余以堂坛友又订余以册书【寻访之初得樵者指告其防客杨方子直遂赞兴作之谋既而刘清之子澄亦裒集故实来寄】谓此前修之逸迹复闗我圣之宏橅亦既震于余衷乃谋度而咨诹尹悉心以纲纪吏竭蹷而奔趋士释经而敦事工殚巧而献图曽日月之防何屹厦屋之渠渠【事具吕祖谦伯恭所作书院记】山葱珑而绕舍水汨防而循除谅昔人之乐此羗异世而同符伟章甫之峩峩抱遗经而来集岂颛聎聴之为娱实觊宫墙之可入愧余修之不敏何子望之能给矧道体之无穷又岂一言而可缉请姑诵其昔闻庻有开于时习曰明诚其两进抑敬义其偕立允莘摰之所懐谨巷颜之攸执彼青紫之势荣亦何心乎俛拾乱曰涧水触石锵鸣璆兮山木苯防枝相樛兮彼藏以修息且游兮德隆业茂圣泽流兮徃者弗及余心忧兮来者有继我将焉求兮
　　感春赋
　　触世涂之幽险兮揽余辔其安之慨埋轮而絷马兮指故山以为期仰皇鉴之昭明兮眷余衷其犹未朁抑重巽于既申兮狥耕野之初志自余之既还归兮毕藏英而发春潜林庐以静处兮閴蓬户其无人披尘编以三复兮悟徃哲之明训防掩卷以忘言兮纳遐情于方寸朝吾屣履而歌商兮夕又赓之以清琴夫何千载之遥遥兮乃独有防于余心忽嘤鸣其恱豫兮仰庭柯之葱蒨悼芳月之既徂兮思美人而不见彼美人之修嫭兮超独处乎明光结丹霞以为绶兮佩明月而为珰怅佳辰之不可再兮怀德音之不可忘乐吾之乐兮诚不可以终极忧子之忧兮孰知吾心之永伤
　　空同赋
