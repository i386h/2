<!-- { "loadSidebar": true } -->
　　纵有健妇把鉏犂
　　古乐府健妇持门戸胜一大丈夫
　　新鬼烦寃旧鬼哭
　　夏父弗忌曰吾见新鬼大故鬼小
　　禾头生耳黍穗黑
　　齐民要术秋雨甲子禾头生耳
　　春光
　　富嘉谟明冰篇春冰澹沲度千门明冰时出御至尊
　　始出枝撑幽
　　慈恩防下数级皆枝撑洞黑出上级乃明
　　业白出石壁
　　宝积经若纯黑业得纯黑报纯白业得纯白报
　　一箭正坠双飞翼
　　箭一作笑盖用贾大夫射雉事
　　已令请急防通籍
　　晋令急假者五日一急一岁以六十日为限书记所称急取急皆谓假也车武子早急出诣子敬尽急而还是也
　　几日休练卒
　　新安吏诗练卒收旧京
　　彭衙行
　　冯翊郃县西北有彭衙城秦晋战地
　　张公一生江海客
　　张相镐
　　合昬尚知时
　　合昬木名朝舒夕敛
　　山鬼独一脚
　　山魈出江州独足鬼
　　射人先射马
　　乐伯左射马而右射人角不能进
　　是身如浮云
　　维摩经云是身如浮云须臾变灭
　　向子识损益
　　向子平读易至损益叹曰吾已知富不如贫贵不如贱也
　　徒旅惨不恱
　　一本云徒怀松栢恱
　　熊罴咆我东虎豹号我西
　　招隠云熊罴咆兮虎豹号
　　岁拾橡栗随狙公
　　后汉李栒居新安关下拾橡栗以自资
　　我生托子以为命
　　嵩高记牛山多杏自中国丧乱百姓资此为命
　　黄精无苗山雪盛
　　精一作独黄独状如芋子肉白皮黄苗蔓延生叶似萝摩梁汉人蒸食之江东谓之土芋
　　石笋行
　　华阳国志蜀王妃物故哀念之遣五丁之武都担土为妃作冡盖地数亩高九尺盖石俗名为石笋
　　不唾青城地
　　古乐府去妇情更重千里不唾井
　　为君酤酒满眼酤与奴白饭马青刍
　　傅盘中诗羊肉千斤酒百斛令君马肥麦与粟
　　眼中之人吾老矣
　　魏文帝诗囘头四向望眼中无故人陆云诗感念桑梓城髣髴眼中人
　　牵牛织女
　　齐谐记桂阳成武丁有仙道忽谓弟曰七月七日织女当渡河吾向已被召弟曰何事织女渡河曰暂诣牵牛
　　牛马毛寒缩如猬
　　元封中雪大寒牛马皆踡缩如猬
　　书贵瘦硬方通神
　　二碑汉极瘦硬
　　仙李盘根大
　　唐太宗探得李诗云盘根植瀛渚交榦倚天舒
　　风筝吹玉柱
　　柳恽七夕诗秋风吹玉柱
　　露井冻银牀
　　银牀古乐府淮南王篇
　　五夜漏声催晓箭
　　昼漏尽夜漏起省中黄门持五夜甲夜乙夜丙夜丁夜戊夜出汉旧仪
　　封题鸟兽形
　　宋王徽伏苓赞中状鸡鳬具容龟蔡
　　初月
　　王原叔説此诗为肃宗作
　　举家闻若骇
　　当作咳禺属惟猨猴喜怒饮食常作咳【苦革反】
　　锦官城外柏森森
　　成都道西城故锦官也故命曰锦官城
　　笼竹和烟露滴梢
　　笼音汞梦笼竹蜀人名大竹云
　　野艇恰受两三人
　　改作航殊无理此特吴体不必尽律白公同韩侍郎游郑家池诗云野艇容三人正用此语
　　漰口红如练
　　蒲懵反在彭州
　　蚕崖雪似银
　　蚕崖在茂州带雪山
　　更歴少城闉
　　少城今成都治所张仪所筑
　　军吏囘官烛
　　巴祗为扬州刺史与客坐暗中不然官烛
　　盘涡鹭浴底心性
　　郭璞江赋盘涡谷转
　　乆游巴子国
　　左氏桓九年巴子请与邓为好巴姬姓国在巴郡江州县
　　南游北戸开
　　林邑日南诸国皆开北戸向日
　　相失万重云
　　梁简文朱樱诗花茂蝶争飞枝浓鸟相失
　　鬭鸡
　　观风楼南起鬬鸡殿
　　胡雏负恩
　　王衍见石勒曰胡雏有竒志恐为天下患
　　人间有赐金
　　汉书高后纪遗诏赐诸侯王各千金
　　画省香炉违伏枕
　　尚书郎入直女侍史执香炉烧薰防衣服汉官仪
　　织女机丝虚夜月
　　池中有戈船各四百艘四角各垂幡旄旌葆又作二石东西相对以象牵牛织女
　　赐被隔南宫
　　给青缣白绫被或锦被
　　草阁柴扉星散居
　　寒园星散居庾信
　　陶冶性灵存底物
　　顔之推论文章陶冶性灵从容讽谏亦乐事也
　　侧生野岸及江蒲
　　生本是人字也误转为生
　　竹叶于人既无分
　　张华轻薄篇曰苍梧竹叶清宜城九酝酒
　　家家养乌鬼
　　峡中养雅雏带以铜锡环献之神祠中人谓之乌鬼【右得庐陵罗珌家藏真迹】

　　山谷别集巻四
　　钦定四库全书
　　山谷别集巻五
　　宋　黄庭坚　撰
　　书
　　上运使刘朝请书
　　九月十六日宣德郎知吉州太和县事黄某谨再拜献书运使朝请閤下窃以蕴知人之明者不必左右为之先容怀高世之度者能越拘挛之议徒闻其语今见其人何则小人于朝行卿士无平生之言于左右使令无一日之雅碌碌下邑盖将朞年其吏事乃庸人之所能其学问文章则迂阔而可笑又承秕政之后百度无纲负逋在民缧系满狱惟其公而寡于防亷而困于明勤而短于文学而蔽于事政多有偏而不举讼多有决而不情簿书防期常在诸邑之后勤苦敎养仅为细民之安盖所谓学制锦则败材代大匠而伤手者也恭惟閤下美实盛名出入台省朝廷记识所至未尝乆淹下车以来百城仰首兴滞补敝发于流水之源举亷摘奸如出耳目之所及有能有守恃以立名赃污闻风求解印绂鞭防之下愿展足者盖多而使府近僚岁满求代独防采纳擢取无能内视缺然承命惴恐自非閤下能越拘挛之末议不资左右之先容防以公明何能及此士为知已古人则既有言徒恐外任举人巳阅诏书之新格迁官就县不听他司之辟除诚得执鞭以当烦使千虑之一或助万分官守逺于门庭竿牍未通九格愿承敎约曷胜惓惓谨奉书达小人之情糟粕不足以冩至意秋暑不审尊候何如伏祈为国自重不宣
　　代人求知书
　　诗云緜蛮黄鸟止于丘隅道之云逺曷云能来饮之食之敎之诲之命彼后车谓之载矣其意以为微贱之于尊位每以踪迹阔踈礼貌相絶无因而至前高位而有仁心以长育人材为巳任加诚意而求之则行比一乡智効一官者皆得以为依归云耳夫必待全徳君子然后用之则虽三代之隆圣贤相遭不能无才难之叹故曰采葑采菲无以下体盖湔祓而用之则涧濵行潦之苹蘩可荐于豆笾如加以斤斧饰以青黄则枯木朽株尽为牺象之器以某无术得以职事奔走备使令恭惟阁下高明师表一道敦厚忠信仁举而义措左公而右明足以与能者有功治威严能足以使不肖者畏罪如某之愚陋宜见其底里岂敢饰愚暗以欺左右哉窃不揆度以为洁巳而不汚敢不比于苹蘩其材能虽薄犹得在枯木朽株之列然待罪节下今将再书岁课去此幸登吏部之格当路诸公过于采听而保任之于此有垂成之势诚愿阁下赐俎豆之余地不责潢污之所从来不爱斧斤而斵之期于成器捐一臂之力使小人有黄钟大吕之重窃伏而思之在尊位而有仁心能育人材舍门下而谁哉干冐威严不寒而栗【右皆家传】
　　与苏子瞻书
　　某再拜啓春寒伏惟知府祠部学士尊体动止万福顷自衞州试举人归于郑掾处得赐敎不以污下难于奬拔接引开纳勤勤恳恳俯伛而忘其臂之劳强驽马于千里不敢自絶勉奉鞭勒至于不胜任而后巳耳和诗词气高妙无以为谕往闻执事岂弟之声今食其实独恨未有亲近之幸耳去九月到家老儿病脚气初甚惊人防得善医诊视今十去九矣又苦寒嗽未能良愈坐此不通书阁下仰惟大雅涵容有以裁其罪黄楼之作名不虚生浅短岂敢下笔愿见记刻淹熟规摹当勉为公赋之子由尚在闲处识者所恨伯氏往得接欢极叹其沈如游刃于世故以为古人不过如此想数得安问外舅谢师厚外砥厉而中坦夷士大夫间少见暮年无所用心更属全功于诗益高古可爱数有酬和冗未办録上冬春愆雪麦根无泽伏惟长民者未能忘忧数舎阻于参侍不胜驰情伏祈动静调防利物坐进此道谨奉状不宣【右真迹藏于晋陵尤氏】
　　答王周彦书
　　七月戊辰某敬报周彦贤良足下成都吕元钧某之故人也解梓州而遇诸涂能道荣川土地风气之常尝问之曰亦有人焉元钧曰里人王周彦者读书好学而有高行以其母属当得防补入仕始以推其弟今以推其甥及侄斯其人也时仆方再往京师见其摩肩而入接踵而出冠盖后先车马争驰求秋毫之利较蜗角之名大之相嫌嫉小之忘亷耻甚于羣蚁之竞腥兹穷荒絶塞其地与蛮夷唇齿其俗以奔薄相尚尊爵禄而贵衣冠乃有周彦者其古人之流乎岂不卓然独立于一世哉既窃叹其人又喜欲与之游也及某以罪戾抵戎僰乆之观荣之士乐善而喜闻道中州弗及也无乃周彦居西河而格其心而变其俗以致然邪凡儒衣冠怀刺袖文济济而及吾门者无不接每探刺受文则意在目前其周彦者亦我过也经旬浃而寂然一日惠然而来乃以先生长者遇我而自谓何以得此于周彦者岂以葭莩之好齿髪长而行尊者邪既辱其来乃枉以书执进之敬出其文词且有索于我矣周彦迫之不已安得不啓不发而有以报也夫周彦之行犹古人也及其文则摹今之人也何哉见其一而未见其二也惟推其所慕而致于文而已顔子曰舜何人也予何人也孟子曰伯夷伊尹皆古圣人也吾未能有行焉乃所愿则学孔子也孔子曰吾不复梦见周公孔子之学周公孟子之学孔子自尧舜而来至于三代贤杰之人材聚云翔岂特周公而已至于孔孟之学不及于周公者盖登太山而小天下观于海者难为水也企而慕者高而逺虽其不逮犹足以超世拔俗矣况其集大成而为醇乎醇者邪周彦之为文欲温柔敦厚孰先于诗乎防通知逺孰先于书乎广博易良孰先于乐乎洁浄精微孰先于易乎恭俭庄敬孰先于礼乎属辞比事孰先于春秋乎读其书诵其文味其辞涵泳乎渊源精华则将沛然决江河而注之海畴能御之周彦之病其在学古之行而事今之文也若欧阳文忠公之炳乎前苏子瞻之焕乎后亦岂易及哉然二子者始未尝不师于古而后至于是也夫举千钧者轻乎百钧之势周彦之行扛千钧矣而志于文则力不及于百钧是自画也未之思尔周彦其稽孔孟之学而学其文则文质彬彬诚乎自得于天者矣异日将以我为知言也纸穷不能尽所欲言惟高明裁幸防遗疋物芎术珠子黄皆此无有拜嘉慙怍汤饼之具尤竒羇旅良济益佩忧爱灾患尤所不忘耳元师能令携琴一来为望庄叔之子亦可敦以诗书否惠讯至寄声不宣某再拜
　　上运判朱朝奉书
　　某再拜啓某猥鄙细人不知天下大体结髪读书愿以所闻与一世共之而碌碌行年四十止于是而已矣不深察者至以为强项而钓爱民之名谈虚而有废务之实而阁下超越拘挛之议独见之于事物之表岂与流俗人所谓知已者同日语哉恭惟阁下忠信恺悌自得以明已恂达重厚推余以赐人官吏进见观表知里推任所长使皆有用慈哀所短不以深诛小人以此待罪节下再书吏考尚尔保全惟流俗人之相知市井同利意气相倾许以死党恭惟閤下何得于此至于古之知道徳之归者所以报知已虽固陋敢不勉焉【右皆已载蜀本】表
　　代文潞公贺元防表
