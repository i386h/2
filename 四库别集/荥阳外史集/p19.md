<!-- { "loadSidebar": true } -->
　　越为淛左名郡属邑萧山当淛江东西要冲山川之秀锺之于人名家大族若湘湖韩氏民瞻世所谓才者也其先魏国公以雄文直道致位宰辅自后登金门上玉堂者代有其人际今圣运肇兴征用天下文行之士越有司以民瞻应诏民瞻不得辞遂试艺天官中选授临川县主簿临川在大江以西其民好讼民瞻扶植善良锄治强梗罔不化服尝奉省檄簿録民财一无所私怨家罔生事端诉诸宪府宪府悉辨其诬然犹左迁为邳州税课局大使人有以为难者民瞻曰钱榖有司一事尔以治县之道治务何难之有且我夫子上圣之资辞尊居卑亦曰会计当而已矣某圣门之徒也无入而不自得其可哉既至而邳在中都辇毂下大河南北形胜要地行商去贾舟车冲扰无有宁日民瞻量其货之所直而为之征多不为重少不为轻泉币之入以文以贯计者登诸赤厯储之府库月有余而岁有羡矣人皆曰民瞻其果材矣乎考满邳之士大夫作诗以赠使来请予为序自古英杰之士必厯试诸难况乎钱榖军国所需儒者视为切已之学者哉王文正公旦监潭州银场余襄公靖监筠州酒税之二公者皆位登政府勲着畴庸其始也岂以位卑禄薄耻为之哉民瞻世家贤子孙清修谨约凡其设施措置之方皆得诸学问之素自兹以往功名富贵何古人之不可及哉予家世四明与萧山接壤夙闻韩氏之多贤有名某字奠之者慷慨论事缙绅竦敬于民瞻为尊行盖尝识其为人而予乡先生黄公润之以东发之孙奥学能文在元至正间讲授其地民瞻盖得其绪余焉者传曰鲁无君子斯焉取斯其民瞻之谓乎于其入觐京师遂叙于羣言之首时洪武十一年岁在戊午正月既望序 

　　送凤阳府量积仓大使陈德谦考满朝觐序 

　　髙邮陈氏为文献大家在宋孝宗朝有名造者博学髙行以淳熙乙未进士积官朝散大夫入乡先生四贤祠与孙莘老乔竦并列爼豆尸祝不废自是珪珇蝉聨领乡荐及为运使直内阁者相望后先入元为丹阳县主簿名宏者亦以政事有声其在至正末为淮南参政名谦字子敬者则其孙也世阀源流其有自来哉凤阳府量积仓监纳陈德谦父盖处士再福之子参政公从子也去朝散公六世矣龎厚老成而熟于世故际今圣运以尝逮事先朝征入天官授安庆河泊所官沔阳仓副再转调今凤阳维仓庾之司职冗秩卑凡而关钥之严契勘之要槩量储峙之烦会计出纳之重夙夜尽心不遑启处者有年矣人有戚之者则曰钱榖国家所頼眇焉小子尝恐陨越失坠以为祖宗羞顾其职所当自尽者可惮其劳耶既考满得代仓廪皆有余羡会给散告尽乃奉府檄入觐京师来别曰我耄矣将上休致之请倘庙堂怜其愚衷归扫丘垄守田里以尽我齿荣莫大焉予喜而复之曰是可谓能谂夫出处之正矣四时之序成功者去人生几何哉在少壮时志强气锐视功名犹拾芥齿发既变奉身以退保冲养和以还造化旧物斯亦可矣宁能与众齐驱并驾耶德谦世业诗书善承善继从容仕版逾六十年而亷谨自律由始至终不以一毫自累晚节令名庶几保全矣圣明在上优老之令改官増秩禄养终身所以荫休于后嗣先耀夫前人者未可量也传曰积善之家必有余庆其德谦之谓乎予忝教临淮与徳谦时相过从乐闻其家世之详乐称道之于其将别殆不能忘情也异日幸得南归道过髙邮访德谦于山水间觞酒称寿取其平生律身行已録而传之使知朝散公之后尚有人焉 

　　送新蔡县知县应先生致仕还里序 

　　仙居应先生宗毅号木斋奥学髙行为有司所知洪武六年之夏荐入天官试艺髙等授知汝宁府新蔡县事赐纱帽袭衣银束带拜恩奉天殿下上任政举职修未几流逋四归田野日辟戸赋岁増新蔡之民咸知有生之乐由是兴学校敦教化葺治邮传兴修水利凡事之宜于官而便于民者行之畧偹部使者考核以称职闻自郡府及卫阃至承宣布政司皆为崇重敬礼以为儒者之效可暴白于天下矣一日先生慨然曰我老矣久此何为者哉解印而归独不能効陶渊明也耶遂以老病休致为请汝宁太守万公孟雅为达诸朝报章既下扁舟竟去新蔡士大夫父老及其民庶攀恋不忍别有涕泣者先生曰我何政理而得众心如此耶挥手谢之过临淮真以斯文之契贺之曰先生可谓得所宜归矣夫进退隠显一于道而已进而显所以行此道非所谓趋竞也退而隠所以存此道亦非矫激也古之君子平日暇居以天下事置之念虑一旦列仕于朝仁义道德之施所以尧舜其君民者特举此加彼尔若乃功成名遂投闲置散木石之与居鹿豕之与游逍遥徜徉以终其天年其亦可以无憾矣使夫溺权要贪势利恋恋不舎一旦陷身不测噬脐可及乎且夫淛河以东素号人物渊薮自十余年来登仕版者不啻千百也其有奉身而退如先生者几何人哉然则先生之归天其有以黙相之耶昔者圣人传易于文言曰知进退存亡而不失其正者其惟圣人乎先生知进知退庶几圣人之道哉真家居四明与仙居为邻壤服先生令名久矣兹客临淮先生之出处大致实见而知之顾以教职覊縻耄年未及不得相从言迈心歉焉其弗宁也异日或得一遂幅巾杖屦访先生仙居山下某水某丘指其钓游之地歌归来辞觞咏为乐有若晋人之风流焉其亦可哉 

　　送致仕凤阳府儒学教授刘伯机父还金华序 

　　七十致仕载于礼经详矣数千百载以来着为令典莫之改也然人年至七十盖亦罕矣既艾既耄而使朝夕困顿于簿书刑政之末不亦可矜耶夫仰惟圣明在上优老养贤惟恐弗及迩者玉音涣发命中外大小有司至六十以上许引年休致大矣哉尧舜之心乎予友刘伯机父金华兰溪文献望族博学多闻洪武六年以秀才征入京师授湖广荆州府潜江县税课局大使考满调凤阳府泗州逓运所副使踰年以裁革调本府税课司副使分司新城三年贡赋登足奉考书入觐天官宗伯以其年过六十上奏廷陛升凤阳府儒学教授致仕时同列者六人上亲御宸翰制诰以赐有曰刘伯机今当调官而乃苍颜皓首纵有自强之心终是年髙故加升等以养老于家大哉王言也典谟训诰何以加哉伯机持归告诸祖祢夸耀乡党父老亲友下及山樵野牧蔵诸箧笥将见虹光上烛矣乌乎伯机何以得此哉岂其明哲自保慎终如始致夫名遂身退之荣耶将祖宗积累之厚余庆所及有以祚夫胤嗣之传耶不然锦文犀轴鸾翔凤翥岂轻也哉夫司征冗官也典教清职也税课国用所关为之者或至于戾学校师道之重望之者或弗能得士大夫于斯二者殆不能兼善而两尽矣伯机商税之司克称其职而于郡博士之任终显荣厥身其非出处维时进退以道者哉瞻望故山修程言迈田园清兴从容晚节幅巾深衣以道德文章模范后进古之所谓乡先生者非伯机其谁欤 

　　荥阳外史集巻二十四 

　　●钦定四库全书 

　　荥阳外史集巻二十五 

　　（明）郑真 撰 

　　○序 

　　嘉兴宣公书院山长华亭陈君事绩诗序 

　　予读唐辛谠传未尝不三叹也方唐室中微龎勋以偏伍庸材据徐宿攻泗水列城方镇环观坐视未有能任夫分灾恤患之责者辛谠一士人尔无官守言责以为身累乃能请命赴难以泗州成功书之史册有昭昭而不可冺者雷云遘屯■〈宀禹〉县兴难千载之下岂无忠义自任奋身不顾如谠者其人乎至正十六年夏四月髙邮张冦陷松江凡郡人以才望称者皆受伪爵宣公书院山长华亭陈君慨然曰我志欲吞此贼尔乌能忍耻偷活于此耶出私帑募勇壮三千人即所居为营以拒之时江淛行省参知政事杨中奉公驻师嘉兴君遣人间行请益兵止得文千戸所领十有八人君以大义誓众迎敌决战冦兵败走擒伪通判吕恂追至朱泾市镇焚其营乗胜抵斜塘桥擒获不可胜纪居无何里人黄璋约冦兵为内应夜潜引兵纵火刦寨君尽力死斗会官军先退君孤立无援仅以身免其爱女及从者皆见杀失资产以万计君流寓钱塘贫馁自守省宪交章论荐迨未有以宠异之者怀忠抱义之士能不为之衋然也哉夫士大夫之于人不论其事之成败而惟在理之当否以君倡谋仗义为国忘家则其忠节为何如耶使任以帅假以兵威则功业之成视辛谠岂少哉予蛰居东海无由与君论议以发所藴尝诵乡贡试中之文想君之为人武林杨子玉以事来遂作诗以美之君名善字充之诗云呉松之壤东南奥区岁在丙申羣冦突如朱巾赭裳陆梁恣睢乃贼乃戕乃毒乃荼桓桓陈君誓不辱污指廪发囊仗义奋呼从者如云仡仡万夫修我戈矛为君前驱请命辕门是究是图秣马鏖兵剪馘执俘冦狂假息有若釜鱼彼何人斯委心奸渠俾我子立力寡势孤惨焉骨肉横罹非辜籍我土田火我室庐转徙流移莫适有居忠愤之蓄鬰焉弗舒赫赫明廷唐虞吁谟省署宪章登于宸都胡不名爵金紫曵娄太史秉笔古之董狐传之后来请从简书 
　　予向居东海上为山长公着此文公见而喜曰此士大夫公论也际今圣朝而公之侄孟敷为中都宿州学正适予亦教谕临淮尝出以相示及九年任满同升教授又同在江西属郡既三年孟敷以书求此文出旧稿録以归之并记于后 

　　应节妇张氏旌表门诗序 

　　国家着礼典为目三十有二而旌表与焉盖所以崇教化美风俗为天下后世劝也四明莭妇张夫人有贤行年二十二归应氏生二子七年而夫君卒夫人恸哭言曰夫者妇之天既絶我天矣何以生为继而又曰夫之不幸天也我其忍死以终厥志乎躬服襄事除丧不事容饰日承事舅姑惟谨及舅卒尽鬻奁具以殡以葬一如礼制又推其余以嫁其夫之妹四人二子则俾之从师问学既长克以才行见知名公巨卿遂有禄养今其姑年踰九袠而夫人亦已老矣会廷臣经畧江南遂得旌表其门太史周公传其事缙绅士大夫又为歌咏之乌乎是岂不可为世道劝哉尝试论之女子之嫁也三月而庙见既成妇矣盖将终事君子以遂家室之宜也中道而乖乃其不幸之大者于此而不失其正焉固常情所难而亦女妇之当自尽者非徒欲为门戸荣也乃今富家巨室多藉是为幸免徭役之计夫岂制礼典者本意哉以夫人观之节义以守其身文行以朂其子孝足以奉尊惠足以及众至行彰彰不可诬也故其无资产势力之助卒能髙大其门盖天理所常行而公论所不冺者书所谓表厥宅里树之风声者于夫人诚有合矣系之以诗曰懿惟夫人有肃令容内教式承冲和敬恭相攸立配于彼儒族命也不辰罹尔惸独中闺窈深明月夜光晤言孰亲顾影皇皇永矢厥心如金如石地下天髙百岁一日白发在堂克谨膳羞而舅奄丧孰相其忧我饰我妆乃贸乃易以孝锡类惟礼是式翩翩二雏矫焉髙飞娱养乐康斓斑舞衣皇矣熙朝崇尚节义于赫旌书荣需宠贲诏尔子孙永涵天休矢诗以歌配于柏舟 

　　送王继逺归天台诗序 

