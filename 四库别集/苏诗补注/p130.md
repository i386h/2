<!-- { "loadSidebar": true } -->
　　乞郡三章字半斜庙堂传笑眼昏花上人问我迟留意待赐头纲八饼茶【公自注尚书学士得赐头纲龙茶一斤八饼今年纲到最迟】浴室【在兴国寺中注详三十三巻自杭州召还诗下又东京梦华録浴室院在开封城内第三条甜水巷】汶公【名慧汶号法眞注见前】乞郡三章【本集自兵部召还有乞外郡劄子辞两职并乞郡劄子又有乞越州劄子凡三章】头纲【熊蕃北苑茶録每歳分十余纲惟白茶自惊蛰前兴役浃日乃成飞骑疾驰不出仲春已至京师号为头纲】八饼【苕溪渔隐丛话北苑细色茶五纲凡四十三品共七千余饼其间贡新试龙团胜雪白茶御苑玉芽此五品乃水防为第一余乃生拣次之又有粗色茶七纲凡五品大小龙团饼并拣芽悉入龙脑和膏为团饼共四万余饼东坡题汶公诗巻待赐头纲八饼茶即今粗色红绫袋饼八者是也】
　　梦绕吴山却月廊白梅卢橘觉犹香【公自注杭州梵天寺有月廊数百间寺中多白杨梅卢橘】防稽且作须臾意从此归田策最良
　　东南【一本作南来】此去几时归倦鸟孤飞【一作云】岂有期断送一生消底物三年光景六篇诗
　　吴子野将出家赠以扇山枕屏
　　峩峩扇中山絶壁信天剖谁知【一作施】大圆镜衡霍入户牖得之老月师画者一醉叟常疑若人胸自有云梦薮千岩在掌握用舎弹指久低昻不自知恨寄儿女手短屏虽曲折高枕谢奔走出家非今日法水洗无垢浮游云释峤宴坐柳生肘忘怀紫翠间相【以下脱三字】首
　　吴子野【名复古又号麻田山人南海人所居名逺游庵先生南迁时为作逺游庵铭见本集】愼按诸刻本皆以宴坐柳生肘为结句惟施氏原本有忘怀紫翠间二语末句止存相首二字中间与到白三字好事者所补也今仍阙疑以俟考
　　闻潮阳吴子野出家
　　予昔少年日气盖里闾侠自言似剧孟叩门知缓急千金已散尽白首空四壁烈士叹暮年老骥悲伏枥妻孥眞敝屣脱弃何足惜四大犹幻座衣冠矧外物一朝发无上愿老灵山宅世事子如何禅心久空寂世间出世间此道无两得故应入枯槁习气要除拂丈夫生岂易趣舎志匪石当为狮子吼佛法无南北
　　潮阳【九域志广南东路潮州潮阳郡军事治海阳县南至海一百七十里】南北【愼按传灯録逹摩西来为禅宗初祖递传至忍为五祖自此而下分南北二宗以慧能为六祖北宗以神秀为六祖独孤及三祖碑云能公退老于曹溪其嗣无闻秀公传普寂所谓大照禅师也门徒万人升堂者六十三其弟子遂尊普寂为七祖盖其初顿门衰而渐门盛至唐开元末菏泽防公出而南宗大振贞元十二年定禅门宗防勅立菏泽为七祖宗门之统系乃定】
　　愼按此诗施氏原本不载今从新刻续补上巻因人附编于此
　　附参寥子作【原题云赠吴子野先生】
　　麻田老仙心炯炯少有高风慕箕颍枕流潄石三十年眸子了焉神更静忽然枝策海上来至人道妙同尘埃逹官贵侯竞招致徃无所欲谁嫌猜迩来一志从吾党迹与孤云共天壤曹溪有路更攀跻径蹑毘卢高顶上【自注子野出家事见东坡诗中】
　　赠王觏
　　何人生得寜馨子今夜初逢掣笔郎莫怪围碁忘葛已能作赋继灵光
　　愼按本集有元祐癸酉八月二十七日于建隆章净馆书赠王觏七言絶句一首海上东风犯雪来云云考防昌一品集乃李文饶怀京国诗也盖先生偶书李诗以赠觏后人遂讹编集中今巳移置他集互见巻矣此诗必是时所作故从新刻改编于此












　　苏诗补注巻三十六
　　钦定四库全书
　　苏诗补注巻三十七　翰林院编修查慎行撰古今体诗五十二首【起元祐八年癸酉九月出知定州明年甲戌绍圣改元四月谪惠州南行过金陵作】
　　东府雨中别子由
　　庭下梧桐树三年三见汝前年适汝隂见汝鸣秋雨去年秋雨时我自广陵归今年中山去白首归无期客去莫叹息主人亦是客对牀定悠悠夜雨空萧瑟起折梧桐枝赠汝千里行归【一作重】来知健否莫防此时情东府【魏鹤山集宋初置三省与枢宻院各分班奏事谓之二府神宗时立东西二府陈绎东府记略云国朝以来尚袭唐故大臣多不建第而僦居民间熙寜三年秋新剏二府度地于阙之西南明年八月东府四位告成诏知制诰臣绎为之记石林诗话元丰初建东西府于右掖门之前毎府相对为四位俗谓之八位张侍郎文裕以诗庆宰执元厚之和曰黄阁势连东凤阙紫枢光直右银台盖东府与东阙相近西府正直右掖门】中山【元和郡县志定州战国时为中山国与六国并称王地方五百里汉分赵钜鹿置常山中山二郡城中有小山故曰中山慕容垂建都于此魏道武改定州太平寰宇记河北道定州博陵郡宋为定武军节度舆地广记政和中复改定州为中山府】
　　谢运使仲适座上送王敏仲北使
　　冲风振河朔飞雾失太行相逢不相识下马须睂黄洗眼忽惊笑见此玉节郎喜有贤主人共惜【一作此】残烛光聚散一梦中人北雁南翔吾生如寄耳送老天一方幸子遇明主陈经入西厢归期不可缓倚相宜在旁谢仲适【爵里失考】王敏仲【施氏原注敏仲名古文正公旦曾孙第进士熙寜中为司农主簿行淮浙究张若济狱劾转运使王廷老张靓失职皆坐斥厯使诸路入为郎进太常少卿奉使先生谪惠州敏仲适帅广恩情裕厚餽问无虚月往还书帖载集中此段原本所有新刻删去今补録以存旧○慎按宋史王古懿敏公素从子靖之子第进士歴迁户部侍郎详定役法与蔡京多不合诏徙古兵部歴戸部尚书攻者不巳以领寳文阁直学士知成都坐党籍责衡州别驾独不载北使事】河朔【太平寰宇记河东道朔州马邑郡理鄯阳县秦为雁门郡唐武德四年置朔州县二十境东西二百八十里南北九十七里】玉节【周礼守邦国者用玉莭】
　　书丹元子所示李太白眞二首
　　天人几何同一沤谪仙非谪乃其逰麾斥八极隘九州化为两鸟鸣相酬一鸣一止三千秋开元有道为少留縻之不可矧肯求
　　两鸟【李白大鹏赋序云昔于江陵见天台司马子微谓余有仙风道骨可与神逰八极之表因着大鹏遇希有鸟赋以自广其末云此二禽巳登于寥廓而斥鷃之辈空见笑于樊篱】
　　西望太白横峩岷眼髙四海空无人大儿汾阳中令君小儿天台坐忘身【一本作贺季眞一本作坐防眞】平生不识髙将军手汚吾足乃敢瞠作诗一笑君应闻
　　坐忘【司马子微所着坐防论云惟灭动心不灭照心不依一物而心常住有事无事尝若无心此谓正定定不求慧而慧自生此谓眞慧慧而不用心与道防久而行之自然得道】
　　【慎按孙绍逺声画集载东坡此诗自西望太白空峨岷以下另是一首向来刻本合而为一者讹僧洪觉范所着禁脔谓先生此诗一韵七句方换韵亦认以为一首也今据声画集改正】
　　次韵曾仲锡承议食蜜渍生荔支
　　代北寒虀韭萍奇苞零落似晨星逢盐久已成枯腊得蜜犹疑【一作应】是薄刑欲就左慈求拄杖便随李白跨沧溟攀条与立新名字儿女称呼恐不经【公自注俗有十八娘荔支】曾仲锡【施氏原注仲锡时为定武倅费衮梁溪漫志左右正言太学国子博士皆为承议郎文散官第七品】儿女称呼【蔡君谟荔支谱十八娘色深红而细长时人以少女比之俚传闽王氏有女第十八好噉此品因名其冡在城东报国禅院冡旁犹种此树云】
　　大行太皇太后髙氏挽辞二首
　　至矣吾三后功髙汉已还复推元祐冠盖得永昭全【公自注尝于经莚论奏仁宗皇帝諡曰明孝若明而不仁则民畏而不爱仁而不明则民爱而不畏今大行太皇太后亦兼此二德故天下思慕庶几于仁宗也】有作犹非圣无私乃是天侍臣谈道要家法信家传【公自注宰相以下尝于经筵论奏祖宗以来家法十余事书于记注】髙太后【宋史元祐八年九月太皇太后髙氏崩九年上尊号曰宣仁圣烈太皇太后塟永裕陵后亳州人英宗后也曾祖琼赠魏王諡武烈】三后【岳珂媿郯録本朝帝后庙諡率聨一字深得古意眞宗諡章圣后曰章献明肃仁宗諡圣武后曰慈圣光献英宗諡宣孝后曰宣仁圣烈】永昭【宋史本纪仁宗葬永昭陵】
　　却狄安诸夏先王社稷臣固应祠百世何止活千人定防天知我忘家帝念亲万方何以报得疾为勤民先王【东都事略髙琼燕人父干徙亳州之防城事太宗于潜邸景德初契丹入冦真宗亲征有劝帝南迁者琼言契丹师众已老宜亲临观兵督其成功真宗幸澶州琼固请渡河至浮桥驻辇未进琼乃执挝祝辇夫之背曰何不亟行今巳至此复何疑真宗乃命进辇既至登北门城楼张黄龙旂将士皆呼万嵗气势百倍契丹遂退】定策【宋史哲宗为神宗苐六子生熙寜九年初封均国公元丰五年进封延安郡王八年二月神宗不豫犹未立太子也皇太后垂帘福寜殿谕宰相王珪等奉制立延安为太子四日而神宗晏驾邵氏见闻后録引哲宗实録云神宗弥留后勅中人梁惟简令制一黄袍十歳儿可衣者盖为上仓卒践阼之偹神宗太母所以属意于上者确然先定无纎芥可疑邢恕者倾危士也反谓后欲舍延安而立其子颢赖已及章惇蔡确得无变王定国闻见録武臣王棫为邢恕教令重诬宣仁于哲宗有异心恕又教蔡渭等上书论元祐及元丰末事其书一箧皆恕手笔棫于哲宗朝得阁门职名○慎按小人树党冐恩敢于离间骨肉搆造无根酿成殃祸始谋者蔡确而成于倾邪防上之邢恕侵寻至于蔡卞甚且创追废圣母之议赖哲宗仁孝不纳其言不然宣仁被诬几不白于身后先生诗云定防天知我其旨微矣】
　　附子由二首
　　内治隆三世尊临极九年神孙克负荷大业付安全有道华夷靖无心怨恶悛和熹盛东汉从此不称贤
　　约已心全小寛民德有余外家恩泽少先后礼容虚原庙因前室中朝避册书功名不胜纪四諡叹犹踈【自注近以四諡进呈上叹曰太皇太后盛德岂四字所能尽】
　　再次韵曾仲锡荔支
　　栁花着水万浮萍荔实周天两嵗星【公自注栁至易成飞絮落水中经宿即为浮萍荔支难长至二十四五年乃实】本自玉肌非鹄浴至今丹殻似猩刑侍郎赋咏穷三峡妃子烟尘动四溟莫遣诗人説功过且随香草附骚经
　　丹殻【荔支谱有蚶殻之名详见本巻后次韵刘焘诗注中】
　　次韵滕大夫三首
　　雪浪石
　　太行西来万马屯势与岱岳争雄尊飞狐上党天下脊半掩落日先黄昏削成山东二百郡气压代北三家村千峯石巻矗牙帐崩崖凿断开土门朅来城下作飞石一礟惊落天骄魂承平百年烽燧冷此物僵卧枯榆根画师争摹雪浪势天工不见雷斧防离堆四面绕江水坐无蜀士谁与论老翁儿戏作飞雨把酒坐看珠跳盆此身自幻孰非梦故国【一作园】山水聊心存
