<!-- { "loadSidebar": true } -->
　　西斋坐竟日旷然谁与俦感兹风露夕始知天宇秋庭树且扶踈时物讵淹留心空累云逺歳月真悠悠公门了无事吏散终日闲凉叶何萧萧悲吟庭树间琴书写尘虑菽水怡亲颜忆在中林日秋来长掩闗
　　秋夜听雨奉懐子厚
　　悄悄窓户暗青灯读残书忽聴疎雨落稍知凉气初披襟聊自适掩卷方踌躇亦念同懐人怅望心烦纡鸣琴爱静夜乐道今闲居岑岑空山中此夕知焉如
　　对月思故山夜景
　　沉沉新秋夜凉月满荆扉露凝余彩川明澄素晖中林竹树映疎星河汉稀此夕情无恨故园何日归同僚小集梵天寺坐间雨作已复开霁歩至东桥玩月赋诗二首
　　杰阁翔林杪披襟此日闲层云生薄晚凉雨遍空山地逈衣裳冷天髙澄霁还出门迷所适月色满林闗空山看雨罢防歩喜新凉月出澄余景川明发素光星河方耿耿云树转苍苍晤语逢清夜兹懐殊未央
　　梵天观雨
　　持身乏古节寸禄乆栖迟蹔寄灵山寺空吟招隠诗读书清磬外看雨暮钟时渐喜凉秋近沧洲去有期
　　兼山阁雨中
　　两山相接雨防防四牖东西万木清靣似冻梨头似雪后生谁与属遗经
　　登阁
　　横空敞新阁髙处絶炎氛野逈长风入天秋凉气分凭栏生逸想投迹逺人羣终忆茅檐外空山多白云
　　秋懐二首
　　秋风吹庭户客子懐故乡矧此卧愁疾徘徊守空房伫想涧谷居林深惨悲凉鹍鸡感萧辰拊翼号风霜氛杂无留气悄蒨有余芳幸闻卫生要招隠夙所臧终期谢世虑矫翮兹山冈
　　懐疴坐竟日晚色散幽树寂歴虫悲沆瀁碧草露端居兴方澹沉黙自成趣羽觞欢独持瑶琴谁与晤空知思清未惜年华度美人殊不来歳月恐迟暮
　　中元雨中呈子晋
　　徂暑尚烦郁大火空西流兹辰喜佳节凉雨忽惊秋晼晚兰径滋萧萷庭树幽炎气一以去恢台逝不留刀笔随事屏尘嚣与心休端居讽道言焚香味真诹子亦玩文史及此同优游
　　秋暑
　　晨兴纳新凉亭午倦犹暑卧对北窓扉淡泊将谁侣疎树含轻飔时禽转幽语端居悟物情即事聊容与
　　和李伯玉用东坡韵赋梅花
　　北风日日霾江村归梦正尔劳营魂忽闻梅蘂腊前破楚客不爱兰佩昏寻幽旧识此堂古曵杖偶集僧家园岚隂春物未全到邂逅只有南枝温冷光自照眼色界雪艳未怯扶桑防遥知云台溪上路玉树十里藏山门自怜尘覊不得去坐想佳处知难言但哦君诗慰岑寂已似共倒花前罇
　　与诸人用东坡韵共赋梅花适得元履书有懐其人因复赋此以寄意焉
　　罗浮山下黄茅村苏仙仙去余诗魂梅花自入三叠曲至今不受蛮烟昬佳名一旦异凡木絶艶千古髙名园却怜氷质不自暖虽有歩障难为温羞同桃李媚春色敢与葵藿争朝暾归来只有修竹伴寂歴自掩疎篱门亦知真意还有在未觉浩气终难言一杯劝汝吾不浅要汝共保山林罇
　　挽刘寳学二首
　　天地谁翻覆人谋痛莫支公扶西极柱威动北征旗肉食谋何鄙家山志忽赍平生出师表今日重伤悲生死公何有飘零我自伤向非怜不造那得此深藏心折风霜里衣沾子侄行哦诗当肃挽悲哽不成章
　　寄题梅川溪堂
　　沧波流不极上有一亩园幽人掩闗卧修竹何娟娟虚堂靣羣峰秀色摩青天静有山水乐而无车马喧人言市门子徃往苍崖顚挥手谢世人日中翔紫烟遗迹尚可觌神交邈无縁慨然一永叹耀灵忽西迁褰裳下中沚濯足娱清川
　　和刘抱一
　　几年牢落旧村墟此日翛然水竹居病起试寻春迳草客来聊煑雪畦蔬开樽细说平生事信手同繙集古书适意何劳一千卷新诗闲出笑谈余
　　再和
　　久矣投装返旧墟不将心事赋闲居荷锄帯月朝治秽植杖临风夕挽蔬三迳犹寻陶令宅万籖聊借邺侯书木更得琼琚报吟咏从今乐有余
　　送芮国器二首
　　拄节千山外勤劳饱所经一心无适莫万口自丹青拂拭先贤传光辉处士星活人功更逺试与问林坰紫陌同年旧青云得路新论心端有契下榻岂辞频话别惊如许相逢渺未因期公念经济从此上星辰梅花开尽不及吟赏感叹成诗聊贻同好二首
　　忆昔身无事寻梅只怕迟沉吟窥老树取次折横枝絶艶惊衰髩余芳入小诗今年何草草政尔负幽期棐几氷壶在梅梢雪蕊空不堪三弄咽谁与一樽同鼻观残香里心期昨梦中那知北枝北犹有未开丛宋丈示及红梅腊梅借韵两诗輙复和呈以发一笑
　　闻说寒梅尽寻芳去已迟冷香无宿蕊秾艶有残枝正复非同调何妨续旧诗广平偏娬媚铁石悮心期【宋丈此篇乃用施　悮一朱粉事　作悟】
　　风雪催残腊南枝一夜空谁知荒草里却有暗香同质莹轻黄外芳腾浅綘中不遭岑寂侣何以媚孤丛
　　呈黄子厚
　　茅斋尘事逺幽独兴无穷永昼呻吟内新凉愁思中朱颜非昨日緑髩又秋风珍重墙东客遥怜此意同
　　奉酬子厚咏雪之作
　　遥夜不能寐披衣起彷徨仰视天正黑寒气惨悲凉飞霰忽下零雪花亦飘扬飃扬未云已须防满空翔前山失旧姿川谷流素光念昔少小时无事志四方五年江海上不见雪与霜飘飖今日情浩荡谁能量凌晨饮一杯竟日守空堂竚立玩竒变永言获新章踌躇欲何报玉树生琼冈
　　送籍溪胡丈赴馆供职二首
　　祖饯衣冠满道周此行谁与话端由心知不作功名计祗为苍生未敢休
　　执我仇仇讵我知谩将行止騐天机猿悲鹤怨因何事只恐先生袖手归
　　寄籍溪胡丈及刘恭父二首
　　先生去上芸香阁阁老新峩豸角冠留取幽人卧空谷一川风月要人看
　　瓮牖前头翠作屏晚来相对静仪型浮云一任闲舒卷万古青山只麽青
　　挽范直阁二首
　　献纳陪兴运如公众所期忧时最深切信道不磷缁落落归来赋怱怱殄瘁诗莬裘当日计宰木后人悲先友多名士存亡防许人惟公且彊健于我更情亲出处论心晚音书枉诲频素车今日防谁与共伤神顷以多言害道絶不作诗两日读大学诚意章有感至日之朝起书此以自箴盖不得已而有言云
　　神心洞鉴好恶审薫莸云何反自诳闵黙还包羞今辰仲冬节寤叹得隠忧心知一寸光昱彼重泉幽朝来自兹始羣隂邈难留行迷亦已逺及此旋吾辀
　　仁术
　　在昔贤君子存心每欲仁求端从有术及物岂无因恻隠来何自虚明觉处真扩充从此念福泽遍斯民入井仓皇际牵牛觳觫辰向来看楚越今日备吾身
　　闻善决江河
　　大舜深山日灵襟保太和一言分善利万里决江河可欲非由外惟聪不在他勇如争赴壑进岂待盈科学海功难并防川患益多何人亲祖述耳顺肯同波
　　仰思二首
　　公德明光万世师从容酬酢更何疑当年不合知何事清夜端居独仰思
　　圣贤事业理难同僣作新题欲自攻王事兼施吾岂敢傥容思勉议成功
　　困学二首
　　旧喜安心苦覔心捐书絶学费追寻困衡此日安无地始觉从前枉寸隂
　　困学工夫岂易成斯名独恐是虚称傍人莫笑标题误庸行庸言实未能
　　复斋偶题
　　出入无时是此心岂知鸡犬易追寻请看屏上初爻防便识名斋用意深
　　示四弟
　　务学修身要及时竞辰须念隙驹驰清宵白日供游荡愁杀堂前老古锥
　　克己
　　寳鉴当年照胆寒向来埋没太无端祗今垢尽明全见还得当年寳鉴看
　　曾防
　　春服初成丽景迟歩随流水玩晴漪防吟缓节归来晚一任轻风拂靣吹
　　伐木
　　伐木相将入逺山共听幽鸟语闗闗殷勤若觧当时意此日那容不尽欢
　　春日
　　胜日寻芳泗水濵无邉光景一时新等闲识得东风面万紫千红总是春
　　春日偶作
　　闻道西园春色深急穿芒屩去登临千葩万蕋争红紫谁识乾坤造化心
　　观书有感二首
　　半亩方塘一鉴开天光云影共徘徊问渠那得清如许为有源头活水来
　　昨夜江邉春水生防冲巨舰一毛轻向来枉费推移力此日中流自在行
　　题西林院壁二首
　　触目风光不易裁此间何似舞雩台病躯若得长无事春服成时歳一来
　　巾屦翛然一鉢嚢何妨且住赞公房却嫌宴坐观心处不奈檐花抵死香【檐前有柚花】
　　题西林可师逹观轩
　　窈窕云房深复深层轩俄此快登临卷帘一目遥山碧底是髙人逹观心
　　再题
　　绍兴庚辰冬予来谒陇西先生退而寓于西林院惟可师之舍以朝夕徃来受教焉阅数月而后去可师始尝为一室于其居之左轩其东南以徙倚瞻眺而今鈆山尉李兄端父名之曰逹观轩盖取贾子所谓逹人大观物无不可云者予尝戏为之诗以示可师既去而遂忘之壬午春复拜先生于建安而从以来又舍于此者防月师不予厌也且欲予书其本末置壁间因取旧诗读之则歳月逝矣而予心之所至者未尺寸进焉为之三叹自废顾师请之勤勤不得辞于是手书授之而又叙其所以然者如此虽其辞鄙陋若无足稽然予之徃来师门盖未憗也异时复至又将假馆于此仰视屋壁因旧题以寻歳月而惕然乎其终未有闻也然则是诗之不没亦予所以自励者可师尝游诸方问佛法大意未倦而归尚有以识予意也三月九日熹书
　　古寺重来感慨深小轩仍是旧窥临向来妙处今遗恨万古长空一片心
　　示西林可师二首
　　身世年来欲两忘一春随意住僧房行逢旧隠低囘乆緑树莺啼清昼长
　　幽居四畔只空林啼鸟落花春意深独宿尘龛无梦寐五更山月照寒衾
　　感事书懐十六韵
　　邻敌何年盛神州遂陆沉翠华栖浙右紫塞仅淮隂志士忧虞切朝家预偹深一朝颁细札三防便闻音授钺无遗筭沈机识圣心东西兵合势南北怨重寻小却竒还胜穷凶祸所临防裘方舞雪血刅已披襟残类随煨烬遗黎脱斧碪戴商仍夙昔思汉剧讴吟共惜山河固同嗟歳月侵泉蓍乆憔悴陵栢幸萧槮正尔资群防何妨试盍簮折冲须旧衮出牧仗南金众志非难徇天休讵可谌故人司献纳早晚奉良箴
　　次韵刘彦采观雪之句
　　朔风吹空林眇眇无因依但有西北云冉冉东南飞须臾层隂合惨淡周八维冻雨不流渊飞花舞妍姿翳空乍灭没散影还参差万防随飘零百嘉潜润滋徘徊瞻咏乆黙识造化机上寒下必温欲积无根基渐看谷树变稍觉丛篁低皓然遂同色宇宙乃尔竒繁华改新观凛冽忘前悲摛草愧佳友伫立迎寒吹感此节物好叹息今何时当念长江北铁马纷交驰
　　次韵彦采病中口占
　　一榻流年度篝灯遥夜防短衾闲自拥清镜莫频看竹宻初惊雪梅疎却耐寒从今花木梦无复在雕栏
　　感事
　　闻说淮南路烟尘满眼黄弃躯惭国士尝胆念君王却敌非干橹信威借纪纲丹心危欲折竚立但彷徨
　　闻二十八日之报喜而成诗七首
　　戎马无端莫四驰汉家元有中兴期防裘喋血淮山寺天命人心合自知
　　天骄得意任驱驰太歳乘蛇已应期一夜旄头光殒地饮江铁马未全知
　　雪拥貂裘一马驰孤军左袒事难期奏函夜入明光殿底事庐儿探得知【所报乃御营宿卫官奏故有是句】
　　渡淮诸将已争驰兎脱鹰扬不防期杀尽凶残方反斾里闾元未有人知
　　汉节荧煌直北驰皇家卜世万年期东京盛德符髙祖说与中原父老知
　　追锋闻说日驱驰旧德登庸傥有期【张魏公】圣主聪明似尧禹忠邪如许讵难知
　　恭惟大号久风驰清跸传呼却未期此日不须劳玉趾寸心那得侍臣知
　　次子有闻防韵四首
