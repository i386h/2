<!-- { "loadSidebar": true } -->
　　贾似道使门客廖莹中缩定武兰亭刻之于阗碧玉谓之玉枕兰亭陶宗仪辍耕録中备载其事今原搨不可得见惟赵吴兴临本传世呉兴于兰亭功力极深当非莹中辈所能逮予数为人临皆从正本缩取虽笔力不及古人要其道自不可易也记康熙辛丑从王篛林前辈所见明人于青田冻石髙二寸五分方寸二三分四面刻笔法结体絶似东阳何氏所藏定武本而字较玉枕更小其年为万厯丙申惜忘其姓名盖浙东人逾年石归淮隂程爽林不复见云
　　跋萧子云书列子
　　黄长睿谓子云有章草出师颂古雅与此正书逺矣王虚舟前辈则谓子云答武帝自论其书云全范元常张懐瓘书断亦有晩学元常筋骨亦备之论此书列子古雅浑劲风力直拟太傅长睿顾少之王弇州随声附和遂有十月冻蝇之讥皆过论也虚舟于阁帖引绳批根斤斤少可独于此书极致推奨必有真契耳
　　跋虞倚颿书隂符经
　　杜子美云不薄今人爱古人吾谓真爱古人未有忍于薄今人者倚颿此书絶似陈香泉而遒丽过之即并驰古人亦复何憾其为识者所宝宜哉
　　跋碧落篆碑
　　董逌广川书跋云段成式谓碑有碧落字故名李肇谓碑在碧落观然攷之国史补则肇正谓碑有碧落字耳李汉又谓碑终于碧落字董逌驳其非今以篆文騐之仅有栖真碧落一语既非全文结束亦非文中要语攷古人诗文字迹举一行首标目者有之无以末字目全文者其谬盖不待言欧阳公集古録谓龙兴宫有碧落尊像篆文刻其背宋潜溪亦云唐髙宗咸亨元年庚午嵗韩王元嘉子训等为其妣妃房氏造碧落天尊像于龙兴宫而刻文扵背董广川则谓尝亲至綘州龙兴宫攷其记知为碧落观今以篆文騐之但云立大道天尊建侍真像无所谓碧落天尊者疑广川所云碑在碧落观而龙兴旧为碧落者为得其实此碧落之所由名也广川又谓州将不欲以槌撃石像背乃摹别石今所传皆摹本而五总志谓綘泽二州皆有韩王元嘉子黄公为妣妃荐福作文立石文虽不同皆名碧落碑在绛州者刻于天尊之背在泽州者立于佛龛之西今以篆文騐之则云哀子李训谊譔谌等衔恤在疚寘懐靡所永言报徳思树良因敬立大道天尊建侍真像又云敬守真容庶几终古则刻文像背者近之州将摹石事理所有顾其文不容有二则所云泽州传刻者又不知出自何人也集古録云李璿之以为陈惟玉书李汉以为黄公譔书赵明诚金石録云其词则宗室黄公譔所述或云陈惟玉书或云譔自书广川疑惟玉于唐无书名不应一碑便奄有秦汉遗文到古人絶妙处宋潜溪又谓翠岩龚圣予以为宗室瓘或有所攷终莫能定其何人而前人论书率叹其妙絶至谓李阳冰见而寝处其下数日不能去又言阳冰自恨其不如以槌撃之今缺处即是予谓前説本欧阳信本观索靖碑语附益之后説鄙谬不足辨赵明诚谓唐人大篆少见故妄有称説似得其隠然其文亦不纯用籀文故周伯琦疑其杂出诸体而李西涯亟取其説愚谓自汉以来草盛行篆法惟习説文解字古文籀书几于中絶所传阳冰二徐及梦英辈大率皆峄山一种以匀圆齐整为上不知古人繁简参差惟意所适按之石鼔及夏周以来器物欵识尚可推其遗意此碑超出相斯窠臼笔法亦自深稳意训譔弟兄皆振竒好古之士杂取籀文兼及小篆加以诡辞标置骇动世俗如道士白鸽诸神异故益有名当代尔
　　跋保母墓甎帖
　　保母墓甎至宋宁宗嘉泰癸亥始见于世其文有八百余载之语若前知者周必大平园集中亦尝及之要之名迹流传有数不独此书为然也董香光摹入戏鸿堂帖临池家人有其书而初搨良不易觏今乃得见之香光谓为晋搨纵未必然其为晋刻无疑也宋潜溪以兰亭为唐人钩摹入石此则献之亲书固当胜之一言足为定论姜尧章辨证转成辞费耳
　　跋金慕斋所蔵蜀本顔鲁公干禄字书
　　顔鲁公干禄字书在开成间石本已有刓缺至欧阳公为集古録称杨汉公橅本并多漶漫此蜀本勒石于绍兴壬戌其去欧公时又百有余年矣巻中自阳庚二韵而后类多凌乱失次又尝见寳祐间彬阳本近日呉门镂板以行与蜀本小有同异而唐韵之淆紊畧无是正岂开成杨刻即已譌误耶抑误自绍兴耶又何以蜀楚两本并误耶至蜀刻凡脱成几蜂丰从半及注中并上小误或由传摹失真观此则其于用笔结体更无足言矣吾友金慕斋阁学签识前后位置不爽良称一快此石至今尚存雍正癸丑同年顾观察稼轩宦蜀归曽以见贻较此稍逊盖此本当是百年前旧搨慕斋宜善蔵之恐后此并不多觏也予旧蔵久已轶去从借临一过因跋而归之
　　跋金刚经
　　金刚般若波罗蜜经四句偈秦鸠摩罗什译为梦幻泡影露电六如而外如元魏三蔵留支陈真常隋笈多唐元奘真谛俱译为星翳灯幻露泡梦电云皆九如沙门子璿乃谓星灯有体未是真空云能含雨是为含生魏经九喻秦畧其三固有所见今西域梵经仍作九喻而中华释子持诵皆尚秦经六如脍炙人口而九喻则罕有闻焉乾隆壬申十二月腊八前二日奉
　　敕考证跋之张即之所书金刚经册后私记于此
　　跋宋搨忠义堂帖
　　此碑装于雍正三年乙巳喜其神气飞动于庄严之中露峭劲风骨较家庙碑専尚严整者为优昨见忠义堂顔书全刻如此铭及东方赞皆不及原碑逺甚乃知刻工宋人逺逊唐人时代所限不可强勉如是今世推崇宋搨政谓其去唐未逺神气尚完且纸墨相发耳官法帖模在宋初者矩矱尚存南渡以还遂无古法临池家其善鉴之
　　忠义堂帖以争生帖压巻较陜搨笔意近古告身曽见墨迹刻本未尽失真惟从碑刻摹取者皆不足观大字麻姑坛记亦仅见于此才与鹿脯字迹稍敛谓之大字者对今所传小楷言之耳
　　跋钟鼎欵识
　　薛尚功厯代钟鼎彞器欵识二十巻乾隆三年正月蒋恒轩学士所贻不知何人所刻用石翻刻作板本取便于摹印广为流传其意甚善惜刻工拙劣不能得其形似尤可诧者毎条释文辨证率以意节去字数读之多不了了盖亦刻工欺妄而主者不加勘校谬误百出遂至于此前辈尝云明隆万后刻书潦草为载籍一厄信然近日呉门书贾取纸色稍旧者充宋元椠本序跋之有年月及授梓原委者必尽去之益令阅者迷瞀即如此册并薛尚功姓氏不传乃载籍之又一厄矣石刻搨本皆宋物全文最为难得顷从吴门薄君廷槐所借得一二两巻防至　直庐手校补完其篆文畧举一二不及概为是正薄君所蔵止此两巻异日当续访善本足成之尝笑人读书评阅不过开手数篇后輙不继予近颇意力矫此冀当有相之者不致为后来所嗤也
　　跋述古图
　　伯时此图不传所传者类元明间人拟作耳考之元黄文献公述古堂记乃知此记为郑天民先觉所作作于政和甲午邵谔以图刻于端溪紫石研绍兴丁已经进内府而以是图为述古图吴郡缪仲素得之以名其堂今人因其为元章所书遂以归之米氏失攷甚矣
　　跋祝希哲养生论
　　世传唐祝两君任情作逹雅有晋人风流京兆于中散殆其素所宗仰者耶宜其三复斯论至不忍释手也此巻笔意沈着精采奕奕照人与向所见狂纵颠逸者迥异即跋语自讼深切亦非不知名教乐地者然则里巷传闻多由好事者附防失实吾于书法信之
　　跋董文敏书都御史陈公诰命
　　明代制词受诰命者得自择馆阁中宗工为之此诰为倪文正所作善人必以其气类信夫愍帝初年收召耆硕一时正人次第牵复而少保以东林钜公落落为天下望读诰词犹想见当年五纬丽天芒寒色正气象然公考满未防即以右言官抑武弁去位归二年而没不数年而国歩遽移予与修明史汗青之暇未尝不低徊于诸公心切向往也文敏此书遒逸痩硬尤晩年得意笔自拟顔徐殆无不及坦斋给谏得之宗人信先泽贻留所在有吉云拥防其为陈氏世寳岂特判白纯青而已予因给諌请跋盥手展观思响搨一通珍为秘玩而内直率夘入酉归畱之经月未暇濡翰给谏念传守之难倘寿之贞珉传播翠墨俾鸿词妙迹照耀宇宙驾朱巨川而上即以当谢监述祖之诗讵非清门胜事哉
　　书内弟查禹书所赠董书手巻后
　　康熙丙申予归自钱塘内弟杳子禹书亦归自南雄予过其斋中剧谭数昼夜乃别适有客持此巻至禹书得之举以为赠嗣此予北上禹书复南游岭表不相见者几三十年乙丑秋来京师相晤归逾年卒于海阳重展此巻不胜山阳闻笛之感回忆青门促膝时忽忽十余年墓门宿草为之澘焉因识于此延陵挂剑所重不在法书姑置弗论可也
　　跋王永斋先生遗迹
　　由敦以甲辰春乡试出昆明王永斋先生之门先生不以为不肖数进而与论文甞出诗集命由敦编校甫交业而先生属疾遂未授梓先生之子濓槖其藁归滇南未得録副本蔵之至今以为憾今距先生易箦己三载偶过古淳上人丈室见李君画册有先生手题二诗因乞之以归先生性夷旷下直萧然庭中喜植时卉畜双鹤时时牵衣戯舞行或前导寝则立侍榻前以为常册中艺兰试茗两诗风概亦概可想见犹忆雪中诣先生留语至深夜围炉啜茗娓娓谭不己比辞归雪拥车辙深丰尺许自先生殁黙念生平知己中勲业文章震耀朝野者致自不乏而天懐恬逸寄尚萧逺罕能及先生者册多素纸嘱诸从先生游者继题其后以备师门故实间一披览当不啻在春风中坐也画者李君名仍字苏斋南昌人善写山水所居不蔽风雨日晏不举火傲然不以动意先生督学时当延致之其人亦自可重然予之所爱重者乃不在画也雍正庚戌重阳日
　　跋查声山宫詹书
　　澹逺先生直　南书房其书法最受
　　圣祖奨赏长笺钜册蔵秘府者不可胜计此碑端庄流丽兼尽其妙族子天行翁得之装潢成帙什袭以藏昔杨东里谓沈度学士书婉丽飘逸雍容矩度尤为成祖所爱一切大制作必命书之豪墨遭遇之隆比迹欧虞贞观予于先生亦云【其一】
　　国朝书宗林立馆阁中以书法被遇者莫若詹事沈文恪公与少詹事查声山先生沈书纵横俊拔出入苏米有天马昻蔵顾歩深穏之气先生书妍婉秀丽兼两文敏之长冠裳佩玉中有李邺侯仙骨其受
　　眷赏不虚也前辈风流典型犹在识者珍之【其二】宫相书法擅一时海内士大夫得其片楮珍若悬黎隋和此本是其临池得意笔宜为识者所重【其三】
　　查君天行蔵其家宫相墨迹至伙此册用蜡纸手摹圆活精妙欧阳信本有云上称下载东萦西带气宇融和精神洒落想见　直庐清暇从容墨池风度为之神往【其四】
　　跋王考功临内景经
　　虚舟先生临此经时年五十有一尚未改谏垣正其从容文酒精采发露时及庚辰左迁吏曺逾嵗南还则意气己渐衰减其手临积书岩法帖自诧为平生精力所聚今相国髙公督河时装禠进
　　御其中小篆及摹诅楚文最佳行楷多成于晩年未免菁华销竭之叹若此巻之感恵徇知心手双畅固未易数觏也乾隆丁夘春从少詹裘君叔度借观此巻手临一过牵于多事经月乃就黄素迄未动手前辈用功既専日力亦复多暇予于冗次濡豪且愧且羡
　　跋王考功临米册
　　王考功书法于米学最深康熙丁亥馆晋陵时尝为先君临西园雅集小楷取搨本覆按不爽毫髪戊戌在京师又为余作大挂幅即此册中所临天长赤髭诸帖是也学米书最易入俗此当于气韵骨格辨之予曩见考功为诸生时手摘録四书大全凡十余册书法皆仿苏米两家无一懈笔直擅名当代不虚耳
