<!-- { "loadSidebar": true } -->
　　天下何地无材，不得有心人爱护而培养之，则种虽美而必绝，然即未至于绝，而无几雅好事者为之记载焉、咏歌焉，则其名亦湮投勿彰。夫口之于味，有同耆矣。嘉兴为古檇李地，见于春秋，未考命名之义，亦只与老桃北杏等量齐观焉耳，不有张尧同一诗，将净相佳李宋以前若竟无知味者，而顾令尤物终古长湮乎！一经名流题品，而述之者，乃津津在齿颊间。往者，竹里王芑亭广文 辑檇李谱，搜采綦详。未数十年，不厄于兵燹之摧残，转累于吏胥之婪索，为寺僧斩伐殆尽，净相之李，盖几几乎中绝矣。而去净相数里而遥，龙湖之滨，栖柽之里，嘉道时有隐君子泉石先生者，姓李氏，能诗善画，曾分净相之种，植之家园，叔未张解元尝咏及之。迄今岁积月累，蕃衍盈升，余内交先生之孙少园，每岁分饷琼浆，愧无以报。近少园举清仪阁主元唱，徵时贤赓和成帙，属余志其颠末。余惟嘉兴之号檇李，地以果名，犹必历之千余年而其义始显。今檇李之盛于陇西，是果与姓合而名且益著，净相云乎哉。古称老聃指李树而生，其所由来者盖远已。然非泉石先生三世灌溉之力，珍护之勤，鸟能蒂固根深，久而逾茂若是。是则，天之生材锺于地，实成于人，其中隐显盛衰之故，物固有莫能自主者。虽然，物待人以传，人亦曷尝不借物以传？斯编出，而诸君子一篇一什，方且继王氏之谱，彬彬然附骥以彰也，不綦幸欤。
　　光绪二十八年夏五里人吴受福书。
　　龙湖檇李徵诗启
　　家住龙湖，居邻鸳水，隶嘉禾之旧壤，实檇李之名区。依庇光天，小茸三间草舍；旁留隙地，闲开半亩林园。因之折柳为樊，疏泉作沼，栽时花于楹外，种桂果于墙阴。移得仙根，曾沐禅门法雨，度稽分野，实孕斗柄瑶星。在昔日，重越女之爪痕，于我家，纪先人之手植。洎乎，白花春放，朱实夏垂，香馥郁兮爽心，色斑烂兮耀目。摘承筐篚，用伸芹献之忱；分馈亲朋，聊尽桃投之雅。而乃珠玑下惠，倡先声者已有尧同；锦绣题来，振嗣响者非无倦圃。增盛名于尤物，得佳句于奚囊。因思，元白才高，本唱酬之不厌；且羡，阴何学富，自属和之无虽。词章非定七言，体裁不拘一律。谨将登诸梨枣，饬以缥缃，行见名噪骚坛，誉延艺苑者矣。恭呈芜啟，盼赐瑶章！
　　光绪癸巳夏五龙湖李培增拜手谨啟
　　李九兄泉石先生以檇李一笼见饷，色香味具足，所谓李中之最。因书旧咏一帧，以资补壁之用。 嘉兴 张廷济 叔未
　　仙根分种自僧庐，嘉树成阴入画图。（先君子自净相寺携栽檇李，冯秋鹤山人作画卷，宫保阮师题为仙根分种图。冯侍御孟亭先生赠句云：（珍果擅名 尊鲁史，仙根分种依儒家。）名谱古经真典重，身宜瘦地总清癯。（檇李宜瘦，长水朱检讨诗云：瘦地偏宜种，此非虚语也。）且沈冰雪消三伏，莫间沧桑沼五湖。最是来禽须料检，重书僮约付园奴。
　　少园先生精岐黄术，肆应之暇，雅好林泉。园中有先世移植净相寺檇李多本．先生加意培养，花益蕃衍，实益甘馥，而净相寺李，日就萎瘁，硕果仅存矣。 可见物华人杰，其兴洵非偶然也。他日李园之李，采人志乘，吾知净相名产，西子爪痕，不得擅美千古矣。因拟七古二十三韵，以志其盛。萧山　沈炳？ 式亭
　　先生妙手能活人，馀泽蔚为园中春。园中春色先生泽，千树李花霏雪白。白雪霏残琼颗存，犹见佳人指爪痕。吴越争战今何在，净相片土沧桑改。惟有龙湖李氏园，李实垂垂李树蕃。漫说安期海上枣，三山缥缈烟波浩，漫夸红杏满林间，仙人一去不复还。李兮李兮独耐久，祖孙累代栽培厚。厚德载物流清芳，树人树木计虑长。吁嗟乎，自来佳果与佳士，多耀光彩乾坤里。世擅歧黄神乎技，良医良相本无升，韵事应传李园李。
　　咏檇李四绝赠少园先生 阳湖 刘炳照 光三
　　古城遗迹认依稀，朱实离离映夕晖，争说西施曾醉此，长留爪印是耶非。潘徐声价本非差，真种先开净相花，古寺移来馀手泽，仙根毕竟属君家。倦圃曹兮竹垞朱，留题佳果重名区，如君不减周王谊，报玖应添第二图。（王芑亭茂 才尝以檇李饷周末庵广文，广文为作报玖图，张叔未先生题其端曰：报檇李也，并媵一绝，有“左传翻将作郑笺”之名，艺林传为佳话。）孙郎远馈昔情殷，今写新诗寄与君，欲向诗人分口福，承筐倘许挹清芬。（新塍孙翰香，昔年曾以张 园檇李寄贻。）
　　少园先生索题檇李，即用眉寿老人韵。宜兴 吴鋆 剑泉
　　分植灵根柱下庐，玉衡精气聚鸳湖。芳名直压荔文谱，画卷争题橘柚图。宅里宜同魁栗志，丰标不让老梅癯。渐无琼玖贻良友，检点诗囊递小奴。橘柚我怀玉局庐，珍奇果品又龙湖，情承柱史倾筐实，录入桐君配药图。轻掐吴妃增贵重，遥分僧舍倍清癯。潘徐且漫争声价，恰侣葡萄压酪奴。
　　咏檇李赠李少园 秀水 张鸣珂 公束
　　嘻嘻鸣蜩倚槛听，僧房茶火一炉青，仙根蟠处堪消夏，有客来寻檇李亭。吴越相争事漫论，至今艳说苎萝村，含毫欲仿来禽帖，先向珍叢觅爪痕。
　　咏檇李次张公束大令元韵，即呈少园先生郢政。 山阴 金石 夔伯
　　莺啼密叶雨馀听，仙种堪骄南郡青，却怅石林怀古句，沙禽普占寺前亭。（秀水蒋石林先生有“一从人去沙禽占，檇李空传独有亭”之名。自注“亭在金明寺前”。）龙湖清景倚笺论，（李园檇李，为龙湖八景之一。）记得花开月满村，霸气已随流水去，酒边犹自认香痕。
　　檇李题词为李少园作 阳湖 左运奎 祉文
　　吴越干戈事已空，名园留得树葱茏，如今佳果争颜色，犹是当年战血红。朱实登盘醉眼开，纤痕一捻费疑猜，怪他入口清如许，曾倩西施染指来。谁将铅泪洒枝头，孕得琼浆似玉柔，若使太真知此味，红尘应免荔文愁。节逢小暑子盈枝，对景闲翻竹垞诗，净相禅林真种在，访君篁里未嫌迟。 　 
龙湖檇李题词
　　龙湖檇李歌，即呈少园先生粲政 嘉善 唐步云 啸登
　　杨家梅，陆氏橘，绮龄至性同超脱；尚书杏，学士莲，艺林韵事被管弦。李君小筑鸳水宅，拓地龙湖绵世泽。雅符元亮竹三竿，合拟孔明桑八百。魏武塘？檇李城，相隔一水弥盈盈。少年漫游至此地，寄怀胜迹怜芳名。净相寺边多植李，吴越弄兵西子起，一掐常留指爪痕，佳话而今播千里。移来此果属君家，两叶云根似雪花，朱实离离入肴席，绿阴纂纂分窗纱。吁嗟乎，新党旧党乱 朝政，时局苍茫不可问，仅存硕果系苞桑，意苡怀疑桃失信。孰若闲翻种植篇，携锄世外耽林泉，禽鸟时将好音送，他乎仙乎李谪仙。
　　少园先生属赋檇李，勉成三绝，即请斧政 嘉善 唐际虞 赞襄
　　吴越鏖兵属此间，鸱夷去后霸图闲，反从仙李蟠根处，幻出西施醉里颜。捧来十指不胜尖，惹起吴娘笑似盐，谁令枝头轻一掐，爪痕犹印手纤织。隐处曾无车马喧，好从柱下溯渊源，栽培若试齐民术，先问张园后李园。
　　少园仁兄以檇李索诗，因成二绝奉寄。 嘉兴 石中玉 范湖
　　鲁史标名纪物华，不须雪藕与甘瓜，犹龙一去三千岁，终古仙根属李家。种桃插柳斗新妆，（长子芳采创建范阁，环植桃柳。）范蠡湖边旧草堂，近辟宅西园十亩，一枝犹带爪痕香。（新辟十亩间庐，植檇李一株。）
　　咏龙湖檇李，步张解元叔未韵。 嘉兴 吴受福 球轩
　　仙种长留处士庐，丹青如展柚堂图。（闻川盛大令百二家，有柚堂，为乃翁官龙川时，携核归种，瓜田张徽君为绘图纪其事。）夙根忆否曾参佛，嫁地由来不碍癯。手泽百年同玉树，齿芬人咏继龙湖。若将蒙化山中比，付与君家唤作奴。（云南蒙化诸山亦产醉李，桂未谷疑即檇李，见《扎朴》。）
　　少园仁兄屡饷檇李，并招饮西园，长句奉答。 嘉兴 计延拔 磊卿
　　上古神农开种艺，瑶光下降随青帝，越几千年老子生，指树为姓诚得计。从此此姓宜此树，枝连叶接纷无数。佳果忽生吴越间，仙根蟠结西园路。西园种本出僧庐，潘走徐僵迥不如。闻说曾经西子掐，纤纤留得爪痕初。爪痕一掐真非偶，眉寿老人开笑口，自诩诗牌妙入神，一篇换得螬馀走。诗人老去沧桑变，春夜谁家开夜宴。惟有西园树尚存，岿然独剩灵光殿。园中培植妙如何，良法应师郭橐驼。况复主人能爱客，悬壶座上酒徒多。酒徒历历留题咏，画意诗情相掩映。四韵偏饶作赋才，五言足抵长城劲；前画园林后折枝，传观我亦献芜词，果中之珍本推李，李中之最口可知，色香味尽超尘俗，火枣交梨堪鼎足。树底行人许整冠，道旁别种羞停躅。忆与主人遇兰若，殷勤苦订来游约，无缘共食诣庐山，辜负琼筵花下酌。劝君酌酒向花前，斗酒应成诗百篇，明岁花开红缥色，更寻古种濑乡边。
　　少园谱兄以檇李图索题，赋此。嘉兴 吴宝钧 芷涯
　　爪痕颗颗认西施，佳果佳人遇盛时，今日仙根蟠竹里，君家可是濑乡祠。净相枝柯饱雪霜，婆娑阅尽世苍凉，披图想见春秋季，风雨横飞满战场。
　　同学陈仲权茂才，出少园先生檇李徵诗启索题拙句，赋此寄之。 嘉兴 顾丁谦 补屐
　　檇李城南旧有城，相传地以物为名，潘徐净相同零落，从此西园无与争。天生佳果属君家，岁岁筵开口福夸，我亦垂涎欣欲往，卫风三复赠桃瓜。折肱家学绍东垣，良相良医本一原，当作杏花栽万本，董仙林后李公园。廉士於陵旧隐居（戏谓仲权），清风三日咽嘈余，年来饱啖龙湖果，应笑生鹅味不如。
　　少园先生以檇李诗集索题，珠玉在前，自惭形秽，又以荒落日久，不揣简陋，勉成二绝，聊博吟壇一哂。嘉兴 谭日森 蔼萱
　　佳种珍同硕果存，何年分植此仙根，潘徐净相今安在，剩有龙湖李氏园。锦句瑶篇贯若珠，砚田深愧久荒芜，捧心勉作东施效，赚得君家几颗无。
　　答少园先生饷檇李 海盐 吴赓廷 良哉
　　西子定仙子，至今身未死，年年捻檇李，颗颗爪痕起。朝饫吴宫酏，夕弄五湖水，物性异彼美，恋土不？徙。色香味无比，净相寺而已，潘奴与徐婢，一例等闲视。幽居远城市，栽种亲携耜，饷客青竹匦，液滴琼浆紫。托咏尧同始，效颦亦复尔，笔落墨污纸，动到吾食指。
　　辅平同门以少园先生檇李徵诗启见示，口占二十韵，录呈点铁。 秀水 吴鼎元 巽轩
