<!-- { "loadSidebar": true } -->
    公讳云，字仲翔，京兆万年县人也。祖庆，隋骠骑大将军右光禄大夫相州长史；父振武，开府仪同金紫乐禄大夫幽、并二州刺史；并箕裘绍业，锺鼎传门。公禀肴华之秀气，降昂纬之星精。英姿飒爽，得孔门季路之风；智计宏深，有前汉留侯之略。属隋氏失政，率士分崩，我皇崛起，英俊云集，公投款辕门，深蒙优礼，授武骑尉。公乃霜戈奋武，星剑临戎，静则岳峙山立，动则雷奔电掣，识超万众，勇冠三军。以故但从征讨，辄建奇勋。武德元年封定远县男，邑五百户。既又因旧封进爵为子，赐以绛节，俨上将之仪；苴以白茅，开建国之模。方当翊卫皇家，驰骋云表，不幸以贞观五年六月廿有七日终於修德里第，春秋五十有九。赠银青光禄大夫凉州刺史。夫人唐氏，定远县君，内府丞仲翔季女也。贞顺著行，珠玉含华，雅称良匹，先公永逝。以其年十月六日葬於县西龙首原，礼也。嗣子汉章，痛风木之不停，虑陵原之倏变，乃铭贞石，庶表芳徽。铭曰：
    惟岳降灵，是生郭公。既智且勇，克奏肤功。蔚彼虬松，长留雄风。亿万斯年，流庆无穷，（石刻）
    ☆张柬之
    《全唐文》一百七十五有传。
    ○唐故益州大都督府功曹参军事张君墓志铭序
    府君讳玄弼，字神匡，范阳方城人也。阀阅游窟之资，详之碣文剔传。五岁而孤，志学伏膺於大儒谷那律。律为谏议大夫，书秘府。府君以明经擢第，随律典校坟籍。八儒分畛，五墨殊途，刘歆析九流之区域，郑默辩三阁之同异。五十五部册四家，访宁朔之新书，《礼》穷庄敬；览南阳之统论，《易》尽精微。缄篑秘文，委■前记，并登灵府，一以贯之。逸思烟回，清飙霞举，言同神遇，理叶而成。七从职为益州府功曹参军事，以贤良徵，册入甲科，未拜职。以龙朔元年五月十九日终於洛阳，春秋五十有五。夫人吴兴丘氏，以永昌三年九月三日终於私第，春秋七十有九。
    柬之识不逯远，禀质愚昧，趋诗礼之训，承顾复之恩，早预微班，驱驰贱役，自祸苍昊，诸弟皆幼。夫人劳断织之训，深噬指之慈，刻心提耳，孜孜不倦。今兰发玉晖，多从化往，唯柬与晦，仅存喘息，三复规诫，万古不追。奉夫人遗诲，使改卜新茔，府君先窆南山，今移与夫人合葬於安养县西相城里之平原。府君友人司元大夫李行廉撰铭，柬之等不敢改易，谨刊李铭，以存不朽。（石刻）
    ☆韦叔夏
    《全唐文》一百八十九有传。
    ○太社冒黄土奏
    《韩诗外传》云：“天子太社，广五尺，各分置四方色讫，上冒以黄土。”说者云：“冒以黄土者，象王者覆被四方。”据此，则合用黄土遍覆坛上。今检旧坛之上，亦备方色，唯中央数尺，饰以黄土，则是覆被之道，有所不及。既乖旧制，望请准古改造。（《唐会要》二十二）
    案：《全唐文》至“亦备方色”止，下缺。
    ☆李俨
    《全唐文》二百一有传。
    ○金刚般若经集注序
    夫以观鸟垂文，振宏规於八体；泣麟敷典，涣洪波於九流。循其辄者，不逾乎寰域；涉其源者，仅归乎仁义。孰若至圣乘时，能仁昭法，剖秋毫於十地，总沙界而诠道，释春冰於一乘，冠尘劫而流化。若乃是相非相，是空非空，窅乎不测，廓焉无像，假名言以立体，包权实而为用。穷不照之照，引重昏於梦境；运无知之知，导群迷於朽宅。究其实相，则般若为之宗矣。自真容西谢，像教东流，香域徙筑於绵区，宝台移构於中壤。鳞萃羽集者，咸徇其法；云蹇雾廓者，已悟其真。至矣哉，无得而称也。
    然此梵本，至秦弘始有罗什三藏於长安域创译一本，名舍卫国。暨於後魏宣武之世，有流支三藏於洛阳城重翻一本，名舍婆提。江南梁末有真谛三藏又翻一本，名只树林。隋初开皇有佛陀耶舍三藏又翻一本，名只陀林。大唐有玄装三藏又翻一本，名誓多林。虽分轸扬镳，同归至极，而筌词析义，颇亦殊途。然流支翻者，兼带天亲《释论》三卷，又翻《金刚仙论》十卷。隋初耶舍又翻无著《释论》两卷。比校三论，文义大同。然新则理隐而文略，旧则工显而义周，兼有秦世罗什、晋室谢灵运、隋代昙琛、皇朝慧净法师等，并器业韶茂，博雅洽闻，耽味兹典，俱为注释，研考秘赜，咸骋异义。
    时有长安西明寺释道世法师，字玄恽，德镜玄流，道资素蓄，伏膺圣教，雅好斯文，以解诂多门，寻核劳近，未若参综厥美，一以贯之。爰掇诸家，而为集注，开题科简，同铭斯部，勒成三卷，号为《集注般若》，兼出《义疏》三卷、《玄义》两卷。现行要用，文理周悉，庶使灵山积坏，于天之峻弥高；巨海纳川，浴日之波逾广。披文者冀穷其理，讲道者洞尽其性，学侣无疲於倍功，谈客有同於兼采。金石妙义，掩二曜以长悬；玉轴微言，贯三才而靡绝。岂止声芬鹫岭，字韫龙宫而已哉！（《续高僧传》、《广弘明集》二十二）
    ☆王友方
    《全唐文》二百二有传。
    ○王氏龛铭
    前豫州司功参军事上骑都尉王有（缺四字）考明威将军过右武候轘辕府折冲（缺四字）国，妣渔阳郡君，李平居日约束於（缺四字）一龛，今疏缮既毕，谨勒铭云：
    嗟乎昊旻，我实不天。哀哉后土，我□无母。苴麻累袭，谁谓荼苦。出则靡依，入□□怙。倾耳瞪目，遗仪莫睹。他人养今，我则□□。古有其训，在於龙门。疏山建塔，匠石仪□。□□周华，金容肃净。式固家国，含生沾庆。□□□荡，丹崖旁映。风谷吟松，云峰写镜。旷哉□□，实日栖禅。灵龛月偃，桂殿星悬。凌虚划石，□岭飞轩。岩高隐地，波澄倒天。一从直勒，於□□年。（《绩语堂碑录》）
    ☆姚崇
    《全唐文》二百六有传。
    ○中书事状略言优劣奏
    中书舍人六员，每一人商量事，诸舍人同押连署状进说。凡事有是非，理均与夺，人心既异，所见或殊，抑使雷同，情有不尽。臣今商量，其大事执见不同者，望请便作商量状，连本状同进。若状语交互，恐烦圣思，臣既是官长，望於两状後略言二理优劣，奏听进止，则人各尽能，官无留事。（《唐会要》五十子）
    ☆陈子昂
    《全唐文》二百九有传。
    ○荆州大崇福观记
    维大周揖让受唐有天下十载，施化育德，扬光显仁，天下咸和，中外胥谧，仟门法寓，泽罔不暨。粤若无上太祖孝明皇帝，神明睿哲，龙德而隐，君子勿用，于（一作子）我诸宫。葳蕤春风，时雨，讴歌归之，允矣大王、王岐镐之渐也。於戏西伯潜圣而遗其三龄，故我太祖始安时处顺，乘彼白云，以归帝乡。方城之人，嗟咨涕Д，灵魄罔遘，乃以珠襦玉匣，閟兹衣冠。谷林方崇，乔山未掩，龙盾卒寝，在兹观者七月焉。馀威化北，颜涂积。逮皇帝顺人乐推，凤翔虎变，追革显号，宗祀于明堂，跃诚（疑作试易或跃在渊自试也）所历，莫不昭晰（一作皓皓）宠光也。长史弘农杨元琰，雅量川浚，贞节岳立，有倚相坟典之博，子囊增名之忠。遂稽皇图，徵文献，以为会稽之庙，大庭之初，其事上矣。乃表上遗迹，祈饰仙阶。司宾卿于惟谦、地官主事鲁玄杰，咸经沐浴邦宪，升官周京，亦恢廓徽猷，任佐诚请。时皇帝方垂拱旋渊之中，以思大化，故书奏不答。
    道士孟安排者，口玄禀真，骨记上阶，黄裳羽袂，囊中窃感，苍梧遗化，长沙旧寝，不可以不昭（一作明）发圣世，复重理前状，伏奉阙下，至于再三。天子乃悯然迁思回虑，旌别斯观，锡名曰大（一作天，非）崇福焉，时龙集已亥圣历之二年也。翌日，又优制褒崇，特降银榜，仙书凤篆，飞集王官（一作宫）。天文昭回，瑞我鄢郢。则有逾岐山，越梁境，梯衡霍，浮潇湘，郁荆门，庞江徼（一作激），莫不翼戴扑舞。澡雪心目者已。安排乃喟然叹曰：“道恶乎在，名恶乎在。茅茨文轩，未始离也；朱宫玄圃，未始乖也。损之而又损之，思乎思；无为而无不为，知乎知。则我何拘於常见哉？而不谓熙帝庸也。”遂经玄都，爰伐琴瑟，作为仙观之宫。文彩构槛，砌砌（一作钅口）阶，栌ㄆ森郁以宏合，藻井翕以天开，瑶坛跻於上清，银阙表於中界。高步玄（一有记字，非）云，肃（一有纲字，非）然灵风，仿佛紫阳之天（一作大，非）也。然後璇题显曜，金格道相，朝浮彩云，夕泫清露。眇哉邈乎，信皇灵之所感发矣。盖金简玉牒，可存而不可知；昆仑方壶，可闻而不可阶也。犹且曰（一作之）道录贵于真经，况皇明帝载昭铄日月而已。乃刊石作记，以传维罔极。（《文苑英华》八百二十二）
    ○洪崖子鸾鸟诗序
    《鸾鸟篇》者，晋人洪崖子之所作也。洪崖子遁我玄魁，贲其默行，矫迹汾水，习隐洛阳，乘白驴，衣羽褐，游朝市之际，杂缙绅之间。时人或将袭共青牛，师蓟子训之陈迹也。尝以翠鸾时栖，明主之瑞；君子独立，矫世之方。於是和墨澹情，洒翰缛意，寄孤兴於露月，沉浮标於山海。乃集瑶圃，洗玉池，翩翩然又以自得也。时尚辇奉御梁国乔亻品，闻其风而悦之，乃刻羽剪商，飞毫牍，扣归昌之律，协朝阳之音，率诸君子属而和之者十有五。余始未知夫洪崖也。乔子慕义，命余叙之。凡若干首。（本集。《文苑英华》七百十五）
    ○无端帖
    道既不行，复不能知命乐天，又不能深隐于山薮，乃亦时出于人间。自觉是无端之人，况渐近无闻，不免自惜，如何？（《宝真斋法书赞》五）
    ☆崔融
    《全唐文》二百十七有传。
    ☆荷华帖
    荷华想已残，处此过四夏，到彼亦屡，而独不见其盛时，是亦可讶，岂亦有缘耶？敝守今岁植得千叶者数盆，亦便发花，相继不绝。今已开□□□□颇有可观，恨不与□□□□□望虽不远，披对邈未可期，伏纸可胜怅惘耶！（《宝真斋法书赞》五）
    ☆张说
    《全唐文》二百二十一有传。
    ○请以时乐鸟编国史奏
    伏见天恩以灵异鹦鹉及刘延景所述篇出示朝列。臣按《南海异物志》，有时乐鸟，鸣皆曰“天下太平”，有道则见。臣验其图，丹首红臆，朱冠绿翼，与此鹦鹉无异，而心聪性辩，护主报恩，故非常品凡禽，实瑞经所谓时乐鸟也。延景虽叙其事，未正其名，望编国史，以彰圣瑞。（《册府元龟》八百四十）
    ○答徐坚问葬
