<!-- { "loadSidebar": true } -->
　　于是童子莞然而悦曰：夫柏梁之构兴，乃知茆茨之仄陋，仰日月之弥高，何丘陵之可窄，睹真筌之辽廓，觉世训之为近，寻二经之实谈，悟三张之诡妄。佛生西域，形仪罔觌，教流东土，得听余音。然神踪旷远，理乖称谓，因果寂辽，信绝名言。今以浅怀，得闻高论，销疑散滞，涣若春冰，始知释典茫茫，该罗二谛，儒宗硌硌，总括九流，信常谈，无得而称者矣。仆诚不敏，谨承嘉诲。（《广弘明集》八）
　　◇训门人遗诫九章
　　敬谢诸弟子等，夫出家为道，至重至难，不可自轻，不可自易。所为重者，荷道佩德，萦仁负义，奉持净戒，死而后已；所为难者，绝世离俗，永割亲爱，回情易性；不同于众，行人所不能行，所不能割，忍苦受辱，捐弃躯命，谓之难者，名曰道人。道人者，导人也。行必可履，言必可法，被服出家，动为法则，不贪不诤，不谗不匿，学问高远，志在玄默，是为名称。参位三尊，出贤入圣，涤除精魂，故得君王不望其报，父母不望其力，普天之人，莫不归摄。捐妻减养，供奉衣食，屈身俯仰，不辞劳恨者，以其志行清洁，通于神明，忄炎虚白，可奇可贵，故自顷荒流，道法遂替。新学之人，未体法则，弃正著邪，忘其真实，以小黠为智，以小恭为足，饱食终日，无所用心，退自推观，良亦可悲。计今出家，或有年岁，经业未通于神明文字不决，徒丧一世，无所成名，如此之事，不可深思。无常之限，非旦即夕，三涂苦痛，无强无弱，师徒义深，故以申示，有情之流，可为永诫。
　　其一曰：卿已出家，永违所生，剃发毁容，法服加形，辞亲之日，上下涕零，割爱崇道，意凌太清，当遵此志，经道修明。如何无心，故存色声，悠悠竟日，经业不成，德行日损，岁积遂盈，师友惭耻，凡俗所轻。如是出家，徒自辱名，今故诲励，宜当专精。
　　其二曰：卿已出家，弃俗辞君，应自诲励，志果清云，财色不顾，与世不群，金玉不贵，惟道为珍，约己守节，甘苦乐贫，进德自度，又能度人。如何改操，趋走风尘，坐不暖席，驰务东西，剧如徭役，县官所牵，经道不通，戒德不全，朋友嗤弄，同学弃捐。如是出家，徒丧天年，今故诲励，宜各自怜。
　　其三曰：卿已出家，永辞宗族，无亲无疏，清净无欲，吉则不欢，凶则不哭，超然纵容，豁然离俗，志存玄妙，轨真守朴，得广度济，普蒙福禄。如何无心，仍著染触，空争长短，铢两半斛，与世争利，何异童仆，经道不明，德行不足。如是出家，徒自毁辱，今故诲示，宜自洗沐。
　　其四曰：卿已出家，号曰道人，父母不敬，君帝不臣，普天同奉，事之如神，稽首致敬，不计富贫，尚其清修，自利利人，减割之重，一米七斤。如何怠慢，不能报恩，倚纵游逸，身意虚烦，无戒食施，死入泰山，烧铁为食，融铜灌咽。如斯之痛，法句所陈，今故诲约，宜自改新。
　　其五曰：卿已出家，号曰息心，秽杂不著，唯道是钦，志参清洁，如玉如冰，当修经戒，以济精神，众生蒙，并度所亲。如何无心，随俗浮沈，纵其四大，瓷其五根，道德遂浅，世事更深。如是出家，与世同尘，今故诫约，幸自开神。
　　其六曰：卿已出家，捐世形躯，当务竭情，泥洹合苻，如何扰动，不乐闲居，经道损耗，世事有余，清白不履，反入泥涂，过影之命，或在须臾，地狱之痛，难可具书，今故戒励，宜崇典谟。
　　其七曰：卿已出家，不可自宽，形虽鄙陋，使行可观，衣服虽粗，坐起令端，饮食虽疏，出言可餐，夏则忍热，冬则忍寒，能自守节，不饮盗泉，不肖之供，足不妄前，久处私室，如临至尊，学虽不多，可齐上贤。如是出家，足报二亲，宗族知识，一切蒙恩，今故戒汝，官各自敦。
　　其八曰：卿已出家，性有昏明，学无多少，要在修精，上士坐禅，中士诵经，下士堪能，塔寺经营，岂可终日？一无所成，立身无闻，可为徒生，今故诲汝，宜自端情。
　　其九曰：卿已出家，永违二亲，道法革性，俗服离身，辞亲之日，乍悲乍欣，邈尔绝俗，超出埃尘，当修经道，制己履真。如何无心，更染俗因，经道已薄，行无毛分，言非可贵，德非可珍，师友致累，恚恨日殷。如是出家，损法辱身，思之念之，好分，言非可贵，德非可珍，师友致累，恚恨日殷。如是出家，损法辱身，思之念之，好自将自。（《法苑珠林》六十一，《梁高僧传》，《续高僧传》三十）
卷二十四
◇　释氏（三）
　　◎卫元嵩
　　元嵩，俗姓卫，河东人，梁末出家，居成都野安寺。周平蜀，入关，师事亡名，天和二年上书，赐爵蜀郡公，后竟废佛还俗，有《元包数》五卷。
　　◇上书请造平延大寺
　　唐虞无佛图而国安，齐梁有寺舍而祚失者，未合道也。但利民益国，则会佛心。夫佛心者，大慈为本，安乐含生，终不苦役黎民，虔恭泥木，损伤有识，荫益无情。今大周启运，远慕唐虞之化，无浮图以治国，而国得安，齐梁之时，有寺舍以化民，而民不立者，未合道也。若言民坏不由寺舍，国治岂在浮图？但教民心合道耳。民合道则国安，道滋民则治立。是以齐梁竟像法而起九级连云，唐虞忧庶人而累土阶拉寻，然齐梁非无功于寺舍，而祚不延；唐虞岂有业于浮图，而治得久。而大周启运，继历膺图，总六合在一心，齐日月而双照，养四生如厚地，覆万姓同玄天，实三皇之中兴，嗟兆民之始遇，成五帝之新立，庆黎庶之逢时，岂不慕唐虞之胜风，遗齐梁之末法？嵩请造平延大寺，容贮四海万姓，不劝立曲见伽蓝，偏安二乘五部。夫平延寺者，无选道俗，罔择亲疏，以城隍为寺塔，即周主是如来，用郭邑作僧坊，和夫妻为圣众，推令德作三纲，遵耆老为上座，选仁智充执事，求勇略作师法，行十善以伏未宁，示无贪以断偷劫，是则六合无怨纣之声，八荒有歌周之咏，永沈安其巢穴，水陆任其长生。（《广弘明集》七）
　　请有德贫人免丁输课，无行富僧输课免丁。输课免丁，则诸僧必望停课，争断悭贪，贫人免丁，人人必望免丁，兑修忠孝，此则兴佛法而安国家，实非灭三宝而危百姓也。有十五条，总是事意，劝行平等，非灭佛法：劝不平等，是灭佛法，劝行大乘，劝念贫穷，劝舍悭贪，劝人发露，劝益国民，劝獠为民，劝人和合，劝恩爱会，劝立市利，劝行敬养，劝寺无军人，劝立无贪三藏，劝少立三藏，劝僧训僧，劝敬大乘戒。上列事条，反则灭法，顺则兴道，并陈表状，及佛道二论，立主客论小大。（《广弘明集》七。案：此一段乃约文，下又约文云：嵩以理通我，不事二家，唯事周祖，以二家空立其言，而周祖亲行其事，故我事帝，不事佛道。立词烦广，三十余纸，大略以慈救为先，弹僧奢泰不崇法度，无言毁佛，有叶真道也。）
　　◇三易异同论
　　夫尚质则人淳，人淳则俗朴。朴之失，其弊也蠢，蠢则变之以文；尚文则人和，人和则俗顺，顺之失，其弊也谄，谄则变之以质。质以变文，文以变质，亦犹宽以济猛，猛以济宽，此圣人之用心也。岂苟相反背？而妄有述作焉。（元句注）
　　◎任道林
　　道林一作道琳，同州法师。
　　◇修述邺宫新殿废佛诏对事
　　周建德六年十一月四日，上临邺宫新殿，内史宇文昂、上士李德林收上书人表，于时任道林以表上之，上士览表曰：「君二教也，圣主机辩，特难酬答，可思审之。」对曰：「主上锋辩，名流十方，林亦早闻矣。正以闻辩故来，得辩无爽」云云。乃引入上阶，御座西立，诏曰：「卿既上事，助匡治政，朕甚嘉尚，可条别目申，勿广词费。」林乃上安抚齐余省减赋役事，帝备纳之。
　　奏曰：「林原誓弘佛道，向且专论俗政，似欲谄附宫父，其实天心护法，自释氏弘训，权应无方，智力高奇，广宣正法，救兹五浊，特拔三有，人中天上，六道四生，莫不皈依回向，受其开悟。自汉至今，逾五百载，王公卿士，遵奉传通，及至大周，顿令废绝。陛下治袭前王，化承后帝，何容偏于佛教，独不师古。如其非善，先贤久灭，如言有益，陛下可行。废佛之义，臣所未晓。」
　　诏曰：「佛生西域，寄传东夏，原其风教，殊乖中国。汉魏晋世，似有若无，五胡乱治，风化方盛。朕非五胡，心无敬事，既非政教，所以废之。」
　　奏曰：「佛教东传，时过七代，刘渊篡晋，元非中夏，以非正朔，称为五胡。其汉魏晋世，佛化已弘，宋赵苻燕，久习崇盛，陛下下耻同五胡，盛修佛法，请如汉魏，不绝其宗。」诏曰：「佛义虽广，朕亦尝鉴，言多虚大，语好浮奢，罪则喜推过去，无福则指未来，事者无征，行之多惑。论其劝善，未殊古礼，研其断恶，何异俗律。昔尝为废，所以暂学，决知非益，所以除之。」
　　奏曰：「理深语大，非近情所测；时远事深，宁小机欲辨：岂以一世之局见，而拒久远之通议？方迷忽悟，不亦过乎！是以佛理极于法界，教体通于外内，谈行自他俱益，辨果常乐无为，树德恩隆天地，受道广利无边。见奇则神通自在，布化则万国同归，救度则怨亲等济，慈爱则有识无伤。戒除外恶，定止内心，非慧照古今，智穷万物。若家家行此，则民无不治；国国行此，则兵戈无用。今虽不行，何处求益。」
　　因重奏曰：「臣闻孝者天至之道，顺者极地之养，所以通神明，光四海，百行之本，孰先此孝．昔世道将倾，魏室崩坏，太祖奋威，补天夷难，创启王业。陛下因斯鸿绪，遂登皇极，君临四海，德加天下，追惟莫大，终身无报。何有信己心智，执固自解，倚恃爪牙，任从王力，残坏太祖所立寺庙，毁破太祖所事灵像，休废太祖所奉法教，退落太祖所敬师尊。且父母床几，尚不敢损亏，况父之亲事，辄能地轻坏？国祚延促，弗由于佛；政治兴毁，何关于法？岂信一时之虑，招万世之讥！地愚臣冒死，特为不可。」
　　诏曰：「孝道之义，宁非至极，若专守执，惟利一身，是使大智权方，反常合道。汤武伐主，仁智不非，尾生守信，祸至身灭，事若有益，假违要行，傥非合理，虽顺必剪，不可护己一名，令四海怀惑，外乖太祖，内润黔元。令水还俗，省侍父母，成天下之孝，各各自活，不恼地他人；使率土获利，舍戎从夏，六合同一：即是杨名万代，以显太祖，即孝之终也，何得言非！」
