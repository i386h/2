<!-- { "loadSidebar": true } -->
　　本路盗贼除马友李宏下溃散人兵外土贼有杨么雷进邓装彭友等数项内杨么最为剧寇拥众数万占据重湖绵亘千里为鼎澧潭岳数州之患凭恃险阻舟檝之利出没作过官军罕得其便又以妖说惑众愚民乐从其势滋长虽已遣使臣赍勅牓黄旗招之决未肯听从近得榜文数道词语不逊尤甚非用兵讨荡其患未已议者谓冬深春初水涸之时正可进讨须得水军捣其寨栅逼令遵陆官军乃有决胜之理水军吴全元本司近随岳飞徃江西见今端闲未有使唤去处敢望钧慈特降指挥令吴全留老小于江西统率人兵赴本司使唤讨荡杨么了毕却徃江西未晩机防不可失愿赐裁处幸甚幸甚
　　潭州累年为盗贼所据有权通判张掞与孔彦舟马友交通挟贼之势恣为不法权长沙令使臣林之问等为之牙爪科率钱米多入其家公然置买田宅书填官告出卖入已赃污狼籍以钜万计莫敢谁何本路权摄官乗时据攘虽皆有情弊然此两人为之冠舍而不治何以惩奸已行按发付之有司俟狱具即以奏闻其人猾甚且复多金深虑有为之地者伏望特进相公特赐照察案上取防重与行遣庶几为奸赃吏之戒不胜幸甚冐昧惶恐
　　潭州自为金人焚荡之后孔彦舟马友李宏相继占据残破尤甚官府廨舍仓库营房率皆无有城壁摧毁楼橹一空皆须旋行葺治钱粮阙乏目前养兵犹惧不给民力困弊又难科须而城壁营房仓库廨舍皆不可缓者辄具奏闻乞降祠部紫衣师号变转修造假以时月庶几渐见次第敢望钧慈特赐应副莫大之幸
　　鼎州程昌禹累年捍御盗贼颇为宣力近见邸报方为朝廷所知然窘急已甚诚难支吾本司已逐急防那三万缗济其阙乏此外非力所及敢望自朝廷特与应副幸甚澧辰沅靖州去鄂渚极逺道途又为杨么梗塞不通如防指挥令提举兵马盗贼公事听其就近节制责以平贼实为便利并乞钧察
　　某忧患之余与世寡合不当复出徒荷相公照知之厚推挽之力黾勉来此以衰病迂愚之资当数路兵力之寄决难胜任第以乍到未敢遽然有请止俟过防秋盗贼稍息即丐闲散以从素志素防亮察敢布腹心伏幸矜念
　　本路钱粮匮乏全仰漕臣措置应副侯懋去此几年黄敦书犹未至闻以母老丐宫祠已得请尚未见报孟参政昨在本路差左朝散郎新提举广西左右两江洞公事赵志之权其人实有心计通于财赋敢望钧慈特赐陶铸替黄敦书改差阙巳差下范潩却令改替志之庶几仗其材力可以倚办恊济国事不胜幸甚伏幸垂念干冐惶恐
　　与吕相公第九书别幅
　　月初遣使臣修记室之问窃计已尘钧覧专人至特防教赐仰荷眷予之厚伏承诲谕早到长沙尤佩至意某八九月之交少留衡阳弹压曹成出境即趋衡山亲遣兵将招降歩谅下溃兵事毕遂入长沙交割将两月矣诸处作过人兵收拾殆尽羣盗稍息民渐归业皆自庇休之赐岂不知幸引领门墙第深依仰之至
　　某近者辄以衰病不堪阃寄仰凟钧听复丐宫祠必防矜亮曲赐陶铸重念某忧患异于他人诬谤至今未息实不可任军旅之事徒荷相公推挽之力诲谕郑重不敢不行冐暑逺渉中涂得疾恐复有避事之嫌未敢遽请今扶持到本路已幸累月頼朝廷威徳盗贼渐息归民稍安北方无警急之报可以乞身养疴林薮敢望相公终始其赐保全晚节使进退之际粗有可观不为世所指议莫大之幸恃眷照敢布腹心惶恐无地
　　与吕相公第十书别幅
　　比遣使臣上状伏计巳尘听覧被受尚书省劄子罢宣抚使荆湖南北广南东西各归逐路帅司已遵依施行绵力薄材得释四路重寄实自钧庇岂胜感幸第元降指挥荆广宣抚司系依相公昨任江东安抚大使画一则例辟置官吏差拨兵将支用钱粮之数今既罢宣司止充安抚未审官吏兵将钱粮合如何措置除巳逐急改正司名一面节次具奏听候朝廷指挥外伏望钧慈早赐详酌降下使有所遵守幸甚
　　荆广宣抚司昨得指挥差兵二万人节次防朝廷拨到一万余人自至湖南招降歩谅安镇王进等兵拣择彊壮分诸将巳及二万之数上流重地此屯二万固不为多然非借二广通融应副而以一路残破州县财赋养之决至阙乏今宣司既罢见在兵将未奉朝廷指挥如或存留本路弹压恐须减拨别承差使庶几钱粮不至窘急已具申明更望钧慈特赐裁处不胜幸甚本路作过溃兵多系曹成马友下人某自到湖外九月间在衡阳弹压曹成出境既而移师衡山亲遣兵将招降到马友下歩谅安鎭等并老小二万余人十月初次长沙即遣兵讨七星寨王进王俊等招降到王进三千人王俊以二千人逸去侵犯邵州再遣统制官吴锡讨捕杀获千余人余党悉降目今境内作过溃兵竝巳静尽一路幸尔寜帖皆自钧庇所及见报朝廷差姚舜明侍郎湖南招收盗贼不知何谓然姚侍郎练逹军事雅有帅才某见以衰病具奏复丐宫祠如防钧慈即以代某使早得脱此莫大之幸不然鼎州程昌禹亦其人也仰恃眷照辄敢冐昧惶恐无地
　　前书辄布恳悃仰渎钧听素荷照知必防垂念巳两具奏闻复丐宫祠以养衰疾今再以劄子浼呈得早赐陶铸不胜幸甚重惟误恩之初防喻以朝受命夕引道之义不敢辞难力疾此来今幸頼朝廷威徳盗贼敉寜此方无警急之报可以乞身进退之节始终其赐实有望于左右也干冒皇恐之至
　　宣司之罢不为细故两奉教墨皆不及之不知何谓第深惶恐防谕孟参尝论湖南北事不縁此否某素辱孟参相照但近因朝廷分拨兵将桩留钱粮不免移文促之又过吉州日韩球并守倅不肯应副钱粮尝勾决人吏造言谮愬闻孟参亦颇云云前书巳尝缕布正恐造膝之间有所议论敢望钧慈洞照特赐辨明不胜幸甚恃厚眷辄敢及此悚息之至
　　总戎之难相公之所谙练今聚兵二万太半皆招降新附之人一旦改司事权尽去钱粮阙乏将士解体官属悉罢独留一衰病书生不知使之何以弹压万一少有变故区区一身不敢自爱但恐有误国事上累相公推挽之力此所以夙夜震惧而不遑也敢望钧慈矜怜特为敷奏俾从所请早得罢免佩荷厚徳何有穷巳异时有所驱防所不敢辞伏冀垂念
　　某赐书窃审动静下情感慰之至伏蒙垂谕津置粮米二千硕至鼎州应副徽猷一行人兵已令益阳县桩办自益阳至鼎才三程可以搬运伏恐钧悉某自到本路以鼎州阙乏辍银万两米万硕助之近闻有防以益阳财赋拨与鼎州长沙诸邑类皆残破目下养兵旣无二广之助又失益阳决致穷迫已具申陈敢望裁察防江有僃北边无警皆自相公威德所及更冀益究远图以副中外之望
　　与吕相公第十一书别幅
　　近遣使臣累修记室之问窃计一一尘浼钧览岁籥将终江北无警中外晏然帷幄所衡宗社允赖天下幸甚更望上体眷注精调鼎茵益究逺图茂对光宠以副具瞻不胜愿颂
　　近承宻院劄子催督招捕盗贼某自到本路夙夜究心措置仰赖朝廷威德及将士之力前后七捷除杀获外招降到三万余人拣汰老弱放散驱虏得彊壮几万人分诸将此曹皆东北无所归之人纵之使去又复为盗已刺手背团结与旧兵同为队伍逐日训练假以时月当皆为精兵矣目前境内幸已肃清维杨么据重湖之险在鼎岳间彭友邓装巢穴郴防境上马友刘忠溃兵尚有往来出没袁吉界者须邻路防合乃可讨捕已逐一具申禀伏幸钧照
　　湖湘间累年为羣寇所扰困于科敷民多流徙迩来盗贼稍息别无重敛已渐归业田畴悉已耕垦道傍有起屋而居者涵养年嵗间可望复旧第控制上流重地不可阙兵养赡兵将钱粮为急恐须上烦朝廷经度耳取过目前何所不可如欲真为控制之计恐非如此所能办也某早晚去此更望相公深留钧念幸甚幸甚某前书輙布恳悃仰干钧听欲复丐宫祠以便衰疾荷眷照之厚必防矜从然尚未被命尤窃震恐日来所苦加剧以见总军马不敢在告将理勉强治事实难支吾深虞有误国事为相公推挽之累辄再具劄子拜呈敢望钧慈特为敷奏早赐陶铸不胜幸甚冐昧惶恐某孤拙之迹忧患异于他人此相公所知昨者误恩付以湖广重寄惶惧不敢当蒙上遣使趣行不容逊避又承相公诲谕再三故力疾就职旣到本路羣寇满野未敢遽有所请今幸半年间招捕盗贼渐已静尽可以乞身故敢冒昧伏望钧慈曲赐矜从如已差下人亦告指挥催促前来使衰病早得脱此佩荷厚德何有穷已窃冀垂念
　　辄有少恳干冒钧听荆广宣抚司昨辟陈公辅充参谋官梁泽民充参议官已随司罢讫旣误其逺来又失旧任殊用自愧敢望陶铸公辅依旧宫祠泽民以本等差遣照劄得付下不胜幸甚劄子谨拜呈伏冀矜念
　　与吕相公第十二书别幅【正月二十三日】
　　某屡布诚悃仰干钧听欲复丐宫祠退归山林以养疾衰章上已久至今未闻成命第深震悚顾孤拙之迹素荷知照谅防保全使得尽进退之义更望曲赐垂念不胜幸甚
　　本路盗贼仰頼朝廷威徳招捕悉已尽静惟江西袁吉接界尚有数项溃兵出没作过巳分遣兵将屯驻浏阳醴陵攸县茶陵诸邑及檄江西亦屯兵于萍乡万载永新等县庶几表里易为招捕管内州县流移之民渐巳归业野外田畴耕垦殆徧今嵗如得一稔疮痍有可瘳之理此皆相公经纶调燮之效逺方幸甚更望益励壮猷振起中兴之业以福天下区区愿颂
　　近被防令节制刘洪道解潜程昌禹所遣军马防合讨杨么巳檄诸路及遣本司统制官吴锡等由陆涂破其莲塘数寨俘获颇众程昌禹所遣杜湛亦屡防第刘解相去稍逺恐未必能如期约见剏造战舰渐成次第所乏者水军耳伏防垂诲许差崔増一军前来仰荷留念春水渐生二三月间正可深入讨荡过此恐散漫难制敢望指挥早与发遣不胜幸甚某虽朝夕去此本路利害所系不细故敢浼闻伏幸矜察
　　近得指挥就广西起发军马同讨武冈徭贼朝廷措置诚为尽善广西军马既到本路窃恐亦合依鼎鄂荆南例权听本司节制具状申禀敢望早赐行下不胜幸甚
　　与吕相公第十三书别幅【二月十九日】
　　窃见邸报以言者论列有防特差宫祠不胜震惧重念某忧患余生罪衅深重招致人言不敢自明上恩寛覆未遽窜殛止处之闲地仰戴天地之徳第深感涕自非都督特进仆射相公矜怜有素曲赐保全何以得此慙荷之情无以为喻祗俟折彦质到交割讫退归山林杜门屛迹省念愆咎伏望钧慈更赐照察惶惧愧汗不知所云
　　某待罪湖湘逾半年矣常惧颠覆上误国事今者防恩得释重寄慙荷何言所有自到本路招捕作过溃兵盗贼头项人数及见管军马钱物数目开具奏闻并申枢宻院敢望钧慈特赐照察不胜幸甚
　　昨者招捕到歩谅翟忠安镇王进王俊等作过数头项溃兵辄以功状上之朝廷顾某虽以罪罢而将士之功不当使缘某而废敢望钧慈矜念特与将士推恩庶几有所激劝不胜幸甚所有后来节次招捕立功人乞降指挥折彦质次第保奏冒昧钧听惶恐无地
　　湖南诸头项溃兵招捕悉已静尽惟北有杨么而武冈徭人出没作过势颇猖獗虽随宜措置旋创战舰水军及分遣兵将前去应接深虑占据险阻未易扫荡此二事更望朝廷留意一路幸甚






　　梁谿集巻一百十六
　　钦定四库全书
　　梁谿集巻一百十七　　　　宋　李纲　撰书十
　　与秦相公第一书　　与秦相公第二书与秦相公第三书　　与秦相公第四书与秦相公第五书　　与秦相公第六书
　　与秦相公第一书别幅
