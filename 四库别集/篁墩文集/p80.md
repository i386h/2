<!-- { "loadSidebar": true } -->
　　昔者朱子谓欧阳公知政教出于一而不知道徳文章之不可二因笔之以诏学者真不易之论哉夫天下之理一而已矣藴之为道徳发之为文章皆是物也而岐之则为异端为小技学非其学而不得罪孔子之门者几希我髙庙以圣武起南服灭前元还中国古帝王之政教于一旦列圣相承道化益隆士习益纯以备自洪武以来鸿生硕儒后先相望而镜川杨先生起近代文名满天下而尤以道徳为志功名富贵未尝萦其心盖先生世家四明自其大父栖芸先生得慈湖心学之传至先生益大发之遂取髙科入翰林三十余年凡朝廷稽古代言之事必与执笔有讽有规不为哗世取宠之作侍经幄则正言不讳总史事则直言无隐典文衡则因言考行收士最多而群从子弟得于家庭以经术发身掇魁元官侍从服金紫者六七人先生退食自公恬澹怡愉日以品题风月为乐不自知其身之在散地廹晚境也遇今天子登极恩始自学士进拜吏部侍郎于是年六十余矣感上之知首进谠言屡腾辞牍上眷留之再三人以是知先生之文诚有志于道徳而不茍为空言者哉先生不鄙弃走每有所得輙以见示走实不足副先生之知而先生以其所著金坡稿若干卷俾序其首走得而读之曰休哉是所谓文焉者乎其体裁不一一主于理不求合于时好盖尝僣评之其论政也首格君则可以位丞弼其论财也究民瘼则可以为计相其论兵也悉邉防则可以督元戎其论刑也务洗寃则可以当士师其论法也先去谗则可以总宪度诵其文而未识其人者必以为有魁梧不可狎之姿有悬斡不可穷之辨有横逸不可羁之才而先生素多疾鹤立苍髯山泽之臞若不胜衣靖黙之性若不能言择足而动务合绳矩若处子若韦布之士盖惟徳之饱而以道为腴故其所藴者深而粹所发者正而昌视世之规规于求工以为伎者固霄壌之异哉今天子日勤圣学益明习天下事计当崇王道黜霸功使政教出于一如古帝王之盛而先生年益髙徳益邵位益尊其文之所发必蔚乎炳然于大制作大政令之间所谓道徳文章之不可二者行当见之又不但如兹稿所存者而已顾走方以庸猥见屏于时其言不为世重轻而先生命序不已然使异时读者开卷之际谓走以无似而知颂先生之文若此徳明才辨之士乡仰歆慕从可知焉则虽不惭而序之可也先生所著别有诸经私钞皆扩前贤所未发使及朱子之门必有起予之叹后此亦必将辅朱传行世不在集中

　　东轩十事诗引

　　隆福征起宗上人自号东轩列其日用起居之常为十事曰试香曰品茶曰勘书曰课诗曰临帖曰鉴画曰谈碁曰理琴曰翫占曰制药为赋咏之者甚盛然有疑上人为西方不立文字之教不宜如此多事者有因其事而为上人道其本色语以调之者予皆以为非也上人虽从释氏学然博通儒书能文章尤长于诗视唐九僧宋契嵩恵勤之流志将与之下上则所谓十事之目者亦将发舒其闲旷自得之懐以愧夫世之沉酣于宠利陷溺于荤饮声色者耳吾党或疑之或调之岂知上人者哉上人与予往还为文字交深以不得予诗为歉顾予悟世网之不早为时所摈斥方有愧于上人乌能为之赋他日上人飞锡而南遍歴名胜得胥会于青山之中澄江之上相与话弛担息肩之乐于掀髯一笑之顷或当为上人倚歌而和之此姑与之订约弘治二年己酉春二月望归田学士程敏政书于潞河旅次

　　葆贞堂序

　　予每过镇江率闻人道喜节妇事心识之而莫与究其详者节妇子春以儒为医间因其所善识予始克知而为之赞久之春奉其郡人丁易洞所立传杨石淙所为葆贞堂记附以诸君子诗致书一通请序之而传焉未有所复也会予蒙恩去归其乡道出镇江春复以请则知节妇已去世而旌门之典亦垂下矣呜呼盖棺事定而况其行之焯焯不可掩焉者乎共姜之节风于诗人列女之名传于刘向中古以来君子言壸事者诵法焉良以治化之成必自家始好徳之心夫人所同非尽出弥文以夸世也若喜节妇事班之乎一乡求之乎一时又岂多得哉诸君子咏而传之诚惧其名迹之或湮而世莫与为善者虽间有所藉以副仁人孝子之心然实有闻其风而激烈奋兴为之执笔不能自已者矣闾里有所倡而上其事以为异郡县有所感而核其行以为实上之人有所凭而旌其门以为难吾以是知节妇之烈足以自昭其徳而诸君子之言出于一时所谓好徳者固不可少也虽然推节妇之平生而考其心亦不过尽在已者耳岂有所要誉规利而为之顾天之报施炳焉不爽予之子以兴其家予之名以华其躬与之全归以完其节视彼行污而名随之虽或富有子且寿弗齿于人乃与草木同尽则天所以厚节妇而为世劝亦昭昭矣诸君子之言于是益验序而传之岂独系其一家之私也哉节妇姓法氏镇江丹徒人其先徙自大名为处士用寛之女蚤有至性邻弗戒于火节妇方楼居几不免有宋伯姬之贞长适郡名士喜一华不及其舅毕力事其姑有栁家妇之孝归喜仅四阅岁而夫死当是时春方周岁含悲茹苦卒底于成有曹令女之节春尝得遗金以奉节妇节妇亟命物色还之有崔氏母之介盖其羣行多可称述类此而独以节名举其重也葆贞名堂亦此意而丁杨两君慎许可其言当必有征焉故予不复致详一堂事而独取其大者书之为序

　　谢令君张公祷雨活民序

　　弘治已酉夏六月不雨稲之早者将败而不实晚者将萎而不秀低田戽塘水以苏旦暮而塘以涸髙田龟拆将遂不可以复拯米价翔踊物色憔悴民老穉告急于令君张公张公曰噫是诚在我于是合僚属进吏民以是月十九日悉斋于公禁市中勿杀以斁和气祷于山川之神不雨则又禠衣免冠徒跣行祷以示罪已越翼日雨又越翼日大雨霶霈不止逺近沾足早稲遂登晚稲勃兴塘水溢增米价斗落如战北而胜如病危而生耆民金希杰等相与庆曰惟圣天子锡贤侯以福吾民上天假贤侯之诚以活吾民不可不知也请颂令君之徳而责之予予方蒙恩被放还里中盖有耕凿之役于令君之野亦方以旱为忧乃更以雨为慰则为之言曰天人之际虽若悬絶然所以感通之则有道焉不越乎心而已心仁则天为之昭假予之以福心酷则天为之震怒畀之以盭必然之理也前代之为令者何如其人哉固有因旱而卧积薪欲自焚以捄民饥者矣亦有指庭树叶未枯而笞告旱者矣此其心之所存仁酷之异何啻霄壌乃谓神理有灵否民心有爱憎或怨天而尤人岂不过哉若张公之所以假神感民岂独一时修省之诚而已盖其平日之心思以仁民为治本求不负其所学故其诚之所致在天为甘霖在地为嘉谷在人为丰年如执左符不约而同吾以是知天人之际可畏如此而颂声不作其何以昭令君之功而为长民者之劝哉张公名錞字汝器定州人起名进士为休宁予不及其初政暨南归而岁无麦民以饥告公亲发廪以贷贫者走四乡冒大暑废常餐或篝灯呼召至夜分不倦惟恐畸人寡妇病翁弱子有一之失所饥民欢呼如得慈父而公又勤于职务日不暇给方未雨之前忧不及视政既雨之后常一日省遣八十余事皆予所目睹者间尝推其所学授诸生经亲督教之当宾兴之期士之就试南都者作兴尤力盖其教养兼举政刑两优当为一时州县巨擘循良之旌台宪之征可屈指也故因祷雨一事而并着之以为异日去思之张本云

　　林泉养浩诗序

　　吾友汪思恭氏将寿其亲家程景厚氏乃为长巻题曰林泉养浩乞诸名人诗之而属予言其故于首予久未之应也夫予与思恭景厚皆夙相好者顾岂有所靳其说哉殆亦有不可易言者矣夫林泉士之适乎其外者养浩士之充乎其中者有所适乎其外则官府之尊市廛之富不足儗之有所充乎其中则声色之美口体之甘不足动之凡此皆世所不能及所不敢当者今取而归之一人是岂可易言哉既而思之事固有不可执一论者夫以圣归之人则孰不为之骇视而却走邪然能吟者谓之诗圣能书者谓之草圣能饮者谓之酒圣则圣亦有时而可以归之人矣景厚为人丰斡而伟髯敦实而谦虚虽处阛阓之间其所适者往往有林壑之胜所谓充其中者虽未敢儗诸孟氏之云然仁者见之谓仁智者见之谓智其所有者将不得比于诗圣草圣酒圣者之所谓圣哉吾闻景厚明年寿六十矣思恭以是为之贶其诸异乎人之所为庆颂者欤蘧伯玉行年六十而六十化进徳修业之心不以老而衰也于于而行兢兢而言雍雍而处年与徳俱业与时亨安知景厚之不有所进于浩浩者欤或者疑思恭厚于所亲予以为不然士初昏用大夫墨车奠鴈之礼士入学歌宵雅鹿鸣四牡皇华之诗盖古之人忠厚类多以逺大期诸人也思恭之意何以异此矧诗人于鲁公祝之耆艾而比之乎冈陵岂真冈陵哉欲其介寿而昭其徳者也思恭于景厚儗之山林而期之乎养浩非欲其进徳而致诸寿者欤程汪徽旧家予皆尝序其谱故于二氏家世之详不复赘特诵其诗而序之

　　道一编序

　　朱陆二氏之学始异而终同见于书者可考也不知者往往尊朱而斥陆岂非以其早年未定之论而致夫终身不同之说惑于门人记録之手而不取正于朱子亲笔之书耶以今考之志同道合之语着于奠文反身入徳之言见于义跋又屡自咎夫支离之失而盛称其为已之功于其髙第弟子杨简沈焕舒璘袁爕之流拳拳敬服俾学者往资之廓大公无我之心而未尝有芥蔕异同之嫌兹其为朱子而后学所不能测识者与斋居之暇过不自揆取无极七书鹅湖三诗钞为二卷用着其异同之始所谓早年未定之论也别取朱子书札有及于陆子者厘为三卷而陆子之说附焉其初则诚若氷炭之相反其中则觉夫疑信之相半至于终则有若辅车之相倚且深有取于孟子道性善收放心之两言读至此而后知朱子晚年所以推重陆子之学殆出于南轩东莱之右顾不考者斥之为异是固不知陆子而亦岂知朱子者哉此予编之不容已也编后附以虞氏郑氏赵氏之说以为于朱陆之学盖得其真若其余之纷纷者殆不足録亦不暇録也因总命之曰道一编序而蔵之弘治二年岁己酉冬日长至新安程敏政书

　　水晶宫客诗引

　　吾邑汪君廷器自号水晶宫客客多遗之诗者间持视予予观诸诗人之意大率以为呉兴苕霅二水之胜闻天下宋杨次公登明月楼赋诗有溪上玉楼楼上月清光合作水晶宫之句呉兴以此得名至元赵魏公居呉兴又自号水晶宫道人锲之印章廷器以尝客于斯也亦因以自名焉然予考之水晶宫无所见独唐逸史谓卢丞相未第时遇异人引入药芦中若梦然第觉其身在碧霄之上见宫阙楼台晃朗照耀有女子曰此水晶宫也其说出乎怪诞然唐人习言之疑宋元人所谓水晶宫者当本于此则因以诘廷器曰世之人以幻为真而或启妄者之慕倡隘者之争子知之乎卢相之事如此魏公之号如彼安知不有僧孺之纪安石之墩启而倡之或慕焉或争焉真幻相寻于无穷而子之所谓水晶宫者将得为已有乎将不得为已有乎廷器曰不然卢相所见者碧霄之上吾所游者罨画之间吾岂若僧孺之所谓慕者矧魏公于呉兴为世家吾于呉兴为旅寓亦非若安石之所谓争者且人之生也籧庐天地瞬息古今亦孰非客哉古之人固有居异乡而自号曰蜀山友先正而自题曰陶庵者矣吾客呉兴而曰水晶宫客独不可乎予为之抚掌曰逹哉子之志可以语矣因读其诗而序之廷器名镒喜书史虽间出游江湖有鸱夷子皮之风遇文人韵士鉴别古法书名画觞咏竟日惟恐失之盖其情致清洒足称其名非尽出于好事之举也

