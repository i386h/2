<!-- { "loadSidebar": true } -->
　　握衡平地纪【汉书邹阳谏吴王书云秦悬衡天下如淳曰衡犹称之衡也淮南子天有九部八纪地有九州八柱】观象正天枢【繋辞仰则观象于天详贺传位表】祺祥钟赤县【诗夀考维祺注祺吉也详哀江南赋】灵瑞炳皇都更受昭华琯【见宗庙歌】还披兰叶图【河图挺佐辅黄帝至于翠妫之川鱼泛白图兰叶朱文以授黄帝名曰録图】金波来白兎弱水下苍乌【见马射七夕灯三赋】玉斗调元恊【周武帝纪保定元年晋公防获玉斗以献后汉王逸九思将防兮玉斗】金沙富国租【谓平蜀也水经注防阳县在益水之阳今无益水亦或资才之殊目矣水南十里有井数百口或云古人采金沙处又永昌郡有兰仓水尚书中兰仓水有金沙洗取融为金】青丘还扰圃【山海经青丘之山有兽如狐九尾有鸟如鸠佩之不感尚书中黄帝时麒麟在囿】丹穴更巢梧【谓梁州鳯凰集也山海经丹穴之山有鸟焉五采为文其名曰鳯详祀黄帝】安乐新成庆长生百福符
　　明明九族序【尧典克明俊徳以亲九族】穆穆四门賔【尚书舜典賔于四门四门穆穆】隂陵朝北附蟠木引东臣【见宗庙歌】涧涂求版筑【水经沙涧水北虞山南经傅岩傅説隠室前俗名圣人窟史记殷本纪傅説为胥靡筑于傅险索隠曰旧本作险亦作岩】溪源取钓纶【元云蟠溪中有泉谓之兹泉积水为阵即大公钓处水次磐石钓处即太公垂钓之所】多士归贤戚【诗济济多士文王以寕汉武帝纪诏曰左贤右戚先民后已至明之极也】维城属茂亲【诗宗子维城左传富辰曰兄弟虽有小忿不废懿亲】贵位连南斗髙荣据北辰【后汉张衡灵宪众星列布其以神着有五列焉一居中央谓之北斗动变挺占实司王命】迎时乃推防【汉郊祀志臾区曰黄帝得寳鼎神防是歳己酉朔旦冬至得天之纪终而复始于是黄帝迎日推防】司职且班神【太公伏符隂谋师尚父曰南海神名祝融北海神名防东海神名勾芒西海神名蓐收河伯名凭修使谒者各以名召之神皆警而见武王】日月之所照霜露之所均永从文轨一【见中庸】长无外户人【礼记礼运盗窃乱贼而不作故外户而不闭】郁盘舒栋宇峥嵘侔大壮【梁武帝直石头诗郁盘地势逺系辞上栋下宇以待风雨盖取诸大壮】栱木诏林衡全模徴梓匠【左思魏都赋僝栱木于林衡授全模于梓匠】千栌绮翼浮百栱长虹抗【梁沈约郊居赋千栌崨嶫百栱相持诗如跂斯翼晋何晏景福殿赋赩如宛虹】北去邯郸道【汉张释之传上指视慎夫人新丰道曰此走邯郸道也张晏曰慎夫人邯郸人也】南来偃师望【汉官典职徳阳殿周逰容万人自偃师去宫三十五里望朱雀阙其上郁朴与天运】龙首载文防【后汉张衡西京赋防龙首以抗殿注龙首山名魏何晏景福殿赋防梠縁边注防梠连檐木也】云楣承武帐【张衡西京赋绣栭云楣注楣梁也详哀江南赋】居者非求隘【左传昭公三年景公欲更晏子之宅曰湫隘嚣尘不可以居】卑宫岂难尚【见马射赋】壮丽天下观是以从萧相【汉髙帝纪萧何修未央宫上见其壮丽甚怒何曰非令壮丽无以示威且令后世无以加也北史周宣帝纪帝讳赟字干伯武帝长子也母曰李太后武成元年生于同州帝所居宫殿帷帐皆饰以金玉珠寳光华耀极丽穷奢及营洛阳宫虽未成毕其规模壮丽逾于汉魏逺矣】
　　变宫调二首
　　帝逰光出震【系辞帝出乎震】君明擅在离【见祀赤帝】岩廊惟眷顾【演繁露舜游岩廊李试义训曰歩檐谓之廊峻廊谓之岩廊】钦若尚无为【尧典钦若昊天】龙穴非难附【海录碎事江陵府图经龙穴出砭鍼水经注新寜故新平也众川防浪共成一津西北流东岸山下有龙穴宜水径其下天旱则拥水注之便有雨降】鸾巢欲可窥【礼记鳯凰在郊薮鸟兽卵胎皆可俯而闚也详进朱雀表】具茨应不逺汾阳寜足随【抱朴子黄帝之具茨而事大隗详贺传位表】烝民播殖重【尚书益稷暨稷播奏庶艰食鲜食懋迁有无化居烝民乃粒】沟洫劬劳多【见马射赋】桑林还注雨【通鉴大旱七年汤祷桑林之野以六事自责言未已大雨数千里】积石遂开河【尚书禹贡导河积石至于龙门】明徴逢永命【尚书征圣有谟训明徴定保召诰祈天永命】平秩值年和【左传季梁曰谓其三时不害而民和年丰也详马射赋】更有薫风曲方闻晨露歌【吕氏春秋汤命伊尹作为大濩歌晨露修九招六列以见其善详马射赋】
　　移风广轩厯崇徳盛唐年成文兴大雅【乐记五色成文而不乱八风从律而不奸】出豫动钧天【周易雷出地奋豫先王以作乐崇徳详哀江南赋】黄钟六律正【史记索隠曰十二律以黄钟为主】阊阖八风宣【史记律书不周风居西北广莫风居北方条风居东北明庻风居东方清眀风居东南维景风居南方凉风居西南维阊阖风居西方】孤竹调阳管空桑节雅【见祀圆丘方泽】舞林鸾更下歌山凤欲前【山海经轩辕之丘凤鸟自歌鸾鸟自舞】闻音能辨俗【礼记乐记治世之音安以乐其政和乱世之音怨以怒其政乖亡国之音哀以思其民困声音之道与政通矣】听曲乃思贤【乐记君子听钟声则思武臣听磬声则思封疆之臣听琴瑟之声则思志义之臣听竽笙箫管之声则思畜聚之臣听鼓鼙之声则思将帅之臣】感物观治乱【乐记感于物而动故形于声】心恒防未然【古乐府云君子防未然】君子得其道【乐记君子乐得其道】太平何有焉
　　商调曲四首
　　君以宫唱寛太而谟明臣以商应闻义则可行【白虎通闻商声莫不刚断而立事者闻宫声莫不温润而寛和者详宫调曲】有熊为政访道于容成【帝王世纪黄帝有熊氏命容成作盖天　渭生曰宋书符瑞志黄帝五十年秋七月庚申天雾三日三夜昼昏帝以问天老力牧容成天老曰天将有严教以赐帝帝勿犯也乃召史卜之龟燋史曰臣不能占也其问之圣人帝曰巳问天老力牧容成矣史北靣再拜曰龟不违圣智故燋雾除逰于洛水之上见大鱼杀五牲以醮之天乃甚雨七日七夜　鱼流于海得图书焉】殷汤受命委任于阿衡【诗殷受命咸宜史记殷本纪伊尹名阿衡索隠曰觧者以阿衡为官名】忠其敬事有罪不逃刑【左传羊舌赤曰事君不避难有罪不逃刑】诵其箴諌言之无隠情【檀弓事君有犯无隠】有刚有断四方可以寕既颂既雅天下乃升平専精一致金石为之开【韩诗外传楚熊渠子夜行见寝石似伏兽射之饮羽渠子见其诚心金石为之开而况于人乎】动其两心妻子恩情乖【魏徐干中论茍得其心万里犹近茍失其心同衾犹逺】茍利社稷无有不尽懐【左传子产曰茍利社稷死生以之】昊天防祐元首惟康哉【尚书益稷乃赓载歌曰元首明哉股肱良哉庶事康哉】
　　百川俱防大海所以深【古乐府百川东到海何日复西归少壮不努力老大徒伤悲】羣材既聚故能成邓林【见竹杖赋】猛虎在山百兽莫敢侵忠臣处国天下无异心【汉盖寛饶传諌大夫郑昌上书曰臣闻山有猛兽藜藿为之不采国有忠臣奸邪为之不起】昔我文祖【见宗庙歌】执心且危虑【晋陆机诗执心守时信】驱剪豺狼【后汉书张纲为御史埋其车轮于洛阳都亭曰豺狼当路安问狐狸】经营此天歩【见祀赤帝】今我受命又何敢逸豫【尚书康诰无康好逸豫乃其乂民】惟尔弼谐【见哀江南赋】各可知兢惧
　　礼乐既正神人所以和【见滕王序】玉帛有序志欲静干戈【右傅穆姬告曰使吾两君匪以玉帛相见而以兴戎】各分符瑞俱誓裂山河【汉王褒圣主得贤臣颂剖符壌汉书封爵之誓曰使河如帯防山如砺国以永寜爰及苖裔】今日相乐对酒且当歌【魏武帝短歌行对酒当歌】道徳以喻聼撞钟之声【通鉴禹悬钟鼓磬铎鼗以待四方之士曰谕寡人以义者击钟】神奸不若观铸鼎之形【左传宣公三年王孙满曰昔夏之方有徳也铸鼎象物使民知神奸故民入川泽山林不逢不若】酆宫既朝诸侯于是穆【见马射赋】岐阳或狩淮夷自此平【帝王世纪周成王八年准夷徐戎及奄叛王乃大搜于岐阳东伐淮夷】若渉大川言凭于舟楫如和鼎实有寄于盐梅【尚书説命若济巨川用汝作舟楫若作和羮尔惟盐梅易周利渉大川又鼎有实】君臣一体可以静氛埃得人则治何世无竒才【晋左思咏史诗何世无竒才遗之在草泽】
　　风后是举而台阶序平【帝王世纪黄帝梦大风吹天下之尘垢皆去又梦人执千钧之弩驱羊万羣帝寤而叹曰天下岂有姓风名后姓力名牧者也依二占而求之得风后于海隅登以为相得力牧于大泽进以为将】重黎既登而天地位成【见马射赋】功无与譲铭太常之旌【礼记有功铭于太常】世不失职受骍毛之盟【左传瑕禽曰昔平王东迁吾七姓从王牲用备具王頼之而赐之骍旄之盟曰世世无失职】辑瑞班瑞【尚书舜典辑五瑞既月乃入觐四岳羣牧班瑞于羣后】穆穆于尧门【见宫调曲】惟翰惟屏【诗之屏之翰】膴膴于周原【诗周原膴膴】功成而治定礼乐斯存【乐记王者功成作乐治定制礼】复子而赐辟姬旦何言【尚书洛诰周公拜手稽首曰朕复子明辟】
　　角调曲二首
　　止戈见于絶辔之野【汉昌邑王传赞仓颉作书止戈为武详哀江南赋】称伐闻于丹水之征【帝王世纪诸侯有苗氏处南蛮而不服尧征而克之于丹水之浦】信义俱存乃先忘食【论语去食自古皆有死民无信不立】五材并用谁能去兵【左传子罕曰天生五材民并用之废一不可谁能去兵】虽圣人之大宝曰位实天地之大徳曰生【见系辞】泾渭同流清浊异能【严潘岳西征赋北有清泾浊渭】琴瑟并御雅郑殊声【诗琴瑟在御莫不静好论语恶郑声之乱雅乐也】扰扰烝人声教不一【尚书禹贡声教讫于四海】芒芒禹迹【见宗庙歌】车轨未并【见哀江南赋】志在四海而尚恭俭心包宇宙而无矫盈言而无文行之不逺【左传仲尼曰言而无文行之不逺】义而无立动则无成恻隠其心训以慈恵【孟子恻隠之心仁也左传慈恵以布政】流宥其过哀矜典刑【尚书舜典流宥五刑吕刑皇帝哀矜庶戮之不辜】
　　匡赞之士或从渔钓【见宫调曲】云雨之才乍叹幽谷【诗出自幽谷详象戯赋】寻芳者追深径之兰【家语兰生于幽林不以无人而不芳】识韵者探竆山之竹【见卭竹杖赋】克明其徳贡以三事【诗三事大夫】树之风声言于九牧【尚书毕命树之风声左传贡金九牧】协用五纪风若从时【尚书洪范次四曰协用五纪又曰圣时风若】农用八政甘作其谷【尚书洪范次三曰农用八政又稼穑作甘】殊风共轨见之周南异畆同頴闻之唐叔【尚书唐叔得禾异畆同頴献诸天子王命归周公于东作归禾周武帝纪保定三年九月已丑蒲州献嘉禾异畆同頴】祁寒暑雨是无胥怨【尚书君牙夏暑雨小民惟曰怨咨冬祁寒小民亦惟曰怨咨】天覆云油滋焉渗漉【汉司马相如封禅文自我天覆云之油油甘露时雨厥壌可逰滋液渗漉何生不育】幸无谢上古之淳人庶可以封之于比屋【后汉杨终传尧舜之民可比屋而封】
　　徴调曲六首
