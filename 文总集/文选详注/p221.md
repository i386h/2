<!-- { "loadSidebar": true } -->
风波一失所，各在天一隅。言浮云之驰，奄忽相踰，飘飖不定。逮乎因风波荡，各在天之一隅。以喻人之客游，飞薄亦尔。
长当从此别，且复立斯须。礼记，君子曰：礼乐不可斯须去身。郑玄曰：斯须，犹须臾也。
欲因晨风发，送子以贱躯。晨风，早风。言欲因风发而己乘之以送子也。楚辞曰：乘回风兮远游。


嘉会难再遇，三载为千秋。琴操曰：邹虞者，邵国之女所作也。古者役不踰时，不失嘉会。
临河濯长缨，念子怅悠悠。夫冠缨，仕子之所服，濯之以远游。今因远游而感逝川，故增别念也。
远望悲风至，对酒不能酬。
行人怀往路，何以慰我愁？毛苌诗传曰：怀，思也。
独有盈觞酒，与子结绸缪。毛诗曰：绸缪束薪。毛苌曰：绸缪，缠绵之貌也。


携手上河梁，游子暮何之？楚辞曰：浮云兮容与，导予兮何之也。
徘徊蹊路侧，悢悢不得辞。广雅曰：悢悢，恨也。
行人难久留，各言长相思。
安知非日月，弦望自有时。刘熙释名曰：弦，月半之名也。其形一旁曲，一旁直，若张弓弛弦也。望，月满之名也。月大十六日，月小十五日。日在东，月在西，遥相望也。
努力崇明德，皓首以为期。周易曰：利用安身，以崇德也。毛苌诗传曰：崇，终也。尚书曰：先王既勤用明德。声类曰：颢，白首貌也。皓与颢古字通。
文选考异
悢悢不得辞：袁本、茶陵本「得」作「能」。案：此盖所见不同，或善与五臣之异，今无以考之。
注「若张弓弛弦也」：案：「弛」当作「施」。各本皆误。

诗四首
五言
苏子卿汉书曰：苏武，字子卿，为栘中监。使匈奴十九年，归拜为典属国，病卒。
骨肉缘枝叶，结交亦相因。骨肉，谓兄弟也。汉书，帝谓燕王旦曰：今王骨肉至亲。古诗曰：结交莫羞贫。
四海皆兄弟，谁为行路人？论语，子夏谓司马牛曰：四海之内，皆为兄弟。君子何患乎无兄弟？家语曰：子游见行路之人，云鲁司铎火也。
况我连枝树，与子同一身。
昔为鸳与鸯，今为参与辰。毛诗曰：鸳鸯于飞，毕之罗之。郑玄曰：言其止则相偶，飞则为双。尚书大传曰：书之论事，离离若参辰之错行。法言曰：吾不睹参辰之相比也。宋衷曰：辰，龙星也。参，虎星也。我不见龙虎俱见。
昔者常相近，邈若胡与秦。淮南子曰：肝胆胡、越。许慎曰：胡在北方，越居南方。然胡、秦之义，犹胡、越也。
惟念当离别，恩情日以新。
鹿鸣思野草，可以喻嘉宾。毛诗曰：呦呦鹿鸣，食野之苹。我有嘉宾，鼓瑟吹笙。
我有一憷酒，欲以赠远人。愿子留斟酌，叙此平生亲。


黄鹄一远别，千里顾徘徊。韩诗外传曰：田饶谓鲁哀公曰：夫黄鹄一举千里。
胡马失其群，思心常依依。胡马，已见上文。依依，思恋之貌也。
何况双飞龙，羽翼临当乖。双龙，喻己及朋友也。
幸有弦歌曲，可以喻中怀。
请为游子吟，泠泠一何悲！琴操曰：楚引者，楚游子龙丘高出游三年，思归故乡，望楚而长叹，故曰楚引。苍颉篇曰：吟，叹也。
丝竹厉清声，慷慨有余哀。礼记曰：丝竹，乐之器也。王逸楚辞注曰：厉，烈也。谓清烈也。古诗曰：慷慨有余哀。
长歌正激烈，中心怆以摧。
欲展清商曲，念子不能归。清商，已见上文。
俛仰内伤心，泪下不可挥。尔雅曰：挥，竭也。郭璞曰：挥，振，去水亦为竭。庄子曰：俛仰之间。家语曰：公文伯卒，敬姜曰：二三子无挥涕也。
愿为双黄鹄，送子俱远飞。


结发为夫妻，恩爱两不疑。结发，始成人也。谓男年二十，女年十五时取笄冠为义也。汉书，李广曰：结发而与匈奴战也。
欢娱在今夕，嬿婉及良时。孟子曰：霸者之人，欢娱如也。毛诗曰：今夕何夕。又曰：嬿婉之求。
征夫怀往路，起视夜何其？毛诗曰：駪駪征夫。又曰：夜如何其，夜未央。毛苌曰：其，辞也。
参辰皆已没，去去从此辞。参辰已没，言将晓也。
行役在战场，相见未有期。毛诗曰：嗟余子行役。战国策曰：缀甲励兵，效胜于战场。
握手一长叹，泪为生别滋。史记，缪贤曰：燕王私握臣手。生别，已见上文。
努力爱春华，莫忘欢乐时。春华，喻少时也。
生当复来归，死当长相思。


烛烛晨明月，馥馥我兰芳。苍颉篇曰：烛，照也。韩诗曰：馥芬孝祀。薛君曰：馥，香貌也。
芬馨良夜发，随风闻我堂。秋月既明，秋兰又馥，游子感时，弥增恋本也。
征夫怀远路，游子恋故乡。汉书，高祖曰：游子悲故乡。
寒冬十二月，晨起践严霜。汉书，武帝太初元年，改从夏正，此或改正之后也。楚辞曰：冬又申之以严霜。
俯观江汉流，仰视浮云翔。
良友远离别，各在天一方。江、汉流不息，浮云去靡依。以喻良友各在一方，播迁而无所托。楚辞曰：仰浮云而永叹。
山海隔中州，相去悠且长。楚辞曰：蹇谁留兮中州。
嘉会难两遇，欢乐殊未央。嘉会，已见上文。
愿君崇令德，随时爱景光。令德，已见上文。景光，即光景也。楚辞曰：借光景以往来。
文选考异
注「公文伯卒」：茶陵本「公」下有「父」字，是也。袁本亦脱。

四愁诗四首
并序
张平子
张衡不乐久处机密，阳嘉中，出为河间相。时国王骄奢，不遵法度，范晔后汉书顺帝纪曰：改元嘉七年为阳嘉元年，改阳嘉五年为永和元年。又曰：顺帝初，衡复为太史令。阳嘉元年，造候风地动仪。永和初，出为河间相。而此云阳嘉中，误也。范晔后汉书曰：和帝申贵人生河间孝王开，立四十二年，顺帝永建六年薨。子惠王政嗣，傲很不奉法宪。然考其年月，此是惠王也。又多豪右并兼之家。汉书曰：魏郡豪右李竟。文类曰：有权势豪右大家也。汉书曰：禁兼并之涂。李奇曰：谓大家役小民，富者兼役贫民也。衡下车，治威严，能内察属县，汉书曰：班伯为定襄太守，其下车作威，吏民竦息。奸滑行巧劫，皆密知名，下吏收捕，尽服摛。诸豪侠游客，悉惶惧逃出境。郡中大治，争讼息，狱无系囚。时天下渐獘，郁郁不得志，楚辞曰：心郁郁之忧思，独永叹而增伤。郑玄考工记注曰：郁，不舒散也。为四愁诗。屈原以美人为君子，以珍宝为仁义，以水深雪雰为小人。思以道术相报，贻于时君，而惧谗邪不得以通。其辞曰：
四愁诗
一思曰：
我所思兮在太山，欲往从之梁父艰。言王者有德，功成则东封泰山，故思之。太山以喻时君，梁父以喻小人也。汉书曰：有太山郡。又武帝登封太山之梁父。音义曰：梁父，太山下小山也。
侧身东望涕沾翰。楚辞曰：愿侧身而无所。韦昭汉书注曰：翰，笔也。
美人赠我金错刀，何以报之英琼瑶？汉书曰：王莽铸大钱，又造错刀，以金错其文。续汉书曰：佩刀，诸侯王黄金错镮。谢承后汉书曰：诏赐应奉金错把刀。毛诗曰：投我以木桃，报之以琼瑶。又曰：尚之以琼英乎而。
路远莫致倚逍遥，何为怀忧心烦劳？古诗曰：路远莫致之。

二思曰：
我所思兮在桂林，欲往从之湘水深。汉书曰：郁林郡，故秦桂林郡。海南经曰：桂林八树在番禺东。又曰：湘水出零陵。舜死苍梧，葬九疑，故思明君。
侧身南望涕沾襟。楚辞曰：泣歔欷而沾襟。
美人赠我金琅玕，何以报之双玉盘？尚书禹贡曰：厥贡惟球琳琅玕。古诗曰：委身玉盘中，历年冀见食。应劭汉官仪曰：封禅坛有白玉盘。
路远莫致倚惆怅，何为怀忧心烦伤？楚辞曰：惆怅兮而私自怜。

三思曰：
我所思兮在汉阳，欲往从之陇阪长。汉书曰：天水郡，明帝改曰汉阳。应劭曰：天水有大阪，名曰陇阪。秦州记曰：陇阪九曲，不知高几里。
侧身西望涕沾裳。古长歌行曰：泣涕忽沾裳。
美人赠我貂襜褕，何以报之明月珠？蔡雍独断曰：侍中中常侍加貂蝉。说文曰：直裾谓之襜褕。淮南子曰：随侯之珠。高诱曰：明月珠也。
路远莫致倚踟蹰，何为怀忧心烦纡？楚辞曰：志纡郁其难释。王逸曰：纡，屈也。

四思曰：
我所思兮在鴈门，欲往从之雪纷纷。汉书有鴈门郡，楚辞曰：雪纷纷而薄木。
侧身北望涕沾巾。说文曰：佩巾也。
美人赠我锦绣段，何以报之青玉案？锦绣，有五采成文章。玉案，君所凭倚。喻大臣亦为天子所恃。礼记曰：春服青玉。楚汉春秋，淮阴侯曰：臣去项归汉，汉王赐臣玉案之食。
路远莫致倚增叹，何为怀忧心烦惋？楚辞曰：咤增叹兮如雷。
文选考异
注「改元嘉七年」：茶陵本「元嘉」作「永建」，是也。袁本亦误「元嘉」。
注「魏郡豪右李竟」：案：「右」字不当有。各本皆衍。此所引宣帝纪文，又见于霍光传，俱无「右」字。善意取文颖之注以解「豪右」自在下，不知者误并添此。
注「文类曰」：袁本「类」作「颖」，是也。茶陵本亦误「类」。
屈原以美人为君子：何校「屈」上添「依」字。茶陵本云五臣有「依」字。袁本云善无「依」字。案：各本所见，盖传写脱耳。何云五臣有「依」字，就校语而云然。
注「汉书曰有太山郡」：案：「曰」字不当有。各本皆衍。
注「汉书曰天水郡」：何校「汉」上添「续」字，是也。各本皆脱。
注「说文曰佩巾也」：陈云「曰」下脱「巾」字，是也。各本皆脱。

杂诗
五言杂者，不拘流例，遇物即言，故云杂也。
王仲宣
日暮游西园，冀写忧思情。
曲池扬素波，列树敷丹荣。楚辞曰：坐堂伏槛临曲池。列女传，津吏女歌曰：水扬波兮杳冥冥。
上有特栖鸟，怀春向我鸣。毛诗曰：有女怀春。
褰衽欲从之，路崄不得征。说文曰：衽，衣衿也。衿音今。
徘徊不能去，伫立望尔形。毛诗曰：瞻望弗及，伫立以泣。
风飙扬尘起，白日忽已冥。郑玄毛诗笺曰：冥，夜也。
回身入空房，托梦通精诚。幽通赋曰：精诚发于宵寐。
人欲天不违，何惧不合并？尚书，王曰：人之所欲，天必从之。

杂诗
五言
刘公干
职事相填委，文墨纷消散。汉书，功臣皆曰：萧何徒恃文墨，顾居臣上。
驰翰未暇食，日昃不知晏。翰墨，已见上。尚书曰：自朝至于日昃，不遑暇食。
沈迷簿领书，回回自昏乱。簿领，谓文簿而记录之。史记曰：问上林尉诸禽兽簿。司马彪庄子注曰：领，录也。楚辞曰：肠回回兮盘纡。
释此出西城，登高且游观。
方塘含白水，中有凫与鴈。楚辞曰：乘白水而高鹜。毛诗曰：弋凫与鴈。
安得肃肃羽？从尔浮波澜。毛诗曰：鸿鴈于飞，肃肃其羽。

杂诗二首
五言集云：枹中作。下篇云：于黎阳作。
魏文帝
漫漫秋夜长，烈烈北风凉。楚辞曰：终长夜之曼曼。毛诗曰：冬日烈烈。又曰：北风其凉。
展转不能寐，披衣起彷徨。毛诗曰，展转不寐。彷徨，已见上文。
