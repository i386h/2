<!-- { "loadSidebar": true } -->
　　国家威徳覃敷无逺弗届外藩属国嵗时进至表章率用其国文字译书以献各国之书体不必同而同我声教斯诚一统无外之规也我朝国书増损蒙古书而成书写自左方直下成行而右汉书则自右而左朝鲜安南琉球诸国皆用汉书西畨天竺缅甸暹罗南掌西洋俄罗斯廓尔喀苗疆皆各有书横行自左而右惟囘部及苏禄国书横行自右而左夫疆域既殊风土亦异各国常用之书相沿已久各从其便正如五方言语嗜欲之不同所谓修其教不易其俗齐其政不易其宜也偶题和阗玉笔筒因及囘疆文字复思今日溥天率土各国之书繁伙而统于一尊视古所称书同文者不啻过之爰即文房题咏触类引申益凛持盈保泰之念非曰贵逺物诩珍异也并识
　　湖南巡抚姜晟广东巡抚陈大文云南巡抚江兰各奏报雨泽情形诗以志慰
　　北省春膏【平声】大率遍【今嵗春膏优渥京师及畿辅各属扵二三月叠次得雨其近北之山东山西河南等省俱陆续奏报雨泽均霑扵农田大有裨益】江南两浙膏【去声】多周【南省如江苏安徽浙江等省亦俱奏报得雨周遍】湖隂渥接湖阳泽【姜晟奏湖南省自正月以来雨雪频施逺近各属以及三厅苗疆一律霑足二麦畅茂可卜有败楚北各属亦俱同时被泽】粤左霑知粤右优【陈大文奏广东省二月内据各属禀报先后得雨三四次至五六次不等髙下田亩均各深透兼有蓄水早稲新秧出土畅发青葱粤西境壤毗连情形亦复相同】兹悉滇疆雨旸若【江兰奏云南省二月初一初三等日省城及开化邱北一带连遇甘膏极为优渥南方节较早不特春花借资茂实而秧田亦可及时播种其迤南迤西各属俱经禀报得雨等语披览各省奏牍膏雨应时为之増慰】惟廑川界革兵收【川省办教匪两载有余虽屡经殱毙多贼而首逆尚未就擒现据勒保奏扵黒马山杀贼得胜拟将各股之贼逼向一路设法攻围蒇功自当不逺且楚北起事之首逆齐王氏姚之富二犯近经徳楞泰明亮等扵陜境合力殱除逺近贼党闻之自必纷纷瓦解其各路奔窜首犯如李全髙均徳阮正通张汉潮刘成栋及川省首逆徐添徳王三槐冉文俦罗其清陈崇徳等谅可次第就擒盼望捷音刻萦宵旰】二凶已获余凶蹙昼夜渴观露布投
　　咏汉玉羊
　　巻卧疑犹声哶闻土中曽住却非羵【汉玉色之带红碧者因在土中年久土与血相渍凝结而成知其为千余年物也家语季桓子穿井获如土缶其中有羊焉使问之仲尼对曰土之怪曰羵羊此玉琢作羊形故戏以为喻】如询阅世经久近考牧应同卜式羣山东巡抚伊江阿奏报续得雨泽诗以志慰
　　山东报泽前曽阅兹续陈来遍且优奚啻麦麰可饱夏更占禾黍并登秋【前据伊江阿奏东省扵二月十五六及二十一二等日雨泽优霑兹复据奏济南省城三月十八十九两日得雨四寸所属州县并东昌泰安兖州曹州济寜各府州属俱扵三月十七八九二十等日得雨二三四五寸不等二麦大田叠获甘膏洵可预占丰稔】食资衣足民应乐富既教加我所求正值披章方寸慰符欣十日霈甘酬【三月十九二十等日得雨之处甚广京师及畿辅各属同时获霑防泽至为优渥兹东省报雨之折复扵三十日递到而昨夜京师又得雨寸许距前此大霈之后甫及一旬足资接润恰符十日之占披览奏章倍深欣慰】
　　喜雨【四月初二日】
　　十雨之期恰翼三【自三月二十日立夏得有防雨近逺均霑极为深透距今甫过一旬连日隂云间作每有阵雨飘洒未成分寸兹于初二日浓隂密布霏微竟日时止时作踈密相间入土酣足以十日之期计之恰及旬有三日似此甘膏接润实较近年为优良深庆慰】容容云布复东南虽云近景农非误惟是先忧泽望覃【今春二三月间频获雨泽二麦青葱已将吐穂大田亦早播种齐全发荣滋长日来农田并未觉望雨而予产念雨旸每先时殷盻兹孟夏之初复叠霑优泽借可稍抒企望】晨以达宵时间【去声】断踈而复密恣沈酣二凶获已逾多日企捷踵来愁不堪【前月十三日自　广润祠祈雨回至御园恰值徳楞泰等奏歼除楚贼首逆齐王氏姚之富二犯报至此后虽屡据奏报杀贼多名军威益振贼势已极穷蹙而奔窜陜境之首犯李全髙均徳阮正通等尚未就擒日増悬望计前次捷报至今已将届两旬想贼匪败窜之余自可尅期擒获兹望雨之懐稍慰惟切企捷音踵至先将陜境肃清再移师赴川协将各路贼首以次殄平宵旰萦懐倍难自释尔】
　　夜雨朝晴
　　迩来夜雨每朝晴【今年春雨应时三月二十日立夏复得透雨此后频获甘膏四月初二日隂雨绵宻约有四寸嗣扵初四日寅刻雨至卯刻止十二日酉刻雨至次日子刻止十三日戌刻雨至亥刻止连次夜雨朝晴实为占丰佳兆现在麦田结穂者颗粒渐皆饱满大田亦长发茂盛望嵗之懐为之稍慰】麦穂増腴黍怒生只以平邪将尽【前据徳楞泰等奏歼除陜境窜匪首逆齐王氏姚之富二犯尚有髙均徳李全阮正通等未就擒获节据宜绵秦承恩等奏报髙均徳一股经徳楞泰明亮统兵由秦岭一带截殱戮甚多余匪窜至镇安地界不日即可擒拏首犯其阮正通李全一股现经宜绵督同兴肇柯藩等大加杀贼匪穷窜至汉隂石泉一带现在协力攻围等语是陜境奔窜之贼已将浄此一路肃清后即可移师川楚帮同勒保景安等上紧办尅期蒇事盼望捷音尤为殷切】越勤捷至望怦怦
　　题韩干画马
　　不凋气体尚犹存鞍鞁弗施自在原祗以誉师排弟子少陵未免过苛论
　　按杜甫丹青引赠曹将军霸云弟子韩干早入室亦能画马穷殊相干惟画肉不画骨忍使骅骝气凋丧绎杜甫诗意显抑韩而誉曹考歴代名画记称干善写貌人物尤工鞍马初师曹霸后乃独擅名唐元宗好马御廐至四十万匹时有沛艾大马西域大宛之种命干悉圗其骏遂为古今独步后世羶芗韩画者至以为通灵感神赵孟頫云唐人善画马者甚众而韩曹为之最是干声誉不在曹霸之下或青过于蓝亦未可知少陵丹青引本以赠曹誉其师自不得不排其弟子则画肉不画骨之说或未免过苛且代逺年湮曹画絶少流传而杜诗则意存轩轾若据此以定其师弟画品髙下恐未为确评也偶题韩干画马因及杜甫诗附论于后
　　戏题眼镜
　　古希过十还増八眼镜人人献百方借物为明非善防蝇头弗见究何妨
　　眼镜古无此物自元明始来自西洋今则其用寖广有玻璃水晶二种玻璃出于冶链不若水晶无火气为良余向以其资人巧而失天真从不用之详见辛丑辛亥旧作计辛丑作诗时予年逾古希辛亥则己过八旬今且将望九矣虽目力较逊于前然披阅章奏及一切文字未尝稍懈有以眼镜献者究嫌其借物为明仍屏而弗用因戏成此诗示意并以识嵗月赋得麦浪【得和字五言八韵考试试差题】
　　仲季频霑渥麦麰胥沐和青黄接寳食【古乐府有小麦青青及麦黄葚熟之句俗谓春夏之交为青黄不接今嵗二三月间春雨频霑麦田滋渥入夏以后复屡沐甘膏二麦已结穂升浆收成在迩小民口食足资接济欣庆实深】髙下簇祥柯饼饵近堪卜欧苏昔有歌【欧阳修诗野阔风摇麦浪寒苏轼诗麦浪水前空诗家用麦浪二字本此】因风诚似浪寓象得称波披练迟裁翦拖纨供咏哦农民餍防【音恩去声】防【音愠　説文秦人谓相谒而食麦曰防防扬子方言闗西呼食欲饱为防防】御馔轸饥疴方丈宁夸此寰区普念他设思舟可泛切已惧犹多【荀子民犹水也君犹舟也水能载舟亦能覆舟因麦浪而思及此亦取譬不逺之义】
　　直隶总督胡季堂奏报二麦约收九分有余诗以志慰
　　报少收多率弗问【今年直所属地方春夏雨泽频霑二麦长发畅茂结穂盈畴将次刈获据胡季堂奏易州所属约收十分永平保定河间天津正定顺徳广平大名定州所属约收九分有余顺天府遵化州冀州赵州深州所属约收九分宣化承徳府所属约收七分有余合计通省各府州属约收九分有余虽未逮十分已为上稔地方官所报收成分数每有因年嵗丰稔将所收实数稍为减报者子向置弗问即如此次直所报麦収九分有余或尚不止此更属佳事予惟以慎重民瘼为懐正不必以收多报少致询尔】报多收少切询之【各省或间遇歉收每先事谘询地方官不得将收成分数以少报多稍存粉饰之见】诩丰讳歉恒为戒六十三年一念兹
　　予自御极以来于各省雨旸嵗收刻萦懐抱六十余年如一日每值收成丰稔惟益増防惕或间遇一隅歉收必再四驰询各该督抚不得稍有讳匿其稔收地方或所收之数浮于所报之数率置之不问诚以丰不可诩而歉不宜讳惟愿各省大吏体此意以子恵黎元庶不负牧民之责即如此次直隶所报麦收分数盖因宣化承徳二府属向来不种秋麦所报分数较少通省牵算裒多益寡尚得九分有余此实上稔之占允堪欣慰即所收已逮十分亦宁存戒满之念不敢稍涉夸诩也爰识此以明予志
　　河南巡抚倭什布奏报二麦约收九分有余陜西巡抚秦承恩布政使陆有仁山东巡抚伊江阿各奏报二麦约收九分诗以志慰
　　京畿已报九分余【前据胡季堂奏直隶各府州属二麦约收九分有余洵为上稔曽有诗志慰】豫省麦收亦似诸【倭什布奏河南省自三月以来甘霖叠沛二麦颗粒一律饱满将次刈获其约收十分者洛阳光州等六州县九分有余者鄢陵睢州等八州县九分者杞县郑州等二十二州县八分有余者祥符仪封裕州等五十七厅州县八分者寜陵邓州等十二州县合计通省麦收约九分有余农民欢抃等语与京畿所报分数相同】西陜东齐两省奏髙麰低麦一分输【秦承恩及陆有仁奏陜西西安等九府州属二麦约收分数内富平等十二州县约收十分咸阳等十三厅州县约收九分有余咸寕等二十一廰州县约收九分蓝田等十二州县约收八分有余郿县等八防州县约收八分合计通省麦收约有九分又据伊江阿奏山东省二麦约收分数内济南泰安等府属约收九分曹州青州等府并临清州属约收九分有余武定兖州二府属约收八分有余济寕州属约收七分有余合计通省麦收约有九分各等语虽所奏分数较京畿豫省稍逊亦可称上稔】安民莫重筹民食切念那能刻念疎率幸夏收资接济过旬未雨又愁予【京师本年春雨霑足立夏以后复频获甘膏二麦结穂饱绽收获在即大田长发畅茂已髙至数尺许惟自四月十七日得雨后迄今旬余未雨气炎热虽遍询扵农田无碍而予廑念雨旸又不免盼泽矣】
　　口号
　　经书刻本视如常背读兼犹省目光假借为明以充实弃而不用亦何妨
　　前戏题眼镜诗以其借物为明屏而弗用曽有识语示意兹更引而申之余以望九之年披阅内外章奏未尝稍懈即经书刻本亦仍照常展视且多系诵习之文背读兼可节省目力若蝇头细字不见固自无妨又何必借资他物为明耶因口占此作以广前意并识
　　江苏巡抚费淳江西巡抚张诚基各奏报二麦约收八分有余诗以志慰
