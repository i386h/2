<!-- { "loadSidebar": true } -->
　　呜呼元老一旦捐馆陨其台星天子震悼国人涕零乃辍金县乃给秘器羽仪送哀王官临视礼也乃有元子司马即逺东都工僚设奠酹酒上餔呜呼哀哉凡台小子缅在夙龄操觚弄翰缀文绎索将游上兰即知有公以弱冠擢第明经起家珪璋其器斧藻其华愿见公者辟彼高山思仰其巅辟彼沧海思泳其涯矣私淑怀贤窥观谈政谁其优为公也籍甚乃髪聨枢赤心司衮典胄青宫秩宗扃禁尚父周昌阿衡殷靖光辅四君逮逾五纪日赞谋谟风行化理北门屡迁东山载起鳯矕标英狼跋遗美时则愿见公者辟登诸龙辟附诸骥矣既而滥翼云汉睎迹天阶疏广未去文潞复来或挥麈承顔或珥笔受知契劵犹温典刑未隳木坏而人将安放鉴亡而帝实劳思呜呼哀哉胡幸识公胡遽哭公昊天不吊小子有恫若公者司勲载之洪烈典册备乎徽章铭徳垂于彞鼎世美缵其冠裳我思古人惟杜惟房史称藏用不显其光卒莫能扬惟以永伤
　　祭盛中丞应期文
　　天乎痛哉哲人萎矣繄公之降实东南之美矣射策发科弱冠登仕籍甚水曹踔絶云署郡绩宪猷臬揆藩最燕京粤服楚邦雍市所戾罔弗乂焉乃志度渊宏悻直方洁不畏强御毖躬就列清扬浊挠坚磨白湼夷獠徳绥权宠威慑歴试诸艰利器攸别望夙闳崇行驯覃化虽绛灌嫉贾而苍生系谢故何武留思防公愿借缅公善在乡邦则范在乡邦身在朝廷则功在朝廷足迹在天下则政在天下凡履台之老荐绅之士司剡之官秉钧之贰佥稽首以让百口以誉而圣天子方轸求旧之思遗遐之悔胡然奄忽殱我明懿匪人莫容抑天见忌也耶呜呼痛哉公之生也天下之人执鞭而企慕焉谓吴之濵如崧之神矧台小子公同产也又曷胜其登龙之驩附骥之情哉公之殁也天下之人辍防而于邑焉谓吴之隈若泰之摧矧台小子公同产也又曷胜其承睫之涕冲襟之哀哉嗟乎庐既窜素旌载靡长夜无由旦而帝乡不可期已乃指吕梁而兴悼拟长沙而抒辞慨宣房之未就怅彞鼎之已隳束刍于匦升兰于巵道逺莫致我心之悲溯风延伫曷来骑箕
　　祭何司空诏文
　　呜呼瞻彼天姥惟岳降神滙兹若耶惟川濬灵徳门庆族毓秀甄淳笃生俊乂诞发竒英通方奉义渐阶賔廷登夏之箭为周之桢爰厠华省聿劭其猷缀辞嫓逊绎经拟休一麾出守氓曰循侯载移之藩泽洽化流敡歴孔艰公为实优汉刑靡谢唐轸非遒帝嘉尔勲乃眷北顾俾居宪台往抚畿辅载剖之符载持之斧恒闗鎻钥滹河砥柱桓桓司空赫赫令誉迈迹古人文武吉甫公懋厥徳克昌后有子雄飞声名籍甚纡朱镮金嗣阅崇品懐梓南图遗荣东引芳风弥焕危星遽殒乃反斯丘乃安斯寝哲人云逝哀讣遥传王之荩臣天胡夺焉棠由政芾碑以泪镌同升在位协恭有年老成是失悼愤莫宣陈词奠馈神其吐旃
　　祭张司马邦奇文
　　造宰物吹万不齐恒予难谌孰隆厥施故渊云掞藻而饰治或匮舒儒雅而宣力则亏遂乃褫鳯池而兴怼违京辇而防奇皆才谢经世道罕通时也公弱冠登仕解褐禁墀出入华清而嘉猷懋着敷扬徳教而令闻四驰陶铸三省铨筦两畿赞戎授律齿胄得师文武为宪天子是毗耀威尊爼晞功鼎彞奄忽委化胡不憖遗中台夕陨梁木晨摧鸿烈不朽荣名在兹乎或者悼公龄不跻于大耋位不晋于衮司殱明懿于未究先慈景而背之则殆非达观之论而浅之为公悲矣某等服官南署获奉光仪今将安放凄其永思
　　祭周中丞采父文
　　呜呼先生奄其亡耶其弗亡耶元子中丞公誉逮承休爰自岳牧秉宪之章遵彼蜀道臻于滇阳入里展觐既豫且康黔黎跂毂以炳曜炎徼覩旌而凛霜矧我下吏咸荷末光凭威徼宠俾西土用乂南夷于襄胡然捐背驰讳震惶公抱荼疚几于陨僵呜呼哀哉先生楚产也降神于衡诞秀于湘斧藻其徳金玉其相发潜昭隠缅山高而水长若夫试邑从政民曰循良过庭敦教贻谋式臧每振穷以排难不茹柔而吐刚其笃行也如彼太邱表正一方其知止也如彼彭泽三迳徜徉手解十惑成一家言此其不朽者乆而弥彰呜呼先生曷乎云亡庄生达命荀卿非相先生兼之死生之际亦大矣曾奚足以介其心乃委顺而安常楚俗志恠而尚巫屏纷史与秘祝惟祷以清夜之香匪求吉宅亦遇佳城灵其攸妥而魄永藏中丞简帝晋陟庙廊履绥锡厥后克昌防报弗爽积善致祥呜呼先生可为不亡昔我仲氏为礼曹郎厠中丞之榜末忝通家而莫忘夙怀令问未奉清扬晨趋开府夕拜帷堂继庆以吊敛笑为伤苍梧白云瞻楚之乡陈词歌些敬酹兹觞
　　祭座主李公黙文
　　人生代间动婴时网一切身外咸足为障等彭于殇齐得于防名苟不完忠亦胡谅早晞云陛晩总天曹赫赫李公未为不遭兰以薰焚金以毁销刑不可近义无所逃庄云委顺释示忍辱轩冕虽华系若桎梏哲乏大雅进退惟谷顾讼殷寃习流孔哭魂返瓯里道假吴城门墙之谊嗟予小生昊天不吊防理焉征陈辞荐酌饮恨吞声
　　祭顾方伯梦圭文
　　呜呼天道无亲恒与善人有不然者天其难谌若我姊壻温温恂恂古称善士谓非其伦束髪擢科甫冠跻仕緤组陪京彯缨铨署既总臬司亦领藩贰敡歴多方所在称治嗣先之轨秉文之衡谈经觉后河洛诸英闽粤偃化齐鲁捐刑徳功并立学宦两成归不待年超然止足抗迹幽栖恬心寡欲宜享遐龄胡夺之促追想平生可为痛哭上既用酬下亦奚负计君所遭未为不遇齐物彭殇则各有数情忝渭阳实惟亲故君有令子出自吾家所不死者其在兹耶酒匪曰防羞匪曰嘉灵其来鉴聊以永嗟
　　祭林中丞润文
　　王纪方流珠征圆折崧既诞祥闽亦挺杰洵美林公夙懐英烈頴脱黉宫骏登天阙剖符宰邑操割临川仁风遐偃惠化宣躬率御防隣境获全像寝爰饰丰碑用镌茂简台端南巡畿甸抗志澄清封章屡献武遏江防文厘闱彦轮拟埋纲骢思避典权相窃防纳子于邪彰赂干纪实繁爪牙侧目瞠视重足怨嗟朝扬于庭夕覆厥家乃有强藩凭宠怙势如火燎原弗戢将炽疏入囘天诏出震地宗社永宁剪兹二戾亟超司驭骤阅中丞妖氛潜殄鲸波不兴十郡元元咸乂蒸蒸农栖于亩士饱马腾国有荩臣民食其福甫逾强仕胡夺之促庆闾吊门奄忽倚伏罢市辍相百身可赎钦承令誉幸挹光仪枢筦位谢竹帛勳垂抚膺展馈裂肝陈词丘首云邈箕魂假斯
　　祭友人周诗文
　　我友周君抱渊朗之贤懐跅弛之节抗迹垢氛比景英哲甘遌俗流不省家业言或非义絶不置口心所不平辍形于色道乖非千金可囘造次能振人之急任侠乐施畧无长物诗极研思而未满其致负恨孟生医擅神授而不展其良寓情韩伯睥睨一世遨游二京卿士大夫浸滛闻其声矣然但知君为山人而不知其有国士之风也余家与君三世缔交逾三十年君亦自谓知己而吴之人孰不为然今既撰述懿行芟辑遗篇可永传矣呜呼生主于我死殡他室生前接杯酒之欢聨衾榻之好死后乃不克防松丘望涂引绋忍愧束刍之賔腾讥动轮之客哀哉已矣周君代奄辞矣生妻去帷魂靡依矣悠悠琴川心伤悲矣幽防路隔见无期矣虞山匪邈怅焉违矣酸不文挥涕驰奠灵而有知庻其来鉴
　　祭王吏部谷祥文
　　防挺渊姿夙成伟器既发岿科亦游中秘简陟铨曹日隣禁陛怀恃陈情遌权蒙戾遂夺省郎耻为郡吏爵服遗荣丘园高贲翰墨驰声丹青余事三纪于兹曾无愠悔山公举知屡召不起文翁钦贤清徳题里悉屏垢棼宜跻遐祉霜露忽零日月云逝未就蒲迎遽随兰萎令问靡湮芳仪潜翳同榜弟兄通家犹子瞻格帷堂敬陈奠馈夜壑流悲晨星引涕天乎邈斯神其昭只
　　祭沈佥宪熙载文
　　学以文艺为戏而竟取高第仕以爵服为玩而聊以晞世不顾尚书之期复何简书之畏宁知御史之尊抑何骢马之避脱屣滇徼反服丘园絶赤牍于当路摽绿尊以命轩客偶乏而强饮妇奚知而苦言家无长物杖有余钱左挹卓袖右拍伶肩自谢疏傅之产谁请叔敖之田愿为步兵不乐宪职我有子孙遗之清白大闲靡逾突梯胡益交错觥筹缤纷履舄击缶歌乌处裈诮虱悲哉斯人奄陨斯疾设醴中山想魂采石万物如萍千载一息
　　祭李邦直母文
　　懿彼灵修诞兹洪胄彤管嗣徽璇闺挺秀惠问方昭淑徳允懋猗欤相依唐哉王后乃眷南越爰自西平之子于归厥惟桢式阃范益劭家声宜有显者莫之与京轩昻褐玉时潜未曜蝉蜕华荣鹍齐造铅妆罢御氷壶砥操防羭在疚鞠育用悼溘我良殱尔孤翳存义方靡迪柔训斯温渐鸿要路容驷高门潘令殚化陶母贻言福履既绥泥章载锡弗遑痛薪胡遽艰棘承睫无从叩心罔极翠葆凄云素旌惨日卿子司驭发迹水曹先哲是景同官曰僚流风匪谢谓天葢高延竚慈魄来假香醪
　　祭伦以训母文
　　奕奕伦氏耀徳南陬高山景峻洪源衍流既申贶复协神休世及为礼述作恢猷岂伊外刑实惟内赞任以兴周诗人咏叹孟陶启哲列史炳焕谁谓克昌匪由圣善良配肇合钜卿奋庸翩翩五鳯矫矫羣龙敷文纬典掞藻亮工三朝籍甚四海罕双玉署清班兰台妙选里表鸣珂司移铨筦辉映二京母遗云逺眷恋堂闱予告迭返象服鸾章何福不茂鹤髪鲵齿实跻遐寿窦树偃芳常眉谢秀天锡慈庆亦孔之厚苍梧欲从板舆遂倾贤哉母氏曰余友生朝承凶讳夕戒遄征逖矣用飨凄其为情
　　祭孙陞母杨夫人文
　　名闺诞媛兰芳玉洁卜谐鳯占缡承鸾结肃肃中丞惟邦之杰靖忠徇身竟寝藩孽伊谁相之申以大节夫人知微荼艰茹血天眷荩臣笃生俊哲耀武掞文熙纮纂业鼎甲岿登旂常换揭铨宰崇班符卿清列绳武者孙华组嗣绁萃兹一门孝义贞烈家庆斯臻国耻允雪福履优游宜享耄耋霜奄萱萎星俄婺灭从宦侨京孟隣雅接母仪式钦传讣哽咽灵輀南迁备员东臬束帛瓣香以告以爇潜徳幽光千载靡歇
　　祭徐母王夫人文
　　赫赫东海时惟徐公尚徳秉哲缵穉之风太原有子淑慎其容以相以勗兴我徐宗既奉女教亦闲妇则行不越阃言不逾阈孝敬有仪喜愠无色化染湖濵嬀汭斯匹虽殱鳯徳实产麟姿彯缨云陛绁组天墀国史允赖邦衡是持帝曰介尔福履来绥显显徐母承休受祉肃肃宰臣敷文佐理彼构之言岂渝令美思乐闲居骈列孙子优游偕隠俾寿而昌胡不满百九十方将朝捐镜阁夕啓帷堂慈景潜繄徽音弗忘诸生在门熟闻圣善敢告执彤爰采遗绚载酹之觞载陈之奠延伫柔灵歔欷永鉴
　　亡妻谈氏迁柩文
　　自尔作嫔迄于委化凡二十有二年中间升沉荣辱得失忻戚余所备尝尔与周旋蒙犯霜露跋涉山川相期偕老中忽弃捐夺我内理孰嗣尔贤葢棺郡舍归榇寝筵宦游兵阻日月其迁兹始卜吉于彼上方爰啓新阡灵輀往即永閟幽泉尔子若妇尔女若孙下逮妾御靡不悲号涕泣懐徳衔恩聚族中外亦皆咨嗟叹息追慕芳魂奠馈既设樽酒若存以此思哀哀其可言惟神鉴辞莫能宣







　　皇甫司勲集巻五十九
　　钦定四库全书
　　皇甫司勲集巻六十
　　明　皇甫汸　撰
　　跋语文疏
　　书少宰霍公西汉书后
