<!-- { "loadSidebar": true } -->





　　丰泽园赋　　　　　　　　　　　沈　涵
　　猗
　　圣主之勤民兮维稼穑以作寳当
　　禁苑之奥区兮辟华园于灵沼滙太液之潆廻兮注玊泉之灏溔爱土物以臧心兮匪耳目之竞好既桑柘之成隂兮复莳艺夫香稲尔其沟堘四逹阡陌中分土膏应暖农祥戒晨提壶晓唤布谷宵闻绀坛既祀东作方殷施漑则荷锄如雨播种则奋锸成云既而杨栁拖黄芙蕖清暑耘耔攸勤嘉禾膴膴蒸榴火而弥馨扇蒲风其如舞耕歌同蚕缫以相闻穗叶映桑枝而并吐更灵雨之瀼瀼贯百川而布濩涌丹壑之滮流润碧霄之瀣露皆
　　睿心之黙祷遂感通而大澍若乃凉风防白露霏木叶脱百卉飞黄茂实丹颗肥万寳告成原隰有辉覩公田之嘉谷先众壤而陆离于是云黄满目刈获是始或歌连颖之竒或诧两岐之羙抚环亩之几何忽万亿其维秭田畯入闻
　　天顔有喜匪幸此地之有秋实卜丰年之同轨然则是园也以供粢盛以荐明禋瞻终歳之干止识民力之普存故义取乎天泽之下逮而象征夫豫大而豊亨岂若甘泉华林仅耀游观之美玊津九成徒夸壮丽之荣而已哉于是
　　天子凭黼扆排阖阊当万几之暇日抚百彚之繁昌集垂绅之鹭序招珥笔之鹓行相与陪游于县圃之侧而授简于水殿之旁重为诗曰巍巍
　　禁苑兮蓬瀛匪敖匪纾兮黍稷维馨农夫之庆兮我
　　后之诚于万斯年兮大有书呈




　　丰泽园赋　　　　　　　　　　　陆　葇
　　丰由徳兆泽以心敷时虽清燕念切民瘼当恢台之长夏处高明以非娱聆时鸟之好音观百卉之向膴鸣流泉于涧曲缘石磴于周涂爰涤修垄艺嘉禾勤桔橰课耘耡緑苖芊芊油油以舒润之以膏雨舞之以阳乌天子廼驾丹毂驻灵囿光风扇和庆云濩昼天渊一色瞻彼南亩进儒臣而赋之将以歌丰年而占大有也闻在昔之典礼纮耤田以孔阜祈谷止于元日事三推而释手即省耕于郊圻亦交错乎林薮何若覩胼胝于晨夕騐长养于在宥阅田畯以志喜胜躬稼而维耦缅惟斯园之创始在
　　瀛防之坎隅象天一以生水为植物之所需栁织丝以覆羃竹凝碧以环渠却遐陬之珍异禁网取乎珊瑚允栽培之咸若昭俭徳以旁孚固不啻书无逸于庑壁绘豳风之古图然而广厦在前左经右史曲房周通疏廊徙倚惊银汉之遥溯俨蓬壶之觏止既饱琼糈载斟香醴饫苾芬以孔时歌
　　令徳之夀岂比在渚之鳬鹥乐依蒲而莘尾于是授素茧发隃糜欲抽毫而鬰塞将殚思以萦纡竒木之对未析连理之词罕腴惟有望良畴以轩舞披渠藻而怡愉敢不咏徐黍以祝和丰沛
　　圣泽于寰区将与诸臣溯田功于姬箓而颂府修于禹谟









　　丰泽园赋　　　　　　　　　　　张廷瓒
　　惟
　　紫禁之鼎建抗燕山而启都罗周庐之千列设寮垣之百区隔潇湘之缥缈拱环衞于
　　宸居开薇垣之胜地聊广覧而逺舒乃有禁籞西偏华林右掖路盘曲而纡廻树丛宻而蓊郁日月吐纳云烟羃防平楚流青修柯耸碧径以幽而若逺地以静而如僻顔
　　丰泽之嘉名实园林之安宅尔其前瞻太液遥望广渊贯注兰沼发源玊泉滙羣流之浩荡叠万顷之苍烟眺波光之澄彻俨氷镜之初圆是盖
　　天子重无逸而念民依悯艰难而崇俭徳观稼有怀农庄斯设秋云亭畔则华黍飘香嘉颖轩南则翠痕如滴鸡声隐丛竹之篱犊路入柔桑之宅罗袯襫于上林杂腰鎌于华阙隐白屋于朱扉粲青禾于紫陌一犂春水连朝添时雨之波十亩秧针徧地散晴岚之碧此所以蔀屋之辛勤经四时而遍歴惟
　　睿覧之咸周非九重之能隔者也至于佳卉分丛芳草成簇同心之花连理之木或倚石而纷披或拂槛而堪掬琼枝与碧树相依紫蕚与朱苞并属芝塲蕙圃之青葱葵径兰阶之馨馥长风度而五色俱飞微雨过而百花都沐移来鳯竹当长夏以生寒发茁龙孙吹筠香而凝绿筼筜千亩何殊渭水之濵琳琅万竿不数淇泉之曲此又丽景之怡情而芳菲之触目者也至于逶迤百柱宛转层楹琢文石以延路架素椽以成亭櫺槛留大朴之致栋宇无金碧之形
　　圣徳惟俭天道同清岂非百代之矩矱万世之法程哉我
　　皇上万防在御宵旰深宫当蕤賔之协律値炎景之方中御迎凉之殿阁临清沚之帘栊沛湛恩之汪濊训珥笔之臣工念长桥而路曲许乗舟而御风颁天厨之尚膳赐防酒于花丛感自天而沛泽惭无地以措躬瞻紫霄之佳景愧薄艺之雕虫愿藜燃以奋志亦葵向而抒忠














　　丰泽园赋　　　　　　　　　　　彭宁求
　　美上林之钜丽啓禁苑之芳菲惟
　　皇心之勤恤念稼穑为民依因陂池之潴蓄仿陇亩之町畦每省耕于东作亦观获于秋期俨江乡兮在望施普惠兮及时轶乐成之旧宇为
　　丰泽之新规尔其
　　秘殿开曲廊囘互玊磶朱甍疏窻洞户既启钥于重门或移形于跬歩借尺水而兴澜叠小山而起雾循除防防泉鸣阶下之流绕砌娟娟竹防墙隅之路花含笑而迎人草成茵而浥露移琅菜于仙家植绮葱于瑶圃鱼游沫于清池鸟弄簧于芳树洵景物之恬熙娱澄晖于朝暮平畴环列荷锸成羣春和始布淑气方匀绀辕将驾黛耜毕陈建青旗以
　　涖止如出舍以观民洎乎田塍秧茁陌上风薫人皆力作苖亦怀新睹烟簔于清晓听牧笛于斜曛有渰萋萋雨洒亭臯之润出日杲杲晴看陇畔之耘若夫时届西成奄观刈获被野兮云黄迎寒兮霜落输歳入于仓箱乐遗于乌雀即苑内之多收占民间之丰乐盖自玊泉之水太液之池滙为广泽散作文漪碧千顷沆四垂可以资灌溉可以备耕犂因山川自有之利相神臯物土之冝故草木纷敷百卉尽观其荣茂土膏脉发九谷尤快其华滋我
　　皇俭徳图维永頼居逸思劳席丰戒泰木不雕锼室无藻绘虽身处乎
　　法宫常神周乎郊外以此知昔人之弄田钩盾者犹未勤而我
　　皇之亲耤朱纮者意未艾也彼夫华林胜矣而非实政之修玊津丽矣而非民事之谋岂若兹园
　　惠泽滂流狭制度于文囿传休声于夏讴丹水紫渊无劳乎厉禁兰塘蕙圃不假乎收罘愿荷彤墀之槖长承清跸之游

　　丰泽园赋　　　　　　　　　　　史　夔
　　我
　　皇上御极之三十有三年闿泽覃敷恩波汪濊瑞露如珠卿云似盖风和觧愠之琴光湛常盈之防固已雨旸咸若百室庆其盈宁寒暑调均万国欣其履防而犹无逸时陈豳风屡绘周知稼穑之艰难歴覧闾阎之穟斾修堤防而四海无波除螟螣而三时不害盖其所旰食而宵衣无非念苍赤而筹浍也若夫城连上苑路入平坡月泛瀛洲之岛云廻太液之波参差水蓼掩映风荷喜嘉生之得地纷芳卉其何多维时节届朱炎时逢夏闰日躔当至后之辰星次属中官之正榴花已绽复吐丹葩蓂叶全稀还舒翠鬓人欢夏景之长
　　天锡太平之庆
　　圣天子于是嘉茂对鼔南薫乐年和而歳稔时稽古而右文爰
　　命儒臣各怀铅椠仰窥
　　天宇之崇饱食大官之馔俄听传呼
　　赐之游覧载瞻
　　丰泽之泉林极目和风之荏苒尔其平沙似毯细草成茵攀柔桑之鬰鬰防田畮之畇畇望黄云之蔼蔼俯緑水之鳞鳞散漫盈畴彷佛春江之景茏葱蔽野依稀蓬岛之濵瑞稼揺风若吐黄金之色纎芸擢露冝因黒壤之淳岂独十亩千钟上林早得阳和之气已知两岐一穗万载长霑雨露之仁【臣】学媿雕虫才非梦鸟叨陪侍从常赓复旦之光华清切
　　黼扆时睹红云之缥缈而乃恍疑仙境忽到天边嵩呼以拜鱼贯而前猥措躬之无地荷授简之自
　　天银管分题未得罄揄扬于万一嘉禾献赋愿常歌多稼于大田谨拜手稽首而为之颂曰玊烛调兮万彚昌黍稌多兮呈嘉祥惠风扇兮甘露瀼苕颖纷披兮实仓箱荐之
　　祖庙兮郁馨香
　　圣夀无疆兮瑞穣穰















　　丰泽园赋【有序】　　　　　　　　　沈廷文园在大内之右西苑之中巨构开规橅太素程材庇宇就下因高木不雕锼饰无藻缋虽茅茨俭朴不资人力之劳而山水萦环未减天工之胜我
　　皇上万几清暇翠辇时临听政勤民于是乎在泛舟仙沼弭节灵防拂云罕之棽离皆成湛露振芳蕤之的皪尽是天葩爰咨翰墨之臣用纪林臯之美夫探竒策府非无羣玊之峯选胜名区亦有三神之境虚传美丽无禆髙深岂若今兹有逾曩烈用竭管蠡之见敬陈颂述之情自愧芜词无当胜槩
　　皇清之握象阐珍锡图凝歴包六合以为家总八纮而作极贞符曜明泰阶宁谧旣天室之攸芋亦名园之是即位临西兑而义取屡丰地接东瀛而声大泽盖自玊泉之水太液之池滙为巨浸散作文漪碧千顷苍莾四垂日月吐纳岩崖蔽亏雕梁界道锦甃交门鳯标翥羽鲸石翔鳞控玊蝀以喷雨跨金鳌而啸云霞波如绮苹吹无尘景山之岩岫巃嵸琼华之洞壑玲珑磴道窈折涧户幽通屛障罗列环玦琤琮峰迎仙仗谷应晓钟欲霁而林晖千状其雨则岚霏万重乃有丹梯盘互曲廊悬度隰衍原平隄廻川注激水鸣舂藏舟纡浦葆翠桑浓麦黄云聚层防之晖近日萃琳碧以为妆绀宇之馥迎风散氤氲而成雾于是林峦迤逦川陆纵横缨冈带阜缭白萦青楼观崒殿阁峥嵘璇题璧磶绣栱雕甍苕苕逈出翼翼孤擎跂飞鸟以斯厉佩长虹而若萦轶云雨以下度排星河而上征可以仰餐颢气俯揖羣灵重以新荑璀璨芳卉纷蕤芝房三秀兰畹九滋梧则菶萋生冈竹则檀栾映池桃李则不言成防松栢则后凋挺姿般般之足翽翽之仪棷驭白泽囿扰黄支鳬雁翺翔于修渚孔翠翻飞于茂枝既乃品彚恬熙景物明淑睇万里于纎毫揽九州而盈掬紫塞斜萦红螺森矗聚燕风恬掠莺霜肃隐现桑干之河缥香山之金防有骏骨之羣泰畤见神光之烛升高望远四维一瞩栢梁无以絜其观灵囿于焉方其躅若乃丽旭始升惠风初扇时鸟嘤鸣繁英葱蒨黛耜正陈绀辕将劝辨云物于嘉辰播雨膏于芳甸暮春合射之仪元已流觞之宴殿中扬白兽之樽水面捧金人之劔又若南讹应律祝融司天清晖拥榭翠涨平川龙鬐齐奋鳯咮争鶱凌雕文之畵舸曳湘縠于轻烟荷碧筩以猗靡榴綘实以鲜妍葵丛生而就日蒲九节而延年逮夫清商乍奏爽宇乃澄栁寒月皎桐疎露清挹仙茎之沆瀣听天籁之竽笙省敛则玊田秔熟招饮则小山桂馨暨乎重隂应候役车既休天同云而一色水凝氷而不流瑶玊盈枝比剪防而较逸琼华堆砌笑埓地其奚求岂止歌黄竹而恤祁寒之困咏来思而轸远戍之愁是以端居九五游神八荒靡远弗届何施不臧览动植之机以广仁慈之泛濩悟流峙之理以侔道徳之精刚既书同而轨一乃化美而治光罢烽堠于寰海受共球之骏厐摅卿云而复旦呈含誉以垂芒遂乃弥性游翺从容咏陶学山探奥艺海廻涛缉熙懋建俊乂勤招履高思下居逸念劳岐阳鼔钟之盛巻阿车马之饶陟斯园以同乐抗徃哲而为昭小臣作颂用补风謡颂曰天垂辰象地敞皇州抚兹胜境夐乎建游餐华日近吸英霞浮匪风则御亦云与游同规方丈比美瀛洲六龙莅止视远听周圣心孔怿庶政载修惟徳峻极上与天侔百常允陟景福来酬瑞繁山委嘏集川流润泽丰美万禩千秋









　　丰泽园赋　　　　　　　　　　　刘　灏
