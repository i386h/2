<!-- { "loadSidebar": true } -->
　　夫三年之丧，天下之达制，人情之极痛也；贤者割哀以从礼，不肖者勉而致之。世治道泰，上下无事，君子不奔人情，故三年不逮孝子之门。至于有事，则杀礼以从宜，要而处事。故圣人制法，有礼无时则不行。遭丧不奔非古也。盖随时之宜，以义断恩也。前故设科，长吏在官，当须交代，而故犯之，虽随纠坐，犹已废旷。方事之殷，国家多难，凡在官司，宜各尽节，先公后私，而不恭承，甚非谓也。中外群僚，其更平议，务今得中，详为节度。（《吴志·大帝传》。又见《御览》五百五十二）
　　◇改年号诏（赤乌元年）
　　间者赤乌集于殿前，朕所亲见，若神灵以为嘉详者，改年宜以赤乌为元。（《吴志·大帝传》）
　　◇诏责诸葛瑾、步骘、朱然、吕岱等（赤乌元年）
　　袁礼还，云与子瑜、子山、义封、定公相见，并以时事当有所先后，各自以不掌民事，不肯便有所陈，悉推之伯言、承明。伯言、承明见礼，泣涕恳恻，辞旨辛苦，至乃怀执危怖，有不自安之心。闻此帐然，深自刻怪。何者？夫惟圣人能无过行，明者能自见耳。人之举措，何能悉中，独当己有以伤拒众意，勿不自觉，故诸君有嫌难耳。不尔，何缘乃至于此乎？自孤兴军五十年，所役赋凡百皆出于民。天下未定，孽类犹存，士民勤苦，诚所贯知。然劳百姓，事不得已耳。与诸君从事，自少至长，发有二色，以谓表里足以明露，公私分计，足用相保。尽言直谏，所望诸君；拾遗补阙，孤亦望之。昔卫武公年过志壮，勤求辅弼，每独叹责。（案，此下注引江表九语，盖陈寿所删，当补于此。）且布衣韦带，相与交结，分成好合，尚污垢不异。今日诸君与孤从事，虽君臣义存，犹谓骨肉不复是过。荣福喜戚，相与共之。忠不匿情，智无遗计，事统是非，诸君岂得从容而已哉？同船济水，将谁与易？齐桓诸侯之霸者耳，有善管子未尝不叹，有过未尝不谏，谏而不得，终谏不止。今孤自省无桓公之德。而诸君谏诤未出于口，乃执嫌难。以此言之，孤于齐桓良优，未知诸君于管子何如耳？久不相见，因事当陈。共定大业，整齐天下，当复有谁？凡百事要所当损益，乐闻异计，匡所不逮。（《吴志·大帝传》。权使中郎将袁礼告谢诸大将，因问时事所当损益。礼还，复有诏责数诸葛瑾、步骘、朱然、吕岱等云云。）
　　天下无粹白之狐，而有粹白之裘，众之所积也。夫能以驳致纯，不惟积乎？故能用众力，则无敌于天下矣；能用众智，则无畏于圣人矣。（《吴志·大帝传》注引《江表传》）
　　◇选郎吏诏
　　郎吏者，宿卫之臣，古之命士也。间者所用颇非其人。自今选三署皆依四科，不得以虚辞相饰。（《吴志·大帝传》注引《江表传》载权正月诏）
　　◇诏禁农桑时役事（赤乌三年正月）
　　盖君非民不立，民非谷不生。顷者以来，民多征役，岁又水旱，年谷有损，而吏或不良，侵夺民时，以致饥困。自今以来，督军郡守，其谨察非法，当农桑时，以役事扰民者，举正以闻。（《吴志·大帝传》）
　　◇诏止议立皇后四王（赤乌五年春正月）
　　今天下未定，民物劳瘁，且有功者或未录，饥寒者尚未恤，猥割土壤以丰子弟，崇爵位以宠妃妾，孤甚不取。其释此议。（《吴志·大帝传》。百官奏请立皇后及四王，诏曰云云。）
　　◇诏陆逊伐顾雍为丞相（赤乌七年正月）
　　朕以不德，应期践运，王途未一，奸宄充路，夙夜战惧，不遑鉴寐。惟君天资聪，明德显融，统任上将，匡国弭难。夫有超世之功者，必膺光大之宠；怀文武之才者，必荷社稷之重。昔伊尹隆汤，吕尚翼周，内外之任，君实兼之。今以君为丞相，使使持节守太常傅常授印绶。君其茂昭明德，修乃懿绩，敬服王命，绥靖四方。於乎！总司三事，以训群寮，可不敬与？君其勖之！其州牧都护领武昌事如故。（《吴志·陆逊传》）
　　◇诏勿杀叛将妻子
　　督将亡叛，而杀其妻子，是使妻去夫，子弃父，甚伤义教，自今勿杀也。（《吴志·大帝传》注引《江表传》）
　　◇论步骘表言防魏诏
　　吕岱、诸葛恪道步骘说，北人欲以布囊盛土塞江，每读此表，令人连日失笑，此江自天地以来，宁有可塞者乎？（《初学记》六引环济《吴纪》。）
　　◇诏息铸大钱（赤乌九年）
　　谢宏往日陈铸大钱，云以广贷，故听之。今闻民意不以为便，其省息之，铸为器物，官勿复出也。私家有者，敕以输藏，计畀其直，勿有所枉也。（《吴志·大帝传》注引《江表传》）
　　◇诏作太初宫（赤乌十年三月）
　　建业宫乃朕从京来所作军府寺耳，材柱率细，皆以腐朽，常恐损坏。今未复西，可徙武昌宫材瓦，更缮治之。（《吴志·大帝传》改作太初宫注引《江表传》）
　　大禹以卑宫为美，今军事未已，所在多赋，若更通伐，妨损农桑。徙武昌材瓦，自可用也。（同上）
　　◇地震诏（赤乌十一年二月）
　　朕以寡德，过奉先祀，莅事不聪，获谴灵，夙夜祗戒，若不终日。群僚其各厉精，思朕过失，勿有所讳。（《吴志·大帝传》注引《江表传》）
　　◇黄龙见白虎仁诏
　　古者圣王，积行累义，修身行道，以有天下，故符瑞应之，所以表德也。朕以不明，何以臻兹？《书》云：「虽休勿休。」公卿百司，其勉修所职，以匡不逮。（《吴志·大帝传》。赤乌十一年四月，云阳言黄黄龙见；五月，鄱阳言白虎仁，诏曰云云。）
　　◇诏朱异迎降文钦（赤乌十三年）
　　方今北土未一，钦云欲归命，宜且迎之。若嫌其有谲者，但当设计网以罗之，盛重兵以防之耳。（《吴志·朱桓传》）
　　◇诏诸葛恪（神凤元年）
　　吾疾困矣，恐不复相见，诸事一以相委。（《吴志·诸葛恪传》注引《吴书》）
　　◇追赠步皇后策命（赤乌元年闰月戊子）
　　惟赤乌元年闰月戊子，皇帝曰：呜呼皇后，惟后佐命，共承天地。虔恭夙夜，与朕均劳。内教修整，礼仪不愆。宽容慈惠，有淑懿之德。民臣悬望，远近归心。朕以世难未夷，大统未一，缘后雅志，每怀谦损，是以于时未授名号，亦必谓后降年有永，永与朕躬对扬天休。不寤奄忽，大命近止。朕恨本意不早昭显，伤后殂逝，不终天禄。愍悼之至，痛于厥心。今使使持节丞相醴陵亭侯雍奉策授号，配食先后。魂而有灵，嘉其宠荣。呜呼哀哉！（《吴志·妃嫔步夫人传》）
　　◇赐丞相顾雍书
　　贵孙子直，令问休休，至与相见，过于所闻，为君嘉之。（《吴志·顾雍传》）
　　◇同瑜卒後下令
　　故将军周瑜、程普，其有人客，皆不得问。（《吴志·周瑜传》）
　　◇答是仪令
　　孤虽非赵简子，卿安得不自屈为周舍邪？（《吴志·是仪传》）
　　◇城武昌下令诸将
　　夫存不忘亡，安必虑危，古之善教。昔隽不疑汉之名臣，于安平之世而刀剑不离于身，盖君子之于武备，不可以已。况今处身疆畔，豺狼交接，而可轻忽、不豫思变难哉？顷闻诸将出入，各尚谦约，不从人兵，甚非备虑爱身之谓。夫保己遗名，以安君亲，孰与危辱？宜深警戒，务崇其大，副孤意焉。（《吴志·大帝传》。《御览》六百三十七）
　　◇宽息令（黄武五年春）
　　军兴日久，民离农畔，父子夫妇，不能相恤，孤甚愍之。今北虏缩窜，方外无事，其下州郡，有以宽息。（《吴志·大帝传》）
　　◇斥张温令
　　昔令召张温，虚己待之，既至显授，有过旧臣，何图凶丑，专挟异心。昔暨艳父兄，附于恶逆，寡人无忌，故进而任之，欲观艳何如，察其中间，形态果见。而温与之结连死生，艳所进退，皆温所为头角，更相表里，共为腹背，非温之党，即就疵瑕，为之生论。又前任温董督三郡，指吏客及残余兵，时恐有事，欲令速归，故授戟，奖以威柄。乃便到豫章，表讨宿恶，寡人信受其言，特以绕帐、帐下解烦兵五千人付之。后闻曹丕自出淮泗，故豫敕温有急便出，而温悉内诸将，布于深山，被命不至。赖丕自退，不然，已往岂可深计。又殷礼者，本占候召，而温先后乞将到蜀，扇扬异国，为之谭论。又礼之还，当亲本职，而令守尚书户曹郎，如此署置，在温而已。又温语贾原，当荐卿作御史；语蒋康，常用卿代贾原。专炫贾国恩，为已形势。揆其奸心，无所不为。不忍暴于市朝，令斥还本郡，以给厮吏。呜呼温也，免罪为幸！（《吴志·张温传》）
　　◇令交州给送虞翻
　　昔赵简子称「诸君之唯唯，不如周舍之谔谔」。虞翻亮直，善于尽言，国之周舍也。前使翻在此，此役不成。促下问交州，翻若尚存者，给其人船，发遣还都。若以亡者，送丧还本郡，使儿子仕宦。（《吴志·虞翻传》注引《江表传》）
　　◇白曹公状
　　严刺史昔为公所用，又是州举将，而李术凶恶，轻犯汉制，残害州司，肆其无道，宜速诛灭，以惩丑类。今欲讨之，进为国朝扫除鲸鲵，退为举将报塞怨雠。此天下达义，夙夜所甘心。术必惧诛，复诡说求救，明公所居阿衡之任，海内所瞻，愿敕执事，勿复听受。（《吴志·大帝传》注引《江表传》）
　　◇报刘备
　　米贼张鲁，居王巴汉，为曹操耳目，规图益州。刘璋不武，不能自守。若操得蜀，则荆州危矣。今欲先攻取璋，进讨张鲁，首尾相连，一统吴楚，虽有十操，无所忧也。（《蜀志·先主传》注引《献帝春秋》。）
　　◇与曹公笺
　　春水方生，公宜速去。（《吴志·大帝传》注引《吴历》）
　　◇别纸与曹公
　　足下不死，孤不得安。（《吴志·大帝传》注引《吴历》）
　　◇上魏王笺
　　昔讨关羽，获于将军，即白先王，当发遣之，此乃奉款之心，不言而发。先王未深留意，而谓权中间复有异图，愚情忄娄々，用未果决。遂值先王委离国祚，殿下承统，下情始通。公私契阔，未获备举，是令本誓未即昭显。梁寓传命，委曲周至，深知殿下以为意望。权之赤心，不敢有他，愿垂明恕，保权所执。谨遣浩周、东里衮，至情至实，皆周等所具。（《吴志·大帝传》注引《魏略》。文帝即王位。权乃遣浩周为笺魏王。）
