<!-- { "loadSidebar": true } -->
　　予到官之明年以事之东海道涟水涟水令盛侨以苏子瞻先生后杞菊赋示予予不逹世事自初得官即不欲仕而亲老矣家苦贫兾升斗之粟以纾其朝夕之急然到官嵗余困于往来奔走之费而家之窘迫益甚向日悲愁叹嗟自以为无聊既读后杞菊赋而后洞然如先生者犹如是则予而后可以无叹也
　　有蓬四垣张子居官童子晨谒有驹在门张子迎客平生故人予致其勤餽客以飱撷露菊之清英翦霜杞之芳根芬敷满前无有馨羶客愠而作谓余曷然张子始叹终笑以言陋虽尔弃分则余安子闻之乎胶西先生为世达者文章行义徧满天下出守胶西曽是不饱先生不愠赋以自笑先生哲人大守尊官食若不厌况于余焉不称是惧敢谋其他请卒予説子无我嗟防防之中实有神物主司下人不间毫髪夫徳不称享者殃劳不称费者罚予身甚防余事甚贱聊逍遥于枯槁庶自逺于人患客谢而食如膏如饴兹山林之所乐予与尔其安之
　　涉淮赋
　　涉清淮之浩荡兮聊以豁吾之幽忧转峡石而下泛兮观波涛之复流何佛庙之巍峨兮隠于两山之幽眺东崖之飞阁兮纳万里之清秋昔淮人之倔强兮恃江左而不宾方中原之多故兮遂窃帝而称隣遭世宗之勃兴兮乘累圣之威神尽疾驰而奉命兮戈一挥而遂臣始盘桓于夀春兮葢尝挫而益振驱貔虎于顺流兮临长江之广津驰千里之玉帛兮拥百万之精军计其一时之气兮固叱咤而风云嗟百年之防时兮山川俨其如新忽人事之防变兮抚墟庙而湮沦访遗事于樵夫野人之谈説指余迹于荒城故垒之荆榛徒见夫云悠悠而朝出水漠漠而东流飞沙鸥于晴渚聴夜艣于行舟彼时豪盛此日废昔人功业今人愁嗟夫旦之心暮不可求前之迹后不可再胡为寂寥之前古乃以兴亡而感慨虽物至盛者其存也宜久势极大者其亡也可惊方登临而逺想岂独予兮忘情
　　后涉淮赋
　　甲寅之秋自正阳渉淮作渉淮赋既至泗之临淮邑之东南皆淮也朝游夕济凡淮之惊畏风涛之变无不厯之矣今秋又以事之东海至涟水入涟河舟人告予曰淮水自是入海矣予生二十有二年吴楚秦蜀之国来往殆遍窃悲其迹之不常作后涉淮赋以自广云
　　浩淮流之汤汤兮荡余身以沿洄嗟我居之不常兮未期嵗而再来始进棹于正阳兮睨下蔡之穷城界陈许之北壤兮望荆涂之两山缅川原之回复兮思禹功而慨然爰系舟于徐邑兮浸淮隅之两壖驾长帆于朝风兮凌星河于夜湍岂所览之未周兮恨未穷其本源忽行役而南去兮税吾檝于清涟指溟渤于西北兮曰此淮流之所还彼百川之归海兮吾固知其必然惟循源而极末兮哀予迹之未安当天时之晩秋兮风露惨其既至山峭峭而瘦出兮水绀洁而无滓曳孤篷而忽惊兮出游鲈于短苇白鹭飞而下来兮翩如避世之君子酒芳香而盈盌兮吾陶陶而日醉方頽然而遗形兮孰卑髙而贱贵彼贵者乐其府兮富者懐其资无二者之累予兮何羁游之足悲穷天下之竒观兮极覆载之所藏膏吾车而勿反兮毕吾世而徜徉
　　雨望赋
　　谈海天之苍茫观骤雨之霶沛飘风击而云奔旷万里而一蔽卒然如百万之卒赴敌聚战兮车旗崩腾而矢石乱至也己而余飘既定盛怒己泄云逐逐而散归纵横委乎天末又如战胜之兵整旗就队徐驱而回归兮杳然惟见夫川平而野濶夫云霞风月之容雷雨电雹之变非巧力之能为葢人间之絶观必也登雄楼杰阁之峥嵘凭髙山巨海之空旷彻除耳目之障蔽而后能穷极变化之竒状嗟我居之卑湫兮束观聴于寻丈顾所欲之莫得兮徒临风而惆怅
　　暮秋赋
　　嗟予志之莫就兮哀天时之不予谋嵗冉冉以将暮兮无以荡吾之幽忧昔吾之既有知兮独信道而不顾鞭吾驹之不戒兮一世而独骛俨章甫以自好兮安知越人之异容恃所持之不欺兮谓彼此之情同夫何事物之多故兮因少愚而老智彼善恶岂有常兮固系夫一世之贱贵或指砾以为玉兮人皆知其不然众既讹而莫返兮事随信而名迁伪言实于众舌兮至宝贱于独知正无助者必危兮恶乘朋而或济决大河而东奔兮挽予舟而上泝嗟尔檝之防何兮蛟龙郁其方怒外既揆而内度兮考旧好之同异韬九袭以深藏兮固可死而不可试巻杜蘅之幽佩兮苞芳兰之翠衣畏久畜之不兮时窃陈以自戏怨所资之不售兮非达人之宏规彼废兴之有命兮何忧乐之足系奏吾琴之愤怨兮酌吾酒之冽清揽芳桂与秋菊兮聊以驻吾之頽龄吾又将之夫深山兮遂絶世而逺去身九浴而后衣兮齿三涤而后咀纳氷霜于胸中兮荡焦膈之宿汚求仙人之竒术兮与彭咸乎为伍彼君子之蹈常兮曷急世之有知聊逍遥以卒嵗兮乐天命而不疑












　　柯山集巻一
　　钦定四库全书
　　柯山集巻二
　　宋　张耒　撰
　　赋
　　超然台赋【原注苏子瞻守密作台于囿名以超然命诸公赋之予在东海子瞻令贡父来命○有序】
　　或有疑于超然曰古之所谓至乐者安能自名其所以然耶今夫鸟之能飞兽之能驰与夫人之耳目手足视聼动作自外而观之者岂不足为大乐乎然鸟兽与人未尝自以为乐也古之有道者其乐亦然又安能自名其所以然耶彼方自以为超然而乐之则是其心未免夫有累也客应之曰吾岂以子之言非耶吾方有所较而后知超然者之贤也予视世之贱丈夫方奔走劳役守尘壌握垢秽嗜之而不知厌而超然者方逺引絶去芥视万物视世之所乐不动其其心则可不谓贤耶今夫世之冨人日玩其金玉而乐之是未能富也忘其所有而安之是眞能富矣夫惟有之是以贵其能忘之使其无有则将何所忘耶子以为将忘超然为真超然则其初必有乐乎超然而后忘可能也子以为乐夫世之乐者乎然则子亦安知夫名超然者果非能至乐者也赋曰
　　登髙台之岌峩兮旷四顾而无穷环羣山于左右兮瞰大海于其东弃尘壤之喧卑兮揖天半之清风身飘飖而欲举兮招飞鹄与翔鸿莽丘原之茫茫兮吊韩侯之武功提千乘之冨强兮慿百胜而称雄忽千年而何有兮哀墟庙之榛蓬有物必归于尽兮吾知此台之何恃惟废兴之相召兮要以必毁而后止彼变化之无穷兮嗟其偶存之防何聊徼乐于吾世兮又安知夫其他或有疑夫超然者兮岂其知道而未纯曰彼天下之至乐兮又安能自名其所以然惟乐而不知所以乐兮此其所以为乐之全彼超然而独得兮是犹存物我于其间客有复之者曰子知至乐之无名兮是未知世之所可恶世方奔走于物外兮盖或至死而不顾如醯鸡之舞瓮兮又似乎青蝇之集污众皆旁视而笑兮彼独守而不能去较此乐于超然兮谓孰贤而孰愚何善恶之足较兮固天渊之异区道不可以直至兮终防合乎自然子又安知夫名超然者果不能造至乐之渊乎
　　鸣蛙赋【有序】
　　予寓山阳学舎夏大雨屋四隅成塘聚蛙以千计声鸣不絶夜为不能寐客有献予以杀蛙之术曰投予药一丸蛙无遗类矣童子将用之予曰不可复为赋示之
　　夏雨初至积潦过尺有蛙百千更跳互出幸此新霁夜月清溢我劳其休归偃于室于时蛙鸣若啸若啼若诉若歌若惧而悲若喜而语若怒而诟若哕而呕若咽而嗽瘖者之呼吃者之鬬或急或缓或清或浊若丝野鼓杂乱无节兮又似夫蛮歌獠语诡怪之迭作也尔其困于泥潦失其所处而悲又若夫旱熯既乆得其所处而乐也爰有童子持烛来谒曰蛙羣夜鸣君寝其聒考之周官洒灰驱蛤君其教之予得尽杀予语童子尔无是酷尔乐而歌而哀则哭哭则悲嗟乐有声曲聚语羣争引吭而呼一日之间不寜须臾蛙不汝嫌汝奚蛙诛万物一府谁好孰恶尔奚自私已厚蛙薄叅通彼已乐我自然弭尔怒心置烛而眠夜半张子援枕而吁顾谓童子记吾言欤前言未究请卒吾説物各有时夫谁敢遏尔观夫春露初霭朝华始敷文羽清喙飞鸣自如若奏琴筝而和笙竽清耳悦心聴者为娱及夫阳春既徂炎火将极恶草蕃遮淫潦潴积蛙于此时生养蕃息跳梁号呼意气横逸子如之何时不可逆时乎时乎美恶皆然当其盛时谁得而迁及其雪霜既降木实草衰飞蝇聚蚊孽无所施于是此蛙敛吻收足尫然土中一声不出党散巢披不可终日盛不可常兴衰迭乘子姑忍之奚以杀为哉
　　斋居赋
　　仲夏之月隂气始至阳既盛而初剥隂浸亨而用事水伏畏涸火燎方炽其于人也心实过炎而肾受其惟人之生受命在子推卦曰坎于行为水微阳所潜元气之始故火甚烈则正气或因而衰则水受害者君子之所深畏于是屏事燕息涤虑斋居既静事以无刑又逺眺而髙居却纷华而弗陈与淡泊乎为徒絶嗜室欲爱精啬神声色不御滋味弗亲冲然与和俱游湛兮以道合真故能体强志寕愉乐夀考逺去疾疠保此难老呜呼茍能推此以尽道攻此以察物则岂惟斋戒以御时宜其颠沛而勿失且夫氷炭相乘利害交至陨真盗和岂独隂沴道心惟防易失难常困于侵陵有如防阳则洗心滫虑以却外垢虚中保和以全天君故能涉至变而而不濡更万变而常存盖将穷年以齐居岂特养生而善身乎
　　蜘蛛赋
　　鱼游假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物以养而无益于世虽名人兮斯虫是愧
　　得友赋【原注答子邕】
　　予趋世之僻迂独孑孑而无朋信所乐以直前尝媒仇而贾憎惟物态之多艰抚危心而自惊甘黙黙以退藏包薄技而无成何吾迹之不常旅成周之故京眷吾逰之悠逺耿谁语兮吾情惟夫子之好修昔固闻乎徳声独顾我而忘勤握未暖而心倾发键钥而不疑奏金石之铿锽内端肃而粹温外炳焕而清明嗟我鄙而子竒谓欲合而莫能援古义而见交愧此意之何胜既两尽而莫疑亦交规而共评驱昔懑之无余抚新乐而生矜岂目前之懽愉实未得乎平生惟清洛之名都窥园沼之清澄语寒堂之夜烛醉春圃之朝英徴逸事于古初亦穷微而造精投明珠之的厯报美璧之煌荧惟此乐之无穷使我爱日而兢兢虽所厯之万殊愿勿疾兮兹诚
　　懐知赋
　　嗟予生之苦艰渉世故而多违坌羣嘲而众侮独孑孑其从谁嗟若人之好修外洵直而中竒挈予手而指津谓予车之不迷遵常度以夷行正六辔而安驰嗟终日而无禽曰固然而曷疑惟言动之合符若方圆于矩规振髙言于皇极流余丽于竒辞沃道徳以相酬心厌满而忘饥爱日月而畏别卒悠逺而多懐跂予望兮莫瞻将驾言其从之何出门之多艰顿我马以嗟咨山丛丛而造天车欲进而畏摧临江湖以浮舟蛟龙鬰其鬐路幽迥而莫通心鬰塞而増悲赠琼瑶以致情恐所托之吾欺惟至技之难投或举世而莫知倘一遇而见明盖至乐之无俪彼取舎之迷方或骨肉而相遗茍我心之不察虽亲爱而何恃故烈士之报知已或杀身而不辞岂以生而易名诚内激而忘私风萧萧以戒秋蝉嘒嘒而鸣悲白露圑兮夕凉庭木飒其先衰羁我马于东周盖三嵗其于兹老骎骎而来逼心鬰鬰而不夷顾所乐之莫从托宵寐兮庶防酌尊酒以忘忧冩我心兮陈诗
　　遣幽赋
