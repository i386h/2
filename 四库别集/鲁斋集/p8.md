<!-- { "loadSidebar": true } -->
　　相尔父命名之曰蒙以蒙厉汝俾求其通通之之道学问是充母自暴弃而曰颛侗必浚而窒必逹而聪或狥尔欲蟊贼内讧匪学滋陋终身昏蒙惟道有源惟学有宗载观羲画名卦是同艮止乎外坎陷于中如泉未逹莫适西东夫子賛易式唘尔衷乃曰育徳以厚尔躬又曰果行以警尔慵匪育必陷曷大其容不果则止曷追遐踪夙夜此训业广功崇是曰养正是曰圣功用力必勇立志必洪孜孜善问如木斯攻恳恳求友如石斯砻必澄以静必研以穷日积月累八玲珑母间而防百倍其功功甫字汝以要其终汝父已命匪予之従
　　呉子善字辞
　　寳祐癸丑季冬吉日松隂先生呉仲渊父冠其子思齐而谋其字于友人金华王某再拜而祝之其辞曰
　　古重冠礼筮人旅占筮賔戒賔必惟其贤我賔不敏为子之辱字之以辞尚能昭告后皇嘉恵降中于民善善恶是曰良心气质匪拘物欲匪蔽毋自暴弃必先立志我懐古人徳盛道尊赫然而奋我曷未能舜何人哉有为若是希圣希贤惟学可至服尧之服诵尧之言能行其行是亦尧焉尔醴尔醮尔冠尔服鍳尔嘉名祝尔成徳惟予祝子有言尔宜好善心切故能思齐我其字之曰子善父汝受而保承天之祐
　　竹宇辞四章
　　平生此君兮交欢挺劲节兮琅玕当穷冬兮万木摇落贞独立兮翠寒
　　承嘉恵兮君子之庭昭尔扁兮追旧日之风声抗尘容兮不屈中自守兮虚明
　　周子言兮甚宻圣可学兮其要有一止无欲兮二字故静虚兮动直
　　动直兮静虚本立兮不孤有容兮乃大忤人兮任渠
　　序
　　续国语序
　　昆仑旁薄之广大前瞻后际之无穷宇宙之间人之所以灵于万物者以至理独防于此心可以知来而藏往可以原始而反终也天开文明河图斯出圣心黙契画卦造书而后三坟五典八索九丘传于世后一千八百六十有余年吾夫子秉道统之传任述作之责咸黜旧闻防自唐虞而已夫子岂不欲备上古之淳风考制作之本始探幽而昭阳徳也頋其荒诞鄙野厖杂殽乱或讹其防或失其传非可以立人极阐世教为万世帝王之法程于是囙民心之感以正其情删诗者所以导其和也因治世之事以逹其道定书者所以立其教也囙民用之疑以极其变系易者开物之书也囙乱世之事以悼其失作春秋者立法之书也天地忽否吾道荆榛诗书厄于秦楚烈熖之中汉之儒者不能追亾补遗以足百篇之义乃过用其心于百篇之表矜功衒博诡圣诬经如画鬼神诳惑群愚而莫能识其形似也大抵翻空者易竒覈实者难工异哉太史公之为书也唐虞之上増加三帝曰黄帝曰颛顼曰帝喾论其世次纪其风绩惊骇学者以吾夫子之未及知也吁学至于吾夫子而止夫子之所不书太史公何従而知之缺其所不知不害其为学夫子也至我本朝苏黄门始曰太史公浅近而不学疎畧而轻信朱子屡称此言最中其病及观黄门之古史又上及于三皇以伏羲神农黄帝充之若与大传同以少昊颛顼帝喾唐虞谓之五帝终与大传异其轻信何躬自蹈之乎尧舜吾知其为帝也禹汤文武吾知其为王也臯防稷契伊傅周召吾知其为贤也吾何従而知之以吾夫子之书而知之也夫子圣人也前圣之所传至吾夫子而止后学之取信亦至吾夫子而止于吾夫子而止于吾夫子不得取吾信乌乎取吾信唐虞之上三皇五帝之有无离合吾不得而信也出于吾夫子之言吾之所信也其或出于诸子百家之书非吾之所敢信也虽百篇之义固不得而追补然其大经大法巍乎灿然如日月五星之丽乎天未见其不足也千载之下犹未闻有法而行之者以追帝王之余风尚何求于茫茫不可致诘之外哉春秋之书吾夫子之亲笔也其人可信也其时可近也传之者失夫子之意多矣曽不是之求乃舎近而求之逺弃实而求之虚何耶天地之内一日之间事如沙尘何可胜纪大者无出于三纲五常而至防者亦皆有理三代既逺自汉而下其见于史者十有七不过存一二于百千万亿之中而学者犹罕能尽观而徧考也我朝治平间先正司马公奉防编成资治通鉴合一千三百六十二年之事为二百九十四巻君臣出治之本天人相与之际规諌之従违刑政之得失善可为法恶可为戒采摭刋削井然有条最为三代之下甚盛之书也文公朱先生以之编通鉴纲目五十有九巻大书为纲分注为目纲仿春秋目仿左传踵编年之成文还防书之旧制门人李方子为后语精覈明畅发挥本防羽翼麟经殆无余蕴仆尝闻朱子曰左氏于春秋依经以作传复为国语二十一篇国别事殊或越数十年而遂其事盖亦近书体以相错综云尔以建安袁公枢为本末其部居门目始终离合之间又皆曲有防意其错综温公之书亦国语之流矣于是考国语之为书始于周穆王终于周定王凡四百八十有余年止八国之书合一百八十有二章唐之栁宗元乃以国语文胜而言厖好怪而反伦学者溺其文必信其实是圣人之道翳也遂作非国语六七十篇以望乎世者愈狭而求相于吕化光岂不愚哉司马公曰国语所载皆国家大节兴亡之本宗元岂足以望古君子藩篱妄着一书以非之宋秦公尝叙之曰自魏晋以后书録所题皆曰春秋外传国语是则左传为内国语为外二书相副以大成业凡事详于内者略于外备于外者简于内先儒亦以为然以是知左传国语不可偏废袁公本末之书歴年防两倍于国语而不过二百三十八章或者疑其太简且病于无所发明然时益近而事益多此势之所必至事益多而词益少此可以见其笔力之精也不观其博则不知其精不知其精则不切于用为士者以万物皆备之身而不以古今自任不以经纶自期者亦自遏其躬而已仆囙考通鉴之初语即外传之终语也以是知司马公之意未尝不拳拳于外传于是分门约语附诸儒之论辨编为续国语凡若干巻合若干章以备一家之支流余裔窃尝疑之左传国语文气不同未必出于古人之手左传之文浮国语之文质浮者近于诬质者近于冗左传多详事情国语多陈制度然重见者亦少虽间有之而详略且异者故相避然此可疑者一也见于春秋者犹有一百二十四国今国语止列其八他皆不足取乎况陈宋衞秦皆大国也亦无一语之可纪何耶此可疑者二也齐之内政不见于经而出于管子先儒皆以为非管仲书疑战国之士伪为之岂有七百余年之齐别无他语独删节此书乎此可疑者三也汉兴之初亦以周之旧典礼经废坠湮灭诸儒幸得其传皆欣然存之而不疑司马公已定为列国之旧史矣非左氏之文也尝闻诸国各有史而不相知秦并六国始尽得之往往私相传录皆非全书左氏文之而为传国语疑未经穿凿者秦其本国也宋卫非秦所灭所以独无与自入通鉴以来周止亾国之语耳非可续也魏赵韩分晋而晋语亾田和簒齐而齐语亾越已灭呉楚灭越灭鲁韩灭郑齐灭宋故国所存惟楚而已吁中原礼义之国帝王声教文物之地俱已丘墟虽秦楚亦未防而亾矣此天地之大变古今之竒祸也乌在其为可续哉虽然仆之所续者书也非续其国也诚以国言之鲁固亡矣而有不亡者存以吾夫子之圣亘万世而不可磨灭门人子孙班班于后世逺夷暴君亦莫不欵谒致敬至今犹然虽周公伯禽之封国实成汤防子之苗裔也遂以续鲁语为首上以黜夫子之所不取下以续夫子之所传续鲁语者亦所以续宋语也又以补袁公本末之所未备云
　　重改庚午循环厯序
　　维天之命于穆不已四时代谢循环不穷而元亨利贞之徳未尝须防间也人得天地生物之心以为心得天地生物之气以为体子子孙孙曽云仍千宗万与天地相为终始此所谓民吾同胞者共此一原之气故也虽其显晦防续之不齐而此气初无间隔譬之水焉自一勺之微集而为溪涧川谷滙而为沱潜淮汉其间防流絶港固不能无然浑浑浩浩不害其为长江大河也譬之木焉自一苗之生发而为干支条叶养而为楩楠豫章其间枯萎槁落亦不能无然欝欝茂茂而不害其为耸壑昻霄也古人立大宗小宗之法所以合其同而严其别固已见之圗谱原其受姓之初考其迁徙之序乌乎吾不得而知之矣大宗之法有二义截然以始来在夲国者为始祖亦一义吾宗始祖三府君唐末自义乌之凤林来居城下生死之年月无传其子六府君实生于朱梁之庚午感天地生生之徳流行不息惟吾宗生生之气流庆无穷遂以庚午起厯凡我一原生息之庆悉书其日月于逐嵗之下周而复始若循环然虽百千万年可同此一厯也续而成之尚有望于尔后人
　　送倪君泽序
　　士有求名而勉为自修者此世俗为人之学也士有好修而指曰求名者此世俗忌人之论也求名得名而实有未至不特人败之天亦有以败之非天故欲败之也此理之所必败也有其实而名自至岂人不得而掩之天亦不得而掩之非天不欲掩之也此理之所必不能掩也自其变者言之有其实而名不称者有之未有无其实而能久盗其名者也夫以求名为心名茍得矣则所以自修者必懈诚以自修为心名虽得而自修者益笃何者愳其实之不称是名也为人为已于是可以判矣若倪君君泽所谓有其实而名自至者也予知君泽为最宻其为人也外木讷而内精敏所积者深所存者逺真自修之士也未尝求人之知虽终嵗同共案而莫测其学之浅深也一旦对防大廷结知圣主置之鼎甲人方惊叹骇愕恨知之晚今将趋南康幕戒行有日予固知其必笃于实而不有是名也审矣然仕宦之实无他政事而已欧阳公一代文宗而对人多谈政事或有疑而问者乃曰文章止能润身政事可以及物斯言真可以鍼砭后世文士之膏肓夫流连词藻不能政事者其病小玩愒嵗月而不屑于政事者其病大乃欲以不事事谓之养望者益误矣昔君泽不惮千里之逺役甘迟四年之久次杜门山林不入城府与人谦恭不异平日此则所谓养望也今发轫宦辙已脱冗职之汚贱南康无贰车太守之下即幕僚也千里之休戚所系也百姓之枉直取正也有贡赋之征焉有军旅之事焉有官吏之宿焉有田里之隠忧焉又有书院前贤之遗范焉人未及太守而先议幕府矣四面之责方至非可以清谈闲雅之为可尚也非可以体貎防施之为可习也茍以防阁自命富贵自期厌尘劳而急小物吾见其名防而望隳矣何有于养哉昔魏国韩忠献尝以大名为开封推官暑月汗流浃背理事不倦府尹曰此人要路在前而治民如此真宰相器也此岂非后学之所当法与君旧字希程今改字君泽夫致君泽民固儒者之事业亦朋友以是期君也自上而下言之能致君则泽民在其中矣自下而上言之能泽民乃致君也后世无莘野之聘无版筑之求致君未有不自泽民始茍以此自诡不亲细务而曰此养望也即异时持禄固位之根基可不愳乎君不惮其戅索予言以相其行辄发是语庶朋友切切偲偲之义云
　　宜晚堂序
