<!-- { "loadSidebar": true } -->
　　小集滴水厓朝阳观 
　　徐州 
　　驾归自阅群望于衢恭赋 
　　张云南遗马金囊 
　　寿吴宣府 
　　美人红甲 
　　禹陵 
　　曹娥祠 
　　露筋祠 
　　冯刑部索书册 
　　送啸上人之五台 
　　集李侯宅得锺字 
　　燕子楼 
　　送余兴国 
　　驾幸月坛群望西街 
　　九月十六日游南内值大风雨归而雪满西岫矣 
　　送新昌潘公 
　　将别复偕游碧云流觞枯柳之下 
　　送朱使君太仆 
　　李子遂死予设位哭之遂击木而歌此 
　　读问棘堂集拟寄汤君 
　　金刚子珠串 
　　闻都督再迁山西武宁 
　　自坌道走居庸雪连峰百仞横障百折银色晃晃故来扑人中一道亦银铺也坐小兜冒以红毡疲骡数头匣剑笈书相后先冰气栗冽肌粟畾畾如南夏疿痤苦吟冻肩倍耸惫甚矣却赢得在荆关图畵中浮生半日 
　　送丁叔子北上慰乃兄 
　　代寿黔公 
　　亚夫墓 
　　白牝蛟 
　　读文信公仙岩祠集焚吊 
　　夜坐有感转忆往事 
　　香烟 
　　春兴 
　　送季子微赴李宁武总兵之约 
　　南镇之南原桃树数百花时余数游赏当武陵也道士苦打搅尽伐之忆以诗 
　　二月望后连日夜风甚不减前年而是日二儿书至 
　　唐伯虎畵崔氏且题次其韵 
　　吴宣府新膺总督 
　　子肃再赴戚总戎所未至死于都下 
　　红叶 
　　兰亭次韵 
　　送长洲居山人士贞 
　　重修干清宫成迎慈圣再御 
　　五色鹦鹉黄鹦鹉并是圣母所驯各赋 
　　赏成氏牡丹和韵 
　　王翁八十令书贞松白石畵中 
　　姚崇明晚暎堂 
　　清凉寺云是梁武台城 
　　寿马先生七十 
　　元夕寄金武康 
　　寄上海诸友人 
　　戊辰廿有四日尚宾时中宿于圜夜大风雨冰厚尺诘朝得子甘北报走笔遍诸友 
　　玉师挽章 
　　养生书成纪事与梦 
　　某氏新园 
　　送赵大理 
　　绿牡丹 
　　次苏长公雪诗 
　　青州赠鼍矶研副以诗奉答
　　莫老至聋矣 
　　八月十八日阿枳三江观潮夜归示　
　　戏拟不往
　　读某愍妇吊集 
　　拟吊苏小墓　
　　闻里中有买得扶桑花者　
　　今来自岭海者云扶桑花也予昔所见殊不类是殆大苏所咏涓涓泣露紫含笑熖熖烧空红拂桑耳花家剪双头见寄始觉首四作之误乘酒漫成六首以赎差错插砚水瓶嫣然有笑语意岂亦怜老人之衰眊耶复取余沥浇之当缠头耳滇蜀村歌云披蓑衣打杖头鼓风流在何处予拟答乡谚云雪落长江里依旧化作水何不落则雨却要是个底不知花神有知作何平章夜见梦云叟所谓黄连树下弹琴也
　　寄吴通府以墨见寄
　　魏文靖公巵贮以梓匣辄赋
　　某君见遗石磬
　　卖貂 
　　卖磬 
　　卖畵　
　　卖书 
　　长至次朝
　　岳公祠
　　某君生朝抹牡丹为寿
　　十月廿二日园西樱桃数花便有蝶至
　　访李岣嵝山人于灵隐寺 
　　九月朔与诸友醉某子长安邸舍得花字 
　　某伯子惠虎丘茗谢之
　　桐乡冯母 
　　畵鱼既作古诗矣久之复得七律
　　拟送廵滇者 
　　过伯升宅玩骨董而菖蒲尤盛鱼有红色有蓝色有玉有锦俱三尾如鼎又有水晶四尾者
　　雪中移居
　　送娄某丞丹阳 
　　钱王孙饷蟹不减陈君肥杰酒而剥之特旨
　　答嘉则
　　诣五泄驴上口占寄骆怀远
　　九流
　　鸡声
　　蛙声
　　闻有赋坏翅鹤者予尝伤事废餐羸眩致跌右臂骨脱突肩臼昨冬涉夏复病脚软必杖而后行兹也感仙癯之易贼羡令威而不皆横榻哀吟辄得二首
　　建阳李君寄驯鹇俄殪野狸信至燕哀以三曲
　　赋得万绿枝头红一点
　　王乡人寻二十年之父榇归自卫辉合其母圹
　　赋得渔人网集澄潭下
　　十七夕 
　　赋得贾客船随返照来
　　书刘子梅谱 
　　送某之太仓
　　将牧羊庚戌元旦筮之得明夷之上六
　　元夕休宁道中遥忆乡里
　　赋得清秋落叶
　　凊风岭
　　焦山
　　林先生迁教泷水
　　读易园诗应一仕人之索
　　马策之奉母住凤凰山下之水楼
　　狐裘
　　岁暮夜雪招二王诗人虀果小饮

　　○君从

　　君从闽海下南昌、正值中官降　玉皇龙号眞人亲拜。绣衣使者自焚香。坛中祝寿千官满官里传旛两道长。不是薄游江海客何由得覩此辉光

　　○九重　端丽

　　九重忧隐德如汤祷祀坛傍夜有光旱魃正逢周甲子神君俱集汉明堂绣成旛盖虹双引挂定琉璃水一行闻说词臣咸萃止、抽毫拂素侍　君王、

　　○白燕

　　闲庭尽日见还稀院院梨开去渐微别殿几年埋玉匣、旧人何处认乌衣春风水面徒闻语夜月梁间好弄辉安得姚家红线缕却看片雪带花飞

　　又

　　西飞岁岁候青□花发名园何处藏天子郊禖呈瑞色主人台榭有辉光轻翰攘雨绡初剪小尾流风练愈长万里东归易没海天元是白云乡

　　○续白燕　俱有神彩

　　一时伴侣自应非海路空长遇亦稀汉将玉门投老入赵妃雪夜待人归孤回夏日摇寒色渐下秋空见羽衣巳识朱门无可托玉楼天上任高飞

　　又

　　青壁红窓暎苑□冲花□羽唼群芳霜迷万瓦单栖渺草绿千提□影凉云母屏深低缟袖水晶帘动拂流黄。西园蝴蝶浑无赖。暗粉飘尘上海棠。

　　○寄成女彝守备登州 【 女彝时寄蓬莱集载登州海中蜃景】 

　　牙门遥暎列僊台、总帅偏宜上将才出海戈矛俱借水飞空矢石并成雷天边送鴈将心往马上题诗带景来解道观游怜独赏那能分向小蓬莱

　　○送方阜民公子还歙 【 方阜民尊公知山阴渭始籍诸生提调师也】 

　　江关杨柳弄新晴、游子思家数去程、客里经春花作伴酒中连日雨留行轻装未结离歌发大道临岐感慨生欲把今朝双别激、寄弹一滴使君灵、

　　○送通政胡君入闽 【 敬所君有同年御史大夫镇闽】 

　　访旧暂为闽海客、归涂兼得武夷游不堪暮雨张筵别况值春花带叶抽山障入云迷去骑溪涛作雪泻行舟幕中无事同君饮好向尊前借筯筹、

　　○言游武夷道中抚景因忆往年尚宾吕君天台之约　言必脱腐宁失浅弱

　　岩壑千重路转偏春阴漠漠带炊烟。困投野店聊呼酒笑问名山数举鞭笼鸟对人喧曙色桃花临水弄新年。多情忽忆天台约归去应寻剡曲船

　　○落花　风流尔雅

　　花落条空芳树稀。秦王宫里卷罗衣。经过楚巷兼人丽。乍入梁园杂雪飞送雨迎风俱是别沾泥带水不能归明年知向何枝发愿傍青阳近口晖

　　○泊阊门值闰月中秋　海镜句本不韵全诵之忽忽怆神

　　中秋只尺巳蹉跎更值中秋此地过天上桂轮长苦满人间酒盏莫嫌多虹桥一散能追不海镜孤飞奈尔何。最是虎丘此时节清歌不住水微波

　　○送葛韬仲 【 时予初解系】 

　　杏花杨柳夹扶疏送客澄江煮白鱼紫艳葡萄千日酒。白藤花匣万言书。丰城剑出应双跃罍观缘多目独居待尔他年拂衣日看予渡海跨青驴

　　○饮枇杷园赠某君东道 【 逼东邻钮给事家□故有后四句实景也】 

　　红葵古盌碧蛆沈南市青帘买却□布衣眞可十日饮碑钱索得来年金游鱼触沼听歌浅独鹤穿花出唳深给舍酒厨东壁是缚■〈扌弃〉毕卓可能禁

　　○奉送同府潘公募兵广东　末数句劣

　　使君佐郡俨行春、开府知名下令新手挈万金收死士身藏半绶见乡人部分卷甲趋春雨弩矢成行夹畵轮、引向辕门投谒罢、试看主客集鱼鳞、

　　○十四夜　风韵泠然使人味之无尽

　　野外虗堂夜不扃遥遥秋汉数峰青旧栽菱叶侵河路新折莲房插胆瓶凉气欲来先到水月光纔上只移棂请看明夕三更漏相对何人坐纸屏

　　○月下梨花　芳娟可玩

　　今宵风物异寻常月底梨开万朵光闪雪摇冰偏倍昼迷枝浸叶总生凉痕娇旧积啼春雨镜色新圆□夜妆莫遣风吹回作态、素娥应妬舞霓裳

　　又

　　细蘂繁花带月芳新妆摇荡宋家墙银丛泛影通河切酥的飘辉接梦长夕鸟几条垂滴滴春空一片缀苍苍却嫌曙色催将晓冷晕微收益渺茫

　　又

　　丹轮皓质两微茫、桂粟梨云浅黄、万点绡痕春带水一庭雪影夜生香小星解照周衾伴不夜悬汉帐倡讶道独禁风露冷曾听法曲立臾长

　　又

　　壁月流空霁色扬梨英当夕弄青阳摇寒隔院非关艳。暎断长天别有芳。粉靥团团新出洗窓钱一□暗浮霜多情错认梅花夜教进罗浮梦里觞

　　○新建伯遗像

　　方袍綦履步从容高颡笼巾半覆锺千古眞知听话虐百年遗像见犹龙夜来衣钵今何在畵理须眉亦似侬更道先生长不减、那能食粟度春风、

　　○夜酌迟友人不至

　　方朔侏儒两欲死、智伯中行一是知醉里放言何造次醒中为客太支离檐飞细雨除清暑烛笑麤花旋紫芝。坐待人来将说与夜深敲缺唾壶儿

　　○赠府吴公诗 【 并序】 

　　吴公自曩昔攘斥夷寇其在吾绍兴若浙东西松江诸道者人易闻且见故多美颂之词迨舟山之役越在海外其抚民搏寇之功最多而且艰人掩之莫得而知也独渭以书记辱在督府随众人后杂谈戎伍稍悉其事而今年台温之捷公之伐又最高公既让美不言而世之公道将遂因以澌没乃用鸣之以诗使公知知其事者尚大如渭者在而渭之所处则固有难于知者也
　　幕中曾与众人群幕外闲听说使君破剑壁间鸣怪事、孤城海上倚斜曛诙谐并谢长安采。懒散犹供记室文。把笔欲投还自笑故山回首隔江云

　　○与客登招宝山观海遂有击楫岑港一窥贼垒之兴谨和开府胡公之韵奉呈

　　沧海遥连雉堞明登临喜共幕宾清千山见日天犹夜万国浮空水自平不分番夷营别岛、愿图方略至金城、归来正值传飞捷露布催书倚马缨、

　　○为子微题鹧鸪图 【 鹧鸪对啼见本草】 

　　瘴雨蛮烟岭树苍旧游曾记泊桅樯对啼江岸霜初歇独听扁舟草正芳旅景谁将上缣素羽衣今复见茅堂似嫌越鸟南枝惯拟欲乘风向北翔

　　○两宿齐云下憩逆旅夜大雪因复登眺

　　夜投山店醉眠休、早起茫茫揽敝裘、更向松间寻旧侣要于雪后倚高楼几重碧殿深相暎万里瑶台俨若游归路欲迷何处觅野梅花落遶溪□

　　○孙忠烈公挽章

　　行藩黄屋车何用上寿瑶阶酒未酣岂有满庭持汉节终无个士死淮南百年正气□为永一觉忠魂梦亦甘词客幽怀关世事悲歌重扣剑之镡

　　○下第回值九日登坞土山访北庵上人

　　归家忽巳逢重九聊向高山试一登舌在何为更问妇荤除元不是求僧秋云隔水流数片落叶依岩积几层话了出门月初上岸芦汀菊也相应

　　○访玉芝师夜宿新庵同萧女臣

