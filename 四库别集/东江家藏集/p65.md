<!-- { "loadSidebar": true } -->
　　艮庵张先生既葬其考遗庵君妣朱氏于祖怡闲翁祖妣吴孺人墓次又兆于其西以葬其配二孺人荘孺人左金孺人右而自为寿藏于其中既成乃追叙先德及所以营作之意属予书将刻石以示其来裔张氏其先永嘉人先生曾祖讳斌元末避乱携其室陈氏渡浙江居华亭之南桥镇至怡闲始迁县南清河桥侧而斌及陈氏葬南桥及吴孺人卒遗庵以南桥墓迫隘请于怡闲买地秀野桥之北原作新兆窆焉怡闲后十年乃合此东墓所由作也遗庵老先生已登朝坟茔宜备品式将预图爽垲地遗庵闻而止之曰吾葬吾亲而远吾祖至今以为憾汝葬吾而远吾父母是重吾憾也将卒又亟以为言先生弗敢违及葬荘孺人追感遗命附垣为域不复敢他议金孺人卒先生已致仕乃拓地益北备今制焉此西墓所为作也先生先世多显人遭乱播迁无可考斌侨寓客土扫地植业家以复兴其才有足称矣怡闲隐德弗耀积累日深而遗庵行谊尤笃事怡闲先事承志备尽愉悦吴孺人疾旦夕吁天祈代盖蔬食者三年而吴疾卒瘳女兄壻陈敬赘于家落魄不检或劝使出之公蹙然曰审尔吾姊将谁依卒与之共爨终其身且毕其丧葬而抚其孤英英卒又抚其孤济至成立而后已乡人有告匮者随疎戚缓急振贷之无所失岁旱得水艰作二井于通衢以便汲者至今为利其及物又如此吴孺人性明敏娴于妇职如孝经女诫诸书皆能通其义朱孺人勤俭孝敬佐遗庵起其家荘氏金氏皆宦族女荘事先生起布衣先生称其闲雅沈静不以贫富易操剧易异心其贤可见金继荘后亦以贤淑闻张氏之日以昌大亦其内有为之助也怡闲讳昕字仲明寿最高卒时年八十九吴孺人亦七十三遗庵讳瑄字文瑄卒成化乙巳十一月初九日年六十九其生永乐丁酉五月二十日朱孺人后三年庚子七月二十八日生年七十八以弘治丁巳三月三日卒荘孺人生正统丁卯七月初三日卒弘治辛亥四月十一日年四十六金孺人生成化丁亥十月十九日卒弘治癸亥正月十四日年三十七先生既贵赠遗庵为文林郎江西道监察御史封朱氏为太孺人赠庄氏封金氏皆孺人先生名缙字廷肃别号艮庵同产弟一曰绅早世女兄弟三人长适邑人曹伯容次适俞拱又次适府学生蔡稷荘氏有子三人长应元早卒次应魁例授某卫所千戸次应隆乡贡进士卒其媵谢氏子一人应干府学生女一适乡贡进士苏恩今以甲科知秀水县而金氏无出焉先生自登进士为行人为御史皆卓卓有声及副宪山东治兵密云众方倚以大用而先生遽以疾归年始六十而超然远览为终焉之计且又惓惓以述祖德明先志以昭示后人为急此其心视夫漏尽钟鸣行不知止而彷徨于形势险阨之涂者相去何如哉乃为之比属其事书之石使凡后来者观焉而非直以为其子孙告也

　　故静庵处士刘翁配鳯孺人合葬墓表

　　自有宋南渡后中州冠冕之族多聚于吴中其在吾松吴会则魏国王公旦之孙太常少卿逖赵屯则正献杜公衍之后提干九成贞溪则忠肃刘公摰之后希孟先生世贤盖尤其著者世贤最后至当元之中世与太常六世孙一初同时并有高名载于郡牒而杜氏无闻人入国朝来则王氏亦渐衰歇夷于齐民而希孟之后若石林先生仲礼云溪先生克诚克诚子琴乐先生鸿怡清先生参皆好古尚文兼善琴理并受征聘显闻于时盖自忠肃而下歴朝奉跂漕幕着学士甲金部端友提举震孙中书舍人森静轩处士某至希孟为八世至鸿参又四世矣而门阀不衰若此岂偶然者翁希孟五世世孙而怡清之仲子也讳渊字以静故别号静庵性严毅直方不喜与俗人接左琴右书日以自娱环堵之室或经月不踰戸限布衣蔬食泊如也伯兄溥以琴受知山阴王闻翁之名走书币来聘辞弗往王高其风操亲绘师襄图大书静庵琴幄字遗之其无慕于时而为时所重如此配孺人鳯氏邑大姓悦耕处士杰之女出于丰腴能力勤处约以成翁隐志有桓少君之遗风焉至于厚族婣和邻里教子孙无弗可为法者故家遗俗固自异于人也翁生宣德戊申十月二十有八日卒弘治己未六月十五日孺人生宣德癸丑四月初六日卒正德庚午十一月二十日子一曰鳯章早有贤名永康侯徐公奏置其西塾以亲老引疾援冠带归女三长适秦拳次陈访次姚璧访监察御史璚之子璧训导冕之从子孙男三绩太学生勉朂皆习举子业女二长适乡贡进士周鹓次在室曾孙男一复阳女二初希孟自湖至松寓贞溪卒返葬湖之合溪山至石林始定家松之南桥镇葬半江西至怡清赘城南顾氏徙彭荘殁因葬焉故翁之葬亦彭荘而与怡清异域以兄溥袝而自别焉礼也予少读宋史已知慕忠肃公之为人及壮与鳯章游因获拜公遗像及静翁于其家又尝览观其谱牒而知其世德相承之盛如此鳯章之合孺人于翁之墓也伐石表诸壝道而属予为文呜呼莫为之先虽美而弗彰莫为之后虽盛而弗传若忠肃公之于刘氏其有以先之矣希孟至翁虽才弗及试而世修厥德无忝于先人翁之子孙继继承承方日益昌大则所以为之后者岂独传而已哉而予以其平生向往之心获表翁墓以挂名其家乗昭吾松之多贤又何辞也乃摭其颠末而文之使书而刻之石

　　阙氏三世墓表

　　阙君廷实持其祖父兄三世行事状诣予再拜而言曰惟鼏兄弟幸得以末学从缙绅先生后吾祖与吾父兄之葬咸辱赐之铭既刻而蔵之幽矣惟是墓地越在江介去先庐稍远恐洒扫之不时以为他日忧庸伐石表诸壝道敢徼福于先人乞一言文之非敢觊弗朽乡邻望之庶樵牧之有忌也言己复再拜情恳欵如弗胜予旧闻高生进之诵君贤又尝识君仲兄廷用君之斯举有徐氏思亭之意义所不容辞也为之表曰阙氏世为上海人家汉成里之分荘至君之祖畴隐翁讳章字彦荘者以考文华妣汤孺人之命赘沈氏始居南澥浦是墓之地在吴淞江北之某原实畴隐翁所自择殁因葬焉君之父存耕处士讳璇字孟仪者葬其左君之兄讳鼎字廷器者葬其右季弟鼒鼒妇吴氏次焉畴隐翁天性夷坦不好与物竞不随俗低昻勤生力农克振先业存耕之干蛊如其先人而尤急于济人邻之子有鬻母棺以偿债者为赎而还之或售其田庐必曲为经理使无失业此其尤表著者自畴隐以来世掌乡政强威弱抚税役必均乡之人咸德之其教子孙各因其才为儒为农咸使有定业尝曰吾见栋梁而为瓦砾冠冕而降舆台学与耕之废也故其子孙皆克有成立廷器虽降年不永不竟其设施而恭谨自将足称善士畴隐两娶皆沈氏一子即存耕娶潘氏再娶杜氏宋祁国正献公之后珩之女皆昆山人五子其长即廷器次鼐字廷用工部营缮所大使次即鼏新除江西抚州府儒学训导次鼒先卒次辅继从叔伦之后女四适潘济陈孟杰丘宗器张谏孙男六思明思补思聪思齐思训思问女四人廷器娶同里平氏早卒无子以鼒之子思聪为嗣女一人畴隐生永乐丁亥二月二十九日卒成化壬寅八月十二日享年七十有六存耕生宣德丙午二月十二日卒弘治甲寅十月初八日享年六十有九廷器生正统戊辰七月二十三日卒弘治乙卯八月二十日享年四十有九呜呼俗之降也乆矣巧从事者以诗书为迂阔务功利者以稼穑为徒劳本业废而诈伪蕃淳风丧而民力匮职此病也有如阙氏三世百年绵衍不坠而考其家上之所训告下之所禀承不出乎耕学二字廷实又能载其世德列之墓道以昭示其后人充是意也则吴淞之阡虽百世存可也而何旷远之虞哉畴隐之墓铭于故大理评事彭先生汝言志存耕者为今南安府推官张君时震志廷器者为今都察院司务曹君孚若予所按状则廷实所自述而参以三志云

　　慎庵钱君配徐孺人合葬墓表

　　吴中自宋来多名医至国朝尤盛凡今京师以医名者大半皆吴人也而盛氏之大方李氏之产难陈氏钱氏之婴孺科最着钱氏之老予所识者前太医院使汝砺疏畅高朗处朝市若山林而视疾处方率多奇效既老举犹子仁仲自代而去仁仲继有名京师人两称之慎庵处士院使君之母弟而仁仲之父也讳某字某某性坦易质直略与院使同而雅志丘园不乐仕进方父祖盛时朝之公卿与郡邑大夫造请无虚日闻君贤皆欲识之君即再拜谢未尝一往其于医视疾缓急不以寒暑风雨为解不以地远近人富贫为后先活人甚多而口不言利凡修制药饵必亲曰是系人死生吾何敢忽居家孝义尝析居器物率取故弊以其美让诸叔人皆贤之配徐氏参议杰之孙荘重寡黙自为处子以孝称事舅姑处妯娌奉宾祭必以其道平居未尝出门戸出则归宁而已仁仲少业举束修不继恒脱簪珥资之慎庵之疎财尚义闺门之助居多焉正德乙亥处士寿七十八孺人寿八十仁仲谋归养不果方乞诗缙绅为寿而处士以九月三十日卒后五日孺人亦卒讣音狎至人人尤为伤悼云子男二长恩先卒次惠即仁仲新授太医院御医女三长适陈镃都御史汝玉之子次适郭恺次适蒋勲孙男八坤塾圻坡坦基増女四长适施孝次适沈俨余尚幼曾孙男一予既识院使君又辱交仁仲推类沿流固有以得处士之为人矣虽其韬光沈馨不自表着而凡仁仲之施于国者亦孰非遗训之所存至于嗣续之蕃昌宠禄之方始则天之报君所谓不于其身于其子孙者又安可诬也君之葬也翰林侍读朱先生懋中为之铭太医院判卢君宗尹复为仁仲请表其墓道予故掇其大略书之使后之人知钱氏之医其名于时者如彼而隐而弗见者又复有斯人也

　　故谕德东溪沈先生墓表

