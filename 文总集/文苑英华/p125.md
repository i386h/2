<!-- { "loadSidebar": true } -->
　　攲器赋应诏　　　　　　　许敬宗
　　臣闻人灵贵损天道忌盈朱火终【集作中】而炎景谢金波满而哉魄生察递来于四序揆迭运于三精浅智昧于成象通识详于未萌务循虚而守约处崇髙而慎倾爰制宥卮朂兹居位藏丹楹之峻宇偶清庙之彞器体虚舟之瀁空鉴扑满之延祟彼游鳞之盘乐咸见亡于芳饵此贪夫之死权诚覂驾于名利唯达人兮服道执温恭兮静志居泰山以思危骋髙衢而不踬在大明之览犹垂旒以蔽聪履克让之贞吉尚养正以希蒙矧羣材之小器亡戒溢而亏冲悟负乘之必蹶敬循崖而饬躬由是鸣谦君子卑以自牧如彼景山犹藏疾于林麓譬诸巨海亦素王于百谷庶辞满而常正固懐空而靡覆若乃求中轨范流庆资源峯润由于韬玉叶茂本于深根草巻施而不死木交让以俱存梅飞英而敛笑桃绚彩而无言燕迎秋兮遁迹鸎移春兮息喧皆顺序而行止得妙物之门道雅合于斯器故保精而养防
　　第二【以君子用之诫盈为韵】　　　　　张　鼎
　　闻夫日中则昃鼎折则倾月容守缺而忌满神道福谦而害盈圣人察两曜之度观万物之情知务进者危于不止拟贪取者败于几成爰制座右与人作程开其可诫之迹加以必覆之名然而不增不减能正能平考低昂而必应亦有效于权衡尔其颠沛是虞包藏自纵或益之而损故至其满成覆餗之凶或损之而益故当其无为有器之用且圣人云其脆乃破其安易持则何不避祸于将盈之日图全于未兆之时力小任重鲜不克败满而既溢倾必从之亦犹富不与侈防贵不与骄期若以马而喻马则念兹而在兹又曰积徳不积财无为故无败贪禄者致祸增髙者致壊是以古人作则为今人知朴【疑】前车覆轨诚后车之诫借如乃武乃文岩廊之君一生一死繁华之子故当观其所由察其所以嗟乎福兮祸所伏祸兮福所倚既祸福之无门信吉凶之由已且丧道则贪邪贪邪至于丧生知足则不辱不辱在于知止苟欲图安以逺害又宜去彼而取此则知敧器之器大哉吾将以为教始
　　第三　　　　　　　　　　韦　肇
　　若夫天地忌满鬼神害盈方舆以之东缺圆盖以之西倾百川因兹灌注七曜由是贞明故圣人以冲虚作式贤达以防谦为情于是盘盂设诫几杖必纪金人贻诲于周书扑满流规于汉史顺之者福逆之者耻乃垂训于小人咸取象于君子岂若方圆有度规矩合仪不虚不满能安能危考众器之论防实莫先于侑【一作宥荀子侑宥同】卮不随日兮时昃不与月兮暂亏体执谦损性尚冲防知盈槩而必覆故止足而何期惟上圣之设法处中庸而在兹使廉恕以效贪残改质金张可望形而谢宠许史可覩容而辞秩疏广感此而挂冠范蠡朂兹而自逸览斯器之为美何余物之能匹原夫出自圣者之心成乎匠人之手匪雕匪刻可大可久鄙巨壑之难盈恶满卮而虚受宁取类于瓦杯以供尧舜不愿同于金爵惟资桀纣故一化于陶钧歴千载而不朽由是鲁君之庙置诸户庭左邻东序右界西扃惟仲尼之多圣赖弟子而为铭仆又何徳轻尘翰墨虽不假于先容实有愧【一作贵】于观国
　　第四　　　　　　　　　　张元览
　　夫阳乌中而则谢隂兔望而斯蚀谅天道之常理岂人情之能测何此器之知机体变通之消息其形也匪【疑作菲】陋任其淳素之姿其质也嵚欹无假丹青之饰平而则正满而斯侧不平不满无穷无极夫盛衰共贯倚伏多途或始吉而终否或前荣而后枯才闻栖越遽见亡吴不知诫其盈溢空有叹于姑苏是知髙而不危则治操而有求则竞见握髪以存诚虑宵衣而致命老氏贵其善建大易崇其积庆殷汤镂几以为虞孔甲镌盘而自镜尔其冥【一作蒙】豫不止懐足无厌衅成山岳祸起微纎愚者已然而不见智者未兆而斯瞻圣人损之而又损君子谦之而更谦大禹惟圣每殷勤于菲食惟尧则终眷恋于茅檐然而黙黙如存隆隆自絶天且不能固西北之壊地且不能补东南之缺天地尚不能久矧人道之不灭勒兹器以为箴庶作鉴于来哲
　　第五【并序】　　　　　　　　李徳裕
　　癸丑岁予时在中枢丞相路公见遗攲器赠以古人之物永懐君子之心尝欲报以词赋属力少【一作小】任重朝夕尽瘁固未暇于体物今者公已殁世予又放逐忽覩兹器凄然懐旧因追为此赋置公灵筵词曰
　　昔周道砥平既安且宁赫赫公旦配德阿衡谓难守者成难持者盈始作兹器告于【一作于】神明至仲尼宪文武之道思周公之徳入太庙而观器覩遗法而叹息且曰月满而亏日中而昃彼天道之常然欲久盛而焉得乃沃水于器察微要终挹彼注兹受之若冲虚则臲卼似君子之困蒙中则端平如君子之中庸既满倾【一作则】跌霆流电发器如隄【一作坻】隤水若河决非神鼎之自盈异衢樽之不竭盖欲表人道之隆替明百事之有节然兹器也不以中而自藏不以跌而自伤其过也如彼薄蚀其更也浸发辉光得其道者居则念于丰蔀动乃思于谦受顔既复而不逺惠屡黜而何咎知任重之力【一作必】及悟物盈之难久虽神道之无形常惨然于【文粹作而】前后昔与君子同秉国钧公得之为贤相予失之为放臣覩遗物之犹在懐旧好而悲辛思【一无此字】欲克己以复礼永报徳于仁人
　　一作皆集本似不及古书之善
　　扑满赋　　　　　　　　　　姚元崇
　　夫惟哲人罔有败德几杖攸诫盘盂见勒容过于镜则照穷任重于才则道塞多藏必害常谨不忒兹扑满之陶形假埏埴以为灵其中混沌窍开兮沉以黙其外空蒙忽合兮炯而青藏镪符于神论固叠【疑】同于道扃谦以自守虚而能受奚初积而终散竟出无而入有乍若乎巨蚌之全满而则剖不思乎亢龙之悔盈莫能久故君子永鉴是式允执厥中道不可以常泰物不可以屡空虽荄【疑】寳含真立制之端自我而辞丰忌覆致用之数在公何兹器之微贱盖与时而变通苟利物而害己亦持盈而省躬岂独夫鲁国宥坐诫敧虚已周阶铭玉【疑】端口窒欲损之有余补之不足明逺鉴之退止训劳谦之轨躅稽长倩以投赠庶平津而自朂
　　第二　　　　　　　　　韦　肇
　　夫以天覆髙兮地载卑道幽兮不可窥日始中而还昃月将盈而复亏满而不已则溢髙而不已则危诚古圣之深诫作来者之明规示予以倚伏教予以谦防虽蒙昧而不敏请将心而事斯故逺求类物近方诸已鹦鹉何智兮陇坻先鸣灵何愚兮长途曳尾智者祸兮受雕笼之毙愚者福兮终庙堂之祉信通塞之暂昧乃荣枯之一指何兹器之虽朴以堪诫而成珍禀质陶甄之匠赋容埏埴之人不雕饰以目宁俭素以全身始含虚而任受忽多藏而累真入之有径出之无因其满也浑兮似蚌珠未开于重渊之下其析也杳兮若鸡卵初分于太古之辰岂不以骤积而靡散贵得其丰孰知其难裂陶镕之琐琐出金钱之粲粲见之者无不兴嗟闻之者尽皆含叹若夫窅窅宦子营营市人若耻贫贱之域同趋富贵之津得利足以润已至盈足以败身猗欤前迹安可再循予遂削营欲之心守谦光之道念土【疑】物之虽贱宜吾人之所保鉴周鼎之覆餗看鲁器之倾倒猥逢长倩之赠永为子孙之好欲穷墨妙之意以养太之草也哉【一无二字】
　　小扑满赋　　　　　　　　张　鼎
　　天何言哉信阳去而隂来器之形矣必虚往而满止埏埴为质惟人为轨靡不有初方应物以虚已鲜克有卒因藏镪而见圯其中也幽幽冥冥其外也青青荧荧【疑】摄生而养神灵积而不散持莫能久何始吉而终凶竟出无而入有岂独夫鲁庙欹器中则正而满则覆周陛玉【疑】人和其容而端其口譬髙流而岸坼等珠盈而蚌剖日中则昃月满则亏故君子终吉以流诫天地劳谦而自卑别有孙举贤不患于贫窭长倩投赠窃励于风规苟欲全身而避害固可翘勤而鉴斯
　　白兽樽赋【以言必有章酌而饮焉为韵】　　李君房
　　酒以养徳则盛于樽樽之用兽可得而言若乃王春防朝初正元吉穆穆严宸济济良弼化凝以垂衣谠词进于造膝则从绳之义斯正投水之言自必是以白兽在司樽彞举酒攫地空象夫髬髵【西京赋猛毅髬髵】扬睛欲闻乎哮吼信履尾而不咥虽编须而何有俾夫嘉话允臧睟容有光樽则云飞而山峙兽乃白质而黒章物盛其容若躭躭而视君能纳谏遂谔谔而昌嘉言既药用举夫爵所以展其威仪匪空留乎斟酌兽之为樽用舍有时兽之喻人猛毅在兹惧威则君之设谬矣忘谏则臣之节殆而酌之伊何惟器所禀礼殊百拜味珍千品皇恩既锡且同夫湛湛露斯君徳不回宁比夫厌厌夜饮彼美觩然太阶之前与谏鼓而齐致比扑满而能全斯期箴阙用以旌贤将同衢樽之道幸注焉而酌焉
　　金樽含霜赋　　　　　　　孟康朝
　　夫何卜昼之不暇以清夜之方久垂玉漏之未穷赖金樽兮有酒霜入室兮夜何长樽含霜而醴澈霜覆醴而金光适足劲乎玉性亦何伤乎酒香夫如是樽既可赏霜亦可观味资兰桂影夺绡纨叠华彩于银烛散余光于玉盘况东堂清敞北斗防干在公载宴废寝相欢心饮氷兮犹热酒飞霜兮岂寒斯盖为上台之式百辟少宰之设九流明命充选俾士全谋五权立而羣才入镜三人行而一人同舟并错薪于翘楚异攀桂之淹留毎赏崇乎夜隙故樽列而霜浮于时星岁遒尽地有寒沍引飏风乌徘徊玉兔杯上雾起鑪前香覆对樽影而霜含况霜姿而粉傅非兕觥其觩粲乎自举防心絜矩凝然抱素于是执简为名比玉同贞结而能白冲而不盈光露寝之旧席刻神钟之逺声岂独坐中藏器酒上含情者哉










　　文苑英华巻一百七
　　钦定四库全书
　　文苑英华巻一百八　　　宋　李昉等　编器用七
　　白羽扇赋一首　　　　扇赋一首
　　雉尾扇赋一首　　　　翟扇赋一首
　　六角扇赋一首　　　　画桐华凤扇赋一首
　　竹如意赋二首　　　　麈尾赋一首
　　有即席探得麈尾赋一首
　　金剪刀赋一首　　　　瓢赋二首
　　白羽扇赋【并序】　　　　　　张九龄
　　开元二十四年夏盛暑【一有奉字】勅使大将军髙力士赐宰臣白羽扇九龄与焉窃有所感立献【一作进】赋曰
　　当时而用任物所长彼鸿鹄之弱羽出江湖之下方安知烦暑可致清凉岂无纨素彩画文章复有脩竹剖析毫芒提擕密迩摇动馨香惟众珍之在御何短翮之敢当预【一作而文椊作与】窃恩于圣后且见持于未央伊昔臯泽之时尔【一作亦】有云霄之志苟効用之得所虽杀身而何忌肃肃鸟【一作白】羽穆如微风纵秋气之移夺终感恩于箧中
　　批答
　　朕顷赐羽扇【一作朕顷赐扇】聊以涤暑卿立赋之且见情素词髙理妙朕详之矣然嘉彼劲翮方资利用与夫弃捐箧笥义不同也
　　参用集本及文粹校定
　　扇赋　　　　　　　　　　田　鹤
　　若夫暑气绵绵炎光赫然毒冲心而气尽汗匝背而珠涟是日何贵兹扇为先匠者呈巧所重惟素【疑】织飞禽而写妙规晓月以成圆叶随意出花逐情妍饰金翠而作彩致胶漆以期坚尔乃题竹流誉赠葵称美虽见重于人臣未承恩于天子曷若充岁贡随箧篚比徳进贤齐芳献雉徙倚君侧徘徊宫里挥拂凉来动摇风起逢阳气而不息遇重隂而暂止心素何所欲常愁岁月驰珠帘秋气满罗幌晓风吹中道恩既歇弃捐谁见知
　　雉尾扇赋【并序】　　　　　　裴　振
