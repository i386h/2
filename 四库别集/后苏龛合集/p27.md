<!-- { "loadSidebar": true } -->
　　元音渺矣古咸英，寂寞千秋李、杜名。投溷真堪笑词鬼，溺冠况复厄儒生。云泥相忆皆陈迹，车笠重逢有旧盟。独我诗狂君草圣，者番也算二难并。

　　碧草绿波南浦路，销魂岂独一文通？从今花县风流尽，何处兰言臭味同？塞上痴翁宁失马；关前老子竟犹龙。相期炼就冰霜骨，伫见参天百尺松。

　　匆匆过隙白驹如，岁事催人腊雪初，阮籍岂应伤末路？袁安犹可卧穷庐。浊醪竟夕难成醉，秃颖多年不中书。一笑归来弹剑铗，孟尝门下食无鱼！

　　江干小集，次许肖云韵柬陈眉生

　　艳说芗江女校书，琹尊约伴访舟居。少年早识陈同甫，名士相逢庾仲初。愁对峨眉新月样；怕谈鹿耳劫灰余！腰缠面首扬州鹤，垂暮风怀百不如！

　　情天久已断声闻，出岫何心逐楚云。冷枕轮回鹒蟀梦，故巢零落燕莺群！黄金虚牝随年尽，红烛残灰到夜分。老我戒僧无定慧，强拼三雅伴微醺。

　　艺农、幼青强欲觞予初度，自维屈正则庚寅谪降，不禁感怀身世，无限苍凉，伏枕口占，沉沉睡去；醒后录尘允白、杏泉，并谢诸君子（除夕前十一日）

　　问天生我果何心，三浅桑田历劫深。不耐洪炉烧白璧，可怜虚牝掷黄金。佯狂纵酒贫仍乐，结习耽书老更淫。一瞥平头新甲子，焦桐爨下到如今。

　　年年生日说东坡，磨蝎身宫奈命何。路鬼揶揄惭作郡，梦婆富贵笑登科。拙鸠那能营巢计，老骥空悲伏枥歌。耐冷荒祠度僧腊，相怜只有病维摩。

　　飘零阮籍恸穷途，回首瀛南美丈夫。拚作腰缠骑鹤客，甘从手戏牧猪奴！不才自养空山木，无用终遗人海珠。为谢诸公三雅爵，雪庵今日己浮居。

　　眉生迭韵相调，仍依前韵奉答

　　自笑中书不中书，毛锥零落管城居。老天厄我沧桑后，除夕催人爆竹初、钟社鏖吟空有约，绮魔忏孽已无余。旁观未喻枯禅旨，浪说疏狂杜牧如。

　　年过五十了无闻，老去甘心作懒云。臭味兰言庄与惠，风骚梓谊纪兼群。红留羊劫殊今昔，白尽驹光惜寸分。痴想从君娱岁暮，神鸡枕畔浊醪醺。

　　六十初度，允白以诗寿我，如韵答之

　　梗泛蓬飘二十霜，宝刀无焰笔无芒。酒徒落魄刘三雅，词客消魂楚九章。抱叶雌蝉犹耐冷，含芦旅雁不成行。燹余留得顽躯在，拌卧沙场醉夜光。

　　延龄辟榖原无术，谁走江湖觅炼师。旧令琴书陶靖节，散人杞菊陆天随。庚寅初度生何益，子卯相刑悔已迟！他日深山釆薇蕨，西岑恰与老夫宜。

　　腐到头巾悔读书，强装聋哑杜门居。狂能傲世贫非病；壮亦犹人老不如，去路茫茫愁百劫，穷年兀兀惜三余！化龙知否来生事？游戏聊为釜底鱼。

　　跧伏寒宵类守宫，一年又尽爆声中。才疏未敢称诗史；世乱惟应作鬼雄！不顾文章逢狗监，可怜朝暮任狙公。鸡虫得失休相问，祸福焉知塞上翁？

　　杏泉汪大令（春源）以诗寿我兼以赠别，如韵答之

　　命宫磨蝎老坡仙，白首犹难脱俗缘。爆竹自喧侬自寂，随人花甲度新年。

　　自后夙慧困杨修，市骏金台又几秋？眼见蓬莱已三浅，七鲲东望使人愁！

　　芗江重晤两忘年，醉我离觞更黯然！便是河梁苏、李别，古来无此意缠绵。

　　犹有燹余闲岁月，消磨诗卷酒杯中。围炉客里今何夕？双影年来对小红。

　　钮耕孙大令进侧室杨氏为继室，自序征诗（癸丑九月）

　　小星一夜明如月，如梦人间此再圆。偕老笄珈归闰位，双修福慧补情天。不妨红袖司中馈，更与青琴续大弦。尹相张姬应合传，状元门第说松泉。

　　前诗草草，意有未尽，再迭四首

　　浪迹头衔署散仙，芗江重订再来缘。此间可有耆英会，觞咏风流致仕年。

　　南宫一第踵前修，老去名心淡似秋。枨触琵琶商妇泪，谪官又抱过船愁。

　　一样兰亭癸丑年，拊今追昔两茫然。千秋俯仰皆陈迹，剩有僧庵吊木棉。

　　青年内翰今衰矣，历历春婆一梦中。自镜吟髭渐成雪，晚风几见雁来红？

　　题杨止庭封翁遗照，即和其自题韵（止庭五十五岁，自补题其三十三岁小影。是岁十一月三十日）

　　生不识关西，遗挂今寓目。因君堂构思，使我沧桑哭。回首毗舍耶，卵破巢亦覆。君已合浦还，我未荆州复。宁馨况跨灶，谅哉乃公福！来者视此图，当作楹书读。

　　允白和「心」字韵七律三首，自芗江邮寄鹭门；触我吟怀，感书时事，迭韵答之

　　归来静养岁寒心，一卷「南华」道味深。皇欲补天宁有石？佛能布地已无金！魏收文字难藏拙，黄九歌词岂诲淫？休怪老民顽到底，问谁宜古复宜今！

　　相见惟应梦里坡，旧游星散念羊何。寓公辜负林泉券，退叟萧闲政事科。李贺奚囊空呕句；桓伊客坐奈闻歌。鲰生不识书长短，夜箧阴符未揣摩。

　　神州莽莽黯前途，太息东方一病夫！巧宦夤缘为国蠹；计臣聚敛亦钱奴！麟皮闪烁争蒙楥，鱼目迷离竟混珠！季世人高东汉节，松庐我欲隐申屠。

　　林菽庄侍郎和陈鲁村方伯韵，寄诗索和，如韵答之

　　名流如鲫过江年，痴想寒灰死复然。三浅桑田东岛客，回头碧玉早成烟！

　　此事推袁数己多，酿成专利奈民何！醉心欲效东邻法，吸取灵魂号「大和」。

　　华表丁仙化鹤归，人民城郭未全非。东隅留待桑榆补，珍重千登此夕晖。

　　知君袖手拨炉灰，阅尽红羊眼倦开。述古罢官和靖隐，一时觞咏小园来。

　　赠水仙女校书次菽庄韵

　　「乡亲苏小」惜余春，犹是杨枝未嫁身。梦觉樊川成薄幸，青楼侬亦过来人。伤心一曲杜秋娘，逋客辞家二十霜。莫问人间鹣鲽事，罗敷陌上已无桑。

　　次林侍郎菽庄韵

　　竟解园林趣，君侯信不痴。万间愁杜厦，三经爱陶篱。岛上聊充隐，尘中苦钓奇。通宾应置驿，我劝郑当时。

　　市门甘陋巷，人笑寓公痴，垂老犹浮梗，无家且寄篱。但酬何靖韵，谁问子云奇？一肚髯苏癖，于今不合时。

　　避世同林类，诗人半黠痴。故乡自陵谷，吾道此藩篱。白屋交而耐，朱门淡更奇。板桥金粉迹，回首劫灰时。

　　代范其和菽庄韵

　　菽庄营别墅，高隐托诗痴。和靖梅千树，渊明菊一篱。沧桑尘里劫，云树画中奇。梦觉游仙枕，黄粱乍熟时。

　　挽小竹德吉（旭瀛书院掌教）

　　九点齐州黑于漆，岛市浮云尤蔽日。扶桑忽放大光明，法门中有导师出，讲堂纱幔悬春风，鼓琴危坐皋比杰。宾宾学子袪衣来，跃门之鲤踰淮橘，一堂教养两兼之，岂曰东儒有异术？要其一诚所弥纶，如石引针矢注臬。我于侨次见山斗，小巫自镜怳若失。吾华师范久弁髦，不识章缝为何物。海天低首一瓣香，冷嚼梅花彻心骨。有时道义相切劘，对我满腔倾热血；有时文酒相过从，与我清谈霏玉屑。谁为桑户莫逆交，辋川诗客维摩诘（谓王少涛）。去年我作榕城游，听说文园婴宿疾，买舟瀛北访长桑，纵饮上池难解结。一朝薤露歌声哀，暂别那知成永诀！鹭山苍凉鹭水咽，修文地下音尘绝。「旭瀛」两字口碑存，师姓小竹名德吉（厦门为互市要区，总林杂处，侨籍尤繁，虽得良有司以董治而教育之，洵非易易；而况学校一端，更有未易言者在耶？余侨此眴将十稔，所见党塾林立，其教范之足以感人者，无如小竹先生之贤。而究其所以然，不外乎一诚而已。然诚之所至，劳即随之，而先生于是乎病矣。旋台就疗，终弗克瘳。哲人云亡，学者将安仰哉！余与先生同道为朋，情犹胶漆。今诸生为追悼会，凡属吾辈，无不同声一哭，余其能强为瘖哑，无一言以纪其实欤？弧灯闪碧，风窗飒然，枨触吟怀，百感交集，走笔书此，不知涕泗之何从也）。 

　　陈锡三新婚诗（艺农嘱作，甲寅新正。女家姓李）

　　人间第一占东风，银烛双行照影红。艳说颍川家世好，迎来仙史蕊珠宫。

　　青莲望族降青庐，咏絮才名总不虚。恰值新正刚试笔，宜春帖子镜台书。

　　芗江此日绮筵开，共趁华堂喜气来。我愧催妆无好句，洞房为祝合欢杯。

　　礼法门庭媲钟、郝，神仙眷属侣樊、刘。齐眉举案浑闲事，偕老还应到白头。

　　菽庄寿诗代叔翊（菽庄之妻兄也）

　　二十年前龙凤客，于今福寿见双星。司徒奕叶皆阿堵，中令孙枝亦宁馨。王俭三公头尚黑，刘殷七子眼俱青。自惭萝施乔松下，醉写榴红上画屏。

　　和允白韵兼示菽庄主人

　　北海琴尊坐上人，不堪回首旧鲲身。粤东仙吏归来也，又见诗豪许奉新。

　　到此宁然已死灰，得宗天赋是樗材。相逢剩水残山里，私幸阄诗汐社来。

　　风流浪说老黄湄，涂抹年来不入时。一百八声钟梦醒，赚人几句菽庄诗。  
　 
后苏龛诗钞卷十

　　温陵施士洁芸况

　　简菽庄钟社主人并诸同志

　　捻髭顾影夕阳天，朽拙聊随击钵缘。傅会风骚痴欲死！消磨博弈老犹贤。偶逢青眼惭知己；相对朱颜怕少年！铗不能弹缑又蒯，铅刀直得几文钱？

　　自怜冯妇旧生涯，攘臂何堪更下车！柱上魂归丁令鹤，井中声闹子阳蛙。灰心词客同枯树，低首诗王向浣花。谁似竹林咸与籍，主盟牛耳属君家。

　　霓裳同咏亦仙乎，回首唐园廿载芜。入坐车公胡不乐？隔江舟子正卬须。两家急就谁通驿？一掷伧荒浪得卢。今日廉颇人已古，曹蜍、李志总吾徒。

　　斐亭影事付东流，钟哑香灰海尽头！尘梦唤醒双鬓雪，商声搅碎一襟秋。忘机自惯水鸥鸟，涉世真成风马牛。差幸几行泥爪迹，异时权当吉光留。

　　滥竽三百上吟坛，涂抹阿婆不耐看！痴想附名传骥尾，翻怜多累厌猪肝。偶然求友忘年好；除却鏖诗度日难。佳句何人堪引例，鹧鸪两字郑都官。

　　寒郊那有不平鸣，转坐诗穷得气清。呼尔路人谁肯受？怪他文士每相轻。苍生岂必思安石？黄祖居然识弥衡！一笑砚田无恶岁，腹中有笥舌能耕。

　　「四声」、「七步」、「八叉手」，「乌有」、「子虚」、「亡是公」；未敢吓人将腐鼠，何曾好我果真龙！奇才合绣君侯虎，小技空雕壮士虫。水绘月泉都宿草，祇余心血可怜红！

　　虀臼年来不受辛，中书秃尽管城春。忏除绮业圆通佛，零落襟痕梦呓人。雾里豹斑时一露，劫余龙性岂难驯？「江关」词赋多萧瑟，弧负兰成八尺身！

　　林健人公子见和前韵，迭韵酬之

　　入山何暇更忧天，准备奚囊谢俗缘。客比南州高士傲；世称东阁主人贤。四愁平子初辞宦；一集泉明不纪年。苦忆鲲身田海劫，杜陵未办草堂钱。

