<!-- { "loadSidebar": true } -->
　　八月十五日夜四更与卲旸叔自泾县东城泛舟絶溪而西夜气澄肃月出众山间天容水色上下映烛毛髪可鉴中流倚櫂顾谓旸叔曰月方秋夜将旦清明之至也士大夫孰能于此时徜徉溪山间而渔工水师得之不自以为乐因诵少陵永夜角声悲自语中天月色好谁防句非深得是中趣不能道也
　　至大宁寺遇二樵者短小癯瘠而甚精悍自言善搏虎且曰搏之有道不可以力胜也方与虎遇在安其身藏其器静以待焉虽然必有以发之而勿亟也使其跳梁跑踯气索力惫不能有为也然后迫之得势焉然后搏之则无遗虎矣故予之搏虎二十有余年所遇者何啻百虎而未之失也一有失则反为之毙奚暇议虎哉它人视之则虎而予视之则防也此无他任理而不任力故也呜呼余闻其言而得所以行焉故书以纪之南陵崇教寺后有草庵小而洁尝与县官同游或请予为志一日而至僧者颇不豫予因为言释氏以布施忍辱为行虽头目手足皆在所舍况外物耶今子施我以壁或施子以字共作佛事尚复何吝僧有惭色即起亲为扫治壁间取笔研授予使书予复谓曰僧徒每以教化为业但知受而不知施受者甚易施者甚难子异时受诸檀越供尚无忘施此壁时一座抵掌竟书壁而还
　　题跋
　　跋卲旸叔诗后
　　二浙文物之富甲于天下而常独冠诸郡卲氏于常为显族熙宁癸丑旸叔父兄同日释褐集英者四人衣冠荣之先子亦以是年擢进士第故其后每誉卲以训诸子又十九年旸叔继登甲科又十三年余始见之金陵侍子鴈列兰玉相照有孙方能言眉目明秀酷有食牛气余固疑卲氏世不乏人乃如此及读刺史公行事録始知累徳有自矣旸叔又出其儿时所作诗章云先夫人尝手授诸孙以劝其学余于是益知凯风之助不特乐有贤父兄也旸叔亷靖有守官以不遂然名字借借缙绅间意其烜赫盛大必在嵗寒必在其后后之人将勉于学无负于吾旸叔之世其先监诸斯可也
　　题胡霈然书后
　　霈然与胡英卫秀等并习右军书昔人论其工不及懐仁而贤于萧森逾唐度之徒逺甚惜乎不得尽见数家书迹以定其优劣也隋僧智果作字硬健炀帝时谓得右军骨予于胡亦云
　　书杜祁公帖后
　　祁公尝云四方讯问虽甚疎逺必亲荅若尽委之笔吏与不答等故其简牍好事家间有之而此数帖乃晩年所作未易得也公在庆歴中居相位才期月而遗风凛凛于今如在残章断简犹能使人改心正容对之肃然况于亲炙之乎
　　书蔡君谟帖后
　　李阳氷云逸少十五年攻永字诀其后书入神品本朝以书名家得八法之妙者前軰独推蔡公是帖真可贵也
　　书富韩公与王龙图帖后
　　晋唐书帖遣辞简少而情致有余韩公好义善交翰墨中绰有古人风度虽不及形识面龙图公然韩公端人也观其取友则公之名徳可知矣
　　跋周越书王龙图柳枝辞后
　　周氏书宛十巻歴叙古文篆而降凡五十四种古今能书四百九十余人笔法论叙二十余家字画之变畧尽于此及观其真草二体书婉媚遒劲皆中规矩信其书之不徒作也龙图王公柳枝辞格韵超逸追古作者不然周书岂浪得耶
　　书陈莹中赠韦处士诗后
　　仆自儿时知诵右司陈公名及觧事则知敬之后二十年始得拜公金陵明年公亡呜呼仆也幸而见公之早得以想风采于既没不幸见公之晩不得从游于朝暮也深道生亦后公数十年居之相距若在是越乃能交以道义久而弥亲使公爱之形于言咏其好贤乐善之诚岂仆所可跋及哉
　　书蔡耕道学士诗后
　　蔡耕道余外舍之戚属也闻其风葢久未及与游而亡明年邂逅莆阳郭仲隐出其诗章数十清丽超轶有不羣之思余以是益知其才惜乎不见用于时也耕道为人慷慨自许尚气节不少屈于人而仲隐乃能相与久要死犹敬之贤矣哉
　　书朱道者传后
　　世言神仙之説者术而已未闻所谓道也故其论近诬而事寡要至终身行之不见成功朱翁神遇心契一夕而觉率以仙去道之所在果多乎哉
　　跋先翁赠余仲勉诗后
　　徳兴在山水间地俗简僻异时军旅不作官曹退食萧然无一事元符间先君自太仆出筦县库日与里人论文赋诗以自娯由是逺近竞造户外之屦满矣独于仲勉尤所爱厚者是篇之作乃在初相见时至久而敬之岂特文字间而已后三十年某来备郡守员仲勉以外郎谢事高卧里舍言来出手泽若新读之感涕噫仲勉不负人所知有如是哉
　　跋仲兄书灵宝石经后
　　伯氏宣和间书灵宝度人二经刻之浮光道院轴帙数百本散之未十年余家所存尽于兵火浮光今为盗区矣此本固不易得而感事伤时重为怅然也
　　跋赵见独诗后
　　山谷以水清石见为音家秘宻藏虽其宗派中人有不能喻见独作语平淡高古不类近世诗家者流飘然有晋宋风味余三复终篇了不见其关纽抑自有秘藏耶
　　跋蔡君谟白莲帖后
　　书家论承字法迟澁峻疾要使笔峯行字画中如人骨骼既立虽丰瘠不同各自成体近时临书方尽力防画间圆锐斜直唯恐失之奚暇议笔行何如耶持此为騐真伪不足辨矣蔡君谟公白莲帖已久归李正臣家后人得赝本珍重印刻更相传玩至今不悟如贫家子见他宝器不知其所可宝也是非之能乱人乃尔嗟夫
　　跋张嵇仲枢宻遗墨
　　靖康改元冬金人犯顺要盟城下枢宻张公自南道提兵转战入卫及自大驾北征遂留守京师公手自草牍请立赵氏儿十往返竟以身从噫古所谓社稷之臣欤昔杵臼为赵死后世以谓贤不及程婴葢死易立孤难耳公以天下计为所甚难者其贤于婴又万万矣公给事东省仆以左史从后三十年复瞻遗墨凛凛有生气涕泗拜之
　　又
　　右枢宻张公遗帖葢公末后语也房相国佐唐功居第一病且亟犹奏疏以止东伐司马长卿居心不净素易绳检没有遗封禅书忠佞之性至死不移公奋不顾身斧钺在前犹以大节自任英风义气可以立贪懦而激忠直百世之下公之平生想见矣
　　跋王才元少师诗后
　　世谓贵游文字中多作富贵语葢其境习使然少师公长于诗如云曵山容改逺墅炊烟近却皆林下士旬月煅炼之句了无一防膏梁气味无已云学诗如学仙时至骨自换真知言哉
　　跋王才元少师所收尚书兄墨迹
　　少师公尝与先兄尚书同朝后二十年仆始识公于长乐见其所収先兄尚书遗墨虽断简只字具在又出古律诗灿然盈轴语意精到林下士旬月煅炼有不能及其所与酬唱皆一时诗家名流也仆与少师公游固未久观其趣尚清逺风义敦至固巳使人叹仰不暇余可知也
　　跋东坡书中秋诗后
　　山谷云东坡书随大小真行皆妩媚可喜世间所见墨迹固多妙处各各不同余旧得公自书吉祥寺诗于齐安何所举乃其帅钱塘时所作笔力尤更豪放此帖虽应规入矩而中有絶尘超逸之思政复大佳山谷真知言哉
　　跋东坡书石钟山记后
　　自东坡作石钟记好事者过之往往回旋其下未必有所遇仆往嵗自庐陵赴建业道由彭蠡亦浮小舟系岸石良久但见水石吞吐风激之鸣不闻所谓噌吰镗之声也廼知山灵水仙出竒发蕴必有所付非其人可浪得耶
　　跋张仲宗先世聘书后
　　合姓古所重必厚币忱辞以先之礼也近时风俗靡薄虽细大轴饰以绣绘徒为儿女态过目辄置不省仲宗老而慕古得先世聘书于六十年后犹表缀以贻子孙可谓孝而知礼矣
　　跋微上人径山赋后
　　惠宗参寥妙于琢句至用儒生语如士大夫说禅便有败阙处微上人作径山赋浏亮工体物杂取众言苦不见瑕纇更能以古为师遣辞严平立意深切置之才士述作中孰知其为僧语
　　跋张仲宗刻其祖手泽后
　　士而尊祖所当为之也今之学者类喜近名而不知为所当为于吾仲宗不得无愧刘殷少孝于祖母神赐之粟七年仲宗行且老矣而方讳穷造物其终报之耶跋苏粹之所藏王摩诘畵维摩文殊不二图
　　王辋川以凝碧诗见知当世余事丹青亦造神品晩年长斋刻意空门学室中唯绳床经案退朝之后焚香独坐大有所契证三复斯画知其不茍毗耶一防俨然目中观者要当于黙然处惊海潮春雷之作始不负渠
　　跋钱服道画潮出海门图
　　丘光廷着潮汐论尽辟王充卢肇軰说自立巳意以谓水不能为盈缩直以地有动息上下致海有潮汐是大可笑世界依水建立而海环之水行地中东涌西没西涌东没与气升降如有脉之周一身至于逢高遇温小遏大决则腾跃奔放变恠异态此理之自然而人或未之考钱侯乃能于笔墨间同功造化置万里波涛于一掌之上其进乎技者耶
　　跋徐穉山所作智道者偈
　　智道者以大悲愿能行难行悯诸众生堕于苦海欲以慈力援之其所游行何止五十三城所功徳乃至羙数所不能及穉山居士作偈称赞为説方使波罗宻至善恶俱冺罪性皆空功徳又遇是人比丘百千亿倍仆识居士于秣后将三十年平时慕其厚识英俊以为胜巳不见才数寒暑尔其性理超诣乃如此也吕子明云士别三日即更刮目相待其善言哉
　　跋予与冯济川侍郎书后
　　绍兴庚申予守临漳置此书于友人冯济川济川以授智平长乐后六年在福唐平复以示予昔殷洪乔不为置书邮悉投之江今此书数年间往来万里若有羽翼然事有可笑乃尔耶
　　跋济川侍郎赠平老诗后
　　济川方弱冠时不学自悟始求证于昭觉勤今七十余精进不退可谓闻而能脩行觧一如者论其诗可知其人矣
　　书尚书兄墨迹后
　　呜呼此余季兄尚书公末后语也余少学于兄其后相继登进士第又相继赐对改秩为校书郎又相代为南宫舍人左书言兄自史官即迁三字歴闼贰卿三部尚书出领守帅中外翺翔二十年余始复为起居郎紫薇舍人户部侍郎其扬歴大不及兄而出处畧相似亦兄之力也尚书为人敦厚方严言行有法则立朝行已挺特不羣可以任大事权佞嫉之林居十余年忧国爱君之志尺寸不得行惜哉绍兴已未嵗余自临安得清漳岩过信上拜兄于懐玉山居尊酒道旧喜见顔色相约买田集室同老此山之下兄自壮留意链养年逾六十神髪俱鲜长髯过腹郁然无一茎白人皆曰福寿未艾也既别一年以疾告逾月而愈得此书其详至犹如此又两月而讣至呜呼艰难以来兄弟隔絶苍顔白髪相望千里者十余年一别永诀竟负平生之约此恨宁有穷巳因其絶笔追思性行出处之畧哀痛莫极握笔大恸书授珍藏之
　　跋赵超然契圣録后
　　如来为众生不请之友故其立教多背尘异俗之言凡夫下士未必所乐闻葢世界依五浊而立人生其间以业为本举心动念即是业因如来方便絶其未萌禁其已作所以信受悟入之难也超然居士赵公夙植善根以诸佛心施于行事固已不可思议而欲摄诸有情共进此道乃作契圣前后二编载其所见所为普劝而详説之传云诸方作将来【缺】无一言不当于礼无一事不归于善至于违情而逆耳力诋而切中初不合于流俗而皆足以感动人心抑世间不请之友欤使闻者能信信者能行则举世薫其徳而善良居士之言其利溥哉筠溪子闻风而悦之非曰同参亦择其善而从之者也
　　跋筠溪图后
