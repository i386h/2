<!-- { "loadSidebar": true } -->
　　如皋县改建文庙儒学记 
　　
　　如皋旧儒学，成化庚子创於邑令向侯翀；新儒学，今嘉靖庚子创於邑令黎侯尧勋，凡周六十年而废兴，其甲子同，地异而二侯之心同也。侯舍故图新，考地卜宅，喟曰：「闻之人杰地灵，地灵者亦人杰，其感应同也。旧学地卑以隘，莫称高明广大之教，则如之何？」或曰：「若学东半里许，有名宦乡贤祠隙地，乃东岳庙废祉，其土燥，其址高四尺，中有古杏树二，大合抱，杏坛之兆，已默定矣。南数十步为龙游河，河有九十九湾，南出大江，北则纡徐萦回环，其前为运河，东入於海，地势坤，风气萃，乃为称之。以旧地易之，可得十金，合前巡鹾御史吴君所捐罚锾八百两可成之。」前为文庙，庙如制，左右为两庑，又前仪门，去庙若乾丈，又前为黉门，去仪门若乾丈。两门[之]间，有泮池，池之上有桥长若乾丈。文庙之后为明伦堂，左右为斋、为馆，又为号房、为射圃，□□□规模则碧□乎若增而深之矣，其屋之前巍巍□□□而高[大矣]。然而为庙为学同也，学以敷教，庙祀以报本，其同道也。倡之者子钦黎子。其始决之者，侍御疏山吴子悌载，十改为裁定者，总督巡抚左都御史周公约庵金，巡按御史静斋石君求，今巡鹾御史范溪焦君琏府，太守爱山刘君宗仁也，其心同也。於时院县协孚，政和教行，群工欢腾於肆，多士欢颂於室，其心又同也。经始於某年某月某日，落成於某年某月某日。黎侯拜司训詹仕显、何尽，及诸生何、张、二许生以来，曰：「勋也既奉甘泉先生之教之学，以治兆民，以教多士，以臻有今日矣。子等其为我之京问先生所以为报於庙，为教於学之道焉。」甘泉子曰：「报非他也，其报在诸君之心也。教非他也，其教在诸君之心也。诸君其思之，往古来今之通六十年之远也，下上卑尊之殊也，其士其民之亿万之众也，其翕然愿为斯举者何心？或其宇宙间感应之同然者也，其万物天地一体者也。昔者夫子生於鲁，辙环於列国，地不济河，南不及淮，虽有浮海居夷之想而不果，足迹未尝掩维扬之墟。今之祀报师法乎孔子者，尽河以北，江以南，极天所覆，极地所载，以莫不然，不期然而同然，岂特维扬已哉？孟子称舜、文东夷西夷之人，地之相去，世之相后，千有余里与岁，得志行乎中国，若合符节，先圣后圣其揆一也。揆也者，心也；言其心之同然也。经曰：『大人者，与天地合其德，与日月合其明，与四时合其序，与鬼神合其吉凶。』岂惟大人哉？虽谓之人人则然可也。语曰：『东海、西海、南海、北海有圣人出焉，同此心此理也。』岂惟圣人哉？虽谓之人人则然可也。於是有以悟天地万物同体之理，而得其所以同然之心，必自知圣人之所以为教在於斯，有天地罔极之恩焉，其能不报祀无穷乎？知学者之所以学在於斯，有宇宙一体之义焉，其能(物)[勿]自强不息乎？」詹子诸子曰：「可以为训矣！」诸以归复侯，以自抚巡守诸镵诸石，告诸来裔焉。庚子三月二十日 
　　
　　泉翁大全卷之三十 
　　
　　文集 
　　
　　门人江都沈珠等校刊 
　　
　　记 
　　
　　亲民堂记 
　　
　　「亲民堂者，广德州守夏侯视事之堂也。侯始至，众造於庭，告曰：「今堂庶楹倾欹，六房朽危，风雨莫能自庇，而况能以庇人民哉？敢以工请。」侯曰：「吾始莅兹土，民未受吾庇，而图以自庇，非吾所安也。且工之兴也乌乎资？」於是乡宦王君瑶等十人进曰：「盍役诸民乎？」侯曰：「劳民力自庇，吾不为也。财之用也乌乎出？」於是举人监生生员濮汉、濮渭、潘应魁等五十四人进曰：「盍财诸官乎？」侯曰：「伤官财以自庇，吾不为也。不伤财，不害民，义约而利博，其庶矣乎！」於是治民施志远等三十有八人跪而进曰：「自我侯莅兹，节财省役，禁顽止讼，劝农兴教，期月而政和，民以宁宇。侯惠我民甚厚。今侯听政无所猥，视事於进思堂，其惠息我甚厚。今民各得所矣，侯独听政无所，於我民之心安乎？乃翕然义举，各捐赀以市材料，以给工役，[一]举而庶务以集，惟父母其念之。」侯曰：「若是，其庶矣。」乃僦众工，匠氏以斲削，陶氏以梴埴，石氏以琢砻。经画定其度，稽核严其限，其制恢弘，倍於初焉。中堂高若乾尺，纵七楹，横四楹，扁曰亲民。左右房高若乾尺，各八楹。吏廨总四十八楹。起工於某年某月某日，迄工於某年某月某日，州治涣然一新。或曰：「当曷名乎亲民？」甘泉子曰：「夫亲民者，亲民也，亲於民也。经曰：『百姓不亲。』记曰：『在亲民。』是故天地民物一体者也，一体故亲，故能亲民，民斯亲之矣。一体之感应也。今夫拔一毛，而莫不知痛焉，刺一肤而莫不知痛焉者，何也？一体故也。有形之气之同，人可知也；无形之气之同，人不可得而知也。知无形之气之体之同，斯知痛痒相关矣，斯痌?乃身矣，斯视民如伤矣。夏侯从我於两京者，其必知之深矣乎！」「然则民何以亲？」曰：「施六政，斯亲之矣。故吏政修而可以亲民之秀者矣，户政修而可以亲民之生矣，礼政修而可以亲民之性，兵政修而可以亲民以无患矣，刑政修而可以亲民以无刑，民协於中矣，工政修而可以亲民以材用不竭，若於上下草木矣。是六政行而万民安，治之至也，古之极也。」「敢问亲民之心何加焉？」曰：「自侯不伤财之心而推之也，自侯不害民之心而推之也。古之人所以大过人者，无他，能举斯心加诸彼而已矣。」诸生某某遂请书，以归刻石於堂，俾侯之功德益以光显而垂诸不朽焉。侯名臣，字某，号弘斋，乡进士，江右贵溪人。庚子六月二十四日 
　　
　　燕翼堂记 
　　
　　燕翼堂者，江都火某氏某号，以贻孙谋之堂也。谋生於忧，忧生於爱。夫父母之於孙子，爱之至则忧之深，忧之深则谋之远。忧其饥则贻之食，忧其寒则贻之衣，忧其贫则贻之财，忧其愚则贻之教。此父母之心，人皆有之者也。然而绮纨之家，贵富之室，乘之以侈靡，以不能永终，近则数年，远或数十年，破碎其室家而沦溺其子孙者，往往而是。岂天之付予固有所乘除而不可常耶？抑祖考之所以谋其子孙者有或不臧耶？火氏之子太学生二人，其伯曰坤，其仲曰增，皆从甘泉子游而问焉：「谋曷谓臧？天曷能常？」甘泉子曰：「惟谋靡臧，臧於有德；惟天靡常，常於其人。曷谓德？曰慈、曰孝、曰友、曰恭、曰义、曰顺，六者皆人之所受於天者也，受於天而能不失焉，天斯常之矣。故为父谋莫善於慈，为子谋莫善於孝，为兄谋莫善於友，为弟谋莫善於恭，为夫谋莫善於义，为妇谋莫善於顺。是故慈行而后能父，孝行而后能子，友行而后能兄，恭行而后能弟，义行而后能夫，顺行而后能妇。六善行而后能有家。是故父父、子子、兄兄、弟弟、夫夫、妇妇，而家道正矣。天降百祥，乐且无殃，故能保天之良贵，享富有之大业，是以长守富贵也。燕翼翼孰大焉？」於是二子请记之於堂，以无忘先子之遗训。 
　　
　　静斋书院记 
　　
　　甘泉子曰：书院非古也，其衰世之志乎！其中古而下之事乎！院也者，苑也，聚也。贤者有以见天下道心之涣散也，是故为院以苑之聚之，以一天下之心。故丛之以典籍焉，联之以师友焉，申之以讲论焉。然而古之时，且未有书籍也，亦无适而非师友也。默而成之，则不贵言语也，又何其道之大行也？尧、舜、禹、汤、文、武之为君，皋陶、稷、契、伊、傅、周、召之为臣，都俞吁咈一堂之上，相与责难以諴和□民。孔、孟之汲汲皇皇，营於四方，明道济世，其时书院未之有也。自唐、宋而下则有之矣。故天下有四大书院，以至於今滥矣，是以诏有书院之禁。今制之所有者，惟二大书院，一在河间，一在广信，自余则书馆而已，精舍而已。然亦凡出於人之心也，遵圣制也。泰和有静斋书院，书院之名，其在诏未下之前矣乎？是为少宰大中丞陈公文明藏书之地也。嘉靖丙申秋，余秩满南还，直造其奥，爱其僻在郭外，竹径通幽，为堂若乾间，堂侧有厢，为楼若乾间，楼上有阁廊馆若乾间，游息有所。於是独登高楼以临龙井。须臾而静斋公至而相见，言符昔时诗语，谈笑甚欢。故其诗云：「凌厉江湖风，风波靡时定。舍舟扣静斋，斋境与心静。何以得予怀？静乃天之性。看竹如主人，君子予所敬。冯虚上高楼，楼上阁愈迥。仰入飞鸟门，俯鉴蛟龙井。诣道如是观，超然发深省。」静斋时以书院请记，(於)[予]辞之弗获。凡士大夫自南来留都者，以岁以月致恳焉。今寒暑四五易矣，而犹未敢下笔者，惴惴不敢为书院记也。且静斋公乌用是汲汲为哉？夫莫大书院在公之身之心矣，而栋宇书籍不与焉。公由丙辰名进士选庶吉士，入翰林，读中秘书，五经腹笥，是时公之心在进修，其公之书院矣乎！既授升刑部郎正，是时公之心在钦恤，其公之书院矣乎！补外为按察提学佥副，长为方伯左，是时公之心在教牧，其公之书院矣乎！擢为南少宰，以赞邦治，时则有统均四海之心，其公之书院矣乎！方为副右都，巡抚山东、南畿，时则有会计平狱之心，有饬典化欲之心，其公之书院矣乎！若夫创万栋宇，藏万书卷，聚几十百学子，成几贤才，古今之书院不知其有几也，真是以托此屋於不朽也乎哉？予久不作文，今奉诏归休，复过其境，愧无以见公，乃勉为之记。庚子八月二十四日 
　　
　　洪氏金村祖祠会堂记 
　　
