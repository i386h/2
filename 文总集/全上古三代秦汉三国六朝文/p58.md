<!-- { "loadSidebar": true } -->
　　夫三公者，朕之腹心也，辅善相过，匡率百僚，和合天下者也。朕既不明，委政於公，间者阴阳不调，寒暑失常，变异娄臻，山崩地震，河决泉涌，流杀人民，百姓流连，无所归心，司空之职尤废焉。君在位出入三年，未闻忠言嘉谋，而反有朋党相进不公之名。乃者以挺力田议改币章示君，君内为朕建可改不疑，以君之言，博考朝臣，乃希众雷同，外以为不便，令观听者归非於朕。朕隐忍不宣，为君受衍。朕疾夫比周之徒，虚伪坏化，浸以成俗，故屡以书饬君，几君省过求己，而反不受，退有后言。及君奏封事，传於道路，布闻朝市，言事者以为大臣不忠，辜陷重辟，获虚采名，谤议匈匈，流於四方？腹心如此，谓疏者何？殆谬於二人同心之利焉，将何以率示群下，附亲远方。朕惟君位尊任重，虑不周密，怀谖迷国，进退违命，反覆异言，甚为君耻之，非所以共承天地，永保国家之意。以君尝托傅位，未忍考於理，已诏有司赦君勿治。其上大司空高乐候印绶，罢归。（《汉书·师丹传》）
　　◇策免傅喜（建平二年二月）
　　君辅政，出入三年，未有昭然匡朕不逮，而本朝大臣，遂其奸心，咎由君焉。其上大司马印绶，就第。（《汉书·傅喜传》）
　　◇策免孔光（建平二年四月）
　　丞相者，朕之股肱，所与共承宗庙，统理海内，辅朕之不逮以治天下也。朕既不明，灾异重仍，日月无光，山崩河决，五星失行，是章朕之不德而股肱之不良也。君前为御史大夫，辅翼先帝，出入八年，卒无忠言嘉谋，今相朕，出入三年，忧国之风复无闻焉。阴阳错谬，岁比不登，天下空虚，百姓饥馑，父子分散，流离道路，以十万数。而百官群职旷废，奸轨放纵，盗贼并起，或攻官寺，杀长吏。数以问君，君无怵惕忧惧之意，对毋能为。是以群卿大夫咸惰哉莫以为意，咎由君焉。君秉社稷之重，总百僚之任，上无以匡朕之阙，下不能绥安百姓。《书》不云乎：「毋旷庶官，天工人其代之。」於乎，君其上丞相博山侯印绶，罢归。（《汉书·孔光传》）
　　◇策萧育
　　南郡盗贼，群辈为害，朕甚忧之。以太守威信素著，故委南郡太守，之官，期於为民除害，安元元而已，亡拘於小文。（《汉书·萧望之附传》）
　　◇册免丁明（元寿元年九月）
　　前东平王云贪欲上位，祠祭祝诅，云后舅伍宏以医待诏，与校秘书郎杨闳结谋反逆，祸甚迫切。赖宗庙神灵，董贤等以闻，咸伏其辜。将军从弟侍中奉车都尉吴、族父左曹屯骑校尉宣皆知宏及栩丹诸侯王后亲，而宣除用丹为御属，吴与宏交通厚善，数称荐宏。宏以附吴得兴其恶心，因医技进，几危社稷。朕以恭皇后故，不忍有云。将军位尊任重，既不能明威立义，折消未萌，又不深疾云、宏之恶，而怀非君上，阿为宣、吴，反痛恨云等扬言为群下所冤，又亲见言伍宏善医，死可惜也，贤等获封极幸。嫉妒忠良，非毁有功，於戏伤哉！盖「君亲无将，将而诛之」。是以季友鸩叔牙，春秋贤之；赵盾不讨贼，谓之弑君。朕甚闵将军陷於重刑，故以书饬。将军遂非不改，复与丞相嘉相比，令嘉有依，得以罔上。有司致法将军请狱治，朕惟噬肤之恩未忍，其上票骑将军印绶，罢归就第。（《汉书·董贤传》）
　　◇册董贤为大司马大将军（元寿元年十二月）
　　朕承天序，惟稽古建尔於公，以为汉辅。往悉尔心，统辟元戎，折冲绥远，匡正庶事，允执其中。天下之众，受制於朕，以将为命，以兵为威，可不慎与！（《汉书·董贤传》）
　　◇白太后
　　皇帝闻太后诏，甚悲。大司马即不起，皇帝即不敢听政。（《汉书·王莽传》）
　　◇报平当（建平三年三月）
　　朕选於众，以君为相，视事日寡，辅政未久，阴阳不调，冬无大雪，旱气为灾，朕之不德，何必君罪？君何疑而上书乞骸骨，归关内侯爵邑？使尚书令谭赐君养牛一，上尊酒十石。君其勉致医药以自持。（《汉书·平当传》）
　　◇责问王嘉（元寿元年三月）
　　相等前坐在位不尽忠诚，外附诸侯，操持两心，背人臣之义，今所称相等材美，足以相计除罪。君以道德，位在三公，以总方略一统万类分明善恶为职，知相等罪恶陈列，著闻天下，时辄以自劾，今又称誉相等，云为朝廷惜之。大臣举错，恣心自在，迷国罔上，近由君始，将谓远者何！对状。（《汉书·王嘉传》：嘉奏封事，荐廷尉梁相等，后封还益董贤户事，上发怒，召嘉诣尚书责问。）
　　◇上书谢为皇太子
　　臣幸得继父守藩为诸侯王，材质不足以假充太子之宫。陛下圣德宽仁，敬承祖宗，奉顺神，宜蒙福佑子孙千亿之报。臣愿且得留国邸，旦夕奉问起居，俟有圣嗣，归国守藩（《汉书·哀纪》：成帝征定陶王立为皇太子，谢曰云云，书奏天子报闻。）
　　（谨按：《汉书》有《平帝纪》，平帝诏书，皆莽白太后，太后下诏耳，今编入《元后集》中，不列平帝名目，从其实也。）

卷十
◎吕后
　　后讳雉，字娥句，单父人。高帝为亭长时纳之。汉元年立为王后，五年立为皇后。惠帝即位，尊为皇太后。少帝即位，临朝称制。寻废少帝，立恒山王弘，凡临朝八年。
　　◇除重罪诏（元年）
　　前日孝惠皇帝言欲除三族罪、妖言令，议未决而崩，今除之。（《汉书·吕后纪》）
　　◇议定列侯功次诏（二年）
　　高皇帝匡饬天下，诸有功者皆受分地为列侯，万民大安，莫不受休德。朕思念至於久远而功名不著，亡以尊大谊，施后世。今欲差次列侯功以定朝位，臧於高庙，世世勿绝，嗣子各袭其功位。其与列侯议定奏之。（《汉书·吕后纪》）
　　◇废少帝诏（四年夏）
　　凡有天下治为万民命者，盖之如天，容之如地；上有欢心以安百姓，百姓欣然以事其上，欢欣交通而天下治。今皇帝疾久不已，乃失惑昏乱，不能继嗣奉宗庙祭祀，不可属天下。其代之。（《史记·吕后纪》：帝壮，或闻其母死，非真皇后子，乃出言曰：「后安能杀吾母而名我，我未壮，壮即为变。」太后幽之永巷中，太后曰云云。《汉书·吕后纪》作《诏》。）
　　◇议昭灵等尊号诏（七年）
　　昭灵夫人，太上皇妃也；武哀侯、宣夫人，高皇帝兄姊也。号谥不称，其议尊号。（《汉书·吕后纪》）
　　◇报匈奴冒顿书
　　单於不忘弊邑，赐之以书，弊邑恐惧。退日自图，年老气衰，发齿堕落，行步失度，单於过听，不足以自污。弊邑无罪，宜在见赦。窃有御车二乘，马二驷，以奉常驾。（《汉书·匈奴传》：高后时，冒顿浸骄，乃为书，使使遗高后，使大谒者张泽报书。）
　　◎程姬
　　程姬，景帝妃，生鲁共王馀、江都易王非、胶西於王端。武帝时就鲁国，为王太后。
　　◇遗孙女徵臣书
　　国中口语籍籍，慎无复至江都。（《汉书·江都王非传》：非薨，子建嗣，建女弟征臣为盖侯子妇。建与奸，后数使使至长安迎徵臣，鲁恭王、太后闻之，遗征臣书。）
　　◎昭上官后
　　后，陇西上わ人，左将军上官桀孙女。昭帝始元四年召为婕妤，寻立为皇后。昌邑王即位，尊为皇太后，时年十五。宣帝即位，为太皇太后，立四十七年，建昭二年崩，年五十二。
　　◇玺书征昌邑王
　　制诏昌邑王，使行大鸿胪事少府乐成、宗正德、光禄大夫吉，中郎将利汉征王，乘七乘传诣长安邸。（《汉书·武五子传》）
　　◎公孙婕妤
　　婕妤名徵史。宣帝纳为妃，拜婕妤，生东平王宇。元帝初随王就国，为东平太后。
　　◇奏免东平相王尊
　　尊为相，倨慢不臣，王血气未定，不能忍。愚诚恐母子俱死。今妾不得使王复见尊。陛下不留意，妾愿先自杀，不忍见王之失义也。（《汉书·王尊传》）
　　◎元王皇后（一）
　　后名政君，魏郡元城人。宣帝时，东平王聘为姬，未入而王薨。五凤中，入掖廷为家人子。甘露中，元帝为太子，纳为妃，生成帝。元帝即位，以为婕妤，寻立为皇后。成帝即位，尊为皇太后，居长信宫。哀帝即位，为太皇太后。平帝即位，临朝，委政於莽。平帝崩，立刘婴为孺子，以莽为摄皇帝。莽篡位，废为新室文母太皇太后。建国五年崩，年八十四。
　　◇诏有司复甘泉泰等祠（永始三年十月）
　　盖闻王者承事天地，交接泰一，尊莫著於祭祀孝武皇帝大圣通明，始建上下之祀，营泰於甘泉，定后土於汾阴，而神安之，飨国长久，子孙蕃滋，累世遵业，福流於今。今皇帝宽仁孝顺，奉循圣绪，靡有大愆，而久无继嗣。思其咎职，殆在徙南北郊，违先帝之制，改神旧位，失天地之心，以妨继嗣之福。春秋六十，未见皇孙，食不甘味，寝不安席，朕甚悼焉。《春秋》大复古，善顺祀。其复甘泉泰，汾阴后土如故，及雍五、陈宝祠在陈仓者。（《汉书·郊祀志》下）
　　◇治问成帝发病状诏（绥和二年三月）
　　皇帝暴崩，群众ん哗讠华怪之。掖庭令辅等在后庭左右，侍燕迫近，杂与御史、丞相、廷尉治问皇帝起居发病状。（《汉书·外戚传》下，成帝崩，民间归罪赵昭仪，皇太后诏大司马莽、丞相大司空云云，赵昭仪自杀。）
　　◇诏有司复长安南北郊（绥和二年三月）
　　皇帝即位，思顺天心，遵经义，定郊礼，天下说喜，惧未有皇孙，故复甘泉泰，汾阴后土，庶几获福。皇帝恨难之，卒未得其佑。其复南北郊长安如故，以顺皇帝之意也。（《汉书·郊祀志》下：成帝崩，皇太后召有司。）
　　◇诏有司复甘泉泰汾阴后土祠（建平三年十一月）
　　皇帝孝顺，奉承圣业，靡有解怠，而久疾未瘳。夙夜惟思，殆继体之君不宜改作。春秋大复古，其复甘泉泰汾阴后土祠如故。（《汉书·郊祀志》下，明年复令太皇太后诏有司。）
　　◇贬徙赵太后诏（元寿二年七月）
　　前皇太后与昭仪俱侍帷幄，姊弟专宠锢寝。执贼乱之谋，残灭继嗣，以危宗庙，讠悖天犯祖，无为天下母之义。贬皇太后为孝成皇后，徙居北宫。（《汉书·外戚·孝成赵皇后传》：哀帝崩，王莽白太后，诏有司。）
　　◇令傅皇后退居桂宫诏（元寿二年七月）
　　定陶共王太后与孔乡侯晏同心合谋，背恩忘本，专恣不轨，与至尊同称号，终没，至乃配食於左坐，悖逆无道。今令孝哀皇后退就桂宫。（《汉书·外戚·孝哀傅皇后传》：哀帝崩，王莽白太皇太后下诏。）
　　◇废赵皇后诏（元寿二年八月）
