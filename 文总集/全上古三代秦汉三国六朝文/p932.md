<!-- { "loadSidebar": true } -->
　　刘涓子，不知何许人也。晋末於丹阳郊外较射，忽见一物，高二丈许，因射而中之，走而电激，声若风雨，夜不敢迫。明旦，率门人弟子邻伍数十人，寻其踪迹。至山，见一小儿，问之何姓。小儿云：「主人昨夜为涓子所射，今欲取水以洗疮。」因问小儿，主人是谁？答曰：「是黄父鬼。」乃将小儿还。未至，闻捣药声。遥见三人，一人卧，一人开书，一人捣药。比及随，叫笑而前，三人并走。遗一帙《痈疽方》，并一臼药，人有瘫者途之，随手而愈。（《御览》七百二十四。案《鬼遗方》十卷，北宋尚存，今世所传仅数方耳，竹木刺肉不出，头垢途之即出，又小见初生不尿，人乳四合，葱白一寸，煎滚，分作四服，即利，又初生吐乳，人乳二合，篾少许，盐二粟大，同煎沸，入牛黄米，与服，又治疥癣，松胶香研细，约酌少入少轻粉，滚令匀。凡疥癣上，先用油涂了，未一日便乾，顽者三两度。案：此四方，余於嘉庆中编辑《全宋文》时随见随录也。後见《读画斋丛书》辛集有五卷本，则此书今世尚存其半，为之一喜。）
　　◎乔道元
　　道元，爵里未详。
　　（乔一作「晁」，一作「吞」，案：吞，他前切。姓氏书有「吞景」云。）
　　◇与天公笺
　　道元居在城南，接水近塘，草木幽郁，蚊虻所藏，茅茨陋宇，才容数床，无有高门大户，来风致凉，积污累熏，体貌萎黄。未免夏暑，逆愁冬霜，冬则两幅之薄被，上有牵绵与敝絮，撤以三股之丝纟延，袷以四升之粗布，狭领不掩其巨形。促缘不覆其长度，伸脚则足出，挛卷则脊露。（高似孙《纬略》作《吞道元与吞公笺》，《艺文类聚》三十五作《乔道元》，文少二十字。）
　　奴曰高安，两手并残，指如竹筒，畏风恶寒。小者家生，厥名曰饶。腹中瘕坚，大如饭捎，饱食终日，不能作劳。借一小儿，伧公吴母。近因冬节，暂诣其舅。狗咬一胫，肉落如手。挛筋彻骨，而不愈。长婢来成，左目失明，动则入井，已死复生。次婢良信，有桓公司马之疹，行步虽旷，了无前进。隐疾难明，辞不尽韵。小婢从成，南方之奚。形如惊獐，言语喽亻离，声音骇人，惟堪驱鸡。他无所役，遣诣阿嵇。复被狗咋，困熟如泥。（《初学记》十九。）
　　有露车一乘，辕复摧折以犁辕续之，左崎右留，强弱相负，傍行斫辕。（《御览》七百七十三。）
　　◎张委
　　委，爵里未详。（案：《御览》列於颜延之後，殷琰前，知是宋人。）
　　◇九愍
　　映金箱之羽盖，鸣玉衡之鸾镳。望天路以振策，指万里於崇朝。（御览三百五十八。）
　　◎王昊之
　　昊之，爵里未详。
　　◇与琅邪太守许诚言书
　　贵郡临沂县沙村逆鳞鱼，可调药物。

卷五十八
列女
◎列女
　　◎临川长公主
　　公主名英媛，文帝第六女，适东阳太守王藻。景和中，谗之於前废帝，藻坐下狱死，与王氏离婚。泰始初，改适豫章太守庾冲远，未及成礼，冲远卒，复还王族。
　　◇上表乞还身王族
　　妾遭随奇薄，绝於王氏，私庭嚣戾，致此分异。今孤疾茕然，假息朝夕。情寄所锺，唯在一子。契阔荼炭，特兼怜愍，否泰枯荣，系以为命。实愿申其门衅，还为母子。推迁黾勉，未及自闻。先朝慈爱，鉴妾丹衷。若赐使息彻归第定省，仰揆天旨，或有可寻。今事迫诚切，不顾典宪，敢缘恩焘，触冒披闻。特乞还身王族，守养弱嗣。虽死之日，实甘於生。（《宋书·孝武文穆王皇后传》。后弟藻，尚临川长公主，藻死离婚，太宗以江学攵《让婚表》遍示诸主。於是上表，从之。）
　　◎玉秀
　　玉秀，彭城王义康女。
　　◇露板辞
　　父凶灭无状，孤负天明，存荷优养，没蒙加礼，明罚羽山，未足敕法。乌乌微心，昧死上诉，乞反葬旧茔，糜骨乡壤。（《宋书·彭城王义康传》，大明四年，义康女玉秀等露板辞，诏听并加资给。）
　　◎范氏
　　范氏，太子左卫率王锡妻。（锡，僧达兄。）
　　◇与夫弟僧达书
　　昔谢太傅奉寡嫂王夫人如慈母，今蔡兴宗亦有恭和之称。（《宋书·蔡兴宗传》，《南史》二十九。）
　　◎阙名
　　◎有司（一）
　　◇床奏
　　东西堂施局脚床银途钉。（《宋书·武帝纪》下，宋国既建，有司奏。）
　　◇奏请崇萧太后
　　臣闻道积者庆流，德洽者礼备，故祗敬表於崇高，嘉号彰於盛典。伏惟太妃母仪之德，化穆不言，保翼之训，光被洪业。虽幽明同庆，而称谓未穷，稽之前代，礼有恒准。宜式遵旧章，允副群望，臣等参受宋皇太后号。（《宋书·孝懿萧皇后传》，高祖践祚，有司奏。）
　　◇奏用庙祀歌辞
　　皇朝肇建，庙祀应设雅乐，太常郑鲜之等八十八人各撰立新哥，黄门侍郎王韶之所撰哥辞七首，并合施用。（《宋书·乐志》一，永初元年七月，有司奏。又见《御览》五百六十六。）
　　◇又奏改太乐诸歌舞诗
　　依旧正旦设乐参详，属三省改太乐诸哥舞诗，黄门侍郎王韶之立三十二章合用，教试日近，宜逆诵习，辄申摄施行。（《宋书·乐志》一，永初元年十二月，有司又奏。）
　　◇奏请推恩外戚
　　大孝之德，盛於荣亲。一人有庆，光被万国。是以灵文宠於西京，寿张显於隆汉。故平原太守赵裔、故洮阳令萧卓，并外属尊戚，不逮休宠。臣等仰述圣思，远稽旧章，并可追赠光禄大夫，加金章紫绶。裔命妇孙，可豫章郡建昌县君，卓命妇赵可吴郡寿昌县君。（《宋书·孝穆赵皇后传》，永初二年有司奏。）
　　◇奏郊配
　　武皇帝配南郊，武区皇后配北郊。（《宋书·少帝纪》，永初三年九月，有司奏。）
　　◇奏上张太后尊号
　　臣闻严亲敬始，所因者本，克孝之道，由中被外。伏惟夫人德并坤元，徽音光劭，发祥兆庆，诞启圣明。宜崇极徽号，允备盛则。从《春秋》母以子贵之义，遵汉、晋推庆之典，谨上尊号为皇太后，宫曰永乐。（《宋书·武帝张夫人传》。夫人生少帝，少帝即位，有司奏。）
　　◇奏上胡太后尊号
　　臣闻德厚者礼尊，庆深者位极。故宫既构，咏歌先妣；园陵崇卫，聿追来孝。伏惟先婕妤柔明塞渊，光备六列，德昭坤范，训洽母仪。用能启祚圣明，奄宅四海。严亲莫逮，天禄永违。臣等远准《春秋》，近稽汉、晋。谨上尊号曰章皇太后，陵曰熙宁，立庙於京师。（《宋书·武帝胡婕妤传》，婕妤生文帝，赐死。文帝即位，有司奏。）
　　◇奏免何玢之
　　扬州刺史王弘上会稽从事韦诣解列，先风闻馀姚令何玢之，造作平床一乘，舴艋一艘，精丽过常，用功兼倍，请免玢之官。（《御览》七百七十一引《元嘉起居注》，有司奏，诏可，案：王弘为扬州，在元嘉初。）
　　◇奏无读土令之文
　　谨案道娱启事，以土令在近，谓帻不宜变。万秋虽云帻宜仍旧，而不明无读土令之文。今书旧事于左。《魏台杂访》曰：「前後但见读春夏秋冬四时令，至於服黄之时，独阙不读。今不解其故。」魏明帝景初元年十二月二十一日，散骑常侍领太史令高堂隆上言曰：「黄于五行，中央土也。王四季各十八日。土生於火，故於火用事之末服黄，三季则否。其令则随日时，不以五行为分也。是以服黄无令。（《宋书·礼志》二，元嘉六年，有司奏。）
　　◇奏掖庭有故不举祭
　　《礼·丧服传》云：「有死於宫中者，则为之三月不举祭。」今礻勺祀既戒，而掖庭有故。下太常依礼详正。太学博士江邃、袁朗、徐道娱、陈珉等议，参互不同。殿中曹郎中领祠部谢元议以为：「遵依《礼》传，使有司行事，於义为安。」辄重参详。宗庙敬重，飨祀精明。虽圣情罔极，必在视奉。然苟曰有疑，则情以礼屈。无所称述，於义有据，请听如元所上。（《宋书·礼志》四，元嘉七年四月，有司奏，诏可，又略见《通典》五十二。）
　　◇奏无两衤覃礼
　　丧礼有衤覃，以祥变有渐，不宜便除即吉，故其间服以纟┪缟也。心丧已经十三月，大祥十五月，祥衤覃变除，礼毕馀情，一周不应复有再衤覃，宣下以为永制。《宋书·礼志》二，《通典》八十，元嘉十七年，有司奏。）
　　◇奏请用何承天新历
　　治历改宪，经国盛典，爰及汉、魏，屡有变革。良由术无常是，取协当时。方今皇猷载晖，旧域光被，诚应综核晷度，以播维新。承天历术，合可施用。宋二十二年，普用《元嘉历》。（《宋书·历志》中，元嘉二十年，何承天上新历，诏外详议，有司奏。）
　　◇上彭城王义康罪状
　　义康昔擅国权，恣心陵上，结朋树党，苞纳凶邪。重衅彰著，事合明罚。特遭陛下仁爱深至，敦惜周亲，封社不削，爵宠无贬。四海之心，朝野之议，咸谓皇德虽厚，实挠典刑。而义康曾不思此大造之德，自出南服，诡饰情貌，外示知惧，内实不悛。穷好极欲，干请无度。圣慈含弘，每不折旧，矜释屡加，恩畴已往。而阴敦行李，方启交通之谋，潜资左右，以要死士之命。崎岖伺巢，不忘窥窬。时犹隐忍，罚止仆侍。狂疾之性，永不惩革，凶心遂成，悖谋仍构。远投群丑，千里相结，再议宗社，重窥鼎祚。赖陛下至诚感神，宋历方永，故奸事昭露，罪人斯得。周公上圣，不辞同气之刑；汉文仁明，无隐从兄之恶。况义康衅深二叔，谋过淮南，背亲反道，自弃天地。臣等参议，请下有司削义康王爵，收付廷尉法狱治罪。（《宋书·彭城王义康传》，元嘉二十二年，范晔等谋反，事逮义康，有司上奏。於是免义康子女为庶人，绝属籍，徙付安成郡。）
　　◇奏换民资以充军用
　　军用不充，扬南徐兖江四州富有之民，家资满五千万，僧尼满三千万者，并四分换一。过此率，讨事息即还。（《宋书·索虏传》，元嘉二十七年，有司奏。）
　　◇奏皇子宜为生母服
　　古者与尊者为体，不得服其私亲，而比世诸侯咸用士礼。五服之内，悉皆成服，於其所生，反不得遂。（《宋书·礼志》二，元嘉二十九年，南平王铄所生母吴淑仪死，依礼无服，麻衣练冠，既葬而除，有司奏云云。於是皇子皆申母服。）
　　◇奏上路太后尊号
