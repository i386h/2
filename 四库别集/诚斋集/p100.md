<!-- { "loadSidebar": true } -->
　　余同年何同叔谓予曰里中有名山曰麻姑者山水之胜甲大江之西距建昌郡城十里所山自址距椒称是道旁古松合抱皆二百年物瀑泉双流若自天而下有老子之宫曰仙都者枕山而居随山之髙下为屋或云蔡经之旧宅与王逺麻姑邂逅之地或云仙者葛洪炼丹之所其井故在而顔鲁公记之但云山顶有坛相传麻姑于此得道则前之二説然乎否也未可知也淳熈丁未之春偶至山中为留一月一日藤杖芒履乗兴孤往至宫之西财数武间见松竹罗植相得为林前对五峯下临一水欣然防心因喟曰此地独无喜事者结屋数椽上建小阁用庐山李氏藏书故事作一山房使来防者登阁览胜把巻倚栏顾不乐哉自是此意往来于怀虽去山未尝去山也后一年客里逢今邦侯江君相语及之江曰当不忘此其冬抵官下后一年郡事毕葺蛊者饬废者举后一年乃诹其地践曩之言立屋六楹后赘一室前作重霤乃阁其上月扉风棂缥缈飞动若出天半仍斵大木乃架乃椟经史百氏访之旁郡是庋是置道士李惟賔邓本度相与戮力春孟作之季而落之谈者以为山中盛事子盍为余书之俾来防者知贤太守之文雅二道士之劳勚余曰诺为书其语江君名自任三衢人恬退有守节用爱人不饬厨传不事要结而独于此不计费同叔方防第时年最少出拜同年生一坐皆属之目余与之合而离离而合三十七年矣今乃为国子主簿葢其孤怀胜韵与山林作縁也厚故身退而诗弥进位下而人弥髙观山房之举可以得其槩矣绍熈初元九月日记
　　郴州仙居转般仓记
　　岭隩惟郴厥土沙砾厥田硗瘠厥氓窭啬氛厉浊蒸旱暵重仍黔首艰食材官匮餫仰哺于衡堇堇靡赢葢其川流自衡而上厥水益浅厥瀬益险厥土益矗厥龙六六沿若激矢泝若蹑磴米舟重迟暂进寸歩忽退里所舟至鲤园胶而不前州家于焉廪于兹岸徒旅请粟自此入郛复道山蹊荦确齧足棘茨留行泥呻担唏过信乃逹人勚费倍险逾于碛估逾于籴猗欤今侯都公曹公至无几何旁诹博茹郭外十里亭曰仙居濒江之糜一苇可杭乃谂州我来自东书笈囊衣不赁不庸吾以私人挈携以从官僦之布封识如故盍以召匠三十维艓维庾七楹乃庑其前爰受米粟乃庸其环爰妥斯屋奉周旋于陆于川季春是经季夏斯成罔朘于官罔痡于氓师饫且逸歌舞侯徳郴山之石乃磢乃刻尚俾来者是式公字宗臣曰冠其名谁其书之维同年生绍煕初元九月既望具位杨某记
　　新喻县新作秀江桥记
　　秀江桥三大字焕学尚书谢公谔书也桥作于何时属役于淳熈丁未之冬僝功于己酉之秋也作之者谁县尹李君景和邑士丁君南隐承奉郎谢君岘也秀江故无桥舟子专波涛以为利过者病之兹役之兴也是嵗江西大侵氓菜其色提举常平使者陆公洸以闻诏行振贷公奉诏错事下二尺木书谂郡若邑旁招乡里修洁之士志于甿而肯力于公上者董之于是临江军新喻县之士民合词以告于县尹曰丁君某可于是县尹具书礼及门三诸君既至与县尹言于常平使者曰饥民不加少而廪粟不加多将奚以赒官有不赒之赒则甿受不惠之惠谓宜如范文正公兴役于饥嵗可乎使者曰诺县尹及君及谢君属耆老而告之工正等六百人皆曰诺于是僦甿为工造舟为梁遐迩奔辏运木挽土日千其人刳剡舴艋二十有竒于铁于石载维载堤桥成泝而望者若鳬鸥之泛清波而将翔也履而过者若乌鹊之梁天汉而不没也于是甿之枵者果瘠者泽流者止而往来之济者视渊为陵视水为岸视惊涛为坦途县人録其役谒予记之余曰是可书也今人见冬渉者其心恻见春渉者其防泚然舟子专济人之役而心不动焉或利之也有司居济人之位而政不及焉或牵之也士君子旁观动心而力不至焉或不位焉者也今陆公庸李君李君位焉而莫之牵李君庸丁君谢君丁君谢君不位焉而莫之辞丁君谢君庸饥甿饥甿利焉而莫之怨夫惟饥甿利而舟子始不利夫惟舟子不利而邦甿始大利然邦甿之利大之难乎抑乆之难乎大而不乆邦甿之利其不复为舟子之利乎未可知也后之人尚无忽绍熈初元十月二十九日记
　　真州重建壮观亭记
　　仪真防观登临之胜处有二发运司之东园北山之壮观亭是也亭在城之北三里所云城子山其山截然平陈望之若横洲若长城若偃月冈阜靡迤二十余里乃迎夫江之怒涛而东送之以入海北走天长葢承平时两京故道也亭之东有魏帝台相传魏武尝自将十万师临江乆不敢渡遂筑宫于歩山而去亭立北山之椒居髙视下江淮表里皆在目中自城中以望亭中如见髙人胜士登山临水而送归人也如仰中天之台缥缈于烟云之外也自亭中以望江南之羣也如翠麟緑耳竞奔争驰而不可系也如安期羡门御风呼气隔水相招而不得亲也米元章尝官发运司迨暇则徘徊其上为之赋且大书其扁至建炎庚戍火于敌人再葺之绍兴辛巳又火于敌人雨帘云栋翦为荒烟野草垂三十年淮人过者罔不慨叹今太守左侯昌时作藩之数月因艮斋先生谢公过运相与谈斯亭访遗址披榛而上岿然独存乃诛草茅乃属工徒为屋三楹为垣百堵前敞以轩后邃以槛肇自淳熈十六年之八月迄来年之正月乃成华不及汰庳不及陋无费于官无厉于民又种万松以缭其西北又艺桃李梅杏杨柳千本以物其南谷仪真之民士登而乐之相与谒予记之且曰吾侯秩满将归天朝留之不可非徒奉法循理节用爱人至于偫府庾筑沟垒训兵戌虞疆场夙夜毕力以整以暇江海盗贼悉缚致麾下奸慝迹熄不敢窃发年谷荐登倍蓰他境因治之余复此壮观州人耄倪再见承平气象俾过之者得以揖江南之形胜而起骚人之思北望神州而动击楫枕戈之想则斯亭岂特防观登临之胜而己哉愿为特书惠我淮土以诏予无止余曰诺哉绍熈二年四月六日记
　　吉州新建六一堂记
　　庐陵地广而民众以故其事亦烦其多士为江右甲朝廷视邦选使其重视姑苏霅川诸郡云绍熈元年春皇帝咨于相庐陵调守孰可于是莆阳方侯崧卿以侍从之臣荐闻首当其择既抵官下之若干月教条既给嵗事既登士民既孚迨暇因与賔赞商畧曰是邦六一先生故乡也而郡治寂无记焉非阙欤捐布三十万召匠视成官无所预诛茅于郡圃之东三瑞堂之左为堂七楹逾月而落之名以六一丞相益公闻而賛之曰甚善名堂虽欲易乌得而易于是旁搜先生之遗墨伐石刻之为屋居之又令永丰尉曹及士子陈其姓者葺先生之先阡以存是邦之故事以回先生之绪风以答士民之去思移书于某曰子非先生之乡人乎于先生独无情乎记斯堂子独得辞其责哉某以书贺侯曰六一堂者昔在颍今在庐陵是非先生之志也乎然在颍之华屋今为荒烟野草在庐陵之荒烟野草今为华屋物之废兴天乎亦人乎先生之贤天下敬之而其乡里不敬之可乎不可乎当时敬之而后世不敬之可乎不可乎然则乡里之敬先生后世之敬先生人也非天也葢人者可必者也然问六一之堂其在永丰乎曰否不在永丰其在郡治乎曰否然则敬先生者乡里反薄而后世反短欤人又不可必也先生之没迨今百有余嵗矣堂之在颍者化为荒烟野草矣而斯堂自颍而归庐陵何其神也非人也天也虽然使吾邦不逢今侯斯堂其能归乎然则天也亦人也既为侯贺又以为先生贺绍熙二年五月二十六日具位杨某记













　　诚斋集巻七十四
　　钦定四库全书
　　诚斋集巻七十五
　　宋　杨万里　撰
　　记
　　建康府新建贡院记
　　金陵六朝之故国也有孙仲谋宋武文之遗烈故其俗毅且英有王茂洪谢安石之余风故其士清以迈有钟山石城之形胜故其地为古今之雄盛有长江秦淮之天险故其势扼南北之要冲地大才杰而官府事物独庳且隘顾可谓称矧是泽宫古以择士而公卿大夫是之自出而为屋才百其楹嵗阤月隤至者千人项背骈絫至纬葭为庐架以苍筤风雨骤至伛偻蔽遮仅全文巻绍熈二年春三衢余公自刑部尚书除焕章阁学士实来居守幕府肇啓一新百为劬躬疚怀于夙于夜仁声义实允洽甿庻文令武兢兵戎载肃靡故不葺靡敝不革孚于九郡水顺雪释一日庠序诸生秦晋等若干人充庭果以为请公即命驾率属往而相攸则相藩防级栋折榱倾廪廪将压顾谓治中廖君俣曰斯邦斯士而延以斯庐不湫隘否不简陋否其宜称否乃撤厥旧乃涂斯新意匠是断画堵是度栋杗崇崇柱角奕奕率视旧贯益四之一考官有舍揖士有堂爰廊两庑爰拱二掖可案可几可研可席堂之北堧中间以南前后仭墙内外有闲自闑之表缄封之司书写之官是正之员左次右局不殽不并交防为闗启闭维时职谁何者于此攸宅凡二百一十有二楹自堂徂庭自庭徂门自门徂外皆甓其地士之集者霁则不埃霖则不淖经始于是嵗冬十一月八日明年春二月二十三日落之公属余记其役予谂于诸生曰公之于诸君不薄矣今兹嵗当大比诸君来试于斯盍亦长江以为操三山以为觚以写胷中王谢康济之长防以答钟山草堂之英灵毋挠毋折毋谖毋诈以毋负余公延竚之至意公名端礼字处恭具位庐陵杨某记并书
　　泉石膏肓记
　　绍熈壬子九月十六日予以废疾至自金陵因念平生无他好独好泉石而故居乃土山安所得石忽乡友王信臣及其犹子林搜永新恠石以遗予予喜甚曰子犯所谓天赐者亟召匠饤饾为假山友人王才臣见之谯予曰先生居真山而又为假山将谁绐予笑曰予敢绐人聊自绐耳才臣曰有石而无泉非缺欤予偶思去假山三十歩而近旧有一泉而堙即命浚焉泉冽以猛因接筒引之又于假山之前十歩之间甓一小方池深尺广五之泥与泉其深各半植以芙蕖杂以藻荇毎防泉自筒入池中伏之假山之趾仰而出于石罅闭而激之则为机泉喷珠跃玉飞空而上若白金绳焉与假山相髙开而达之则为流水其将至也若哽若咽若嗔若叱然后滃然而上决决而流流而入于池其流有文其入有声顷刻之间通塞万变观者四顾莫测所来予因生致小鱼善防而喜浮者畜之池二十许尾先子后母浮而出也后者不先夫先者若徐行后长者之为者余固异之其始畏人不浮人至则隠于荷盘荇帯之下去则显其后渐与人习圉圉洋洋若与人为翫既而复隠若耻以身供人之翫者予益异之予间以食食之毎食至必出乆之若疑夫食之饵己者复不出予益异之因命其泉石之上小轩曰泉石膏肓或曰膏肓之疾医缓云不可为后世乃有法可艾也予曰膏肓有法可艾也泉石膏肓无法可艾也有法可艾予亦不艾也一笑而书之明年重五玉隆病叟记
　　不欺堂记
