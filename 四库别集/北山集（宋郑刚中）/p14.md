<!-- { "loadSidebar": true } -->
　　伏闻开官府以治民者皆吏也而有所谓长吏享牲血以祐民者皆神也而有所谓大神簿书狱讼播刑播徳小吏不可与也惟长吏得专之旱干水溢降灾降福小神不能爲也惟大神得司之婺爲州治七邑自数年军兴以来吾民凢疾苦无聊争讼纷扰之事既有长吏治之矣今者时雨不降苖将枯槁顾非小神所能援也惟王爵号尊崇典礼髙大非寻常香火豚蹄滛渎之鬼则变灾爲福昜凶嵗爲丰年将谁祷之重念人无阖藏时亦艰苦上未能无取于民下亦当致力于上万一今又无嵗则良民困于征求盗贼起于贫穷流离僵仆无复事神之礼矣又况物无幽防而神盼睐之问靡不周见岂可连畴接畛地坼如而神有不知者乎区区之意非特邦人不可不告于王王固不可不勉
　　祭龙门求雨文
　　深山大泽水石胜絶之地乃能钟灵气而藏异物神龙之居是也惟神积徳累功隂行圆满乘灵气据幽深故能变化风雷呼召云雾滋膏徧布福利一方斯民有求未遂者皆得徃而告焉今吾邑中多稼既殖甘雨遽愆祷禬乞灵莫副所请意者其亦未叩于神乎蠲择嘉辰躬诣庑下使某奉灵潭一酌之泉致吾里千畦之秀实爲大惠万一不报而还岂但徒行有愧而已叩龙门而不亦惟神羞
　　代浦江令祈诸庙文
　　出力以养吏备礼以祀神者民也民有不安明则责之吏幽则责之神而已今兹旁郡有噬盗毒跳梁迫临境土邑之民无小大局蹐畏惧朝不谋夕吏之于此虽已尽心竭力爲之神者正当防持扞蔽于之中吏与神要欲共安吾民而已矣故即此嵗首躬率僚佐以一觞诣祠庑而致意焉若乃调和雨旸招致康阜以福百里者皆神每嵗之常徳不俟告而知也















　　北山集巻六
　　钦定四库全书
　　北山集巻七
　　宋　郑刚中　撰
　　族兄巨中嫂王氏姚氏合葬铭
　　吾兄巨中讳溥婺之金华人宣和辛丑盗据婺城二月戊辰掠拱坦谓巨中郑姓家世宦学害之其妻姚氏衔负祸毒哭之百日不絶声以其年五月乙巳卒子玠艰难险苦嗣立门户乙巳十二月庚申始克奉二防并迁其所生母巨中始娶王氏之柩合葬于东阳乡之黄坞焉巨中故中散大夫详之孙故乡贡进士汝能之子享年四十九姚故同郡士人公度之女享年四十一巨中失王氏欲不复娶则念无以事其母姚亦归故三班奉职廖防道矣寡居誓守坚其志而迫于贫巨中闻其在家孝甚力求妇之姚不得已执其罍篚柔顺荘靓果欢其姑一子曰珌巨中不能饮酒而喜賔客非富有而乐施惠读书能文而不事进取居今之世可以爲难矣王故缙云县尉秉钧之女死今二十有一年玠以所葬不吉徙从新卜志虽弗爲具载然克相巨中而成其徳者王始识墓有石族弟某哭而铭之曰
　　惟兹黄坞松柏之蓊然者巨中之阡夹堂封而左右者王姚祔焉岂若人而无报吾固知自玠而后必有学古扬名而慰幽泉者
　　蒋持志墓志铭
　　婺之浦江蒋氏有讳承汉者生子用亨用亨生浃皆隐居不仕浃生寘寘字持志持志蚤年警悟最善记诵某初逰学校见其文采详华人物古澹场屋间朋軰推髙已加爱重其后某升贡去乡里日怪其淹延未鸣乃云持志收裹笔砚掉臂而归者乆矣闻其有言曰舍法向敝文体卑弱士气不振乃失已爲名之时循此以求进非吾所能遂阖户不出今方聚书辟馆料理田园赀产饶裕而优防深肆足以涵养其业益知君有过人者建炎中盗起君舍旁弄兵大剽乃尽弃其财挺身亡去论者谓持志积以遗盗矣迨王师纵火加兵民居之在中者亦不能辨他日君归寻其区则墙屋不毁文籍几如故人然后信其徳于乡邻虽盗不忍加不仁王师过之亦知其居爲君子之居也呜呼学者爲进取所累揣合俯仰茍且求售其能脱然踈逺科名探本求道者固鲜至于事生产作业者则又多不识取予积散之术无以善富故黩货嗜利无厌以自及如君之爲学爲家皆无媿焉君天性简约顔靣严冷童稚皆知畏之门巷幽洁所与逰者必一时佳士平生未尝以私事溷官府而井里有争者则多取决于君绍兴二年五月丙午以病暍而卒享年五十娶职方外郎陈确之孙进士汲之女二男子曰次乂防上庠志趣激昻行能可喜曰次虁禀资厚重是皆可以光大君后者三女子长适乡贡进士陈某次适进士汪某次许嫁进士陈某孙男三人曰槐松栢卜以其年月日葬于某地次乂泣血致书以乡人冯光之状来请铭某于君雅故义不得辞铭曰
　　学而不爲名所拘富而不爲财所累呜呼持志可以无愧
　　杨氏女弟墓石书丹
　　兹墓有女婺州进士杨应梦之孺人也孺人同郡承事郎郑公讳某之幼女生于衞之汲县年七嵗诵书冩字稍长能属对吟诗习音乐承事公没母兄以之归杨氏杨虽大姓暨孺人归则其家已凋产去税在征求窘切无以自存孺人乃畧铅黛躬纺绩买丝织帛求羡余赒一门之急乃夫劳之则曰姑老矣不如是则君学必废恐无以称吾姑如是矻矻劳苦昼夜不休竟感疾而卒建炎丁未八月十七日也呜呼贤哉孺人享年三十一男仅五嵗死时就蓐终三日与所生女婴并亡敛之日家无余衣葢其夫之贫未苏也呜呼痛哉某其兄也既用西方茶毗法哭而火之而遗孤防然念其他日必能寻母之墓以其年九月丙申匵其灰而藏诸山复用桞子厚书砖故事述其秘行于墓石之葢以慰杨氏子之心云铭曰
　　呜呼夫之贫也如此未知所立子之幼也如此未知所成呜呼吾妹已矣
　　代族兄宗鲁作母侯夫人行状
　　吾母族裔皆舅氏所详洙不敢具谨约其节行之实泣血而叙之母氏年十又七归郑氏归四十年而寡寡二十二年以宣和庚子某月日终以癸卯某月日葬于东阳乡保福原祔吾父司録公之茔男三人女三人孙男十一人孙女八人此其大畧也吾祖中散多男子夫人在诸媍间孝谨有特誉不忤妯娌之色司録公虽入仕雅意不在富贵日以诗酒賔客爲乐夫人周旋承顺以亷谨相之歴四任而洙孤洙自念发齿逾壮不自冲跃今无以奉事吾母因与兄濬弃置笔砚共力丘园生事稍给夫人无累则诵佛书不荤茹赒赈贫乏宗族之有疾病者无亲踈大小治疗皆如已子见人有过委曲规切之闻其有善则乐爲道説之嵗四时庙享肴醴不自其手出不敢以祭老而益严年来畧鈆黛踈绮帛雍容康寜而门户整肃下迨诸孙孙媍辑睦和洽无一人敢立礼法之外夫人怡怡笑语而已给事刘公爲贺之明年夫人年七十一刘公视侯氏爲姻家登堂上寿而逺近亲族以寳货币帛爲礼者不知其计夫人谨不敢受谓洙等曰吾今日得孙子诜诜坐受安乐正当归庆于汝之祖父是礼非吾所敢当既不得辞则尽取以散施贫窭一物不留捐舍之日橐中萧然人皆服其有识某窃谓此等皆宜爲舅氏所书谨泣血叙次如前谨状
　　族兄宗鲁行状
　　郑宗鲁讳洙字宗鲁以宣和六年二月甲子卒于里第享年五十八按其谱世居婺之金华祖详以儒学发身官至中散大夫曽祖克从以中散累赠至金紫光禄大夫父汝嘉以中散任子恩爲安州録事参军録事公大姓之后在官以洁亷自将不治产食口众且好客而又踈放不事上位向穷踬矣宗鲁告其兄资深曰兄弟徒守书巻无益盍亦归治田园裕我家使吾父无衣食之累而益得自遂其志亦人子一事书固徐可读也资深以爲然宗鲁自是不一志于学矣録事公捐舍哀毁逾制奉其母侯氏夫人防甘惟谨嫁诸妹与接内外姻族惟恐不称故治生愈力善视丰凶而低昻积散妙于一时数年间资产大殖宣和辛丑睦贼猖炽所在奔走蹂躏族属不相收太夫人年且八十宗鲁与其媍蒋舁致山间营营其旁贼执宗鲁而不敢害卒得防持夫人以寿终宗鲁既冲冒良苦且失太夫人哀忧成疾方印故址建大厦督工视事矻矻不休人或勉之曰公病矣何爲是苦宗鲁曰郑自上世门户蕃大寇余无复前人踪迹吾安忍坐视其凋也毕力爲之落成之后于其间奉太夫人防事迎欵賔客比上世爲不衰人始服其善承家宗鲁方惩艾厚藏之祸欲买书教子益修礼义力振祖考之遗风而不幸死矣宗鲁爲人竒厐厚重外若雄伟可畏而中实和易接人熈熈笑语宗族上下相得无间言六男子曰瑎珫珷瑶瑢瑗三女子长适进士侯知彰次适承务郎刘谠次尚幼蒋氏先以壬寅八月十四日卒葬于无相院山之原珫泣血来告将以甲辰十二月庚申举宗鲁之柩合于无相山之圹欲求铭于给事刘公愿状其行审其行宜爲名卿所书谨録按如右谨状









　　北山集巻七
　　钦定四库全书
　　北山集巻八
　　宋　郑刚中　撰
　　拟防进士
　　问郡千里而爲之守邑百里而爲之令非一日也守令得人则千百里之间财用可足盗贼可去礼教可兴不然华毂朱轮铜章墨绶挂朝廷法令于墙壁间负上多矣诸生咀嚼仁义研弄翰墨他时入官固将持橐簮笔爲瀛洲文人必亦有志于拨烦然不择事而安之者臣子之节万一分符拜印受一方之托则建立治功不可使与武夫法吏等财用以何道而足盗贼以何术而去礼教以何修而兴顾虽施设之权临时自有次序然亦不害爲有司逆陈其端
　　问朝廷者天下之根本得贤宰相焉则朝廷治郡邑者朝廷之枝叶得贤太守焉则郡邑治二者不可偏也虽然人材难得乆矣鼎足三公方靣刺史岂得偕贤必不得已则爲官择人之际先宰相耶先太守耶论其提纲振领则宰相之选恐不可缓论其临民亲近则太守之任又在所先诸生当天下多事之时圣主一旦诹访羣防下迨布衣则论将安出
　　问内志正外体直审而后发者射之事也故射可以观徳而古之爲士者习焉今之爲士者不然诵诗读书玩弄笔墨朝夕之所从事者未闻以弓矢爲急也今国家正当讲武备戎之日彼挽五石之弓虽非识字书生之事然先王六艺之数当亦阙一不可又况习而精焉则内可以成已徳而见威仪上可以壮国容而张武备顾不韪欤今欲上于朝而颁其法于天下诸生以爲宜否问周官之书理财居其半财用在先王太平之日尚不可缓况夫用武之时乎兵法曰兴师十万日费千金斯言信矣国家自祖宗以来二百年以仁恩徳泽涵养天下毎嵗取其常赋恻然犹恐斯民之匮比嵗边人入寇深及东南天子选将练兵而貔虎之师动以万计县官供给其费不赀府库无私藏之钱天下无助邉之粟将尽取于民也则民力重困非国家之福不取于民则飞挽馈饷谁其给之诸生将应秋诏不可以虚言茍进当有长防深筹可以流钱地上者告于有司
　　问词赋之学前世有之国朝行之爰自王氏专门指爲雕虫之技请于朝而罢其科今者有司春诏既复用此矣而取人之制尙与经义参行夫科目既殊师承各异喜经义者必谓词赋爲破碎尚词赋者必谓经义爲迂阔二者不能无异也然槩以至论则果孰优而得人之效后日亦有轻重否诸君考古騐今并言其畧
　　问孔子谓羣弟子曰以吾一日长乎尔母吾以也居则曰不吾知也如或知尔则何以哉此葢使子路之徒各言其志也葢人之平居鲜不以穷贱拘絷不及施爲恨自顾其中徃徃皆有他日欲爲之志既得位矣亦未必皆能有爲良可长慨诸君生文明之时适艰难之防所谓风俗之利病时政之得失人才之臧否与夫还两宫之防平僣窃之谋殄雠敌之计皆在羣居议论中但朝廷未及知故懐材抱器者未及有爲尔自此入官从政应聘而起若孔子所谓如或知尔则尊君强国之术君軰将何以哉
