<!-- { "loadSidebar": true } -->
　　五年伯父以选为兴元既至平狱讼时赋役协羣吏程百工政事备举矣明年作亷让弭节汉三亭于是相攸面势或因或创高其闬闳厚其垣墉谨其塈涂以交賔客以休王人以燕僚友属役于其贰蒋侯瓦木之费不出于府而财有余板筑之任不求于民而力有余壮丽之度不越于法而巧有余处者欣欣来者熏熏而是嵗大有年禾合颖木连理牛两犊百姓胥庆吏请着记患不得其説伯父因举图授某某以为凡南面而聴治者皆公侯公侯之于其国有所兴无不记者其在春秋作南门新延廏筑王姬之馆或以得其制书或以得其宜书或以得其时书呜呼圣人治天下必自人道始而世或以为不然靳于财啬于力陋于礼故郡国废送劳之节简燕豫之乐夫兴元固都防也使四方之賔来而无所于接三监之大夫至而无所于息执政之士劳而无所于游又何以观政也哉作三亭而可以观政非得其宜乎有因有创因者无絶也创者无侈也非得其制乎不伤财不害民而嵗以有年非得其时乎是三者有一焉固书于春秋矣况其参也哉某请进此説以示后世之君子后世之君子将大有得于三亭焉尔若夫风土之乐山川之美耳目可及者不足道也某年月日某记
　　嵗寒堂记
　　天圣中伯父为萧山去十二嵗而吾弟和亦为萧山萧山之人固望而喜矣和至官尽复修伯父之政而不敢有加焉居数月作嵗寒堂者故便防之废为庖者也因其墙壁而垩墁之因其栋宇而端治之因其松竹而封植之为之令名以宠嘉之而吏民乃皆喜曰果也吾侯善起废者县故无射堂和乃益其东偏作求已亭以交賔客接贤者修弓矢射侯之礼而从之游者皆驩然忘归或游扬侯声浸寻达于淮泗之间长老闻者咸悦和于是欲记其指于石以示越人吾曰凡有百里之地者皆曰国君国君之所为百姓之所视也将由乎爱民勤政之为乎则百姓喜将由乎广已造大之为乎则百姓怨是故不可不慎也今和嵗寒堂能使吏民信之作求己亭能使賔客乐之是亦足称矣始伯父为萧山凿郑渠以便国漕嵗省度支钱累百万而不名其功君子以为难百姓歌美之今和益树政又能使百姓不忘者吾见嵗寒求已与郑渠偕矣呜呼吾因此又有感者凡天下之事先王之政其己废可起如嵗寒堂者众甚凡当世之俗圣人之礼其已忘可举如求己亭者亦众甚谁为君子果而行之乎此非今所得及也姑以书于石达吾心焉尔庆厯三年十一月刘某记
　　欣欣亭记
　　刘子作欣欣亭先是农杨异亦为欣欣亭自为之记序其所以欣欣之意或曰子之欣欣杨之欣欣欤刘子曰否可得闻欤刘子曰何为其不可也吾得所以居此者达亦欣欣也穷亦欣欣也富亦欣欣也贫亦欣欣也人知之亦欣欣也人不知亦欣欣也欣欣之实尽于此矣吾又尝闻夫戚戚之实未尽于此呜呼戚戚之实穷亦戚戚也达亦戚戚也贫亦戚戚也富亦戚戚也人不知亦戚戚也人知之亦戚戚也穷而戚戚者为达也达而戚戚者其又有大不达者存贫而戚戚者为富也富而戚戚者其又有大不富者存人不知戚戚者为知也人知之亦戚戚者其又有大不知者存呜呼吾敢为戚戚毋欣欣乎吾请以欣欣之实为终身之居岂直亭也而道之哉
　　伯父寳书阁记
　　初伯父以尚书郎致政归筑室于苏之长洲曰吾昔为之宰矣赋役吾未尝不均也因其力而时使之狱讼吾未尝不谨也察其情而恕思之人皆思我后世居之安室既成聚书数千巻覆以重阁指之示子孙曰此先帝以赐先子者也此先子所以教后嗣者也吾尝以此事亲以此事君矣行年八十无悔于心者今以遗汝吴中士大夫闻若言皆记以为惇史某以为古之君子莫难于择所处择所处而当故令闻长世其身休焉伯父之卜居也于人之我思其遗子孙也以己之事亲与君而归于无悔心忠信学问而己矣牛羊仓廪金玉之富不预焉颂不云乎在彼无恶在此无斁虽庞氏之义何以逺过于是名其阁曰寳书阁而刻其语于石使后生有述焉若夫栋宇之制奢约之度智者可以观其则仁者可以见其志非为者所及也嘉祐三年正月右正言知制诰知扬州军州事某记
　　三脊茅记
　　古之祭祀无不用茅者而至于封禅则必三脊茅以为神借三脊茅出于江淮之间盖非其地不生而江淮之间则皆楚越国也有王者则后服无王者则先叛自三代之君莫不患之故封禅者必三脊茅其意以为能服楚越使以其职来贡则三脊茅可致三脊茅可致而封禅乃宜矣古之人非辄贵异物也事理相起知其必然尔周衰齐桓公霸天下其功大而自矜欲遂封太山故管仲亦以三脊茅止之是所以不能致者也三脊茅既非世所常玩又封禅之礼希阔不讲故学者往往不能得其名先帝将封太山责三脊茅于荆荆人莫识有一老父识之然后得贡于天子天子竟至太山而还以老父为有人助赐九品之服呜呼非明天子不能封禅告成功非封禅无所用三脊茅久矣天下之无明天子也彼其不为时用可胜言耶余令画工图之以示学者
　　壶公祠大树记
　　壶公祠在县西北十里其中庭有大树絜之蔽牛壶公者费长房之师当东汉时卖药汝南市中归辄挂其壶而跃入焉长房为市掾见而怪之就传其方一旦别长房去莫知所终盖神仙人也其所挂壶处则此树是也至今百姓道之疑以为仙者不死故其物亦夀也汉以来九百余嵗矣常草木所不能待也此独存是其异者一也察其根则虬结而胶致察其榦则空虚而穿穴察其叶则柔弱而繁泽是其异者二也条之下垂蒂之上属侧穿复出大者合抱小者径尺环之成林是其异者三也挟可异者三汝南人世世传之而莫能正其名故通谓之大树云夫天下之物未可以理穷则未可以类推也彭祖欤冥灵欤其或使之欤吾恶乎知之咸平二年有为壶公祠者不能久遂废庆厯初夏丞相守此邦乃益新之于是民之祈福祥者士之攷技术者吏之览方俗者常至其下呜呼能使此树不朽未必非壶公也能使壶公益闻者未必非丞相故作记以信来者刻之庙中
　　先秦古器记
　　先秦古器十有一物制作精巧有欵识皆科斗书为古学者莫能尽通以他书参之乃十得五六就其可知者校其世或出周文武时于今盖二千有余嵗矣嗟乎三王之事万不存一诗书所记圣王所立有可长太息者矣独器也乎哉兑之戈和之弓离磬崇鼎三代传以为寳非赖其用也亦云上古而已矣孔子曰多见而识之知之次也众不可概安知天下无能尽辨之者哉使工模其文刻于石又并图其象以俟好古博雅君子焉终此意者礼家明其制度小学正其文字谱牒次其世諡乃为能尽之
　　林华观行镫记
　　某获一铜器刻其侧曰林华观行镫五凤二年造第一不知何所用按汉书五凤宣帝年号其嵗丙寅到今嘉祐壬寅一千一百一十七年矣又刻其柄上为扶字皆秦小篆也
　　龙雀刀记
　　右一刀往年筑青涧城掘得之其铁精利其环为龙身而鸟喙盖赫连勃勃所作大夏龙雀者也勃勃使其臣作铭曰大夏龙雀威服九区然今不见铭处或嵗久磨灭欤将其时虽有铭亦不皆刻之欤
　　贞观刀记
　　右一刀以金错其背曰真观十六年并州都督府造锷刀匠苏四等造専当参军事王某物勒工名盖古制也其字体劲金亦精好足以明当时总核名实百工所制作后世鲜及之

　　公是集巻三十六
　　钦定四库全书
　　公是集巻三十七
　　宋　刘敞　撰
　　义
　　士相见义
　　自天子至于庶人皆有挚挚者致也所以致其志也天子之挚鬯诸侯王卿羔大夫鴈士雉鬯也者言徳之远闻也主也者言一度不易也羔也者言柔而有礼也鴈也者言进退之时也雉也者言死其节也故天子以远徳为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚也者执斯志者也君之挚以事神臣之挚以养人惟君受挚者惟君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其以道亲也苟而合惟小人而不耻者能之君子可见也不可屈也可亲也不可狎也可远也不可疎也宾至门主人三辞见宾称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟为悦而相亲若者末必争苟为简而相亲若者末必怨是故士相见之礼者人道之大端所以使人重其身而毋迩于辱也所以使人审其交而无迩于祸也惟仕于君者召而往未仕而见于君者冠而奠挚在邦曰市井之臣在野曰草茅之臣君虽召不往也是故虽有南靣之贵千乘之富士之所以结者礼义而已矣利不足称焉刑罚行于国所诛者好利之人也未有好利而俗不乱者也无介而相见君子以为謟故诸侯大国九介次国七介小国五介
　　公食大夫义
　　食礼公养宾国养贤一也亲之故爱之爱之故养之养之故食之食之而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也宾三辞听命言是礼之贵弗敢当也弗敢当故难进也公迎宾于大门内非不能至于外也所以待人君之礼也臣之意欲尊其君子之意欲尊其父故迎宾于大门内所以顺其为尊君之意也三揖至于阶三让而升堂充其意谕其诚也于庙用祭噐诚之尽也君子于所尊敬不敢狎不敢狎故神明之故忠臣嘉宾乐尽其心也大夫立于东夹南西靣北上士立于门东北靣西上小臣东堂下南靣西上宰东夹北西靣北上内官之士在宰东北靣南上百官有司备以乐养贤也设筵加席几致安厚之仪也公设醤然后宰夫荐豆葅醢士设俎公设犬然后宰夫设铏啓簋言以身亲之也宾徧祭公设粱宰夫膳稲士膳庻羞为慇懃也宾三饭饭粱以湆醤此君之厚已也宾必亲彻有报之道也庭实乘皮侑以束帛虽备物犹欲其加厚焉也公拜送终之以敬也有司巻三牲之俎归于宾馆不敢防其余也上大夫八豆八簋六铏九俎庶羞二十其余衰是见徳之杀也君子之言曰爱人者使人爱之者也敬人者使人敬之者也亲人者使人亲之者也自卑者使人尊之者也是故公养宾国养贤其义一也未有爱之敬之亲之尊之而其位不安者也未有不爱不敬不亲不尊而能长有国者也将由乎好徳之君则将饴焉惟恐其不足于礼将由乎骄慢之君则将曰是食于我而已矣故礼君子所不足小人所防者也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舍礼何以哉
　　致仕义
