<!-- { "loadSidebar": true } -->
　　来示云，历年四百，历代有三，而弘之不异，岂不以独绝之化有日，用于陶渐清约之风，无害于隆平者乎？难曰：历代不革，非所以为证也。曩者，晋人略无奉佛，沙门徒众，皆是诸胡，且王者与之不接，故可任其方俗，不为之检耳。今主上奉佛，亲接法事，事异于昔，何可不使其礼有准，日用清约，有助于教，皆如君言，此盖是佛法之功，非沙门傲诞之所益也。今笃以祗敬，将无弥浓其助哉？

　　来示云：功高者不赏，惠深者忘谢，虽复一拜一起，岂足答济通之恩？难曰：夫理至无酬，诚如来旨，然情在罔极，则故自从之，此圣人之所以缘情制礼，而各通其寄也。若以功深惠重，心略其谢，则释迦之德，为是深邪？为是浅邪？若浅邪，不宜以小道而乱大伦，若深邪，岂得彼肃其恭，而此弛其敬哉？（《沙门不拜俗事一》）

　　○重难王谧

　　省示，犹复未释所疑，因来告，复粗有其难。夫情敬之理，岂容有二？皆是自内以及外耳。既入于有情之境，则不可得无也。若如来言，王者同之造化，未有谢惠于所禀，措感于理本，是为功玄理深，莫此之大也。则佛之为化，复何以过兹。而来论云：津涂既殊，则义无降屈，宗致既同，则长幼成序，资通有系，则事与心应。若理在己本，德深居极，岂得云津涂之异，而云降屈邪？宗致为是，何邪？若以学业为宗致者，则学之所学，故是发其自然之性耳，苟自然有在，所由而禀，则自然之本，居可知矣。资通之悟，更是发蓥其末耳，事与心应，何得在此而不在彼？又云：周孔之化，救其甚弊，故尽于一生，而不开万劫之涂。夫以神奇为化，则其教易行，异于督以仁义，尽于人事也。是以黄巾妖惑之徒，皆赴者如云，若此为实理，行之又易，圣人何缘舍所易之实道，而为难行之末事哉？其不然也，亦以明矣。将以化教殊俗，理在权济，恢诞之谈，其趣可知，又云：君臣之敬，理尽名教。今沙门既不臣王侯，故敬与之废，何为其然？？夫敬之为理，上纸言之详矣。君臣之敬，皆是自然之所生，理笃于情本，岂是名教之事邪？前论已云，天地之大德曰生。通生理物，存乎王者，苟所通在斯，何得非自然之所重哉。又云：造道之伦，必资功行，积行之所因，来世之关键也，拟心宗极，不可替其敬，虽俯仰累劫，而非谢惠之谓。请复就来旨，而借以为难。如来告以敬为行首，是敦敬之重也。功行者，当计其为功之劳耳，何得直以珍仰释迦而云莫尚于此邪？惠无所谢，达者所不惑，但理根深极，情敬不可得无耳，臣之敬君，岂谢惠者邪？（《沙门不拜俗事一》）

　　○三难王谧

　　来难手笔甚佳，殊为斐然，可以为释疑处殊，是未至也，遂相攻难，未见其已，今复料要，明在三之理，以辩对轻重，则敬否之理可知，想研微之功，必在苦愈析耳。八日已及，今与右仆射书，便令施行敬事尊王之道，使天下莫不敬，虽复佛道，无以加其尊，岂不尽言邪？事虽已行，无豫所论宜究也，想诸人或更有精析耳，可以示仲文。

　　比获来示，并诸人所论，并未有以释其所疑，就而为难，殆以流迁，今复重申前意，而委曲之，想足下有以顿白马之辔，知辩制之有耳。夫佛教之所重，全以神为贵，是故师徒相宗，莫二其伦。凡神之明暗，各有本分，分之所资，禀之有本，师之为功，在于发悟，譬犹荆璞而莹拂之耳。若质非美玉，琢磨何益？是为美恶存乎自然，深德在于资始，拂莹之功，实以末焉。既怀玉自中，又匠以成器，非君道，则无以申遂此生，而通其为道者也。是为在三之重，而师为之末。何以言之？君道兼师，而师不兼君。教以弘之，法以齐之，君之道也，岂不然乎？岂可以在理之轻，而夺宜尊之敬？三复其理，愈所疑骇，制作之旨，将在彼而不在此，错而用之，其弊弥甚，想复领其趣而遗其事，得之濠上耳。（《沙门不拜俗事卷一》）

　　○南游衡山诗序

　　岁次降娄夹锺之初，理楫将游于衡岭，涉湘千里，林阜相属，清川穷澄映之流，涯无纤埃之秽，途逾迈，未见其极，穷日所经，莫非奇趣，姑洗之旬，始暨于衡岳，于是假足轻舆，宵言载驰，轩涂三百，山径彻通，或垂柯跨谷，侠献交荫，或曲溪如塞，已绝复楷或乘步长岭，邈眺遥旷，或憩舆素石，映濯水湄，所以欣然奔悦，求路忘疲者，触事而至也。仰赡翠标，邈尔天际，身凌太清，独交霞景，周览既毕，顿策岩阿，管弦并奏，清徵再响，思古永神，游气未言。（《初学记》五）

　　○龙山猎诗序

　　故老相传，大旱猎龙山，辄得雨。因时之旱，宵往畋之。（《渚宫旧事》五）

　　○王孝伯诔

　　隆安二年九月十七日，前将军青兖二州刺史太原王孝伯薨。

　　川岳降神，哲人是育。既爽其灵，不贻其福。天道茫昧，孰测倚伏？犬马反噬，豺狼翘陆，岭摧高梧，林残故竹。人之云亡，邦国丧牧。于以诔之，爰旌芳郁。（《世说文学篇》注引《晋安帝纪》）

　　○入京矫诏

　　义旗云集，罪在元显，太傅已别有教，其解严息甲，以副义心。（《晋书·桓玄传》）

　　○祯祥矫诏

　　灵瑞之事，非所敢闻也；斯诚相国至德，故事为之应，太平之化，于是乎始，六合同悦，情何可言。（《晋书·桓玄传》）

　　○论赏刘裕等将士诏

　　刘裕以寡制众，屡摧妖锋，泛海究追，十殄其八，诸将力战，多被重创，自元帅以下，至于将士，并宜论赏，以叙勋烈。（《宋书·武帝纪》上）

　　○许沙门不致礼诏

　　门下：佛法宏诞，所未能了，推其笃至之情，故宁与其敬耳。今事既在己，苟所不了，宜尽谦光，且当宁从其略，诸道人勿复使致礼也，便皆使知闻。（《高僧传》六，《沙门不拜俗事》二）

　　○诏报卞嗣之袁恪之

　　何缘尔，便宜奉诏。（《沙门不拜俗事》二）

　　○又报

　　置之使自已亦是兼爱九流，各遂其道也。（《沙门不拜俗事》二）

　　○又报

　　自有内外兼弘者，何其于用前代理？卿区区惜此，更非赞其道也。（《沙门不拜俗事》二）

　　○下书受禅

　　夫三才相资，天人所以成功，理由一统，贞夫所以司契，帝王之兴，其源深矣。自三五已降，世代参差，虽所由或殊，其归一也。朕皇考宣武王圣德高邈，诞启洪基，景命攸归，理贯自昔。中间屯险，弗克负荷，仰瞻宏业，殆若缀旒。藉否然之运，遇时来之会，用获除奸救溺，拯拔人伦。晋氏以多难荐臻，历数唯既，典章唐虞之准，述遵汉魏之则，用集天禄于朕躬。惟德不敏，辞不获命，稽若令典，遂升坛燎于南郊，受终于文祖。思覃斯庆，愿与亿兆聿兹更始。（《晋书·桓玄传》）

　　○下书封晋帝为王

　　夫三恪作宾，有自来矣，爰暨汉魏，咸建疆宇。晋氏钦若历数，禅位于朕躬，宜则是古训，授兹茅土。以南康之平固县奉晋帝为平固王，车旗正朔一如旧典。（《晋书·桓玄传》）

　　○受禅告天文

　　晋帝钦若景运，敬顺明命，以命于玄。夫天工人代，帝王所以兴，匪君莫治，惟德司其元，故承天理物，必由一统，并圣不可以二君，非贤不可以无主，故世换五帝，鼎迁三代。爰暨汉魏，咸归勋烈。晋自中叶，仍世多故，海西之乱，皇祚殆移，九代廓宁之功，升明黜陟之勋，微禹之德，左衽将及。太元之末，君子道消，积衅基乱，锺于隆安，祸延士庶，理绝人伦。玄虽身在草泽，见弃时班，义情理感，胡能无慨！投袂克清之劳，阿衡拨乱之绩，皆仰凭先德遗爱之利，玄何功焉！属当理运之会，猥集乐推之数，以寡昧之身踵下武之重，膺革泰之始，托王公之上，诚仰藉洪基，德渐有由。夕惕祗怀，罔知攸厝。君位不可以久虚，人神不可以乏飨，是用敢不奉以钦恭大礼，敬简良辰，升坛受禅，告类上帝，以永绥民望，式孚万邦，惟明灵是飨。（《晋书·桓玄传》）
桓谦
谦字敬祖，冲第二子，初以父功封宜阳县侯，累迁辅国将军吴国内史，孙恩之乱出奔，徵拜尚书，元显引为骠骑谘议参军，转司马，元兴初为西中郎将，持节都督荆益宁梁四州诸军事荆州刺史，寻为尚书左仆射，领吏部，加中军将军，改封宁都侯，拜尚书令，加散骑常侍，迁侍中卫将军，开府录尚书事，桓玄篡位，封新安王，领扬州刺史，玄诛，依桓振，振败，奔姚兴，兴遣入蜀，为谯纵募兵东下，刘道规破斩之。

　　○奏止百僚拜陵

　　百僚拜陵，起于中兴，非晋旧典，积习生常，遂为近法。寻武皇帝诏，乃不使人主诸王拜陵，岂惟百僚，谓宜遵奉。（《宋书·礼志二》，又《通典》五十二，安帝元兴元年，左仆射桓谦奏）

　　○答桓玄书明沙门不应致敬王者

　　中军将军尚书令宜阳开国侯桓谦等惶恐死罪，奉诲使沙门致敬王者，何、庾虽论，意未究尽，此是大事，宜使允中，实如雅论。然佛法与老、孔殊趣，礼教正乖，人以发肤为重，而彼髡削不疑，出家弃亲，不以色养为孝，土木形骸，绝欲止竞，不期一生，要福万劫，世之所贵，已皆落之，礼教所重，意悉绝之，资父事君，天属之至，犹离其亲爱，岂得致礼万乘，势自应废，弥历三代，置其绝羁？当以神明无方，示不以涯检，视听之外，或别有理；今便使其致恭，恐应革者多，非惟拜起。又王者奉法出于敬，信其理而变其仪，复是情所未了即而容之，乃是在宥之弘。王令以别答公难，孔国、张敞在彼，想已面谘所怀，道宝诸道人，并足酬对高旨，下官等不谙佛理，率情以言，愧不足览，谦等惶恐死罪。（《沙门不拜俗事》一）
卷一百二十
郭璞
璞字景纯，河东闻喜人，惠怀间避乱过江，宣城太守殷佑以为参军，後为王导参军，大兴初除著作佐郎，寻迁尚书郎，母忧去职，明帝初，王敦起为记室参军，以阻谋逆被斩，敦平，追赠弘农太守，有《尔雅注》五卷，音二卷，图十卷，图赞二卷，方言注十三卷，三苍注三卷，穆天子传注六卷，山海经注二十三卷，图赞二卷，水经注三卷，周易林五卷，洞林三卷，新林四卷，又九卷，卜韵一卷，楚辞注二卷，子虚上林赋注一卷，集十七卷。

　　○巫咸山赋（并序）

　　盖巫咸者，实以鸿术为帝尧医，生为上公，死为贵神，岂封斯山而因以名之乎？

