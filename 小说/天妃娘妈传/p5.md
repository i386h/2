<!-- { "loadSidebar": true } -->
   蛇由是尽起国中之众，与鳄相随而行，将至南海三十里下营。南海龙王巡边戌卒知之，速忙回报。龙王正早朝，群臣毕集未散，得此消息，遂问于群臣曰：“朕奉帝命，守此一隅，数年以来，修明内治，讲好外邻，庶几无事而即安，未尝执祸而速怨，每自以为无患，与人无争矣。今日逆贼不知从何而来，朕实忧之。且策无所出，何以御之？”有分守海南道兼督军务事卢刚出班奏曰：“臣闻兵法之无事而先动者，谓之骄兵，骄者亡。利人之所有，谓之贪兵，贪者败。今贼无故而潜师掠境，其心为贪，其势必骄，败亡无日矣，何惧之有！臣愿领一军御之于海上，以振国威，以创贼气。”王喜曰：“朕有卿等，何虑边之不宁哉！”即命刚尽起国内大众，向敌营而发。
   鳄闻知大师已到，乃与蛇议曰：“今日吾兵新到，气力稍倦，且休息一日。俟明早分为两队迭出，彼军虽众，可以奇胜矣！”蛇曰：“此计甚当。”遂不出挑战。刚差人下战书，批回明日治兵相向。刚对众将曰：“贼今日之不战，其意何也？”有一青沙先锋挺身言曰：“贼今日初到，必是气力疲敝而不敢战，某有一计，可使贼束手无措。可遣一人佯为求和，以示其弱，使彼不吾防，今晚三更，某领一枝兵直到其营，袭其不备，掩其不意，则贼可虏矣。”刚大喜，即些人讲和。鳄、蛇相议曰：“吾久闻南方风气柔弱，今其情立见。”是晚，遂不复备。青沙尽选其精锐之兵，三更直捣其营，金鼓一齐大发，声震天地。鳄、蛇睡尚未觉，众急呼醒，不知所措，营中自乱，鳄、蛇仅以身免。至次早，人报鳄、蛇直奔北。青沙言于刚曰：“今日贼败势穷，不及此时殛之，恐彼羽翼渐长，为祸异日。无劳大师，某愿再领一军，会北海之众，及其未定而夹攻之，彼必无逃生之路矣。此一劳久逸之长策也。”刚以为然，即传令先锋青沙，带锐卒二千追之．次日即到北海。 
   鳄、蛇正苦无安身之策，闻追兵已至，欲议敌之。青沙一面差人挑战，一面差人去会北海龙王。王见说，即令大都督鲲将本部兵马，与青沙合于一处，将贼团围于中。鳄、蛇见势孤不敌，杀条血路而走。两海大将各收胜兵，而回本国。有诗为证：
   一怪横为孽，流凶布海滨。
   此逃复彼遁，气折且心惊。
   东南收奇绩，西北建元勋。
   原来邪不胜，恶自与祸邻。

第九回   玄真女机上救舟
   林长者自产女之后，景福弥隆，纯禧益茂。岁丰时若，登盈恒裕乎金穰，物阜人康，熙暤均和于玉烛。巩宗图于有永，延寿考以无疆。驹隙易过，女年不觉十六。自幼至长，薄嗜欲，寡言笑，游于凡世之中，而不染尘世之气。性好祀观音菩萨，乃绘一象，朝夕拜。长者一日寿旦，男二郎同女为庆贺。饮毕，长者顾谓其男曰：“吾欲题一联于门首。”二郎曰：“是何联？”长者曰：“出门须求三益友，入户愿听四佳声。”二郎又问曰：“所谓三益友者，毋乃即孔子所论友直、友谅，友多闻是耶？所谓四佳声者，儿所未晓，愿闻其旨。”长者曰：“汝自幼不好读书，今日乃知其面墙矣！吾语女，四佳声者，人家之中不可无读书声，不可无机杼声，不可无小儿声，不可无鸡犬声。今三益之友，吾日奉教于诸君子，庶几无憾，而后即安。四佳声之中，吾家且有无半焉。”二郎又曰：“何以谓有无半？”长者曰：“小儿、鸡犬之声，二者吾家之所有，读书、机杼之声，二者吾家之所未闻。此吾所以欲书此联于门也。”其安人言曰：“闻云养子不教父之过，养女不教母之过。今男年十八，女年十六，延师之责，君实任之，机杼之教，妾自当之。”长者曰：“安人之言是也。”于是遂以二郎送入社学从师。安人在家，朝夕把女红之事，训诲其女。女亦无不精巧。
   一日，是八月十五日，安人坐于后堂，召女而训之曰：“经云：七月流火，九月授衣。谓先机而图维者其事预，后时而怆惶者其计晚。十月霜降始寒，今已八月，当此之时，于锦绣之事，乃可略停，纺织之务，不宜少缓。”女唯唯从命，即向房中尽收其针绣之具，一心务于机杼。乃自咏一首云：
   经纬从心起，柚机随手成。
   勿羡天孙巧，全凭就里明。
   咏罢，遂向机房就织。至午后，是日狂风大作骤雨滂沱，百步之外，不辨牛马，女忽于机上睡去，转见那鳄精在东洋作怪，见有四五商舡经过，起风作浪，欲沉没之。真见之，急取手系盒儿，化作一小舟，乘驾其所。鳄见真来，奋武扬威，与真斗法。原来此鳄熟闻经咒，真百千万劫擒之，而彼亦作百千万劫解之。自午至申，真虽不能得鳄之服，而鳄亦不能为舟之害。真心思曰：“向者观音告我，鳄逃得其方，害未易除。然终未有正不胜邪之理也。”因再诵真言，大步罡斗，鳄稍稍远去，真见鳄穷，即欲乘虚擒之，彼风浪滔天，五舟几覆，真急回扶舟，鳄知不欲遽去。真一面斗鳄，一面扶舟，身在机上，如醉如迷，且动且舞。
   时有侍女，在傍熟视久之，心惊，又不敢呼觉。见愈久不止，不得已趋入后堂，禀告安人。安人闻言，急至视之，见其辄起辄伏，舞动不休，心疑其有怪，乃言曰：“此女平日动静举止，略不近凡情，吾心疑之，不意今日见之。”遂近前呼其名而抚其肩，少顷才定，始开眼以视其母。女辄曰：“儿已觉矣！”乃叹曰：“第今不得使儿成全功于天下矣！皆侍女之过也。”母问其故，女答曰：“顷者有一妖鳄，于南海之南，湄洲之北，吞噬商舡，观音菩萨命儿往救之。儿与鳄斗法，自午至今，鳄精神稍竭，所有五舡，儿口含其一，两手两足共持其四，正将到岸之顷，为应母所呼，口放其一，四者随身登岸，一者巳沉于水矣。”母曰：“是何言也！女为阳人，安得妄言神事，恐远迩人闻之，以为吾家不幸妖女长于闺中。今后切宜戒之。”女曰：“非儿妄言，儿顷者归，尚遗一只绣鞋于水边石岸之上。一舟沉没者人货飘流水滨，其四者已湾于瓠杓澳内。此有明证，母如不信，曷使人观之。”
   其母告其父曰：“人家产女，无非无仪，奈何我家产女，独此怪异。”父问其母，母告之以如此如此，果有是事，亦不可谓之不祥，即命人往观之。果见海边人等，争拾飘流物件者，有数百人。有一人见一绣鞋在水边小石山石之上，水至不投，水退不流，欲以手取之，重提不起，聚数百人观之，以为奇异。彼四个商舟幸得无事者，皆相告语曰：“吾顷者于风雨阴曀之中，恍见有一神人，尽力扶持，吾舟始获免。”观者回报长者。真女自是之后，渐渐不食人间烟火，凡有风涛浪作之时，辄向观音佛前顶礼诵咒。父母亦知其非凡女也，置一净室居之。有诗为证：
   闺中一女人，胎脱自天神。
   凡尘游不染，慧性保常惺。
   经纬成机上，功勋布海滨。
   闽粤南一派，从此著威灵。
 
第 十 回 玄真女湄洲化身
   林长者见女年渐长，远迩求亲者不置，卒亦未有许者。一日，有同乡陈族，世代科第家声甲诸莆田，闻林公有女已长，敬遣一媒，欲约秦晋之好。长者乃请出安人，相议曰：“孟子云：男子生而愿为之有室，女子生而愿为之有家。父母之心，人皆有之。今吾男大已婚，女长而未为之择嫁，吾与安人为人父母之事，未得尽矣！顷者陈族遣使议姻，以予观于择配择族之说，必无有出其右矣。吾意欲许之。第未知安人之意何如，故特议之。”安人曰：“书称厘降，易首乾坤，诗起关雎，则男女之伦，古人诚重之。吾所虑者，儿女自幼而长，颇不涉人间之事，恐其不能与世缘为偶。吾当请邻姑私探其意向何如，然后可受聘礼。”长者然其言，遂命侍女请过邻姑，安人告之曰：“小女年将及笄，未遂相攸之愿。第此女性僻不**，似无人世之意，每探之而不得其意，转探之而转不得其意。教诲之道，是父母之可行于子者也，若此之事，是父母必不可行于子者也。朋友可以语言通**，尊姑徐启以言，密觇其意，寻其可入之机，而讽以纲常之义。倘受教矣，姑之赐也，敢忘报乎。”姑曰：“人性同则情同，岂有为之人，而独无是情者乎？以父母之命，而诏其子，谅未有不信从者。”即辞安人，径入净室。
   时女方独坐一蒲团，收视返听，一见邻姑至，遂起而叙礼。坐定，姑问之曰：“贤侄女何居乎？形固可使如槁木，而心固可使如死灰也？”女答曰：“闻之云，至道之精，窈窈冥冥；至道之极，昏昏黑黑。以此观之，则用才者必为才所障，任情者必为情所缠。弃才灭情，而逍遥于无何有之乡，广莫之野，此其道也。”姑闻其所言者皆清虚之旨，寂寞之谈，欲以世人之语入之，乃箴之曰：“贤侄女未学礼乎？夫三纲五常，礼之大体，三皇不易之而治，五帝惟顺之而昌。降而三皇，下迨五伯，此治同也，此礼同也。不宁惟是，即资而士夫君子，思而夫夫妇妇，靡不范围于此礼之中．顷观侄女之言，是必欲尽去三纲，蔑裂五常，而后为快，是何其生于圣人之世，为圣人之氓，而乃不道圣人之教？独不闻生乎今之世反古之道者，灾必及其身。予于是于侄女有不取焉。”女答之曰：“道者无名之朴母，礼为人伪之物，余方欲吸风饮露，御飞龙而游于六合之外，姑乃以予为此拘拘也？赋有云：举世皆浊我独清，众人皆醉我独醒。亦安能以身之察察，受物之汶汶者乎？”邻姑见其念言愈不可入，无可致诘，但见其平日奉事父母至孝，故得指孝之端以责之，以启其悟，乃复问曰：“即如侄女所言，天下惟道为至贵，人身惟得道为至宝。以予闻之，人生百行，孝道为先。今汝惟言学道，顾乃违父母之命而不顺，拂父母之意而不从，是则于孝道尽乎未也？不能尽孝而妄言大道，无乃道之所道而非吾之所为道也。”女性至孝，一闻邻姑孝之一言，乃谢曰：“严慈之命非敢违，提命之教敢不遵也？但所谓孝者不以其迹，而以其神。故从亲之命，去无违之旨远矣！”姑见其随问随答，百折百辩，而不可穷，知其不可以口舌争也，即起身辞归。姑曰：“言不足听，其如洗耳何？”女曰：“不能唯命，过辱题凤耳。”姑辄出室，女送之于门外而还。
   姑转入后堂，遇安人正在独坐，见姑不带喜容，知其所言不入，乃迎而谓之曰：“小女无乃重违尊意乎？”姑曰：“就使苏张口，文通舌，亦张而不合，举而不下矣！请辞。”安人送姑出堂，回见长者于堂上，长者曰：“顷邻姑之来，其所言何如？”安人曰：“事不谐矣。”长者乃不敢受陈宅之聘，而以匪吾偶辞。
