<!-- { "loadSidebar": true } -->
　　门下：朕惟成王尚幼，而绍文、武、任、姒之业，时其诸弟之贵，则有邗、晋、应、韩之封。皆克保邦，以辅王室。今予仲叔之众，咸训祖考之谋。方宗祀于文王，以陟配于上帝。礼成弗越，孝思无穷。爰因降福之多，以均同气之盛。皇弟镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑六千户、食实封一千九百户佶，得天之粹，克孝于家。典学之初，弗烦于傅。观其率礼之意，既有成人之风。受册苴茅，已赐盟于如砺，备仪出阁，终有赖于维城。朕方推神之休布泽于下，岂兹贵介而有忽遗！宜增多户之封，并衍真食之赐。於戏！富而知稼穑之事，则富可保，贵而知君臣之节，则贵可全。受爵既先于四方，修己岂后于群辟！祗服明训，其永有词。可特授依前官职，加食邑一千户、食实封三百户，勋如故。主者施行。

　　○皇弟似加恩制

　　门下：朕明发而兴，有怀文武之烈，孝爱之广，施及兄弟之亲。兹择季秋之良，躬展总章之祀。升侑烈考，昭配昊天。执币以前，忾然如在。念遗意之所属，顾同气之当先。皇弟集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑五千户、食实封一千七百户似，幼有岐嶷之姿，长见肃雍之美。克勤朝夕，既已无违于家；日亲诗书，知其有志于学。爵分茅土之贵，任兼将相之荣。身能处之不骄，人亦期之可久。宜益旧封之广，仍加真食之多。於戏！显宗之于东平，下腰腹之诏；明皇之于隆庆，叹羽翼之诗。朕既无间于伯仲之间，尔亦无忘于孝友之行。外以事国，内以显亲。可特授依前官职，加食邑一千户，食实三百户，勋如故。主者施行。

　　○皇弟加恩制

　　门下：古者教成于家，治定于国，九族既睦，万邦咸和。今予季弟之亲，未遑就傅之礼。追先帝眷怀之深意，推东朝鞠育之异恩。锡命之隆，可后于众。皇弟武成军节度、滑州管内观察处置河堤等使、检校太尉、持节滑州诸军事、滑州刺史、上柱国、祁国公、食邑三千七百户、食实封一千二百户，生而敦大，长则惠和。气禀清明，有室家君王之喜，心怀徇达，知师保教训之方。乃者择季秋之良，修宗祀之礼，事天所以报本，严父所以显亲。罄海宇之人，孰非付托之重，念天伦之戚，永怀顾属之隆。宜因庆赐之行，并衍封食之赐。於戏！父兄皆万乘之富，岂其患贫，爵秩既五等之尊，贵于能降。罔恃得之之易，当念守之之艰，满而惧倾，高则不坠。可特授依前官职，加食邑七百户、食实封二百户，勋如故。主者施行。

　　○冯京加恩制

　　门下：世臣之于故国，增望实之隆，老成之于典刑，有谘谋之益。眷吾嘉佑侍从之列，实惟朝廷心膂之臣，迨今所存，数人而已。乃者合宫肆祀，百辟骏奔，顾瞻旧人，方在外服。怀想风声之懿，岂忘霈泽之加？保宁军节度、婺州管内观察处置等使、持节婺州诸军事、婺州刺史、上柱国、始平郡开国公、食邑六千六百户、食实封二千户冯京，敦大敏明，肃恭和惠。名冠多士，遍居台省之高华，德合前人，遂揽兵政之微密。纳之烦剧而不乱，涅于浑浊而不缁。心与善人，望推前辈。丙吉虽病，以阴德而复全，萧傅出藩，怀本朝之雅意。顷膺旄节之重，以当赵魏之冲。坐使中朝，不劳北顾。宜衍大邦之履，仍加真食之封。於戏！身历四朝，履夷险而一致。心通庶事，阅义理者尤多。岂以中外之殊，而废谋猷之告！介尔眉寿，左右皇家。可特授依前官职，加食邑五百户、食实封二百户，勋封如故。主者施行。

　　○刘昌祚加恩制

　　门下：朕因路寝之正，举合宫之祠。礼乐法商、周之隆，车服兼汉、唐之盛。出款原庙，还享上穹。职贡充庭，工师履位。兵卫如植，旌旆不烦。实惟有人，以克成礼。殿前副都指挥使、武康军节度、洋州管内观察处置等使、持节洋州诸军事、洋州刺史、上柱国、彭城郡开国侯、食邑一千九百户、食实封一百户刘昌祚，天资鸷勇，性本忠良。结发征羌，号马上之飞将，授钺临塞，皆关中之要区。方西鄙之须材，会中军之谋师。畀之旄节之重，付之貔虎之师。归阅浃旬，旋闻辑睦。逮此熙成之庆，赖其宿卫之勤。即增封爵之崇，仍加真食之厚。於戏！古之明主，立赏以待有功。古之贤将，有功而耻自列。服予霈泽之异，勉尔勋名之思。贵当益恭，老当益壮。可特授依前官职进封开国公，加食邑七百户，食实封二百户，勋如故。主者施行。

　　○除文彦博太师河东节度使致仕制

　　门下：周公未尝之鲁，老亦居丰。留侯晚虽强食，终不任事。盖委寄之重，初无间然，而止足之风，所不敢废。惟我耆旧，历事祖宗，缵服之初，复命以位。虽师保之地，优佚不烦，而丘樊之心，朝夕以请。布告在位，俾闻高风。太师、平章军国重事、上柱国、潞国公、食邑二万八千一百户、食实封一万一千八百户文彦博，克孝而忠，允文且武。其在师旅，有方、召之勋；其在朝廷，有崇、之业。士民视其去就，夷狄震其威名。时更四朝，躬蹈一节。先皇帝愍劳以事，既许其归。越予访落之年，凛有涉渊之志。起之既老，待以仰成。出入五年，终始全德。进而论道，日闻典训之言；倚以折冲，卒靖边防之惊。委成功而不处，指莫景以求安。勤请屡闻，诚心莫夺。顾瞻闾井，近在洛师。郭氏有永巷之严，裴公有绿野之胜。岂以簪绂之累，久致形气之劳。贵极上公，既无复加之爵秩，分领全晋，仍畀久还之节旄。增广旧封，益衍真食。殚尽人臣之宠，归从父老之游。於戏！音声不遐，尚有就问之礼，几杖以俟，复期亲祀之陪。勿以进退之殊，而废谟猷之告。式燕且誉，俾寿而康。可特授太师、开府仪同三司、太原尹、充河东节度管内观察处置等使致仕，加食邑一千户、食实封四百户，勋封如故。仍令所司，择日备礼册命。主者施行。

　　○除冯京彦德军节度使制

　　门下：备河御胡，固天下之要地；建都置守，皆前世之重臣。虽中外之无虞，实根本之所在。非其人则视若虚邑，得所付则坐为长城。是用敷告外廷，复任旧老。保宁军节度、婺州管内观察处置等使、持节婺州诸军事、婺州刺史、知大名府兼北京留守司公事、畿内劝农使、充大名府路安抚使、马步军都总管、上柱国、始平郡开国公、食邑七千一百户、食实封二千二百户冯京，名冠多士，望高累朝。和而不同，性有盐梅之德，磨而不磷，同怀金石之坚。入则参领万几，出则蕃屏四国。顷加旄钺之宠，俾临赵魏之冲。宜民宜人，靖重而不扰；无怨无恶，乐易而可亲。朕不忍夺民所安，故命易节而处。升视冬卿之秩，并加邑户之封。盖官宿其业，则事无不知；民习其上，则信而易使。方今河流所出，近在都城之西。故道已堙，而岁有衍溢之虞；北流既驶，而方患堤防之缺。介众所利，卿靡弗闻，旧德所临，朕亦何虑。於戏！兵民细故，责之将佐而可为，邦国大猷，非吾耆老而谁听。勉尽白首之节，以宽北顾之忧。可特授检校司空、持节相州诸军事、相州刺史、充彰德军节度、相州管内观察处置等使、再任知大名府、兼北京留守司公事、畿内劝农使、充大名府路安抚使、马步军都总管，仍加食邑五百户、食实封二百户。勋封如故，主者施行。

　　【诏敕四十一首】

　　○尚书左丞韩忠彦尚免弟嘉彦尚主不许不允诏二首

　　敕忠彦：览所札子奏“伏闻圣恩宣召臣弟嘉彦赴禁中引见，欲令尚主。伏望以长主之贵，更加慎择”事，具悉。惟先正魏公，光辅三世，有劳宗桃。虽没元身，其报在后。先皇帝追怀忠厚之德，许以婚媾之亲。逮兹奉行，实出遗旨。虽卿以恶盈为戒，深欲固辞，而朝廷谓无德不酬，莫回成命。谦冲之意，嘉叹不忘。所请宜不许，故兹诏示，想宜知悉。昔王导以辅政之业，郭子仪以专征之功，肆其后人，皆联戚里，衣冠之盛，晋、唐所称。未闻其子孙以盈满为言，而朝廷听辞避之请也。今子先正，实配前人，筑馆之恩，报功斯在。盖便蕃之宠，属于乃父，而事不在卿，选择之命，出于先朝，而朕不敢易。体兹至意，罔或固辞。所请宜不允。

　　○门下侍郎孙固乞致仕不允仍给宽假诏

　　敕孙固：省所札子奏“春中以被病危重，乞一致仕名目，圣恩深厚，未忍遽从。今气血益以羸耗，在假已二十日，坤成圣节，不能勉强趋赴。伏望圣慈察臣出于至诚，曲成其志”事，具悉。朕以笃老之臣，于国有肝胆之亲而命以位，非贵其趋走之劳也，卿以垂白之年，许朕以股肱之用而受其托，非徒为朝谒之勤也。今者眷倚之厚，朕方未怠，闻望之隆，人亦无间。徒以寿日方迫，疾势未平，不能造朝，遽欲谢事。既非朕所以待卿之本意，亦非卿所以事朕之素心。人其谓何，朕实未谕。既命赐告以自养，卿其少安而勿违。所请宜不允，仍给宽假将治。故兹诏示，想宜知悉。

　　○韩忠彦乞外任不许不允诏二首

　　敕忠彦：览所札子奏“兄为执政，弟为驸马，未有似此体例，不若自求罢免。伏望许解近司，处之外任”事，具悉。魏公之功，没而不朽，先帝之命，久而不忘。吾有怀旧勋，擢卿于六官之贵，继因遗旨，属嘉彦以副车之姻。推吾此心，盖非一日。本将并录其子以宠其父，岂欲独收其弟而弃其兄？比因力辞，尝已临谕。有唐故事，非独一家。本朝已行，亦存近比。尚兹勤请，殊失眷怀。吾欲伯仲相望于朝，以示国家不替旧德。起视乃职，罔复烦言。所请宜不许。故兹诏示，想宜知悉。敕忠彦：省所札子奏“兄为执政，弟为驸马，未有似此体例，不若自求罢免。伏望许解近司，处之外任”事，具悉。君臣之间，以诚意相遇，则事无不可，以形迹为务，则理或难通。朕惟魏公历事三朝，咸有一德。功存社稷，泽及子孙。追怀茂勋，述行先志。以卿性资忠良，久更事任，可以寄股肱之托。以嘉彦业履纯洁，方及冠岁，可以与姻亲之选。各随材分，以答勋劳。由义而言，略无嫌疑之可避，顾卿何虑，特假形迹以为辞。况考之古今，亦有成例，祗服朕训，何恤人言！其罔复辞，以安厥位。所请宜不允。故兹诏示，想宜知悉。

　　○孙固乞致仕不允诏

