<!-- { "loadSidebar": true } -->
　　晓马路阻修，春风漠漠上衣裘。三年衔恤空馀息，一日忘形愿少留。末路悲欢随俯仰，此生身世信沉浮。寄声德操家人道，炊黍吾今且暂休。（同上。）

　　【宿土坊驿寄孔世长】

　　烧夜郊原百草荒，弊裘朝去犯严霜。残年意象偏多感，回首风烟更异乡。往返自非名利役，辛勤应见友朋伤。章江犹得同游处，最爱梅花蘸水香。（同上。）

　　【寄孙正之】

　　南游忽忽与谁言，共笑谋生识最昏。万事百年能自信，一箪五鼎不须论。友中惟子长招隐，世上何人可（一作肯）避喧。千里秋风相望处，皖公溪上正开樽。（同上。）

　　【道中寄吉父】

　　白雾青烟入马蹄，朝寒瑟瑟树声悲。平山断垅回环失，鸣鸟游鱼上下随。庙算未闻收策士，瘴乡谁与择军麾。忧时自欲寻君语，行路何妨更有诗。（同上。）

　　【送孙立之赴广西】

　　十年一别两相过，前想悲欢慷慨歌。穷去始知风俗薄，静来犹厌事机多。相期鼻目倾肝胆，谁伴溪山避网罗。万里辛勤君旧识，重江应亦畏风波。（同上。）

　　【送福建张比部】

　　画船萧鼓出都时，万里惊鸥去不追。却望尘沙应驻节，会逢山水即吟诗。长鱼俎上通三印，新茗斋中试一旗。只恐远方难久滞，莫愁风物不相宜。（同上。）

　　【送致政朱郎中东归】

　　平生不省问田园，白首忘怀道更尊。已上印书通北阙，稍留冠盖饯东门。冯唐老有为郎恋，疏广终无任子恩。今日荣归人所羡，两儿腰绶拥高轩。（同上。）

　　【别雷国辅】

　　侍郎忧国最贤劳，太尉西州第一豪。家庙比来闻泽厚，公孙今果见才高。明时尚使龙蛇蛰，壮志空传虎豹韬。莫厌皖山穷绝处，不妨云水助风骚。（同上。）

　　【垂虹亭】

　　坐觉尘襟一夕空，人间似得羽翰通。暮天窈窈山衔日，爽气客御风。草木韵沉高下外，星河影落有无中。飘然更待乘桴伴，一到扶桑兴未穷。（同上。）

　　【题正觉相上人箨龙轩】

　　风玉萧萧数亩秋，箨龙名为道人留。不须乞米供高士，但与开轩作胜游。此地七贤谁笑傲，何时六逸自赓酬。侵寻衰境心无著，尚有家风似子猷。（见《诗注》卷三十七。）

　　【题友人壁】

　　茆檐前后欠松萝，百里乘闲向此过。涧水绕田山影转，野林留日鸟声和。萧条鸡犬逢人少，想象乾坤发兴多。世事不如闲静处，知君出处意如何。（同上。）

　　【清明辇下怀金陵】

　　春阴天气草如烟，时有飞花舞道边。院落日长人寂寂，池塘风慢鸟翩翩。故园回首三千里，新火伤心六七年。青盖皂衫无复禁，可能乘兴酒家眠。（同上。）

　　【杭州呈胜之】

　　游观须知此地佳，纷纷人物敌京华。林峦腊雪千家水，城郭春风二月花。彩舫笙萧吹落日，画楼灯烛映残霞。如君援笔宜摹写，寄与尘埃北客夸。（同上。）

　　【闻和甫补池掾】

　　遭时何必问功名，自古难将力命争。万户侯多归世胄，五车书独负家声。才华汝尚为丞掾，老懒吾今合钓耕。外物悠悠无得丧，春郊终日待相迎。（同上。）

　　【宝应二三进士见送乞诗】

　　少喜功名尽坦途，那知千世最崎岖。草庐有客歌《梁甫》，狗监无人荐《子虚》。解玩山川消积愤，静忘岁月赖群书。惭君枉盖如平昔，不笑谋生万事疏。（同上。）

　　【谢郏秘校见访于钟山之庐】

　　误有声名只自惭，烦君跋马过茅檐。已知原宪贫非病，更许庄周知养恬。世事何时逢坦荡，人情随分值猜嫌。谁能胸臆无尘滓，使我相从久未厌。（同上。）

　　【同长安君钟山望】

　　解装相值得留连，一望江南万里天。残雪离披山韫玉，新阳杳霭草含烟。馀生不足偿多病，乐事应须委少年。惟有爱诗心未已，东归与续棣华篇。（同上。）

　　【奉招吉甫】

　　经纶无地委蓬蒿，凛凛胸怀且自韬。谁奋长谋平岭海，犹将馀力寄风骚。名惭随俗贫中役，恨未收身物外高。永夜西堂霜月冷，邀君相伴有松醪。（同上。）

　　【闲居遣兴】

　　惨惨秋阴绿树昏，荒城高处闭柴门。愁消日月忘身世，静对溪山忆酒樽。南去干戈何日解，东来ㄞ骑此时奔。谁将天下安危事，一把诗书子细论。（同上。）

　　【到家】

　　五年羁旅倦风埃，旧里依然似梦回。猿鸟不须怀怅望，溪山应亦笑归来。身闲自觉贫无累，命在谁论进有材。秋晚吾庐更潇洒，沙边烟树绿洄洄。（同上。）

　　【西帅】

　　吾君英睿超光武，良将西征捍隗嚣。誓斩郅支聊出塞，生禽颉利始归朝。一丸岂虑封函谷，千骑无由饮渭桥。好立功名标竹素，莫教空说霍嫖姚。（同上。）

　　【松江】

　　宛宛虹霓堕半空，银河直与此相通。五更缥缈千山月，万里凄凉一笛风。鸥鹭稍回青霭外，汀洲时起绿芜中。骚人自欲留佳句，忽忆君诗思已穷。（同上。）

　　◎杂咏

　　其六

　　百年礼乐逢休运，千里江山极胜游。那似鲍照空写恨，不为王粲只消忧。（见《诗注》卷四十六。）

　　【夏文扇】

　　白马津头驿路边，阴森乔木带漪涟。斜阳一马匆匆过，梦寐如今十五年。（见《能改斋漫录》卷十一。）

　　【晚春】

　　春残叶密花枝少，睡起茶多酒盏疏。斜倚屏风搔首坐，满簪华发一床书。（见《诗注》卷四十八。）

　　【楼上望潮】

　　楼上人肠渴欲枯，楼前终日望平湖。无舟得入沧浪去，为问渔人得意无。

　　【寄李道人】

　　李生富汉亦贫儿，人不知渠只我知。跳过六轮中耍峭，养成三界外愚痴。

　　【忆江南】

　　城南城北万株花，池面冰消水见沙。回首江南春更好，梦为蝴蝶亦还家。（同上。）

　　【对棋呈道原】

　　北风吹人不可出，清坐且可与君棋。明朝投局亦未晚，从此亦不复吟诗。（同上。）

　　【谢微之见过】

　　此身已是一枯株，所记交朋八九无。唯有微之来访旧，天寒几夕拥山炉。（同上。）

　　【惜春】

　　满城风雨满城尘，盖紫藏红漫惜春。春去自应无觅处，可怜多少惜花人。（同上。）

　　【子贡】

　　一来齐境助奸臣，去误骄王亦苦辛。鲁国存亡宜有命，区区翻覆亦何人。（同上。）

　　【急足集句】

　　年去年来来去忙，倚他门户傍他墙。一封朝奏缘何事，断尽苏州刺史肠。（《全宋诗》卷五七七引宋方勺《泊宅编》卷一。）

　　【题定力院壁】

　　溪北溪南水暗通，隔溪遥见夕阳舂。思量诸葛成何事，只合终身作卧龙。（同上。宋阮阅《诗话总龟》前集卷一引《云斋广录》）

　　【题山寺扉】

　　口衔天宪手持钧，已是龙墀第一人。回首三千大千界，此身犹是一微尘。（同上。宋张邦基《墨庄漫录》卷四）

　　【字谜诗二首】

　　兄弟四人两人大，一人立地三人坐。家中更有一两口，任是凶年也得过。

　　将军身是五行精，日日燕山望石城。待得功成身又退，空将心腹为苍生。（同上。宋庄绰《鸡肋编》卷上。）

　　【晴景】

　　雨来未见花间蕊，雨后全无叶底花。蜂蝶纷纷过墙去，却疑春色在邻家。（同上。宋胡仔《苕溪渔隐丛话》后集卷二五）

　　【皇庚寅自临川如钱塘过宿此嘉戊辰自番阳归临川再宿金峰】

　　十年再宿金峰下，身世飘然岂自知。山谷有灵应笑我，纷纷南北欲何为。（同上。《诗注》卷三九《初去临川》诗李壁注引）

　　【题金陵驿】

　　重冈古道春风里，草色花光似故人。却喜此身今漫浪，回家随处得相亲。（同上。宋马光祖《景定建康志》卷一六）

　　【咏梅】

　　颇怪梅花不肯开，岂知有意待春来。灯前玉面披香出，雪后春容取胜回。触拨清诗成走笔，淋漓红袖趣传杯。望尘俗眼那知此，只买夭桃艳杏栽。（同上。宋吴自牧《梦粱录》卷一八）

　　【书堂】

　　乌石冈头上冢归，柘冈西畔下书帷。辛夷花发白如雪，万国春风庆历时。（同上。宋周密《浩然斋雅谈》卷中）

　　【李花】

　　朝摘桃花红破萼，莫摘李花繁满枝。客心浩荡东风急，把酒看花能几时。（同上。宋陈景沂《全芳备祖》前集卷九）

　　【石竹花】

　　麝香眠后露檀匀，绣在罗衣色未真。斜倚细丛如有恨，冷摇数朵欲无春。（同上书前集卷二四。）

　　【题宝岩寺寒碧亭】

　　两岸青山刻峭成，一溪回曲篆丝纹平。绿阴隐隐无重数，欲去黄鹂又一声。（同上。元袁桷《延四明志》卷二）

　　【山居杂言】

　　法和衣钵过南华，正叶传师萃一花。胜地雾迷淮水石，望星人指楚天涯。数千松倚西山老，七百僧悲去路赊。一片苍苔涅石，至今缭绕白云遮。（同上。明庐希哲《弘治黄州府志》卷七）

　　【将赴南徐任游茅山有作】

　　丹阳太守意如何，先谒茅卿始下车。展节事君三黜后，收心奉道五旬馀。回寻灵药逢芝圃，欲叩真关借玉书。不用从人问通塞，天教吏隐接仙居。（同上。明王僖徵《弘治句容县志》卷八）

　　【送王郎中知江阴】

　　持归霄汉青绫被，去看吴都白马潮。叠鼓渡江寒浪伏，鸣铙入境野云飘。鱼穿杨柳夸鲸脍，人采芙蓉学细腰。家有三槐为太守，弟兄谁似李文饶。（同上。明张衮《嘉靖江阴县志》卷二一）

　　【挽舜元胡著作郎】

　　德行文章里宗，姓名朝野尽知公。侍亲存没皆全孝，报政初终必竭忠。性直不从花县乐，分安求逸郁堂空。从今永别人间去，笑入蓬瀛阆苑中。（同上。明李士元《嘉靖铜陵县志》卷八）

　　【千丈岩瀑布】

　　拔地万重清嶂立，悬空千丈素流分。共看玉女机丝挂，映日还成五色文。（同上。清黄宗羲《四明山志》卷一）

　　【听泉亭】

　　逗石穿云落涧隈，无风自到枕边来。十年客底黄粱梦，一夜水声却唤回。（同上。）

　　◎律诗（六言）

　　【宫词（此王建宫词，非公作。）】

　　六宅新妆促锦，三宫巧仗丛花。一片黄云起处，内人遥认官家。（见《诗注》卷四十。）

　　◎歌曲

　　【雨霖铃】

　　孜孜。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。本源自性天真佛。祗些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。（以下均见《全宋词》。）

