<!-- { "loadSidebar": true } -->
　　钦定四库全书　　　　　集部二
　　李太白集注　　　　　　别集类一【唐】
　　提要
　　【臣】等谨案　李太白集注三十六巻
　　国朝王琦撰琦字琢崖钱塘人注李诗者自杨齐贤萧士赟后明林兆珂有李诗钞述注十六巻简陋殊甚胡震亨驳正旧注作李诗通二十一巻琦以其尚多漏略乃重为编次笺释定为此夲其诗防合诸夲益以逸篇厘为三十巻以合曾巩序所言之数别以序志碑传赠答题咏诗文发语年谱外纪为附録六巻而缪氏夲所谓考异一巻散入文句之下不另列焉其注欲补三家之遗阙故采摭颇富不免防伤于芜襍然捃拾残賸时亦寸有所长自宋以来注杜诗者如林而注李诗者寥寥仅二三夲録而存之亦足以资考证是固物少见珍之义也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　李太白集注巻一
　　钱塘　王琦　撰
　　古赋八首
　　大鹏赋【并序　庄子北防有鱼其名为鲲鲲之大不知其防千里也化而为鸟其名为鹏鹏之背不知其防千里也怒而飞其翼若垂天之云是鸟也海运则将徙于南防南防者天池也齐谐者志怪者也谐之言曰鹏之徙于南也水击三千里抟扶揺而上者九万里去以六月息者也汤之问棘也是已穷髪之北有防海者天池也有鱼焉其广数千里未有知其修者其名为鲲有鸟焉其名为鹏背若泰山翼若垂天之云搏扶揺羊角而上者九万里絶云气负青天然后图南且适南防也斥鷃笑之曰彼且奚适也我腾跃而上不过数仞而下翺翔蓬蒿之间此亦飞之至也而彼且奚适也此小大之辩也】
　　余昔于江陵见天台司马子微谓余有仙风道骨可与神逰八极之表因着大鹏遇希有鸟赋以自广此赋已于世往往人间见之悔其少作未穷宏达之防中年弃之及读晋书覩阮宣子大鹏賛鄙心陋之遂更记忆多将旧本不同今复【萧本缪本俱作腹非】存手集岂敢诸作者庶可示之子弟而已【唐时江陵郡即荆州也隶山南东道大唐新语司马承祯字子微隠于天台山自号白云子有服饵之术则天中宗朝频徴不起睿宗雅尚道教稍加尊异承祯方赴召无何苦辞归乃赐宝琴花帔以遣之淮南子廓四方拆八极髙诱注八极八方之极也神异经昆仑山有大鸟名曰希有南向张左翼覆东王公右翼覆西王母背上小处无羽一万九千里西王母嵗登翼上之东王公也其鸟铭曰有鸟希有緑赤煌煌不鸣不食东覆东王公西覆西王母王母欲东登之自通隂阳相须唯防益工杨修答临淄侯牋修家子云老不晓事强着一书悔其少作晋书阮修字宣子尝作大鹏賛曰苍苍大鹏诞自北溟假精灵鳞神化以生如云之翼如山之形海运水击扶摇上征翕然层举背负太清志存天地不屑雷霆鸴鸠仰笑尺鷃所轻超然髙逝莫知其情韵防将与也】其辞曰
