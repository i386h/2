<!-- { "loadSidebar": true } -->
　　膳讫花枝各罢寻，萧闲天子院沉沉。楼罗春里传名过，斗去长输买燕金。 
　　〖《清异录》：刘鋹僭立，奢侈自恣，在宫中自称箫闲大夫。又：刘鋹在国，春深，令宫人斗花。凌晨开后苑，各任采择，少顷，敕还宫，锁苑门。膳讫，普集角胜负于殿中。宦者抱关，宫人出入者，皆搜怀袖，置楼罗，以验姓名，法制甚严。负者献耍金耍银买燕。〗 
　　扇子仙风拂酒鳞，荔枝初熟试尝新。状元对食遥相待，知是红云会里人。 
　　〖《清异录》：南海城中苏氏园，幽胜第一。广主尝与幸姬李蟾妃微行至此，憩酌绿蕉林。广主命笔，大书蕉叶曰“扇子仙”。苏氏于广主草宴之所，起扇子亭。《历代诗话》：刘鋹定例，作状元者，必先受宫刑。罗履先《南汉宫词》云：“莫怪宫人夸对食，尚衣多半状元郎。”《清异录》：岭南荔枝固不逮闽。蜀刘鋹多年设红云宴，正红荔枝熟时。〗 
　　凤州春柳拂金丝，曲院花开绕御池。记得君王游赏处，侍臣多进钓鱼诗。 
　　〖《宋史?礼志》：雍熙二年四月二日，诏辅臣三司使，翰林枢密直学士，尚书省四品、两省五品以上，三馆学士，宴于后苑。赏花钓鱼，张乐赐饮，命群臣斌诗习射。赏花曲宴自此始。〗 
　　轮直归来夜漏迟，罗江犬子吠花枝。苍茫报到黄衫吏，不信丹封摧婉仪。 
　　〖魏秦东《轩笔录》：庆历中，卫士有变，震惊宫掖。台官宋禧上言：“蜀有罗江狗，赤而尾小者，其警如神。愿养此狗于掖庭，以警仓猝。”时人谓之宋罗江。《文献通考》：宋真宗置淑容、顺容、婉仪、婉容，并从一品，在昭仪上。《辍耕录》：沛梁宫人诗： 
　　殿前轮直罢，偷去赌金钗。 
　　怕见黄昏月，殷勤上玉阶。 

　　人间多枣栗，不到九重天。 
　　长被黄衫吏，花摊月赐钱。〗 
　　建州方贡赴天家，八饼龙团胜绿芽。一一封题黏小凤，翰林初赐缕金茶。 
　　〖张舜民《画漫录》：有唐茶品，以阳羡为上供，建溪北苑未着也。常衮为建州刺史，始蒸焙而研之。丁晋公为福建转运使，始制为“龙团”，又为“凤团”，贡不过四十饼，专拟上供。虽近臣之家，徒闻之而未尝见也。天圣中，又为小团，其品回加于大团，赐两府，然止于一斤。唯上大斋，宿八人，两府共赐小团一饼，缕之以金。八人折归，以侈非常之赐。《宋史?食货志》：茶有二类，曰片茶，曰散茶。其出袁、饶、池、光、歙、潭、岳、辰、江、临府，兴国临江军有仙芝、玉津、先春、绿芽之类，二十六等。叶梦得《石林燕语》：故事，建州岁贡大龙凤团茶各二斤，以八饼为斤。《渑水燕谈录》：建茶盛于江南，近岁制作尤精。龙凤团茶最为上品，一斤八饼。庆历中，蔡君谟为福建运使，始造小团，以充岁贡，一斤二十饼，所谓上品龙茶者也。仁宗尤所珍惜，虽宰臣未尝辄赐。惟郊祀致斋之夕、两府各四人，共赐一饼。宫人翦金为龙凤花贴其上，八人分蓄之，以为奇玩。〗 
　　一派黄云透画棂，麦秋风过雨冥冥。宝歧殿里龙舆到，无逸图开六曲屏。 
　　〖《宋史?仁宗纪》：置迩英、延义二阁，写《尚书?无逸篇》于屏。《纲目》：宋仁宗皇佑元年，帝御宝歧殿，观刈麦。谓辅臣曰：“朕作此殿，不欲植花卉，而岁以种麦，庶知稼穑之不易也。”〗 
　　花拂春风雨露妍，玉钗堕砌卜机缘。东宫忆得银盆娩，赐遍金钱与酒筵。 
　　〖《宋史?李宸妃传》：真宗以为司寝，既有娠，从帝临砌台，玉钗坠，妃恶之。帝心卜“钗完当为男子”，左右取以进，钗果不毁，帝甚喜。已而生仁宗。〗 
　　不耐金奇两袖风，院楼亲与卷帘栊。玉颜不及唐妃袜，图跋无人到内宫。 
　　〖《续通鉴》：宋仁宗皇佑三年，唐介劾文彦博“知益州，日造间金奇锦，缘阉寺通宫掖，以得执政。”〗 
　　万寿山前斗柄斜，殿中院本总新夸。不愁演过三跳涧，教拓珠帘看百花。 
　　〖《辍耕录》：院本五花爨弄，或曰宋徽宗日，爨人来朝，衣装、鞋履、巾裹、傅粉墨、举动如此，使优人效之以为戏。诸杂院爨，如“三跳涧爨”、“讲百果爨”、“讲百花爨”，不一其名。《纲目》：政和七年，于上清宝箓宫东筑山，以象馀杭之凤凰山，号曰万岁。〗 
　　警鞭声促绣帏开，延福宫门御仗来。遥听千宫呼唤罢，驾前双鹤接朝回。 
　　〖《宋史?礼志》：皇帝出西阁，乘辇，协律朗俯伏，跪举麾。兴工鼓祝，奏干安之乐。殿上扇合，礼直官太常博士引礼仪，使导皇帝出。降辇，即坐，帘卷扇开，鞭鸣乐止。炉烟升，符宝郎奉宝，陈于皇帝坐左右。《宋史纪事本末》：政和四年八月，新作延福宫。宫在大内北，拱宸门外。《辍耕录》：汴梁宫人诗：“驾前双白鹤，日日候朝回。自送鸾舆去，经今更不来。”〗 
　　春宵预赏各成班，宫正前头簇鬓鬟。赢得一轮貂尾扇，绕阑灯火看鳌山。 
　　〖《宣和遗事》：宣和四年，令都城自腊月朔放鳌山灯，至次年正月十五夜，谓之预赏元宵。〗 
　　夹城箫鼓散浓熏，帖子迎春翰苑分。一带景龙灯下影，上元正试缕金裙。 
　　〖《宋书?礼志》：上元观灯，本起于方外之说。自唐以后，常于正月望夜，开坊市，门然灯。宋因之。政和五年十二月廿九日，诏于景龙门预为元宵之具。《武林旧事》：学士院进春贴子，帝后贵妃夫人诣阁，各有定式，绛罗金缕，华采可观。〗 
　　教坊几部姓名通，斜插钗鸾瘦玉虫。又看水嬉银钥启，金明池上立春风。 
　　〖《宋书?乐志》：淳化三年三月，幸金明池，命为竞渡之戏。掷银瓯于水间，令人泅波取之，因御船奏教坊乐，岸上都人纵观者万计。帝顾视高年皓首者，使就白金器皿。〗 
　　罗衫薄薄鬓松松，宴罢华阳醉玉容。瞥向珊瑚林下坐，竹垆自品密云龙。 
　　〖《画漫录》：熙宁末，神宗有旨，建州制“密云龙”，其品又加于小团矣。〗 
　　宝箓花宫夜漏分，醮坛清磬护仙云。一年千道须频曾，执得长幡侍帝君。 
　　〖《宋史纪事本末》：徽宗政和七年，幸上清宝箓宫，命灵素讲道经，凡设六斋，辄费缗钱数万。贫下之人，多买青布幅巾以赴，日得一饫餍，而衬施钱三百，谓之千道会。且令士庶入殿，听灵素讲经，帝为设幄其侧。夏四月，道箓院上章，册帝为教主道君皇帝。初，帝讽道箓院曰：“朕乃上帝元子，为神霄帝君。悯中华被金狄之教，遂恳上帝，愿为人主，令天下归于正道。卿等可上表章，册朕为教主道君皇帝。”于是道箓院上之。〗 
　　小车断过草如茵，花石纲边却苦春。转向瑶华宫外过，总教忆着失恩人。 
　　〖《文献通考》：仁宗废后郭氏，以后宫嬖宠忿争，坐废，出居瑶华宫，号金庭教主，冲静仙师。《宋史纪事本末》：崇宁四年十一月，以朱勔领苏杭应奉局及花石纲于苏州。〗 
　　球路签题积内厨，栀禽写出妙还无。晓来岳观移仙仗，御试分题孔雀图。 
　　〖《齐东野语》：绍兴御府书图有球路锦轴。〗 
　　飘飘窄砌绛衣单，菩萨蛮状舞队看。艮岳夜深明月去，回灯却倚卷云观。 
　　〖《宋史?乐志》：队舞之制，其名各十。女弟子队，凡一百五十三人。一曰菩萨蛮队，衣绯生色窄砌衣，冠卷云冠。二曰感花乐队，衣青罗曰色通衣，背梳髻，系缓带。三曰抛球乐队，衣四色绣罗宽衫，系银带，奉绣球。四曰佳人剪牡丹队，衣生红色砌衣，戴金冠，剪牡丹花。五曰拂霓裳队，衣红仙砌衣，碧霞帔，戴仙冠，红绣抹额。六曰采莲队，衣红罗生色绰子，系晕裙，戴云鬟髻，乘彩船，执莲花。七曰凤迎乐队，衣红仙砌衣，戴云鬟凤髻。八曰菩萨献香花队，衣生色窄砌，冠戴宝冠，执香花盘。九曰彩云仙队，衣黄生色道衣，紫霞帔，冠仙衣，执旌节鹤扇。十曰打球乐队，四色窄绣罗襦，系银带，裹顺风脚，簇花幞头，执球杖。王偁《东都事略》：政和初，天子命作寿山艮岳，于禁城之东陬，诏阉人董其役。舟以载石，舆以辇土，驱散军万人，筑冈阜高十余仞。增以太湖灵壁之石，雄拔峭峙，功夺天造。石皆激怒抵触，苔踶若啮，牙角口鼻，首尾爪距，千态万状，殚奇尽怪。辅以蟠木瘿藤，杂以黄杨、对青竹，荫其上。又随其旋转之势，斩石开径，凭险则设磴道，飞空则架栈阁。仍于绝顶增高榭以冠之，搜远方珍材，尽天下蠹工绝技而经始焉。山之上下，致四方珍禽奇兽，动以亿计，犹以为未也。凿池为溪涧，叠石为堤捍，任其石之性，不加斧凿。因其余土积而为山，山骨暴露，峰棱如峭，飘然有云姿鹤态，曰“飞来峰”，高于雉堞，翻若长鲸。腰径百尺，植梅万本，曰“梅岭”。接其余冈，种丹杏鸭脚，曰“杏岫”。又增土叠石，间留隙穴，以栽黄杨，曰“黄杨巘”。筑修冈以植丁香，积石其间，从而设险，曰“丁香障”。又得赪石，任其自然，增而成山，以椒兰杂植于其上，曰“椒崖”。接众山之末，增土为大坡，徙东南侧柏，枝干柔密，揉之不断华，华结华为幢盖，鸾鹤、蛟龙之状，动以万数，曰“龙柏坡”。循寿山之西，移竹成林，复开小径至数百步，竹有同本而异干者，不可纪极，皆四方珍贡；又杂以对青竹，十居八九，曰“斑竹麓”。又得紫石，滑净如削，而径数仞，因而为山，贴山卓立；山阴置木柜，绝顶开深池。车驾临幸，则驱水工登其顶，开阖注水而为瀑布，曰“紫石壁”，又名“瀑布幈”。从艮岳之麓，琢石为梯，石皆温润净滑，曰“朝真墩”。又于洲上植芳木，以海棠冠之，曰“海棠川”。寿山之西，别治园囿，曰“药寮”。其宫室台榭，卓然着闻者，曰琼津殿、绛霄楼、萼绿华堂，筑台高九仞，周览都城，近若指顾。筑碧虚洞天，万山环之，开三洞为品字门，以通前后。苑建八角亭于其中央，榱椽窗楹，皆以玛瑙石间之。其地琢为龙础，导景龙江东出安远门，以备龙舟幸东西，撷景二园。西则溯舟造景龙门，以幸曲江池亭。复自潇湘江亭开闸，通金波门北，幸撷芳园。隆外筑垒围之，濒水莳绛桃、海棠、芙蓉、垂杨，略无隙地。又于旧地作野店，麓治农圃。开东西二关，夹悬岩，磴道隘迫，石多峰棱，过者胆战股栗。凡自苑中登群峰，所出入者此二关而已。又为胜游六七，日濯龙涧、漾春陂、桃花闸、雁池、迷真洞。其余胜迹，不可殚纪。工已落成，上名之曰“华阳宫”。〗 
　　索架鹦歌赤羽长，金牌初赐住回廊。朝来方响休教误，须听声声唤卜娘。 
　　〖原注缺〗 
　　按遍笙歌压众流，仙韶院子总重修。春灯筵上梁州舞，赢得人称菊部头。 
