<!-- { "loadSidebar": true } -->
　　土牛所置惟民是利将立表以劝农胜陶冶而为噐相牵之状或垂象而在天观出之期谅成形而在地所以无刍豢之损殊死生之类寔大块之所资岂一撮之所致故乃用为恒典蒇其成事执农政之后先因策人以相示观夫出康荘之际当立春之期既合土而成象矣还服箱而似之诚鞭策而无用信耒耜之是持异彼土龙毎因旱而方致同夫刍狗表至仁而无私若非农为国本曷能敬授人时原其事始诚则有以图白巫以侔形毎葱犗而在视宁同日夕与羣羊而下来谅在月穷惟御人之所指是以先春斯举农正是供察之者觉顺时而行令观之者知有事于上农既惟人而是瞻岂与骥而同皁足以符务农之政足以叶劝人之道立之于后讶春事之尚迟御之于前悟农功之在早令出惟行百姓昭眀既有象而垂则表得时而亲耕立以示农岂忧燧尾之祸莫由而饭奚闻扣角之声事有开而必先义任重而致逺既遵之而为早方验之而知晩非同金鎻入寒渚而无踪有异绀辕行籍田而方垦夫然则土牛之出也可以为农政之本














　　文苑英华巻二十五
　　钦定四库全书
　　文苑英华巻二十六　　　宋　李昉等　编地类二
　　土风赋一首　　　　尘赋一首
　　隟尘赋三首　　　　泥赋一首
　　土风赋【并序】
　　班固曰人含五常贵于万彚刚柔缓急音声不同系水土之风气则谓之风其好恶取舍动静不恒随君上之情欲圣唐四三皇而六五帝一六合而光宅览职方图山川尽见嵗七月木铎徇于路命州里举贤良于我睢阳古之大郡也唯君子能通天下之志也其词曰吴季札挺生江国自南徂北聴羣乐之存亡观诸夏之臧慝乃言夫大雅小雅周南召南陈俗夸而奢其国无主韩地薄而险其人不堪燕都渤碣秦负汧陇侠客凭陵世家淫勇颛顼之居卫也桑间濮上务耽声色太公之存齐也冠带衣履唯勤组织洙泗之间既当【疑作富】财力觜毕之下弥重猎弋兾州则纣之余烈易为讐防合浦则蛮之犷俗相尚战闘吴南有豫章之基烧铜山而煮盐海楚东有云梦之区鞭火耕而驱水耨岂若睢阳城临氐房其地平促其人温良昔者舜渔雷泽尧作成【一作平】阳天乙都亳沛公潜梁故地多君子而风有先王富礼乐盛文章鱼盐委积士马精强亦有顔邑野人居宋而生孔子漆园傲吏隠周而号荘韦氏以占星着族楚宫以揆日居方宓子贱聼讼筑台坐空囹圄巫马期劝农作宰克正封疆亦有髙辛故郡下邑军塲蔡走定陶之国晋入涉【疑作沙】随之乡与夷出盟于瓦屋郤缺来防于承筐聊采缀而为赋叙菁华而未央言其国之始祖微子封于斯土先膺宗周之锡命招纳暴之余户宅陶唐火正之监就彭城铁官之估于是孟诸为泽芒山为圃日寻干戈云列郡【疑作羣】伍起台十仞作室百堵按弓甲飞楼橹横钓台伐金皷讨曹灭卫侵鄫掠鲁防盟于鸿口之亭缴射于龙逰之浦及其楚围急泽门役苦外则睅目而歌内则析骸而哺妖星去国所移者三恠石陨空视之则五其后汉分元弟出食于梁景【当作文】帝则锡茅而建社文【当作景】帝则肃桂而称觞由是防艇尽楼铺鴈池以千里兰轩竹阁澄猿岩而四起征廐马于邉徼选宫人于街市千乗出车百金练士煌煌炜炜而军容备矣南面称覇而朝天子若乃秦名砀郡禹作豫州城池竞于春色车骑溢于川流恵连则咏南山以作赋长卿则背西蜀而来逰入亭而避暑临谷塾而迎秋吊仙人于邑祠阏伯于商丘想华门之瘈狗叹梁野之妖牛并忘归于此地充近侍而淹留别有忠臣壮士贞夫孝子五侯竞立三王俱死英灵遰见商防未已虽埋骨于黄尘俱列名于青史当今奄有万国承平百年化被则如春露之沾草文同则若夜星之拱天惟兹都之宏壮比列土而居先属城有师何代无贤伊昔全盛莫之与竞食客骈阗诸侯聘命旌斾互出台殿交映忽剖而豆分若烟收而雨竟已矣哉中则倾兮满则缺隂灵起兮阳精灭始防春树歇芳菲已见秋源涨沙雪自昔雄材与壮气莫不埋恨而吞咽七十里之城郭仍在一千年之绮罗都絶京兆杜公久逰闗东临少昊之秋月过梁王之旧宫食水土问人风执官曹而正直抱身镜而清通识寳者不遗于草泽懐材者喜遇于良工但能任土而作贡则我梁国之不空
　　尘赋【并序】　　　　　　　　谢　偃
　　余执性介直动多违忤兹读老子至和光同尘窃有慕焉因而赋之
　　伊大噫之煽物气无击而不扬惟兹陈【疑】之宜昧何动息之顺常若乃寄形大飇托质厚地倐尔而往忽焉而至乍徘徊以上腾或飘飖而下坠起彼集此不失厥位【一作类】居无不安涉无不利似逹人之权理任逍遥以自肆若夫隂风发阵云屯鼍皷震红旗翻千乗动万骑奔中原以之黯色白日为之昼昏其兴也勃其息也渐或聚或散乍舒乍敛细不可拾轻不可掩笼箧笥羃防茵簟随时不竞应物不违值细雨而暂息逢轻风而复飞靃靃靡靡雰雰霏霏将晨轩而并出与暮盖而同归任动静而无累似识变而知机若夫拂珠履生罗韈积菱镜而鸾沉下雕梁而歌发散琼台而类粉布玉堦而似雪鳯辇于铜衢翳龙媒于金埓有动必发无空不遍出入青琐逰扬紫殿流细影于廻裾乱浮香于举扇隠洞房而难覩因隟光而可见既洋溢若浮烟又散漫如流霰至如化衣京洛錬石僊家色侔雨壤影杂飘沙逐奔踶而起乱随惊轮而飞斜近则昏阡蔽陌逺则晦景韬霞疑窃食于顔子先甘饵于虵惟纷吾之孤介骤萍流而蓬徙既守遇【疑作愚】以用直每受讪而招毁屡空范丹之甑时卧李恂之被未齐物于荘生庶同尘于老氏
　　隟尘赋【以不依光末难见微质为韵】　　　蒋　防
　　惟隟有辉惟尘是依微眀散乱若动如飞殊向晦以宴息类趋明而识机不逐大车寕发诗人之叹无昏广陌讵缁逰子之衣观乎杲杲初阳沉沉闇室纎光乍进爰委其质忽烟涵而雾贯每延风而写日透绮帐而偏眀暖丹楹而乍失不重乎金屋不贵乎华堂随明则着在映而彰代皆择其居我则不辞于处隙代皆异其志我则不厌乎和光似有情而聚散若任理以行蔵漠漠如流翳白驹之逸影蒙蒙不息起清唱于雕梁惟深惟微于闺于闼来不可止去不可遏语其志也流形似竞于分隂语其微也弱质已侔于毫末岂不以循其隟袭其辉洞幽房之曭朗笼踈牖之霏微道或未行叹浮沉之异路时而后动任韬晦以同归散漫廻环空蒙蒨练谓醯鸡之乍覩疑野马之潜见不争邻女之光不杂寒堦之霰故知委范甑者志有所未安感孔顔者时有所未欢处沉防而匪异辨疑似而愈难曷若因孤光而有托附影流而为观者哉所谓暗而能彰虚而能受望弹冠而自必腾清路而何不幸承命于光尘赋斯文而借手
　　第二【同前韵】　　　　　　　　杨宏真
　　隟有尘兮则惟其常日縁隟兮亦孔之彰何在隂而灭彩能委质以和光蔼若成规任隟中之小大纷然无绪随日际以悠扬观夫熠熠孤光霏霏素质尽方圆之所至满虚眀而不溢不洒不扫宜静以探微或煦或吹则动而逾宻何羃防以可久混空蒙而为一一防凝辉异出同归岂开而霰入疑向牖之虫飞其虚其徐有若无兮漠漠不皦不昧散而聚兮微微既不足以凝榭又何虞于化衣想夫向晦长存匪阳不见的尔东去忽焉西转嗟栁絮之従风讶雪花之见晛翔而不息安即为难挂髙栋而将晩留空隅而助寒疑琢玉成环环中屑坠若窥壶入洞洞里云残美纎姿而无隠虽小道而可观原夫自托于空而隟能善诱无求于日而隟以虚受察之昭精揽之盈手同白驹之灭没非野马之纷蹂逺窥浊水斯自异于浮沉仰观歌梁必坐分于妍不美其含华有耀委照无违想剥庐之斯众知旧舘之犹稀安寝之堂就余光而若在偷光之壁寻微烛以相依何异暗室无欺眀诚未逹伊若质之隠见在无私之与夺傥髙鉴以吹嘘愿飞翔【一作扬】于天末
　　第三【同前韵】　　　　　　　　赵　蕃
　　日入空隟尘生夜光嘉的的以初引见冥冥而自彰乍拂圆辉积纎形而散乱时摇轻吹飜弱质以悠扬洎夫托彼耀灵起兹虚室恒纷空而色碎毎烛幽而景宻仰孤光之未及犹在暗而效质由是亭亭旁照羃羃斜飞必烱尔以赋象终飘然而相依故所以临素壁隠清辉若下歌梁方凝姿而漠漠如惊陈榻几引耀以霏霏是故当皎皛以自飞引虚光而将扇振遗芳而交集流细影而倐遍散乎幽处非厚地而不扬透彼无间庶髙天而可见尔其晶眀下射杳霭中攅景熠熠以将尽视规规而尚残及皛辉之余斜分稍易当冥蒙之际仰望诚难至若窈窕孤悬荧煌相蹂静对幽闼闲临虚牖穷隠见而不让随方圆而可久若然者则混而同贯自得审于浮沉浩以相鲜孰可辨于妍不是以杳如有待纷若无机穿栋宇以光小拂栊而色微片影方呈似凿幽人之室轻文靡定如缁逰子之衣故其余照乍沉纎埃旁逹既在隂而不昧将耀质而难夺亦何必越茫洋散空濶愿依大厦之内永寄流光之末
　　泥赋【并序】　　　　　　　　郑惟忠
　　语曰等级悬隔有似云泥然云髙则髙矣如其不义犹为夫子所轻故曰于我如浮云泥卑则卑矣苟不可弃且见荘生所重故曰曳尾于涂中吾少也尝览左太冲诗曰贱者虽自贱重之若千钧感斯言之有征故为泥赋
　　嘉鸿鑪之造化物无象而不甄惟兹泥之为质谅禀之于自然虽体润性柔而名卑质贱不同尘以苟出必感泽而斯见信厚地之所生匪膏雨而不变同贤良之韫椟候圣明而方荐若乃花水行落荚雨将余交衢蓄潦曲浦含污【一作淤】望之疑实即之也虚动而为有静而为无苟具形之所蹠必触类而图诸托龟文而成印写鸟迹以为书踪发追风之马辙闭流水之车于是陶钧赋象刻削成噐固应用之无方任良工之所肄顺规矩而画一循制度而无二裁无不成拟无不类以土为质以水为位位去质沉复归乎地彼木偶之漂泊萍流之自恣推移兮莫识其始终泛滥兮莫知其所至若乃蕴凋草于闲馆含芳树于禁闱不缁白玉之彩徒混眀珠之辉带晴牛而蹔落逐春鷰而还飞何兹物之无识亦应命以知机本乎形而入用乃委质以合所涂城则踈勒解围封闗则崤函致阻及其见弃形晦迹沦无劳切玉之劒自落成风之斤体伊泥之应变时可同乎人志类明镜之受物若洪钟之虚已既悬絶于白云徒隠沦于緑水伊吾人之菲贱窃亦有感于斯矣



　　文苑英华巻二十六
　　钦定四库全书
　　文苑英华巻二十七　　　宋　李昉等　编地类三
　　小山赋一首　　　奉和御制小山赋一首掖庭山赋一首　　西岳望幸赋一首
　　小山赋　　　　　　　　　唐太宗【见初学记】
　　何四序之交运转三阳之暮时风辞暄而入暑树替锦而成帷想蓬瀛兮靡觌望昆阆兮难期抗微山于绮砌横促岭于丹墀啓一围而建址崇数尺以成岯既无秀峙之势本乏云霞之资承坠宇之残露挂低空之断丝尔乃参差絶巘葳纡短迳风暂下而将飘烟才髙而不暝寸中孤嶂连还断尺里重峦欹复正岫带栁而合双眉石澄流兮分两镜尔其移芳植秀擢干抽【一作芟】茎松新翠薄桂小丹轻细影杂兮俱乱弱势交兮共萦才有力以胜蝶本无心而引鸎半叶舒而岩暗一花散而峯明何纎微之同景亦卑细以相成于是换浮欢于沉思赏轻仁【当作隂】于胜地俯蚁垤而有余仰终南而多愧非为固于九折庶无亏于一篑聊夕翫而朝临足摅懐而荡志
　　奉和御制小山赋　　　　充容徐氏
