<!-- { "loadSidebar": true } -->
　　天佑国家莫先于生贤佐故必有命世豪杰之才出际文明之景运弘太平之盛业初非偶然之故也若右都御史韩公锺淳粹之秀气全英毅之美质文章政事之兼优文事武备之并懋四方頼之以平王国頼之以定勲业炳炳照映今古非上天生是异材以保佑于我国家也欤观学士钱公所作公之大传可以见公之为人矣公生而姿禀异常幼已为人所竒矣及长而甫冠辄领乡荐登进士髙第拜监察御史升广东副使擢都察院右佥都御史巡抚江西改山西副使召升大理少卿寻复右佥都御史奉勑巡抚大同宣府升兵部右侍郎出为浙江左叅政未几拜左佥都御史督征两广蛮冦寻升左副都御史提督巡抚两广加赐彩币以劳之闻父丧守制勑升右都御史起复总督两广军务开总府于梧州得便宜行事久之引疾乞退上初不允乞休不已乃赐致仕此公厯官之槩也其为御史也辩寃狱平冦贼能声蚤着巡抚江西也均徭役定岁办赈饥民劾不法其居台端也事有枉抑者辄固诤之多得伸雪其镇边方也广储蓄却强敌严军法军中震栗其征南也提兵捣贼大藤峡破之余寨悉平威名大振其竒谋妙筭举无遗策广人为立平蛮碑以纪其绩其它筹划悉合机宜此公政绩之槩也且其胸次轩豁机神明敏藻思英发沛然莫御心地坦夷不设城府诚命世之豪杰也非天为国家生之而何哉昔尹吉甫作蒸民之诗以美仲山甫既备举其徳复备举其职是即山甫之传也然必归之于天故曰保兹天子生仲山甫今考公之传与山甫之徳业不异则其生也何莫而非天乎公久劳于外虽暂居闲而朝廷之上四海之逺无不仰公勲名望公复起入而保王躬补王阙以弘济大业此固山甫永懐之心而亦公之志也故吉甫作诵以慰之予固非吉甫比然知公永懐之心有素故题公传后而亦以是慰之

　　跋钱宗嗣医者满腔生意画册

　　右画一册乃金太守伯玉及善绘者为名医钱君宗嗣所作者也其画有山水花卉禽鸟总题其端曰满腔生意来征余言予以谓生者天地之大徳也人得是理以生所谓仁也仁者以天地万物为一体民胞物与一视无间恻怛慈爱无不欲其同生并育于天地之间然欲行吾之仁惟医为然故医之为术济人利物起死回生施其药石之功跻之寿康之域其生意何如也宗嗣于此观其山水滃然而云霞舒森然而林木茁无非生意之流通观于花卉禽鸟发荣之畅茂条达飞翔之悠然自得无非生意之动荡即物理之生意有感乎满腔之仁心其生意之勃勃果孰能御之哉是则绘者以是画为宗嗣赠乃所以为其仁心之助不特资其玩好而已也 

　　忧乐格言为夏都宪题

　　莫之为而为者天也莫之致而至者命也君子纯乎天理故能乐天知命虽处贫贱亦坦然荡荡无入而不自得小人不知乎此所以虽处富贵而其心常戚戚欤古之人至以万乘之君不如陋巷之窭夫为言其垂训也至矣都宪天台夏君甞得前人所书格言一方足以警于其心也装于巻端而求题其后君执法宪台茂建功业悠然东归无所系累此其能乐天安命也可知矣宜其珍重是书而不之弃也岂非知言者哉

　　○策问

　　乡试策二道

　　问礼教导民于将然刑罚禁民于已然者也是以古昔帝王之治天下尚徳缓刑率有导民之典以故教化兴行世臻熙皥在唐虞三代其载于经有可考见者欤肆惟我太祖髙皇帝条成大诰三编太宗文皇帝纂集为善阴隲孝顺事实宣宗章皇帝采辑五伦书列圣相承前后一心无非劝善警恶导民归于礼教而已其亦有合于经欤三诰五伦其终始以何条善孝二书其终始以何人欤五伦君臣之道则详其目父道而下何为畧之欤三诰三书其理亦有相通否欤诸士子服膺圣训有年其悉陈之毋泛毋隐
　　问洪范八政以食货为首盖食者民所急货者民所资而政莫先于养人故也方今上供京师之食率仰给东南餫饷军民相兼漕挽止藉一渠之达使渠水充满则舟行通利而粟可致矣设或水浅舟胶则有起拨之费水溜舟覆则有偿纳之费及登岸抵京又有僦车之费岁复一岁欲军民无疲困也得乎稽诸古有请籴近粟可省漕卒而后果便者有江淮之道各自置船而免倾覆者有诸州回船给盐以偿其费者有引泉便漕舟通而陆费省者可得闻其设施之方欤其法亦有可行于今否欤方今通行四方之货曰银曰楮曰钱银出山川所产岁有常额市有定价惟钱楮出于国家铸造使相兼而行则利柄归上而民亦便矣今则楮日加轻有停滞之弊钱日加重有盗铸之弊银日加散有消耗之弊日复一日欲国用臻富足也得乎稽诸古有言不惜铜爱工而盗铸自息者有设质剂之法而民以为便者有出内帑收授而会子自重者有赴平准倒折而子母相权者可得闻其措置之术欤其法亦有可行于今否欤夫穷则变变则通通则久治法之所当然也伊欲水陆无虞费无浮浪而人力以苏轻重得宜物无翔贵而国用充羡必有其道愿酌古准今以对将采而献之于上

　　○对

　　味澹对

　　无欲丈人与味澹叟相遭于广漠之野丈人曳杖逍遥外物不挠而人世若超叟曰此有道之士也吾可与之定交乃周旋追陪携手同归髙坐剧谈钩玄索微言投气合泊然忘机丈人指其轩中之扁而问之曰人之吞耼必待调齐入于唇吻然后可味至若澹者歠焉漱焉若吸风饮泉虽已下咽而莫辩其然叟之味之请闻所言叟曰走之愿纳交于丈人者实以为知我今顾廑问厥情曷左盍试为我陈之而走也敢先琐琐乎丈人曰口之所别其味有五曰酸曰辛曰咸曰苦以至曰甘澹非其数生于五行洪范是谱咸生于水苦生于火金木酸辛甘则生土薄乃爽神厚伤臓腑酸多败脾辛多损肝咸苦甘多心肺肾残初虽不觉久而疗难孰若此澹吾心所安不燥不湿匪热匪寒惟兹是味他总不干诚为滋益气血之良剂保养寿龄之大丹意必有在于是也叟曰此所谓味五味之澹者也人具是形固当调摄保玉以全尔天年虽然似陟乎方外之习有我之私也走之志未止于斯
　　丈人曰君子于味所存以正所嗜以常常则可久正则允臧彼酰醢淋漓烹饪精凿禁脔侯鲭山珍海错虽可以塞尔饥肠充兹大嚼然致之匪易得之亦艰茍庖人之弗继将必俯铉朶颐顾鼎垂涎是以动色于炙染指于鼋宁知祸福于是纠纒孰若此澹味得天下之正而恒在日用之间至美不和纯质以全一饱之外曷足以累吾之天叟之意其在是乎叟曰此所谓味饮食之澹者也孟子曰饮食之人则人贱之为其养小以失大也请言其大
　　丈人曰人之一心众欲所攻物交于物乃引厥中是以耳悦淫哇目好冶容鼻臭兰茝口嗜肥秾四体所务安佚是从骄奢宴乐鸩毒厥躬彼其居列粉黛筵开绮罗食前方丈笑拥笙歌酱酒藿肉刲羔宰驼沉湎败度其存几何出则鲜衣怒马宝鞭玉勒牵黄臂苍遗钿堕舄百万呼卢千金结客嗜欲无厌终岂贞洁至有非分妄求贪多务得富拟封君田连阡陌忘身殖货珠贝骈集髙明之家鬼瞰其室孰若此澹有典有则音在黄锺色惟尚白环堵之宫聊以容膝韦布自暖藜糗可给掬月吟风枕流漱石一榻之外举为长物中有真味匪言能悉若是何如叟曰此所谓味澹薄之澹者也武侯曰非澹泊无以明志此亦儒者之素行耳愿闻其它
　　丈人曰作徳者逸作伪者劳顺理优裕逆情郁陶富贵在天穷达有命恬澹自守何事奔竞尔其爝火乍举羣蛾竞集酰瓮一开蝇纳自溺走利丝毫奔禄寸尺是以衒玉求售投刺愿识趦趄嗫嚅患得患失囚首丧面奴颜婢膝吐露肺肝指誓天日初若可信久宁有实尔或美宦是跻志盈计得声势夸诩骄蹇可挹恃其矫剧惘不怍其心迹其至位髙则嫌势均生敌疑轧惧逼承间伺隙既挤于井复投以石此固世所常有与穿窬其奚择敦若此澹无营无求与造物者游载沉载浮若不系之舟随寓而安万虑以休乐天知命夫复何忧其味之隽永虽太羮玄酒而莫之与侔若是何如叟曰此所谓味恬静之澹者也夫君子孰不欲仕又恶不由其道故孟子比之墦间之乞盖甚之也然知命乐天非体道之君子不能走甞从事于斯矣更闻与进
　　丈人曰邃古之初是曰大朴其民颛蒙其气浑噩无思无为不雕不斵观其动止则茹毛衣革穴处巢居卧则呿呿起则吁吁鼓腹而游含哺以嬉俗虽鄙野至徳自如观其饮食则燔黍捭豚抔饮污尊篑桴土鼓致敬鬼神礼虽简陋天真自存逮夫绳结既舒风气渐辟人文日宣寖胜厥质遂至琼宫瑶台榱题数尺笾豆簠簋锦衣玉食物我相形利欲滋殖故智者攟摭而兼取愚者株守而窘迫变诈旁午谲狯百出攘敓纷拏庻狱狼籍试一味之舌本遭螫欲挽太古伊何能及孰若此澹天君泰然身处今世心游古先衣茹虽非毛革而与葛天无懐之民比肩居处虽非巢穴而与浑沌赫胥之子周旋古澹是嗜世味徒妍彼夸毗之劳扰殆犹蠛蠓之过前若是何如叟曰此所谓味古朴之澹者也夫唐虞三代而上其天地日月即此天地日月也则知其人之心独非此心乎走诚愿学焉丈人盖先得我心之同然者矣虽然尤欲闻其古味之实
　　丈人曰人匪生知孰容弗学具载方册博文守约知其味者贵乎能嗜嗜其味者贵乎能乐蹊径一差大道丛薄故四圣爻象帝王谟典诗之性情春秋襃贬乐则神人以和礼则上下以辨洙泗问答濂洛讲明大弥天地炳若日星逺征近取拳拳服膺施之于家则长幼序措之于国则教化行布帛菽粟是为典刑彼庄老玄虚杨朱仁义申韩刑名管晏功利苏张纵横范蔡辩议不韦吕览太公史记以至愤世嫉俗幽人狷士放言髙论殆千百计非不驰骋古今发挥理致丰缛美新骇闻惊睇脍炙人口膏馥可味然以之辅世植教迪民成治致逺恐泥其流也不能无弊孰若此澹在乎圣言揖尧舜于寤寐接丘轲于几筵蔬食水饮箪瓢陋巷而得所乐之自然饱经饫道含英咀华而忘鱼兔之蹄筌若是何如叟曰此所谓味理趣之澹者也得之矣然犹未也史谈曰儒者博而寡要劳而少功岂其然哉岂其然哉必有至当归一之论幸毕其说
　　丈人曰厥有一物生天地先张主人物万化出焉代明日月流峙山川飞潜蠕动发育两间存乎吾心之中则纯粹而混融虚明而宣通不偏不倚至正大公推乎其前而弗究厥始推乎其后而莫知厥终不以桀跖而有啬不为尧舜而加丰但全之则为圣为贤失之则为狂为蒙是为古今之会事物之宗故舜禹之精一执中所以执乎此也汤武之建中建极所以建乎此也周公之思兼三王思乎此也孔子之一以贯之贯乎此也易书诗礼之所载载乎此也洙泗濂洛之所明明乎此也则叟之所以味之者容非在于此乎于此玩味涵养本原刮垢磨旋光性真皎然存天理于流行之际遏人欲于未萌之先自强不息终日干干茍无二以无杂可希圣以希贤此冲澹之极致而莫有出乎其前者也以是闻于叟何如叟勃然改容避席局蹐而言曰此所谓味天真之澹者也至矣尽矣其靡有加矣斯固走之所愿闻也走端居守道存吾心养吾性以事乎天犹惧坐井而未有所明今得闻丈人启蔽焕然若执热而濯我以清泠也谨再拜稽首以为终身味

　　○上梁文

　　应天府学门上梁文

