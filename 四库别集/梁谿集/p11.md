<!-- { "loadSidebar": true } -->
　　寓形天壌间自适乃其至放怀得山林肯逐市朝醉举世竞纷华谁识静中意澄清谢泥滓淘汰见精粹逰心无何乡养此浩然气猗欤乐全翁于世寡所嗜筑庵以自居方丈含大地请问庵中人其乐何由全万物备我身不以人灭天南畆丰可饱北牕凉可眠尚友古之人圣贤存简编有时自种植百卉争芳妍賔来聊一醉醉中亦逃禅鸡鹜自扰扰独鹤方云骞嗟予幸相见一见即忘年但愧闻道晩敢怀着鞭先何当归梁谿耒耜买一卜居学夫子相望两萧然
　　次韵题棣华堂
　　沙阳地僻有幽人三乐高怀自壮辰雏鳯已闻栖郄桂棣华更祝寿庄椿家余美醸时觞客手植名花日赏春借问市朝耽恋者何如云水自由身
　　陈兴宗供茉莉
　　幽人萧散省诸縁也解栽花满槛前羞把天姿争媚景故将清格占炎天毗耶遣化来香积隠圃移根入寓轩多谢庄严修妙供愿熏芬馥散无边
　　季明恵含笑花其香满室以诗报之
　　竒葩为我摘芳条一笑嫣然特地娇花露玉顔诚巧倩叶堆云鬓愈妖娆韬蔵妙质逾三月喷泄清香在一朝更把防丝纒绿萼肯教芳馥片时销
　　萤火
　　雨过禅房夜气清湿萤无数自宵行光穿竹树来还去影照池塘灭复明飞学流星疑有意岀因腐草本无情蹔时熠燿休慿夜敢傍长空晓日征
　　泛碧斋诗序
　　闽谿类多湍濑小舟诘屈行乱石间稍大则胶独沙阳不然谿平缓无滩声者几十余里县故有舫焚于雷火因不复置迨今八年清流如席可泛可濯坐视莫为非阙典耶予谪官来此暇日为邑中同僚道其故不旬月而舫具华丽宏壮有浙舸之风名之曰泛碧斋相与置酒以落成移舟中流沿泝轻驶四顾溪山邑屋之美欣然忘归而去国流落之感得暂释焉因赋诗四韵以纪其实序而刻之使后人知是舟之设自吾徒始尚勿毁云时宣和二年孟夏武阳李某序
　　诗
　　画斋初泛碧谿浔十里津平叠翠岑拍岸烟波梅雨细连天芳草岭云深愧烦断取西湖景蹔慰倾思北阙心好是清霄山吐月水光天影共沈沈
　　次韵志宏见赠拙轩
　　梁谿之拙天下絶六年出入黄金阙太官珍膳厌羶肥谪堕沙阳甘笋蕨胷中空洞何所有羞逐缁尘事奔走鹪鹩本是栖一枝鲋鱼何用求升斗飜羮触讳拙谁如悻悻还慙浅丈夫小轩燕处聊自榜方丈逈觉含空虚簿书麤了多暇日坐看日光摇霁隙百年销没向此中金玉满堂何所益不如便作逍遥人富贵于我如浮云欲知内外孰轻重何翅鸿毛与万钧平生习气未能已更续春秋修旧史马迁忍耻托空文欲洗前非徒费水虞卿归隠亦著书笔墨自可为欢娱心闲意到时一扫何用寸寸参厘铢扩然无事还面壁禅悦为牀法为食月光照破客尘空那有丝毫挂欣戚栟榈好学今所无返从拙者来问途拙翁已拙更何说万里清风一轮月
　　题吏隠轩
　　纷纷吏事何时已随扫随生畏首尾那知动静不相关安用杜门并洗耳曽侯作轩治丞事鴈鹜成行亦衣紫偷闲扫溉哦其间壁记当须倩韩子榜之吏隠名者谁梁谿拙翁前柱史萧然一室自可人况有明牕兼净几隠中涵养得佳趣致逺自应从兄起王良伯乐世岂无騕褭骅骝日千里
　　寄陆敦礼二首
　　晋河太守况如何日对溪山醉绮罗肯念旧僚今逐客强倾浊酒只悲歌
　　闻说长桥跨海涯碧天影浸白虹垂自嗟羁束无因到乞取君谟大字碑
　　闻仲辅弟自陈便亲得南康军逍遥观
　　宦逰方壮已抽身始验从来嬾是真未看昻霄摩逺翮且将戏防慰偏亲我当放逐离羣日尔作逍遥自在人恩贷何时听从便庐山同作逺公賔
　　重午
　　谁将佳节号天中阳极阴生五自重角黍但能娱幼稚防丝那得制蛟龙千年沉汨英灵在万里浮菖习俗同逐客有家归未得满怀离恨寄南风
　　志宏遗枯梅产芝
　　邓志宏家枯梅产芝大小凢六予为名轩作赞志宏因分其三以遗予赋诗以答其意
　　子家积庆芝自生紫云为叶金为茎世间美瑞子不有分以遗我鸿毛轻煌煌秀色照轩槛犹带雨露凄芳馨当留几案永为好他日煮食驱三彭
　　读四家诗选四首【并序】
　　介甫选四家之诗第其质文以为先后之序予谓子美诗闳深典丽集诸家之大成永叔诗温润藻艳有廊庙富贵之气退之诗雄厚雅徤毅然不可屈太白诗豪迈清逸飘然有凌云之志皆诗杰也其先后固自有次第诵其诗者可以想见其为人乃知心声之发言志咏情得于自然不可勉强到也因各赋诗一篇以见意云
　　子美
　　杜陵老布衣饥走半天下作诗千万篇一一干教化是时唐室卑四海事戎马爱君忧国心愤发几悲咤孤忠无与施但以佳句写风骚到屈宋丽则凌鲍谢笔端笼万物天地入陶冶岂徒号诗史诚足继风雅使居孔氏门宁复称赐也残膏与賸馥霑足沽丐者呜呼诗人师万世谁为亚
　　永叔
　　庐陵间世才妙手归大匠文章振古风独立无与两诗篇尤藻丽句法含万象平夷谢雕镌醇厚如醖醸温温廊庙姿不作穷愁相平生蹈难危利口困谗谤终焉自光明学者共师仰每诗必言归耕钓箕颍上但欲风波息岂是事高尚收身及未老六一聊隠放九原如可作非公复谁向
　　退之
　　昌黎文章伯乃是圣人耦传道自孟轲渊源极师友雄词障百川伟论挂众口余事付诗篇雅健古无有尤工用险韵妥贴等妍丑毅然倔强姿挥此摩天手立朝着大节去作潮阳守驱扫云雾开约束鲛鳄走位虽不称徳妙誉垂不朽譬独观泰山羣岭皆培塿又如众星中错落仰北斗籍湜何足云齐名岂其栁
　　太白
　　谪仙乃天人薄逰人间世词章号俊逸迈往有英气明皇重其名召见如绮季万乘尚僚友公卿何介蔕脱靴使将军故自非因醉乞身归旧隠来去同一戏沈吟紫芝歌缅邈青霞志笑着宫锦袍江山聊傲睨肯从永王璘此事不须洗垂天赋大鹏端为真隠子神逰八极表捉月初不死
　　夜坐观书
　　铜漏丁丁杂雨声夜凉兀坐已三更十年奔走成何事依旧韦编对短檠
　　读李长吉诗
　　长吉工乐府字字皆雕锼骑驴适野外五藏应为愁得句乃足成还有理致不呕心古锦囊絶笔白玉楼遗篇止如此叹息空搔头
　　读孟郊诗
　　我读东野诗因知东野心穷愁不出门戚戚较古今肠饥复号寒冻折西床琴寒苦吟亦苦天光为沈阴退之乃诗豪法度严已森雄健日千里光铓长万寻乃独喜东野譬犹冠待簪韩豪如春风百卉开芳林郊穷如秋露候虫寒自吟韩如锵金石中作韶濩音郊如击土鼔淡薄意亦深学韩如可乐学郊愁日侵因歌遂成谣聊以为诗箴
　　足成梦中
　　五月十六日夜梦中得两句云谁信曹谿一滴水流归法海作全潮既觉因足成一絶
　　本来佛法无多子正觉菩提弹指超谁信曹谿一滴水流归法海作全潮
　　纸笔墨尽戏成
　　沙阳地僻纸笔墨皆不佳予逺来不能多携至是皆尽独一砚如故因戏成此诗
　　我生飘泊苦西东四子相逐半世中越楮如云随散灭绛终日困磨礲秃怜毛頴频遭斥静爱陶解困穷一笑寓轩无所有本来文字相皆空
　　梅雨
　　小麦青青梅正黄连山雾雨湿溪乡轻丝嫋嫋摇空界重滴涓涓响暮廊结集郁蒸来海峤驱排愁恨到禅房寓轩居士心如鐡黙坐惟闻茉莉香
　　初见荷花
　　雨过芙蕖满曲塘端疑翠葢拥新妆风翻圆碧田田叶露浥深红苒苒香根出淤泥成妙净气侵虚阁愈清凉开花不待秋风起景物依然类浙乡
　　志宏以家所生新芝遗予并以诗来次韵报之
　　紫芝多产白玉峯服食益寿増明聪人间采茹未易得怅望古曲来悲风却知逺谪见竒物子家端是庆所钟煌煌三秀岂难并玉榦云叶方成丛嘉祥美瑞不自惜掇以遗我诚由中甘芳胜菌滑胜乳能杀三尸驱九虫童顔了视驻可乆堕髪落齿生应重嗟予迂疎与世濶得食此物谁之功商山傥可追四皓淮南安用寻八公骖鸾控鹤吾未暇千里白云聊与同【梁肃四皓賛云商山紫芝白云千里】











　　梁谿集巻九
　　钦定四库全书
　　梁谿集巻十　　　　　　　宋　李纲　撰诗六【在沙阳作五十五首】
　　华岳图　　　　　　衡岳图
　　与邑官防凝翠阁　　偶题二首
　　寄吴元中给事　　　寄顾子美提举
　　絶句　　　　　　　次韵罗修撰古风罗修撰宠示龙兴老碑刻
　　五月三日夜坐达旦谩成
　　季明送南中花木　　苦热行
　　次韵志宏戏兴宗耳疾之作
　　夜坐闻笛　　　　　燕凝翠阁
　　防凝翠阁逰泛碧斋　十六日泛舟
　　七峯七首【并序】　　　太史溪
　　次韵志宏泛碧斋会连饮三罸爵
　　次韵志宏见示二首　次韵湖阴曲【温庭筠词附】次韵东坡四时词四首
　　将游栟榈二首　　　荔枝词集句
　　畴老见示荔枝絶句次韵
　　再次耳聋诗　　　　尝新橄防二絶句种荔枝核有感　　　松架敝以新枝易之
　　偶作　　　　　　　晩虹
　　白鹭　　　　　　　以蜜渍荔枝寄逺
　　石轮鱼　　　　　　次韵丹霞见寄古风次韵丹霞录示罗畴老唱和诗四首
　　寄题丹霞宴坐轩　　次韵江滋秀才见寄
　　畴老修撰所藏华岳图
　　往年跨马观羌戌道厯太华西临雍伟哉造化巧凝结元气孕此金芙蓉平原陡起三万仞峻屏却畧罗秋空巍然雄尊镇西极众山班列如朝宗天池防滟喷山顶防作瀑布飞长虹亭亭僊掌摩碧落晓日照耀五指红巨灵赑屃运神力导河擘华留其踪烟寒风逺张超谷【音欲】霞駮雾开毛女峯希夷故隠今尚在白云依旧时东封囘头一别二十载不意见之图画中生绡六幅挂清昼隠耳防防闻松风山中草木旧相识恍如梦到云台宫神逰絶巘窥玉井欲取莲藕根株通好竒何必似韩子悬崖侧足悲途穷从公传此岳真相永结清好无时终
　　右华岳
　　五岳分奠如循环作镇南服惟衡山炎方荒絶亘沧海天付雄柄司神奸祝融腾掷倚霄汉羣峯逦迤犹堂坛赞防一气泄云雨蟠防千里来荆蛮屹然天地物最钜造化凝结良艰难恭闻兹岳魏夫人羽驾白日逰山樊翛翛云气变异色笙竽声杂环佩神仙恍惚未易测落花流水空潺潺退之倔强古亦少故取窜谪窥孱顔精神黙祷若有应驱扫氛翳开烟鬟乃知正直神所与露竒呈巧初不悭嗟予平生好山水欲以两足穷跻攀恨兹覊束未能往幽觌眇然图画间何当身逐鴈同到已觉心与云俱闲轩辕弥明傥未死相与逰戏超尘寰
　　右衡岳
　　与邑官防凝翠阁
　　屹然高阁虚且通溪山増秀来薫风皆云闽境似此少岂但为最沙阳中栋楹显敞制度巧饰以黝白非青红七峯倒景蘸层碧十里平津流向东连山松桧郁葱蒨一溪烟雨寒冥蒙沈沈月彩照清夜漠漠云影摇苍穹眼光到处色皆翠凝结至今劳化工几年落寞顾眄地拈出始知观覧雄开筵置酒共临赏正暑景物生秋容画船笳吹助清咽津岸击鼓声逢逢世间万事非偶尔成此一叚传无穷我归三子子归我毕竟假合谁之功人生防合自可乐且须吸尽玻瓈钟他时追忆如梦寐一笑胜防囘首空
　　偶题二首
　　金僊实语教观空老氏防言戒知足生前能着几两屐安用胡椒八百斛此身犹自是蘧庐身外何须寳金玉一衣一食便有余从此梁谿须窒欲
　　又
　　退之呵佛乃知佛王莽崇儒岂信儒救弊自须烦诋毁即真安用假诗书
　　寄吴元中给事
