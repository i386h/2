<!-- { "loadSidebar": true } -->
    日之夕矣，川陆载阴。有群飞之振鹭，顾俦匹而弄音。始遵渚以乱下，若涛起於清浔。俄矫翼以归来，疑霰集於平林。尔其游止有度，不徐不疾。散雪彩於江烟，皎霜容於寒日。映枫叶而暂见，入芦花而还失。叹美羽之翩翻，感馀生之忧栗。若乃不为退，常与鸿冥。乍回合兮如练，忽寥落兮如星。陋汀葭之靡靡，栖岸竹之青青。又似素旄陈於旷野，白笔森於广庭。悲夫！绿枝弱，巢非所据。既萧瑟而多风，亦扶疏而受露。岂不知陂泽可宿，荆榛易固。恶下流而不居，恐抟兽之当路。逮乎天清潦收，独立涟漪。意态暇，羽毛衤参衤丽。或暂往而得游，或终夕而守空陂。隐青沙以延伫，若田父之辍。重曰：振鹭於飞，于彼沧洲。聊自适於於遐旷，本无心於去留。思有客於微子，愧植羽於宛邱。信兹禽之可玩，何必从海上之群鸥。
    ○问泉途赋（并序）
    问泉途，思沈侯也（原注：沈使传师也）。馀与沈侯同侍禁林，俱守藩翰，出入光宠，垂二十年。君性乐山水，尤好线竹，良辰美景，不废赏心，常叹人世险限，多言可畏，固未得尽其所怀也。昔尚子平称：“吾已知富不如贫，贵不如贱，未知存亡何如耳。”陶靖节亦称：“人生实难，生如之何。”今作赋以问之。
    昔我与子，同升玉堂。回先帝之英盼，被霄汉之辉光。君耸驾於长沙，馀建旆於朱方。且欲极山水之临泛，尽人生之乐康。谢既好於丝竹，陶亦间於壶觞。虽爵服之已贵，何忧思之未忘。宝瑟独奏於门庭，玉颜不畜（一作出）於洞房。今则逝矣，前荣可伤。於是托意宵梦，久而乃寐。问冥昧於故人，求神道之仿佛。或曰生特在於行乐，死何用於虚谥。或言唯令名之不泯，非苦节而安致。彼终古之茫茫，竟斯言之谁是。又曰君有瑶席，尚可陈兮。君有清香，尚可焚兮。昔之艳姬，复得见兮。昔之哀歌，复得闻兮。谁为朋友，展戏谑兮。岂有樽酒，接殷勤兮。馀闻神之清者，上为列星。德之粹者，复为贤人。万化转续，如在钧。或寿或夭，或鄙或仁。亦受气於蛮貊，仍托形於介鳞。独谗人没於泉下，不得同於物化。怀君子之素风，方俟命於昊穹。无乃困武叔而见宏石，迫无极而值充躬。有明龙而害正，有仪尚之蔽忠。苟不罹於此患，固无伤於道穷。
    ○伤年赋（并序）
    馀兹年五十，久婴沉痼，楚泽卑湿，杳无归期，恐田园将芜，不遂悬车之适，乃为此赋。
    五十已至，生涯可知。在安乐而犹叹，况形神之支离。伤寿有贾生之痛，招魂无宋玉之词。邈故园之寥远，念归途之未期。顾稚子而凄恻，想田庐而涕Д。有客戾止，问我何悲。仲尼晚而喜《易》，老而敦《诗》（原注：《国语》：“公问元帅於赵衰，对曰：‘可，行年五十矣，守学弥笃。’”）。苟朝闻於圣道，虽年往而未衰。馀乃对曰：心之忧矣，子岂知之。嗟世路之险隘，矧驽骀之已疲。法先哲以行止，经险阻而勿违。阳息驾於折阪，思保身於不危。文飞辔於崤道，若遗风（一作大风）而载驰。幸回车之未晚，与此路而长辞。嗟乎！亢必有悔，盈难久持。李耽宠而忘返，岂黄犬之可思；种婴患而且（一作乃）寤，渺沧波而莫追。隽畏势（一作畏形势）而自引，非罹之所羁。宜见险而高举，顾轩冕其如遗。虽高华之难企，在哲人之所为。何必求季主之尽性，访詹尹而决疑。高有山兮逶迤，从园公兮采芝。湘有水兮涟漪，继渔父兮维丝。既已觉於今是，岂遑遑於路歧。
    ○怀赋（并序）
    荆楚多飞，馀所居在岑壑之中，盖兹鸟族类所托，不足叹其蕃也。天宝末，韦郇公谪守蕲春，时李邺公亦以处士放逐，尝中夜同宴，屡闻音郇公执爵流涕叹曰：“长沙下国。”邺公曰：“此鸟之声，人以为恶，此好音听之，则无足悲矣。请饮酒，不闻音者，浮以大白。”坐客皆企其声，终夕不厌。馀因其夜鸣不已，感前贤亦罹其患，乃为此赋。
    我乐遐深，幽居北岑。积杉松之翠霭，蔽之清阴。风气堂合，颓阳易沉。何飞之茂族，尽栖息乎繁林。馀以修短委命，行藏纵心。既无情於忌，非有叹於巢任。初未尝罗於丛薄，射宿於川浔。诚不忍於思炙，惟载怀於革音。嗟夫！天地之间，禽有万类。彼（一作雏）凤之灵姿，故特禀於间气。标静素於鸿鹄，赋妍华於孔翠。独兹鸟之可伤，无一美而自庇。或曰人之所处，不宜来萃。故闻其音而凄惨，睹其貌而愕眙。由是翔集无所，摧颓逼威。昼戢翼於蒙笼，夜相鸣而悲思。馀乃叹曰：天有定命，圣不能知。彼冥数之未兆，非畏之而可移。枭集牙而战胜，蛇入笥而福绥（一作复绥）。造化默以潜运，倚伏难以预祈（一作期）。况乎爱子及室，恩斯勤斯。齐万物以遂性，岂美恶而异宜。至人入鸟而不乱，至治层巢而不。我若不容於深谷，使其伏窜而何之。
    ○观钓赋（并序）
    馀所居在江流之上，每值清景，必杖策独游，见芦人渔子，则乐而忘返。庄生称“就薮泽，乐旷，钓鱼闲处”，此江湖之士，避世之人也。班嗣亦称“渔钓一壑，则万物不奸其志”，是知古之贤人，皆乐於此，彼之垂钓者，未可量焉。因为《观钓赋》。
    临江皋以四望，爱春水以悠悠。赴沧海以东会，引清湘而北流（原注：此水北流）。想鸱夷而可觌，冀渔父之出游。将欲访行止於二子，永栖迟於一邱。徘徊春渚，忽值钓舟。奏小海之悲曲，发阿激之棹讴。观其垂纶川上，或纵或收。悟直针之莫致（原注：直针，楚词），察芳饵之自求。追感夫子，遑遑岁暮。麟凤不来，弦歌谁诉。客有皓发，愕而招路。问孔氏子何治，独危真而未悟。悲闻道之已晚，乃引舟而远去。子寂听其音，季授绥而不顾。逮乎屈平既放，飘尔南征。不泛泛以随波，或皎皎而扬清。渔父叹其违俗，大夫甘其徇名。遂鼓而孤往，犹放歌乎濯缨。若乃川雾始收，秋光向夕。兰露泫而负清，竹烟散而潭碧。映微月於湍濑，向哀猿於岩壁。喜良夜而不归，更鸣榔而远适。或有略小务大，邈乎难量。任公期年而钓鳌，吕望何时而得璜。且夫一竿之说，所贵不纲。九未具，难希鳟鲂。顾馀情之无欲，彼大小而皆忘。虽饵食而不取，思寄适於濠梁。
    ○斑竹笔管赋（并序）
    馀寓居郊外精舍，有湘中守赠以斑竹笔管，奇彩烂然，爱玩不足，因为小赋以报之。
    山合沓兮潇湘曲，水潺兮出幽谷。缘层岭兮茂奇，夹澄澜兮耸修竹。鹧鸪起兮钩，白猿悲兮断续。实璀璨兮来凤，根连延兮倚鹿。往者二妃不从，独处兹岑。望苍梧以日远，抚瑶琴兮怨深。洒思泪兮珠已尽，染翠茎兮苔更侵。何精诚之感物，遂散漫於幽林。爰有良牧，采之岩址。表贞节於苦寒，见虚心於君子。始裁（一作操）截以成管，因天资而具美。疑贝锦之濯波，似馀霞之散绮。自我放逐，块然岩中。泰初忧而绝笔，殷浩默而书空。忽有客以赠鲤，遂起予以雕虫。念楚人之所赋，实《周诗》之变风。昔汉代之方侈，增其炳焕。缀明玑以为柙，饰文犀以为玩（原注：傅子曰：汉末一笔之柙，雕以黄金，饰以和璧，缀以随珠，装以翡翠。此笔非文犀之饰，必象牙之管也）。徒有贵於繁华，竟何资於藻翰。曾不知择美於江潭，访奇於湘岸。况乃彤管有炜，列於诗人。周得之以操牍，张得之以书绅。维兹物之日用，与造化之齐均。方资此以终老，永躬耕於典坟。
    ○柳柏赋（并序）
    夫受天地之正者，惟松柏而已。故圣人称其有心，美其後凋。岂无他木，莫可俦匹。予尝叹柏之为物，贞苦有馀，而姿华不足，徒植於精舍，列於幽庭，不得处园池之中，与松竹相映。独此郡有柳柏，风姿濯濯，宛然荑杨，而冒霜停雪，四时不改，斯得为之具美矣。惜其生而遐远，人罕知之，偶为此赋，以贻亲友。
    惟天地之生物，均覆载而不私。虽草木之殊性，皆荣落之有时。感松柏兮（一作之）得真（一作自得），经隆冬而乃知。常集霰於穷节，终秉心而不移。观夫竹婵娟以挺秀，松英茂以含滋。可荫蔚於台榭，故封植於园池。嗟绿柏之贞苦，爰自托於幽崖。或森森於寒垅，或肃肃於江（一作神）祠。何炎徼之僻陋，或珍木而在兹。齐蓊蔚於兰若，俪芬芳（一作贞姿）於桂枝。远而象之，耸干参差，疑翠旌之陆离；迫而玩之，布叶低垂，若羽（一作孔）盖之威蕤。又似翠列巢以群栖，鸾奋翼而来仪。含轻烟於夕景，泣零露於朝曦。待（一作逮）秋实之繁衍，缀青珠以累累。嗟乎！材不可备，人亦如斯。子张之容虽盛，柳惠之贞则亏。有长孺之正色，无思曼之风姿。叹此物之具美，以幽深而见遗。非欲企琼林於尘外，方玉树於前墀。望旧国兮无际，思故人兮未期。曾不得倚树而（一作琼树）泛瑶瑟，攀条而献兰芝。慨路远而莫致，抑毫端而孔悲。顾谓稚子煜，起为谣曰：楚山侧兮湘水源，美斯柏兮托幽根。条总翠兮冬转茂，实垂珠兮秋始繁。彼变化兮不测，焉知非张绪之精魂。
    ○白猿赋（并序）
    此郡多白猿，其性驯而仁爱，所止榛林不瘁，果熟乃取，不敢与猴相狎，猴亦畏而避之。昔傅休奕有《猿猴赋》，但悦其变态似优，以为戏玩，且不言二物殊性。馀今作赋以辨之尔。赋曰：
    昔周穆之南迈，将奋旅於湘沅。既只轮而无返，化君子以为猿。嗟物变而何常，故族类而始蕃。或哀吟於永夜，或清啸於朝暾。峰合沓以连响，水潺而共喧。矧三声之未绝，感行客之销魂。观其虽为异物，而犹善处。动不为暴，止皆择所。柽松郁而不残，楂梨熟而後取。顾鼯与猱犭延，信莫得而俦侣。若乃灵变难测，神通有知（原注：《淮南子》称有神曰猿）。女试剑而方接，举修{过}而止驰。养矫矢而未发，眄乔柯而已悲。凌が壑而电耀，挂长萝而匏垂。辟侧足而不履，尚有畏於阽危。施於射，则李控弦而盈贯；用於道，则华养形而不衰。（原讨：华陀五禽戏，中有戏猿也）。彼沐猴之佻巧，虽貌同而心异。既贪婪而鲜让，亦躁动而不忌。嗟斯物之既驯，有仁爱而可畏。故邓生以违性兴感，齐後望恩掩泪。嗟乎！人之化也，实可悲辛。或少贵而老贱，或始富而终贫。中行之後，困於畎亩；叔敖之子，疲於负薪。何止鲧化熊而为厉，哀成虎而不仁。变钦於瑶席，鸣杜魄於巴岷。乃知人世之可厌，不足控抟而自珍。
    ●卷六百九十七
    ☆李德裕（二）
    ○二芳丛赋（并序）
