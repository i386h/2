<!-- { "loadSidebar": true } -->
　　某比者伏见朝廷命执事以不世之才按抚闽越生民懽戴某得爲属吏輙不自揆度以所见闻一进露于右伏惟执事寛其诛戮少赐观览某诚惶诚恐幸甚幸甚某尝闻古者天子五载一巡狩至于方岳朝诸侯考制度陈诗礼观民风俗亲见百姓面问疾苦春耕秋敛以赈发补不足三载考绩庶官黜陟幽明自尧舜三王垂拱而治天下无事后王薄德不能远鉴古先申画天下疆土离爲郡县非如古诸侯制天子不巡狩行人不采诗元老不登席诸侯不考绩天下制度荡然无纪我朝因唐汉故事袭其疆封虽在闽禺川广万里咸曁声教圣人知其未可卒变也故诸道州县各有师长承以百司御事又置转运使安抚使以统其属以临其民以助天子布宣恩德于民一如巡狩之事礼乐刑政钱币谷粟兵农之务皆系焉当职者莫非朝廷老臣天子倚注以爲腹心生民望之以爲父母得则一方之民安苟非其人莫不受其害转运使之权与职如何轻重哉不得不深念也至如福建二军六州四十有二县属官百有八十毎岁刑狱数千山海陆产之货业盐售酒之利岁计以亿万数其间民情风俗好恶利病至纤至悉丛于一身虽然某窃敢谓执事欲行一言莫若愼岀弗反欲施一事莫若独断不谋欲高明不亏莫若近正士欲视听不惑莫若远小人欲任官贤材莫若赏罚善恶欲考吏治莫若询诸民言欲刑罚不失其情莫若审克故失欲赋与不伤于惠莫若均节有无欲征税时入莫若寛其行商欲场务登赢莫若罪其监守十者今日之要务也某请条而言之一曰欲行一言莫若慎出弗反某伏见使司行下文字多是未经筹防朝出暮改至爲寻常不知摇动居民兼又爲害请畧举一焉近岁出卖官庄屯田事体不细诸处各选官吏往覆检估凡歴州县动逾岁月其间民有穷富土有肥硗其势与利不必均也百姓小民争相扇炽交搆讼狱有辞盈庭公私两劳既极于病今又罢而不行此诚过在有司不深筹而慎发也乞今后朝廷所降勅宣命使司经度事宜必须明召庶官考议可否以爲不可改易然后行之二曰欲施一事莫若独断不谋某盖谓施政神明不可谋于左右窃恐助羣小之声势损大人之聪明权势者在上之操柄君子藏之在身不可轻以属人大凡位至大官身享富贵席天子之宠命以临其民无不欲去奸弊之多门一政刑之与夺然而不能者是未尽窒塞其源耳夫大人其行已也尊其待事也亷其秉权也重则其与物也博亷故事有所不知博故物有所不详欲询一才必浸渍于毁誉欲议一狱必因循于请求今执事但渊然崇深一出于已断则自然上之聪明不夺下之声势必摧矣三曰欲高明不亏莫若近正士某生长闽越所见公卿大臣出按方部未尝有好正人端士居左右以补高明者昔者虞舜善与人同乐取于人以爲善孔子曰三人行必有我师舜与孔子犹然自非天赋圣人之材其次学而知之者未必高明故因人之高以益其所不高因人之明以益其所不明诗曰不明尔德时无背无侧尔德不明以无陪无卿左右前后无正人未有能高明者也四曰欲视听不惑莫若远小人某伏见州县胥吏小人之尤也主持官中文书日务咎恶以变乱大人之聪明行威福于州县况百姓小民乎夫尊官大臣德厚而位重人又怖其威严虽有疾恶之心不敢輙明白于左右逊接之不以礼苟求之不以财则毁訾于上矣不然或检较刑狱案牍以求人之瑕疵往往正直不阿之人有中其螫者若是从事无贤不肖莫不畏之畏者得常安不畏者得常危执事固当察焉不可信以威福也耳目于人目司视耳司听视非正色谓之不明听非正言谓之不聪故君子所近必正人所习必正师所观必正道所听必正言不以耳目近小人不以小人乱视听也五曰欲任官贤材莫若赏罚善恶某伏见文武官僚中贪邪秽罪爲祸灾者衮衮皆是其他有能洁一身卓然自树立不爲世俗之行百无数人焉若是人不可多得今方州连邑若得一二者焉以其贤率其所不贤以其善劝其所不善然则执事又当别白之大凡君子与小人同居必有祸害其势固然尔在上位者苟不察其人之贤与否一防而眡之以是小人肆而常安君子戚而常危虽有志义之士不可以有爲也贤者虽有大罪必赦故志得伸不肖者虽有小过必惩故不敢爲恶此沮劝之道尽矣六曰欲考吏治莫若询诸民言某伏见今之取吏拔才多不得其实者窃以名声取人盖有数路夫名或得之于賔客僚友或得之于贤人君子或得之于民或得之于吏夫巧言语以窃人之意气令顔色以窥人之容貌修鞭版以伺候其起居饰厨传以恩勤其徃来若是终身行之惟恐不及此得之于僚友賔客也以文学治政事以正已爲民师不离经而用权不先利而后义其才德可以干大事其公方可以格至神此得之于贤人君子也终始以觊其利苟且以求其安处心不至于公临事不极于察文法舞于前而不运手足货赂行于下而不加聪明此得之于吏也不苟作一事不轻役一工不掊克而伤财不苛察而伤政施一刑必当罪决一狱必当情抑豪夺而抚孤民锄奸雄而长善士此得之于民也以得之僚友賔客孰若得之于贤人君子以得之于吏孰若得之于民今执事所属州县幕职官凡有百数其间欲举一贤黜一不肖执事从何而听之听于民而已七曰欲刑狱不失其情莫若审克故失某伏见天下所授刑法狱官皆不择材至有庸常之人素非习学经义手持刑书懵然无适从设有能者盖不过拘挛文字一执于法岂有知助顺天意推原人情者乎古人之学古入官议事以制子产铸刑书于鼎叔向非之盖谓不爲刑也书曰人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀法原人情无一定之论君子过失虽大或不刑小人怙终虽细或不宥仲尼爲鲁司冦诛少正卯于两观国人大服夫少正卯其罪无状而孔子诛之善用刑者诛其心不戮其迹宁失于不经不可失于情圣人尚重其事今者天下刑狱皆爲舞文巧诋之吏衣食于其间欲望道涂无寃民刑狱措诸地未可见也执事苟能修礼以明律通经而防权有司不牵制于文奸吏不容舞于法要囚必得其罪狱货不行于公然后可以保安民情清简庶狱矣八曰欲赋与不伤于惠莫若均节有无某伏见今之爲政者当国家多难时无安邦固本之意惟知在位掊克以伤于民某畧以近事言之乃者驱磨契书自宝元之后遂至二三十年一槩抽罚牙税大凡去井里鬻田宅者莫非穷民也愁忧无聊父母妻子终年不免于饥冻今使输钱数千舆隷鞭棰于前文书督责于后顾犹未死耳夫富家大戸多取之而不爲虐则寡取之不可取者而复取盈焉此徙欲穷饿人之肌肤鬻人之妻孥以爲益国也孟子曰今之事君者曰我能爲君辟土地充府库今之所谓良臣古之所谓民贼记曰百乗之家不畜聚敛之臣与其有聚敛之臣宁有盗臣季氏富于周公冉求爲聚敛而附益之孔子曰求也非吾徒也若是事吾徒矧肯爲乎若曰近年西鄙寇边军国用广仓廪无余粟府库无余财不得已而取之盖亦有道矣窃敢近谕如浦城县户产六千三百有余贯簿书凡五等如欲取之令计产而出钱则可以获六千三百有余贯矣而且有无贫富均给得所官虽有补私亦不伤至于科调之时专委清强之吏民无私敛输纳不艰道涂无愁苦之声仓廪有盈余之蓄矣九曰欲征税时入莫若寛其行商某伏见近年商旅不行税课亏折由上好暴征也大凡商贾之人多是富户不窘于衣食苟无百倍利必不肯乐爲况岁时羇旅暴露风日险阻万里割亲戚之爱以至老死于道涂诚在乎利也今所歴州县凡几处所有司又尽笼其货以夺其利不惟无益而又害之人知如此孰若平居无事衣食于家何急以身自取其困上征之不见其入故其取愈多下利之不见其赢故其行愈寡今后如商人过客可且一切寛之徃徃岁取余赢必过数倍矣十曰欲场务登赢莫若罪其监守某伏见诸处毎令僧道色役人请买茶盐或置簿拘管等夷人戸此大不可也夫场务课利岁时有不登者此诚监主之者之罪也不可移之于民也国家所禁茶盐酒条贯罪狱非不严今百姓身爲盗贼首冒白刃争相窃贩至死不辞官有巨积过者不顾何哉公私之利不侔也窃见天下主守官物并无优差人吏持携数口衣食其间当职者苟非其人又懵然耳不顾利害以此奸弊百出寇攘官私惟恐一日不获其利肯有遗利于百姓乎某欲乞执事亲访官吏士民建谋画防有可以兴利百姓改除故奸宜令诸处场务一准其法毎岁课程专责于监司至于妄有申请一切不行自然场务澄清课利日办也君子至于是邦其故风遗俗民情事变不可不度知也故礼其大夫之贤者询诸故老之成德者然后惟其所施焉昔皇皇者华诗言使臣虽在驰驱常咨诹于忠信故远而有光华也干旄美卫文公臣子多好善贤者乐告以善道思无以与之也今执事干旄在郊方当按行风俗询访耆老以助天子布宣恩德未必不如古使臣之华卫之臣子乐于好善某故不敢不吐私诚惟恐其言之不足以告执事之左右以副执事咨谋询度焉如执事言以取信于民智不可以不谋于众不私高明以侮正士不役耳目以亲小人以赏罚辨官材以士风讯吏治审刑狱以故失节舆赋以有无寛商旅以讥征一场务以体制其余米盐之政则有司存执事但总持权纲以观刑政大体若然则闽越自宋七八十年以来转运使之得人独説执事也庶以涓埃之微补益山海伏望执事信而用之干凂尊严无任惶恐战汗之至
　　答黄殿丞书
　　某前日受所赐书一函诚发于心仁形于言蔼蔼乎其言雍雍乎其和其大率称道小子言尤过当夫行古人之道追慕圣贤之用心在某愚钝何能有此执事爱人乐善闻而信之不知采听之过欤某虽愚无知自到浦城二年凡与士大夫相识书辞往还得其所操存未有如执事者比得亲故书云执事爲政寛猛得中昔人无与比者初时未见顔色用未敢决然信之及观书词灼然见其心于是信乎吾父母邦之民乐受福也某尝谓侯官之民粗识善恶若得贤令可以德化曩者某人与某人断断无他技但能正行一事公决一狱民犹称之至今耆老相传说以爲故事况执事今日之心能尽已力行一民一物无不受赐将来所收民言宜如何多少哉某官满即归田畴愿与闻君子之风教收拾补缀爲之言以与隣里乡党之人流传而歌之俾吾民之不可忘也执事终始成之春暄伏惟起居多福公暇善自爱谨奉书谢
　　又答黄殿丞书
　　某向者连辱二书奬进驽短又重以相引荐爲事伻来相告执事何知已之厚也某贫贱材力不足居常退黙自处不敢以声名望于人不图执事公言于众人荐进于上官好人之善而成其美思与已并立于富贵其心则乐虽古人之相识只如是也虽然愚不肖有让焉士耻有是言而无是事好善之人惟恐有所不闻好爲善之人惟恐有闻不闻人能修学闻不能修是以志无日如某学不讲文与行不进将何售焉十目所视十手所指虽不自愧于心宁不愧长者乎私心忧危未敢受赐执事若曰书言不协于极不罹于咎皇则受之吾务行此之说则某也敢不承教而勉焉十月解官归进谢于门下亦愿此爲説
　　与陆学士书
