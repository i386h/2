<!-- { "loadSidebar": true } -->
　　衰老不忘求末契，凭阑真欲为君留。
　　【题邹臣虎画扇】
　　大痴吹笛度秦关，邹子仙游又不还。
　　破墨烟峦余黯淡，夕阳粉本在虞山○
　　浮岚暖翠失连城，漂堕今为粪土英。
　　一角云山留数点，为君怀袖伴孤清。
　　【乙未秋日许更生扶侍太公邀侯月鹭翁于止路安卿登高莫峰顶口占二首】
　　粘天震泽妥飞涛，云物平临散郁陶。
　　却讶人间还有地，信知今日是登高。
　　点空晴屿开眉目，衔岫阳乌见羽毛。
　　眼底三吴尘土界，满城风雨定萧骚○
　　五十流年昔梦中，登高错莫御秋风。
　　整冠那得双蓬鬓，吹帽休嗟两秃翁。
　　九日茱萸残劫火，百年藜杖倚晴空。
　　夕阳橘社龙归处，笑指红云接海东。
　　【游东山雨花台次许起文韵】
　　拂石登台坐白云，重湖浦溆似回文。
　　夕阳多处暮山好，秋水波时木叶闻。
　　玄墓烟轻一点出，吴江霭重片帆分。
　　高空却指南来雁，知是衡阳第几群。
　　【路易公安卿置酒包山官舍即席有作二首】
　　绿酒红灯簇纸屏，临觞三叹话晨星。
　　刊章一老余头白，抗疏千秋托汗青。
　　龙起苍梧怀羽翼，鹤归华表贮仪型。
　　撑肠鬼垒须申写，放箸扪胸拉汝听○
　　霜鬓飘萧念旧恩，郎君东阁重相存。
　　饥来羹馔偏忘劝，乱去清歌记断魂。
　　故国湖山禾黍日，秋风宾客孟尝门。
　　灯前战垒经吴越，范蠡船头好共论。
　　【朱内翰开宴二首】
　　飞楼缥缈面湖光，罨画青山枕画廊。
　　内史旧分丹漆笔，嫖姚新试绿沉枪。
　　听残金钥谈因梦，焚却银鱼入戏场。
　　四者难并君自惜，肯辞丝竹出中堂○
　　十眉环列饮秋光，未了寒暄趣命觞。
　　拍岸湖波翻绿醑，衔山日影逗红妆。
　　看花禁夺翻经眼，征烛防赊恼客肠。
　　惜别且携残梦去，瞪瞢归路若为长。
　　【送吴梅村宫谕赴召】
　　清和黄叶满平芜，月驾星轺肃首途。
　　病起恰逢吴八月，赋成还比汉三都。
　　香炉烟合朱衣在，宫扇云开玉佩趋。
　　花院槐厅多故事，早传音信到菰芦。
　　【虎丘舟中戏为张五稚昭题扇得绝句八首稚昭少年未娶不肯席帽北游故诗及之】
　　便面风流柳市知，春心顾影问腰肢。
　　绿沉漆管余蛾绿，漫与东家画十眉○
　　蕙质兰心桃李年，夹衣迎腊未装绵。
　　侬家旧住天河上，不比牵牛会贳钱○
　　欧骨虞筋写硬黄，白团纨扇墨衣香。
　　笑他弱腕奴书子，簇簇簪花学女郎○
　　轻红揽拂庐眠，芦酒朝醺夜数钱。
　　纸帐梅花檀板月，梦魂不到黑山边○
　　红袖青衫匝时，莺揎花妥燕差池。
　　人中张五看谁是，玉树临风只一枝○
　　霜风午夜静寒林，何处柔和转妙音。
　　五百仙人齐省记，多生于此失禅心○
　　昵枕罗衣袖许长，余甘传得口脂香。
　　从君暖老思燕玉，只合温柔是此乡○
　　一剪金刀满镜愁，青春和发水东流。
　　明年娶得桃花女，十五盈盈并上头。
　　【赠张坦公】
　　中书行省古杭都，曾有尚书曳履无。
　　暂借愿厅居左辖，且抛手版领西湖。
　　怀中日月韬龙节，匣里风雷虎符。
　　携得岱宗云满袖，好将肤寸雨菰芦○
　　中朝九伐勒殊勋，父老牵车拜使君。
　　藉草定追苏白咏，浇花应酹岳于坟。
　　西陵古驿连残烧，南渡行宫入乱云。
　　注罢金经卧帘阁，诸天春雨自缤纷。
　　【题京口避风馆诗为淮南李小有作】
　　横江楼馆面金山，白浪粘天如等闲。
　　恰是四禅清净地，毗岚风起不相关○
　　天吴飓母互争雄，万斛千帆簸荡中。
　　鱼鳖吐涎还失笑，何因平地起龙宫○
　　吹浪江豚向晚多，夕阳酤酒听渔歌。
　　长年共指樯竿笑，少日鲸鱼口里过○
　　未便江风弹指开，浮囊谨护且徘徊。
　　老僧省记多生事，曾叱河神小婢来○
　　咫尺横江浊浪腥，新添水槛限青冥。
　　临流莫唱公无渡，恐有人从鱼腹听○
　　朔风吹动九天昏，四壁明灯笑语温。
　　可叹爰居无屋止，避风常向鲁东门○
　　佛火经声出浪堆，虾须水母莫相催。
　　斋时得食江神喜，约束龙鱼受戒回○
　　三界风轮荡不旋，避风小筑倚江天。
　　知君突兀千间屋，未是经营断手年。

　　●有学集卷六
　　○秋槐别集
　　【乙未小至日宿白塔寺，与介立师兄夜话。辛卯秋憩友苍石门院，扣问八识规矩，屈指又五年矣，感而有作二首】
　　朔风殿角语琅，方丈挑灯拜饮光。
　　月扇云衣辞热恼，冰床雪被借清凉。
　　空门夜共三冬冷，佛日朝依一线长。
　　话到报恩尘刹事，残缸炷焰吐寒芒○
　　细雨诸天洒梵林，石门昔梦静思寻。
　　三人互剪翻经烛，八识初输看论金。
　　鸟集长干多劫泪，鸡鸣后夜五更心。
　　官梅东阁垂垂发，阳长方知佛力深。
　　【宝应舟次寄李素臣年侄】
　　津亭何处不沧桑，况复淮南指白杨。
　　冠剑丁年唐进士，泥涂亥字鲁灵光。
　　吴航雁起残更火，楚幕乌啼半夜霜。
　　容貌恐君难识我，且凭音响撼仓琅。
　　【题黄甫及舫阁】
　　文练萦窗香篆迟，舫斋恰似舣舟时。
　　垂帘每读淮阴传，卷幔长怀漂母祠。
　　落木云旗开楚甸，夕阳日珥抱钟离。
　　鄂君绣被歌谁和？且试灯前一局棋。
　　【题陈阶六振衣千仞冈小像】
　　偶向咸池沐发还，须弥罗顶瞰人寰。
　　笑他一掴修罗掌，规取双轮作耳鬟。
　　【寄淮上阎再彭眷西草堂】
　　西向依风笑，南枝择木谋。
　　艰难仍有步，顾眷岂无头！
　　策赐金天醉，盘辞渭水愁。
　　美人纡万舞，山隰思悠悠○
　　长淮南纪水，滔荡汩穷尘。
　　故绛真吾土，陶唐自古民。
　　周诗太原什，晋问柳州文。
　　他日论都赋，东西定主宾。
　　【竹溪草堂歌为宝应李子素臣作】
　　君不见唐家中叶寿命昌，帝降八宝镇楚方。
　　光气郁郁天市墙，昭回天汉连维扬。
　　仙李盘根告厥祥，长庚散翼垂寒芒。
　　三壬罗腹贮三仓，天心月胁穿肺肠。
　　九琮五玉森璋，伫候上帝开总章。
　　海青高飞翎雀翔，觚棱尘碎金雀伤。
　　罗敢日阳乌忙，炎风朔雪成灰场。
　　白虹潦天朔吹狂，薄游击筑燕市旁。
　　卷衣秦女辞宫妆，歌残漏月音恻怆。
　　龙胡上天不我将，呼风鸟啼金粟冈。
　　龙蟠空曲熊罴藏，玉泉朱鱼鳞鬣扬。
　　腐儒瘦马泪渍裳，回瞻佳气行徨。
　　归来散发箕山阳，射阳湖畔筑草堂。
　　箕山堕蜀周如防，挂瓢饮犊犹相望。
　　风吹树瓢响仓琅，披襟抱膝思虞唐。
　　名园竹如南塘，绿云百亩欺。
　　高梧深柳矗队行，前迎后却朝竹王。
　　白毛布地血雨创，此中白日希上皇。
　　萧晨清夜开竹房，晋贤唐逸来命觞。
　　碧藓绿影压书床，红镫一滴兰膏光。
　　凉风萧闲吹缥缃，明屋角鸣笙簧。
　　清商一部回檐廊，玉鱼剑佩交铿锵。
　　主人雒诵何琅琅，金春玉应参宫商。
　　捎云交响双凤皇，和以发明并幽昌。
　　摇风猎猎万籁张，长竽击戛纷旗枪。
　　王良策马骑龙骧，云︾羽纛影颉颃。
　　瓦振帛裂天低昂，奔涛跋浪撼屋梁。
　　退飞六叫秃，迅扫尘回沧浪。
　　少焉明月生东厢，得风而笑竹亦忘。
　　斫青削玉开珠囊，丹青汗简手勘量。
　　大书甲子依柴桑，载记黑白标朱黄。
　　千年筠竹新粉香，抽空掷笔凌秋霜。
　　端门宝书今不亡，春秋素臣竹素长。
　　吁嗟素臣竹素长，老夫耄矣吾子强。
　　【长干送松影上人楚游兼柬楚中郭尹诸公二首】
　　吴头楚尾一军持，断取陶轮右手移。
　　四钵尚惊殷粟米，七条还整汉威仪。
　　毗蓝风急禅支定，替戾声长咒力悲。
　　取次庄严华藏界，护龙河上落花时○
　　孤蓬散霰浪花堆，眉雪茸茸抖擞来。
　　跨海金铃依振锡，缘江木衬浮杯。
　　九疑旭日扶头见，三楚浮云按指开。
　　唤起吕仙横笛过，岳阳梅柳早时催。
　　【乙未除夕寄内】
　　尾劳劳浪播迁，长干禅榻伴僧眠。
　　鱼龙故国犹今夕，鸡犬新丰又一年。
　　瓦注腊醅村舍酒，柴门松火佛前钱。
　　团儿女应流涕，老大家翁若个边。
　　【长干偕介丘道人守岁】
　　明灯度岁守招提，去殿宫云入梦低。
　　怖鸽有枝依佛影，惊乌无树傍禅栖。
　　塔光雪色恒河象，天醒霜空午夜鸡。
　　头白黄门熏宝级，香炉曾捧玉皇西。
　　【丙申元日】
　　朝元颠倒旧衣裳，肃穆宫花礼梵王。
　　佛日东临辉象设，帝车南指涤文章。
　　秋衾昔梦禅灯稳，春饼残牙粥鼓香。
　　誓以丹铅回法海，三千床席劫初长。
　　【王式之参军五十】
　　乌衣燕子绕庭除，昔日王郎鬓未疏。
　　玉匣长临修禊帖，银钩戏草吓蛮书。
　　薄寒残醉催丝管，微雨新晴御板舆。
　　渌酒红楼春渐好，落梅歌发落灯初。
　　【为康小范题李长蘅画】
　　李生才思如青云，信腕泼墨皆有文。
　　云山每拂红楼壁，章草尝书白练裙。
　　此图点染聊复尔，老笔槎牙劈生纸。
　　已皴数树接烟岚，更著扁舟破春水。
　　舟中一老澹须眉，莺ㄕ湖边问渡时。
　　橘花寒食横塘路，绛浅红轻荡桨迟。
　　【放歌行赠栎园道人游武夷】
