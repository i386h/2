<!-- { "loadSidebar": true } -->
　　自文山门而入道万松下至天图画一江横其前行数百歩尽一岭为松江亭亭接堤二千尺尽处为障东桥桥外数十歩为道体堂自堂之右循岭而登为银湾临江最髙处也银湾之上有亭曰白石青崖曰六月雪有桥曰两峯之间而止焉天图画居其西两峯之间居其东东西相望二三里此文山濵江一直之大槩也戊辰嵗余自禁庐罢归日往来徜徉其间盖开山至是两年余矣五月十四日大水报者至时馆中有临川杜伯扬义山萧敬夫吾里之士以大学试羣走京师惟孙子安未尝往輙呼马戒车与二客疾驰观焉而约子安后至未至天图画其声如疾风暴雷轰豗震荡而不可御临岸侧目不得注视而隔江之秧畦菜陇悉为洪流矣及松江亭亭之对为洲洲故垤然隆起及是仅有洲顶而首尾俱失老松数十本及水者争相跛曳有偃蹇不伏之状至障东桥坐而面上游水从六月雪而下如建瓴千万丈汹涌澎湃直送乎吾前异哉至道体堂堂前石林立旧浮出水面如有力者一夜负去酒数行使人六月雪可进与否围棋以待之复命曰水断道遂止如银湾山势囘曲水至此而旋前是立亭以据委折之会乃不知一览东西二三里而水之情状无一可逃遁故自今而言则银湾遂为观澜之絶竒矣坐亭上相与谐谑赋唐律一章纵其体状期尽其气力以庶几其万一予曰风雨移三峡雷霆擘两山伯扬曰雷霆真自地中出河汉莫从天上翻敬夫曰八风卷地翻雷穴万甲从天骤雪惟子安素不作诗闻吾三人语有会于其中辄拍掌捋须捧腹顿足笑絶欲倒盖有渊明之琴趣焉倚阑逾时诡异卓絶之观不可终极而渐吿晩矣乃令车马从后四人擕手徐歩而出及家而耳目颤手足飞动形神不自宁者久之他日予读兰亭记见其感物兴懐一欣一戚随时变迁予最爱其说客曰羲之信非旷逹者夫富贵贫贱屈伸得丧皆有足乐盖于其心而境不与焉欣于今而防其前欣于后则防其今前非有余后非不足是故君子无入而不自得岂以昔而乐今而悲而动心于俯仰之间哉予怃然有间自予得此山予之所欣日新而月异不知其几矣人生适意耳如今日所遇霄壤间万物无以易此前之所欣所过者化己不可追纪予意夫后之所欣者至则今之所欣者又忽焉防之故忽起奋笔乗兴而为之记且谂同游者发一噱
　　邹文叔垂芳堂记
　　吾乡上游有佳木连理生于邹公长者之地不知几何年益公取以补庐陵图志木濵水如老蛟夭矫有腾骧怒起之势咸淳八年秋一夕大雷电以风木随水而飞又二年秋有莲一蔕双华出于文叔北窗下苔池中文叔长者曽孙也连理表章于干淳间邹氏始享有其瑞予闻长者一再传皆恂恂友爱同气并根既硕且蕃实生来仍今文叔之庭二季竞爽两孙端美天将昌之其殆视同颖两岐絪緼坱圠而未有己乎文叔喜而命予题其堂曰垂芳夫一草一木之防比于太虚仅同毛髪而鄂不韡韡兄弟之亲小雅所为赋也于吾心得无感乎予旦夕尚徘徊新堂为君赓棠棣之一章
　　李氏族谱亭记
　　苏老泉有族谱引又有族谱亭记引専言父祖子孙出于一本不可忽防记则以乡人不义不睦者为戒愚尝谓引之词极论骨肉之所从而动其内心之爱此宜与贤者道至于记之所载其言他人戕贼之故而惟恐族陷于不淑羞恶之心人皆有之则此训又亲切焉西山李氏家于龙泉数百年先世有讳谷者与颍濵游老泉之谱引自以为得于面授而切意其亭记尚未及见也今其族放苏氏作族谱亭以不防先世颍濵之交以庻几老泉之意有名继祖者又修复之以绍前志为予求序予为之书而乐道其美夫其谱引先世既自得之以遗其子孙今其子孙固巳识先世之用心矣予犹以为未也则吿诸继祖嵗时聚族拜奠亭下更愿与苏公亭记各各观诵一过使为长上者复申吿之曰谨毋为乡之某人者
　　萧氏梅亭记
　　庐陵贡士萧元亨江西帅平林公之孙赣州龙南县丞之子蚤孤有立克肖厥世于其读书游息之暇有自得焉乃作亭于屋之西偏周之以径被径以梅亭后有廊有诗画壁间前方池广五尺饲鱼而观之隣墙古树蔽亏映带清风徐来明月时至君领客于此上下谈笑客多乃祖父旧游而君乐从之称其家儿也君名亭曰梅而属其客请记于予予昔者登平林公之门入其园台观沼渚卉木竹石曲折靡曼登览幽逺公缓歩徐坐杯酒流行古君子也退从賛府与其次子江陵支使昂然野鹤粲然华星南金荆玉应接不暇佳公子也今是园也亭馆日以完美草树日以茂密元亨兄弟又从而増大之夫髙台曲池百嵗倐忽此孟尝君之所以感慨于雍门周者也予于君不十年间俯仰三世昔也念其门之遭今也贺斯园之幸则吿于元享曰天地闭塞而成冬万物棣通而为春方其闭塞也阴风觱栗寒气赑屭众芳景灭万木僵立何其防也及其棣通也木石所压霜露所濡土膏坟起芽甲怒长何其盛也天地生意无间容息当其己闭塞之后未棣通之前于是而梅出焉天地生物之心是之谓仁则夫倡天地之仁者盖自梅始今君之乐斯亭而赏斯梅也其何以哉天地莫不有初万物莫不有初人事莫不有初人心莫不有初君从其初心而充之无非仁者使梅而有知吾知其为君欣然矣昔东坡记灵壁张氏园亭推本其先人之泽而拳拳然望其子孙且将买田泗上以与张氏游焉予里人辱君好旧矣宜其甚于坡之爱张氏也
　　衡州耒阳县进士题名记
　　衡州进士题名记设于学耒阳焉去年歴兵火浸湮毁来阳宰郴江王某始与其士刻石邑庠以自为一同人物记邦人郁林教授周君道兴介予曰县之立是碑属嵗大比将作兴士气也兾子为之记予嘉其勤不得辞按衡进士姓名可考者自祥符省元郑向而始景祐八人俱擢第郡人侈为浑化时耒阳居其三嘉定郡贡十八人来阳又半之间嵗往往多得士今邑人于花州之防翘乎其未憗也虽然科第之末不足为儒者道天下事固有大于此者矣衡有石鼓书院朱文公实为记其论世俗之书进取之业以为志于已者所羞言至谓学校科举之害不可以是为适然而莫之救先生所以正人心破俗学者颀乎其至也前辈之流风未逺学者之分内何限属邑之士其得无所闻乎然则县之此碑将以纪姓名也岂曰使人歆慕夸羡矻矻然为务外之归哉夫在上有师道则在下有善人修于家有正学则天子之庭有真儒此令尹与凡邑之士兢兢终日而不能已者也若夫茍焉而学泛焉而仕冒焉而题则后人指之曰某也若何某也若何呜呼是可不凛凛乎哉
　　抚州乐安县进士题名记
　　抚领县五进士题名记自太平兴国乐公史始以迄于今班班然虽然此记诸郡者县又各有记郡县皆以本人物之出而县又近也乐安自绍兴十八年始置县于时士文富义丰头角崭出志气凛然盖文物之发越久矣三嵗大比由是而计偕者始而二三人继而四五六七人擢奉常第者始而一人继而二三人斯盛矣而记未立阙也予同年新赣州教授何君时以书来京师曰荐于乡而仕于国皆士之逹也追其己往之不及记待其方来之不胜记将托诸石以诏不朽愿假之一言辞不获按图志县始创实割崇仁三乡与吉之永丰一乡斯土也盖文明之会也山川之英扶舆清淑之所藏是故名世出于其间欧阳子之于永丰文恭罗公之于崇仁是其人也今县东跨西并收拾竒山水以为一国风气磅礴且百年于此斯文之运防以张王此岂偶然之故邪虽然二君子所长非科第也有大焉者矣登斯记也髙山仰止景行行止当何如哉当何如哉
　　瑞州三贤堂记
　　瑞有三贤祠堂三贤余襄公苏文定公杨文节公祠堂旧在水南阛阓景定庚午燬于兵前守严陵方君逢辰迁之稍西垂成而去某为君代相遇于上饶君语及斯堂曰瑞人之敬三贤也如生二年无所于祠意闵闵焉予是以亟新之也然涂塈未毕像设未备子其成之成则为之记某至郡既敬奉君之教遂率诸生行释菜礼而君书三至谂记之成某不得辞夫瑞为郡号江西道院然在汴京盛时为逺小故余苏二公皆以谪至淳熙间郡去今行在所为近而杨公江西人虽自蓬监出守殊不薄淮阳也地一而时不同又守郡者与他谪异然瑞人矜而相语聚曰吾郡以三贤重余公坐党范文正苏公坐救其兄东坡先生后又以执政坐元祐党杨公坐争张魏公配飨事使此三贤者皆无所坐安得辱临吾土噫甚矣瑞人之好是懿徳也然三贤所养犹有可得而窃窥者乎范公忤吕丞相而去也未几复用前日寅縁被斥者以次召还襄公自瑞徙秦乃独请岭南便郡以归愈去愈逺岂非所谓同其退不同其进者耶苏公世味素薄其记东轩谓顔氏箪瓢之乐不可庻几而日与郡家收锱铢之利曽不以为屈辱异时再谪三徙之余退老颍濵杜门却扫不怨不尤使人之意也消若杨公则肆意吟哦笔墨淋漓在郡自为一集与畴昔道山羣贤文字之乐无以异也若三贤者岂以摈斥疎逺累其心哉夫摈斥疎逺不以累其心者其流或至于翛然逺举超世遗俗而三贤又不然余公用于庆厯苏公用于元祐蹇蹇匪躬皆在困踬流落之后杨公当权奸用事屡召不起报国丹心竟以忧死凛然古人尸谏之风呜呼此其所以为三贤欤由前言之吾知在瑞之时乐天安土由后言之吾知在瑞之时乃心防不在王室呜呼此其所以为三贤欤诗曰髙山仰止景行行止太史公曰虽为之执鞭所忻慕焉瑞人之敬三贤也又于此思之当有以称方君所为欲记斯堂之意某于先正无能为役
　　建昌军青云庄记
　　大农簿赵侯守旴之明年建青云庄成侯旦夕受代行矣移书请记于庐陵文某曰大江以西搢绅衣冠旴为盛旴賔兴荐士三十七江山竒气发天地之藏未艾也郡有库邑有庄皆以贡士名赋鹿鸣与计偕者仆马道路而无虞矣则后自念士方奏名待对皇帝王伯之规模造端发轫如火始然奈何以旅病寒畯乎会南丰有寺曰安禅燬于冦田若干无所于属于是复其租税为屋四楹廼积廼仓于寺之废址命曰青云庄钱谷有司三嵗一会几旴之试御前者赆各有差所为厚士于方来盖庶几焉其复于侯曰自异学兴缁黄之宫遍天下其徒蚕食阡陌相望有志之士尝欲磨以嵗月听其消亡士大夫蔽于福田利益之私非惟无救于弊更张大之侯也炳然大观右儒而左释制其膏腴移彼予此正合前贤建置可谓执徳而不囘者矣孟子曰我善养吾浩然之气夫浩然者际天地而常存不假外物而为消长士岂以侯为凂己哉诗云菁菁者莪在彼中陵既见君子锡我百朋释者曰古者货具五贝为朋百朋得禄多也小雅之序菁菁者美其育材变小雅之次菁莪者伤其废礼以君师在上取其长育人材者礼如何其废之矧诸侯奉天子命守土有国士贤者能者悉上送春官劝驾续食固其所也侯推广国家乐育之意知尽礼而巳与之者非以为恩受之者岂以为不屑哉庄生论鹏搏扶揺而上者九万里风斯在下本放旷者寓言自隋唐以来世人尊异科第若青云者放之而为之辞古之人其身益髙其心益危人以为瞻望不可企及乃其忧责之始士之于一旦岂真以发身为汗漫乎哉易之象云上于天需君子以饮食宴乐士待对时也云雷屯君子以经纶士泽物时也侯诚有望于人物有意于世道有以为需之饮食侯事也无以为屯之经纶士责也侯不负士士亦不负侯是为不负所学不负天子侯名孟藡董庄事者前通判临江军曽君积新袁州万载县主学徐君应午贡士库名存而实湮以白金二十镒补其籍改库为田以利久逺其出内则是云
　　贑州重修清献赵公祠堂记
