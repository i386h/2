<!-- { "loadSidebar": true } -->
　　越三日，金行人传到徽宗皇帝及郑、邢二皇后三梓宫。将到临安，乞圣旨预行措置。帝闻此消息，即下命中外宰执，沿途迎接梓宫。丧至，帝更易缌服迎候，安奉三梓宫于龙德别殿。
　　仍命廷臣仿旧制，执丧哀临三日。至冬十月，帝下诏葬徽宗及郑后于永固陵，以邢后附之。
　　高宗以和好成，复遣使臣沈昭远、杨愿二人诣金国谢恩，及请归宋行人。教沈昭远贺金主生辰，杨愿贺正旦，贺礼俱用金茶器千两、银酒器万两、锦绮千疋。曹勋谏曰：“陛下遣使诣金谢恩，礼之本。然若以二使为辞，必使外国诸侯闻之，皆以我无制金人之策，惟将竭中国财物以奉承之，似太怯矣。止宜遣一使，通命可也。”高宗不听，竟遣二人而行。沈昭远辞帝，迳赴金国，进上贺生辰及正旦礼物。金主大喜，谓众臣曰：“我知宋帝不负吾国之恩，今遵誓书依期进来礼物，此不失其盟好也。寡人亦须重报之耶？”律德奏曰：“陛下受贺礼，亦在酌宜处之。如逾礼接受，恐中国有讥吾主专意于财物也，非示威于外国计。可循契丹例，不用两接其礼，遣还使人，照依常岁受贺。则诸侯闻之，皆以陛下重于德义，而无有不悦服者矣。”金主从其谏，即遣还使人，不受贺礼，仍以宋行人洪皓、张邵、朱弁还国。诏命已下，适兀朮自汴京渡淮北回朝见金主。
　　金主以其久劳师在外，甚抚慰之。兀朮奏曰：“臣自领兵南下，不能占寸土以归陛下，甚致损折兵马，耗费粮草，臣之罪不容掩矣。”金主曰：“胜败兵家之常，非尔之不尽心，皆缘未得地利故也，何罪之有！”遂封兀朮为太师，领三省事。兀朮谢恩毕，既闻诏已归宋行人，复奏曰：“中国既成讲和，息争罢战，休养军士，诚亦善事也。主人既归以梓宫、太后，德之至矣。复许归宋行人一起，甚非其利。盖闻洪皓等动有经天纬地之才，如纵之归，是放虎入山，自遗其患，陛下宜早图之。”金主叹曰：“孤失计较矣。”时报宋行人已出了燕地，金主即下命遣七骑漏夜追之。骑兵急迫至淮西，皓等已在舟中矣。骑兵不及捉获，自回金国，不在话下。
　　却说洪皓与沈昭远等归至京师，朝见高宗。沈昭远复奏知金主不受礼物之意，高宗深服其论，召洪皓、朱弁、张邵入内殿见之。帝亲慰皓曰：“朕以太后未归之时，得卿遗书，着李微持归，寡人甚喜，以为太后在金二十年，未知宁否，虽遣使百辈，不如卿一书。今卿留金十五年而还，忠贯日月，志不忘君，虽汉之苏武不能过是。”洪皓顿首奏曰：“臣在金国，颇知声势。金人所大畏服者，惟有岳飞，至不敢以名呼之，惟曰‘岳爷爷’。及闻其死，诸酋皆酌酒相贺。陛下须念先帝受无穷之辱，乘其未及御备，早定大计，不可失也。”帝曰：“割地之约，已有盟誓。今太后车驾才归，即若变更，不足以取信于天下也。”皓曰：“拘小信而失大义，明智者不为也。昔汤武之得天下，若拘小信，则桀、纣不当诛，天下终不能定也。
　　陛下今以盟誓自拘，而忘切齿之雠，倘洪基为金人所得，陛下竟为南渡之偏安。臣等辛苦半生，亦无益矣。”朱弁亦曰：“陛下与金人讲和，上返梓宫，次迎太后，此皆知时知机之明。然时运而往，或难固执。机动有变，宜鉴未兆。盟可守，而诡诈之心宜默以待之；兵可息，而消弭之术宜详以讲之。金人以黩武为至德，以苟安为太平。虐民而不恤民，广地而不广德，此皆天助中兴之势。若时与机，陛下既知于始，愿图厥终。”高宗见二人陈论剀切，甚称善。皓等已退出，次日降下圣旨，以皓、弁所论下丞相府议之。秦桧见诏下，深恶皓等，曰：“老儒辈才得归国，便有许多话说。”即奏朱弁以初补官易宣教郎直秘阁，除洪皓徽猷阁直学士、提举万寿观。皓自知忤于秦桧，连疏求退，乞终养老母。帝曰：“朕得卿回，正将讲论治道，岂可舍朕去耶。”不允其请。后被桧安置英州，徙袁州，卒。
　　却说高宗以太后回銮，和好既成，深加秦桧之功，进封桧为秦、魏两国公。诏下，桧自思封两国是与蔡京职同，辞不受。
　　然桧虽辞，而权柄不下矣。凡是朝廷政令，出其府中，谁敢或违之。时枢密使万俟卨因事入见秦桧，桧与之交论片时，因问卨曰：“岳飞临死时，曾有何言？”卨曰：“曾道，‘早信道月长老之言，不落风波之难。’”桧曰：“道月长老何如人？”卨曰：“居金山寺，乃通灵和尚也。”桧曰：“岳飞谋反，必是此人指教。”即差手下提辖官何立，赍信牌前去扬子江金山寺，提取道月长老，解来问罪。何立领了批文，即日离了临安，从扬子江迳往金山寺。到于山门之外，只听得钟声隐隐，磬韵铮铮，正遇着道月长老升堂说法。何立缆下船只，带领一二人，走在众僧群内侍立，且听说了佛法，然后捉他未迟。只见那长老到于法座前，整顿袈裟，燃香问讯，皈依三宝已毕，合了掌，大道一声问讯，遂上法座，盘足结跏而坐，瞑目少刻间，吟出一偈云：吾年三十九，是非终日有。不为自己身，只为多开口。
　　何立自东来，我向西边走。不是佛力大，已平落人手。
　　道月长老说偈毕，在法座上奄然而逝。众僧齐合掌道：“师父已圆寂去了。”何立见长老坐化而死，吃了一惊，乃取出秦桧帖文与众僧看，曰：“今蒙秦太师差牌，要拘长老，有事究问，不想已坐化而去。只恐其中有诈，使我如何回复太师？”众僧曰：“我师父已知太师差人来拘，故登座说偈而逝。此明白事耳，有何诈伪？”何立曰：“尔众僧须将长老尸骸烧化了，方可回复。”有执事僧曰：“此亦不难。”即令架起柴棚，将长老法身抬上，举火烧之。不移时，飞焰凌空，一声震响，众僧人近前观之，见道月长老已成几根白骨。何立看见，只得与众人回临安去了。众僧乃将道月长老骸骨龛于寺之后塔。

　　
　　



                        


第六十九回    阴司中岳飞显灵


　　且说临安城中，有二达者，一名王能，一名李直。因见岳飞父子衔屈而死，家口迁徙岭南；那两耒子秦贼，位至三公师保，官居两国公，一门享福，并无报应。王能心怀不平，叹而谓李直曰：“天地之间，果有鬼神否？”直曰：“有。”能曰：“如何见得是有？”直曰：“壮士死于国事，精神强良，魂爽不散而为豪杰之鬼；忠良死于冤枉，精神衔恨，魂爽不散而为冤屈之鬼。尔不闻杜诗有云：‘新鬼还冤旧鬼哭，天阴雨湿声啾啾？’”王能闻其言，乃从而问之曰：“夜间有声啸于梁上者，执灯照之而不见，此乃谓之鬼乎？”直曰：“此不是鬼。
　　鬼无声也。”能又问曰：“夜间有形现于堂上者，疾往视之而不见，此谓之鬼乎？”直曰：“此不是鬼。鬼无形也。”能曰：“夜间有执物而触人者，用力夺之而不见，此谓之鬼乎？”直曰：“此不是鬼。鬼无声无形，安有气而执物乎？”能曰：“鬼既无声无气无形，则是无鬼矣。”李直曰：“天地之间，有形而无声者，玉石之类也。无声而无形者，鬼神之类也。然鬼神之事，有常有反常。漠然而无形无声，此乃鬼神之常也，而无妖孽矣。从人所为，上违天命而不知怨，下逆人心而不知报，谋杀人命，死于无辜，衔冤吞恨而无伸理。此人虽死，则其神精不散，魂爽犹存。于是鬼神反其常，有成于形，有应于声。应其所作，而兴妖孽以此鬼神实有之矣。汝不闻《左传》有云：‘匹夫匹妇强死，其魂魄犹能凭于人，以自淫厉。’如此之言，岂无鬼神乎。”王能曰：“如今岳飞之死，秦贼之奸，天下共知。既有鬼神，为何不加报于奸臣者乎？吾闻在城有伍员之庙，至有灵感。他曾谏吴王，被太宰喜否暗中害之，赐剑而死。
　　此神之事，与岳飞相仿。神若有灵，必与岳飞父子雪怨。我今与尔赍一炷香，往其庙而告之。”李直曰：“可则可，只不可直言其事。‘隔墙须有耳，门外岂无人’。贤友则当仔细，休落奸人手。”二人言毕，乃往庙中拈香，拜而祝之曰：呜呼！神若有知，则能祸人，亦能福人。神若正直，则不加祸于君子，而当加祸于小人可也。神乎神乎，有为耳不忠，为子不孝。入为逆子，出于贼臣。天未降刑，尚欲偷生。神宜先惩，以表有灵；有专于禄位，而不知退。
　　上弄国柄，下戮同类。天未降刑，尚欲偷生。神宜先惩，以表有灵；有卖权取福，交结朋族。一言不善，祸发如镞。天未降刑，尚欲偷生。神宜先惩，以表有灵；令美之色，媚于君侧。巧笑未足，已亡其国。天未降刑，尚欲偷生。神宜先惩，以表其灵；受托之勤，而蔽主人。矫传宣命，陷害忠臣。天未降刑，尚欲偷生。神宜先惩，以表有灵；见冤不解，问祸乐成。含羞取贵，忍垢求荣。天未降刑，尚欲偷生。神宜先惩，以表有灵。神乎神乎，尔曾受枉，尔曾无伸。如何来之所陈，何不施祸于其身？若忠者必有厄，义者必有穷，尔见忠义而获佑，遇奸佞而伸冤。
　　非惟去其民患，抑亦有代于天工。神乎神乎，首依吾言而若是，须当上达于天聪。
　　王能、李直祝毕，不觉眼中迸血，冲冠咬牙，切恨而退。
　　显神伍员听其所祝，心中大怒，而体自家冤抑相同，实时驾起云端，上表天庭，乞与岳飞父子伸理冤枉。正是：人心生一心，天地悉皆知；善恶若无报，乾坤必有私。
