<!-- { "loadSidebar": true } -->
【铭文】君讳璨，字孟晖，河南洛阳都乡敷义里人也。恭宗景穆皇帝之曾」孙，阳平幽王之孙，征北大将军营梁徐雍定五州刺史广陵康公衍」之元子。积圣为源，资皇启绪。祖王分干茂德，先公操智成仁。君体」局聪逸，器貌清奇，幼挺出群，怀不羁之誉，岐嶷金声，收独异之响。虽」甘生早秀，终童少颖，方之于君，无能嘉尚。麟帏妙选，振古攸难，渠阁」铨才，魏诰弥重。君以帝冑美名，夙招令问，特被优诏，擢秘书佐郎。」时寻有敕，专综东观，坟经大序，部帙载章，所进遗漏，缉增史续。俄迁」司徒主簿。翼彼教槐，绩彰毗替，以母忧去职。君孝性深至，操喻曾闵，」岂直惙餐七辰，回鏕胜母如已哉。荆郢蛮邦，化导匪易，自非朝英宗」彦，莫膺兹授，除君荆州长史，招来遐服。君器等瑚琏，出处多艺，首赞」幕府，流品斯允，旨行州事。既专裁禳蕃，化被南裔，志同灌众，节慕」羊陆，恩若春风，爱均冬景，蒲鞭苇杖，再光江沔。征拜太中大夫，仍转」辅国将军太常少卿。皇家富有四海，绩迈虞唐，唯哲伊才，故充斯」授。君登棘飞声，卓然峻远，金石顺谐，管弦调畅。方冀承扆陟岱，陪衮」柴天，昊灵不吊，春秋卌有三，正光五年四月廿九日薨于第。朝野嗟」酸，衣冠痛惜，赠使持节左将军齐州刺史，谥曰文公。其年十一月丁」未朔三日己酉葬于金谷之原。乃作铭曰：」资灵托绪，积圣开源，于赫皇魏，道迈尧轩。托生夫子，实唯王孙，幼」播令问，德逸声存。少挺珪璋，岐嶷聪峻，连翩两龙，依希八俊。秀等终」甘，谨同马慎，唯哲唯仁，实为后进。登朝延誉，裁邦载缉，灌瓜重美，蒲」鞭更习。德被荆郊，化刑江邑，挂床留犊，风高独立。攸攸大夜，冥冥下」泉，幽庭无晓，华灯讵燃。一随地永，空列帏筵，陵谷傥改，芳徽是镌。北京图书馆藏拓
【志盖】素面无文。
【铭文】魏故持节征虏将军营州刺史长岑侯韩使君贿夫人高氏墓铭」夫人勃海条人也。左光禄大夫勃海郡开国敬公扬之长女，侍中尚书」令司徒大将军平原郡开国公肇侍中司空澄城郡开国穆公显之元」姊。夫人妹以仪轩作圣，侄女褱月留光，并配干景，用敷地训。二后祎褕，」亚瓒天极。琼风峻举于千仞，玉韵直开于万古。及诸弟冠冕，龟组重晖，」赞化四皇，毗明六帝。即昔才英，悠然莫拟。夫人出自礼门，逢斯隆」沃，宜重世华，翫爱雕绮。而渊冰在性，水碧载怀，奉训遵模，秀出闺第。又」资此令仪，招斯淑影，比婺未深，望娥岂譬。非直妙尽机杼，乃亦曲精绮」绣。时有暇日，兼悦书典，女戒及仪，常委膝席，言行自高，物所宗慕。及归」韩氏，礼风方扇，进退折中，动成规距。班门掩响于今华，蔡氏何闻于古」茂。在生不幸，韩侯夙殒。子幼惸然，房宇寥寂。酸声一吐，白云夜断。泣音」或衄，素景晨●。贞风介气，彰于岁暮。至景明三年，宣武皇帝以夫人」皇姨之重，兼韵动河月，遂赐汤沐邑，封辽东郡君。又以椒帏任要，宜须」翼辅，授内侍中，用委宫掖。献可谏否，节凝图篆。夫人以无生永逸，有陋」将危，志腾苦海，舟梁彼岸，故裁谢浮虚，敬仰方直。于是金花断意，宝蕤」离心，物不中度，未曾观揽。春秋七十有一，正光四年岁在癸卯十一月」十九日，抱疾薨于洛阳延寿里。卜远有终，礼祔泉茔。以正光五年岁次」寿星十一月三日移葬于定州常山郡行唐县宕城川兰山之阳□河」之阴韩侯墓右。侯有宿志，故不同坟。虽在世为异，良合古典，镌石图文，」永不湮〔注〕坠。其辞曰：」在淄始运，临漳业曙，茸貂昭景，华蝉委雾。勋绩怀风，留声起誉，桂味斯」珍，松芳在勾。令仪既诞，载影金箱，霄精降彩，夜纬留光。●花日见，绮爱」年将，志俨班蔡，响秀施墙。既归嫔路，顺礼斯发，芳黛交文，花丹靡阙。鬓」委春风，姿凝凉月，重闺永肃，深帏岂忽。福善宁有，辅仁盖无，侯已夙逝，」子续幼孤。惸然焉恃，寂漠谁呼，气断游雾，泪接长湖。陟位由因，沾华在」业，命服晖涣，簪珥重沓。为善宜遥，余庆方纳，如何中褰，永辞云阁。河北曲阳出土。见《考古》一九七二年第五期《河北曲阳发现北魏墓》。
　　〔注〕湮，原志作●，当为湮之异体。
【志盖】阙
【铭文】魏故持节辅国将军平州刺史元使君墓志铭」君讳崇业，字子建，洛阳人也。景穆皇帝之曾孙，大」将军阳平幽王之孙，车骑大将军仪同三司尚书左」仆射宗师之长子。君三光降而为灵，六气结而成烈，」秀若高桐，峻似孤岳，藻韵清遥，谈论机发。士流挹其」万顷，帝宗叹其千里。弱冠誉高，拜秘书郎中。秉牍麟」阁，厘校坟艺，洋洋之美，典素载清。举上第，辟司徒录」事参军。君器怀凝峻，神衿挺照，横藻台庭，洒落群外，」领袖之望，于焉为首。优贤之举，拜宁朔将军员外散」骑常侍。君风量秀整，英拔异流，参侍轩陛，仪形独俊，」加以文彩丰艳，草丽雕华，凝辞逸韵，昭灼篇牍。逝将」变礼教于端闱，宣风化于槐路，而辅仁之庆虚文，草」露之危先集。春秋卅八，正光五年三月廿七日卒于」第。诏赠持节辅国将军平州刺史礼也。其年冬十」一月十四日葬于长陵之东北。乃作铭曰：」丹陵发辉，华渚开耀，君侯诞载，神仪挺照。英量高伟，」风骨凝峭，端思出玄，谈入妙。冲衿秀整，器宇标俊，升」朝振响，藻韵清峻。冰情外朗，谦光内润，汪汪渊湛，亭」亭岳镇。近隧无赊，远期已促，霜庭飞素，松门罕绿。思」鸟啁?，哀禽踯躅，唯兹景行，德音如玉。北京图书馆藏拓
【志盖】阙
【铭文】魏故乐安王妃冯氏墓志铭。曾祖道鉴，燕昭文皇帝。曾祖母皇后慕容氏。祖朗，燕封广平公。真君中入」国，蒙除散骑常侍驸马都尉。又除使持节征西大将军秦雍二州刺史，封西郡公。薨，追赠假黄钺太宰，进爵燕宣王。」父熙，和平四年蒙授冠军将军肥如侯。到六年，进爵昌黎王。又除侍中太傅，王如故。又除使持节征东大」将军驸马都尉定州刺史。又除太师中书监领秘书事。又除使持节车骑大将军都督并雍怀洛秦肆北豫」七州诸军事开府洛州刺史羽真尚书都坐大官侍中，王如故。复除太师。后以异姓绝王，改封扶风郡开国公，」食邑三千户。薨，赠假黄钺，谥曰武公。母乐陵郡君太妃。兄思政，侍中仪曹尚书驸马都尉征西大将军羽真」南平王。入侍左右，即拜为侍中征北大将军。复除仪曹尚书，转为殿中尚书，后特进都督中外诸军事中军将军。」异姓绝王，改封长乐郡开国公，食邑一千八百户。后迁特进，为司徒公侍中，都督如故。复加太子太师，本官如故。复」本官加大将军领车骑大将军。薨于锺离，追赠使持节假黄钺大司马领司徒，谥曰元懿公特加九锡，其赗」　赐之隆，悉踰常典。长姊南平王妃。第二第三姊并为孝文皇帝后。第四第五姊并为孝文皇帝昭仪。」第六姊安豊王妃。第七姊任城王妃。」妃讳季华，长乐郡信都人也。太宰之孙。太师之第八女。大司马之妹。清源遂远，高峰无极，至于乃霸乃王之盛，或相或公之美，固以史牒之所」详，于斯可得而略。妃幼禀奇姿，长标令誉，三德必修，四行无爽，该揽图」传，备闲内则。年廿二归于元氏。起家而居有千乘，贞淑而作合君子，敬」等如宾，和同琴瑟。及王薨徂，治服过礼，训诲诸子，成兹问望。以正光五」年三月卅日寝疾薨于第。以其年十一月甲子朔十四日甲子〔注〕合窆于」长陵之东。铭曰：」周称妫吕，汉曰韦平，桃李仍降，俊德连声。于惟公族，异世同祯，簪□□」紫，树物扬旌。日照屋梁，鸟飞丛木，仁智外衍，幽闲内勖。爰姑及姊，如金」如玉，后圣妃贤，载荣载烛。瞻彼江汉，眷此河洲，将追盛烈，言庶前修。六」笳颎颎，百两攸攸，克兹相敬，成斯好仇。涉水焉济，陵虚忽摧，夜忧耿耿，」晨哭哀哀。留连垂滞，贻厥方来，在河无忒，君城自颓。美音足慕，义风可」仰，贞心遂邈，峻节俞上。若隙之过，如飙之往，容典虚备，钲笳徒响。九族」必臻，三占袭奏，初坟日竦，尘根岁茂。嗟起惟私，怆兴民秀，曷寄声彩，遗」之雕籀。北京图书馆藏拓
　　〔注〕正光五年十一月丁未朔，十四日应为庚申，此处原志误。
【志盖】阙
【铭文】魏故轻车将军元府君墓志」君讳宁，字阿安，河南洛阳人也。其先唐尧之苗裔，汉」高之胤冑，孝章帝之后。君故使持节龙骧将军雍州」刺史外都大官贺延镇都督武阳侯竭洛侯曾孙，故」平远将军散骑常侍殿中尚书冠军将军始平公俟尼须之孙，故岐州刺史之子。君托岁怀经，罗年好帙，」孝弟之称，朝野明闻。旨补骑官之任，释褐殿中将」军。稍加位号，迁授轻车将军。暇寐龙门，振缨凤阙。岂」悟神祗，滥罗斯罚。春秋六十有壹，以正光五年薨于」京师。皇朝失色，槐佐惊颜，衢男缀歌于巷首，邻妇」奄相于舂边。至其年十一月十五日岁次甲辰迁兆」于大陵东北冀刚之阳。咸见为之泣涕，挽歌之所哽」咽。呜呼哀哉，乃作铭曰：」攸攸远基，世纲珠玮，或刚其帝，或制三槐。阳沙练玉，」处闇明辉，冠盖相承，千载不颓，瑶轮华?，噭噭其雷。」宁君量略，志万星云，排霜挺秀，独蜕孤群。育心经户，」愠德王坟，少侍星宫，长莅边君。片言折狱，单辞两分，」名斑史籍，竹帛垂勋。呜呼哀哉，歼此良人，如可赎兮，人百其身。」正光五年十一月十五日岁次甲辰丁未朔。北京图书馆藏拓
【志盖】阙
