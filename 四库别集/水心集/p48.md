<!-- { "loadSidebar": true } -->
隆兴干道中天下称莆之贤曰二刘公著作讳夙字宾之弟正字讳朔字复之其学本于师友成于理义轻爵禄而重出处厚名闻而薄利势立朝能尽言治民能尽力居家以父母兄弟为心而不私其身乡党隐一州之患若除其身之疾其饬廉隅定臧否公是非审予夺皆可以暴之当世方孝宗始初求治召二公寘馆阁犯而不欺难进易退国人贵焉以为麟见获凤来仪也不幸正字年四十四以干道六年六月卒其明年五月著作年四十八亦卒四方相吊如悲亲戚后四十年道其事者尚相与悼痛嗟惜不已呜呼其中心诚信于人耶士之不求为君子者视此欤著作生毁齿日读千字已记忆犹摘诵不离口同学儿黄刍季野笑曰岂患此数句易忘耶著作曰我心乐此诵久乐益深矣闻者异之诘所以乐皆自言也二公及刍葢师中书舍人林公事之终身林公名光朝莆人所谓艾轩先生者也正字少而喜易蕲以名家著作曰春秋为王介甫茅塞久矣繇是更治春秋绍兴庚辰礼部奏第一前九年著作以词赋在第二二公不为科举学虽场屋荒速之文与论著金石等而春秋于三家凡例外自出新义尔雅独至无能及者著作既释褐调吉州司户临安府教授会正字迎游夫人于永嘉易教授温州召试馆职学士院问荐举之弊著作对策曰此执政大臣为惠而不为政致之也陈执中章子厚人知其小人也然能不以官私其亲今将告执政大臣曰子为子厚乎为执中乎则艴然怒矣至其行事则有为子厚执中所不为者矣学者至今诵之除秘书省正字减员移枢密院编修官母老屡求去不许兼史院编修官著作曰求去以便私也美职可因而得乎力辞不就右正言陈良佑侍御史周操疑其必去合疏留之除著作佐郎初秦桧死髙宗开谏路轮对羣臣孝宗既即位望太平旦夕金讲和未定内庭设射驰球大雨水蝗害稼而曾觌龙大渊挟声势阴进退士大夫皆相顾莫敢发口发亦輙逐时隆兴二年七月也著作轮对见上曰羣臣不以尧舜事陛下臣不识忌讳窃深愤之上遽曰天下事可言者卿第言勿隐对曰自去夏至今日再食东南三地震比又积阴弥月所至水潦蝗食雨中为异尤大在廷纷纷谓陛下宜避殿损膳自责矣而至今不闻德音古者灾沴皆为臣弭君上之忧今一二大臣奉行且不暇何足语此殆左右近习盗陛下权尔且长淮无一兵之戍而陛下乃亲技击骋衔辔岂缓急欲为自将地乎阎德陈敏近堕马失臂梁珂亦摧折濒死陛下所亲见也上为改容动色遂下诏曰政事不修灾异数见江浙水潦害于秋成朕甚惧焉其自八月朔不御正殿减常膳令侍从至馆职疏朕阙失及当今急务著作复封上曰陛下引旧僚谋政事得如张阐王十朋可也乃与觌大渊辈觞咏唱酬字而不名罢宰相易大将待其言而后决平严法守裁侥幸自宫掖近侍始可也今梁珂一年三受醲赏他内目一日迁四使而但减卿监郎曹数十员乎昔姚崇以十事要其君曰能用则就不用则去今陛下以五事要其臣曰不能如是则去能如是则留然则安用大臣孔道辅首论曹利用罗崇勲使罢去吕诲范纯仁力谏濮王称亲为不可今么么如杨倓曹某尚熟视不敢议然则安用台諌又言国初僭叛虽平人情未一故设逻卒广耳目有不便者一切闻上改之今徒监谤愈密岂可不畏禹恶旨酒汤不迩声色夫宴游无度甚则有流荡戏狎之患御幸无节其终为人兽杂乱之祸愿陛下罢行前事应天以实庶可消弭灾变疏入亟求罢留之数十不可以为湖北安抚司参议不行三年十二月觌大渊出为总管于是天下相庆而著作知衢州矣复奏论君子小人之辨曰人主不示天下以所好而常禁其所偏上深然之在州期年政平讼简郡人画像祠公会觌副贺金正旦道衢谒公不纳复求去徙知温州春夏不雨公全家淡食请命八十余日母游夫人饭以梅干自乞病甚主管崇道观而去始正字调温州户曹縁岁大饥继以大疫正字计口受禄以其余散粥糜日有常数同僚寓士富人争効之挟医至门颦蹙掩鼻却立正字亲切脉煮药晨徃晏罢径入徐出有难之者曰将为太夫人忧曰此老母意也所活数万人聚道旁弃儿常百计募妪乳饲听无子者择取比满秩灾疫犹未已皆泣曰司户去吾何所得衣食既而著作来守故民望之亦如正字及著作亦去又泣曰天以二刘赐我而不能终也奈何莆人徃还必问著作正字及游夫人安否其皆卒也哭之皆失声此葢余少年亲见闻实事也正字既解户曹乞监岳庙召对奏曰陛下何不延纳愤激敢言之士而听讦直难堪之言因以自考察成败得失以是不得留犹改官知福清县福之支邑月责羡钱而无经赋正字尽罢之复请缓输数月帅为并寛旁县听讼使两辞自诣无追呼者市食挂钱于门民当其物持钱而去邑庭常空失械索所在时王参政之望为帅自尊不使僚属抗礼正字以义责之望不悦也居五月以疾复请祠归再召对虞丞相允文赞上谋恢复鋭甚希进者趋和之正字极谏曰臣观今日通和未为失策昔富弼累増岁币今减十万矣徃时两淮不许备守今江北诸城増陴浚隍矣前此江上被兵彼且呵问今沿淮分屯皷声达泗颍矣彼或示我弱殆不可测宜选兵将广储峙责成于端重堪事者从容以待其变若募彼人向导挟异国济师合中原响赴而兵不必众就敌人储聚而粟不必多慿虚蹈空过为指料将有临危失据之忧矣此所谓决天下于一掷者也上竦然不以试除正字于时士无不向恢复者朱公元晦亦以为人主义在复雠遇著作于李德逺坐论之著作弗是也他日朱公曰乃为宾之德逺夹攻德逺者吏部侍郎李浩也正字又言归明人宜散处州县不当聚畿甸从之疾复作求为福建参议官行至信安传舍卒呜呼二公之道所谓忧天下之危而忘其身图国家之便而不利其乐者欤著作之还自温疾有间莆亦大旱手为救荒十余事率乡人行之招潮惠米商白守免力胜四集城下郡以不饥莆之苗斛余六万建炎盗起漕司筭其军食犹剰二万五百入之福州自是莆有犹剰米斛増四敛焉著作出湖北愬于朝舍其半请犹不已宰相袖书以进尽蠲之正字尝行秦溪有道殣者驻家良久棺殓瘗之乃去过剑津望覆舟号呼解郑夫人髻金救之而免平居昬暮扣户宿舂饭之二公行事隐显大略如此自谓朋友讲习为古今至乐常曰天下至大也千岁至逺也所不可一日无者公论也朋友羣居敬畏之心所繇生而公论之所繇出也穷山永夕篝灯共语常闻钟声未已死日家无留赀著作前后夫人皆林氏子弥正朝请郎淮南转运判官弥恭弥邵女嫁郑其卿林尚之其卿某官正字郑夫人星生三子起晦朝奉大夫秘书省正字起世迪功即南海县尉皆已卒起元某官葢著作止承议郎正字奉议郎而弥正起晦起世皆登进士第起元则起晦为大夫时所任也诸孙曰瀛曰箎曰镇曰庆曰洪曰合曰鼎而正字则希醇希道希谦希深所为祖也余童孺事二公既与弥正为友而起晦实同年生弥正曰吾二父铭以幸子病眊十年不能文呜呼悲夫二公之卒也艾轩先生为国受吊笔濡不忍铭以至是也而余何敢僭虽然艾轩之不忍痛至也痛且逺德将湮无以属来者矣而余何敢忽毎念绍兴末淳熈终若汪圣锡芮国瑞王龟龄张钦夫朱元晦郑景望薛士隆吕伯恭及刘宾之复之兄弟十余公位虽屈其道伸矣身虽没其言立矣好恶同出处偕进退用舍必能一其志者也表直木于四达之逵后生之所望而从也著作既教授温州正字亦次摄学事于是邦之士披山通谷浚泉源而达之川流其尚克有闻二公之力也葢余昔孺子而今老矣而又何敢忘乃为铭曰范曽祖也愿王父也显考讳炳三世长者府君将终有虹闯然升堂绕几如绶蜿蜒其端二公文字之符有孝有德以言以谟并事阜陵致忠极爱朕乐闻过不諌奚待如玉斯攻如木斯绳治烦去惑以道以弘味苦而长语甘而螫彼何人斯苟逭朝夕元凯既来舜谐其琴伯夷叔齐称之到今寿溪之原土囊之下墓槚相扶百世一化我铭其诗古人无已庶几后生闻风而起 

夫人徐氏墓志铭 

始余入太学与信安刘必明会直庐必明初解褐饮啜俯偻义手低首意气翼翼卑下殊甚余颇疑士人甫得官即矫屈为是何也及在荆州必明官博士间携子克勤相与还徃风蒲霜苇淡语常尽日尤卑下过于直庐余尚疑其自抑以求进势不得不然非情也后数年必明令湖南有能政举员足一日引镜照白发慨然叹曰此岂改官时耶遂谢事去余闻而异之道行信安必明迎余客舍谦谦卑下如故自是十年必明书疏不阙然愈卑下不已噫为亢而昧进再取垢辱而以浅疑人然后知必明之贤逺矣克勤为余言徐氏之贤则又有异焉夫人衢州龙游人也幼禀天巧嫂示他女作极竒致裙襦间传翫谓夫人汝技及是否吾当输汝物经夕而成莫能知其出两手也父死母将以嫁姑子之富者夫人讶未成服问知其故号恸殒絶久而后苏家乃止不敢言终丧兄徐察其意夫人曰为富人妻我不愿也必明使聘焉既聘必明忽暴得疾不食柴立亲戚为夫人忧夫人曰已许嫁矣死生从吾夫复何道必明贫甚约弟治生而身逺出弟有余粟析之别村弃夫人破屋中一婢相依机杼自若遗其夫书曰柿木一株緑阴满牕是[阙]母念必明尝以白金付之夫人问所从[阙]请某事验以为谢夫人大怒投于地曰我以子亷洁而若是亟具归将归必明出其书教学所得也乃止然则必明以卑遂其髙夫人以刚佐其洁夫妇皆一世之伟可敬已夫人以庚寅十二月卒某年月日葬西安县浮石乡港桥克勤自立尤苦且不获事夫人而独记其言行曰惧不传也铭曰夫勇退兮妻刚贞德既同兮年宜并凰増逝兮凤悲鸣刻辞幽兮慰子情 



水心集巻十七宋叶适撰 

墓志铭 

蔡知阁墓志铭 

