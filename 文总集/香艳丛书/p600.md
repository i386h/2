<!-- { "loadSidebar": true } -->
　　（唐）张　蠙（字象文，清河人。初与许棠、张乔齐名，登干宁二年进士第，官校书郎，栎阳尉，犀浦令。入蜀拜膳部员外，终金堂令。着有诗一卷。）
　　青冢
　　倾国可能胜效国？无劳冥寞更思回。
　　太真虽是承恩死，只作飞尘向马嵬。（同上）
　　（唐）陈　陶（字嵩伯，岭南人，一云鄱阳，一云剑浦，未知孰是。太中时游学长安，南唐升元中隐洪州西山，后不知所终。着有诗十卷。）
　　句
　　青冢曾无尺寸归，锦书远寄穷荒骨。（《关山月》，《唐音戊签》）
　　（唐）蒋　吉（字里仕履未详）
　　昭君家
　　曾为汉帝眼中人，今作狂胡陌上尘。
　　身死不知多少载，冢花犹带洛阳春。（同上）
　　（宋）欧阳修（见卷六）
　　句
　　青冢埋魂知不返，翠崖遗迹为谁留？（《唐祟徽公主手痕》）
　　（金）王元节（字子元，弘州人。诩子南山翁之婿，传其赋学，第进士，雅尚气节，故仕不达，既罢密州观察判官，即闲居乡里，号遁斋老人。）
　　青冢
　　环佩魂归青冢月，琵琶声断黑山秋。
　　汉家多少征西将，泉下相逢也合羞。（《全金诗》）
　　（元）耶律楚材（字晋卿，辽东丹王突欲八世孙，金尚书右丞履之子也。元太祖闻其名，召见，处之左右。太宗朝拜中书令，先后历事三十余年，至顺元年赠太师上柱国，追封广宁王，谥文正。着有《湛然居士集》。）
　　过青冢用先君文献公韵
　　汉室空成一土邱，至今仍未雪前羞。（一作可惜冰姿瘗古邱，佳人犹自梦中羞。）
　　不禁出塞涉沙碛，最恨临轩辞冕旒。
　　幽怨半和青冢月，闲云常锁黑河秋。
　　滔滔天堑东流水，不尽明妃万古愁。（本集）
　　句
　　烟锁居延苏子恨，雪埋青冢汉家羞。（《过云川和刘正叔韵》）
　　千里云烟青冢暗，一天风雪黑山昏。（《过天山周敬之席上和人韵》）
　　（元）揭傒斯（字曼硕，江西富州人。延佑初荐授国史院编修官，天历初授奎章阁授经郎，元统初改翰林直学士，同知经筵事，卒谥文安。着有《揭秋宜诗集》。）
　　句
　　茫茫青冢春风里，岁岁春风吹不起。
　　传得琵琶马上声，古今只有王与李。（《李宫人琶琶行》）
　　（元）杨允孚（字和吉，吉水人。着有《滦京杂咏》一百首。）
　　句
　　一曲琵琶可奈何，昭君青冢恨消磨。（《滦京杂咏》）
　　（元）王　逢（见卷四）
　　句
　　假如青冢向黄昏，不若金刀照白日。（《宋婉容王氏辞》）
　　（元）钱惟善（字思复，钱塘人。领至正辛巳乡荐，官至副提举。张氏据昊，退隐昊江之筒川，又移居华亭，明洪武初卒。号曲江居士，又自号心白道人。着有《江月松风集》。）
　　句
　　青冢相望去不归，归时空化黄鹄飞。（《灵壁手印篇》）
　　（元）朱梦炎（字仲雅，进贤人。元进士，入明朝为太常博士，迁翰林修撰，出为两浙按察司经历，洪武十一年进礼部尚书。）
　　过昭君墓
　　青冢苍茫古道前，黑河流水自潺湲。
　　千年恨满琵琶曲，万里寒生苜蓿烟。
　　奏凯已闻清朔漠，和亲不用叹婵娟。
　　汉家往事昭前监，有道应须慎守边。（《皇明风雅》）
　　（明）屠　隆（字长卿，鄞县人。万历丁丑进士，官至礼部主事。着有《由拳集》。）
　　青冢
　　天寒北风劲，琵琶泣泠泠。
　　骨为胡地白，草是汉宫青。（本集）
　　（国朝）瑞郡王（讳奕志，号西园主人，瑞怀亲王子，卒谥曰愍。着有《乐循理斋诗集》。）
　　句
　　迢迢玉关拥毡竁，凄凉青冢啼娉婷。（《琵琶引》）
　　（国朝）魏裔介（字石生，号贞庵，柏乡人。顺治丙戌进士，官至保和殿大学士。乾隆纪元，追谥文毅。着有《兼济堂文集》。）
　　青冢（有序）
　　〖世传王昭君出塞，马上琵琶及青冢遗迹，令人哀之。余读史，知其嫁呼韩邪单于后，生男伊屠智牙师，为匈奴右日逐王，则亦习而安其俗矣。故为绝句以嘲之，非敢唐突西子也。〗
　　汉宫一曲号阏氏，博得单于惊喜时。
　　生子为王名日逐，相传青冢亦堪疑。（本集）
　　（国朝）屈大均（见卷八）
　　青冢
　　一片阴山日易阴，汉宫春色梦中深。
　　不随边地风霜变，芳草青青是妾心。（《翁山诗外》）
　　（国朝）陆次云（见卷三）
　　青冢
　　千秋玉骨久销沉，芳草萋萋直至今。
　　万里不忘天子意，一抔犹见美人心。
　　风清环佩游边土，月冷琵琶奏汉音。
　　欲觅香魂当曲罢，蘼芜深处杳难寻。（《澄江集》）
　　（国朝）顾夔璋（见卷五）
　　青冢
　　朔漠葬娉婷，单于地亦馨。
　　李陵台畔草，何独不青青。（《东昆诗集》）
　　（国朝）谢启昆（字苏潭，号蕴山，南康人。乾隆庚辰进士，由翰林出守镇江，官至广西巡抚。着有《树经堂诗文集》。）
　　昭君墓（《一统志》：在古丰州六十里，今为右玉县。）
　　塞上冢，何累累，冢上草，何离离。
　　碧血未干心不死，汉宫废苑土花紫。
　　雁门关月照罗绮，佩环声寒玉泉水。
　　谁将王氏女，误作乌孙侣。
　　当日愿和亲，报国已身许。
　　妾颜甘学无盐丑，枉杀知己毛延寿。
　　君不见香囊钿盒葬马嵬，阁道淋铃秋雨哀。（本集）
　　（国朝）祝德麟（见卷五）
　　句
　　汉土不埋降将骨，好留青冢傍明妃。（《李陵墓》）
　　（国朝）百　龄（字菊溪，汉军三韩人。乾隆壬辰进士，由翰林官至大学士，两江总督，谥文敏。着有《守意龛诗集》。）
　　明妃冢
　　筚篥声摇大漠风，琵琶朝出汉王宫。
　　欲凭红粉销锋镝，那许金钱买画工。
　　抔土至今魂未返，倾城从古命多穷。
　　伤心尚有青青草，一片荒烟落照中。（本集）
　　（国朝）张开东（字宾阳，号白莼，蒲圻人。乾隆间岁贡生，官蕲水训导。着有《白莼诗集》。）
　　吊明妃墓十首（选四）
　　美人不可见，寥寥遂终古。
　　昭质自无亏，所伤在知遇。
　　昔见箧中图，又闻曲中谱。
　　惆怊神欲即，伫望江南浦。
　　游魂竟何之，不得返故土。
　　独立盼边城，飘零各歧路。

　　微风本无迹，孤月空有影。
　　念我汉宫人，忧心独耿耿。
　　岂不幸君恩，远离君所命。
　　君恩不可希，天命当自凛。
　　求媚素不工，抱恨将谁省。
　　譬彼瓶中水，安得还故井？

　　漠漠白云飞，不到我故乡。
　　悠悠黑水河，不流汉宫墙。
　　莽莽汉廷使，音书不我将。
　　翩翩南征雁，不与我同行。
　　生当长相思，死当终不忘。

　　青青墓上草，郁郁生游云。
　　草叶虽凋萎，根芽常清芬。
　　盥手爇炉烟，载拜宣祝文。
　　怆怆倚河侧，蔼蔼凝夕曛。
　　千秋万祀后，天地一孤坟。（本集）
　　句
　　吾楚两女子，肃肃入汉宫。
　　班姬云梦后，明妃巴峡东。
　　所遭皆不幸，零落亦俱同。
　　青冢寒沙漠，凭吊本希踪。（《访得班捷仔墓》，同上）
　　（国朝释）湛　泛（字蓬根，丹徒人。着有《双树堂诗钞》）
　　明妃冢
　　空恃朱颜惜饼金，独留遗恨到于今。
　　琵琶一曲和番泪，芳草千年望汉心。
　　自是美人多命薄，非关天子不恩深。
　　孤坟三尺丰碑在，环佩春风未易寻。（《京江耆旧集》）
　　（国朝）叶廷芳（字客尧，号松亭，溧水庠生。其先金陵人，上世客游汉口，遂家焉。以子继雯官封中宪大夫，后以曾孙名琛官大学士，赠光禄大夫。着有《花余亭诗存》。）
　　昭君墓和友人作
　　漠漠黄沙冢独青，何须篇简着芳型。
　　安刘直继苏卿节，自是穹庐胜掖庭。（本集）
　　（国朝）言启芳（字俣卿，阳湖人。道光辛巳举人，官邳州学正。着有《有竹居诗集》。）
　　句
　　洒泪难生青冢花，抽刀欲断黄河水。（《代从军行》）
　　（国朝）董文涣（字研樵，洪洞人。咸丰丙辰进士，由翰林院编修现官甘肃甘凉道。着有《砚樵山房诗集》。）
　　昭君墓
　　汉宫皆黄土，异城名不灭。
　　春草自年年，青冢吊塞月。（本集）


　　〖注：■⑴，广内吾。（无读音）■⑵，山＋钦，（无读音），■⑵巇，危险貌。■⑶，上聿插入皕下皿。（无读音）■⑷，舟＋仑，lún，船前桄也。■⑸，上竹下云。（无读音）〗 
 

　　花国剧谈　清　淞北玉魫生　撰 

　　自序 
