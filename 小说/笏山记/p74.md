<!-- { "loadSidebar": true } -->
　　凝命十五年，庙与阁俱落成。乃敕画苑卿韩媚兹绘从龙阁像十三人，飞凤阁像十六人。七越月而成，极英姿飒爽之妙。八月辛丑，王与后幸从龙、飞凤二阁。先阅从龙阁功臣：第一位，右镇将军亲义侯可当。第二位，中镇将军忠义侯韩杰。第三位，玉带左营将军集义侯可松龄。第四位，定威将军定威侯可介之。第五位，扬威将军斗腾骧。第六位，追赠愍义侯绍铁牛。第七位，镇威将军兼左镇将军玉带侯韩腾。第八位，无贰将军维新伯香得功。第九位，玉带右营将军铁山伯丁推善。第十位，追赠从事将军玉吉人。第十一位，从□将军玉凌云。第十二位，归诚将军可飞虎。第十三位，百黠将军安便男张小。又阅飞凤阁功臣：第一位，左丞相兼吏兵二部尚书寅亮侯左贵妃花容。第二位，右丞相兼礼部尚书神机侯右贵妃赵无知。第三位，都督神都大元帅笃孝侯中贵妃绍龙飞。第四位，神铲将军兼荡寇元帅妩媚侯贵妃可足足。第五位，征东大将军无力公西贵妃赵公挪。第六位，镇南将军多智侯南贵妃可娇鸾。第七位，神枪将军解意侯贵妃白雪燕。第八位，镇中将军兼户工二部尚书伏魔伯贵嫔白万宝。第九位，神锏将军存存侯真妃可炭团。第十位，神棒将军着翅伯真妃绍秋娥。第十一位，神箭将军六宫总管司自如伯真妃乐更生。第十二位，神斧将军擒虎伯贵嫔可香香。第十三位，神耙将军马后伯贵嫔张铁铁。第十四位，神锄将军马前伯贵嫔张银银。第十五位，神刀将军行人司彩嫔窦小端。第十六位，左镇副将军绣旗伯夫人司马杏英。王与后一一阅毕，后曰：“　猗欤盛哉！昔周之十乱，只一妇人。今虽两阁并峙，而丰功伟业，翻在凤阁诸臣。笏山虽中国一隅乎，然创造之奇，千古无两。后之锦绣才人，必有传其事以补正史所夫及者。王亦嘉叹不〔　已。乃〕　召花容以下，宴于飞凤阁。诸臣毕至，王念及万宝、娇鸾，不禁悄然不乐。后知之笑曰：“天倾西北，地缺东南，宇宙之大，犹有所憾，而况人乎。君子论其大者、远者，些些儿女□□，何足以累盛德。”时司马夫人后至，裣衽拜手，为幼男云次，上珠囊颂。先是杏英长男墓生，生得铁脸银眉，熊腰猿臂，最多力，娶可当之女为妻，后为佐命功臣。幼男云次，貌如好女，聪颖喜读书，时才十岁。王览颂，大嘉赏。命绍秋娥为媒，令尚金相公主。公主为可贵妃足足所出，与四王子孪生的。明日，可介之之子瑶章，亦十龄，上玉牒文，中寓箴戒。王命并书之御屏，以示后嗣。亦尚金心公主，公主为乐真妃更生所出。由是年丰刑措，致太平者二十余年。
　　凝命三十九年，王崩。太子玉生立，是为愍王。昏淫不道，权归丞相绍继文。继文本降王绍潜光养子，由进士起家，以权术取相位，势倾中外，弑愍王，而立山太妃之子寄生。时玉太后已薨，山太妃及花容无知等，亦相继薨。寄生惧继文之势，恐复被弑。乃与福生奏赵太妃公挪逃往无力，起兵讨乱，不克而还。基生、连生亦奉可太妃足足逃黄石。继文乃立张贵嫔银银之子武生。贵嫔亦薨，武生才七岁。政〔从继〕文出，自称摄王。黄石侯玉重华英武有雄略，亦奉星生、连生，起兵讨贼。韩墓生首倡义旗与弟云次谋，乃招驸马都慰可瑶章起兵助重华。三人皆智勇之士，乃擒绍继文〔遂戮〕之。诛其党五十余人。众以为扰乱之余，非幼主克负荷，乃废武生为保寿侯，迎福生于无力，将立之。福生曰：“世治则论长幼，世乱则论贤愚。今四王子贤，天不欲定笏山，必不虚生四王子。今诸文武舍四王子而不立，是欲再乱笏山也。”　乃立星生，是为造王。追谥颜少青为神武王，玉太后为恭静王后。尊母可太妃足足为王太后，赵公挪、绍龙飞为王太妃。笏山复平。造王崩，传位连生，是为守王。守王复十二传，而灭于赵氏。颜氏之后，逃出笏山，隶蒙化籍者百余人，固和尚其裔也。始终元要，和尚犹能历历言之。予养疴两树园，短榻长书，无以破寂，记和尚之言，交心斗角，用小说家演义体饰而记之，共得六十九回。
　　【完】


