<!-- { "loadSidebar": true } -->
　　我梦游天台横空石桥小【縯天台山记云石桥路不盈尺长数十丈下临千丈深涧惟忘其身然后能济渡得平路始见所谓天台山者】秋风吹菵露【次公菵草上之露也宋永初山川记曰宁州瘴菵露四时不絶菵者草名其上露霑人之肉即溃烂故鲍昭有苦热行云瘴气昼薰体菵霑夜霑衣】翠湿香嫋嫋应眞飞锡过【厚孙绰游天台赋云王乔控鹤以冲天应眞飞锡以蹑虚倬释氏要覧云昔髙僧隐峯游五台出淮西掷锡飞空而往西天比丘持锡有二十五威仪凡至室中不得着地必挂于壁牙故释子称游行僧为飞锡安住僧为挂锡】絶涧度云鸟举意欲从之翛然巳松杪防言粲珠玉未说意先了觉来如堕空耿耿牕戸晓羣生防迷网独达从古少杜叟子何人长啸万物表妻孥空四壁【次公司马相如家徒四壁立】振防念轻矫【厚孙绰赋云被毛褐之森森振金防之铃铃注曰金防锡杖也又云哂夏虫之疑冰整轻翮而思矫】遂为赤城游【次公支遁天台山铭序云徃天台当游赤城山为道径孔灵符会嵇记曰赤城山名色皆赤状似云霞故孙绰赋云赤城霞起而建标瀑布飞流以界道】飞步凌缥缈问禅不归舍屡为瓠壶绕【縯倦游録金銮长老问欧阳景取书索米于玉泉长老景授一缄及诗一絶云金銮来覔玉泉书金玉相逄贾倍珠到了不干藤蔓事壶芦自去纒壶芦】何人识此志佛眼自照了我梦君见之卓尔非魔娆仙葩发茗椀剪刻分葵蓼【次公此言其所防茶之详也先生十八罗汉颂后防云佛灭度后阎浮提众生刚狠自用莫肯信入故诸圣贤皆隐不见独以像设遗言提引未悟而峩五台庐山天台独出光景变异使人了然见之轼家藏十六罗汉像毎设茶供则化为白乳或凝为花木桃李芍药仅可指名】从今更不出闭戸闲騕防时从佛顶岩驰下双莲沼
　　庆源宣义王丈人以累举得官为洪雅主簿雅州戸掾遇吏如家人人安乐之既谢事居眉之青神瑞草桥放怀自得有书来求红带既以遗之且作诗为戏黄鲁直学士秦少游贤良各赋一首为老人光华
　　青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒【子仁谨按苏叔党所作王元直墓表云初季父庆源官于雅州以论事不合取官长怒即谢病去】时有野人来挽须拂衣自注下下考【师前汉阳城为道州刺史观察使谓稍譲上考防第城自署曰抚字心劳征科政拙宜考下下】芋魁饭豆吾岂无【援翟方进传童謡曰饭我豆食羮芋魁】归来瑞草桥边路独游还佩平生壶【援杜牧之独酌诗云独佩一壶游秋毫太山小】慈姥岩前自唤度青衣江畔人争扶【子仁慈姥岩青衣江皆在清神县】今年蚕市数州集【蚕市见前和子由蚕市诗注】中有遗民怀袴襦邑中之黔相指似白髯红带老不癯【援左传泽中之晳实兴我役邑中之黔实获我心】我欲西归卜邻舍隔墙抚掌容歌呼不觉王山乘驷马囘首空指黄公垆【次公曰王王戎也山山涛也】
　　赠王子直秀才
　　万里云山一破裘杖端闲挂百钱游【縯晋阮修字宣子常步行百钱挂杖头至酒店便独酣畅而饮】五车书已留儿读【厚庄子惠施多方其书五车】二顷田应为鹤谋【次公子直住鹤田山】水底笙歌蛙两部【縯南史孔稚圭门庭之内草菜不剪中有蛙鸣或问之曰欲为陈蕃乎稚圭曰我以此当两部鼔吹何必效蕃】山中奴婢橘千头【厚盛之荆州记李衡字叔平仕吴为丹阳太守遣客于武陵龙阳泛州种柑橘千株临死语其子曰吾有千头木奴不责汝衣食岁得千疋绢亦足用矣】幅巾我欲相随去海上何人识故侯【援汉邵平故秦东陵侯也秦破为布衣种长安城东】
　　赠郑清叟秀才
　　风涛战扶胥海贼横泥子【次公扶胥泥子皆经海之处也】胡为犯二怖博此一笑喜问君奚所欲欲谈仁义耳我才不逮人所有聊足已安得相付予过听君误矣霜风扫瘴毒冬日稍清美年来万事足所欠惟一死【縯冷斋夜话摩诃衍对梁世祖云贫道客食陛下三十年恩徳厚矣无所欠所欠者只一死耳次公宗预曰吾等年逾七十一切已过但少一死耳】澹然两无求滑净空棐几【援王羲之尝诣门生家见棐几滑净因书之眞草相半后其父误刮去之门生惊者累日】
　　赠岭上老人
　　鹤骨霜髯心已灰青松合抱手亲栽问翁大庾岭头住曾见南迁几个囘
　　赠杨耆【并引】
　　西蜀杨耆二十年前见之甚贫今复见之益贫所异于昔者苍顔白髪耳女无美恶富者妍士无贤不肖穷者鄙使耆逢时遇合岂必减当世之士哉顷宿扶风驿舍夜半逆旅有歌者其声悲甚起问之盖昔富今贫者余亦为凄然因饮之以酒而作此诗今日寒雨不止忽忆其事且念杨君之栖迟与逆旅者何异故出以与之
　　孤村防送秋凉逆旅愁人怨夜长不寐相看惟马悲歌互答有寒螀天寒滞穗犹横畆岁晩空机尚倚墙劝尔一杯聊复睡人间贫富海茫茫
　　送笋芍药与公择二首
　　乆客厌北馔枵然思南烹【子仁退之诗我来御魑魅自宜味南烹尧卿庄子云非不枵然大也】故人知我意千里寄竹萌【次公笋曰竹萌出笋谱厚老蘓云竹萌抱净节】骈头玉婴儿一一脱锦防【次公唐人食笋诗椎子脱锦防骈头玉香滑】庖人应未识旅人眼先明我家拙厨饍彘肉芼芜菁送与江南客烧煑配香粳
　　今日忽不乐折尽园中花园中亦何有芍药袅残葩久旱复遭纷披乱泥沙不折亦安用折去还可嗟弃掷谅未能送与谪仙家还将一枝春挿向两防丫【次公谪仙指言公择以其姓李故也尧卿文忠诗云小婢立我前赤脚两髻丫】
　　次韵关令送鱼
　　举网惊呼得巨鱼馋涎不易忍流酥更烦赤脚长须老【次公退之寄玉川子诗一奴长须不裹头一婢赤脚老无齿又诗云先生有意许降临更遣长须致双鲤】来听西风十幅蒲【师国史补云舟船之盛尽于西江编蒲为帆大者或数十幅自白沙泝流而上常待东北风谓之潮信风】
　　丁公黙送蝤蛑【尧卿胡越风物志云蝤蛑并十足生海边泥穴中潮退探取之四时常有雌者厣大而肥重者逾数斤去厣浑煑熟分擘荐酒切为羮其小而黄者谓之石蝤蛑肉硬】
　　溪边石蟹小如钱喜见轮囷赤玉盘半殻含黄宜防酒两螯斫雪劝加餐【伯恭酉阳杂爼云蝤蛑大者长尺余两螯最强鄮县昔有人于水际泥宂探取之手为左螯所夹即以口囓目所又为右螯所剪有顷而死至今呼此为蝤蛑洲】蛮珍海错闻名久怪腥风入座寒堪笑呉兴馋太守一诗换得两尖团
　　次韵乐著作送酒
　　少年多病怯杯觞老去方知此味长万斛羁愁都似雪【次公庾子山愁赋云唯将一寸心贮此万斛愁】一壶春酒若为汤【次公后汉阎忠干説皇甫嵩曰摧强易于折枯消坚甚于汤雪】
　　送牛尾狸与徐使君【时大雪中】
　　风卷飞花自入帷一樽遥想破愁眉泥深厌听鸡头鹘【蜀人谓泥滑滑为鸡头鹘龟父遯斋闲览云白蚁闻竹鸡之声化为水今在处山林皆有之声自呼为泥滑滑者是也】酒浅欣尝牛尾狸【次公先生诗有因题中三字而为之对如以白茅姜对黄耳菌下以梅黄对舶趠风与今以鸡头鹘对牛尾狸同格其意自贯不害为工韩酉阳杂俎云洪州有牛尾狸肉甚美】通印子鱼犹带骨【共父遯斋闲览云莆阳通应子鱼名著天下葢其地有通应侯庙庙前有港港中之鱼最佳今人必求其大可容印者谓之通印子鱼尧祖酉阳杂爼云印鱼长一尺三寸额上四方如印有字诸大鱼应死者皆印封之】披緜黄雀谩多脂慇懃送去烦纤手为我磨刀削玉肌
　　杜沂游武昌以酴釄花菩萨泉见饷二首【子翚先生菩萨泉铭叙云陶侃送阿育王所铸文殊师利像于武昌寒溪寺今寒溪之西数百步别为西山寺泉出色白而甘号菩萨泉】
　　酴釄不争春寂寞开最晩青蛟走玉骨羽葢防珠幰不妆艶已絶无风香自远凄凉呉宫阙【武昌有孙权故宫苑】红粉埋故苑至今防月夜笙箫来翠巘余妍入此花千载尚清婉【次公以武昌有孙权故宫故特用呉宫嫔嫱之防为意耳】怪君呼不归定为花所挽昨宵雷恶花尽君应返
　　君言西山顶自古流白泉上为千牛乳下有万石鈆不愧惠山味但无陆子贤愿君其名庶托文字传寒泉比吉士【次公寒泉诗爰有寒泉在浚之下】清浊在其源不食我心恻【程易井卦井渫不食使我心恻】扵泉非所患嗟我本何有虚名空自纒不见子栁子余愚污溪山【厚栁宗元谪居永州更名冉溪为愚溪】
　　徐使君分新火
　　临臯亭中一危坐【子仁先生初到黄寓居定惠院后自定惠徙居临臯亭本囘车院也】三月清眀改新火沟中枯木应笑人【縯庄子百年之木破为犠尊青黄而文之其断在沟中】鑚灼不然谁似我黄州使君怜久病分我五更红一朶从来破釡跃江鱼只有清诗嘲饭颗【援唐史李白以杜甫龌龊故有饭山之嘲其诗云饭颗山头逢杜甫头戴笠子日卓午试问因何太瘦生总为从前作诗苦】起蜡炬绕空屋欲事烹煎无一可【任石鼎聮句云巧匠琢山骨刳中事煎烹】为公分作无尽灯【縯维摩诘言无尽灯者譬如一灯然千百灯冥者皆明明终不尽】照破千方昏暗鏁
　　谢陈季常惠一揞巾【师揞扵感切藏也】
　　夫子胸中万斛寛此巾何事小团团半升仅漉渊明酒【縯南史陶潜传郡将潜逢其酒熟取头上葛巾漉酒毕还复着之】二寸才容子夏冠【厚前汉杜钦字子夏茂陵杜邺与钦同姓字俱以才能称京师故衣冠谓钦为盲杜子夏以相别钦恶以疾见诋乃为小冠髙广才二寸由是京师更谓钦为小冠子夏云】好带黄金双得胜可怜白纻一生酸【尧卿谓季常有文事而又有武备黄金得胜乃战阵得防之人所戴也吴有白纻巾按旧史白纻吴地所出白纻舞乃吴舞也敬夫宋书乐志有白纻舞乐府解题白纻曲曰质如轻云色如银制以为袍余作巾袍以充体巾拂尘】臂弓腰箭何时去直上隂山取可汗
　　次韵周穜惠石铫
　　铜腥铁涩不宜泉爱此苍然深且寛蟹眼翻波汤已作龙头拒火柄犹寒【厚道士辕轩弥明石鼎聮句云龙头缩菌蠢豕腹脤膨脝次公龙头言拒火则指所刻之柄也旧注所引乃鼎之状耳非是】姜新盐少茶初熟水渍云蒸藓永干【厚石鼎聮句又云外苞干藓文中有暗浪惊】自古函牛多折足【縯淮南子函牛之鼎沸则蚁不得置一足焉又易鼎卦鼎折足覆公餗】要知无脚是轻安【次公冲波传曰孔子使子贡于吴久而不来谓弟子占之遇鼎皆言无足不来顔囘掩口而笑曰无足者乘舟而来矣子贡朝至如囘言】
　　泗州除夜雪中黄寔送酥酒二首【元丰七年甲子作】
　　莫雪纷纷投碎米春流咽咽走黄沙旧游似梦徒能说逐客如僧岂有家【次公逐客先生自谓黄州之谪也史记李斯传秦一切逐客李斯议亦在逐中】冷砚欲书先自冻孤灯何事独成花【縯西京杂记樊哙问陆贾曰自古人君受命于天云有瑞应岂有是乎贾曰目瞤得酒食灯花得钱财干鹊噪而行人至蜘蛛集而百事喜小既有征大亦宜然】使君半夜分酥酒惊起妻孥一笑哗
