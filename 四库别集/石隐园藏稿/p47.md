<!-- { "loadSidebar": true } -->
　　奏为沈病难痊旷职滋惧三恳天恩矜原放免以无误邦计事夫人臣遭时遇主沐恩深重不能谨疾致身仰厪睿谕之谆切即石人亦且泣下四郊多垒宵旰未遑忝司会计而淹淹床笫频繁哀龥为首丘牖下之谋即木偶亦当赧颜况臣备尝险阻积岁拮据一疾不振顿委前劳残机未就敝笱可惜则亦不禁声气俱咽也闻命自天有不蹶然思起者岂臣谊岂人情哉无奈膏肓根锢方药技穷困惫不支之状臣前二疏已备陈矣大都面疮作楚已难施其眉目所最苦者盗汗不已积成瘵怯葢至日闭蔵冬汗原犯医家之忌元气消损盗汗尤非衰老所堪说者谓汗为心液心血耗竭虚火上炎故得此症必非视息久存之兆迄今彻夜无眠兴居失节谷气受伤羸骨仅支向犹勉缮章奏今则神昏于视草矣向犹强治文书今则手颤于署纸矣毎当病魔乍退之余报主一念耿耿方寸始省身在床褥以来国计军储多所妨废抚膺痛恨以为殒于枕簟与殒于公署等也揽衣试起则荣魄支离作势欲行而肢节潦倒病症至此即舆扶入署尚能冲寒办事乎尚能与同官司属筹盈缩商多寡而上下其议论乎不能而强以必能恐心计转迷龙钟莫继无益于部务之毫厘而适以速风烛之奄忽当亦圣明所俯怜也臣捧诵明旨一则曰疆事方殷一则曰详练素着夫识途老马阅厯粗谙乃垂首病鹤鸣食俱废臣实无能为矣皇上不念及疆事臣犹可苟延调摄念及疆事而壮夫驰骛不足者欲以衰病髙枕圗之恐日躭月误破绽侵寻乃始言去为身为国无一可者臣所以沥血哀鸣望皇上决计蚤放者也臣病笃气竭语无择音伏惟圣明鉴臣情非假托势难卧理垂帷葢之仁以予骸骨遴清强之选以佐安攘亟罢病臣譲贤者路则国计幸甚臣愚幸甚奉旨屡旨谕卿已明何又踵请大臣宜遵君命岂容自便身圗着即出视事不得再稽

　　目病不痊疏

　　奏为目病不痊旷职滋甚仰恳垂怜放免无误国计事臣待辠计曹六岁于兹乞休之章凡十数上病困则不容不呼天呼父母而稍愈则不敢不陛见受事葢生逢尧舜之君何忍自弃矢竭犬马之力无敢恝然故未尝作无痛之呻吟亦未尝坚必去之志向勿欺之义臣盟之素矣无奈臣以踰六望七之年当此钱谷繁剧之任老至病侵数竒症怪真有日异而月不同者忆臣客冬痰火为祟怔忡盗汗已成尫瘵之形维时多方医诊或言宜先清理或言宜先补助清则效迟而后无害补则效速而发恐剧臣时累疏乞骸未荷俞旨气息奄奄急圗步履勉服补剂渐有起色适值圣寿元旦届期只得追随呼嵩之后然而久病乍起正如虚槖御风空革盛气表虽外盈里实中亏两目荧荧渐艰暏视即欲复申前请缘岁序方新元良有庆不敢遽以病闻延及二月初六日右目赤肿寒热往来头面相连作楚至初八日滋甚是日勉赴召对九列皆见而怜之然自初九日以至十一日臣犹力疾入署忍痛办事已而视疲火炎两目俱病瘾涩难开痛如刀割泪如雨注内服凉剂外用洗药絶不见效葢至今日而医之言验臣之病始不可支矣十二日朝日大典亦误陪祀今且竟日闭目偃卧私寓畏日羞明渐増翳障案牍纷至都付寝阁兼以虚火上蒸两耳雷鸣蝉噪不辨人声夫人臣之所恃以靖共职业者心志耳目也心志虚眩尚可借耳目以披阅聴受耳目不灵则伥伥瞶瞶举止成谬言动受欺况钱谷详细之地尤未可以冥冥决事者也臣部日行文移题覆章奏不可时刻稽误臣既耳目受病触之不见呼之不闻自同官司属以至胥役昭然共睹若再滥竽一日则误臣部一日之事臣之罪不容诛矣伏祈皇上察臣目病非假怜臣龥恳情真亟赐俯允回籍调理速选贤能代理部务但得国计军储不至重误则臣虽死之日犹生之年矣奉旨邦计最重卿老成详练方切倚任偶恙易痊着暂调即出视事不必陈请

　　目眚失明疏

　　奏为目眚渐至失明臣职无容久溺谨沥血诚再恳速赐允放以无误邦计重务事臣司计六载积諐万状比以积衰多病岁岁乞骸频烦天语之温罔补地曺之重兹者复以目疾陈情深惧渎聒为罪不圗圣恩高厚仍加勉留惭详练之襃蹇足欲奋感易痊之望枯骨知春上未厌臣臣实恋主一息苟存宁忘报塞惟是数日以来集医选药攻补杂施无奈病根非一日之积药饵鲜立效之功因忆客冬初患在面目生疮及宣利之而遂得盗汗继患在盗汗虚怯及升补之而今又得目眚医家止有此药力日试一方补无功宣且有害矣臣身止有此元气日削一日不受补更不胜宣矣且臣受病之原固缘年力衰耗薄福致祟亦繇心血消枮积劳为殃葢臣以衰年肩剧任五六年间视渐昏而务竭其明累牍必竟心渐迷而务极其算琐务必周自惟以勤补拙以劳救过不暇为性命之忧而神太役则疲精过用则敝遂滋为耳目之患昨臣初病目所患苐在赤肿瘾痛耳及瞪目视之字画尚觉分明今肿痛少减翳障愈深虽极目审视而苍素茫然虽执卷回环而披阅莫解间令人读之亦复不能了了兼不便于点窜旋罢去矣夫人之精神智慧尽萃于目目既失明则亦土木枯骸刍狗具形而已圣明在上亦安所取于土木刍狗者而用之矧户部何地尚书何官九邉命脉所系非闭目坐了之事也十三司奉行所闗非面壁相向之局也暂调既未能痊迁延必至废事以钱谷紧要之职十旬九病挨排药褁之间已无望于率作以纒绵宿锢之痾朝可暮剧反复呼龥之烦其何当于靖共计惟有沥血乞归差不重误国事耳倘皇上怜而放臣臣得一意调理偷视余息敢忘浩荡不然而欲去不得欲出不能食不获下咽寝不获交睫焦心溺职虚火益炎必将捐性命以殉之臣不足惜而邦计之积弛醸玩所损多矣臣病必难遽痊臣势必不可留口占拜疏千难万苦惟乞天恩即赐罢免特寛帷葢之路速委左右侍郎署篆亟选贤能大臣主计庶免屡渎天聴而且以重误国计为也奉旨卿勤练素着邦计正借持筹昨谕旨已明何得以偶恙频请着祗遵即出视事勿再稽延

　　朦目万难疏

　　奏为朦目万难主计误身更以误国谨洒泣三龥圣慈速赐允放事臣因目眚甚苦计务坐壅再疏乞休荷温纶之有加惭报称之无地苟犬马微力可竭即双眸并枯何憾然他病犹可勉强惟目病委难支持臣实锢疾非同偶恙不堪持筹是用频请葢司计何地今日司计何时其不能以冥冥从事也明矣臣目旬日以来初患赤肿既患翳障羞明恶风大类蒙瞽伏案披牍如同面墙间遇天日晴明畧有一隙之照瞪目读之曾不及二三行辄复闭去或用药汤淋洗既闭强开小有批注裁决一二紧要滞牍次日必且肿障加甚并一隙之照亦不可得矣见今公移科抄多付尘阁即有原奉旨速覆者亦不能寓目矣臣毎一思之通体战栗汗出如雨掩面饮泣自恨不辰复叩之医者云目者心血之精华心血虚耗则水衰火盛中于肺肝感于二目故心一动而目受之目中不容着一物心中不容着一事非谢事静摄难望痊可臣闻其言益爽然自失五内如割嗟乎是天实絶臣以驱驰之路而臣亦自絶其献靖之阶者也夫景逼龙钟不病亦当昏眊任膺繁剧不病亦恐茫昧况一病潦倒已成瞽废尚堪贸贸持筹滥竽司农之堂贻羞当世之士耶方今明明在上济济在下皇上事事励精诸臣人人竞奋臣忝筦握邦计统率司属闭目相向成何景象即濡滞一朝且不可况其久乎従此五官不灵百弊丛生必至偾事是臣留一日则尸素之罪即深一日留臣一日则明作之功即误一日皇上自为军国计立允赐玦不待臣言烦聒者也如谓臣言或有矫饰遣人验臣若目能视而以为不能视力能料理部务而以为不能料理者臣愿甘受斧锧之诛伏祈圣慈鉴臣怜臣真病真苦放臣还里俾得逭于悮国之咎即瞑目首丘所甘心矣留中
　　【疏草一体篇帙最多当年皆刻之官署者丧乱之后原板悉不可问矣计有抚津疏草四卷督饷疏草五卷饷抚疏草七卷留宪疏草一卷留计疏草二卷度支奏议则有堂稿二十卷邉饷司十一卷新饷司三十六卷浙江司一卷江西司一卷福建司四卷湖广司二卷山东司七卷山西司二卷河南司一卷陜西司四卷四川司五卷广东司一卷广西司四卷云南司十七卷贵州司二卷今刻仅百疏不及十之一也且条议之疏率多列目叙述之处又従节文惟请告诸疏先少保公彚为抽簪赘言者则备载焉朝廷眷注国计艰难经济丹衷出处大节亦可覩大凡矣男际有识】

　　石隠园蔵稿卷七

　　●钦定四库全书

　　石隠园蔵稿卷八

　　（明）毕自严 撰

　　○书

　　上朱少司冦鉴塘

　　台台雨露闳恩独加蒲栁鞭筴至教偏重驽骀古之荐举推引代不乏人亦曾有推心置腹奨掖愚蒙以偕大道如台台者哉某受教以来夙夜兢兢无敢少堕污蔑以负知已惟是贱躯羸尫不耐劳剧奔驰五载形在神疲真有日苦一日者矧呉地素饶风波犹未卜税驾何所也不识台台何以振之素仰清肃不敢以寻常缛仪奉溷阍人空缄布候伏惟崇照

　　与董玄宰

　　太史当是前身宰夫容城玉楼主者忽幻青莲游碧落故一经吐吞便无尘世烟火气味昔人谓屈宋衙官锺王北面翩翩僊子如曼倩居金门供奉在词苑无问识不识皆知先生为天上人也奉使东旋鹤归华表奈俗吏之疲奔致问竒之靡暇饥不能餐交枣渴不能饮琼浆遭骊龙之睡而不能取其颔下珠恨亦晚矣不肖碌碌不耐致羸疾为祟篝寒灯而拥敝貂索然旅况贱累遣归幸乏牛衣对泣者扊扅弗启长夜漫漫请丘壑之无従逃案牍之不得俗吏旦暮衰矣太史何以涤濯我耶仙斾还朝未得祖道此情葢向所谓闲忙令也迄今怅惘计匪久且挟法眼以输隽于左右辅或停帆峯泖间则获拜下风倘可冀矣

　　与韩惺庵

　　里中晋谒过辱教爱戴徳而南以春杪受事淮上属运艘鳞集清口浅涩戮力畚锸卒卒无须臾之暇以故久稽申候今少间矣遥忆台光真有落月屋梁之想敢端力敬问今玉体已善饭美寝乎鹰扬弢畧将无因邉报而思得一当乎凭虚藐然之间每月几登临浮白髙咏之乐何人共来往此皆某所乐闻者媿某待辠波臣猛思寸树而躄夫举步何有邯郸恐终贻知已者之胡卢耳幸时有以教之振之

　　与沛县张老师惺宇

　　今天下谭极冲疲之区必首曰淮徐而某以绵劣当之葢耳熟灾黎之颠连而惭无拯济之策目击黄流之泛溢而媿微堤防之能徒令人有伤心而扼腕已耳老师藴匡时之畧握苍水之符知必有吁谟硕画可以起凋瘵而利经久者幸不吝披示民生若何河道若何俾奉以周旋无或失坠则教门墙即所以惠桑梓也

　　与沈榔庵

　　客秋弟待辠冬官稔闻沈先生絶代异才也葢一日而名噪长安矣既抵盂城得南宫聫魁报谓必鼎借庶常用储公辅已得除目暨晤何山年兄知以莱彩闗情已俯就选人矣惟是选而同舍又政得两厂也珠玉辉煌饰我顽钝弟实有厚幸焉两厂事务甚简况以台丈弄丸游刃之才试之曾不当一瞬独是匠役之贪业已彻骨而诸无名之费如茧丝如牛毛诸貂珰之横又不可以理解戎器不精则溺职而难乎其为上戎器欲精则束湿而难乎其为下也某待辠三载极费调停幸赖台丈璠玙之饰计且焕然改观而兹又鼎借采运矣奈何台旌莅泇口某忝为地主拟负弩以迎而未遑竢驻节京口嗣当更有请也

　　上抚学河三院

