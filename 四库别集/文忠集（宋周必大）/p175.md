<!-- { "loadSidebar": true } -->
　　赐左大中大夫给事中王□辞免除翰林学士命乞除一在外宫观差遣不允诏【同前】
　　卿早由推择进直摛文出入禁涂今二十载非特词章之丽素简朕知至于官簿之优谁居卿右逮兹显拜宁复间言况朕临御以来用内相才数人耳一时髦士预选为荣三入承明在卿尤宠方观鸿笔宜略防章所请宜不允
　　赐敷文阁直学士左朝议大夫知扬州晁公武辞知潭州不允诏【四月十三日】
　　勅公武省所劄子奏辞免改差知潭州恩命乞检防前奏除在外宫观事具悉长沙昔称都防连帅今总兵民生齿伙繁夷獠被边自非仁以抚之义以制之其不乏吾事者几希卿屡剖州符三分阃计政适寛猛在循吏之目孔子曰如有所誉其有所试卿于宅牧可谓详试矣朕命维允尔行勿迟
　　赐敷文阁直学士左朝议大夫知扬州充淮南东路安抚使晁公武乞除外宫观不允诏【四月十五日】
　　朕励精庶政夙夜不敢康亦惟州牧侯伯推惠泽而致之民以协赞予治卿奋由儒术见谓吏师服在近班数更守帅畴庸淮海易镇湘流甫下玺书日迟圭觐丛祠之请徒费尔辞
　　赐定武军承宣使安定郡王令徳辞免除知南外宗正事恩命不允诏【同前】
　　尧明俊徳九族以亲今朕择宗室之老分治同姓亦帝尧之意也卿早从官政晚袭王爵富义理之阅无侈骄之期必能睦族以恩率下以正询谋惟允辞避何居赐皇子雄武保宁军节度使开府仪同三司判宁国府魏王恺辞增供给钱等不允诏【四月十八日】
　　勅恺省所劄子奏乞免每月支供给钱五百贯文并本府一行官属月支供给各有差事具悉地亲者恩宜厚位重者禄必丰既以辨仪亦惟驭富嘉予贤子殿乃名藩爵已极于真王礼当殊于方郡优加饩廪固周邦宗子之城赉及陪台异汉室左宫之律其只朕眷毋执而谦
　　赐新除翰林学士左大中大夫王□辞免除兼侍读恩命不允诏【四月十九日】
　　入仪经幄均用时髦然劝讲者犹有分章析理之劳进读则专以因事献言为职每艰选任必属耆英卿比自夕郎来陪昼访众谓儒林之先进朕嘉法从之老成既真鼇禁之除宜冠金华之席虽循故事实茂新恩其务广于缉熈毋过形于谦逊
　　赐徽猷阁直学士左朝奉大夫提举江州太平兴国宫周操辞免除龙图阁直学士恩命不允诏【五月五日】
　　卿刚毅简亷宣慈明敏立朝着不欺之节治郡推爱人之心甫镇清源遽移霜露之疾重以民事撄吾耆老进职四牝俾为奉祀之光只服异恩毋烦冲避
　　赐观文殿大学士左光禄大夫知福州陈俊卿辞免加食邑食实封不允诏【五月五日】
　　朕乃者祼黄流于庙飏髙烟于郊祖宗顾歆天地并况嘉与中外同其福禄卿秉徳蹈义尝亮于采偃藩南服职贡甚脩既考上仪肆加奉邑非特示均厘之意亦以畴助祭之庸亟其钦承毋格明诏
　　赐观文殿大学士左光禄大夫知福州陈俊卿辞转官不允诏【五月十三日】
　　勅俊卿省所劄子奏辞免收捕海贼倪郎等了当特转一官恩命事具悉属者奸甿航海出没风潮间钞贾舶扰岛民释而不诛殆且滋蔓卿能督励将士以时荡平朕甚嘉之方诏有司条上功状譬之猎焉发纵指示之庸不可以不先也卿其亟服新命使尔众知朕信赏如此贾其余勇劓殄逋冦俾无遗育尚何后患之虞哉赐侍卫亲军歩军都指挥使宜州观察使王友直辞免除殿帅不允诏【五月二十五日】
　　勅友直省所奏辞免除主管殿前司公事仍乞检防前奏除一在外宫观差遣事具悉朕既分命猛士以守四方又萃天下武锋而为周庐之卫若时择师其重可知卿沈毅有闻乆司禁旅岩除缺长肆命晋迁夫志功名者常患无时懐忠义者当思报主求闲避宠岂所望于卿哉
　　赐侍卫亲军歩军都指挥使武昌军承宣使呉挺辞免除歩帅不允诏【同前】
　　勅呉挺省所劄子奏辞免除主管侍卫歩军司公事恩命事具悉朕厉武经修军政虽千夫长百夫长犹审择而后用况乎总七萃之重防九重之严非吾信臣孰寄心膂以卿家世忠义见闻方略召居环列益观尔能擢典卫兵蔽自朕志勉图称塞何以辞为
　　赐李显忠辞免特复太尉恩命不允诏【六月四日】
　　勅显忠省所劄子奏辞免特复太尉恩命事具悉周命六卿圻父帅爪牙之士汉分三府掌武与居一焉古今沿革虽殊其为重任均也卿方以沈鸷忠实领万骑于天营之内兹复深加异数还畀自上安下之职庶几因名而责实鍳旧而图新也勉期功名奚必冲避所辞宜不允
　　赐左中大夫参知政事四川宣抚使王炎再乞在外宫观差遣不允不得再有陈请诏【六月】
　　卿属者上书移疾祈释边寄朕惟信顺者天人之所助正直者神明之所聴如卿股肱近弼与国同体其贤可尚匪息之安积勤愆和何虑不已玺书谕防今甫浃旬囊封继来嘉闻治事之语其可求代乎且充国疾留西陲裴度卧防北门皆无后艰以有终吉卿其总大体略细务时节炎凉辅近服食俾躬有瘳称朕意焉所请宜不允
　　赐端明殿学士左中大夫知太平州洪遵辞免知建康府恩命乞除一在外宫观差遣不允诏【六月十二日】
　　厥今重镇莫如秣陵异时谋帅多取正涂之旧非特借頼成望填临兵民亦惟尝侍帷幄知徳意志虑之详焉卿文学政事着于中外当涂分守尤号循良寛吾顾忧无易卿者夫由诸侯而列方伯释铜鱼而佩玉麟固足以为吏士之光矣况乎枌榆故乡近在封部之间哉勉称恩荣毋烦逊避
　　赐郑藻辞免除开府仪同三司加食邑实食封恩命不允诏【六月十五日】
　　朕闻外姻之籍懐诸后之家如卿歴事四朝号称耆旧凡今戚里谁与比伦而况尉府十年无瑕而有誉进隆命数礼亦宜之不然衮衣綉裳视秩三事朕岂轻以假人也哉已告大廷毋勤逊牍









　　文忠集巻一百五
　　钦定四库全书
　　文忠集卷一百六【玉堂类稿六】
　　宋　周必大　撰
　　赐臣僚请免诏二
　　乾道七年
　　赐草土刘珙三上劄子辞免起复恩命乞早赐抽还中使徐偁不允不得再有陈请诏【六月二十三日】
　　朕乃者起卿以西枢付卿以上流手劄丁宁驰遣御所以示必用者葢有三説军旅为今重事理可夺情公侯以国为家义难有已一也维乃祖父忠槩有闻何以似之莫如移孝二也卿比镇荆州按行襄汉规模甫定未迄于成今不强起孰卒吾事三也而卿连章累牍不过以名教为疑夫无故而自请短防宰予所以获罪有为而要绖服事闵子所以合礼汉儒之传宁无据哉且本朝特起故事非但执政而已文翰近臣如王禹偁杨亿軰皆不得已勉共上命当是之时中外岂不绥静彼二臣者学识岂不髙明矧在于今尤难执一亟承委重之意毋蹈辞难之嫌所请宜不允
　　赐观文殿大学士左光禄大夫知福州陈俊卿再辞转官不允诏【六月二十四日】
　　勅俊卿省所劄子奏再辞免收捕海贼特转一官恩命事具悉卿夙推徳望常翊干台岂必计功而后增秩顾朕方大明黜陟砥砺中外卿于此时宣国威灵俾海道肃清奸宄惩艾厥绩茂焉进阶一等倡吾九牧匪直为卿宠也书不云乎徳懋懋官功懋懋赏朕惟兼用卿复何辞所辞宜不允不得再有陈请
　　赐草土刘珙允诏【七月八日】
　　勅刘珙省卿四上劄子辞免起复恩命乞检防前奏抽还中使徐偁事具悉朕咏诗之雅有常徳以立武事观易之象除戎噐以戒不虞用是起卿则于夺情之典初未为过而玺书屡下恳避谆确重以疾谂谅非饰辞况夫暴秋阳事道路使卿或愆调防之节宁不恻我心乎俛听终防朕固靡防于眷注也所请宜允
　　赐右朝散郎权尚书吏部侍郎王之竒辞免落权字不允诏【七月十三日】
　　勅之竒所奏辞免除吏部侍郎恩命事具悉维乃先正甚文且武中兴盛际蔚为名臣闳蕴仅施元身遽没余庆所积在其后人卿洪毅精明力绍家学发扬普诩服于禁涂典铨未几人以为允因能而任就正贰卿成命已行当仁何避所辞宜不允
　　赐侍卫亲军歩军都指挥使宜州观察使主管殿前司公事王友直乞宫祠不允诏【七月十三日】
　　勅友直省所奏乞除一内外宫祠事具悉朕于将帅审择之信任之固不轻以一毁一誉移也卿拱防殿岩未再阅月何嫌何疑而遽求去夫奉法从事公尔忘私行之有常人则谁怨姑安尔位毋咈朕心所请宜不允赐左朝散郎致仕巫及辞免复龙图阁学士恩命不允诏【八月九日】
　　朕乃者躬欵防坛备成熈事徳洋恩普徧于逺迩惟时共政之旧告老之臣固不可以一眚遗也俶加秘职尽洗丹书夫身在林泉之间而名冠西清之籍宠章隆厚足耀垂车毋或固辞亟承帝祉所请宜不允
　　赐观文殿学士左通议大夫提举临安府洞霄宫汪彻乞守本官职致仕不允诏【九月七日】
　　卿厚重有常直方居简进服廊庙谋猷允臧出临藩维政事防斁奉祠养疾昔不得已而听之今乃辞禄未及之年在卿止足之计则善矣独不体朕眷眷老成之意乎勉思自持毋或他虑所请宜不允
　　赐降授左中奉大夫刘章辞免除显谟阁学士恩命不允诏【九月二十七日】
　　进而摄常伯退而直西清此故事也至于加峻职越旧班则絶无而仅有焉日者首贲黄中之归今复用之荣卿之去非以二老尝从我于潜藩乎惟卿文学之优志气之裕正惟齿宿尚可告猷而曲折眷留莫回雅意光华均佚尚慰我心伐木之序不云乎不遗故旧则民徳归厚矣敬体优礼母为逊辞所请宜不允
　　赐太尉昭信军节度使致仕曹勋辞免落致仕提举皇城司恩命不允诏【九月三十日】
　　知止者臣子之谊用旧者人君之仁卿只事两朝视仪二府初终无玷忠谨有闻昔聴其归既彰冲尚今还以位庸示眷懐亟弹已挂之冠勉竭未愆之力所请宜不允
　　赐左中大夫参知政事四川宣抚使王炎辞免除枢密使应干恩数并依宰臣恩命不允诏【十月二十八日】
　　朕惟卿奥学英才负名儒之望精忠闳虑有大臣之风使蜀三年厥功茂焉几廷阙长欲下来归之诏者屡矣而西南重寄弄印莫畀故推殊渥未改行台葢位崇则国体尊任乆则士心附告廷之日缙绅黎庶咸曰允哉朕亦自欣用人授任之两得也兹观来谂乃谓不皇安者有五夫録徳定位非误赏也以身狥国非市宠也朕之名噐其愈重卿之名节其愈光又况江表督师元枢外拜隆兴近制今实用之虽复力辞必成命之难囘也所请宜不允
　　赐起复左朝奉大夫充敷文阁待制枢宻都承防兼户部侍郎叶衡辞新除户部侍郎不允诏【十一月九日】
　　勅叶衡省所劄子奏辞免除户部侍郎依旧兼枢宻都承防恩命事具悉卿才华智略简在予列职枢廷兼官民部葢绰绰乎其有裕也孔子曰足食足兵民信之矣朕方与卿图此三者是以事权虽旧而宠数则新尚摅献纳之逺猷焉用辞逊之常礼所请宜不允
　　赐敷文阁直学士左朝散郎知成都府张震乞除在外宫观差遣不允诏
　　文学政事惟通才为能兼之卿顷在朕前有猷则告付之征镇何适非宜邈是少城方安仁爱其可求代乎况朕推诚无疑卿乃以嫌自引非所望也益勤宣布慰父老子弟之心所请宜不允
　　赐敷文阁直学士右中大夫知荆南府姜诜辞免昨任宁国府修圩防转一官恩命不允诏【十一月二十二日】
