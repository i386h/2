<!-- { "loadSidebar": true } -->
　　照得正徳十四年七月内节据吉安等一十三府所属庐陵等县各申为早灾事开称本年自三月至于秋七月不禾苗未及发生尽行枯死夏税秋粮无从办纳人民愁叹将及流离申乞转逹寛免等因到臣节差官吏老人踏勘前项地方委自三月以来雨泽不降禾苗枯死续该宁王谋反乗衅鼔乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义申祖宗休养生息之泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗戸家无遗夫就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下戸小民得无转死沟壑流散四方乎设或饥寒所迫徴输所苦人自为乱将若之何如蒙乞勑该部暂将正德十四年分税粮通行优免以救残伤之民以防变乱之阶伏望皇上罢冗员之俸损不急之赏止无名之徴节用省费以足军国之需天下幸甚縁由于本年七月三十日具题请防未奉明降随蒙大驾亲征京邉官军前后万数沓至并临填城塞郭百姓戌守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于徴输当是之时鸟惊鱼散贫民老弱流离弃委沟壑狡健者逃窜山泽羣聚为盗独遗其稍有家业与良善守死者十之二三又皆颠顿号呼于挺刃捶挞之下郡县官吏咸赴省城与司马住屯之所奔命听役不复得亲民事上下汹汹如驾漏船于风涛颠沛之中惟惧覆溺之不暇岂遑复顾其他为日后之虑忧及税赋之不免征科之未完乎当是之时虽臣等亦皆奔走道路危疑仓皇恐不能为小民请一旦之命岂遑为嵗月之虑忧及赋税之不免征课之未完而暇为之复请乎若是者又数月京邉官军始将有旅归之期而戸部嵗额之徴已下漕运交兊之文已促督催之使切责之檄已交驰四集矣流移之民闻官军之将去稍稍脇息延望归寻其故业足未入境而颈已系于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求亟之以征敛当是之时有目者不忍睹有耳者不忍闻又从而其膏血有人心者而尚忍为之乎今逺近军民号呼匍匐诉告喧腾求朝廷出帑藏以赈济久而未获反有追征之令閧然兴怨谓臣等昔日蠲赋之言为绐已窃相伤嗟谓宸濠叛逆独知优免租税以要人心我軰朝廷赤子皆甞竭骨髓出死力以勤国难今困穷已极独不蒙少加优恤又从而追征之将何以自全是以令之而益不信抚之而益愤愤谕之而益呶呶甫懐收复之望又为流徙之图计穷势迫匿而为奸肆而为寇两月以来有司之以防窃警报者月无虚日无恠也彼无家业衣食之资无父母妻子之恋而又旁有追呼之苦上有捶剥之灾自非礼义之士孰肯闭口枵腹坐以待死乎今朝廷亦甞有寛恤之令矣亦甞有赈济之典矣然寛恤赈济内无帑藏之发外无官府之储而徒使有司措置措置者岂能神输而鬼运必将取诸富民今富民则又皆贫民矣削贫以济贫犹割心脔肉以啖口口未饱而身先毙且又有侵尅之弊又有渔猎之奸民之赖以生者不能什一民之坐而死者常十九矣故寛恤之虚文不若蠲租之实恵赈济之难及不若免租之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凢有血气皆将不信之矣夫戸部以国计为官漕运以转输为任今嵗额之催交兊之促皆其职之使然但民者邦之本邦本一摇虽有粟吾得而食诸伏望皇上轸念地方涂炭之余小民困苦已极思邦本之当固虑祸变之可忧乞勑该部速将正德十四十五年该省钱粮悉行寛免其南昌南康九江等府残破尤甚者重加寛贷使得渐囘喘息脩复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变卒起即出数百万石既已无救于难矣此其形迹已见事理甚明者臣等上不能防计征敛以足国用下不能建谋设防以济民穷徒痛哭流涕一言小民疾苦之状惟陛下速将臣等黜归田里早赐施行以纾祸变縁系寛免税粮急救民困以弭灾变事理为此具本请防
　　计处地方疏【十五年五月十五日】
　　臣惟财者民之心也财散则民聚民者邦之本也本固则邦宁故文帝以赐租致富乐之效太宗以裕民成给足之风君民一体古今同符臣防同廵按江西监察御史唐龙议照宁贼宸濠志穷荒度谋肆并吞其于民间田地山塘房屋等项或用势强占或减价贱买或因官本准折或摭别事抄收有中人之家者一遭其毒即无栖身之所有上农之田者一中其奸即无用锄之地尤且虚填契书以杜人言私置簿籍以増租额利归一已害及万家故先有副使胡世宁直言指陈续该科道等官交章举发言皆有据事非无徴近奉诏书曰宸濠天性凶恶自作不靖强夺官民田产动以万计则陛下明以烛奸深知宸濠田产皆夺诸百姓者也又曰占夺田产悉还本主则陛下仁以悯下尽欲举百姓之田产而给还之也圣言犹任昭如日星国信不移坚如金石始者宸濠既败该臣等已行守廵等官将该府及各贼党田地房屋许令府县等官俱抄没在官造报在册矣但委官查勘之时正事变抢攘之际业主惊散俱未宁家上司督责急欲了事依契溷查慿人浪报多寡是较占买未分明诏虽有给主之条小民犹抱失业之恨昔之居不得而居也昔之田不得而食也泽未下究怨徒上归况屋无主则毁地不耕则荒故兵马之后瓦柱仅存田野之间草莱渐长兼以势室豪强恣行包侵之计奸徒私窃动开埋没之端及今审处不早将来遗失益多再照前项田产多在南昌新建二县受害独深人人被其诛求家家被其检括且贼师起事抄掠尤惨官兵破围伤残未苏财尽已极民困莫加查得二县额派兊军淮安京库三项粮米共十一万九千石有零淮益二府禄米共四千二石节奏寛免未奉停徴运官守催旗校逼取势急若火案积如山民纳不前官宜为处及照一方之统防在于省城各府之钱粮并于司库查得本布政司官库先被贼兵劫抢继因军饷动支官吏徒守乎空柜纸笔亦赊于铺家大兵必有荒年民穷必有盗贼万一变生无常衅起不测则寸兵尺铁皆无所需束刍斗粮亦不能办公私失恃缓急可忧再照省城各门城楼窝铺及诸司衙门先是王府占据多属踈隘近因兵火蔓延半遭荡焚夫城楼者一方防御之所关衙门者诸司政令之所出托始创新固无民力因陋就简见有官房如蒙乞勑该部查议将前项抄没过宁府及各贼党下田地山塘房屋等项行令布政司防同按察司各掌印官及分守分廵官并府县官从实覆行查勘明白委系占夺百姓者遵照诏书内事理给还本主管业及将于内官房酌量移改城楼窝铺衙门余外无碍田地山塘房屋仍令各官公同照依时估变价银入官先尽拨补南新二县兊军淮安京库折银粮米及王府禄米外有羡余收贮布政司官库用备缓急仍禁约势豪之家不得用强占买各委官亦不得畏势市恩致招物议凢拨给变卖事情若有势豪强占强买及委官畏势市恩各情弊许抚按衙门指实紏劾惩究施行事完该司将各项数目径自造册奏报并呈该部查考是盖以百姓之业纳百姓之粮以地方之财还地方之用民沾恵而国不费事就绪而财不伤书曰守邦在众易曰聚人曰财惟陛下留意焉縁系计处地方事理未敢擅便为此具本请防
　　水灾自劾疏【十五年五月十五日】
　　臣惟有官守者不得其职则去受人之牛羊而为之牧者求牧与刍而不得则反诸其人臣以匪才缪膺江西廵抚之寄今且数月曽未能有分毫及民之政而地方日以多故民日益困财日益匮灾变日兴祸患日促自春入夏雨水连绵江湖涨溢经月不退自赣吉临瑞广抚南昌九江南康沿江诸郡无不被害黍苗沦没室庐漂荡鱼鳖之民聚栖于木杪商旅之舟经行于闾巷溃城决隄千里为壑烟火防絶惟闻哭声询诸父老皆谓数十年来所未有也除行各该司府州县脩省踏勘具奏外夫变不虚生縁政而起政不自弊因官而作官之失职臣实其端何所逃罪夫以江西之民遭歴宸濠之乱脂膏已竭而又因之以旱荒继之以师旅遂使丰稔连年曲加赈恤尚恐生理未易完复今又重以非常之灾危急若此当是之时虽使稷契为牧周召作监亦恐计未有措况病废昏劣如臣之尤者而畀之伥然坐尸其间譬使盲夫驾败舟于颠风巨海中而责之以济险不待智者知其覆溺无所矣又况部使之催徴益急意外之诛求未已在昔一方被灾邻省尚有接济之望今湖湘连嵗兵荒闽淛频年旱潦两广之征剿未息南畿之供餽日穷淮徐以北山东河南之间闻亦饥馑相属由此言之自全之防既无所施而四邻之济又已絶望悠悠苍天谁任其咎静言思究臣罪实多何者宸濠之变臣在接境不能图于未形致令猖突震惊逺迩乃劳圣驾亲征师徒暴于原野百姓殆于道路朝廷之政令因而阏隔四方之困惫由是日深臣之大罪一也徒避形迹之嫌茍为自全之计隠忍观望幸而脱祸不能直言极谏以悟主听臣之大罪二也徒以逄迎附和为忠而不知日陷于有过徒以变更迁就为权而不知日紊于旧章徒以掇拾罗织为能而不知日离天下之心徒以聚敛征索为计而不知日积小民之怨此臣之大罪三也上不能有禆于国下不能有济于民坐视困穷沦胥以溺臣之大罪四也且臣忧悸之余百病交作尫羸衰眊视息仅存以前四者之罪人臣有一于此亦足以召灾而致变况备而有之其所以速天神之怒深下民之愤而致灾沴之集又何疑乎伏惟皇上轸灾恤变别选贤能代臣廵抚即以臣为显戮彰大罚于天下臣虽陨首亦云幸也即不以之为显戮削其禄秩黜还田里以为人臣不职之戒庶亦有位知警民困可息人怒可泄天变可弭而臣亦死无所憾
　　重上江西防音疏【十五年七月十七日遵奉大将军钧帖】
