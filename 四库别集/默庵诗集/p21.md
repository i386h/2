<!-- { "loadSidebar": true } -->
　　○寄味道 

　　忆自分携出　帝畿几回独立送斜晖愁凝云树诗难就目断鳞鸿兴欲飞离思暗添凉雨过清尊倦对宦情微惭予亦有亲垂老争似高堂戏彩衣 

　　○赦后送人还家 

　　天降丹书湿紫泥嵩呼万里贺声齐　恩波已喜消春瘴驿路行看听晓鸡逸兴暗随江树迥离情愁逐暮云低到家想及清明候花满山城莺乱啼 

　　○临清楼 

　　谁从溪上结危楼楼外溪声日夜流清影莹涵云栋静波光凉度绮窓秋高凝灏气琴书润低瞰渔舟雪浪浮遥想豪吟登眺处阑干倚遍夕阳收 

　　○溪山一览亭为金华邵郎中宗正作 

　　城下虚亭瞰远空高凌楼阁近琳宫檐凝岚气涵晴旭帘卷溪声度晚风林外鸟啼春树绿吟边人倚夕阳红千山万壑环村郭都在凭阑一望中 

　　○送金华杜给事中省亲 

　　江渚西风老白苹秋光偏动宦情人黄门列职年华久清夜思家客梦频　御勑赐来　恩宠渥乡关归处锦衣新登堂献罢双亲寿心旆应悬在　紫宸 

　　○送严寺正归老 

　　青琐朝辞振佩珂锦衣归老乐如何传家旧业诗书在赐诰新恩雨露多棘寺盛名留　帝阙兰挠远棹度官河平生心地清于水嬴得身闲养太和 

　　○和笪端凯韵送其弟归老 

　　清时解组鬓毛皤归去华阳路几何心旆晓悬　天阙迥宦情秋逐莫云多红亭绿酒人初醉落日青山鸟自歌惆怅都门从此别瑶阶谁复共鸣珂 

　　○送人南还 

　　粉署郎官玊雪清才华烨烨着能声考成北上朝天阙得最南还荷　宠荣兰棹晴过扬子港霜鸿寒度石头城公余遥想多吟兴好写新诗慰别情 

　　○夜读士功纪行诗 

　　使节归来觐　赤墀朝回示我纪行诗五言冲淡陶彭泽四韵清新杜拾遗上苑碧梧栖彩凤瑶空瑞霭映朝曦披余不觉心神醉喜动疏狂倒接罹 

　　○送姚经历复任河间 

　　报政纔看到　帝乡还官又见沐　恩光卢沟月影随归骑野店鸡声促晓装佐政共夸才识远交游争羡姓名香到家想及阳生候油幕风清日渐长 

　　○送传驿丞复任龙潭 【 时朱德润中乡试未起故未句促之】 

　　考成北上觐　皇州得最南还沐　宠优晓日都门辞故旧西风潞渚买归舟雪晴淮浦飞寒鴈云散龙江见驿楼明到寄声攀桂客春闱行李莫迟留 

　　○送姑苏陆二尹彝赴常山 

　　岁晚都门雪未消故人别我去程遥霜威将臈归梅萼晴色扶春上柳条冻合关河兰棹滞寒嘶驿路玊骢骄行旌明到三衢日伫听佳声达　九霄 

　　○送许芳洲 

　　送君归老出　神州缓辔东风控紫骝客路云连吴苑树夕阳人在淛江舟一尊绿酒金台别三径黄花槜李秋想得到时多雅趣无边春意在芳洲 

　　○送刘　归江阴就寄声严大理本斋先生 

　　云接家山路几千一帆归兴夕阳边临岐尊酒从今醉过鴈音书别后传三径到时松菊在双亲喜处彩衣鲜寄声为报严君道故旧相思意惘然 

　　○送人归乡 

　　东吴医擅月坡仙喜遇闻孙在　日边夜雨几番连客榻春风一旦买归船江云杳杳随离旆岸草凄凄锁暮烟临别岐亭无以嘱鹏程万里拟高骞 

　　○送刘副使棻之福建 

　　莺花春暖出都城思入瓯闽几许程官树晓涵晴雨润江帆晚带夕阳明山材夜静狼豺息海峤秋深瘴疠清自古诹询资重任　九重伫听达民情 

　　○送廉使张宗政之山西 

　　春晴紫陌荡香尘冠盖联翩送故人风度落花沾去旆马嘶芳草驻征轮旗亭官柳和烟绿驿路青山带雨新悬想双旌明到日太行依旧翠嶙峋 

　　○送仰先生之长沙 

　　十年座拥广文毡又拜除书下　九天岐路一尊燕市酒春风千里楚江舡凤凰山晓霏晴翠鹦鹉洲寒锁暮烟自是长沙多子遗经有待伏生传 

　　○送大参刘长谦之广东 

　　染翰多年在凤池重膺方岳沐　恩私晓辞　枫陛春深候明到薇垣夏半时红荔枝垂山寂寂黄茅瘴静昼遟遟岭南自古民风厚讼简棠阴好咏诗 

　　○送韦道显归省庆远三首 

　　别却亲庭二十年白云望断海天边　九重此日承优诏万里长沙放画舡春色暖酣红荔雨莺声晓弄绿杨烟悬知明到称觞处多少人夸昼锦鲜 
　　家山迢逓信音稀几叹亲庭■〈宀之〉省违　紫诰晓从三殿出锦衣春向百蛮归江津画浆摇烟浪驿路莺花近翠微自古昼游人共羡因君归兴欲南飞 
　　振旆朝来出　帝乡归宁南去路茫茫云连岭峤蛮烟合雨过关河野树凉别酒一尊临潞渚征帆万里向宜阳古人若问交游客多半相知在玊堂 

　　○椿萱堂为宁波傅光熹赋 

　　堂北幽萱晚自芳庭前椿树更苍苍阴联几席班衣润色浸桮圈寿酒香绿叶晓涵春雨暗黄花晴度午风凉入窓弘敞承颜处应是双亲鬓未霜 

　　○送刘御史子深之南京 

　　蓟门官树带烟微载酒临岐巳夕晖奏最纔朝金阙下承　恩又向石城归尘清紫陌嘶骢马花落红亭点绣衣关路遥知明到处犲狼从此迹应稀 

　　○送池州太守复任为马友孚友人作 

　　五马行春得几年连村桑柘蔼晴烟奏功北觐双龙阙膺最南回千里船　京国交游嗟远别郡城父老喜重还铨曹着论循良吏共说池阳太守贤 

　　○送何吏部澄公赴金陵 

　　广阳城外柳阴肥客向金陵叹别违酒尽红亭官树晚鸟归青嶂夕阳微驿边山隐谯楼迥江上云随画鹢飞想得到官公事简香凝粉署吏人稀 

　　○送郭指挥之南京 

　　南归远度济宁城城下行舟泊晚晴雨过蓬窓凉气袭风回闸口浪痕平吟看齐鲁山峯迥梦忆松楸客思清昭代椒房均　宠渥汾阳阀阅独峥嵘 

　　○太守郑公祥与予有相知之雅兹闻讣南还来别惭无以赙匆遽中勉述五十六字送之非诗也聊以识别云 

　　广阳城下喜逢君对酒那堪袂又分万里衔哀辞禁阙一帆归兴逐晴云关河凉雨消炎瘴驿路寒蝉送夕曛想到故乡秋已晚蕉黄荔熟奠孤坟 

　　○送李通判之应天 【 后结为姻亲冡妇乃公之女也贤而可惜蚤世】 

　　明刑蓟北旧　廷臣司牧江南几度春报政熏风趍禁闼还官晓日出城闉都亭对酒蝉声急通潞移舟月色新悬想到时多雅趣钟山吟看翠嶙峋 

　　○送人归老江西为于中书霈作 

　　清时觧组雪盈头归去家山正值秋黄叶西风添逸兴残蝉疏雨送行舟篱边旧业存松菊江上新盟狎鹭鸥从此梦回云路远林泉杖屦纵遨游 

　　○送史太守之应天 

　　京兆从来属老成　九重今喜荷　恩荣薇垣夙布新威令粉署还闻旧政声青琐辞归驰五马朱衣行处肃双旌帝乡几许交游者尽说襟怀似水清 

　　○送人之广西为杨给事鼎赋 

　　都亭载酒送交游新鴈初闻动别愁落日断云横远岫淡烟疏柳映行舟江关暑退炎尘凈岭峤秋清瘴雾收此去欲知相忆切梦回残月五更头 

　　○二白乌 

　　寿域春融百瑞生　天庭几见白乌呈双瞻　玊扆星眸烱并立雕笼雪羽明月谢归时鸾共宿琼林啼处凤和鸣总知返哺多慈孝出应瑶光兆太平 

　　○迁秋日书怀初不知选法以编修升主事故戏之 

　　生来性癖不随圆富贵穷通总听天一举谬为金榜客十年滥作玊堂仙考成尽道沾殊渥列职谁知是左迁几度寻思惭又喜　圣恩如海俸如泉 

　　○送王行人闻讣归和韵 

　　秋老都门柳渐疏故人归去意何如伤心夜雨凋萱草振旆西风别　帝居拜秩喜持新使节行舟还载旧诗书欲知此后相思意多在钟残梦觉初 

　　○和高侍讲先生韵五首时宣德七年也 

　　标格清癯不染尘碧梧翠竹若为邻　凤池载笔年华久玊署编摩　宠命新适兴谩将诗自写论文肯厌客来频交游满眼谁知巳三益嗟君独辅仁 
　　江南一别绝音尘蓟北初逢喜接邻晋帖临来多俊逸唐诗吟处更清新樗材有幸相资益书籍无嫌独借频　昭代共夸膺好爵愿摅忠悃荅　皇仁 
　　玊堂潇洒静无尘凤阁龙楼为作邻晓听漏声花外度日闻天语耳边新从容退直多清暇故旧相过不厌频才识丰姿入共仰明时匡辅好施仁 
　　幽居陋巷绝氛尘相接浑无旧日邻宦迹似蓬随处转流光如水逐时新鴈迷故国音书杳秋到都门客梦频自叹离羣材识浅不知何处可依仁 
　　空庭夜坐迥无尘月影吟看渐过邻凉透孤怀秋气肃香飘几点桂花新蛩声哽咽愁难听砧韵凄清苦厌频触景宦情无处着谩成诗句荷　尧仁 

　　○送人归老清江为周判府作 

　　官亭秋老柳依稀有客投簪　阙下归夜月重移通浦棹春风还采故山薇宦情晓逐寒云散乡思晴随旅鴈飞悬想渝川明到日高堂依旧舞班衣 

　　○送黎知州恬之南京 

　　天香拂袖下云霄思入金陵客路遥晓日都门倾别酒西风潞渚发轻桡鴈声寒度淮河月帆影晴悬杨子潮明到想知清乐处吟看钟阜翠白?石尧 

　　○九日邻家张宗政绣衣送菊花口号一首 

　　几年重九客金台此日芳邻送菊来绿酒未篘尊寂寞白衣望断思徘徊囊茱人事随时俗落帽风流属俊材默坐政惭孤令节黄花一见咲颜开 

　　○送陈孟仁还姑苏翰林五经愽士先生之子也 

　　蓟门暂脱老莱衣望入吴山烟树微天外不愁归路远客边未忍与亲违风清古道嘶征马酒劝长亭对夕晖聚散有期君自卜几时还复到　京畿 

　　○同寿堂为良医许景芳作 

　　一门种德百年深同寿堂前杏满林花雾暖凝丹鼎润药栏春锁碧窓阴披云采术常携鹤近市悬壶不计金遥想嘉禾沾惠者几多人共戴华簪 

　　○浦江书舍为　挥使题 

　　君家书屋浦江头架上牙签过邺侯绮户晓凝钟阜翠湘帘暮卷石城秋酣余欹枕惊波浪吟罢凭阑看鹭鸥谁道将军惟好武客来长日共?广羽?贝?酬 

　　○送李给事中应庚 

　　东风紫陌凈香尘握手都门送故人共羡黄门簪笔久涣颁紫诰沐恩新清尊暮对沙头酒画鹢晴飞江上春想到家山供祭日九原松栢倍精神 

　　○善继堂为周公弼作 

　　闻说濂溪孙子贤家风独守一青毡翠深窓外当时草红绽池边旧日莲教子不忘庭下训躬耕肯废垄头田轩居善继题华扁嗣世箕裘几百年 

　　○寄王思孟 

　　旅食滇南四十年归来依旧乐林泉塔塘柳荫看鱼跃花坞云晴伴鹤眠客到旋篘黄菊酒醉来高咏紫芝篇物情世态俱忘却好似华阳洞里仙 

　　○聚星楼为陈循理作 

　　楼倚春风绿树边高凌霄汉白云连窓开晴度三茅翠帘卷寒凝九曲烟暇日清谈来俊彦瑶天瑞采应奎躔太丘芳誉昭青史千载闻孙忆颖川 

　　○送陈嗣初愽士先生归乡 

　　玊署编摩雪满颠　九重优诏许归田半挑行李吴江兴十幅征帆潞水船官路暝烟迷远树西风落日噪残蝉到家莫忘金台客鸿鴈来时寄锦笺 

　　○送医士归田 

　　京国悬壶岁月深宋清名誉重　当今方传肘后多奇术药济孤贫不论金年去秋霜添白发赐归客路抱瑶琴应知旧业荆溪上芝满蓝田杏满林 

　　○送宿州太守王永隆增秩复任为民告留 

