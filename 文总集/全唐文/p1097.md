<!-- { "loadSidebar": true } -->
    日之升也，浴海而丽天；岳之峻了，切汉而临边。登高者以致九霄之上，爱景者欲在万人之先。其所惟一，其仞惟千。伊风灵之有载，彼日观之存焉。夫其夜刻未终，曙色犹昧。彼穷高之极远，此有进而无退。未辨昏明，斯分覆载。屡闻鸣雁，犹阴沉而不睹；忽听晨鸡，即瞳而可爱。夜间渐出谷，将离地维。岩峦既秀，草树生姿。气则赫，人皆仰之。其望也如烛，其照也无私。昔者帝王御宇，立极垂统。封禅及此成功，巡狩应其春仲。莫不登兹绝顶，遐烛大明。思煦妪之义，穷造化之精。以为日象一人之德，岳是三公之名。信王侯之设险，俾夷狄之来平。方今一德无为，三光有象。动植昭泰，神祗脍。千岩瑞色，思效祉以爰升；万壑春□，欲入封而空上。客有才乏羽仪，心思骞翥。每积聚萤之志，难登望日之处。引领终夕，含情达曙。知照烛之有期，故踌躇而不去。重曰：日有观兮绝代独立，登之望兮无远不及。何太阳之至精，莫不专於出入？
    ☆杨冕
    冕，大历四年官剑南西道节度副使，摄渝州刺史左威卫大将军。
    ○灵石颂（并引）
    天下有道，祥瑞必呈，明王协应。今灵石见于深潭，克表清泰，摄刺史之宏农杨公之坐啸也。顷缘马伯南据州数月，及公下车，阐扬恩信，乃避而去。杨子琳部率一万公以谈笑慰之，遂感激沿流，封疆乌合之众。砺戈恃险，八年不降，公飞短檄，责之，乃敛衽屈膝而至。於是邱圆之士，襁负毕来，六府孔修，百姓鼓腹。因感此石，如晋义熙之春焉。颂曰：悬崖十仞，盘石且灵。候时将稳，必见其形。烟尘已息，巴地初宁。良牧移风，厥德惟馨。
    ☆裴清
    清，大历二年自宿州刺史徙吴兴，迁越州都督，充浙东西团练副使。
    ○进金沙泉表
    吴兴古郡，顾渚名山。当贡焙之所居，有灵灵泉特异。用之蒸捣，别著芳馨。信至德之感通，合太和而献纳。甘有同干沆瀣，清远胜于沧浪。
    ☆裴曙
    曙，从弟，大历朝官临桂县令。
    ○祈雨感应颂（并序）
    二年，余从兄自左司郎中诏领虔州牧，不期月而令行焉。削其烦苛，存乎简易，惟德用义，以康保民。端已而而属吏自修，体道而风俗加让。除恶务本，（阙二字）等不法。非时而诛，施惠惟勤。王剑（阙一字）穷苦，出钱以赈。原义制事，非礼罕言。尔日也，路不拾遗，人归其厚。戊申岁季夏闰月，远郊愆阳，於戏储潭，神之灵者，入庙而骄阳犹赫，陈祠而元冥召阴。我信既孚伊神降祉，乾坤合德，风雨应期，表以随车，云不待族，昭其福善，雷无假震，越翼日而滂沱矣。发我枯瘁，长我黍稷，卓彼甫田，厥有秋矣。曷以报德？靡爱斯牲，曷以表灵？载葺其宇，夫供亿王用，俾无暴徵，转输泛舟，爰有易道，人无怨色，其财罕遗，天与和气，而变不生，则灾害匪常，休咎由政明矣。其宋也下堂顿首，其卫也举国兴师，神昭至诚，则不容易。岂比夫至理通变，发言馨香，神人叶和，天地之利，宜保膺元吉，翼戴休明，祸乱无因而生，福庆永垂後裔，曙则不典，敢赞颂声。颂曰：
    仙郎出守，猛虎渡河。贤进善，崇正黜讹。黄霸颖川，晏婴东阿。轻关易道，禁暴屏苛。列邑循吏，异亩嘉禾。士农工商，阡陌宏多。时雨不降，储潭是过。幽庙，连山嵯峨。天地合气，鱼龙跃波。随车，通昔滂沱。实发实颖，载谣载歌。精意以荐，至诚伊何。牲不爱羊，酒盈其牺。天下之利，期在惟和。
    ☆柴少儒
    少儒，大历四年自扬州司马除括州刺史。
    ○居丧惰绩判
    〈得甲居丧不绩，采访使责太守风化不著，诉称诚耻之也，是亦为政。〉
    先生垂教，则丧也宁戚；君子立身，必造次於是。甲何为者，焉知礼乎？惰尔庶功，隳我王化。既称家而罕制，复居里而无职。且啜菽饮水，乐尽其中；泣血寝苫，孝乎斯在。何必厚藏，醯醢，效襄公之送妻；自可薄尽有无，同子柳之葬母。忽而都阙，未之前闻。不绩无纟襄，则周官之故事；有裘勿服，乃成阝人之匪臧。况八使观风，澄清可尚；六条旷职，政化蔑如。不惩熊轼之愆，孰谓蟹筐之责？
    ○对均输田判
    〈吉泰将均输地，上巳籍下，人告不合。〉
    禹制初辟，周疆肇建；萧收汉阁，益掌虞邦。井田有差，经隧无紊。顺阳和以肃事，映秋霜以毕力。四时得业，万邦作孚。岂容吉泰愚驽，致心诬妄，析言兴盗，乱名改作？革公田以入已，自犯严科；移私籍以安居，不知天宪。往闻匡子，今观吉生，幸付司刑，以议其罪。
    ☆柳伉
    伉，大历朝官太常博士。
    ○请诛程元振疏
    臣出身事君，忝备近密，夙有志愿，铭之在心，若遭艰危，必死王事。当今日之际，是臣死之秋，将死之言，庶裨万一，特乞陛下少垂听览，则甘就鼎镬。且天生四夷，皆习战斗，轻走易北。独有犬戎数万之师，犯关度陇，历秦渭，牧泾，曾不血刃，直至城阙。馆谷向有三载，绵地数逾千里。谋臣不为陛下陈一言，武士不为陛下效一战，各携卒伍，剽劫闾闾，污辱宫闱，烧焚陵寝者。何故？此将帅之心叛陛下也。自朝义东灭，回纥北归，陛下以为智力所能，神明所赞，委权近贵，失意元勋，日引月长，浸成大祸。陛下侍臣载路，多士盈庭，竟无一人折槛牵裾，犯颜回虑，至使北捐汾浦，西失秦川者。何故？此公卿之心叛陛下也。陛下出城之日，鉴驾未勋，京师百姓劫夺府库，城外百姓，更相杀戮者。何故？此三辅之心叛陛下也。自九月二十八日闻有警急，十月一日下诏徵兵，至今凡四十日矣，天下兵一人不至。何故？此四海之心叛陛下也。近自京辅，远至海隅，文武百寮，志皆离叛。虽有朝恩戮力，陕郡坚城，陛下独能长守社稷乎？今臣所言四者皆叛，陛下以为虚邪实邪？若以为实，陛下以今日之事，为安邪危邪？若以为危，陛下岂得高枕而卧，不决大计？臣闻良医之疗病也，必审观病源，当病授药，若不当病，疗之无益。陛下知今日之病，何因至此？臣实知之，请言其故。何者？天下之心，皆恨陛下不练士卒，疏远贤良，委任宦官，离间将相，以至於此。陛下必欲救今日之急，存宗庙社稷，即请斩元振之首，悬示天下。尽出内使，配隶诸州。以朝恩勋劳，留在左右，仍以神策兵马，迥付汉官。使朝臣百寮，每日坐议，左右使令，尽用文武。然後大下明诏，削去尊号，引过归巳，深自刻责，誓与下寮将相，率德励行。後宫嫔妃，且移别院。与宰相以下，书夜论政。下诏云：“若天下勋臣，知予自新，许予改过，即召募将士，来赴朝廷。若以为旧恶未悛，修身有阙，则帝王大器，敢妨圣贤，听天下所往也。”陛下若纳臣此言，行臣所请，一月之内，天下兵马若不□集阙下，臣请阖门寸斩，以射陛下。伏乞陛下读臣此表一二十遍，亲与朝廷商量，事若可行，则自处置，不用露臣此表。臣今日上表，即知万死，但愿行之，死无所恨。陛下若违臣所请，更无长策，社稷重事，伏惟陛下审图之。
    ●卷四百五十八
    ☆张参
    参，大历朝官户部郎中，历国子司业。
    ○五经文字序例
