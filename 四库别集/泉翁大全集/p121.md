<!-- { "loadSidebar": true } -->
　　范文正公，一代伟人也。今读其书，观其手迹，想见其人，如高山大林，虎豹蹲踞，可望而不可即。如深渊巨泽，龙蛇出没而不可测。又如青天白日，照曜万物而不可欺。此所以立朝廷，镇西夏，夫人敬信而畏之也。此无他故，诚而已矣。诚斯明，明斯威，威斯重。重则不动而信，威则不杀而畏，明则不察而敬，其诚之所为乎！识者谓其自先忧后乐中发之。夫先忧后乐，以天下为一心，圣人之学也。能尽之者，其惟至诚乎！其次勉焉。若公者，虽曰未学，吾不信矣。公之裔孙彦奎，能慎守其家学者，谒予跋其后。 
　　
　　读累朝恩命录 
　　
　　右累朝恩命录共一卷，乃太子少保南京大司马梧山李公集其膺受列圣宠命，以藏於家，以贻於子孙者也。自为兵科给事中，而右副都，而左副都，三代诰敕凡十一道。自为山东临清、济宁兵备副使，而巡抚河南，而苏、松等处，而户部右侍郎，而巡抚应天等处，工部尚书而总理粮储，工部尚书兼左副都，而进太子少保，而参赞机务，南京兵部尚书，敕谕凡二十三道。臣俯而读，仰而叹曰：「富矣哉！如纶如綍，抑亦可以观勋劳矣。今夫观於三代之诰敕，即书文侯诸命『昭乃显祖，追孝前文人』者也。观诸敕谕，即书之命益君陈毕命以保厘成周者也。浩乎如天地之高广，昭乎如日月之照临，焕乎如云汉之昭回矣。岂非公之行能声实所致耶！」窃闻之，公自为兵科，以至南大司马宫保也，自黄门山东、河南以至应天、苏、松、南京留后也，所至有伟绩，振民弊、举人才、兴水利、御孽寇，表表可见。所谓行能声实，以致膺宠命者耶！是宜人之附於书之后，以传今垂后矣。若夫使若水有言焉，其何以能加显益於斯者哉！是犹欲赞天地之高广，称日月之照临，美云汉之昭回者乎？无容赘矣。虽然，书诸篇亦史臣之所序也，若水尝为史臣，故不辞而书於后。丁亥　月　日 
　　
　　企庵铭有序 
　　
　　休宁乡荐士陈生有容从予讲学二年矣，道其家君司训企庵子企慕古人，於予有私淑之愿。予欲其反诸身自求自得焉。为之作企庵铭。 
　　
　　夫企古者，曰：「古之人，古之人。」夫古人之人，人也。企於人，孰与企於其身？企於身，孰与企於其心？企身者妙迹，企心者妙神。惟神也，故企贤亦贤，企圣亦圣，企天亦天，是谓自企。自企者，匪人其圣，匪苍其天，乃其自圣自天，本体自然。企庵、企庵，勉旃！勉旃！ 
　　
　　心性图(图形，尚无资料) 
　　
　　　　　　　　　　上下四方之宇 
　　
　　　　　　　　　　未发　　　已发　　仁之端 
　　
　　心　　　敬　　　　　　　　　　　　义之端　　　　　　敬 
　　
　　性　　心　　　性　　　情　　　　　　　　　万事万物天地心 
　　
　　图　　　始　　　　　　　　　　　　礼之端　　　　　　终 
　　
　　　　　　　　　　之中　　　之和　　智之端 
　　
　　　　　　　　　　古今往来之宙 
　　
　　心性图说 
　　
　　性者，天地万物一体者也；浑然宇宙，其气同也；心也者，体天地万物而不遗者也。性也者，心之生理也，心性非二也。譬之谷焉，具生意而未发，未发故浑然而不可见。及其发也，恻隐、羞恶、辞让、是非萌焉，仁义礼智自此焉始分矣，故谓之四端。端也者，始也，良心发见之始也。是故始之敬者，戒惧慎独以养其中也，中立而和发焉，万事万化自此焉达，而位育不外是矣。故位育非有加也，全而归之者耳。终之敬者，即始之敬而不息焉者也。曰：「何以小圈？」曰：「心无所不贯也。」「何以大圈？」曰：「心无所不包也。包与贯实非二也，故心也者，包乎天地万物之外，而贯乎天地万物之中者也。中外非二也，天地无内外，心亦无内外，极言之耳矣。故谓内为本心，而外天地万事以为心者，小之为心也甚矣。」 
　　
　　四勿总箴图(图形，尚无资料) 
　　
　　　　与　天　高　明 
　　
　　　　　　　　　　视 
　　
　　　　　敬　知　　听 
　　
　　　　心　勿 
　　
　　　　　义　行　　言 
　　
　　　　　　　动 
　　
　　　　与　地　广　大 
　　
　　四勿总箴有序 
　　
　　　甘泉子曰：古之学者本乎一，今之学者出乎二。予以四箴「存中以应外，制外以养中」，惠教后世学者至矣。使其知合观并用之功，则善焉。如其不然，或有分崩离析之患，而昧精一易简之学矣。予为此惧，推程氏之意以达孔、颜之指，为作四勿总箴，庶学者知合内外之道，以不贰乎一贯之教焉。 
　　
　　心含天灵，灏气之精，与地广大，与天高明。惟精惟灵，贯通百体，非礼一念，能知太始。事虽惟四，勿之则一，如精中军，八面却敌。精灵之至，是谓知几，颜复不远，百世之师。圣远言湮，多岐支离，一实四勿，毋贰尔思。 
　　
　　此二图乃圣学功夫，至切至要、至精至一、至近至远、至简至易处。总而言之，不过只是随处体认天理功夫。虽言与象，二图各有不同，实相表里，实相发明，通一无二。盖心性图专明道体，而所谓敬、所谓心，则功夫存乎其中矣。四勿总箴图专明功夫，而所谓高明，所谓广大，则道体存乎其中矣。此所谓相表里、相发明，通一无二之实也。只是一段道体，只是一段功夫，非有两段、三段道体功夫。无内外、无大小、无始终、无包贯之分，一而已矣。「然则二图何以有图有说有箴欤？」曰：「图以象见，箴说以言形，学者观其图焉，斯过半矣。斯图也，凡有生之类，终日呼吸喘息，终身酬酢纷纭，而不能离乎此。如子处胎中，不能外胞膜以自生，与母气而为二。予所谓：『万物宇宙间，混沦同一气，就中有粲然，即一为万理。』林南川亦谓：『如一团水相似，都混作一块。』而先师石翁云：『此理包罗上下，贯彻始(纣)[终]，衮作一片。』又云：『自兹以往，更有分殊处，合要理会。』其与明道『仁者浑然与天地万物为一体』之言，皆吻合也。斯理也，虽尧、舜之圣不能外，虽桀、纣之恶不能外，虽之夷狄不能弃者也。故上智以图悟，其次以言悟，其次虽有言而不悟。有言而不悟，士斯为下矣。」或曰：「请闻其说之图。」曰：「心性图，象心性也。盖因学士是内而非外者为之也。於以见心性之广大精微，与天地万物同体，而万变万务出焉，其本於心。未发之谓性，中也；已发之谓情，和也，而喜怒哀乐出焉，而仁义礼智分焉。其未发则浑然与天地万物为一体而已矣，是故拟之於谷种。故始终一心，始终一敬，终日终身，一心一敬，所以收拾乎此而已焉，尽之矣。致之而至於天地位、万物育，全归乎此而已矣。宇宙内事即性分内事，复有何事？」「请闻其箴之图。」曰：「总箴图象四勿之本於一也，盖恐学者不得先正之指，而溺於内外制应之惑为之也。於以见视听言动皆一心也，无有内外，如精中军以应四敌也。是故知内外合一之功，而所以收拾乎心性图之道体者益密矣。以言夫视听言动无往非敬，以足乎前图之说也。学者苟能因前图而知天地万物一体之道，而吾心即天地万物之心，而敬生焉，是故能知所有矣。又因后图而知前图之所谓敬，不越乎后图视听言动之皆心。心皆天理，而非知觉运动之谓心，则必视以心、听以心、言以心、动以心。心一而勿之者四，事四而勿之者一。勿之者，勿忘勿助之间，几而已矣。颜氏之子，有不善未尝不知，知之未尝复行，其知几乎！知几其神乎！学而至於几焉，至矣。几者，初念之功，力之最先者也，乾道也。乾知大　始，先天之学也。勿之勿之，则诚敬立，成性存存而道义出焉，是故能养所有矣。知所有、养所有，知而勿去，圣学之事备矣。至於本体完复，与天高明，与地广大，与天地合其德，与造化合其功，天地在我，位育在我矣。大哉图也，斯其至矣。然此理乾涉极大，为用极无穷，必如是而后尽性，必如是而后尽为人，必如是而后尽为子，否则不足以为人，不足以为子矣。呜呼！凡我志学之士，其何惮而不为人乎！其何惮而不为子乎！」 
　　
　　新泉对 
　　
　　督学刘子迁蜀之臬也，过新泉而问疑。甘泉子对曰：「疑人者，自疑者也，故人亦疑之而怀疑心。」问信。曰：「信人者，自信者也，故人亦信之而怀信心。」故在上者察察，而天下皆察察矣，在上者噩噩，而天下皆噩噩矣。人怀疑心而察察者，乱之象也；人怀信心而噩噩者，治之象也，故大道之行，而天下相忘於化矣。」刘子曰：「若隅也，可以信乎哉？」曰：「可。」「何以知其可？」曰：「吾有所征矣。自夫访察之疑行，则告密起而士怀疑心矣。自子廉复之信行，则行义彰而士怀信心矣。故疑人者与天下皆疑，信人者与天下皆信。孔子曰：『上好信，则民莫敢不用情。』然则信子之信而治蜀焉，文翁之化有征矣。」戊子闰十月十■日 
　　
　　礼刑对赠陆君选之 
　　
