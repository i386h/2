<!-- { "loadSidebar": true } -->
　　○题铁干海棠

　　垂丝美女弄春绒铁干贞姜赋国风两样心肠一般色畵工描取莫相同

　　○紫薇花　讽

　　紫薇易开亦易残紫薇热客有时寒何如墨史将吟伯岁岁年年畵里看

　　○水仙花

　　海国名花说水仙畵中颜貌更婵娟若非洒竹来湘浦定是凌波出洛川

　　○黄蜀葵

　　自叹南冠奏曲时不如畵里向阳枝赭衣一着从摇落总有丹心托向谁

　　○至东天目之第四亭观瀑布

　　渴后遥观瀑布飞游人 【一云越招】 烟火绕青藜赤龙一揽华池水不觉莲抽十丈泥

　　○倪某别有三绝见遗 【一以渭渔阳三弄杂剧内有黄祖乃讽我即是黄祖特无权耳一因我红莲剧内油胡芦有花胡芦天个圈之句而寓圈韵以讽　一因四剧名四声猿谓为妄喧妄呌我亦次韵答三绝句附书于此】 

　　世事茫茫射覆然都从黑地料青天汝南月旦君如凖好握山中宰相权

　　其二

　　宿世拖逋且一圈今生杀虎为牛缘傍人不信无边被不在吾家被里眠

　　其三

　　桃李成溪不待言鸟言人昧枉啾喧要知猿呌肠堪断除是侬身自做猿

　　○右军修禊图二鹅浴于溪　雅诨

　　兰亭修禊只须臾也抱双鹅洛浅渠校计吾侪淹酒肉教鹅不啄一虾鱼

　　○范蠡载西施之五湖图

　　五湖一舸载谁摇尽道西施伴蠡逃老案一翻千古后成都太史是皋陶 【杨慎传蠡载西施事谬记】 

　　○东山赌墅图有双鬟侍侧

　　闻道东山赌墅年胭红粉白两婵娟主人出畵催题急愁擦金钗打翠钿

　　○剪子岭

　　剪子高崕五树松横拖铁板夹西东中间一线通人马远处看来密似缝

　　○孟冬下旬樱桃作花折寄守经并小作二首希和而海棠一枝白醑一壶及妙咏一绝巳先在门矣余既和其绝复拟此律方入哦见囱梅复花王山人至问其园云无不花也果尔岂能逐品为赋咏耶因统以一律而昨夕风恶甚邻竹纷折划如岁爆庾江潭云树犹如此人何以堪噫伤哉　附次来倡海棠白醑诗 【三律诗收七律类】 

　　半年不复作鲸吞白饮无红搅不红今日不愁人不醉太真新出浴汤温

　　○钓图

　　罨畵松高惹白云一丝藿叶乱纷纷不知更有任公子半饵椎牛五十觔

　　○过沈明石宅

　　城南湖水接三山片棹相过雪未残看了图书三百卷暮鸦数点落溪湾

　　○送某上虞 【自典史升广右某州吏目】 

　　别处一江梅蕋纤行从万里粤山尖巳知作尉盘无肉何必参军颊有髯

　　○赠孙山人

　　龙津先生高角巾多能不特是诗人昨宵与坐溪桥上话到风平水不鳞

　　○题雪压梅竹图

　　云间老桧与天齐腾六寒威一手提折竹折梅因底事不留一叶与山溪

　　○题陟圯遐思册 【姚人某以输粮父殁】 

　　孝子行游江水浔千年陟圯与同情一航正泛输公棹百里难酬负米心

　　○老子骑牛度关图

　　化人西来化穆满渠又西行化恁人枉杀周廷闲柱史奇案肯如汉女嫁乌孙

　　○掏耳图

　　做哑妆聋苦未能关心都犯痒和疼仙人何用闲掏耳事事人间不耐听

　　○马舜举放鹇留鹿郭清狂饲雉引猿二图联卷

　　喂雉看猿挂白云放鹇留鹿立斜矄同羣鸟兽何不可七十二番于国君

　　○天河　广庄一助

　　天河下看匡瀑垂桑蛾蚕口一丝飞昨宵杀虱三十个亦报将军破月支 【上二句以大视小下二句以小视大】 

　　○观碑

　　曹瞒元不到东关立马扪碑本稗官只好漫供图畵手若修正史即须删

　　○奕樵立观　反不便益弇州先破

　　朅来诗思何低迷欲向邻家稍乞酰世间甲子须臾事逢着仙人莫看棋

　　○马坐营索咏 【胡人也】 　用日蝉事

　　五对牙旗十马排军中争羡坐营回侬今富贵何由得解背胡庭入汉来

　　○咏降龙畵一首

　　首下凥高来自东不偕箕箒独飞雄物情自古浑宜假莫向人间恼叶公

　　○石壁观音　天池本色

　　结跌一似篏金山霎向金沙卖鲤还总付裱工牢着糨有时跳下在人间

　　○钮给事中花园藏陈山人所画水仙花次王子韵一首而陈文学示我五首故我亦如数

　　西子当年浣苎罗 【罗古通萝】 山樊阿姊 【音子】 亦凌波一丛挂向黄门壁二美容颜若个过

　　其二

　　秦楼有女身姓罗使君立马待回波正侣水仙初放雪二十未足十五过

　　其三

　　年年花药縳红罗给谏池塘影赤波争似黄冠簪玊导色虽不及丰神过

　　其四

　　弓鞋窄窄寸来罗踏水乘鱼浅浅波谁把江蛾勾入畵夫人自嫁不吾过

　　其五

　　海樵笔能移汨罗分明纸上皱鳞波况添一种梅花妹比较离骚香更过

　　○大兄八十初度为重丸后二日直是年以医劳得冠带而楼居南对火珠山

　　壶公壶对火珠山寿酒年年菊正团近得鲍姑南海艾火珠山作水晶丸

　　○题梨花白燕赠医者

　　斑虎杏林神护春白燕梨花畵亦神莫嫌畵燕只供□有日双双语向人

　　○题畵壁观音像

　　金身十丈不可问碧山一带相与还夜来狮子吼一吼试问百兽寒不寒

　　○张东谷索题王仲山所畵小蛙鱼荷芦叶图

　　荷钱小小芦垂垂鸣蛙独坐歇鼓吹问渠何事喑如此留待黄寉孔稚圭

　　○寉轩刘法师号也索诗

　　露浥风翻水殿淇金钟玉磬夜深时谁能来往云霄上只许刘郎只寉骑

　　○陈玉屏饷瓦窑村银鱼 【初饷时兼以蛤】 

　　银鱼百尾瓦窑肥蛤蜊缄唇径寸围若更墙头过一斗杨州寉亦不须骑

　　○竹泉篇二首为铁笔王子

　　竹下流泉枕上听琅玕细遶玉琤琤都猜尔祖仍骑寉夜夜来吹月下笙

　　其二

　　籕也长愁宿墨栖相将洗砚凿鹅池今添竹坞新生水尽荡松烟旧死螭

　　○寿星畵

　　乌巾高插拂云轻仅压长头碧眼睛昨夜老人尾不见偶然落在世间行 【一作乌纱淡淡角巾棱尺首长髯半截身】 

　　○题余医师南桥卷　题得雅医高隐约

　　董奉门前朝暮霞无时不是杏开花桥南人渡迷桥北问道花开第几家

　　○凯歌一首赠参将戚公 【南塘】 

　　破贼书来鸟共飞江东谢傅喜生眉即招记室横彤管共泛楼船倒玉卮

　　○雪中豋斋云岩遥忆王仲房

　　雪下齐云风转斜山形俱作白莲花安道新来自剡水千峰那认子猷家

　　○雨雪十首 【和韵奉酬季长史公】 　致多感慨

　　夜来飞雪正茫茫早起窥帘一径藏穷巷从来人迹少却疑高士卧成僵

　　其二

　　高城流水去茫茫逻卒登陴带雪藏夜半忽闻同伴语何如春茧野蚕僵 【时倭夷内寇城堞戒严】 

　　其三

　　凭高四顾入茫茫目惨云昏百物藏何处取将春意看小园数寸笋芽僵

　　其四

　　雷吞虫蛰两微茫杀气司冬合闭藏六花莫道寒难犯百足由来死不僵 【是年权贵被论不报】 

　　其五

　　回风搅霰坠茫茫花片偏宜树底藏剡水空长人不在瑶琴未弄指先僵

　　其六

　　东郭先生事渺茫人传敝履雪中藏自嫌絮袜深何限未踏琼铺尽日僵

　　其七

　　趁雪探梅入杳茫深山端合有龙藏莫教一夜深千尺却与蛇虫共宂僵 【是年杨继盛死】 

　　其八

　　南北相望两混茫北胡犹耐雪中藏定知昨夜窥宣府鹿革靴连马镫僵

　　○索马乡丈紫竹罗汉即席书扇遗之（有序）

　　乙丑春正月廿有四日与某等携觞俎探禹穴就十峰山人马丈饮于小园林卉云繁索得海棠秧二本穿篱过别畦又掘竹毋数根而去时薄霭滃生山翠欲滴众客怖雨辄尔拂衣
　　春来携酒醉春萝乞得春花一两窠不若取将松竹去成阴留待主人过

　　○送马先生赴安福谕

　　曾从讲席抱琴弹自絷南冠隔往还见说近承安福檄将乘风雪过常山

　　○为郑先生题畵四首值大醉

　　撒网打鱼惊雁飞钓竿闲挂冷鱼矶醉余正好割鲜脍恠杀松鲈畵里肥 【右网鱼图羣雁迅飞初首渔图五言】 

　　其二

　　畵里樵夫若个图腰横片斧月痕初不堪斫取真梁栋只好供薪热茗炉 【右樵】 

　　其三　出景高恍逼唐人眉发无憾

　　春雨潇潇醉酒尊何人命咏牧图浑溪寒月落牛自渡老牧醉眠何处村 【右羣牛渡水无牧人】 

　　其四

　　扁舟自分老江湖秋水长天没野凫长笛一声裂江壁欲堕不堕觉畵图 【右吹笛者放舟江壁】 
　　【予为郑尊师题畵景四值醉中殊草草醒而复赋此亦醉中语也天池渭书于洞庭君山之壁】 

　　○送丁肖甫二首 【张都幕君请教其子】 

　　鄱阳湖水接天长君去当秋菡蓞芳若使夜来占剑气不知何处有干将

　　其二

　　非关策士藏青幕自是经生在綘帷彭蠡湖中好传雁滕王阁上合题诗

　　○上谷边词

　　牧场去此苦无多只隔龙门五尺河野有一川来贡马铁无半寸反操戈

　　○白马水还道中竹枝词

　　墙头赤枣杵儿斑打枣竿长二十拳塞北红裙争打枣江南白苎怯穿莲

　　○中秋后四日游览摩诃法藏诸剎遇雨书某上人房

　　晴天不及往禅斋细雨轻尘拂马来笑袒袈沙徐下座莫须踏湿宝公鞋

　　○玉簪芙蓉

　　玉簪白白芙蓉绯若个梳妆不学伊青藤道人不解事一齐涂抹付烟煤

　　其二

　　白玉垂簪压地抽芙蓉占水映塘流若为摘向街头卖也免梅花换米羞

　　○石榴梅花

　　姊妹低头内欵时石家妃子骂封姨即今未了炎凉债许傍梅花写一枝

　　其二

　　雊雉青铜惯捣梅明珠枉自绽红??累东情醋醋酸如此只有秦家候吏知

　　其三

　　一涂一抹醉中嬉一炎一冷偶花枝翟公门巷张罗日可似今朝畵里时

　　○题富春赵鹿樵所藏香山九老图

　　飞瀑长松畵有神香山高会俨传真于今江上称樵者他日图中添一人

　　○题鲤

　　鲤鱼墨中神采多赤尾银鳞古妇梭二月桃花春水涨一须万斛上天河

　　○陶学士烹茶图

　　醒吟醉艹不曾闲人人唤我作张颠安能买景如图畵碧树红花煮月团

　　○风鸢图四首

　　天台饶舌骂丰干何事吟鸢巧弄搏昨夜风余收堕篾唤回拾得换寒山

　　其二

　　鸢长线短欲何之万丈无由办得斯瞥见游丝天正午寸搓纸捻钉书时

　　其三

　　此物等为刍狗艹此飞等是土龙泥东风自古西吹去不是吹侬合向西

　　其四

　　冯添鸽钥与膏焚整队红云过玉真何处邻姬不停织细听灯火理筝银

　　○三涛美人寿为写墨荷应荷汀之索

　　美人为寿小楼中镜里荷花朵朵红苍鬓不能同白面玉杯推出紫芙蓉

　　○题自畵菜四种　凡形似语无不趣绝

　　葡菜茐茄满纸生墨花夺巧自天成若教移向厨房里大妇为虀小妇羹

　　○题钱舜举畵碧桃

