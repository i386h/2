<!-- { "loadSidebar": true } -->
　　艾衔命征行，奉指授之策，元恶既服；至于承制拜假，以安初附，谓合权宣。今蜀举众归命，地尽南海，东接吴会，宜早镇定。若待国命，往复道途，延引日月。《春秋》之义，大夫出疆，有可以安社稷、利国家，专之可也。今吴未宾，势与蜀连，不可拘常以失事机。兵法：进不求名，退不避罪。艾虽无古人之节，终不自嫌以损于国也。先此申状，见可施行。谨书。

　　司马昭看毕大惊，忙与心腹人计议曰：“邓艾倚仗功劳，妄自尊大，任意行事，反在即目矣。如之奈何？”贾充曰：“主公何不封钟会以制之？”昭大喜，遂遣使赍诏，封会为司徒，就令卫瓘监督两路军马。

　　钟会接了密诏，拜伏读之。其诏文曰：

　　会所向摧弊，前无强敌，缄制众城，网罗迸逸。蜀之豪帅，面缚归命，谋无遗策，举无废功。凡所降诛，动以万计，全胜独克，有征无战。拓平西夏，方隅清晏。兹以会为司徒，进封县侯，增邑万户。封子二人亭侯，邑各千户。施行。钦此。

　　钟会受封毕，设席相待。

　　使命回讫，会请姜维计议曰：“邓艾功在吾之上，又封太尉之职，吾深恨之。今司马晋公疑艾必反，故令卫瓘为监军，诏吾制之。伯约有何高见？”维曰：“愚闻邓艾出身微贱，幼与农家养犊，长甚贫窘，非名门世禄之子也，不识大体。今侥幸自阴平斜径攀木悬崖，鱼贯而下，方能成功。非出良谋，皆赖国家洪福耳。若非将军与维相拒于剑阁，艾安能成功耶？今欲封后主为扶风王，乃大结蜀人之心，其反情不言而可见矣。晋公疑之，是也。”会深喜之。维暗喜曰：“汉室兴矣。”维又曰：“请退左右，维有一事密告。”会令左右尽退。维袖中取一图与会曰：“昔日武侯出茅庐时，以献先帝，曰：‘益州之地，沃野千里，民殷国富，可为霸业。’先帝因此遂创成都矣。今邓艾至此，安得不狂哉？”会大喜，指问山川形势，维一一言之。会称谢曰：“当以何策除之？”维曰：“乘晋公疑忌之际，当急上表，言艾反状，晋公必令将军讨之，一举而可擒矣。”会即遣人赍表进赴洛阳，言邓艾专权，恣意行事，结好蜀人，早晚必反矣。朝中文武皆惊。会又令人于中途截了邓艾表文，按艾笔法，改写傲慢之意，十分悖逆之辞。原来钟会善写诸家字样，因此改之。

　　却说司马昭见了邓艾表章，大怒，自欲入川讨艾。当晚昭回家，其妻王氏闻知，谏曰：“会见利忘义，好生事端，宠过必乱，不可深信。”昭笑曰：“吾岂不知耶？”次日，先遣人到会军前，令会收艾。又遣贾充引三万兵入斜谷，昭乃请魏主曹奂，驾幸西川收艾。西曹掾邵悌谏曰：“钟会之兵，多艾六倍，当令会收艾足矣，何必明公自行耶？”昭笑曰：“汝忘了旧日之言也！汝曾道会后必反。吾今此行，非为艾，实为会耳。”悌笑曰：“悌已知之，故相问也。此言切不可泄漏。”昭曰．“吾自以信义待人，人必不负吾也。”此是司马昭奸猾处。遂提大兵起程。于是贾充亦疑会，来告司马昭。昭曰：“如遣汝，亦疑汝耶？吾到长安，自有明白。”此时众官皆称赞昭有海量。早有细作报知钟会，说昭己至长安。会慌请姜维，求问收邓艾之计。未知姜维以何策破艾，下回便见。 

姜维一计害三贤
　　却说姜维与钟会曰：“可先令监军卫瓘收艾。艾若杀瓘，反情实矣。将军却起兵讨之，此正道也。”会大喜，遂令卫瓘引数十人入成都收邓艾。瓘手下人止之曰：“此是钟司徒令邓征西杀将军，以正反情耳。切不可行。”瓘曰：“吾自有计。”遂发檄文二三十道。其檄云：

　　奉诏收艾，其余各无所问。若早来归，爵赏如先。敢有不出者，夷其三族。

　　随备槛车两乘，星夜望成都而来。

　　比及鸡鸣，得见檄文者，皆拜于卫罐马下。此时邓艾在府中未起，瓘引数十人突入，大呼曰：“奉诏收艾父子！”艾大惊，滚下床来。瓘缚于车上，其子邓忠出问曰：“为何？”言未毕，亦被捉下，缚于车上。艾手下将一齐赶来抢时，瓘叱之曰：“诏书在此，妄动者夷三族！钟司徒大兵便到也！”众望见尘头起处，哨马早到，各弃兵器而走。钟会兵至，会大责曰：“养犊小儿，何敢如此！”以马鞭挞其首。姜维亦骂曰：“匹夫！何不立功名于万世耶？”艾亦大骂之。会令送赴洛阳。

　　会入成都，尽得邓艾军马，威声大震，乃与姜维曰：“吾今日方趁平生之愿矣！”维曰：“明公自淮南以来，算无遗策，司马氏之盛，皆公之力。今复定蜀，威德震世，民高其功，主畏其谋，欲以保全得乎！夫韩信不背汉于扰攘，以见疑于既平；大夫种不从范蠡于五湖，卒伏剑而妄殛徙，岂暗主愚臣哉？利害之使然也。今君大功既立，大德已著，何不法陶朱公泛舟绝迹，登峨嵋之岭，而从赤松子之游乎？”会笑曰：“君言远矣。吾年方四旬，正欲立功名于万世，耀祖宗于地下，岂可效陶朱公也？”维曰：“其他明公智力所能，无烦于老夫矣。”此乃姜维说钟会反处。会抚掌大笑曰：“伯约知吾心耶。”二人自此每日商议用兵之策。维密与后主书曰：

　　望陛下忍数日之辱，欲使社稷危而复安，日月幽而复明，再兴汉室矣。

　　钟会正与姜维谋反，忽报晋公司马昭大兵屯于长安，先有书到。会接书。其书之意云：

　　吾恐司徒收艾不下，自屯兵于长安。相见在近，以此先报。

　　会大惊曰：“吾兵多艾数倍，晋公知吾独能办之。今自引兵来，是疑忌也。”遂与姜维计议。维曰：“君疑臣必死，岂不见邓艾乎？”会曰：“吾意决矣！事成，则得天下；不成，则退西蜀，亦不失作刘备也。”维曰：“近闻郭太后新亡，可作太后有遗诏，教伐司马昭，以正弑君之罪。据明公之才，可席卷中原也。”会曰：“伯约当作先锋，富贵同享之。”维曰：“愿效犬马微劳。但恐诸将不服耳。”

　　会曰：“来日上元令节，于故宫大张灯火，请诸将饮宴。如不从者，尽杀之。”维暗喜。

　　次日，会、维二人请诸将宴饮，至三更，会执杯大哭。诸将惊问其故，会曰：“郭太后临亡有遗诏在此，为司马昭南阙弑君，大逆无道，早晚欲篡大魏天下，命吾讨之。汝等各自签名，共成此事。”众皆大惊，面面相觑。会拔剑出鞘曰：“违令者斩！”众将只得从之。画字已毕，会困诸将于宫中，严兵守之。维曰：“我见诸将不服，不如坑之。”会曰：“吾已令宫中掘—坑，置棒数千，如不从者，打死填之。”

　　时有心腹将丘建在侧，建乃护军胡烈手下旧人也。烈送建事会。建听知此事，密告烈曰：“钟司徒掘下大坑，又取白棒数千，但有不允兴兵者，打死填之。”烈大惊，泣告曰：“吾儿胡渊领兵在外，安知会怀此心耶？汝可念向日之情，透一消息，虽死无恨。”建曰：“恩翁勿忧，某敢为之。”遂出告会曰：“主公软监诸将在内，水食不便，可令一人往来传递。”会素纳丘建之言，遂令丘建监临。会分付曰：“吾以重事托汝，故勿泄漏。”建曰：“主公放心，某自有谨严之法。”建暗令胡烈亲信人入内，烈以密书付其人。其人持书，火速到胡渊营内，细言其事，呈上密书。渊大惊，一时遍示诸营知之。众将大怒，急来渊营商议曰：“我等虽死，岂肯从反臣耶？”渊曰：“十八日中，可骤入内，如此行之。”时有监军卫瓘，深喜胡渊之谋，即整顿了人马，令丘建传与胡烈。烈报知诸将。

　　却说钟会请姜维曰：“吾夜梦大蛇数千条咬吾，因此惊觉。”维曰：“梦龙蛇者，皆吉庆之兆也。”会大喜曰：“器仗已备，放诸将若何？”维曰：“此辈皆有不服之状，久必为害，不如乘早戮之。”此是姜维先去钟会牙爪，乘虚取事。会从之，欲给铠甲与维，来杀魏将。维忽然一阵心疼，昏倒在地。此是天灭汉室也。左右扶起，忽报宫外汹汹，如失火之状。会欲令人探时，喊声大震，四面八方，无限兵到。维方苏醒。维曰：“此必是诸将作恶，可先斩之。”人报兵已入内。会令闭上殿门，诸将上宫，以瓦击之，互相杀死数十人。宫外四面火起，城上矢石如雨，外兵砍开殿门杀入。会自掣剑立杀数人。城上乱箭将会射倒，先枭其首。维拔剑下殿，往来冲杀，不幸心疼转加。维仰天大叫曰：“吾计不成，乃天命也！”言毕，自刎而死。时年五十九岁。宫中死者数百人。卫瓘曰：“众军备归营所，以待王命。”魏兵互相争剖维腹，其胆大如鸡卵。瓘不能禁止。各军要报仇，尽将姜维、理钟会妻、子杀之。

　　邓艾部下之人，见钟会、姜维已死，遂连夜去追劫邓艾。早有人报知卫瓘。瓘曰：“是我捉艾，今若留他，我无葬身之地矣。”护军田犊曰：“昔邓艾取江油之时，欲杀犊，得众官告免。今日当报此恨！”瓘大喜，遂遣田犊引五百兵赶至绵竹，正遇邓艾父子放出槛车，欲还成都。艾只道本部兵到，不作难备，欲待问时，被田犊一指，艾父子死于乱军之中。此乃姜维一计害三贤也。后史官有诗曰：

　　后主投降献蜀川，天亡安得计谋全？

　　邓艾遭刑钟会丧，姜维一计害三贤。

　　又史官因邓艾盖世之功，乃有庙赞诗一首曰：

　　自幼能筹画，多谋善用兵。凝眸知地理，仰面识天文。

　　马到山根断，兵来石径分。功成自被害，魂绕汉江云。

　　又史官有钟会庙赞诗曰：

　　汉时良将后，幼作秘书郎。当世夸英俊，时人号子房。

　　寿春多赞画，蜀郡逞轩昂。不学陶朱法，游魂返故乡。

　　又史官有姜维庙赞诗曰：

　　凉州夸上士，天水产奇才。曾得高人授，亲传秘诀来。

　　中原曾九犯，爵位显三台。只身扶西蜀，倾危可痛哉。

　　又史官评钟会、邓艾曰：

　　王淩风节格尚，毋丘俭才识拔干，诸葛诞严毅威重，钟会精练策数，咸以显名，致兹荣任，而皆心大志迂，不虑祸难，变如发机，宗族涂地，岂不谬惑耶！邓艾矫然强壮，立功立事，暗于防患，咎败旋至，岂远知乎诸葛恪而不能近自见，此盖古人所谓目论者也。

　　后裴松之辨姜维曰：

