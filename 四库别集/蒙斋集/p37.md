<!-- { "loadSidebar": true } -->
　　国朝风节名臣多贤子孙天也曹氏在天圣中任御史知杂讳修古者直道不阿凛凛生气至令子讳觐皇祐间守封州以捍侬寇死节余与能谦为僚友闻祖风敛衽起慕余屏居山樊能谦束书终日讽诵夜挑灯忘倦论议洒洒信其为名贤后也曹氏家世出建安后游宦无定止今居安吉长兴之和平曽祖讳照洪州分宁丞妣莫氏祖讳骧信州推官累赠中奉大夫妣莫氏继刘氏俱赠令人考讳待聘通守福州兼宗正丞奉祠终朝散大夫妣周氏宜人能谦讳逢已生于嘉泰元年十月癸夘嘉熙二年六月甲寅卒于正寝得年才三十有八将以三年十有二月庚申葬于县之嘉瑞乡城山沙墩之原娶赵氏故太常丞师渊之幼女余亡室妺也能谦性明敏有巧思而根于孝友耻仅以才称与余处动中绳墨孜孜于切已之学其贤如此固御史之报抑宗丞躬行力义方严有以倡之也能谦有庶子悯仲氏无后慨然以奉烝尝其亡也赵氏方谋命继而未之决能谦犹子主嘉定簿名梦龙请余志其圹余感怆良久铭之曰生而贤啬长年人何愆有命焉家道绵清名传世争先我后鞭试问天然不然
　　叔崇禧兵钤公墓志
　　公讳任字信翁世家开封徙鄞曽祖灼左朝议大夫尚书仓部郎中妣石氏封恭人祖埴登仕郎妣林氏父有义赠武显大夫妣刘氏赠宜人公以联婣袒免宗补承节郎监处州酒税尉荆门长林县监潭州永丰仓荆湖南路安抚司准备将领就辟本司亲兵统辖充枢密院正将副福建路兵马都监秩满因仍者再颇有倦游意奉云台冲佑祠为处州兵马钤辖终厌仕祝厘崇禧观凡三载嘉熙三年九月庚辰卒积阶至武节大夫享年八十赵氏宜人先公殁二子南忠训郎永平监物料官高业进士女适赵时择修职郎绍兴府戸掾二孙梦得蚤亡饶孙男等将以四年二月庚申奉柩葬于鄞之翔凤乡青山原合宜人之墓某于公为子行公幼从先正献公学以材猷自负而又能以俭约自持居官举职受知当世名公驭军纪律明恩信孚晩嵗益简澹教子切切不倦南尝荐名春官葬日薄二子泣请志嵗月噫我正献公夀逾八袠公年亦似根诸简质欲寡易足心小罔失观我斯志百世一日
　　主簿吕君圹志
　　君讳防友字子韶姓吕氏世为齐之歴城人曽祖讳颐浩中兴名宰相赠太师秦国公配飨高宗庙庭諡忠穆祖讳摭朝散郎直秘阁累赠大中大夫父讳昭亮朝奉大夫知隆庆府妣钱氏封宜人自忠穆扈跸南渡寓居赤城隆庆又徙会稽子韶以父任入官授迪功郎监衡山铜铅未上改调富阳县主簿该东朝庆夀恩循从事郎嘉熙已亥卒于富阳官舍得年四十有三娶相山玉氏善经纪家事子韶赖之男学治将仕郎女未行学治将以庚子三月甲申奉柩祔葬于诸暨县义安乡西山之祖茔子韶有美质识趋舍每念先烈如许我乃没没无闻厉志好修期自植立某之亡室视子韶为中表行为余言子韶弱不好弄长无子弟之过孝友笃于闺门余察之信然可以远到矣而仅止此天乎学治泣请志嵗月嘻忠穆鸿勲施及后昆仕途虽屯典型犹存西山之坟百世清芬


　　防斋集卷十八
　　钦定四库全书
　　防斋集卷十九
　　宋　袁甫　撰
　　赋
　　觉赋
　　厥初生民兮通天地之性情名之曰觉兮为万物之最灵此灵此觉兮匪自外生知学之为觉兮亘千古炯炯以光明懿姚虞之传心兮曰惟一以惟精伊尹悯后觉之未觉兮非予觉之谁其鸣卫武公歌有觉之句兮千载犹播其芳馨洙泗先觉之是贤兮此道参前而倚衡人日周旋乎此觉之中兮蚩蚩之氓自榛义路兮自辱自荣委厥美于昬昬兮怅终身之冥行嗟乎孰聪尔聋兮孰明尔盲瞻彼飞鸟兮整羽翮以霄横伊人之时习兮一日觉之维心亨诵鲁论之首编兮澹然元酒与太羮得怿悦之真味兮举万物莫之能婴须良朋以切磨兮感伐木之丁丁茍精神之黙契兮轻千里之脩程乐莫乐乎新相知兮皆天下之英也神之听之兮奏九磬之和且平也说乐之极矣愠奚自而萌天地之并包兮善胜以不争沧海之纳藏兮又何间乎浊与清知不知无与于我兮吾何心乎毁誉之营营嗟乎此觉之妙兮本无亏以无赢第见触物毕露兮触事毕呈纷万有之形象兮本无象以无形覩太虚之寂寂兮孰识音声于杳冥嗟乎此道吾终莫得而名
　　静寿赋
　　试观夫宇宙之大广漠鸿蒙无际兮无畔何始兮何终乃于其间有物穹窿小而培塿犹有屹立之状大而乔岳不知几千万重曲折兮回旋起伏兮蜿蜒其长亘地其崇倚天吾履其麓而不敢指其肩曰是孰使之然耶其毋乃元气扶舆磅礴偶得其全耶又毋乃性质孤高峭拔独立万物之表已在天之先耶不然何以不与万物忽生倏死而独緜緜延延不知纪年耶吾夫子对此岿然若有以警将使后学黙自深省乃发仁者乐山之语不得已状之曰静又申之曰寿以见其静而且永大哉圣训日星炳炳言近指远神交心领既不可求其象又乌可系其影且独不覩夫草木发育云烟蓊郁宝藏晶辉虎豹出没随四时朝暮以无穷常见夫生意之勃勃加之无益乎纤毫损之不亏乎一发振万古以如兹度嵗月兮倏忽反而观乎一身之所寄以求夫静寿之深致赤子之生湛然清粹及乎渐长乃殊童稚真淳一散横生情伪谓耳目驱之耶然有耳不可禁其聴而目不可止其视谓事物汩之耶然物来不可得而拒事至不可得而迟耳目本以发吾明吾反以晦吾明事物本以资吾生吾反以丧吾生咎其未能静也吾将块然独处脱屣夫世故之营营患其不克寿也吾将泰然养浩伴明月而侣长庚徐而察之乃形存神往境寂心驰万感俱集朋从尔思填膺私欲满腹羣疑言乃多悔驷马莫追状贼天常罪孰大斯吁始谓静者善之徒今乃恶之归始谓静者寿之胎今乃夭之基然则其殆静寿误之耶曰非然也易称不动无思无为诗歌帝则不识不知无思为也而非死灰不识知也岂槁木哉动常生于静静乃动之友天地有隂阳人物有牝牡生生不穷是以能久久而不息不息不朽静寿之母寿静之子当其静时意念不起起从何作不起谁使起从何来不起谁止谁令意生谁令意死非死非生谁识此理意或在此亦或在彼非彼非此何物比拟盖至于是吾不知孰为动孰为静动静尚无迹人安可形诸言亦不知孰为寿孰为夭寿夭尚无端又安可以书传且万籁尽息静之至也然而谷虚响答有若鼔吹狂飙怒号厥声震地山虽守其寂寂而动也亦通乎一气万古不改寿之极也然而陵谷迁移俄焉一息负之而走何俟有力山欲与天地长久而变也遽失其青葱之色吁本无静也静则有体无动无静妙哉斯旨本非寿也寿犹有算非寿非夭义乃一贯变态多端而静自如摧裂无常而寿莫逾匪实匪虚匪行匪居孰测其极孰究厥初吾悲夫后之论者有二説焉或挟山以傲人则曰人役役兮不如山之闲山处闲而享长年兮岂人生脆弱之所可攀或挟天地以傲山则又曰山不能载地而地则能载山山不能増天之寿而天则能使山寿于两间陋哉二说又何足班防于是防之曰子谓天地大于山山大于人之身吾谓人不能独大如山而天地亦不能外吾仁是仁也天地未判其存纯纯天地奠位其用无垠当其安止洞然忘我曽不累乎一尘及其无穷以永天年又奚八千嵗之椿凡有血气体同爱均自吾亲以及吾姻由吾邻以及吾民发生万彚兮气序之春润泽普天兮其膏匪屯开八荒之寿域皆仁静之所因天地尚待我以裁成况此囿形之嶙峋防也居远于山愿与山亲累石为之斯未足珍胡不登余之楼兮森翠巘而横陈目为豁兮眉为伸爱之无斁兮遂日以新富此竒观兮孰为吾贫或曰堂擅此名兮山匪天而以为人楼不有此名兮山匪假而得其真若子命名岂实之宾予拊掌而笑曰子若以真假较浅深耶余与子终日论仁而子不自知其心子谓心可得而摸索兮孰知是中之妙不可得而寻寻之不见浩然长吟吟非以口以写我襟我襟既写泳鱼飞禽浑浑融融如鼔瑟琴山乎山乎亦赏余音
　　鹿野赋
　　山因人高兮山何怪竒水随人洁兮水何清漪山水契予之心兮不惠不夷昔臯禹之为辅兮跻虞氏于雍熙何东鲁之栖栖兮彼沮溺夫又奚知春与秋其代序兮羌造物亦莫之违拯赤子于涂淖兮策驷马孰予追誓摅蕴于予心兮絫毫茧以敶辞既知予之眷眷于灵修兮盖庶几乎济时为世臣袭世官兮奚敢惰其四支茫茫九州孰为安处兮乃欲遗君父以其危自古困厄屯邅之极兮乃见贤哲之腾辉余故曰无可无不可兮胡不覩天道之推移合与不合行与不行兮又奚必逆料而过思吾但知行吾之命义兮舍灵修复将安之四言诗
　　述易述雅二章与赵清臣制帅
　　六十四卦惟谦纯吉九四大臣居位以德满则易攲盈兮斯食惟谦下人不违天则此则伊何元无损益澄然太空秉心惟一明哲保身神所辅翊持此防谦与宋无极
　　大雅不作訏谟音希公既奏功衮衣盍归归矢尔谟琅琅厥辞用添帝聪烛于几微天位孔艰夙夜弼违逆耳为忠隠情乃欺择乎二者上帝监兹煌煌祖业忠臣念之
　　三衢效周雅作鹿鸣宴诗三章
　　鹿鸣鹿鸣呦呦之声我有嘉宾柯山之英来燕公堂天府是升同我乡老遹观厥成
　　鹿鸣鹿鸣食苹与蒿我有嘉宾柯山之翘嵗逢丑矣喜见斗杓我有旨酒嘉宾是招是邀
　　鹿鸣鹿鸣惠我好音我有嘉宾言献其琛虽则轩裳不改山林我有十箴以淑我嘉宾之心
　　朝阳三章
　　日之出矣于彼扶桑凤之鸣矣于彼高冈匪高冈则鸣朝阳之光君子如凤爱此朝阳纯德孔明闻于四方日之出矣其光融融凤之鸣矣其声雝雝鸣于何所于彼梧桐凤兮凤兮和乐冲冲匪凤匪桐在君子之躬日之出矣万象光明凤之仪矣箫韶之音观彼仪凤以观我生生生不息匪亏匪盈面此朝阳黙养和平
　　和韩履善韵
　　雨雪霏霏青山华巅能令山老曷不老泉雪高高山雪深深渊山自寂寂泉自涓涓我爱嶙峋亦爱漪涟雪兮入水我观其澜雪也在山我取而餐入水不见依旧灵源在山见雪不见苍然苍然虽改岿然则存见与不见神光浑全悟此雪词龙参前一止一流谁合谁分忘言为赘言本无言
　　和晋斋兄韵
　　斟酌元气斗为帝车四时迭运其信也且天道不言莫非教欤日之升矣云翳扫除本无体质湛然太虚歴山舜耕雷泽舜渔天德首出兹焉权舆晋斋作诗诲语勤劬我处山樊饮水饭蔬一雨苏旱民气欢如东邻杀牛西邻刲猪市贾不售始到吾庐买来烹之每食无余凉哉枕簟凄其葛綀忽念世涂滔滔沦胥自昔兴亡具载诗书蛊弊极矣谁与爬梳已而谛思惊饵如鱼谁谓王门可轻曵裾观诗末章荷兄警予老冉冉至虚度望舒学贵密察勿事恢疎一念微差恶草必锄真刚大勇那可踌躇未济濡尾既济濡袽元自昭晰无惑可袪拜兄忠告其敢忘诸且此养疴谁毁谁誉
　　和惠宰【端方】修县学韵
　　人爵非贵天爵惟尊贤哉惠侯兴学祁门祁门之士夙号有文兑习久废索居离羣自侯来思锐志兴复士脱旧穴迁于乔木人性本善混混源泉四端素具若火始然谁其啓之君子德风既修学宫藏修其中内养克充外养亦备尔不吾负吾宁尔弃坛名舞雩乐道无欲梁跨幽涧潺潺潄玉面此清致皆学之助本心融明庶几寡过滔滔世途人而匪天儿童之戏殆类纸鸢
　　番阳喜晴赠幕僚
