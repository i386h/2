<!-- { "loadSidebar": true } -->
　　竒谋胜算不在髙逺切于时务即是竒胜葢事切于时务即有益于国家有益于生民如诸葛孔明髙卧南阳之时熟观天下之势曹操据有中原挟天子以令诸侯孙权据有江东任贤使能基业已固俱不可图独蜀汉之地未得豪杰据守可以立基故一见昭烈即以为言而终身事业虽志决身殱以图兴复不过若此而已矣以髙逺言之诛曹孙簒弑窃据之罪克复汉家天下岂不光明俊伟然势决不可行也故司马徽云识时务者呼为俊杰且目以为卧龙葢为此也今天下大计御敌之策虽募百万之师费亿万之财亦无益于当时其切务惟在于修边然今之言修边者每以宣大为说则失策甚矣葢宣大之边不惟不能修而亦不必修何谓不能修宣大大边广千余里力岂易办纵修之亦不能遍守然决不必修也何谓不必修葢中外之界限本在宁武至山海闗一带界山宣大在险之外而镇城又在外之边与敌共处一地不守险而守之险外以镇城而置之极边此古今英豪之深意且宣大之设以天下之钱粮选天下之兵将守之者非为宣大之地计为屏蔽天下也今宣府弹丸之地总兵有正兵副总兵有竒兵游击有游兵五路有叅将四十二城堡皆设兵将大同总兵副将游击同三路有三叅将十七城堡若望以屛蔽天下次择名将而畀之若只保守宣大地方中人可以守之半其兵将可以当之又何必以修边为哉所谓不必修也今边之宜修者山西真定顺天也力既易成险亦可守枢机在此山西之边自鴈门以东其险可恃此惟有一二步卒牵引窃入敌骑决不可长驱但有人守之即不可越所谓一人当闗千夫莫敌者也惟鴈门以西则夷险不一其地虽二百余里然不须修者多其山险处不必修平漫接修之十不二三其土山平漫者可斩削当自偏闗宣武旧墙接修之其真定顺天一带山口可塞者塞可筑者筑居庸最险潮河以随时修整不甚费力则天下之事毕矣宣大二镇各城既有髙城深池坚甲利兵其余民间私建小堡一一归并敌入则坚壁清野又重兵以拒之彼无所掠五日则自遁矣候其归乏则邀而击之且可获功何必修边为哉此修边之说也 
　　用兵之要攻与守二者而已守则如前攻则我当先发若彼既入侵是简其精兵而来不可以与之争锋惟当固守如前我边防备乃选将练兵候彼数十万驻牧我边近地牛羊老小账房俱在彼必以我兵素不出攻不为之备吾乃帅师攻之然必为万全不可败之势方可言攻吾察各阵为兵火一营且攻且守虽彼百万之众四面攻围亦不碍吾之进退可取必胜攻吾前则吾前冲之攻吾后则吾后冲之前后左右无不如意进退攻守皆由于我虽围吾十匝则吾益得志兵火营大略以大车厢后为阳门板三孔安炮仍以牌遮其口畵为虎头形厢两头横安二炮厢后者扎营用之厢两头者行则用之但用多带火药粮草每用火药手五人挽车者十人如东面兵至中军扯起青单号带第一炮放双号带第二炮放三号带第三炮放三炮既毕一炮可装起矣西南北各如其制若四面齐来则四面炮齐放此札驻时制也若吾欲回军则徐徐行之既围之固则攻其前若彼围其左右则用横厢炮后则如常制且行且攻彼必逺遁岂敢近吾彼败则出吾营中军以击斩之此乃决不败之阵也都城四面平旷最宜用此阵若于潮河川卢沟桥左近为此营则敌必不敢近而吾可得志大抵用兵之法要知地故曰地生量量生数数生称称生胜每营止可用三千多则五千然多多益善攻守之具无事之时不可不讲不可不备临渴掘井卒然未善此攻边之说也 
　　当今御边之法较之前代为疎为不专昔汉时高帝当匈奴强盛之时又以冒顿之枭雄是以备之者甚详云中上谷北地朔方辽东西北平渔阳金城上郡皆止各一太守专兵专钱谷专刑专举辟且乆任但责以地方不失中小胜小负俱不计赏罚亦不加是以边臣得尽力尽谋今一总兵而不与之赏罚之权监之以巡抚巡按守巡郎中一有胜负则府通判卫经厯皆得监制之唐朝以一监军而军功不成况监军数軰者乎今之巡抚甚为无谓既无调兵之权又无临阵之责凡一切战伐进退俱不干预若何而受彼之赏受彼之罪哉唐之初兴有资于敌称臣突厥亦当敌强盛之时宋则不须言矣是以当时朝廷之上日夕所图惟者惟边计耳我朝当敌之极衰当我太祖之圣神又值我成祖之英武中国强盛未有如今日者夫强则畏弱则忽陟羊肠者不蹶而或仆于平原临深渊者不陷而或倾于行潦畏与忽使之然也况今我当承平日乆彼当教习之余我弱而彼强矣是岂可以寻常视之哉今当仿汉唐制而行之各边巡抚皆去之其巡按不必预边事管粮官听总兵官节制府州县官俱听总兵节制如巡抚之体小小胜负不必行勘但令地方无事耳国家之制止是来则备之去则守境而不追所以监之巡抚察之巡按钱粮刑名皆不得预举辟潜移于巡抚止是防边将之肆也在今时则当变而通之况此各官之设起自近代亦非太祖成祖之法也天下之事必知之明论之定而后可经理以守之若贸贸然随事设论日见其烦扰而终无分寸之益今日之定论修边是也山西真定顺天是也边兵不可常调一则钱粮供给不敷一则以劳待逸此犹较可仍恐有意外之虞古人所谓不戢则自焚矣 
　　今儒生谈兵动曰赏罚今提兵者手无一破钱赏何所施 
　　西北之大边六宣府最为紧要额兵十二万其次大同额兵八万其余各镇其兵俱少于是临邉一带界山自山海至居庸紫荆鴈门宁武宁化自岢岚保徳偏闗直抵黄河岸自北南视如千仞崇垣拔地而起固天所以限中外也中古始守以险外以为藩蓠居庸紫荆之外有宣府鴈门宁武之外有大同我国家又设老营堡居庸紫荆鴈门宁武皆设兵将宁化以西乃略而不备秦时城址犹在若考其地而设兵如鴈门等处敌必不能长驱而入矣若止从老营堡修至宁武亦不为甚费今敌入中国惟老营堡地方乃一大空阙异时敌妄兴异志以侵内地惟此涂为便既过老营地方而宁化岢岚等处无守则天门忻口玄岗阳方之险不足恃矣偏闗之城昔在山麓下若敌乗山而攻旦夕可破移于城西筑以甬道长不过二里即至山颠上阔二丈髙三丈两面环以女墙设数舗房敌至以兵守之金汤之固矣 
　　人于念虑未发未应事接物之时检点日用所为有无违理即是戒谨恐惧之一端 
　　善人当好也过于厚非平也恶人当恶也过于法非平也中者有权之道焉 
　　京氏易传至百余巻必其于四千九十六卦俱有所附五星众星之经留顺逆迟速守犯自开物以至闭物俱有定局若太乙数之式者惜无所考也姑亿识之 
　　京氏易若今星士之五星子平但二书论一人之休咎京易论一世之休咎 
　　乐记感于物故形于声声相应故生变变成方谓之音本于虞书言志数句来但变其文耳变是清浊髙下乐记一篇好文字古今有两篇好文字易大传乐记是也万世莫及其次则孙武子十三篇郭景纯葬经 
　　发于声音形于动静只此二句尽乎乐矣声容备矣 
　　天地间止一阳气之流行自冬至至夏至则日升自夏至至冬至则日降升于上则为温为热降于下则为凉为寒阴是静的物本寒共体也随阳之升降为寒热耳冬寒矣而地下则暖夏热矣而地下则寒夏至后气降若何飞灰观今风匣可知进而吹固生风退而缩亦生风 
　　李文察谓律生五声不如言律和五声此说良是人之声自有五但以律正之而可调然作和字又不如孟子言正字尤好 
　　琴七弦内备变宫变征正调入散音十一调为宫则各其徽为十二宫声商角征羽皆然为管各用其孔也 
　　焦氏四千九十六变孔氏之正传也 
　　京氏直爻则以已意衍之也 
　　声七律十二每律声钟声各十二准十二律今止用一均七而以五为哑古钟磬每架十二张文收掘地得大乐古钟十二是也愚意作七架或九变或八或六或七或五各取用之 
　　钟十二磬十二今止用七余五不用七者黄钟一均之备宫商角征羽变宫变征也是止七声何八十四声之有是且不成一调何六十调之有 
　　琴徽十三置一为黄钟半清声在首其余十二徽自尾起黄钟一黄钟二大吕以至应钟各按其徽则每一弦皆为十二律是七声役过十二律各有七声所以旋宫有八十四声调有六十瑟则随柱取声如今之筝 
　　黄帝命伶伦铸十二钟单穆公曰十二辰之钟也周十二镈随月用律编钟十二长短随其律口阔则同 
　　特磬十二有长短有厚薄长而薄则声浊短而厚则声清 
　　九奏在琴散音一下徽二中二上二泛音上一下一此心最难持非昏昧则外驰 
　　人于匆冗忙廹之时即自省其心使勿随事俱忙亦处事持心之一法也 
　　人于静坐时必点检已行之事则当否可考悔心愧心生庶可补过矣 
　　孔子大圣且每事问凡临事勿惮数问若恐人以已为不知而耻问非克已好善者之存心也 
　　人于不得意处不必自销沮当审其是非已果是固当坦然纵是差失只当速改亦不必过于悔愧徒销沮何益 
　　有圣人之学有大贤之学有贤人之学方念虑未萌时即戒谨恐惧自无恶念之发圣人之学也汤武反之是也盖无事于慎独矣戒谨恐惧矣而资未极粹忽然非心萌焉即遏止之不使见之于行大贤之学也过止在心无行过也资又下也遏之未能遂见于行然后悔而改之此贤人之学也故学有三等若尧舜则不待学也念虑未萌此天理浑全无亏损时人于此时便能存养虽有非念之发遏之较易若未发时不用工夫非心之发如湍水之决六马之驰其遏难矣日用体验自见 
　　主一无适存心处事之至要事至若能主一事自不得错惟方理此事却思别事便有错 
　　天人之际鬼神之理非深造君子未易言也学者惟笃信孔子之言与行及五经之旨可也 
　　古今学者顾惜名节亦害事一有顾惜名节之心所为便有曲意畏忌之心安得光明俊伟必并其名节而忘之惟义是从天下非之而不顾可也流俗不知之有识之士必知之有识之士不知之天地鬼神必照之天地鬼神不照之吾心不自知之乎必如是方为大丈夫 
　　学者于此心能戒慎省察则日用之间纵使把持不定小过不及则有之至于逆天拂经损人利已之事必无矣不肯损人利己况肯损国以利已乎茍施者必茍取因忿而损身者必不能取义以舍生见义而攘臂争先者必见害而潜为自脱之计人忘富贵贫贱不足为大丈夫必忘其死生忘死生不足为大丈夫必忘名节有顾名节之意便是私心 
　　气失其平而为疾虽孔子亦不能免甚而昏愦亦有之岂惟圣人虽天地亦不能免当寒而温当暑而凉风雨晦暝旱涝为灾星辰失度日月薄蚀之类皆天地之气失其平者也 
　　学者动静起居虽暗室屋漏之际寝卧之时亦矜持礼节然后接物时从容自得若隠显不一在人前虽勉强矜持终不自然必有脚忙手乱时 
　　见善勇为惟恐人知退焉有惭色此诚于为善者也 
　　一部易经当以一正字为主当看时字才字坤时若不可为若有直方大之才亦可为若六四则括嚢而已 
　　周子无极而太极即老子无生有周子重无字以无为本观下文云无极之真不言太极可见况原本云自无极而为太极而朱子削去自为二字乃以吾儒正理释之则亦回护之过矣 
　　先儒谓老氏以有无为二周子以有无为一非也周子亦以有无为二有无为一朱子之正论也 
