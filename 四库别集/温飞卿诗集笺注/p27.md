<!-- { "loadSidebar": true } -->
　　五十年天子【宗纪诏曰聿来四纪人亦小康】离宫旧粉【一作仰倾】墙【案唐书有宫在骊山贞观十八年置咸亨二年始名温泉宫天寳六载改今名故云离宫旧粉墙也西都赋离宫别馆三十六所】登封时正泰【宗纪开元十三年封泰山上还斋宫庆云见汉郊祀志天子独与子侯上泰山亦有封遂改元元封】御宇日初【一作何】长【沈约诗秦皇御宇宙】上位先名实【见孟子】中兴事宪章【见中庸】举【一作起】戎轻甲胄【书惟甲胄起戎】余地取河湟【旧唐书吐蕃传湟水出防谷抵龙泉与河合河之上流繇洪济梁西南行二千里世举为西戎】道帝元祖【新唐书天寳八载加上元皇帝号曰圣祖大道元皇帝増祖宗帝后諡】儒封孔子王【通鉴开元二十七年追封孔子为文宣王】因缘百司署藂防一人汤【郑嵎津阳门诗注骊山华清宫内除供奉两汤池内外更有汤十六所长汤每赐诸嫔御其修广与诸汤不侔甃以文瑶密石中央有玉莲花捧汤泉喷以成池又缝缀锦绣为鳬雁寘于水中上时泛钑镂小舟以嬉游焉次西曰太子汤又次西少阳汤又次西尚食汤又次西宜春汤又次西长汤十六所今惟太子少阳二汤存焉明皇杂录上于华清宫新广一汤制度丽安禄山以白玉石为鱼龙鳬雁仍为石梁及石莲花以献雕镌巧妙殆非人工上大恱命陈于汤中仍以石梁横亘汤上而莲花才出水际六帖李适赐浴温汤给香粉兰泽安禄山事迹禄山至温泉赐浴将士并赐浴赐食赐钱】渭水波揺绿秦山【一作郊】草半黄马头开夜照【一作马驯金勒细明皇杂录上所乗马有玉花骢照夜白杜甫曹将军画马图诗曾貌先帝照夜白】鹰眼利星芒【一作鹰健玉铃锵春秋运斗枢瑶斗星散为鹰详巻六】下箭朱弓满【张华博物志徐偃王得朱弓矢以已得天瑞】鸣鞭皓腕攘【明皇杂录上幸华清宫贵妃姊妹各购名马以黄金为衔勒又虢国夫人出入禁中常乗紫骢使小黄门为御紫骢之俊健黄门之端秀皆冠絶一时】畋思获吕望【见巻五】谏祗避周昌【汉周昌传周昌者沛人也为人彊力敢直言自萧曹等皆卑下之】兔迹贪前逐【埤雅兔足前卑后踞其形俛】枭心不早防【埤雅旧说枭性食母始飞】防添鹦防劝【岭表录异鹦防螺旋尖处屈而朱如鹦防觜故以名殻装为酒杯竒而可翫梁简文帝答张缵书车渠屡酌鹦防骤倾】频【一作先】赐茘支尝【乐史外传十四载六月一日贵妃生日于长生殿奏新曲防南海进茘支因以曲名茘支香十五载六月上幸巴蜀贵妃从至马嵬缢于佛堂前之梨树下才絶而南方进茘支至上覩之长号数息使力士曰与我祭之新唐书妃嗜茘支必欲生致之乃置骑传送走数千里味未变已至京师】月锁千门静天髙【一作吹】一笛凉【连昌宫辞注明皇游上阳宫夜新翻一曲明夕正月十五日潜游忽闻酒楼上有笛奏前夕所翻曲大骇之密捕笛者诘之自云其夕于天津桥上翫月闻宫中奏曲爱其声遂以爪画谱记之即长安少年李謩也】细音揺翠【一作羽】佩【明皇杂录天寳中上命宫人数百人为梨园弟子皆居宜春北苑上素晓音律时有马仙期李年贺懐智皆洞晓音度安禄山从范阳入觐亦献白玉箫管数百事皆陈于梨园自是音响遂不类人间】轻步宛霓裳【案太真外传逸史云罗公逺侍宗八月十五日夜宫中翫月曰陛下欲从臣月中游乎乃取一枝向空掷之化为一桥其色如银请上同登约行数十里至大城阙公逺曰此月宫也有仙女数百素练寛衣舞于广庭上前问曰此何曲也曰霓裳羽衣也上密记其声调遂回桥却顾随步而灭旦谕伶官象其声调作霓裳羽衣曲】祸乱根【一作基】潜结【古诗冉冉孤生竹结根泰山阿】升平意遽忘【汉梅福传孝武皇帝聴用其计升平可致】衣冠逃剑阁鼙鼔动渔阳【白居易长恨歌渔阳鼙鼔动地来新唐书天寳三年安禄山代裴寛为范阳节度十三载十一月禄山反范阳诡言奉密诏讨杨国忠腾防郡县地里志幽州范阳郡大都督府本涿郡天寳元年更名蓟州渔阳郡开元十八年析幽州置】外戚心殊迫【旧唐书禄山露檄数杨国忠之罪帝欲以太子抚军国忠大惧诸杨聚哭】中涂事可量雪【一作血】埋妃子貌【一作艳新唐书上西幸至马嵬陈礼等以天下计诛国忠已死军不解帝遣力士问故曰祸本尚在帝不得已与妃诀引而去缢路祠下裹尸以紫茵瘗道侧】刃断禄儿肠【新唐书时杨贵妃有宠禄山请为妃养儿帝许之又至德二载正月朔禄山朝羣臣创甚罢是夜严庄安庆绪持兵扈门李猪儿入帐下以大刀斫其腹禄山盲扪佩刀不得振握柱呼曰是家贼俄而肠溃于牀即死安禄山事迹禄山生日后三日宗召禄山入内贵妃以锦绣绷缚禄山令内人以防舆舁之宗就观大恱因赐贵妃三日洗儿金银钱自是宫中皆呼禄山为禄儿不禁出入】近侍烟尘隔【通鉴杨国忠首倡幸蜀之策上独与贵妃姊妹皇子妃主皇孙及亲近宦官宫人出延秋门妃主皇孙之在外者皆委之而去】前踪辇路荒【通鉴至咸阳望贤宫日向中上犹未食民献粝饭杂以麦豆皇孙辈争以手匊食之须臾而尽】益知迷宠佞惟【一作遗】恨丧忠【一作贤】良【通鉴有父老郭从谨进曰臣犹记宋璟为相数进直言天下因赖以安自顷以来在廷之臣以言为讳阙门之外陛下皆不得知艸野之臣必知有今日久矣上曰朕之不明悔无所及】北阙尊明主【新唐书天寳十五载七月裴冕等请皇太子即皇帝位甲子即皇帝位于灵武尊皇帝曰上皇天帝】南宫逊上皇【新唐书天寳十五载十二月至自蜀郡居于兴庆宫至德三载上号曰太上至道圣皇天帝上元元年徙居于西内注详下】禁清余鳯吹【丘迟诗驰道闻鳯吹】池冷映【一作睡】龙光祝寿山犹在【汉郊祀志东幸缑氏礼登中岳太室从宫在山上闻若有言万嵗云】流年水共伤【陆机叹逝赋川阅水以成川水滔滔而日度世阅人而为世人冉冉而行莫】杜鹃魂厌蜀【见巻一】胡蝶梦悲庄【庄子庄周梦为胡蝶栩栩然胡蝶也不知周之梦为胡蝶与胡蝶之梦为周与周与胡蝶则必有间矣】雀卵遗雕栱虫丝罥画梁紫苔侵壁润红树闭门芳守吏齐鸳瓦【见巻一】耕民得翠珰【旧唐书宗每年十月幸华清宫国忠姊妹五家扈从每家为一队着一色衣五家合队照映如百花之焕发而遗钿坠舄瑟瑟珠翠灿烂芳馥于路广陵志隋炀帝多从以北人游此故时耕出寳钗焉】欢康【一作登年】昔时【一作酺】乐讲武旧兵场【白帖后汉咸和中诏内外军戏兵于南郊之场名曰鬭场】莫草深岩霭【一作翠】幽花坠迳香不堪垂白叟行折御沟杨【见巻一】
　　【案杜牧华清宫三十韵诗绣岭明珠殿层峦下绛仰窥雕槛影犹想赭袍光昔帝登封后中原自古彊一千年际防三万里农桑几席延尧舜轩墀接禹汤雷霆驱号令星斗焕文章钓筑乗时用芝兰在处芳北扉闲水索南面富循良至道思圃平居厌未央钩陈裹岩谷文陛压青苍歌吹千秋节楼台八月凉神仙髙缥缈环佩响丁当泉防涵窗镜云娇惹粉囊嫩岚滋翠葆清渭照红妆帖泰生灵寿欢娱嵗序长月闻仙曲调霓作舞衣裳雨露偏金穴乾坤入醉乡玩兵师汉武回首倒干将鲸鬛掀东海胡牙揭上阳喧呼马嵬血零落羽林枪倾国留无路还魂怨有香蜀峰横惨淡秦树逺微茫鼎重山难转天扶业更昌望贤余故老花萼旧池塘往事人难问幽襟泪独伤碧檐斜送日殷叶半凋霜迸水倾瑶砌疎风罅玉房尘埃羯鼔索片段茘支筐鸟啄摧寒木蜗涎蠧画梁孤烟知客恨遥起泰陵防此诗亦载入文苑英华中并附录于此】
　　华清宫二首
　　风树离离月稍明九天龙气在华清宫门湥【一作昼】锁无人觉半夜云中羯鼔声
　　天阁【一作阙又一作濶】沈沈夜未央碧云仙曲舞【一作下】霓裳一声玉笛向空尽月满骊山【一作山中】宫漏长【注竝见上】
　　登卢氏台
　　胜地当通邑前山有故居台髙秋尽出林断野无余白露鸣蛩急晴天度雁疎由来放懐地非独在吾庐【陶潜诗吾亦爱吾庐】
　　牡丹
　　轻隂隔翠帏防雨泣晴晖醉后佳期在【谢朓诗芳洲有杜若可以慰佳期】歌余旧意非蜨防轻粉住【道书蜨交则粉退】蠭重抱香归莫惜熏炉夜因风到舞衣
　　水漾晴红压疉波晓来金粉覆庭莎裁成艳思偏应巧分得春光最数多欲绽似含双靥笑【梁简文帝诗梦想开娇靥】正防疑有一声歌华堂客散帘垂地想凭阑干敛翠蛾
　　反生桃花发因题
　　病眼逢春【一作相逢】四壁空【史记司马相如居徒四壁立】夜来山雪破东风未知王母千年熟且共刘郎一笑同【汉武内传王母下命侍女索桃果须臾以玉盘盛仙桃七颗大如鸡卵形员青色母以四颗与帝三颗自食桃味甘美口有盈味食辍收其核王母问帝帝曰欲种之母笑曰此桃三千年一生实非下土所植也李贺金铜仙人辞汉歌茂陵刘郎秋风客】已落又开横晚翠似无如有带朝红僧防蜡炬髙三尺【未详宋书王昙首常与兄弟集防子孙任其戏适逢达跳下地作彪子僧防累十二博棊既坠亦不重作僧绰探蜡烛珠为鳯皇僧达夺取于懐亦不复惜】莫惜连宵照露丛
　　杏花
　　红花初绽雪花繁重疉髙低满小园【庾信集有小园赋】正见盛时犹怅望岂堪开处已缤翻情为世累诗千首醉是吾乡酒一尊【见巻四】杳杳艳歌春日午出墙何处隔朱门【见巻五】
　　和太常杜少卿东都修行里有嘉莲【唐书东都隋置贞观六年号洛阳宫光宅元年曰神都天寳元年曰东京肃宗元年复为东都】
　　春秋罢注直铜龙【晋书杜预字元凯着春秋经传集解汉书上尝急召太子出龙楼门张晏曰门楼上有铜龙】旧宅嘉莲照水红两处巢清露里【史记防传千嵗乃游莲叶之上禇先生曰江南嘉林在其中常巢于芳莲之上】一时鱼跃翠茎东【江南词鱼戏莲叶东详巻一】同心表瑞荀池上【隋杜公瞻同心芙蓉诗名莲自可念况复两心同荀池见巻八】半面分妆乐镜中【南史梁元帝徐妃讳昭佩无容质不见礼于帝二三年一入房妃以帝眇一目每知帝将至必为半面妆以俟帝见则大怒而出世说补卫伯玉为尚书令见乐广竒之曰此人人之水镜】应为临川多丽句【沈约宋书谢灵运陈郡人也博览羣书文章之美江左莫逮初辟琅邪王大司马行参军后临川郡守】故持重艳向西风【近代吴歌芙蓉始结橤抱艳未成莲】
　　题磁岭海棠花
　　幽态竟谁赏嵗华空与期岛回香尽处泉照艶浓时蜀彩澹揺曳吴妆低怨思王孙又谁恨惆怅下山迟
　　苦楝花【嵗时记始梅花终楝花凡二十四畨花信风】
　　院里鸎歌歇墙头舞蜨孤天香熏羽葆宫紫晕流苏【见巻三】晻暧迷青琐氤氲向画图只应春惜别留与博山炉【西曲歌杨叛儿云郎作沈水香侬作博山炉】
　　自有扈至京师已后朱樱之期【尚书注有扈夏同姓之国在扶风鄠县】
　　露员霞赤数千枝银笼谁家寄所思秦苑飞禽谙熟早【吕氏春秋仲夏之月羞含桃注含桃樱桃也鸎鸟所含食故曰含桃】杜陵游客恨来迟【见巻七】空看翠幄成隂日【陆机招隠诗密叶成翠幄】不见红珠满树时【见巻四】尽日徘徊浓影【一作防】下秖应重作钓鱼期【晋潘尼鼈赋序皇太子游于圃遂命钓鱼有得鼈而献之者令侍臣赋之】
　　答段柯古见嘲【以下七首见絶句】
