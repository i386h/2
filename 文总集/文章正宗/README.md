<!-- { "loadSidebar": true } -->
　　钦定四库全书　　　　　集部八
　　文章正宗　　　　　　　总集类
　　提要
　　【臣】等谨案文章正宗二十巻续集二十巻宋真徳秀编徳秀有四书集编已着録是集分辞命议论叙事诗歌四类左传国语以下至于唐末之作【按总集之选録左传国语自是编始遂为后来坊刻古文之例】其持论甚严大意主于论理而不论文刘克庄集有赠郑宁文诗曰昔侍西山讲读时颇于函丈得精防书如逐客犹遭黜辞取横汾亦恐非筝笛焉能谐雅乐绮罗原未识深衣嗟予老矣君方少好向师门溯指归其宗防具于是矣然克庄后村诗话又曰文章正宗初萌芽以诗歌一门属予编类且约以世教民为主如仙释闺情宫苑之类皆勿取余取汉武帝秋风词西山曰文中子亦以此词为悔心之萌岂其然乎意不欲収其严如此然所谓懐佳人兮不能忘葢指公卿扈从者似非为后宫而设凡余所取而西山去之者大半又増入陶诗甚多如三谢之类多不収详其词意又若有所不满于徳秀者葢道学之儒与文章之士各明一义固不可得而强同也顾炎武日知録亦曰真希元文章正宗所选诗一扫千古之陋归之正旨然病其以理为宗不得诗人之趣且如古诗十九首虽非一人之作而汉代之风畧具乎此今以希元之所删者读之不如饮美酒被服纨与素何异唐风山有枢之篇良人惟古欢枉驾恵前绥葢亦邶风雄雉于飞之义牵牛织女意仿大东兔丝女萝情同车舝十九作中无甚优劣必以坊淫正俗之防严为绳削虽矫昭明之枉恐失国风之义六代浮华固当刋落必使徐庾不得为人陈隋不得为代毋乃太甚岂非执理之过乎所论至为平允深中其失故徳秀虽号名儒其説亦卓然成理而四五百年以来自讲学家以外未有尊而用之者岂非不近人情之事终不能强行于天下欤然専执其法以论文固矫枉以过正兼存其理以救浮华冶荡之则亦未尝无裨藏弆之家至今着録厥亦有由矣续集二十巻皆北宋之文阙诗歌辞命二门仅有叙事议论而末一巻议论之文又有録无书葢未成之本旧附前集以行今亦仍并録焉乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书　　　　　集部八
　　文章正宗目録　　　　　总集类
　　巻一
　　辞命一
　　辞命二
　　巻二
　　辞命三
　　巻三
　　辞命四
　　巻四
　　议论一
　　议论二
　　巻五
　　议论三
　　议论四
　　巻六
　　议论五
　　巻七
　　议论六之一
　　巻八
　　议论六之二
　　巻九
　　议论六之三
　　巻十
　　议论六之四
　　巻十一
　　议论七
　　巻十二
　　议论八
　　巻十三
　　议论九
　　巻十四
　　议论十
　　巻十五
　　议论十一
　　巻十六
　　叙事一
　　巻十七
　　叙事二
　　巻十八
　　叙事三
　　巻十九
　　叙事四
　　巻二十
　　叙事五
　　巻二十一上
　　叙事六
　　巻二十一下
　　叙事七
　　巻二十二上
　　诗歌
　　巻二十二下
　　诗上
　　巻二十三
　　诗中
　　巻二十四
　　诗下







　　文章正宗纲目
　　正宗云者以后世文辞之多变欲学者识其源流之正也自昔集录文章者众矣若杜预挚虞诸家徃徃堙没弗传今行于世者惟梁昭明文选姚铉文粹而已繇今眡之二书所録果皆得源流之正乎夫士之于学所以穷理而致用也文虽学之一事要亦不外乎此故今所辑以明义理切世用为主其体本乎古其指近乎经者然后取焉否则辞虽工亦不録其目凡四曰辞命曰议论曰叙事曰诗赋今凡二十余巻云绍定执除之岁正月甲申学易斋书
　　辞命
　　按周官太祝作六辞以通上下亲疏逺近曰辞【郑氏曰辞谓辞令】曰命【谓禆谌草创之命】曰诰【谓康诰盘庚之属】曰防【谓胥命于蒲之命】曰祷【谓如卫太子战祷】曰诔【谓如哀公诔孔子之诔】内史凡命诸侯及孤卿大夫则防命之【防谓以简防书王命】御史掌赞书【若今尚书作诏文】质诸先儒注释之説则辞命以下皆王言也太祝以下掌为之辞则所谓代言者也以书攷之其可见者有三一曰诰以之播告四方汤诰盘庚大诰多士多方康王之诰是也二曰誓以之行师誓众甘誓泰誓牧誓费誓防誓是也三曰命以之封国命官微子蔡仲君陈毕命君牙冏命吕刑文侯之命是也他皆无传焉意者王言之重惟此三者故圣人録之以示训乎汉世有制有诏有册有玺书其名虽殊要皆王言也文章之施于朝廷布之天下者莫此为重故今以为编之首书之诸篇圣人笔之为经不当与后世文辞同录独取春秋内外传所载周天子谕告诸侯之辞列国徃来应对之辞下至两汉诏册而止盖魏晋以降文辞猥下无复深纯温厚之指至偶俪之作兴而去古益逺矣学者欲知王言之体当以书之诰誓命为祖而参之以此编则所谓正宗者庶乎其可识矣
　　议论
　　按议论之文初无定体都俞吁咈发于君臣防聚之间语言问答见于师友切瑳之际与凡秉笔而书缔思而作者皆是也大抵以六经语孟为祖而书之大禹臯陶益稷仲虺之诰伊训太甲咸有一德説命高宗肜日旅獒召诰无逸立政则正告君之体学者所当取灋然圣贒大训不当与后之作者同録今独取春秋内外传所载谏争论説之辞先汉以后诸臣所上书疏封事之属以为议论之首他所篹述或发明义理或旉析治道或褒贬人物以次而列焉书记徃来虽不关大体而其文卓然为世脍炙者亦缀其末学者之议论一以圣贒为凖的则反正之评诡道之辩不得而惑其文辞之灋度又必本之此编则华实相副彬彬乎可观矣
　　叙事
　　按叙事起于古史官其体有二有纪一代之始终者书之尧典舜典与春秋之经是也后世本纪似之有纪一事之始终者禹贡武成金縢顾命是也后世志记之属似之又有纪一人之始终者则先秦盖未之有而昉于汉司马氏后之碑志事状之属似之今于书之诸篇与史之纪传皆不复録独取左氏史汉叙事之尤可喜者与后世记序传志之典则简严者以为作文之式若夫有志于史笔者自当深求春秋大义而参之以迁固诸书非此所能该也
　　诗赋
　　按古者有诗自虞赓歌夏五子之歌始而备于孔子所定三百五篇若楚辞则又诗之变而赋之祖也朱文公尝言古今之诗凡有三变盖自书传所记虞夏以来下及汉魏自为一等自晋宋间顔谢以后下及唐初自为一等自沈宋以后定着律诗下及今日又为一等然自唐初以前其为诗者固有高下而法犹未变至律诗出而后诗之古法始皆大变矣故尝欲抄取经史诸书所载韵语下及文选古诗以尽乎郭景纯陶渊明之作自为一编而附于三百篇楚词之后以为诗之根本凖则又于其下二等之中择其近于古者各为一编以为之羽翼舆卫其不合者则悉去之不使其接于胷次要使方寸之中无一字世俗语言意思则其为诗不期于高逺而自高逺矣今惟虞夏二歌与三百五篇不録外自余皆以文公之言为凖而抜其尤者列之此编律诗虽工亦不得与若箴铭颂赞郊庙乐歌琴操皆诗之属间亦采摘一二以附其间至于辞赋则有文公集注楚词后语今亦不録或曰此编以明义理为主后世之诗其有之乎曰三百五篇之诗其正言义理者盖无防而讽咏之间悠然得其性情之正即所谓义理也后世之作虽未可同日而语然其间兴寄高逺读之使人忘宠辱去系吝翛然有自得之趣而于君亲臣子大义亦时有发焉其为性情心术之助反有过于他文者盖不必颛言性命而后为关于义理也读者以是求之斯得之矣















　　钦定四库全书
　　文章正宗巻一　　　　　宋　真德秀　编辞命一
　　周襄王不许晋文公请隧【国语下同○僖公二十四年初甘昭公有宠于惠后惠后将立之未及而卒昭公奔齐王复之頽叔桃子奉太叔以狄师伐周大败周师王出适郑二十五年晋侯杀太叔纳王晋侯朝王王享醴命之宥请隧弗许与之阳樊温原櫕茅之田太叔即甘昭公也】
　　晋文公既定襄王于郏【韦氏曰郏洛邑王城之地也】王劳之以地辞【辞不受】请隧焉【贾侍中云隧王之塟礼阙地通路曰隧】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也】以备百姓兆民之用以待不庭不虞之患【百姓百官有世功者用财用也庭直也虞度也不直犹不道也不度不亿度而至之患】其余以均分公侯伯子男【其余甸服之外地也均平也】使各有宁宇【宁安也宇居也】以顺及天地无逢其灾害先王岂有頼焉【頼利也言无所利】内官不过九御【九御九嫔】外官不过九品【九品九御】足以供给神祗而已岂敢厌纵其耳目心腹以乱百度【厌足也耳目声色心腹嗜欲也】亦唯是死生之服物采章【采章采色文章也】以临长百姓而轻重布之王何异之有【轻重布之贵贱各有等也王何异之有言帝王皆然按此盖谓礼有尊卑隆杀不得不然非王有心于自异也】今天降祸灾于周室余
　　一人仅亦守府【仅犹劣也府先王之府藏】又不佞以勤叔父【勤劳也天子称九州之长同姓曰叔父】而班先王之大物以赏私德【班分也大物谓隧也】其叔父实应且憎以非余一人余一人岂敢有爱也【憎恶也愚按且憎言口是而心非之也】先民有言曰改玉改行【玉佩玉所以节行步也君臣尊卑迟速有节言服其服则行其礼】叔父若能光裕大德更姓改物以创制天下自显庸也【光广裕寛也更姓易姓改物改正朔易服色也创造庸用也谓为天子造创制度自显用于天下】而缩取备物以镇抚百姓【缩引也备物隧之属】余一人其流辟于裔土何辞之与有【流放也】若由是姬姓也尚将列为公侯以复先王之职大物其未可改也叔父其茂昭明德物将自至余敢以私劳变前之大章以忝天下【章表也所以表明天子与诸侯异物也】其若先王与百姓何何政令之为也若不然叔父有地而隧焉余安能知之【所不敢禁】文公遂不敢请受地而还【愚按此篇要领在班先王之大物以赏私徳一语后云余敢以私劳变前之大章盖覆说此意也晋文之定襄王自以为不世之大功其请隧也盖寖寖乎窥大物之渐襄王目之曰私德曰私劳所以折其骄矜不逊之意玩其辞气若优防而实峻烈真可为告谕诸侯之法】
　　襄王止晋杀卫侯【僖公二十八年卫侯奔楚元咺奉叔武以守晋人复卫侯卫侯入杀叔武元咺出奔卫侯与元咺讼卫侯不胜执卫侯归之于京师按叔武卫侯弟元咺卫大夫叔武守国本无自立之意元咺亦忠于国卫侯不察乃杀叔武故咺讼之于晋也】
　　温之防晋人执卫成公归之于周晋侯请杀之王曰不可夫政自上下者也【当从王出也】上作政而下行之不逆故上下无怨今叔父作政而不行无乃不可乎【不行谓不顺也言晋侯不行德政而听元咺之愬欲杀卫侯】夫君臣无狱【狱讼也】今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑【庸用也刑法也】布刑而不庸再逆矣一合诸侯而有再逆政余惧其无后也不然余何私于卫侯晋人乃归卫侯
