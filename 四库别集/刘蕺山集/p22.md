<!-- { "loadSidebar": true } -->
　　原任具官刘宗周谨再拜上书相公阁下宗周一介孤踪久甘弃废乃蒙君相特逹之知起自田间滥竽卿贰受事未几不幸有犬马之疾屡控宸严遂荷俞旨宗周从此辞阙下辞阁下而行矣临岐养养不禁中夜彷徨自恨此生无以报君恩酬知己恐一旦溘先朝露死不瞑目则请以狂瞽之见敬効一言于左右宗周自入朝以来仰见我皇上敬天勤民孜孜望治精诚所至随事足以格苍昊而对万方无忝尧舜在上而阁下以清执风猷佐之于下君臣相得可谓鱼水近者宗周从九卿后得与召对见皇上处分御史詹尔选一事益见大圣人之无我且仰阁下之能将顺其美匡救其失也宗周不胜举手加额庆太平之有日矣虽然请因是而推言之今天下祸蔓兵连未知税驾动称匡济无人耳我皇上求贤若渇不难种种破格以尽天下之才至起废一节尤称旷典该部彚题奉赐环者仅十二人特首録惠世扬黄道周中外无不颂圣人知人之哲而惟是该部之于世扬也始拟邉抚则曰邉才而蒙驳拟南缺则曰文武全才而蒙驳至再驳之后竟成寝阁人乃不能无望于阁下矣夫世扬在先朝居谏垣与杨左同调幸而九死一生圣明首御起废宜莫先世扬而廷臣之为异已者方操门户之见以挤之禁锢十年数穷理极冡卿虽有意怜才曲为调剂而终不令其入长安果奉何人之风旨与阁下身秉国成固有进退人才之责者也苟天下有一贤之未进与一不肖之未退必责之阁下而阁下所为进退天下士殊有不可解者自皇上御极以来所废置天下士百余人多天下贤者而阁下不闻出一语救正时有因而下石者至罗喻义之以忤阁下也而废呉家周呉执御瞿式耜辈之以弹阁下也而废钱谦益之以与阁下廷辨也而废尤其彰彰者矣夫揆地一席固所称比肩事主者也即有殿争何妨虚已而阁下时见其寔不能容之状如巴县【王应熊】之以人言去也奏辨之蚤自嘉善【钱士升】辗转相闻而阁下不能正言告主听其以家奴枉戍则近于卖友长洲【文震孟】为皇上特简数月叅知天下未见其有可摘之过而竟以许誉卿之处一语不合遽激圣怒以去则近于罔上夫长洲肮脏之姿以语言得过阁下诚有之矣是时香山【何吾驺】并未尝赞一词而亦以长洲同调故坐腹诽去则近于诬下迩者嘉善之去其建言大闗国体阁下实与闻之曷不曰臣当同坐圣明未必不转圜如詹御史而雷霆之下顿成缩朒致嘉善独以言得罪则近于阴挤同官审如是也将后之为阁臣与阁下共事者不亦难乎门户之多依傍也与崔魏之恶门户有以激成之也其谁曰不然乃阁下不免以分门别户之心成矫枉过正之见一日入朝遂有科场之讼钱谦益本无罪阁下特因瑕衅以阻其进而不虞其重得罪且阁下竟以此进自此人人树敌处处张弧人之所以议阁下者日多而阁下亦积不能堪一朝发难明借皇上之宠灵为驱除异已之地二三匪类又稍稍起而应之以为牙爪使昔之立异同者皆裹足而去朝端之上亦见风恬浪息无有不利于阁下而阁下亦已安如泰山否耶此殆昔人所为骑虎之势也即阁下自许孤立法不阿贵怨不避私其最可自信者无如叅郑鄤一事郑鄤之禔躬不检叅之诚是也第令鄤非门户中人阁下其亦毅然为之否耶如是而犹号于人曰吾为名教卫也吾为朝廷伸三尺法也即阁下平心自问必不谓然矣故人谓阁下将以门户杀鄤也又无如掲张寿祺成徳一事二人一犯赃一溺职业已有应得之罪而动激圣怒以诏狱士可杀不可辱颇令闻者寒心况煅炼不已终成文致人将谓阁下以门户杀二人也夫三人诚足为门户之累在阁下何妨别白昔贤云吾心如秤不能为人作重轻阁下未之闻耶阁下而不为别白门户计则亦已矣诚为别白门户计莫若就废籍中择天下之贤者而用之自世扬始又举其所最不利于已者而容之举亲举雠共偕大道于以匡济时艰上报圣明稍收末路岂不心事昭于潞公功名埒于夷简从前恩怨总属飘风若犹未也元佑绍圣纷纷无已诸臣即自居邪枉根株连引并杨左亦邪枉杀邪枉者必正直将何以处红本一案国是如是身不足惜其如宗社何乃者嚣讼起于缧臣格斗出于妇女官评操于市井讹言横于道路清平世宙成何法纪愿阁下之熟思之也宗周偶阅先朝载纪如张文忠大礼大狱等事彪炳宇宙而终以不能爱惜人才取讥当世至今有不能为文忠讳者严分宜于杨沈之狱坐不能救正耳岂必真如传者所云若其它封疆失事之诛多所自取后人亦一概坐分宜张江陵功在幼主夺情一事竟以栈豆殉百年尤为可惜阁下自分相业孰与文忠贤稍或不慎吾不知于张严二公又何居矣尤愿阁下之熟思之也宗周少不如人长而无述徒以同籍之雅兄事阁下有年而云泥聚散末由时沐清光乃私心恳恳终不敢自外左右輙不禁抒此胷臆似痁似狂计阁下得之必詈为党人余唾然宗周老矣病且死旦夕耳意复何为而自陷依傍取讥后来私心政自不敢负故人因而负君父语云美疢不如药石君臣且然况朋友乎阁下姑寛之徐取而思之即其言诚有过者亦将有以谅其心矣临书激切
　　答王金如
　　前者草率作答区区之衷宜有不尽亮于足下者兹敢进而请益焉窃惟斯道之传至吾夫子而集大成矣其微言载在四书六经可考而信也学者童而习之白首而不得其解遂于此中犹存乎见少而求助于外何异盲者处大明之下觅爝火以索照乎或曰取善贵广学不讳博也正谓有得于孔孟之学而因以折衷于诸子百家定其瑕瑜存其去取亦无徃非证道之地若其苟存一不足之见博讨旁稽窃窃焉取而附益之未有不操戈还向者也嗟乎孔孟而既徃矣微言日冺求其能读圣人之书者几人惟是老庄之徒首蔽于长生之见崇尚虚无絶仁弃义各著书以垂后世其为叛道也显不足辨也独杨墨言仁义而孔子之道晦故孟子辞而辟之不遗余力七篇出而二氏废学者遂专言老庄若坚白异同之类皆寓言之支流也汉魏以来一变而言黄老又曰易老合羲皇于老氏不胜其畔援之情然祖其说者亦不过竞标名理以资谈柄其旨浅陋易穷此时有圣人者出而一倡吾道以正之何物清谈摧枯拉朽耳惜乎崇有之论不足以厌当世而徒以相讥卒无补于天下之乱于是西方之教乗虚而起俨然雄据其上矣犹是虚无之说也而益反其本破尊生之见超于无生而其功行则归之明心见性时有通于吾儒之说者读儒书者又从而附会之出入变化莫可端倪当此圣逺言湮学絶道丧之日学者骤闻之而喜以为此吾圣人之所未尝言及者也又有进者曰非禅也即吾圣人之精言也安得不掉首相率而趋之乎天不殄吾道特起有宋诸儒后先犄角相与修明孔子之学炳如也遂惓惓以辟佛老为已任比于孟子之辟杨墨其功伟矣然当此之时佛教大行求其粹然独出于儒者濓溪明道而外无闻焉其它或始就而终去或阴茹而阳吐则其于吾圣人与佛氏毫厘似是之辨容亦晰之有所未精者以故解经之际或失之支离举吾圣人之真者而归之禅不敢一置喙间有置喙者亦即距之为禅不复置辨故虽以师友渊源而罗李不能骤得之晦翁虽以一堂契晤而鹅湖不能尽化其我见一彼一此之间固已开门而揖盗矣况末流益复弊焉者乎夫辟佛老美名也辞之不胜至贬吾圣人之道以殉之寜不益受以柄于是为佛氏之徒者私闻之而喜曰彼之为儒者如是何以辟吾为哉即学圣人之学者私闻之而恚曰此之为儒者如是何以辟佛为哉此禅学之所以日新月盛而未有已也又三百余年而阳明子出始固常求之二氏之说矣乆而无所得始反而求之六经特举前日所让弃于佛氏者而恢复之且周旋于宋儒之说相与弥缝其隙两收朱陆以求至是良知之说有功后学斯文赖以一振由今读其书如曰佛氏本来面目即吾圣人所谓良知又曰工夫本体大畧相似只佛氏有个自私自利之心所以不同又曰佛氏外人伦遗物理固不得谓之明心可谓中其要害吾意后之学圣人者由阳明子而朱子及于明道濓溪溯之孔孟如是而已矣然学阳明之学者意不止阳明也读龙溪近溪之书时时不满其师说而益启瞿昙之秘举而归之师渐挤阳明而禅矣不亦寃哉则生于二溪之后者又可知矣虽使子舆氏复生亦且奈之何哉仆常私慨以为举今之世诚欲学者学圣人之道而不聴其出入于佛老是欲其入而闭之门也譬之溺者与之以一瓠而济一瓠亦津梁也学者患不真读佛氏书耳苟其真读佛氏书将必有不安于佛氏之说者而后乃始喟然于圣人之道直取一间而逹也审如是佛亦何病于人乎然言至此亦甚不得已之极思矣仆生也晚不及事前辈老师大儒幸私淑诸人于吾乡得陶先生学有渊源养深自得不难尊为坛坫与二三子共绎所闻每一与讲席輙开吾积痼退而惘然失所怀也一时闻者兴起新建微传庶几有托其它若求如之斩截霞标之笃实子虚之明快仆自视欿然以为不可及因而徃还论道十余年如一日不问其为儒与禅也至仆之于足下私心期望更有不同于泛泛者足下志愿之大骨力之坚血性之热徃徃度越后进由其所至成就正未可量不敢遽问其为儒与禅也其余诸子可知矣然而世人悠悠不能无疑曰诸君子言禅言行禅行律禅律游禅游何以道学为哉且子而与其从学佛之士寜若从吾流俗士仆闻之笑而不答诸君子自信愈坚其教亦愈行而其为世人之悠悠愈甚噫嘻今而后将永拒人于流俗之外不得一闻圣人之道者是亦诸君子之过也传有之中道而立能者从之又曰鲁人猎较孔子亦猎较诸君子而诚畏天命悯人穷有溥济一世之襟期尽一世之流俗归之大道上接孔孟之传下闯阳明之室则心迹去就之际宜必有以自处矣若止就一身衡量诸君子行履尽足自信亦安徃而不可乎然仆有以知足下之必为彼而不为此也仆资性不逮人老而未闻道犹窃愿学焉斤斤救过之不遑苟足以匡吾之过而进吾之不及皆吾师也请从而终事焉小学之订愿足下勿疑亦并无致疑于仆愿足下终以教我
　　与黄石斋少詹一【名道周】
　　学术不明人心不正而世道随之遂有今日之祸一丝九鼎独赖吾党清议犹有存者阴以褫奸回之魄而扶国命于无疆则亦所谓功不在禹下者也仆以衰病伏枕弥岁日不接朝事友人时时传门下昌言累牍輙为击节无何又得去国状复为之太息不已嗟乎君臣相遇自古难之矣今日者门下方几几得之而终复不遇也岂非天乎语云汉文不能用贾谊谊与有过焉以征近事千古同慨仆不意门下学古之道而仅以长沙拟也虽然天而果欲平治斯世将必有操大人之学如孟夫子者起而一遇虽齐梁之君犹足用之而况进而圣明乎世无其人惟门下终勉之
　　答胡嵩髙朱绵之张奠夫诸生【嵩髙名岳绵之名昌祚奠夫名应鳌】
