<!-- { "loadSidebar": true } -->
　　示病维摩元不病【任维摩诘言从痴有爱则我病生以一切众生病是故我病若一切众生病灭则我病灭】在家灵运已忘家【縯鸟窠禅师谓防通禅师曰汝若了净智圆妙体自寂即真出家何假外相汝当为在家菩萨戒施俱修如谢灵运之流也】何须魏帝一丸药【援魏文帝诗与我一丸药光耀有五色服之四五日身体生羽翼】且尽卢仝七椀茶【厚卢仝谢孟谏议寄新茶一椀喉吻润二椀破孤闷三椀搜枯肠惟有文字五千卷四椀发轻汗平生不平事尽向毛孔散五椀肌骨清六椀通仙灵七椀吃不得也惟觉两腋习习轻风生】
　　汲江煎茶
　　活水仍须活火烹自临钓石汲深清大瓢贮月归春瓮小杓分江入夜缾雪乳已翻煎处脚【次公茶谱袁州之界桥其茶名甚着不若湖州之研膏紫笋烹之有緑脚垂下也】松风忽作泻时声枯肠未易禁三椀卧听山城长短更
　　种茶
　　松间旅生茶已与松俱瘦茨棘尚未容防翳争交构天公所遗弃百歳仍穉防紫笋虽不长【厚陆羽茶经紫者上緑者次笋者上芹者次】孤根乃独寿移栽白鹤岭土软春雨后弥旬得连隂似许晚遂茂能忘流转苦【任杜诗寄语风光共流转暂时相赏莫相违】戢戢出鸟咮【厚茶谱蜀州雀舌鸟嘴麦颗】未任供白磨且可资摘嗅千团输大官【次公大官天子之官主饮食】百饼私鬬【次公茶经建人谓鬬茶为茗战】何如此一啜有味出吾囿
　　种松得徕字【其四在懐古堂其五在石经院】
　　春风吹榆林乱荚飞作堆荒园一雨过戢戢千万栽青松种不生百株望一枚一枚已有余气压千亩槐野人易斗粟云自鲁徂徕【次公诗徂徕之松】鲁人不知贵万灶飞青煤【师兖州出佳墨多用徂徕山松烧煤】束缚同一车胡为乎来哉【縯西狩获麟孔子曰孰为来哉】然解其缚【次公许子面缚衔壁以见楚王楚王命解其缚】清泉洗浮埃枝伤叶尚困生意未肯回山僧老无子养护如婴孩坐待走龙蛇清隂满南台孤根裂山石直榦排风雷【縯杜诗榦排风雨尤力争根断泉源岂天意】我今百日客养此千歳材茯苓无消息【縯松脂入土千年化为茯苓】双鬓日夜催古今一俛仰作诗寄余哀
　　戏作种松
　　我昔少年日种松满东冈初移一寸根细如防秧二年黄茆下一一攒麦芒三年出蓬艾满山散牛羊不见十年余想作龙蛇长夜雨波浪碎朝露珠玑香我欲食其膏已伐百本桑人事多乖迕【子仁杜诗人事多错迕】神物竟茫朅来齐安野夹路须髯苍防开蛇窟【縯松脂入土千年为茯苓状如蛇鸟兽者良杜甫寄员外云翻动神仙窟封题鸟兽形】不惜斤斧创纵未得茯苓且当拾流肪釜盎百出入皎然散飞霜槁死三彭仇【次公三彭道书所谓彭质彭蹻彭居也神仙传僧契虚造仙境仙官谓之曰子能伐三彭之仇乎】澡换五谷肠青骨凝緑髓丹田发幽光白髪何足道要使双瞳方却后五百年骑鹤还故乡【厚王子晋骑鹤还缑氏山头与世人相别】
　　雨后行菜
　　梦回闻雨声喜我菜甲长平明江路湿并岸飞两桨天公真富有乳膏防黄壤霜根一蕃滋风叶渐俯仰未任筐筥载已作杯盘想艰难生理窄【厚杜诗人生留滞生理难斗水何直百忧寛】一味敢专飨【次公王羲之云有一味之甘割而分之】小摘饭山僧【厚杜诗自鉏稀菜甲小摘为情亲】清安寄真赏芥蓝如菌蕈脆美牙颊响白菘类羔豚冐土出蹯掌【厚左传宰夫胹熊蹯不熟】谁能视火候小灶当自养
　　和子由种菜久旱不生
　　新春阶下笋芽生防里霜虀倒旧甖时绕麦田求野荠强为僧舍煑山羮园无雨润何须叹身与时违合退耕欲看年华自有处鬓间秋色雨三茎【子仁子由诗云家居闲暇厌长日欲看年华上菜茎】
　　煑菜【并序】
　　吾借王参军地种菜不及半亩而吾与过子终年饱菜夜半饮醉无以解酒輙撷菜煑之味含土膏气饱风露虽粱肉不能及也人生须底物而更贪耶乃作四句
　　秋来霜露满东园芦菔生儿芥有孙我与何曽同一饱不知何苦食鸡豚【縯何曽性奢侈一食万钱犹云无下筯处】
　　问大冶长老乞桃花茶栽东坡【尧祖大冶县属兴国军】
　　周诗记苦荼【縯诗谁谓荼苦其甘如荠】茗饮出近世【子仁杜诗茗饮蔗浆携所有】初縁厌粱肉【縯杜诗甲第纷纷厌粱肉】假此雪昏滞嗟我五亩园桑麦苦防翳不令寸地闲【次公杜诗寸地尺天俱入贡】更乞茶子蓺饥寒未知免已作大饱计庶将通有无农末不相戾春来冻地裂紫笋森已鋭牛羊烦诃叱筐筥未敢睨江南老道人齿髪日夜逝他年雪堂品尚记桃花裔
　　独觉
　　瘴雾三年恬不怪反畏北风生体疥朝来缩颈似寒鸦熖火生薪聊一快红波飜屋春风起先生黙坐春风里浮空眼缬散云霞【次公李贺诗甲屏风醉眼缬】无数心花发桃李【厚华严经菩提心华亦复如是】翛然独觉午牕明【次公陈后主诗午醉醒来晚无人梦自惊夕阳如有意故傍小窻明】欲觉犹闻醉鼾声回首向来萧瑟处也无风雨也无晴
　　谪居三适三首
　　旦起理髪
　　安眠海自运浩浩朝黄宫【次公荘子海运则鹏徙于南溟道家以脐下为丹田脑顶为黄宫故云若要不老还精补脑有河车搫运之法】日出露未晞【縯诗兼葭萋萋白露未晞又湛湛露斯匪阳不晞】郁郁蒙霜松老栉从我久齿疎含清风一洗耳目明习习万窍通少年苦嗜睡朝谒常怱怱爬搔未云足已困冠巾重何异服辕马沙尘满风騣【孝祥柳宗元晋问风騣雾鬛】雕鞍响珂月实与杻械同解放不可期枯柳岂易逢【次公先生尝有诗云何异枯杨便马疥】谁能书此乐献与腰金公
　　午窻坐睡
　　蒲团盘两膝竹几阁双肘此间道路熟径到无何有【縯荘子何不树之于无何有之乡】身心两不见息息安且久睡蛇本亦无何用钩与手【厚遗教经烦恼毒蛇睡在汝心当以持戒之钩早倂除之睡蛇既出乃可安眠】神凝疑夜禅体适剧卯酒【厚白乐天诗未如卯时酒神速功力倍】我生有定数禄尽空余寿枯杨不飞花【厚易枯杨生稊何可久也】膏泽回衰朽谓我此为觉物至了不受谓我今方梦此心初不垢【厚药师经生无垢浊心无怒害心】非梦亦非觉请问希夷叟【次公陈图南自号希夷先生有衣冠子金励谒先生曰励向游华欲见先生先生睡未觉睡亦有道乎先生为诗曰常人无所重三睡乃为重举世此为息魂离神不动觉来无所知贪求心愈动堪笑尘地中不知梦是梦】
　　夜卧濯足
　　长安大雪年【厚杜诗汉时长安雪一丈牛马寒毛缩如猬】束薪抱衾禂【次公诗肃肃宵征抱衾与禂任杜诗城中斗米换衾禂相许宁论两相直】云安市无井斗水寛百忧【次公杜引水诗月峡瞿唐雪作顶乱石峥嵘俗无并云安汲水奴仆悲鱼复移居心力省白帝城西万竹盘接筒引水喉不干人生留滞生理难斗水何直百忧寛】令我逃谷【縯荘子逃虚者闻人足音跫然而喜】孤城笑鸺鹠【次公传鸺鹠啸夜】得米如得珠【厚説苑墨子谓滑厘曰今凶年有欲与子隋侯之珠者又欲与子钟粟者得粟不得珠得珠不得粟子将谁择】食菜不敢留况有松风声【厚南史陶景隐居闻松风欣然而乐】釡鬲鸣飕飕【次公史记蔡泽传泽入韩魏遇夺釡鬲于涂】瓦盎深及膝时复冷暖投明灯一爪剪快若鹰辞韝【厚退之送侯参谋诗令君行得所势若脱韝鹰】天低瘴云重地薄海气浮土无重膇药【援左传郇瑕氏之地土薄水浅于是乎有沉溺重膇之疾】独以薪水瘳谁能更包裹冠履二沐猴【縯汉书项羽传韩生曰人言楚人沐猴而冠果然】
　　倦夜
　　倦枕厌长夜小窻终未明孤村一犬吠【厚晋史傅咸云一犬吠形羣犬吠声】残月几人行衰髪久已白旅怀自清荒园有络纬【次公崔豹古今注络纬促织别名】虚织竟何成
　　纵笔三首
　　寂寂东坡一病翁白头萧散满霜风小儿悮喜朱顔在一笑那知是酒红【厚白乐天诗霜侵残鬓无多黒酒伴衰顔只暂红】
　　父老争看乌角巾【縯杜诗锦里先生乌角巾】应縁曽现宰官身【次公观音经言主宰有官之人不必县令】谿邉古路三叉口独立斜阳数过人北船不到米如珠醉饱萧条半月无明日东家知祀灶【厚后汉孙寳为张忠主簿入舍祭灶请比邻】只鸡斗酒定膰吾【援后汉乔传曹操祭墓文曰承从容誓约之言殂殁之后有经由斗酒只鸡过相沃酹】
　　夜烧松明火
　　歳暮风雨交【厚杜诗鸡鸣风雨交久旱雨亦好】客舍凄薄寒夜烧松明火照室红龙鸾快熖初煌煌碧烟稍团团幽人忽冨贵繐帐芬椒兰珠煤缀屋角香流铜槃【香松也出本草注】坐看十八公【縯三国志丁固梦松生其腹上曰松字十八公后十八年吾其为三公乎】俯仰灰烬残齐奴朝爨蜡【次公晋石崇小字齐奴尝以蜡代薪】莱公夜长叹【次公归田録冦公自少富贵不防油灯虽寝室亦然烛所至烛泪成堆】海康无此物烛尽更未阑
　　客俎经旬无肉又子由劝不读书萧然清坐乃无一事
　　病怯腥咸不买鱼【无巳白乐天诗下饭腥咸小白鱼】尔来心腹一时虚【次公老子虚其心实其腹】使君不复怜乌攫【縯黄霸为颍川太守吏食于道傍乌攫其肉后日吏还霸迎劳之曰甚苦食于道傍乃为乌攫肉也】属国方将掘防余【厚苏武在匈奴单于欲降之乃徙武北海上无人处使牧羝廪食不至掘野防草实而食之】老去独收人所弃【厚史记白圭人弃我取人取我与】悠哉时到物之初【援荘子老聃方沐孔子见之曰请问所游曰吾方游物之初】从今免被孙郎笑绛帕防头读道书【次公孙防字伯符人呼之为孙郎江表传防欲斩道士于吉诸将劝之防曰昔南阳张津为交州刺史舍前圣典训废汉家法律尝着绛帕头鼓瑟烧香读邪俗道书云以助化卒为南夷所杀此甚无益诸君但未悟耳】
　　观棊【并引】
　　予素不解棋独游庐山白鹤观观中人皆阖户昼寝独闻棋声于古松流水之间意欣然喜之自尔欲学然终不解也儿子过乃粗能者儋守张中日从之戏予亦隅坐竟日不以为厌也
　　五老峯前白鹤遗址长松防亭风日清美【厚陶渊明斜川诗序天气澄和风物闲美】我时独游不逢一士谁欤棊者戸外屦二【縯礼记戸外有二屦】不闻人声时闻落子【厚白乐天池上诗山僧对棋坐局上竹隂清映竹无人见时闻下子声】纹枰坐对【次公杜牧之诗玉子纹楸一路饶】谁究此味钩意钓岂在鲂鲤小儿近道剥啄信指【縯退之诗剥剥啄啄有客至门】胜固欣然败亦可喜优哉游哉【援诗优哉游哉聊以卒歳】聊复尔耳【厚晋阮咸曰未能免俗聊复尔耳】
　　出城送客不及步至溪上二首
　　送客客已去寻花花未开未能城里去且复水边来父老借问我使君安在哉今年好风雪防见麦千堆春来六十日笑口几时开【子仁白乐天诗青春只有九十日不开口笑是痴人】防作堂堂去【厚古诗青春背我堂堂去白髪欺人故故生】何妨得得来【縯僧贯休诗一瓶一鉢垂埀老万水千山得得来】倦游行老矣【厚司马相如与卓文君归成都家徒四壁立卓王孙耻之昆弟诸公更谓王孙曰长卿故倦游虽贫其人材足依也】旧隐赋归哉东望峩眉小庐山翠作堆【郡东庐山絶类峩眉而小】
　　被酒独行徧至子云威徽先觉四黎之舍三首
