<!-- { "loadSidebar": true } -->
　　昨者天子赫然独见于万世之表，既更两府，复引二公为谏官。见所条下及四方人所传道，知二公在上左右，为上论治乱得失，群臣忠邪，小大无所隐，不为锱铢计惜，以避怨忌毁骂谗构之患。窃又奋起，以谓从古以来，有言责者自任其事，未知有如此周详悃至，议论未知有如此之多者否？虽郑公、王又能过是耶？今事虽不合，亦足暴之万世，而使邪者惧，懦者有所树矣，况合乎否，未可必也。不知所谓数百千年已矣，不可复有者，今幸遇而见之，其心欢喜震动，不可比说。日夜庶几，虽有邪人、庸人如封、李者，上必斥而远之，惟二公之听，致今日之治，居贞观之上，令巩小者得歌颂推说，以饱足其心；大者得出于其间，吐片言片辞，以托名于千万世。是所望于古者不负，且令后世闻今之盛，疑唐舜、三代不及远甚，与今之疑唐太宗时无异。虽然，亦未尝不忧一日有于冥冥之中、议论之际而行谤者，使二公之道未尽用，故前以书献二公，先举是为言。已而果然，二公相次出，两府亦更改。而怨忌毁骂谗构之患，一日俱发，翕翕万状。至于乘女子之隙，造非常之谤，而欲加之天下之大贤，不顾四方人议论，不畏天地鬼神之临己，公然欺诬，骇天下之耳目，令人感愤痛切，废食与寝，不知所为。噫！二公之不幸，实疾首蹙额之民之不幸也！

　　虽然，君子之于道也，既得诸内，汲汲焉而务施之于外。汲汲焉务施之于外，在我者也；务施之外而有可有不可，在彼者也。在我者，姑肆力焉至于其极而后已也；在彼者，则不可必得吾志焉。然君子不以必得之难而废其肆力者，故孔子之所说而聘者七十国，而孟子亦区区于梁、齐、滕、邾之间。为孔子者，聘六十九国尚未已。而孟子亦之梁、之齐二大国，不可，则犹俯而与邾、滕之君谋。其去齐也，迟迟而后出昼，其言曰：“王庶几改之，则必召予。如用予，则岂惟齐民安，天下之民举安。”观其心若是，岂以一不合而止哉？诚不若是，亦无以为孔孟。今二公固一不合者也，其心岂不曰“天子庶几召我而用之”，如孟子之所云乎？肆力焉于其所在我者，而任其所在彼者，不以必得之难而已，莫大斯时矣。况今天子仁恕聪明，求治之心未尝怠，天下一归，四方诸侯承号令奔走之不暇，二公之言，如朝得于上，则夕被于四海，夕得于上，则不越宿而被于四海，岂与聘七十国，游梁、齐、邾、滕之区区难艰比耶？姑有待而已矣。非独巩之望，乃天下之望，而二公所宜自任者也。岂不谓然乎！

　　感愤之不已，谨成《忆昨诗》一篇，杂说三篇，粗道其意。后二篇并他事，因亦写寄。此皆人所厌闻，不宜为二公道，然欲启告觉悟天下之可告者，使明知二公志。次亦使邪者庸者见之，知世有断然自守者，不从己于邪，则又庶几发于天子视听，有所开益。使二公之道行，则天下之嗷嗷者，举被其赐，是亦为天下计，不独于二公发也，则二公之道何如哉？尝窃思更贡举法，责之累日于学，使学者不待乎按天下之籍，而盛须土著以待举行，悖者不能籍以进，此历代之思虑所未及，善乎，莫与为善也。故诗中善学尤具，伏惟赐省察焉！〈辑自《圣宋文选》、《南丰文粹》〉

　　【代上蒋密学书】

　　夫蜀之奢闻天下，蜀之守前后相望，皆遂其俗而已，岂以俭为不美耶？盖蜀之守既贵重，而奢者人情之所便也，遂其俗者蜀人悦，而美名之所归也。彼席贵重之势，行所便而得美名，盖常人之所奔走也，夫谁肯舍而为俭哉？然不知夫推理而行俭者亦乐也。变其俗而治，其始也，民虽疑且恐，且指日以谤；其终也，必化以服，则美名安得而不归哉？是其为美名也，君子之所名，穷万世而不灭者也。

　　然世不推其所以然，而相与立论曰：“蜀易恐以动，俗既久以固，其不可以更也。”是大不然，夫不知民之难与虑始也，当事之更也必怨，岂惟蜀？子产之治郑也，三年，郑人有欲杀子产者，夫非怨哉？然郑卒以大治，戴子产卒以如父母，其终也，化且服云。此其效尤章章者也，岂患其易动哉？

　　蜀也，皆天下之人也，一而治之，安有不同乎？至于俗也，有不变而治者，有变而治者，所宜所向，不变而治者也，非礼义之归，变而治者也，若蜀之奢，岂礼义之归乎？奚而不变也？必也，久且固焉，则遂之而已。世之事入于乱者众矣，去治古远矣，举将遂之耶？必不然也。

　　然世所以莫或为与或为之而无其效者，是亦有二说，非如向之所云者一也。今之为吏者，势不得专且久，不专则谤易行，不久则化且服不可以俟也。是其所以莫或为与或为之而无其效也，可为太息也已。

　　及昨者执事之入蜀也，独欲出数百年之表，修之于躬而化其俗。某闻之喜且慕，不知其至也。既而卒以不专则谤易行，不久则化且服不可以俟也而罢。天下之望者，至今以为过。某闻之嗟且恨，亦不知其至也。虽然，执事之推是心也，好古而非俗之愿也可知。夫好古而非俗之愿者，行于此亦必均于彼，推于一亦必应于万。今执事之来余杭也，其由是心欤？

　　某也仰声义之旧，而其心有所迫切者，常人既不可以语，是以千里为近，以险途畏暑为广厦清凉，而自致于执事之门，以归计焉。岂惟以执事好古而非俗之愿为可也？抑亦以某人尝望辉光被收纳，有一日之素，而藉口以来，伏惟少垂听。某之家本穷空，迨某人而始得禄，不十年而某人没，没之日赖于友以葬。既葬，而其孥流离于乡，数期之间，疾疠死丧，十口之所存者，惟老母与某也二而已。无田而耕也，无货与技以为商与工也，无力以佣也，无屋庐以居也，奉老母而寓食于人者，迨十年矣。噫！是诚子之不孝者也，人之天穷者也。每观古人啜菽饮水亦养之说，而己尚不得有此，则昼而行，夜而卧，矍然而思，[B242]然而不知涕之交颐也。在上之君子闻是言也，知是人也，其哀之乎，抑不哀也？不哀之而曰仁可乎？哀之而不救之可乎？今某也得有屋庐以居，十数亩之田以业，老农女之妻以爨，而身耕于外，以觊得菽水之资，而奉老母，给祭祀，则志愿足矣。其为事至细，其为求至易与也，不过执事一器一会之所费而足济之矣，其忍有惜欤？十年而无可告者，今也遇执事，好古而非俗之愿者也，有一日之素者也。若告而又不见哀，哀而又不见振焉，则斯人也卒穷而死耳，岂有望于此哉？伏惟少留意而念焉。〈辑自《圣宋文选》、《南丰文粹》〉

　　【代人上石中允书】

　　人之去教化，不为盗也，其几矣！数十百年，公卿大夫无完人，即材与艺或薄于自修，即今之所谓自修，或薄于材，细谨细忠。今之所谓自修也，大节大行不如是其已也，而能者止于是。故自朝廷至于四方无治官，上虽有善意善令不能行，民之穷滨于死无所告，天下之未治无他焉，由是而已耳。群下相渐，靡靡成俗，所为戾道，过计者乃取士于是焉，其无得也明矣。一有骇而动之者，不比而盗也，其几矣。噫！可怪也！可惧也！

　　今者更贡举法，善矣。人相从观诏书，戾者矍然有意于惧，怠者幡然自强矣，数百年来未有此举也。然吏趣修其文耳，未有能力行者也；士趣强其外耳，未有能心通者也。不心通，赏罚一不振焉，必解矣。有圣人作，不易是法矣。然而云尔何也？圣人之为教，以己为之先，以法制之助。不以己为之先，虽有善制，圣人不能行也。今能为之先，不在于吾君与吾民之所耳目者，吾君固能为之先矣。吾民之所耳目者，朝则公卿大夫，外则长若师，然而可法者殆少矣。太学化枢也，得执事为之先，蔡学士过此，言太学之行渐行矣，诚甚盛矣。不识通之于心者为谁，而能广之于朝廷天下乎？

　　某四年时太学生也，今者欲往而依执事，会学之令，不五百日，则不得举。某贫，父母待某然后养，不蚤得往也。今欲往焉，则恐后时不得举，则望旦夕而事亲者，毋所图焉，遂未依执事而学也。某之所就亦鄙矣，所不足于心亦大矣，某岂肯屑然哉？顾诚有不得已，谨书所作通论杂文一编以献，并叙太学得执事之盛，以为天下望。〈辑自《圣宋文选》、《南丰文粹》〉

　　【代人上永叔书】

　　大有为之时不世得，众贤既已遭遇其时，方夙夜唯道深微之际，明王体，断国论，建万世之长策，佐明主于唐虞之盛，非茸曲士所能仰望其辉光也。然使百姓人衍户格，四夷轨道，上下礼义粲然，此时于用材亦无遗弃者矣。夫制阖运辟，尺枢之力耳；夷荒植善，五寸之铁耳。二者皆微，有以用之，则人之兴居，天之长养，待之然后安而有成，譬之偏材薄技，亦宜有所用之也。

　　某撇虚颛蒙，不晓于义，国家幸以世德之故，引之仕籍。伏自思念，可以自效，唯首公营职，故朝而出，暮而归，让易即烦，有知必为，图所以展报而已。而州之守ヘ，部之使者，皆过引其长，而形之荐书，岂某之敢望？众君子成就之使然耳。执事旦夕辅天下，居庙堂，其有意于偏材薄技耶？幸有意，则某愿先出于门下，然非敢望也。倘以伯氏昔年京洛之旧，以庇其衰绪而振其子弟，则某不宜自后焉。〈辑自《圣宋文选》〉

　　【听琴序】

　　凡有贵于物者，岂特物不能胜之欤？抑亦无所待于物故也？世之有学者名占一艺，苟不期于徇物，则亦足贵矣。然以自售，然后人得而贱之。故工于艺者，常恐人之羞薄，则往往拂人之好，而自要其简重。虽求之者愈勤，而拒之者愈坚，然不知人亦愈羞薄之也。

