<!-- { "loadSidebar": true } -->
　　臣某言臣母刘氏今月十三日忽患暗【集作音】风发动状候非常今虽似退犹甚虚惙惊惶忧苦不知所图臣惟一身更无兄弟侍疾尝药难阙须臾伏乞圣恩停臣所职今臣见在家扶侍其官吏等并已发遣讫臣以庸微特承顾遇防自卑品委以剧司夙夜惊惶惟思答効至诚至恳天睠所知岂虑未効防尘遽廹方寸以开塞重轻之务加焦劳皇【集作忧】惕之懐虽欲狥公无由枉志况忠孝同道臣子一心许国诚切于死生报亲忍忘于顾复进退穷蹙昧死上陈候母刘氏疾疢小瘳冀微臣驽蹇再効无任惶惧恳倒哀鸣【类表作呜咽】之至
　　为崔相陈情表　　　　　　白居易
　　臣植言臣有情事乆未敢言今輙陈露伏増战【缺】臣亡父某官亡妣某氏是臣本生亡伯某官某赠某官臣今承后建中初德宗皇帝念臣亡伯位高无后以犹子之义命臣继绍仍赐臣名嗣袭虽移孝思则在上荷君命俾【集作永】承继絶之宗中夺私恩遂阻劬劳之报歳月旷乆情礼莫申自去年以来累有庆泽凡在朝列再蒙追荣或有陈乞皆许廻授况臣猥当宠擢谬陟台阶爵禄之荣实有逾于同軰显扬之命独未及于先人饮泣茹悲哀慙两极臣今请以在身官秩并前后合叙勳封特乞圣慈廻充追赠倘允所请无幸于斯则臣乌鸟之心犹再生而展养犬马之力誓万死以酬恩蹐地仰天不胜感咽披陈诚恳烦黩宸严无任惶惧激切之至谨奉表陈露以闻
　　为濮阳公陈情表　　　　　李商隐
　　臣某言臣闻事君以忠者所宜効死食君之禄者亦戒妨贤茍非内慊私诚外忧官谤则安肯固辞武节强委侯【集作信】圭拒七命赐国之荣舍万里封侯之防必知不可安敢无言臣某中谢臣因縁代业遭逢【集作遇】圣时窃常【集作尝】有志四方不扫一室奉隋武之家事无愧陈辞慕邓傅之门风不伤清议属者每忧不试深耻因媒自荐之书朝投象魏殊常之泽暮降芸香其后契濶星霜覊离戎旅从军王粲徒感所知掌檄陈琳亦常交辟吕元膺东周保厘之日李师古太平畔【集作叛】涣之时潜入其徒盈于留邸臣此时尚持白简犹着青袍元膺知臣传劒论兵本于仁信佩鞬揷羽亦识孤虚俾以发奸假之捕盗幸无容忍以及焚巢旋带银章俄分竹使隼旟楚峡出以分忧熊轼郧城忽然通贵岂意复逾五岭更授再麾中间叨相青宫忝司缇骑才通闺籍又处藩条越井朝台备经艰险贪泉浈水益励平生是甘马革之言常惧虎皮之诮及圣造逺流南极许拱北辰黄犊留官胡牀挂柱如生羽翼若出婴罗誓以归彼冗员处之散地俄以朝那阙守昆壤须人一去阙庭五罹寒燠处京畿五百里之内控番寇数十州之多提皷烧烽増埤濬洫虽国家逺追【集作敦】上策不事交争然虵豕难防犬羊易纵茍罢严彻警则负约渝盟臣自受命以来为日斯乆未尝一日不修战格未尝一日不数军储使士有鬬心人无虚额使之侦候咸亦闻知尚未能率励骁雄揣磨锋镝逺收麻垒直取艾亭成大朝经武之威毕微臣报主之分可书竹帛不辱旂常盖以乆处炎荒备薫瘴毒内摇心力外耗筋骸虽马援据鞍尚能矍铄而班超揽镜不觉萧衰恐无以早就大功乆当重任自思已熟求退为宜伏惟皇帝陛下道冠百王功高三代照临若日覆露如天况今国不乏人时称多士有才畧在臣之右齿发少臣之年俾代处是邦逓临斯位以之责効谁曰不然俾前逹后生皆无蔽滞由中及外得以交相成陛下适时之方减微臣固宠之责臣不胜祈恩恳廹之至谨差某官某奉表以闻
　　自叙表　　　　　　　　　　李峤
　　臣峤言奉今月十七日口勑令臣等各自述行能进者臣以蒙鄙遭逄休歴陛下降非常之遇垂不次之恩擢处崇班超登近侍上感皇明识遇之厚下忧忝冐负乘之责常愿肝脑涂地以报所天魂魄归泉不忘结草至于欲披诚欵曲尽智能竭心本朝输力明主此臣日夜之所思念胷襟之所蓄积岂敢更为进退茍事亷隅固守防谦坐餙邉幅臣早遘凶闵素甘贱贫少纒羸疴不任劳苦从仕代饥寒之役狥禄无显逹之心脩身惧于辱先履道期于逺害见强御之为患也故处之以谦卑知刻薄之为尤也故行之以仁恕慕退让不敢从驰竞之流戒贪残不敢为丝髪之犯若乃温良诚信之道忠孝友悌之规莫不仰承圣风俯蹈家训采太平之名教移中人之志业及其屏私昵忘比周内无术数之机外絶朋附之党一心奉主介然孤立此臣之所以登朝廷而事明圣全直道而朂身名者也人臣事君有死无二见危则致其命当事则先其劳有罪不敢辞有能不敢隐是以西戎不静充国自其谋南越未賔终军思赴其难臣幸蒙采择得备驱驰若使餙固陋之心竭驽蹇之用勉之以匪懈将之以至公则虽簿领百端枢衡众务亦浅深而必効何难易之敢辞哉盖明主程才以建官忠臣量已以受职是故轮辕异适水火殊用当其材则事逸而功倍乖其分则形劳而绩亏陛下弃短收长循名责实使得効其薄伎申其末用则臣之浅术可得而言臣曽渉经典笃好文史渐六艺之腴润驰百家之阃阈至若操觚秉牍纪事属辞虽窃比老彭诚未拟于先哲而上追班马敢自强于后进陛下以钦明抚运齐圣握图冠千龄而首出超百王而高视德泽汪濊典章明密至道共八风俱翔神功与四时并运是以众庶恱豫符瑞肹蠁九服清夷百蛮职贡而嵩高梁父未循【疑作修】昭报之坛礼官儒林不辑升平之颂使鸿名有时而鬰良史靡得而称臣窃惧焉昔成康之隆颂声并作武宣之盛文章间起虞德茂而臯繇作歌鲁道兴而奚斯有述然后功业显乎代德音昭乎声若夫保驭中和宪章大雅通讽谕之防抒嗟叹之懐此臣子之旧经国家之前式不可阙也臣幸得沭浴恩造扶侍轩墀目覩邕熙心积愤懑思陈愚瞽庶存万一徒以牵迫贱事卒卒无须臾之闲顿伏尫羸轧轧多沉滞之恩常恐犯雾露填沟壑不获賛扬上德摅布下情生为负义之人死为孤恩之鬼是用终朝三省逹夜九廻抚心刻意屏营反侧倘得叅名芸阁假迹蓬山探石室之秘文览金版之遗籍听歌探颂以观四方之风讲艺论诗以崇三代之式第其科目载之简编大以荐陈郊庙报享成功小以敷布乐章润色鸿业使宏勳播于金石盛德流乎舞咏光济于当日泽被于来叶然后退没草泽下入幽泉犹生之年也冐陈愚恳惟我陛下察焉臣峤诚惶诚恐顿首顿首
　　出官后自叙表【德宗】　　　　齐　映
　　臣某言伏以臣之依君犹子之依父若心有忧患口不陈闻则是孤负恩慈自取祸败臣某中谢臣去八月十九日陛下赐臣荫官诏云漕运成功擢居东掖者臣俯慙光宠上感圣明粉骨糜躯匪申报効臣昨当都主运之日是上都阙粮之时贼光未平蝗虫方甚臣于河隂领米分付陜州务相催驱不敢廻避其时王事至切臣官最卑臣心虽守谦恭公事亦多抵牾犹蒙陛下遣叚日暹宣慰于臣处事之难臣有微功实由天庇及臣延英对日不敢一言自陈怒臣者疑臣以张身势忧臣者料臣必投魑魅今臣贬官自縁亲累圣恩犹与上州自然宿怒未平因恐小人承便臣既在逺还固易诬痛则呼天实在今日忧之切者谨陈一端往者张镒在鳯翔之时奏留都营田副使张信之得罪自为犯赃以臣不与往还于臣便生疑怨一昨秋夏之际张信之多在上都自臣贬黜已来不知今向何处但虑知臣在近又知执政恠臣必恐求媚取容搆虚逞怨倘有罪戾闻于圣听乞降三司审推则臣万死无恨方当黜责犹恃恩私仰望天顔实如咫尺无任忧廹恃恩之至








　　文苑英华卷六百二
　　钦定四库全书
　　文苑英华卷六百三　　　宋　李昉等　编请致仕一【致仕表二卷英华所编失年代先后今正之】
　　为阎大将军乞致仕表一首
　　代人乞致仕表一首
　　为太仆卿刘基请致仕表一首
　　卢岐州请致仕表一首
　　代刘幽州请致仕表一首
　　为殿中监赵元楷请致仕表一首
　　为工部尚书叚纶请致仕表一首
　　为姚大夫请致仕归侍表一首
　　为温给事请致仕归侍表一首
　　为王左相请致仕表一首
　　为阎大将军乞致仕表【后周】　庾　信
　　臣某言臣闻礼云大夫七十致仕于朝传家于子膳则贰珍衣称时制臣自出身奉国四十余年遭遇风云从微至着太祖文皇帝扶危济难奄有关河臣实无堪中防从事自洛食风尘河梁旗皷华隂有白马之兵河曲有黄沙之阵臣虽用命不能竒策功薄赏厚因人成事恩泽年表常以愧心仰逢周朝以揖让登庸讴歌受命主贵臣迁频烦荣宠三槐以铸鼎象物知其神奸五等以桓珪餙瑞守其宫室臣以何德兼而有之况复水土之职王梁以应防受征兵戈之王韩信以登坛独拜语其连类臣又何人当今四海未宁三方鼎峙陛下劳心之日羣公展効之秋而臣甲子既多耄年又及无賔客之事谬逹诸侯之班尸禄素餐乆紊彛典负乘致冦徒烦有司加以寒暑乖违节宣失序风水交侵菁华已竭虽复廉颇强饭马援据鞍求欲报恩何能为役荣啓期之乐适足自贻烛之武之言无能为也特乞解所居官言从初服事符骸骨之请非谋几杖之赐若臣北陵移病东臯归老山河茅社一反司勳公侯珪璧还封典瑞则朝无冐位之人臣免妨贤之责虞氏养老敢希东序之荣周朝如荼岂望西郊之礼但瞻仰天威方违咫尺徘徊城阙私増凄恋不任知止之情云云
　　代人乞致仕表　　　　　　前　人
　　臣遡言臣闻一叶将陨宁待于风露百川皆到自竭者潢汚臣輙感之以悲以咽臣某中谢臣仲春之末旧患渐加双足颇蹇四支不利扶歩有邯郸之失勉视无离娄之明安可率此留务溷兹恒典陛下恩周曲成未忍捐弃微臣困至于亟转不堪胜臣所以自咎自伤泪继之血臣某中谢臣特承先绪进不因人陛下悯臣无用举直而宥戅自奉图太极宣綍中书陛下收臣于一心任臣以独掌九年冀登宰辅八歳载践宗伯出拥干旄入叅衡镜或云台之上微臣预畴咨之旨或日观之下诏臣操刋勒之文美而畅之臣实尤忝明宪不敢以纎负造竟微于滴助【阙】　日月【阙】　　其如氷炭交集诚懐伏以前陪政事亲荷德音谓臣等经侍轩墀子孙尚延保防臣荷蝼蚁歘戴【一作欵载非】丘山臣宜生亦尽命死且陈力窃不知终而不知止朝列三数与臣同侪臣未六十推臣则防独臣弥当【一作留】顿顇病不俟年盈量穷涯满而招损逾时每乖于勿药永日犹系于苞桑览分必然贪荣所忌伏乞免臣见职退毕余生察臣荣不可支矜臣分不能强廼臣之幸也岂悟仁夀之闼有此一时承明之庐无縁再谒心神已弊晷刻増悲叨睿鉴则多士莫先违圣顔则小臣何逺惟冀三条啓道【一作路】万乘廵京恱西怨之羣黎逮东封之从者危魂倘驻枯骨如存是臣之惬非臣所望臣又闻驱奔効驾先辍于羸骀翔集贺成近遗于铩翮彼常知暮而况臣哉闻未遑请臣之恳恋至于隳官臣合书罪无任战栗恋结之至
　　为太仆卿【新旧唐书作卫尉卿】刘基请致仕表【太宗】
　　上官仪
　　臣某言臣轻生多幸早逢昌运缔构之初得効驽蹇诚欵虽竭功绩靡伸沐浴恩光谬叨荣级歴居近要出纳隆显顾循庸菲逾溢涯分思展尘露以酬洪造镂骨铭肌无忘夙夜但犬马之齿甲子已多风雨之疾惛眊日甚虽年非致事而力不当官簿领沉迷端绪纰缪乆尸厚禄腼惧在躬内省愆尤外慙物议乞解见职退就衡门朽质余生获从药疗冀蒙渥泽未归泉壤难预朝请瞻望阙庭葵藿微心方希临照不任悃欵之至伏愿天慈特垂矜许轻尘听览愈増震越云云
