<!-- { "loadSidebar": true } -->
　　夫人赞皇县君李氏赵郡髙邑人也六代祖素立安南都防五代祖休烈赵州刺史髙祖讳至逺天官侍郎曾祖畬国子司业祖讳承工部尚书河南观察使考讳藩门下侍郎同平章事赠户部尚书夫人讳娥相国长女也适河东裴君克谅今为海州刺史一子曰鐬左卫骑曹参军一女适陇西李遂遂为夀州录事参军由此而上得于国家史牒云夫人为相门女邦君妻不以华贵骄人能用恭俭克巳抚下若子敬夫如宾衣食之余旁给五服亲族之饥寒者又有余散霑先代仆使之老病者又有余分施佛寺僧徒之不足者澣衣菲食服勤礼法礼法之外讽释典持真言栖心空门等观生死故治家之日欣然自适捐馆之夕恬然如归寳厯三年三月一日疾终于海州官第其嵗十一月十四日归祔于某所先茔年五十有四夫人之从裴君也歴官九任凡三十一年族睦家肥辅佐之力也由此而上得于裴君状云夫源逺者流长根深者枝茂噫李氏之世禄世徳有所从来矧相国端方廉雅孝友忠肃自从事彭城登庸宰府不以夷险而迁其道宜乎居极位享名贤也夫人敬恭勤俭柔顺慈惠自女于室妇于家不以初终而怠其行宜乎啓封邑光徳门也裴君修文达政洁已爱人自佐邑从军连牧二郡不以寒暑而易其心宜乎荷百禄号良二千石也呜呼非此父不生此女非是夫不称是妻斯所谓类以相从合而具美者也论譔表志其可阙乎铭曰
　　髙邑之祥降于李氏相门之庆钟于女子女子有行归于裴君君亦良士宜贤夫人夫人虽殁风躅具存勒名泉户作范闺门
　　如信大师功徳幢记
　　有唐东都临坛开法大师长庆四年二月十三日终于圣善寺华严院春秋七十有五夏臈五十二是月二十二日移窆于龙门山之南岗寳厯元年某月某日迁葬于奉先寺祔其先师塔庙穴之上不封不树不庙不碑不劳人不伤财唯立佛顶尊胜陀罗尼一幢幢髙若干尺圜若干尺六隅七层上覆下承佛仪在上经咒在中记讃在下皆师所嘱系门人奉遗志也师姓康号如信襄城人始成童授莲花经于释岩既则戒学四分律于释晤后传六祖心要于本院先师净名楞伽俱舍百法经根论枝防不通焉由是禅与律交修定与慧相飬蓄为通粹揭为僧豪自建中讫长庆凡九迁大寺居十补大徳位莅法防主僧盟者二十二年勤宣佛令卒复祖业若贵贱若贤愚若小大中乗人游我门绕我座礼我足如羽附凤如水防海于戏非夫动为仪言为法心为道塲则安能使化縁法众悦随欣戴一至于是耶同学大徳继居本院者曰智如弟子上首者曰严隠暨归靖藏周常贲怀嵩圆恕圆昭贞操等若干人聚谋幢事瑑刻既成将师理命请苏州刺史白居易为记记既讫因书二四句偈以赞云
　　师之度世以定以慧为医药师救疗一切师之闇维不塔不祠作功徳幢与众共之
　　华严经社石记
　　有杭州龙兴寺僧南操当长庆二年请灵隠寺僧道峯讲大方广佛华严经至华藏世界品闻广博严净事操欢喜发愿愿于白黑众中劝十万人人转华严经一部十万人又劝千人人讽华严经一卷每嵗四季月其众大聚防于是摄之以社齐之以斋自二年夏至今年秋凡十有四斋每斋操捧香跪啓于佛曰顾我来世生华藏世界大香水海上寳莲金轮中毗卢遮那如来前与十万人俱斯足矣又于众中募财置良田十顷嵗取其利永给斋用予前牧杭州时闻操发是愿今牧苏州时见操成是功操自诣苏凡三请于予曰操八十一矣朝夕待尽恐社与斋来者不能继其志乞为记诫俾无废坠予即十万人中一人也宜乎志而賛之噫吾闻一毛之施一饭之供终不坏灭况田千畞斋四时用不竭之征备无穷之供乎噫吾闻一愿之力一偈之功终不壊灭况十二部经常出于千人口乎况十万部经常入于百千人耳乎吾知操徒必果是愿若经之句义若经之功神则存乎本传若社人之姓名若财施之名数则列于别碑斯石之文但叙见愿集来縁而已寳厯二年九月二十五日前苏州刺史白居易记
　　吴郡诗石记
　　贞元初韦应物为苏州牧房孺复为杭州牧皆豪人也韦嗜诗房嗜酒每与宾友一醉一咏其风流雅韵多播于吴中或目韦房为诗酒仙时予始年十四五旅二郡以幼贱不得与游宴尤觉其才调髙而郡守尊以当时心言异日苏杭苟获一郡足矣及今自中书舍人间领二州去年脱杭印今年佩苏印既醉于彼又吟于此酣歌狂什亦往往在人口中则苏杭之风景韦房之诗酒兼有之矣岂始愿及此哉然二郡之物状人情与曩时不异前后相去三十七年江山是而齿发非又可嗟矣韦在此州歌诗甚多有郡宴诗云兵卫森画防燕寝凝清香为警策今刻此篇于石传贻将来因以予旬宴一章亦附于后虽雅俗不类各咏一时之志偶书石背且偿其初心焉寳厯元年七月二十日苏州刺史白居易题
　　吴兴灵鹤赞【事具黄录斋记中】
　　有鸟有鸟从西北来丹脑火缀白翎雪开辽水一去缑山不回噫吴兴郡孰为来哉寳厯之初三元四斋天无微飚地无纤埃当白昼下与紫云偕三百六十拂坛徘徊上昭贶下属仙才谁其居之太守姓崔
　　钱塘湖石记
　　钱塘湖事刺史要知者四条具列如左
　　钱塘湖一名上湖周回三十里北有石凾南有笕凡放水溉田每减一寸可溉十五余顷每一复时可溉五十余顷先须别选公勤军吏二人立于田次与本所由田户据顷亩定日时量尺寸莭限而放之若嵗旱百姓请水须令经州陈状刺史自便押帖所由即日与水若待状入司符下县县帖乡乡差所由动经旬日虽得水而旱田苗无所及也大抵此州春多雨秋多旱若隄防如法蓄泄及时即濒湖千余顷田无凶年矣【阙】
　　【州图经云湖水溉田五百余顷谓系田也今按水利所及其公私田不啻千余顷也】自钱塘至盐官界应溉夹官河田湖放湖入河从河入田淮盐铁使旧法又湏先量河水浅深待溉田毕却还本水尺寸往往旱甚即湖水不充今年修筑湖隄髙加数尺水亦随加即不啻足矣晩或不足即更决临平湖添注官河又有余矣【虽非浇田时若官河干浅但放湖水添注可以立通舟船】俗云决放湖水不利钱塘县官县官多假他词以惑刺史云鱼龙无所托或云菱芡失其利且鱼龙与生民之命孰急菱芡与稻粱之利孰多断可知矣又云放湖即郭内六井无水亦妄也且湖底髙井管低湖中又有泉数十眼湖耗则泉涌虽尽竭湖水而泉用有余况前后放湖终不至竭而云井无水谬矣其郭中六井李泌相公典郡日所作甚利于人与湖相通中有隂窦往往堙塞亦宜数察而通理之则虽大旱而井水常足湖中有无税田约十数顷湖浅则田出湖深则田没田户多与所由计防盗泄湖水以利私田其石亟南笕并诸小笕闼非浇田时并须封闭筑塞数令巡检小有漏泄罪责所由即无盗泄之弊矣又若霖雨三日已上即往往堤决须所由巡守预为之防其笕之南旧有缺岸若水暴涨即于缺岸泄之又不减兼于石凾南笕泄之防堤溃也【大约水去石凾口一尺为限过此须泄之】予在郡三年仍嵗逢旱湖之利害尽究其由恐来者要知故书于石欲读者易晓故不文其言长庆四年二月十九日杭州刺史白居易记
　　苏州刺史谢上表
　　臣居易言伏奉三月四日恩制授臣使持节苏州诸军事守苏州刺史臣以某月二十九日发东都今月五日到州当日上讫时当明盛宠在藩条祗命荷恩以感以惧臣某诚欢诚幸顿首顿首伏惟皇帝陛下嗣膺厯数重造寰区将至升平在先政化询求牧守勤恤黎元实陛下慎选惟良之秋责成共理之日也臣以微陋早忝班行前自中书舍人出为杭州刺史幸免败阙实无政能已蒙宠荣入改宫相今奉恩寄又分郡符奬饰具载于诏中庆幸实生于望外况当今国用多出江南江南诸州苏为大兵数不少税额至多土虽沃而尚劳人徒庶而未富宜择循良之吏委以抚绥岂臣琐劣之才合当任使然既奉成命敢不誓心必拟夕惕夙兴焦心苦节唯诏条是守唯人瘼是求谕陛下忧勤之心布陛下慈和之泽则涵育之下疲人自当感恩而嵗时之间微臣式希报政尘凟皇鉴吐露赤诚宠至空惊恩深未答无任慙惶恳激之至谨差军事散将某乙奉表陈谢以闻臣某诚惶诚恐顿首顿首谨言
　　三教论衡
　　太和元年十月皇帝降诞日奉勅召入麟徳殿内道场对御三教谈论畧录大端不可具载
　　第一座　秘书监赐紫金鱼袋白居易安国寺赐紫引驾沙门义休太清宫赐紫道士杨元
　　序
　　中大夫守秘书监上柱国赐紫金鱼袋臣白居易言谈论之先多陈三教讃扬演説以啓谈端伏料圣心饱知此义伏计圣聴饫闻此谈臣故畧而不言唯序庆诞賛休明而已圣唐御区宇二百年皇帝承祖宗十四叶太和初嵗良月上旬天人合应之期元圣庆诞之日虽古者有祥虹流月瑞电绕枢彼皆琐防不足引谕伏惟皇帝陛下臣妾四夷父母万姓恭勤以修已慈俭以养人戎夏乂安朝野无事特降明诏式防嘉辰开达四聪阐扬三教儒臣居易学浅才微谬列禁筵猥登讲座天顔咫尺陨越于前窃以释门义林法师明大小乗通内外学灵山岭岫苦海津梁于大众中能狮子吼所谓彼上人者难为酬对然臣稽先王典籍假陛下威灵发问既来敢不响答
　　僧问
　　义休法师所问毛师称六义论语列四科何者为四科何者为六义其名与数请为备陈者
　　对
　　孔门之徒三千其贤者列为四科毛诗之篇三百其要者分为六义六义者一曰风二曰赋三曰比四曰兴五曰雅六曰颂此六义之数也四科者一曰徳行二曰言语三曰政事四曰文学此四科之目也在四科内列十哲名徳行科则有顔渊闵子骞冉伯牛仲弓言语科则有宰我子贡政事科则有冉有季路文学科则有子游子夏此十哲之名也四科六义之名数今已区别四科六义之防义今合辨明请以法师本教佛法中比方即言下晓然可见何者即如毛诗有六义亦犹佛法之义例有十二部分也佛经千万巻其义例不出十二部中毛诗三百篇其防要亦不出六义内故以六义可比十二部经又如孔门之有四科亦犹释门之有六度六度者六波罗密六波罗密者即擅波罗密尸波罗密羼提波罗密毗棃耶波罗密禅定波罗密般若波罗密以唐言译之即布施持戒忍辱精进禅定智慧是也故以四科可比六度又如仲尼之有十哲亦犹如来之有十大弟子即迦叶阿难须菩提舍利弗迦旃延目干连阿那律优波离罗防罗是也故以十哲可比十大弟子夫儒门释教虽名数则有异同约义立宗彼此亦无差别所谓同出而异名殊途而同归者也所对若此以为何如更有所疑请以重难
　　难
　　法师所难十哲四科先标徳行然则曾参至孝孝者百行之先何故曾参独不列于四科者
　　对
　　曾参不列四科者非为徳行才业不及诸人也盖系于一时之事耳请为终始言之昔者仲尼有圣人之徳无圣人之位栖栖应聘七十余国与时竟不偶知道终不行感凤泣麟慨然有吾已矣夫之叹然后自卫反鲁删诗书定礼乐修春秋立一王之法为万代之教其次则叙十哲伦四科以垂示将来当此之时顔闵游夏之徒适在左右前后目击指顾列入四科亦一时也孝经云仲尼居曾子侍此言仲尼闲居之时曾参则多侍从曾参至孝不忍一日离其亲及仲尼旅游歴聘自卫反鲁之时曾参或归养于家不从门人之列伦拟之际偶独见遗由此明之非曾参徳行才业不及诸门人也所以不列四科者盖一时之阙耳因一时之阙为万代之疑从此辨之又可无疑矣
　　问僧
