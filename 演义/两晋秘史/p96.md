<!-- { "loadSidebar": true } -->
却说先车骑将军吕光率兵七万去伐龟兹，将至其地，闻秦王苻坚寇晋，光意欲更须后命，抽回部将。杜进曰：“节下受任赴机，宜之速行，何更留乎？”于是光传令进兵，行至流沙，三百余里地下无水，掘井四十余丈亦无泉出，军皆渴甚，将士失色，皆来禀光。光曰：“吾闻李广以精诚玄感，飞泉涌出，吾等岂独无感致乎？皇天必将有济，诸军不足忧也！”言讫，命排香案，亲自祈告天地，俄而天降大雨，平地水深三尺，遂得进焉。　　时焉耆国国王率其旁国降光，光受而慰之，引兵直至龟兹国。帛纯闻秦将吕光以兵来寇其国，遣大将金德率兵二万出城来战。金德受命，即出领兵。金德上阵，使开山大斧，有万夫不当之勇，更有五子，精通武艺，骑射过人：长曰金瑛，次曰金瑶，三曰金琼，四曰金琪，五曰金琚，俱各英雄。是时金德领主命，引本部军马八万来迎。前至凤鸣坡，相遇吕光，两下各自布阵。金德兵摆开门旗下，金德出马，五子列于两边。厉声大骂：“反国之贼，敢侵吾境？”吕光纵马挺枪，大怒而出，单搦金德交锋。长子金瑛，挺枪与吕光交战，战不三合，吕光刺死金瑛于马下。次子金瑶大怒，又纵马一口刀来与吕光交战，光乃抖擞精神，施逞平日虎威，骤坐下马，交马未五合，吕光斩瑶于马下，全然不惧。第四子金琪，见二兄俱敌光不过，也骤坐下马，轮手中两口日月刀，与金琼、金琚三人围住吕光。　　光在中央独战三将。无移时，金琪中枪，翻身落马。二将慌救，吕光倒拖枪便走。金琼骤住马，收了戟，取箭射之，被吕光用枪连抵。琼射三箭皆不中，琼操了戟，奋力赶来，将及赶到，却被吕光一箭射中面门，应弦坠马而死。金琚随后赶来，一刀砍下。吕光施放不中，弓箭皆弃，闪过其刀，生擒金琚归阵，杀之。复取了枪刀，坐了马杀过对阵。金德见五子皆丧于吕光之手，心胆皆裂，急走入阵躲避。西域兵素闻吕光之名，又见如此之雄，谁敢交锋？马到处，喝声阵开，皆纷纷乱走，曳兵倒退。吕光匹马单枪，冲入西阵，如入无人之境。参军段业见吕光大胜，率秦兵一掩，西域兵大败而去。金德险被擒捉，弃马步行而逃入城。　　吕光收军回寨，诸将贺曰：“某闻将军少年如此英雄，不想寿已四旬，精神尚在。今日阵前，独诛五将，世之罕有。”　　吕光曰：“吾孤军悬入，若不力诛其将，则功难成。汝等诸将，各宜效力，共成大功。”言讫，传令教军攻城。　　却说金德败回入城，哭见帛纯道：“秦兵势大，不能抵挡，五子皆已丧命。”龟兹王帛纯曰：“似此怎生奈何？”金德曰：“不如收拾珍宝，逃避阴谷，待其师老，然后击之。”帛纯从之，命宫人收拾珍宝，使金德杀开城门，领亲属逃避去讫。　　吕光见龟兹国王逃走了，亦不追赶，遂引兵入城，宰马杀牛，大飨土卒，犒劳三军。是时龟兹附近王侯来降者，共三十余国，吕光皆抚而遣之还国。乃使人寻讨鸠摩罗什。　　史说鸠摩罗什，乃天竺人，世为相国。其父鸠摩罗炎，持身有大节，将嗣相位，乃避辞出家，东度葱岭。龟兹王闻其名，郊迎之，请为国师。时王有妹，年二十，才悟明敏，诸国交下聘，并不许。及见罗炎，心欲留之，乃逼以其妹妻罗炎。炎既与王妹匹配，王妹遂有娠，罗什在胎，其母慧解倍常，生下罗什。及年七岁，遂与母俱出家，罗什从师受经，日诵千偈，偈有三十二字，凡三万三千言，义亦自通。西域诸国咸服。罗什始携母至，讲说诸经，诸王皆长跪坐侧，令罗什践而登焉。苻坚闻之，密有迎罗什之意，因是乃遣吕光等率兵西伐龟兹。光临行，苻坚谓曰：“若获罗什，即驰驿送之。”　　今吕光既破其国，乃使人寻得鸠摩罗什并其母至。光见其年少美色，以凡人戏之，欲强妻以龟兹王女。罗什与母拒而不从，坚辞甚苦。光曰：“道士之操，不愈先父，何所固辞？”　　乃闭之密室，饮以醇酒，至酣乘醉入室强逼，罗什不得已，遂妻之。吕光迷恋龟兹国不思归期。及见龟兹宫室壮丽，命参军段业著《龟宫赋》以颂之。龟兹国人，奢侈厚于养生。家有葡萄酒，或至千斛，经十年不坏。士卒沦没酒藏者相继矣，由是吕光留恋，无有归心耳。　　却说乞伏国仁，陇西鲜卑人，父司繁，降于秦苻坚，使镇勇士川，卒，国仁代镇其地。闻秦王坚败于晋，乃谋反，自称大单于、秦、河二州牧。自勇士川至都于金城，聚众一二万人，不听秦命，改号建羲元年，国号西秦。却说乞伏国仁为秦前将军，从秦王坚寇江南。国仁叔父步颓闻秦师大败，乃率陇西谋叛。秦王坚闻知，使国仁以兵五千讨之。国仁遂与叔父步颓，合兵十万余人谋叛，经略秦境。　　却说慕容垂领兵至安阳，其子慕容宝曰：“父亲欲建中兴之业，独力难成，吾之旧将，皆在长乐公苻丕处，父亲不如入城，只佐参苻丕，私与皇甫真等同议兴兵之策。”垂曰：“此计大善，汝率兵先行，吾自入参苻丕，密会旧将，同议兴兵之策。”于是慕容垂自引从人入安阳，参苻丕，使其子宝率兵西行。　　

第二六三回  慕容垂谋复称燕

　　却说慕容垂来见长乐公丕，丕亲自出迎之。赵秋密劝垂就座杀丕，因据邺起兵，垂不从。　　丕还，欲谋袭击垂，当侍郎姜让谏曰：“垂反形未著，而擅杀之，恐非所宜也。不如以上宾待之，严兵卫之，密表情状，听敕而后图之则可也。”丕从之，乃馆垂于邺西驿，令守之。　　垂潜与燕故臣皇甫真等曰：“今秦王败于肥水之上，其锐气已坠，不能复振。吾以计脱身至此，以参长乐公为名，来见卿等一面，同议中兴之策，再复燕柞，共灭强秦。今被苻丕令人监我于邺西舍，不与我去，卿等以为何如？”皇甫真等曰：“复燕宜乘此时，奈我等皆无兵权，不知殿下部下还有多少兵？”垂曰：“未上万人。”真曰：“殿下速使人以书往关东，使旧将丁零、翟斌二人起兵先叛。秦王必然诏殿下兴兵去讨，乘此机会，可以脱此。招集人马，若上十万，以讨丁零为名，所过郡邑必然以牛酒郊迎王师。因其无备，可下诸郡，再移书报知各处，燕王必然响应。待应，举兵向长安，大业指日可定矣。”垂曰：“然，得卿同行，事方有成。”真曰：“吾若随殿下去，长乐公必疑，反为不美。”垂曰：“既如此，吾来日就发书与二人就去，再当会公。”言讫辞归。　　于是，垂密使人送书与丁零、翟斌，令其起兵作乱。零、斌得书，聚二万余人，骚扰秦境，关东守将上表告急于秦王。　　苻坚问文武曰：“今丁零、翟斌谋反，文武之中，谁人肯去讨此跋扈？”权冀曰：“国兵新败，京师之众，不可调遣，宜固守根本。可使人赍诏，遣冠军将军慕容垂起兵去讨，可得两便。”秦王坚曰：“如何两便？”翼曰：“慕容垂父子，焉肯久为人臣？必有异谋，使其讨丁零、翟斌，正如两虎相斗，必有一伤，从其自灭。慕容垂灭得盯翟亦好，盯翟灭慕容垂亦好，此不为之两便乎？”秦王坚曰：然！“于是使驿驰诏书来北鄙，诏慕容垂去以兵讨丁零、翟斌。　　垂得诏并不推辞，只道军粮稀少，因此慕容垂谓使人曰：“卿回朝，托烦善言奏知。”使人去了，垂径将诏书来见苻丕，称主上令其讨盯翟之乱，以兵符乞兵起行，丕犹豫。　　当石越言于丕曰：“垂有恢复旧业之心，今复资之以兵，以为虎添翼者也。”丕曰：“垂在此常恐为肘腋之变，吾置之于外，不犹愈乎？今主上之命，焉敢违之？”思半晌，乃以羸兵敝铠给之，又遣苻飞龙率氐骑一千，为副将，密戒飞龙曰：“垂为三军之帅，卿为谋垂之将，行矣，勉之！”飞龙曰：“谨领密旨！”言讫，遂统兵行。当垂辞丕曰：“臣欲人邺拜辞祖庙而去，告知殿下。”丕曰：“卿今有急，不及拜庙，火速前去。”垂见丕不许，乃潜服而入，亭吏禁之，垂怒斩亭吏而去。　　石越言于丕曰：“垂反形已露，可因此除之。”丕曰：“淮南之败，垂侍卫乘舆，此功不可忘也。”越退告人曰：“公父子好为小仁，不顾大计，终当为人擒。”　　时丕留慕容农及楷、淮、绍于邺为质。垂行离安阳关，闻丕与飞龙谋欲杀己，因怒激其众曰：“吾尽忠于苻氏，而苻氏专欲图吾父子，吾虽欲已，得乎？”乃于河内募兵，旬日间有众八千。夜袭飞龙氐兵，氐兵不备，尽被杀之。垂以书遗秦王坚，言其故，而慕容凤等亦各率部曲归。翟斌会秦豫州牧、太原公苻晖，领毛当讨斌、凤，被斌、凤合兵击败斩之。　　垂遂济河焚桥，有众三万，遣人告子农等，令举兵。农等遂以晦日将数十骑，微服密出邺，奔列人，止于乌桓鲁利家。　　利为之置馔，农笑而不食。利谓其妻曰：“恶奴，郎贵人，家贫无以馔之，奈何？”妻曰：“郎有雄才大志，今无故而来，必将有异，非为饮食来也。君亟出远望，以备非常。”利从之。　　农笑谓曰：“吾欲集兵列人，以图兴复，卿能从我乎？”利曰：“死生惟郎家命！”农乃诣乌桓与张骧说之，骧再拜曰：“得旧主而奉之，安敢不起？”于是即招军买马，众至九千人，起兵来会合慕容垂。　　

第二六四回  慕容垂大破秦兵

