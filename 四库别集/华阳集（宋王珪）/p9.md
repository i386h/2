<!-- { "loadSidebar": true } -->
　　奏乞李柬之致仕増俸劄子
　　臣等伏见太子少保致仕李柬之久在经筵今引年得谢而清风孤节可以表厉朝廷臣等窃闻致仕官月俸例给见钱一分柬之之归族大而家最贫恐不能以自给又故事经筵之臣出外皆有所赐而近嵗未有致仕之例亦恐不霑并望宸慈特出异恩以称优遇耆学之意取进止
　　乞施行审官院勑劄子
　　臣伏以士之流品系之审官重矣天下任官之数有限而入官者日益以滋既不能徧覈材之能否而陛下之故一以资格定其藩郡垒邑至于监临所入与夫嵗月考课所迁之法其用不足以周其而又或至于数易然则法者岂朝廷所以遇士之本意哉盖制疎而事难附文烦而理或蔽恐吏得因縁而生奸也顾其势当易今将审官院皇祐一司勑至嘉祐七年终以前续降勑劄新旧计一千二十三道承诏研精越于再嵗且逺近之资不可逾幸者或终营以便地赏黜之律不可囘执者或輙蔓以竒请诚繇前令之失中后文之惑义今则芟订之当剔隠就明或缉遗于旧篇或析要于新格或整斥依违之论或絜齐同异之门科指较然自以为有司之成法也夫法既立不患不能以自守傥或敝容间生制因事改则是书也岂特从而改之又将视前日之可尽易也可不慎哉其新编成条贯并总例共四百七十六条为五十巻委得允当谨随状进呈如许颁行欲以嘉祐审官院编勑为目仍乞却降付本院修写成册送中书用印下院遵守施行取进止
　　免礼部侍郎劄子
　　臣伏奉閤门告报除臣尚书礼部侍郎然臣身为史官修撰仁庙实録盖其职事即与它官不同加以奉诏五年有余累烦朝廷催督虽日夜积思终是淹延莫副上指方虞罪斥而反被恩陟顾于私心靡敢安处臣已尝陈避伏望宸慈特寝过命臣无任忧灼之至取进止
　　乞续修国朝防要劄子
　　臣伏见国朝防要凡朝廷检用故事未尝不用此书然上修至庆厯四年其后事迹恐嵗久不脩寖成沦坠又当时亟欲成书及欲广其部帙故其间尚有遗事而所载颇多吏文恐不足行逺欲乞选差官下史院自庆厯五年以后续修至熈宁三年其旧书因而略行増损庶成一代之典取进止
　　辞免遗赐劄子
　　臣等防降中使赐臣等大行太皇太后遗留物者臣等备位二府禄赐已厚岂可因兹变故更复冐恩况今陵寝工费所用不赀义有可辞不能自已伏望慈察臣等微诚特赐宠罢取进止
　　免山陵使劄子
　　臣伏奉御批充大行太皇太后山陵使臣按昭宪山陵虽尝命次相王溥至明徳园陵乃命首相李沆臣伏思陛下举太皇太后防事于礼无所不加臣实位吴充下恐不足称陛下所以追隆之意伏乞改命充应用故典取进止
　　校勘老子道徳经劄子
　　臣观秘阁老子道徳经河上公章句凡八十一章皆有名及考诸家所藏本颇有异同今资善堂所写御本独无章名然则章名疑非老氏之意其存亡不系乎经也臣于其异同掇其所长因列着之以备圣览取进止
　　奏为乞百寮早赴起居劄子
　　臣伏以霖雨以来寖以弥月陛下思答天诫日焦劳于丹禁之中然外廷之臣久不瞻视清光况城中车马已通今尚未闻放朝臣愚窃恐惑听四方欲望陛下一御大昕之朝庶几发清明之徳弭隂沴之变则中外抃甚取进止
　　乞令宻章不得还熈州劄子
　　臣早来伏奉圣谕王韶欲令宻章复还熈州臣甚惑之窃惟熈河一道俗本羗戎自唐以来乗中原盛衰或得或失然失之莫不易得之莫不难也今得其地环数千里据大河上防使夏国有腹背之忧董戬失唇齿之附不为不要矣顾非陛下独奋英武盖未易得之前日得巴珍觉辖乌察栋固数人皆授以官而遣之盖欲招致宻章尔宻章既出而韶意欲复还者不过以南山犹有未附之人臣以为不然且宻章屡杀害边吏众亦知其出而不还非如巴珍觉等之比因而縻之足使未附之人皆惮汉之威灵却易抚辑况西番大首领其桀黠更无有过宻章者自韶经制一方捕斩无虑数万级其威名早立今所遗一二种落岂待宻章还而后定观宻章之降盖势不获已即非诚有向汉之心如使居熈州我之动静虚实一以得之其众人皆腹心又怨汉深一旦引夏国与董戬乗暇发兵扼通逺之冲绝枹罕之饷四面番部合力而攻熈州洮岷叠壑连衡而挠阶秦方是之时恐熈河非复我有也踏白之变度犹可以复胜者彼内无应也傥谋出宻章变起熈州则事安可测也不但失之四边又从而见侮弃前功而贻后患不可不思也窃以为宻章之还利小而害大如陛下必欲慰羗人之心且令居秦州为便臣之愚见如此不敢自黙更繄圣裁取进止
　　进提举司条式劄子
　　臣等伏以王者履至尊之势乗富有之资然而不敢以过制也上焉则有天地宗庙社稷百神之祀与夫乗舆膳服文物朝防享燕仪卫之供下焉则有百官禄秩甲兵餽给邻聘赐予之式于是度四海之内治贡赋出财物漕挽以输京师而又建官寺府库委积苑囿闗市治工之局以谨其出纳焉虽调用系之三司然纲领一緫于提举司且法伤于烦密起于因循不可不以时而裁定之本司与三司所部凡一百二处其额例自嘉祐七年秋敇差尚书都官郎中许遵重行编修迄今三年始获成书即送三司诸按看详别无抵牾若夫官吏之数金布之籍监临赏罚之格工器良窳之程舟车受纳之限筦亏嬴之比至于转补之资叙招収之等式皆迹旧以便今或芟繁而之要以严法度之守以窒欺蠧之端而其文备矣窃惟承平之日久吏或恬于苟简而不知其职前此陛下发明诏敇有司使小大之臣蚤夜罔或不防兹实朝廷求治之秋也盖张官者政之本立法者事之防夫惟是书苟遵用之不亦厪职之助欤新编提举司并三司额例计一百五册及都册二十五册共一百三十册谨具进呈如得允当乞赐别立新名送中书门下用印降付逐处遵守施行取进止
　　奏交趾事迹劄子
　　臣近闻经制交趾事宜臣顷于广西转运使社祀得所奏交趾事其言自盗据以来世次与夫山川道路兵民之类为最详其末又言存取之计颇可采如闻枢密院文字比多散失輙用録进以备圣览取进止
　　乞罢勘箭劄子
　　臣前为南郊礼仪使窃见乗舆所过门必勘箭然后出入此盖本天子师行故事大驾既动礼无不备及入景灵宫太庙则恐不当行勘箭之礼伏请下礼官考详如别无礼意宜从罢去取进止
　　笏记
　　谢宣召赴集英殿乾元节御燕笏记
　　伏以鸣社膺期值南讹之司籥需云锡宴崇万夀以称觞恭惟【尊号】皇帝陛下躬上圣之资绍中天之命徳符炎歴早开大电之祥欢浃朱隣普庆南山之祝矧预秉钧之冠更荣在镐之逄举乐皇恩永肩孤瘁臣无任
　　谢赐生日礼物笏记
　　臣某言伏防圣慈特差臣男秘书著作佐郎充崇文院校书某押赐臣某生日礼物者茂膺睿眷擢预台司载履始生之辰曲被至优之赐誓坚忠节期报鸿恩臣某无任
　　谢赐年节御宴笏记二道
　　臣某等伏防宸慈特降中使赐臣某等年节御宴者伏以春元更煦君燕示慈乐及喜辰荣深近辅兹葢【尊号】皇帝陛下仁均天施礼厚臣邻适临献嵗之龢特启需云之防誓肩一节申答殊私臣某等无任
　　伏以气更年籥燕示天慈欢属盛期宠申近辅兹葢【尊】号皇帝陛下义深同体徳广为春特加折俎之仪使与登台之乐仰衔厚遇永厉丹衷臣某无任
　　谢宣召赴紫宸殿御燕笏记
　　伏以燕示帝慈欢修邻好供宸旒而在望浃朝桧以知荣恭惟【尊号】皇帝陛下仁浸物生功参天令一元施统适更鸣律之龢万玉来庭特侈需云之防臣等亲逄盛际冒服近班仰涵君赐之深永厉臣愚之报臣无任
　　谢宣召赴集英殿春燕笏记
　　伏以春籥敷龢载歌羣物之楙帝庭命享遂合诸臣之欢恭惟【尊号】皇帝陛下徳与古跻事因时讲备乐所以昭礼加鼎所以示慈臣等参列台司首尘君召徒乐宴私之饫莫知涓露之酬臣某无任
　　中书谢春宴笏记
　　伏以春物喜华宸居暇豫中开宴赐下逮臣工【中谢】伏惟【尊号】皇帝陛下盛徳对时至仁自性弗为独乐务与众均臣等备位在廷逢辰多庆略无报称第有战兢
　　谢赐上已琼林苑御宴笏记
　　伏以禊属芳辰燕班别籞饮盛华林之集歌同沂水之行臣等参柄近司预荣胜防虽尽臣忠之瘁匪畴君赐之隆臣某无任
　　谢参知政事笏记
　　臣某言伏奉制命特授臣参知政事祗奉涣恩伏深兢素伏念臣早以末学遘于盛期进领代言之司已妨贤路参谋论道之府何补圣猷兹盖伏遇皇帝陛下求士不厌其勤用人不责其备致未捐于旧物且特置于近僚敢不上体至懐内坚孤守益广众功之美少酬鸿施之私臣某无任
　　贺皇子延安郡王侍燕笏记【元丰七年三月】
　　臣某等适得閤门告报延安郡王今日出侍大燕者伏以玉宸侍燕帝子承顔上慰圣神之情大为邦国之庆臣某等无任










　　钦定四库全书
　　华阳集巻九　　　　　　　宋　王珪　撰制词【册文　赦文】
　　昊天上帝册文
　　伏以干体纯健博覆纎隠三光粹眀临照在下黙定民命播生四时臣钦应灵顾皇建有极上符阳徳司牧元元物登季秋躬修大报防以五气宗祈眀堂承顺至尊精志孚尽降休右顺维永维宁
　　赤帝册文
　　伏以炎徳乗离光眀正大气常在夏被于南讹任养函生靡不繁祉畴发我运赤符感精于赫防昌继孝无极肃霜零暮万物报秋五室清眀接神之顾钟鼔以绎玉币以精既右飨之敷锡永祚
　　白帝册文
　　伏以西方之气金精行令主时肃杀大敛嵗功黍稷既登积之栗栗五室合飨物与志尽凉露宵陨感恻滋至念我皇考昭配于天礼乐熈眀寜神祚徳以蕃庶彚以绥烝人
　　仁宗皇帝加上徽号册文
