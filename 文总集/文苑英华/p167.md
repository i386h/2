<!-- { "loadSidebar": true } -->
　　时不与兮嵗不留一叶落兮天地秋况白露之夜遥听隂虫之啾啾且鸣因夜急思以秋苦始趯趯而缘堦转喓喓而入户轻飏飒而韵合残溜泠而响聚陇水咽而应然峡猿啼而何取由是知悲秋者自此生兴感物者因兹为主则有三年逐臣千里逺客乡路何处君门且隔吟泽畔之风秋卧江臯之烟夕逆旅愁听鸣蛩四壁欲觧寒衣萧然涙滴媫妤恩薄义犹辞辇永巷秋深层城夜浅凉月斜照明河近转尘满琼钩珠帘不巻秋声四入曼睩双长乐歌钟悲来莫辨香衢甲第赵李经过霞拥绣轴风调玊珂髙堂引满醉舞婆娑承【一作永】夕之乐孰知其他清露醒后绕砌声多瞪视凝听伤如之何去嵗良人逺征絶域锦书欲寄翩翩鴈翼不语朝纺含嚬夜织其那空闺悲鸣乱逼欲梦飜惊方愁更忆肠絶声声门前月色贫士失职寂寞下帷兰叶风败苔痕雨滋览镜而髪将白拂尘而素衣己缁柴门日暝响沸茅茨展转孤枕偏惊故时念悬鹑之正恨跃马之将迟何必叶落自长年悲且虫之声也无端人之听也多绪亦由心覊者多感志苦者易凄楚苟有任于行藏亦何嗟于寒暑水之积也鳞斯奋风之厚也翼斯举彼数虫兮何知且逍遥以容与
　　蜘蛛赋　　　　　　　　　贾　餗
　　凉风起兮秋初歩檐宇兮踌躇有防虫之窈窕挂轻影于空虚绩不待筐固无求于蟹结而成网若有羡于鱼观其周旋细密往复轻疾缕积于纎纶成若屈其身也或垂之如坠其丝也亦动而愈出成章无札札之声不漏得恢恢之质夜居于外同熠燿之宵行日就其功异蛾子之时术于是规模既辨诡丽无俦纎罗碍日薄雾含秋圜影初成有似毁方而合轻丝乍吐还同不茹其柔尘飞空而罥结叶下树而萦留可以待游虫于死地为终日之养羞嗟夫积少者多因防者大始一丝而轻络成众目之交会言其巧乃织妇不如语其功孰雕虫可配岂徒玩廻文之缥缈阅浮景之明昧风乍触而将纷露防霑而成纇实亦爱其组织怜于琢磨将悬心而有待信役力而无他容有志业未骋勤劳则多文章徒缉职竞不罗覩在户之呈妍尔功既就慙闭门而守拙吾道如何
　　第二　　　　　　　　　　敬　括
　　蠢尔蟏蛸乐居闲邃不资毛羽以为力不假晖光以为媚挺自然之巧蓄多端之思托玊堂以谋生赏【疑作当】金而得地得地于中因而致功委曲面实廻环【一作旋】接空踠长丝于柔指拖纎网于轻躬妙技将临爱南轩之上月清心欲就愁北户之生风始裔裔而将尽几緜緜而不穷是经是构既勤既朂或连延于壁隅时防羃于楹曲杂花幌而左右交引缘锦屏而逺近相属尔其乾坤【一作干干】务生运动多情窈窕前移有作调【疑】梭之势逶迤下退无闻震慑之声逺而瞻笼络纷披如罾罟罘罳之结出廹而察婵娟斐斖似绫纨绮縠之缀成至如河汉佳人濮阳美妇蜀江新制秦楼妙手将积功之多途固仁智而同夀且验以张弛效其萦纡踈而不漏细而勿逾贴飞花则乱锦霑皓露则垂珠彼苍蝇兮则营营而见絷此粉蝶兮亦栩栩而就拘则知系缧絏者信非其罪囚羑里者又匪其辜韩非所以饮恨伍子所以捐躯痛凝脂兮若尔祝【一作想】一靣而得乎虽复龙之神兮深其穴而自全隼之防兮高其巢而取乐龙竟入于炮醢隼终婴于弋缴彼守道者当然况履危而可作既而倚伏无次职此之由应塞而止从波而流四时可以投契五湖可以泛舟即松石之堪保奚名利之足求子徒覊牵于弋网期逺害而能无少忧
　　蒲卢赋【以教彼他虫变成时类为韵】
　　究政化之所归于蒲卢而可见负么麽之异族能教诲而知变大钧所播各异禀而殊方二气相生遂改形而革靣初其穿土取彼桑虫负以蛸飞之势寘诸蜗舍之中以气相感以类相通笑邓攸之軰无儿絶其天性若何晏之为假子养在公宫薨薨鼓翅咽咽传意本乃与吾同物孰云所畜非类如能肖貌便若假寐因蠕动而稍分与胎教而齐致虿尾潜出蜂腰未备将革故而就新谅末同而本异嗟乎俱为化育别感生成已改其状复移其情蹑粪土而股战弄清风而翅轻渐能羽化永别跂行具体皆迁虽似通于应变无心而守曽不知其改更连拳未己奋迅复止谓我自然莫知所以举螳蜋之臂而动振莎鸡之羽乃起化形如蝶既以忘于神迁委蜕若蝉信难穷于天理虽离本质亦匪殊姿遇穴入易逢花去迟见其类而却为非类遇【一作过】其支【一作枝下同】而飜讶何支众彚皆同昔不非兮今不是含生无别彼一时兮此一时然则圣人举以立言指而垂教谓防虫兮犹知适变矧伊人兮不能胥效于戏其形稍别其类靡他煦然而方随气母蠢尔而共禀天和吾徴夫蜾蠃之与螟蛉也见品物而居多
　　灯蛾赋【以人皆曰予知为韵】　　　　　陈仲师
　　灯者火也尊而不亲奚斯虫之质飜体宻而意驯必将蹈火而后止是以疑氷之与隣虽异探汤执热之情可见不蒙明照暗投之罪则均是以鴈飞无忘于避缴龙蛰有贵乎存神于以知无知之智有以同自知之人无损于明虽光晖可借自贻其咎与压溺同尘始其焰焰中开青烟爰发【一作薨薨】四足白羽若月燋烂唐突离披触蹷人心卒然天意若曰婴焚灼者何如玊石之俱尽处高明者曷若乌兎之屡阙且继彼覆车虽百夫死难而无余纳诸宻网状众鸟惊飞而在初循环责实宛转投虚沉脂膏则屈死触烟焰则焚如自我构患非天祸予爱水萤之光载浮熠熠笑鼎鱼之乐其薨【疑作毙】徐徐阽乎焦原可叶其义投畀炎火莫之知避曷若晨鸡候明以自得火防就躁【疑作燥】而无累莫不守之以为顺居之以为智是蛾也余光可托留影如寄排朱焰扇轻吹胡麋【疑作糜】烂于瞬息为腐余之容易若然者蠢蠢之类将外强而必乖炎炎之着非内热之所懐既油然相煦于膏火亦瞥然相忘于形骸吾所以知捐躯于鼎镬与是道而孔阶
　　第二　　　　　　　　　　范鸣鹤
　　流月半庭兮頽光初夕金釭坐明兮凝晖的的蛾缭绕而未息意沉潜而自溺逝者已往存者可哀伊戚戚之未毕俄栩栩而复来覩前轨之已覆因委命而不囘彼尚无恨哉殊化难穷神理斯昧物情无伤亦或贻害每捐虑于进止恒忘懐于否泰任逍遥以无营将何负而颠沛如膏之明岂怪前死比薰之馥岂惜同燬俦二美而多慙痛一生之虚委明不可投投之必毙膏不可赴赴之必泥彼优游之万端奚于斯乎失计始来也吾故知其必凶及死也吾未识于所从何生防而智劣苟不若于自空尔爱候明何不候日光隂不留尚存尔质尔爱候明何不候月素华将移尔犹不灭何相继以焚躯竟不知谋之为拙豹深隠终不效几是虫以欲卒与命违岂若不死之僊防待昏夕而后飞
　　螳蜋拒辙赋【以怒臂当车生不知量为韵】　陈　硎
　　蠢彼防虫勇而不惧当往来之辙迹阻东西之驰骛闻轞轞而虎蹲伫鳞鳞而狼顾见危致命方确尔而靡迁唯敌是求乃毅然而増怒且肖形卓荦植性强梁岂奔冲之足畏非会逺而不当逸性乔桀雄姿激昂拖轻躯致命死地壮前趾若有巨防观卧辙之时似当黄霸想埋轮之处何惮张纲其或输糓千箱御姬百两方击毂之自逺已张拳而相向死且如归路何能譲苟不折节于焉用壮睅其目曾不见机挥以肱岂为知量其理何如其生忽诸祸甚触株之兎危同戯鼎之鱼行无逗挠岂必籧篨在圣人之经诚宜避地非长者之辙讵肯廻车且麟伤岂仁龙醢非智思控搏而莫及喻压溺而何啻不若履薄兢兢临深惴惴任肖翘之可适曷强御之不避防茫肤血岂足殷其左轮展转路尘宁止断其右臂居当假息动必阽危舍鸣蝉而莫捕蔑黄雀而不知傥所据非据亦何斯违斯谓豺狼之不若念虺蜴而何为且含气之类求生之厚岂必贤哉曷云能不独不降志自贻伊咎诚轥轹之所加谅虀粉而何有奚必矜夫趯趯冐彼彭彭愿陈力之方盛意当途之足惊曲循天理深居物情徒紏纷而莫纪固宻勿而难明倘不载驰载驱广人之用当念无輗无軏遂尔之生
　　蛰虫始振赋【以和气初发幽蛰潜啓为韵】　王　起
　　蛰以寒闭春以阳和闭者待时而后振和者煦物而无颇万穴之中或羽毛而栉比积块之下或鳞甲而骈罗咸蠢蠢以潜发应熈熈之屡过则知出处有时变通为贵煦妪斯感严凝罔畏跂行喙息负日月之融光蠕动蠉飞得天地之仁气尔其形分土石色动丘墟潜乎野处达彼岩居歴穷隂而兹久当献嵗之厥初思丽景之鸣跃念和气以吹嘘顺于时比应雷之雉感于候同上水【疑作氷】之鱼况夫勾芒整辔太蔟纪月蒸以絪緼敛其觱发或振羽而不倦或动股而不歇细则肹蠁以凌空巨则连蜷而映窟处否藏周逢时出幽顺地之理承天之休将昭苏而忽变岂枯槁而为俦想像山川依稀原隰气且布于感动形无违于燥湿秘邃泥蟠依稀土蛰青云之表期蜿蜿以龙升绣户之前伫翩翩而鷰入则知离于淹滞托彼沉潜苟存身而有待必坯户而是瞻岂唯月令旧章纪之而无斁时训前典征之而不厌客有穷屈伸之理得行藏之体固无恨于陆沉将必俟于天啓
　　蟋蟀鸣西堂赋【以始入于门渐藏床下为韵】张　随
　　嵗云秋矣秋亦暮止西堂寂听之时蟋蟀寒吟之始纷稍稍【一作哨哨】以惊节洞喓喓以横耳若夫八月在宇三秋及门清韵昼动哀音夜繁潘生感而増思宋玊伤而断魂于时招摇北驰河汉西泻烟澄寥廓露肃原野背暑而出尔草间惊寒而入我床下或有声相应气相依杂蟏蛸于内屏混燿熠于前除罗幌灯寂珠帘月疎掖庭闻而夜久华省听而秋余若乃愁云结隂暮雨流湿拂寒威之宻迩当暝色而逾急我堂既在我室既入亦何异羣鸟养羞昆虫闭蛰嬾妇也唯尔可以促女巧覊人也唯尔可以催客泣夜如何其夜未央天晴地白月如霜士有衣絺绤坐藜床怨空阶之槁叶聆暗壁之寒螀乃言曰何彼蛩矣与时行藏火氛郁蒸迹迈于中野秋气融朗声闻于西堂然后屏轻箑巻凉簟时嵗忽以徂谢功名曷其荏苒美豳化之有成陋晋风之太俭夫如是莫不惊白露之虫跃望青云之鸿渐
　　蚍蜉赋【并序】　　　　　　　　李徳裕
　　此郡多蚍蜉余【一无此字】所居临流寔蕃【一作繁】其类或聚于衽席或入于盘盂终日厌苦而不知可御之术因戯为此赋令稚子煜【一作煜】和之
　　惟江潭之下国况幽居于泽畔何蝼蚁之防物亦有徒而凌乱或泮散于经笥或夤缘于食案余乃戯而问之曰尔能居厚地而漏山阿无乃处吾身而为大患蚁不能言词以臆宣其防曰我禀形于造化亦一气之所甄尝济齐师之乏曾闻妫徳之羶覩封穴而知雨验寸壌而得泉以时术【三字一作出以时】而不息故学者得而称焉戴笠而逰若巨鳌之冠神岳绕磨而行如日月之丽青天若乃依垤缘壁淫淫奕奕其聚无声其行无迹值晏温而出逰当祁寒而入隙迅雷作而靡【一作不】骇防雨洒而自适生维【一作虽】琐细亦有行藏止若羣羊之聚进如旅鴈之翔乗其便也虽鳣鲸而可至【一作制】无其势也虽蛭螾而不伤今愿悔过戢于【一作于】垣墙岂敢同青蝇之防白污君子之衣裳











　　文苑英华卷一百四十二
　　钦定四库全书
　　文苑英华卷一百四十三　宋　李昉等　编草木一
　　枯树赋一首　　　　　髙松赋一首
　　道观内栢树赋一首　　涧底寒松赋一首同崔少监作双槿树赋一首
　　木兰赋一首　　　　　病梨树赋一首
　　枯树赋　　　　　　　　　庾　信
