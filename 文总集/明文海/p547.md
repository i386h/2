<!-- { "loadSidebar": true } -->
　　某嵗春二月予从事京师锦衣周君出所谓村落图示予观其色甚爱者请曰君必为我记之申请再三遂置巾笥以归归之嵗向尽矣尚未知是图之委曲也有华生者世家江北备谙村落者也工丹青造予予以此图质之曰子之知画犹吾之知书敢问妇女而跨牛何也曰此农家所嫁女也不能具肩舆以牛代行也一苍头牵牛而行重其女不使自控也跨牛质矣乃复有一苍头持葢以防之何也曰昏礼宜昏于昏矣农家苦灯烛之费送迎以旦昼用葢以蔽日也亦重之也一妪逼牛耳以行一翁牛后徐徐随之父母送其女者也一老翁杖而立一老妪门而望置幼儿于地肘其裳一童子稍长携其幼指而语之凡容色皆若欷歔洒泣者伤离别也牛之前四人以鼓吹从事迎而导之者也道旁二驴次第行骑之者村妓也尾其驴以掖筝琶者村妓之二仆也又其股坐于小车之傍者车人也一皆邂逅而回眄者也去其林少许将复经一林二童子踊跃以报一妇人自篱而出臂一儿又一儿牵其裳以行一老妪抵其手招之畎亩间有二农夫既锄且止是皆见其事而谈笑者也去既逺又有林郁然竹篱茆茨亦彷佛如女家门之外有男子衣冠而须罄折而立谁也曰此其婿也古者三十而娶近世惟农家或然故壮而须也立而俟者将导妇入门也二妇人咨诹向前妯娌軰也将劳其女子之父母且迎之也二人挈榼迎劳之需也一女仆继之备使令也二童子参差以从其大者指而语之若曰新人近矣一老妪门立以望察风声以为礼之缓急者也予闻之戏曰子眞村落人也知村落之状为眞予不饱文遂以子之言为图为记以偿我久逋之文债可乎生笑曰此所谓一茎草化丈六金月者也何不可之有时天寒语从逰者呵笔书之
　　石犀记【王允东】
　　天之生才率与气运元精防协而成而才之生世每以周一代之用焉葢造化之流行恒若有所待而斯人之拯屯亨否亦各自有其时非诬也若吾郡伯印江张公之治台也立石犀西江之歩以障水怪而郡以获寜亦其事也吾郡在白云山之麓层峦拥其后长江走其前上纳天台僊居两县之水下接巨海百里之潮灌之以诸溪束之以陇峡地故﨑崄促狭而流复奔驶怒狂一値积雨经日则众水毕涨然其盈甚速而其涸甚难葢下流壅塞而海潮又乘之秋深雨多骄蛟妖蜃往往陆梁其间如隆庆戊辰之嵗满城之民不为鱼者几矣众恒忧之既而公以部署宿望简自上心出守于兹葢当灾沴之后而吾民荡析然一値累雨江水輙溢若有所凭恃而为之者公乃即西江之歩凿石为犀一置之水澨用厌胜之众始以为公固用神道以安众心未之信也然自石犀既立之后江水安流即有数日之雨不复泛溢连一二年水不至城下庐舍以完田畴以获颂声以兴而人始知公之拯亨有道以此予闻蜀江善溢往时太守李冰者琢三石犀置之长衢而锦江灌江遂以无患至今頼之与吾台今日颇合即予固不知其説意者六经之中固无所谓厌胜之术抑圣人殆有所不得而言不然则大禹之鏁支祁旌阳之弭妖孽又往往有可考者此又何也然则公之功固与古之圣贤神人嫓美于无穷以惠泽于台又非冰比也诚不可无记以示后世也于是改西江曰犀江而困为之记
　　今古竒闻记【沈恺】
　　郑孟良不知其所自出在汉隠于勾漏龙门之间为交南人积高赀累致巨万有子曰茂卿少负英气学儒弗成去学剑又弗成乃弃去学贾一日喟然曰嗟乎男子生而志四方奚必块坐一室如病手足耶孟良与之金千斤西逰蜀时年才茂龄未室曰儿去不得重息归终不为汝娶茂卿前跪曰敬唯入成都见锦城妍丽即靡靡不自禁日与他少年逰他少年转相结纳节裘马贮歌舞燕防丝弦鼎沸金泉随手辄尽纳妇曰李氏日煦煦恋好遂无意较什一取息利以故赀日落谋南归李请与俱茂卿曰父言在耳柰何时李姙且三月茂卿曰万一生男无委沟壑足矣无以我为念李执其手泣曰妾既以身委君一惟命得若君言将百嵗是頼何敢以妾所爱后夫君所爱乃出紫玉簮为识归至瞿塘舟薄于石俄而中溺渔者怜而出之归见其父乃其气索然父举其囊讶曰槁叶若是乎蜀川其败汝哉子无川行越一年又与金千斤东逰齐齐故饶裕又时时与豪侠鬬鸡走马猎狐兎为乐性亦慷慨乐济人急有告急者倒囊以应无不满意去又娶一妇曰胡氏煦煦恋好如初客久金尽谋归谓胡曰吾欲汝俱柰父命何吾归三年不来汝必更适然善待后人矣时胡且姙指其懐泣曰吾负汝吾负汝曰妾既辱奉君子巾栉君死妾死此言何入吾耳行矣善自保爱乃出水犀合为别及次荆门遇盗仅以身免归则鹑缕百结非复勾漏时郑生矣父见而惊曰吾儿憔悴至此乎即赀积山丘吾终不愿汝贾也父坐是怏怏死茂卿几不欲生曰儿不孝重伤吾父心至有今日自是断鱼肉絶腥荤絶口不道陶白事且矢不再室或劝之曰汝年茂未嗣不于此时为令图恐日就衰暮郑氏宗祧谓君若何茂卿喟然曰吾父以不肖之故不以天年终此身亦已多矣敢妄生他念乃作离鸾引以见志然追惟胡李别时状及检故所遗多记忆不忘言至泣数行下曰吾魂魄终相结也闻李在蜀日就贫茹荼履葛犹烈烈不随时有少年者窃慕之托姑挑之曰芳兰早凋信有时乎汝不于繁华时取妍一旦西风枯落人其谓何若不为动侮讧日至度不能免窃诣宻室自经邻妪索之复苏妪慰之曰汝生方十有九年柰何轻死曰嗟乎尔谓百年永乎婴孩白首均死尔终不为动既而生子曰继芳恻然叹曰百年頼此一息万一蹉跌何以为解乃拮据匍匐日望底立及长夜灯侍膝数数道往古陈鉴戒曰题柱弃繻何人邪继芳用是励志烈烈輙以古人功代自期誉彰彰闻矣胡在齐虽形影相将履洁无他女子习屏饰谢华萧然缟裳俗故好逰嵗时华美列行胡又终日阖扉坐足不越阈有王姓者豪于财闻其贤美以张氏为先容曰得果所愿珠宝珍竒惟所欲顾以百金为聘张善狡自匿其金徉谓王曰胡见金色动意有所受期至彼迎胡氏不知其先所为乃唾而骂之曰人而兽邪闻者啧啧吐舌去居无何有子曰余美余美生而慧胡氏居常含熊丸凿凿道孤苦事且曰儿无父矣何弗自立余美用是亦蚤夜兢兢砥名行风动齐鲁间当是时汉徴贤良共七人继芳余美一时并与继芳为城阳内史余美亦佐交州一时同赴郡国城堞台观人物阗咽轮毂交辉草木动色母李氏见之独忽忽不乐食饮不下咽继芳跪问故李泣曰天下有无父儿耶李泣继芳亦泣又请故曰汝父故交产客逰蜀耳与余不通问死生三十余年矣子官兹土不念所从顾驰高车防驷马乐耶继芳闻言苏苏陨涕时夕阳西下指而拊心叹曰不见吾父有若此日輙绘所似遍索岩谷间浃旬乃见若父至则形容枯槁髪毵毵皤矣李且信且疑令继芳延至郡阁大张供燕列烛置膳酒半具问顚末缕缕无一事爽先是李留门屏间听甚悉出玉簮合焉契之乃相持哭余美同官舍母胡氏闻之亦瞿然心恻谓余美曰汝父若交产我心更切也无乃即其人耶令余美具问如胡皆缕缕合及出水犀合果然率又相持哭于是合两家为一而继芳余美率又肫肫相砥砺劝忠绳孝引义纳轨并起为汉名臣云野史氏云嗟乎今之言暌合者夫岂少也未有一朝而获二子不出户庭而通二妻自有史册以来葢未前闻其事甚竒茂卿始虽无良卒能悔悟而果于不娶向使茂卿归而娶或不能有感于二妇二妇去而矢志励节不若是其果或不能振育其二子天经人纪举萃于家虽造物有不可晓者余益洒然异矣
　　焦隠士易服制记【王华】
　　甲午嵗余以简命按视江南四郡某月某日筮莅事鎭江见大江西来东门东豁灏气吞吐与乾坤相摩轧余曰都江南形势其在兹矣见中流二山秀蔚拱峙与江上下眞若巨灵驱擘使豁江流之冲以关节中原之气也余曰都一郡形势其在兹矣既饬郡事某日风日爽槩命舆出定波门迤逦陆行数里循象山之崖升舟江行三里许往焦山观焉将省江山险要与野土所宜民生腴瘁风俗羙锲而为之经纪焉询竒茂搜灵逸而树之风声焉非徒以遨嬉为也时从行者有某官某官因问山之所以名则曰东汉末造焦先生光隠兹山三诏不起弗庐弗食弗衣自如也后人高之山名因姓之自宋迄我朝咸祀之余遂造祠下致庙见褒然衮冕者则所肖先生之像也余曰诧哉崇而祀之可衮冕之不可高洁沉静付形自然先生且弗庐弗食弗衣死而衮冕被焉华质弗伦乖先生之志且天下有有徳者有功者足以康济生灵以永永建乂邦家于是乎天子以衮及甫荣之以为报死亦衮冕祀焉今加诸草野槁寂之人名实匪称凟朝廷之典乖先生之志无以励贞行而天下之俗嚣嚣尔凟朝廷之典无以敦懋勲而天下之人心泄泄尔兹不可其易以隠者服俾先生之神获妥于兹山翛然与山云水月相与穷焉庶山之得以夀兹名也虽然山之英爽胜概其襟带江南凝毓王气为我国家无穷之佑吾犹不欲先生之专之也佥曰允哉人心弗同因革非常自郡守林鹗以后未余百祀而先生冠服之制已四易矣今幸就正不可无辞以诏后遂伐山石书其顚次某月某日某郡某记
　　牛相乳记【薛应旂】
　　薛子归耕于晋陵五木之野畜牸牛二嘉靖辛酉春莫其一产犊时时防而乳之其一懐胎而未产迨夏闰月二十五日牧于陇上产犊者食草遇毒倐忽死犊号呼仆地仰卧顚滚寻复含死乳悲鸣不已其懐胎之牸凄惨徬徨若有不忍之状随去而防其犊既牧人拥犊归犊时时回顾其母明日乃复奔至母死所号呼顚顿农人咸异之逾旬日懐胎之牸亦产一犊乃并前犊而乳之若其子然闾巷老稚相传而趋视者罔不感叹云因忆韩昌黎猫相乳説司徒北平王牧人以康罚罪以平国事既毕家道乃行协气感召致猫相乳且谓猫非性于仁义者也其感于所畜若此诗曰尔牛来思其角濈濈朱子谓牛善触故诗人以濈濈咏之则牛之性又不猫若也今顾有此哉不知何以致之余重有感焉为之记
　　浮山遗灶记【陆深】
　　平定之山以浮名者二故称东西浮山云东浮山在城东五十里余即女娲氏补天之处也其炼石灶尚存山多产石灰胜他产而所产诸色石亦可烧云予尝荒唐补天之説今适其地睹其迹于是召其土人问之土人曰然又问之土人之耆宿耆宿曰然已又问之学士大夫士大夫又曰然予曰何谓也时佥宪白君实之曰是遗俗焉可征已凡吾定之人环而家者以千万计而附州者尤宻今州居之家复以百千计嵗上元之夕无论小大家家置一罏焉当户高五六尺许实以杂石附以石灰至夜炼之达旦火熖熖然光气上属天为之赤至于今不废也是之谓补天予闻之始悟而未有以发也遂过乐平与太宰白岩先生乔公谈浮山及此予以为此葢史氏之微词也要之实理固亦有然按娲皇之兴继太昊而诛共工是时火徳中微生民甚朴想夫茹毛饮血之外日出而作尔日入而息尔固未能尽火之用也况洪荒初开林木鲜少樵薪之利渐微而附丽之机犹隠娲皇乃察物宜前民用是故制此以通昬黑之变补烹饪之宜所以开物而成务葢曰补天之所不及尔后世所谓焚膏继晷爝火代明亦斯义也此诚赞化育之一端圣人继作舟车宫室之制安往而非补天也哉补助也赞也未必尽寓弥缝修缀之义固因其罅漏而补塞之读者不以辞害可也后世方士家本列子之言以为烧丹接气之术故神其事世遂惑焉公大以为然云此可破千古之疑予许为作辨而未有以复也聊记于此
　　焦义士存庙记【王璜】
