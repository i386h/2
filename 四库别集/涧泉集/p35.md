<!-- { "loadSidebar": true } -->
　　喻郎中墨刻寄昌甫
　　散庵常喜沙随字更莫说他湍石翁忽得行书难独享急将回施散庵中
　　净名石刻
　　净名居士本天人冷坐毗耶百病身华髪苍顔只如此便多言说也全眞
　　黄帐干琴一张云澄心堂旧物也因以次韵
　　江南书院初图霸乃斵清琴尔许精却忆焦桐裁爨下要知徽外是眞情
　　当年五柳先生手白日无抚此琴中散飞鸿有天眼广陵一曲亦何心
　　草衣塔院听鸣妙悟分明恰似禅愧我初非子期耳但知声和醉吟边
　　小衞铅山结课
　　铅湖鹅岫春风暖放步拥书明逺楼弹指两年同唱第要知能赋古诗流
　　新亭图
　　新亭地望是神州夷甫诸人话转愁又见江南描画出古今容易得悠悠
　　张果老小刻
　　袖手风前散白须长安道上且骑驴苍黄失脚君门里赢得他人作画图
　　李白泛舟图
　　采石矶头捉月僊脱靴意气尚飘然沈香亭北惊尘世且惜闲身棹酒船
　　孟襄阳灞桥风雪
　　玉堂伴直我何如想见归来不作诗今日秦川灞桥语蹇驴吹帽也相宜
　　次韵林徳久所赋东坡海外三适图
　　玉堂学士何清眞惠州儋州犹若人岂是故作排遣计却疑画师笔有神
　　胸罗星斗明是非旁人谁知杜徳机濯足理髪两眼睡千载寂寥吾与归
　　一犁春雨图次赵正字韵题之
　　莫问今人与古人汉家红腐本陈陈年来饥馑因师旅何计归田了此身
　　村舂茅屋动炊烟负郭收他二顷田便做丹青也堪赋谁云不必万人传
　　题山水曲屏
　　空山蕙帐眠清熟一个渔舟堕枕边却忆年时江上路丹青浓淡是云烟
　　陈绍之作山水于卧屏
　　一夜云山落枕边布衾清暖得安眠五更门外闻朝马始觉清风逺涧泉
　　霜天思田间获稻之乐书赠犁春图卷
　　霜晴稻熟上场时鸡黍人间任所之谁念尘埃自缠缚耳昏眼悖复奚宜
　　除了催租吏打门洗鉏犁后便醺醺常年春雨多春事待把心情付与君
　　题墦间图孙季仲丈创意为之殊可玩也
　　妻妾能羞亦可嘉而今那有此人家买臣见弃苏秦逐却悔施施尚尔夸
　　战国纵横得几年当时情态已如然滔滔天下平常惯要底丹青入画传
　　题烟月竹石
　　和月依风逺弄明细看密密更亭亭文湖州去坡仙已诗眼逢君亦为青
　　题水石松梅
　　絶壑移隂上壁间潺潺犹听泻狂澜乱梅香喷青松起但觉庵中六月寒
　　老仙钓台观了思所作兰松梅竹
　　带得西湖一树清却因松竹并兰生如今收拾归横卷冷坐钓台非有情
　　南唐画有宣和题
　　南唐三主御屏风流转宣和画苑中今日江南谈旧话遗黎无泪湿清红
　　马图
　　朔风鬃尾自萧骚却喜丹青眼力高君欲案图来索骏人间谁复九方臯
　　宣和画猿
　　宣和殿上退朝时万岁山中猿挂枝今日江南无塞北不禁毫素尚淋漓
　　雪霜繁处是隂山八骏周游更不还犹有遗黎抱弓劒猿声依旧啸林间
　　梨花蚁蝶图昌甫伯臯约同赋
　　暖烟晴霭月明微一种生香只自知春动飞行有情性为渠花下立移时
　　题草虫扇
　　粉翼才成便鬬飞微虫气化岂先知草间更看跳梁者物物春风信有时
　　雨晴风细两翩翩一枕庄周莫怅然野落春光惊欲老深情都付草虫边
　　施倅留饮题进帆【六年正月二日】
　　千里云涛十幅蒲仙家吹梦入方壶嫩香破蕊横枝处镂雪敲冰画得无
　　题扇
　　老木埋云水浸沙常言山尽是天涯谁知却在天涯外髣髴青山似旧家
　　又
　　渔艇悠扬杳渺寛茅茨突兀有无间晴风便面回轻暑更觉青山似我闲
　　一山晴日一林风僧舍人家杳霭中行自章泉过懐徳依稀图画略相同
　　希之小扇
　　野水寒烟洗岸沙萧萧风苇净霜华无人独立飞来鹭冷落心情一倍加
　　自吴中持陈绍之墨梅归置屋壁
　　西湖貌得一枝来长夏风轩尽日开老眼暗中时摸索便知玉雪不能猜
　　题墨梅
　　只在山林不见花谁将水墨试横斜与君一笑风霜里从此留诗到酒家
　　杨补之梅花小轴
　　腊前到处见梅蕊影落寒窗只自知珍重西江三昧手玉谿西隐看横披
　　画竹
　　万叶扶疎落画檐清风吹影上疎帘人间翰墨闲游戏一笔挥成不用添
　　伯臯所藏名妓墨竹逼令题之可谓戏剧
　　夜寒牕静密还开翠袖移将影下来只是风前犹爱惜更教月底共徘徊
　　莹中自余杭送兰笋
　　青璧兰花带土来极知禅老为移栽斩新叶底含风露满眼尘埃亦暂开
　　常记林间烧笋时饱餐香饭浪吟诗如今白髪王城里甜苦堆盘只自知
　　何文蔚以瑞莲新篘见饷因以双井茶报之
　　青山碧涧秋前立莲酒和诗字字香饮尽却愁君共醉更将双井洗肝肠
　　谢昌甫芋药
　　山翁不管膏粱味道士常从芝术餐想见散庵高洁地竹罏深火对瓢箪
　　八年置散荒墟境数月无祠迫暮冬芋药五斤谁馈我甑尘无用叹溪舂
　　胡教授送一壶
　　急雨吹风送隐雷瓦沟烟起往还来北窗一枕竹牀梦便把诗翁酒泛杯
　　次韵周倅送郡醖且闻郡燕有佳客
　　谁将双柱兵厨酒留与闲民尚有余珍重平分风月手又将新句擘牋书
　　送文叔同晦之宿鹅湖午间坐松下块石煎茶
　　鹅湖十丈古松下吃得一杯茶味甘却坐僧牕拨寒火满编新句又同参
　　仲至蒋阜茶与昌甫且录大监赋来
　　巩为伊人句苦锥宜乎赵有蒋茶诗献芹微意随拈出紫笋石花同谱之
　　兴言此语竹林悲寂寞泉溪近亲知犹有晏斋能赏味一篇温实旧人词
　　絶世吟须属二公休言桑苎玉川翁清流洁士能同嗜郁滞昏蒙定耳聋
　　烹煮清风两腋生枪旗空复撷其英如今共把春风椀莫道须端与研
　　方斋子潜留瀹茗【案此诗四首其一见五古其二见七律】
　　雨声滴碎牕前树不是诗人作许愁夜静岸花吹浪逺酒阑山气与云浮
　　施寺山茶
　　山茶天竺记能红江浙虽非景则同笑到堂中老禅伯青春吹得几般风
　　社日无酒戏作
　　世事纷纷不拟知纵聋何必苦医治旁观未会醒然意更道为猪无太痴
　　从洪子野覔酒
　　兵厨不作鸣鞭送市酤多懐饮湿忧可念嗫嚅空燥吻要须倾倒付新篘
　　简林敏夫覔酒
　　今日复霜江上寒病躯于此最知难所须杯酒相料理市酤不堪甜且酸
　　简人求酒二首
　　儿曹昨过故人家归说渠侬酒味佳闻道得之王录事题诗聊代夜能赊
　　无客犹须酒解忧客来宁免为之谋白衣走送君家事莫问东篱菊未秋
　　成父携酒过余作二絶
　　今雨能来定可怜一壶仍与遂初泉故人风味成疎阔且向杯中别圣贤【事见遂初泉诗】
　　晓甑无炊从妇嗔也须料理瓮头春殷勤遗我非无意应笑茅柴但湿唇
　　酒阑
　　酒阑天地与同流懊恼吟成不那愁渭北江东春树逺古今波荡白浮鸥
　　赵清江擕临安酒来饮
　　一壶犹带武林春细拂湖边陌上尘此去清江八百里秋深蓬底是行人
　　上已留晋仙饮
　　隔江烟雾是山隂一夜风寒忽转晴我有一杯相就饮唤回昏梦杜鹃声
　　胡教授留饮
　　出山闲度过桥风留我持觞两颊红座对腊梅花着蕊南牕斜日角声中
　　昌甫斯逺步过涧园小坐梅下一杯
　　落梅春风一杯酒薄晩小园寒色时章泉章丘亦何事能闲过我容追随
　　十诗说得梅能好我欲和之无此情一坞暗香浮涧水君来犹觉句难成
　　十日秋风记相别经年常忆树头章水南春事一月矣杖藜犹有落梅香
　　上南豅春伯家雨后絶溪小酌酒肆
　　行转山腰唤小舟更寻荒店酒家游一溪雨后滩声急小醉虚檐翠竹秋
　　赵簿溪亭张饶县约共饮有懐睡翁
　　岁晩相从说睡翁拥炉吹烛酒杯同九原不作泉溪冷空以残编著眼中
　　冲风被褐过桥来水净孤城没防埃只是老懐犹自可懐人惊世复何哉
　　泊舟垂虹亭下沽酒举杯
　　晴林眇邈晓波平红日埋云只漏明少驻一篙微步去试沽官酒句须成
　　秋香欲开小醉而归
　　桂树水南香是花高山还许着诗家旋沽村酒乘秋思一道冰溪浸两涯
　　送赵抚州至坎石共饭胜不如索赋
　　坎石溪头同早炊清霜枫树叶飞飞班荆一笑又何许珍重云山布衲衣
　　小饮
　　玉梅吹雪乱香云箫鼔声中万室春谁信长安有闲地啸吟风物两三人
　　春云梳月照通衢灯火摇红入醉呼拍手儿童唱杨柳江头人道十分无
　　南庵听琴
　　霜晴随意到南庵近有溪流逺看山小醉情懐听别鹤数声清弄入幽闲
　　弈棋
　　绿叶初新暑尚轻林疎明处见流莺茗盂过手棊声起睡眼挼挲句又成
　　与成季着棊
　　一树寒梅秋未花日边终是影横斜开轩戏把纹楸对绿叶清声亦自嘉
　　野趣轩弈棊
　　山雨吹凉醉不成棊声闲与写吟情老来但觉相羊地不尽烟云笔底生
　　仲明还自杭戏与弈棊
　　人自西湖南荡归定无尘土染征衣山间醉把纹楸戏还共清晖对落晖
　　十七日过谭守听松【案诗二首其一见五言絶句】
　　溪堂不到又三日忽有松声来赋诗误喜新凉风雨过懒收牕下着残棋
　　谢送石松
　　大涤洞头双迳间望穷天目但槃跚如今覔得云根树景气祥飇溢翠寒
　　故人知我老生埃天目春松亦茂哉从此涧清山愈邃移来不待着诗催
　　松花
　　松花千树发轻黄乍暖风来细细香但是游蜂喧过午不知飞鸟下斜阳
　　春山竹间
　　薫风常坐竹间亭不为前山满眼青行遍溪南来下郭主人休问草堂灵
　　戏问丞荷花
　　露荷吹满小池风想见公余采摘空正是新秋明月夜隔溪还许野人同
　　同施教授东濠看荷花和韵二首
　　行云吹尽没纎痕涌月浮空到碧澜濠上更看荷花发夜凉无计凭栏干
　　醉醒絺衣尚酒痕空思清论卷涛澜一诗又得圆前梦依约风花十二栏
　　桃花
　　秦外市尘吹不到独看流水种桃花春红片片飞时候动影垂光是落霞
　　桃花飘零满涧【二十七日】
　　细水收晴露浅沙叶新枝上绿交加春风误得刘郎老犹有心情数落花
　　涧上桃花
　　桃花风里鬓成丝老眼青山百不宜犹有中原旧家在相寻呼酒和新诗
　　饮赵池咏海棠
　　池阁新晴见海棠试将杯酒问春光主宾可是风流杀一片红云过夕阳
　　胡教授来因酌海棠下见和前韵复答赋
　　轻隂催雨湿汀沙山崦寒生一倍加好事肯同杯酒咏绿娇红小是谁花
　　乘雨寻梅
　　冲风冲雨看梅花却喜今年得在家拌却一冬常是醉逺香孤艳正无涯
　　自章泉泊施寺雨中见梅盖秋尝宿此
　　秋风秋雨又冬霜山路山溪任短长邂逅留连随地饮峥嵘竹外见梅芳
　　涧梅一枝盛开
　　涧头一树小春梅每岁何曾抵死开乱防香须乃如许有花无句为徘徊
　　武林买蜡梅栽在园
　　移得西湖一种来小园已是十年栽输香浅色霜风晩合与幽人子细开
　　戏问梅花
　　本是山中向腊开如何亦入帝城来插向甆瓶疑有语大家都莫管尘埃
　　放步山根梅梢一花奇甚
　　老去情懐触景移意行何地不吾诗小园雨后将飞雪探得梅花第一枝
　　次韵五叔梅花
