<!-- { "loadSidebar": true } -->
　　言有此二物相须而为神怪也
　　问曰雄虺九首儵忽焉在
　　王逸云虺虵也倏忽电光也
　　对曰南有怪虺罗首以噬倏忽之居帝南北海
　　庄子南方之帝曰倏北方之帝曰忽王逸以为电非也
　　问曰何所不死长人何守
　　王逸云括地象曰有不死之国长人防风氏又长狄也
　　对曰员丘之国身民后死封嵎之守其横九里
　　防风氏身长九里
　　问曰靡蓱九衢枲华安凥
　　王逸云蓱水草而生于九衢之路枲麻也
　　对曰有蓱九岐厥圗以诡浮山孰产赤华伊枲
　　旧注山海经多言其岐五衢又云四衢衢岐也王逸以为生九衢中恐谬又浮山有草焉其叶如麻赤华即枲华也华即花字
　　问曰灵蛇吞象厥大何如
　　山海经南方有灵蛇吞象三年然后出其骨
　　对曰巴蛇腹象足觌厥大三嵗遗骨其修已号
　　足见其大称其长也号称也
　　问曰黑水趾三危安在
　　趾三危皆山名黑水出昆仑
　　对曰黑水滛滛穷于不姜趾则北三危则南
　　不姜未详葢地名也
　　问曰延年不死寿何所止
　　仙也
　　对曰仙者幽幽寿焉孰慕短长不齐咸各有止胡纷华澷汗而僭谓不死
　　名生而实死也
　　问曰鲮鱼何所鬿堆焉处【鲮音陵鬿音祈】
　　王逸云鲮鱼鲮鲤也四足出南方鬿堆竒兽也
　　对曰鲮鱼人貌迩列姑射鬿雀峙北号惟人是食旧注山海经鲮鱼在海中近列姑射山堆当为雀鬿雀在北号山如鸡虎爪食人王逸误注
　　问曰羿焉彃日乌焉解羽【羿音羿彃音毕】
　　淮南子尧时十日并出尧令羿射中九日日中九乌皆死堕其羽翼
　　对曰焉有十日其火百物羿宜炭赫厥体胡庸以枝屈大泽千里羣鸟是解
　　旧注山海经大泽千里羣鸟之所解问作乌字当为鸟后人不知因配上句改为乌
　　问曰禹之力献功降省下土四方焉得彼嵞山女而通之于台桑闵妃匹合厥身是继胡维嗜不同味而快鼂饱啓代益作后卒然离蠥何啓维忧而能拘是达皆归射蘜而无害厥躬何后益作革而禹播降啓棘宾商九辩九歌何勤子屠母而死分竟地【嵞音涂鼂音朝】
　　鼂早也与朝同离遭也蠥音孽忧也台桑地名也拘隔也射行也蘜音鞠穷也谓有扈氏之所行皆穷恶也棘陈也宾列也商宫商也九辩九歌啓所作乐也屠剥也王逸云禹剥母背而生其母之身分散竟地【朱熹曰啓棘宾商当作啓梦宾天如秦穆公赵简子梦上宾于钧天九奏万舞也古篆书梦字似棘天字似商】
　　对曰禹惩于续嵞妇亟合胈离厥肤三门以不眡呱呱之不防而孰圗厥味卒燥中野民攸宇【一作字】攸暨彼呱克臧俾姒作夏献后益于帝谆谆以不命复为叟耆曷戚曷孽呱勤于徳民以乳活扈仇厥正帝授柄以挞凶穷圣庸夫孰克害益革民艰咸粲厥粒惟禹授以土爰稼万亿违溺践垍休居以康食姑不失圣天【一本无圣天】胡往不道啓达厥声堪舆以呻辨同容之叙帝以嫔禹母产圣何疈厥旅彼滛言乱噣聪聝以不处
　　禹惩创于无嗣故亟娶于涂山尔岂以欲哉彼股无胈而不恤也三过门而不视也眡即眎字启呱呱而不伤也而孰圗于世味之欲哉惟禹之用心如此故卒能援天下之湿而置之于燥字天下之民而置之于安暨犹塈也暨者安也彼呱克臧者呱谓啓也啓能为善故使姒氏为夏国而不使伯益得以代夏国且禹之荐益于天非不至也而天谆谆命之不归于益者以啓之克臧故也益虽不受命然不失为夏之老臣益又何戚于已何孽于夏哉啓既受命而勤于徳故民得以乳活也且啓之徳正有扈氏不正也以不正而雠正天之所以授啓以征伐之柄以挞之也凶之必穷圣之必功天之理也孰能害圣哉庸功也且夫伯益革民之艰食而使之粒食虽益之功也授天下以平土而得以稼出天下于既溺而践履于坚土彼息天下之居而康裕天下之食者实禹之功也垍者坚土也食者食廪之食也禹之圣如此而啓又且不失禹之圣则天命胡往而不导之哉姑者且也道者导也啓达厥声堪舆以呻谓啓能作九辩九歌以达乐之声而天地之间莫不歌唫之也呻者唫也辨同容之叙帝以嫔者何也容者和也大乐与天地同和啓之九辩九歌能分别其与天地同和始终先后之序则啓之乐大矣故能与天之和相易而易地皆和也与天之和相嫓配而无不齐也者易也嫔者配也帝者天也禹母产圣何疈厥旅言禹母之产禹也初无副剥母背之怪诗曰不坼不副副与疈同音逼拍切旅者背也旅与膂同谓禹生之怪者滛瞽之言出于妄乱者之口而已聪者割耳而不听此语也噣音昼口也聝耳也聪聝犹曰洗耳云
　　问曰帝降夷羿革孽夏民胡羿射夫河伯而妻彼雒嫔冯珧利决圭豨是射何献蒸肉之膏而后帝不若浞娶纯狐妻爰谋何羿之射革而交吞揆之
　　帝降夷羿革孽夏民者言天降后羿以簒夏革命而为夏民之孽也胡射夫河伯而妻彼雒嫔者河伯化为白龙羿何射眇其左目也羿又梦与雒水神宓妃交冯珧利决封豨是射者冯恃也珧弓名也音姚封豨神兽也言不徳惟恃其弓以射神兽为田猎之娱也何献蒸肉之膏而后帝不若者言无徳以事天献封豨之膏以祭天故帝不顺不享也浞娶纯狐妻爰谋者羿之相寒浞娶于纯狐氏女惑爱之遂与浞谋杀羿也何羿之射革而交吞揆之者言羿以射革命宜其强也何为寒浞辈交起而吞灭之
　　对曰夷羿滔滛割更后相夫孰作厥孽而诬帝以降震皜厥鳞集矢于皖肆叫帝不谌失位滋嫚有洛之嫮焉妻于狡夸夫【一作失】快杀鼎豨以虑饱馨膏腴帝叛徳恣力胡肥台舌喉而滥厥福寒防妇谋后夷卒戕荒弃于野俾奸民是臧举土作仇徒怙身弧
　　虞人之箴曰在帝夷羿冐于原兽羿既滔滛荒怠割絶夏后相而更代之此羿之自作孽也奈何诬以为天降之乎震皜厥鳞集矢于皖者言河伯化为白龙其鳞皜皜不深居而妄出自取矢之集其目也皖者明星也谓龙之目如星之明也左传云集矢于其目肆叫帝不谌失位滋嫚者言河伯为羿所射上诉天帝乞帝杀羿而帝不允葢诉之不诚故帝责河伯曰汝深守则羿何从而犯也河伯失水之位而妄出宜乎遭羿之嫚侮也有洛之嫮焉妻于狡嫮美也言洛妃之美焉肻妻于羿之凶狡也夸夫快杀鼎豨以虑饱者言羿自矜其以杀为快故射封豨为鼎实以自饱也馨膏腴帝叛徳恣力胡肥台舌喉而滥厥福者谓羿以豨膏腴之香而祭天帝无徳而恃力故帝不享之帝若曰何肥甘我舌喉以僭滥求福也台音怡我也寒防妇谋后夷卒戕荒弃于野俾奸民是臧者言寒浞伯明氏防子弟也而夷羿以奸民为善人信其防而相之宜浞与其妇谋羿归自田杀而烹之弃骨于野者以奸民为臧之故也举土作仇徒怙身弧者举率土与羿为仇而羿不之知方且徒恃其身之力与弧矢之能而已恃身而不恃民恃艺而不恃徳此其亡也
　　问曰阻穷西征岩何越焉化为黄熊巫何活焉咸播秬黍莆雚是营何由并投而鮌疾修盈
　　阻穷西征岩何越焉者言尧放鮌于险阻穷荒之地使之西行而度越岩险也化为黄熊巫何活焉者言化而为黄熊入于羽渊虽有巫医不能活也熊音奴来切三足鼈也见国语咸播秬黍莆雚是营者言禹能平水土使民得播黒黍于莆雚棘茨之地变芜为田也何由并投而鮌疾修盈者由用也投弃也言何用禹而弃鮌耶岂以鮌疾恶修长而贯盈耶
　　对曰鮌殛羽岩化黄而渊子宜播殖穉于丘于川维莞维蒲维菰维芦丕彻以圗民以讙以都尧酷厥父厥子激以功克硕厥嗣后世是郊
　　穉玉篇云幼禾也子谓鮌之子禹也莞蒲菰芦之地皆大彻去其芜薉以圗农功民讙恱而美之也都美也尧酷其父而禹能愤激以成功用能硕大其后嗣以有天下而鮌乃得配上帝于郊祀也
　　问曰白蜺婴胡为此堂安得夫良药不能固臧天式从横阳离爰死大鸟何鸣夫焉丧厥体
　　蜺云之似龙者茀云之似虵者白蜺与茀气相婴胡为在此祠堂乎此原之所见也安得夫良药不能固臧者崔文子学仙于王子乔子乔化为白蜺而婴茀持药与文子文子惊怪引戈击蜺因堕其药视之则子乔之尸也言得药不善也天式从横阳离爰死者言天法隂阳从横阳气去则人死也大鸟何鸣夫焉丧厥体者崔文子取子乔之尸覆之以敝筐须臾化为大鸟而鸣飞而去言文子焉能亡子乔之身也
　　对曰王子怪骇蜺形茀裳文禠操戈犹懵夫药良终鸟号以游奋厥篚筐防漠莫谋形胡在胡亡
　　文禠操戈者禠音斯福也又禠祁宫名二义皆与此句不通禠恐当作禠音直尔切夺衣也谓文子见子乔蜺形茀裳而魂魄惊怖禠夺遂操戈以击之也防漠莫谋谓明爽昏黑莫得而究也形胡在胡亡存亡亦不可得而推也
　　问曰蓱号起雨何以兴之
　　蓱蓱翳雨师名也雨师号呼则雨兴何以然也
　　对曰阳潜而防隂蒸而雨蓱冯以兴厥号爰所
　　隂阳蒸炊而雨尔彼萍翳特冯借以起而号呼其所也非号而后雨也
　　问曰撰体脇鹿何以膺之
　　天撰十二神鹿一身八足两头何以受此形
　　对曰气怪以神爰有竒躯脇属支偶尸帝之隅
　　气怪且神故生此竒怪之身脇合为一而支分为八以主天之方隅也
　　问曰鼇戴山抃何以安之释舟陵行何以迁之
　　鼇大龟也击手曰抃巨灵之鼇背负蓬莱山而抃戏于海何以能安龟负山若舟使龟舍水而行于丘陵何能迁徙此山乎
　　对曰宅灵之背掉焉不危鼇厥首而恒以恬夷要释而陵殆或谪之龙伯负骨帝尚窄之
　　丘即蓬丘也宅于巨灵之背而不危且恬安平夷也欲释水而陵者天若谪谴以居陵何不可之有龙伯国人一钓而连六鼇帝尚以为窄而不足夸也
　　问曰惟浇在户何求于嫂何少康逐犬而颠陨厥首女岐缝裳而馆同爰止何颠易厥首而亲以逢殆
　　浇多力论语曰浇荡舟至其嫂之户佯有所求而遂淫其嫂少康因猎放犬遂袭浇而防其首女岐即浇嫂也假缝裳而同室也少康初以夜袭得女岐头误以为浇故言易厥首
　　对曰浇嫪以力兄麀聚之康假于田肆克宇之既裳既舍宜咸坠厥首
　　浇淫且力也故曰嫪以力
　　问曰汤谋易旅何以厚之覆舟斟寻何道取之桀伐防山何所得焉妹嬉何肆汤何殛焉
　　汤谋变夏众以从已以何恩厚之而得其从也少康灭斟寻氏易若覆舟何道以取也桀伐防山之国而得妹嬉肆其情意而汤殛之
　　对曰汤奋癸旅爰以妪拊载厥徳于葛以诘仇饷康复旧物寻焉保之覆舟喻易尚或艰之惟桀嗜色戎得防妹淫处娱以大启厥伐
　　汤之奋兴而变夏众以煦妪拊摩而得之自葛始以诛仇饷也少康复旧物故斟寻安得而保其国其易如取如携尔以覆舟喻之犹为难也汤之殛桀非汤也桀自淫自以启之
　　问曰舜闵在家父何以鳏尧不姚告二女何亲厥萌在初何所意焉
　　舜忧其家而其父何以使舜之鳏尧不告舜父母故得相亲也
　　对曰瞽父仇舜鳏以不俪尧専以女兹俾厥世惟蒸蒸翼翼于妫之汭
　　瞽不可告故尧自専而女焉女去声
　　问曰璜台十成谁所极焉
　　纣作玉台十重
　　对曰纣台于璜箕克兆之
　　纣初作象箸箕子叹之知必至于玉杯必盛熊蹯豹胎则璜台之兆箕子知之乆矣
　　问曰登立为帝孰道尚之
　　天子之登立谁开道而宗尚之
　　对曰惟德登帝帅以首之
　　德则为帝天下相帅而推以为元首
