<!-- { "loadSidebar": true } -->
　　日成与亡妹勤苦成家厚于骨肉抚二孤侄真如已子待其妹及诸甥尤厚罗氏之富大半日成为之日成没遗孤在襁褓其妹与夫及其甥生员罗瑞七軰肆为侵渔畧无顾复之念其二侄亦然呜呼人之不仁一至此哉予无所泄其哀愤也故为文以祭之祭孙徳成都宪文
　　呜呼人孰无死死得其所虽死犹生也若吾徳成之死可为得其所矣为国捐躯素志坚定从容慷慨白刃如饴生气凛然与严霜烈日争耀呜呼孤忠全节如吾徳成者古今防何人哉天地之正气于是乎在祖宗烈圣以来作士之效于斯见之岂直吾一乡一邑之光而已哉圣明在上公论在大廷褒恤之典不日天降必有以慰九原之灵者区区衰耄之言何足为轻重哉顾惟夙昔相许不负所期激烈感慨之懐悲哀痛悼之意自有不能已者尚歆鉴之
　　祭同年佟大叅文
　　呜呼同年之情异姓骨肉公守吾郡相爱尤笃惟公抗直困于烦言骥足未展仅叅一藩闽山遥遥素称瘴疠旌斾南驰中道而逝公在仕途屈抑已多载罹酷罚天其谓何忆昨京师握手言别讵谓匆匆遂成永诀过淮闻讣痛悼不胜临棺一奠涕泪交横尚享
　　祭刘仁仲太宰文
　　呜呼天祐斯民为国生贤惟才与徳亦罕具全徳称其才见于东川质由天赋学自家传精専三礼淹贯羣编恂恂退抑似不能言其中朗耀如珠在渊妙龄发解唾手魁元明廷三策大对莫先爰擢史职旋跻讲筵徳业日富令闻日宣乃陟卿曹乃司代言不激不随无党无偏柄用之望众口同然圣明嗣统侧席虚前登崇俊良茅抜茹连胡不憗遗而舘遽捐孰屯其膏不及黎元奈之何哉彼苍者天既厚其赋乃啬其年嗟余衰耄久已归田江湖暌逺顾念勤惓长笺短札谊重意防游从之好终始弗谖讵谓奄忽遂隔九原瞻望巴蜀心旌徒悬缄辞寄奠有泪如泉尚享
　　再祭妹夫韩日成洎亡妹大娘子文
　　呜呼吾妹云亡方切痛悲曽未旬月日成继之昊天降割乃酷如斯哀哀门户防防孤嫠双殡在堂奄越三期平生勤苦亦复何为今闻安厝实慰我思嵗聿云暮凛冽侵肌欲从执绋衰病莫支预陈一奠奉送灵輀瞻望弗及老泪双垂尚享
　　祭蔡茂成宪副亲家文
　　呜呼人羡二难曰兄与弟学贵家传曰诗与礼孰兼得之吾乡蔡氏仲礼伯诗后先振起青云甲第聨芳具美追随敭厯纡金曳紫勇退急流同归故里锦衣昼游光炤桑梓怡怡一堂宜享遐祉夫何奄忽相继云逝某夙忝交游姻盟再缔葭玉失依伤悼曷已祖奠一觞聊表微意尚享
　　祭姻家蔡孺人周氏文
　　呜呼家道兴替实由内助庆钟善门淑质天赋良人隐徳安于韦布俭勤相成不愆于度义方教子识达时务克绍家声旋登仕路禄养有期年未衰暮夫何一疾遽闻哀讣伤悼同情况在亲故宅兆既卜灵輀即路遣奠一觞聊表哀愫尚享
　　祭王龙山文
　　惟公笃志力学省魁殿元列职词苑执经讲筵旋司邦礼峻陟天官勇退急流优游故园乃有贤子继志非凡奇勲骤建懋赏世延貂蝉赫奕宠赐骈蕃天胡不憗公逝溘先某乡曲宦途与公周旋迄于归老复缔姻聨悼伤之懐其何可言执绋莫从心旌徒悬遣男致奠涕泪潜然尚享
　　祭思斋兄文
　　呜呼先民有言兄弟孔懐世降俗漓动致喧豗嗟我与兄少小相随出入起居秩然和谐迄今白首片言无乖我官京师兄处海涯相望相念日往月来我方归老兄尚未衰邱园行乐幸与兄偕兄先弃我呜呼痛哉时序易迈奄及塟埋遣奠一觞聊写我哀临风号恸老泪盈腮尚享
　　祭八舅母文
　　惟我舅母夙昔称贤俭勤慈惠终老弗谖积善在躬福祐自天夀跻大耄子孙满前考终以令百福具全痛惟我母弃背溘先我见舅母如见母顔今亦已矣哀何可言奉奠一觞有涙如泉尚享
　　祭亲家王方伯文
　　惟公官至方伯位既崇矣人犹以为未究厥施夀跻古稀福亦隆矣人犹以为未及期頥公之素望允孚于人者于是乎槩可知矣盖棺事定是曰全归而况森然兰玉接武青云又不卜而可期矣复何憾哉輀车将发遣儿一奠用写哀情此固吾亲友之私耳尚享
　　祭冯雪湖亲家文
　　呜呼世降不古朋友道丧乆要不忘防何人哉惟我与公夙惇道谊自壮至老曽无间然晩缔姻盟爱好弥笃胡天不憗溘焉弃予俛仰之间遽成永隔湖山行乐谁复与俱呜呼哀哉惟公达生宅兆预卜嵗聿云暮言归其藏奉送灵輀敬陈一奠悲伤之极言不成章公灵不昧其知之乎尚享
　　祭王守谿文
　　呜呼惟名与节是谓大闲名节之难全也久矣士君子行藏进退始终无玷缺者古今防何人哉惟吾守谿蚤冠贤科文名籍甚晩跻台辅徳望益隆及夫时与志违即引身求退优游桑梓全而归之呜呼若公者庶防其无余憾矣乎某自蚤嵗获从公后心孚意契终老不渝密勿之地谬先忝窃盖尝慕推让之义而不获同升归休之日相望伊迩亦尝有防老之约而未偿宿愿夫何奄忽遽闻讣音追念平生可胜痛悼兹闻灵輀将驾执绋莫从瞻望吴门惟含泪呜咽而已缄词致奠聊写我哀灵其鉴之尚享
　　祭洪两峯文
　　惟公宏才伟畧超抜时英甲科髙第列职明刑中外敭厯台省兼并望重缙绅曰维邦祯正徳之初羣盗纵横乃膺简命四省提兵奸宄矫防渐次殄平媢嫉当途谗谤猬兴公即见防抗疏辞荣湖山佳胜乡社良朋盘桓笑傲强徤康宁舆论攸属国有老成谓当复起以弼明廷胡天不憗溘焉上征某自蚤嵗忝同科名意气相与异姓弟兄宦路周旋载缔姻盟天縁弗竟眷爱弥増奄忽弃予痛悼曷胜奔赴则宜衰病未能江闗渺渺徒切驰情当宁闻讣念昔股肱恤典优渥将即佳城执绋之役遣儿代行陈词致奠写我平生瞻望两峯涕泪交零尚享
　　祭楚母大孺人文
　　惟灵夙全懿徳表则闺门庆钟令子致身青云循良之政惠我邑民潘舆就养闾井欢欣云胡一疾奄忽沉沦百里何怙哀动缙绅顾余衰耄病卧海滨灵輀将驾瞻望徒勤遣儿执绋薄奠聊陈尚享
　　祭韩上舍文
　　呜呼安阳流泽施及云仍司冦清徳再振家声伟哉犹子兰茁其英胄监防叙宠命是承允期骥足奋迅云程胡为中道一蹶而倾嗟我防子方缔姻盟葭玉失依伤悼曷胜兹闻灵柩将即佳城祖奠一觞聊表哀情尚享
　　祭胡母黄太淑人文
　　呜呼家道之兴实由妇徳维太淑人闺阃之则笃生贤子天赋頴特文苑蜚英贤科发迹宦路翺翔士林矜式禄养丰腴褒封烜赫慈训足征善庆是积夀考令终福履不忒乡党姻亲犹切悼惜兹闻灵舆将归窀穸敬奠一觞庶其昭格尚享
　　祭姑夫太常少卿南山藩公洎家姑恭人文
　　昔我先祖慎于择壻东床之选得之途次公时垂髫头角頴异立谈之顷姻盟遂缔公承我祖式克自励我姑于归俭勤相济积学成名甲科髙第中外敭厯学优而仕臬司提学实惟重寄广右大藩称善作士亲老乞休心切养志林壑优游学力益肆著述専攻屡空弗计名动缙绅荐剡相继太常清衔宠命荐至夀跻古稀我姑先逝曽防何时公复奄弃当宁褒贤锡以谕祭兼命有司助营塟事即公平生可以无愧嗟我与公夙惇契谊少小相亲老而不替公今全归卜吉得地我方衰病召命忽至执绋莫从徒切驰系遣儿致奠不胜涕泪尚享
　　祭应天府尹陈公文
　　公刚劲之气足以振风纪亷洁之操足以励贪墨明敏果断之识又足以辨曲直而明是非是故来长吾浙宪也未及一载而声闻四达已彻于九重遂有京尹之擢缙绅之徒孰不以公道昭明贤俊超抜为庆幸也夫何宠命甫临忽遘危疾竟以不起矣可胜悼哉嗟予衰耄病卧海滨辱公以吾子同年之雅顾念勤惓予方期公大用讵谓遽止于斯耶然予之所以悼公者又非通家之私情而已也灵輀将驾遣奠一觞英灵不昩其鉴于衷尚享
　　祭晦庵老先生文【刘徤字希贤号晦庵河南洛阳人也】
　　呜呼敬皇御极时称盛治至仁如天覆冐斯世公居元寮明良相际谠论嘉谟直节劲气诚意交孚委任无贰某忝从公后协力同志素性迂愚言多率易荷公优容曽不为异滥厠密勿茍免罪戾榻前末命同受重寄龙驭上宾权奸恣肆守正不同横罹谗忌我时从公引身退避都门一别江湖两地转盻光隂二十余禩缅想风仪每形梦寐我今北上公已长逝悠悠河洛徒切瞻企缄词寄奠临风啜涕尚享
　　祭姑胡太儒人文
　　昔我先考生寡兄弟曰维二姑是为同气天降酷罚大姑先逝未及再期姑复相继呜呼哀哉姑蚤孀居栢舟自誓抚孤成立幸跻禄仕闗柝虽微亦足养志迎养未防胡遽奄弃某钦奉召命道经徐沛瞻望夹沟曷胜驰系严程有期不遑留滞寄奠一觞潜然涕泪尚享
　　祭西涯先生文
　　惟公海内文宗词林人杰嗟我晩生幸从后列荷公接引不鄙疎拙紫阁同升屡更嵗月敬皇殊遇我惭浅劣同寅协恭不为容悦榻前顾托相期尽节龙驭上宾憸邪作孽于时乞身草草言别讵谓与公遂成永诀自我告归茫茫燕越公尝念之音问不絶圣明嗣统邪党熄防我已衰頽困卧岩穴召命下临勉强赴阙公不可见徒劳企渴公墓在兹敬来瞻谒宿草已荒含泪呜咽公灵不昩鉴我防切尚享
　　祭九叔处士文
　　呜呼昔我先考羣从如云次第零落惟叔仅存我归自京叔已卧病犹及一见动色相庆曽未旬日叔遽云亡家门凶祸曷胜痛伤日月不居遂将安厝祖奠一觞老泪如注呜呼痛哉尚享
　　祭诸户侯文
　　惟公交我先君情若同气朝夕往来终始无替先君不幸公亦长逝我今防防伤痛曷既灵柩在堂奄忽更嵗谨具薄羞遣男一祭尚享
　　祭陈南坡文
　　呜呼昔我侄女赋质柔嘉获配君子宜室宜家侄女不幸中道奄弃姻亲之情终始弗替天胡降割又夺南坡念及侄女伤如之何窀穸有期灵輀将举遣奠一觞老泪如雨尚享
　　祭王阳明文
　　呜呼阳明而止于斯乎天生异才非偶然也固将以为桢于国胡为啬其年而不使之究厥施乎夫名髙毁来自古已然阳明不理于多口亦甚矣岂平素之所自立毋乃太奇矣乎然戡定乱逆之勲表表在人耳目者九重固深知之矣又安得泯遗于鼎彛乎吾之所以悼阳明者为国惜才故尔岂直区区交亲之私乎呜呼阳明九原茫茫其亦知予之悲乎尚享
　　祭赵古愚老先生文
　　夫人生有闻于当时死有传于后世是亦足矣而亦何悲惟公清资矫矫劲节危危忠孝之夙植识望之髙逺而辅以学术之精微顷以天潢首擢闽魁云衢既奋蜚声郎署分校礼闱幸欧裁之是协匪左右之为媒感受知而旃勉咸颂公之神鉴于不衰陟秋曹而督学乃舆论之攸推抡才品艺星光日辉指幽摘隐制电轰雷奸宄凛凛其詟服而学者则翘然仰太山北斗之巍巍讵昊天弗吊声闻畿甸魄降番禺虽迍邅踣踬中道摧车视彼富贵夀考待生而存随死而亡者果孰昂而孰低呜呼公其已矣而不泯者有积庆之表与斥范之诗庶乎英风灵气不同物而腐败长在乎宇宙之间为后学之依归迁也怅哲人之云萎能不为之泣涕而踌躇呜呼公既有文为不朽有名为不死而临风遥企不能忘情者盖为斯文恸而岂以哭吾私
　　归田稿巻三
　　钦定四库全书
　　归田稿巻四
　　明　谢迁　撰
　　像讃类
　　陈都阃像讃
　　雅志诗书折冲尊爼名重缙绅威加行伍为国爪牙传家簮组笃生贤孙克绳祖武转饷有经粤维政谱万艘一麾世泽斯溥呜呼此其遗休余烈犹兄起吾敬于瞻睹
