<!-- { "loadSidebar": true } -->
    若夫气霁地表，云敛天末。说文曰：霁，雨止也。西京赋曰：眇天末以远期。霁，才计切。洞庭始波，木叶微脱。楚辞曰：洞庭波兮木叶下。菊散芳於山椒，雁流哀於江濑。礼记曰：仲秋菊有黄华。王逸楚辞注曰：土高四堕曰椒。汉书，武帝伤李夫人赋曰：释予马於山椒。山椒，山顶也。说文曰：濑，水流沙上也。升清质之悠悠，降澄辉之蔼蔼。楚辞曰：白日出兮悠悠。长门赋曰：望中庭之蔼蔼，若季秋之降霜。列宿掩缛，长河韬映。楚辞曰：若列宿之错置。说文曰：缛，繁采饰也。毛诗曰：倬彼云汉。毛苌曰：云汉，天河也。柔祇雪凝，圆灵水镜。柔祇，地也。圆灵，天也。连观霜缟，周除冰净。观，宫观也。徐幹七喻曰：连观飞榭。说文曰：除，殿陛也。君王乃厌晨懽，乐宵宴。收妙舞，弛清县。边让章华台赋曰：妙舞丽於阳阿。长笛赋曰：磬襄弛县。周礼曰：大忧弛县。郑玄曰：弛，释也。字林曰：弛，解也。韦昭曰：弛，废也。去烛房，即月殿。芳酒登，鸣琴荐。 
    若乃凉夜自凄，风篁成韵。篁，竹丛生也。风篁，风吹篁也。亲懿莫从，羁孤递进。亲懿，懿亲也。左氏传，富辰曰：兄弟虽有小忿，不废懿亲。杜预曰：懿，美也。羁孤，羁客孤子也。言亲懿不从游，而羁旅之孤更进也。聆皋禽之夕闻，听朔管之秋引。诗曰：鹤鸣九皋。皋禽，鹤也。抱朴子曰：峻褱独立，而皋禽之响振也。朔管，羌笛也。说文曰：管，十二月位在北方，故云朔。秋引，商声也。於是弦桐练响，音容选和。弦桐，琴也。埤苍曰：练，择也。练与拣音义同。桓谭新论曰：神农始削桐为琴，练丝为弦，侯瑛筝赋曰：察其风采，拣其声音。郑玄礼记注曰：选，可选择也。徘徊房露，惆怅阳阿。防露，盖古曲也。文赋曰：寤防露与桑间，又虽悲而不雅。房与防古字通。淮南子曰：夫歌采菱，发阳阿，鄙人听之，不若延露以和也。声林虚籁，沦池灭波。此言风将息也。声林而籁管虚，沦池而大波灭。牵秀相风赋曰：幽林绝响，巨海息波。庄子曰：子綦谓子游曰：夫大块噫气，其名曰风，是以无作，作则万窍怒号，泠风则小和，飘风则大和，厉风济则众窍为虚。子游曰：地籁则众窍是已。郭象曰：烈风作则众窍实，及其止则众窍虚。薛君韩诗章句曰：从流而风曰沦。沦，文貌。说文曰：波，水涌也。情纡轸其何讬，愬皓月而长歌。楚辞曰：郁结纡轸兮，离愍而长鞫。王逸曰：纡，曲；轸，痛也。毛诗曰：如彼愬风。毛苌曰：愬，乡之也。 
    歌曰：美人迈兮音尘阙，隔千里兮共明月。楚辞曰：望美人兮未来。陆机思归赋曰：绝音尘於江介，讬影响乎洛湄。淮南子曰：道德之论，譬如日月驰骛，千里不能改其处也。临风叹兮将焉歇，川路长兮不可越。楚辞曰：临风怳兮浩歌。歌响未终，馀景就毕。满堂变容，回遑如失。说文曰：满堂饮酒。庄子，子贡曰：夫子见之变容失色。范晔後汉书曰：戴良见黄宪反归，罔然若有失也。又称歌曰：月既没兮露欲晞，岁方晏兮无与归。楚辞曰：岁既晏兮孰与归。佳期可以还，微霜霑人衣！　楚辞曰：与佳人期兮夕张。又曰：微霜兮夜降。魏文帝善哉行曰：谿谷多悲风，霜露霑人衣。 
    陈王曰：“善。”乃命执事，献寿羞璧。左氏传，原成叔曰：敢私於执事。史记曰：平原君以千金为鲁连寿。韩诗外传曰：楚襄王遣使持白璧百双聘庄子。敬佩玉音，复之无斁。毛诗曰：无金玉尔音。尚书曰：我有周无斁。尔雅曰：斁，厌也。 
    【鸟兽上】尔雅曰：两足而羽谓之禽，四足而毛谓之兽。禽，即鸟也。 
    【鵩鸟赋（并序）】 
    贾谊汉书曰：贾谊，洛阳人也。年十八，属文称於郡中。河南太守吴公闻其秀才，召置门下，甚幸爱。後文帝召为博士，为绛、灌、冯敬之属害之，於是天子疏之，以为长沙王傅。然贾生英特，弱龄秀发，纵横海之巨鳞，矫冲天之逸翰，而不参谋棘署，赞道槐庭，虚离谤缺，爰傅卑土，发愤嗟命，不亦宜乎？而班固谓之未为不达，斯言过矣！ 
    谊为长沙王傅，汉书云：谊为长沙王太傅，三年，鵩入谊舍。又云：後岁馀，文帝思谊，徵拜为梁王傅，然文帝之世，王长沙者，唯有吴芮之子孙耳。经史不载其谥号，故难得而详也。又，景帝十三王传曰：长沙定王发母唐姬无宠，故王卑湿国。三年，有鵩鸟飞入谊舍，止於坐隅，鵩似鸮，不祥鸟也。晋灼曰：巴蜀异物志曰：有鸟小如鸡，体有文色，上俗因形名之曰鵩。不能远飞，行不出域。鸮，于妖切。谊既以谪居长沙，韦昭曰：谪，谴也。长沙卑湿，谊自伤悼，以为寿不得长，乃为赋以自广。自广，自宽也。其辞曰： 
    单阏之岁兮，四月孟夏。尔雅曰：太岁在卯曰单阏。徐广曰：文帝六年岁在丁卯。庚子日斜兮，鵩集予舍。李奇曰：日西斜时也。止于坐隅兮，貌甚闲暇。闲暇，不惊恐也。异物来萃兮，私怪其故。萃，集也。发书占之兮，谶言其度。说文曰：谶，验也。有徵验之书，河、洛所出书曰谶。曰：野鸟入室兮，主人将去。请问于鵩兮，予去何之？善曰：谶于鵩鸟也。吉乎告我，凶言其灾。淹速之度兮，语予其期。淹，迟也。速，疾也。谓死生之迟疾也。鵩乃叹息，举首奋翼，口不能言，请对以臆。请以臆中之事以对也。 
    万物变化兮，固无休息。庄子曰：已化而生，又化而死。鹖冠子曰：固无休息。斡流而迁兮，或推而还。如淳曰：斡，转也。善曰：鹖冠子曰：斡流迁徙，固无休息。形气转续兮，变化而蟺。韦昭曰：而，如也。苏林曰：转续，相传与也。蟺，音蝉，如蜩蝉之蜕化也；或曰：蟺，相连也。沕穆无穷兮，胡可胜言。沕穆，不可分别也。颜师古曰：沕穆，微深也。鹖冠子曰：变化无穷，何可胜言。沕，亡笔切。祸兮福所倚，福兮祸所伏。鹖冠子曰：祸乎福之所倚，福乎祸之所伏。老子注曰：倚，因也。圣人遭祸而能悔过，责己脩善则祸去福来也。中人得福而为骄恣，则福去而祸来也。忧喜聚门兮，吉凶同域。鹖冠子曰：忧喜聚门，吉凶同域。或作最，亦聚也。董仲舒云：吊者在门，庆者在庐。今言皆在门者好恶，故言同域也。彼吴强大兮，夫差以败。越栖会稽兮，句践霸世。鹖冠子曰：失反为得，成反为败。吴大兵强，夫差以困；越栖会稽，句践霸世。史记曰：越王句践，其先允常，与吴王阖闾战而相怨伐。允常卒，子句践立，是为越王。阖闾闻允常死，乃兴师伐越。越王句践使士挑战，射伤吴王阖闾，阖闾且死，告其子夫差曰：必无忘越。三年，句践闻吴王夫差日夜勒兵，且以报越，欲先吴未发往伐之，范蠡谏曰：不可。王曰：已决之矣。遂兴师。吴王闻之，悉精兵以伐越，败之夫椒。越王乃以甲兵五千人，栖於会稽。吴师追而围之。越王谓范蠡曰：以不听子，故至於此，为之奈何！蠡对曰：持满者与天，定倾者与人，节事者以地，卑辞厚礼以遗之，不许，而身与之市。句践曰：诺。乃令大夫种行成於吴，膝行顿首曰：君王亡臣句践，使陪臣种敢告下执事，句践请为臣，妻为妾。吴王将许，子胥言於吴王曰：天以越赐吴，勿许也。吴王不听，卒许越平。句践自会稽归，拊循其士民伐吴，大破吴，因留围之三年。越遂栖吴王於姑苏山。吴王谢曰：吾老矣，不能事君王。遂自杀。乃蔽面曰：吾无以见子胥也。高诱淮南子注云：山处曰栖。越灭吴称霸。斯游遂成兮，卒被五刑。应劭曰：李斯西游於秦，身登相位，二世时，为赵高所谗，身被五刑。傅说胥靡兮，乃相武丁。尚书曰：高宗梦得说，使百工营求诸野，得诸傅岩，爰立作相。孔安国曰：傅氏之岩，通道所经，有涧水坏道，使胥靡刑人筑护此道，说贤而隐，代胥靡筑之。庄子曰：夫道，傅说得之以相武丁。夫祸之与福兮，何异纠纆。字林曰：纠，两合绳。纆，三合绳。应劭曰：祸福相与为表里，如纠纆索相附会也。臣瓒曰：纠，绞也。纆，索也。鹖冠子曰：祸与福如纠纆也。命不可说兮，孰知其极。鹖冠子曰：终则有始，孰知其极。老子道德经曰：孰知其极。河上公注曰：祸福更相生死，孰知其穷极时也。颜监曰：极，止也。水激则旱兮，矢激则远。万物回薄兮，振荡相转。言矢飞水流，各有常度，为物所激，或旱或远，斯则万物变化，乌有常则乎？鹖冠子曰：水激则悍，矢激则远，精神回薄，振荡相转。悍与旱同，并户但切。吕氏春秋曰：激矢远，激水旱。云蒸雨降兮，纠错相纷。黄帝素问曰：地气上为云，天气下为雨。韦昭国语注曰：蒸，升也。大钧播物兮，坱圠无垠。如淳曰：陶者作器於钧上，此以造化为大钧。应劭曰：阴阳造化，如钧之造器也，其气坱圠非有限齐也。善曰：坱，乌党切。圠，乌黠切。天不可预虑兮，道不可预谋。鹖冠子曰：天不可预谋，道不可预虑。迟速有命兮，焉识其时。鹖冠子曰：迟速止息，必中参伍。焉识其时，见下文也。 
