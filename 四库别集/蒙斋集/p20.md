<!-- { "loadSidebar": true } -->
　　敕计安诸夏图任大儒荆楚国之西门最重上流之势枢机天之北斗全提外阃之权峻端殿以陞班伟元戎之开府诞敷涣号式穆师虞具官某德粹而业闳气全而节劲望爲万夫之所属砥柱中流学承百圣而不慙典刑大雅儿童知其姓字草木识其威名越有服于大僚将共熙于庶绩属兹边境扰我南陲祖宗积累三百年思保艰难之业东南生聚亿万戸亟爲耆定之图环顾在廷畴堪兹选不待灵龟之协卜尽推白鹤爲闻人然而任重者责惟艰用大者宠宜厚破拘挛牵制之积弊杜异同惎间之浮言兵财悉应其需寮宷自由尔辟朕志决矣惟汝予同卿往视之在师中吉增重本兵之寄式昭敌忾之威协熊罴之力以掎角戎师扫豺虎之迹以厎绥庶士并壮岷峨之声援遂淸河洛之埃氛俾一人辑寜于尔邦兹爲长算用眞儒无敌于天下当验斯言徯卿衮衣之归翊我垂裳之治
　　李埴除端明殿学士提举万寿观兼侍读兼修史制
　　敕朕尊延耆俊嘉尚名儒伟秘殿以升华专付史权之重冠祠庭而命秩俾陪经幄之游时预议于昕朝爰眂仪于政路具官某爽邦由哲事君以忠品藻才高得十志八书之奥渊源学富参一翁二季之间更出入于累朝凛孤高于晚节粤新大化召长禁庭方资柄用之储遽动浩归之志谕以尺一至于再三何所闻而来心乎徇国不得职则去过实在予岂无体貎之隆曷以筋力爲礼是用付神京之眞馆躐学士之穹班庸究业于金华肆垂光于汗简嘉谋尔则入告尚赖箴规大事吾其与闻益殚忠荩
　　崔与之除端明殿学士广东经略制
　　敕朕思用物望共济时艰天下之达尊有三夙推乡老王者之制爵凡五尤重帅权乃以符竹之荣就畀枌榆之寄具官某国之蓍蔡世之典刑论思着于立朝肯阿权贵鎭静称于治蜀归卧丘樊粤从调瑟以来谓可弹冠而起班独高于八座疏胡闻于再辞属兹蜂坌之起戎欲保羊城而靖难俾宣上意式副民瞻见大夫谁可乎博稽公论逾老臣者无矣蔽自朕心峻兹端殿之除就建乡邦之阃威声远寄奸宄潜消少需不旬月之间卽见一指麾而定朕知卿素履慕古良臣每熟览于来章屡兴怀于前席相见何晚虽暂烦牧御之才盍归乎来行大展经纶之业
　　曾三异除秘阁校勘制
　　敕具官某蓬莱方丈之胜必老于词学者婆娑其间亦邦之光也尔年德可敬神明不衰登之木天益饱观未见之书懋哉嗣有襃擢
　　许应龙除国子司业兼礼部郎官制
　　敕具官某先朝选儒英爲成均长日延诸生切磨爲己之学不但勤课试谨绳墨故得人爲盛自风俗之頽人心斵丧士子皆波流风靡不复有先辈典刑朕甚忧之尔履行粹和不自表暴俾范多士誉处蔼然正小司成之席岂徒爲尔荣哉昔闵子马有言少而不学则茍而可茍之爲患大矣尔其率励后进毋使学殖荒落国家将有赖焉懋哉
　　何琮除知福州制
　　敕具官某转漕七闽事权虽重然特一职耳帅无所不统治军则有训治之法涖民则行绥辑之政非负宏才大略者莫称兹选尔禀姿寛宏制行峻洁自班朝列跻言路不待更化禁戒而四方赂遗已不得其门而入矣出将使指餽饷宣劳适値多故之秋一指麾而旋定晋升延阁就畀帅阃正以尔之抱负不可限以一职故使总方伯连帅之权究诗书礼乐之蕴军政旣饬民生咸绥皆于尔乎赖尚其懋哉嘉绩转而上闻行且召卿矣彭铉除直秘阁知广州兼广东经略安抚制
　　敕具官某五羊去天远兵悍难制震惊一道朕起元老殿乡邦乱然后定顾瞻中外之臣畴可继者尔名父之子蔚有令闻我寜考最念旧学擢尔弟昆抑眷尔考也由详刑摄帅阃委寄隆矣克称厥职就命爲眞夫俗儒多懦健吏鲜仁钦哉仁而不懦戢奸靖民则予汝嘉
　　郑昼知琼州制
　　敕具官某琼山悬隔瘴海中岛夷错居比岁尝反覆不定思得良牧抚寜之尔关决防府习知南方事往爲朕绥彼黎元敷我懿化则予一人以怿
　　防斋集巻九
　　钦定四库全书
　　防斋集卷十
　　宋　袁甫　撰
　　表
　　谢次对宫祠表
　　力辞华职乃竟閟于俞音叨领真祠更误霑夫宠渥恩隆岱岳心凛冰霜臣某【中谢】伏念臣久抱沈疴粗安愚分粤从谒告凡七八疏以求闲继冒兼官犹一除而未已俄峻升于次对又洊玷于名藩自惟衰頽多病之身得此稠叠非常之数侥逾若是称塞谓何此盖恭遇皇帝陛下大度海涵至仁春育念臣曽班朝列示簪履之不忘察臣稍读父书虽菲葑而弗弃遂颁新命俯及陈人臣敢不思报殊知益充素学务明义利讵自昩于初心誓保身名庶不隳于晚节
　　状
　　徽州乞祠状
　　某至愚极陋无所取材误防圣恩擢膺郡寄侥逾过分报称无繇惟思夙夜究心勉竭驽钝始到之日蠧弊百端帑藏空竭而无余纲解积压而未补县道财赋告急纷然婺源休宁积废尤甚遂与诸邑相约首罢专人追呼务于催科之中深寓抚字之意今则休宁蠲赋已沐霈恩婺源辟官顿新弊政其他诸邑亦皆有条幸赖同寅协心得以专精郡事前官纲运补解已多吏禄兵粮按月支给时发仓庾用济贫穷稍饬军容仍加激犒庭少淹留之讼狱无久系之人囘视曩时气象稍胜民既幸拙政之无扰某亦与百姓而相安只縁上有老亲年逾八十兼抱宿恙发作无时某自领郡符倏焉满嵗去乡千有余里音信动涉兼旬心旌摇摇顷刻弗置念躬汤药之奉合寻香火之缘欲乞朝廷察某区区所陈别无规避陶铸一祠庙差遣俾得早归乡闾粗供子职既可以全微臣事亲之道又可以彰公朝锡类之仁言发于衷情不得已欲望朝廷亟赐敷奏施行
　　衢州乞祠状
　　某一介庸虚寸长无取滥叨误恩分畀辅郡深惟公朝所以委使之意夙夜孶孶悉心抚字期欲报称万一惟是郡当舟车往来之冲加以积弊轇轕之后茍徇人情则有负所学之素欲伸公道则不免违俗之讥每于职所当为但知勉竭其力自到官以来究见诸邑旧苦豫借遂痛节浮费与之代输蠲除宿逋以示寛恤自是蠧弊既革田里相安今则上供纲运并无亏欠官兵俸料如期支给去冬市廛延燎营葺俱已复初今嵗雨旸及时农收又幸一稔及而代屈指匪遥在某可谓侥逾其他别无规避只缘斗筲易溢蒲栁早衰冒膺剧繁顿觉疲苶重以松楸在念寤寐不忘欲乞朝廷特赐敷奏陶铸一祠庙差遣一次庶几得归旧里稍获休息异时或有繁使东西惟命不敢控辞
　　辞免将作监兼国史状
　　职正五工骤玷饬材之选书成一艺猥兼载笔之华自揆非宜以荣为惧伏念某謏材何算朴学徒勤久去周行讵作清都之想谬持汉节饱谙黎庶之情恍两鬓之俱霜乃一身而二任发仓箱之积所期八口之无饥察囹圄之寃敢谓片言而折狱比积劳而致疾屡削牍以祈闲初无避事之嫌盖出由衷之悃俞音竟閟宠数忽颁自外而中固喜吏氛之脱求退而进终非愚分之安辄控忱辞冒干钧播愿收回于成命庶允穆于师言葵藿心倾何敢忘于大义松楸梦绕期少遂于素懐
　　辞免直嶶猷阁知建宁府状
　　某承家学浅涉世才疎周爰咨诹偶冒持于双节不遑宁处倏恍阅于五年昔升雉监之班仍赞麟经之笔忽叨因任俾续前功寻力辞赈卹之艰获专任平反之责方虞幽黜遽被明扬闽峤上游昔素称夫剧郡阜陵潜邸今尤号夫大邦属肇新元化之初正妙选惟良之日不应疲苶可称抚摩况方跻尧阁之荣复超二级岂假宠周藩之寄欲重一麾猥并集于罔功敢躐当于成命辄控循墙之避庶逃负乗之羞
　　建寜乞祠状
　　某叨试外庸倏周一纪驱驰江部粗殚诹度之勤牧御闽邦兼任将输之寄誓欲守公而竭节敢云择便以谋身而自抵建以来忧民之瘼皇皇平籴切切救饥罢省十纲之运盐蠲除累嵗之逋赋更欲讲求丁米庶几锄去蠧根缘积疲劳致生疾疢证状将成于瘘疠寝兴俱患于艰难加之饮食弗强肌肤顿削皓然白首顾逐禄以何营皎若壮心思捐躯而莫遂惟当置散或可弭灾兼自入霉至今阖境闵雨精祷致严于斋素甘霖已应于滂沱虽云转咎而为祥胡可抱疴而尸位痛则呼父仰而吁天欲望朝廷特赐敷奏许家山之遄返冀骸骨之保全傥假息于余龄期报恩于末路
　　辞免兼侍讲状
　　感恩甚渥揣分奚堪窃惟圣学之缉熙尤重儒臣之劝讲非深造自得则无以为启沃之益非殚见洽闻则无以承顾问之详自揆何人足当斯选已陈免牍尚閟俞音敢望公朝曲回渊听
　　辞免兼权中书舍人状【案本传甫凡三兼中书舎人此状有久服麤官滥被赐环等语则当是由知建宁以秘书少监召入兼领时所上状中又有冒摄铨衡之贰语本传不详载攷甫为其妻赵氏圹志有云端平元年以少监召二年迁舎人兼摄词垣吏铨则亦是初为舍人时兼领也又以下为起居郎兼舍人状首一联西掖摄承尚仍旧贯与此篇首聮西掖代言骤叨越爼二语互详之则此状在初兼时无疑】
　　右坳载笔政负空餐西掖代言骤叨越俎叠膺异数倍惕危衷伏念某碌碌无奇悾悾自信少耽朴学素莫习于词章久服麤官更寖荒于笔砚幸逢调瑟滥被赐环近咫尺天已觉嵗华之晩分清切地曽微月籥之更遽陪经幄之游冒摄铨衡之贰已多忝窃可复超逾矧颁一札之新申饬羣工之课职专润色将大布于王言词许缴还必尽当于公论仿近制则弗工于骈俪防孤忠则动忤于奸邪自知迂愚无以称塞傥冒贪于荣宠将自速于颠隮伏望朝廷特赐敷奏收还误渥改畀时髦当使圣谟不愧坦明之制毋令冗器得污严近之班
　　辞免起居郎兼中书舍人状
　　左坳记注忽冒新除西掖摄承尚仍旧贯恩华狎至惭负増深伏念某疎拙无堪朴忠自信国步艰难之际老冉冉而奚为家门忧患之余心悄悄而良苦方念力祈于闲佚岂堪更被于宠荣伏望朝廷特赐敷奏收回涣渥改畀时髦俾无负乗之羞庶免旷官之媿
　　辞免直徽猷阁宫观状【案本传甫为起居郎兼中书舍人时史嵩之以力主和议骤得迁擢甫力陈不可至再皆不报侍御史徐清叟遂奏论甫昔守富沙日赃六十万改甫知婺州不拜此状有引咎语当指此事也】
　　爵禄厉世之权实国家之公器防耻立身之节尤臣子之素心故上无滥予之嫌下安知足之分同归一是庶获两全伏念某但有朴忠了无能解率意勇往每与世以相违忤物滋多由信已之太过岂讥评无因自至皆言行有以取轻痛门戸之凋零祈朝家之昭雪忱辞虽切从欲未颁正无地以措躬忽自天而锡宠既赋祠官之廪仍加阁职之华度义弗安扪心愈愧敢望特与敷奏曲赐矜怜冀成涣之亟收庶危踪之善保多言诚为可畏从古而然止谤莫如自修由今以始
　　辞免除集英殿修撰知婺州状【案本传甫前后两命知婺州皆辞不拜此状有罪大责轻等语当是初被论时所上】
　　罪大责轻正念昨非之当改人微恩重尤惭新渥之洊颁辄干再渎之诛用罄一忱之请伏念某之不肖命也甚竒人交肆于诋诬上未忍于捐弃寓泰陵奎壁之直领建业烟霞之祠方避宠荣力祈寝免峻升宝殿侈论譔之隆名躐镇金华増藩宣之重寄大君有命小臣敢辞奈前申尚阻于施行兼近牍复閟于俞允胸懐耿耿尚虞利口之腾义理昭昭讵昩朶颐之戒傥自违其素志将重玷于明时更望钧慈特与敷奏察其悃愊赐以矜怜收回宸命之颁少塞舆人之议可与无与于公朝何拘反汗之嫌欲仁得仁在小臣惟冀本心之白
　　再辞免知婺州状
