<!-- { "loadSidebar": true } -->
　　伏以皇皇后帝照临万方厥棐惟忱厥辅惟徳臣以寡昧获承宗祧赖天降康中外厎定报本之义其敢弗防翼翼小心躬修元祀匪曰祈福私于躬惟民之安斯国之庆
　　圆坛祭飨皇地祗册文
　　伏以至哉坤元与天同大是生百物以育兆民比年以来农扈告稔媪神锡羡寝济登兹顾惟菲凉其曷以报敬廸彞典合祛于郊兢兢一心庻克昭事尚祈纯佑以固邦基
　　圆坛祭飨太祖配飨册文
　　伏以昔在周室禋祀是严谁其配之皇祖后稷维我艺祖肇造邦家功大徳崇有光于古肆惟冲嗣守庆基创业之艰敢忘厥自兹率旧典升侑于郊威灵赫然尚克顾飨
　　圆坛祭飨太宗配飨册文
　　伏以煌煌寳命太祖受之赫赫庆图太宗成之二后在天如周文武眇末小子获承丕基推迹本元其敢不恪属兹亲祀并侑是崇尚其顾歆克昌厥后
　　青词祝文
　　祈晴设醮青词
　　伏以事天事地夙罄精忱时雨时旸未臻休应念兹蚕月重以麦秋讵意浃旬之间偶遭霖涝之变三盆将献恐妨就簇之工五谷最先惧失食新之望况连岁旱荒之相踵而四方愁叹之未纡重罹此灾一至斯极皇矣上帝本溥博以好生今此下民将困穷而阽死愿囘慈愍亟扫隂霾庻寛寒馁之忧少逭菲凉之责无任恳祷之至
　　太阳交蚀奏告祝文
　　清台占象阳曜有亏惟徳不明天降厥咎惕然只惧不敢康寜神其相之亟复常度
　　祭谢祝文
　　太史有言阳曜当亏隂云蔽之象弗下着上虞四方或睹兹异不忘只惧冀格神休
　　求晴设醮青词
　　穑事方兴咸切丰年之愿梅霖不已复罹积潦之灾慨念平畴巻为巨浸霑体涂足二时殚种莳之功疾首痛心一旦堕茫之境惟徳弗类上干至和彼民何辜使就死地愿收隂沴亟焕阳明庻几髙卬之获全尚或有无之相补于神特嘘吸之易而民免沟壑之忧沥恳投诚鞠躬请命
　　祈晴祝文【天地宗庙社稷等】
　　旱蝗连岁民力已殚霖潦弥旬田功将废顾眇躬之不徳嗟有众之何辜亟控精忱愿祈休应扫除隂沴焕赫阳明庻寛暑雨之咨迄厎丰年之庆
　　又
　　首夏以来常隂为沴昔既妨于蚕麦今复害于粢盛载循菲凉尤重兢惕冀苍穹之垂悯俾白日之显行免贻穑事之忧少慰农人之望
　　祈晴感应报谢祝文【天地宗庙社稷等】
　　比以积隂干阳淫雨为沴田畴告病闾巷兴嗟只露丹恳祈鸿覆大明有赫宿潦顿收仰繄善应之仁获济倒垂之急敬伸报谢庸表精忱终祈大造之曲成庻或丰年之有望
　　宗庙祝文【同前词内仰繄善应之仁获济倒垂之急改作圣灵在天休应如响】报恩天庆观青词
　　伏以霖涝为灾粢盛告病亟摅丹悃防扣苍穹曦驭上腾隂霾尽扫少慰羣元之望仰繄大造之仁用控精诚少伸报谢尚终祈于覆育庻迄厎于登成
　　茅山崇禧观启建瑞庆圣节道场设醮青词
　　伏以保佑自天方洪图之丕衍诞弥厥月属初度之载临睠句曲之名山崇列真之邃宇肃陈菲荐祗按灵文伏愿精意黙孚飚游来格敛时五福敢专私于躬绥厥兆民冀同跻于夀域
　　满散朱表
　　伏以十月为良属临载育九天虽逺不越棐忱用慿金箓之秘文仰扣玉虚之真境所期寰宇皆为尧舜之民敢曰眇躬独冀侨松之夀
　　太阳交蚀祭告祝文
　　伏以季冬之吉日有食之顾惟不徳致此大异侧食祗惧靡敢康寜神其相之迄复常度尚飨
　　祭谢祝文
　　伏以以人占天曰日当食隂云布濩景曜靡亏尚虞四方或暏兹变侧躬祗栗冀格神休尚飨
　　茅山崇禧观启建瑞庆圣节道场设醮青词
　　伏以载震载夙聿临弥月之期来下来崇冀获上天之祐缅惟福壤近在陪都肆命羽流就严寳供恭愿精忱孚达景贶遄臻偃伯灵台包五兵而不试卜年郏鄏绵万世以无疆
　　满散朱表
　　伏以寳鉴丝囊纪佳辰于诞序琼章蘂笈敷妙韵于殊庭既胜防之崇成谅灵厘之毕集敛时五福岂凉菲之敢专延及羣生冀洪纎之各遂
　　太一宫申乞撰星辰不顺保国安民内中后殿设醮青词
　　伏以皇风丕洽五星连珠纬之光帝治质隆七政顺璿玑之度茍践履有毫厘之媿斯灾祥甚影响之随臣猥以眇躬早膺休命虽陟降不忘于对越而精神或昧于感通比览日官之言屡陈乾象之异火行垒壁岁犯明堂顾谴告之相仍皆菲凉之所召夙宵自警震惧靡遑是用涓日陈仪洗心归命冀鉴临之赫赫消祸变于防防宋有善言星期必退齐无秽徳彗或可禳庻慿悔艾之诚亟底和平之福
　　修整攒宫殿宇围墙补种窠木奏告昭慈圣献皇后等处表文
　　伏念东望禹防春云蔼然顾瞻山陵潸焉出涕松槚是植栋宇是修用严孝思敢不昭告
　　恭淑皇后祝文
　　伏以慨望寝园追懐后徳以时种植并饬缮修诹日既良不可不告
　　郊祀大礼礼毕奏谢昊天玉皇上帝圣祖天尊大帝元天大圣后表词
　　伏以气黄钟展诚紫畤顾惟凉徳深虞昭格之难幸迄盛仪获覩熙成之庆仰惟大造实鉴匪敬演冲科用伸防谢
　　奏谢诸帝后表词
　　伏以穆卜新阳恪修元祀既迄燎薫之礼遂敷旷荡之恩幸赖鸿休获成熙事稽彛章而昭告冀灵鉴之具孚郊祀大礼礼毕祭谢南狱东海南海南渎祝文
　　廼者日南至亲祀于郊兢兢焉惧弗克任蒇事之夕神光焕然嘉应响答维乔岳之灵实隂相之俾臻有成其曷敢忘报
　　南镇防稽山祝文
　　维南有山实曰防稽巨屏屹然为国之镇属兹亲祀宻借灵休迄臻厥成其敢忘报
　　攒宫修换殿宇补种窠木奏告昭慈圣献皇后等处表文
　　伏以鼎湖弓劒莫留龙去之踪禹防山川犹记象耕之迹属临春序追怆仙游加葺栋楹増培松槚式寓孝思之笃用伸昭告之防
　　恭淑皇后祝文
　　伏以阳春将半朝露既濡缅瞻禹会之名山追怆长孙之贤佐增修园寝用妥神灵
　　内中后殿设醮祈祷丰稔岁康保国安民青词
　　伏以天作之君实司民物之命政失于下斯盭隂阳之和廼者春夏以来雨旸弗节行都地震骇变异之非常近甸水灾痛生灵之何辠静言咎证实儆躬既克己以励省修之诚且多方以行寛防之令庻尽弭灾之实嘿囬眷命之祥更演冲科冀垂景贶五风十雨长销干溢之虞四海九州共洽丰穰之乐控忱以祷得请是期无任防祷之至
　　建康府茅山崇禧观啓建瑞庆节道场设醮青词
　　伏以五百年王者之兴自慙匪徳三十六洞天之胜无越兹山就蒇醮筵肃迎仙驭庻精诚之易彻致景贶之遄臻敢冀眇躬独超广成子之夀愿陶华胥氏之风
　　朱表
　　伏以诞序载临醮仪告备敢摅忱愿洊叩髙灵风雨和时屡获茨梁之庆江淮清晏永无烽燧之惊
　　进呈中兴经武要略安奉青词
　　伏以于惟髙皇再造我宋赫赫业业嫓宣王立武之规﨣﨣明明迈世祖沈几之略久编摩于宥府将登奉于寳储载考旧章宜伸昭告
　　中殿祝文
　　伏以炎正中防防内靡沸维我髙庙绍开中兴雄断庙谟具在方册肆严纂録以示后人将登寳储是用昭告建康府茅山崇禧观啓建瑞庆圣节设醮青词
　　伏以初度载临敢詑虹流之瑞名山在望夙标鹤集之祥即金堂玉室之胜区按蘂笈琼章之秘箓庻几丹悃获彻苍文愿俾黎元重见燧人之治岂云匪质独齐少广之年
　　朱表
　　伏以念言良月实届诞辰爰即金峯载陈寳醮愿与元元之众同飨升平敢云之躬独私眉夀
　　帖子词
　　端午帖子词
　　皇帝阁六首
　　五言
　　庚午仍重午离明正继明炎图千万岁从此愈光亨
　　又
　　玉帛交邻后清隂满塞榆苞桑存至戒犹佩辟兵符
　　又
　　有意苏民瘼无心玩物华秪求三岁艾休进五时花
　　七言
　　当宁求贤轸虑长每因佳节忆沉湘不须五色纫成线自有忠言补舜裳
　　又
　　延英昼永汗霑衣正是君王访问时应笑开元恣骄乐粉团争射学儿嬉
　　又
　　圣心日日望丰年清晓鑪熏彻九天二麦登场蚕着茧平畴新緑又连阡
　　皇后阁五首
　　五言
　　仙木浮琼醴香菰簇寳槃汉宫三十六争奉圣人欢
　　又
　　槐影緑成围腰轝茧馆归我躬惟服澣先职衮龙衣
　　七言
　　披香殿里绣筵开九节菖蒲七寳杯应念臣劳如巻耳欲将厚意酌金罍
　　又
　　爱民一念彻渊泉内府时时出禁钱只此自添无量夀何须彩索颂长年
　　又
　　珠箔轻明暑气防静披图史监前徽堪嗤唐室耽游燕漫借裙襦作妓衣
　　皇太子宫五首
　　五言
　　彩索金为缕香秔玉作团从今逢午节岁岁奉亲欢
　　又
　　银牓青宫里天风五月秋应怜耦耕者曝背向农畴
　　七言【三首】
　　午漏迟迟滴玉壶清隂羃羃布庭除只将底事销长日大学中庸两巻书【东宫雅好大学中庸常命制漕黄显谟书之】
　　又
　　居仁堂上薫风满闲把骚章子细看令节岂徒供黍楝巧言端欲戒椒兰
　　又
　　焜煌八字彩毫书铁画银钩炤坐隅心正自能祛百厉辟邪安用道家符【东宫尝大书八字曰格物致知正心诚意分榜于藏书之室詹事戴大蓬尝以语馆阁同舍故此词及之焉】
　　春帖子词
　　皇后阁五首
　　五言
　　寳扇彩云开宫妆衬玉梅共持千载柏争献万年杯
　　又
　　寳字泥金帖工夫剪刻新四时俱百顺可但庆宜春
　　七言
　　晓来寛大诏初颁物物咸霑雨露恩共仰生成归帝力谁知辅佐属坤元
　　又
　　笙歌北院连南院景物新年胜旧年梅柳也知天意好十分妆防鬬春妍
　　又
　　御沼春融氷半澌偶观流荇已参差因时有感闗睢咏寤寐难忘窈窕思
　　端午帖子词
　　皇后阁五首
　　五言
　　翠浪两岐麦氷丝入茧蚕今年收倍好歌颂满周南
　　又
　　日永坤寜殿时将万巻防从容聊洒翰寳扇舞龙鸾
　　七言
　　红榴紫槿映池台玳席还当水殿开借问天顔何大喜皇储亲奉万年杯
　　又
　　水晶帘卷午风轻万壑清寒凌室氷闲奏薫弦思解愠恐教人世独炎蒸
　　又
　　才过端辰又诞辰天家风物镇长新六宫兢献长生缕一缕应期一万春
　　春帖子
　　皇帝阁六首
　　五言
　　嘉定无疆厯才开第五春金穰端有兆太岁恰居申
　　又
　　新岁朝元使龙荒万里来至仁天广大朔漠亦春台
　　又
　　雉扇开金殿云韶奏紫庭天顔知有喜班首是前星
　　七言
　　万宇新歌大有年又看瑞雪粲琼田太平和气随春转斗米从今三四钱
　　又
　　东风昨夜入帘帷便觉深宫漏影迟一曲凉州花尽放不须先作报春诗
　　又
　　阳进隂消属此时凝旒南面盍深思防臣自愧无规谏愿献先朝学士诗
　　皇后阁五首
　　五言
　　寳胜千春字琼樽九醖香六宫齐上夀地久配天长
　　又
　　金屋春容早铜楼晓色分奉觞天一笑圣子似周文
　　七言
　　柳眼窥春暖欲眠梅妆防雪鬬新妍一年好处如今是逺胜清明寒食天
　　又
　　谁赞东皇转化钧宫中尧舜亦深仁秪将一防阳和意散作乾坤浩荡春
　　又
　　烟花万匝绕坤寜独把牙籖手不停为要八荒皆夀域彩毫亲防度人经
　　东宫五首
　　五言
　　薄薄觚棱雪融融甲观风晴光挟和气先到少阳宫
　　又
　　灯市千门月花时万井春朝来资善议犹自问穷民
