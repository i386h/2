<!-- { "loadSidebar": true } -->
　　余每观才士之所【五臣无所字】作窃有以得其用【五臣无用字】心【善曰庄子尧曰此吾用心】夫其放言遣辞良多变矣【济曰遣发良实也善本无此二句文】妍【五贤】蚩好恶可得而言【善曰范晔后汉书赵壹刺世疾邪曰孰知辨其妍蚩广雅曰妍好也説文曰妍慧也释名曰蚩痴也声类曰蚩騃也然妍蚩亦皆好恶也　良曰妍美蚩恶也】每自属文尤见其情【善曰论衡曰幽思属文着记美言属缀也杜预左氏传注曰尤甚也】恒患意不称物文不逮意盖非知之难能之难也【善曰尔雅曰逮及也尚书曰非知之艰行之惟艰　翰曰体属于物患意不似物文出于意患词不及意盖非知之为难能为者实难也】故作文赋以述先士之盛藻因论作文之利害所由他日殆可谓曲尽其妙【善曰孔安国尚书传曰藻水草之有文者故以喻文焉言知之易也论语鲤曰他日又独立赵岐孟子章句曰他日异日也　向曰谓赋成之后异日观之乃委曲尽其妙道矣殆近也】至于操【错高】斧伐柯虽取则不逺若夫随手之变良难以辞逐【善作逮】盖所能言者具于此云尔【善曰毛诗曰执柯伐柯其则不逺言作之难也庄子轮扁谓桓公曰断徐则甘而不固疾则苦而不入不疾不徐得于手而应于心口不能言也有数存焉　翰曰操持也持斧伐柯虽得柯不逺而文章随手变易则难以卒辞究逐盖述之者具以后文也】伫中区以览頥【怡】情志于典坟【善曰老子曰涤除览河上公曰心居冥之处览知万物故谓之览幽通赋曰皓頥志而不倾左氏传楚子曰左史倚相能读三坟五典　铣曰伫立也中区中都也逺頥养也立志中都逺览文章养情于典坟也】遵四时以叹逝瞻万物而思纷【善曰淮南子曰四时者春生夏长秋收冬藏　济曰逝往纷多也】悲落叶于劲秋喜【善作嘉】柔条于芳春【善曰淮南子曰木叶落长年悲　良曰秋气杀万物故云劲秋也】心懔懔【五臣作凛凛】以怀霜志而临云咏世徳之骏【五臣作俊】烈诵先人之清芬【善曰怀霜临云言髙絜也説文曰懔懔寒也孔融荐祢衡表曰志怀霜雪舞赋曰气若浮云志若秋霜眇眇逺貌毛诗曰王配于京世徳作求又曰在昔先民有作铣曰眇眇长貌谓云势长逺故临之志亦长也烈美也咏当时俊美之述作诵先贤词赋之芬芳也】游
