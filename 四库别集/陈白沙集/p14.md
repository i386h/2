<!-- { "loadSidebar": true } -->
　　子逢家人至得书具审太夫人以正月六日祔于竹斋府君银瓶岭之墓褒亦祔焉为慰是月二日章亦奉迁先考墓于小庐山与先妣同处日者云是岁官交承之日百无所忌遂用之居丧未能免俗多此类也君子所以报其亲葢自有其大者顾吾之所立何如耳来喻知孔而不知毛老朽所朢于贤非欤此翁明年满七十世宁有七十老人发狂著书与故旧作炒也有言无补于人之不足托于灵龟以正朶頥而不知止耶李世卿自嘉鱼来与湛民泽往游罗浮今殆一月矣未知所得何如老朽亦欲深潜逺去为终老计此间民日变为盗地方多虞白洲李先生为卜地于省城破数百金古人之事不意今复见之顾今暮景所以落莫耳目之用不息事随日生委余龄于寻常喧嚣之境恐卒不能成其美未易裁也岁首白沙嘉会楼成白洲李先生遣人走定山求记比得南京李学録书中间报庄验封以去秋八月履任寻得疾卧家至冬间发此书时已闻定山将出谢病未审然否想欲知故及 

　　又 

　　碧玉楼上聨句云大海从鱼跃长空任鸟飞吾以待时之人可也圣人不为也吾以待门人子弟不已薄乎有不得不然者免怨而已缉熈抱耿耿于兹几年今发于此适有客及门求见不暇详答然大略具矣如何如何 

　　又 

　　违阔日多忽枉来问不啻如珠贝之入手也亡兄不幸早世十月在殡后此尚二十日始克就窆积痛成疾章不足念如老母何承少寛之喻伏纸摧咽顷者与子逢书中间一二近况与悼秉之等诗想次第经目矣余非面莫究主考闽藩令誉蔼然可贺可贺传闻乡试録好文字想皆出总裁之手恨未及见耳别纸见示奏草此事在今日不言而去揆诸易果不当欤夫以无所著之心行于天下亦焉往而不得哉老孺人之旁计未能猝离而平湖之斾亦难乆留不审何以处之区区注仰之私与月俱积録近作一一见意早晩能一过白沙否耶景云如桂阳未返张宪佥日夕至学景昜惟课访是急诸侄营塟事往候无人惟加照 

　　又 

　　承谕进学所见甚是超脱甚是完全病卧在床忽得此柬读之慰喜无量自不觉呻吟之去体也终日干干只是收拾此而已此理干渉至大无内外无终始无一处不到无一息不运会此则天地我立万化我出而宇宙在我矣得此覇柄入手更有何事往古来今四方上下都一齐穿纽一齐收拾随时随处无不是这个充塞色色信他本来何用尔脚劳手攘舞雩三三两两正在勿忘勿助之间曾点些儿活计被孟子一口打并出来便都是鸢飞鱼跃若无孟子工夫骤而语之以曾点见趣一似说梦会得虽尧舜事业只如一点浮云过目安事推乎此理包罗上下贯彻终始衮作一片都无分别无尽藏故也自兹已往更有分殊处合要理会毫分缕析义理尽无穷工夫尽无穷书中所云乃其统体该括耳病中还答不周言多未莹乞以意会前此所谕命之理以下数段亦甚切实有味愧不时复草席香各领赐感感 

　　复梁二教伯鸿 

　　尹秀才至辱书兼拜汝帖之贶感感足下病不能任官贫不能供母迂不能入俗直不能干人足下持此孑孑何以度世哉承欲挟卜以游足下设言之以自遣耶将仰给于是如昔君平之为耶顷者何廷矩在胥江开卜肆竟无一人售者足下闻之否耶此非愚虑所及足下善自谋之无令古人笑今人也颜渊季路皆可师法闻足下有少田业勤耕而节用可以不死虽甘旨之奉不足亦士之常分揆于道义无不安也舎此而他图心日劳而困日甚足下其如命何哉人还匆匆聊此复不能悉 

　　与湛民泽（先生门人） 

　　来谕与拙裁意不相渉无怪乎前此之多言也乆居于危不在仕止之间葢尝两遭不测之变几陷虎口矣不得已为谒铨之行所以避之非出处本意也吾子其亦闻之否乎平生故人朱少保李阁老潘待诏往往寄声以不能去离此邦为惧假令见几而作当不俟终日遑恤其它特患不得其时耳康节诗云幸逢尧舜为眞主且放巢由作外臣然则百年之遇宜未有今日所恨子孙世家于越老朽亦欲为后人立少基绪使可传也目今要建几祠宇修几坟墓政恐小祥在转瞬间若更因循措办不来更一转瞬大祥至矣吾事不了奈何奈何忧病相持岁云暮矣安知其终不汨没于尘土耶区区可疑者吾子其深亮之 

　　又 

　　飞云之高几千仞未若立本于空中与此山平置足其巅若覆平地四顾脱然尤为竒絶此其人内忘其心外忘其形其气浩然物莫能干神游八极未足言也承罗浮之游甚乐第恐心有所往情随境迁则此乐亦未免俗乐耳黄龙朱明不可居吾之此心已在祝融之上矣吾非厌近而求逺顾民泽何以处我耶世卿録去近稿二幅可以代面语不具 

　　又 

　　碧玉楼卧病踰半月忽得手札读之喜甚遂忘其病也学无难易在人自觉耳才觉退便是进也才觉病便是药也眼前朋友可以论学者几人其失在于不自觉耳近因衰病精力大不如前恐一旦就木平生学所至如是譬之行万里之途前程未有脱驾之地眞自枉了也思于吾民泽告之非平时漫浪得已不已之言也倘天假之年其肻虚掷耶附去药钱一百烦手丸寄渡子回景云在病也 

　　回祝主簿 

　　未拜一顾之勤此贶迭至皇恐皇恐阁下以至公待民使一邑受赐则惠之所及广矣岂独某哉夫公必有养而后能某于今日之赐不敢不受亦不敢不让所以广阁下之亷以养公也僣率不罪 

　　与寳安诸友 

　　章衰矣齿发日变于旧亡兄属纩之初老母哭之欲絶积忧之余面足俱肿由某获罪于天不死延祸同气以上累于高堂痛彻骨髓如何可言诸君不遗老朽慰之咫尺抚状不胜悲哽倾感之至子逢别纸具得平湖履任之详可叹可叹彭泽不折腰于督邮平湖不屈膝于当道乐则行之忧则违之古今一揆也数日前阅甲辰旧诗改赠平湖章云偶从道路得行藏南北东西又此乡沧海一身堪自逺平湖数口为他忙江山旧宅香株老篱落东风荳角长小与先生分出处扶留窓下细抄方又改次章颔聨云到手闲官如处士从头诗巻又江湖去秋与张进士唱和絶句云不求老马在长途谁道乾坤一马无伯乐未来幽蓟北凭君传语到平湖诸诗谩尔岂遂为之兆乎诸君其亟椽榄山之室南川之归无日矣景易今秋不免随俗应试非得已也家贫不能日给无可仰干于人一也祖母年高气衰悼往忧来懐抱作恶希得一解可以慰解二也是儿赋分已定责之以越常之事必不能堪三也功服不得科试程子据礼言之当如此亦古人常事耳在今日可以望于贤者而不律众人也若曰祖父丧在浅土虽服已除亦不应试此又过今之人逺甚子逢自量力为之孟子曰持其志无暴其气为之而力弗逮反暴其气矣秉之在狱安否祸变之成非一朝夕今日之事不知秉之平生费多少曲糵酝酿来也为我谢平湖秉之虽穷使甘心觚翰如藏用軰低佪于里塾宁有此惜哉 

　　与邓胜之 

　　胜之足下自顷岁寒舎一话别去未尝忘但懒作书耳春初闻太夫人委蜕又阙一疏多罪多罪仆之心事惟足下知其无他则知仆之交于人者如是使世之知仆者异于足下几何不斥其简而怒且讥耶足下勤勤于仆之意每见徳孚与语未尝不増戚戚于胸次顾足下之所欲为者其机未始不在我如足下亦何所不至愼勉之母以畏难止也承枉阴阳家诹日等问仆不究其得失然大槩以为术家之书其说主于祸福故不宜尽拘尽拘则害理圣人无是也吾徒作事宜何所法守听命于术家之说而我无所可否焉仆窃惟今人不取也小五星等书自地理家秘而不传然其说亦动静两端而止耳足下将求之不一耶反求之吾心以观其会耶抑徒寳爱其术而思藏其故纸耶足下欲之必有其指不爱一言以慰悬仰幸甚幸甚 

　　复李世卿（先生门人） 

　　圭峯山灵相候已乆何濡滞尔耶世情不可尽狥尽狥则失已与诸乡老龙兴寺舎相对竟日孰与置一榻于圭峯为足快也邑中山水白龙玉台最胜诸前軰有赋咏可尽收拾志中愼勿留意拙作为世卿累也切嘱切嘱昨晩陈伯谦过白沙出示与僧文定诗颇有援捄意不审闻于邑主否封去某近作记文一首据拙见词格不古终伤安排不知世卿以为何如朋友间评论文字在于求益奚事虚让为读毕还一字示可否乃老拙所望于世卿者也 

　　与贺谘 

　　贺生秀才得生书把读未半亟乎童子使召犬子来读之何生之言似乃翁也幸甚昔在长安日过乃翁生时方毁齿能知两翁意见辄呼曰我老先生来矣坐则置生膝前抚生项与乃翁语至今岐嶷可想生犹略记老先生面目乎味生之言其志逺且大恨生不生南海又恨夙疾支离老脚不能及逺冀一见生容止接生言论有疑相与对面折衷之何可得哉里生陈绍裘行托以告区区礼闱之会可必否耶 

　　答陈宗汤（先生门人） 

　　得宗汤六月十日书书中作字太竒老眼不识服周读之以告我耳丘侍御取道还闽过白沙留语竟日获闻考察事详微侍御宗汤索我于黄云矣周宪长半辞之顷诎已信人洞见肺腑二公为天下惜人才公去取同此心也侍御尤拳拳于桓温问孟嘉之一语噫何爱人之无已也宗汤念之一时交游东顚西覆民泽可期逺到西望衡山神爽飞去然自去秋感疾迄今未堪举踵余亦无足观者所须县志谩往一册世卿为此书葢亦自以为未足云 

　　与周文都（先生门人） 

　　来喻具悉畜来始末前此未知也昨日简中言偶与之合耳然不害为义也非子来死于道路乆矣度来之心不肯舎子而之我来若自记日不违主之命是亦报子也吾斯纳来矣来虽小所以处于来大者存焉吾此心是也此心涤之则明物涴之则暗此吾所以不敢茍于子也传曰以友辅仁 

　　与梁贞（先生门人） 

　　肺病外感则风内感则烦调摄之方莫先虚静弃置一切人能置之否耶戒邝珙（阙）覆辙念老朽（阙） 

　　与罗冕（先生门人） 

　　得是月十九日手书具审比来侍奉吉庆徒以老朽旦夕以来于心忧之深言之切有如吾服同者不肖老不胜丧赖诸友之助亡妣得安小庐山之兆域今茔封麤毕遣人去买藤县木归建茔前小祠为祭享之所立祭田使人守之孝子欲报于亲之心如此而已耶痛哉无可议者矣溽暑不可处近迁于砦玉西偏病稍轻于昔幸未即死吾子无为老朽戚戚也官窑牛商云于馆中便略此见区区不能悉 

　　与郑文吉 

　　章之内兄罗经水母湾金氏之婿（阙）内兄存日窘甚弃其居第还车（阙）二亲女一居孀一在其室其困日甚章欲来白沙恃爱干渎倘遇人船之便先令金成支车彼（阙）至广信附来白沙极感极感顷者市（阙） 

　　又 

　　（阙）者借劳一日盖有弗获已者（阙）恃知爱琐渎为愧老朽衰替之余一坏土赖（阙）有虽在螟蛉吾（阙）且随力剪（阙）徳之也茶果（阙）前此药资（阙）名二裹表忱 

　　与黎潜罗伦（先生门人） 

　　先妣不幸卒于今年二月十六日即日茔封甫毕穴在小庐山图新书舎旁某以衰疾执丧气息奄奄如宾客知旧往来记一忘十间独于潜也伦也思之不置二生之思我从可知矣爱之深言之切老朽何以答二生之拳拳发愤进歩一日千里 

　　与赵日新 

