<!-- { "loadSidebar": true } -->
　　本枝之盛如此，稽古之政如彼，用能免群生于汤火，纳百姓于休和，草莱乐业，守屏称事。毛诗曰：文王孙子，本枝百世。尚书曰：若稽古帝尧。史记曰：文帝时，会天下新去汤火，人人乐业。左氏传，君子曰：一人刑善，百姓休和。庄子曰：农夫无草莱之事则不比。礼记，诸侯曰：某土之守臣，其在边邑曰某屏。尸子曰：能官者必称事。引镜皆明目，临池无洗耳。沈冥之怨既缺，薖轴之疾已消。谯周考史曰：公孙述窃位于蜀，蜀人任永乃托目盲。及述诛，永澡盥，引镜自照曰：时清则目明也。皇甫谧高士传曰：尧致天下让许由，巢父闻之以为污，乃临池水而洗耳。汉书曰：蜀严沈冥。侯巴曰：严君平常病不事，沈冥而死，亦絜矣。毛诗曰：考盘在陆，硕人之轴；考盘在阿，硕人之薖。郑玄曰：薖，饥意。轴，病也。谓贤人隐居而离困病也。薖，苦和切。兴廉举孝，岁时于外府；署行议年，日夕于中甸。汉书曰：诏执事兴廉举孝。又诏曰：有懿称明德者，遣诣相国府，署行议年。苏林曰：行状年纪也。尚书曰：五百里甸服。协律摠章之司，厚伦正俗；崇文成均之职，导德齐礼。汉书曰：李延年为协律都尉。魏志曰：明帝立摠章观。荀氏传曰：勖为光禄大夫，公以为魏杜夔所制律吕，检校大乐摠章，鼓吹八音，与律吕乖。毛诗序曰：先王以是厚人伦，美教化，移风俗。风俗通曰：为政之要，辨风正俗，最其上也。魏志曰：明帝置崇文观，征善文者以充之。周礼曰：大司乐掌成均之法，以教建国之学政，而合国之子弟焉。论语，子曰：导之以德，齐之以礼。挈壶宣夜，辩气朔于灵台；书笏珥彤，纪言事于仙室。周礼夏官曰：挈壶氏掌悬壶。蔡邕天文志曰：言天体者有三家，其一曰宣夜。郑玄毛诗笺曰：天子有灵台者，所以观祲象，察气之妖祥。左氏传曰：公既视朔，遂登观台以望，而书云物。礼记曰：造受命于君，则书于笏。潘岳贾武公诔曰：惟帝以公，通扬祖宗，延登东序，服衮珥彤。史记曰：秦文公初有史以纪事。礼记曰：动则左史书之。华峤后汉书曰：学者称东观为老氏藏室，道家蓬莱，今故言仙室。褰帷断裳，危冠空履之吏；彯摇武猛，扛鼎揭旗之士。后汉贾琮为冀州刺史，车垂赤帷而行，及至州，自言曰：刺史当远视广听，纠察美恶，何反垂帷裳以自掩塞乎？乃命御者褰之。百城闻风，自然震悚。汉书曰：盖宽饶初拜为司马，未出殿，断其单衣，令短离地。说苑曰：楚人长剑危冠，而有子西。汉书曰：唐遵以明经饰行，显名于世，衣獘履穿。又曰：霍去病每从大将军受诏，与壮士为嫖姚校尉。华峤后汉书曰：丁白为武猛校尉。法言曰：或问力能扛鸿鼎，揭华旗，知德亦有之乎？曰：百人也。勤恤民隐，纠逖王慝。射集隼于高墉，缴大风于长隧，不仁者远，惟道斯行。国语，祭公谋父曰：勤恤民隐，而除其害。左氏传曰：王谓晋文侯曰：以绥四方，纠逖王慝。周易曰：公用射隼于高墉之上。淮南子曰：尧之时，大风为害。尧命羿缴大风于青丘之泽。许慎曰：大风，风伯也。毛诗曰：大风有隧。论语，子夏曰：舜有天下，选于众，举皋陶，不仁者远矣。礼记曰：大道之行也。谗莠蔑闻，攘争掩息，稀鸣桴于砥路，鞠茂草于圆扉。毛诗曰：好言自口，莠言自口。尚书曰：无或攘敓。说文曰：桴，鼓柄也。汉书曰：张敞为京兆尹，桴鼓稀鸣，市无偷盗。毛诗曰：周道如砥，其直如矢。又曰：踧踧周道，鞠为茂草。周礼曰：以圜土教罢民。耆年阙市井之游，稚齿丰车马之好；宫邻昭泰，荒憬九永清夷。史记，太史公曰：文帝时，百姓皆安，自年六七十翁，未尝至市井，游遨嬉戏如小儿状。闲居赋曰：昆弟班白，儿童稚齿。杜氏幽求子曰：年五岁闻有鸠车之乐，七岁有竹马之欢。应劭汉官仪曰：不制之臣，相与比周。比周者，宫邻金虎。宫邻金虎者，言小人在位，比周相进，与君为邻，坚若金，谗言人，恶若虎。毛诗曰：憬彼淮夷，来献其琛。仲长子昌言曰：警跸清夷。侮食来王，左言入侍，离身反踵之君，髽侧麻首贯胸之长，屈膝厥角，请受缨縻。汉书匈奴传曰：壮者食肥美，老者食其余；贵壮健，贱老弱也。古本作晦食。周书曰：东越侮食。尚书曰：四夷来王。杨雄蜀王本纪曰：蜀之先名曰蚕丛、柏濩、鱼凫、开明，是时人民椎髻左言。汉书曰：南越王太子婴齐入侍。周书曰：离身染齿之国，以龙角神龟为献。尔雅曰：北方有比肩人焉，迭食而迭望。郭璞曰：此即半体之人。人各有一目、一鼻孔、一臂、一脚，亦犹鱼鼠之相合尔。吕氏春秋曰：舜登为天子，大人反踵，皆被其泽。高诱淮南子注曰：反踵，国名，其人南行，迹北向也。淮南子曰：三苗髽首。山海经曰：有贯胸国，其人胸有窍。括地图曰：禹平天下，会于会稽之野，又南经防风之神，弩射之，有迅雷，二神恐，以刃自贯其心。禹哀之，乃拔刃疗以不死之草，皆生，是为贯胸之民。喻巴蜀文曰：交臂受事，屈膝请和。孟子曰：武王之伐殷，百姓若崩厥角。赵岐曰：厥角，叩头以额角犀撅地也。汉书，终军曰：愿受长缨，必羁南越王，致之阙下。难蜀父老曰：盖闻天子之收夷、狄也，其义羁縻勿绝而已。
　　文钺碧砮之琛，奇干善芳之赋，纨牛露犬之玩，乘黄兹白之驷，文钺，未详。一曰钺当为越。杜笃展武论曰：文越水震，乡风仰流。徐广晋纪曰：鲜卑以碧石为宝。王沈魏书曰：东夷矢用楛，青石为镞。孔安国尚书传曰：砮中矢镞也。家语，孔子曰：昔武王克商，于是肃慎氏贡楛矢石砮，其长尺有咫。周书曰：成王时，贡奇干善芳者，头若雄鸡，佩之，令人不昧。孔晁曰：奇干，亦北狄。善芳者，鸟名。不昧，不忘也。周书曰：卜卢国献纨牛。纨牛，小牛也。又曰：渠搜献鼩犬。鼩犬，露犬也，能飞，食虎豹。又曰：白民乘黄。乘黄者，似狐，其背有两角。又曰：西方正北曰义渠，献兹白。兹白者若马，锯齿，食虎豹。盈衍储邸，充仞郊虞；匦牍相寻，鞮译无旷。储邸，犹府藏也。郊虞，掌山泽之官也。尚书曰：苞匦菁茆。匦音轨。聘礼曰：贾人启椟取圭，垂缫而受宰。晋中兴书，王禹上言曰：贡篚相寻，连舟载路。周官曰：鞮鞻氏掌四夷之乐。礼记曰：西方曰狄鞮，北方曰译。尚书大传曰：成王时，越裳氏重九译而献白雉。一尉候于西东，合车书于南北。畅毂埋辚辚之辙，绥而惟旍卷悠悠之旆。杨雄解嘲曰：东南一尉，西北一候。礼记曰：书同文，车同轨。毛诗曰：文茵畅毂。范晔后汉书曰：张纲埋其车轮于洛阳都亭。毛诗曰：有车辚辚。礼记曰：武车绥旌。魏都赋曰：虹旌摄麾以就卷。毛诗曰：悠悠旆旌。四方无拂，五戎不距，偃革辞轩，销金罢刃。周书曰：四方无拂，奄有天下。又曰：五戎不距，加用师旅。汉书，张良曰：昔武王伐殷纣，事已毕，偃革为轩。陈琳应机曰：冶刃销锋，偃武行德。天瑞降，地符升，泽马来，器车出；紫脱华，朱英秀；佞枝植，历草孳。诗纬曰：天下和同，天瑞降，地符升。孝经援神契曰：德至山陵，则泽出神马。礼记曰：山出器车。礼斗威仪曰：人君乘土而王，其政太平，而远方神献其朱英紫脱。宋均注曰：紫脱，北方之物，上值紫宫。凡言常生者，不死也，死则主当之。尚书大传曰：德先地序，则朱草生。瑞应图曰：朱草，亦曰朱英。田俅子曰：黄帝时，有草生于帝庭阶，若佞臣入朝，则草指之，名曰屈轶，是以佞人不敢进也。又曰：尧为天子，蓂荚生于庭，为帝成历。尚书帝命验曰：舜受命，蓂荚孳。云润星晖，风扬月至；江海呈象，龟龙载文。京房易飞候曰：青云润泽，蔽日在西北，为举贤良。礼斗威仪曰：君乘土，其政平，则镇星黄而多晖。礼含文嘉曰：朋友有旧，内外有差，则箕为之直，月至风扬。宋均曰：月至，月行以度至也。礼斗威仪曰：其君乘水而王，江海着其象，龟龙被文而见。宋均曰：龟龙，水物也，文，青、黄、白、赤、黑也。具有此色，见于水，故曰被。方握河沈璧，封山纪石，迈三五而不追，践八九之遥迹。帝王世纪曰：尧与群臣沈璧于河，乃为握河记，今尚书候是也。孝经钩命决曰：封于太山，考绩燔柴，禅于梁父，刻石纪号。礼记逸礼曰：三皇禅云云，五帝禅亭亭。史记，楚子西曰：孔子丘述三、五之法，明周、召之业，八九，谓七十二君。曹植魏德论曰：越八九于往素，踵黄帝之灵矩。功既成矣，世既贞矣，信可以优游暇豫，作乐崇德者欤﹖礼记曰：王者功成作乐。老子曰：王侯得一以为天下贞。曹植魏德论曰：帝猷成矣，股肱贞矣。尚书大传曰：周公作乐，优游三年。孙子兵法曰：人效死而上能用之，虽优游暇誉，令犹行也。誉犹豫，古字通。周易曰：先王作乐崇德。
