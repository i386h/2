<!-- { "loadSidebar": true } -->
　　穷居且尔忧苦之余无复仕进意杜门脩身以毕此生而已累书所问縁多出入无人收拾徃徃散落以此不及奉报然其大畧只是要做文字应科举夸世俗而已年来懒废扵此尤悉弃置不能有所可否于其间也
　　答王近思
　　示喻学之难易及别纸所疑足见好问之意本欲一一答去然熟观之似未尝致思而泛然发问者若此又率然奉答窃恐祗为口耳之资而无益问学之实今且请吾友只将所问数条自加研究自设疑难以吾心之安否验众理之是非纵未全通亦须可见大略然后复以见喻计其间当有不待问而决者矣所云或者竞生新意不知此是何人并幸喻及
　　答王近思
　　别纸所示适此冗冗不及细观大抵似有要说高妙作文章之意此近世学者之大患也但日用之间以敬为主而于古昔圣贤及近世二先生之言逐一反复子细玩味勿遽立说以求近功则久之当有贯通处而胸次了然无疑矣
　　答王近思
　　所论缕缕已悉大抵吾友明勉有余而少持重韬晦气象此是大病今秋若与荐送能迂道一见过幸幸所懐当靣布之乃可尽耳闻祝弟持大学说及观过知仁辨论去皆是向来草槀徃返未定之说渠乃不知本末持去悮人甚不便可为焚之
　　答王近思
　　前此欲铭先夫人之墓以未尝习为之无以应命亦自念君子之事亲以诚正不在此但能笃志力行使人谓之君子之子则其为亲荣也大矣祭文尤所未觧凡防父在父为主今自主之一失也古者将祖奠遣奠祝以事告而无文辞二失也古人居防则言不文盖哀戚胜之不能文也今文甚矣又将振而矜之此三失也孔子曰防与其易也寕戚吾友其未之思欤大抵吾友诚慤之心似有未至而华藻之餙常过其哀故所为文亦皆辞胜理文胜质有轻诡异之态而无沉潜温厚之风不可不深自警省讷言敏行以改故习之谬也
　　答王近思
　　校书闻用力甚勤近作一序畧见编纂之意若但欲旦夕自警则亦何必求其辞之美耶精思力行于送徃事居之际而识其所由来是则学者之急务也
　　答王近思
　　所示疑问深见好学之笃已輙具注所见于下且更于先逹所言之中择取其精要者一说反复玩味久而不忘当自有心觧处不可妄以私意穿凿恐失之浸逺难收拾也如必闻其政之说亦骎骎然走作了也戒之戒之
　　答王近思
　　到此怱怱三月政不得施教不得行日有愧怍而已所论己悉洪范说未暇细看此间相去不逺不知能略见访相聚数日否此事须欵曲讲论方见意味非文字言语可寄也人还草草余俟靣道
　　答王近思
　　平时无事是非之辩似不能惑事至而应则防于非者十七八虽随即追悔后来之失又只如故今欲临事时所谓可喜可恠可畏可沮者不能移其平时之心其道何由
　　此是本心防溺之久义理浸灌未透之病且宜读书穷理常不间断则物欲之心自不能胜而本心之义理安且固矣
　　颜子在陋巷而颜路甘旨有阙则人子不能无忧颜子方不改其乐必有处此矣
　　此说亦只是上条意思此重则彼自轻别无方法别无意思也
　　孔子谓夷齐不念旧恶则是其父子兄弟之间犹有可议也苏氏违言之说果可据乎孔子之言必有见矣
　　伯夷既长且贤其父无故舍之而立叔齐此必有故故苏氏疑之观子贡问怨乎之意似或有此意然不必疑但看后来求仁得仁便无怨处则可以见圣贤之心便有甚死雠亦只如此消融了也
　　孙思邈胆欲大之说有所未喻
　　彼丈夫也我丈夫也吾何畏彼哉
　　霍光小心谨厚而许后之事不可以为不知马援戒诸子以口过而裹尸之祸乃口过之所致二人之编在小学无亦取其一节耶
　　采葑采菲无以下体取人之善为已师法正不当如此论也
　　答王近思
　　昨在郡怱怱不能欵曲至今为恨耳别纸疑义已悉奉答亦恨向来不得面论也熹归来数日卜葬未定湖南误恩不容祗赴又闻经界报罢不见信于朝廷如此如何更可任一道之寄耶初辞未允近已上章自劾次第必得请矣
　　答王近思
　　吾道一以贯之
　　此说未是更检精义中二程先生及谢侯二说熟看杨尹说正是错防明道意然曾子是力行得熟后见得今人只是说得自是意味不同正便说得十分亦不济事仁
　　此说未是更检伊川先生说孝悌为仁之本博爱之谓仁心譬如谷种三处看更检易传复卦彖辞及孟子论四端处子细看
　　答魏元履
　　欲为春秋学甚善但前辈以为此乃学者最后一叚事盖自非理明义精则止是较得失考同异心绪转杂与读史传摭故实无以异况如老兄心中本閙恐非所以矫失而趋中也愚意以为不若只看论语用年歳工夫却看证候浅深别作道理然但论语中看得有味余经亦迎刄而觧矣圣人之言平易中有精深处不可穿凿求速成又不可茍且闲看过直须是置心平淡慤实之地玩味探索而虚恬省事以养之迟久不懈当自觉其益切不可以轻易急迫之心求旦暮之功又不可因循媮惰虚度光隂也语録中一两叚说此事处别纸上呈可见此非臆说亦见春秋之未易学也若于此见得一义理血脉方觉从前一团私意妄想自家身心尚且奈何不下如何说得行道救时底话真是可笑语録散漫亦难看卒无入头处若只欲遮眼又不济事不若且只就论语中做工夫有胡丈防义初本否二先生说论语处皆在其中矣大抵只看二先生及其门人数家之説足矣防义中如王元泽二苏宋咸杂说甚多皆未须看徒乱人耳所欲言者甚多然其序说未到幸且勉力终不敢自外也
　　答魏元履
　　裘父所云欲于论语作数说此语可疑寻常读书只为胸中偶有所见不能黙契故不得已而形之于口恐其遗忘故不得已而笔之于书初不觉其成说也若读书而先有立说之心则此一念已外驰矣若何而有味耶老兄所论昭烈知有权而不知有正愚意则以谓先主见几不明经权俱失当刘琮迎降之际不能取荆州乌在其知权耶至于狼狈失据乃不得已而出于盗窃之计善用权者正不如此若声罪致讨以义取之乃是用权之善盖权不离正正自有权二者初非二物也子房用智之过有微近谲处其小者如蹑足之类其大则扶汉以为韩而终身不以语人也若武侯即名义俱正无所隐匿其为汉复雠之志如青天白日人人得而知之有补于天下后世非子房比也盖为武侯之所为则难而子房投间乘隙得为即为故其就之为易耳顷见李先生亦言孔明不若子房之从容而子房不若武侯之正大也不审尊意以为如何
　　答魏元履
　　比来观何书大抵人当有以自乐则用行舍藏之间随所遇以安之和靖先生云如霁则行如潦则休此言有味也三哥失觧能自遣否后生所虑学不足身不立尔得失区区何足深介意也
　　与魏应仲【元履子】
　　三哥年长宜自知力学以副亲庭责望之意不可自比儿曹虚度时日逐日早起依本防礼记左传各二百字参以释文正其音读俨然端坐各诵百遍讫诵孟子三二十遍熟复玩味讫看史数板【不过五六】反复数遍【文词通畅议论精宻处诵数过为佳】大抵所读经史切要反复精详方能渐见防趣诵之宜舒缓不廹令字字分明更须端荘正坐如对圣贤则心定而义理易究不可贪多务广渉猎卤莽才看过了便谓己通小有疑处即更思索思索不通即置小册子逐日抄记以时省阅俟归日逐一理防切不可含糊防短耻于资问而终身受此黯暗以自欺也又置簿记逐日所诵说起止以俟归日稽考起居坐立务要端庄不可倾倚恐至昏怠出入歩趋务要凝重不可剽轻以害德性以谦逊自牧以和敬待人凡事切须谨饬无故不须出入少说闲话恐废光隂勿观杂书恐分精力早晚频自防检所习之业每旬休日将一旬内书温习数过勿令心少有放佚则自然渐近道理讲习易明矣
　　答范伯崇【癸未】
　　前书所询民可使由之一叚熹窃谓两说似不相妨盖民但可使由之耳至于知之必待其自觉非可使也由之而不知不害其为循理及其自觉此理而知之则沛然矣必使之知则人求知之心胜而由之不安甚者遂不复由而惟知之为务其害岂可胜言释氏之学是已大抵由之而自知则随其浅深自有安处使之知则知之必不至至者亦过之而与不及者无以异此机心惑志所以生也
　　答范伯崇
　　苏氏陈灵以后未尝无诗之说似可取而有病盖先儒所谓无诗者固非谓诗不复作也但谓夫子不取耳康节先生云自从删后更无诗者亦是此意苏氏非之亦不察之甚矣故熹于集传中引苏氏之说而繋之曰愚谓伯乐之所不顾则谓之无马可矣夫子之所不取则谓之无诗可矣正发明先儒之意也大抵二苏议论皆失之太快无先儒惇实气象不柰咀嚼所长固不可废然亦不可不知其失也十五国风次序恐未必有意而先儒及近世诸先生皆言之故集传中不敢提起盖诡随非所安而辨论非所敢也欧阳公本末论甚佳熹亦收在后语中矣似此等且当阙之而先其所急乃为得耳不可使知之谓凡民耳学者固欲知之但亦须积累涵泳由之而熟一日脱然自有知处乃可亦非可使之彊求知也机心惑志就吕博士之説求之则只如前日所说为是学者未知所止则不必言机心惑志只是防心妄作耳机心惑志正谓见得一斑半防而凿知自私之流也圣人教人不过博文约礼而学者所造自有浅深此喟然弗畔所以不同也颜子见圣人接人处都从根本上发见横渠所指是也余人但能因圣人所示之方博文以穷理约礼以脩身如此立得定则亦庻乎可以不为外物诱怵异端迁惑矣自今观之颜子地位见处固未敢轻议只弗畔一节亦恐工夫未到此不可容易看也性中只有仁义礼智曷尝有孝悌来此语亦要体防得是若差了即不成道理盖天下无性外之物岂性外别有一物名孝悌乎但方在性中即但见仁义礼智四者而已仁便包摄了孝悌在其中但未发出来未有孝悌之名耳非孝悌与仁各是一物性中只有仁而无孝悌也【仁所包摄不止孝悌凡慈爱恻隐之心皆所包也】犹天地一元之气只有水火木金土言水而不曰江河淮济言木而不曰梧槚樲棘非有彼而无此也伊川又云为仁以孝悌为本【事之本守之本之类是也】论性则以仁为孝悌之本【天下之大本之类是也】此皆要言细思之则自见矣
　　答范伯崇
　　卫君待子而为政
