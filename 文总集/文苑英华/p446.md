<!-- { "loadSidebar": true } -->
　　孟子言人性善荀子言人性恶杨子言人性善恶混曰喜曰哀曰惧曰恶曰欲曰爱曰怒夫七者情也情出于性也夫七情中爱者怒者生而自能是二者性之根恶之端也乳儿见乳必拏求不得即啼是爱与怒与儿俱生也夫岂知其五者焉既壮而五者随而生焉或有或亡或厚或薄至于爱怒曽不须防与乳儿相离而至于壮也君子之性爱怒淡然不出于道中人可以上下者有爱拘于礼有怒惧于法也世有礼法其有逾者不敢恣其情世无礼法亦随而炽焉至于小人虽有礼法而不能制爱则求之求之不得即怒怒则乱故曰爱怒者性之夲恶之端与乳儿俱生相随而至于壮也凡言情性之【川文粹作最】善者多引舜禹言不善者多引丹朱商均夫舜禹二君子生人已来如二君子者凡有防人不可引以为喻丹朱商均为尧舜子夫生于尧舜之世被其化皆为善人况生于其室亲为父子烝不能润灼不能热是其恶与舜禹之善等耳天止一日月耳言光明者岂可引以为喻人之品类可与上下者众可与上下之性爱怒居多爱怒者恶之端也荀言人之性恶比于二子荀得多矣
　　赠送
　　説玉赠兰陵萧易简游三峡　符　载
　　玉在寳族防乎其萃者也濡天地之粹和纳隂阳之纯精坚刚温润配徳君子故为琏为瑚为珪为璋以奉乎神祗人鬼以餙乎车服冕弁非是则礼乐之道有坠于地焉当其沉耀隠璞堕汨沙泥中枯槁闇蔼光明不发庸工睨之譬顽块意方拾之惑而复投此卞氏所以喑呜珉瓀所以长王【去声】也及其逢值英匠识密鉴洞掇于瓦砾而不疑叩之铿然琢之烂然如蒸栗截肪气吞虵【一作虹】文珍贯鱼目是时也即赵不得私爱秦不得暴取坐齐宫而后见借绨绣而后执委连城如脱履割土地如裂帛以偿其价犹恐其不直也玉则尚然人岂无之士君子含略蕴器困于□陋尘垢被身体蓬茨没四壁智不赡饘褐道不信妻子阘茸视之犹聱【一作赘】夫也及其乗时运之会遭知已之顾郁起耕钓作时功勲上以戴大君下以福生人泽流万世声塞九防是时也一言受卿相词啓茅社以厚其礼犹谓之不重于戱有至物必有至大有盛才必有大用歴观前代不知则已苟或知之则古狱之剑不为朽鐡也盐车之马不为病驹也防下之桐不为樵薪也磻溪之士不为惫叟也兰陵萧易简韬沉防之识抱宏伟之才业巨命隘与时濩落若向者之事尚或不冺则道必有所明志必有所行指顾树勲绩呼啸取金紫是夫人也肯昧兹数而陨获于此际哉人谓甚病余固知甚泰矣然三峡孱顔惊波触天行容易愁况闻哀猿苟有钟粟尺帛之可共则宁使贤者栖栖防泝其间去矣自爱余一叹矣且玉有盛羙可以况徳亦感乎和璞之事故为説玉以饯之
　　说车赠杨诲之　　　　　　柳宗元
　　杨诲之将行柳子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材不良则速坏工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之说也非众车之说也吾将告子乎众车之说泽而杼山而侔上而轻下而轩且曳祥而旷左革而长毂以战巢焉而以望安以爱老辎以蔽内垂绥而以畋载十二旒而以郊以庙以陈于庭其类众也然而其要存乎材良而器攻圆其外而方其中也是故任而安之者箱逹而行之者轮恒中者轴挶而固者蚤长而挠进不罪乎马退不罪乎人者辕却暑与雨者盖敬而可休【集作伏】者轼服而制者马若牛然后众车之用俱【集作具】今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不变乎内若轴摄之以刚健若蚤引焉而宜御乎物若辕高以逺乎汚若盖下以成乎礼若轼险而安易而利动而法则庻乎车之全也诗之言曰驷牡騑騑六辔如琴孔氏语曰左为六官右为执法此其以逹于大政也凡人之质不良莫能方且【一作直】恒质良矣用不周莫能以圆遂孔子于乡党恂恂如也遇阳虎必曰诺而其在夹谷也视叱齐侯类畜狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧其【集无其字】圆其外者未至故说车以赠
　　泽宫诗【并序】　　　　　　　　刘禹锡
　　泽宫送士嵗贡也晋昌唐如诲以信义为良弓文学为菆矢防爵禄犹众禽密彀持满遡风飞缴者数矣有措杯之妙而无双鸧之获韔弓收视归究其术繇是迹愈屈而名愈闻君子益多之彼不由其术一幸而中者虽悬貊在庭君子未尝多也嵗殚矣告余以西予为赋泽宫一章庻见子之弓弗再张也已
　　秩秩泽宫有的维鹄祁祁庻士于以干禄彼鹄斯防若止若翔千里之差起于毫芒我矢既直我弓既良依于高墉于何不臧高墉伊何维器维时视之以心谁谓鹄防




　　文苑英华巻三百六十七
　　钦定四库全书
　　文苑英华巻三百六十八　宋　李昉等　编箴诫
　　五诫
　　持衡【并序】　　　　　　弹琴【并序】
　　对镜【并序】　　　　　　辞金
　　氷壶【并序】
　　守诫　　　　　　　　口兵诫
　　犹子蔚适越诫
　　三诫
　　临江之麋　　　　　黔之驴
　　永某氏之防
　　敌诫　　　　　　　　箴言【并序】
　　五诫　　　　　　　　　　姚元崇
　　持衡【一作执秤】诫
　　持衡者【一作秤者衡衡】天下平也君子执之以平其心夫衡在天所以齐七政在人所以均万物称物平施为政以则【一作公】毫厘不差轻重必得是执衡持平之义也【一作是执秤衡之理也】圣人为衡四方取则志守公正【一作平】体兼平【一作正】直用于天官铨综斯德用【一作行】于里闬纷竞以息故南北【一作西】以对左右以持称物低昻不差毫厘使锱铢不惑轻重无疑智不能矫愚不能欺存信去诈以公灭私王道无偏【一作无偏无党】君子无党【一作似之】法者天下公器官者庻人师长【一作之师】其身率【一作既】正不令而行在下无怨唯上之平故曰上之所为下必从矣上之所教人亦効矣【一作上之所仰人皆其向我之所教人皆其効】心苟至公人将大同心能执一政乃无失嗟尔多士钦哉勉旃庻此观穪【一作庻以观则】同夫佩
　　弹琴诫【并序】
　　琴者乐之和也君子抚之以和人心夫其调五音谐六律则移风易俗感舞禽兽而况和人乎故身不下堂不言而理者盖鸣琴故也
　　乐导至化声感人情故易俗以雅乐和人以正声乐有琴瑟音有啇徴琴音能调天下以治异而相应以和为美和而不同如彼君子故善为政者若弹琴宫君啇臣则治国之道大急小缓岂安人之心不调者改张逾于立法声悲者调下感于知音昔武城单父以歌乐职邹忌雍门以辩对匡国羙此调抚而人是则昭告后来无怠于徳
　　对【文粹作执】镜诫【并序】
　　执镜者【文粹无者字】取其明也夫内涵虚心外分朗鉴万【文粹无万字】物不可以匿诈众象【二字文粹作体】无得以逃形是以野鹿窥而慙山鸡对而舞故君子是绘是画置之座隅盖将照奸回之心絶险诐之路也诗曰我心匪鉴不可以茹亦其理焉
　　秦楼明镜鉴有余晖色自凝晓光能洞防饰以鞶组匣以珠玑龙绕池卧乌临月飞傍入四隣中延万象济物攸溥利人斯广握在帝心则宇宙融朗悬诸铨臣则翘楚瞻仰且明不匿瑕君子是嘉不疲屡照君子是効嗟尔在职为代作则刑不可滥政不可贼凡今之人鲜务为徳纷纶謟媚汨没忠直当须如镜之明防可以平如镜之洁断可以决敢告后来无忝前哲
　　辞金诫【并序】
　　辞金者取其防慎也昔子罕辞玉以不贪为寳杨震辞金以四知为慎列前古之清洁为将来之镜原其立者俯而揖让也跪者仰而受恭也俾左右顾盼又得谦恭之道焉
　　古之君子策名委质翼翼小心干干终日慎乎在位钦乃攸司请谒者咸息苞苴者必辞尔以金玉为寳吾以防谨为师尔以夜昏可纳吾将暗室不欺若尔有赠吾今取之尔其丧寳吾则懐非故曰欲人不知莫若勿【一作不】为欲无悔恡不若守慎慎之伊何主诫在乎李悔之伊何讟谤由乎薏苡慎则祸之不及贪则灾之所起苟自谨身必无谤耻凡所从政当须正已诫徃脩来慎终如始
　　氷壶诫【并序】
　　氷壶者清洁之志【文粹作至】也君子对之示不忘乎清也夫洞彻无瑕澄空见底当官明白者有类是乎故内懐氷清外涵玉润此君子氷壶之徳也
　　玉本无瑕氷亦至洁方圆相映表里皆澈喻彼贞防能守其节凡今之人就列称臣当官以割剥为务在上以财贿为亲岂异夫象之有齿以焚其身鱼之贪饵必曝其鳞故君子让荣不忧辞满为珍以备其徳以全其真与其浊富宁比清贫呉隠酌泉厐恭致水席皮洗帻緼袍空里虽清畏人知而所知逺矣嗟尔在位禄厚官尊固当耸防勤之节塞贪竞之门氷壶是对烱诫犹存以此清白遗其子孙
　　守诫　　　　　　　　　　韩　愈
　　诗曰大邦维翰书曰以蕃王室诸侯之于天子不唯守土地奉职贡而已固将有以翰蕃之也今之人有宅于山者知猛兽之为害则必高其柴楥而外施窞穽以待之宅于都者知穿窬之为盗则必峻其垣墙而内固扄鐍以防之此野人鄙夫之所及非有过人之智而后能也今之通都大邑介于屈【文粹作倔下同】强之间而不知为之备噫亦惑矣野人鄙夫能之而王公大人反不能焉岂材力有不足欤盖以为不足为而不为耳天下之祸莫大于不足为而不为材力不足次之不足为者敌至而不知材力不足者先事而思则其于祸也有间矣彼之屈强者带甲荷戈不知其多少其绵地则千里而与我壤地相错无有丘陵江河洞庭孟门之关其间又自知其不得与天下齿朝夕举踵引颈冀天下之有事以乗吾之便此其暴于猛兽穿窬也甚矣呜呼胡知之而不为之备乎哉贲育之不戒童子之不抗鲁鸡之不期越【一作蜀】鸡之不支今夫鹿之于豹非不巍然大矣然而卒为之擒者牙之材不同猛怯之资殊也曰然则如之何而备之曰在得人
　　口兵诫【并序】　　　　　　　　刘禹锡
　　余读防庄书曰兵莫惨于志莫邪为下缺然知志【一作智】士之伤夫生也他日读逺祖中垒校尉书曰口者兵也防然知言之为兵又惨乎志因博考前载极其两端夫志兵之薄人激烈抗愤不过无从容于世耳口兵之起其形渥焉是知吾祖之言为急作戒以书于盘盂五两之伤药之可平一言成疴智不能明人或罹兵道涂奔救投方効技思恐其后人或罹譛比肩狐疑借有纷觧毁輙随之故曰舌端之孽惨乎楚防夷灶诚谋执戈以驱掩人诚智折笄以【一作之】詈贤者诲子信其有防发言之难徃古【集作伸舌】犹尔辩为诈谋黙为徳基玉椟不啓焉能瑕疵犨麋深居孰谓可嗤我诫于口【集作我口之啓】惟心之扪无为我兵当为我藩以慎为【一作谨】键以忍为阍可以多食勿以多言
　　犹子蔚适越诫　　　　　　刘禹锡
