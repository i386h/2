<!-- { "loadSidebar": true } -->
    陛下既东巡，百司毕从，则太仓三辅可遣重臣，分道赈给，自东都益广漕运，以实关辅，关辅既实，则乘舆西还，事蔑不济。且国家大本在京师，但秦地狭，水旱易匮。往贞观、永徽时，禄廪者少，岁运粟二十万略足，今用度寝广，运数倍且不支，故数东幸，以就廒粟。为国大计，臣愿广陕运道，使京师常有三年食，虽水旱不足忧。今天下输丁约四百万，使丁出百钱为陕洛运费，又益半为营窖用，分纳司农河南陕州。又令租米悉输东都，从都至陕，河益湍氵具，若广漕路，变陆为水，所支尚赢万计。且河南租船，候水始进，河工不便河漕，处处停留，易生隐盗。请置仓河口，以纳东租，然後官自雇载，分入河洛。度三门东西，各筑廒仓，自东至者，东仓受之。三门迫险，则旁河凿山，以开车道，运十数里，西仓受之。度宜徐运抵太原仓，趋河入渭，更无留阻，可减费钜万矣。
    ○皇太子衣服称谓议
    谨按《衣服令》：皇太子具服，有远游冠，三梁加金博山，附蝉九首，施朱翠；黑介帻，发缨翠，犀簪导；绛纱袍，红裳，白纱中单，皂领衤票衤巽，白裙襦，白假带，方心曲领，绛纱蔽膝，白袜，黑舄，革带，剑佩绶等，谒庙还宫，元日、冬至、朔日入朝释奠则服之。其绛纱袍则是冠衣之内一物之数。与裙襦剑佩等无别。至於贵贱之差，尊卑之异，则冠为首饰，名制有殊，并珠旒及衣裳采章之数，多少有别，自外不可事事差异。亦有上下通服，名制是同，礼重则具服，礼轻则从省。今以至敬之情，有所未取，衣服不可减省，谓须更变名望。所撰仪注，不以绛纱袍为称，但称为具服，则尊卑有差，谦光成德。
    ○太子宾客赠太子太师窦希球神道碑
    圣上本元元之化，以身而观国；酌尧舜之道，睦亲而逮疏：羽仪成而正体尊，肺腑宁而元首豫。生人之始，内教权舆，文明在运，外戚先理，膺上仁而践元舅，享多福而执谦光者，其惟冀靖公乎。公讳希球，字国珍，扶风平陵人，昭成皇后之第二弟也。昔汉文恭俭，垂统於西京，我族有内辅之功，政清而刑偃；汉章长者，扬休於东国，我君有少宗（一作小君）之佐，累洽而重熙。贞观创业也，吾姑本周南之化，时维太姜；开元立极也，吾姊俣涂山之德，时维文母。昌化皆在乎明主，景运必当乎太平，千载相望，重光四后，岂比夫魏晋中朝之狭隘，阴郭微时之属籍？或悠悠於戍申，缅邈於褒纪，不同年而语矣。五代祖讳善，平北将军散骑常侍骠骑大将军开府仪同三司侍中使持节都督北华州刺史永富公，载於《周书》；高祖讳荣定，平东将军骠骑大将军开府仪同三司洛郑荥怀汴广和霸秦宁成唐渭一十三州刺史秦州行军使左右武卫大将军陈国懿公，著於《隋史》。曾祖讳抗，唐梁岐冀定幽易燕檀八州刺史辽东朔州二总管光禄大夫开府仪同三司左武候大将军纳言赠司空陈国容公；祖讳诞，驸马都尉殿中国子祭酒并州总管镇北将军太常卿刑部尚书右光禄大夫赠工部尚书刑州大都督莘国安公：见《太宗实录》。考孝谌，太常卿润州刺史并州大都督赠太保豳国公。或道济舟楫，或功垂剑履，青史之三朝相次，彤弓之四代毕封：此又衣冠之上腴，人门之绝等者也。
    公降灵辰象，育粹淳源，禀渊懿之姿，体敦庞之度。退让致美，不忘於先畴；虚元为心，得之於先训。起家太子宫门丞朝散大夫尚乘奉御，换尚舍奉御，开元初累迁都水使者光禄少卿特阶金紫光录大夫将作少卿，封冀国公。又加银青光禄大夫太子左谕德宗正少卿郯王傅，又迁太子宾客。春秋七十有一，以开元二十一年正月十九日，遇疾薨於长安布政里之赐第。天子辍朝变礼，事优恒数，下制曰：“申伯元舅，礼实重於缘情；尧典睦亲，义兼在於追远。故银青光禄大夫守太子宾客上柱国冀国公窦希球，名高懿戚，位重周行，在贵不骄，每执谦而守约；与物无竞，常隐耀而含华。以是全真，方期永命，徂迁奄及，震悼良深。生而宠光，已荣观津之族；殁有褒饰，仍申渭阳之赠。可赠太子太师。”赙物二百段，米粟二百石，应缘丧葬，量事官供。仍令京兆少尹田宾庭充使监护，以某年十月二十六日，归於咸阳旧原，礼也。
    呜呼！善始令终者，为侯家之贵；安时处顺者，为达士之师。目牛乎邀福之源，忘我乎持盈之地，非悬解深识，焉能及此？昔之后族政，外家操权，穰侯之负乘，王凤之专擅，苟欲凭宠，不知退身，时主之芒刺生乎上，国人之怨ゥ作乎下：千载义士，为之寒心。公则惩於斯，诫於斯，虽望重凡百，恩称莫二，承孝理之深化，当宠光之盛时，而闭关偃息，循墙俯偻，无健羡於当路，每萧条於执钧。清宴之，外言不入；退食之暇，时人不交：其巽让也如此。昔之姻党不法，舅氏过制，成都之矜侈，曲阳之僭奢，既青琐而赤墀，亦秦钟而郑舞，家亏於易道，骋欲违於老经：天下之人，为之腾口。公又惩於斯，诫於斯，虽师资藩邸，羽翼龙楼，富逾於百乘之家，贵极於诸侯之爵，而居简行俭，寡欲少思，出无弋钓之娱，入无罗纨之费。丝竹宴ぅ，视若尘埃；池台雕斫，未尝营起：其素约也如此。昔之倚势为暴，恃地作威，武安之骄盈，梁氏之凶蠹，以毫讠奴而诬善，以睚眦而杀人，主意之益用不平，谤书之纷然屡起：四海之内，为之嚣嚣。公又惩於斯，诫於斯，虽南陵周亲，北阙元老，室家之皇枝帝戚，犹子之尚主嫔王，而谦不可逾，卑以自牧，忘大壮於荣贵，思同人於丑夷。公私游聚，大小无忤；宾御出入，闾阎不知：其温良也如此。合是庶美，归於一贯，谥之为靖，不亦宜乎！
    皇上轸敦叙之恩，流平分之施，自近推於及远，经邦始於正家，不侮於边夷之客，而况於懿戚乎？不遗於小国之人，而况於纯臣乎？是故悲临於渭阳，感动於陟屺，陪邑於先原，建封於贵里：所以教天下之为子；车通，门加兵，会同不录班，宴见不呼名：所以教天下之为甥。观乎圣慈曲被，皇明深视，舅氏荣宠，折衷於人言；外宗法度，仪刑於士礼。当是时也，以伯舅护储两，以肆舅仪台司，以大宗率谱属，以小宗通饩：则官政条而家事理矣。故五侯之第，四姓之宗，舆诵於遒人，无纤罗於廷尉，存则寿考，殁则哀荣，君臣交泰，若兹之美。开府仪同三司毕国公希曳，公之第三弟也，亲贤并茂，德位齐优。公嗣子无禄，不及终事，毕公执丧哀次，义切天伦，亲率宗姻，躬侍盾绋，威仪则序，礼物其容，诏葬纷纭，倾城纵观。台臣白首，陟崇冈而北临；宰树青松，瞻旧城而西靡：有以知冀公之令名不殒，盛德归全；毕公之至行惟殷，孔怀缠慕。俾夫具臣惟旧，直质无华者，书其实录，荩取信於金石，不欺於闻见云尔。叙其词曰：
    沔彼妫水，福祥伊始。坤道元亨，后族清理。靖公树德，含章济美。温良淑人，（疑脱四字）退让维何？温良则那。就违剧，受少辞多。金玉三缄，羔羊五纟它。国人无忤，宗族以和。北阙元舅，东闱上客。吾邑百乘，吾门万石。深保纯素，退藏虚白。仪刑衣冠，光我坟籍。辅仁徒欺，过隙难追。朝野增慕，哀荣在斯。赙以国钱，尊为子师。兴言渭阳，何痛如之？兆启郦孟，行临秦镐。树拱行楸，根陈宿草。叹息遗事，湮沈故老。勒铭丰珉。敢告神道。
    ●卷二百九十八
    ☆王
    ，沧州景城人，徙家洛阳。弱冠明经擢第，景龙末充朔方军副大总管兼安北大都护陇右群牧使。开元十年拜太子詹事，累封中山郡公，十一年同中书门下三品，充朔方军节度大使。二十年卒，年七十馀，赠尚书左丞相，谥曰忠烈。
    ○贺拜南郊表
    臣言：臣闻鸿勋大猷，必崇昭飨；至德广运，莫先郊。伏惟陛下绍皇开图，纂圣兴业，举昭祀之典，尊严配之仪。伏以长至阳升，用书云物，元穹有事，福无穷，畿岳会同，卉木咸悦。臣独擐甲朔野，履冰（一作理兵）河外，不获躬陪玉（一作大）辂，预奉圜坛，屏营塞垣，跃何已？无任翘翘凫藻之至。
    ○贺拜南郊表
    臣某言：臣伏承陛下亲拜南郊，恭上帝，竭孝诚於殷荐，示彝训於兆人。寰海无虞，元穹启，百灵效职，九服骏奔，燔燎洞合於神光，日月共祯於瑞色，乾坤交泰，动植欢荣。臣限以守职在藩，不获趋陪大礼，无任庆跃屏营之至。
    ○贺飨太庙拜南郊表
    臣某言：臣得度支盐铁转运副使户部侍郎潘孟阳状报，伏承皇帝陛下以来年正月四日谒元元宫，五日飨太庙，六日拜南郊。制命施行，中外庆，臣某诚欢诚顿首顿首。臣闻四气首时，履端为贵；六经重祭，报本是先。伏惟皇帝陛下光启睿图，纂承宝历，功格宇宙，德冠勋华，以建寅之吉辰，备用辛之大礼。事宫（一作宗）庙，克烈祖之严；对越天地，聿修孝孙之敬。万灵从祀以，四夷率职而骏奔，乐奏九成，神降百福。臣幸逢昌运，外守藩条，不及侍苍辂之後尘，仰泰坛之盛典，心驰魏阙，目极汉仪，踊跃海隅，倍万恒品。
    ○谢追赴大礼表
    臣言：直省王容至，伏奉恩敕，朔方无事，且赴大礼者，臣肃承宠命，喜跃交并。臣某中谢。臣实不才，累承恩奖，入参喉舌，叨居国相之荣；出总旌麾，谬忝元戎之寄。常愿俯陈萤爝，宁有益於曦舒；思竭涓尘，何以裨於海岳？每忧折鼎负乘，碎首糜躯，何阶答於照临？抚已增於悚息。伏以宗大享，礼备郊天，特垂纶之私，听同玉帛之会，驰心替跸，不遑俟驾。影塞垣，迫於遵守，以庆以惧，战汗兼深。今长河始冰，大漠初雪，边亭有贼，今正其时，事不可期，兵难预度。倘惊尘忽起，祸出不虞，臣进不之京，退不及事，微躯塞责，无益於军。诚愿陪扈属车，仰望□汉，顾惟军旅之重，正当预备之辰，不敢释此严防，驰赴恩命。惟当利兵训卒，息烽候於三边；耀武怀荒，宣皇威於万里。无任悚荷屏营之至。
    ○请移突厥降人於南中安置疏
