<!-- { "loadSidebar": true } -->
　　右臣伏见朝廷近罢市易事，不与商贾争利，四民各得其业，欣戴圣德无有穷已。唯有益、利、秦、凤、熙河等路茶场司以买卖茶虐害四路生灵，又以茶法影蔽市易，贩卖百物。州县监司不敢何问，为害不细，而朝廷未加禁止。臣闻五代之际，孟氏窃据蜀土，国用褊狭，始有榷茶之法。及艺祖平蜀之后，放罢一切横敛，茶遂无禁，民间便之。其后淳化之间，牟利之臣始议掊取。大盗王小波、李顺等，因贩茶失职，穷为剽劫，凶焰一扇，两蜀之民，肝脑涂地，久而后定。自后朝廷始因民间贩卖，量行收税，所取虽不甚多，而商贾流行，为利自广。近岁李祝初立茶法，一切禁止民间私买。然犹所收之息，止以四十万贯为额，供亿熙河。至刘佐、薄宗闵提举茶事，取息太重，立法太严，远人始病。是时知彭州吕陶奏乞改法，只行长引，令民自贩茶，每茶一贯，出长引钱一百，更不得取息，得旨依奏。民间闻之，方有息肩之望。又却差孙回、李稷入川相度，始议极力掊取，因建言乞许茶价随时增减，茶法既有增减之文，则取息依旧，由是息钱、长引二说并行，而民间转不易矣。而稷等又益以贩盐布，乃能增额及六十万贯。及李稷引陆师闵共事，又增额至一百万贯。师闵近岁又乞于额外以一百万贯为献，朝廷许之。于是奏乞于成都府置都茶场，客旅无见钱买茶，许以金银诸货折博，遂以折博为名，多遣公人、牙人公行拘拦民间物货入场，贱买贵卖，其害过于市易。又以本钱质典诸物，公违条法，欺罔朝廷。盖茶法始行至今，法度凡四变矣。每变取利益深，民益困弊。然供亿熙河，止于四十万贯，其余以供给官吏及非理进献，希求恩赏。而害民之余，辱国伤教，又有甚者。夫逐州通判本以按察吏民，诸县令佐亦以抚字百姓，而计算息钱均与牙侩分利。至于监茶之官发茶万驮，即转一官，知县亦减三年磨勘。国之名器轻以与人，遂使贪冒滋章，廉耻不立，深可痛惜。又案盗贼之法，赃及二贯，止徒一年，出赏五贯。今民有以钱八百私买茶四十斤者，辄徒一年，出赏三十贯。又递铺文字，事干军机及非常盗贼，急脚递日行四百里，马递日行三百里，违二日者，止徒一年，今茶递往还，日行四百里，违一日，辄徒一年，立法太深，苟以自便，不顾轻重之宜。盖造立茶法皆倾险小人，不识事体，但以远民无由伸诉，而它司畏惮，不敢辩理，是以公行不道。自始至今，十余年矣。臣窃闻朝廷近日察知其弊，差官体量，然犹恐未知其详。臣今访闻，稍得其实，谨具条件五害如左：其一曰：益利路所在有茶，其间邛、蜀、彭、汉、绵、雅、洋等州、兴元府三泉县人户，以种茶为生。自官榷茶以来，以重法胁制，不许私卖，抑勒等第，高秤低估，递年减价，见今止得旧价之半。乞委所差官取榷茶至今递年所估价例对定，即见的实。茶官又于每岁秋成籴米，高估米价，强茶户，谓之茶本。假令米石八百钱，即作一贯支，仍勒出息二分。春茶既发，茶户纳茶，又例抑半价，兼压以大秤，所捐又半，谓之青苗茶。〈元条：园户茶一百斤，许收十斤市例，内一半入官，一半饶润客旅。今逐场一百斤，有收至二十余斤。出剩者往往却伪作园户中茶虚，旁支出官钱入己。近年邛州常有此狱，又有见出剩数多，阴与客旅商量，纳赂不赀，指教出卖者。〉及至卖茶本法，止许收息二分，今多作名目，如“牙钱”、“打角钱”之类，至收五分以上。买茶商旅，其势必不肯多出价钱，皆是减价，亏损园户，以求易售。又昔日官未榷茶，园户例收晚茶，谓之“秋老黄茶”，不限早晚，随时即卖。榷茶之后，官买止于六月，晚茶入官，依条毁弃。官既不收，园户须至私卖，以陷重禁。此园户之害一也。其二曰：川茶本法止于官自贩茶，其法已陋。今官吏缘法为奸，遂又贩布，贩大宁盐，贩瓷器等物，并因贩茶还脚贩解盐入蜀。所贩解盐，仍分配州县，多方变卖及折博杂物货，为害不一。及近岁立都茶场，缘折博之法，拘拦百货，出卖收息。其间纱罗，皆贩入陕西，夺商贾之利。至于买卖之余，则又加以质当。去年八九月间，为成都买扑酒坊人李安典糯米一万贯，每斗出息八钱，半年未赎，仍更出息二分。其它非法，类皆如此。今四方蒙赖圣恩，罢去市易抵当之弊，而蜀中茶官，独因缘茶法，潜行二事，使西南之民独不蒙惠泽。此平民之害二也。其三曰：昔官未榷茶，陕西商旅皆以解盐及药物等入蜀贩茶，所过州军，已出一重税钱，及贩茶出蜀，兼带蜀货，沿路又复纳税，以此省税增羡。今官自贩茶，所至虽量出税钱，比旧十不及一，纵有商旅兴贩，诸处税务畏惮茶司，又利于分取息钱，例多欺诈，以税为息，由此省税益耗。假有作税钱上历，岁终又不拨还转运司，但添作茶官岁课，公行欺罔。〈访闻元丰七年八月，陆师闵札子奏，茶司全年课利，内有一项系茶税钱。〉又茶官违法，贩卖百物，商旅不行，非唯税亏，兼害酒课。蜀中旧使交子，惟有茶山交易最为浩瀚。今官自买茶，交子因此价贱。〈旧日蜀人利交子之轻便，一贯有卖一贯一百者，近岁止卖九百以上。〉此省课之害三也。其四曰：蜀道行于溪山之间，最号险恶。般茶至陕西，人力最苦。元丰之初，始以成都府路厢军数百人贴铺般运。不一二年，死亡略尽。茶官遂令州县和雇人夫。和雇不行，即差税户。其为搔扰，不可胜言。〈刘庠知永兴日，有泽州般茶人，以疲劳不堪告诉。庠令取状在案，判云：候本府雇人般茶日呈，后来永兴即不曾雇人。〉后遂添置递铺，十五里辄立一铺，招兵五十人，起屋六十间，官破钱一百五十六贯，益以民力，仅乃得成。今已置百余铺矣。若二百铺皆成，则是添兵万人，衣粮岁费二十万贯。见招填不足，旋贴诸州厢军。逐州阙人，百事不集。又茶递一人，日般四驮，计四百余斤，回车却载解盐，往还山行六十里，稍遇泥潦，人力不支，逃匿求死，嗟怨满道。至去年八九月间，剑州剑阳一铺人全然走尽，沿路号茶铺为“纳命场”。此递铺之害四也。其五曰：陕西民间所用食茶，盖有定数。茶官贪求羡息，般运过多，出卖不尽，逐州多亏岁额，遂于每斤增价卖与人。元丰八年，凤州准茶官指挥，每茶一斤添钱一百。其余州郡，准此可见。又茶法初行，卖茶地分止于秦、凤、熙河，今遂东至陕府，侵夺蜡茶地分，所损必多。此陕西之害五也。五害不除，蜀人泣血，无所控告。臣乞朝廷哀怜远民，罢放榷法，令细民自作交易，但收税钱，不出长引，止令所在场务据数抽买博马茶，勿失朝廷武备而已。如此则救民于纲罗之中，使得再生，以养父母妻子，不胜幸甚。如朝廷以为陕西边事未宁，不欲顿罢茶事，即乞先驰榷禁，因民贩茶，正税之外，仍收长引钱。一岁之入，不下数十万贯。〈以见今长引钱数计之可见。〉而商旅通行，东西诸货日夜流转，所得茶税、杂税钱及酒课增羡，又可得数十万贯。〈以未榷茶以前及榷茶后来年分，自蜀至陕西沿路酒税务岁课较之可见。〉而罢置茶递，无养兵衣粮及官吏缘茶所费息钱、食钱之类，其数亦自不少，则榷茶可罢，灼然易见。若异日西边无事，然后更罢长引钱，如旧收税而止。然臣再详师闵所营茶利，虽使之裒敛一一如数，止于二百万贯，无复赢余矣。若以前件茶引、茶税、杂税、酒课等钱约七八十万贯折除，即止约有利一百二十余万贯。若更除茶递养兵衣粮食及官吏缘茶所费，约三四十万贯，即是师闵百端非理凌虐细民，止得八十万贯。〈前件两项钱，并且从小约计，故师闵所得利有八十万贯，若依实计之，恐不得及此数。〉假令万一蜀中稍有饥馑之灾，民不堪命，起为盗贼，或如淳化之比，臣不知朝廷用兵几何、费钱几何、杀人几何，可得平定。今但得七八十万贯钱，置此不虑，臣窃惑也。兼臣访闻陆师闵，去年自成都移治永兴，仍壬都供给，有本府衙前杨日新者为之卖酒。至十一月中，师闵自觉非法，始移牒永兴、成都，止就用永兴供给。其违法差衙前卖酒及多请过成都供给，即不曾举觉，其贪冒无耻一至如此。亦乞令所差官，便行体量，如是诣实，乞重行黜谪，以慰远方积年之愤。谨录奏闻，伏候敕旨。

　　贴黄：陆师闵久擅茶事，欺罔朝廷，奏请如意，为吏民所畏惮。若留在本职，虽特遣使命，恐必难以体量实害。欲乞先罢师闵职任。及利州路转运使蒲宗闵，昔同建议榷茶，曾窃冒恩赏，显有妨碍，亦乞指挥，不得同签书体量事。所贵官吏不忧后害，敢以实告。

　　【乞更支役钱雇人一年候修完差役法状】

　　右臣伏见二月九日三省枢密院札子节文：“应天下免役钱一切并罢，其诸色役人，并依熙宁元年以前旧法人数定差。更乞指挥诸县官吏看详。若依今来指挥，别无妨碍，即便依此施行。若有妨碍，致施行未得，限敕到五日内，具利害擘画申本州。本州限一季闻奏。奏到，各随宜修改，奉圣旨依奏。”

　　臣看详上件指挥，大纲已得允当，其间节目颇有疏略差误，未易一一具言，全在有司节次修完。近见开封府奏：开、祥两县于数日之内，依旧役法人数差到役人。臣窃惟自罢差役至今仅二十年，乍此施行，吏民皆未习贯，兼差役之法，关涉众事，根牙盘错，行之徐缓，乃得详审。若不穷究首尾，忽遽便行，但恐既行之后，别生诸弊。臣窃见州县役钱，所在例有积年余剩。今年夏料虽已放罢，旧余剩钱犹足支数年。欲乞朝廷指挥，将见在役钱，且依旧雇役，尽今年而止。却于今年之内，催督诸处审议差役，令的确可行，更无弊害，然后于今冬迤逦差拨，起自来年役使乡户。一则差役条贯既得审详，既行之后，无复人言，二则将已纳役钱，一年雇役，民力纾缓，进退皆便。臣深恐诸道以为朝廷已行之命，降到即行，虽有妨碍，更不陈述，致差役之条，未尽其利。若朝廷以臣此言可用，欲乞下三省，疾速施行。谨录奏闻，伏候敕旨。

　　贴黄：新法已来，减定役人皆是的确数目，行之十余年，并无阙事，则旧法人数决为冗长，天下共知。况近降指挥明使州县相度有无妨碍，至于揭簿定差亦无日限。今来开封府官吏更不相度申请，于数日之间，一依旧法人数差拨了绝。如坛子之类，近年以剩员充者，一例差拨役人，监勒开、祥两县，迅若兵火，显是故欲扰民，必害成法。尚赖百姓久苦役钱，乍获复旧，更无词说，不尔必须争讼纷纭，为害不小。乞下所司，取问开封官吏，明知有上件妨碍，更不相度申请，及似此火急催督，是何情意。特赐行遣，以戒天下挟邪坏兴之人。

