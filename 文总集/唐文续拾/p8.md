<!-- { "loadSidebar": true } -->
    从此就皋薮，翳师榛，高让名闻，坚进师礼。谓人曰：“山间树下，难可厌舍，丰石足以枕倚，香泉足以澡漱，与道而游，不乐何求？”竟居嵩山会善寺焉。夫日登浑天，苦夜者利见；火熙寒室，倦凄沧者庆来。举地依归，倾都师仰，若然者随至随詈，击之逐之。□忝尔怀，誓涂我口，拂衣而起，却游以辞，益指于荆州玉泉，已而反覆年序矣。山下有涕泪求法，陨灭不回，解体而献心，决目而贡诚。至讠咸神达，上骇天圣。若夫高密诣耶，则无务薄言；神梵仪耶，则无闻往教。哲后躬亲禅窟，咨□道门睿族，保之而尽师大道，友之而来仰贺，中旨殷勤而一昼三接，朝恩稠□而以月系年，非道妙动于时，能仁感于俗，安至如是乎？遂不得已而心副于世。禅师崇要秘□，指日广乘，反经而合权，恢理而约喻。或赞其溃靡，发虑由□；或指以汪微，道义维远，悟之者意豁而无住，昧之者思绝而失常，或诟或扬，而玄味加此，慈诱无舍而禅悦隘声，群籁齐韵而各尽其音，三兽渡河而不渝其心。虚空广大，得之同体；日月融朗，得以同晖。始自山门，遍于天下也。乌感韶乐者，美克绍之事；深谈良玉者，美贞明之心。夫故听其声而不辱其事，观其事而不累其心，于□禅师有之。
    惟景龙二年二月三日夜，禅师忽而命门弟子等，谓曰：“惊波洋洋，即生而亡；人代汤汤，共斯为常。无依缘报，建缘报谢，缘灭二百之后，当以驿以山，无庵无庙，深以林莽，因之野火，寻焚而灭，惟吾之初愿也。操必化之器，运不停而寄，欲议恒久，终古无有。凡百尔众，勿违我言。”越五日，将尽□□万回大师自京驰寄披纳，宣意相喻。至八日，乃阖户去人，卧胁累足而灭。询诸耆宿，盖去禅师生于大随开皇四年，灭于有唐景龙二年，春秋得百有廿余岁能。□□隐其灵通，圣道遗其岁时，故莫得实其报龄也。
    呜呼！人生如电，随风将尽；即风如我，随电皆空。三界共然，前后相莅；五运恒矣，往复何穷？惟圣灵常存，随感宣应，从游者不能尽造，希声者不能毕闻。门人之间，故有百身请代，啜血穷恋而不得者。既而绝息擗地，推膺呼天，覆载为之杳冥，川岳为之震动，蚁有号吼，鸟亦悲鸣。主君辍朝，可其付托；侯王哀赴，侑以礼仪。道远惟光，敬久弥福。嵩岩焚余，起幽灵之塔；滑城化渐，置招提之寺。且复罄金资福，广济度人，灵泉涌溜于道场，瑞气结文于林顶。异虹奇鸟，首末连见，同感盛贤之去也。以予度禅师之至，采禅师之事，性□法力，身发法光，美以里仁，安不择地，迹□蹇而□泰，智由下而转高，斯固道以生知，德惟天纵者也。以为教必称师，是有双峰之学；贞不累俗，自有独鉴之美。形骸外物，聚散均于容尘；精神内凝，肉骨皆为舍利。至人心洞于存没，胜被于师资，一为圣胎，一为僧宝，是以弟子慧远者，袭明承庆，演末裕源，东传之法而载极乎天，北流之妙而不坠于地。今也其没，苍然何归？同学等行出高标，业精深寂，永慕师道，长怀友风，缘幽石以形言，向遗履以投体。式资墨客，而扬德馨。辞曰：
    水实精鉴，激风而扰。心实澄恬，触境而挠。浑回者理，定以之清。者心，慧以之明。定复伊何？清照万有。慧复伊何？明彻重垢。是训是学，惟德惟师。狂象调伏，情马依羁。我自贞，勇超禅定。遍朗珠髻，大圆心镜。不袭俗谛，慈王真如。万法都，五蕴何储？堂堂如月，光流不极。抚照余晖，取拾无得。众所瞻仰，香光晓色。□乐相望，清明识度。逮时而没，即心奚退。忧花疚怀，摇扬如□师徒齐致，离会同然。永痛斯日，载奉何年。解吾人之愠，妙觉常存。化吾人之道，净戒弥尊。勿信世相，但等浮云。
    建塔僧破灶刊。开元十五年十月廿一日建。（石刻）（按：此首较多二百三十余字。）
    ☆李宅心
    宅心，天宝中东海郡司法。
    ○大唐故监察御史越郡李府君夫人博陵崔氏墓志铭（并序）
    夫人博陵人也。崔氏之先，著在图谍：河鲂之喻，叹美诗人；雕龙之作，擅名汉史。语烟族之家，共称齐大；叙少长之例，不为任齿。曾祖行功，秘书监；祖景，县令；父仲容醴泉丞，并垂裕多闻，象贤不乏。叔祖玄，神龙初立大功于国，封博陵王。读班彪之文，汉德斯在；知条侯之器，刘氏必安。由此诸宗以博陵为称首矣。
    夫人幼而敏晤，动识机微，气调精明，天与淑顺。七岁读《女史》，十一就妇功。岂织组纟川，不废事业；将前言往行，以成规矩。秦晋疋也，归我府君焉。体从人之义，得嘉偶之名，敬则如宾，礼犹行古，宜其家室，譬彼瑟琴。况中馈克修，外言不入，使六亲取则，二姓交欢，闺门肃然，如不可犯。府君之履台宪也，也持斧之雄，受登车之任，江湖风靡，瓯越星驰，时霁威严，亦由辅佐。及府君之没世也，夫人才廿九矣。位登柏署，朝廷嗟不之遗；年若华，中表切未亡之痛。以世业在兹，自西徂东，长悲纨纟右之孤，不绝敬姜之哭。一女在襁褓，三子尚婴孩，殆历三时，方诞季女，盖生人之至艰矣。夫人衔酸茹泣，义深节苦。属家本好俭，岁仍不登，不厌糟糠，不辞浣濯，以身率下，以悦使人，屡报农收，遂安反侧。而亲授诸子，夙兴不怠，能修业者存以燠休，未成功者先之夏楚。故累岁之后，登孝廉者数人，诗礼所至，比之严父矣。善平府君之世，昆弟孝友；夫人之家，上和下睦。内外一体，其教可知，居有孟徒之贤，行有班随之赋，积善余庆，议者荣之。自夫人之初笄也，以府君素无怙恃，乃叹曰：“幸承巾栉，不逮舅姑，徒习绅之仪，终无奉戴之日。”故睦娣姒以申义，和亲族以辅仁。丧不逾节，礼也；勤则不匮，智也；能训诸子，慈也。夫人有伯兄弟，长姊孤侄，或死生契阔，时命屯否，拯之救悬，常若不及。事不则心已行，此胡质清畏人知，介推文不求显，此夫人之孝也。有具美而降年不永，哀哉！天宝十载正月遘疾，十二日终于东京仁和里之私第，春秋六十。其载十二月十二日辛酉，葬于寿安之北原，不忘本也。初，府君之殡也，近在洛阳，距夫人之丧卅余年矣。虽鲁人之，宜恭行于典礼；而滕公之室，惧多历于岁时。询诸哲人，且有后命。爱子懿文，不幸早世。长子前东海郡司法宅心、次子前许昌尉居中等，仓卒无地，充穷靡依，号而不言，愿述先志。其铭曰：
    长岑之胤，世擅雕龙，先祖浓兮。冀缺之门，如宾之敬，其仪盛兮。穆伯既丧，言归于东，礼由衷兮。历训诸子，克成于学，咸总角兮。就其禄养，使有令名，风教清兮。福善伊何，莫喻伊何，莫喻中寿，垂不朽兮。伊洛交会，嵩邙□复，叹陵谷兮。思慕罔极，施及宗亲，愿百身兮。合有期，保兹同穴，嗟永决兮。（石刻。《唐代墓志汇编?天宝一九七》）
    ●卷四
    ☆房涣
    涣，天宝中闪州刺史。
    ○翠峰亭记
    我皇帝道高前圣，德迈三皇，天下晏然，四方无事。朝廷清谧，常思蹈舞之仪；宫苑欢娱，每赐春游之赏。天恩广备，锡赍见沾，旬日飞觞，求诸胜地。武兴泉石，触目惊人，况卜良游，自须奇绝。顺政游胜，郡南十里，山障重复，石壁干云，渌水澄湾，清泠见底，岗峦掩映，葱翠宴赏，同诸英佐，得尽欢游。天宝八载三月二十日，太守房涣自书。（《道光略阳县志》四）
    （按：《全唐文》阙名所收《房使君题记》，实《翠峰亭铭，即继此记而作。撰铭为太原王（下泐），当是继房涣守郡者。
    ☆宋叔钧
    叔钧，大历中河南进士。
    ○窄涧谷肃上人禅房记
    于西域耆，东溟方丈，盖羽化之所窟宅，真如之所游衍。攸哉邈矣，固难得而周流，其于一丘一壑，胜之美者，亦往往有焉。矧王屋大形，左右相睨，方且七百，其高万仞，松桂从植，峰峦交薄，幽奇之丽者，何可单论。而此谷焉，特名窄涧，夤缘六七里，攀援数十丈，一壁却立，直戴云天，两崖翼张，横窥日月，稽道则神灵交集，笔语则雷风聿兴。伊昔乡人选胜兹所，宏愿既果，经始勿亟，其始也琢石为堂，功成一{匮}。其终也饰金作像，数满大千。而物换时移，斯迹犹著，翔而后集，不亦宜乎！我上人德冠三乘，行超十地，梦幻隳体，□月澄心，以禅寂为不二之门，以意识为五蕴之户，克绍先烈，独秀□林。乃拔溺寰中，投身物外，懿其事也，构其居也，因厥旧而新是图，采椽不斫，亘为禅宇，爰居爰外，南东其户。西次步，别置水亭焉，高才一寻，方仅五尺，<广晷>泉自出，环流镜清，注于洋，溢为沼，灵草千种，修篁数茎，花香互开，烟媚时发。春禽辍ミ，似听色空；玄猿罢吟，如求渐顿，登陟者结缚悬解，经行者尘昏自朗。仆，野人也，夙尚云林，性本疏散，逮此真境，然忘归。况羞我以桎梏，诱我以泡幻，知□隗之不远，识害马之累生，筌蹄顿忘，世事如扫，参则不敏，请濡翰以记。时圣唐大历七年岁次玄姑洗月也。（石刻。《八琼室金石补正》六十三）
    ☆崔
    ，官正议大夫行州别驾兼太子仆赐紫金鱼袋上柱国。
    ○大唐故曹州成武县丞博陵崔氏府君改葬墓志铭（并序）
