<!-- { "loadSidebar": true } -->
    敕：故某官张懿：德善者将启後人，忠孝者克扬前烈，有美必复，其然乎！而懿仗忠履义，体仁养勇，学究韬略，艺穷骑射，负幽燕之劲气，虽振其名，有将相之长才，不得其位。命屈当代，庆流後昆。有外孝孙，为吾贤帅，以忠许国，以顺克家。扬名显亲，自义率祖，推恩外族，归美前修，俾追八座之荣，以辍九原之叹。可依前件。
    ○刘总外祖母李氏赠赵国夫人制
    敕：李氏族茂本支，行光内则，柔明缮性，和淑保身，辅佐良人，克谐家道，训成贤女，作相令门。善积於中，福延於後。段公威德，当流庆於外孙，令伯孝心，愿推恩於祖母。式遵赠典，用赞德芬，宜从大国之封，追正小君之命。可赠赵国夫人。
    ○萧亻免一子回授三从弟伸制
    敕：吏部尚书萧亻免：顷在台庭，时逢郊礼，大行庆泽，先及辅臣，当延赏於允嗣，愿推恩於友爱。厥有典例，因而从之，咨尔弟伸，可恭成命。可河中府参军。
    ○贾入回鹘副使授兼御史中丞赐紫金鱼袋制
    敕：少府少监贾：行人之官，官必有介，所以敬王事而重国命也。以尔禀训台鼎，饬躬绅，自登班行，多历年祀，恪勤官次，保守令名，斯可以ヘ贰使臣，谕申朝旨。宜假宪秩，仍加命服，以示兼宠，俾之出疆。况继好二邦，奉辞万里，副车之任，选亦不轻。兹吾使能，期尔复命。可依前件。
    ○张屺授庐州刺史兼御史中丞制
    敕：庐龙军节度判官检校刑部郎中张屺：司徒总言尔从事於幽冀之间，有年岁矣，尝委事任，备观器用，务丛而益办，职久而弥勤，颇出辈流，宜加奖擢。况公侯之嗣，幕府之英，馀庆所锺，有才如是。今以名郡，宠而任之，旌善劝能，仍兼中宪。可庐州刺史。
    ○韩公武授左骁卫上将军制
    敕：朝散大夫检校左散骑常侍兼右金吾卫将军御史大夫上柱国赐紫金鱼袋韩公武，我元老之令子也。孝于家，忠于国，故出则秉旄钺，入为执金吾，宠任益崇，谦敬弥著。而勤於夙夜，疾疠所侵，上陈表章，乞就颐养。夫环卫之列，心膂之臣，虽亲信之寄则同，而劳逸之间或异，宜辍繁重，俾从便安。可检校左散骑常侍兼左骁卫上将军御史大夫，散官、勋如故。
    ○姚元康等授官充推官掌书记制
    敕：朝散郎行秘书省秘书郎姚元康儒林郎试太常寺协律郎郑懿等：益部、浮阳，皆大征镇也；文昌、全略，皆贤将相也。而能以礼聘士，以职任才，多闻得人，咸乐为用。况尔等筹谋文藻，各负所长，苟能赞察，兼掌奏记，孜孜不怠，翩翩有声，慰荐褒升，其则不远。元康可试左武卫仓曹参军充剑南西川观察推官，散官如故；懿可试左金吾卫兵曹参军充横海军节度掌书记，散官如故。
    ○杨元谅等三十人加官制
    敕：右神策军忻州行营兵马使试太常卿杨元谅等：夫才不录则劝善之道废，勤不赏则念功之典缺。而元谅辈凡三十人，咸列禁戎，远从征讨，临难有身先之勇，奔命无道敝之劳。宜以禄秩，酬其忠效，所谓材不失选，赏不逾时，亦欲使为善者不疑，有功者速劝也。可依前件。
    ○李益王起杜元颖等赐爵制
    敕：李益等：去年春，朕以陵寝事大，哀惶疚心，而益等斋栗奔命，各率其职，俾予孝道型于四海，何尝一日而忘之。即命有司举常典，凡爵之高下，视执事之重轻，有司亦能遵我成命，第而次之，进级益封，无有不当。由益而下，尔宜钦承。可依前件。
    ○王计除莱州刺史吴除蓬州刺史制
    敕：王计等咸以材略，载笔从军，艺学智谋，霈然足用，多历年祀，备尝艰危，进退周旋，不闻失道。司徒宏正，详奏以闻，因以竹符，法铧试吏。而蓬、莱二郡，各介一方，牧人者但不扰其心，不夺其力，则虽华夷南北，土物不同，皆可以自足自遂矣。宜用此道，往安养之。可依前件。
    ○义武军奏事官虞候卫绍则可检校秘书监职如故制
    敕：某官卫绍则，服勤藩镇，敷奏阙庭，奉主帅之表章，达军府之情状。嘉其忠效，宜可褒升，俾洽新恩，用充旧职。可依前件。
    ○授庾敬休监察御史等制
    敕：渭南县尉庾敬休等，咸文行清茂，士之秀者。宜从吏列，擢在朝行，各随才用，法铧以职。司谏执宪，伫有可称。
    ○深州奏事官卫推试原王友韩季重可兼监察御史充职制
    敕：某官韩季重：上将临戎，陪臣将命，详其奏报，颇尽事情。特加宠章，用奖劳效。王官宪职，以示兼荣。可依前件。
    ○袁干可封州刺史兼侍御史制
    敕：安南兵马使封州刺史兼监察御史袁，委质藩方，稔知戎旅，尝驱寇盗，累著功劳。故命迁领郡符，超升宪简，足以安荒俗，耀远人。敬而承之，无替前效。可封州刺史。
    ○华州及陕府将士吉少华二千三百三十五人各赐勋五转制
    敕：某官吉少华等：距河重镇，分陕近藩，俾遏寇虞，实资士旅。劳既同力，赏宜遍行，次第其名，书於勋籍。可各赐勋五转。
    ○京兆尹卢士玟除检校左散骑常侍兼中丞瀛漠二州观察等使制
    敕：夫疆理天下，壤制四方，乘时省，何常之有。故方隅未宁，务先经略，则转委方伯以总统之；及兵革甫定，思宏风化，则并命连帅以分理之。朕常以幽蓟一方，环封千里，延袤广莫，专制实难。属元戎改辕，新帅进律，因而制，以叶便宜，荩王者弛张变通之要也。京兆尹卢士玟，为人端和，为政宽简，自尹京辇，人甚便安。今司徒总籍甚尔名，叶从人望，河间列郡，乞委士玟。因而可之，必易为理。况新造之府，经始之政，劳徕安辑，是尔所能。俾珥左貂，兼执中宪，宠任不细，勉哉是行。可依前件。
    ●卷六百五十八
    ☆白居易（三）
    ○武宁军军将郭晕等五十八人加大夫宾客詹事太常卿殿中监制
    敕：某官某：顷以齐寇发狂，王师致讨，武宁裨将五十八人，虽有元戎指踪制胜，实由众校同心许国，合力成功。宜以宪秩、储寮、寺卿、府监，举申赏典，用益勋庸。可依前件。
    ○赠仆射苏兆男三人妻兄一人并被蔡州诛戮各赠太子赞善大夫等制
    敕：故某官男等：淮寇之起，尔陷其中，能守父训，不失臣节，竟遇蜂虿，并为鲸鲵。葵将死而心倾，剑虽埋而气在，毒延御侮，祸及维私。将贲幽魂，宜追宠命，俾赠青宫之秩，用伸赤族之冤。可依前件。
    ○王士则除右羽林大将军制
    敕：羽林所设，上法星文，军卫之中，号为雄重，称兹选任，不易其人。左骁卫将军王士则，勋戚之家，义方之子，发身学剑，馀力知书。早践班荣，累参环列，职近而身弥检慎，任久而心益恭勤，卑以自居，劳而不伐。况一备禁卫，四为偏将。滞於久次，宜有超升。俾领上军，仍迁右广，统良家之骑士，训期门之材官。宠任不轻，无堕於事。可右羽林军大将军。
    ○前谷熟县令李季立授奉天丞兼监察御史充回鹘使判官制
    敕：某官李季立：蕃国通聘，使臣告行，上请属寮，同役王命。以尔尝为令长，颇有干能，加之恪恭，可备选择。假威宪职，兼命邑丞，足示优荣，勉勤任使。可依前件。
    ○李怀金等各授官制
    敕：博野镇都虞候殿中监李怀金等，戮力戎行，叶谋王事，既展捍城之效，弥章奉国之心。不加宠荣，何劝忠勇？敬授爵命，勉思令图。可依前件。
    ○王日简可朝散大夫德州刺史制
    敕：前代州刺史代北军使王日简：吾闻任有才则事集，奖有劳则功劝。以日简尝为代守，军睦人安，旌效所能，可居要地，是用超登阶级，迁领郡符。励精壹意，其听吾言：夫主忧则臣劳，时危则节见，今寇戎暴起，封域未宁，是忠臣奋奇谋，烈士展殊效之日也。朝立功而夕受赏，汝其念之哉。可德州刺史。
    ○薛元赏可华原县令制
    敕：前大理丞薛元赏：甸服之制也，署以尹正，承以令长，上下有统，而理化行焉。以元赏前为廷尉丞，察狱平刑，颇闻敬慎，寺卿奏课，邑宰缺员，故移钦┰之心，使布惠和之化，上承而长，下字吾人。无或越思，而乖统理。可华原县令。
    ○王承林可安州刺史制
    敕：安陆古郧国也，介荆汉之间，承军旅之後，宜得谨良长吏，以养理之也。前相州刺史王承林，比刺安阳勤修其职，录劳奖善，故申命焉。况尔生勋伐之家，早阶宠禄，宜自修立，以光大其门。尔当思勤俭以检身，务廉平以临下，率吏用礼，劝人归农，勿亻真勿佻，一遵吾之约束。可安州刺史。
    ○严绶可太子少傅制
    敕：东朝保傅，历代尊荣。汉择名儒，任先疏广；晋求耆德，选在山涛。实资六傅之贤，用宏三善之道。检校司徒兼太子少保严绶，文雅成器，恭谦致用。出领重镇，以帅诸侯；入为具寮，以长卿士。历践中外，备尝艰虞，殆三十年，勤亦至矣。况理心以体道，知命而安时，是谓教诲之人，可领调护之任。由保迁傅，尔其敬之。可太子少傅。
    ○源寂可安王府长史制
    敕：义成军节度判官检校兵部员外源寂，早膺慰荐，累展才能，谋画有终，恭勤无怠，守臣推善，列状升闻。可使束带立朝廷，曳裾游藩邸，俾从宾佐，入补王官。
    ○郑枋可河中府河西主簿制
    敕：郑滑观察推官试太子通事舍人郑枋，名列士林，职参军府，修身无阙，从事有劳，既展效於即戎，宜试能而补吏。俾之剧邑，庶有可观。可依前件。
    ○乔弁可巴州刺史制
    敕：权知巴州刺史乔弁，前假竹符，俾临巴郡，一意为理，三年有成，州人借留，廉使奏。既因会课，宜及陟明。九仞之功，无亏一篑，无狃真授，而怠初心。可巴州刺史。
    ○薛戎赠左散骑常侍制
    敕：夫有名於时，有劳於国，尽忠以事上，遗爱而及下，则必生享宠禄，殁加褒崇，所以旌善人而劝来者。故浙东观察使越州都督兼御史中丞薛戎，挺英於冠族，擢秀於士林，凡践官荣，皆著声绩，及授符节，委之察廉，自江而东，政成人。老而将智，病且知终，方觐阙庭，忽捐馆舍。是用废朝轸念，加赙申恩，俾增九原之光，追备八貂之列。可依前件。
    ○辛弁文可淄州长山县令制
    敕：赵州临城县令辛弁文，既有英材，又知臣节，遁逃寇难，奔走道途。言念忠劳，宜加恩奖，俾换铜墨，移宰长山。可依前件。
