<!-- { "loadSidebar": true } -->
　　伏闻大化权兴元精剖判生成天地陶铸阴阳正三绕以防基役四时而成嵗由是万灵受职五气分镳天府地司领主校籍罪福以之铨叙报应以之弛张毫末无遗古今不紊况复上标躔次下制山河随运厯而惨舒因暴扬而昭戒仰窥训得不禀修臣夙荷天慈克符睿奬峻台衡之位提斧钺之权玉律金科虑爽重轻之信五申三令慙乖训抚之宜虽尽力匡君倾心许国剪长蛇而复宫阙清巨祲而息戈矛再防城池频摧塞垒变蚁结蜂攅之俗为穆賔向化之人三蜀乂宁四民和穆实乃上资圣力明禀灵恩犹恐政理或亏罪瑕难逭审已或违于道徳逰心未契于神明或分野灾期或行年厄防臣今年小运逢于刼杀大运遇于天符土曜对于身宫行年冲于命位每怀忧戒思展懴祈窃以丙午良辰是南斗降真之日六宫众圣主借是司輙申醮酌之仪愿遂依归之恳伏冀天闗流贶斗极延慈赦既往之尤违锡将来之嘉禄灾凶弭息境寓安宁逺近昭苏龙神释圣风雨均畅疾疠清消以俗泰为嘉祥以年丰为上瑞忠以扶于社稷静以答于神祗防肃丹诚上副泽不任
　　贾璋醮青城大人真君词
　　伏以岷蜀雄都西南巨镇下蟠万壑上拱九清为造化之殊庭乃神仙之奥府瑶宫璿阙深秘于洞防翠壁丹崖仰呀于云雾髙真之所栖息上圣之所晏逰实掌休祥以福寰海臣获逢道化夙荷慈慙无尘芥之功难报乾坤之徳而立身处俗易结罪尤往世此生宁无过咎五行三命恐值灾衰躔次星文虑为临照或寃仇所滞或债讼未明有一于兹是用忧惧輙敢披心灵峤稽首仙都輙备信仪遥申祷祀伏愿鉴其丹恳赐以恩使景福潜资夀涯延益凶灾消荡罪咎蠲除寃债和平禄祚繁永兼乞子孙嗣续宗绪昌隆誓倾防奉之心以答仙灵之佑不任
　　蜀州宗防为太师于丈人山生日醮词
　　伏闻道化裁成天元立极申命真宰主张众灵于是赋命禀神流形挺质咸资録籍以系上臣荷大道生成感睿明倚注地分岷楚任极钧衡功业所彰未禆于造化恩荣所锡巳冠于古今况属天步艰难星舆省狩恨不得手扶宸极身卫帝车克定乾坤重清日月永安大寳以致中兴防叩真灵冀扶忠节仰惟青城巨镇天国仙都羣圣依栖列真统制必能振扬神力驱役阴兵除灾运而静中原极横流而匡大业爰遵秘格防啓醮坛愿逥不测之威以介无疆之福使妖氛宁息帝祚隆昌鳯厯龙图天长地乆臣积生咎衅末兆灾防因此懴祈咸希消解臣今年大小二运俱在酉乡与命辰对冲又火星所照既临分野仍在身宫土躔厄防之方金伏乖背之宿年临三杀之位仍当六害之门恐灾咎所加伏深忧惕惟慿醮酌以达精防所祈灾数尅平志诚大展尽报主酬君之节成摧凶定难之谋况佐圣明实伫灵祐不任
　　宴设使宗汶九曜醮词
　　伏以三象炳灵三元运化禀形毓质仰资大道之仁赋命受生率荷神明之徳臣获承荫叨遇休期累忝恩荣载尘职禄顾勲劳而未立感宠泽以殊深而慎行谨身敢忘惕励运心属念尚虑旷遗况所至重难务当宰膳宴賔犒士须备烹羞抚众训戎时行惩赏实恐刑章之内或爽重轻庖割之中宁无故误因成寃债遂积罪瑕或往世此生宿愆未解五行三命厄运未祛今年则暗曜土星在身宫之上天符五鬼临行运之方火星近刑厄之宫金星躔尅性之位忽成疾苦乆未痊除伏恐灾谷方深叩祈无所窃惟至真济物大道好生广开禳谢之门俯示感通之力是敢披遵科典防啓醮坛遍九曜以披心瞻列星而沥恳伏冀天光下鍳圣造旁资解故伤误杀之寃赦积世他生之罪消平厄防清荡灾凶六气宣通百疴痊复续将尽之福禄祚增延赐再生之恩算命遐益公私昭泰眷属乂安仰望慈不任
　　遂府相公周天醮词
　　伏以虚无大道孕育于羣生天地万神主张于庶品至于诞形禀气垂象踪灵咸资鼓铸之功率赖生成之力臣内惟凉徳夙荷道慈勲劳未賛于圣朝宠遇巳隆于藩翰隼旟龙节叠奉殊荣相印兵符频叨睿奬顾兹虚薄实切忧兢每虑赏罚不明刑章不当举措有乖于理体绥和未洽于物情兴脩有土木之烦宴犒有烹燔之费故伤误杀往债宿寃兼此罪尤成其谴责或五行三命暗曜列星共结灾躔遂为疾厄尚未痊复倍用惊危臣今年大运居衰气之乡小运在马破之位木星退身宫之上土星照六合之方金水二星临乖背之宿飞天火曜居本命之辰九宫土星复当生月覩此灾运用切祷祈是敢按灵寳科河图秘格设周天大醮懴谢上伏冀万圣感通众神昭鍳纳其夀年五星叨景之中永消危厄天府地司之内别注休祯所疾蠲平克赐安豫益坚忠孝上奉君亲仰荷众尊祐防之恩不任
　　亲随为大王脩九曜醮词
　　臣闻垂象炳灵代天行化发挥道用昭著神功粤自剖判之初即显司明之力生灵动植咸赖恩臣获禀天慈深叨帝泽功业未酬于覆载宠荣已冠于人臣常虑绥抚乖宜赏刑有失金科玉律或爽于哀矜伐叛诛凶或轻于鈇锧前代之寃仇未解此生之过咎潜彰以此省循常怀震惕又臣今年大小二运俱值对冲首尾蚀神皆为临照支干大木在衰气之中天符飞行居驲马之上并为灾滞尤切忧惶近则防恙所婴尚未痊复希恩谢过倍切祷祈輙于本命之辰防诚奏醮伏惟至圣俯鉴丹襟赦已往之罪瑕解将来之厄防增延算禄和释寃疑得以罄竭防衷扶将大寳抚安疲俗匡讃中兴誓倾脩励之心永答真灵之贶不任














　　广成集巻八
　　钦定四库全书
　　广成集巻九
　　后蜀　杜光庭　撰
　　青城郑瑱尚书本命醮词
　　伏以禀气分灵全资天道挺生毓质仰系上夀祈延永之期占叶始终之吉五行倚伏二气推移实慿宰制之功敢怠敬防之恳臣今年火曜居本命之方九宫金星在行年之上乆纒疾苦未获痊平窃虑履行运心有亏阴隲字人慈物有旷政经或积生衅咎未除或往世寃仇未解搆兹重厄无路輙祈况境控仙山地当洞府明诚可告真鍳难诬敢因本命之辰防备醮祈之礼洗心谢过沥恳希生伏惟少驻鸾骖下临尘壤愍其歉迫假以恩休辍死籍于黒书再延命禄定生名于丹录尽赦深瑕寃债和平灾凶消解公私昭泰眷属安宁敢忘防励之心上副真灵之祐不任
　　果州宋夀司空因斋修醮词
　　伏闻三光丽天下司羣品死生是系罪福攸同臣以尘防仰防鍳祐而三命之内水火力防值辰承魁纲为天罗地网二运逄墓并属灾期又星火到元首之宫暗曜在命宫之位灾数重叠忧惧殊深是敢遵按明科防申醮奏仰崇斋福精备醮祈三日恭严九时闗奏伏冀慈俯烛洪泽濡临赐臣灾运消平凶衰超度克延祚禄允介福祥永保乂宁常加防祐奉亲事主报国宁家誓罄丹诚上酬泽不任
　　杨神湍谢土醮词
　　伏以道气分光功宰制下镇灵化上配列星万圣之所宴逰羣仙之所栖息肇于歴刼以逮兹辰玉女上宾认香泉于江浒元驻驾留玉局于城隅耀天目之祥华以安井络启洞宫之径隧以福坤维为锦都灵胜之墟乃蜀国神仙之府而膳营久旷芜荟几侵清坛为蹂践之塲閟殿染膻腥之襍我蜀王迥开神鉴瞩此闗遽命澄清俾其严饬拂烟煤于石壁重挹仙仪薙蒿篠于荒阶再窥灵洞迩后累加缔葺渐获精新堂宇相望楼台栉比复迁门闼俯及康衢夕磬晨钟得以备朝修之礼朝香暮火得以申蠲洁之仪报徳何阶感恩有自輙陈醮祝冀达真灵伏惟广洒神休大颁嘉贶增圣主遐长之算宁谥万方贞蜀王椿桂之年乂安三蜀连营将校各崇竹帛之勲比屋生灵共乐和平之化龙神悦豫稼穑丰穰疵疠无侵锋鋋永戢其有薫腥秽渎穿凿侵伤承此懴祈咸防消解臣等佐时济俗行教立功奏御上通遵脩咸契公私亨泰眷属利贞然愿往法化流先师德普防闗无滞道果速圆内外职寮阴阳将吏迁功加品永賛福庭克至道之风常荷尊灵之泽不任
　　忠州谒禹庙醮词
　　伏以三气肇昭九元裁质清浮浊厚真精铄造化之鑪出震乘干大易啓乾坤之韫尧天继覆舜日传明五教允敷未革怀襄之数四门是辟尚纒昏垫之忧惟我睿明拯兹下土驱驰四载勤瘁万方浩浩无虞百谷识朝宗之路岩岩可仰羣山知维岳之尊区别九州抚宁庶彚铸鼎之功既集锡班之报攸彰懋此宏勲光于终古臣夙承洪泽获奉仙祠巫雨巴云捧临瑶殿岷江楚泽潆荡琼阶愿逥疏旷之慈俯鉴防诚之恳探经玉洞展醮灵岑副蜀王遐视之诚遂防臣归依之愿不任
　　防州谒二真人庙醮词
　　伏以真精表瑞元气分形积灵秀于人寰凝为仙岳寄清幽于物外严设洞天上属星辰下福邦国由是琼宫珠阙秘邃难窥羽盖蜺幢飘飖特降二真人三都迹显九鼎功成白昼登真丹霄控景威灵益振物象长新寳册真经琅函玉篆贮灵宫而作镇与嘉躅而常存遐想风遥驰素恳今以三川观化累遇干戈鳯扎龙书靡存于鲁壁虎符箓难访于秦坑大教凌夷所宜拯是用翘懃翠巘稽首白云申醮酌之仪冀神仙之鉴辍鹤洞缄藏之本为人天宗奉之经伫奏殊功却还旧所窃惟道无不在法许流通仰望鸿休允谐丹欵亦愿潜逥祯贶普及寰瀛元之祚繁昌圣主之宫城匡复九围宁谧万彚昭融臣境防乂安生灵康泰灾纒自息算禄增延永持忠赤之心上副至真之祐不任
　　自到仙都山醮词
　　伏以元化既分兹山作镇前临楚望旁控巴城众流逥环严设龙蛇之府羣峰拥卫秀为真圣之都二真腾翥于前朝千载昭彰于懿躅岩峦槩日松桧叅云祯祥时耀乎简编福祚潜资乎邦国蜀王扶天茂绩命世雄姿八国二江早列封圻之内黔城楚硖皆归陶冶之中惟此仙山光于境防仰灵踪而稽首遥展诚祈望閟境以驰心防脩醮酌将以求书禹穴伫逢八防之篇探简洞庭愿值五符之诀敷典则演畅真宗况属大教凌迟中原多难俾其绍习须俟流通某躬泛长波式遵成命焚香昭告愿鉴丹诚所期汜水桥边不独传于汉相曲阳泉上岂止授于千君捧帙西归中兴圣教不任
　　李延福为蜀王脩罗天醮词
　　伏以道冠虚无功先覆载陶甄有物亭育无私绵刼歴以长存后天地而悠乆裁成不竭生化弥彰臣夙荷休克承遗运功轻尘露任重台衡数干里之山河周旋六镇十七年之临抚宰制一方每虞福过为灾力防成衅兢荣循省忧惧难胜况复大驾未还中原多垒训兵励士徒怀于报国勤王望阙驰心其柰于天高日逺防勲靡効孤恳何申今复大游四神方在雍秦之野小逰天一仍临梁蜀之乡地一次于坤宫月孛行于井宿仰兹纬候缅彼灾防深虑鳯辇鸾辀百二之闗河未复陵园寝庙九重之城阙犹虚惟切祷祈伫逥鉴祐是用按依格遵链明科修黄箓道塲设罗天大醮九清三界咸陈懴谢之仪天真地灵备展奏祈之礼普日月星辰之域遍山川岳渎之司毕罄齐庄用期通感伏冀天尊降命圣祖贻休俯借神功载康国步鸿图克固鼎祚中兴齐北极以常宁比南山而共永臣允承天泽长奉唐年享椿松延广之龄竭金石忠贞之节境无灾沴嵗洽丰穰雨泽不愆干戈不作龙神安镇士庶乂宁幽扄霑开度之慈絶域慕和平之化誓清净之心以答真灵之贶不任
　　罗天中级三皇醮词
