<!-- { "loadSidebar": true } -->
　　三皇古无庙，唐天宝中始置，祀以春秋，配以勾芒、祝融、风后、力牧，五代、宋并因之。国朝始诏天下郡县皆立庙，以医者主祠，建学、置吏、设教一视孔子庙学。大德三年，太常言三皇开天建极，创物垂范，为万世帝王传道之首，今太医院请以黄帝臣俞跗、桐君、鬼臾区、岐伯之属十大名医视孔子十哲配享庙廷，是欲以三皇为医家专门之祖，非礼经，宜从唐制。中书下礼部议，议如太常。至大元年，中书又以湖广行省言如太医院所请配享事下礼部议，请以十名医视孔子庙诸大儒 【孔子庙，四部丛刊本无「子」字。】 ，列祀两庑，遂着为令。
　　广州之增城未置庙，岁春秋有司设主寄祀丛祠中。至顺二年秋九月，旴江左祥由翰林从事广州香山县尹、潮州路经历，以奉议大夫治增城。既新孔子庙学于城西冲霄门外之故址，而以旧学为三皇庙。学坏，桡者易之，隘者辟之，漫漶缺漏者涂塈而黝垩之。自殿堂徂门凡为屋五十有二楹，巍焉焕焉如初建 【巍焉，原无，据四部丛刊本补。】 。然后三皇之祀始尊，医学之教始行。
　　夫以医家专祠三皇，非古制，然犹足以见国家尊古圣仁贤重民命如此 【足以，四部丛刊本无「以」字。】 。有司知守国家常制，修其祭礼，严其教道，竭其所职而已，他非敢置议。医家既得专祠三皇 【专祠，四部丛刊本作「专祀」。】 ，可谓甚尊宠矣。而辄慢其祠事 【慢其祠事，四部丛刊本作「漫其祀事」。】 ，怠其学政，不知民命之所以重，所谓失礼之中重失礼焉，其咎大矣。凡若是者可不慎哉 【若是，四部丛刊本作「居是」。】 ！
　　左君闿疏平恕，所至有善政，且知所先务。是役也，能究其力以赞其成者，医学教谕邓友益也。南雄路儒学教授李显以左君之命请记，乃为之书。

　　△建都水分监记 
　　会通河成之四年，始建都水分监于东阿之景德镇，掌凡河渠坝闸之政令，以通朝贡、漕天下、实京师。地高平则水疾泄，故为堨以蓄之，水积则立机引绳以挽其舟之下上，谓之坝。地下迤则水疾涸，故为防以节之，水溢则绳起悬板以通其舟之往来 【绳起，四部丛刊本作「纯起」。】 ，谓之闸。皆置吏以司其飞挽启闭之节，而听其讼狱焉 【讼狱，四部丛刊本作「狱讼」。】 。雨潦将降，则命积土壤，具畚锸，以备奔轶冲射。水将涸，则发徒以导淤阏，塞崩溃。时而巡行周视 【时而，四部丛刊本作「而时」。】 ，以察其用命不用命而赏罚之 【不用命，四部丛刊本无。】 。故监之责重以烦。
　　延佑六年秋九月，河南张侯仲仁以历佐詹事、翰林、太医三院，皆能其官，且周知河渠事，选任都水丞。冬十有一月，分司东阿，诏凡河渠之政，毋袭故，毋狃私 【毋，四部丛刊本无。】 ，毋阻势怛威 【阻势，四部丛刊本作「徂势」。】 ，惟宜适从，敢有挠法乱政，虽天子使，五品以上，以名闻，其下随以轻重论刑，毋有所贷。侯北自永济渠，南至河，东极汶、泗之源，滞疏决防，凡千九百余所，咸底于理，退即所署治文书，庳冗俭陋，吏侧立无所。爰告于众曰 【爰，四部丛刊本作「援」。】 ：「余承命来此，唯恪恭是图，顾以函丈之室制千里之政，役徒百工何所受职？下走羣吏何所听令？乡遂之老、州邑之长何所禀政？荆、扬、益、兖、豫数千里，共亿之吏，何所视禁？山戎岛夷、遐徼绝域朝贡之使，何所为礼？朝廷重使何所止舍？」乃会财于库，协谋于吏，攻石写材，为堂于故署之西偏。
　　隅隩廓深 【隅隩，原作「隅噢」，依四部丛刊本改。】 ，周阿崇穹，藻缋之丽，文不胜质，几席之美，物不踰轨。左庖右库，整密峻完。前列吏舍于两厢，次树洺、魏、曹濮三役之肆于重门之内，后置使客之馆，皆环拱内向，有翼有严。外临方池，长堤隐虹。又折而西，达于大逵，高柳布阴，周垣缭城，遐迩纵观，仰愕俯叹。其言曰：唯侯明慎周敏，于公罔私，故役大而民弗知，功成而监益尊，监益尊而政益行。斯河渠之利，永世攸赖。
　　爰稽在昔，自丞相忠武王建议于江表初平之日，少监马之贞奏功于海内一家之时，自时厥后，分治于兹者，鲜不着勤焯劳，载于简书，而公署之役，乃以待侯，非乐侈其名以夸其民，所以正官守，肃上下，崇本而立政也。诚宜为而不敢后。惟国家一日不可去河渠之利，河渠之政一日不可授非其人，若侯者其人矣。
　　是役也，首事于侯至之明年某月日，卒事于至治元年某月日。合内外之屋余八十楹。是岁九月朔，具官揭傒斯记 【记，四部丛刊本作「为之记」。】 。

　　△安福州东岳庙记 
　　五岳自古皆秩祀于天子，而东岳独为天下宗。今郡县不置庙则以为阙。延佑四年冬，吉安路安福州达鲁花赤瞻思丁始建东岳庙于城东门外之秀岭，知州郭恢台等协其谋，佐吏及州民之乐善者相其财，地利材良，工胥劝功，明年秋，庙成。重门复殿，高广丽深，翼以列祠七十有二。象设严畏，轩陛崇隆。上巢飞云，下瞰湍濑，旁引羣山，俯视井屋。朝阳夕阴，如神往来。稚耋男女，蚁行而上，俯伏拜跪，如临父母。复伐石为桥曰秀川，而屋其上六楹，以达望走；刊木为亭曰一览，以休游观，而命道士姚某守之。民大悦。又明年秋，州人前肇庆路濂溪书院山长彭德昌请记于石。
　　夫东岳，鲁望而庙于兹，从民志也。民不知善而惟神之依，惑也。苟政不平，岁不成，欲事神得乎？福善祸淫，天有常道；事神治民，国有常礼。礼不可黩，道不可诬。靡远弗届者神 【靡远弗届，四部丛刊本作「靡届弗至」。】 ，无感弗通者诚 【弗，四部丛刊本作「不」。】 ，诚神合而福禄降，唯君子能之。若夫修典常、正国俗，则国家之事而君子之心。具官揭傒斯记。

　　△浮云道院记 
　　余方窃禄周行，进不能有裨于时，退不能自讼其过，而客有言浮云道院之事者，乃起而四顾，茫然自失，渺然若天地无所容。
　　客之言曰：吾所居郡曰庐陵，邑曰永丰，是为欧阳文忠公之乡。吾之里在鸡山之阳，鹫岭之滨，山川深厚，草木浓丽。其人秀而多寿。弦诵之声溢乎四境 【溢乎，四部丛刊本作「溢于」。】 ，耕种之民交乎四野 【交乎，四部丛刊本作「交于」。】 。时危代易，干戈所不加焉；水旱疾疫，盗贼所不入焉。人无甚富，亦无甚贫。吾刘氏族居已三百有十二年矣 【已，四部丛刊本无。】 。环吾里数百家，无异姓，良田数百顷，未尝去刘氏。冠昏丧祭必以礼，共给公上必以时，无金玉狗马之殃，无高爵厚禄之祸 【厚禄，四部丛刊本作「重禄」。】 ，各食其力，各守其常。吾虽客游四方而心安之。泰定四年秋，吾归自河南，乃辟园数亩，种桑柘三百株，枳若橘皆千株，木实之脂可食可烛俗号山茶又曰木子树者七百株，茶五百株，桃、李、杂果、松、竹之属又称是。岁先畴之入虽不足以自给 【岁先畴，胡思敬校云：「『岁』上疑脱『每』字。」】 ，计数十年之后 【数十年，四部丛刊本作「数年」。】 ，叶者、实者、脂者萌可茹、材可器 【可器，四部丛刊本作「可器者」。】 、可薪者各效其用，则吾春秋之事、朝夕之供、宗族宾客乡党之奉可不具而足矣 【宾客乡党，四部丛刊本作「乡党宾客」。】 。吾又有弟兄子侄数十人 【弟兄，四部丛刊本作「兄弟」。】 ，承祖父之训，皆颇知学，足为保家之主。天之所以与我者，亦既厚矣，复何求哉！乃筑室四楹其中，为藏修之所，取孔子「不义而富且贵，于我如浮云」之语，扁曰浮云道院 【扁曰，四部丛刊本作「榜曰」。】 。又为五言诗二十余篇，书之壁间，暇则命子侄歌以为乐。客有爱而和之者，不敢辞；有录而传之者，不敢止。行藏用舍，一听于天。夫圣人之与众人欲富贵而恶贫贱非甚相远也，而圣人不求得其所不可必得，不求去其所不可必去，安其所安，乐其所乐，从吾所好而已。众人则不然，必求得所不可必得，必求去所不可必去 【必求去，四部丛刊本作「必求去其」。】 ，险在前而不顾，危在后而不知，蚤夜孳孳 【孳孳，四部丛刊本作「以孳孳」。】 ，死而后已。于是圣人始如天地日月，亘万古而不可跂及 【跂及，四部丛刊本作「跋及」。】 ，众人攘攘，忽而为虎，忽而为鼠，忽而为虫沙，其去圣人何啻千万里。吾非敢希圣人，能稍异于众人 【稍异，四部丛刊本作「少异」。】 ，无忝于前人，斯亦足矣。乃歌曰：「浮云兮悠悠，忽而逝兮乍留，吾安归兮孔丘。」又歌曰：「悠悠兮浮云，来无迹兮去无垠，吾安归兮义与仁。」歌毕，余请书以为记。
　　客名鹗，字楚奇。其学以六经为主，其文以义理为本，其诗近陶、柳之间，其大父盖寿至百三岁云。天历三年六月九日，揭傒斯记 【揭傒斯记，原无，据四部丛刊本补。】 。

　　△抚州灵感庙记 
　　临川西南行九十里，有山巍然而高大，隆然如波涛蔽于一州者，曰连珠之山。有谷焉，苍峭深窈，若与世隔。谷之口有寺焉，名如其山。南唐升元中，肉齿和尚曰智通者，尝居之。入谷数十步，有庙焉，曰灵感之庙。宋庆元四年所赐额也。天历元年，寺住持如海、知事从善改作大殿五间，丹楹藻井，崇阿飞甍，涌殿壁为海潮庆云之状 【殿壁，原作「壁殿」，依四部丛刊本改。】 ，仰烛承尘，俯镜广庭，自夏徂秋，遂底于成。神享其祀，人乐其功。明年，介予女兄之夫陈君用清请予记。
　　按图志，其地初有古杉一株，常闻笙箫之声，飞绕其上。杉下有泉，人汲而祷之，能苏旱而愈疾。一日，神附童子语及梦告肉齿和尚曰：「我朱森秀才也。兄弟三人，皆隐于此。汝庙祀我 【祀我，四部丛刊本作「祀吾」。】 ，当福汝民。」乃伐杉为三神像，冠服形貌一如所梦者 【形貌，四部丛刊本作「形类」。】 ，庙而祀之。揭灵着响，余二百年。至景定三年，始得封为净感、净应、净佑三真人。余谓神有曰「朱」者，株也；「森」者，杉也；「秀才」者，美木也；「兄弟三人」者，三乃木之所以生也。盖木德之锺，木主仁，故为善不为恶，为祥不为咎，而能大庇斯民也。其兹山之灵也欤？山非神不立，神非山不留。惟兹山与天地无穷，兹神亦与山为无穷 【与山为，原无，据四部丛刊本补。】 ，其必与我元相为无穷也。然非兹殿不足以壮神之居，以称此山，敢不敬志其事焉。呜呼，尔民其益务为善，毋使见弃于神哉！天历三年夏四月朔，揭傒斯记 【揭傒斯，原无，据四部丛刊本补。】 。

　　△胡氏园趣亭记 
