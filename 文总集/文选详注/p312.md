<!-- { "loadSidebar": true } -->
璩白：昨者不遗，猥见照临，虽昔侯生纳顾于夷门，毛公受眷于逆旅，无以过也。夷门，侯嬴也，已见吴季重答东阿王书。史记曰：赵有处士毛公，藏于博徒，薛公藏于卖浆家。魏公子欲见之，两人自匿不肯见。公子闻所在，乃闲步往，从此两人游甚欢。左氏传，荀息曰：今虢为不道，保于逆旅。外嘉郎君谦下之德，内幸顽才见诚知己，欢欣踊跃，情有无量。是以奔骋御仆，宣命周求，阳书喻于詹何，杨倩说于范武。说文曰：宓子贱将适单父，阳书谓子贱曰：吾少贱，无以送子，今赠子以钓道。夫投纶错饵，迎而吸之者，杨鱎也，其为鱼味薄而美；若亡若存，若食若不食者鲂，其为鱼味厚。子贱至单父，冠盖逆之者交接于道。子贱曰：阳书所谓杨鱎者也。乃请耆老尊贤与之共化。列子曰：詹何楚人也。以独嘤为纶，芒针为钩。荆棘为竿，剖粒为饵，而引盈车之鱼。韩子曰：宋人有酤酒者，升概甚平，遇客甚谨，为酒甚美，悬帜甚高，然而不售，酒酸。怪其故，问其所知闾长者杨倩，曰：汝狗猛。曰：狗猛则酒美，何故而不售？曰：人畏焉。或令孺子怀钱携壶瓮而往酤，狗迎而龁之，此酒所以酸不售也。夫国亦然，有道之士怀其术而欲以辅万乘之主，大臣为猛狗，迎而龁之。人主之所以蔽胁，而有道之士所以不用也。范武，未详。故使鲜鱼出于潜渊，芳旨发自幽巷，繁俎绮错，羽爵飞腾，楚辞曰：瑶浆蜜勺，实羽觞兮。汉书音义曰：羽觞作生爵形。仪礼曰：请媵爵。郑玄曰：今文媵多作腾。牙旷高徽，义渠哀激。列子，伯牙善鼓琴。左氏传曰：师旷侍于晋侯。杜预曰：师旷，晋乐太师也。许慎淮南子注曰：鼓琴循弦谓之徽。战国策曰：义渠君之魏。高诱曰：义渠，西戎国名也。其乐未闻。当此之时，仲孺不辞同产之服，孟公不顾尚书之期。汉书曰：灌夫，字仲孺。夫尝有姊服，过丞相田蚡。蚡从容曰：吾欲与仲孺过魏其侯，会仲孺有服。夫曰：将军乃肯幸临魏其侯，夫安敢以服为辞。又曰：陈遵，字孟公，嗜酒好宾客，每取客车辖投井中，虽有急，终不去。尝有部刺史奏事过遵，值其方饮，刺史候遵沾醉时，突入见遵母，叩头白曰：当对尚书有期会状。母乃令刺史从后合出去。徒恨宴乐始酣，白日倾夕，骊驹就驾，意不宣展，汉书曰：诸博士共持酒肉劳王式，江翁谓歌吹诸生曰：歌骊驹。王式曰：闻之于师，客歌骊驹，主人歌客毋庸归。今诸君为主人，日尚早，未可也。服虔曰：大戴礼篇，客欲去歌之。文颖曰：其辞曰：骊驹在门，仆夫具存，骊驹在路，仆夫整驾。追惟耿介，迄于明发。楚辞曰：独耿介而不随。毛诗曰：明发不寐。
适欲遣书，会承来命，知诸君子复有漳渠之会。夫漳渠西有伯阳之馆，北有旷野之望，伯阳，即老子也。诗曰：率彼旷野。高树翳朝云，文禽蔽绿水，沙场夷敞，清风肃穆，是京台之乐也，得无流而不反乎？淮南子曰：令尹子瑕请饮，庄王许诺。子瑕具于京台，庄王不往，曰：吾闻京台者，南望猎山，北临方皇，左江右淮，其乐忘归。若吾薄德之人，不可以当此乐也，恐流而不能自反。高诱曰：京台，高台也。方皇，大泽也。适有事务，须自经营，何休公羊传注曰：适，遇也。不获侍坐，良增邑邑。邑邑，不乐也。因白不悉。璩白。
文选考异
阳书喻于詹何：茶陵本「书」作「昼」。袁本亦作「书」，注同。案：此所引说苑政理篇文。今本作「昼」。考古人名「书」者多矣，恐茶陵本乃用今本说苑所改，「书」未必非，「昼」未必是也。
注「味薄而美」：茶陵本「而」下有「不」字，是也。袁本亦脱。

与侍郎曹长思书

应休琏
与侍郎曹长思书
璩白：足下去后，甚相思想。叔田有无人之歌，闉阇有匪存之思，风人之作，岂虚也哉！毛诗曰：叔于田，巷无居人。又曰：出其闉阇，有女如荼。又曰：虽则如云，匪我思存。闉音因，阇音都。
王肃以宿德显授，何曾以后进见拔，魏志曰：王肃，字子雍，黄初中为散骑黄门侍郎。臧荣绪晋书曰：何曾，字颖考，陈国人也。曾弱冠累迁散骑侍郎，给事黄门郎。东观汉记，梁商上书曰：猥复超，起宿德。论语，子曰：后进于礼乐，君子也。皆鹰扬虎视，有万里之望。薄援助者，不能追参于高妙，复敛翼于故枝，桓子新论曰：昔颜渊有高妙次圣之才，闻一知十。块然独处，有离群之志。淮南子曰：卓然独立，块然幽处。礼记，子夏曰：吾离群索居，亦已久矣。汲黯乐在郎署，何武耻为宰相，千载揆之，知其有由也。汉书，汲黯，字长孺，拜淮阳太守，黯伏地谢，不受印绶，臣愿为中郎，出入禁闱，臣之愿也。又曰：何武，字君公，为御史、司空，多所举奏，号为烦碎，不称贤公。耻义未详。德非陈平，门无结驷之迹；汉书曰：陈平家贫，好读书。张负随平至其家，家负郭穷巷，以席为门，然门外多长者车辙。学非杨雄，堂无好事之客；汉书曰：杨雄家素贫，嗜酒，人稀至其门。时有好事者载酒肴从雄游学。才劣仲舒，无下帷之思；家贫孟公，无置酒之乐。汉书曰：董仲舒，广川人，以学春秋，孝景时为博士，下帷讲诵。又曰：陈遵，字孟公，嗜酒。每大饮，宾客满堂。遵过寡妇左阿君，置酒歌讴，遵起舞跳梁乐之。悲风起于闺闼，红尘蔽于机榻。幸有袁生，时步玉趾，樵苏不爨，清谈而已，左氏传，楚宰薳启疆谓鲁侯曰：今君若步玉趾，辱见寡君也。汉书，广武君李左车说成安君曰：樵苏后爨，师不宿饱。晋灼曰：樵，取薪也；苏，取草也。有似周党之过平声闵子。东观汉记曰：太原闵贡，字仲叔，与周党相遇，含菽饮水，无菜茹也。
夫皮朽者毛落，川涸者鱼逝，蔡邕正论曰：皮朽则毛落，水涸则鱼逝，其势然也。春生者繁华，秋荣者零悴，周书阴符，太公曰：春道生，万物荣；秋道成，万物零。自然之数，岂有恨哉！聊为大弟陈其苦怀耳。想还在近，故不益言。璩白。
文选考异
注「为御史司空」：何校「史」下增「大夫大」三字，陈同，是也。各本皆脱。
注「楚宰薳启疆」：陈云「宰」上脱「太」字，是也。各本皆脱。

与广川长岑文瑜书

广川县时旱，祈雨不得，作书以戏之。
应休琏
与广川长岑文瑜书
璩白：顷者炎旱，日更增甚，沙砾销铄，草木焦卷，吕氏春秋曰：汤时大旱七年，煎沙烂石。山海经曰：十日所落，草木焦卷。处凉台而有郁蒸之剩切之烦，浴寒水而有灼烂之惨。宇宙虽广，无阴以憩。云汉之诗，何以过此？毛诗云汉曰：赫赫炎炎，云我无所。郑玄曰：言无所芘荫而处也。土龙矫首于玄寺，泥人鹤立于阙里，淮南子曰：圣人用物，若用朱丝约刍狗，若为土龙以求雨；刍狗待之而求福，土龙待之而得食。高诱曰：土龙致雨，雨而成谷，故待土龙之神而得谷食。玄寺，道场也。风俗通曰：尚书御史所止皆曰寺，故后代道场及祠宇皆取其称焉。淮南子曰：西施、毛嫱，犹倛丑也。高诱曰：倛丑，请雨土人也。司马彪续汉书，梅福上书曰：仲尼之庙，不出阙里。修之历旬，静无征效，明劝教之术，非致雨之备也。
知恤下人，躬自暴露，拜起灵坛，勤亦至矣。司马彪续汉书曰：郡国旱，各扫除社稷，公卿官长以次行雩礼求雨。昔夏禹之解阳旴，殷汤之祷桑林，淮南子曰：禹为水，以身解于阳旴之河。汤苦旱，以身祷于桑林之祭。高诱曰：为治水解祷，以身为质。解读解除之解。阳旴河盖在秦地。桑山之林，能兴云致雨，故祷之。旴音纡。言未发而水旋流，辞未卒而泽滂沛。说苑曰：汤之时，大旱七年，使人持三足鼎而祝山川。盖辞未已而天下大雨也。今者云重积而复散，雨垂落而复收，得无贤圣殊品，优劣异姿，割发宜及肤，翦爪宜侵肌乎？吕氏春秋曰：昔殷汤克夏，而大旱五年，汤乃身祷于桑林。于是翦其发，磿其手，自以为牺，用祈福于上帝。民乃甚悦，雨乃大至。磿音郦。周征殷而年丰，卫伐邢而致雨，左氏传，卫人伐邢，于是卫大旱。宁庄曰：昔周饥，克殷而年丰。今邢方无道，诸侯无伯，天其或者欲使卫讨邢乎？从之，师兴而雨。善否之应，甚于影响，未可以为不然也。尚书曰：惠迪吉，从逆凶，惟影响。想雅思所未及，谨书起予。论语，子曰：起予者商也。应璩白。
文选考异
注「煎沙烂石」：袁本「烂」作「铄」，是也。茶陵本亦误「烂」。

与从弟君苗君胄书

此书言欲归田，故报二从弟也。
应休琏
与从弟君苗君胄书
璩报：间者北游，喜欢无量。登芒济河，旷若发蒙。说文曰：芒，洛北大阜也。礼记曰：昭然若发蒙矣。如淳汉书注曰：以物蒙覆其头而为发去，其人欲之耳。风伯扫途，雨师洒道，韩子，师旷曰：黄帝合鬼神于太山之上，风伯进扫，雨师洒道。列仙传曰：赤松子为雨师。按辔清路，周望山野，亦既至止，酌彼春酒。诗曰：亦既见止。又曰：至止肃肃。又曰：为此春酒。接武茅茨，凉过大夏；礼记曰：堂上接武。郑玄曰：武，迹也。说文曰：屋以草盖曰茨。淮南子曰：大夏增加，拟于昆仑。高诱曰：大夏，大屋也。凉或作栋，非也。扶寸肴修，味踰方丈。尚书大传曰：扶寸而合，不崇朝而雨天下。郑玄曰：四指为扶。扶音肤。墨子曰：美食方丈，目不能遍视，口不能遍味。逍遥陂塘之上，吟咏菀音郁柳之下，淮南子曰：禹有陂塘之事。毛诗曰：菀彼柳斯。结春芳以崇佩，折若华以翳日，楚辞曰：纫秋兰以为佩。又曰：春兰兮秋菊。毛苌诗传曰：崇，充也。若华已见曹植与吴季重书。弋下高云之鸟，饵出深渊之鱼，蒲且子余切赞善，便嬛一缘切称妙，何其乐哉！列子，詹何曰：臣闻蒲且子之弋，弱弓微缴，乘风振之，连双鸧于青云之上，用心专也。淮南子曰：虽有钩针芳饵，加以詹何、便嬛之妙，犹不能与罔罟争得也。高诱曰：便嬛，白翁时人也。七发曰：蜎蠉、詹何之伦。然便嬛即蜎蠉也。虽仲尼忘味于虞韶，楚人流遯于京台，无以过也。论语曰：子在齐闻韶，三月不知肉味，曰：不图为乐之至于斯也！京台，已见应休琏与满公琰书。班嗣之书，信不虚矣。汉书曰：桓生欲借其书，班嗣报曰：渔钓一壑，则万物不奸其志；栖迟一丘，则天下不易其乐。
