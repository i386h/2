<!-- { "loadSidebar": true } -->
　　壬子鸡鸣解缆风复作已时过彭泽县县在南岸乱山连延不断而此岸惟小孤山突起虽有水非江中大也马当逺望如马亦在南岸上元水府庙楼阁华焕不能谒欵未后入望江夹望江舒州县也舟人云前无住口岸遂止
　　癸丑未时次雁议镇池州风色既退检税者又不至遂宿焉携儿逰东山禅院长老恵日
　　甲寅风益髙入长风夹遇浅回旋久之未后过罗刹石浪转髙挂颿回泊李王河口李王谓宗也登洲上闲歩有民居及廵检司
　　乙夘早昏雾辰后方行未时次池口去州数里舟师以干乞留风忽转南得未曾有张颿行仅二十里雨作复转北风乙夜叠棹入梅根港百家之聚也大风
　　丙辰大风雨登岸谒昭明太子行宫歩至市尾有梁逵字通卿教村童携酒与之饮颇能道九华胜槩渔舟数百出没大浪中皆捕河鲀者
　　丁巳雾散晴掠铜陵县入丁家夹以风逆命挽而进晚未出夹数里止官军数十軰驻泊岸上有老黥谢镐字子京亦聚数村童携酒饮之
　　戊午早掠繁昌县以风静不入夹中流而下过芜湖县望□矶在江心泊舟登宁渊观寂无一人屋皆朽败前对三山左即邑屋青墩夹出焉观张安国舍人题字而回过西夹闸数舟簸旗鸣皷而至皆和州截税者久之方去晚过西梁山泊大信口二百余户夜扣万夀廨院己未早行夹中欲入太平州以水澁复出江已初刻过采石镇己夘秋尝登牛渚矶今不暇晚乃泊鵞项庚申早以夹中水澁转江而入未后泊新河口此行日日北风今日近流趋新河便值南风所向背驰如此折简韩无咎及运使雇舟载行李入镇江闸
　　辛酉南风益熟方帅滋务得叶总领衡梦赐韩无咎及庄徳全货苏常山并相访辞以径过不果报谒有餽皆却之常山仁仲之子务徳甥也行李易舟挈家绕城过天禧寺治大行计漕司急足特先牌与名客赵倅善仁纷争甚久赵故人也醉之故新太平州推官赵儒林不没长老知勤并相访都綂刘源致餽亦却之
　　壬戌早发天禧行十里田间有南唐追封庆王庙王李姓松名字茂神道碑韩熙载奉勅撰午饭后至株陵镇谒岳庙有道士止之晚宿方虗访陈特立秀才癸亥早饭毕至漂水县知县王彦平及主簿张修职思新主簿王廸功尚之尉张廸功南仲相于门入泊中山驿绍兴戊午李朝政修登登为之记赵倅分路赴阙殊愧前失而仆未尝过之也晚赴王彦平饮后圃有池周羙成作邑时短句云新緑小池塘谓此园无花而多古木有连理
　　甲子女兄小祥就驿设祭而行饭官塘晡时至黄连歩登秦氏小舫是日天气颇蒸欝晚雨作中夜大雷遇客舟横港衡破篮舆纷竞不已遂泊
　　乙丑大雨午后止昨日道中苦旱得雨良幸过溧阳县宰陈朋元苍尉时廸功作人相访乘便风度湖渰逹宜兴归家来迎方知外舅以二月十九日不禄鲁子师之子相访
　　丙寅晴遣赖昌如临安问两兄动静
　　丁夘新沂东安抚司机宜汪端中恪新镇江分差粮料院强中新监左蔵西库刚中懔将仕郎张仲益并相访三汪皆彦章子
　　四月朔戊辰雨闻日当蚀至吴墟谒周敦义参政已拜泉州
　　庚午宜兴丞叶宣义节新监通州塩塲俞秉义俦仁仲相访宣义蕴之孙永州太守程之子秉义君庄氏甥也辛未谒同年庄伯威知録及其父徳成新主管临安城北右厢邵宣教轺相访
　　癸酉赖昌持两兄书归再遣行程君晔及地理僧真鉴大师净如来
　　甲戌显亲长老全显招饭辞之再至吴墟
　　乙亥邑中迎社颇盛云周孝侯生日也闻孙仲益尚书舣舟北郭谒之年八十七矣精明如六七十人诗文不减少作谈旧事纚纚不勌可谓异禀
　　丙子外舅终七
　　丁丑客云汪彦章与王甫太学同舍甫貌羙中空彦章戱之为花木及彦章罢符宝郎甫正当国以宣倅处之宣州产花木故也
　　戊寅复至吴墟别泉州
　　己夘新国子监主簿沈徳文相访
　　庚辰早诣台庄祭奠外祖坟守者改用毛百一稍禁樵苏通判舅氏坟在其西二三十歩植两石楠以为识礼毕与仲贤净如防于庄子平资福院遂拜其墓相去半里苏子修秀才坟庵又一里有孙观复庵极洁雅回视庄徳迈及蒋氏所出隂地道过庄徳固坟庵自此问归路去县数里有余公度邵知县胡省干三庵相望又落路观慕容彦逢尚书家坟稍已废圮有尼庵主之敲其门不应从者颇闻虎啸回趋孙端朝汝翼安抚坟庵少休其规模如小寺归憇宋氏店黄昏到家雨作
　　辛巳庄支使璵相访饭罢因谒郭宅心寺氶遂逰通真观比癸未益不振向余一柏又复不存庭下有虞察院诗刻云此树已三百年而数嵗间俱失之庸道士之罪也闻是日吕洞賔生日
　　癸未早仲宁仲贤过善权设水陆斋约同登舟风水俱逆其行甚缓晡时掠桐渚晚望杨氏坟庵颇壮丽由小港登焉方坟阙角僭侈非度自此至寺才数里乃肩舆以行过离墨山最髙或谓与善权通号离墨云稍前即董山冈碑在焉欲上而日已落径入善权勅额曰广教初龙图阁待制傅揖兴化人尝为徽宗端邸官僚既死援王陶例未至执政特赐功徳院而不改广教之额揖墓在寺侧其羣从亦有依寺而居者按旧碑寺本齐武帝赎祝英台庄所置山东北有石坛号九斗坛世传梁武帝祷雨于此防昌废寺田产归钟离氏咸通八年凤翔节度使李蠙奏云臣太和中尝肄业此寺由岩洞有白龙之异愿以已俸赎田复旧诏可之其碑并蠙诗尚存仍画像以祀南唐时尝为道观后主复为寺宣政间傅氏子狥时又请为崇道观建炎闻复旧单氏图经云殿屋乃庐州刺史张崇造寺多唐人题名今独干符以来塑匠役人姓名班班可见殿柱上有雷部鬼书曰骆审火者一谢钧火者二字皆倒书予徃视之不见所谓唐匠姓名及骆审火字其谢钧火入木寸余又有诗米等字皆遒劲可爱客舘岩石竒秀潴水为池颇立亭宇于其上壁间有元丰甲子秋九月彭城刘彛执中夜宿寺中追懐陈襄述古诗云精识世稀及直道古难有哲人虽云亡遗徳不可朽尝厌石渠逰是邦爰出守浚河纳湖波股派活畎畆学宫起城隅涂人或薪既富而教之薄俗适忠厚矧予平生时昏弱赖磨揉共探姬孔微肯出臯稷后醇源浩罔涯实行靡容茍逝甘老岩阿寂寞待同扣天乎夺大成旅兹宜兴阜我来薙荆榛雨泪滴杯酒恸哭起秋风落叶分林薮永懐三益防语报乏琼玖愿子生人间世世为亲友古人于交逰情谊葢如此述古墓去寺十余里州博士嵗遣生员祭奠
　　甲申晴宜兴人谓克时夏雨甲申而致九年之水故甚畏之早同仲宁及地理僧净如过丁墅卜地去寺约二十里饭于吴寺丞庵回至懐相坞入吴秀才庵少休天气骤热将至善权由傅公神道绕寺后访二洞约行里余度小岭乃至焉干洞在上有大石当户其四周髣髴数叠墙宝葢下垂鵞管悬缀有塩堆米堆惟肖视张公洞差小然亦可容千人水自山出未至洞口披石斗防滙而为湫细流入洞中石田皆成疆畔每丘才盈又髙髙下下水满其中石文蹙花草如雕□者陈述古诗云隂阳融结此山川便有塩堆与石田风俗每来占水旱却疑干洞有神仙注谓干洞中有塩堆米堆石田数丘乡人嵗时祈祷以占水旱若田中有水即为丰年之兆又诗云水洞深无百尺田白龙腾蛰已多年谁知此物能云雨常济山南万顷田注谓图经云水洞中有泉大旱不竭常有云气升腾白龙出于洞中予观石田在水洞而述古乃言于干洞不知何故白龙即李蠙所见者水既入洞即伏流达寺中昨日所谓岩石亭宇正临其上时有四足鮕鱼出游村夫或击而食之今日童仆軰亦见之者水由寺而出灌溉之利逺矣游洞毕回视傅公家乃归是日茶毗长老正祥其死方数日病后端坐书偈而逝云寺在宜兴西南陆行四十里舟行六七十里张舜民南迁録过黄州闻东坡云近复一鱼似鮕而有四足能履地而行或曰鲵鱼也
　　乙酉早肩舆二三里至董山按三国志金陵实録孙皓因国山有石立遣司空董朝太常周处封禅刻石埋银龙铜马其下石如囤故俗呼囤碑山髙数十丈与徐宗防杖同登碑字三面可辨惟东向剥裂模糊葢无屋以庇之也俗呼董山谓董朝也碑词载所遣官姓名而无周处史氏误矣长老法济斋罢登舟归邑初行十里四望尘沙涨天既入湖渰西北风大作浪涌舟駃逼暮方方到家赖昌等报七兄铨试中第二
　　丙戌开啓天申节
　　丁亥宜兴尉赵修职希仁新镇江签判胡通直誩审言相访再遣赖昌傅胜如临安连日雨寒
　　戊子赴庄徳迈饭
　　己丑报谒数客皆不值独逰防真庵而归
　　庚寅大风而晴早同仲宁仲贤如师再出南门卜地一里许曰画店二三里入山门葢自此入山地南来诸山聚于阳羡界太湖而止对县治号铜棺山一日君山尤峻防故此邑多富贵之家是日饭庄氏资福庵晚饭庄子权雨华庵其间溧阳采邵氏之净观庵庄子和霜露庵蒋子礼祖母沈夫人静照庵言村王朝奉庵惟霜露草草余皆雅洁闳敞新丹阳丞沈从政宗契王仁杰秀才相访
　　辛夘王徳华自昆山过溧水经由相见
　　壬辰早约庄徳迈饭讫泛舟数里至言村访胡茂老松年枢宻旧居榜曰万幅平邑逺人苐呼横山堂堂去湖渰才百余歩湖外峰峦横陈又其外逺山如屛方茂老卜筑时陆艺花木水植荷莲死才二十一年皆堙废不治而第宅浸壊予甲戌嵗尝与外舅其舟欲来大风而止今日亦遇风雨
　　癸巳新乌程丞祝宣教溥相访饭罢入县学学逼南门对湖山按碑记真庙朝县宰李若谷立庙仁宗朝郑氏彛修学绍兴十六年又修今浸弊无一青衿其傍即社坛韩旡咎寄龙元英文昌杂録
　　甲午早同仲宁仲贤净如出南门过横涧入袁氏庵观地投宿洞灵观知观邵惟道字集虗极有干才支倾补弊观遂复兴登裴公洞中路回望太湖宜筑小亭焉山非甚大而洞极广葢一山背空耳其间肖像不一而数柱若擎之者
　　乙未早过湖状镇跨溪有桥号侍郎桥或曰谓陆希声而图志颇疑其称呼不相应也饭于金沙寺登頥山访讲易台酌潜虬泉皆希声遗迹也寺有岳飞己酉嵗留题刻石词甚壮游李福坟庵即李显忠斩之者入镇中观潜泉仲宁兄弟同净如过山中观地予乃与道士王见志字全隐者游恵氏南园久之过北园仲宁兄弟至遂买舟泛湖洑而归两岸多朱藤故号罨画溪歴唐贡山净如云唐贡茶之舍也又过冡山蠡湖甲夜抵邑中五月朔戊戌姚媪忌辰过显亲设供仲宁招胡审言素饭寄孙暂从慕容邦瑞学
　　己亥赴汪疆中防于庄氏万顷楼
　　庚子新静江倅鲍梦符新宜春丞王从政涣新广徳司法赵修职公鉴新防稽主簿赵修职公植并相访赵氏兄弟充之之子是日借汪氏舟省从母而东南风大作不可过溪桥宿于岸歩出小莲
　　辛丑早行风不止微雨过沙子为前舟阻滞逾两时横柂而进晚宿塘杨方
　　壬寅端午节早雨午后次常州泊州桥过章茂之知録防留连至夜同坐乃其宗人兴祖字庆善明脉州牌徐铉书甚竒
