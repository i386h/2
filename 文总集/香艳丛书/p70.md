<!-- { "loadSidebar": true } -->
　　右《大业拾遗记》者，上元县，南朝故都。梁建瓦棺寺阁，阁南隅有双合，闭之忘记岁月。会昌中诏拆浮图，因开之，得笋笔千余头，中藏书一帙，虽皆随手靡书，而文字可纪者，乃《隋书》遗稿也。中有生白藤纸数幅，题《南部烟花录》，僧志彻得之。及焚释氏群经，僧人惜其香轴，争取纸尾，拆去视轴，皆有鲁郡文忠颜公名，题云：“手写是录”，即前之笋笔，可不举而知也。志彻得录前事，及取《隋书》校之，多隐文，特有符会而事颇简脱。岂不以国初将相争，以王道辅政，颜公不欲华靡前迹，因而削乎？今尧风已还，得车斯驾。独惜斯文湮没，不得为词人才子谈柄，故编云《大业拾遗记》。本文缺落凡十七八，悉而补之矣。 

　　〖注：■⑴，车+宪。■⑵，夋+兔。〗 

　　元氏掖庭记　元　天台陶宗仪　撰 

　　元祖肇建内殿，制度精巧。题头刻螭形，以檀香为之。螭头向外，口中衔珠，下垂珠，皆五色用彩金丝贯。串负柱融滚,霞沙为猊，怒目张牙，有欲动之状。瓦滑琉璃，与天一色。朱砂涂壁，红重胭脂。彤橑华棁，金桷雕櫋，务穷一时之丽。殿上设水精帘，阶琢龟文，绕以曲槛,槛与阶皆白玉石为之。太阳东升，殿中灿烂，阶更飞辉。古谓天子有金殿玉墀，名不虚也。又有紫檀殿，以紫檀香木为之，光天、玉德、七宝、摇光、通云、凝翠、厉寒等殿。其余不可一一数也。 
　　元妃静懿皇后旦日（一作诞日）受贺，六宫嫔妃以次献庆礼。时南朝宫人，亦有选入后庭者，亦以所珍进献。一人献寒光水玉鱼，一人献青芝双虬如意，一人献柳金简翠腕阑（似今之手镯类，但彼扁而用臂者耳）。鱼是太真润肺物，如意是六朝宫人所遗，阑又建业景阳宫胭脂井物（疑是丽华所坠），后不悦。 
　　宫中以玉板笋及白兔胎作羹，极佳，名“换舌羹”（玉板笋吉州土产），备载尤良《名馔录》及高迪《诗叙》。 
　　大内有德寿宫、兴圣宫、翠华宫、择胜宫、连天楼、红鸾殿、人霄殿、五花殿（亦名五华），殿东设吐霓瓶，曰“玉华”，西设七星云板，曰“金华”，南设火齐屏风，曰“珠华”，北设百蕊龙脉，曰“木华”，并中央木莲花紫香琪座千钧案九朵云，盖为“五华”。 
　　大内又有迎凉之所，曰“清林阁”，四面植乔松修竹，南风徐来，林叶自鸣，远胜丝竹。旁立二亭，东名“松声”，西名“竹风”。又有温室曰“春熙堂”，以椒涂壁，被之文绣，香桂为柱。设乌骨屏风，鸿羽帐。规地以罽宾氍毹。 
　　九引堂台，七夕乞巧之所。至夕，宫女登台，以五采丝穿九尾针，先完者为得巧，迟完者谓之为输巧，各出资以赠得巧者焉。 
　　至大中，洪妃宠于后宫。七夕诸嫔妃不得登台，台上结彩为楼，妃独与宫官数人升焉。剪彩散台下，令宫嫔拾之，以色艳淡为胜负。次日设宴大会，谓之“斗巧宴”，负巧者罚一席。 
　　刺绣亭，冬至则候日于此。亭边有一线竿，竿下为缉衮堂。至日命宫人把刺以验一线之功。 
　　九龙墀，龙形九曲，金髯玉鳞。绕罗亭，植红梅百株。延香亭，春时宫人各折花传杯于此。拱璧亭，亭六角，六璧旋拱，中置夜光珠一颗，晦夜灿若白昼，光烛数十步外，又名夜光亭。探芳径旁为逍遥市、集贤堂（台），径除御道外植垂梅、海棠、指甲花。径中十步起一亭，皆松柏竹树为之。苑中每一花开，携置亭下，以备观玩。市上铺陈九州岛四方珍异，揭锦为招。又立庖人烹鲜饪香。以供倦游之饮。集宝台，凡远夷贡献、上古所遗器物，一皆贮之。又有眺远阁、留连馆、万年宫，并在禁苑。又有龙泉井，码瑙石为井床，雨花台石为井湫，香檀为盖，离朱锦为索，云母石为汲瓶。 
　　宫中饮宴不常，名色亦异，碧桃盛开，举杯相赏，名曰“爱娇之宴”。红梅初发，携尊对酌，名曰“浇红之宴”。海棠谓之“暖妆”，瑞香谓之“拨寒”，牡丹谓之“惜香”。至于落花之饮，名为“恋春”。催花之设，名为“夺秀”。其或缯楼幔阁，清暑回阳，佩兰采莲，则随其所事而名之也。 
　　酒有翠涛饮、露囊饮、琼华汁、玉团春、石凉春、葡萄春、凤子脑、蔷薇露、绿膏浆。酪有杏花酸、脆枣酸、润肠酸、苦苏浆。盐有水晶盐、荟霜盐、五色盐。酱有蚁子酱、鹤顶酱、提苏酱。油有苏合油、片脑油、腽肭脐油、猛火油（得水愈炽）。 
　　后妃侍从，各有定制。后二百八十人，冠步光泥金帽，衣翻鸿兽刨袍。妃二百人，冠悬梁七曜巾，衣云肩绛缯袍。嫔八十人，冠文縠巾，衣青丝楼金袍，并谓之“控鸾昭仪”。 
　　熊嫔性耐寒，尝于月夜游梨花亭，露祖坐紫斑石。元帝见其身与梨花一色，因名其亭曰“联缟亭”。 
　　宫中制五云车，车有五箱，以火树为槛式，鸟棱为轮辕。顶悬明珠，左张翠羽，盖曳金铃，结青锦为重（一作层）云覆顶。旁建青龙旗，列磨锷雕银戟五。右张白鸠缉毳，盖曳玉铃（左宜玉，右为金），结素锦为层云覆顶。旁建白虎旗，列豹绒连珠枪五。前张红猴毛毡，盖曳木铃，结赤锦为重云覆顶。前建朱雀旗，列线锋火金戈五。后张黑兔团毫，盖曳竹铃，结墨锦为层云覆顶。后建玄武旗，列画千五。中张雕羽曲柄，盖曳石铃，结黄锦为层云覆顶，建勾陈旗。中箱为帝座，外四箱为妃嫔坐。每晦夜游幸苑中，御此以行，不用灯烛。 
　　〖附：陈刚中《云车夜游诗》云： 
　　金根云盖辂移玉，露花不坠瑶草绿。 
　　明珠照乘秋月悬，天风吹下箫韶曲。 
　　万年枝上清光满，八鸾导引双龙管。 
　　夜深如昼翠华来，三十六宫碧云暖。〗 
　　巳酉仲秋之夜，武宗与诸嫔妃泛月于禁苑太液池中。月色射波，池光映天。绿荷含香，芳藻吐秀。游鱼浮鸟，竞戏群集。于是画鹢中流，莲舟夹持。舟上各设女军，居左者，冠赤羽冠，服斑文甲，建凤尾旗，执泥金画戟，号曰“凤队”。居右者。冠漆朱帽，衣雪氅裘，建鹤翼旗，执沥粉雕戈，号曰“鹤团”。又彩帛结成采菱采莲之舟，轻快便捷，往来如飞。当其月丽中天，彩云四合，帝乃开宴张乐，荐蜻翅之脯，进秋风之鲙，酌玄霜之酒，啖华月之糕。令宫女披罗曳縠，前为八展舞，歌《贺新凉》一曲。帝喜谓妃嫔曰：“昔西王母宴穆天子于瑶池，人以为古今莫有此乐也。朕今与卿等际此月圆，共此佳会，液池之乐，不减瑶池也。惜无上元夫人在坐，不得闻步玄之声耳。”有骆妃者，素号能歌，趋出为帝舞《月照临》而歌曰：“五华兮如织，照临兮一色。丽正兮中域，同乐兮万国。”歌毕，帝悦其以月喻已，赐八宝盘玳瑁盏，诸妃各起贺。酒半酣，菱舟进鲜紫角玉心之奇，山耸而至。莲艇奉实绛房金的之异，陵叠而来。由是下令，两军水击为戏。风旋云转，戟刺戈横。战既毕，军中乐作，唱《龙归洞》之歌而还。 
　　癸己秋，顺帝乘龙船泛月池上。池起浮桥三处，每处分三洞，洞上结彩为飞楼，楼上置女乐。桥以木为质，饰以锦绣，九洞不相直达。 
　　〖附：陈刚中《太液秋风》诗云： 
　　一镜拭开秋万顷，碧天倒浸琉璃影。 
　　寒飚夜卷雪波去，贝阙珠宫黛光冷。 
　　三千歌棹摇绿烟，湿鬟吹堕黄金蝉。 
　　琪树飕飕红鲤跃，衮龙正宴瑶池仙。〗 
　　顺帝宫嫔进御无纪，佩夫人贵妃印者，不下百数。如淑妃龙瑞桥、程一宁、戈小娥，丽嫔张阿玄、支祁氏，才人英英、凝香儿，尤见宠爱。所好成之，所恶除之，位在皇后之下，而权则重于禁围，宫中称为“七贵”云。 
　　每遇上巳日，令诸嫔妃祓于内园迎祥亭、漾碧池。池用纹石为质，以宝石镂成。奇花繁叶，杂砌其间。上张紫云九龙华盖，四面幛帏，帏皆蜀锦为之，跨池三匝。桥上结锦为亭，中匾“进鸾”，左匾“凝霞”，右匾“承霄”，三匾雁行相望。又设一横桥接乎三亭之上，以通往来。祓毕，则宴饮于中，谓之“爽心宴”。池之旁一潭，曰“香泉潭”。至此日，则积香水以注于池。池中又置温玉狻猊、白晶鹿、红石马等物。嫔妃浴澡之余，则骑以为戏。或执兰蕙，或击球筑，谓之水上迎祥之乐。唯小娥体白而红，着水如桃花含露，愈争妍美。帝曰：“此夭桃女也。”因呼为“赛桃夫人”，宠爱有加焉。 
　　丽嫔张阿玄，性号机敏，帝或视朝而退，即与诸嫔嬉游后宫，常曰：“百岁光阴，等于驰电，能几何哉？日夜为乐，犹不满十万，况其间疾病相侵，年寿难必，如白云有期，富贵皆非我有矣。何为自苦，以虚度一生乎！”于是长歌大舞，自暮达旦，号曰“遣光”。诸嫔贵妃百媚其前，以求容悦。阿玄乃私制一昆仑巾，上起三层，中有枢转，玉质金枝，纫彩为花，团缀于四面。又制为蜂蝶杂处其中，行则三层磨运，百花自摇，蜂蝶欲飞，皆作钻蕊之状。又置为飞琼流翠之袍，趋步之际，飘渺若月宫仙子。帝见之指谓众嫔曰：“张嫔气宇清越，服帝子云霓之服。”玄为帝制绣丝绞布之裘、雪叠三山之履，以进御。帝服其裘、穿其履、冠春阳一线巾，巾乃方士所进，云“是东海长生公所服”。帝珍重之，作宝光楼以藏焉，至是始出服之。顾谓宫人曰：“使朕服此，不食不饥，遨游台岛间，得与金仙羽客为侣，视弃天下如土块耳。”内竖梁行进曰：“陛下冠服不异神仙，海池琼岛，亦壶岛之匹也。即今逍遥百岁，犹足为乐，何必远有所慕哉？”帝于是自称“玉宸馆，佩琼花弟一洞烟霞小仙”，以玄为“太素仙妃”，一宁为“太真仙妃”，就于万岁山筑垣状如天台赤城，亦号“紫霓城”。建玉宸馆，叠石为琼花洞以居焉。 
　　淑妃龙瑞娇，贪而且妒，宫人少有不如意，笞挞至死。有不欲置之死地者，则百计千方，致其苦楚。以醋沃鼻，谓之“酸刑”。以秽塞口，谓之“臭刑”。夏则火围，谓之“蒸骨”。冬则卧冰，谓之“炼肋”。不能酒者，强令之饮，多至十碗，是名“醉鬼”。削木埋地，相去二尺，高三尺，令女立上，又以一木拄其腰，两手各持重物，不得失坠，名曰“悬心之刑”。凡此类者甚多。帝尝赏赐金帛，比他妃有加。麒麟、鸾凤、白兔、灵芝、双角五爪龙、万寿福寿字、赦黄等段，以巨万数。娇乃开市于左掖门内，发卖诸色锦段。如有买者，仍给一帖，令不相禁，宦官牛大辅掌之。由是京师官族富民及四方商贾争相来买，其价增倍，岁得银数万，时呼为“绣市”，又号“丽色多春之市”。 
