<!-- { "loadSidebar": true } -->
　　自易言太极至宋濂溪周氏作为图说始以无极太极发明圣蕴紫阳朱氏复为之觧于是斯理大显【臣】谨论曰天地之阖辟人物之变蕃上古下今之转运不穷际无极有之推行不碍总一阴阳为之然阳不能自生阴不能自成有主宰是气妙合而凝之者当其无声无臭无形无色朕兆未剖之中万象森然靡一不具变化生息悉从此出而不知其所以然之妙此所谓无极而太极也【臣】则谓未有天地以前太极在气化既有天地以后太极在圣人在气化者不可见请就在圣人者明之太极非他即吾生生之心仁而已仁之未发寂然不动机缄苞固一浑沦之体仁之既发随感随应随应随足父子亲君臣义夫妇别长幼序朋友信齐家治国平天下出之无有穷措之无不当是故能尽其性则能尽人之性能尽人之性则能尽物之性能尽物之性则可以赞天地之化育夫至于赞天地之化育而生生之仁始无遗憾太极之妙全乎一心矣尧舜之如天好生性而有此仁者也汤武之朕躬有罪母以尔万方万方有罪在台一人反而有此仁者也其他以后之君莫不好生而得之不好生而失之于仁或离或合具其一端而乖其全体终不能仁覆天下而追唐虞三代之治葢生生之理在我则天下共恃以为生生生之理不在我则我先不能自生而何以能生天下世之论太极者囿于形器之中但知昼夜递更寒暑迭运四时行百物生以为气化使然与己不甚关属而不知反求诸身巻之不盈一握放之弥乎六合欲立立人欲达达人如是亲切而有味故【臣】之论太极举一生生之仁而豁然也或问【臣】曰仁于易为元配亨利贞于图说为木配水火金土太极者含四德苞五行而顾欲以一仁蔽之乎【臣】曰否易与图说之于仁偏言之也【臣】之于仁专言之也易之元而亨亨而利利而贞贞而又元其循环不已者何物乎图说之木生火火生土土生金金生水水又生木其孳息不停者又何物乎故曰生生之谓易图说亦言二气交感化生万物生生不穷夫生生之理其在圣人非仁孰足以当之分而名之则仁义礼智信合而名之则一仁仁则仁之爱义则仁之宜礼则仁之敬智则仁之别信则仁之诚实孔子曰天下归仁焉天下归仁而尚有不义不礼不智不信者乎孟子曰以不忍人之心行不忍人之政不忍人之政而可以不义不礼不智不信行之乎故圣人有时以喜为仁亦有时以怒为仁有时以生为仁亦有时以杀为仁无非此生生之机发于不容巳时而出之使无灭息己矣程氏以为仁如谷种其喻最切夫谷之为物能养人则似仁之爱种类各别则似义之宜交生不杂乱则似礼之敬不与众草伍则似智之别春生秋获不爽其时则似信之诚实然是五者若不得种则无以为托程氏独以种喻仁其即【臣】所谓生生之仁乎其即易图说所言含四德苞五行之太极有二乎无二乎或又问【臣】曰仁为太极是则然矣然朱氏图觧谓物物各具一太极则太极尽人而具今独归诸圣人岂圣人有仁而众庶无仁乎【臣】曰吁何说之陋也周氏言之矣图说曰圣人定之以仁义中正主静而立人极焉君子修之吉小人悖之凶太极有极人亦有极圣人人伦之至仁本尽人同具而立极则非圣人不能【臣】又以为圣人在下位则其仁可以立极而盛德大业不能顷刻徧诸天下故又在乗时行道之圣人然而立极之事难言矣虽有圣人不敢废求仁之功请陈其槩厥次惟五一曰凛幽独人主端居法宫念虑未起外不与臣工接内不与妇防接此图所谓无极太极○之时乃生生之根柢而己与物所共托命者也理欲之名未立则浑乎仁而无不仁可喜者此时可惧者亦此时存养之功无如一敬书之安汝止惟防惟康诗之不显亦临无射亦保如是则清明常自湛然而非几不贡吾仁之本庶乎立矣二曰察几微人心至灵岂能常寂而无感方寸之顷忽然而触人虽不知而已则独知此图所谓阳动根阴□之时也生生之仁实于是乎萌蘖为理为欲出此入彼间不容发过此不察遂有不及察者司马光有言水之微捧土可塞及其盛也漂木石没邱陵火之微勺水可灭及其盛也焦都邑燔山林维欲亦然故圣帝明王制未乱保未危虑必极其蚤而辨必极其精夫如是庶防弗迷所往而吾仁其不可淆矣三曰审言动人心既动乎中即不能不形乎外威仪词命实传吾之精微以告人此图所谓阴静根阳□之时也生生之仁实于是乎发露吾虽能审其理欲矣而一时躭于便安习于茍且恐其猝发而不及制持守之功可不立乎非礼勿视非礼勿听非礼勿言非礼勿动圣门教人用力之方也然在人主声色玩好诱之于前左右嬖幸伺之于后莫不欲乘其一言一动之衅而入焉闲邪存诚之难又有百倍于恒人者持之以勇而决之以刚夫如是庶几弗挠所守而吾仁其不可夺矣四曰考实徳人主凛独以来根心生色畅于四支则其理在我自有躬行心得之妙此图所谓阳变阴合五行顺布□之时也生生之仁实于是乎坚实吾仁中固有是仁义礼智信之五德矣然不知是五者之德果能全备于我乎试一思之必无不爱而后仁必无不宜而后义必无不敬而后礼必无不别而后智必无不诚不实而后信五者何以缺一而不可何以相成而不悖何以众人皆全而卒不能全何以圣人克尽而我不克尽反而求之使自得之务令根原融洽而条理脉络周流贯通夫如是吾仁之体无不具而用亦无不足矣五曰验功化人主备仁之五德则有圣人之德即有圣人之功此图所谓乾道成男坤道成女万物化生○○之时也生生之仁于是乎推行尽利吾既敛仁义礼智信之德于身即用是次第敷锡之而亲亲仁民爱物皆在是矣虽然岂易言哉四海甚大万类甚繁由戚以及疏由近以及逺由有知以及无知莫不待治于我人人养其欲物物给其求则必诚无不长伪无不消公无不伸私无不诎善无不举恶无不惩利无不兴害无不革凡所施为一一合天下同然之心理夫而后以飨天祖则天祖歆以惇九族则九族叙以厘百官则百官钦若以绥万民则万民从乂以长养百昌庶彚则鸟兽鱼鼈草夭木乔熙熙时若同在太和元气之内吾仁之全体大用兼该毕具生生之化在天地而生生之妙在一心矣凛之幽独以端其原察之几微以防其萌审之言动以谨其着考之实德以立其体验之功化以究其用五者之功周而复始始而复周日新又新千变万化不出一本故曰圣人以此洗心退蔵于密而求仁之功尽此矣人人可能而不能圣人能之而无其位则功化亦不能然则立极之事非乗权行道之圣人孰可当之哉太极之极先天之极也不求仁而仁也圣人之极后天之极也求仁而得仁也天地无心而成化圣人有心而无为有心者求仁之功无为者立极之妙【臣】故谓仁即太极而继之求仁立极之功以为惟我
　　皇上其尽之
　　【臣】谨按周氏太极图与今易之横图及方圆二图所为先天之学实相表里无极而太极云者即先天图之太极也动而生阳动极复静静而生阴静极复动云者即先天图之两仪也阳变阴合而生水火木金土云者即先天图之四象也无极之真二五之精妙合而凝乾道成男坤道成女云者即先天图之八卦干与坤交而生震坎艮坤与干交而生巽离兑也二气交感化生万物而变化无穷云者即先天图之由八卦而十六十六而三十二三十二而六十四也圣人定之以仁义中正而主静立人极云者即先天图之皆从中起而万事万化皆生于心也盖自宓牺画卦文王周公彖之象之孔子传之翼之越数千年而周氏复为此图阐明斯义其云无极正见无形有理有理而实无形所以发挥太极之妙而岂有加于四圣之防哉朱氏不惮重复条分缕析而周氏之书始昭然于天下后之学者无所用其疑议矣然朱氏以为周氏以此图授二程氏而二程氏未尝示门人恐其驰心空妙而不能嘿识于意言之表又以为此图详于性命之原而畧于进为之目有不可骤而语者【臣】绎思之先天以往天命之性人不能与其事者也后天以来率性之道修道之教人所当尽其功者也故在今日论先天不如论后天较为亲切伏见论语曰仁大学曰明德中庸曰诚孟子曰性善而反求诸身生生之妙天地万物联为一体不越一仁疑此即太极生天生地生人生物之根本妄拟后天仁体一图以配太极列其功夫节次曰凛幽独曰察几微曰审言动曰考实德曰验功化由戒惧慎独以臻位天地育万物自然之极致使知吾身之一动一静即太极之一阴一阳其理未尝有一息之停其功不可有一息之间窃谓人能道非道人道之责断在
　　皇上体后天之功以合先天之撰敢因
　　清问所及一竭颛愚所恨【臣】学问弇鄙识见卑陋圣贤儒先之书未能熟读深思徒以影响浮泛之词挂一漏万于义理毫无发明此则泚笔之下既恧且惧者也【臣】方蔼谨记










　　宋璟论　　　　　　　　　　　叶方蔼
　　易否之六二包承小人吉大人否亨象曰大人否亨不乱羣也夫以小人能包容承顺乎君子而君子断断然拒之不受岂好为巳甚哉权利害是非之介虑之精而见之甚确有不如是而不可者也昔唐至中叶女主擅国张易之昌宗之徒专权乱政天下从风而靡独宋璟挺然羣众之中特立不挠然其时武后虽悍而于公则改容晋接有加礼矣易之昌宗肆无顾忌而于公则推位让坐事之惟恐不至矣小人之承顺如此而公絶之愈严天下之人皆为之惧不知其于是非利害之介虑精而见确合于大人之亨也夫小人之于君子如方员之不侔而枘凿之难入一旦卑躬戢軆以相倾奉岂真有尊慕道徳之心哉彼以君子者当世所重欲借之以饰其诈而济其私阳博折节之名阴图自便之实为君子者一不知而入其圜中彼直以私人畜我而颐指气使惟其所欲于此之际而思稍示同异不至于戮辱不止史册所载非一事矣李固之于梁氏荀彧之于曹公是也彧不足道固之刚明纯正岂依梁氏以求名者哉不能絶之于始而轻身就之驯至杀身而不悟良可悲也公固早鉴之矣且夫小人者虽其自处贪冐无耻其于邪正之数亦未尝不明也淮南王歴数汉臣丞相辈皆如发蒙振落而独惮一汲黯李师道辇金帛至长安而不敢登杜黄裳之门何则其严毅之气足以阴折其谋虽逆知必不为巳用而终不替敬畏之心也易之昌宗之惮公者岂异是乎假令见其一日之恭敬骤与交欢彼将玩弄我于股掌之间而以杨再思宗楚客之流待之又安肻卑躬戢軆以相倾奉也哉故夫君子不幸而近小人茍不至固彧之蒙祸未有不如再思楚客之诎辱而己者也或曰易之书成于孔子佛肸之召孔子且欲往焉何哉曰必孔子而后可非孔子断不可也孔子不云乎世之善学栁下惠者无如鲁男子孟子为齐使王驩朝暮见未尝与言行事孟子学孔子者也孟子且不能而况不如孟子者哉















　　十三经注疏论　　　　　　　　汤　斌
