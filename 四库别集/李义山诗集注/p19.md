<!-- { "loadSidebar": true } -->
　　莫验昭华琯【一作管○尚书大传尧致舜天下赠以昭华之玉西京杂记髙祖初入咸阳宫周行府库有玉笛长二尺三寸二十六孔吹之则见车马山林隐鳞相次吹息亦不复见铭曰昭华之琯】虚传甲帐神【甲帐注见上巻】海迷求药使【史记始皇使徐市等入海求诸仙人及不死之药汉书武帝遣方士入海求蓬莱安期生之属而事化丹砂诸药齐为黄金】雪隔献桃人【拾遗记西王母进穆王嵰州甜雪嵰州去玉门二千里地多寒雪献桃注见前】桂寝青云断【汉书上令长安作飞亷桂馆使公孙卿持节设具而候神人】松扉白露新【符子尧曰余坐华殿之上森然而松生于楝立櫺扉之内霏然而云生于牖】万方同象鸟【帝王世纪舜苍梧下有羣象尝为之耕水经注禹崩于会稽因之有鸟来为之耘春抜其根秋啄其秽】举恸满【一作净】秋尘
　　梓州罢吟寄同舎
　　不拣花朝与雪朝五年从事霍嫖姚【汉书霍去病为嫖姚校尉按师古音嫖频妙反姚羊召反服防音飘揺后人多从之】君縁接座交珠履【史记楚春申君上客三千人皆蹑珠履】我为分行近翠翘【翠翘注见上巻】楚雨含情皆有托漳濵卧病竟无憀长吟逺下燕台去惟有衣香染未销
　　无题二首
　　凤尾香罗薄几重碧文圆顶夜深缝扇裁月魄羞难掩【班媫妤诗裁为合欢扇团团似明月乐府团扇郎歌憔悴无复理羞与郎相见】车走雷声语未通【长门赋雷隐隐而响起兮声象君之车音】曽是寂寥金烬暗【徐彦伯诗玉盘红泪滴金烬彩光圆】断无消息石榴红【道源注梁元帝乌栖曲芙蓉为带石榴裙】斑骓只系垂杨岸【斑骓注见上巻】何处西南任好风
　　重帏深下莫愁堂卧后清宵细细长神女生涯原是梦小姑居处本无郎【原注古诗有小姑无郎之句○古乐府青溪小姑曲开门白水侧近桥梁小姑所居独处无郎呉均续齐谐记会稽赵文韶宋元嘉为东宫扶侍廨在青溪中桥秋夜步月忽有青衣诣门相问须臾女郎至年可十八九许容色絶妙顾青衣取箜篌鼔之留连宴寝将旦别去以金簪遗文韶明日于青溪庙中得之乃知昨所见青溪神女也刘敬叔异苑青溪小姑蒋子文第三妹也杨烱少姨庙碑虞帝二妃湘水之波澜未歇蒋侯三妹青溪之轨迹可寻】风波不信菱枝弱月露谁教桂叶香直道相思了无益未妨惆怅是清狂
　　病中早访招国李十将军遇挈家游曲江
　　十顷平波溢岸清病来惟梦此中行相如未是真消渴犹放沱江过锦城【汉书沱水在蜀郡郫县西东入大江其一在汶江县西南东入江】
　　昨日
　　昨日紫姑神去也【注见前】今朝青鸟使来賖【注见上巻】未容言语还分散少得团圆足怨嗟二八月轮蟾影破【鲍照玩月诗三五二八时千里与君同】十三柱雁行斜【急就篇注筝瑟类也本十二今则十三通典柱拟十二月十三则闰月也】平明钟后更何事笑倚墙边【一作匡】梅树花
　　樱桃花下
　　流鸎舞蝶两相欺不取花芳正结时他日未开今日谢嘉辰长短是参差
　　故驿迎吊故桂府常侍有感【按旧唐书大中元年二月以给事中郑亚为御史中丞桂管防御观察使二年正月以李徳裕坐累责授循州刺史未几卒此云常侍或后来赠官】
　　饥乌翻树晚鸡啼泣过秋原没马泥二纪征南恩与旧此时丹旐玉山西【丹旐铭旌也王褒送诗丹旐书空位玉山即蓝田山注见上巻】
　　槿花
　　风露凄凄秋景繁可怜荣落在朝昏未央宫里三千女【汉武故事上起光明宫发燕赵美女三千人充之建章未央长乐三宫皆辇道相属】但保红顔莫保恩
　　暮秋独游曲江
　　荷叶生时春恨生【一作起】荷叶枯时秋恨成深知身在情长在怅望江头江水声
　　任农尉献州刺史乞假还京【唐书农县属虢州贞观八年徙州治农本传调补农尉以活狱忤观察使孙简将罢去此诗当在是时作】
　　黄昏封印防刑徒愧负荆山入座隅【按地志荆山非一处此乃农郡之荆山也注详上巻】却羡卞和双刖足【因荆山而用卞和事其实卞和泣玉乃楚之荆山古人用事不甚泥】一生无复没阶趋
　　赠勾芒神【月令注少皥氏子重为木官曰勾芒疏云木初生而有芒角也】
　　佳期不定春期賖春物夭阏兴咨嗟愿得勾芒索青女不教容易损年华
　　无愁果有愁曲北齐歌【无愁注见上巻曲名縁起未详】
　　东有青龙西白虎【礼记行前朱雀而后武左青龙而右白虎】中含福星包世度【道源注云笈七籖包括世度璇玑照明】玉壶渭水笑清潭【渭水本清玉壶纳之】凿天不到牵牛处【开凿天荒无所不至特不及河汉耳】骐驎【一作麒麟】踏云天马狞【山海经马成之山有兽焉状如白犬而黒头见人则飞名曰天马】牛山撼碎瑚声【括地志牛山在临淄县南十里即齐景公所游僧齐已诗昔年曽梦涉蓬瀛惟闻撼动瑚声】秋娥防滴不成泪十二玉楼无故钉【按史齐文宣造三台穷极靡侈故以十二玉楼拟之】推烟唾月抛千里十番【去声】红桐一行【音杭】死【道源注酉阳杂爼南中桐花有深红色者】白杨别屋鬼迷人【陈藏器本草白杨北土极多人种墟墓间树大皮白】空留暗记如蚕纸【道源注何延之兰亭记羲之游山隂兰亭修禊挥毫制序兴乐而书用蚕茧纸鼠须笔遒媚劲健絶代更无】日暮西风牵短丝【短丝鬓丝也李贺诗寒緑幽风生短丝】血凝血散今谁是【推烟唾月以下言人已离物已死萧萧白杨徒记其人于蚕纸耳血凝血散生死相乗是果不能无愁也】
　　【义山集中此等诗全学李长吉】
　　房中曲
　　蔷薇泣幽素【刘子春花含日似笑秋露叶如泣】翠带花钱小娇郎痴若云抱日西晓枕是龙宫石【玉堂闲话息壤记云禹堙洪水至荆州见有海眼泛溢无垠禹乃镌石造龙之宫室寘于穴中以塞其水脉】割得秋波色【李贺诗一双瞳人剪秋水】玉簟失柔肤【李白诗拂拭青玉簟】但见防罗碧【防罗是防彼绉絺之防祖咏诗碧罗防天阁】忆得前年春未语含悲辛归来已不见锦瑟长于人今日涧底松明日山头檗【説文檗黄木也味苦古乐府黄檗向春生苦心随日长又曰髙山种芙蓉复经黄檗坞】愁到天池【一作地】翻相看不相识
　　齐梁晴云【道源注效齐梁体赋晴云也】
　　缓逐烟波起如妬柳緜飘故临飞阁度欲入迥陂销萦歌怜画扇敞景弄柔条更奈【一作耐】天南位牛渚宿残宵【牛渚牵牛渚也】
　　效徐陵体赠更衣
　　密帐真【一作珍】珠络【道源注杜阳杂编同昌公主堂中设连珠之帐外国传斯条国王作白珠交结帐】温帏翡翠装【招魂翡帏翠帱饰髙堂些】楚腰知便宠宫眉正鬭强结带悬栀子【本草栀子花六出甚芬香俗説即西域薝卜花也梁徐悱妻刘氏诗同心何处恨栀子最闗人】绣领刺鸳鸯【汉书广川王厺姬为厺刺方领绣晋灼曰今之妇人直领也绣为方领上刺作黼黻文费防衣诗方绣领间斜】轻寒衣省夜金斗熨沉香又效江南曲【古今乐録梁武帝改西曲制江南上云乐十四曲江南弄七曲】
　　郎船安两桨【乐府莫愁乐艇子打两桨】侬舸动双桡【方言南楚江湖船大谓之舸楫谓之挠】扫黛开宫额【飞燕外传为薄眉号逺山黛烟花记炀帝日给宫人螺子黛五斛】裁裙约楚腰乖期方积思临酒欲拌【拚同】娇莫以采菱唱【一作曲○江南弄七曲五曰采菱】欲羡秦台箫
　　月夜重寄宋华阳姊妹
　　偷桃窃药事难兼【偷桃方朔事窃药嫦娥事俱见上巻】十二城中锁彩蟾应共三英同夜赏【王勃啓叶□三英尚隔黄衣之梦】玉楼仍是水精【宋之问明河篇水精外转逶迤】
　　访人不遇留别馆
　　卿卿不惜锁春【世説王安丰妇常卿安丰曰怜卿爱卿是以卿卿】去作长楸走马身【曹植诗走马长楸间】闲倚绣吹柳絮日髙深院断无人
　　雨中长乐水馆送赵十五滂不及
　　碧云东去雨云西苑路髙髙驿路低秋水緑芜终尽分夫君太骋锦障泥【锦障泥注见上巻】
　　汴上送李郢之苏州【唐书李郢字楚望大中进士第为侍御史九国志郢长安人唐末避乱岭表有集一巻】
　　人髙诗苦滞夷门【史记侯嬴年七十家贫为大梁夷门监】万里梁王有旧园【西京杂记梁孝王好宫室苑囿之乐筑园园有雁池池间有鹤洲鳬渚】烟幌自应怜白纻【一作苎○宋书乐志白苎舞词有巾袍之言纻本呉地所出宜是呉舞也唐六典江南道常湖等州贡白纻】月楼谁伴咏黄昏露桃涂颊依苔井【北史卢士深妻崔氏有才学春日以桃花靧儿面作靧面辞梁简文帝桃花诗飞花入露井】风柳夸腰住水村【柳腰注见上巻】苏小小坟今在否【乐府广题苏小小钱塘名娼也南齐时人呉地记嘉兴县前有晋妓苏小小墓按唐志嘉兴县属苏州此故及之】紫兰香径与招魂
　　赠郑谠处士
　　浪迹江湖白髪新浮云一片是吾身【维摩经是身如浮云须臾变灭】寒归山观随碁【一作棊】局暖入汀洲逐钓轮【一作纶○江赋或挥轮于悬碕善曰轮钓轮也】越桂留烹张翰鲙【南越有桂林故曰越桂吕氏春秋和之美者阳朴之姜招揺之桂越骆之菌晋书张翰见秋风起思呉中莼羮鲈鱼鲙遂命驾而归】蜀姜供煮陆机莼【道源注搜神记左慈少有神道尝在曹公座公曰今日髙防所少者松江鲈鱼为鲙慈求铜盘贮水钓于盘中引一鲈鱼出公曰今既得鲈恨无蜀中姜耳慈曰亦可得也公恐其近路买因曰吾有使至蜀买锦可勅使増市二端须臾还得生姜歳余使还果増二端问之曰某月某日见人于肆下以公勅故増耳世説陆机诣王武子武子前置数斛羊酪指以示陆曰卿江东何以敌此陆曰有千里莼羮但未下盐豉耳】相逢一笑怜疎放他日扁舟有故人
　　复至裴明府所居
　　伊人卜筑自幽深桂巷杉篱不可寻柱上雕虫对书字【扬子雕虫篆刻壮夫不为説文序六曰鸟虫书所以书旛信也白帖虫书即蝌蚪书】槽中秣马仰听琴【荀子伯牙鼔琴而六马仰秣】求之流辈岂易得行矣闗山方独吟賖取松醪一斗酒与君相伴洒烦襟
　　览古
　　莫恃金汤忽太平草间霜露古今情空糊【一作存】赪壤真何益【芜城赋糊赪壤以飞文注糊粘也赪壤赤土也以粘和之饰壁故曰飞文】欲举黄旗竟未成【呉志孙权传陈纪曰旧説黄旗紫葢运在东南哀江南赋昔之虎踞龙蟠加以黄旗紫气莫不随狐而窟穴与风尘而殄瘁】长乐瓦飞随水逝【道源注南史宋废帝景和元年以东府城为未央宫以石头城为长乐宫】景阳钟堕失天明【景阳钟见前】廻头一吊箕山客始信逃尧不为名
　　子初郊墅
　　看山对酒君思我听鼓离城我访君腊雪已添墙下水斋钟不散槛前云隂移竹柏浓还淡歌杂渔樵断更闻亦拟村南买烟舎子孙相约事耕耘
　　汉南书事【通鉴大中三年二月吐蕃秦原安乐三州及石门等七闗来降诏泾原灵武凤翔邠寕振武皆出兵应援又募百姓垦辟三州七闗土田将吏营田者官给牛及种粮其山南劒南没蕃州县亦令收复四年秋八月发诸道兵讨党项连年无功戍馈不已上颇厌用兵此诗乃作于其时也】
