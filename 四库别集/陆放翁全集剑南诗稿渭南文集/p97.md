<!-- { "loadSidebar": true } -->
别浦，风高残漏下孤城。衰迟自笑情犹在，一首新诗取次成。
客去追记坐间所言
征西幙罢几经春，叹息儿音尚带秦。每为后生谈旧事，始知老子是陈人。建隆乾德开
王业，温洛荣河厌虏尘。倘得此生重少壮，临危敢爱不赀身。
畴昔
行路悲畴昔，驱车每戴星。数残双只堠，历尽短长亭。飞盏交迎饯，听歌半醉醒。至
今湖海夜，犹梦陇山青。
饮牛歌
门外一溪清见底，老翁牵牛饮溪水。溪清喜不污牛腹，岂畏践霜寒堕趾。舍东土瘦多
瓦砾，父子勤劳艺黍稷。勿言牛老行苦迟，我今八十耕犹力。牛能生犊我有孙，世世相从
老故园。人生得饱万事足，舍牛相齐何足言。
牧羊歌
牧羊忌太早，太早羊辄伤。一羊病尚可，举群无全羊。日高露晞原草绿，羊散如云满
川谷。小童但搢行一枝，岂必习诗知考牧。
生日子聿作五字诗十首为寿追怀先亲泫然有作
我生尚及宣和末，颁历频惊岁月移。负米养亲无复日，蓼莪废讲岂胜悲。渡江百口今
谁在，抱恨终身只自知。文字虚名何足道，樽前愧汝十章诗。
园中书触目
气候今年晚，浓霜始此回。残梧未全槁，晚菊有初开。乌桕先枫赤，寒鸦后雁来。西
窗夕阳暖，摘橘荐新醅。
养生
武丁命傅说，治国如和羹。天亦命放翁，用此以养生。抑过补不足，辅相其适平。千
岁汝自有，不必师广成。
斋中杂兴二首
八十颓龄安所归，萧然终日掩柴扉。清心始信幽栖乐，穷理方知俗学非。山果满筐猿
食足，石泉通笕药苗肥。衰翁莫道浑无事，扫叶归来又落晖。
又
倒掩衡门手自关，老身著在乱书间。有诗尚作清宵祟，无事能妨白日闲。薄暮上楼聊
试步，经旬止酒自酡颜。儿曹莫笑衰翁懒，拟遍淮南大小山。
江上
禹会桥头江渺然，隔江村店起孤烟。冷云垂野雪方作，断雁叫群人未眠。万里漂流归
故国，一生蹭蹬付苍天。暮年尚欲师周孔，未遽长斋绣佛前。
追忆征西幙中旧事四首
大散关头北望秦，自期谈笑扫胡尘。收身死向农桑社，何止明明两世人。
又
小猎南山雪未消，绣旗斜卷玉骢骄。不如意事常千万，空想先锋宿渭桥。
又
忆昨王师戍陇回，遗民日夜望行臺。不论夹道壶浆满，洛笋河鲂次第来。
又
关辅遗民意可伤，蜡封三寸绢书黄。亦知虏法如秦酷，列圣恩深不忍忘。
冬夜
飕飕黄叶欲辞枝，况著霜风抵死吹。投老难逢身健日，读书偏爱夜长时。孤村月白闻
衣杵，破灶烟青煮芋糜。不是用心希陋巷，为儒自合耐寒饥。
冬日
室中恰受一蒲团，也抵三千世界宽。上策莫如扃户坐，苦闲犹复取书看。蔬青饭软枝
梧老，窗白炉新准备寒。堪笑此翁幽独惯，却嫌儿女话团栾。
冬朝
风入园林彻夜鸣，晓看黄叶与阶平。篝炉火著衣初暖，爨釜薪乾粥已成。洁己工夫先
盥颒，正心事业始冠缨。圣贤虽远诗书在，殊胜邻翁击磬声。
冬暮
晓角昏钟为底忙，岂容老子更禁当。乘除富贵惟身健，补贴光阴有夜长。临水小轩初
见月，满庭残叶不禁霜。巴江尺素何时到，剩著新诗寄断肠。
风月
镜中日日鬓毛衰，八十还思七十时。风月不知人意绪，酒醒梦断又催诗。
落叶
万瓦清霜伴月明，卧听残漏若为情。无端木叶萧萧下，更与愁人作雨声。
邠风
少学诗三百，邠风最力行。春前耕犊健，节近祭猪鸣。檐日桑榆暖，园蔬风露清。金
丹不须问，持此毕吾生。
拥炉不出辄终日自嘲
柴门木落叶成堆，十日元无一再开。书坐藏多为饱祟，诗缘吟苦作穷媒。儿言山圃当
收栗，僧约溪桥共探梅。堪笑此翁推不动，地炉无火画寒灰。
嘲梅未开
梅蕊如红稻，中藏无尽香。何时来鼻境，更待几番霜。
诗集卷四十九九十九首
自嘲
僻学论交少，贫居卜地偏。不逢方谢事，垂老旋希仙。兀兀醒如醉，昏昏昼亦眠。却
惭农与圃，一饱饯余年。
解嘲
一壑栖迟久，多生习气消。行藏无愧怍，梦觉两逍遥。倩鹤传山信，疏泉洗药苗。晚
来幽兴极，乘月过溪桥。
野兴
晨炊畬粟荐园蔬，默计生涯已有余。举世方夸稽古力，满怀空贮活人书。闷呼赤脚行
沽酒，出遣苍头旋僦驴。不为归休习疏懒，爱闲元与市朝疏。
枕上
送尽小窗月，数残孤戍更。清诗时自至，幽梦久方成。衣杵断还续，灯花落复生。细
衾剩得暖，纸帐不知明。
远游
老子平生喜远游，流尘不惜暗貂裘。江亭吹笛三巴夜，关路骑驴二华秋。但使澄心同
止水，自知幻境等浮沤。悠然饱听松风睡，勾漏丹砂底用求。
晚游
垣屋参差出，沟谿曲折通。乱鸦空际黑，落日竹间红。轧轧舆竿语，摇摇幡脚风。吾
行本无定，随意入空濛。
夜坐
流落知闻绝，归休宠辱空。酒狂宁限老，诗思正须穷。活火生新焰，残灯委碎红。平
生会心处，正在兀然中。
酒熟醉中作短歌
陆子壮已穷，百计不救口。蜀道如上天，十年厌奔走。还乡困犹昨，负郭无百亩。虽
云饥欲死，亦未丧所守。虚名一画饼，陈迹几刍狗。但思从壮士，大猎云梦薮。长戈白如
霜，烂漫载牛酒。箭穿乳虎立，车辚苍兕吼。归来数禽获，毛血洒户牖。人生贵适意，富
贵安可苟。
冬夜读书有感
落叶残芜又一冬，老人光景易匆匆。不论病惰耕桑业，但恨贫分学问功。马昔腾骧离
冀北，鹤今憔悴返辽东。六经未与秦灰冷，尚付余年断简中。
散步湖上至野人家
湖上霜高水落时，一藤信步出寻诗。妄夸强健真堪笑，唤作清闲亦自欺。西埭又随牛
迹去，东村常望鹳巢知。渔翁留客频辞谢，鸡瘦难烹酒味漓。
对食戏咏
瘿榼倾桑落，毫杯点雨前。冰梨赤页似颊，霜栗大如拳。洗鬲甫烹蔬甲，携钅且斸笋鞭。余
年只此是，切勿念腥膻。
昨非
温饱从来与道违，书生只合卧牛衣。老狐五百生前错，孤鹤三千岁后归。舌自生肥胜
玉食，腰常忘带况金围。一官彭泽曾何有，元亮还家悔昨非。
遂初
贫士善用短，屏居常自如。出寻邻叟语，归读古人书。过店亦沽酒，登山时跨驴。非
关傲尘世，聊欲遂吾初。
小雨偶出邻里小儿竞随吾后不知其意何也
云生海澨初飞雨，日漏山椒旋作晴。箬笠芒鞋桥下路，儿童争逐放翁行。
书喜
堪笑龟堂老更顽，天教白发看青山。家居禹庙兰亭路，诗在林逋魏野间。略计未尝三
日醒，细推犹得半生闲。今年况展南湖面，朝借樵风暮可还。
书房杂书二首
敛版一何久，悬车已后时。狂酲醒始悔，穷独老方知。世外乾坤大，林间日月迟。犹
须采药去，不愧鹿门期。
又
面槁发鬅鬠，衰残百不能。夜房侵户月，晨砚满池冰。药债多于酒，蔬餐薄过僧。年
深拄杖折，自斫涧边藤。
寒夕
夜扣铜壶彻旦吟，了无人会此时心。灯残焰作孤萤小，火冷灰如积雪深。风急江天无
过雁，月明庭户有疏砧。此身毕竟归何许，但忆藏舟黄苇林。
读经
半升粟饭养残躯，晨起衣冠读典谟。莫谓此生无用处，一身自是一唐虞。
读史
民间斗米两三钱，万里耕桑罢戍边。常使屏风写无逸，应无烽火照甘泉。
读刘蒉策
志士仁人气薄云，唐家惟有一刘蒉。看渠放逐蛇龙手，那肯驱蝇与拍蚊。
雨霰作雪不成大风散云月色皎然
数间茅屋寄蓬蒿，天遣来归息我劳。月可一庭陈素练，风酣万木起惊涛。病侵齿发才
虽尽，酒挟江山气尚豪。安得人间掣鲸手，共提笔阵法庄骚。
中夜苦寒
困穷全素节，羸老愈刚肠。报国永无日，饭蔬那自伤。布衾如铁冷，冬夜抵年长。推
枕歌梁甫，中庭月似霜。
示子孙二首
为贫出仕退为农，二百年来世世同。富贵苟求终近祸，汝曹切勿坠家风。
又
吾家世守农桑业，一挂朝衣即力耕。汝但从师勤学问，不须念我叱牛声。
早梅
东坞梅初动，香来托意深。明知在篱外，行到却难寻。
纵笔二首
晨炊躬稼米，夜读世藏书。俯仰无多惭，心知死有余。
又
破囷供饭足，陋屋著身宽。小蹇勤刍秣，时时一跨鞍。
岁暮杂感四首
衰发如枯菅，残齿如败屐。取米鬻薄糜，便足度晨夕。欲知死远近，不必讯龟筴。四
序忽已过，如数堠双只。发装陌上亭，具食水边驿。会当一日归，岂有终作客。
又
天风吹雪片，大者如飞鸥。岂惟平沟坑，直恐薶马牛。百钱买薪蒸，千钱赎褐裘。虽
无狐豸舟温，要免沟壑忧。小儿为我言，幸可具杯瓯。园蔬亦复佳，过足翁岂求。
又
岁尽霜雪稠，相望僵万木。天岂私梅花，独畀此芬馥。高标我自有，何憾老空谷。人
言和羹实，晚或参鼎饣束。哀哉世论卑，污我尘外躅。谁能湔祓之，写真配修竹。
又
我少虽嗜书，赋性实慵惰。初志略未酬，白发已无那。吾儿犹好勇，世事如弃唾。呻
吟编简中，彻旦或未卧。尔来愈自励，日读易一边。勉终大学功，吾道要负荷。
自责
晨起登堂正幅巾，萧然聊欲养吾神。凡心未免更诗字，习气犹思议古人。买屩为登山
寺去，彻灯缘爱月窗新。何时一切消除尽，终作无怀上古民。
怀旧用昔人蜀道诗韵
曩自白帝城，一马独入蜀。昼行多水湄，夜宿必山麓。时闻木客啸，常忧射工毒。蜿
蜒蛇两头，砧踔夔一足。岂惟耳目骇，直恐性命促。稍历葭萌西，遂出剑阁北。奴僵不敢
诉，马病犹尽力。我亦困人客，一日带屡束。最忆苍溪县，送客一亭绿。豆枯狐兔肥，霜
早柿栗熟。酒酸压查梨，妓野立土木。主别意益勤，我去疲已极。行行求旅店，借问久乃
得。溪声答歌长，灯焰照影独。村深寒更甚，薪尽烧箦竹。须臾风雨至，终夕苦漏屋。于
时厌道途，自誓弃微禄。犹几三十年，始谢祝史职。君恩念笃老，内阁使寓直。亦思秋豪
报，力备艺黍稷。却寻少时书，开卷有惭色。
出游
僧院轩窗酒市楼，过门自入不须留。恰来竹下寻棋局，又向沙边上钓舟。诗放不能谐
律吕，书狂犹足走蛟虬。秦碑禹窆风烟外，一吊兴亡万古愁。
辛酉冬至
今日日南至，吾门方寂然。家贫轻过节，身老怯增年。毕祭皆扶拜，分盘独早眠。惟
应探春梦，已绕镜湖边。
冬至后一日书
霜霰新冬后，年龄大耋时。功名久无梦，文字略存诗。丘垄归何憾，琴书付有儿。痴
人痴到底，更欲数期颐。
客至
何处轩车客，能来桑麦村。一奴先入市，此老自应门。野果尝皆涩，村醅压尚浑。残
年亦何恨，治世作黎元。
子聿入城
小砚寒生冻，孤灯翳复明。衰翁守微火，稚子隔重城。日落林无影，舟行水有声。诗
家忌草草，得句未须成。
降魔
老阅人间久，曾降百万魔。悲忧诚害性，喜悦亦伤和。省事常须勉，忘怀得最多。当
年未知此，无奈月明何。
冬日二首
故里躬耕后，颓龄耄及前。开门无客至，得句有僧传。忽忽身如梦，迢迢日似年。会
