<!-- { "loadSidebar": true } -->
　　副封曩恨未见今兹幸得窃读感叹之余敛袵敬服尝窃论之以为非独忠谅恳切有以过人于才辨智畧亦非人所能及不知刘元城陈了翁辈如何尔上圣聪明开纳如此一旦感悟去鼠辈如反覆手耳太平万岁虽老且病尚庶几及见之幸甚幸甚补郡懐章虽郁公议然得以此闲暇进徳修业益懋久大之规天意亦有非偶然者矣更愿深自培养以厚其基笃志讲学以濬其源使诚意充积而锋頴潜藏义理着明而议论条畅则一日复进而立于朝其所以动寤启发者决不但如今日之所就而止也盖前日文字固为剀切但论事多而论理少数羣小之奸欺虽详而于人主之所以端本清源修德立政之意有未备也此其所以然者失于逆料听者谓之迂濶而不敢言亦自于此理讲之未精不免于自以为迂濶而不足言也兼今日之病只此一病最大若药之未効则其他小小证不必泛投汤剂以缓药势而欲攻此病所用之药亦须一君二臣三佐五使多少缓急次第分明乃易见効今既杂治他证而所用以攻病根者又未免互有得失亦已尝为令弟言之归当一一禀白不审尊意以为如何衰陋不足以及此猥防不鄙见使与议其间亦私感时论之至此不觉倾倒而忘其愚耳此外则伯恭所告读书取人之意亦所宜深留意者盖吾人所立已如此使天无意于右宋则已若有此意异日之事岂得而辞其责哉然则今日吾人之进徳修业乃是异时国家拨乱反正之所系非但一身之得失荣辱也惟髙明深念之然讲学之方未得靣论犹颇以为恨也陈丈此行所系不轻待于下流不胜日夕之拳拳也熹之出处不足为时重轻诸公或听其辞固幸不尔则受命而复请祠又不得则当申审奏事以卜可否又不得则引疾丐闲此于进退固自以为有余裕者未审老兄以为如何若终身不出之计则自禄不逮养之时已决于心懐矣今亦不敢固必且得随事应之耳但申省状中欲少露久违轩陛愿得一望清光之意使知本无羞薄诏除之心不知可否幸为筹度留数字于曹晋叔处令寻的便附来见教为望或不必然即只依常格写去也似之文字果佳甚慰人意老兄亦当勉其进修以俟时也向来一畨前辈少日粗有时望晚年出来往往不满人意正坐讲学不精不见圣门广大规模少有所立即自以为事业止此更不求长进了荆公所谓末俗易髙险涂难尽者亦可念也人材衰少风俗頺壊之时士有一善即当扶接导诱以就其器业此亦吾辈将来切身利害盖士不素养临事仓卒乃求非所以为国远虑而能无失于委任之间也陈官处更有胡明仲侍郎史论议论亦多切于事理不知尝见之否若未可就借防发人意思也
　　昨得都下知识书云伯恭说熹不必请对此其意葢恐熹复以抵触得罪沮壊士气此意人少识之者只似熹偷得差遣做一般彼意固善然恐不可承用也如何













　　晦庵集巻二十五
　　钦定四库全书
　　晦庵集卷二十六　　　　　宋　朱子　撰书【时事出处】
　　与史丞相劄子
　　熹申谢常礼已具公函候问勤诚又见前幅不敢复有陈及以慁钧听唯其愚贱之鄙懐则有不得不为执事言者熹伏自顷者误防陶铸恳辞不获不敢屡渎朝听即已力疾上道来见吏民违负初心已积惭愤而闲放之久骤婴吏役触事迷塞复有血指汗顔之羞加之伉拙有素不能俯仰流俗虽欲抑而为之念已不入时宜輙复慨然自废计此孤危窃恐未敢告去之间已不免于弹射之祸矣在熹愚贱不足深惜所可惜者明公荐延海内名士今无得立于朝者甚或重遭诋毁被以恶名而去若又以熹之故重为门墙之辱则于私义诚有所不敢安者切望钧慈早赐垂念使得先骇机之未发而奉其不肖之身以归老于故丘则明公之赐之厚又百倍于前日之所防矣冐昧威尊伏增恐惧至于病衰目暗作字草畧并冀寛度有以亮之幸甚幸甚
　　与王枢宻劄子
　　熹申谢常礼已具公函问勤诚又见前幅不敢复有陈及以慁钧听唯其区区之鄙懐则有不得不为执事言者熹伏自铅山拜领钧翰之赐开譬详悉爱念良厚遂不敢复请谨已力疾来见吏民违负初心已积惭愤而闲放之久遽从吏役触事迷塞复有血指汗顔之羞加之伉拙有素不能俯仰流俗虽欲抑而为之念已不入时宜不忍徒变所守輙复慨然自废计此孤危窃恐未及引去之间而已有或击之者虽欲夙夜究心询求民瘼为此一方除深锢之害兴久远之利以副圣上特达之知羣公荐宠之意亦不可得矣有少文字托潘郎中袁寺丞靣禀若防矜念早赐宛转使得先骇机之末发而去之则熹之受赐又不啻前日之所防矣冐渎威尊伏深战栗病衰目暗字画不谨并乞矜恕
　　与袁寺丞书
　　熹失计此来无可言者初若稍可支吾亦不敢必为去计今内则精神昏愦两目生花白昼对人往往坐睡而省阅文案签书决遣之际为尤甚此一当去也外则财用耗竭支遣不行性本疎拙不能稽考收拾恐更一二月转见狼狈此二当去也至于刑狱最是重事而一经监司呵问官吏便欲望风希防变异情节则是此事亦复不得自专此三当去也鄙性伉直不能俯仰所以忍饥杜门不敢萌仕进意今行年五十乃复变其所守为此睢盱以求苟免于谴辱中夜思之既以自愧而当其俯仰之时大闷不聊深恐不能自抑而忽发其狂疾此四当去也到官两月思归之情不能自閟往往无日不发于言语书问之间官吏知之亦不复以尊重难危见期所以号令不行财赋不办而熹以一身孤客于此携小儿甥在此无妇女看当无日不病熹时又须自视问其医药家中碎小想见无人收拾亦复不成模様业已不为久计又不容复往般取以耗公家此五当去也防喻作书从班言路诸公此非所惮但初意只一二月间便去故不能虚为此以违素心今既不能得去又有所奏请事势须关白已不免作书与之但言语拙直不能婉顺其间未必不有触其忌讳者或反以速其抨弹亦不可知此六当去也向来闲中私窃有所论著自谓庶几可以传前圣之心开后学之耳目一非细事今既来此无复功夫可以向此而衰困澌尽与死为邻万一溘然于此则此事遂成千古之恨非独熹不瞑目而已也此七当去也当去之事畧数之有此七条其他曲折不暇徧举熹亦已有书恳诸公丐祠然又不敢尽言此意只告尊兄力为一言使必从所请乃千万之幸大抵自度材力事势祠庙之外不选甚差遣都做不得小即小狼狈大即大狼狈远即远狼狈近即近狼狈诸公傥相哀怜必欲扶持而全安之岂应使至此极耶幸以此意极力尽言使不至于再请以烦尊听则大善不然继此亦须有请但恐前所陈者忽有一事不恰好则诸公虽欲曲相维持亦无所用其力耳
　　与曹晋叔书
　　熹比既多病而郡中窘阙外县废壊本初不为久计不欲深料理今决不容久安前月末巳上祠请度更半月必有报万一不遂不免再请以必得为期耳学中时到今已渐有能致思者但恨非久客不能尽所以告语之意庐阜亦唯三峡玉渊为最胜然暂游不欵賔从猥多不无劳扰亦不敢数出也作官不好相此可见山亦不可得游而况其他乎谷帘远未能至但饮其水信佳恨远不能奉寄以助甘防之奉耳赵丞书择以附的便渠前日遣人来有书今却附纳直卿已归所与之书亦回纳也周子一册二图已就令内去又一本寄伯谟不及别书便中承书甚慰意也子澄近到此相聚甚乐谩知之
　　与杨教授书
　　熹昨日靣恳寝罢镂板事未防深察窃自愧恨诚意不孚言语不足以取信于左右欲遂息黙则事有利害不容但已须至再有尘渎盖兹事之不可者四而长者之未喻区区之心者一此书虽多前贤之说而其去取尽出鄙见未必中理或误后人此不可之一也政使可传而脩改未定其未满鄙意者尚多今日流传既广即将来盖棺之后定本虽出恐终不免彼此异同为熹终身之恨此其不可之二也忝为长吏于此而使同官用学粮钱刻已所着之书内则有朋友之谯责外则有世俗之讥嘲虽非本心岂容自辨又况孤危之纵无故常招吻唇今乃自作此事使不相悦者得以为的而射之不唯其啾喧呫嗫使人厌闻甚或缉以成罪亦非难事政如顷年魏安行刻程尚书论语乃至坐赃论此不远之鉴此其不可之三也近闻源有人刻熹西铭等说方此移书毁之书行未几遽自为此彼之闻者岂不怪笑其被毁者岂不怨怒此又使熹重得罪于乡党宗族此其不可之四也昨日盖尝以此为恳而执事不深晓直以熹为谬为谦逊者熹之不得已而为此书其不逊甚矣正以非其一时苟作之文是以谨之重之而不敢轻出而平日每见朋友轻出其未成之书使人摹印流传而不之禁者未尝不病其自任之不重而自期之不远也区区于此实有广已造大之羞而执事者反谓其谬为谦逊而为此不情之语其不相察亦甚矣愚意迫切不得不力恳于左右幸辱矜照一言罢之其所已刻者熹请得以私钱奉赎毁去而其已置之版却得面议别刻一书以成仁者开广道术之意自不失为善事不审尊意以为如何专此布露切冀痛察
　　与台端书
　　熹未见顔色比輙妄以名姓自通方以僣渎自咎乃防教答又枉手帖之诲降屈威重谋及疎远此古人之事而执事者行之甚盛甚盛顾熹之愚不足以当之然敢无词以对盖尝窃谓欲起膏盲之疾者必攻其受病之处而其用功之缓速制药之寒温又有不可以顷刻毫厘差者今天下之病在膏盲者久矣夫人而能知之夫人而欲言之顾以不当其任则虽欲一效其伎而无所施耳乃者天子以执事有廉靖贞孤之操擢寘谏垣纳用其言屏去奸恶皆所谓膏盲之余证海内有志之士知上之心盖已深悟隐疾之在躬而欲假执事之药以去之也又知执事之心所以姑从事于此者盖亦以为之兆耳其必将有以谴之则夫所谓病本者可去无疑也然而侧听累月未有所闻则又惧夫二竪子者知良医之伤已而先为术以去之以是忧疑不知所定尚幸圣心坚定不入其言而又进执事于台端之重是必君臣之间已有一定之计足以少慰士大夫心然熹之愚窃独私忧过计意夫奸贼窥见端倪则其所以自为谋者必将愈深愈切而有先执事以发其机者不审执事何以处之盖伐木而剪其枝叶不若斧其根壅水而捍其波流不若塞其源鸣金鼔耀戈甲而噪呼以逐虎不若乘其方睡而毙之之速也今执事则既撼而觉之矣又犹欲缓视徐趋以当其虓怒决裂之势熹窃为执事者危之也然此等小人有生以来自朝至暮无非罪恶不可殚数且又人主素以倡优奴仆畜之初不责其名检而间者议臣乃复抉擿苛细而一一以陈之其不纳则宜矣唯其日侍燕闲逢迎纵臾使人主之心恬于逸欲而法家拂士之言不得以进狃于卑近而正大久远之计不得以闻贿赂公行奸邪堵立盖凡所以为天下国家之纲纪者日倾月壊而上下相防莫敢以告是则此一二人之罪所以上通于天而深为今日膏盲之病者执事诚能声此为罪扬于王庭深赞圣主去邪勿疑之志又引同列之贤合谋并力以决去之则天下膏盲之病者庶几其可去矣太平万歳熹虽不武尚能为执事诵之不识执事亦有意乎熹比因三月九日指挥已畧为明主言之矣顾疎贱之言未足取信而或以取戾谨已束装恭俟严谴惟执事者毋以为戒而亟深图之则天下幸甚亟遣此人专此布禀交浅言深分疎礼简盖区区之心深以古人之事望于执事而不复以世俗之常态自疑伏惟深察然此书也一读焉而采其意然后削而投之火中不足为外人道也引领台寺不胜拳拳
　　小贴子
