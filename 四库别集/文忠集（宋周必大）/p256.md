<!-- { "loadSidebar": true } -->
　　某闻学之为王者事其已久矣自尧舜至于孔子皆以生知之质日跻之圣犹且汲汲皇皇不敢自暇况后世之君可不重于学乎虽然此所谓学固非以辨析章句为能考覈同异为博也盖亦有要道焉孝于亲使天下之人知父子之道矣尊于君使天下之人知君臣之义矣敬其长使天下之人知长幼之节矣三者既备则又即方册之所载览古今之兴废如三代有道而长者仁也勤也俭也岂不足以为凖绳乎秦隋无道而短者不仁也怠荒也奢纵也岂不足以为龟鉴乎又如汉之初其君莫不知人善任使莫不从谏如转圜赏未尝不当功罚未尝不当罪向使子孙率是以行虽自百世至于万世何亡国败家之有及其衷也莫不昧于知人莫不乐于自用赏以私而不以公罚以情而不以罪是故或夺于外戚或壊于强臣前车覆而不诫履霜至而莫辨是皆成败之迹昭然可考者也刘宪欲太子畧知大意则用功少而为利多者不在兹乎
　　三月二十四日
　　説苑齐威公问管仲曰王者何贵曰贵天威公仰而视天管仲曰所谓天者非谓苍苍莽莽之天也君人者以百姓为天百姓与之则安辅之则强非之则危背之则亡诗曰民之无良相怨一方民怨其上不亡亡未之有也
　　某观周礼司民掌登万民之数自生齿以上皆书于版及三年大比则以其数诏司冦司冦及孟冬祀司民之日献其数于王王拜受之登于天府夫王者至贵也民数至贱也今以至贵拜至贱又且登之于天府然则管仲谓君人以百姓为天岂无所据而言哉抑尝以典谟参之舜之授禹曰可爱非君可畏非民皋陶之告禹曰天聪明自我民聪明天明畏自我民明畏五子之歌曰民可近而不可下民惟邦本本固邦寜自常情言之可畏惟君民何为哉莫高匪天民何与哉今圣贤之言如此何也盖民者天之所生也其形虽殊其气则通斯民懽欣和乐则三光全寒暑平祸乱不作灾害不生而邦寜矣斯民太息愁恨则日月亏五行沴年谷不登疠疾交至而国危矣是犹形影之相随埙箎之相应也故人君不欲得天则已如欲得天舍民何以哉呜呼管仲此言非伯者之言也周礼之言也典谟之言也



　　文忠集卷一百五十七
　　钦定四库全书
　　文忠集卷一百五十八【承明集六】
　　宋　周必大　撰
　　东宫故事二
　　淳熙三年六月四日
　　春秋左氏传鲁昭公二十年十二月齐侯田于沛招虞人以弓不进使人执之辞曰昔我先君之田也防以招大夫弓以招士皮冠以招虞人臣不见皮冠故不敢进乃舎之仲尼曰守道不如守官君子韪之
　　某闻人君量才而授任人臣量能而受职既授任矣必循名而责其实既授职矣必竭节以守其官夫然后上无废事下无充位而国家之政修矣昔者孔子之圣其道固可以致主于尧舜措俗于成康然而为委吏则防计当而已为乘田则牛羊茁壮长而已盖以为吾之官在于是能守其官则道行其中矣推而上之为大司冦摄行相事则首诛少正卯以惩乱政请治陈氏之罪以明王法未三月而粥羔豚者弗饰价男女行者别于涂内焉道不拾遗外焉齐归侵疆兹非守官之效欤由汉以来上不能量才而授任下不能量能而受职英俊或沉于下僚庸夫或窃于高位故为有司则莫知出纳之吝为守令则鲜着循良之称居当言之地缄黙而不言当可行之时退避而莫行方其位卑禄薄则曰吾未能有所为也而莫之为及位尊禄厚则曰吾不敢有所专也而莫肯为呜呼是曽虞人之不若也国家何赖焉虽然人君正心以正朝廷正朝廷以正百官正百官以正万民正万民以正四方苟能探本反始以化天下则虽虞人之贱犹将守其官而不失况于士乎况于大夫乎
　　六月十六日
　　唐高祖以秦王世民为天防上将开天防府置官属世民以海内寖平乃开馆于宫西延四方文学之士出教以王属杜如晦记室房元龄虞世南文学褚亮姚思亷主簿李元通参军蔡允恭薛元敬顔相时谘议典籖苏勉天防府从事中郎于志寜军谘祭酒苏世长记室薛收仓曹李守素国子助教陛德明孔颍达大学助教盖文达宋州总管府户曹许敬宗并以本官兼文学馆学士分为三畨更值宿供给珍膳恩礼优厚世民朝谒公事之暇辄至馆中引诸学士讨论文籍或夜分乃寝又使军直阎立本图像禇亮为賛号十八学士士大夫得预其选者时人谓之登瀛洲
　　某闻穆王命伯冏为周太仆正而告之曰昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦夫大臣而用正人固理之常无可疑者彼侍御仆从之小臣亦用正人何也盖大臣进见有时论议有节礼虽隆而情则疎始虽敬而久则怠非如小臣平居暇日游宴偃息未尝不预倘于此得正人而侍左右则从容暇豫拾遗补过无徃而非益此所以出入起居罔不钦也欤今太宗方在藩邸当干戈甫定庶事夫备之时已能集英髦而与之游分为三畨更日值宿朝谒公事之暇辄讨论文籍或夜分乃寝想其古今成败政事得失人之贤否民之情伪上无所不问下无所不言志同气合其益多矣是真得成周之遗意者也厥后致治之美庶几成康虽由太宗天纵之圣亦诸贤从容暇豫拾遗补过之助也呜呼盛哉
　　七月三日
　　后汉光武纪帝毎旦视朝日昃乃罢数引公卿郎将讲论经理夜分乃寝皇太子见帝勤劳不怠承间奏曰陛下有禹汤之明而失黄老养性之福愿颐爱精神优游自寜帝曰我自乐此不为疲也
　　某闻天以日运故徤日月以日行故明水以日流故不竭人之四肢以日动故无疾器以日用故不蠧然则自天子达于庶人虽有贵贱尊卑之殊其不可不勤则一也昔周公作无逸歴叙商周之君如中宗治民只惧是以享国七十有五年高宗不敢荒寜是以享国五十有九年文王自朝至于日中昃不遑暇食厥享国亦五十年彼立王生则逸不知稼穑之艰难不闻小人之劳惟耽乐之从则亦罔或克寿其利害得失岂不昭然易见耶惟光武身济大业兢兢如不及毎旦视朝日昃乃罢讲论经理夜分乃寝故能明谨政体总揽权纲可谓得商周三君勤劳之义矣享国永年不亦宜乎显宗乃劝以黄老养性优防自寜是岂无逸之指哉
　　七月十二日
　　汉书帝纪班固賛孝文皇帝即位二十三年宫室苑囿车骑服御无所増益有不便辄弛以利民尝欲作露台召匠计之直百金上曰百金中人十家之产也何以台为
　　某闻尧舜之时堂高三尺土阶三等茅茨不剪采椽不刮禹亦以卑宫室为美峻宇雕墙为戒此帝王恭俭之意歴代以为模范者也夫臣民之家力苟有余犹能治居室营台榭为瓌伟絶特之观岂擅四海九州之冨傋千官百辟之奉而不能捐百金作一台乎盖人主措心积虑与臣民不同土木盛则财用殚财用殚则赋敛重赋敛重则民力屈民力屈则祸乱作是故始皇作阿房宫东西五百歩南北五十丈上可坐万人下可建五丈旗周驰为阁道以象天汉既而盗贼徧天下秦室以亡炀帝无日不治宫室两京及江都苑囿亭殿虽多久而益厌诏于汾水之原营汾阳宫既而义兵四起隋祚倾焉由是观之文帝所以不为露台者非恶之也非吝百金也惜民力也欲保万世之基也上方尧舜禹之三圣其庶矣乎
　　七月二十三日
　　三朝寳训淳化二年秘书监李至进新校御书太宗因谓至曰嗜好不可不谨不必逺騐前古只如近世符彦卿累任节镇以射猎驰逐为乐由是近习窥测其意竞以鹰犬为献彦卿説而假借之其下因恣横侵扰故知人君淡然无欲不使嗜欲形见于外则奸侫无自入焉朕年长无他欲但喜读书用监古今成败尔至拜舞称贺
　　某闻人生而静天之性也感于物而动性之欲也圣人成天下之性故淡然而无所嗜众人以情逐欲故纷纷而有所惑欲知圣与愚之辨特在嗜好之有无而已况人君享四海之冨宅亿兆之上一嚬焉下无不惧一笑焉下无不喜苟不能清心寡欲使嗜好或形于外则其害有不可胜言者是故郑伯好勇而国人暴虎陈夫人好巫而民淫祀今符彦卿一藩镇耳以射猎为乐初非过举而其弊遂至扰民为人上者果可不审所尚哉歴观前代创业垂统之君继体承祧之主当天下平定徃徃嗜欲纷起不溺声色则殖货利不事盘逰则躭逸乐于是谗谄面谀之人窥其私而逢其恶使既安之业复危已治之功复替此古今之通患也惟我太宗则不然手平僣伪身致太平功成矣德盛矣方且淡然无欲惟读书以鍳成败尝谓宰相曰朕躬承累朝防乱之后励精求治祁寒暑雨未尝自便若以酒乐自娯则方务将壅百姓何诉大哉言乎奸侫虽欲窥测圣意何自而入诚可为万世法矣
　　八月八日
　　唐太宗正观十二年皇孙生宴五品以上于东宫上曰正观之前从朕经营天下元龄之功也正观以来绳愆纠谬魏徴之功也上赐之佩刀上谓徴曰朕政事何如徃年对曰威德所加比正观之初则逺矣人恱服则不逮也上曰逺方畏威慕德故来服若其不逮何以致之对曰陛下徃以未治为忧故德义日新今以治为安故不逮上曰今所为犹徃年也何以异对曰陛下正观之初恐人不见常导之使言中间悦而从之今则不然虽勉从之犹有难色所以异也上曰其事可闻欤对曰陛下昔欲杀元律师孙伏伽以为法不当死陛下赐以兰陵公主园直百万或云赏太厚陛下云朕即位以来未有谏者故赏之以导之使言也司户李雄妄诉隋资陛下欲诛之纳戴胄之谏而止是悦而从之也近皇甫德参上书谏修洛阳宫陛下恚之虽以臣言而罢勉从之也上曰非公不能及此人苦不自知耳
　　某闻自古人君为治徃徃锐于初怠于中肆于后此歴代之通患也试以唐论之所可称者三宗如明皇始用姚崇宋璟之言而定祸乱继纳韩休张九龄之説而致太平及其久也专信李林甫蔽塞视听至谓谏官也明主在上羣臣将顺之不暇乌用多言卒使明皇不闻其过驯至幸蜀之役宪宗始听李绛白居易之忠告继用崔羣裴度之至计削平僣叛再兴唐室及其久坐受皇甫镈之欺而不疑深恶裴潾之谏而加贬卒至于轻信方士服饵金丹不得其终独太宗则不然逺肃迩安不逾于朞月胜残去杀无待于百年功德如此尚何假羣臣之进言哉然而尊魏徴如师友待魏徴如骨肉褒崇赐予殆无虚月既询昔者之善否又计后来之得失呜呼若太宗者可谓善于求谏矣徴亦能随时指事深切着明不以患失为心不以逆耳为惧必欲人主思始而善终据旧以鍳新呜呼若徴者可谓善于纳忠矣君为贤君臣为良臣其由此也夫
　　八月二十五日
　　贞观正要十年太宗谓房元龄曰朕歴观前代拨乱创业之主生长人间皆识达情伪罕至于败亡逮乎继世守文之君生而冨贵不知疾苦动至夷灭朕少小以来经营多难备知天下之事犹恐有所不逮至于荆王诸弟生自深宫识不及逺能念此哉朕毎一食便念稼穑之艰难毎一衣则思纺绩之辛苦诸弟何能学朕乎选良佐以为藩弼庶其习近善人得免于过耳
