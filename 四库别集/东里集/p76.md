<!-- { "loadSidebar": true } -->
　　余始至京师识士复于荐绅大夫之座盖相与谈论而知其文学时为秋官属其哀矜恻怛之意见诸设施賛画亦屡有闻焉后陞安庆知府徃来者率谓士复奉法循理有爱民之实脩壊兴废得为治之体其去也民思之虽乆不忘又迁江西之广信其施政得民亦如安庆诗曰恺悌君子士复有焉今陞左叅政广西为大藩之元佐得以行其志而及于人者亦广矣夫为郡而治千里之地其民之情吾耳目易及也进而防乎十数郡之上董治乎千数百里之地其民之情欲吾耳目咸及之固已难矣而况濵乎穷山絶谷夷獠之区哉故善为治者必笃近而举逺逺者举斯其近无不举者矣周公论大臣之事亦曰不遐遗盖逺近无或违而后吾之职可以无愧焉余于士复二十余年之旧窃愿其所及人者广也因秋官正董廉恭求赠以文于是乎言
　　送独孤郎中致仕诗序
　　刑部郎中独孤乐善与予少同邑里同孤贫学成而仕同朝同自守不敢图茍得于义外若职务丛脞蚤莫恭勤不少间又屡奉使命道山川万里之险以效其臣职此乐善所有而予之所无也徒崇秩厚禄旅进而旅退上无裨于国下无益于民以不能逭素飡之讥者此余之所有而乐善所无也乐善少予六歳一旦引疾辞禄而去又余之所素愿而未得者也然世之知乐善者方叹其积累仕之贫而遽归休将奚以为卒嵗之计夫士君子俯仰无怍进退有道足以自裕贫非所恤矣亦何必为之私忧过计哉吾惟自念今老病日加不能自奋幸防恩罢归当与乐善藜杖棕笠日消揺龙洲鸥渚之间采芳酌清望南山之白云而歌考槃之诗一切尘虑不得以干其灵台丹府以为迟莫之适也乐善其俟我快阁之上玉堂学士大夫重乐善之归取韦蘓州诗分韵作诗送之故书余说为之序
　　东里续集巻八
　　钦定四库全书
　　东里续集巻九　　　　　明　杨士竒　撰序
　　送郭子泸赴广西佥宪序
　　皇帝正大綂之明年改元永乐将挈天下之民咸内之乆安长治之域深惟措施之术乃诏都御史移檄诸道按察司察所部守令能子民与不能者而升黜之又诏吏部檄百司举抱道伏匿之士与负才具沈淹下位者将显用之繇是吾友郭君子泸以知万县考治最又用荐者陞广西按察佥事将行知子泸者皆为忻喜荣艳谓可以行所志也而余窃有祝愿焉昔子泸起乡校上太学擢进士第既仕于朝为行人又出膺百里民社之寄博于学达于理周于务矣而又好善恶恶之志加切也以此徃司大藩耳目之寄造父御骐骥驰康庄恶足以喻其易哉人安得不忻喜荣艳者乎夫人防一邑之上其视聴询察易周也防一郡之上而欲其视聴询察之周也已难矣况进而防于数郡之上哉位愈尊势愈絶民愈逺则其下虽有困苦愁恨寒饿疾痛与郡守县令防贞仁厚贪懦残暴恶能一一及于吾之耳目也此非能忘其尊刬其势乐易而慈祥安有所得乎夫郡守县令得一人而善焉奬励诱掖之不失夫孰不劝于善遇一人而不善焉驱斥屏遏之不遗孰不惩于不善若是民固不沦于病也此又在致公于已之视聴茍不出乎公则必移是非之正反激扬之用而民不胜乎病矣此余所为祝愿子泸者也且广西为西南大藩逾五岭而濒乎夷獠之区民劳且病乆矣朝廷方夙夜在念前既命重臣徃镇抚之今又选择如吾子泸者徃职风纪之司则广西之民其安且治可待矣子泸宜有以称国家选择之意也
　　送彭先生序
　　世所谓君子者身在是即道在是而人之是非毁誉君子不计也君子之道凡君臣父子夫妇长幼朋友之伦天地万物精粗巨细之故日用作止语黙之则仁义中正恭俭防耻之用诗书礼乐脩身齐家治国平天下之务无不力探博考研覈深体求充于其身利于其行时而防也茹清饮洁休休焉不屈于富贵不汚于卑贱时而达也不问位之大小崇卑其才所施无徃不适功建于当时誉流于后世者由其道之足乎已也然其防也道閟而弗衒行独而弗偶世之人盖有不之知者岂惟不知有从而病之焉及其达也得行道之时有及人之泽而后人知之岂惟知之固从而乐之焉然人知之与否病之乐之君子奚与哉吾邑彭叔介先生承累世诗书之业尽心于仲尼以来至周程朱张之书凡性命道徳之微治已及人之术敬身而洁行屹然自持也方其闲居杜门刮去一切还徃请谒之事独时与二三同志相讲说唱咏为乐而世之病先生者盖有之矣先生持之益坚既而出教万安县庠又擢丞香山县政教之施化行而惠流上下咸宜于是人知而乐之者多也峄山之桐挺乎深谷之间未登于用孰名其嘉植哉迨夫斵琴瑟奏清庙而然后人重之理之固然者也余素知先生今以事来京师将还香山靖江府长史萧用道属余赠之言先生过故乡有达于君子之道而知先生又深者必有同余言者哉
　　送王琼州诗后序
　　西昌王氏以诗书徳义为乡邑之望者四百年于今矣宋戸部侍郎贽显融仁宗朝其子亿为吉州通判今邑中有具庆坊犹当时以为乡荣者戸部之后文学簮缨绳绳不絶而与余家世交且有连也余童丱时犹及侍教竹亭先生与其弟崇庆太守两先生既没世则挟所业请益竹亭先生之子伯贞先生伯贞先生博雅精粹俯接后进如春阳及物皆使之融鬯敷达遂其生长之意时以工部主事丁外艰居家余或旦而徃日中而返或晡而徃夜而返无不得所意欲盖非独余为然邑人俊秀之务于学问日挟所业请益如余者众也其得所意欲加深也伯贞先生今为琼州太守一时从游者皆已出而跻华陟要虽余之不肖亦叨禄于朝每引望南海而思邑人学者于今无所资赖然念先生綂治三州十三县环数千里之地专于宣上徳究民隠位足以行道惠足以被下使海邦霑文明之化岛夷乐衣冠之治则先生之功在彼犹在此也先生在琼六年今考绩来京师又别而归乡人后进有不能释然者作为文若诗送之故书余说于巻尾以解之
　　送夏驿丞诗序
　　泝文江而上不百里有山曰石屋前临大江江之外竒峯秀防骈立上下余尝扁舟徃来其防徘徊顾瞻甚乐之意者必有幽闲静贞之士居于其间乎前数年见乡先生吴孟勤罗徳崇言有所与游者夏彦琛及其弟惟琛居石屋之西皆简静乐善谨谨自持无所事于闻达好与儒生学士游闲居多畜经籍以自娱此岂吾所谓幽闲静贞之士哉今年在京师识惟琛于胡侍读光大所是时已用为桂林苏桥驿丞满一考而来且将复还蘓桥光大属朝之大夫士为诗送之又属余序其首君子之于仕也无论卑髙小大惟已有以称其任而不辱彼其慕髙而耻卑乐大而厌小者要皆不足与有为也驿丞之职卑且小又在遐方絶徼炎风瘴雨之地惟琛终三年之淹观其容色无不得之意而自其府至于藩臬之司至于天官皆考其绩曰能夫善防卑幼于尊可知善防难者于易可见使惟琛之仕不止乎此将见无徃而不称矣余安得不乐为一言
　　送陈司业诗序
　　宣徳二年秋七月吏部言南京国子监官阙上命翰林侍讲陈敬宗徃任司业于是京师士大夫皆为太学得人喜敬宗字光世初举进士为庶吉士时太宗皇帝临御之三年命礼部翰林简新进士端厚博达者廿八人俾进学禁中光世与焉尽出中秘书以增益之养之厚而望之重且以风厉四方学者而与于斯者皆能奋力自致后起而职论思掌帝制内佐六卿之政外賛方岳之治皆焯焯有树立不负任使而四方学者感发淬砺踊跃以起日益众矣盖文运至盛之际也今上临御之三年简用光世于首善之地此其所望之尤重也光世徃焉尽心其所当为将使四方服辟雍之化人材致誉髦之兴文运之复盛其又始于此哉此士大夫之所为喜欤光世防正简静在翰林二十年同僚皆乐与之亲今之去也多欲乞留之有正色言曰圣天子用志兴学育贤为臣乃昵乎其私不能有所助耶有为光世私计者从傍叹曰使光世道行于太学于吾徒何敢有爱然近之为司成亦难矣同则好异则恶有如其寮或所存之不同而龃龉于下虽光世贤且才其能有所自遂以称塞徳意乎余曰不然古大司乐有道徳者使教今之教者岂非明夫道徳者欤以善人恶善人必无之理也又奚虑之之过乎于是舘阁诸贤于光世厚者分题赋诗赠其行而谓余为之序
　　送陈嗣初诗序
　　仁宗皇帝初御天下顾问少保臣士竒曰东南文献邦尚有老于文学而潜未用者乎士竒顿首言臣愚不足以知盖闻蘓有陈继焉即日遣使者驰驿徴之初至授国子博士以为四方学者之资既而上欲自资改翰林五经博士时初建文阁召寘阁中得恒侍燕闲效裨益加亲宻焉今上嗣大寳诏脩两朝实录简为史官嗣初操存正识见明所叙述直而约婉而严得书春秋之法信良史也书成进官检讨逾年以目眚求致其事归诏从之士竒与嗣初同在馆阁同史事嗣初博古知要尤长于礼予资之多矣于别也不能已于情故赋诗送之且致讯张宗海尤文度云诗曰在山有云在泽有鱼睠言偕防优哉于于云升于霄鱼游于川今子逝我我心悁悁石以璞辉渊涵珠丽君子归止于邦之贲翽翽五彩羣飞攸从邦有君子多士其宗煜煜徳星睇彼东南我懐伊人宁不嗣音
　　送张员外序
　　太祖皇帝御天下用贤致治其取士非一途而必本诸其材与行也有裕于赀而达乎政理者皆得举用盖裕于家必能守身达于理足以济务圣明惓惓致治之意也于是阶此而陞华要列中外着誉名者徃徃有焉方是时华亭张賔旸被擢为鸿胪属賔旸温恭有仪闿防能慎持之以防行之以勤盖士大夫多爱重之皇上临御之初陞为戸部主事越数嵗又陞员外郎官益进而务益通矣夫官进者或骄务通者或怠賔旸在户部几二十年未尝有滞牍有废事而所守益笃非其有恒心而能然乎士惟有恒心而庻几乎保终吉也今以考绩复还南京特一言张之缙绅大夫士相继为诗赠之云
　　送罗敬序
　　士习轻实履而重茍得非一日矣而吾乡其俗敦诗书其父兄躬率子弟以徳义其学者务乎内不役志乎外盖今尚有可称焉吾去乡而仕于朝二十余年后余而学者多不及识近数闻罗敬笃践履贵重其言行不同乎流俗今年防试天下贡士余为考官正副榜五百人而吾邑与选者十六人不与者敬及刘鼎四人焉耳既出院敬鼎偕十六人来谒敬雍容端雅鼎爽朗防达恭然在群軰之中怡然无得失之意余时未暇为十六人者之喜而喜敬之四人者其所存有过人焉盖非独余之喜缙绅君子见四人所存如此亦皆喜吾邑之士有过于人也礼部既援例遣鼎三人者归敬入太学太学生日益众学舍无以容又奏遣敬等归罗故庐陵清湖宦族世有科第分居泰和之梅溪数世矣懐忠信脩礼义相袭不絶至敬之父宗智甫以学行为学者师敬涵濡家教而一志乎内盖所谓吾乡之俗之有可称者也勉哉敬也士贵务本而将以行之古之君子明善诚身之学益进而有成焉推而施于家又推而事君治民以为国家之华岂徒自足其身哉勉哉敬也吾所为望于子者逺矣子归拜家君过庭之训有不同于余言者哉
　　送段叅政诗序
