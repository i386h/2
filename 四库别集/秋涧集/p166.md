<!-- { "loadSidebar": true } -->
　　今体察到良乡县管站官王提领等至元四年至元六年于站户纳到祗应钱内侵支讫钞数为此就责得司吏王仲筠状供管站官吏于至元四年至元六年祗应钱内侵支讫钞八锭二十五两五钱据此合行纠弹
　　为孙弹压代军事状
　　今察到左卫亲军总把张大亨下弹压孙旺至元七年二月代替讫哨马刘本户军役周歳雇军丝一千两已得讫丝一百两就取问得孙旺招状是实据此合行纠呈
　　弹固安州官吏克落盐折粟价钱事状
　　今察到固安州官吏将至元三年盐变粟数作至元四年盐粟见在报过大兴府依已报四年粟价每石四钱伍分追钞其固安州却分出三年粟数依当年粟价每石六钱追钞为此就责司吏张安仁状供当原系司吏于仲渊等将三年支不尽粟六千四百四十四石二升作四年见在报过在后总府依四年粟价每石四钱五分追要钞数此时照出三年粟数并价值于前州官刘州判处商量蒙拟定三年粟数止依当年粟价每石钞六钱追收见收到钞二千七百两五钱四分得此文状叩筭得三年比四年粟价每石多钞一钱五分计多余钞一十九锭十六两六钱据此合行纠弹
　　弹东安州官吏克落盐折粟价钱事状
　　今体察得东安州盐折粟价至元三年每石六钱至元四年每石四钱五分除起纳就支喂马駞外至元三年见在粟二千六百九十二石至元四年粟八千八百七十五石五斗二升一合七勺有司吏李让将三年粟数并作四年见在申报在后大兴府验已报四年见在每石征钞四钱五分其当该司吏李荣并提控杨守荣却将至元三年粟数依当年每石钞六钱追收比四钱五分余征钞八锭三两八钱畧问得司吏李荣招状已取到三年钞折粟一千五百四十石六斗五合计余征钞四锭三十一两九分据此合行纠弹
　　乞征问取牧马地草粟事状
　　今察到涿州站憀占牧马地内有熟地二百七十七顷二十二亩每年召人租种每亩收粟三升秆草一束为此取到管站官提领马仲祥呈并与所察相同今叩筭得上项地亩每年计取粟八百三十一石六斗六升秆草二万七千七百二十二束且自至元三年为头至今四年计粟三千三百二十六石六斗四升秆草一十一万八百八十八束据此合行纠弹
　　弹东安州司吏不公事状
　　今察到东安州刑案司吏张芮赃滥不公为此就责得张芮招状于至元四年十二月终刘仝等处免刈苇草要讫钞四两五钱至元五年免放李守政解锯夫役要讫钞五两至元六年七月于娼女常海棠家内饮酒逐件是实即追到钞七两五钱再将本人审问无寃断讫二十七下勒停了当今将上项钞七两五钱随呈解去伏乞御史台照详施行
　　体访保申令史曹士良状
　　访问得曹士良只身于在都铜马坊寄居住坐于今年六月内前徃上都至今未回今就问得左巡院司吏张仲礼称当间系燕王位下赵二奉御对警使警判保举曹士良系真定路附籍人户儒吏俱通以此准凭转保申府了当今来窃详既大兴府令本院踏逐通经史令史一名自合公选可应之人其左巡院官却行徇情转保讫自来素不谙知人员事属违错据此合行一就纠呈
　　弹涿州站官私使祗应钱事状
　　今察到涿州管事官刘提领等至元四年至元五年于站户纳到秪应钱内侵支讫钞数为此就问得次官提领马仲祥称本站官二员吏三名于四年五年秪应钱内侵支讫钞一十二锭是实据此合行纠弹
　　弹赵州平棘县尹郑亨事状
　　今体察得赵州平棘县尹郑亨自到任以来声迹至甚不佳本官酗酒狂为连结朋比游行私家无日不饮及求娶娼妇展散不公挟弓放弹损伤人目如此非违事理就问得本州司吏王柔张才称与所察相同合行具呈伏乞御史台照详施行
　　一本县西关开门户娼妇邢绒哥与郑亨私先徃来于今年七月内求娶为妻照得旧例监临之官不得与部下百姓交婚虽防赦犹离之况娶娼女户主为婚参详县尹字民之官务在肃清所部礼义兴行今所行如此事属汚滥
　　一自到任至今别无可称声迹与本路扇赵史提控王太医靳提控日逐朋从游行私家饮酒无度如今春北寺救火其郑亨乘醉执持棍杖沿街驱率人众致将小耿打伤头面参详应救而不救自有条禁罪名岂得恣为殴击乱行无法足见居官素无政体事属违错
　　一于今年春令在县秪候人屈首领引宅司郑都管于县西村分发讫马尾罗儿约三百余个每个要白米一斗无米敛钞一钱四分其公然展散无所畏避事属贪鄙
　　一今夏捕蝗自佛寺为头迤西村分所至辄取要鸡酒每饭杀鸡数只且天灾如此农民嗸嗸困于捕役当此之际其郑亨恬不为意饮酒食肉以悦口腹其为不恤无重于斯
　　一去年夏挟弓放弹将县民曹博士左眼打伤致令本人损伤讫一目无所告诉照得放弹及投瓦石在庶民犹有明禁详此纵或误伤亦无一方师帅民所具瞻挟弹行游弹射鸟鹊而为少年童子之事是为不应合行纠弹
　　荐济南士人杨从周事状
　　盖闻为国所重必在得人报恩之义莫大荐士今体访得济南士人前监察御史杨清卿孙杨文郁天姿雅厚而有文子史羣经多所浃洽今年近强仕经明行修不求闻达侍庭闱以蔬水悦亲居乡里以教授为业传箕裘于三世罔坠先声蔼闻望于一方式敦薄俗诚当代之孝亷士林之挺特也傥蒙省録必有可称不惟激劝士夫进学之心庶几媿奔形势者于肃清风化似不徒然谨具状举闻
　　弹中翼军骚扰百姓事状
　　今察到中翼侍卫亲军杨千户崔百户髙弹压下军人自至元五年八月前来武清县北乡等处于民家安下每日取要饮食及递互敛索马匹草料至甚骚扰不安稍不应付恃赖众力辄发恶言恐吓侵陵无所不至每年直至来春三月方才起离虽曽陈告县官不能禁制使当差平民无所赴诉深为未便今就问得本县东至孙家务西至牛人南至召香一十余村及取到百户梁仁主首赵伯昌社长田祥等状供与所察相同据此合行纠呈
　　弹漕运司差委官非理骚扰事状
　　今体察到漕运司同提举下委差唐古张千户等于今年正月间骑坐铺马三匹前至武清县北洪济镇将本镇主首张聚等用绳子拴缚打拷非理取要饮食等物就责得张聚等状供与所察相同防详本镇不系站赤路程遇有使客铺马饮食皆取自民间而漕司官吏每年不时经过其唐古等恃赖本司形势如此纵暴不公非止一次畧取今次强拉要讫物件并多取讫饮食数目合行开坐纠呈
　　弹李二寺仓损坏官粮事状
　　今察到李二寺通济广济二仓见在粮粟用露囤收贮其仓官不为用心以致倒塌讫露囤五十八座并不修理损坏官粮计九千八百余石据此合行纠弹
　　弹右巡院准拦王得进事状
　　今察到在都西曲河坊丁阿齐女心哥招到河人户王得进弟王齐诺为婿于至元六年十一月内为病卧于积粪团标内冻饿身死并不停丧依理埋殡恐邻右知觉比及天明擡舁出城烧炀了当其丁心哥亦不持服于今年五月内有母阿齐接受讫本家安下数年今平凖库刘大使财钱钞三锭金子六两为妻了当又买与丁心哥女妇一名于八月内有王千奴兄王得进具状告到右巡其本院官吏虽判内行并无取责却有坊正陈提领为与丁家关亲遂私令折和至当月初四日丁阿齐与讫王得进买服物折钞五十贯其当该司吏刘渊两次要讫王得进钞六两秪候人小杨等二两七钱于初九日接讫拦状为此追到原行文卷及问得原告人王得进并过钱人薛仲甫张得林随逐刘渊人刘得进俱与已察相同今来叅详据丁阿齐图财主婚浊乱人伦不有所天其刘大使明知违法辄行求娶其右巡院官曽不详审俱系妄冒败俗伤化之事辄虚调行遣并无取责却于公接受拦状纵令公吏等人私下折和如此开闭幸门挠乱公法事属违理合行一就纠弹
　　论课税户总府管领事状
　　窃见随路运司见管课税户五千七百余户契勘系先朝初立课税所时将应设官吏就作本所户计用之添重气力协办课程今运司已立数年其官吏及院务人员皆从朝省拟注据此等户计实无所借近体访得尚书省遍行随路如遇婚姻田产词讼等事令总府运司关防一同归断给者徃徃有之深为未当至如随路鄂啰比之此户尤重今已令总府管领近年以来至甚简便合无除灶挿户外其余并总府管领实为长便
　　论法官沈侃陞用事状
　　窃见法官沈侃性端方通经旨知典故年虽耳顺精神未衰于老成实具典刑在司理诚为师表兼本台执法如侃者议断公平情文两得至此理宜陞用以表良能









　　秋涧集卷八十八
　　钦定四库全书
　　秋涧集卷八十九
　　元　王恽　撰
　　乌台笔补
　　举河南士人陈天祥事状
　　今体访得河南府士人陈天祥沈正有为达于从政隐居嵩少相近十年读书种田不求仕进中统三年大名宣慰司曽将天祥擢充新军千户勾当镇守三汊等处聊复效用已有能称今国家经畧江汉得材为急其陈天祥久播学优之誉适丁强仕之年合无就令河南行中书省举用以试所长
　　为盗贼纠治真定官吏事状
　　今体访得真定府即日羣盗公行或窃或刼无所畏避据前月上半月内一夜之间失事者凡二十余处如高努千户任子齐等家纵火恐喝盗取财物是也其府官司巡捕无方但薄暮声钟辨明啓闭使阖城之民遇夜惊惧寝处不安显见府司官吏罢懦不职威令莫行不能消弭擒制以致如此且真定为燕南剧镇又连年蝗旱艰于衣食者众此风大不可长叅详上司若不早为规画督责官吏严行禁止窃恐因而别生事端深系利害据此合行纠呈
　　请禁治秽恶语言事状
　　窃见中都市井小民行言立语多作秽谈以至父子兄弟不能回避行厯窃恐久而成俗以为寻常据秽浊风俗莫此为甚叅详系有司不能肃清所部以致如此兼京兆风俗之原合行禁止以革薄俗
　　论居官身故等官员子孙承廕事状
　　防验中书省钦奉圣旨条画内一欵诸取廕官不以居官去任致仕身故其承廕人年及二十五以上者听照得今者身故官员子孙已拟叙廕其居官去任子孙应廕者至今本见施行外据致仕官子孙徃徃亦未蒙定夺如真定张宣抚子复前泰安州尹赵德庸子符是也卑职叅详即今贪冒成风恬不知退如一二以理致仕者宜蒙显异若应廕子孙反为迟疑不蒙定拟秪以身故者听叙是使为子孙者得父祖早故为幸非所以进廉隅而激贪鄙也兼照得旧例诸养素丘园征聘不赴者子孙尚得以征官为廕况识官清要厯年深逺之人乎理合比父祖身故者即令叙廕为当其居官去任子孙亦合依奉圣旨条画定夺施行
　　为救治虫蝗事状
