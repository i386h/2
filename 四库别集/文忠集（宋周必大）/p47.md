<!-- { "loadSidebar": true } -->
　　简求八坐延拜四邻用掌礼之鸿儒付本兵之大柄盖六艺成于夫子可辟莱俘而一编授于留侯卒筹汉幄何常勿闻军旅之事夫岂不全智勇之名必惟其人乃振斯道恭惟某官沉谋先物古学造防令闻施诸身多士之所楷式嘉猷告于后近臣以为表仪演丝纶于掖垣成羽翼于望苑逮兹图任翕尔佥谐正卿五世之昌已昭祖烈丞相六竒之计行阐家声某托契有初辱知良厚属充员于郡国昉依芘于庙堂欣幸攸深敷陈罔究
　　囘江东漕杨秘监万里啓
　　集浴凤之池积愧车茵之沗冠沐猴于楚更慙轓盖之临辱大贶之先施负小夫之不敏恭惟某官文规姚姒道出羲黄直节修能众共难者独易耳要官羙职人所就者辄违之惟九重简眷之深且多士依归之久履端伊始防内何疑某久濶襟期毎思簮盍郡国虽分于两地江湖实共于一天湘水岸花我正哦公之留咏钟山雪竹公当访我之旧防声画遥陈悃悰莫尽
　　囘丰漕谊啓
　　六条察州千里命驾俶临封部大播欢謡恭惟某官学问见乎躬行才猷存乎世济永懐先烈歴仕三朝清风着于拾遗执法之时敏徳高于将命谈经之际繄贤孙之是似考流軰以谁如暂屈乗轺即看持槖某一违氷峙屡对炎蒸注目剡溪怅莫谐于访戴庇身荆水幸将遂于依刘方尺牍之仅驰乃公函之叠委其为愧感罔究名言
　　囘丰漕生日启
　　某窃以诵哀父母之诗毎感左垂之日读寡兄弟之礼况当右拱之时曽未释于端忧敢与闻于賛善伏蒙某官嘘枯意重潄润才清笃聨事之至情致执谦之善颂既迈吉甫穆如之作又形仲尼仁者之言申以醪牵重之仪物恭敬而实兼偹于未将正则而钧有光于初度其为心感尚俟面陈敢冀逮慈特垂孚照
　　贺丰漕生日启【绍兴四年】
　　康节编年甲辰为首屈平纪月摄提是先既聚粹于古今宜钟英于徳业功名富贵我固有之耆艾炽昌天方俾尔某念昔倾盖而如故幸兹同官而为寮三公惟其人愿致槐庭之祝千秋无有害更伸椿算之蕲防物将诚别缄凟聴
　　囘江陵章侍郎贺年启
　　四时之首载记上春千里而遥阻陪下客感流年而拊髀笃邻好以倾心恭惟某官徳望日新政功时敏吞云梦之泽浩浩襟懐成章华之台熈熈景物顺履人正之吉适符王觐之期行度玊墀遂调金铉某仅传雁字过沐鲤书癸丑之年怅越吟之未继正孟陬之月幸楚些之同歌在企咏以交深非叙陈之可究
　　贺葛知院拜右相启
　　兹者上初命相公首奋庸国有世臣既积徳有功而后用天将大任况旋观厯试之甚详方永世以无穷冝羣公之交贺恭惟某官躬被九徳学该六经文如日星之丽天量若江湖之容众儒科奕叶逺矣高曽法从三朝盛哉父祖粤若结绶王畿之日已皆秉钧宰相之期然立朝二十年执政四五载始扬涣号序进鼎司盖更践多则望实益隆眷加厚则倚毗兹久为房为杜掩唐史之旧闻如吕如韩继朝家之盛事某夙陪禁直常接政途心虽决于归田身岂离于播物其为欣忭罔既敷陈
　　囘富沙陈守居仁啓
　　政成黄鹤之楼玺书诞布身入红云之岛符竹增光况宻邻于故乡谅深惬于雅志恭惟某官徳量江海词华日星近臣尽规久着演纶之誉仁者有勇更推治剧之才肆颁易地之恩庸示朝天之兆少需五月即缀三台某过沐谦勤特贻缄翰箧有潜藩之绶昔恨阻于一行心懐同榜之英今遥思于参坐其为颂咏罔既敷陈
　　贺余同知端礼启
　　辍縂铨曹进陪筹幄兵权加重国势弥隆恭惟某官信敏而恭直方以大抱经纶之奥学储蠖濩之深知曵履中台昨已期于大用佩麟留府人咸叹其小淹逮趣召以来归果奋庸而图任夫以文武兼资之素久已全知勇于胸中则于枢机恊賛之初足以运华夷于掌上功名之立日月以湏某夙幸同朝兹叨乗障逖聴邮传之至可稽牋敬之修其在欢悰曷胜言喻
　　囘何运使异启
　　倦直谏坡荣持漕节闻九重之临遣圅致尺书逮六辔之遄驱遽勤公牍厚甚绸缪之意粲然黼黻之词三复以还载欣奚喻恭惟某官抱精粹高明之学济中和敏达之资以善飬人聚麻源之万卷有猷告后陈骑省之千言茂膺礼乐之华来接湖山之胜时雨以化君子徳风以偃小人类非俗吏之为可大贤人之业宁容淹久即庆召归某已薄期尚依樾防幸晤言之有日冀保卫之无諐
　　囘广州赵侍郎彦操启
　　念昔同朝恍如隔世兹楚粤虽分于湖海而郴连幸接于封疆属当移疾之时浸阙传邮之问缄书先暨感臆倍深恭惟某官望重闲平才髙贺白蚤尹厘于天府尝賛贰于地卿近辅要藩笑谈可辨南方钜镇绥抚何劳姑烦宋景之清重布君严之治马人龙戸咸聴令于旌麾豹尾鸡翘即归班于禁从愿谨卫生之节庸需趣召之音颂咏交懐敷陈奚究
　　囘江陵王枢使蔺啓
　　起西掖之旧图南纪之安棨防一临旄倪胥庆眷言下国本大邦山带衡阳倚荆州而成赋地濵湘浦夹湖水以朝宗盍通执讯之书少展附庸之敬属婴疴之浸久欲削牍以未遑逮辱先施奚胜厚愧恭惟某官徳尊一世学贯六经正大规模由家传而自得刚方节槩逢主圣以弥彰言扬于侍从之时弼直于賛襄之日冝其入相何乃出藩昔为吴蜀之必争今距京畿而甚迩他人莅此惟政平讼理以安民宿望临之谅器备车修而复古伫聴晋公之伐蔡岂徒王粲之依刘某自叹衰残正蕲归老譬诸西燕久寄兴于东流曽是南贫暂分光于北富瞻依偹极颂咏难周
　　上韩帅书【绍兴三十年正月】
　　某闻之士无介绍而欲求进于公卿之门其説盖有二焉非政术足以取知则文学足以自见者也国家长育人材云蒸雾集于此二者不可谓无其人然以防明公之庭辄销宿愧畏无敢自饰固陋而衒鬻其所长者非明公拒之以訑訑之色也盖秋水虽大至北海则望洋而叹公输虽巧闻偃师则不复语艺此理之常无足怪者今夫中台万务厘以六职莫难于铨衡而明公常掌天官矣莫重于邦赋而明公常为大司徒矣莫慎乎谳狱而明公常帅宪部矣不宁惟是事至繁者京兆也而兼总于理财之余至重者南海也而収功于谈笑之际任至专者陪京也而开府数月百废具举明公之政可谓絶人矣文思天子圣学髙妙出于生知大风之歌横汾之词虽贾马严徐不足以窥其万一而明公簮笔持槖出入禁闼者十年论思于朝夕相应以义理至于舂容大篇庆成郊祀则又亲屈宸翰为之歌明公之文可谓名世矣然且接士以谦待下以礼虽泾渭炯炯于胸次而江海其量于人盖无所不容也粤自弥节于兹一时僚吏智者竭其才勇者効其力官无旷职职无废事独某以无用之才居无用之官日饱虀盐月俸数万无丝髪铢黍以稗公家不汰逐之幸矣顾何以冀知遇也哉虽然窃有説焉昔韩愈为博士也事郑余庆于祭酒分教东都生也又事余庆于东太学为郎都官也又事余庆居守故余庆待愈毎加礼焉非以其三为属吏耶如某政术文学诚不足以偹执鞭于左右独念向者抱关毂下寔事明公于版曹今典教别都也又事明公居守槩之旧比似非偶然然则受知于今日图报于异时固不宜在门下诸从事之后矣请以是为绍介不宣子柔弟亲书【绍兴三十年正月十五日】
　　论乡闾之盛旧云齐女之贤参氏族之华亦曰韩门之乐矧君甥舅之党实我婚姻之家欲宿好之弥敦假良媒而徃聘伏承某人令女组紃婉娩承母训以有初而某舍弟必疆铅椠操修读父书而无怠是求兰季来相棣华首夏犹清已卜御轮之日迨氷未泮兹为纳币之时防物之仪别缄以载【韩氏齐人】
　　囘陈运使之渊状【绍兴三十年九月】
　　伏审逺祗召节甫及修门竚承宣室之咨立簉甘泉之从已懐漫刺即望前驺欣跃之私指陈莫喻
　　囘林宫教状【同前】
　　伏承驾言畿甸归觐庭闱属谒制之攸拘望离筵而阻簉先勤诲劄弥剧愧懐方此薄寒倍蕲厚爱
　　囘郑编修樵状【绍兴三十一年】
　　伏审以枢庭之掾繙藏室之经事任清髙搢绅钦瞩顾惟晚进将侍下风方极欣愉遽蒙缄翰防谦过厚积感惟深
　　囘吉州王守佐先状【隆兴元年】
　　比者恩许奉祠驾言归里安文公之政已受一防扫夫子之门将窥数仭其为欣怿岂易名言
　　魏漕安行逺迎状【仝前】
　　伏审肃驾輶轩按行支郡吏民耸聴畏新使者之先声父老懽迎叹旧神君之尚壮岂谓幽栖之地僻亦将快覩于云披欣幸居多指陈莫喻
　　谢林尉秀状【同前】
　　郊居甚僻賔谒尤稽礼尚往来先辱高轩之过出无仆马未遑下泽之乗惟愧感之交懐非名言之可尽
　　囘永新张秀才居仁状【隆兴二年】
　　逺屈髙轩宠贻长韵情文厚甚虽非衰朽之敢当词采粲然足见藏修之有素莫展报琼之好空勤垂槖之归愧感在中敷陈难尽
　　黄提刑绩逺迎状【同前】
　　伏审持节察州扬舲及境幸与渔樵之侣将窥绣斧之光其在欣愉预盈襟抱
　　囘刘通判徳骥状【同前】
　　伏承言归髙隠特枉好音方防蹇以亟前怅挂颿之已逺其为愧悚莫尽名言
　　囘吉州倅钱穉先启【乾道元年六月二日】
　　伏承佩印监州牵丝入境霈随车之雨将慰暑耘瞻泥轼之星已形梦想椎钝未修于尺牍柄谦先枉于柔圅喜愧交懐指陈莫喻
　　转官囘钱倅状
　　久縻祠廪已愧空飱兹攷岁成复叨平进属婴疴于郊野阻叙感于賔阶敢意谦光特贻庆问其为慙荷未易敷陈
　　李提刑植逺迎状【乾道元年十二月】
　　伏审肃持汉节咨度周原岂图正事于龟藏乃幸仰瞻于犀匿忻愉斯甚敷述奚殚
　　蒋丞相先状干【道八年】
　　比者恩予外祠道由潭府即望门墙之峻可稽名姓之通其在欣愉靡殚敷叙
　　道中谢官员访及状【同前】
　　言浮小艇载渉大邦荷飞盖之来临怅登门之莫遂其为愧感交集襟悰
　　囘叶守鹿鸣宴状【淳熈元年】
　　伏蒙台慈特枉华翰俾预兴贤之礼且观劝驾之光属此抱疴阻于缀席其为愧感罔极敷陈
　　囘郑秘监丙状【淳熈五年九月】
　　特辱诲缄恪遵明诏复暴书之盛集许接武于华筵荣幸居多敷陈难喻
　　中元囘方守状【绍兴元年】
　　耆艾炽昌之颂合俾邦侯中和宣布之诗当歌刺史孰谓斯干之余意反贻所部之陈人情虽本于过谦事不几于倒置其为感悚未易名言
　　囘潘倅杨倅状【同前】
　　海沂之康盍歌别驾之政邦国是有当颂大夫之宜何期贱生反辱竒语虽佩过谦之施曷胜倒置之慙
　　答众官状【同前】
　　月宿南斗偶类韩公之生诵如清风过勤吉甫之作顾乗除之何有视颂好以多慙愿言珍藏庸结永好
　　中元囘吉州杨倅状【绍兴二年】
　　桑榆向晚懐六射以增欷藻翰弥新借四贤而发咏深为善诱非曰拟伦拂十革以珍藏激寸心而铭感
　　答众官状【同前】
　　字余灵均怅焉初度之日俾尔耆艾愧甚东方之诗意已重于岱嵩羙更逾于锦绣其为感荷罔既敷陈









　　文忠集卷二十七
　　钦定四库全书
　　文忠集卷二十八【省斋文稿二十八】
　　宋　周必大　撰
　　记　传
　　肖顔堂记
