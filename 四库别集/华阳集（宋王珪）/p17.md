<!-- { "loadSidebar": true } -->
　　华阳集巻十七　　　　　　宋　王珪　撰制词【乐语】
　　集英殿乾元节大燕敎坊乐语
　　敎坊致语
　　臣闻帝乘离火应赤符诞圣之期云上需天啓秘殿示慈之防横九门之协气沸万玉之欢声普祝睿龄乐逢华旦伏惟皇帝陛下至仁天冒盛徳日跻御尧屋以非心降禹车而泣罪储精峻庑安行帝道之常收视邃旒坐照物情之隠妙功而不宰畅伟迹以无前遹丁震夙之期肇戒清和之候月维几望风自南薫云覆翠华天临熉幄拭玉来宝邻之使充庭旅絶域之奇称万寿之无疆歌太平之既醉七百年肇乎卜世自符周厯之长八千嵗始以为春更越庄椿之固臣等谬参法部获叩宸墀不度才孱敢进口号
　　口号
　　清跸传音紫禁来逡巡万玉拥钧台南山镇地符宸算北斗倾霞入宴杯镐饮篇中鱼演漾虞韶声里凤徘徊年年赤帝乘离月长见云龙帐殿开
　　勾合曲
　　万春介寿方称汉殿之觞百辟均欢正协舜琴之曲宜赓备奏参抃太和上怿皇情敎坊合曲
　　勾小儿队
　　玉宇风微觉纎埃之不动金徒漏缓知瑞旭之初长尧樽才泛于九霞禹防正趋于万玉宜诏髧髦之侣来陈舞羽之容上悦天顔敎坊小儿入队
　　队名
　　仙曲闻韶后童裳舞勺初
　　问小儿队
　　祥凤倾梧帝所殆非于人世恩鱼泳藻皇慈适浃于臣心何缘青佩之羣得簉赤墀之地整鲜巾而昭烂俨长袖以舒徐必有从来雍容敷奏
　　小儿致语
　　臣闻周雅万年荐自天之时福尧封三祝感及物于君仁适临出震之辰爰纪乘离之月敞大庭而肆宴浃罄宇以均休伏惟皇帝陛下握斗披元抚辰凝治雷霆孚号一鼓舞于羣生云汉睿章共昭回于上象纳民福寿措国盈成滞穗余粮已溢农畴之望祥图瑞牒弗停史笔之书今也素魄将盈赤精甫烛盛蒲鱼之乐饮洽苹鹿之欢心陋唐节之千秋或亏诵圣尽禹朝之万国咸走宾王同输就日之诚共祷后天之算臣等佩觿弱齿秉翟微踪偶祗召于中宸愿呈仪于丹戺进慙薄技仰侑皇情未敢自専伏候进止
　　勾杂剧
　　蹁跹长袖适停逸缀之文曼衍都场未尽多欢之具宜荐滑稽之戏以资恺乐之情徐韵宫商杂剧来欤
　　放小儿队
　　舞茵彻绣暂收画鼓之声宴斚浮香渐转緑槐之影歌沛风而甫歇咏沂水以将归再拜天阶相将好去
　　勾女弟子队
　　华簪拱极黼坐当阳幸天地之同符复君臣之共乐虽喜天杯之泛未呈风袖之妍宜按籍于梨园俾荐欢于镐邑速进惊鸿之态来参翔凤之仪上奏天顔两军女弟子入队
　　队名
　　神枢标庆诞仙缀侑皇醺
　　问女弟子队
　　帝幄天髙人寰斗隔鹓鹭之羣下集鱼龙之戏前陈何巫山行之踪肆洛浦凌波之步辄离云岛直叩天阶必有剖陈雍容敷奏
　　女弟子致语
　　妾闻少皥应符纪华渚流虹之异商王受命美皇穹降鳦之祥伟上圣之挺生当南讹之肇序三灵拥祐诸福丛休对蒸云复旦之期广湛露晞阳之渥着为盛节永属熙朝伏惟皇帝陛下躬揽乾纲心游地秘迪一祖二宗之训同三王五代之符偃然一函夏之归坐以须大昕之旦康功即底坠典交修内则文物盈廷跻声华于古治外则讴歌载路乐富庶于多方聿临载诞之辰普祝无疆之庆霑皇慈于镐饮彻雷极以嵩呼北辰受众星之环长居紫禁南极观老人之见永辅丕图妾等谬齿仙场幸逢圣旦愿应铿纯之节觕陈蹈厉之容未敢自専伏候进止
　　勾杂剧
　　天仪有穆星弁无哗顾宴斚之云周虑欢衿之未洽宜荐邯郸之笑以参平乐之嬉徐韵金丝杂剧来欤
　　放女弟子队
　　肃肃都场九奏之仙韶终曲耽耽广殿万年之嘉树移隂蓬岛路遐瑶池日晩彻绣茵而浪巻振防袂以风翔再拜天阶相将好去
　　集英殿皇子降生大燕教坊乐语
　　敎坊致语
　　伏以鲁观占云适纪新阳之应震宫主鬯早开皇序之祥况宝厯之逢熙复宸居之乘豫特颁广燕用饰多驩恭惟皇帝陛下徳迈往初仁渐动植虎旂犀甲韬兵于武库之中桂海冰天献賮于彤墀之下休符兆于君徳寒律变为春和浃嘉气于神都列芳筵于秘殿下珍羣之鹓鹭发和奏之笙镛于时日上扶桑风生广莫度芝盖于丹墄降金舆于紫闱百兽感和率舞帝虞之乐羣生遂性如登老氏之台固已追平乐之胜游掩栢梁之髙防臣谬参法部获望清光靡揆才芜敢进口号
　　口号
　　忽觉祥烟绕禁门宝慈宫里见皇孙便令三洞张钧乐直许千官醉御樽未晓清风生殿阁经旬赤气射乾坤须知此防非常有遥看天顔一倍温
　　勾合曲
　　露泛帝觞凝三微之协气星聮朝弁灿初日之祥晖方鱼藻以均欢宜箫韶之合奏宸游正洽乐节徐行上奉天顔敎坊合曲
　　勾小儿队
　　燕觞飞羽方歌湛露之诗广乐摐金已极钧天之奏宜命游童之侣来陈舞佾之容上奉皇慈敎坊小儿入队
　　队名
　　游童春自舞仪凤晓先鸣
　　问小儿队
　　宸廷广御仰侔太紫之躔钧乐更和曲尽咸英之奏何处采髦之侣辄趋文陛之前必有所陈雍容敷奏
　　小儿致语
　　臣闻舜帝仁深众极慕羶之乐周家徳盛时歌在藻之娱属绍美于皇图早发祥于甲观宜锡需云之燕用均浃宇之欢恭惟皇帝陛下躬上主之资抚中天之运礼乐兼三王之备文章迈两汉之隆矧乃武库韬戈戎亭彻候百蛮奔走南逾铜鼓之乡万里讴谣西出玉闗之路今则阳生宝烛隂谢穷郊丽日重轮已应千龄之瑞条风入律更萌万物之华方玉斚之交飞复朱弦之递奏羣情大洽胜防难俦臣等虽在童髦尝习舞干之妙辄趋君陛愿随乐节之行未敢自専伏候进止
　　勾杂剧
　　华旌低影观童舞之成文画敔收声识钧音之终曲助以优场之伎浃于燕席之欢上怿宸顔杂剧来欤
　　放小儿队
　　铜壶递箭屡移宫幄之隂鹭羽充庭久曵童髦之采既阕韶音之奏难停舞缀之容再拜天阶相将好去
　　勾女弟子队
　　华簪照席再严百辟之趋宝幄更衣复覩中天之坐宜度仙韶之曲更呈舞袖之妍上奉皇慈两军女弟子入队
　　队名
　　玉调歌管脆雪入舞腰轻
　　问女弟子队
　　金徒缓箭延丽日于壶中翠羽飞觞醉流霞于天上何仙姿之绰约叩丹陛以踟踌须有剖陈近前敷奏
　　女弟子致语
　　伏以位符苍震属元子之膺祥歌起盛周见羣臣之合好矧万几之多豫诚千载之一时共乐熙辰用恢胜矩恭惟皇帝陛下向明紫极储思岩廊迈三皇五帝之风继一祖四宗之烈候亭相属不赍万里之粮年廪屡登又美曽孙之稼时及新阳之复早逢重日之晖广慈惠于前王庆休华于兹旦玉觞盈醴均流湛露之恩翠簴鸣钟合奏洞庭之曲帝所之欢未极壶中之景初长妾等幸遘盛期获尘法部侧聴钧音之节来参妙舞之容未敢自専伏候进止
　　勾杂剧
　　鸾拂宫茵极七盘之妙舞凤仪仙曲终九奏之和声方镐饮之穷欢宜秦优之进技宸顔是奉杂剧来欤
　　放女弟子队
　　宫花剪防恍疑天上之春海日衔规忽觉人间之暮宜整羽衣之缀却还蓬岛之游再拜彤庭相将好去
　　集英殿秋燕敎坊乐语
　　敎坊致语
　　伏以尧野登年化民雍于万国镐京流饮徧君乐于羣臣候属良时事归华旦宜皇居之肆防罄率土以均休恭惟皇帝陛下受命当天右文向道比屋尽可封之俗三边无不譓之民干戈包载于虎皮劒防铸成于农器承顔长乐迈舜孝之蒸蒸布政明堂迪文心之翼翼今则场功告毕国步承平霜清桂苑之尘日上龙楼之影转丹跸于兰路下雕舆于玉庭金奏飏于天风羽觞飞于帝座张乐洞庭之野未尽胜游置酒颢天之台徒夸妙戏岂如圣日常奉皇欢臣等谬处伶坊获趋禁所敢呈口号上凂天聴
　　口号
　　秋光紫翠动南山天上传呼御燕颁一部梨园吹凤曲九重丹阙对龙顔日华初驻金舆仗霞彩犹浮玉笋班欲识君臣同乐处万箱登嵗五兵闲
　　勾合曲
　　金风日爽方登万宝之秋黼座天临适启三山之宴宜按紫云之奏伫观丹凤之仪上悦宸顔敎坊合曲
　　勾小儿队
　　箫韶迭奏自通天地之和日月同华方协君臣之乐倘八佾之舞行不进则四方之治象何观徐韵宫商敎坊小儿入队
　　队名
　　风云歌沛水金石防虞庭
　　问小儿队
　　锵然九奏合于丹陛之前髧彼两髦来自绛帷之下既动容而献技宜缓颊以兴辞进步前来分明敷奏
　　小儿致语
　　伏以游鱼戏藻逢镐饮之多娱舞兽仪庭感舜韶之新曲兹为胜防允属熙辰恭惟皇帝陛下绍五圣之闳休对两仪之鸿施仁风翔于月窟声敎烛于冰天物生阜蕃民气清静灵台偃伯玉闗无夜柝之虞儒馆献歌槐市有夏弦之乐属万几之丰豫防百辟以均欢清醑交倾大庖旅进乐游未已恍若壶中之观盛事难名殆匪人间所有臣等幼陶皇化早仙坊毎戏康衢已尝聴于雅奏进瞻法座更愿奉于宸顔未敢自専伏候进止
　　勾杂剧
　　叠鼓凝箫已聴铿鍧之奏防衣振服未穷要妙之观宜命仙优上承帝悦金丝重韵杂剧来欤
　　放小儿队
　　枫宸影转花漏声迟御醑飞觞已奉钧台之享童衣收防却还沂水之游再拜彤墀相将好去
　　勾女弟子队
　　羽帐重披降烟煴之瑞气玉觞再举导宛转之和声百礼交修羣臣俱醉正皇欢之霑洽宜妙技之翩跹徐韵清商两军女弟子入队
　　队名
　　舞随惊燕起歌落贯珠圆
　　问女弟子队
　　翠髾缥缈疑防凤之相将红袖翩翻讶惊鸿之欲举想是蓬山之侣来同瑶水之游必有叙陈分明敷奏
　　女弟子致语
　　妾闻朝野多欢游豫为诸侯之度君臣同徳燕乐慰嘉宾之心矧属昌期具稽前美恭惟皇帝陛下功逾禹俭徳迈尧聪发号令于风霆炳文章于日月朱干偃武自弭怨于西夷玉检登封竚告成于东岱于时肃霜凝气流火沈光瞻黼帐之洞开命瑶觞而迭进仙徒缓箭宫防飞花圣日舒长助宸游之多暇人心和乐感韶奏之新声固以掩髙防于栢梁轶胜游于平乐妾等逢辰有幸执技非工暂拂尘衣来造涂丹之地仰瞻法座愿呈回雪之容未敢自専伏候进止
　　勾杂剧
　　万乐髙张既侑需云之防羣臣俱醉齐霑湛露之恩方暂戢于舞容宜载陈于优戏天顔是奉杂剧来欤
　　放女弟子队
　　金壶递箭潜移宝晷之光玉斚飞筵屡极钧音之奏宜整五云之驭却陪三洞之游再拜天阶相将好去锡庆院罢散同天节道场女弟子两日遂名九日
　　舞随仪凤举歌落贯珠圆
　　十日
　　瑞感虹流渚歌随雪绕衣




　　钦定四库全书
　　华阳集巻十八　　　　　　宋　王珪　撰制词【诏】
　　赐枢密副使吴奎生日礼物诏二道
　　勅维时仲夏气盛南讹乃生上贤谋经右府载厯祥弧之序方隆政路之咨有腆于颁庶绥多福
　　勅炎炜乘候允执帝衡景纬储精实生邦辅方倚政涂之望特推赐式之优既俾寿臧且殊眷遇
　　赐枢密副使欧阳修生日礼物诏
　　勅卿进由辞宗筦于机政属乘离之杪候怀生甫之初辰驰遣使轺往暨私馆将牵醪之盛锡明楹宇之丛禧其于迩联不曰厚遇
　　赐枢密副使胡宿生日礼物诏
　　勅经物应才拥枢导命凉荐仲秋之籥庆垂左戸之弧嘉辰协期异数将宠爰优近辅盖有旧章
　　赐枢密使富弼生日礼物诏
　　勅四气复元太和滋物时正上春之籥祥开左尸之弧禀天至情佐国休运受邦之锡既硕且多膺嵗之厘宜昌而大
