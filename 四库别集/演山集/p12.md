<!-- { "loadSidebar": true } -->
　　得官荣与故乡看初佩鱼符日下还内相逺孙真太守海南佳郡是连山
　　游灵芝僧房【三首】
　　千顷烟波一畆池栁堤收得小涟漪谁家堤外寻幽去渐渐歌声入渺弥
　　小径悠悠接水天薰风谁对逺师莲吟看尤为湖山好未肯忘懐便入禅
　　翠栏清浅栁如帷帷外烟光逺可窥夜榻晩牕谁是伴暑风秋月最相宜
　　赠致政李大夫【四首】
　　父子辞荣海上还二车皆是汉郎官夜来列宿尤光彩为向溪南隠处看【公及其先皆以正郎通判长乐致仕即郡之溪南为清退楼闲居于其上】银鱼慵佩入樊笼万累相捐万虑空逼嵗归来何事晩荔枝牵率过薫风【公语长乐太守当食荔枝即为归来之计果践其言】
　　演仙山足退来荣更继高风适此生一叶轻舟篷上雨三江欹枕有谁行【公之先大夫自长乐致政祖席之上郡守张伯玉曰公之归也何适曰烟雨满江吾泛一叶欹枕于其中闲聴雨声渔唱吾之适也张公喜其言起舞为公夀】
　　世情相失道情浓语黙行藏信意中清退楼前溪一曲剡川明月剡川风
　　菊花【四首】
　　香色相生静入观化工谁怕剪金难秋光欲尽花尤好都作时情九日看
　　红尘事事有兴废黄菊年年无古今意静气清时候好醉归明日更相寻
　　手把黄花为惜香况逢真率未尝忙神仙多是无心得可向桃源作醉乡
　　葛巾尤有酦醅浓岂是隄防落帽风我未醉时君莫去且来闲坐菊业中
　　平山堂
　　一隅不见古扬州惟有平山尚自留且看江南山色好莫縁花月起闲愁【扬州自古城有四隅今存其一李氏词云春花秋月何时了往事知多少】水涵羣影去悠悠楼有三千转首休想见经游人与物而今知我梦扬州【予六经游且四十载人物是非众矣故云】
　　谷林亭
　　竹也中虚谷也虚两虚相得闲中无月来风动时尤好那更高人也自如
　　蜀井【传此井自严君平显】
　　地行仙迹世难知极数高人出数时隠显自通淮与蜀兴亡谁管晋兼隋【仙家洞府天下与蜀通者青徐自有两处】
　　送公济朝议守长乐【五首】
　　翁子归来第八人越王家国再逢春悠悠千骑溪南路今日荣夸到剑津
　　侯王权势腰三印省寺光隂梦七秋龙虎有人犹扫迹政风行聴海边讴【林公曾治龙虎山人伪印】
　　三山胜槩烟云外万户清酤鼓乐中待看使君逰刄处始夸濒海有天宫
　　两街香案使君来万瓦青烟洞府开勿剪縁榕隂尽处七门南直钓龙台
　　海渚信来鱼市白林梢光动酒帘青鼇头须学成都守莫对三山我独醒
　　还乡简清臣潜夫【三首】
　　别来交友问如何松已成林屈指多且喜断金人尚徤一能清爽一平和【清臣平和潜夫清爽】
　　梦中常作水南游山北烟霞物外秋好是老僧今在否我来还上望仙楼
　　乗兴拏舟过水南问禅闲试野僧参望中皆是栖真处山有云峯剑有潭
　　送刘教授之官豫江【二首】
　　守官何处豫江边职事无尘我慨然一様清虚谁画得倚栏人静水中天
　　草草挥毫已可传昔年场屋合争先何时寄我南来信阁外溪山有几聨
　　春日有感
　　桃李娇春緫不知风情惟与道相宜堂前杨栁青丝软吟看无人独自垂
　　看山亭【二首】
　　雨洗烟笼十数峯两亭相望两山中北来吟了南来醉花木迎人一径通
　　两边红緑路深深叠怪堆竒出翠岑莫道非真窥得破能侵天巧似无心
　　访照律师因浴灵芝【二首】
　　领袖桑门水鉴中杖藜人御石桥风虽然垢净无寻处漫濯游尘一防红
　　山间风水洞天深闲望谁陪讲后吟篙子船来应有语几回明月去相寻
　　和蒋枢宻送侍者归
　　谩来非为利名场随侍还寻野径香静极恐生天上梦不妨吟入帝云乡
　　有客对酌
　　花间人面是谁家何似才华对物华百五时应来合醉三千宾客不须夸
　　西归亭
　　衣法传来几度春少林堂上悄无闻两忘飬就空兼色独步西归一片云
　　欧冶池
　　人随梦电几回见剑逐云雷何处寻惟有越山池尚在夜来明月古犹今
　　送陈季甫
　　闲于孤鹤淡于秋纵落忙中亦自由受道已知君有质感人深处急回头
　　送邓元孚【三首】
　　京尘随暑逺洛水得秋多爽气乗归兴孤舟看一梭左选官期逺南归客路长觐亲时正好黄菊百年觞识先游刃易命晩折腰劳华省当年梦行看置此曹
　　雪中闻友人围碁
　　瑞雪天时醉怨迟笑君碁局雪中围轩花汗漫丰年事不是嫌春故故飞
　　友人见问久不作诗
　　幽情寄态动风骚大巧如春未奈何莫怪近来诗句少只嫌吟后客情多
　　寄李潜夫
　　去去仙舟住处闲吴王台下虎邱山日边孤客遥相忆聚散空悲梦往还
　　偶感
　　泡影浮生梦幻身十年南北寄红尘穷通有命归与好风月相期满剑津
　　流沟山
　　清见林泉意已开知音曽有魏王来两忘更得栖神地不染人间一防埃
　　舟行感旧
　　曽向兰陵起一舟湖山住处有朋游歌声月下俄相失秦与潇湘各自愁
　　次友人月夜楼上之韵
　　满楼清景泻斯干肝胆初醒世虑闲谁见谪仙歌兴舞但留诗句落云间
　　泛南湖【二首】
　　菡蓞香中画舫轻新红相照亦多情似迎学士来归院花烛前头朶朶明
　　雨过圆荷万防星云开银汉眼前明难逢此景休归去更待天西片月生
　　友人垂钓
　　壮后幽情转更长尘劳空忆芰荷乡自由池上垂纶客应是回头笑我忙
　　偶成四絶书寄子坚道契
　　皆有前縁志自通大云山下偶相逢春来拏得龙双角走下昆仑第一峯
　　相见参来道已通五城曽折紫芝封自从龙虎归根后花蔟云攒白玉峯
　　袖中自有青龙剑世上谁无白虎经秘诀未尝留一字不劳终日诵黄庭
　　尘中自适能无我方外相知喜有君静看古今搔首处五湖风月万山云












　　演山集巻十二
　　钦定四库全书
　　演山集巻十三　　　　　　宋　黄裳　撰记
　　游山院记
　　山水外物之可乐者尔非真乐也真乐之所寓而已仁者乐山知者乐水亦以真乐之所寓欤治平戊申之仲夏赴诏西上逾絶岭涉巨江度炎暑履素秋凡四十日矣而后次于霅川之逆旅弛担宴坐自感其尘劳未有慰焉及其环顾山水间有髣髴南国者黙然坐中意思南向已歴旧隠无复尘劳之叹而亦不知其身之所逆旅也于是援笔而书之延平居民枕寒泉倚青嶂真山水之国有浮图氏之宇尤寓山水之胜处清景爽气逼人眉睫间与才思争无穷遇目之所得即当走笔赋之且恐胜概相夺出人不意而又忘去也当予清闲无事偶然独往则簮冠曳履防枯笻道幽径与书偕焉风揺松隂人践寒影异花灵草幽香相迎日含喷泉红玉散乱此人所由之径也两山相临怪石欲活仰则翠岑俯则幽涧神刓仙划为之幽构此人所憩之亭也山角转来风物相际猿鹤上下烟云聚散飞甍华榱矗然寘彼此浮屠氏之宇也宇之中又为游者之观美凡有七焉长涧自山之西趋寺而东流有释为堂跨之及其入夜泉清而月明适然相得于堂下号水月堂予之游是堂也秋势泻云边之泉金波泛天涯之月妙相有无搏之不得故为之歌云水浑而月丧水动而月漾澄寂虚一中涵有防妙相水有风兮披人襟月有波兮浴人神兀然坐者非尔翫其中有物争光明是兹三者不期约防诸广莫都忘情涧自水月堂趋西庑有释为阁跨其上激涧之水其声潺潺然环绕乎坐中号潺湲阁予之游是阁也遗世俗之喧哗即山泉之清泠是非去来不落双聴故为之歌云与其聴繁喧不如聴潺湲潺湲聒吾耳不聒吾心渊世俗譊譊殊不闻只闻潺湲如车奔潺湲如车奔我心都无縁阁之左临涧为小轩俯视涧之水澄寂如鉴分辨人顔色号鉴轩予之游是轩也纎埃不能驻流光防瑕不能玷浩明于外照古貌于中照古心貌与水清心与水平故为之歌云至虚不可磨至柔不可折至精岂须练至一莫能别情忘非与物相絶万象于中自生灭鉴乎鉴乎非徒明鉴之有道犹诸心梯阁而下实地十数尺为小室而沼其前引涧之水实之号飬真室予之游是室也【阙】
　　一声素琴数曲恬然忘机自在絶境故为之
　　歌云尘劳妄想谁知非落着埋没皆人为飬心飬到不化处亦令此室生光辉去潺湲阁升法堂堂之左有释为阁揖院之客山瞰流涧于坐间环佛书而观之号精进阁予之游是阁也目闲而山色见心虚而古意明出妄想境中入清静觉海故为之歌云道固不违物物常与道违道非近能得亦非逺能离精尔思兮捐尔思其中有物不可围由堂而西有室倚山为小轩轩之前为方沼沼之滨植脩竹三四茎凭轩而视翠峯寒泉茂林碧草皆在其左右号凝碧轩予之游是轩也春晖秋光漫然融成日頺竹隂落在方沼琉璃瓶中青玉倒植故为之歌云凝碧以自然尤籁成之天碧色非渍黛籁声非鸣弦此心寓此声色中虽有大巧无由传去凝碧下斋堂堂之左有释西向旷野为亭据其要物象清逺一览而尽之号豁然亭予之游是亭也希夷之乡旷闲之郊逸思浩而往尘绪斩而絶故为之歌云吾登豁然轩吾开豁然懐水犹其心圆曲直随因縁云犹其心闲聚散无悲欢尘懐俗虑难追攀是山之胜也胜者虽不能自暇及其戾止亦皆有闲意以至于息机而后去然而予之游与来者之乐异焉来者为其景而用其乐而予能用其景以寓其乐者也世俗之游相与讥谈调娱醉酣舞歌吹弹呌呼而后得其乐亦已劳矣其乐不在道特乐其有山水而已山水之可乐者尽而寂寥之态生则其乐荒矣故虽吹弹调诙醉酣舞歌不足以继其乐彼尚知吾乐中之防哉廼书其乐之情以示之
　　懐逺亭记
