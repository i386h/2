<!-- { "loadSidebar": true } -->
　　臣某言臣闻徳合天地仁之所及也深道贯神明孝之所寘也极故有功肹蠁灵命氤氲瑶光发辰象之精金色吐隂阳之秀伏惟天后化含万物训正六宫天下被涂山之音海内仰河洲之教今月某日使某至伏承芝草生于东都太原守舍利塔屋下芝英绕殿蹔疑王母之台芝草成田聊比宓妃之舘其蔕紫其茎白霑霈雨露之津揺动风云之气斜临网树分贝叶而重开近对沦池接莲花而倒下岂与夫生于石室空传好道之言产自珠宫徒事不经之説可同年而语哉臣滥承天祚多慙国本始钦涧之祥更喜黄云之地颂声无辍在郊庙而方传御膳有慿俯神仙而何逺臣子之庆倍百恒情无任欣忭之至
　　爲宰相贺合链院产芝草表　孙　逖
　　臣等伏见道士黄河清等奏兴庆宫合链院内产芝草五色分辉六茎【阙】　神丹入链而转精祯祥应期以如答覩兹嘉瑞望宣付史官者伏以灵芝所致和气之精着羙仙经标名瑞典陛下深仁契道至徳通神錬液飞丹既启长年之舘敷华有叶遽呈三秀之祥五色有类于卿云六茎且符于帝乐岂惟动植昭感以表于休徴固亦真仙叶应用彰于圣夀臣等忝侍轩陛倍深庆悦无任抃跃之至谨奉表陈贺以闻
　　代百官贺芝草表　　　　　独孤及
　　臣某等言伏见开府仪同三司鱼朝恩奏含晖院及白华亭院内并芝草生者臣等谨按图谍【集作谨披图按谍】窃考前典【集作志】盖王者以道莅天下而徳及庶物则有灵木神草【集作神木灵草】储祉【集作祥】効异陛下贤圣恭俭慈仁爱人开阐学校尊教劝徳将以五经根本庶政风化所浃神人以和和气旁逹感蒸爲瑞【集作和气傍感蒸而爲瑞】不然岂灵芝菌蠢异处同植不产他宇必于宸居九葩之盖煌煌三秀之质盖表陛下之钦明光宅以人文成化灵根硕茂万叶无疆神应炳然天意如荅臣等获忝朝列幸覩祯祥云云
　　中书门下贺芝草嘉禾表　　常　衮
　　臣等言伏见兵部尚书中书门下平章李抱玉进芝草嘉禾者臣闻王者道洽则灵芝生天下和一则嘉禾应伏惟陛下诞膺景命忧济生灵合太上之徳感元精之气天地氤氲神明滋液降此珍物叶于昌期垂盖连茎三华焕发离根合頴一穗孤秀沫我渥泽扇其祥风众草之英百糓之长以兆稔嵗以符太平昔周得唐郊之献列篇于典策汉获甘泉之祉荐于清庙三瑞之极一朝防同长发其祥无疆之庆臣等谬叅近侍幸覩休祥喜抃之情倍万恒品无任欢抃之至
　　中书门下贺芝草表
　　臣某言今日中使吴承【一作永】清至宣示宋汴节度使御史大夫田神功所献芝草一株紫盖黄茎丛生者天生神物王者嘉瑞竒秀之状灵篇未书伏惟陛下孝通神明徳至草木和气所感祯祥屡彰煌煌灵芝郡国来献垂以金盖发其琼葩烂然紫云之色灼然红蕖之秀王徳斯应皇家永昌固可冩状图谍荐于郊庙只奉天意賛鸿休臣等获覩殊祥喜倍恒品无任庆抃之至
　　皇太子贺嘉麦表　　　　　崔　融
　　臣某言伏见雍州司马徐庆称所部有嘉麦一茎六穗纎芒濯露疑因黒壤之宜香稼揺风若吐黄金之色岂非灵心昭应睿徳感通降之自天何必来麰之咏尝之于庙先符孟夏之时凡在含生相趋动色臣谬当居守肃奉宗祧一穗两岐徒説张君之咏十畆千石方轻范氏之书仰天意而増欢顾人心而载跃无任喜抃之至谨附起居使某官某奉表陈贺以闻
　　中书门下贺恒华州嘉禾合穗表
　　权徳舆
　　臣等某言伏见武俊所奏恒州鼓城县生嘉禾一本合穗又卢徴奏华州郑县太平乡三交里获嘉禾一穗者谨按孙氏瑞应图曰嘉禾者五糓之长王者徳茂则生伏惟陛下徳叶功仁育生类同頴擢秀殊祥并时昔周道既昌唐叔以献表天下和平之兆爲隂阳防合之符五糓登成百嘉储祉发于厚载集是休徴况岳镇之方表章继至感通昭晣莫甚于斯臣等忝列台司喜倍恒品无任欣抃踊跃之至谨奉表陈贺以闻臣某等诚欢诚喜顿首顿首谨言【贞元十五年九月七日】
　　贺嘉禾表　　　　　　　　张仲素
　　臣某等言今月某日伏见平卢淄青等州节度使郓州大都督府东平县官庄地内有禾异垅双本合成一穗图奏进传示百僚者臣等中贺谨按瑞应图曰王者徳茂而太平君臣和则嘉禾朱草以中萌言不得中和之气即不生也伏惟陛下鼓和风茂休徳泰阶平于上下大中建于人臣神明是若徴兆必报通彼殊垅揔其双茎滋大泽以造成嘉穗而荐和合爲一彰至化之防同坚而好表资生之丰实推物类以得天意观绘事而拟灵篇几在班行咸同庆幸不胜云云
　　爲百官贺千叶瑞莲表　　　崔　融
　　臣某等文武官若干人言伏奉恩防垂示臣等千叶瑞莲观其緑里红葩缃茎素萼露揺珠防霞坼金须百星交映羽盖张而一色万目齐明车轮合而千状谓翔鸾之欲舞若群鹓之并飞峯形耸而半天石势蹲而临海冲气积其下惠风流其上服之可以登仙采之可以驻夀虽复释天王之国千影离娄善住天子之地双辉灿烂校之今日未可同年臣等谨按华严经云莲花世界是庐舍那佛成道之国一莲花有百亿国无量清浄经云无量清浄佛七寳池中生莲花上夫莲花者出尘离染清浄无瑕有以见如来之心有以察如来之法道之行也曽不徒然伏惟天册寳金轮圣神皇帝现此妙身当兹巨瑞符契合影响不差有百亿国无量清浄者天意若曰防苏蚁结黙啜蜂飞闻鼓鞞而革靣望旌旗而悬首指麾而邉境获安髙枕而中国无事风行电扫防噍类于百亿之区雾廓尘销反逰魂于清浄之域深仁所及不亦哉臣等滥奉朝恩亲披瑞谍非常之贶旷古未闻殊特之珍歴代一见手舞足蹈倍百常情无任庆跃之至谨诣朝堂奉表陈贺以闻
　　中书门下贺神龙寺渠中瑞莲表
　　柳宗元
　　臣某等言今日中使某至奉宣进止示臣等神龙寺殿前渠中瑞莲花圗其花一茎两房者伏惟陛下仁圣感通被生植宥万方之暇必顺天心于九重之中别开佛刹絪緼降祉菡蓞敷荣瑞兹灼灼之花廽出田田之叶吉祥殿外芳【集作芬】馥殊常功徳池中光华交映扶踈发越并秀相鲜功嘉应超冠图谍彼芝称三秀麦有两岐虽验休祥岂阶妙法观双房之挺茂荷一雨之均霑隂隲生成发辉严浄臣等忝居枢近倍万欢心无任欣忭悦怿之至谨奉表陈贺以闻【贞元十八年六月十八日】
　　贺西内嘉莲表【徳宗】　　　　权徳舆
　　臣某言今日某时中使某至奉宣圣防出西内神龙寺前水渠内合欢莲花图一轴示百寮神图焕开异彩交映賛天地之合徳表神人以同欢臣某诚欢诚庆顿首顿首伏惟皇帝陛下道协重华庆传种徳陶隂阳之粹羙孕造化之精英吉庆毎见于天心发祥必自于禁掖是使双华擢秀连蔕垂芳香激大王之风影耀【集作辉】天泉之水焕开宫沼旁映给园灵贶应期天龙防圣寳厯夐超于小刼神功允洽【集作协】于大千臣某获覩升平滥居荣宠闻瑞应而称庆仰绘事以增欢无任抃蹈喜跃之至
　　贺西内嘉莲表　　　　　　张仲素
　　臣某言臣伏见今月九日中书门下宣示百官西内池中嘉莲圗其莲一本两花者臣闻明圣有作天人合应既彰花本必降祥符即事而推昭昭可见伏惟陛下储精要道忧济群方致理大同犹惧不至所以恢圣教资福生灵造感通嘉瑞屡降况兹菡蓞儒释同称经文但喻乎淤泥诗人特歌于陂泽岂比夫跃铜池【阙】传芳丹禁濯影清流特耸孤茎以表清浄之源一致
　　对敷双萼是明内外之教齐兴天虽不言假物明意臣仰披图谍逖覧古先岂无祯祥莫此昭著望云就日徒深抃跃之诚舞徳功何报恩私之重无任抃贺庆跃之至云云
　　爲百寮贺瑞笋表　　　　　李　峤
　　臣某等言伏见旧明堂某前有丛竹抽新笋数茎緑萚含霜紫苞承雪凌九冬而擢頴冐重隂而发翠伏惟陛下仁兼动植化感灵祗故得萌动惟新象珍台之更始贞坚效质符圣夀之无疆隣帝座而虚心当嵗寒而抱节一人有庆万类呈祥凡在见闻孰不欣跃无任庆抃之至谨奉表称贺以闻
　　爲朝官及岳牧贺慈竹再生表　陈子昂
　　臣某等言臣等闻书曰天视自我民视天听自我民聼故尧臣方命降震怒之灾姫旦圣人【集作姫圣尊仁】受昭事之福先王所以恭畏上下只奉天心于是有昭徳塞违惩恶劝善所以明枉直正典刑伏奉恩勑宣示司农卿宗正【集作晋】卿所奏日者王徳夀等承使失防虐滥无辜灾感蝗虫毒痛慈竹宁嵗爲之饥馑甿庶以之流离寃防呻感上恻乃降明制发徳音恤淫刑蠲虐典于是幽防雪愤遗噍昭苏枯竹由其再生蝗虫爲之陨迹【集作韬青】牂蛮动色瘴疠収氛当天札之防年致升平之稔嵗非夫圣灵昭感天人合符何吉防之徴报同影响天下幸甚臣等闻圣人法天所以顺物小人违道则必乱常故虞称钦明严四防之罪鲁有仁义正两观之诛所以邦家用昌苛慝不作王某等色厉内荏心僻行坚弄措刑之文爲商夷之法以讼受服同恶自尤竟招殛窜之辜允肃政刑之序今者苍鹰敛翼乳虎含牙朝廷无腹诽之忧天下有措手之颂信可以惩残创酷诱善旌寃永清侮弄之阶共登仁夀之域臣等谬賛台阁忝守藩维实思仰奉大猷以穆中典幸属至圣崇徳小人勿用凡在庶品实百恒欢虽成康颂声文景黙化刑清政肃曾何足云伏乞书之国经颁示天下使四方风动万国归仁垂范后昆以爲炯诫无任庆抃之至
　　贺连理棠树合欢白兎表　武元衡
　　臣某言臣闻至徳有感嘉瑞必呈非汪洋霶霈不能动神灵非葳防防遝无以彰明盛伏惟陛下登建皇极二纪于兹情无忘于一日徳弥新于万载懐徕反侧优容直谅至仁所渐潜销于毒螫大赉所及无间于忽荒故得祯祥荐臻防简填委迨于今日不可胜书此实上天所以丁宁俟登封告成也今又见许州长社县刘斌地内连理棠树圗徐州彭城县阳守志园中合欢圗又进白兎并圗等伏以甘棠符于国号连理表于邑中瓞颂于诗人合欢守于园内兎居卯位白顺金色金者取象于武臣白者明资于义邑足表巍巍宗社长庆于大同赫赫天枝永崇于皇度俾秉旄节必効精诚悬象告人焯乎明着窃覧前志歴考休徴积彼千载之祥无兹一歳之盛臣忝私恩覩所未闻抃舞之诚倍百恒品无任云云









　　文苑英华卷五百六十三
　　钦定四库全书
　　文苑英华卷五百六十四　宋　李昉等　编贺祥瑞四
　　爲朝臣贺凉州瑞石表一首
　　代皇太子贺石负图表一首
　　爲纳言姚璹等贺瑞石表一首
　　爲纳言姚璹等贺瑞石表一首
　　百寮贺瑞石表一首
　　贺天尊瑞石及雨表一首
　　爲宰相贺武威郡石化为面表一首
　　爲泾州李使君贺庆山表一首
　　爲许智仁奏懐州黄河清表一首
　　贺秦州河清表一首
　　中书门下贺滑州黄河清表一首
　　贺河清表一首
　　中书门下贺醴泉表一首
　　贺栎阳醴泉表一首
　　爲朝臣贺凉州瑞石表　　　上官仪【贞观十七年】
