<!-- { "loadSidebar": true } -->
　　将军以周召之徳立乎本朝承休明之策建威灵之号在昔周公今也将军诗书所载未有三此者也传曰必有非常之人然后有非常之事有非常之事然后有非常之功固幸得生于清明之世豫在视聴之末私以蝼蚁窃观国政诚美将军拥千载之任蹑先圣之踪体弘懿之姿据高明之势博贯庶事服膺六艺白黑简心求善无厌采择狂夫之言不逆负薪之议窃见幕府新开广延羣俊四方之士颠倒衣裳将军宜详殷唐之举察伊皋之荐令逺近无偏幽隠必达期于总览贤才收集明智为国得人以宁本朝则将军养志和神优游庙堂光名宣于当世遗烈着于无穷窃见故司空掾桓梁宿儒盛名冠徳州里七十从心行不踰矩葢清庙之光辉当世之俊彦也京兆祭酒晋冯结发修身白首无违好古乐道玄黙自守古人之美行时俗所莫及扶风掾李育经明行着教授百人客居杜陵茅室土阶京兆扶风二郡更请徒以家贫数辞病去温故知新论议通明亷清修洁行能纯备虽前世名儒国家所器韦平孔翟无以加焉宜令考绩以参万事京兆督邮郭基孝行着于州里经学称于师门政务之绩有絶异之效如得及明时秉事下僚进有羽翮奋翔之用退有杞梁一介之死凉州从事王雍躬卞严之节文之以术艺凉州冠葢未有宜先雍者也古者周公一举则三方怨曰奚为而后已宜及府开以慰逺方弘农功曹史殷肃达学洽闻才能絶伦诵诗三百奉使专对此六子者皆有殊行絶才徳隆当世如蒙征纳以辅高明此山梁之秋夫子所为叹也昔卞和献宝以离断趾灵均纳忠终于沈身而和氏之璧千载垂光屈子之篇万世归善愿将军隆照微之明信日昃之聴少屈威神咨嗟下问令尘埃之中永无荆山汩罗之恨

　　奏记大司空王邑【范升】

　　王莽大司空王邑辟升为议曹史时王莽频发兵役征赋繁兴升乃奏记大司空邑曰
　　升闻子以人不间于其父母为孝臣以下不非其君上为忠今众人咸称朝圣皆曰公明葢明者无不见圣者无不闻今天下之事昭昭于日月震震于雷霆而朝云不见公云不闻则元元焉所呼天公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不悦为重忧今动与时戾事与道反驰骛覆车之辙探汤败事之后后出益可怪晩发愈可惧耳方春岁首而动发逺役藜藿不充田荒不耕谷价腾跃斛至数千吏人陷于汤火之中非国家之福也如此则胡貊守闗青徐之冦在于帷帐矣升有一言可以解天下倒悬免元元之急不可书传愿蒙引见极陈所懐

　　奏记邓隲【龎参】

　　比年羌冦特因陇右供徭赋役为损日滋官负人责数十亿万今复募发百姓调取谷帛衒卖什物以应吏求外伤羌虏内困征赋遂乃千里转粮逺给武都西郡涂路倾阻难劳百端疾行则钞暴为害迟进则谷食稍损运粮散于旷野牛马死于山泽县官不足輙贷于民民已穷矣将从谁求名救金城而实困三辅三辅既困还复为金城之祸矣参前数言宜弃西域乃为西州士大夫所笑今茍贪不毛之地营恤不使之民暴军伊吾之野以虑三族之外果破凉州祸乱至今夫拓境不宁无益于强多田不耕何救饥敝故善为国者务怀其内不求外利务富其民不贪广土三辅山原旷逺民庶稀疏故县丘城可居者多今宜徙边郡不能自存者入居诸陵田戍故县孤城絶郡以权徙之转运逺费聚而近之徭役烦数休而息之此善之善者也

　　奏记梁商【霍谞】

　　将军天覆厚恩愍舅光寃结前者温教许为平议虽未下吏断决其事已蒙神明顾省之聴皇天后土实闻徳音窃独踊跃私自庆幸谞闻春秋之义原情定过赦事诛意故许止虽弑君而不罪赵盾以纵贼而见书此仲尼所以垂王法汉世所宜遵前修也传曰人心不同譬若其面斯盖谓大小窳隆丑美之形至于鼻目众窍毛发之状未有不然者也情之异者刚柔舒急倨敬之间至于趋利避害畏死乐生亦复均也谞与光骨肉义有相隠言其冤滥未必可谅且以人情平论其理光衣冠子孙径路平易位极州郡日望征辟亦无瑕秽纎介之累无故刋定诏书欲以何名就有所疑当求其便安岂有触冒死祸以解细微譬犹疗饥于附子止渇于酖毒未入肠胃已絶咽喉岂可为哉昔东海孝妇见枉不辜幽灵感格天应枯旱光之所坐情既可原守阙连年而终不见理呼嗟紫宫之门泣血两观之下伤和致灾为害滋甚凡事更赦令不应复案夫以罪刑明白尚蒙天恩岂有冤谤无征反不得理是为刑宥正罪戮加诬侵也不偏不党其若是乎明将军徳盛位尊人臣无二言行动天地举厝移阴阳诚能留神沛然晓察必有于公高门之福和气立应天下幸甚

　　奏记梁商【李固】

　　春秋褒仪父以开义路贬无骇以闭利门夫义路闭则利门开利门开则义路闭也前孝安皇帝内任伯荣樊丰之属外委周广谢恽之徒开门受赂署用非次天下纷然怨声满道朝廷初立颇存清净未能数年稍复堕损左右党进者日有迁拜守死善道者滞涸穷路而未有改敝立徳之方又即位以来十有余年圣嗣未立羣下继望可令中宫博简嫔媵兼采微贱宜子之人进御至尊顺助天意若有皇子母自乳养无委保妾医巫以致飞燕之祸明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沈阴郁决宫省之内容有阴谋孔子曰智者见变思刑愚者覩怪讳名天道无亲可为祇畏如近者月食既于端门之侧月者大臣之体也夫穷高则危大满则溢月盈则缺日中则移凡此四者自然之数也天地之心福谦忌盛是以贤达功遂身退全名养寿无有怵迫之忧诚令王纲一整道行忠立明公踵伯成之高全不朽之誉岂与此外戚凡辈耽荣好位者同日而论哉固狂夫下愚不达大体窃感古人一饭之报况受顾遇而容不尽乎

　　又奏记梁商【李固】

　　今旦闻下太尉王公勅令自实未审其事深浅何如王公束修厉节敦乐艺文不求茍得不为茍行但以坚贞之操违俗失众横为谗佞所构毁众人闻知莫不叹栗夫三公尊重承天象极未有诣理诉寃之义纎微感慨輙引分决是以旧典不有大罪不至重问王公沈静内明不可加以非理卒有他变则朝廷获害贤之名羣臣无救护之节矣昔绛侯得罪袁盎解其过魏尚获戾冯唐诉其冤时君善之列在书传今将军内倚至尊外典国柄言重信着指伪无违宜加表救济王公之艰难语曰善人在患饥不及餐斯其时也

　　奏记外黄令【申屠蟠】

　　伏闻大女缑玉为父报雠狱鞠以法不胜感悼已情敢陈所闻昔太原周党感春秋之义辞师复雠当时论者犹高其节况玉女弱息内无同生之谋外无交游之助直推父子之情手刅莫大之雠当时闻之人无勇怯莫不张胆增气轻身重义攘臂高谈称羡其美今闻玉幽执牢槛罪名巳定皆心低意阻惆怅悲叹蟠以玉之节义歴代未有足以感无耻之孙激忍辱之子若其在昔尚当旌闾表墓以显后嗣况事在清听不加以义

　　奏记梁冀【朱穆】

　　古之明君必有辅德之臣规諌之官下至器物铭书成败以防遗失故君有正道臣有正路从之如升堂违之如赴壑今明将军地有申伯之尊位为羣公之首一日行善天下归仁终朝为恶四海倾覆顷者官人俱匮加以水虫为害京师诸官费用增多诏书发调或至十倍各言官无见财皆当出民榜掠割剥强令充足公赋既重私敛又深牧守长吏多非德选贪聚无厌遇人如虏或絶命于棰楚之下或自贼于迫切之求又掠夺百姓皆托之尊府遂令将军结怨天下吏人酸毒道路叹嗟昔秦政烦苛百姓土崩陈胜奋臂一呼天下鼎沸而面谀之人犹言安耳讳恶不悛卒至亡灭昔永和之末纪纲少弛颇失人望四五岁耳而财空户散下有离心马免之徒乗敝而起荆扬之间几成大患幸赖顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜久安也夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之恤乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清一则将军身尊事显徳耀无穷天道明察无言不信惟垂省览

　　奏记刘焉【秦宓】

　　昔百里蹇叔以耆艾而定策甘罗子竒以童冠而立功故书美黄髪而易称颜渊固知选士用能不拘长幼明矣乃者以来海内察举率多英隽而遗旧齿众论不齐异同相半此乃承平之翔步非乱世之急务也夫欲救危抚乱修已以安人则宜卓荦超伦与时殊趋震惊邻国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名四逺如今见察则一州斯服昔汤举伊尹不仁者逺何武贡二龚双名竹帛故贪寻常之髙而忽万仞之崇乐面前之饰而忘天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但愚情区区贪陈所见

　　奏记诣蒋公【晋阮籍】

　　籍死罪死罪伏惟明公以含一之徳据上台之位羣英翘首俊贤抗足开府之日人人自以为掾属辟书始下下走为首子夏处西河之上而文侯拥篲邹子居黍谷之阴而昭王陪乗夫布衣穷居韦带之士王公大人所以屈体而下之者为道存也籍无邹卜之徳而有其陋猥烦大礼何以当之方将耕于东皋之阳输黍稷之税以避当涂者之路负薪疲病足力不强补吏之日非所克堪乞回谬恩以光清举

　　奏记诣南徐州新安王【梁江淹】

　　伏惟明公殿下列誉椒壁飞声冲汉爰求儒雅傍招异人削赤野之玉翦燕山之金至如淹者东国之徒步耳方敛影逃形匡坐编蓬之下遂遭烟露余彩日月末光惟恩知泰变色熏心淹闻齐石既抚无待巴人之唱檀台已构宁俟不才之木淹愚幼乏乡曲之誉长匮芹藻之徳岂宜炫璞郑氏献凤楚门哉愿避职吏缓其召书

　　奏记宰相【唐刘知几】

