<!-- { "loadSidebar": true } -->
　　臣今月五日，准阁门告报，蒙恩除中大夫、守尚书右丞者。臣备位南台，言事无补，上负朝廷开纳之意，下辜朋友责望之诚，徒以厚恩未酬，欲去不忍，岂谓非常之命，猥加无补之臣。矧复二辖之官，万几所在，苟用人之一失，实取轻于四方。如臣奋自诸生，误叨近侍，崎岖县道，曾未数年，出入周行，莫闻显效。资地浅薄，积薪有后来之议，德业空虚，在梁有不称之诮。伏乞追寝成命，少安愚衷，上以全二圣知人之明，下以成孤臣审己之分。臣无任祈天待命激切屏营之至。取进止。臣蒙恩除中大夫、守尚书右丞，今日虽已具札子辞免，然意有未尽，君父之前，不敢复隐，谨具披露，惟陛下察之。伏念臣幼无他师，学于先臣洵。而臣兄轼与臣皆学，艺业先成，每相训诱。其后不幸早孤，友爱备至，逮此成立，皆兄之力也。顷者兄弟同列侍从，臣已自愧于心。今兹超迁，丞辖中台，与闻政事，而臣兄轼适自外召还，为吏部尚书，顾出臣下，复以臣故移翰林承旨。臣之私意，实不遑安。况轼之为人，文学政事过臣远甚，此自陛下所悉。臣不敢远慕古人，内举亲戚，无所回避。只乞寝臣新命，若得与兄轼同为从官，竭力图报，亦未必无补也。如此则公议既允，私意获安。其于愚臣，实为至幸。取进止。臣今月某日，伏蒙圣恩赐臣诏书一道，不允臣辞免恩命者。命降自天，辄形恳避，恩不加谴，犹辱训词。辄缘覆焘之私，复伸愚聘之恳。盖陈力事上，常自止于不能，而量才用人，亦当矜其已竭。况臣位居执法，职在绳愆，苟有官非其人，爵逾于德，法所当治，臣敢弗言。今者擢置近班，实为虚授，若遂黾勉居位，臣既自已知非，苟复传播于人，众必指为无耻。在他人犹为不可，况本职之所当言。幸别选于长才，冀稍安于私意，再殚诚悃，非敢饰词，所有诰命，不敢祗受。臣无任震越待罪之至。取进止。臣今月某日，蒙恩差到某官，赍降诏书一道，以臣再辞恩命，不允所请者，特遣使车，宣布君命。里巷改观，亲党增光，虽圣聪之未回，抑愚言之可听。与其顺旨而使圣朝不获所任，曷若违命而使柄臣举惟其人。用此力辞，期于得请。昔楚有子玉，文公为之仄席；卫多君子，季札知其未乱。若公卿类皆骨鲠，则精神足以折冲。今虽忠贤在朝，股肱协力，不宜杂用小器，以示乏人。臣能知难，国之福也，苟不度德，民何观焉。尚冀察臣危诚，追寝前命，俾得粗陈薄技，以效一官。既获谋身之宜，非无报国之所，进退两得，家国俱安，其于微臣，岂非厚赐。无任恐惧恳祷之至。取进止。

　　【免尚书右丞表二首】

　　臣辙言：伏奉诰命，蒙恩除臣中大夫、守尚书右丞者。首居言责，无补圣时，方有黜幽之虞，遽闻躐等之命，辞而不获，情实难安。臣辙诚惶诚恐，顿首顿首。伏念臣家世寒贱，兄弟戆直。早坐狂言，流落江湖而不返；晚逢兴运，联翩禁近以偷安。恃圣神之误知，蹈险夷而莫顾。前后历居于台谏，弹击多召于怨尤。每图自安之宜，惟有早退之便。徒以受恩未报，中夕以兴，进退皆艰，彷徨自失，敢有望于殊宠，以自速于烦言。矧兹丞辖之严，号居弼谐之贰，观用人之当否，知为国之重轻。如臣迂阔而寡谋，孤直而多怨，进用兹始，已或纷然。眷遇倘隆，安能自保。伏望太皇太后陛下，眷求一德，以允佥言。慎名器之假人，念衣裳之在笥，亟收前命，以保危踪。苟无陨越之忧，决生成之造。臣无任祈天俟命激切屏营之至，谨奉表陈免以闻。臣辙言：伏奉诰命，蒙恩除臣中大夫、守尚书右丞者。台辖之重，国论所存。顾惟尺寸之材，何与栋梁之选。比陈诚恳，尚俞音。臣辙诚惶诚恐，顿首顿首。伏念臣家世寒儒，仅守父兄之朴学，文史末技，不通邦国之大猷。顷自元之初，偶缘乏使，召自南迁之后，遽责使言。旋由左史而践掖垣，复从右户以居翰苑。迨兹执法，曾未数年。言何补于圣明，志已殚于忧责。以一日遭逢之幸，擅诸臣积累之荣。方怀满溢之虞，愿求闲散之便。岂意恩私之横被，复叨丞辖之近班。自昔政事之臣，非处书生之地，既犯不韪，其何敢安。伏望皇帝陛下以德爱人，量才付位。深察斗筲之陋，难堪钟鼎之藏。追还误恩，选建明德。俾贤愚各安其所，则中外无复闲言。其于微臣，受赐多矣。臣无任祈天俟命激切屏营之至，谨奉表陈免以闻。 
　

　



　

　
●栾城集卷四十八
◆杂谢恩命表状二十一首
　　【谢除中书舍人表二首】

　　臣辙言：伏奉诰命，除臣试中书舍人，仍改赐章服者。执笔柱下，已愧空疏，起草禁中，尤为清切。上惭主眷，下愧人言。臣辙诚感诚惧，顿首顿首。伏以西台政教之原，紫微论思之地。缉熙庶政，事得稽参，进退其寮，言成训诰。昔赵孟治晋，叔向为之谋主，则楚无以当。国侨为郑，子羽掌其词令，则国鲜败事。今臣所领，颇近于斯。宜得博达详练之人，疏通敏捷之士，考核邦典，润饰皇猷。如臣朴讷少文，迂拙自用。在仁祖时，始以直言见收下第；在神考时，复以封事获对清光。不能自结于一时，旋复窜投于万里，虽谋身之不暇，顾受任以何堪。泰坛之樽，何取沟中之断，清庙之瑟，误收灶下之焦。此盖伏遇皇帝陛下出震乘龙，代天理物，默然思道，专意于用人；穆若守成，选众而求旧。怜臣一介之贱，偶为三世之陈。遗簪以故而见收，老马以病而复养。不求其用，聊广吾仁。臣虽力不迨人，而诚心未泯，学忘其旧，而一二犹存。敢不靖恭于朝，侧听高宗之言政；勉强以俟，几见成王之措刑。臣无任感天荷圣激切屏营之至，谨奉表称谢以闻。臣辙言：伏奉诰命，除臣试中书舍人，改赐章服者。越从左史，擢领西垣。口出命书，身参法从。深念山林之迹，本无富贵之心。闻命若惊，固辞不获。臣辙诚感诚惧，顿首顿首。伏念臣生本西蜀，家世寒儒，学以父兄为师，贫无公卿之助，私有求于禄养，辄自力于文词。慨然东游，无以上达，际会仁祖，访求直言。策语猖狂，恃圣神之不讳；考官怪怒，恶悻直之非宜。孰知牾俗之言，特被爱君之诏，感激恩遇，遂忘死生。莫酬国士之知，适有私门之祸，未填沟壑，重迫饥寒。时于道途，望见神考。一封朝奏，夕闻召对之音；众口交攻，终致南迁之患。生虽不遇，尝辱顾于二宗；时不见容，势殆滨于九死。厄穷自致，黾勉何言。敢云衰病之余，尚被宠光之幸。此盖伏遇太皇太后陛下，母慈均覆，坤德无私，欲以任姒之明，躬行尧舜之道，肆求多士，以遗成王。耆老毕会于朝廷，耕筑不遗于草莽，遂令拔擢，猥及空疏。冯唐已衰，犹愿云中之往；贡禹虽老，未忘封事之勤。譬如木之在山，生则荷恩，而死无所怨；水之于地，行则润下，而止不敢辞。臣之事君，义亦如此。欲报之意，非言所殚。臣无任感天荷圣激切屏营之至，谨奉表称谢以闻。

　　【谢除户部侍郎表二首】

　　臣辙言：今月初四日，伏奉诰除臣依前朝奉郎、试尚书户部侍郎者。掖垣清，奉铅椠以偷安，民部剧烦，以金谷而为职。事非素学，命不获辞。臣辙诚惶诚恐，顿首顿首。伏念臣起于南裔，曾未再期，擢在近班，讫无少补。开口论事，适宸心延纳之初；引笔代言，非书命纵横之际。窃禄而已，功何足云，计日以言，时亦未几。方自忧于汰去，岂复意于超升。此盖伏遇太皇太后陛下仁圣无为，静深照物，坐阅工师之众，灼知情伪之端。察臣朴愚，怜臣孤远，才虽未能以应务，性则不喜于为邪，试之剧曹，冀其来效。然臣观当今右部之政，正值昔日新法之余，召募忧于钱荒，差繇患于户少，事既难辨，法当通方，尚赖圣算之明，稍宽民力之惫。臣之疏拙，徒自勉强，苟少缓于疮痍，亦图报之万一。臣无任感天荷圣激切屏营之至，谨奉表称谢以闻。臣辙言：今月初四日，伏奉诰命，除臣依前朝奉郎、试尚书户部侍郎者。田野之姿，入朝未几，侍从之贵，冒宠已多。方怀汰去之忧，敢有超迁之望。臣辙诚惶诚恐，顿首顿首。伏以右曹之政，本专赋役之烦，近岁以来，复益金仓之旧，下关民力，上计邦储。朝廷议论，积年于兹，吏民封章，继日以上。置局未遑于成法，付部要责其奏功。将以适四方之宜，为一代之典。自非精练吏事，通知民情，何以上副忧勤，下宽疲瘵。如臣浅陋，殆难克堪。此盖伏遇皇帝陛下圣贵乘时，孝先述志，明于因革之故，达于利病之原，上览祖宗之成规，下采今昔之公议，昭然独断，惠此小民。谓臣出自贱寒，或知劭农之意；性本愚拙，庶无希合之情。度越众贤，付以要务。臣敢不上体圣虑，勉尽鄙心。臣无任感天荷圣激切屏营之至，谨奉表称谢以闻。

　　【谢对衣金带表二首】

　　臣辙言：伏蒙圣恩赐臣对衣金带者。盛服在躬，衰容有耀，兼金收衽，绵力难胜。顾视何功，叨尘重锡。臣辙诚惶诚恐，顿首顿首。伏念臣家本寒族，误点清班。岂曰无衣，敢自求于安燠；可使束带，顾未工于语言。曾是遭逢，坐蒙恩宠。此盖优遇皇帝陛下德泽无外，足以衣被四方；礼义有余，意将藩饰群下。发在笥之珍，以明重慎；易佩鱼之饰，以示等威。结以会朝，垂厉识都人之旧；服而拜舞，顾影有彼己之惭。岂徒褒博以为容，顾尽糜捐而报德。臣无任感天荷圣激切屏营之至，谨奉表称谢以闻。臣辙言：伏蒙圣恩，赐臣对衣金带者。中廷拜命，御府推恩。授安吉之礼衣，兼荧煌之宝带。臣辙诚惶诚恐，顿首顿首。伏念臣西南贱士，儒素传家。羊裘宽博以御寒，牛胁连延而束体。久从游宦，幸此甄收。曾何施为，坐沾赐予。此盖伏遇太皇太后陛下天覆庶物，子养群臣。机杼告功，远取同裘之义；范成质，式示断金之诚。箧笥增辉，既熏暖于私室；毕绅同结，亦夸耀于周行。顾惭彼己之义，当誓捐躯之报。臣无任感天荷圣激切屏营之至，谨奉表称谢以闻。

　　【谢翰林学士宣召状二首】

