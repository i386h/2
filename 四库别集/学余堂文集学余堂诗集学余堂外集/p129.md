<!-- { "loadSidebar": true } -->
　　特恩俾主豫州闱事寔欲为国家得竒士以报塞万一又有刘恬斋先生齐心翕志询谋佥同得士四十七人或醇深渊雅或俊逸清新美不胜收令甲既严惴惴惧陨越其间以字句瑕累已登复弃者为之掩巻太息忾然欲泣下未尝不叹相遇之疎以言知人之难也夫自梁孝王招致四方文学之士授简梁园士大夫镳联轸接英华荟萃其后东观之校书邺下之夜晏词赋烂焉故天下文人一大都防也泊濓洛诸贤出上溯洙泗葢又进乎道德矣予尝游伊洛之浦蹑嵩高之巅懐古四望其气鬰苍其必有鸿硕俊伟懐古抱质之士伏而不出者于此中倘一遇之欤康熙辛酉重九后二日题于大梁书院
　　豫闱公约
　　正文体　文风上应国运国家全盛之时当有光昌俊伟之文大抵风气须尚髙明理体要归驯雅夫文之八股犹人之四肢也今或起讲一直説尽无复虚冒是开口而臓腑具见病一也提比笼罩冠冕方有气象今或强作掀翻散行一段头目倾斜病二也虚比徃徃迳删反从中股后出题咽项不贯病三也中股宜寔而虚宜正而反宜全发而忽半截无复起承转合心腹空虚病四也后幅忽作二大股或又加二小股股大于腰指大于臂病五也夫耳目易位西子无所逞其妍榱栋倒施输般无所用其巧读书好古之士范我驰驱而蹊迳自别至于全章一节剪裁顿挫自见古人手笔愿具眼者一振之
　　辨实学　高才之士其文必礧砢博学之儒其文必深逺中州风尚和平原少轧茁之习要在拔取鸿才硕彦耳今司衡者过求平稳多取空疎肤熟之文以幸免磨勘于是半收庸士而懐才抱异者弃矣唐荆川先生云文字须从胸中流出其东涂西抹勦袭成篇了无意义者不足录也我辈此举期为中州鼓吹雄风为数十年树立伟人愿共努力
　　愼涂抹　部颁条例有云落巻须抹出不中缘由所以服举子之心且防考官不遍阅也倘或开巻时稍不当意輙加批抹其中是佳巻业已不可救矣夫荐巻止用句圏则落巻亦毋多抹以一眚弃全瑜深可痛惜此后遇有才情稍溢或古峭淡逺初阅不耸观或一二字微疵苟非字句可疑有干禁忌者幸各耐烦阅毕万一佳巻不足留待采择宁取有瑕之玉无取无瑕之石庻可收一二竒士
　　勤搜覧　省试士子多至四五千人入彀止四十七人百中取一岂无佳文所患抡择不到或精力偶目懒终篇或取数已盈防不逾幅以士子攻苦三年曾不博考官渉目俄顷此书生所以仰天痛哭也今务竭力寻绎果无足录亦必动笔三四篇夫得失虽有定数而我軰苦心搜罗可动鬼神愼毋惮旬日之劳至遗终身之悔
　　重后塲　二三塲之继七艺所以求通达古今之儒也其论防有发明条对之能必其学通原本者也表判有金声玉色之工必其才兼风雅者也今有头塲在伯仲之间难分去取者查其后塲精警则亟登之以防读书种子昔归震川先生老于棘闱亦縁后塲入彀至今推为大文人此其騐也至于七艺已收而后塲狼狈太甚亦从汰去别拔真才【企按科塲原制头塲三书四经二塲一论一表五经者诏诰二道五判三塲防五问自乾隆己卯科更定头塲三书一论二塲四经一诗三塲仍旧】
　　广呈荐　荐巻十拔六七以四十七名计之主司所阅不过六七十巻而止岂不偷闲省力但受巻分校有初阅数十巻而仅觏其一后阅十余巻而得二三迟速多寡不可预定也若取数已足遽置余巻不阅于心实有难安故必多收广荐选拔其尤则遴国色于众妍之中而南威称最剖大璞于羣玉之圃而和氏无双
　　融我见　文之美恶众所共知然人心不同有如其面虽使班马同堂邹枚接席不能篇有同好审矣故竒文共赏自当入彀倘或所见偶别例许驳换再三总不知其姓名亦复何容憎爱一切去取髙下不过凴文衡鉴幸毋执抝忿争义切同舟愿宏大度
　　别嫌疑　条例开载主司房考同堂分阅散巻时不许手授接谈以防示意分阅时不离席商量附耳宻语以防交通阅巻时不擕带一巻入房以防代阅暗地搜寻阅完一日必各自登记已阅若干未阅若干呈巻若干落巻若干要使心迹较然不欺则毫发无惭盛典
　　以上条约葢以功令森严不厌详慎诸君子谅有素心窃自比于朋友切偲之义若谓滥竽主考妄思约束高贤则愚何敢







　　学余堂外集巻二
