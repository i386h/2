<!-- { "loadSidebar": true } -->
　　昨草草数行附使者以谢计行期当在月朔儿子出送荆老属其少湏于郡以图一饯仆身滞环堵而心揺揺挂故人青雀间迩荆老告别作大啼仆虽勉自制收泪胸臆终不能忍盖自爱弟入闽后二三故知抟扶殆尽岩穴中仅一硕果形影相吊衰相渐现恐不能待诸贤功成之日却笑安石老誖强以丝竹消之计惟有空王一法而已公欲消揺留署为六月之息亦佳仆意不欲太原公有所措置且亲近公与洪阳及收召邓先生軰布列有位而已邓似未肯公便间一臾之何如水利一筴尤长塞外不唯可实邉庾亦足制牧马但湏因地利顺民便如世尊所喻调弦之说乃不生变苐目前欲捐数十万金作母而缓收其子于数年后恐司农眼孔不易入也昨岁收独常熟昆山俭而吴江次之吾州与嘉定似小舒但积侵之后菜色犹未复耳此事抚按可以调停要湏庙廊作主大抵蠲赦利于顽猾而柔良不沾赈恤偏于小豪而单赤鲜与一日不可无良有司如嘉定令数十曹江南膏血当不朘尽偶为贤者一及之勿复谓朽株尤有火气也扇头诗亦小见微意而衰落之余都不成语衣物至微尠寕足报伸侨札之好耳钱氏墓表已脱稿幸为转致侍御君不一
　　
　　又
　　
　　家弟归得手教及询之家弟云云亦相同抟沙作饼势无复合但终不至犯名义而显为摧挫南雍一块土似足藏身仆岂敢作辇上觧淡生活沾沾充隐弟实无能用我者近遇一异人传持颇有小验甘老邱壑以俟师期足矣瞿元立得补台幕即资虽小屈而体面差佳但不堪桂玉知何文举生珠之贺不胜安仁悼亡之戚想得公依止不至损耳杨户部应尾忠愍公之子当洒扫公门幸一慰藉之儿子懒废得公与沈宗伯相为警策可望焚舟之举仆却不敢别有希觊也族子飬志老而贫以一簿为蹄涔附此信不悉
　　
　　又
　　
　　家弟归拜手教具仞念存仆蜗涎自濡蚓壌粗具于世縁鲜所干渉独先君子身后一事为忌人所抑腐心者十七年于今矣曽有疏草托太原公而会家弟北首属令上之乃云得所闻俟仆勉出而后成上仆不胜愤懑叹曰此所谓马生角乌头白也儿子曽举老丈教必湏抚按或台谏建白乃可私心甚然之其道无繇也长至后故朱中丞诸孙出燕中阖郡缙绅与兵道书见示中间为中丞阐发幽潜恳恻悲壮之极云自吾丈手笔且谓抚公已行郡核矣仓皇与家弟谋以抚公为朱中丞请而不为先君子请同事同乡一举一置人其谓何弟复何颜焉请恩泽亦何辞见逝者地下旋走谒抚公句曲则郡并以先君子报而按君条陈之草具幸皆在列矣谓太原公再及之念此事在宗伯宗伯有通家分谊且素辱文字知必不作前人忍既出台谏公议如吾丈向拟事体亦较稳惬苐条陈列欵势不能详加以年祀向逺见闻稍异各曹之于政府不甚关白非吾丈慷慨一言之谁为援者中丞尚未复官今始得复则已复官者自应获赠亦事理之常太宰处不免借重大司马矣按君痌瘝民瘼诵吾丈大疏啧啧感叹条陈中二欵实縁吾丈意为之尚惧司农之扞格也献岁闻当上会典例有宫端之擢不然亦光学被金紫凤凰台一片地知雅意在揽辉恐不能相俛而下也瞿汝立前闻病阻良用悬懐覩除目殊慰此官比之二部掾却有生色艾光禄何以不召亦必用故事相尾耶吾乡延陵有子不他聘其恨转深盖以东土之抨全出吾丈又谓二三君子转目之云退婚自渠故耳渠俟大察后拟北上方欲作官不至放对吾丈苐以静黙待之可也儿子承规切眀春始得一意笔研次儿托庇所苦良已残岁复为幼儿了尚平之累可作无事人矣余不具
　　
　　又
　　
　　儿子在都再书具感肺腑之爱及归极称公气谊识畧以为生平目中无两但欲举世法之所艶者以加诸凿坏不能出之人复举世情之所最忌者以餙樗朽无用之物则非知我爱我之意耳生平屈指故人元驭爱我而不甚知肖甫知我而不能尽公之见知太过见爱太深是不特粉黛土木且将文绣牲牺矣年来齿落无一二存者衰相屡现即使腼颜苟出不特上负师真下愧同志公试观朝贤若此时事若此仆之墙壁若此而能有所谓剂得乎欲因而有所见且为县官作纎毫益得乎万勿齿及仆也主上诚不世出之主迩来作用大似世庙乙未以前光彩而恤民一念又似胜之灾异种种正是天心仁爱惟闻有可忧者腐肠之药与伐性之斧耳昨见荣转宫庶遂领坊事六典载笔成周之史佚白虎横经元佑之正叔公但雍容歩武以俟天人之合五岳小起方寸即以吾师恬澹二字消之则所深望于故人也水田之说向见徐孺东极称其利仆亦深以为然但思二百年来岂无一人识如孺东者中间必自有故故不甚从臾之将来能竟其用否瞿元立有子大可喜见间幸为致声家弟承诸公雅意得一南除庶不以棘刺中打筋斗也区区续集将二百巻在肖甫处鱼豕之讹不胜雠校将来不免求椽笔一叙之亦名根未铲之证也肖甫博大自是一巨公迩来能自持正即有龃龉何害然湏頼公时时警策以善其后汪伯玉近相过数日罗汝芳周思乆二先生一饭而别其来歴不同皆异人也余不敢赘
　　
　　又
　　
　　儿子归得公手札具肺腑语随作一报封肖甫司马邮中致之计当已彻覧矣是时儿子言公极称于所知谓仆尚可一割故哓哓数语殊自悔之牝鸡岂亦堪牺而故断其尾乎一笑来谕谓姑与无町畦任其处分要归洁已此是野人芹曝由来所献纯甫此官便是吏隐于中少得恬澹趣岂受彼牢笼若尔瞻即日请假觉少捩人眼鼻善类皇皇如揺旌矣公所云瞿元立云云仆近来觉得机轴若此元立但勿于格外作念立足干处彼不得而亲踈有何不佳文章一小技于道未为尊少陵亦自言之何况我軰向亦偶为此曹子鸣其不平耳管君近益精心佛门然好作有为迹得非苏晋逃禅意耶家弟以赍捧之役五日后可到矣冐酷暑驱驰七千里寕无殷深源周子南之叹目下且欣聚首以浊酒浇其磊块而已承有令子舍之戚尤非旅邸所堪不能奉慰聊此草复不宣
　　
　　又
　　
　　前有小启附使者去计已逹矣得太原公近书于吾丈甚注存以仅余一直臣硕果不食不当更令南此当是真际语耳吾丈见示语甚适宜于此要见大学力家弟冐暑驱驰赍捧私心怜之欲为求一留司以稍弛担且不捩长安眉眼仗吾丈大力今果得之其感慰当何如也仆学道无得衰懒相籍仅成就一酒食汉浮沉里社不敢作应世想亦不敢作出世想而昨传圣问及贱姓名者此何所自幸三四大老寛我一壑中长物不至劳齿頬也言路汹汹得小定否瞿元立竟不能小示超格耳缓既有味卑散亦有味但桂玉可虞耳孙齐之两儿峥嵘足慰贫病余不敢悉
　　
　　又
　　
　　迩有两信通候计乆已逹矣仆残人也初度之日方寸若螫惧客见踪故买一舴艋避之泖湖塔中礼佛饭僧冀小资冥福而已何足以当长者贺且檿丝文犀岂木客山都所宜滥耶来谕知且委蛇史局即不作柱下玄同于长沙太息少忍嗉间此是下情由来所愿八俊之说向亦微闻之今了然矣当事者不欲用公言然不能不用公意也与其激而使恶孰若引而之善虽然独行遇雨若濡有愠此甚不易也髙帝在天之灵使此曹之终为吕强懐恩则善矣太原以友于之戚廹欲归而不得今作何状公了不及之天下贤者寕复有几彼此为宗社苍生勿以议论小矛盾使宵人得投间也君实与子瞻晚好几不终千载遗恨肖甫大度长者近见启事微抵牾得非持正之效耶仆老矣灰且冷矣而犹有习气在妄谓时贤语及气节则蚁奔而附稍渉理学则鱼贯而上独文苑一途转更欝塞公大将也与肖甫方在柄忍不为小立赤帜耶家弟滞闽颇苦折腰少年前仆谓入长安中亦焉能免折腰也但二十八年科第稍可悯耳来币附璧却有野人之芹知不以为美或不忍拒也春气渐和为道自爱
　　
　　又
　　
　　自吾丈别后感事懐贤之念时时触中特以尊迹未定逺信难托牢慅之思又无可告语者仅能于元立子澄处一相问慰耳吾丈途中有一札与太原公语多右二子渠颇不怿吾丈入朝后一书见及云宫洗比见貌和而气平但胸中尚有二子在更后一书释然矣二子山陵以前未必非羣然而攻之者未必是今圣见已定国是已昭诸老在政苐当以虚心受人语实心处天下事不为利害谋不作人我相太平未有不可致者吾丈尤不必轻及予告请南信心而行中立不倚此所望于大贤君子也闻太原请假想亦为山陵一事劳愤致伤今复得仲氏讣恐不任手足之痛奈何肖甫丈豁逹大度入领兵柄宗社福也唯要于情字上小破除耳仆少能进匕箸而齿落殆尽衰相种种与死为邻唯不畏死差与人异大师信益杳然方以悬弧之日避客栖泖湖塔院供佛之余与僧共噉风雨萧条景物晚莫所喜以故人问若貂■〈礻詹〉■〈礻俞〉不垆而暖却附复不次
　　
　　又
　　
　　乆不闻问良用悬懐两台为先君子及秋崖中丞条请恩恤前是一介以咫尺之书奉恳计已逹矣太原公曽为致情于台使者故托之今尚未有定论想部中为册立午朝二事微左又考察自陈纷糺旁午故未暇及苐人子区区之情真以日为岁耳得北考察报甚寛将无调停之说行两相持而交馁耶令人懑懑觉得南中差有耳眼野人不应作此寻闹语当咋指自惩太原公近札云公所上疏虽忤旨宻致书于两台令寻公微指从容行之不意公不知翻以为恠所谓恠者必非亲得之小一辨眀何如此公与公本生死契鄙意殊不忍贤者之自为敌也仆今年六十有二赖小得将牢力粗坚色身以俟师期诚不愿复涂抹也闻大司马之去复繇中贵人清时有此可叹可叹适归熈甫先生次子北上索数行先容渠中雠见法仆苦为雪之今事觧而家破矣弹铗悲歌中多伏枥语以公谊人且好熈甫祈一闻之余不悉
　　
　　又
　　
　　前出候病弟于奔牛见之则首问吾丈起居云八月九月间霜露之恙来病君子不能从事笔研不然先人垄头一章当不譲景宋矣然今已勿药今拜翰教果然且谂知直温寛栗之诲能使诸生肃然而心服二百年来宋李复见今日窃谓省院大小南北径庭何啻倍蓰独南雍之重逾于北雍人材固尔也仆老矣衰与懒乗之学道虽无所成然窃聆希夷澹泊之旨实不敢以天下事措懐况病弟婆娑据梧老妇呻吟待尽袁氏之女又只旦夕矣方拮据医药之不遑而能弃之出乎老丈盖信仆之可而不能信仆之不可仆于此月之十九日已发疏乞骸必不得请当谋再上非不知上恩不可负知已不忍违且贪与贤者少日周旋恐有所未能也凌氏自贻之戚然爱子就逮羣获见法亦足以泄众怒矣叅疏得无乃过乎又不知将来作何结束也使旋聊此附复不次
　　
　　又
　　
　　昨者草次附申区区出处鄙见而我老丈以大义见裁必欲使之一出盖先君子受上恩至深厚而家弟近复以病乞身仆更偃蹇朝命以自为名罪何所逃老丈责我是也且甲申之滥竽老丈有力焉然以为未可出今者以为不可不出老丈岂宛曲随人作圆方者且病弟大有起色矣仆亦何辞以贪一壑苐衰态如此安能强自振刷以小补国家苟冐昧尸禄异日狼狈而归老丈怜之晚矣捧袂之期或在春晚也别谕六生事縁袁之长子诚可怜他不尽尔且所犯题剧不小台纲凛然岂可以儿戏望之仆固已测老丈之恵不克终亦不愿老丈之终此恵也凌氏有三尺可无复言矣使旋此附复不次
　　
　　邓太史汝徳
　　
