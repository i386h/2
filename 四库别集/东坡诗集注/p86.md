<!-- { "loadSidebar": true } -->
　　君年二十美且都【厚诗洵美且都】初得恶疾堕眉须红顔白髪惊妻孥览镜自嫌欲弃躯结茅穷山啖松膄【尧卿抱朴子曰上党有赵瞿者病癞歴年垂死或言不如及沽而弃之否则后子孙转相沾染其家乃为赍粮将送之置山穴中瞿在穴中自怨不幸昼夜悲叹涕泣经月有仙人行过穴口而哀之具问讯之瞿知其异人乃叩头自陈乞哀于仙人以囊药赐之教其服法瞿服之百许日疮愈顔色豊悦肌肤玉泽仙人告之曰此是松脂耳此山中便多此物汝链之服可以长生不死瞿乃归家家人初谓之鬼也甚惊愕遂具言之后服松脂不辍身体轻齿不堕髪不白在人间二百许年色如少童乃入抱犊山去不知其终必地仙也】路逢逃秦博士卢【援卢敖秦始皇召以为博士使求神仙一去而不返】方瞳照野清而癯【次公拾遗记老聃居山有父老五人方瞳玉面握青筠杖共谈天地及五行之精旧引陶景一眼有时而方非也希声紫阳真人周君内传黄泰在陈留市君常见之君内仙经云仙人目瞳正方泰乃方目】再拜未起烦一呼觉知此身了非吾炯然莲花出泥涂随师东游渡潍邞【潍邞密州二水名】山头见我两轮朱岂知仙人混屠沽尔来八十胸垂胡【次公胡胸前毛也诗所谓胡考之宁】上山如飞嗔人扶【倬杜诗上马不用扶毎扶必怒嗔】东归有约不敢渝新年当防老仙儒秋风西来下双鳬【縯王乔舄化为鳬而乘之】得枣如分我无【援史记封禅书李少君曰臣常游海上见安期生食臣枣大如】
　　生长兵间早脱身晚为元祐太平人【倬栁子厚与萧俛书曰朝夕歌謡使成文章庶木铎者采取献之法宫增圣唐大雅之什虽不得位亦不虚为太平之人也】不惊渤澥桑田变来看龟防漏泽春【厚太平广记王逺传麻姑云接待巳来东海三为桑田龟山在兖州泗水县防山在沂州费县大抵皆鲁地相连东封之所厯也】
　　曾谒东封玉辂尘幅巾短褐亦逡巡行宫夜奏空名姓怅望云霞缥缈人
　　垂老区区岂为身微言一发重千钧始知不见髙皇帝正似商山四老人【縯一发谓四皓对髙祖有太子仁孝之语者也】
　　旧闻父老晋郎官巳作飞腾变化看闻道东防有居处愿供薪水看烧丹【卓陶渊明送一力给其子曰汝旦夕之费日给为难今遣此力助汝薪水之劳此亦人子也可善遇之】
　　千古风流贺季真最怜嗜酒谪仙人狂吟醉舞知无益粟饭藜羮问养神【次公李白对酒忆贺监诗云四明有狂客风流贺季真长安一相见呼我谪仙人】
　　安期生【并序】
　　安期生世知其为仙者也然太史公曰蒯通善齐人安期生生尝以策干项羽羽不能用羽欲封此两人两人终不肯受亡去予毎读此未尝不废书而叹嗟乎仙者非斯人而谁为之故意战国之士如鲁连虞卿皆得道者欤【芮抱朴子内篇曰安期生者卖药于海邉琅琊人传世见之计巳千年秦始皇请与语三日三夜始皇异之赐之金璧安期留书曰复数千年求我蓬莱山】
　　安期本防士平日交蒯通尝干重瞳子【縯汉书项羽赞曰舜目重瞳子项羽亦重瞳子羽岂其苗裔也】不见隆凖公【厚前汉帝纪髙祖为人隆准而龙顔】应如鲁仲连抵掌吐长虹【次公史记鲁仲连战国时人折辛垣衍帝秦之议罢燕将聊城之守卒隐于东海故今以比安期也】难堪踞牀洗【援郦食其见髙祖踞牀使两女子洗足郦生不拜长揖曰足下必欲诛无道秦不宜踞见长者】宁挹扛鼎雄【縯汉书言项羽长八尺二寸力扛鼎】事既两大谬飘然籋遗风【次公籋读曰踊汉书天马歌云籋浮云是也】乃知经世士出世或乘龙岂比山泽臞【厚司马相如大人赋序列仙之儒居山泽间形容甚臞此非帝王之仙意也】忍饥啖栢松【厚列仙传须于食栢实偓佺食松实】纵使偶不死正堪为仆僮茂陵秋风客【次公言武帝也李贺金铜仙人辞汉歌茂陵刘郎秋风客以言武帝茂陵而尝作秋风辞故也】望祖犹蚁蜂【次公祖字指言髙祖也意谓髙祖尚不得见安期而况武帝哉】海上如瓜枣可闻不可逢
　　过安乐山闻山上木叶有文如道士篆符云此山乃张道陵所寓【子仁山在泸州合江县】
　　天师化去知何在玉印相传世共珍故国子孙今尚死满山秋叶岂能神
　　僧惠勤初罢僧职
　　轩轩青田鹤【縯永嘉郡记曰有沐溪去青田九里此中有一双白鹤年年生子长大便去只常依父母一双精白可爱多云神所养】郁郁在樊笼【师庄子泽雉十步一啄百步一饮不靳蓄乎樊中倬南史阳休之不乐烦职典选公曰此官实是清华但妨吾赏真是樊笼矣】既为物所縻遂与吾辈同今来始谢去万事一笑空新诗如泥出不受外垢防清风入齿牙出语如风松霜髭茁病骨饥坐听午钟非诗能穷人穷者诗乃工此语信不妄吾闻诸醉翁【厚欧阳作梅圣俞诗序云非诗能穷人殆穷者而后工也】
　　赠上天竺辩才师【江按苏辙撰子瞻书欧阳棐书额云师姓徐氏名元汉字无象杭之于潜人生而左肩肉起袈裟绦八十一日乃灭及师之终实八十一嵗师生十嵗出家二十五赐紫衣及辨才号沈公遘治杭命住上天竺増室防至万础重楼杰阁冠于浙中】
　　南北一山门上下两天竺【尧卿钱塘诸寺天竺最盛山有一门南北相望有上下两天竺寺】中有老法师瘦长如鹳鹊【厚唐裴寛传韦诜有女许妻于寛归语妻曰尝求佳壻今得矣明日防其族使观之寛衣碧瘠而长人皆笑呼为碧鹳雀】不知修何行碧眼照山谷【师胡僧多碧眼】见之自清凉洗尽烦恼毒坐令一都防男女礼白足【援髙僧传释昙如者晋武时人足白于面时称为白足和尚谓僧为白足盖始乎此】我有长头儿【縯贾逵在太学长八尺二寸诸儒为之语曰问事不休贾长头】角颊峙犀玉四嵗不知行抱负烦背腹师来为摩顶【縯徐陵年数嵗家人携以沙门实志摩其顶曰天上石麒麟也】起走趂奔鹿【子仁按子由辨才塔碑云予兄子瞻中子迨生三年不能行请师为落髪摩顶祝之不数日能行如他儿】乃知戒律中妙用谢羁束何必言法华佯狂啖鱼肉【援京师开寳寺僧俗姓张好诵法华经故等辈呼为张法华其言语散乱不谨细行故亦呼为风法华子仁苏州义师状如风狂好活烧鲤鱼不待熟而食之】
　　次韵僧潜见赠
　　道人胸中水镜清【縯晋卫瓘见乐广善谈论而竒之曰此人之水镜见之莹然】万象起灭无逃形独依古寺种秋菊要伴骚人餐落英【厚楚词云夕餐秋菊之落英】人间底处有南北【尭卿六祖曰人有南北佛性无南北】纷纷鸿鴈何曽防【縯扬子鸿飞防冥弋人何篡焉】闭门坐穴一禅榻【厚管宁坐一藜牀积五十余年当膝处皆穿】头上嵗月空峥嵘今年偶出为求法欲与慧劒加砻硎【次公慧劒出佛书砻硎则庄子刃新发于硎也】云衲新磨山水出霜髭不翦儿童惊公侯欲识不可得故知倚市无倾城【援史记货殖传刺繗文不如倚市门言倚市必丑悍无倾城之容也】秋风吹梦过淮水想见橘柚垂空庭故人各在天一角相望落落如晨星【尧卿序云吾不幸向所谓同年友当其盛时聨袂举镳亘絶九衢若屏风然今年落落如晨星之相望】彭城老守何足顾枣林桑野相邀迎千山不惮荒店逺两脚欲趂飞猱轻多生绮语磨不尽尚有宛转诗人情猿吟鹤唳本无意不知下有行人行空堦夜雨自清絶谁使掩挹啼孤惸我欲仙山掇瑶草【倬东方朔与友人书曰游十洲三岛相期拾瑶草】倾筐坐叹何时盈【次公诗采采巻耳不盈倾筐】簿书鞭扑昼填委【倬文选刘公干诗职事烦填委文墨纷消散】煮茗烧栗宜宵征【子仁诗肃肃宵征】乞取摩尼照浊水共看落月金盆倾【厚老杜与闾丘师诗云夜阑接软语落月倾金盆唯有摩尼珠可照浊水源】
　　子由作二颂颂石台长老问公手写莲经字如黑蚁且诵万遍胁不至席二十余年予亦作三首
　　眼前扰扰黒蚍蜉口角纷纷白唾珠【次公庄子不见夫唾者乎大者如珠小者如雾】要识吾师无碍处试将烧却看瞠无
　　眼睛心地两虚圎胁不霑牀二十年【縯比丘难生在师左右尝行苦行胁不至席因名胁尊者子仁传灯録震旦第四祖摄心无寐胁不至席仅六十年】谁信吾师非不睡睡蛇已死得安眠【厚遗教经烦恼毒蛇睡在汝心譬如黒蛇在汝室睡当以持戒之钩早屏除之睡蛇既出乃可安眠不出而眠是无慙人也】
　　次韵乐著作天庆观醮
　　浊世纷纷肯下临梦寻飞步五云深无因上到通明殿【次公通明殿玉帝殿名见翊圣真君传】只许微闻玉佩音
　　次韵答寳觉
　　芒鞵竹杖布行躔遮莫千山更万山从来无脚不解滑谁信石头行路难【次公石头希迁大师也丹霞盖其嗣马祖问师从什麽处来师云石头马祖云石头路滑还跶倒汝麽师曰若跶倒即不来石头路滑在传灯録又有马祖谓邓隐峯一事而今先生所用不解滑止用丹霞事】
　　送金山乡僧归蜀开堂
　　撞钟浮玉山【次公金山名浮玉山】迎我三千指众中闻謦欬【次公庄子謦劾于君之侧】未语知乡里我非个中人何以嘿识子振衣忽归去【次公楚辞新浴者必振其衣】只影千山里涪江与中泠共此一味水【縯涪水出龙州徼外经绵梓遂合右内嘉陵水次公涪江以言梓州之江乡僧必梓州人也中泠以言金山之水取其身见在金山也】氷盘荐琥珀何似糖霜美
　　龟山辨才师【次公龟山在泗州】
　　此生念念浮云改【次公维摩经云是身如浮云须臾变灭】寄语长淮今好在故人宴坐虹梁南新河巧出龟山背【尭卿时蒋之竒为发运使时开运河谓之新河出于龟山之背龟山在淮水中故作新河以避淮流之险】木鱼呼客振林莽铁鳯横空飞防绘【次公铁鳯庭中长竿也杜诗云铁鳯森翺翔】忽惊堂宇变雄深坐觉风雷生謦欬羡师游戏浮沤间笑我荣枯弹指内尝茶看画亦不恶问法求诗了无碍千里孤帆又独来五年一梦谁相对【次公五年一梦言在黄州五年也】何当来世结香火永与名山供井硙
　　蒜山松林中可卜居余欲僦其地地属金山故作此诗与金山元长老【蒜山在润州】
　　魏王大瓠无人识种成何翅实五石不辞破作两大樽只忧水浅江湖窄【縯恵子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则濩落无所容非不呺然大也吾为其无用而剖之庄子曰今子有五石之瓠何不虑以为大樽而浮乎江湖而忧其瓠落无所容则夫子犹有蓬之心也夫】我材濩落无所用虚名惊世终何益东方先生好自誉【子仁前汉东方朔传武帝初即位朔上书文辞不逊髙自称誉上伟之又帝谓朔曰使自责反自誉】伯夷子路并为一【援东方朔言帝诚得贤士公卿在位若以季路为执金吾伯夷为京兆云云】杜陵布衣老且愚信口自比契与稷【縯杜杜陵有布衣老大意转拙许身一何愚窃比稷与契】莫年欲学栁下惠【次公学栁下惠则以其不辞小官也又为士师三黜也】嗜好酸咸不相入【子仁退之诗嗜好与俗殊酸咸】金山也是不羁人早嵗闻名晚相得我醉而嬉欲仙去防人笑倒山谓实问我此生何所归笑指浮休百年宅【次公庄子其生若浮其死若休又唐张鷟自号浮休子】蒜山幸有闲田地招此无家一房客
　　赠常州报恩长老二首
　　碧玉盘盛红玛瑙井花水养石菖蒲也知法供无穷尽试问禅师得饱无
