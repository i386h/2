<!-- { "loadSidebar": true } -->
　　明兴二百年至嘉隆之际而文章始大阐缨绅家结轸而修竹素其结撰之富体制之备莫如大司冦元美王先生先生抚勋时刻有四部稿海内有目有口者既驿而传之已公自司寇归病亟裒所未刻以付其少子骏俄而骏没长子驾部君续其事两阅嵗而集始成先是四部外有弇州外集者出贾人手稍增损驳乱其间诸子乃聚诸同志时就原稿订疑刋谬不以己意有所甲乙于是尺蹏片牍名山大川之藏毕登简而天下始覩公之大全计公弱冠登仕中所经大艰大危沉废者数年又服官四方十余年末又倦而逃于当其时予与公比居四方之士延慕光尘者踵相属余波及予予不胜苦距户谢之而公独泛应不辞清斋对客每至夜分谐唱与呗诵两出而不相夺呜呼公殆所谓天授非人力也王氏自永嘉以迁长淮之秀全注于海海上千年间有荣光浮而休气塞者其在公欤其在公欤夫海激之而潮风之而波彼断沟积潦激之亦潮风之亦波然海能江能湖能陂能泽而泉水不能为海则喙鸣相合其有余不足之符自然异也当公少时一二俊士句饤字饾度不有所震发欲借大力者为帜而以虚声撼公公稍矜踔应之不免微露有余之势而瓴建云委要归于雄浑迨其晚年阅尽天地间盛衰祸福之倚伏江河陵谷之迁流与夫国是政体之真是非才品文章之真脉络而慨然悟水落石出之防于纷浓繁盛之时故其诗若文尽脱去角牙绳缚而以恬淡自然为宗即孱妇小竖有尺寸可记録随叩随应神凑合响精结而采流心苦而味甘目到而足步泱泱乎球钟畅鸟兽舞宫商鸣草木动譬之观海惟是汪洋浩渺天水相合之为钜观而岂必待夫怒涛颠波流风蒸雷隂火夜然蜃市晓结骇然望洋而叹乃称大哉世人耳论毎云古今人不相及夫古人蕴璞含质无苞苴竿牍之纠纷无毁誉恩仇之窘束要以各抒所见而止故于达意不难叔季猥鄙谁复免此藏心墨兵资口月旦于斯时也欲以浮沉下里献酧羣心而本不失古作者之意此不已较难乎葢公晩而始好子瞻也夫子瞻命世才然世之降也已不免驰骋议论执道之动反以见竒吾元美独能离今之献酧赓唱而自为元美哉今之貌尊元美者见其诗文輙曰此迁此固此汉魏此盛唐夫必迁必固必汉魏必盛唐句字而仪之则当公之时葢亦有优于饰画者矣传未数十年而新陈相变世已笑其索然而无竒夫惟大才红腐入冶簇簇皆新如槐栁榆柞皆凢火也而可以变万物故嘉隆之间与公结轸而起者皆以公重非能重公者也吾论吾元美而已














　　明文海巻二百三十七
　　钦定四库全书
　　明文海卷二百三十八　余姚黄宗羲编
　　序二十九
　　文集
　　备志稿引【海瑞】
　　许文正尝语人有书也须焚一遭之説夫坑儒焚书秦之所以为暴无道也而文正之言若秦之与文正非与秦也自炎汉以迄于元纪録之繁文籍之盛汗牛充栋灾木费纸不足咎也其声实不中乖违正道为古先圣贤累为六经语孟蠧诚若莠之乱苗郑声之乱雅乐乡愿之乱徳君子不容不深恶之自元迄今殆有甚焉使文正见之又不知当何如其为言也然文正与秦至文正之身则又有鲁斋文集行于世夫文正之与秦不得己也文正之不免于为文亦文正之不得已也瑞平昔妄有所作滥称文章者欲效近代唐山人置瓢弃之江流之中以还造化而又私念以为出之吾心夲诸性命造化赋予于我而我为泄之或于六经语孟有辅翼焉且今时俗议论自以为是牢不可改亦或有以破之暴秦有作不居可焚之列欤夫吾人有言莫非造化置江流以还造化不可谓无见也然天下之人赋予禀受出之造化犹之我也或惑焉而践之有未尽或反焉而行之有不中操造化之予于我者相与觉焉且同志之士得有所执凡我言之未当议之未详取为我规焉我也人也互相砥切均得以还夫赋予禀受之故较之唐山人所为有大焉不犹为可耶近时文人有作必求名人君子一言置简首谓蝇附骥尾亦一日千里而借其言以信之天下后世也夫使吾言无当虽圣人吾与焉天下之人其心其性原之造化是非有公不能饰也使吾言于道亦有合焉圣人不吾与天下后世不吾与吾心其一造化自有的见不可转也夫人有言亦求之吾心质之先圣以叅考焉而己矣不信之人心而信之人言非信也用是不自嫌忌取平昔所作自编叙自为一语识之以告同志云
　　西村集序【周用】
　　庄周有言曰刻意尚行离世异俗髙论怨诽为亢而已矣此山谷之士非世之人枯槁赴渊者之所好也语大功立大名体君臣正上下为治而已矣此朝廷之士尊主彊国致功兼并者之所好也夫仁义忠信以为学出则朝廷处则山谷人徒以为为亢也以为为治也而不知亢之未始不为治治之未始不为亢也故曰夫人幼而学之壮而欲行之行则君子欲之然能必其行乎哉欲之而不可得则其学犹是也是故亢而不为倍治而不为矜则固世之所谓通儒者已西村先生自少好学于书无所不读卓然举大义不掇拾以为文离而尤攻于史学于古今治乱之端官府故事名物数纪纵横上下指掌论说莫不有肯綮归宿以为学者宜如是而不屑以求一试声名隐然起东南成化中三原王公廵抚江南以百姓之利病坐先生而问焉则歴歴语所以退复疏其事以道诸所宜更置公叹曰子之才可以当一面乃今得先生所著述自诗歌文辞之外其与旬宜大臣台部诸使郡县长吏往复论白及于政事者居其三之一焉莫不适常变尽利害里闾韦布之所推逊而无有选择缙绅大夫之所以向用致理而不能舍去者皆是也则所谓通儒者非先生欤吾吴中经生学士讲求时务水利莫先焉决塞变迁大要委诸海而已殆难按迹而求复其旧也职方禹贡以来互为援据夫人而能之举而加诸水则悖矣不然则乂吏于兹土者大发在官之葢藏而以畚锸从事壊庐舍敝腓胫掘地数千里利旁流内其中而曰水去矣明年不幸而恒雨曽不能损水之分寸其如浮而不实费而无功何哉至读先生论水利书首以谨堤防其大法有司者使田者因地势豫为防以拟水于是立之表以程其功课之艺以益其厚贷之粟以傅其力夫民水也大为之坊民犹逾之况不为之坊乎裕民成赋之道未有能行之者此其有用之学可以画一而论也余生也晚不获操几杖以从读其书而每有感焉先生既没其曽孙太学壁裒其稿为集余曰是集也约而逹勤而节谋而有徴不独论水利若是矣可以传也余所尝欲见先生所着礼纂若干巻者尚不在集中先生史氏讳鉴字明古吴江人学者称西村先生吴文定公表其墓家世行实具可考也
　　豊南禺摘集小序【张时彻】
　　南禺公没墓且宿草矣余读其遗文葢防然伤之焉公质禀灵竒才彰卓诡论事则谈锋横出摛词则藻撰立成葢九流百家罔不渉其津涯七歩八义未足夸其防丽是以士林拟之凤毛蓻苑方诸逸驷芳誉而希下风者皆是也然而性不谐俗行或盭中片语合意輙出肺肝相防睚眦防嗔即援矛防交刺亦或誉嫫毋为婵娟斥兰荃为薋菉旁若无人罕所顾忌知者以为激诡而不知者以为诞防也繇是雌黄间作转相诋讥出有争席之夫居无式闾之敬鹑衣蓝缕甘原宪之守贫湿突不炊同子桑之闭户童奴絶粒而逋亡賔客过门而不入竟顑颔以终其身悲夫以彼其才逄时遘防进当翺翔金马标表词林坐食大官之饩退而谈道讲蓻主盟骚坛犹将响附景从如杨雄之问字列子之馈浆何至青蝇丛集不复少加封殖耶乃知喻四杰于江河诮轻薄之妄哂推李杜之光焰等浪议为蚍蜉不独于公慨之矣公平生著述甚富其大者有五经传有世统博洽精诣览者当自得之自余诗文充于箧笥未经编次率多散佚其孙应大稍为搜辑余得取而观之采其诗之雅驯者刻以传之同好其如全集则以俟夫知言者
　　蠛蠓集序【万恭】
　　谚曰相马失之瘦相士失之贫余读浮丘生所为蠛蠓集葢为之懭恨凄楚云夫生驰心元邈玩情典坟直入先秦汉天厨咀其脍而嗫其胾假令校天禄石渠其所制作岂不爝然流光直追古昔而乃幽愁促廹身且不容桎梏拘囚白日不照几与盗贼臧获骈首而戮悲夫及观狱中诸所上书所为诸赋激烈悲怆乂有古先秦汉防士之风何其隽也何其隽也昔卞和氏得璞献之楚武王以示玉人曰石也刖其左足复以献成王玉人曰石也刖其右足和抱璞泣王都门继之以血乃剖之果良玉也君子谓卞和氏也智毁其足而存玉生置极刑入之复出之既又出之视卞和之刖何啻乃忘朝夕之命方且笙簧屈宋驰骤班马此非所谓毁足存玉者耶然闻易牙初干齐桓公也饭土铏调太齐君怒而唾之为之臑熊蹯炙薄耆荐山梁之餐割豢豹之胎齐君甘焉为封万家之邑晋平公始御师旷章英迭奏韶濩齐鸣晋侯左右视弗能竟也变为激流羽商缀宣郑卫扬北里绍阳阿晋侯按节叹曰天下之良工也夫易牙师旷非闇于前而智于后也性投于所随而技变于所嗜也今天下之为齐桓晋平也者岂尠少哉生幸见天日余读生所为蠛蠓集益为之懭恨凄楚窃恐生终其身幽愁促廹殆又甚也然君子宁齐桓之不中不能为易牙之变味宁晋平之不谐不能为师旷之变声何则情志通于寥廓不可以世俗移也生向不遇陆五防先生吾恐生之胷不足以当伏锧而生之颈不足以膏白刄也乃幸得遇陆五防先生出之拘囚之中登之词艺之林老且白首获与屈宋班马捉刀而立荷戈而趋即为齐桓晋平所笑而获固已多矣终其身幽愁促廹夫又何伤也余性特好古而未之能见浮丘生所为如是既悲之则复喜而着之
　　刻瞿存斋先生文集【张瀚】
　　存斋瞿宗吉者吾杭郡知名乡先生也先生至正间修行绩文诵习诗书百家之言避世潜身晦迹海上入明应聘出两为邑学博士以功能升太学终周王府相当是时天下初定中国所喜好弓矢搏击薄文墨不为已而纵马放牛渐修文教廼徴岩穴之士凢负一技能有禆政治大者登三事其次备侍从领方岳皆表见一时流声著绩固不朽盛事已先生抱辅世之才挟华国之防独不见用即用又不尽其长竟沉欝下僚使天人治安经略仅仅与胶西长沙同途辙信文章显晦有时命途通塞有定抑居卑自敛别有意见不可测识也先生著作甚富所着若纲目重编花影集剪灯集皆梓行流传脍炙人口曽孙亷辇复旁搜遗逸得文与诗合若干篇将并刻之有曰晴者雅善余间示所辑属叙其事余读之大抵根极理奥不忝醇儒篇中言必称孔孟词必做经传固其不希世就功明甚然以任闲局故得专意文学若去彼取此所谓不朽盛事岂特志功名者擅其美哉歴世滋逺搜括靡遗则知儒术相仍代有人已为序而归之
　　西集序【孙应鼇】
