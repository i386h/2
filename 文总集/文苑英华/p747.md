<!-- { "loadSidebar": true } -->
　　臣某等言伏以收复河湟廊开土宇北絶梓岭西过榆溪壮中夏起塞之雄夺西戎理弓之地至使强虏不敢触锋山鎻七关地辟千里歌貍首而息射咏杕杜以劳旋圣德神功超今越古某月日臣某等于延英殿面奉德音陛下以克定旧疆获成先志归功祖考追尊鸿名臣等伏念国家之为理也溢三皇之轨躅奋百代之上下天寳之未天下大【集作泰】宁恃富贵【集作庶】而醉饱非【集作无】虞韬干戈而凶逆僣作大歴贞元之际河北河南之地朝廷行姑息之政郡国皆叛乱之臣茍且之令行画一之法废日増月长雄唱雌和李锜宗子刘辟书生东据石头西断劒阁朝廷所有唯止西京伏惟宪宗皇帝顺上帝之心酌列圣之法爵不逾德【集作等】举不失贤亲端庄之正人去侧媚之邪士【集作亲庄正之人去侧媚之士】然后提挈纲纪震叠雷霆诛夷羣凶洒扫四海百度如律九功可歌天业益张圣统无极诗曰惠我无疆子孙保之复曰周虽旧邦其命维新伏惟元和之初【集作功】实开中兴之业伏惟圣敬文思和武光孝皇帝陛下修先王之大道行天下之逹德广问延谏褒直尽下首雪寃狱常对法官是【集作则字】虞舜防刑文王慎罚无以过也开张聦明延纳谏诤守职业者无职不举被言责者无事不言皆获甄升岂惟假借夫仲尼以三人有我师大禹以愚夫能胜予是仲尼之好问大禹之拜言无以过也是以百姓手足皆安于错置四海风俗益臻于和平尚犹子【集作午】夜观书日昃听政下采人病上求天端帝典曰圣敬日跻汤铭曰日日新是诚【集无诚字】陛下之德有以方之【集作过之】仲尼曰禹立三年百姓以仁遂仰陛下之至理知孔圣之可验矣西戎强盛自古无之包有引弓之人尽臣【集作为】跨马之国天下献力备邉不克四海输赋养兵不足广川荐草尽为所有健兵倅马不可当锋虽李广材能充国沉勇但能闭壁【集作叠】岂敢交绥伏惟圣敬文思和武光孝皇帝陛下畜睿筭于云【集作霄】汉之表画圣谋于造化之先捕虏将军射声校尉羽林突阵之骑酒泉校尉【集作射】之兵亲自指踪同时受命信星効祉灵旗呈祥壁垒言言而洞开渠魁累累以【集作而】自防觧辫削袵投戈委弓慑怛威灵懽呼冠带破种徙域空漠净邉指北海而封燕然中西域而立幕府郑吉之理乌垒班超之镇他干大庇生人一寛天下昔汉武帝之逐北虏四海耗半殷高宗之伐鬼方三年乃克尚书班史称德咏功今陛下用仁义为干戈以恩信为疆场所求必至有开必先不遗一矢不顿一刃洗八圣廽首【集作旰食】之恨刷百年亡地之羞小雅尽兴大业无极为而不有归功先帝礼曰天子有善让徳于天仲尼曰武王周公其逹孝乎盖以善于继述能光祖考今者陛下谦让之道符于礼经继述之孝称于孔圣臣等待罪宰相目覩升平谨具太常追尊顺宗皇帝宪宗皇帝谥号如前伏候【集作听】勑防
　　尚书【易髙宗伐鬼方今云尚书得非通称上古或逸书乎】
　　中书省请册皇后表　　　　钱　珝
　　臣某等言伏闻礼云男正位于外女正位于内乃欲承天休正人纪事宗庙奉蒸尝是以诗有闗睢贯三百篇之首用以佐天下而正夫妇乃政之所由兴也伏以圣唐积仁累德列圣重光莫不师古以训人礼以敦本遂得九垓从化万国用康曩者彛伦稍王道防缺使龙楼旷主鬯之位翟衣阙助祭之规则外和而国安内和而家理安得而致也必将有以待之伏惟陛下纉列圣之洪业恢百王之令图爰建东宫再振坠典凡居寰海莫不忻欢百辟庶臣所懐尚慊盖以中壸之位未立六宫之政未崇臣案天极四星一为正妃上天垂象不可虚其应伏闻淑妃某氏以坤厚之性母范有融淑懿之姿光乎内理用能诞生哲嗣克当天心窃愿陛下思啓大猷仰丕训淑妃某氏特依故事册为皇后使六宫之内一以遵承所为王政之所由兴而风化天下臣等位叨近宻职在丝纶朝廷旧章合有论请上期圣造特赐允从轻冐宸严无任恐战之至
　　史馆王相公请册淑妃何氏为皇后表
　　前人
　　臣某言臣闻乾坤相配所以全覆载之功日月相随所以明照临之道惟王建后惟后助王若乾坤相配以成功若日月相随而行道古皇有制歴代皆然伏惟皇帝陛下法天作圣引古为师兴邦则啓于聦明为礼必循于先哲然则中宫乆旷隂教罔修伏自累朝遂同废典四海絶仰观之表九嫔无所统之尊谁咏国风空垂易象永惟委坠可谓因循汉氏以来旧章不易常先立后始可建储今元良已视于东朝而柔顺未临于内职既虚正位莫叙大伦臣等每奉清光累陈彛宪窃详睿防俯鉴愚衷请问守必当告吉掖庭累行讵无白鷰之征简策正名宜受金螭之锡是以敢干旒扆进拜封章伏乞申命有司择定良日俾行盛礼自叶至公冐黩宸衷臣等无任恳廹惶恐之至







　　文苑英华卷六百八
　　钦定四库全书
　　文苑英华卷六百九　　　宋　李昉等　编杂上请三
　　为崔大夫请入奏表二首
　　为劒南西川崔仆射再请入朝表一首
　　为益州父老请摄司马邓公为真表一首
　　为益州父老请留史司马表一首
　　为益州父老请留博陵王表一首
　　为公卿请复常膳表一首
　　中书门下请进膳表一首
　　荧惑退舍宰相请复常膳表一首
　　为宗正卿请复常膳表一首
　　为鳯翔李尚书请使人拜扫表一首
　　代河南裴尹请拜扫表一首
　　请河北遭旱涝州凖式折免表一首
　　代人至渭南县降服请罪表一首
　　代人奉御批不许请罪谢恩表一首
　　驾幸长安起居表一首
　　代人行在起居表一首
　　代张侍郎起居表一首
　　为崔大夫请入奏表　　　　李　舟
　　臣某言臣以乆违阙庭歳请朝觐在宣州日伏奉德音且以河南用兵许臣事平入奏寻蒙宠命移镇浙东臣自至越州旋经歳序瞻恋宸极道路转遥俯察微躬疾病加剧实虑溘先朝露永谢明时昨者随表便行冀蒙圣恩昭许续奉进止所在令廽伏廹宸严不敢冐进臣防身寡智处众多尤但恐讟谤之声日闻天听浸润之渐将廽圣慈忧疹相并死亡无日臣管州郡幸无逋悬西河之间又已宁静伏愿陛下察臣诚恳许臣朝谒实冀犬马之疾归上国而蠲除风波之言仰皇明而昭鉴无任恳廹之至
　　同前
　　臣某言臣一昨初承国哀号慕罔极已陈哀恳请赴山陵伏奉批答上遵违防不许奔防宫甫闭攀扈无由永惟旧恩实延巨痛陛下自登寳位日月重光百灵昭苏万物咸覩臣限所守僻在海隅遐瞻阙庭未获称庆陛下湛恩雨施大号风行繁徭顿除穷海知化臣管内州郡幸获安帖在臣使务必有常规将临元防之期倍切朝宗之恋伏愿许臣蹔趋天阙获觐龙顔集禀命于圣君退宣风于遐壤臣死生无恨荣愿之至
　　为劒南西川崔仆射再请入朝表
　　于　邵
　　臣某言去冬臣知衙事官姚悟廽伏奉手诏许臣入朝臣自西川【一作山】军还理装撰吉与监军使孟防仙等以今月五日发成都十二日至绵州罗江县中使马承积至又奉恩防令臣与游仙等却廽臣乆辞阙庭从事邉塞思一朝觐如天无阶忽遂此行神道所感岂知中路犹阻恳诚挥涕慙对于三军结恋讵同于他日臣所行意实不谋身一欲辩折谗【一作戎】间兼欲敷陈国要有不可形之翰墨有不可传之外人表臣心切唯天而已将士等知臣悃欵共忧家国见臣不行魂气俱丧臣以廹于所务抱恨南邉固请监军使行犹期上诉虽一夫阻命而违众实难逰仙今于汉州便发以从诸将之请军中务要悉以咨之伏乞圣聦俯遂羣议则冀上辑下睦永无外虞西南艰危再沐清晏岂臣独夫之幸实充万人之幸无任恳廹屏营之至谨附监军使孟游仙奉表陈请以闻
　　益州父老请摄司马邓公为真表
　　闾丘均
　　臣闻天工人代安危所存得其情则风化淳厚失其性则甿庶流离臣等本部益州司马臣某雅虑忠纯贞心刚克通识人理博综古言州无牧伯居摄端右静以镇抚物情功乃隠于视听事益于国家故不可一二而言也臣又闻冦恂为郡甚得人心将拜汝南百姓遮道汉皇如请竟留一歳敢縁斯义上犯天顔伏乞陛下悯垂涕之慈惠黎民之愿即其所守除以为真使生人无惜去之嗟孤贫有永绥之頼则上下咸得中和可期伏表上祈以惊以震云云
　　此篇元编在五百七十八卷辞让门今移入于此为益州父老请留史司马表
　　益州大都督府草莾臣某等若干人谨冐死言臣闻理有所借颍州重覩于黄霸惜其不可河南一借于冦恂古之恩迹今亦宜有臣等出身草莾茂育德井饮田食齿老年衰安全家道倾【疑】遂天性皆頼陛下圣情恩利惠及苍生择循吏以共康官贤才而俾牧者也臣州佐某官英明兴【疑】气忠志居心该举坟典犹协文史充美价于一省者能声于邦国缇油至止光辅藩维体要而庶政必凝忧勤而自公知退伏见今月日除节彭州刺史玺凾适到熊轼将登吏人传闻惊嗟相惜臣闻天地之道每从人欲帝王之义必顺人心所以黎庶安宁上下禔福今此百姓乞留一年庶得服习其教而易安优柔其道而自得阊阖天逺上祈犹难伏乞圣慈囬睠殊涣中留停已出之防复如初之望使祈【一作折】心重至惊魂还归时雨一霑同养万物无任瞻望伫廽之至
　　益州父老请留博陵王表
　　臣某言臣伏见陛下睿图兴复寳命维新救防县于阽危拯苍生于涂炭凡在戴发孰不幸甚蜀乡财产古称天府疲始西军之役屡空拯【疑】冐贿之夫满路吁嗟弃亲亡散维贷是视爱养谁能陛下所以惠赐藩王镇抚梁益因之传【一作博】利期以政成而暐至止才移朔除替旋闻临筵不暖陛下与而夺之勾萌未逹于方春济舟忽度于中水天下何谓亡【疑】此哀怜今者百姓甚性【一作情】于官人贪富【疑作留】暐【缺】师恩【缺】斯遂革美其风而不见其好移其政而不失其宜且益州者列岳之雄望暐者朝廷之忠良明使是推能术尤急理以才名相副义与随时不乖陛下何惜一贤以遗百姓特望俯廽授受留借期年沥恳上陈驰情无地瞻帝阍而遐呌伫天睠而西流获遂丹诚戴恩瞑目无任悃欵屛营之至
　　为公卿请复常膳第二表
　　臣某等言前以减膳日乆忧损圣躬率土廽惶轻陈管见而孝情凝邈犹未俯同诚不感天増其履薄臣闻先王垂教以礼制情圣人无心以身从物故能上安七庙下字兆民【唐讳】所以孝治【唐讳】莫非斯道伏惟陛下率由过礼至性光前想终身之忧懐茹荼之酷愆子卯之制淹晦朔之期生灵皆所不堪圣体必将劳顇贻臣子之危惧忘社稷之晏虞缅善靡逹【一作缅兹一善】方招两失求诸典故兼且未安询及普天孰云其可既守高祖之天下为万国之欢心先当爱身以宁宗社无宜独善用杜众情伏愿俯顺礼经仰廽天眷则羣臣荷頼庶品咸康不任恳切之至
　　中书门下请进膳表　　　　常　衮
　　臣某言伏奉以华阳公主摄和稍【类表作小】乖思念所切斋宫亲祷辍膳终朝臣等下情不遑寸刻窃以经时之疾变节或加分至所临晦明异状渐过其后旋即如初顷尝验之多亦然矣陛下以海内之众子育宁殊岂天属之间皇慈独轸伏愿忘懐澹虑常膳以时保安圣躬用慰臣下属兹烦暑尤切恳诚谨奉表陈露以闻无任兢惶廹切之至
　　荧惑退舍宰相请复常膳表　钱　珝
