<!-- { "loadSidebar": true } -->
　　基隆即鸡笼，山下有港，可泊战舰；在台北府东北六十里。沪尾一名淡水，淡水河由此出海，港口亦可入巨舟；在台北府西三十里。方寇舰之突出马尾也，损坏者驶回西贡修治，完全者游弋海上。至是，骚扰台疆。兵备道刘璈守台南，颇镇静；提督孙开华守沪尾，刘铭传自领重兵守基隆。铭传早呼吁于朝，谓『兵单援绝，困守绝地；孤拔且谋大举，乞济师』！钦差大臣左宗棠议以北洋战舰五艘、南洋五艘援台，俱未至；而是时台湾兵、赋固足用也。十三日黎明，敌果至；口门有炮台扼守，转从口外西山上陆，迂向鸡笼塞。营官陈永隆、毕长和率三百人击之，寇不得进；复伏山头下袭，章高元、苏得胜转出山口搏战。日加酉，寇一扑我军不得入，被斩一法酋，战士互有死伤，遂收队。我军方将驱之下海，戌刻遽传刘帅令「退军」，众大惊；曹志忠驰问故，铭传曰：『沪尾告急也』！志忠曰：『何不分军往援』？曰：『亟退，毋多言』！知基隆厅梁纯夫忽见大军全撤，走伏马首，曰：『此虽弹丸，弃之，长敌气而丧国威，骇观听！且敌馁矣，将士俱不愿退；奈何弃之』！铭传不顾，以马挝麾之去；梁纯夫向基隆大哭。铭传既入台北府治，分一队至沪尾，则敌军并未上岸，惟在海上鸣炮；提督孙开华率防军营刘朝佑、台勇营张李成扼海口，不惧也。铭传令曹志忠等去基隆二十里水返脚庄一带屯扎；越日，敌军窥无兵，始进基隆，驻民房，而以四百人扎狮球岭防我军。全台大譁，且谓「刘铭传通敌，卖鸡笼」。知台北府陈星聚亟欲募岛勇图克复，巡道刘璈据军情通禀福建钦差左宗棠、福建总督杨昌浚。记名道朱守谟请募勇恢复，不许；到福州，亦言战事方利而刘帅退兵，大失军民心。左宗棠据以入告，而归罪于营务处李彤恩误报沪尾危急；刘铭传哓哓抗辨，力护其营务处以自护；且齮讫守谟、切齿刘璈，恶陈星聚。而适有八月二十日孙、李沪尾之捷，刘铭传遂掠为弃基隆、守沪尾之功效；复介李鸿章交懽醇邸左右，得醇亲王意，遂不问基隆事。方法寇之得基隆也，见官军不进攻，遂专窥沪尾；驻基隆寇舰五艘，十六日复增来三艘，排日以八舰大炮轰击沪尾炮台；孙开华督率四营分伏海岸林内，昼夜分番伺敌。迨二十日卯刻，船忽分散。知敌将上陆，孙开华令龚占鳌率右营伏于浅港、李定明率中营伏于由车口、范惠明以后营为后应；而铭传派来章高元、朱焕明二营随刘朝佑左营伏大炮台山后北路防寇包抄，军功张李成独率一营伏北路山谿备冲荡。布置略定，而寇舰排炮连轰，烟焰蔽空、弹如星雨，望沪尾直击不休；则以无数小艇载兵千余分三道上岸，排枪如爆竹，攻我军驻处。小艇驶回，示必死战。孙开华见来势凶猛，亲摇旗督战，令各军冲出奋击；敌冒死而进，在枪火中不少挫。忽张李成军五百人分两队，长矛、火枪相间，从谷中大呼，袒而出；李成当先抄其后，一队冲其旁。寇猝不意劲敌至，分一枝回顾，阵遂乱；各营见之争进，刺以短兵，一寇酋为李成禽，并夺其军旗。西夷以军旗为性命，视同夺帅，遂大崩。我军蹂之，尸满地；寇炮不能施，亟放小艇接兵。寇兵多不及船，有被执者、有跪而降者、有杀戮者；共馘三百余级。上海、广东英美报称「是捷也，法军夺气」。观战者谓「非张李成一军出死力，不至此」！于是寇队不敢窥沪尾，「阿火」之名噪台湾——阿火者，李成本名也；「李成」勇名，李彤恩署也。巡道刘璈自台南颁赏银犒张李成军，将帅多不怿；刘铭传曰：『何关渠事』！乃上孙开华首功，提督衔；龚占鳌，赏穿黄马褂。以外，多升提督、总兵。张李成汇次，赏换五品花翎，尽先守备补用。台北府曹陈书承知府意，慕李成风，与通判梁纯夫合募岛勇千余，自告奋勇，必复基隆；只领械、不领饷，克复后领赏。陈星聚力荐，铭传阳许之；忽令编四百人入水返脚曹志忠营，编三百入观音山柳泰和营——观音山近沪尾、不近基隆，余皆解散。是后告奋勇谋克复者，皆为沮。迄于左宗棠派提督王诗正率兵二千攻寇基隆，刘铭传所部承意不敢开壁助战，遂无功；卒至议和时以数千里越地易取基隆数里、澎湖一小屿，可痛也！是时澎湖妈宫屿犹未失，刘铭传惟坐守府治，不出战。朝廷屡催克复基隆，反向朝廷索援；廷谕杨岳斌帮办福建军务，亟筹率兵援台并查办李彤恩。而继有朝鲜新党乱事，日亦出兵；驻朝鲜提督吴兆有率同知袁世凯带兵入屯王宫外，兵至不敢动。朝命吴大澂、庆裕等往筹善后，命李鸿章调回援台兵船随丁汝昌赴朝鲜；命南洋兵船援台，曾国荃奏南洋兵船脆薄、不堪往，廷谕严谴革职，着速行。
