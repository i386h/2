<!-- { "loadSidebar": true } -->
　　臣某言伏奉去年十一月二十七日诏书加臣赐紫金鱼袋余如故者恩降重霄荣霑陋质既【集作虚】黩陟明之典恐兴彼已之诗宠过若惊喜深生惧臣某中谢臣起自书生业文入仕徳宗朝为御史以孤直在防顺宗朝为郎官以缘累出省宪宗皇帝后知其寃枉特降敕书追赴京国缘有虚称恐居清班务进者争先上封者潜毁巧言易信孤愤难申俄复一麾外转三郡伏遇陛下应期御宇大振滞淹哀臣宿旧猥见收拾职兼书殿官忝仪曹微绩【集作劳】未宣薄命多故又离省署重领郡符延英面辞亲承敎诲衔命即路星言载驰到任之初便逢灾疫奉宣圣泽恭守诏条上禀睿谟下求人瘼才术虽短忧劳则深幸免流离渐臻完复皆承圣化所及遂使人心获安岂由微臣薄劣能致臣素乏亲党家本孤贫年衰无酒色之娱性拙无愽奕之艺自理【集作领】大郡又逢时灾昼夜苦心寝食忘味曽经谗【集作诬】毁毎事防虞唯托神明更无媒援岂期片善上逹宸聦廽日月之重光烛江湘之下国丝纶褒异苦节既彰印绶炜煌老容如少望云天而拜舞岂尽丹诚视环玦以徘徊空嗟白首无任感激屏营之至






　　文苑英华卷五百八十九
　　钦定四库全书
　　文苑英华巻五百九十　　宋　李昉等　编公卿杂谢表三
　　代羣官谢恩表一首
　　为李尚书谢恩表一首
　　为将军程处弼谢放流表一首
　　谢观唐昌公主花烛表一首
　　谢追赴大礼表一首
　　谢入朝表一首
　　谢书上考表一首
　　为李大夫谢恩表一首
　　为张监谢天长节答赐表一首
　　为崔邺公谢敕追赴京表一首
　　谢恩冩真表一首
　　为崔仆射谢恩赐表一首
　　谢恩表二首
　　为百官谢放朝表一首
　　为京兆尹捉贼不获谢恩表一首
　　为京兆韦尹谢许折籴表一首
　　谢差中使送上表一首
　　谢奨谕表一首
　　谢追赴阙庭表一首
　　代李侍郎谢用内库钱充军资表一首
　　代羣官谢恩表　　　　　　　李　峤
　　臣某言监军副使廻伏奉敕书手诏宣慰臣及将士黎庶等并赐幕府大将已下改官告身二百八十七通神泽鸿私发防县荣光喜气充溢辕门臣某中谢伏惟皇帝陛下配天立极抚运承【一作乘】时酌万姓而为心法四时之行信汗马之劳必录鸣鸡之用不遗实均雨露之泽曲播乾坤之造顷以戎臣殒防军国忧惶将校叶心佐寮奉职皆能奨忠守义俟命于天致使州县底宁风尘不惊此乃臣子常分国家旧规守而勿失幸免获戾岂意圣谟广运睿渥旁流特令甄叙宠授官命朂以忠贞之効优其爵秩之荣光啓朝端昭宜海内凡是含识孰不知恩其来希皓等二百余人无不感极成悲铭心陨涕不胜荷戴之至
　　为季尚书谢恩表　　　　　王行先
　　臣某言臣植性愚陋禀质庸踈过蒙恩私特垂奨餙擢自泥滓之下升之云霄之上叅预机密接奉轩墀宠光百僚荣被九族殒身未能以荅施灰骨不足以明恩属日月齐明乾坤交泰弓旌出谷俊乂盈朝非亲非贤无艺无识猥将齐竽入吹谬以郑璞为珍昔综铨衡有慙简要署置过当泾渭莫分致令外削氓黎内倾府藏烦扰之弊既伤于国体谤讪之咎允集于臣躬是用仰慙公朝下积私惧顾循支离犬马之疾恐玷棫朴鹓鸾之羣不敢仍劳准防实愿自甘屏黜言布心腹輙以陈祈而愚虑不周违自速有命遄降营防载飞岂徒絶望丘园故有甘心鼎镬忽蒙圣恩悬察慈防曲矜爰集簮缨谕以丝绂许臣以无衡镜恠臣以輙谢盐梅察臣诚款之言【一作心】知其忧国览臣狂愚之奏谓合事宜谴让之中恩多而责少含容之内善详而过畧本将因愆而获戾翻乃以诮而防荣惟大造曲成既蒙再生之恵小人多幸方输九死之荅无任欣喜踊跃之至谨诣明福门奉表陈谢以闻臣峤诚欢诚喜顿首顿首死罪死罪
　　为将军程处弼谢放流表【见六百十八卷】陈子昻谢观唐昌公主花烛表【宗】　张　说
　　臣说言内侍尹鳯祥宣敕赐臣观唐昌公主花烛伏以天人下嫁王宰送行茍非荣【集作殊】宠何阶瞻望臣免归余叟忽承朝请之恩废驾羸【集作疲】骖复覩肃雍之礼鸿私所被枯瘁生光无任欢荷之至谨奉表陈谢以闻
　　谢追赴大礼表【宗】　　　　王　晙【开元十一年】
　　臣晙言直省王容至伏奉恩敕朔方无事且赴大礼者臣肃承宠命喜跃交并臣某中谢臣实不才累承恩奨入参喉舌叨居国相之荣出揔旌麾谬忝元戎之寄常愿俯陈萤爝宁有益于曦舒思竭防尘何以裨于海岳毎忧折鼎负乘碎首糜躯何阶荅施伏以禋宗大享礼备郊天特垂纶綍之私听同玉帛之会驰心辇跸不遑俟驾局影塞垣廹于遵守以庆以惧战汗兼深今长河始氷大漠初雪邉亭有贼今正其时事不可期兵难预度傥惊尘忽起祸出不虞臣进不之京退不及事微躯塞责无益于军诚愿陪扈属车仰望云汉顾惟军旅之重正当预备之辰不敢释此严防驰赴恩命惟当利兵训卒息烽候于三边耀武怀荒宣皇威于万里无任悚荷屏营之至
　　谢入朝表【宗】　　　　　　李　邕
　　臣邕言伏奉七月十五日恩勑许臣会计京师者止水一杯忽闻朝海枯查八月更得【一作暏】浮天臣某中谢臣以幽遐必察者日月之照明憔悴皆霑者雨露之恩广伏惟陛下天徳阴隲神功独断咸造吹万容至于工养报通三大及于小岂臣微物得预洪鑪在昔全生已承曲记斯今上计再荷特恩戴之心仰天有望出笼之鸟飞空可期方将蹈舞阙庭慙戴咫尺叶公宿愿一覩真龙岐下遗甿忻逢圣主无任喜跃慙荷之至
　　谢书上考表【宗】
　　臣某言伏奉今月日圣恩鉴以薄能光赐上考御词激物睿奨动时戴天不【类表作奚】胜局地无所臣某中谢臣闻荷再造者遍于有情劝庶工者尽于有位莫不宣其力竭乃诚欣赴前俦耻居后殿者盖以万数则区区化纳忠自化彭蠡之鱼更是海濵之鴈伏惟陛下太和布气巨壑流津宇宙开明既照【类表作】纎草山河鲜润毎纳昆虫岂臣凋枯复霑雨露天汉之上遥记严平宣室之中兴言贾谊摧羽揷翼忽飞翥于云霄暴鳃揵鳍重游泳于溟渤岂有循吏得预词林鼷防轩墀鶢鶋钟皷徒惊奨餙益用慙惶况乎政术空虚褒述累积文髙日月辰象法之不逮徳厚嵩华羣岳朝之莫阶虽郭隗滥觞明主有所蓄意然邵信敦本微臣不敢负人庆抃则深忧惧亦切无所报国空以誓心不任感荷欣惕之至
　　为李大夫谢恩表【肃宗】　　　常　衮
　　臣某言伏奉圣恩舍臣罪累复臣班荣承命惊慙戴恩惶抃臣某诚欢诚惧顿首顿首伏惟乾元光天文武大圣至徳孝感皇帝陛下俯寛国法大庇宗枝兄抵宪章已从轻典臣合缘坐又贷殊私雷霆解威日月照枯木之上残花忽开死灰之中余烬再曲成含育特荷仁慈一门感恩万死何効谨奉表陈谢以闻臣某诚欢诚喜顿首顿首谨言
　　为张监谢天长节答赐表【宗】于　邵
　　臣某言伏奉恩命赐臣若干物宠锡自天兢防无地臣某诚欢诚喜顿首顿首伏惟开元天地大宝圣文神武应道皇帝陛下宝运应期金秋表节庆迈赓歌之曲欢同率土之濵循之由衷无以展礼輙献衣镜式陈恳欵不谓圣慈廻顾允纳防涔宸光曲临行及恵赐载惊载惧罔知攸处臣本愚直早荷延赏陛下念旧勲庸擢臣専典御府尽忠不足报徳劳力岂曰干时空勤日慎之心以副夙兴之戒无任感戴屏营之至谨奉表陈谢以闻臣某诚欢诚喜顿首顿首谨言
　　为崔邺公谢敕追赴京表
　　臣某言伏奉十二月日敕追赴京仍待史翽到即发恩私曲被喜贺无从臣某中谢臣闻至诚感神虽微必应皇天鉴物无幽不通伏惟陛下道贯乾坤明悬日月千年一圣四海在宁臣实何人时逢昌运近缘荆襄微扰尚轸圣忧不以臣之非才特加节制持纲宪府曵履文昌一日九迁频频忝窃常恐委身江外朝沧海而无因岂意复命阙庭随白云而有望遥思捧日预想朝天臣子之情倍万恒品不胜
　　谢恩写真表
　　臣某言今月日中使至伏奉圣慈特赐写臣容貌绢图一本跪捧殊赐【一作锡】兢抃交驰臣某中谢臣闻两汉功勲国朝将相咸风彩遂列丹青非为当代之荣亦欲后来之识臣功无半古貌未出羣叨承明主之恩久冠台司之首重蒙渥泽特降畵工神既尽照无遗冩从衰朽之质别荷宠光分遭遇之形长含喜气诚慙鎭俗颇近恭人祗严如见于大賔拂餙信归于天造驱驰圣运抚躬未负于微诚唐突前贤顾影不无于愧色足以流不朽舒卷无穷君父廻恩便是百身之报子孙为宝知承一顾之荣无任兢荷屏营之至
　　为崔仆射谢恩赐表【代宗】
　　臣某言某官某至伏奉敕书仍赐手诏并诸锡赉【一作锡】等宸聦睿眷一以及臣举族同欢致身无据臣诚欢诚喜顿首顿首臣闻自古明哲之君以化天下也莫不乘时制变因弊立法既资国体亦在便人常准大端不失其道伏惟宝应元圣文武皇帝陛下隐旒思理宵衣布政临万物而含不测明四察而英断非常去邪勿疑则涤除污俗渇贤致理则振防时淹纳强諌而如流伫沃心而不足微臣何幸属会昌期今四罪咸伏八蛮慕义禄有所及刑无所寃再皷登闻申明理匦发令而雍熈日洽推心而反侧自安何负阻而不来何假威而不败太宗圣化复见于今文命赓歌讵慙希古日宣九徳千载难逢然则靡不有初前史攸诫知始知卒唯圣能之今陛下发自宸慇懃诏命克念作圣期于必然无任拜舞欢欣之至谨遣某官奉表陈贺以闻
　　谢恩表【代宗】　　　　　　　韦元甫
　　臣某言中使杨华林至伏奉敕书慰臣及将士者祗奉宠灵进退兢惕臣某中谢臣本书生素非公器恭守宪令所期自勉揔司戎律实非所长顷者宣州用兵皆以诏书从事但悉所管兵马禀副元帅文符幸随众军克有成功皆王缙指踪之力袁傪致命之功羣帅成之在臣何有今又曲承霑泽特赐天书任重材微恩深効浅拜舞之下战汗无从不任欢喜踊跃之至
　　同前
　　臣某言中使镇军大将军行左威衞大将杨宗敬至奉敕宣慰臣等清问俯临兢惧交集臣某中谢臣识非务大才不逮人依日月之末光叨藩条之重寄臣之薄劣实负宠荣顷年以来寇贼渐息时将休泰人自康宁臣但布皇风恭行宪令待罪而已致理无闻旷官之责未书偏照之荣已及再三循省何以克堪蹈舞徘徊唯增战越不任欣跃之至
　　为百官谢放朝表
　　臣某等言中书门下奉宣进防缘天寒常参官放朝者伏惟皇帝陛下忧勤致理恻隐无遗节应祁寒仁深润下宵衣之际天意迨于周行挟纩之恩羣臣照于尧日无任欣荷感铭之至
　　为京兆尹捉贼不获谢恩表
　　臣某言臣亡兄某顷于兴平县界遇贼刼死臣辱司京尹职在肃清不能屏息奸回乃令害及骨肉既负旷官之责仍积私门之恨此贼漏网臣亦何颜况以私讐上贻圣徳寛臣弛慢之罪哀臣死防之威类降徳音容臣追捕又恐事端皆知巢穴缘是行营官健未敢悬有追擒计会往来遂淹旬日以今月某日于某县界捉获所射臣兄贼某军行官某并同伴若干人此乃天意除害辕门奉法不然则萑蒲之盗安得尽诛防漠之魂犹将永恨擒奸擿伏仰荷圣威雪愤申寃俯获私愿生死蒙施无阶上答无任
　　为京兆韦尹谢许折籴表　　刘禹锡【见集本】
