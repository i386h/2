<!-- { "loadSidebar": true } -->
　　从武林门而西，望保俶塔，突兀层崖中，则已心飞湖上也。午刻入昭庆，茶毕，即掉小舟入湖。山色如娥，花光如颊，温风如酒，波纹如绫，才一举头，已不觉目酣神醉。此时欲下一语描写不得，大约如东阿王梦中初遇洛神时也。余游西湖始此，时万历丁酉二月十四日也。晚同子公渡净寺，觅小修旧住僧房。取道由六桥、岳坟归。草草领略，未极遍赏。
　　阅数日，陶周望兄弟至。
　　张岱《西湖香市记》：
　　西湖香市，起于花朝，尽于端午。山东进香普陀者日至，嘉湖进香天竺者日至，至则与湖之人市焉，故曰香市。然进香之人市于三天竺，市于岳王坟，市于湖心亭，市于陆宣公祠，无不市，而独凑集于昭庆寺。昭庆寺两廊故无日不市者，三代八朝之古董，蛮夷闽貊之珍异，皆集焉。至香市，则殿中边甬道上下、池左右、山门内外，有屋则摊，无屋则厂，厂外又棚，棚外又摊，节节寸寸。凡胭脂簪珥、牙尺剪刀，以至经典木鱼、伢儿嬉具之类，无不集。此时春暖，桃柳明媚，鼓吹清和，岸无留船，寓无留容，肆无留酿。袁石公所谓“山色如娥，花光如颊，温风如酒，波纹如绫”，已画出西湖三月。而此以香客杂来，光景又别。士女闲都，不胜其村妆野妇之乔画；芳兰芗泽，不胜其合香芫荽之薰蒸；丝竹管弦，不胜其摇鼓欱笙之聒帐；鼎彝光怪，不胜其泥人竹马之行情；
　　宋元名画，不胜其湖景佛图之纸贵。如逃如逐，如奔如追，撩扑不开，牵挽不住。数百十万男男女女、老老少少，日簇拥于寺之前后左右者，凡四阅月方罢。恐大江以东，断无此二地矣。崇祯庚辰三月，昭庆寺火。是岁及辛已、壬午洊饥，民强半饿死。壬午虏鲠山东，香客断绝，无有至者，市遂废。辛已夏，余在西湖，但见城中饿殍舁出，扛挽相属。时杭州刘太守梦谦，汴梁人，乡里抽丰者多寓西湖，日以民词馈送。有轻薄子改古诗诮之曰：“山不青山楼不楼，西湖歌舞一时休。
　　暖风吹得死人臭，还把杭州送汴州。”可作西湖实录。
　　西湖梦寻(卷一)哇哇宕
　　哇哇石在棋盘山上。昭庆寺后，有石池深不可测，峭壁横空，方圆可三四亩，空谷相传，声唤声应，如小儿啼焉。上有棋盘石，耸立山顶。其下烈士祠，为朱跸、金胜、祝威诸人，皆宋时死金人难者，以其生前有护卫百姓功，故至今祀之。
　　屠隆《哇哇宕》诗：
　　昭庆庄严尽佛图，如何空谷有呱呱。
　　千儿乳坠成贤劫，五觉声闻报给孤。
　　流出桃花缘古宕，飞来怪石入冰壶。
　　隐身岩下传消息，任尔临崖动地呼。
　　西湖梦寻(卷一)大佛头
　　大石佛寺，考旧史，秦始皇东游入海，缆舟于此石上。后因贾平章住里湖葛岭，宋大内在凤凰山，相去二十余里，平章闻朝钟响，即下湖船，不用篙楫，用大锦缆绞动盘车，则舟去如驶，大佛头，其系缆石桩也。平章败，后人镌为半身佛像，饰以黄金，构殿覆之，名大石佛院。至元末毁。明永乐间，僧志琳重建，敕赐大佛禅寺。贾秋壑为误国奸人，其于山水书画古董，凡经其鉴赏，无不精妙。所制锦缆，亦自可人。一日临安失火，贾方在半闲堂斗蟋蟀，报者络绎，贾殊不顾，但曰：“至太庙则报。”俄而，报者曰：“火直至太庙矣！”贾从小肩舆，四力士以椎剑护，舁舆人里许即易，倏忽至火所，下令肃然，不过曰：“焚太庙者，斩殿帅。”于是帅率勇士数十人，飞身上屋，一时扑灭。贾虽奸雄，威令必行，亦有快人处。
　　张岱《大石佛院》诗：
　　余少爱嬉游，名山恣探讨。泰岳既峗峨，补陀复杳渺。
　　天竺放光明，齐云集百鸟。活佛与灵神，金身皆藐小。
　　自到南明山，石佛出云表。食指及拇指，七尺犹未了。
　　宝石更特殊，当年石工巧。岩石数丈高，止塑一头脑。
　　量其半截腰，丈六犹嫌少。问佛凡许长，人天不能晓。
　　但见往来人，盘旋如虱蚤。而我独不然，参禅已到老。
　　入地而摩天，何在非佛道。色相求如来，巨细皆心造。
　　我视大佛头，仍然一茎草。
　　甄龙友《西湖大佛头赞》：
　　色如黄金，面如满月。尽大地人，只见一橛。
　　西湖梦寻(卷一)保俶塔
　　宝石山高六十三丈，周一十三里。钱武肃王封寿星宝石山，罗隐为之记。其绝顶为宝峰，有保俶塔，一名宝所塔，盖保俶塔也。宋太平兴国元年，吴越王濬，闻唐亡而惧，乃与妻孙氏、子惟濬、孙承祐入朝，恐其被留，许造塔以保之。称名，尊天子也。至都，赐礼贤宅以居，赏赉甚厚。留两月遣还，赐一黄袱，封识甚固，戒曰：“途中宜密观。”及启之，则皆群臣乞留俶章疏也，俶甚感惧。既归，造塔以报佛恩。保俶之名，遂误为保叔。不知者遂有“保叔缘何不保夫”之句。
　　俶为人敬慎，放归后，每视事，徙坐东偏，谓左右曰：“西北者，神京在焉，天威不违颜咫尺，俶敢宁居乎！”每修省入贡，焚香而后遣之。未几，以地归宋，封俶为淮海国王。其塔，元至正末毁，僧慧炬重建。明成化间又毁，正德九年僧文镛再建。嘉靖元年又毁，二十二年僧永固再建。隆庆三年大风折其顶，塔亦渐圮，万历二十二年重修。其地有寿星石、屯霞石。去寺百步，有看松台，俯临巨壑，凌驾松抄，看者惊悸。
　　塔下石壁孤峭，缘壁有精庐四五间，为天然图画图。
　　黄久文《冬日登保俶塔》诗：
　　当峰一塔微，落木净烟浦。日寒山影瘦，霜泐石棱苦。
　　山云自悠然，来者适为主。与子欲谈心，松风代吾语。
　　夏公谨《保俶塔》诗：
　　客到西湖上，春游尚及时。石门深历险，山阁静凭危。
　　午寺鸣钟乱，风潮去舫迟。清樽欢不极，醉笔更题诗。
　　钱思复《保俶塔》诗：
　　金刹天开画，铁檐风语铃。野云秋共白，江树晚逾青。
　　凿屋岩藏雨，粘崖石坠星。下看湖上客，歌吹正沉冥。
　　西湖梦寻(卷一)玛　瑙　寺
　　玛瑙坡在保俶塔西，碎石文莹，质若玛瑙，土人采之，以镌图篆。晋时遂建玛瑙宝胜院，元末毁，明永乐间重建。有僧芳洲仆夫艺竹得泉，遂名仆夫泉。山巅有阁，凌空特起，凭眺最胜，俗称玛瑙山居。寺中有大钟，侈弇齐适，舒而远闻，上铸《莲经》七卷，《金刚经》三十二分。昼夜十二时，保六僧撞之。每撞一声，则《法华》七卷、《金刚》三十二分，字字皆声。吾想法夜闻钟，起人道念，一至旦昼，无不牿亡。今于平明白昼时听钟声，猛为提醒，大地山河，都为震动，则铿鍧一响，是竟《法华》一转、《般若》一转矣。内典云：人间钟鸣未歇际，地狱众生刑具暂脱此间也。鼎革以后，恐寺僧惰慢，不克如前。
　　张岱《玛瑙寺长鸣钟》诗：
　　女娲炼石如炼铜，铸出梵王千斛钟。
　　仆夫泉清洗刷早，半是顽铜半玛瑙。
　　锤金琢玉昆吾刀，盘旋钟纽走蒲牢。
　　十万八千《法华》字，《金刚般若》居其次。
　　贝叶灵文满背腹，一声撞破莲花狱。
　　万鬼桁杨暂脱离，不愁漏尽啼荒鸡。
　　昼夜百刻三千杵，菩萨慈悲泪如雨。
　　森罗殿前免刑戮，恶鬼狰狞齐退役。
　　一击渊渊大地惊，青莲字字有潮音。
　　特为众生解冤结，共听毗庐广长舌。
　　敢言佛说尽荒唐，劳我阇黎日夜忙。
　　安得成汤开一面，吉网罗钳都不见。
　　西湖梦寻(卷一)智果寺
　　智果寺，旧在孤山，钱武肃王建。宋绍兴间，造四圣观，徙于大佛寺西。先是东坡守黄州，于潜僧道潜，号参寥子，自吴来访，东坡梦与赋诗，有“寒食清明都过了，石泉槐火一时新”之句。后七年，东坡守杭，参寥卜居智果，有泉出石罅间。寒食之明日，东坡来访，参寥汲泉煮茗，适符所梦。东坡四顾坛壝，谓参寥曰：“某生平未尝至此，而眼界所视，皆若素所经历者。自此上忏堂，当有九十三级。”数之，果如其言，即谓参寥子曰：“某前身寺中僧也，今日寺僧皆吾法属耳，吾死后，当舍身为寺中伽蓝。”参寥遂塑东坡像，供之伽蓝之列，留偈壁间，有：“金刚开口笑钟楼，楼笑金刚雨打头，直待有邻通一线，两重公案一时修。”后寺破败。崇祯壬申，有扬州茂才鲍同德字有邻者，来寓寺中。东坡两次入梦，属以修寺，鲍辞以“贫士安办此？”公曰：“子第为之，自有助子者。”次日，见壁间偈有“有邻”二字，遂心动立愿，作《西泠记梦》，见人辄出示之。一日至邸，遇维扬姚永言，备言其梦。座中有粤东谒选进士宋公兆禴者，甚为骇异。次日，宋公筮仕，遂得仁和。永言怂恿之，宋公力任其艰，寺得再葺。
　　时有泉适出寺后，好事者仍名之参寥泉焉。
　　西湖梦寻(卷一)六贤祠
　　宋时西湖有三贤祠两：其一在孤山竹阁。三贤者，白乐天、林和靖、苏东坡也。其一在龙井资圣院。三贤者，赵阅道、僧辨才、苏东坡也。宝庆间，袁樵移竹阁三贤祠于苏公堤，建亭馆以沾官酒。或题诗云：“和靖、东坡、白乐天，三人秋菊荐寒泉，而今满面生尘土，欲与袁樵趁酒钱。”又据陈眉公笔记，钱塘有水仙王庙，林和靖祠堂近之。东坡先生以和靖清节映世，遂移神像配食水仙王。黄山谷有《水仙花》诗用此事：“钱塘昔闻水仙庙，荆州今见水仙花，暗香靓色撩诗句，宜在孤山处士家。”则宋时所祀，止和靖一人。明正德三年，郡守杨孟瑛重浚西湖，立四贤祠，以祀李邺侯、白、苏、林四人，杭人益以杨公，称五贤。而后乃祧杨公，增祀周公维新、王公弇州，称六贤祠。张公亮曰：“湖上之祠，宜以久居其地，与风流标令为山水深契者，乃列之。周公冷面，且为神明，有别祠矣。弇州文人，与湖非久要，今并四公而坐，恐难熟热也。”人服其确论。
　　张明弼《六贤祠》诗：
　　山川亦自有声气，西湖不易与人热。
　　五日京兆王弇州，冷面臬司号寒铁。
　　原与湖山非久要，心胸不复留风月。
　　犹议当时李邺侯，西泠尚未通舟楫。
　　惟有林苏白乐天，真与烟霞相接纳。
　　风流俎豆自千秋，松风菊露梅花雪。
　　西湖梦寻(卷一)西泠桥
