<!-- { "loadSidebar": true } -->
    窃闻身非欲食，如来受纯陀之供；法无所求，净名遂善德之请。皆为显至理之常恒，示凡圣之无二。又是因机以接物，假相而宏道，为之者表重法之诚，受之者为行檀之福，岂曰心缘於彼此，情染於名利者哉？仰惟宿植德本，非於三四五佛，深达法相，善识十二部经。独悟真宗，远寻圣迹，游崛山之净土，浴恒水之清流，入深法界，求善知识。收至文於百代之後，探元旨於千载之前。津梁庶品，不不昧；等施一切，无先无後。颐等识蔽二空，业沦三界，犹蚕丝之自缠。如井轮之不息。虽复顺教生信，随缘悟解，顶礼归依，受持四句，隐身而为宴坐，厌苦而求常乐，而远滞无明，近昏至理，未能悟佛性之在身，知境界之唯识。心非去取，义涉有无，不能即八邪而入八正，行非道而通佛道，譬涉海而无津，犹面墙而靡见。
    昨因事隙，遂得参奉，曲蒙接引，授菩萨戒，施以未曾有法，发其无上道心，一念破於无边，四心尽於来际。菩提之种，起自尘劳，火中生莲，曷作为喻？始知如来之性，即是世间；涅之际，不殊生死。行於般若，便是不行；得彼菩提，翻为无得。忽以小机，预闻大教，顶受寻思，无量欢喜。然夫檀义摄六，法施为优；尊位有三，师居其一。宏慈利物，虽类日月之无心；仰照怀恩，窃同葵藿之知感。大士闻法捐躯，非所企及；童子见佛奉土，辄敢庶几。谨送片物表心，具如别疏，所愿照其诚恳，生其福田，受兹微施，随意所在。使夫坠露添海，将渤而俱深；飞尘集岳，与须弥而永固。可久可大，幸甚幸甚！春寒尚重，愿重止休宜。谨遣白书，诸无所具，贾敦颐等和南。
    ☆王义方
    义方，泗州涟水人。举明经，贞观时授晋王府参军，直宏文馆。累擢著作佐郎，显庆时迁侍御史。坐劾李义府左迁莱州司户参军，秩满，家於昌乐，遂不复仕进。总章二年卒，年五十五。
    ○劾李义府疏
    臣闻附下罔上，圣主之所宜诛；心狠貌恭，明君之所必罚。是以隐贼掩义，不容唐帝之朝；窃幸秉权，终齿汉皇之剑。中书侍郎参知政事李义府，善柔成性，佞媚为姿。昔事马周，分桃见宠；後交刘洎，割袖承恩。生其羽翼，长其光价，因缘际会，遂阶通显。不能尽忠端节，对扬王休，策蹇励驾，奉皇眷，而反凭附城社，蔽亏日月，请托公行，交游群下。贪冶容之好，原有罪之淳于；恐漏泄其谋，殒无辜之正义。虽挟山超海之力，望此犹轻；回天转日之威，方斯更劣。此而可恕，孰不可容？金风戒节，玉露启途，霜简与秋典共清，忠臣将鹰并击。请君侧，少答鸿私，碎首玉阶，庶明臣节。伏请付法推断，以申典宪。
    ○请重勘李义府致死毕正义奏
    臣闻春莺鸣於献岁，蟋蟀鸣於始秋，物有微而应时，人有贱而言忠。臣今年岁首，自□阳县丞蒙擢授著作佐朗，极文学之清选，未几，又拜侍御史。滥膺宪台之雄职，顾视逾涯，殒首非报，雅欲有犯无隐，以广天听。
    今李义府擅杀寺丞，陛下虽已释放，臣不应更有鞫问。然天子置三公、九卿二十七大夫、八十一元士，本欲水火相继，盐梅相成，然後庶绩咸熙。风雨交泰，则知人主不得独是独非，皆由圣旨。昔唐尧至圣，失之於四凶；汉祖深仁，失之於逢萌；魏武勇略英雄，失之於张邈。此并英杰之主，莫不失之於前，得之於後。
    陛下继圣，抚有万邦，萤陬夷落，犹惧刑网，况辇毂咫尺，奸臣肆虐？杀一六品寺臣，足使忠臣抗愤，义士扼腕。纵令正义自取绞缢，此事弥不可容，便是畏义府之权势，能杀身以灭口。此则生杀之威，上非主出，赏罚之柄，下移奸佞。臣恐履霜坚冰，积小成大，请乞重勘。审正义致死之由，雪冤气於幽泉，诛奸臣於白日。
    ○祭海文
    思帝乡而北顾，望海浦而南浮，必也行愆诸已，义负前修。长鲸击水，天吴覆舟，如因忠获戾，以孝见尤。四维雾廓，千里安流，灵应如响，无作神羞。
    ●卷一百六十二
    ☆刘祥道
    祥道字同寿，魏州观城人。少袭爵乐平县男，累迁黄门侍郎，进封阳城县侯刑部尚书。龙朔三年拜右相，转司礼太常伯，进爵广平郡公。乾封元年致仕，卒年七十一，赠幽州都督，谥曰宣。
    ○请以三公备亚献奏
    准礼，封坛旧仪，当以奉常卿为亚献。昔三代六卿位重，故得佐祠。爰至两汉，尚书秩卑，亦以九卿行事。自魏晋以降，事归台省，九卿皆为常伯属官。今登封大礼，不以三公八座行事，而用九卿，无乃徇虚言而忘故事也。
    ○陈铨选六事疏
    今之选司取士，伤多且滥。每年入流，数过一千四百，伤多也。杂色入流，不加铨简，是伤滥也。经明行修之士，犹或罕有正人；多取胥徒之流，岂能皆有德行？即知共务者，善人少而恶人多。有国以来，已四十载，尚未刑措，岂不由此乎？
    且官人非材者，本因用人之源滥。滥源之所起，复由入流人失简择。今行署等劳满，唯曹司试判，不简善恶，雷同注官。但服膺先王之道者，奏第然始付选。趋走几案之间者，不简便加禄秩。稽古之业，虽则难知，斗筲之材，何其易进？其杂色应入流人，望令曹司试判讫。简为四等奏闻，第一等付吏部，第二等付兵部，次付主爵，次付司勋。其行署等私犯公坐，情状可责者，虽经赦降，亦量配三司；不经赦降者，放还本贯。冀入流不滥，官无冗杂，但令胥徒之辈，渐知劝勉（其一）。
    古之选者，为官择人，不闻取人多而官员少。今官员有数，入流无限，以有数供无限，遂令九流繁总，人随岁积。谨约准所须人，量支年别入流者。今内外文武官，一品已下九品已上，一万三千四百六十五员，略举大数，当一万四千人。壮室而仕，耳顺而退，取其中数，不过支三十年，此则一万四千人，三十年而略尽。若年别入流者五百人，经三十年便得一万五千人，定须者一万三千四百六十五人，足充所须之数。况三十年之外，在官者犹多，此便有馀，不虑其少。今年常入流者，遂逾一千四百，计应须数外。其馀两倍，又常选放还者，仍停六七千人。更复年别新加，实非处置之法（其二）。
    儒为教化之本，学者之宗，儒教不兴，风俗将替。今庠序遍於四海，儒生滥於三学，诱掖之方，理实为备；而奖进之道，事或未周。但永徽已来，於今八载，在官者以善政粗闻，论事者以一言可采，莫不光被纶音，超升不次。而儒生未闻恩及，臣故以为奖进之道未周（其三）。
    国家富有四海已四十年，百姓官寮，未有秀才之举，岂今人之不如昔人？将荐贤之道，未至宁可，方称多士，遂间斯人，望六品已下，爰及山谷。特降纶言，更审搜访，仍量为条例，稍加优奖。不然，赫赫之辰，斯举遂绝，一代盛事，实为朝廷惜之。（其四）
    唐虞三载考绩，黜陟幽明；两汉用人，亦久居其职，所以因官命氏，有仓庾之姓。魏晋以来，事无可纪，今之在任，四考即迁。官人知将秩满，必怀去就；右姓见有迁代，能无苟且？以去就之人，临苟且之辈，责以移风易俗，其可得乎？望经四考，就任加阶，至八考满，然後听选。还淳反朴，虽未敢必期；送故迎新，实稍减劳弊。（其五）
    尚书省二十四司及门下中书都事主书主事等，比来选补，皆取旧任。流外有刀笔之人，纵欲参用士流，皆以俦类为耻，前後相承，遂成故事。且掖省崇峻，王言秘密，尚书政本，人物攸归，而多用胥徒，恐未尽铨衡之理。望有革，稍清其选。（其六）
    ○僧道拜君亲议状
    窃以朝廷之叙，肃敬为先；生育之恩，色养为重。释、老二教，今悉反之。抗礼於帝王，受敬於父母，而优容自昔，迄乎今代。原其深致，盖有以然。谅由剔有异於冠冕，袈裟无取於章服，出家之人，敬法舍俗，岂拘朝廷之礼？至於元教清虚，道风遐旷，高尚其事，不屈王侯。帝王有所不臣，盖此之谓。国家既存其道，所以不屈其身。望准前章，无违旧贯，谨议。
    ☆赦处俊
    处俊，安州安陆人，贞观中进士。累官吏部侍郎，总章中拜东台侍郎同东西台三品，拜中书令兼太子宾客。仪凤四年拜侍中，迁太子少保。开曜元年薨，年七十五。赠开府仪同三司荆州大都督。
    ○郊祀议
    显庆新礼，废感帝为祀；祈谷昊天，以高祖配。旧礼祀感帝，以代祖元皇帝配。今既依旧复祈谷为感帝，以高祖配者，何升降纷纷焉？虞氏黄帝郊喾，夏黄帝郊鲧，殷喾郊冥，周喾郊稷。郑元注云：“帝者祭天圜丘，邱者祭上南郊。”崔灵恩说夏正郊天，王者各祭所出帝。所谓王者祖之所自出，以其祖配之，则须远祖，郊须始祖也。今郊同祖，礼无所归。神州本祭十月，以方阴用事也。元说三王之郊，一用夏正。灵恩谓祭神州北郊以正月，诸儒所言，猥互不明，臣愿会奉常司成博士普议。
    ○僧道拜君亲议状
    窃闻道迹希微，立言资於黼帝；释教虚寂，垂法依於国王（事如左春坊议中弹）。是以紫气真容，元猷西被；黄金图相，妙旨东流。仙侣莘莘，藉天基而遂重；法徒济济，凭圣政而弥隆。况今德贯阴阳，道包真俗。恩г动植，尚荷亭育之慈；泽被生灵，犹怀仁寿之施。唯释、老二门，由来迂诞（事如右金吾卫议中弹）。既捐真典，便亏四大，遍信化人，不遵三有。主上崇孝敬之仪，敦跪拜之礼，爰发纶诰，令拜君皇后、太子及父母者，非直庶寮允惬（弹曰：议不拜人，殆将大半，今云庶寮允惬，何其谬欤），抑亦垂范将来，谨议。
    ☆裴行俭
    行俭字子约，绛州闻喜人。幼以荫补宏文生，贞观中举明经，调左屯卫仓曹参军。仪凤中，以才备文武，拜礼部尚书兼检校右卫大将军。调露元年为定襄行军大总管讨伏念，以功封闻喜县公。永淳元年卒，年六十四，赠幽州都督，谥曰献，中宗立，再赠扬州大都督。
    ○讨西突厥兵事疏
    吐蕃叛扰，干戈未息，敬元审理，失律丧师，安可更为西方生事？今波斯王身没，其子泥涅帅师充质在此，差使往波斯册立，即路繇二蕃部落，便宜从事，必可有功。
    ☆张文琮
    文琮，贝州武城人。贞观中为持书侍御史，三迁亳州刺史。永徽初徵拜户部侍郎，出为建州刺史。
    ○太宗文皇帝颂
