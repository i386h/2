<!-- { "loadSidebar": true } -->
见山先生结亭于西郭弘农川之沜命之曰心远亭亭下则川之东陬土沃而易左右皆善圃而先生之圃居其中翠岩荣木掩映环列大河又自秦晋之间冲而东下横射兹川川自秦山朱阳川来至虢畧北与永宁涧口川合逶迤至数十里经亭北里许始与河遇灏荡之气晨夕交骛卓为关东奇观微雨新霁则大华三峯举在目前而此亭特据其会予再来灵宝先生携酒饮予于亭乃以记属予初予坐亭上巳甚爱山川之美憾不能卜居其邻日觏其美且幸邸舍接垣于亭得时时观玩偶一临坐悠然之兴沨然以生殆不知身世之安在也先生以心远名亭盖求诸靖节心远地便之意予观先生之心澹然无欲虽当显颀之位而从容谦逊若无所与焉者即日坐车马之会此心之远无以易也今天子励精求治天下名德之士搜访几尽庙堂之任将不久委诸先生推是心以加之天下则天下之民又将溥被安静康和之远福矣但此亭之作先生之远致也亭作于嘉靖五年秋八月十八日明年三月记 

泾州重修儒学记 

予以弘治甲子春谒师邃庵先生于平凉道过泾郡值祀丁登拜郡庙巳见泾学颓敝几尽叹当时官师无能奋然以兴复为怀者今又十八载矣泾学诸生郭忠李鸾执其师学正某状来请曰昔者吾子悲吾郡学之敝郡之学者至今能言之然今且无敝矣请吾子有以记之坚珉使泾子弟得诵说无斁意惟吾子所不靳乎夫郡学之始建也盖自洪武初缘元旧迹改而新之三百五十余年后吏无以益也故益敝不可攴焉乃今宋侯来守至大成曰此坚固尊美可因不可革也至两庑曰此少敝可增益益壮也至学曰礼教兴行之地其敝若此守吏之羞也曷亟治之耶于是鸠工取材经纪分次可者新之否者改之工不踰夫焕然咸备岂非学者之大愿吾子之乐闻乎夫饰馆华传剥民以贾誉效謟以要上其志虑宜不及此即上吏督责严令然又藉以啖巳极千百之费亡久远之观其殚心殄志务至无穷此非夫人之所难而宋侯之所易乎予不敢隐宋侯之高义为序诸其事以告泾之子弟曰有明正德十六年泾州知州太原宋灏孟清修复泾州庙学财不费帑工不劳众目?拆建明伦堂皆大木巨材制度轩豁可以经久堂左右为三斋及藏书馆其前为门题曰谨庠序之教门左右又各有门题曰义路礼门堂后建议道堂而改建生员号舍于议道堂后若国子之制每三连为区置射圃于旧号废趾而建观德亭矢?见模宏远矣学地为左右居民侵蚀者悉归于学崇墉巨限后有奸者莫能为也然岂徒为观美无意于泾之子弟哉百工居肆以成其事君子学以致其道向者学敝士无居以成其学矣今不徒无敝而又壮好可居矣乃或犹有无所用心于学者岂非宋侯之罪人哉夫丰林峻川鸟兽之所次而蛟龙虎豹出焉何也其所聚也今士大夫得庠序学校之教而养之所以为圣为贤而有益于天下后世则奚丰林峻川之不如哉亦各求其所至而巳矣予请与泾之士大夫子弟日自勉之 

春雨亭记 

渼陂子宅后有区几十余亩近宅百步为场以纳禾稼场以后皆园也列植花木蓊蘙蓬勃琦瑰逶迤其后又有修竹万笑及场西望邃若丰林城市之中能若此者其亦鲜矣亭趾虽筑楹栋未树予每至则坐此而忘归焉嘉靖癸未夏四日湾江公巡抚过鄠访渼陂于衍庆之堂民事既询倡酬斯作于是携榼至园卉木荣新好鸟羣至公忻然自适不知逸兴之所白也辄巳诗成数首击?微歌若将神游八极之表地虽有然而公之胸次亦可知矣于是以廪余?知县黄生曰为我作亭于园永为渼陂夫子之所憩游渼陂子乃以书谓予曰子宜记予惟渼陂子欲构斯亭也申甲子及今二十有一载矣乃何至公而始成盖于是而有异数焉造物者若有阴竢于公使两君子之休声高谊因是亭以永传也安知百世之下不以右丞之辋川别业晋公之绿野堂视此亭乎昔者渼陂子谓予曰他日亭成予当以春雨名之方予经始是园适有春雨而予今返耕于鄠其所以致力于稼穑之间者惟是赖耳斯亦因予日用之常以加之云尔于乎以夫子之德之学乃俾至于此无他想焉其可以为千万世之所憾矣湾江名珝字汝温永平人渼陂名九思字敬夫鄠人皆姓王氏明年甲申秋九月癸未记 



【卷之十五】
 记二 

【记二】
 五幸亭记 
 尚友山堂记 
 临洮卫指挥使司重修卫治记 
 蓝氏世庆楼记 
 光训堂记 
 瞻云楼记 
 巡抚都御史松室刘公平番记 
 剑州再建重阳亭记 
 东冈记 



对山集卷之十五　　记 

五幸亭记 

五幸亭者北山夫子所居之亭也何以五幸名幸者人所难遽遇难遇而遇之所以幸也皆识其所乐逢五者何治乱安危世之恒事生丁福世蚤冐休德不知兵戈之事虽尝孽人侮顺而耆旧登庸政理未盭羣盗奄平海宇澄乂使得逍遥游偃于太平之世以为之氓此一仕者弃亲戚去坟墓虽以浅薄致闲然能常守先人之坟墓使享不后时间又与乡党故旧论心话宿倾倒往来则志愿恒毕百想咸谢此二居官服政非雄才敏识则不能致名实愽徽美心鲁意狂虽事之所至不敢不勉然稽之古人仍多抵牾乃以有罪去役不妨贤路此三古之贤人君子不在朝则在野在朝服政在野服耕耕作之事非力胜年富则不能亲而以未老之年优游畎亩克终初服此四载籍者礼义之府七之源也非闲静安遂则不能颐理顺而致深非气盛志强则不能石?靡精而契隽耕作之余身有余力心有余趣随所披阅悉可无倦此五于是北山子之友武功康子闻之曰此五者古人之重也北山子有是哉是□以观北山子矣遂大书于亭以为之记 

尚友山堂记 

西盘子构堂于先大夫□茔左以自居题曰尚友山堂以书抵其友浒西子曰愿子之有以志吾堂也浒西子方且极思于万物之□以求其志乃不能重违西盘子之请于是为之记□昔者予儿时事先君子宦游平阳盖数过汾西游览云汾西有刘村林木藟繄干动霄汉而山势迤逦环□于村盖奥区沃壤也其居多名家大族当时自以为不直尔尔宜必有名士大夫生于其间以绍明先王之道者予归十又二年为弘治壬戌乃西盘与予同举进士亲其人听其言论文而腴庄而泰有君子之□焉于是常自叹息以为山川之气其灵共于人固如是且又以近思予言之能中也又二十三年为嘉靖甲申西盘子以都御史巡抚宁夏宁夏为关西中镇当正德时反乱弗驯号为难治西盘子至则申号令慎攻守汰剥削立约束远近之人欢呼乐从于是渐若弘治之旧父老垂相语以为复覩汉官威仪是西盘子有生之初藉灵凭秀亦巳奇矣何其功烈之盛如彼也孔子曰仁者乐山西盘子贵不忘其初达不渝其志顾孳孳于山堂是思凡以乐乎是而巳夫平阳古晋阳尧舜禹之故都而皋夔稷契所产之地也西盘子际 圣明陟显颀将以大行其道于天下其意若曰不以皋夔稷契事尧舜者事吾君是不敬于吾君也是则其所以尚友也孔子曰仁者寿吾将以覩西盘子之以仁寿乎天下国家也于乎懋哉予兹以望西盘子矣因遂书之以为堂记嘉靖丁亥秋八月朔旦撰 

临洮卫指挥使司重修卫治记【马刻未收】 

临洮卫东为安会之冲北抵河兰西连羗氐南延阶岷诚陇表要地其卫治在 国初为指挥使孙德所建矢?见制壮伟甲于西北嘉靖庚寅毁于回禄又九年戊戌二月指挥使铁峯陆君恩同指挥佥事闻君济武请于巡按守巡当途诸君子可其事乃抡材肇工朙明己亥三月工用告成介其府贡士田生大有王生朝佐请予为记刻之坚石以示久远夫近自二十余年以来倚劘成俗宦者崇委惰而昧经画私掊刻而忘体面予甚伤焉即大省巨会公署学校废极以至于无或漫不之省曰动支无命整缮匪由及其私置器玩盈车塞道以归厥家则又奚以命渠也于乎上无以率下有以藉如此再不数年圯为夷壤夫又何靳哉陆君之志乃尔其可嘉也夫闻君又能赞襄叶力故事得有济奄忽抵成卫使以三品之贵臣膺受 重命守莫一方发政行令万□所仰卫治不饰其将如草昧之世绵蕞以行乎哉虽五尺之童莫知其为可也二君勖哉 朝廷以崇秩重任付子凡以用戒戎作御武而卫民也巍居巨堂观瞻责望君其何以自塞邪二君勖哉后之以政坐斯堂者勖哉嘉靖十有八年己亥九月之望记 

蓝氏世庆楼记 

王子明叔自京师来出蓝子玉夫书道叙往者敦迪友道甚厚然自再别玉夫巳十年矣乃别缄则玉夫以所居世庆楼记属予于乎休哉予恶可无说以复玉夫于是为之记曰即墨蓝氏聚德萃祥凡不知几何世乃笃生我抚公发祥阐德为世大夫名实加于上下徽美嗣诸后昆天眷元德又生我玉夫承耀履光稽古操则凡天下知名之士未能或之先也此其庆流长远固巳非世之所谓光华荣耀者可拟矣乃如哉抚公者玉夫大夫尝以都御史治关中有大功德于民民私怀之凡有称述事实必曰昔蓝抚公云云故予今亦得而称之焉嘉靖甲申秋八月十日丁酉记 

光训堂记 

夫父祖以产业付一孙其弗守者多也况乎以道以德而训其子孙其子孙苟毋失其遗书亦巳鲜矣况能身体而力行之又进而上达于古昔圣贤之所训使其身为圣贤之徒而若父若祖之道无怨无恫当世之人覩之而兴起后世之人仰之而不忘非豪杰之才明哲之操其孰得而几也吾友溪田马先生伯循以光禄卿得告于家缮其先人之墓为堂以修祀事今年正月廿又六日值先生初度之辰予往寿焉因便谒墓饭于东序堂尚未名先生请予拟之予曰堂当名以光训先人之道先生若之先人之训先生遵之幽宅之祀此堂丽焉名非光训殆于不可于是泾阳诸生遂请予为记刻之堂下予惟马氏自靖川先生躬耕说道尚志慎修不求闻达罔就辟举其高风逖德视区区利禄之徒奔走役役卒无分毫之益加于上下者讵北天渊也云岩先生又克承先业出厥绪余式诸多士美大巳集匿光閟发使其道至溪田先生益畅益肆景慕满于士林名实昭于宇内 明兴百七十二年其以道鸣天下盖惟三四人而巳河东薛先生德温泾野吕先生仲水与先生之外医闾贺先生克恭盖亦其人过此非予之所能知也夫学士大夫日诵说周公孔子之道将以成巳成物尊上而裕下也乃腾布口说挟道饰奸其人虽三尺之童唾口羞道乃又着为邪说指斥前进东桥顾先生华玉送泾野先生序文其万年公案也若溪田先生非所谓克光先训者邪熏蒿凄怆之余俯仰无愧若子之于道若是焉可也后之观者其有感于予言也夫其有罪于予言也夫时嘉靖巳亥夏四月甲辰记 

瞻云楼记 

