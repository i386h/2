<!-- { "loadSidebar": true } -->
　　世尊立教，法有三焉：一者戒律也，二者禅定也，三者智慧也。斯三者，至道之由户，泥洹之关要也；戒者，断三恶之干将也；禅者，绝分散之利器也；慧者，齐药病之妙医也。具此三者，于取道乎何有也？夫然，用之有次，在家出家，莫不始戒以为基址也。何者？戒虽检形，形乃百行舟舆也，须臾不矜不庄，则伤戒之心入矣。伤戒之心入，而后欲求不入三恶道，未所前闻也。故如来举为三藏之首也。外国重律，每寺立持律，日月相率说戒，说戒之日，终夜达晓，讽乎切教，以相维摄，犯律必弹，如鹰隼之逐鸟雀也。大法东流，其日未远，我之诸师，始秦受戒，又乏译人，考校者鲜，先人所传，相承谓是，至澄和上多所正焉。余昔在邺，少习其事，未及检戒，遂遇世乱，每以怏怏不尽于此。至岁在鹑火，自襄阳至关右，见外国道人昙摩侍讽《阿毗昙》，于律特善，遂令凉州沙门竺佛念写其梵文，道贤为译，慧常笔受，径夏渐冬，其文乃讫。考前常行世戒，其谬多矣，或殊失旨，或粗举意。昔从武遂法潜得一部戒，其言烦直，意常恨之。而今侍戒规矩与同，犹如合符，出门应辙也，然后乃知淡乎无味，乃真道味也。而嫌其丁宁，文多及复称，即命慧常，令斥重去复。常乃避席谓：“大不宜尔！戒犹礼也，礼执而不诵，重先制也，慎举止也。戒乃径广长舌相三达心制，八辈圣士珍之宝之，师师相付，一言乖本，有逐无赦。外国持律其事实尔。此土《尚书》，及与《河》《洛》，其文朴质，无敢措手，明只先王之法言而慎神命也，何至佛戒，圣贤所贵，而可改之以从方言乎？恐失四依不严之教也。与其巧便，宁守雅正。译梵为秦，东教之士，犹惑非之，愿不刊削，以从饰也。”众咸称善。于是案梵文书，唯有言倒时从顺耳，前出戒十三事中，起室与檀越议，三十事中至大姓家及绮红锦绣衣及七因缘法，如斯之比，失旨多矣。将来学者，审欲求先圣雅言者，宜详揽焉。诸出为秦言便约不烦者，皆蒲萄酒之被水者也。外国云戒有七篇，而前出戒皆八篇。今戒七悔过，后曰尸叉赖尼，尸叉赖尼有百七事明也。如斯则七篇矣。又侍尸叉赖尼有百一十事，余嫌其多。侍曰：“我持律许口受，十事一记，无长也。”寻僧纯在丘慈国佛陀舌弥许得比丘尼大戒来，出之正与侍同，百有一十尔，乃知其审不多也。然则比丘戒不止二百五十，阿夷戒不止五百也。”（《释藏》百一）

　　○疑经录序

　　外国僧法学皆跪而口受，同师所受若二十转以授后学，若有一字异者，共相推校，得便摈之，僧法无纵也。经至晋土，其年未远，而喜事者以沙标金，斌斌如也，而无括正，何以别真伪乎？农者禾草俱存，后稷为之叹息；金匮玉石同缄，卞和为之怀耻。安敢预学次，见泾渭杂流，龙蛇并进，岂不耻之？今列意谓非佛经者如左，以示将来学士，共知鄙倍焉。（《释藏迹》五。）

　　○注经及杂经志录序

　　夫日月丽天，众星助耀；雨从云降，氵彪池佐润，由是丰泽洪沾，大明焕赫也，而犹有焦火于云夜，抱瓮于汉阴者，时有所不足也。佛之著教，真人发起，大行于外国，有自来矣。延及此土，当汉之末世，晋之盛德也。然方言殊音，文质从异，译梵为晋，出非一人。或善梵而质晋，或善晋而未备梵，众经浩然，难以折中。窃不自量，敢预僧数。既荷佐化之名，何得素餐终日乎？辄以洒埽之余暇，注众经如左，非敢自必必值圣心，庶望考文时有合义，愿将来善知识不咎其默守，冀抱瓮ㄡ火，谠有微益。

　　《光赞折中解》一卷，《光赞钞解》一卷。

　　《般若放光品》者，分别尽漏，而不证八地也。源流浩汗，厥义幽邃，非彼草次可见宗庙之义也，安为《折疑准》一卷，《折疑略》一卷，起《尽解》一卷。

　　《道行品》者，般若钞也。佛去世后，外国高明者撰也。辞句质复，首尾互隐，为《集异注》一卷。

　　《大小十二门》者，禅思之奥府也。为各作注，大作注十二门卷，《小十二门》一卷。

　　了本生死者，四谛四信之玄薮也。为《注》一卷。

　　《密迹金刚经》、《持心梵天经》，此二经者，护公所出也。多有隐义，为作《甄解》一卷。

　　贤劫八万四千度无极者，大乘之妙目也。为《解》一卷。

　　《人本欲生经》者，九止八脱之妙要也。为注《撮解》一卷。

　　安般，守意多念之要药也。为《解》一卷。

　　阴持入者，世高所出残经也。渊流美妙，至道直径也。为《注》二卷。

　　《大道地》者，修行钞也，外国所钞。为《注》一卷。

　　众经众行，或有未曾共知者，安集之为《十法句义》一卷，连杂解共卷。

　　义指者，外国沙门于此土所传义也。云诸部训异，欲广来学视听也，增之为《注》一卷。

　　九十八结者，《阿毗昙》之要义。为《解》一卷，连约通解共卷。

　　又为《三十二相解》一卷。

　　三界诸天，混然淆杂，安为录一卷。

　　此土众经，出不一时，自孝灵光和已来，迄今晋宁康二年，近二百载，值残出残，遇全出全，非是一人难卒综理，为之《录》一卷。

　　《答沙汰难》二卷，《答法将难》一卷，《西域志》一卷。（《释藏迹》五。）

　　○襄阳金像铭

　　晋太元十九年，岁次甲午月朔日次，比丘道安于襄阳西郭造丈八金像一躯。此像更三周甲午，百八十年当灭。（《法苑珠林》二十一，《续高僧传》三十九。案：道安卒于太元十年，其在襄阳，当在太元未改元之前，此铭误，或别一道安也。后周亦有释道安，住中兴寺，建德三年，普灭佛道，削迹遁去，上距太元十九年，凡一百八十余年，则又非其人也。）
卷一百五十九
释氏（三）
竺僧朗
僧朗，京兆人。后赵末居太山，寻移山西北之金舆谷。世称朗公谷，前燕慕容隽、慕容、秦苻坚、后燕慕容垂、南燕慕容德、魏道武、晋孝武皆尊礼之，卒年八十五。

　　○答秦主苻坚书

　　僧朗顿首顿首。如来永世，道风潜沦。忝在出家，栖心山岭。精诚微薄，未能弘匠，不悟陛下远问山川，诏命殷勤，实感恩旨。气力虚微，未堪跋涉，愿广开法轮，显保天祚。蒙重惠赐，即为施设，福力之功，无不蒙赖。贫道才劣，不胜所重，僧朗顿首。（《广弘明集》三十五，又见《十六国春秋》四十二。）

　　○答晋孝武帝书

　　僧朗顿首顿首。夫至人无隐，德生为圣。非德非圣，何敢有喻？忝曰出家，栖息尘表，慕静山林，心希元寂。灵迹难逮，形累而已。奉被诏命，慰及应否，大晋重基，先承孝治，惠同天地，覆养无边。愿开大乘，申扬道味，僧朗顿首顿首。（《广弘明集》三十五。）

　　○答燕主慕容垂书

　　僧朗顿首顿首。能仁御世，英规遐邈，光敷道化，融济四海。贫道忝服道味，习教山林，岂惟诏旨，谘及国难。王者膺期，统有六合，大能并小，自是常伦，若葵藿之倾太阳，飞步之宗麟凤。皇泽载融，群生系仰，陛下高明，何思不服！贫道穷林，蒙赐过分，僧朗顿首。（《广弘明集》三十五，又见《十六国春秋》四十五。）

　　○答南燕主慕容德书

　　僧朗顿首。陛下龙飞，统御百国，天地融溢，皇泽载赖，善逢高鉴，惠济黔首，荡平之期，何忧不一，陛下信向三宝，恩旨殊隆。贫道味静深山，岂临此位？且领民户，兴造灵刹，所崇像福，冥报有所归，僧朗顿首顿首。（《广弘明集》三十五，又见《十六国春秋》六十三。）

　　○又报南燕主慕容德

　　山野绝俗之士，不应预闻朝议，但有待之累，非有托无以立。陛下今即闻之檀越，敬览三策，潘尚书之议，可谓兴邦之策矣。且今岁之初，彗星起于奎娄，遂归虚危，彗者除旧更新之象，奎娄为鲁之分野，虚危为齐之分野，宜先定兖州，巡抚琅邪，待秋风届节，然后北转临齐，此天道也。（《十六国春秋》。）
竺法旷
法旷，俗姓皋，下邳人。寓居吴兴，后为僧，历穆帝至安帝时卒。

　　○答简文帝诏书

　　昔宋景修福，妖星移次。陛下光辅已来，政刑允辑。天下任重，万机事殷，失之毫厘，差以千里，唯当勤修德政，以塞天谴。贫道必当尽诚上答，正恐有心无力耳。（《高僧传》五。）
竺法汰
法汰，东人，少与道安同学，太元中终瓦官寺。

　　○与释道安书追论竺僧敷

　　每忆敷上人，周旋如昨。逝波奄复多年，与其清谈之日，未尝不相忆，思得与君共覆疏其美，岂图一旦永为异世，痛恨之深，何能忘情！其义理所得，披寻之功，信难可图矣。（《高僧传》。）

　　○比丘尼戒本所出本末序

　　拘夷国寺甚多，修饰至丽，王宫雕镂，立佛形像，与寺无异。有寺名达慕蓝，（百七十僧。）北山寺名致隶蓝、（六十僧。）剑慕王新蓝、（五十僧。）温宿王蓝。（七十僧。）右四寺佛图舌弥所统，寺僧皆三月一易屋床坐，或易蓝者，未满五腊，一宿不得无依止。王新僧伽蓝、（九十僧，有年少沙门字鸠摩罗，乃才大高明大乘学，与舌弥是师徒，而舌弥阿含学也。）阿丽蓝、（百八十比丘尼。）轮若干蓝、（五十比丘尼。）阿丽跋蓝，（二十尼道。）右三寺比丘尼，统依舌弥受法戒。比丘尼，外国法不得独立也。此三寺尼，多是葱岭以东王侯妇女，为道远集斯寺，用法自整，大有检制，亦三月一易房或易寺，出行非大尼三人不行，多持五百戒，亦无师，一宿者辄弹之。今所出比丘尼大戒本，此寺常所用者也，舌弥乃不肯令此戒来东，僧纯等求之至勤，每嗟此后出法整唯乏斯戒，末乃得之，其解色以息淫，不在止冶容也，不欲以止窃，不在谨封藏也。解色则无情于外形，何计饰容与不饰乎？不欲则无心于珠玉，何须慢藏与缄滕乎？所谓无关而不可开，无约而不可解也。内健既尔，外又毁容粗服，进退中规，非法不视，非时不飧，形如朽柱，心若湿灰，斯戒之谓也，岂非圣人善救人，故无弃人也哉！然女人之心弱而多放，佛达其征，防之宜密，是故立戒每倍于男也。大法流此五百余年，比丘尼大戒了于其文，以此推之，外国道士亦难斯人也。法汰顷年鄙当世为人师，处一大域而坐视令无一部僧法，推求出之，竟不能具。吾昔得大露精比丘尼戒，而错得其药方一匣，持之自随，二十余年，无人传译。近欲参出，殊非尼戒，方知不相关通至于此也。赖僧纯于拘夷国来得此戒本，令佛念昙摩侍慧常传，始得具斯一部法矣，然弘之由人，不知斯人等能遵行之不耳。（《释藏百》一。）
竺道台
