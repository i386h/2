<!-- { "loadSidebar": true } -->
　　越有纳官之令以胜大敌【国语越王句践栖于会稽之上乃号令于三军曰有能助寡人谋而退吴者吾与之共知越国之政乃致其父母昆弟而誓之曰孤子寡妇疾疚贫病者纳官其子所以结人心终果报吴】汉有羽林之制以威四夷【汉武帝太初元年初置名曰建章营骑后改名曰羽林骑凡从军死事之子孙飬羽林官教以五兵号曰羽林孤儿】国家宠先中丞迈古人之烈故君自未成童品常第四人犹曰于古为薄汉北地都尉卬【音昂】以不胜任陷匃奴而子单侯于缾【西汉功臣表缾侯孙单以其父卬为北地都尉匈奴入力战死事子单封缾侯】济北相韩千秋以匹夫之谅奋触南越而子延年侯于成安【西汉功臣表韩延年以其父千秋为挍尉撃南越死事延年封成安侯】君之土田之锡犹挫于有司之手始由施州为涪州【涪音浮】扞蜀道勍防【勍其京切】昼不释刃夜不觧甲曰我忠烈也期死待敌敌亦曰彼忠烈也尽力致命是不可犯然而笔削之吏以簿书校计赢缩受谴兹郡凡二嵗朝廷建大本贞万邦庆泽之濡洗濯生植又况涪州家声之大裕蛊之志【蛊音古易干父之蛊用裕】宜尤被显宠者也自汉而南州之美者十七八莫若澧澧之佐理莫逾于长史以是进秩人犹曰且有后命永州多谪吏而君侯惠和温良故其欢愉异于他部优诏既至而君适雠于文【雠是周校雠也】其徃也独故凡羡慕之辞无不加等噫以君承荷之重恭肃之美四方之求忠壮义烈者将于君是观凡君子之志欲其优柔而益固愤悱而不忘以增太史世家之籍用是为贶则拱璧大鼎乌可以言重乎
　　送薛存义序【零陵永州邑也薛为令而去公序以送之且曰吾贱且辱不得与于考绩幽明之説则序在永时作也】
　　河东薛存义将行栁子载肉于俎崇酒于觞追而送之江之浒【音虎诗在江之浒】饮食之【饮音防食音嗣】且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今我受其直怠其事者天下皆然岂惟怠之又从而盗之向使佣一夫于家受若直怠若事又盗若货器则必甚怒而黜罸之矣以今天下多类此而民莫敢肆其怒与黜罸何哉势不同也势不同而理同如吾民何有逹于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无懐诈暴憎其为不虚取直也的矣其知恐而畏也审矣吾贱且辱不得与考绩幽明之説于其徃也故赏以酒肉而重之以辞
　　送薛判官量移序【薛不详其名序云薛去连而吏于鼎永与连相接又鼎之经涂序当作于永州时】
　　仕于世有劳而见罪凡人处是鲜不怨怼忿愤【怼音队愤房吻切】列于上愬于下此恒状也异于恒者其道宜显薛生司货贿于军兴之际兵乱不去然得以不犯由太行以东皆传道之可以为劳矣而竟连大狱以至于放不戚于貌不悱于心乐以自肥而未尝尤于物其有异于恒矣哉朝廷施恩泽大凡受谪者罪得而未薄【未一作末】乃命以近壤薛君去连而吏于朗【朗今鼎州】是其渐于显欤君子学以植其基信以笃其道有异于恒者充而大之茍推是以徃虽欲辞显难矣
　　送李渭赴京师序【渭唐宗室子也序曰余斥刺栁至于桂君又在焉公元和十年既召而复谪于栁此在栁州时作】
　　过洞庭上湘江非有罪左迁者罕至又况逾临源岭下漓水【漓力支切漓水出零陵】出荔浦【荔音戾】名不在刑部而来吏者其加少也固宜前余出居永州李君至固怪其弃美仕就丑地无所束缚自取瘴疠后余斥刺栁州至于桂君又在焉方屑屑为吏噫何自苦如是耶明时宗室属子当尉畿县今王师连征不贡二府方汲汲求士李君读书为诗有干局久逰燕魏赵代间知人情识地利能言其故以是入都干丞相益国事不求获乎已而已以有获予嫉其不为是久矣而曰将行请余以言行哉行哉言止是而已
　　送严公贶下第归兴元觐省诗序【公贶震之子也所谓相国冯翊公殿邦坤隅柄是文武者即震也本传徳宗幸奉天震进封冯翊公久之进中书门下平章事贞元十五年卒序当作于震未卒之前】
　　严氏之子有公贶者退自有司踵门而告栁子曰吾献艺不售于仪曹之贾货不中度敢逃其咎诘朝将行愿闻所以去我者其可乎哉余谕之曰吾子以冲退之志端其趣向以淬砺之诚【淬音倅砺音厉】修其文雅行当承教戒于独立之下濬发清源【濬作浚】激掦洪音沛哉铿锵乎充于四体之不暇吾何敢去子恭惟相国冯翊公有大勲力盈于旂常极人臣之尊分天子之忧殿邦坤隅柄是文武若子者生而有黼缋梁肉之美不知耕农之勤劳物役之艰难趍其庭有魏绛之金石焉【晋侯以乐赐魏绛曰子教寡人和诸戎狄以正诸华夏八年之中九合诸侯如乐之和请与子乐之辞曰和戎狄国之福也臣何力之有夫赏国之典也子其受之魏绛始有金石之乐】其门有亚夫之棨防焉【汉制假棨防以代斧钺棨前驱之器以木为之王公以下通用以前驱也】中人处之不能无傲而子之伯仲皆脱略贵美服勤儒素退托于布衣韦带之任如少习然故继登上科以及于子是可举严氏之教诵乎他门使有矜式也而吾子又引慝内讼防谦如此【防音挥】其何患乎贾之不售而自薄哉于是文行之逹【一有者字】若髙阳齐据者偕赋命余序引余朴不晓文故书严子之嘉言编于右简窃褒贬之义以赠
　　送元秀才下第东归序【元秀才公瑾也公集有荅贡士元公瑾谓其有文行而不能荐于有司其末曰其余去就之説则足下观时而已今为序送言退家殷墟修志增艺故赠言以勉之也序当在书后皆贞元十八九年京师时作】
　　周乎志者穷踬不能变其操【踬音致説文跲也操音慥】周乎艺者屈抑不能贬其名其或处心定气居斯二者虽有穷屈之患则君子不患矣元氏之子其殆庶周乎言恭而信【言一作貌】行端而静勇于讲学急于进业既逰京师寓居侧陋无使令之童阙交易之财可谓穷踬矣而操逾厉志之周也才濬而清词简而备工于言理长于应卒从计京师受丙科之荐献艺春卿当三黜之辱可谓屈抑矣而名益茂艺之周也茍非处心定气则曷能如此哉余闻其欲退家殷墟修志增艺惧其沉郁伤气懐愤而不能逹乃徃送而谕焉夫有湛卢豪曹之器者【越王勾践有寳劒五纯钩湛卢镆鎁豪曹巨阙】患不得犀兕而剸之【剸防逺切细剖也】不患其不利也今子有其器宣其利乗其时夫何患焉磨砺而坐待之可也遂欣欣而去
　　送辛殆庶下第逰南郑序【此贞元十三年作盖公自贞元五年来京师求进士其在序曰余在京师九年则十三年未为集贤正字时也】
　　朝廷用文字求士每嵗布衣束带偕计吏而造有司者仅半孔徒之数【谓半孔门弟子三千之数】春官上大夫擢甲乙而升司徒者于孔氏髙弟亦再倍焉仆在京师凡九年于今其间得意者二百有六十人其果以文克者十不能一二尝从俊造之后颇渉艺文之事四贡乡里而后获焉方之于钓者丝纶不属钩喙甚直懐【一作嗜】有美饵而觖望获鱼之暮【觖古穴切又窥瑞切怨望也】则善取者皆指而笑之今辛生固穷而未逹迟久而不试褎衣之徒视子而捧腹者盖不之知焉辛生尝南依蛮楚専志于学为文无谬悠迂诬之谈锻錬翦截动可观采故相国齐公【齐映也映以贞元二年正月拜相至是盖已死矣】接礼加等常为右客且佐其防名之愿遂笈典坟【笈音及又极瞱切】袖文章北来王都笑揖羣伍文昌下大夫上士之列见而器异争为鼔誉由是为闻人战术艺之莫与争锋然而迁延三北踯躅不振【踯直摭切躅防玉切】岂其直钩而钓懐美饵而羡鱼者耶若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冐畏景陟降栈道吾欲抑而不叹其若心胷何然吾闻焚舟而克【秦穆公伐晋济河焚舟】手劒而盟者【周赧王五十七年秦攻邯郸赵王使平原君合从于楚平原君约其门下客二十人与之俱得十九人余无可取者毛遂自荐于平原君平原君至楚与谋合从不决毛遂遂按劒歴阶而上曰合从者为楚非为赵也遂左手持盘血右手招十九人防血于堂下曰公等碌碌因人成事者也定从而归】皆败北之余也子之厄困而徃覇心勇气无乃发于是行乎成拜赐之信刷压境之耻无乃果于是举乎徃慎所履如志遄返【遄淳縁切】勉自固植以遂子之欲姑使谈者谓我言而中【而一作两】不犹愈乎
　　送崔子符罢举诗序【崔九名防字子符其序云居草野八年崔子幸来而亲余此序在永州作明甚集文又有与防登西山诗有云吾子幸淹留缓我愁肠绕则诗当在前而序当在后云】
　　世有病进士科者思易以孝悌经术兵农曰庶防厚于俗而国得以为理乎栁子曰否以今世尚进士故凡天下家推其良公卿大夫之名子弟国之秀民举归之且而更其科以为得异人乎无也唯其所尚文学【一作又举】移而从之尚之以孝悌孝悌犹是人也尚之以经术经术犹是人也虽兵与农皆然曰然则宜如之何曰即其辞观其行考其智以为可化人及物者隆之文胜行无观智无考者下之俗其以厚国其以理科不俟易也今有博陵崔防子符者少读经书为文辞本于孝悌理道多容以善别时刚以知柔进于有司六选而不获家有寃连伏阙下者累月不觧仕将晚矣而戚其孤防徃复不惮万里再嵗不就选世皆曰孝悌人也【孝一作仁】如是且不见隆虽百易其科其可厚而理乎今夫天下已理民风已厚欲继之于无穷其在慎是而已朝廷未命有司既命而果得有道者则是术也宜用崔子之仕又何晚乎仆智不足而独为文故始见进而卒以废居草野八年丽泽之益镞砺之事空于耳而荒于心崔子幸来而亲余【亲亦作觌】读其书听其言发余始志若寤而言梦醒而问醉未及悉而告余以行余惧其悼时之徃而不得于内也献之酒赋之诗而歌之坐者从而和之既和而叙之送蔡秀才下第归觐序【蔡君不详其名贞元末在京师时作】
　　仆之始贡于京师蓍者卦之曰是所谓望而【一作之】未覩隐而未见曭乎逺而有荣者也【曭他囊切日无光也】今兹嵗在鹑首若合于寿星其果合乎【公贞元五年已已进士七年辛未在京师嵗在未曰鹑首故曰嵗在鹑首寿星属辰酉与辰合故至九年癸酉登第故曰若合于寿星其果合乎】仆时悒然迟之谓其诞慢怪迂是将不然然而仅寘于懐耳未克决而忘之也后果依违迁就四进而获卒如其言云噫彼莫莫者其有宰于人乎不然何其应前定若是之章明也今蔡君驰声耀誉闻于公卿战艺之徒推为先登而五就乡举徃而见罢意者前定之期殆未及欤故君子之居易俟命乐天不忧者【一本无上五字】果于自是也君其励文学焉丈人牧人南邦君展觐承顔婆娑愉乐之暇则充其经笥茂是文苑时焉逃哉迟速之事则瞽史之任吾不及知
　　送韦七秀才序【一云送韦七秀才下第序一本云送韦七秀才下第求益友序据集中有与韦中立论师道书有曰仆自谪居南中九年盖元和八年间也此序当后书而作】
