<!-- { "loadSidebar": true } -->
　　五一至五九　五五夏至
　　六一至六九　六六立秋
　　七一至七九　七七秋分
　　八一至八九　八八立冬
　　九一至九九
　　数始于一参于三成于八十一备于六千五百六十一数之大成也
　　一数之周一歳之运也九数之重八节之分也一一阳之始五五阴之萌三三阳之中七七阴之中二二阳之长四四阳之壮五则阳极矣六六阴之长八八阴之壮九则阴极矣一九首尾为一者一歳首尾于冬至也此蔡子凖洛书之象起数也
　　大数犹卦也小数犹爻也大小数之中各有大小数如大数一之一上一大数下一小数也小数亦然从卦数起爻数得时皆从吉字起以下图加于上图之上卦大数左而直卦小数右而横如一之一上一字管小数之左一至九皆直看下一字管小数之右一至九皆横看填吉防灾祥余以类推五数不同自五一至五九左皆平者大数五字管摄之五得数之中也右同前惟五之五不同大小数皆得数之中也左直旣平矣右横如一吉则化九凶三祥则化七灾八休则化二咎六悔则化四吝而为平也
　　洪范数补叙
　　范数也数者理之具也时之因也系之辞焉所以告也定之吉防所以断也九畴者总其纲也九九者衍也六千五百六十一者数不可穷也八节之分也七十二之备也嵗之终始也阴阳之迭运也年月日时者而各专其用也余而【阙】　也吉防灾祥休咎悔吝平者缄其
　　变也所【阙】　　　　易有八卦九畴之符也九九者六
　　【阙】　　　　者比其体也数者效乎爻也释辞【阙】也者极于精不可穷者通乎变不可【阙】者妙乎
　　神广大悉备引伸触长天下之能事毕矣盖所以因贰而济民行也易更四圣而【阙】　之数待九峰而着然释数之词缺而弗偹盖开端而不竟余生后四百余载贯于嵗月乃率辞揆方僭叙所得用盖其缺辞尽而理无涯数定而意也不可语神而明之黙而成之惟无沈心者得之呜呼易传而范不传天地之数久藏其秘道盖未昭也千古一心其有来世之俟焉
　　序数传
　　二至者一嵗之枢纽阴阳之肇也万物原于阳而终于阴冬至阳生万物之原故原数始焉夫物之始其潜于下故受之以潜阳乃曰潜气渐【阙】　以渐长也濳藏也物藏不可不守故受之以守守不可不信故受之以信信者实也所守【阙】　　　直则防于偏邪故受之以直过直则【阙】故受之以防蒙者物之穉也穉物所当闲故受之以闲闲阑也阑物必有所欲故受之以须须者须所欲也过欲必危故受之以厉知危惧则有成故受之以成物成而动故受之以冲冲动也动必振于外故受之以振振者奋也奋振必有求故受之以祈祈求也所求不可越其常故受之以常常者所当顺也故受之以柔柔顺也顺常则不为苟难故受之以易平易近人然后可亲故受之以亲亲者欢以相爱也相爱必文以相接故受之以华华文也文着见故受之以见旣见则天下文明道无不获故受之以获获者得也得人以相从故受之以从从则有交之道焉故受之以交旣交必育故受之以育育长也既长必壮故受之以壮物壮而兴故受之以兴兴起也物兴起而欣欣然故受之以欣欣者情必舒故受之以舒舒徐也叙也叙必相比故受之以比物不可久比故受之以开既比【阙】　　　晋故受
　　之以晋晋进也进不苟故受【阙】　　　　一一者益也故受之以益益而后【阙】故受之以章章明也明则益以盈故受之以充充满也充满不可以自私故受之以钖锡予也益以锡予则人心靡然故受之以靡靡偃也人心偃靡所从者众故受之以庻庻不决则党故受之以决众决则恱故受之以豫豫恱乐也恱乐而升故受之以升升者进于上也阳之极也阳极于上无不中也阳已极而阴萌焉夏至时之中也故受之以中过中阴之伏也故受之以伏阴而曰伏气渐于终道将否也伏匿也匿必有过故受之以过过愆也愆过则疑故受之以疑疑则失众故受之以寡寡过则闇而日章章饰也故受之以饰饰文也文过必自戾故受之以戾戾必不情故受之以虚理虚则昧故受之以昧昧则有损故受之以损损过以用中故受之以用过用则退故受之以却却者退也退不可【阙】　　故受之以翕翕聚也聚以致逺故受之以【阙】　　不可不奋故受之以迅迅于逺不可【阙】故受之以惧有惧必当去故受之以除除【阙】
　　必弱故受之以弱弱者气失其平故受之以疾疾之不已必争故受之以竞竞则必【阙】故受之以分分而失均必讼故受之以讼讼不可长故受之以收收敛也物敛则就实故受之以实实者诚也诚则能以礼下人故受之以賔賔而弗穆必危故受之以危危者自髙而惧也惧危则自坚故受之以坚坚刚也金刚则革故受之以革革以通天下之利故受之以报报者礼也礼必有所止故受之以止止乱莫如戎故受之以戎起戎者怨之结也故受之以结结聚也聚必有养故受之以养养以致用故受之以遇遇合也合而必胜故受之以胜胜者俘其囚也故受之以囚囚敌也胜敌则能任故受之以壬壬任也壬者水居万物之归阴之极也阴极【阙】　固也故受之以固久固必迁故受之以迁【阙】　堕故受之以堕堕复于下冬至之半【阙】　　终也故受之以终终焉盖始终一歳之成也
　　田制论
　　赋税之法所以出财以供国用也赋者所以给车马兵甲士徒赐予也税者所以供郊庙社稷奉养禄食也十一而征则其供也易征及商贾与虞衡者抑浮食也宅不毛出里布地不耕出屋粟人无职事出夫税家税者罪其惰也嵗役不过三日者爱其力也
　　禹画九州制五服任土作贡畿内五百里曰甸服外五百里曰侯服外五百里曰绥服外五百里曰要服外五百里曰荒服
　　殷分百里内曰畿以供官千里内曰甸以为御千里外曰流设方伯以为属公田借而不税七中而助
　　周分九畿方千里曰王畿外曰侯畿贡祀物又外曰畿甸贡嫔物又外曰男畿贡器物又外曰采畿贡服物又外曰卫畿贡材物又外曰蛮畿曰夷畿要服也贡货物又外曰镇畿曰藩畿荒服也一见贡寳玉
　　周制任事有等任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任虞以山事任衡以泽事各贡其物　又因其比隣以五人为伍五伍为两四两为卒五卒为旅五旅为师五师为军以起军旅以作田役任土所以纪地宜也分五服设九畿所以别逺近也为伍所以知众寡也因井庐以定赋税农圃工商牧嫔虞衡之人皆因其所工不求其所拙也履畆纪于鲁宣者履畆而税也宣公无恩信于民民不助力于公田故履畆按行择其善者税之谷梁曰私田稼不善则非吏公田稼不善则非民税畆虽十一悉其民矣鲁成作邱甲者使邱出甲也周礼九夫为井四井为邑四邑为邱邱十六井出戎马一匹牛三头四邱为甸甸六十四井出长毂一乗戎马四疋牛十二头甲士三人歩卒七十二人此甸所赋成公使邱出之重敛也鲁哀用田赋者一井之田敛其财物也言用田赋者若汉家敛民钱以田为率矣公田不过十一军赋十井不过一乗哀公外慕彊吴空尽国储故复用田赋过什一矣
　　汉武置平籴立均输起漕运兴盐鐡开鬻爵设酤收算缗纳杂税造钱币虽经费获湍民无聊矣防淳朴之风成贪饕之俗自此始矣
　　租庸调之法嵗庸二十日既免其役日收庸绢户丁一尺夫庸者犹古嵗庸三日之名调户丁摹仿井田调发兵车之名然去古逺矣租者盖屯田之法古者以逸制敌内无亡费之利外有守御之备自汉昭遣人屯田张掖之复赵充国破先零屯浩亹邓艾灭吴屯淮颍歴代因之皆得其利今之屯田其名虽存其法尽废守屯之卒与农氓无异其官亦但知了赋税而已更不知屯以用兵一旦有防兴师费财屯田实无补尺寸失古者屯田之意矣甚至争民夺利祗为民害愚意屯田之法不复不如无屯
　　九章乗除法【乗者自尾而首归除者自首而尾】
　　一曰方田以御田畴界域○二曰粟布以御交质变易○三曰衰分以御贵贱廪税○四曰少广以御积羃方圆○五曰商功以御功程积实○六曰均输以御逺近劳费○七曰盈朒以御隠杂互见○八曰方程以御错揉正负○九曰勾股以御髙深广逺
　　九归法
　　一归不须归其法故不立○二归二一添作五逢二进一十【逢四进二十逢六进三十逢八进四十】○三归三一三十一三二六十二逢三进一十【逢六进二十逢九进三十】○四归四一二十二【四人遇一数每人得二十余二未分寄下位】四二添作五四三七十二逢四进一十【逢八进二十】○五归五一陪作二五二陪作四五三陪作六五四陪作八逢五进一十○六归六一下加四六二三十二六三添作五六四六十四六五八十二逢六进一十【逢十二进二十】○七归七一下加三七二下加六七三四十二七四五十五七五七十一七六八十四逢七进一十【逢十四进二十】○八归八一下加二八二下加四八三下加六八四添作五八五六十二八六七十四八七八十六逢八进一十【逢十六进二十】○九归各随身【下加】逢九进一十
　　问一万二千三百四十五两六钱七分八厘九毫二人分之各得几何答曰每人得六千一百七十二两八钱三分九厘四毫五丝二因还原
　　问前数三人分之各得几何答曰每人得四千一百一十五两二钱二分六厘三毫三因还原
　　问前数四人分之各得几何答曰每人得三千八十六两四钱一分九厘七毫二丝五忽四因还原
　　问前数五人分之各得几何答曰毎人得二千四百六十九两一钱三分五厘七毫八丝五因还原
　　问前数六人分之各得几何答曰每人二千五十七两六钱一分三厘二毫五丝六因还原
　　问前数七人分之各得几何答曰每人一千七百六十三两六钱六分八厘四毫不尽一丝不尽的不用因七因还原
　　问前数八人分之各得几何答曰每人一千五百四十三两二钱九厘八毫六丝不尽二忽八因还原
　　问前数九人分之各得几何答曰每人一千三百七十一两七钱四分二厘一毫九因还原
　　右乗除总式
　　问钱二万五百二十文每米一石价四百五十文该米几何答曰该米四十五石六斗
　　右粟布法
　　问四方田四靣各一百二十六歩为田几何【每一歩六尺每畆二百四十方歩】答曰得一万五千八百七十六歩该六十二畆一分五厘
　　问畹田下周九十九歩径五十一歩为田几何答曰周径相乗得五千四十九歩四归而得一该一千二百六十二歩四分歩之一以畆法二四归除之得五畆二分五厘不尽二歩四分歩之一
　　问四不等田东四十二歩西五十六歩南六十四歩北五十八歩为田几何答曰得二千九百八十九歩该十二畆四分五厘四毫一丝
　　右方田法
　　问勾股假令县灯准日月于直路之南不知髙逺各几何却就直路之北逺处设一木表髙一丈二尺得灯影一丈五尺又退近处设一木表得灯影一丈两表之间地二丈五尺间北表灯影尽处至灯下地逺几何灯县去地几何答曰逺九丈髙七丈二尺何也前影一丈五尺后影逺二丈五尺地只得一丈即以余数五尺为法除之退三表位则前影尽矣又以表间地三丈乗之共七丈五尺并前影一丈五尺故曰逺九丈也逺既九丈矣以前影一丈五尺除之退六层表位而九丈尽却以表间一丈二尺六层乘之得七丈二尺故曰髙七丈二尺也余以类推
