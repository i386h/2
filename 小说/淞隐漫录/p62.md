<!-- { "loadSidebar": true } -->
　　女读书颖悟异常，时有涉于疑义者，生或不能剖析，女必代为之解，剥蕉抽茧，妙绪泉涌，生为之舌挢不下，呼为“女才子”，曰：“恐当日谢道蕴步障解围，无此博辩也。”距女所居院宇三里许，有红芸馆，女之别墅也。中具花木池石之胜，楼台亭榭，多矗立凌空，宜于延月迎风，招凉逭暑，每至六月，女辄于此消夏焉。生亦随往。时正七夕，特设乞巧筵，雪藕调冰，浮瓜沈李，倍极其乐。生、女、四婢，团坐一几。女曰：“今日雅集，不可无韵事。请各引七夕故实，借以侑觞。”议以多少为赏罚，命侍儿取玉斗来，约受四两许，曰：“此金谷酒数也，少者罚此。”又命取文房物玩数十事至，曰：“多者赏此。”生数典已穷，而女博引旁征，滔滔不竭，计女多于生凡十四则。生饮玉斗酒亦如数。婷婷代饮其半，已觉沾醉不胜；生饮兴尚豪，犹尽余沥，不留涓滴。女笑曰：“君之称雄于巾帼者，赖有此耳。”生有惭色。婷婷起而言曰：“此章句记问之学，不足以为人师。应变无方，出奇制胜，斯乃为奇男子耳。”女曰：“百日伉俪耳，何已左袒太甚哉？”婷婷意窘，逃席去。

　　诸婢进曰：“池中有灯舰，何不一登？”女因偕生往观。船之首尾，均以彩帛结成灯棚，火树银花，异常璀璨；四周锦幔红阑，玲珑有致；中舱窗尽启，冰脯盈盘，琼浆溢。女入而列坐，又复纵饮。手拨琵琶，高唱《霓裳羽衣曲》，响遏云霄。女命舟人入水云深处，则见前面莲娃打桨，菱女持桡，各唱山歌，互相酬答。询之舟人，盖皆邻家之前来游戏者也。于焉新月如钩，清光四澈，微云若罗，银河若带，遥指鹊桥驾处，正牛女渡河之际。女谓生曰：“昨得家君书，谓蚩尤已平，余党解散，不日即当释甲凯旋耳。”言未已，忽闻岸上人声鼎沸，列炬若昼，一人呼曰：“辰家女必在舟中，勿令逸去！”呼声未绝，小艇三四，已如激箭来追。女视其旗帜作烈火形，曰：“此蚩尤余党前来报怨也，万不可使其著手！”急跃身入水中，生亦从之。生固善泅水，手挽女或沈或浮，于蓼花深处得一采菱小舫，负女登焉。视女，娇喘如丝，星眸微启，枕腹于股，而遍抚摩之，吐水殆尽，而女苏。侧耳细聆，四野悄然，乃潜登岸。探之，正值诸婢持灯觅女来，相见惊喜，告生曰：“幸军士早来，寇党尽擒，无一逸者。”生亦告以女所在。自是女决意嫁生，曰：“钟建负我矣，往事可援也。”

　　越月，女父返，为之主婚，卒归于生。弥月后，女父命生与女出山。生不可，曰：“愿偕隐于此耳。”女父曰：“且享受人间艳福四十年，然后再来。”

　　陶兰石

　　陶兰石，名良锦，字眉史，吴县知名士也。父名孝廉，筮仕山左。少从父宦游，读书衙斋，扫经问难之余，辄有志于古作者。父奇之，曰：“此我家千里驹也。”既而父卒，遂寄居济南。及长，为人蕴藉风流，能文章，工诗词，尤精金石之学，凡图书鼎彝之类，一见立辨其真赝。年甫弱冠，远近世族争婚之。生苛于择偶，低昂少所可，以是求凰未就。人询其故，则曰：“非学通经史，艳如桃李者，不屑与之为伉俪也。”因共笑其为迂。

　　一夕，皓月初升，照几榻如水。生意无聊，沽酒独酌。偶翻《汉书》读之，颇增兴会，至顿挫淋漓处，辄拍案叫绝。既而笑曰：“班孟坚自诩奇才，而前则取之于腐史，后又求助于女流，不令千古文人为之短气哉！”因即掩卷不观。时已薄醉，微有倦容，遽而隐几假寐。忽见苍髯老奴持帖相邀，请生速发。生视其帖，细字两行：“班昭裣衽，请攀清话。”生曰：“素不相识，何为见招，其殆误耶？”奴曰：“非误也，至自知耳。”遂随之至门外，则已有控马以俟者。生即跨马登鞍，自执丝缰，风入四蹄，疾如奔电。须臾，已抵一处，院宇巍峨，榜曰“碧杜红蘅之馆”。生至，即有阍者导入。历门数重而阍者止，击廊下铜钲者三。即有双鬟牵帘出，迓生进内。小院回栏，路甚曲折，最后至一室，颇宏敞，缥帙芸签，庋书满架，仰视其额，曰“秋畹庐”。

　　方欲遍观四壁书画，闻佩声锵然，已达于外，双鬟前白曰：“我家阿姑谒见先生。”生斜睨之，一女郎年仅十五六岁许，秀丽罕俦，娇憨绝世，娉婷至前，盈盈道万福。生亦答以长揖。既坐，女旁侍焉。生曰：“顷睹名刺，疑为汉室名姝，何得尚在人间？今觇玉貌，乃知天下姓氏固有偶尔相同者。岂有所景慕而出于此欤？”女曰：“奴自有真姓名，恐招先生不来，故作此狡狯耳。闻先生喜吟诗，愿附绛帷女弟子列，何如？”生曰：“余略谐竞病耳，于此道非三折肱，不敢忝据皋比也。”女曰：“先生毋过谦，愿闻大教。”生乃备述诗学源流及历朝名家可以学步者，女为首肯。因曰：“金诗嫌纤，元诗嫌小；明代自诩复古，窃谓优孟衣冠，亦无足取。”生曰：“慧心不远矣。”方欲起辞，女曰：“请暂坐。招先生来，自当以一觞为寿。”遂命设席于水晶帘底。水陆具陈，珍错毕备。女亦侍坐于侧。双鬟连环劝饮，酒逾三爵，生惧因醉失仪，执杯告止。女指双鬟曰：“此两婢俱能歌新调，可出清声，以侑先生满浮大白。”于是竞拨琵琶，音发韵流，一歌《湘烟曲》，一唱《眉妩词》，宛转缠绵，真觉移情荡志。生亟称善。又鬟注酒玉船，捧呈生前。生视之，玉质洁白无瑕，雕琢之工，神工鬼斧所不能到；船有十二帆，注酒既盈，一一皆起，饮罄则帆亦尽仆，约容酒两斗许。生辞以量窄不能胜。女曰：“无妨。尽此即送先生归耳。”生以书生素不惯乘马，况醉后尤虞坠鞍，故未敢多饮。女曰：“先生归途，可取道于水，当以画舸送君。玉船一具，敬以为初见贽礼，请勿嫌其菲也。”生仰饮立罄，再拜而后受。女送生至阶前。双鬟仍导生由回廊入小园，鸟语花香，别一境界，迥非来时路矣。路尽峰回，得一大池，荷芰菱芡之属无数，一望烟波浩渺无际，傍岸有船，舟子已停篙以待。双鬟请生登舟，并置玉船于中舱几上，谓生曰：“从此一别，迥隔人天，不识何时相见。但愿先生毋忘今夕。”生亦凄然欲涕，解缆后，生尚立船头遥望，双鬟犹痴立池边未去也。久之不见，生始入舱。舱中陈设古雅，笔床研匣，洁无纤尘，宝鸭炉中炷香犹温。案头有《秋畹庐吟稿》，信手翻阅，并皆佳妙。中有秋柳四律，尤触所好。

　　其一秋雨秋风黯客魂，萧疏白下旧时门。

　　翠眉浓淡颦烟影，碧眼分明晕泪痕。

　　堤上夕阳还树树，社前黄叶自村村。

　　玉关送尔征车去，愁怨难为笛里论。

　　其二鸳鸯瓦上逗微霜，百里关河十里塘。

　　金勒昔曾嘶旧怨，铢衣今已叠空箱。

　　绿阴愁杀樊川杜，桃叶歌残子敬王。

　　叹别伤离无限意，那堪重过碧鸡坊。

　　其三弹来香汁点征衣，如缕如烟是也非？

　　篱落乱蝉声远近，池塘细雨梦依稀。

　　荒荒古驿人俱寂，淡淡寒鸦日暮飞。

　　灞岸归云连不断，自从别后两心违。

　　其四腰肢瘦绝可人怜，隔断平溪一抹烟。

　　残月唱来宜苑曲，长堤飞尽武昌绵。

　　章台迟暮空今日，京兆风流减昔年。

　　多恨多愁描不尽，丝丝□地小桥边。

　　生方曼吟一过，而舟子已以到家告。舍舟登岸。甫入门，绊于户而觉，则残烛犹荧，前书未掩，玉船宛然在侧，倾之余沥尚流。因叹曰：“异哉，此梦也！”秘不告人。

　　一日，邱生招饮历下亭，买舟前往。夹岸芦苇，萧疏满目，碧芰红蓼，点缀其间。行至深处，芙蕖万柄，已半结实，凉飙徐来，清香彻骨。遥望湖心，巍然一亭，舟子指曰：“此即唐代七子赋诗所也。”须臾已至，主人迎于亭下曰：“诸君俟久，来何迟也？”生入亭，序座。座客有瑞锦者，字云裳，张姓，汉军，年近五旬，词语开爽。少间，罗酒浆，陈簋，异馔佳肴，络绎而至。饮酣，张曰：“亭外秋柳，触人情绪。座中皆佳士，盍用新城原韵，各赋四律，以畅所怀，讵非雅事？”咸曰：“善。”于是各觅笔札。诸客未及脱稿，生已援笔立就。合座传观，击节叹赏。其诗曰：

　　惟有垂杨易断魂，秋风落叶到柴门。

　　鸦啼古渡消青迹，霜冷官桥减翠痕。

　　几处阴疏初露岸，数行影瘦半遮村。

　　三眠三起悲前事，欲挽长条仔细论。

　　其二晚凉天气近新霜，残柳依依傍野塘。

　　尚有轻丝侵白屋，犹留疏影护青箱。

　　风流态度怀张绪，销瘦腰肢怨楚王。

　　记否江南乌夜月，含情最是碧鸡坊。

　　其三萧条弱质不胜衣，黛色零星是也非？

　　残月晓烟多怅望，荒城古戍半依稀。

　　风光顿改黄鹅染，霜信初传白雁飞。

　　短笛何须三弄曲，章台沽酒莫相违。

　　其四相迎相送总堪怜，斜照林塘护晚烟。

　　汉苑新愁情脉脉，灞桥往事恨绵绵。

　　徒余蝉噪悲残日，无复莺声度少年。

　　莫向隋堤空怅望，春回先到渭城边。

　　张曰：“陶君之作，压倒元白矣。”

　　先是，张伯兄名瑞征者，字梦兰，为鹿邑令。有女景昭，字班卿，少即聪慧，长益秀美，所著《茹古轩诗集》，传诵一时，传钞者几于洛阳纸贵。父母爱之不啻拱璧。求婚者踵至，女父母少所许可。张后纳粟为山左令，临行嘱之曰：“我女年已及笄，东省如遇佳子弟，当为吾择一快婿。”是日张见生风度不凡，才尤倜傥，询知为望族，遂属意焉，邱生作冰上人。邱谒生母，述张意，且言此女才貌工言，四德俱备，如成嘉耦，真一对璧人也。生母商之生。生曰：“请少待。”时值重阳，生对菊东篱，孤芳独赏，夕坐幽斋，颇涉遐想。挑灯检书，漏已三下，倦甚，伏几假寐，梦邱复邀饮历下亭。半酣，离座凭栏，遥见画舟从上游来，张居上座；旁座一妇，约四十许；侧坐一二八女郎，审顾之，冰肌玉貌，皓齿明眸，裙下双钩，纤若春笋，神仙中人不啻也。方注目间，舟已至前。邱呼张曰：“盍来共饮乎？”张维舟亭畔，入亭，握手共话。曰：“今夕月明如昼，舍侄女远来，故同山荆一游，适由大明湖经此。”言已，匆促登舟遽去。生亦顿寤。翌日，张来访生，为言昨梦，并述侄女梦中拟刘方平秋夜泛舟作诗云：

　　一水接长天，平湖夜放船。

　　波光分碎月，山翠合渚烟。

　　秋色已如此，客怀殊邈然。

　　故乡何处是，归雁落云边。

