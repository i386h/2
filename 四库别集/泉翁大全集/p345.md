<!-- { "loadSidebar": true } -->
　　维嘉靖二十六年，岁次丁未，二月癸未朔，越二十三日乙巳，后学前南京兵部尚书湛　、前浙江道御史何维柏、增城县知县何天禄、诸生张世美、何滚、钟景星、康时聘、冯望、郑涤，谨以果菜牲殽醴齐之奠，敢昭告於濂溪周先生、豫章罗先生、延平李先生、白沙陈先生之灵曰：道在宇宙，无间古今。典刑如在，山高水深。水等来仰，实获我心。敬进三香，荐此溪芹。尚飨。 
　　
　　奠冼贤母文 
　　
　　维嘉靖二十六年，岁次丁未，三月壬子朔，越十六日丁卯，前南京兵部尚书湛　遣男涞之以牲醴束帛之奠，敢昭告於恩封(洗)[冼]贤母陈氏太夫人之灵曰：於乎！贤母之贤乎！贤母之贤乎！夫滂母之贤，孰与尹母之贤乎？尹母之贤，孰与孟母之贤乎？孟母之贤，孰与(洗)[冼]之贤乎？初筮工曹，宜执艺事，同游下地，母则勿言，其智以全身，於滂母孰贤？自北告南，由工改刑，方达辞荣，母则曰然，其廉於进取，於尹母孰贤？从我南归，逍遥联舶，罗浮就学，母则欲从，其迁善高世，[於]孟母孰贤？一贤三母，一心一节，七十[三]年，□□□缺。予与令子，同[志]同心，敬奠三香，於乎噫歆！尚飨。 
　　
　　代祀义友李云洞墓告文 
　　
　　维嘉靖二十六年，岁次丁未，三月壬子朔，越二十四日乙亥，前南京兵部尚书湛　谨以清酌庶羞之祭，告於故耆德契丈云洞李先生之墓曰：维公友义，先□扶危。天不报德，子孙弱微。予为举葬，鹧鸪之西。省墓荒落，祭扫几希。敬致一觞，代修岁仪。爰新厥茔，祀永为期，公其歆之！ 
　　
　　告壁立洞天土神文 
　　
　　[维]嘉靖二十六年丁未岁，秋七月十一日庚申，前南[京]兵部尚书湛　谨以三牲果酒之仪，昭告於西樵壁立洞天之神曰：昔韩子有言：天作而地藏之，以遗斯人。然亦有人作而天藏之以遗人者，予自居西樵，二三十稔矣，凡大科烟霞之洞、垂虹之洞、云谷之洞、水帘之洞，横据樵之中，皆次第治之，自以为足矣。抑孰知天之所以佑予之意无穷，又畀予以壁立洞天之胜哉？盖斯境也，乃昔石工采石於此者，不知其几百千年，高者成壁，深者成湖，洞曰壁立之洞，湖曰仍壁之湖，地独胜而□□□□□人作天藏而地胜□以遗予者，天地神明之惠爱乎！予何其无穷如此哉？得非天地神明畀我以境胜，而励我以进德於晚年，以淑乎人，以传於后，以无负於天之所佑，以有光於此地，留胜迹於异代，为无穷之休，不徒为玩好宴游之供而已也！用告微衷，以答神贶。尚飨。 
　　
　　奠从兄景春文 
　　
　　维嘉靖二十七年三月二十三日戊申，弟若水谨以牲酒楮币香烛之仪，揽涕寓告於近故兄寿爵处乐先生之灵曰：兄之重厚，以为仁者永寿；兄之正直，以为乡里信服；兄之健康，以为百岁可望。夫何弟也还樵在十有六日，而至公讣来，兄之长逝即在十有七日也？夫何一日之间，即有终天之别乎？何弟之行时，未闻兄之有病乎？无病而终，非兄之积善善终之报乎？呜呼哀哉！水远在樵，吾族少年赖兄老成是正，今则无望矣。呜呼哀哉！弟形迹滞樵，病未奔哭，式寓一觞，以告(哀)[衷]曲。尚享。 
　　
　　奠表叔梁可山文 
　　
　　维嘉靖二十七年，岁次戊申，九月癸酉朔，越初七日己卯，侄前南京兵部尚书湛　谨以特羊尊酒之奠，敢昭告於故表叔可山梁先生之灵曰：於乎吾哀！於乎吾哀！六日之午，言自西来，可山一梦，长往不回。水也闻之，岂胜痛哉！岂胜哀哉！公之非言，不出於口，岂不贤哉！平生邪行，不设於身，岂不贤哉！公贤在昔，表正乡闾，今公已矣，於乎其谁！望方挥泪，敬奠一杯，维公其歆之。尚飨。 
　　
　　奠外孙妇李氏墓文 
　　
　　维嘉靖二十七年，岁次戊申，十二月壬寅朔，越二十九日己巳，外翁水敬以清酌庶羞之奠，昭告於外孙妇李贤妇之墓曰：呜呼！吾尝谓汝允称贤妇，维妇之贤，乡族罕焉。岁时必拜，食饮必馈，以此而观，捆仪式尊。贤哉此妇！宜受遐祜，如何一旦，遂弃儿女，使老怀惕惕饮泣而不能释。卜葬於兹，尔慱姑傍，慈孝感激，生死幽明。尚飨。 
　　
　　寓奠善士杨桐冈文 
　　
　　维嘉靖二十八年，岁次己酉，正月壬申朔，越十六日丁亥，友人前南京兵部尚书湛　方在西樵山，闻讣，谨以炷香束帛之奠，寓告於故友善士杨上舍桐冈之灵曰：吾念衡山，凡四十年，飘然以往，闻子之贤。爰有桐冈即吾道，及乎相见，交欢如素。惟君德性，和顺中正，怀宝不仕，存心性命。当道闻之，咸曰贤斯，大书善士，揭於高楣。紫云六旬，精舍聿新，克己助力，惟子之勤。先师有祠，托子岁时，子能新之，永永无遗。岂其告逝，失此义士！向方挥泪，奠告致意。尚飨。 
　　
　　奠故友张原道文 
　　
　　维嘉靖二十八年，三月初五日，甘泉翁湛子若水始闻故友令尹张君原道龟峰子之讣，哭悼之，乃遣双鹅尊酒炷香纸烛而奠告之，曰：呜呼原道，而遽至於是耶？观子平生，志气不凡，文行有卓。爰笃忠信，爰志正学，屡试屡屈，而所志不挫。独其心追乎古人，而著述有作。人皆过门不入，而子将之京赴选。行迩矣，犹二三百之途，而告别於西樵之麓。此其志视凡今之人何如耶？拜官未几，而遽以病终。天乎！人乎！嗟嗟龟峰，而止於是耶？呜呼！尚飨。 
　　
　　奠高藩读文 
　　
　　维嘉靖二十八年，岁在己酉，七月戊辰朔，越二十七日甲午，友人前南京兵部尚书湛　谨以特羊庶羞果酒之奠，拜价寓告於故友藩相高德魁先生之灵曰：呜呼！是月廿日，水方居闭天关，得接公子埙等七月五日讣音，越自沙堤而来者，知公之僊逝在六月二十四日也。饮泣於邑久之，乃叹而言曰：呜呼！天使予之不一再见公以诀也。追惟往昔，公方应贡，无由北上，予乃请公共载而往。起居食息，无间於初也。自时别，公分教於浙，余归过之，与叙契阔，如相与共载舟航，共居番山之时，无间於初也。及予南归，公出顾我於穗之城，相与叙乐，如在浙京，无间於初也。予谒先师石翁墓於白沙，正取归途，访公白藤，阻风不渡，数日莫征，使予不得再会，非天乎？顷予拜价省公白藤，归报见公动履视事如故，喜也。予虽老矣，犹欲再谒先师之墓，复居楚云之台，归访白藤之浒，酬夙昔未偿之怀。岂意以公如彼健毅，不啻九十百年，遂尔告逝耶？呜呼！使予不得再见公以诀者，果天也耶？乃郎讣报，惟公将逝，念念厚德，临终弗已。幽明之际，感此雅意，所谓一死一生见交情也。予病天关，二三月中，今兹稍瘥，奔哭无从。寓奠此觞，以告始终。尚享。 
　　
　　奠宋贞女吴氏墓文 
　　
　　维嘉靖二十八年，岁在己酉，八月戊戌朔，越十六日癸丑，前南京兵部尚书湛　谨遣门人张世美，以特羊牲醴之奠，告於宋贞女吴氏之墓曰：夫烈女不更二夫，盖尝闻之，古先以不贰所天也。嗟嗟贞女！未夫其夫，未天所天，独以一念之天已定，不欺其心之昭然，而不更与贰，又何足言？嗟嗟贞女！率其方□□死不迁，卓乎高出节烈之上，其鲁连之东海，夷齐[之]西山，独与五岳而同峙，三光之高悬。是用祭告，尚其歆焉！ 
　　
　　奠东莞县令尹文 
　　
　　维嘉靖二十八年己酉岁之八月，戊戌朔，越二十一日丁未，前南京兵部尚书湛　闻东莞令尹孙君□湖以事客卒於五羊之下。予病未脱体，遣子涞之、诸生周荣朱等，哭於旅衬，奠以牲醴而叹曰：嗟予泛观乎斯世，叹上天之意不可知，以为无意耶？何福善祸淫之说，圣训之洋洋，岂我欺也！以为有意耶？恶者未必祸，善者未必福，昭昭自上而下遗也。夷考乎东邑，先孙子而尹者若人若人，贪者若人，酷者若人，与赤子为仇者若人，丑正害善者若人，竟幸而全身活妻子而归。嗟嗟孙子！尹兹三年，所守一节，廉介不取，孰有如子者？折节好学，孰有如子者？执礼善类，孰有[如]子者？而乃不蒙降福，以遭短折。庄周所谓人之君子，天之小人，将非寓言，而乃实说耶？予於子叹天之不可知，而有意无意，冥冥者之难别。予病方起，无从奔□，敬遣诸子，奠告衷曲。尚飨。 
　　
　　奠故姊安人文 
　　
　　维嘉靖二十八年，岁次己酉，十一月丙寅朔，越初六日庚午，弟前南京兵部尚书湛　谨以刚鬣柔毛、庶羞清酌之奠，致告於故姊湛氏安人之灵曰：於乎！吾姊伤乎！於乎！吾姊哀乎！夫天下皆有姊，而吾姊独哀伤之深，何哉？忆昔成化，吾未成童，励志读书，姊为作粥，以勉吾学，孰如吾姊！予方除夕，未具鞋袜，即为宿成，以庆元日，孰如吾姊！针线度日，以济困难，孰如吾姊！资妆不同，罔有怨言，孰如吾姊！所天既丧，无子二女，长已先仆，次嫁海隅，乏人侍养，可伤吾姊！迎养吾家，一二十年，棺敛衣衾，亦颇粗备，一幸。舆疾归家，女亦适至，三日而逝，丧亦有主，二幸。於乎吾姊！享年近百，亦独何伤？而吾哭姊之哀，则何时穷乎？敬奠一觞，以申予情。於乎哀哉！於乎伤哉！尚飨。 
　　
　　奠伍元正文 
　　
　　维嘉靖二十九年，岁次庚戌，三月乙丑朔，越十五日丁卯，外丈翁前南京兵部尚书湛若水，谨以刚鬣柔毛、庶羞清酌之奠，昭告於近故甥婿伍元正之灵曰：呜呼！哀乎！天乎！人乎！人曰元正，乡善士也，人不间言，克孝弟也。素不与人互争利也，守己守分，一尚义也。夫何婴疾二年，起复踬也？岂天故祸之殃祥，何意也？岂医药对病，人事未备也？今病复作，奄忽逝也。呜呼！哀乎！元正知之乎？尔妇寓哀，欲遵昭穆，长房定继也。人有挠之，待其子也，曰后事叵知，何可俟也？即今承服，岂轻事也？人之常情，重田地也，得田而服不及，不为丧主，犹不嗣也。圣人之仁，继绝世也，今夫手足疾绝，犹知相救，痛痒无二也。尔其知之，冥佑是也。敬具一觞，告兹事也。大人耆德，必有裁制也。兄弟之子犹已也，一过承育，即我子我孙，我田我地，原无异也。人来而田不往，固尚在也。呜呼元正！尔其有知，尔其安此。尚飨。 
　　
　　祭奠告白云书院土地文 
　　
　　维嘉靖二十九年，岁次庚戌，三月乙丑朔，越初十日甲戌，前南京兵部尚书湛　谨以三牲果酒之仪，遣门人李世京，敢昭告於白云山土地之神：维神司职兹土，阅人有年。天作神藏，以遗我人。弘开书院，朗耀人文。昔邪今正，重造乾坤。神与有光，五岳同尊。维神终佑，昭此昏昏。尚飨。 
　　
　　奠刘晦川文 
　　
