<!-- { "loadSidebar": true } -->
　　古墓制无传而江南地湫繁蚁浸食骸遴葬者必循形家説族□不一所从来久矣墓可无记也哉予友王有训氏葬所后父春谷公祔七世祖妣曽氏之墓右稍后而左则自为寿藏东挟其故妻萧西则妾刘也其外累土苞为巨塜有训特访予鄂城委为记按王氏先虹溪先生名叔可宋大学生以孝著称友扬文节胡忠简二君语载省志配曽氏葬邑北四十里冠山防传为稼轩翁即杨文贞所记稼轩是也子某生某某娶某氏实生春谷公某字于春者公少承家学猎经弋史抽录古诗人杰句轩然哦咏至忘酬荅气岸峭直不能容人过然孝友天至初母弟罹诬坐圄公为竭赀营解生平薄利厚义倒囊赈急人争诵之盖公之节行伟矣然竟短世乏子其卒以正徳己卯正月十一日至嘉靖初始葬旱塘继阡石壁咸为湫废至癸亥十月有训乃克定卜冠山以祔曽夫人之原岂亦其数然耶有训名杔公仲弟拙逸公之季子出后公者也有训与予偕事念庵先生闻学其营度公葬地祈免湫蚁凡几窨试矣乃敢奉窆愼可知已有训妻萧孺人出南溪着姓父讳其训母刘氏萧孺人既生长巨宗嫺礼度又得有训刑于故其贤最萧孺人孝诚天至事有训所生翁母与所后埓事春谷公妾易氏与其姑埒有训从先师学取友四方逺越数千里近或百里多至逾年少或逾月浃旬盖不知其几而孺人为缉衣峙粻脱簪卸珥亦不知其几咸未尝有怨色怼言故有训得内罄孝友外获友天下士萧孺人之助翊膴矣萧孺人产子一八嵗殇女五坤承嫁杨典莹坤极嫁曽一唯坤止许聘萧效恕坤过许聘刘仕銮萧孺人生正徳乙亥四月日没嘉靖甲寅八月日年才四十拙逸公哭之痛曰天殒我孝妇其祔葬墓左者则嵗之癸亥冬也嗟乎若萧孺人其贤足祔矣予乃并为叙其阃行附墓记之末咸以昭徳阐幽谊不可以强辞
　　承天府学田记
　　徃滁阳孟令令黄黄人有以左道被幸得气憾孟之贰已也遂诬奏危事中之诏遣禁卫臣刘君恺逮孟道余所辖武陵地相邂逅予语曰孟良吏也盍优之刘君曰何也予曰非良吏宁与左道贰乎刘君首肯遂礼孟宾之却其馈数百金引同撰饮久之孟得释贻书道其事予曰嘻伟哉髙义禁卫臣乃有是是不可不为孟君报徳盖心藏之十年矣乃者予起田畆复督楚学迁秩过郢询郡中学田博士弟子咸言田出刘锦衣捐赀计一百十有四石讯其名则即前所礼孟令人也予乃知君之为义良有本末又非独却金一事盖低回为之叹羡已而刘君遂过顾予谒为之记予顾博士弟子语之曰今人多言古事寥廓不可近若刘君先后为义谓近于古事非与又或言宿卫贵近下直走马长秋靡不辟易啣命建櫜之四方不啻徤鹘乳虎今若刘君始非三物之训然能先后为义不渐靡于所习岂其所自为亦出于人心固然者非欤嗟夫等而上之大道之行天下为公若禹稷之已饥已溺伊尹之挞市瘝躬乃颛谓古人有之今人不可有又谓非人心所固然者可欤尔博士弟子本以固然之心浸彼三物之教昕夕食刘君惠贶感思髙义有不稷契伊尹其心者是重惭刘君也矧郢为先皇潜邸刘君先世起家从龙防被圣泽用能厚施尔诸弟子尔诸弟子涵育棫朴之化争自奋为王国之桢其所自为之者又可独后于刘君哉予故乐记其事以风诸弟子且报刘君云刘君字某相其事者君弟庠字某己未进士子某学廪生
　　髙斋记
　　昔夫子问二三子曰如或知尔则何以哉盖探其用也乃曽防独欲挈侣为风浴咏歌事未尝一挂于用而夫子亦独称与之出由求上岂以其髙致为哉以其心不系物而与物偕也夫天下未有系于物而能理物者也亦未有偕于物而不能通物者也紫阳先生主簿同安扁其廨舍曰髙士轩而以令甲所当为者大书揭之楣间岂亦不系物之防与嵗之己巳予起田间督楚学又逾年迁佐西粤藩事四方同志劝予当告去者书不下四五函畴昔之夜梦人赠予诗有髙斋语予寻考髙斋乃赵清献致归扁室之名因自念曰予之当去非独人言虽鬼神示之矣然余始亦有去意已而逶迤安之日亲簿牒与蚩蚩者语反若有防间出涉竒岩奥洞临流同二三君子逌然共适今忽忽遂忘前念予亦自不知其是且否也即移髙斋名姑名予廨舍方且治文书其闲暇则焚香展读易书时复哦焉歌焉浩浩焉优优焉頽乎若虚舟之纵荡于大壑也或曰子竟忘去乎曰行且告矣
　　游西粤龙隐岩记
　　阳月之五日余先出东江门荡小艇絶江抵东岸其友黄子刘子从之过花桥桥侧巨石抜地数丈有树相搂结倒影漾波余却观裴囬循桥南山转行又有石竪山角若卓杖愈南从怡云亭址先入后洞至则二君已轩轩翔且歌矣洞面西俯江瞰城然不见城独见羣山之巓虽隆冬翠冉冉飞几案间矣阔可坐二三千指髙不下数丈上悬若幢盖后壁稍左有宋磨刻二其一即蔡京所书元祐党籍首司马光吕公着苏轼刘安世诸君子凡三百余人其一为宁宗书字颇遒劲二君酌而吊宋之君臣曰彼京者凭天子命谓足以贬斯人百世矣不知反襃且逺也自今观之则孰襃孰贬孰荣孰辱余曰天下有道则是非在上在当时天下无道则是非在下在后世相与叹且笑出洞石多墙立磨刻宋方信儒三大字颇伟又有记侬智髙事折而东即龙隐处初入稍狭中乃穹朗上有龙迹夭矫长数十丈鳞鬛宛然疑龙从上跃出印石成文古称龙拏石如泥其或然与穿岩而出即漓江支流下深不测春夏水弥岩非舟不通今水落舟止停石下予与二君登舟酌酒放歌二君曰岩藏司马诸君子名所谓龙隐非耶余曰龙神物非隐非不隐非显非不显故曰与时偕行龙何心为乃为歌曰山之谾兮维龙之宫兮与道冲兮山之辟兮维龙之隲兮与道适兮歌未阕遂鼓枻去而东
　　游省春岩记
　　别龙隐岩视日未晡则舍舟北过七星山绕东度石桥循拖缣港并髙崖上类多睥睨下露龂腭临巗有道人导而入中稍豁旁垂石乳状若蛇鳖之首视其侧有穴黝黑伛偻度之渐就虚明石乳垂益多后壁为道家庄严前架小廊题观稼亭客曰王孙题且构也面俯平畴自尧山络羣峯竒诡并献余与二君倒壶酌尽欢微酡气休休乎意乎浸不知身之所寄丧其所为归宁知曩昔是非之攸存暝色渐合乃从别穴出归时微月泛江波到舍已人定矣
　　游隐山六洞记
　　余既游龙隐则诧于其友合溪子合溪奋曰子不闻有形游有神游苟知神游则天之寥地之日月山川之罗列与夫草木禽鸟羣物之纠纷何遇非游奚必龙隐余曰富哉子言然孔子盖尝登泰岱观吕梁乐山乐水咸有天游存焉第贵勿溺耳故游而溺者非非游而溺者亦非奚必不游于是至前之日合溪子命觞邀游于隐山之六洞隐山者唐李渤吴武陵咸有称述亦名山也是晨西出丽泽门里许至山下小亭宪长桂君都阃钱君咸来乃先寻南华洞洞水浮碧可鉴西转北牖洞厯夕阳洞愈西至嘉莲洞或云石似莲又云昔有水产莲折北跻一石广长如床转至白雀洞末乃穿谽谺入小门至老君巗即朝阳洞也东对独秀山上镵石成老君像左右垂石彷佛鹤鹿咸天造因共酌赏之愈北万石巉防遂南步而酌于亭良久复南走里许登披云阁阁据丛石之心延览益遥或曰是阁当春花秋月弥佳阁内一石立如树与羣树混从后北转为石薮益防嵯状如莲瓣如败蕉叶又纵观四面之山皆石也万桂二君喜且酌且奕余坐其旁悠然思睡忽然鼾也诸君撞余起曰游可寐乎余啽呓语曰余寐则不知天之寥地之日月山川之罗列与夫羣物之纠纷亦不知境之非我我之非境兀兀尔陶陶尔咸莫非游也又奚必醒游于是相携下山穿红叶林而返
　　游七星岩记
　　是山亦纯石峦凡七而岩窍其腹余以孟秋遨其上岩竒之而未知下岩之竒之难状也上岩始入有眞武阁囘观漓水西北屈曲入人抱左顾羣峯旖旎云攅把炬穿后穴抵岩寛可罗百座上涌涛文势澎湃左右石柱凡三北则哆张而天入焉出口转到下岩门外覩栖霞洞字遂返辄谓竒止此耳久之闻都督俞公谈下岩之胜时维仲冬方伯万公廉宪桂公暨予三人乃敦俞公偕游于是盛张烈焰令道士前导下厯数十级旋就轩旷迸出平台危数十丈上坐老君像下镵仙李洞字旁有石鲤跃涛文中再进一色若白浪飞撞虬螭百千驾涛奔角力不可弛上有石乳倒垂者三渗泉滴下之三柱若相吻然又进则交撑疉闗渐束就狭道士告曰此地中天界也是为一天门入门有仙龙潭石栏防之已而厯第二门中立石柱从旁登降入三门愈益寥阔石乳垂数十丈者不可胜数变幻诡絶纵横万防不啻辟秦宫汉苑飞阁丛台复道井干璇闺珠箔骈列错映杂遝蔽亏抑亦啓甲乙之藏发牛渚之怪驰长杨之异兽森县圃之若木覩者目神飏应接失次道士搪然指曰是为毬为防为床为架为狮为驼为网为氊为瓶为烛为将军为诸佛为须弥普陀为百果又云穴通九疑名言固多然实巧画不能设色瑰词不能传神不知孰生化孰经营至是也旁有大壑澄不测或曰羣龙家焉愈南窈窔偃伛偻行数十步又复衍其竒视前未肯下又数百步为曽公岩约共里许覩天日矣度石桥始出洞休庆林观咸若超然自世外归引觞各举其竒不能悉胡子曰岩竒独珍閟固隐不一暴其倪虽予亦尝少之岂诚所谓深藏若虚者耶虽然使非能眞际其奥者纵获闻予言尤不能悉
　　还珠洞记
　　还珠洞即伏波山前麓濵江穹起谺张中垂二石莹防如磨一不及地线许志称有紫白二蛟相向弗之类也左右石转相通如夹道后有数穴相传昔有渔父从穴深入覩物如犬熟寐旁有一珠拾归或谓曰此龙珠也恐触其怒戒令还之故名又云名由马伏波载薏苡经此误谓珠也皆不可知洞中独宋刻最多其下皆平石悬水上若与波下上予欲延瞩久矣适余友少微边子从西蜀至因送之鎭邀共览焉边子谓蜀山虽崇峻选洞逊西粤矣同游即万桂二公钱将军暨予凡五人
　　学孔书院记
