<!-- { "loadSidebar": true } -->
　　吾师道与佛相应念念无为法法能口藏宣传十二部心台照耀百千灯尽离文字非中道长住虚空是小乗少有人知菩萨行世间只是重髙僧
　　喜照密闲实四上人见过
　　紫袍朝士白髯翁与俗乖疎与道通官秩三回分洛下交游一半在僧中臭帑【农都切】世界终须出香火因縁乆愿同斋后将何充供养西轩泉石北风
　　赠皇甫六张十五李二十三宾客
　　昨日三川新罢守今年四皓尽分司幸陪散秩闲居日好是登山临水时家未苦贫常醖酒身虽衰病尚吟诗龙门泉石香山月早晚同游报一期
　　微之敦诗晦叔相次长逝岿然自伤因成二絶
　　并失鹓鸾侣空留麋鹿身只应嵩洛下长作独游人长夜君先去残年我几何秋风满衫泪泉下故人多
　　池上闲咏
　　青莎台上起书楼緑藻潭中系钓舟日晚爱行深竹里月明多上小桥头蹔甞新酒还成醉亦出中门便当游一部清商聊送老白须萧飒管秋
　　凉风叹
　　昨夜凉风又飒然萤飘叶坠卧牀前逢秋莫叹须知分已过潘安三十年
　　和髙仆射罢节度让尚书授少保分司喜遂游山水之作
　　蹔辞八座罢双旌便作登山临水行能以忠贞酬重任不将富贵碍髙情朱门出去簪缨从绛帐归来歌吹迎鞍辔閙装光满马何人信道是书生
　　送考功崔郎中赴阙
　　称意新官又少年秋凉身健好朝天青云上了无多路却要徐驱稳着鞭
　　重修香山寺毕题二十二韵以纪之
　　阙塞龙门口只园鹫【音就】岭头曽随减劫壊今遇胜縁修再莹新金刹重装旧石楼病僧皆引起忙客亦淹留四望穷沙界孤标出赡州地图铺雒邑天柱倚松丘两面苍苍防中心瑟瑟流波翻八滩雪堰防一潭油台殿朝弥丽房廊夜更幽千花髙下塔一叶往来舟岫合云初吐林开雾半收静闻樵子语逺听棹郎讴官散殊无事身闲甚自由吟来携笔砚宿去抱衾裯霁月当白凉风满簟秋烟香封药灶泉冷洗茶瓯南祖心应学西方社可投先宜知止足次要悟浮休觉路随方乐迷涂到老愁须除爱名障莫作恋家囚便合穷年住何言竟日游可怜终老地此是我菟【土故切】裘
　　送杨八给事赴常州
　　无嗟别青琐且喜拥朱轮五十得三品百千无一人须勤念黎庶莫苦忆交亲此外无过醉毗陵何限春
　　闻歌者唱微之诗
　　新诗絶笔声名歇旧卷生尘箧笥深时向歌中闻一句未容倾耳已伤心
　　醉送李二十常侍赴镇浙东
　　靖安客舎花枝下共脱青衫典浊醪今日洛桥还醉别金杯翻污麒麟袍喧阗夙驾君脂辖酩酊离筵我借糟好去商山紫芝伴珊瑚鞭动马头髙
　　醉别程秀才
　　五度龙门防额回却縁多艺复多才贫泥客路粘难出愁琐乡心掣不开何必更游京国去不如且入醉乡来呉弦楚调潇湘弄为我殷勤送一杯【程生善琴尤能沉湘曲】
　　自咏
　　白衣居士紫芝仙半醉行歌半坐禅今日维摩兼饮酒当时绮季不请钱等闲池上留宾客随事灯前有管弦但问此身销得否分司气味不论年
　　把酒思闲事二首
　　把酒思闲事春愁谁最深乞钱羇客面落第举人心月下低眉立灯前抱膝吟凭君劝一醉胜与万黄金把酒思闲事春娇何处多试鞍新白马弄镜小青娥掌上初教舞花前欲按歌凭君劝一醉劝了问如何
　　衰荷
　　白露凋花花不残凉风吹叶叶初干无人解爱萧条境更绕衰藂【徂红切】一匝看
　　池上送考功崔郎中兼别房窦二妓
　　文昌列宿徴还日洛浦行云放散时鹓鹭上天花逐水无因再防白家池
　　自问
　　依仁台废悲风晚履信池荒宿草春【晦叔亭台在依仁微之池馆在履信】自问老身骑马出洛阳城里覔何人
　　送陈许髙仆射赴镇
　　敦诗阅礼中军帅重士轻财大丈夫常与师徒同苦乐不教亲故隔荣枯花钿坐绕黄金印丝竹行随白玉壶商皓老狂唯爱醉时时能寄酒钱无
　　青氊帐二十韵
　　合聚千羊毳【蚩瑞切】施张百子弮【司马迁书云张空弮】骨盘边柳健色染塞蓝鲜北制因戎剏南移逐虏迁汰风吹不动御湿弥坚有顶中央耸无隅四向圆傍通门豁尔内密气温然逺别闗山外初安庭户前影孤明月夜价重苦寒年软暖围氊毯【土敢切】鎗摐束管最宜霜后地偏称雪中天侧置低歌座平铺小舞筵闲多揭帘入醉便拥袍眠铁檠【渠京切】移灯背银囊带火悬深藏晓兰焰闇贮宿香烟兽炭休亲近狐裘可弃捐砚温融冻墨瓶暖变春泉蕙帐徒招隐茅庵浪坐禅贫僧应叹羡寒士定留连宾客于中接儿孙向后传王家夸旧物未及此青氊【王子敬语偷儿云青氊我家旧物】
　　答梦得秋日书懐见寄
　　幸免非常病甘当本分衰眼昏灯最觉腰瘦带先知树叶霜红日髭须雪白时悲愁縁欲老老过却无悲
　　同诸客题于家公主旧宅
　　平阳旧宅少人游应是游人到即愁舂谷鸟啼桃李院络丝虫怨凤皇楼台倾滑石犹残砌帘断珍珠不满钩闻道至今萧史在髭须雪白向明州
　　答梦得八月十五夜翫月见寄
　　南国碧云客东京白首翁松江初有月伊水正无风逺思两乡断清光千里同不知娃馆上何佀石楼中【其夜余在龙门石楼上望月】
　　初冬早起寄梦得
　　起戴乌纱帽行披白布裘罏温先暖酒手冷未梳头早起烟霜白初寒鸟雀愁诗成遣谁和还是寄苏州
　　秋夜听髙调凉州
　　楼上金风声渐月中银字韵初调促张柱吹髙管一曲凉州入泬【音血又音决】寥
　　香山寺二絶
　　空门寂静老夫闲伴鸟随云往复还家醖满瓶书满架半移生计入香山
　　爱风岩上攀松盖恋月潭边坐石棱且共云泉结縁境他生当作此山僧
　　送舒著作重授省郎赴阙
　　三嵗相依在洛都游花宴月饱欢娱惜别笙歌多怨咽愿留轩盖少踟蹰剑磨光彩依前出鹏举风云逐后驱从此求闲应不得更能重醉白家无
　　同诸客嘲雪中马上妓
　　珊瑚鞭亸【丁可切】马踟蹰引手低蛾索一盂腰为逆风成弱柳面因冲冷作凝酥银箆稳篸【作绀切】乌罗帽花襜宜乗叱拨驹雪里君看何所似王昭君妹写真图
　　喜刘苏州恩赐金紫遥想贺宴以诗庆之
　　海内姑苏太守贤恩加章绶岂徒然贺宾喜色欺杯酒醉妓欢声遏管鱼佩葺鳞光照地鹘衔瑞带势冲天莫嫌鬓上些些白金紫由来称长年
　　蓝田刘明府携酌相过与皇甫郎中卯时同饮醉后赠之
　　腊月九日暖寒客卯时十分空腹杯晏舞狂乌帽落蓝田醉倒玉山頽貌偷花色老蹔去歌蹋柳枝春闇来不为刘家贤圣物愁翁笑口大难开
　　刘苏州以华亭一鹤逺寄以诗谢之
　　老鹤风姿异衰翁诗思深素毛如我鬓丹顶佀君心松际雪相映鸡羣尘不侵殷勤逺来意一只重千金
　　早春忆苏州寄梦得
　　吴苑四时风景好就中偏好是春天霞光曙后殷于火水色晴来嫩佀烟士女笙歌宜月下使君金紫称花前诚知欢乐堪留恋其奈离乡已四年
　　尝新酒忆晦叔二首
　　樽里看无色杯中动有光自君抛我去此物共谁尝世上强欺弱人间醉胜醒自君抛我去此语共谁听
　　负春
　　病来道士教调气老去山僧劝坐禅孤负春风杨柳曲去年断酒到今年
　　池上闲吟二首
　　髙卧闲行自在身池边六见柳条新幸逢尧舜无为日得作羲皇向上人四皓再除犹且健三州罢守未全贫莫愁客到无供给家醖香浓野菜春
　　非庄非宅非兰若竹树池亭十亩余非道非僧非俗吏褐裘乌帽闭门居梦游信意宁殊蝶心乐身闲便是鱼虽未定知生与死其间胜负两何如
　　早春招张宾客
　　乆雨初晴天气新风烟草树尽欣欣虽当冷落衰残日还有阳和暖活身池色溶溶蓝染水花光焰焰火烧春商山老伴相收拾不用随他年少人
　　营闲事
　　自笑营闲事从朝到日斜浇畦引泉脉扫迳避兰芽暖变墙衣色晴催木笔花桃根知酒渴晚送一瓯茶
　　感春
　　老思不禁春风光照眼新花房红鸟觜池浪碧鱼鳞倚棹谁为伴持杯自问身心情多少在六十二三人
　　春池上戏赠李郎中
　　满池春水何人爱唯我回看指佀君直佀挼【奴囘切】蓝新汁色与君南宅染罗裙
　　翫半开花赠皇甫郎中【八年寒食日池东小楼上作】
　　勿讶春来晚无嫌花发迟人怜全盛日我爱半开时紫蜡粘为蔕红苏防作蕤【如佳切】成都新夹缬【胡结切】梁汉碎胭脂树杪真珠颗墙头小女儿浅深妆駮落髙下火参差蝶戏争香孕鸎啼选稳枝好教郎作伴合共酒相随醉翫无胜此狂嘲更让谁犹残少年兴未是老人诗西日凭轻照东风莫杀吹明朝应烂熳后夜更离披林下遥相忆樽前闇有期衔杯嚼蘂思唯我与君知
　　池边
　　柳老香丝宛荷新钿扇圆残春深树里斜日小楼前醉遣收杯杓闲听理管池边更无事看补采莲家酿新熟毎甞辄醉妻侄等劝令少饮因成长句以谕之
　　君应怪我朝朝饮不説向君君不知身上幸无疼痛处瓮头正是撇尝时刘妻劝谏夫休醉王侄分疎叔不痴六十三翁头雪白假如醒黠欲何为
　　送常秀才下第东归
　　东归多旅恨西上少知音寒食看花眼春风落日心百忧当二月一醉直千金到处公卿席无辞酒盏深
　　且游
　　手里一杯满心中百事休春应唯仰醉老更不禁愁弄水回尾寻花信马头眼看筋力减游得且须游
　　题王家庄临水柳亭
　　弱柳縁隄种虚亭压水开条疑逐风去波欲上阶来翠羽偷鱼入红腰学舞回春愁正无绪争不尽残杯
　　题令狐家木兰花
　　腻如玉指涂朱粉光佀金刀剪紫霞从此时时春梦里应添一树女郎花
　　拜表回闲游
　　玉佩金章紫花绶纻衫藤带白纶巾晨兴拜表称朝士晚出游山作野人达磨传心令息念元留语遣同尘八闗净戒斋销日一曲狂歌醉送春酒肆法堂方丈室其间岂是两般身
　　西街渠中种莲叠石颇有幽致偶题小楼
　　朱槛低墙上清流小阁前雇人栽菡蓞买石造潺湲影落江心月声移谷口泉闲看巻帘坐醉听掩牕眠路笑淘官水家愁费料钱是非君莫问一对一翛然
　　晚春闲居杨工部寄诗杨常州寄茶同到因以长句答之
　　宿酲寂寞眠初起春意阑珊日又斜劝我加餐因早笋恨人休醉是残花闷吟工部新来句渴饮毗陵逺到茶兄弟东西官职冷门前车马向谁家
　　玉泉寺南三里涧下多深红踯躅繁艳殊常感惜题诗以示游者
　　玉泉南涧花竒怪不似花丛似火堆今日多情唯我到每年无故为谁开宁辞辛苦行三里更有留连饮两杯犹有一般孤负事不将歌舞管来
　　早服云母散
　　晓服云英漱井华寥然身若在烟霞药销日晏三匙饭酒渴春深一碗茶每夜坐禅观水月有时行醉翫风花净名事理人难解身不出家心出家
　　三月晦日晚闻鸟声
　　晚来林鸟语殷勤佀惜风光説向人遣脱破袍劳报暖催沽美酒敢辞贫声声劝醉应须醉一嵗唯残半日春
　　早夏游平原回
　　夏早日初长南风草木香肩舆颇平稳涧路甚清凉紫蕨行看采青梅旋摘甞疗饥兼解渴一盏冷云浆
　　宿天竺寺回
　　野寺经三宿都城复一还家仍念婚嫁身尚系朝班潇洒秋临水沉吟晚下山长闲犹未得逐日且偷闲侍中晋公欲到东洛先防书问期宿龙门思往感今辄献长句
