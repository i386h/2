<!-- { "loadSidebar": true } -->
　　节妇都氏者，安吉州陈守谦满之妻也。都氏其先镇江人，元至正中，始祖来尹安吉，因家焉。世居凤亭，父旻号东畦，母樊氏，有男女五人，节妇其季也。生天顺甲申六月九日，卒正德己卯四月十八日，年止五十有六。生子曰良谟，有志圣贤之学。幼尝从伯舅竹存公游，每称节妇之行，教之曰：「小子志之，汝母严慧贞一，最为吾父东陆公所钟爱；常口授孝经、论语、列女传要语，入耳辄不忘，故虽不识字，其大义咸能通之。从父教谕公尝摩其顶叹曰：『天不欲亢吾宗耶？而使此子为女也。』年十三，母樊疾剧，刲股肉和药啖之。及樊卒，无昼夜恸哭，绝而复苏。恶衣蔬食者，终三年乃已。东畦公暑月坠马伤足，溃且生蛆。汝母每晨起，漱口舐疮，因啮其蛆吞之，此吾所深愧者。年十六归汝父，明年，汝祖母吴卒，汝父方贾於外，敛含之类，悉自营办，不以乾於诸伯叔。年十八，实诞汝，汝父遘贞疾，逾一年。时成化癸卯，岁大歉，饔飧不继，加以医药膳羞之费十倍，狼狈脱簪珥裙襦致之，又称贷以充焉。艰苦备尝，略无怠容。每夜露祷，愿以身代，复割左臂肉以糜进。汝父竟终。於时汝母年甫十九也。家益贫，伯叔多挤之以夺其志。东畦公虑其不能养，亦从而讽焉。辄涕泣以死自誓，乃益严守，纺绩以自给。汝母之孝之节如是，汝宜刻骨。汝当有成，天必不终负汝母也。」良谟甫六岁，遣之入乡塾，十三遣受易於庠生张性之所，遂补弟子员。宗人沮且笑，都不为动。儿夜读无油，燃松脂以代之，寒则解怀护之，欲睡则挈其手以行，令神醒复读。冬日教之习书，置小几墙下向晷，晷渐移，旋移几以就，终日视之，无须臾离。既而从张读城中，不许数归。或曰：「儿孤弱多病，可俾远离若此？」则答曰：「吾岂不乐其在膝下耶？顾吾乐有大者耳。」□苎为布，极精致，其售直可三倍於里妇之为者，以给良谟师友之资。庭前有井，良谟以妨客出入也，请塞之。都曰：「吾闻古有义井，客不便，孰与同室妇女河汲乎？」邻圃有树，横蔽其门，术者曰：「宜伐去，斯利举子。」良谟使人谕之伐，其家难焉。都召而责之曰：「吾闻穷达在天，力学在己，顾尤之邻家之木耶？且强人所不欲，不仁，不咎己而咎物，不智。不仁不智，得举何为？」季舅之妻王也，二十有二而寡。王之女为都侄妇，亦十八而寡。都每向之泣，感激其义气，竟成母子之节。守令丞簿及州大夫至，必知都之贤。岁举乡饮礼，必馈馔，祭祀必归胙。有事过其乡，必顾其庐，曰：「此女中贤也。」年五十。州守弋阳陈善疏其事於朝，下诏旌之。良谟既举进士第，将北上。都闻廷绅谏上南巡被谪，谓良谟曰：「汝意诸公何如？」答曰：「引谏纳忠，虽谪亦喜。」都曰：「谪岂臣子所喜？但愿能回乘舆，乃可喜耳。」都后亦以良谟贵，赠太孺人。 
　　
　　太史氏论曰：畴昔余拜南雍之命，取道汶上，以谒阙里。问中都男女所别之途，以观杏坛舞雩之遗风，而都水陈君良谟迎拜余於宁阳，执弟子礼甚确。余贤之。及考其先慈节孝之行，其有以也。夫使都而为男子，则必为忠臣、为孝子、为义夫、为严父、为信友、为悌弟，扶纲常立教以风天下矣，顾惟妇耳。虽然，不有此妇，孰生此子哉！ 
　　
　　鹅峰处士吕公传 
　　
　　鹅峰处士者，广信永丰之岑阳人也。姓吕氏，名贤，字良器。有唐刺史安国携季子由衢来避兵，遂家焉。有曰祖者，在宋为闽州提刑，历官兵部尚书。七世生廷彦，擢文武都科状元，授忠翊郎。曾祖文敖，祖子昂，父茂辉，母俞氏。处士自十五、六时，博学强记，业举子精矣；补邑庠诸生，有声称矣。一日，与叔父琛及同志登鹅峰之巅，默坐崖石。良久忽自歌曰：「天地高广，日月昭明，泉流不息，山鸟无声。我亦何有？浩然同形。」於是逍遥而归，遂藏修於鹅峰西南之木山。三年，充然有得，嗒然忘乎功名富贵之念。及父既丧，而母俞多病，遂弃业归养，朝夕定省无怠。正德癸酉，俞终。越二月，舍人失火，势且及柩，处士触柩痛哭，流血被体，燎及须鬓，不少却。俄而反风转焰，得移柩丈许，焰复合其室门。里人异而嗟之，可谓曰孝矣。故其诗曰：「天心仁孝子，火[内]出莲花。」仁和邵提学思抑按信，廉访郡下德行道义之士，吏士咸以处士对。邵将采其事以闻，处士以状辞之固。邵览状，顾邑令谭缙曰：「观此状，足见其笃实为善，不求人知，尤为可嘉。」谭曰：「然，此丰邑之灭明也。」邵因署於状末，仍命谭时以礼存问焉。处士以礼治家，内外肃肃。若有宴会，则子姓列侍，勿得肆笑语。族中有贫孤不能葬娶者，即为具棺椁、率资聘，葬之妻之。有一妪老矣，其子弗养也，迫依闽浦之戚，处士召而呵之，责令迎母归养，仍岁月间一给之食衣，又佃之居傍耕地，令可养焉。其仁矣！里有侠者，诈取其邻之疋帛，初不知处士之与客坐林间也，指处士之门语之曰：「疋帛微物也，无令此君知之。」客笑应之曰：「此君已知之矣。」侠愧不敢过处士者数年。君子曰：「诚足以格物矣。」俗传有神来自徽，无形状，所至争以羊豕逆之於道，神降则羊豕自跪伏。焚香设位，鼓乐而归，以桃符谈祸福如响，名曰「活佛」云。族党将议逆之，处士集议者而语之曰：「此讹言，无有。设有之，亦妖气也。谨以正待之，否则且当作孽耳。」未几，活佛寖所至辄弗靖，而族里晏然。君子曰：「正足以胜邪矣。」处士好读书，然期於涵养心性，不求记忆，故其诗曰：「读书多过目，养性欲忘年。」架竹为屋，覆之以茅。扁曰：「鹅峰草堂。」与客谈论赓和，时或宴坐於其中，故其诗曰：「不为草堂无户牖，孰知天地有鸢鱼。」所著有皇极经世解、律吕新书解各二卷，正蒙解二卷，洪范皇极解二卷，诗文烬烈散亡之余，仅存二百余篇。嘉靖甲申十二月之望，寝疾，顾谓其子曰：「我学不足以成身，文不足以垂训，可瞑目者，乃今无愧悔耳。」又七日而卒，享年六十一。是年郡志成，人物志或间载其事。娶祝氏，生子男三，长即怀，次怿，次慎。女二。葬新石山之蒋家庵。太史公曰：「谚有之：『草木所茂，必有丰土。』此言虽小，可以喻大。是故箕裘之业，与夫蓬麻丹墨之喻，其足征矣！吕氏之子怀从余游於新泉，笃志温恭，喜怒罔形，余心独异之。及读其友白石纪立所谓其先考鹅峰处士状，其廉介孝谨之风，孚及乡闾，足以敦薄而立懦矣。夫然后知其有所本之也。诗曰：『贻厥孙谋，以燕翼子。』处士有焉。」 
　　
　　节妇杨氏传 
　　
　　节妇杨氏者，广信著姓夏□□妻也。讳林姑，生有淑姿，幼读孝经、列女传，即知大[义，曰：]「不如此不可以为子，不如此不可以为人。」五岁失母，昼夜悲号，及事继母如生母，慕其父终身，如生无异。在室时，有异味，必遣祭之乃食，不祭不食，食亦不美也。及笄，来嫔於华克，其家翁宦江夏，无内顾之忧。华卒时，杨年甫二十六，哀恸几绝。既而曰：「天边老亲，怀内孤儿，即死，负之谁耶？」乃隐忍襄事，辛苦人不能堪。或劝再适，杨指其遗孤瑛等泣曰：「吾之不即死者，徒为此耳，宁遑恤其它！」以节自誓，足不踰阃。虽家人鲜见其面，邻妇[何氏曰]：「八娘子家何异御史衙耶！」翁归自江夏，囊橐悬磬。事姑祝至年九十，无一日失其欢。脱簪珥以教子瑛，夜以绩课读，至鸡鸣即起，曰：「儿弗学，予弗为母。」瑛力学取乡荐，官郡邑，所至有声。曰：「儿弗职，乃弗子。若吾乃今可以见夫子於泉下矣。」哭其夫过哀丧明。族有□妇，贫必周之，妇感化之，亦不易志。有司欲以其贞节上闻，辄令谢之，曰：「此吾义也。吾知不负吾心耳，吾何求？吾何求？」以此自终，寿八十四，孀居者六十年。其后几年，提督学校周广列其行於郡志。徐一鸣大书孝节，以表其堂。有孙曰浚，举进士，今为海盐令有声。 
　　
　　太史论曰：「予观古之妇女，其贞节卓卓，多出於天姿之暗合。若杨氏者，其称能读孝经、列女传，通其大义，则其所得於道者，岂直天姿而已哉！於乎！上观尽妇，下观尽母，虽曰未学，吾必谓之学矣。」其孙浚从甘泉子南雍，讲圣贤之学，而究夫大道之要。噫！其有所本之矣。壬辰二月十日 
　　
　　张澹轩传 
　　
