<!-- { "loadSidebar": true } -->
　　吴兴称文献之邦旧矣名公钜卿高贤逸士代不乏人若以斯道为已任思继往圣而开来学孳孳一生不厌不倦以著述数十万言则惟我师一庵唐先生一人而已先生初举于乡入南雍师事南海湛民泽先生既登制科官比部立朝数月以建言削籍而归时慕姚江王文成先生不及见也湛先生称随处体认天理王先生称致良知先生两存而精究之卒标讨真心立言为的夫曰真心者即虞廷之所谓道心也曰讨者学问思辨行之功即虞廷之所谓精一也随处体认天理其防该矣而学者或昧于反身寻讨良知其几约矣而学者或失于直任灵明此讨真心之言不得巳而立诚明得真心在我不二不杂即所谓体天理与致良知此先生苦心深诣可与湛王二先生鼎立为儒宗者也先生以其心嚢括宇宙故于天下名理靡所不窥以经济当世为一生作用故于国家机务靡所不讲以躬行践脩为讨真实际故于辞受取予出处进退以及衣冠言动起居饮食之节靡有不严其宗旨领要具在木钟台三集读其书可以想见其为人也吴兴自有先生而士大夫始知趋向于圣贤之学四方之士亦多闻风兴起数十年来风教为之一动及先生殁而学者顿失所依归矣呜呼惜哉先生之初设教也寓胡安定先生书院中直指周公始因圮寺葺为景行舘未几亦废先生乃自搆木钟台于城东后直指张公檄郡侯选于北门隙址辟为唐先生书院前有讲堂后有寝室傍有号舍外有坊表规模闳靓焕焉成一方之观先生之既殁也直指萧公督学滕公从诸生请肖像于寝室行有司春秋特祀着为例洎江陵柄国严禁学徒尽毁天下书院而郡守李侯权易坊额为唐先生祠乃移文报监司曰郡故无书院得不毁今郡守沈侯下车谒先生祠顾栋宇頽圮爰议修葺捐赎锾为倡始其僚属诸君共成之祠既新侯又请于督学李公给先生冢曽孙钟秀衣巾典守祠事于是延不佞孚逺軰及遴取诸生有志者时集祠内复为讨究真心先生几絶而续几晦而明可谓幸矣嗟乎真心在人本来具足万古常然如日月之丽天如流水之行地无亏无盈孰得孰失然及其蔽牿于物欲颇僻于意见迷谬颠倒丧其家珍虽以圣贤万语千言诏之而犹不喻或已知从事于学反求诸心至竭其终身之力而毫厘千里不悟一真孰谓讨求之功其可己也讨之而明则真心原自烱然不从外得措诸万事而不疑要之终身而不变至于贯金石格鬼神而后可以征一真之恢复微乎微乎岂易言哉吾观有司诸公崇重先贤作兴后学前后相成幽明相感此亦可以为真心之騐然而先生之教旨答诸公之盛心是惟吾党今日事假令剽窃陈言践履无实处无称于宗族乡党出无补于天下国家则讨真何当余与诸君子可不惧乎可不勉乎同门长者王学博汝源偕先生幼子炳度孙在明等属孚逺为之记
　　汧阳县三贤祠记【高攀龙】
　　汧阳三贤者曰燕公伋从夫子于遵周问礼之时者也曰郭公钦肥遯于王莽簒汉之世者也曰段公秀实死节于朱泚之乱者也旧皆祀于学宫邑侯夏公始创三贤祠特祀之请记于冯仲好先生仲好一日谓余曰若是者世之相去也品之各别也假令三贤者生同时聚同堂其志同乎同而后可同祀也余曰同曰有説乎余曰天地大矣惟人与之同者其才同也故曰三才才者何也生也生者何也心也故人之得其本心者同于天地失其本心者同于禽兽虽有贤哲语之同于天地必骇虽有凡愚语之同于禽兽也必愤是乌知不同天地则同禽兽其间不能以髪也夫子论成人非谓合知亷勇艺之四子又文之以礼乐而后为成人也谓即知亷勇艺之四子各文之礼乐皆可为成人也且推之利无茍得难无茍免不忘乆要者则不必有四子独到之才茍不失其本心者皆成其人也夫以陈亢终身依圣人不识圣人夫子问礼之时名未着于天下而燕公首得圣人宗之视亢等愦愦何如乎扬雄号大儒不免死于莽大夫视郭公防鸿威鳯翺翔云汉何如乎李懐光千里赴难破贼解围不甘奸臣之谗甘为乱贼而不顾视段司农一笏何如乎此本心之辨也三贤者不同品同于不失其本心心同则才同才同则与天地不朽同故成人者其途甚博其要甚约既成其人矣又恶乎不同仲好曰善即以记三贤可矣夏侯名之时成都人
　　王侯祀两庑记【髙攀龙】
　　天下有事匹夫能执干戈捍寇贼即不幸而死其一念自足千古何者此一念正气也惟正气不可磨灭天地之常运日月之常明山岳之峙江河之流皆气也圣贤能精之一之与此浑合无间即匹夫匹妇一念秉正而死其气未尝不与之合然其心非精一之心故其气非充塞之气譬则盎缶之水必归于器有所归则聚无所归则散聚则伸散则屈伸则神屈则则为厉神则为祥其小大之分然也往者嘉靖甲寅乙卯间吾邑有倭寇邑之义士何五路等三十六人奋然持白梃出击之败死城西之壕巫觋往往有言其为厉者邑人即其死所祀之箫鼓缤纷遂为淫祀余既与邑之绅衿建松磁王侯祠于惠山之麓王侯者宼未至而筑城城甫完而寇至使吾邑万姓不縻烂于寇者也吾同年陈公筠塘曰当寇之炽也百雉而外白骨矣义士辈虽败而死寇虞其有继至者兽骇而去城以获全是则侯之城体也诸义士用也犹之手足捍卫其躯者也乌得而无祀乃自捐赀为两庑列祀焉有司春秋牺牷惟谨自是而淫祠之祀大衰不知其所以然也余谓公之此举有四善焉表义息邪彰往示来大锡福于邑也夫一筵之醲醇一夕之妖冶一朝寒暑风露皆足以杀人与诸义士西壕之死等而诸义士之死不死也即不信视西壕之箫鼔神之情状大可见矣死者有所归生者有所劝天下一旦有事执干戈为吾民卫者必相继而起故曰公一举而集四善大锡福于邑也












　　明文海巻三百六十九
　　钦定四库全书
　　明文海巻三百七十　　　　余姚黄宗羲编记四十四
　　祠庙
　　昆山令樊公祠堂记【归子慕】
　　马鞍之巅负古刹东向翼于南出万松之上嶐然而立者故令樊公元之之祠也公之前厯十三令为祝公嘉靖间倭入寇昆山几防祝公守御甚力城赖以全后五十余年当公治昆县民汪惠者募金祠祝公而公为之记名其祠为胜生盖以今之生祠徧天下矣死而祠者百无一为故以祝公之死祠为胜生也及公没而民竞为公祠如公所称胜生者公为令精勤无留事然不为苛细禁制豪右不觧纵然不为文深一意卵翼小民如或伤之劝令息讼不喜为一切更张小民得职熈然乐生其政要归于节用爱人县中清静好善乐士至其刻亷则自洪武以迄于今不乏亷令未有如公者也公生时恒茹蔬间进二卵故民之祠公荐蔬侑二卵焉菑害疾病者祠公咸平嗟乎公既没矣犹抚民之疾苦若是后之嗣公守兹土者闻公之风其有不浡然兴起乎祠之经始以甲辰秋工成属记于子慕子慕惶恐谢不文且病未能也居一年再登马鞍徘徊祠下凭南牖俯临万家皆公之遗黎当门而望东城蜿蜒如带娄江曲折而东注入于渺茫江之左右匀匀原隰畎浍纵横皆公植也俯仰今昔不觉然虽病其容巳乎遂为之记公名玉衡字元之万厯乙未进士黄冈人
　　北山何文定公祠堂记【刘】
　　金华何王金许四先生悯宋祚之将移忧悲抑郁卒老于穷生不出仕没不治丧塟不起墓慨此骼胔胡不速朽呜呼微矣白云先生以后至元四年戊寅正月壬寅于婺女乡安期里许官山其子曰元曰亨皆以罪没于我朝洪武间因絶其系迷其墓成化初推官林沂亷得之立石表其阡仁山先生以元大徳十年丙午九月甲申兰谿县纯孝乡仁山之后陇不封不树漫无标题前知府赵鹤芟芜考墓累冢不可复识而其裔寓彼乡者亦近支也鲁斋先生以咸淳十年甲戌十一月甲申金华婺女乡望柴岭金村之懐原墓地六十亩子姓世守之北山先生以咸淳五年巳已十二月壬申金华县南山油塘之原荆莽无端狐兎有窟商山之芝不知四皓之高首阳之薇不知夷齐之清均为牛羊之牧而刍荛之塲也邻有豪右逐其佃甲并其圭田据而业之子孙家盘溪者百数莫之能直盖府治东廿里许亦有油塘豪欲灭其墓乃匿其碑指先生墓在彼油塘志府者不察从而是之正徳甲戌春正月知府事刘同知张齐通判赵天定推官姜山甫率诸生叶援陈育项复通冯纪等展修祀事墓己夷且陷惟趺独存而商生大路复亷得完碑于油塘之匿孔尚无恙也乃绳其豪于法还其碑于趺正其田于籍归其佃甲于邻壤伐巨石以封若当而缭之以墙垣竪享堂四楹旁为连甍以处佃丁规制粗备庶几有司崇儒重道砺世磨俗之万一而先生之存亡固不系乎是也因定墓夫一名每年追其直于黉序轮遣教职以清明日祭其墓王金许亦如之因推其意以叙之曰自尧舜至于汤文周孔率五百嵗而圣贤出以续斯道之传惟邹鲁萃天地之间气贤圣林立不可尚已其余希世寥阔乃仅一见自孟子没千五百年始有周程张朱兆应文明道宗邹鲁盖间气之再见者厥后吕东莱倡道于婺朱晦庵张南轩相与切磋习于丽泽之防波流河润至于文定亲接勉斋之统传诸文宪文宪传文定文定传文懿百里之内同门之间四贤挺生上承吕成公为地方五钜儒问道之士无虑数千成章者比比此又间气之叠见者世称金华小邹鲁不可诬也其大者拯頽救敝立懦亷顽如鳯凰翔于千仞四方欲快覩之而不可得味道之腴絶物之欲如蛟龙蛰于九渊天子欲识其面而不可致盖其性命之趣长而爵禄之味短天人之理贯而显晦之几明徳泽之滂沛不深于义理之涵濡小康之政治不加夫大道之感通所以孔曽思孟终身不遇周程张朱不能立朝何王金许终守环堵为是故也不然何庸众之难退而圣贤之难进如此哉至其论大道则北山以洪范之敬五事为明明徳之谓厚八政为新民之谓建皇极为止至善之谓皇极有休征而无咎征有仁夀而无鄙夭则致中和天地位万物育之谓此为皇极之极功若此者不害其为同鲁斋于易则以河图为先天后天之宗祖于书以洪范为古今经传之宗祖于诗定二南黜淫奔于春秋作发挥明大义订大学致知格物章之未亡还知止章于听讼之上谓中庸古有二篇诚明可为纲不可为目定诚明各十有一章若此者不害其为异仁山通鉴前编自周威烈以前各为编年穿贯春秋直遡尧舜据经考传不嫌其为僭白云集诗钞名物读书着丛説读春秋有管窥皆传注所未发句读九经仪礼三传至于天文地理典章制度食货刑法字法音韵医经数术靡不该贯不疑其为泛仰髙钻坚钩索隠惟欲求见圣人之止而后已然则勲庸彞鼎之荣纶綍陇阡之光何足为先生増损盖自有不随物而化不逐运而迁不待生而存不因死而往者矣亦尝掇拾行实防之于朝请得缀食孔子庙廷不知舆论佥同能有成否兹因祠堂讫工刻石识之学宫牧敲燐火想不能祟我先生道骨矣正徳乙亥夏六月朔为之记
　　三苏先生祠堂记【刘】
