<!-- { "loadSidebar": true } -->
　　元祐开皇极功归用老成惟深万物表不令四时行日者倾三接天乎奠两楹堂堂宁复有埋玉恸佳城国在多艰日人如大雅诗忠清居没世孝友是生知加璧延诸老櫜弓抚四夷公身与宗社同作太平基献纳无虚日居然迹巳陈清班区玉石宝厯顺星辰更化思鸣鵙遗书似获麟易名无异论今代两三人毁誉盖棺了于今名实尊哀荣有王命终始酌民言蝉冕三公府深衣独乐园平生两无累忧国爱元元
　　范忠文公挽词二首
　　信道虽常尔知人乃独亨书林身老大谏纸字敧倾鼇去三山动人危五鼎烹保全天子圣几杖送余生公在昭陵日文章近赤墀空嗟伏生老不侍迩英帷去国几三虎闻韶待一防谁言盖棺了新乐锁蛛丝
　　韩献肃公挽词三首
　　郁郁髙阳里生才世不孤八龙归月旦三凤继天衢梁坏吾安仰人亡道固臞空令湖海士愁絶奠生刍物产元希世风流更折冲决疑京兆尹富国大司农逺业终三事仁声达九宗方祈酌周斗何意辍秦舂泪尽才难日斯人遽陨倾冰枝忧木稼食昴恨长庚名与具茨重心如颍水清堂堂万夫表直作闭佳城
　　王文恭公挽词二首
　　先皇凭玉几末命寄元勲賔日行黄道攀髯上白云四时成嵗律五色补天文不谓堂堂去今为马鬛坟宥宻深黄閤光辉极上台藏舟移夜壑华屋落泉台雨绋谁为挽寒笳故作哀伤心具瞻地无复衮衣来
　　宗室公寿挽词二首
　　昔在熙宁日葭莩接贵游题诗奉先寺横笛宝津楼天网恢中夏賔筵禁列侯但闻刘子政头白更清修昧旦鸣珂路春朝禁殿班方看分宝玉何意作丘山燕入风荣舞花开日笑顔空余杜陵泪一爲汉中潸
　　黄颍州挽词三首
　　恭惟同自出数世复通家惠沬霑枯涸忠规补过差胷中明玉石仕路困风沙尚有平生酒秋原洒菊花临民次公老论事长舆通袖有投虚刃时无斲鼻工风流前辈近名实后人公不谓三日别今成万事空公与汝阳守人间孝友稀鹡鸰鸣夜雨棠棣倚春晖粉省双飞入泉台相与归哀笳宛丘道哀涕不胜挥
　　叔父给事挽词十首
　　元祐宗臣考十科公居八九未为多功名身后无瑕防孝友生知不琢磨
　　平生治狱有隂功忠孝临民父母同赣上樵夫谈卓令宣城老吏识于公
　　三晋山河数十州频年水旱不能秋我公出把司农节粟麦还于地上流
　　更生苦讼石中书宰掾非人欲引裾两帅弄兵几败国同时御史更谁如【帅一作猾】
　　曽发公家钜万钱沟中襁褓却生全三齐水后皆禾稼不杀耕牛更可传
　　军容百万转风雷独料王师不战摧三箧非书公对狱元丰天子照奸回
　　陇上千山汉节回扫除民蜮不爲灾蜀茶总入诸蕃市胡马常从万里来
　　廊庙从来不在边黄扉青琐庆登贤除书未试回天笔何意佳城到马前
　　荣禄常思泽九宗山摧梁坏并成空百年遗恨谁昭洗他日诸郎有父风
　　晋地无戎卧贼曹民兵赐笏解弓刀六年讲武儒冠在不蹋金门着战袍
　　文安国挽词二首
　　七闽家举子百粤海还珠往日推忠厚穷年领转输一牀遗杖屦万事委锱铢岂有苍茫恨归巢未拮据平生翰墨学空走使臣车瞿令能仓史归公好古书秦山刋日月周鼓颂畋渔不见龙蛇笔新干研滴蜍
　　乐寿县君吕氏挽词二首
　　归装衣楚楚家世印累累来作箕帚妇不忘苹藻诗居然成万古何翅谒三医骑省还秋直霜侵鬓脚衰剪髻賔筵盛齐眉妇礼闲谓宜偕白发忽去作青山大梦惊胡蝶何时识佩环哀歌行欲絶丹旐雨班班












　　山谷集巻十二
　　钦定四库全书
　　山谷集巻十三
　　宋　黄庭坚　撰
　　铭八十首
　　洪州分宁县藏书阁铭【并序】
　　分宁县有学所从来逺矣然邑子诸生赖学以成就者少挟书以游四方者多盖在官常曰狱讼之不得其情赋租之不登其时簿书朱墨之不当其物冦盗发而不辄得是吾忧也若劝学养士二千石之任也故庙学岿然未尝过而问焉彼盖不知养士之源发于县乡爲民父母岂听狱求盗之谓哉今吾宰延平胡君器之之为县左规而右矩谨名而务实教之用经治之用律其听民不怠其牧民不烦豪吏敛手困穷得职然后尽心于学乃举其乡先生与一经之师位之以师友而作兴可学之民弟子常溢百员器之率其僚洁牲酒豆笾释奠春秋诸生陞降成文耆老叹息则合谋曰羣居讲学常病无书今令君不鄙我民使得燕居以勤巳事其大惠也惟是公家力不能者吾侪其劝成之于是学有职及诸生之父兄皆自劝市书以给诸生之求且爲出入之不严不可以保存暴寒之不时不可以持久又相劝作书阁并祭器而藏之阁成谒诸令君令君乃以元祐八年夏五月丁丑释菜于先圣之庙而告成焉诸生则以吿黄庭坚而请铭之于是有问者曰郡有学朝廷爲之择师教事备矣县不兴学亦病者乎庭坚曰是不然今夫浮屠之舎非传先王之道也而所居如林其堕隳不守凡有官之君子必左右经营复之而后巳闗市之征先王以禁利末其开塞有权今则徒防其入百人之聚有网漏一金之利必请而张官置吏焉夫士不可一日而无学民不可一日而无教至于兴学聚书则虽万室之邑以为非职之忧者何哉此可谓有为民父母之心知发政之先后之序者乎诸生曰信如子之言请并书以诏后之人则序而为铭曰
　　凡治有条如机于纺经经纬纬积寸成两菅蒯之手简功于纫可席可屦不能以寒昔此庙学终嵗蓬艾圣师所居风雨无盖今诵圣言皆有夏屋爰及方册字以华阁华阁渠渠言行之林聿求古今自观徳心咨尔诸生永懐兹道勿嬉勿骜以迪有造得意自已书不尽言如御琴瑟听于无弦幕阜几几呉咮楚尾其下脩水行六百里山川之灵或秀于民世得材用我培其根勒铭颂成式告尔后无或堕之永庇俎豆
　　分宁县三堂铭【求瘼民肥靖共】
　　茂宰萧公来拊我民自初讫兹惠政日新父母慈之知其苦乐吏瘦民肥犹求其瘼靖共在堂敬畏在庭賔礼士子有渭有泾我名三堂式颂式劝继萧公者无坠斯宪
　　洪州武宁县东轩铭【并序】
　　温陵吕晋夫爲武宁县其辔勒足以御吏其俎豆足以和民以其身爲纲以其僚爲纪其有所急也民以爲义其有所漏也民以爲仁于其嵗丰民闲新作东轩以告豫章黄庭坚曰以此听民非以勤民也予观今之爲吏讫三年则解体不治民亦厌之今吕侯不得代逾四嵗矣而勤民如始至之日民亦安乐之唯恐其去也故铭以劝来者
　　吕侯为邦如匠规矩除治燕处不即歌舞于以近之问民疾苦里无追胥抱孙买鉏吏无重糈其虎爲鼠我班王春民在东臯于耜于饷劝其作劳亟其耘耔无慢于敖役乃暇日于茅索绹桃李兊矣松竹苞矣知我民稼泽时矣万物芸芸自本自根于其并作我观其复富贵游云荷戈而逐吕侯燕处不棘其欲东轩髙明有突有荣以纳日月以陈鼓笙侯在东轩左经右律燕及其僚射侯酒食咨尔后来式鉴斯今无以豆觞费民寸隂
　　晋州州学斋堂铭【并序】
　　甥洪驹父主晋州学作斋堂诸名来乞铭予老病不复能文各作数语以劝学云
　　驾説堂
　　仲尼之驾说矣兹儒将复驾其所说乎元元本本大道甚夷毋以曲学诱诸子于亡羊之岐
　　乐泮堂
　　思乐泮水仁义之海见贤思齐闻过则改
　　典学堂
　　立则参于前坐则布于席乐则诏于钟鼓宴则列于饮食谁能出不由户而不终始典于学
　　见尧堂
　　立则见尧于堂寐则见尧于梦道其常而因物之自然是尧之日用
　　稽古斋
　　学之求于先王我占四方维天有斗执先王之道以御今之有是谓古人不朽
　　缉熙斋
　　缉者丝治熙者火治维心之本光作而悠逺髙明盖养之以浩然之气学之有缉熙圣功也哉
　　渴日斋
　　学未竟日西入明追今终弗及
　　时术斋
　　禹初抚功洪水滔国作十三载民降丘宅君子观于蚁而知学之可积
　　敬业斋
　　慢游者日失一日敬业者不速而疾
　　尚友斋
　　今之君子吾既与偕昔者吾友舜何人哉
　　切偲斋
　　思而不学无所于觉故谓之殆学而不思萑苇不治故谓之罔切切偲偲相劝以两
　　游艺斋
　　色荒者使人蹻蹻酒荒者使人漠漠游于六艺之林是谓名教之乐
　　知困斋
　　知之曰知之不知曰不知虽圣人亦若是其知者有轻千里而学之其不知者有轻千里而告之
　　优仕斋
　　君子无一日不学也岂惟日哉无一时不学也岂惟时哉无须臾不学也学哉身哉身哉学哉
　　浮筠亭
　　丰肌秀骨先后辈出何其孺子也解褓乐羣不舎昼夜何其学士也壮节臞躬不知嵗寒何其丈夫也
　　君子亭
　　君子藏器待时盘桓于不中也反身自观
　　李元中难禅阁铭【并序】
　　龙眠道人李元中为宜春决曹掾尽心于犴狱忠信慈惠于百度讼者伏辜而即罪如罪在巳治罪之器人服而病焉如伤在巳卹其寒饥疴痒加以保惠教诲使宥者涣然而悔杖者自今而悔流者在涂而悔死者方来而悔孔子曰子产众人之母也而书言不尽其行事未知其能若是乎狱事既饬于是筑阁以退听巳无憾而后安禅而乞名于其友山谷道人山谷曰菩萨久习胜妙禅定于诸三昧心得自在哀闵众生欲令成熟舍第一禅乐而生欲界是名菩萨难禅可名曰难禅阁龙眠曰若是则吾岂敢敢不勉焉请为我铭之山谷曰劝巳以不倦劝同事以不倦劝万物以不倦故曰难尔夫禅又何难铭曰【难一作义】
　　正念现前常乐我禅于法不难生死险地施物无畏于法不易能易能难则无难易俎豆鸩毒使令虎兕蜕乎其无功澹乎其无味至道之极不出于圣人万物之祖不归于天后百世而见尧舜忘义忘年不动不禅坐无生禅【义一作人】
　　洪父清非斋铭
　　是是非非知者之别是谓是非谓非直者之发其别也以成自其发也以成他吝其非而不改惟自屈也大人能格君心之非是心术也方寸之间与万物为市扫除不涓照用则曀日清其非虚室晰晰
　　洪驹父璧隂斋铭【并序】
　　甥洪刍驹父仕为黄之酒正勤其官不素食矣又能爱其余日以私于学名其所居曰璧隂斋余内喜之曰在官而可以行其私也惟学而巳矣为之作铭
　　惟道集虚观我镜中年耆典学考道则穷潜圣语道朝闻夕死调髙不和千世一士觞豆舞歌不爱其光孰能劬书自忧面墙挟书呻吟白驹过隙我以道侩何直尺璧古者寸隂不易千乘之国得道之根则有枝叶务华絶根安事渴日者揠苗罪嵗者不芸耔勿亟勿迟能时者谓之君子
　　洪玉父照旷斋铭
　　万物一家本无疎亲小智彼我与邻龂龂闻是法音不惧不惑乃可与之方毂道域至道无域门户唯空无物可欲万窍自风乃即万物亲疎异同冬裘夏葛渴汲饥舂父慈子孝兄友弟恭占筮筮吉卜从子是之学扩而心量逺之大之是谓照旷
　　李商老殖斋铭
　　以心爲田我耒耜之慈祥弟友种而茂之忠信不贪苗而立之敦厚敬恭水而耰之师友琢磨耔而薅之先王遗言又时之仁义有年左右取之相彼寒窭我则与之奉以飨帝神其吐之
　　王子舟所性斋铭
　　道行不加穷处不病此之谓性由思入睿由睿入觉此之谓学性则圣质学则圣功谓予不能倒戈自攻天下求师四海取友道立徳尊宗吾性有
　　鲜自源广心斋铭
