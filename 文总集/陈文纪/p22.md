<!-- { "loadSidebar": true } -->
　　昔在庖牺始成八卦暨乎苍颉肇创六爻政罢结绳教兴书契天粟昼零市妖夜哭由来尚矣爰至龙马负河洛之圗赤雀素鳞摽受终之命鳯羽为宇掌理成书岂但人功亦犹天授故能传流奥典钩探至頥扬显圣谟耀光洪范文遗百代则礼乐可知驿宣万里则心言可述授民轨物则县方象魏兴功命众则誓威师旅律存三尺政仰八成听称责于附别执士师于两造勒功名于钟鼎颂美徳于神祗故百官以治万民以察雕金镂玉升崧岳而告平汗竹裁缣写宪章而授政莫不以版牍施于经纬文字表于无穷者矣所以垂帷闭户而觌遐年之世藏形晦迹而识逺方之风遵览篆素以测九垓则靡差肤寸详观记録以游八裔则不谬毫厘鉴水镜于往谟遗元于今体仰瞻景行式备昔文戒慎荒邪用存古典故设教施法无以尚兹经世治俗岂先乎此但微言既絶大防亦乖故五典三坟竞开异义六书八体今古殊形或字各而训同或文均而释异百家所谈差互不少字书巻轴舛错尤多难用寻求易生疑惑猥承明命预缵过庭总会众篇校雠羣籍以成一家之制文字之训备矣而学慙精博闻见尤寡才非通敏理辞弥踬既谬先踪且乖圣防谨当端笏拥篲以俟嘉猷
　　虎丘山序
　　夫少室作镇以峻极而标竒太华神掌以削成而称贵若兹山者髙不概云深无藏影卑非培塿浅异棘林秀壁数寻被杜兰与苔藓椿枝十仞挂藤葛与悬萝曲涧潺湲修篁防暎路若絶而复通石将頽而更缀抑巨丽之名山信大呉之胜壤若乃九功六义之兴依永和声之制志由兴作情以词宣形言谐于韶夏成文畅于钟律由来尚矣未有登髙能赋而韬斐丽之章入谷忘归而忽铿锵之节故总辔齐镳竞雕虫于山水云合雾集争歌颂于林泉于时风清邃谷景丽修峦兰佩堪纫胡绳可索林花翻洒乍飘飏于兰臯山禽啭响时弄声于乔木班草班荆坐蟠石之上濯缨濯足就沧浪之水倾缥瓷而酌防酒剪緑叶而赋新诗肃尔若与三迳齐踪鎗然似共九成偕韵盛矣哉聊述时事寄之翰墨
　　徐君敷【御史中丞】
　　劾南康嗣王方泰奏【髙宗幸大壮观阅武方泰当从不行防服往民间淫人妻为州所録乂率人仗伤禁司兼御史中丞徐君敷奏闻上可其奏】
　　臣闻王者之心匪漏网而私物至治之本无屈法而申慈谨案南康王陈方泰宗属虽逺幸托葭莩刺举莫成共治罕绩圣上以悔往许其録用宫闱寄切宿卫是尸岂有金门旦启玉舆晓跸百司驰骛千队腾骧惮此翼从之劳妄兴晨昏之请翻以危冠淇上袨服桑中臣子之諐莫斯为大宜从霜简允置冬官臣等参议请依见事解方泰所居官下宗正削爵土谨以白简奏闻劾武陵王伯礼奏【伯礼世祖第十子为呉兴太守恣行暴掠大建十一年被代迁延不发君敷奏闻诏可】
　　臣闻车屦不俟君命之通规夙夜匪懈臣子之恒节谨案云旗将军持节都督呉兴诸军事呉兴太守武陵王伯礼夙擅英猷久驰令闻惟良寄重枌乡是属圣上爱育黔黎留情政本共化求瘼赴早皇心遂复稽缓归骖取移凉燠迟回去鹢空淹载路淑慎未彰违惰斯在绳愆检迹以为惩戒臣等参议以见事免伯礼所居官以王还第谨以白简奏闻
　　宗元饶【南郡江陵人歴吏部尚书】
　　劾奏蔡景歴【髙宗大建五年呉明彻北伐所在克防方欲进圗彭城景歴諌称师老将骄不宜过穷逺略髙祖恶之出为豫章内史未行以在省之日赃污狼藉御史中丞宗元饶奏劾诏可及明彻败即日追还】
　　臣闻士之行已忠以事上廉以持身茍违斯道刑兹罔赦谨按宣逺将军豫章内史新丰县开国侯景歴因借多幸豫奉兴王皇运权舆颇参缔构天嘉之世赃贿狼藉圣恩録用许以更鸣裂壤崇阶不逺斯复不能改节自励以报曲成遂乃専擅贪污彰于逺近一则已甚其可再乎宜置刑书以明秋宪臣等参议以见事免景歴所居官下鸿胪削爵土谨奉白简以闻
　　劾奏合州刺史陈裒【裒赃污狼藉遣使就渚敛鱼又于六郡乞米元饶劾奏诏可】
　　臣闻建旟求瘼实寄廉平褰帷恤隠本资仁恕如或贪污是肆徴赋无厌天网虽疎兹焉弗漏谨案钟陵县开国侯合州刺史臣裒因借多幸预逢抽擢爵由恩被官以私加无徳无功坐尸荣贵谯肥之地久沦非所皇威尅复物仰仁风新邦用轻弥俟寛惠应斯作牧其寄尤重爰降曲恩祖行宣室亲承规诲事等言提虽廉洁之懐诚无素蓄而禀兹严训可以厉精遂乃擅行赋敛専肆贪取求粟不厌愧王沈之出赈徴鱼无限异羊续之悬枯置以严科实惟明宪臣等参议请依防免裒所应复除官其应禁锢及后选左降本资悉依免官之法
　　傅縡【字宜事北地灵州人秘书监兼中书通事舍人】
　　狱中上后主书【縡为文典丽甚为后主所重然性木彊不持捡操因疎縡舍人施文庆等谮縡受髙丽使金下狱縡愤恚上书后主怒赐死】
　　夫君人者恭事上帝子爱下民省嗜欲逺謟佞未明求衣日旰忘食是以泽被区宇庆流子孙陛下顷来酒色过度不防郊庙之神専媚淫昏之鬼小人在侧宦竖弄权恶忠直若仇雠视生民如草芥后宫曵绮绣廐马余菽粟百姓流离僵尸蔽野货赂公行帑藏损耗神怒人怨众叛亲离恐东南王气自斯而尽矣【君人英华作人君下民南史作黔黎生民作百姓英华作生民百姓离散史作兆庶流离僵英华作转误】
　　章华【字仲宗呉兴人】
　　极諌后主书【华为太市令辞疾欝欝不得志祯明初上书极諌被杀】
　　昔髙祖南平百越北诛逆虏世祖东定呉会西破王琳髙宗尅复淮南辟地千里三祖之功亦至勤矣陛下即位于今五年不思先帝之艰难不知天命之可畏溺于嬖宠惑于酒色祀七庙而不出拜妃嫔而临轩老臣宿将弃之草莽謟佞谗邪升之朝廷今疆场日蹙隋军压境陛下若不改易张臣见麋鹿复逰于姑苏台矣【并陈书】
　　徐伯阳【字隠忍东海人仕梁侯官令入陈歴新安王府谘议参军】
　　皇太子释奠颂【天嘉十一年后主时为皇太于幸太学命伯阳为辟雍颂甚见佳赏】
　　穆穆皇储峩峩副主道尊主鬯徳崇监抚春诵夏弦冬书秋羽汉召趋幄周朝问竖翔集礼闱逍遥义府四海无浪三阶已平储驾戾止和鸾有声风讲肄崇儒肃成丹书贵道黄金贱籝洙泗兴业阙里増荣青槐防市冕飞缨
　　陈暄【义兴国山人支才俊逸后主在东宫引为学士及即位迁通直散骑常侍兴江摠孔范等并为狎客以事悸死】
　　与兄子秀书
　　【暄嗜酒无节操徧歴王公门沈湎喧哓过差非度秀忧之致书于暄友人何胥冀以讽諌暄闻之与秀书】
　　旦见汝书与孝典陈吾饮酒过差吾有此好五十余年昔呉国张长公亦称耽嗜吾见张时伊已六十自言引满大胜少年时吾今所进亦多于往日老而弥笃惟吾与张季舒耳吾方与此子交欢于地下汝欲夭吾所志耶昔阮咸阮籍同游竹林宣子不闻斯言王湛能言巧骑武子呼为痴叔何陈留之风不嗣太原之气岿然翻成可恠吾既寂漠当世朽病残年产不异于顔原名未动于卿相若不日饮醇酒复欲安归汝以饮酒为非吾以不饮酒为过昔周伯仁渡江惟三日醒吾不以为少郑康成一饮三百杯吾不以为多然洪醉之后有得有失成厮养之志是其得也使次公之狂是其失也吾常譬酒之犹水水可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉羙哉江公可与共论酒矣汝惊吾堕马侍中之门防池武陵之第徧布朝野自言焦悚丘也幸茍有过人必知之吾生平所愿身没之后题吾墓云陈故酒徒陈君之神道若斯志意岂避南征之不复贾谊之恸哭者哉何水曹眼不识杯铛吾口不离瓢杓汝宁与何同日而醒与吾同日而醉乎正言其醒可及其醉不可及也速营糟丘吾将老焉尔芜多言非尔所及【南史　夭一作笑以不饮酒作不以】
　　张正见【字见赜清河东武城人梁彭泽令入陈为撰史着士累迁通直散骑侍郎】谢赐钱启
　　岂期疲疴壁立猥蒙殊赐名称榆荚非投饮马之桥价重圆泉宁弃呪鸡之野暂移周府才经汉铸始降王门忽光私室青鳬委质笑夷甫之不言赤仄垂緍重河间之能数【初学记】
　　姚察【字伯审呉兴武康人梁原乡令入陈歴吏部尚书终隋太子内舍人】
　　陈让终防表【察居父忧起兼东宫通事舍人频有陈让诏答俄敕知著作郎事】
　　臣私门舋祸并罹殃罚偷生晷漏兾伸情礼而尫疹相仍苴葈秽质非复人流将毕苫壤岂期朝恩曲覃被之缨绂寻斯宠服弥见慙腼且宫闼秘奥趋奏便繁宁可以兹荒毁所宜叨预伏愿至徳孝治矜其理夺使残魄喘息以遂余生
　　后主诏答
　　省表具懐卿行业淳深声誉素显理狥情礼未膺刀笔但叅务承华良所期寄久兹抑夺不得致辞也
　　遗命【察入隋歴授太子内舍人大业二年终于东都】
　　吾家世素士自有常法吾意敛以法服竝宜用布上周于身又恐汝等不忍行此必不尔须松板薄棺才可周身土周于棺而已日止麤车即送厝旧茔北吾在梁世当时年十四就钟山明庆寺尚禅师受菩萨戒自尔深悟苦空颇知回向矣尝得流连山寺一去忘归及仕陈代诸名流遂许与声价兼时主恩遇官途遂至通显自入朝来又蒙恩渥既牵纒人世素志弗从且吾习蔬菲五十余年既歴嵗时循而不失瞑目之后不须立灵置一小牀每日设清水六斋日设斋食菓菜任家有无不须别经营也
　　谢贞【字元正陈郡阳夏人南平王友招逺将军】
　　遗族子凯疏
　　【贞以母忧哀毁病亟遗言告凯　贞病笃吏部尚书姚察往省之问以后事贞曰族子凯等粗自成立已有疏付之弱儿甫六嵗名靖字依仁情累所不能忘敢以为托耳察启后主敕长给衣粮】
　　吾少罹酷祸十四倾外防十六钟太清之祸流离絶国二十余载号天蹐地遂同有感得还侍奉守先人坟墓于吾之分足矣不悟朝廷采拾空薄累致清阶纵其陨絶无所酬报今在忧棘晷漏将尽敛手而归何所多念气絶之后若直弃之草野依僧家尸陁林法是吾所愿正恐过为独异耳可将薄板周身载以露车覆以苇茨坎山而埋之又吾终尠兄弟无他子孙靖年幼少未闲人事但可三月施小牀设香水尽卿兄弟相厚之情即除之无益之事勿为也【陈书】

　　陈文纪巻七
　　钦定四库全书
　　陈文纪巻八　　　　　　明　梅鼎祚　编江总【字总持济南考城人防子梁太子中舍人入陈歴尚书令陈平入隋为上开府】自叙略【总之自叙时人谓之实録】
　　歴升清显备位朝列不邀世利不渉权幸尝抚躬仰天太息曰庄青翟位至丞相无迹可纪赵元叔为上计吏光乎列传官陈以来未尝逢迎一物干预一事悠悠风尘流俗之士颇致怨憎荣枯宠辱不以介意大建之世权移羣小謟嫉作威屡被摧黜奈何命也后主昔在东朝留意文蓺夙荷昭晋恩纪契阔嗣位之日时寄谬隆仪刑天府厘正庶绩八法六典无所不统昔晋武帝策荀公曽曰周之冢宰今之尚书令也况复才未半古尸素若兹晋太尉陆玩云以我为三公知天下无人矣轩冕傥来之一物岂是预要乎弱嵗归心释教年二十余入钟山就灵曜寺则法师受菩萨戒暮齿官陈与摄山布上人游欵深悟苦空更复练戒运善于心行慈于物颇知自励而不能蔬菲尚染尘劳以此负愧平生耳
　　陶贞白先生集序
