<!-- { "loadSidebar": true } -->
　　恭问大契丹皇帝遣某子遗朕书告将亲伐元昊朕不敢闻先帝割灵夏五州之地封李徳明使奉拓跋之祀编族宗籍以宠其姓尊官贵爵以养其身厚赐重禄以足其意丹书铁券以坚其信徳至厚也泽至大也曩者元昊不思先帝之至徳忘其祖先之勤苦因中国累世之赐予以煦沐其人民遂扇揺种族造作名号掠刼郡县西邉苦之当时公卿大夫皆曰元昊所为大恶不道朕不得赦故诏邉郡厉兵马为士民之卫絶其属籍削其官爵以苦之而已然皇帝遣使再来让书随至以为起残民之伐无忌器之心邀开南之地求二十万之赂朕甚恧焉以皇帝之书问公卿大夫皆曰地者先帝所有不可辄移二十万之赂在中国秋毫耳不足爱惜以絶驩心故诏有司如皇帝所谕今西邉之吏将帅和辑兵械益修财用大足元昊数至攻无所利掠无所得智穷变索甫求纳款使者再至朕未许也而皇帝欲躬御师徒深涉其境意者傥有他故以怒皇帝之心不然向也全安之今乃破毁之乎且元昊中国之畔臣皇帝之尚主也朕将劝行则是以疎间亲而不忌器也朕将沮行则是失计而养畔也其伐其不伐皇帝自处之朕不敢预闻攻城下邑归之彼国系掳人民归之彼都输获珍寳归之彼时朕不以破元昊为幸亦不以不攻元昊为怨守先帝之约全二国之欢不亦可乎皇帝勿疑譬如交阯云南有为不顺者朕诏有司讨之岂以此远烦皇帝哉闻皇帝行猎西北苦寒之地自重为望
　　与呉九论武学书
　　前此有人自京师至言朝廷制作武舞教之庠中者小人窃喜以为太祖太宗功业轶三王徳厚侔天地而庙乐未立雅颂未备公卿大夫乃宜冬不裘夏不葛而日夜谋之所以使名声洋溢与万世无穷百姓有以咏歌四夷有以观聼也而阔然寖乆功烈掩塞是以天子感焉而作乐崇徳以荐之宗庙肆之上帝矣周室既衰管弦之书遂亡于今千嵗焉而吾徒乃且复得阅其蹈厉亲其文物是千一之防也以足下方为学官所以欣然奉书求粗问制度亦欲夸动下国奋扬辉光今辱来讯乃知传者之误而国家自以邉鄙未靖故立武学以校骁鸷之士孙呉贲育之俦小人失望又重感叹昔三代之王建辟雍成均以敦化者峩冠缝掖之人居则有序其术诗书礼乐其志文行忠信是以无鄙倍之色鬭争之声犹惧其未也故贱诈谋爵人以徳襃人以义轨度其信壹以待人故曰勇则害上不登于明堂民知所厎而无贰心是以其教不肃而成其政不严而治曾未闻夫武学之制也夫缦胡之缨短后之衣瞠目而语难按剑而疾视者此所谓勇力之人也将教之以术而动之以利其可得不为其容乎为其容可得无变其俗乎吾恐虽有智者未易善其后也而况建博士之职广弟子之员本之不知教化其寖弱矣夫战国之时天下竞于驰鹜于是乎有纵横之师技击之学以相残也虽私议巷説有司不及然风俗由是以薄祸乱由是以长学者之所甚疾仁人之所忧而辨也若之何其效之且昔先王务教胄子以道而不及武者非无四夷之患诚恐示民以佻也今既示之佻矣道其已乎四方之人何观焉且足下预其议而不能救欤吾所甚惑也足下书曰时事日新恨不我见此独非新事乎吾既见之矣故聊以裁答
　　答进士潘起辞不为师书
　　某顿首秀才足下前日吾子有辱于某闻吾子称挚不敢见也辞不获命既已见矣敢使从者以书还挚某虽未得识吾子之面然亟与乡大夫执政者游其论处士之秀必以吾子为最誉莫信于郷党故某也始有愿交之心今吾子乃幸过其门而谕以书是使某内得所望而外有以托于交也夫信于乡党之信固信矣犹之信于人也未若信吾之所自信为信于已也是以因吾子之书而审求之则夫不自多以年不自足以智不自惮以力此君子志士之所尚而某也方得法于吾子子有何望师于我哉或者人有以不肖欺聪明欤吾子之聼有时而过欤亡其所谓寡于世者矫而辟之欤燕王之尊郭隗是也不然师之道甚难何愿于不肖夫古之人既乐于育材又重于为人师既悦于问学又慎于得已师师者聼之者也无拂师者则之者也无违无拂者君事也无违者亲事也古之人兼君亲而奉之未尝易于师师亦不可易也某常诵此不敢易于人亦愿吾子不失易于人也道徳之师深而约章句之师杂而竞文字之师辨而夸今吾子上愧于道徳而下不愿为章句文字然则吾子何求矣哉吾子亦谨用其志母怠所事道徳将自至某也不足以司进退吾子察之某顿首
　　为伯父作上范参政书
　　某月某日某官某再邦献书参政谏议葢闻小人之事君子也尽心焉耳矣事可陈虽私不嫌也言可出虽疎不避也忠信故也今某愿有谒于阁下不敢嫌其私亦不敢避其疎愿阁下聼之人皆言曰执事好善恐不及用人不求备是周公以来一人而已夫好善恐不及则士乐归之用人不求备则世无弃材宜乎小人之率胸臆舒肝胆于左右也某之获私也非一日又尝得为属吏又尝得预于荐论以某之不肖也而见信于执事故亲戚为某酌酒而相贺朋友为某易貌而改观然而某之意独不自幸也何则当是之时执事犹在外故某非敢望伸于人也十年于兹矣今自执事之赞天下之政也善无所不升能无所不用某也窃不自逊以为奉令承教亦幸无罪非敢当执事之首举也其亦庶乎一之后而及之乎其亦庶乎再之后而及之乎其亦庶乎三之四之而及之乎今既不获矣意者某之愚不概于心耶抑亦衰老不足以任事耶抑亦不肖将有谗慝之口间之其中耶自非然者执事岂轻昔日之举而重今日之赐哉黙而不言其无乃使人疑夫执事之遗忘微贱乎其无乃使人疑夫执事之荐人不以诚居情乎其无乃使人疑夫执事之不自信其信乎是故事虽私不敢嫌言虽疎不敢避此小人事君子忠信之实也愿执事察之某又闻赵文子之相晋国也所举而用者管库之士七十余家夫管库之贱而文子不舍者攷其素行有以效其将来者也故能成其功仲尼曰如有所誉其有所试今某则自谓见誉于门下矣未见试于门下也执事如不忍废文子之意遗仲尼之义则某也愿窃自比管库之士岂独某幸甚而已抑四方之人将大有悦执事之不遗微贱者焉干冒威重不胜战恐
　　上郑资政启
　　邈远符光亟迁嵗籥晞虹蜺之隆燿渴江汉之清流心如旌揺讯将雨絶伏惟坐镇南国翕宁纯禧恭以某官禀灵山川为世梁栋迈一徳以齐俗舍至诚而协中往者董正武经毗参公铉折冲出于樽俎威令被乎夷戎茂功越成优诏均逸虽帝尧四岳之任下统诸侯而姬旦九罭之诗咸思衮服矧惟注意固亦匪朝闇于知人幸兹守土诚陶钧之远及趋棨防而无縁仰冀上为庙朝益绥福祉
　　与知府龙图启
　　右某仰止英辉藐焉陋国顾恪居之鞅掌曾奏记之差池非敢自疎诚独内愧何徳宇之宽裕循雅故之勤隆贬损音题开谕防蔽于传玩而无斁辄藏弆以为荣伏惟某官积学渊通扶义倜傥以功业而为任急名教以济时仁政所加休声之所偃善民得职犷俗之革心天下想见其风主上方倚为相敢希慎重以塞具瞻
　　与知府龙图启
　　右某乆违符光寖易年籥方遘闵而潜处絶奏记而自通驰精棨扉萌吝心曲伏惟坐镇多暇味腴积中恭以某官政为吏师文入圣奥绍先觉之逸轨含正始之古音清徳镇浮休风偃俗诚明堂之良榦亦太室之元龟曩者典领大农总司邦计忧思独远谋谟至深暂违近班求全而或毁旁询余议皆仰而益光顾彼价藩岂淹大用缅冀俯顺炎燠倍颐寝兴
　　与许州龙图启
　　右某伏防迂念旧治寄声下寮在谦尊之光诚有余裕愿朴鄙之质非所勉任窃承弭节便时涓日树政去思未解条教复新虽岩石之瞻以淹远致而方面之寄可谓允懐某近驰悃诚谅布聼览怅云雾之益骤远坐隅惟燕雀之依仍在宇下敢冀为国自重少副区区
　　与滑州龙图启
　　右某愿游藩篱望见风采幸被外台之檄尚叩大府之严接淅于行趋尘在近伏惟绥万夫之政道六气之和徳业优优吉祥止止矧闻膺镇圭之召修卓马之朝舍人治装方隆相汉之望霖两审象即颁命説之篇仰冀上为倚毗倍宁寝处
　　与审官龙图启
　　右某缅违英表洊易流隂百忧忘生殆无视息之意三年俟放独作羇孤之臣虽辱赐环犹弃居郡藐漂沦而是惧嗟僻陋之见容简记差池精爽飞越惟雅素之甚厚冀神照之未忘近承雍容清严左右顾问矧导和之有术固锡福以弥冲恭惟某官贤业几深徳华彪蔚宿负致君之略况多正始之风宜防弼谐益观治象谅在匪伊之夕即颁诞告之书某过被诏函远分使指趋阶符而尚远摇心旆以增劳冀顺天和允副时望
　　与经略龙图启
　　右某启伏审升荣内阁临统西师图书之渊固归徳望屏翰之地宜在伟人实亦朝廷之华岂伊交游之宠伏惟某官猷为英亮神检邃深直清播于当时功烈效于已试犹屈方面之任寄外御之忧傥周九命之崇尚先作牧汉三公之选必更治民订之舆情又可前贺某叨膺符守往继治规自顾空疎窃所欣预
　　与知郡屯田启
　　右某偃伏髙风想见英采徇挈缾于吏局絶捧谒于宾闳过辱流谦特迂华检缅荷勤渠之眷秪舒郁结之悰伏惟某官伟度渊停敏材锋出方摅远到之蕴以极冥升之基岂伊近藩乆淹令望冀慎卫生之术少宽引领之懐
　　上参政谏议启
　　右某伏覩邸报窃审某官光被佥俞毗参大政贰公演化方茂太平之风间世得贤实快具瞻之望恭以某官徳辉华国智略该时经纬之气甚髙王霸之术独茂施之为政卓尔絶伦固宜主上极注意之求朝廷期迓衡之美岂独不宾之国未康之民偃薄乎威声渗漉乎仁教某职居守土礼絶没阶仰跂虹蜺之光俯同燕雀之贺
　　上枢宻谏议启
　　右某忝预搢绅之后得游化钧之中洒濯至和奔走贱事以谓竿牍之礼不足以自通然其燕雀之诚则深于预附惟均调丕律燕翼大猷神明降休福祉如响伏以某官具体元哲炳灵崧髙蹈先觉之英规蕴庻几之贤业所以经国尊主扶世导民莫非正始之风以趋大中之极功徳并茂辉光日新故出临价藩则万夫恱服入赞上枢则百工咸熙葢折冲两楹之间而寝兵万里之外上方博采舆诵稽古懿经将正富民之封母觖在庭之望敢冀上为宗社精调寝兴
　　上枢宻谏议启
　　右某伏审某官光膺诏册荣贰枢衡伏惟庆慰恭以某官徳重国基道邻圣奥用经济为已任以忠肃得士心致君之规期于熙盛康世之度实効忧勤下推具瞻之谣上揆可乆之业所以増重宗稷覃化朔南时论翕然佥选斯在命下之日海内写懐皆习闻于訏谋已想见于风采伏惟三后之治髙并羲轩四辅之贤今得伊召太平可翘足而待盛徳方随流而攘某忝聫具寮庆覩休遇莫谐班贺但极驩心瞻望符阶不任抃激之至
　　与龙图谏议启
　　右某近修贺牍辄枉嗣音仰厚睠之过隆抚懦衷而増感伏以某官道隮圣壸名耸朝端入赞靖渊之谟出寄蕃宣之重声猷絶拟功业并崇而雅素不忘劳谦益甚夫以教化为任必敦恺悌之风仰咏诲言只钦徳望尚阻侍前之便更深引领之懐伏冀上为庙祧倍宁寝履
　　与龙图谏议启
　　右某倥偬官曹淹留荆楚地处南海几絶马牛之风知慙小夫遂忘竿牍之礼永惟僻陋无以奋飞近审赐方底之书急追锋之召佥俞允属柄任必归远方传闻通夕载抃矧以某官智穷精祲学富渊源防继事而皆得其宜主盛徳而不牵于俗圣朝所以简照多士所以推贤名泽并流功业已试方旌华国之望以正富民之封敢冀上为倚毗倍宁寝餗不任恳恳之至
