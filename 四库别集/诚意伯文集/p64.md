<!-- { "loadSidebar": true } -->
　　瓠里子之艾谓其大夫曰日君之左服病兽人曰得生马之血以饮之可起也君之圉人使求仆之骖仆难未与也大夫曰杀马以活马非人情也夫何敢瓠里子曰仆亦窃有疑焉虽然亦既知君之心矣愿因而有所请仆闻有国者必以农耕而兵战也农与兵孰非君之民哉故兵不足则农无以为卫农不足则兵无以为食兵之与农犹足与手不可以独无也今君之兵暴于农而君不禁农与兵有讼则农必左耕者困矣是见手而不见足也今君之圉人见君之不可无服而不见仆之不可无骖也昔者陈胡公之元妃太姬好舞于是宛丘之人皆防其桑而植栁仆窃为君畏之
　　宋王偃恶楚威王好言楚之非旦日视朝必诋楚以为笑且曰楚之不能若是甚矣吾其得楚乎羣臣和之如出一口于是行旅之自楚适宋者必搆楚短以为容国人大夫传以达于朝狃而扬遂以楚为果不如宋而先为其言者亦惑焉于是谋伐楚大夫华犨谏曰宋之非楚敌也旧矣犹犪牛之于鼢鼠也使诚如王言楚之力犹足以十宋宋一楚十十胜不足以直一败其可以国试乎弗听遂起兵败楚师于颍上王益逞华犨复谏曰臣闻小之胜大也幸其不吾虞也幸不可常胜不可恃兵不可玩敌不可侮侮小人且不可况大国乎今楚惧矣而王益盈大惧小盈祻甚至矣王怒华犨出奔齐明年宋复伐楚楚人伐败之遂灭宋
　　越王燕羣臣而言呉王夫差之亡也以杀子胥故羣臣未应大夫子余起而言曰臣尝之东海矣东海之若防于青渚禺彊防焉介鳞之从者以班见防出鼈延颈而笑防曰尔何笑鼈曰吾笑尔之蹻跃而忧尔之踣也防曰我之蹻跃不犹尔之防跛乎且我之用一而尔用四四犹不尔恃也而笑我乎故跂之则赢其肝曵之则毁其腹终日匍匐所行几许尔胡不自忧而忧我也今王杀大夫种而走范蠡四方之士掉首不敢南顾越无人矣臣恐诸侯之笑王者在后也王黙然
　　即且与蝁遇于疃蝁褰首而逝即且追之蹁旋焉绕之蝁迷其所如则呀以待即且摄其首身弧屈而矢发入其吭食其心齧其防出其尻蝁死不知也他日行于煁见蛞蝓欲取之蚿谓之曰是小而毒不可触也即且怒曰甚矣尔之欺予也夫天下之至毒莫如蛇而蛇之毒者又莫如蝁蝁噬木则木翳齧人兽则人兽毙其烈犹火也而吾入其肮食其心葅鲊其腹肠醉其血而饱其膋三日而醒融融然夫何有于一寸之蜿蝡乎跂其足而凌之蛞蝓舒舒焉曲直其角喣其沫以俟之即且黏而顚欲走则足与须尽解解防防而卧为螘所食楚有养狙以为生者楚人谓之狙公旦日必部分众狙于庭使老狙率以之山中求草木之实赋什一以自奉或不给则加鞭棰焉羣狙皆畏苦之弗敢违也一日有小狙谓众狙曰山之果公所树与曰否也天生也曰非公不得而取与曰否也皆得而取也曰然则吾何假于彼而为之役乎言未既众狙皆寤其夕相与伺狙公之寝破栅毁柙取其积相携而入于林中不复归狙公卒馁而死郁离子曰世有以术使民而无道揆者其如狙公乎惟其昏而未觉也一旦有开之其术穷矣
　　防人衣狻猊之皮以适圹虎见之而走谓虎为畏己也返而矜有大志明日服狐裘而往复与虎遇虎立而睨之怒其不走也叱之为虎所食邾娄子泛于河中流而溺水涡喣而出之得壶以济岸以为天祐已也归而不事鲁又不事齐鲁人伐而分其国齐弗救君子曰无畏者祸之本乎惟有徳可以受天祥祥不妄集圣人实有之犹内省而惧畏其不能胜也而况敢自祥乎非祥而以为祥丧其心矣其能免乎
　　郁离子谓姬献曰吾尝防汝泗之间见丛祠焉其中为天仙其左右为鬼伯天仙之祠香烛之外无物而鬼伯之祠击钟烹羶明膏火穷昼夜今子之庭无雨旸寒暑皆如市鹅羊鸭鸡之声哑嚄嘈囋不得闻人语吾隠子之不能为天仙而为鬼伯也明年而败于匏瓜之墟姬献死焉
　　有献陵鲤于商陵君者以为龙焉商陵君大悦问其食曰螘商陵君使豢而扰之或曰是陵鲤也非龙也商陵君怒抶之于是左右皆惧莫敢言非龙者遂从而神之商陵君观龙龙巻屈如丸倐而伸左右皆佯惊称龙之神商陵君又大悦徙居之宫中夜穴甓而逝左右走报曰龙用壮今果穿石去矣商陵君视其迹则悼惜不已乃养螘以伺兾其复来也无何天大雨震电真龙出焉商陵君谓为豢龙来矢螘以邀之龙怒震其宫商陵君死君子曰甚矣商陵君之愚也非龙而以为龙及其见真龙也则以陵鲤之食待之卒震以死自取之也谷之人畏日恒穴土而居隂有蛇焉能作雾谨事之出入慿焉于是其国昼夜雾巫绐之曰吾神已食日矣日亡矣遂信以为天无日也乃尽废其穴之居而处垲羲和氏之子之崦过焉谓之曰日不亡也今子之所翳者雾也雾之氛可以晦日景而焉能亡日日与天同其久者也恶乎亡吾闻之隂不胜阳妖不胜正蛇隂妖也鬼神之所诘雷霆之所射也今乘天之用否而逞其奸又因人之譌以凭其妖妖其能久乎夫穴子之常居也今以譌致妖而弃其常居蛇死雾必散日之赫其可当乎国人谋诸巫巫恐泄其绐遂沮之未期月雷杀其蛇蛇死而雾散冥谷之人相呴而槁
　　粤人有采山而得其大盈箱其叶九成其色如金其光四照以归谓其妻子曰此所谓神芝者也食之者仙吾闻仙必有分天不妄与也人求弗能得而吾得之吾其仙矣乃沐浴齐三日而烹食之入咽而死其子视之曰吾闻得仙者必蜕其骸人为骸所累故不得仙今吾父蜕其骸矣非死也乃食其余又死于是同室之人皆食之而死郁离子曰今之求生而得死者皆是之类乎故张罔以逐禽使无所逃而获非不知而不避者也设食而机之则其获也皆非知之而不避者也南方有鸟五采而象鳯名曰昭明其性好乱故出则天下起兵西方有兽斑文而象虎名曰驺虞其性好仁故出则天下偃兵其不知者莫不以为鳯与虎也今天下之人孰不曰予有知也由此观之远矣












　　诚意伯文集巻十七
　　钦定四库全书
　　诚意伯文集巻十八
　　明　刘基　撰
　　郁离子二
　　枸橼第六
　　梁王嗜果使使者求诸呉呉人予之橘王食之美他日又求焉予之柑王食之尤美则意其犹有美者未予也惎使者聘于呉而密访焉御儿之鄙人有植枸橼于庭者其实大如使者见而愕之曰美哉煌煌乎柑不如矣求之弗予归言于梁王梁王曰吾固知呉人之靳也命使者以币请之朝而进之荐而后尝之未毕一瓣王舌缩而不能咽齿柔而不能咀鼻顣頞以让使者使者以诮呉人呉人曰吾国果之美者橘与柑也既皆以应王求无以尚矣而王之求弗置使者又不询而观诸其外美宜乎所得之不称所求也夫木产于土有土斯有木于是乎果实生焉果之所产不惟呉王不徧索而独求之呉吾恐枸橼之日至而终无适王口者也公仪子为政于魏魏人淳于獝以才智自荐公仪子试而知其弗任也退之淳于獝之西河西河守使人道而入诸赵赵人以为将西河守谓公仪子曰是必疚赵矣赵疚魏国之利也公仪子愀然不悦曰如大夫言是魏国之耻也昔者由余戎人也由余入秦秦穆公用之由余贤秦人不敢轻戎吾惧赵人之由是轻魏也
　　泗水之滨多美石孟尝君为薛公使使者求之以币泗滨之人问曰君用是奚为哉使者对曰吾君封于薛将崇宗庙之祀制雅乐焉防君之石无以为之磬使人敬请于下执事惟君图之泗滨人大喜告于其父老斋戒肃使者以车十乘致石于孟尝君孟尝君馆泗滨人而置石于外朝他日下宫之磶阙孟尝君命以其石为之泗滨人辞诸孟尝君曰下邑之石天生而地成之昔者禹平水土命后防取而荐之郊庙以谐八音众声依之任土作贡定为方物要之明神不敢防也君命使者来求于下邑曰以崇宗庙之祀下邑之人畏君之威不敢不供斋戒肃使者致于君君以置诸外朝未有定命不敢以请今闻诸馆人曰将以为下宫之磶臣实不敢闻弗谢而走诸侯之客闻之皆去于是秦与楚合谋伐齐孟尝君大恐命驾趣谢客亲御泗滨人迎石登诸庙以为磬诸侯之客闻之皆来秦楚之兵亦解君子曰国君之举不可以不慎也如是哉孟尝君失信于一石天下之人疾之而况得罪于贤士哉虽然孟尝君亦能补过者也齐国复彊不亦冝乎
　　越王使其大夫子余造舟舟成有贾人求掌为工子余弗用贾人去之呉因王孙率以见呉王且言越大夫之不能用人也他日王孙率与之观于江作江中之舟扰则枚指以示王孙率曰某且覆某不覆无不如其言王孙率大奇之举于呉王以为舟正越人闻之尤子余子余曰吾非不知也吾尝与之处矣是好夸而谓越国之人无已若者吾闻好夸者恒是已以来多谀谓人莫若已者必精于察人而闇自察也今呉用之偾其事者必是夫矣越人未之信未几呉伐楚王使操余皇浮五湖而出三江迫于扶胥之口没焉越人乃服子余之明且曰使斯人弗试而死则大夫受遗才之谤虽咎繇不能直之矣
　　越人寇不韦避兵而走剡贫无以治舍徘徊于天姥之下得大木而庥焉安一夕将斧其根以为薪其妻止之曰吾无庐而托是以庇身也自吾之止于是也骄阳赫而不吾灼寒露零而不吾凄飘风扬而不吾凓雷雨晦而不吾震撼谁之力耶吾当保之如赤子仰之如慈母爱之如身体犹惧其不蕃且殖也而况敢毁伤之乎吾闻之水泉缩而潜鱼惊霜钟鸣而巢鸟悲畏夫川之竭林之落也鱼鸟且然而况于人乎郁离子闻之曰哀哉是夫也而其知不如一妇人也呜呼岂独不如一妇人哉则亦鸟鱼之不若矣
　　东瓯之人谓火为虎其称火与虎无别也其国无陶冶而覆屋以茅故多火灾国人咸苦之海隅之贾人适晋闻晋国有冯妇善搏虎冯妇所在则其邑无虎归以语东瓯君东瓯君大喜以马十驷玉二防文锦十纯命贾人为行人求冯妇于晋冯妇至东瓯君命驾虚左迎之于国门外共载而入馆于国中为上客明日市有火国人奔告冯妇冯妇攘臂从国人出求虎弗得火迫于宫肆国人拥冯妇以趋火灼而死于是贾人以妄得罪而冯妇死弗寤
