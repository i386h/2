<!-- { "loadSidebar": true } -->
　　泉涸【固】隂沍【互】寒日北至而含冻此焉清暑【综曰九甘泉其处常隂寒日北至谓夏至时犹沍寒而有冻帝或避暑于甘泉宫故云清暑　善曰左氏传申丰曰涸隂沍寒汉书曰夏至于东井北近极故晷短为温暑上林赋曰盛夏含冻裂地　良曰涸坚沍闭也日北夏至时也九甘泉之地寒气坚闭至此时犹含冻焉可以清肃其暑气】尔乃广衍沃野厥田上上寔为地之奥区神臯【综曰神臯接神之声　善曰郑周礼注曰下平曰衍汉书曰秦地沃野千里尚书曰雍州厥田惟上上汉书曰自古以雍州积髙神明之隩故立畤郊上帝诸神祠皆聚之广雅曰臯局也谓神明之界局也　铣曰寔实奥美也神者美言之泽畔曰臯】昔者大帝悦秦缪【目】公而觐之飨以钧天广乐帝有醉焉乃为金策锡用此土而翦诸鹑首【综曰大帝天也翦尽也　善曰山海经曰阆风之山或上倍之是谓圃或上倍之是为大帝之居史记曰赵简子疾扁鹊视之曰昔缪公常如此七日而寤寤之日告公孙支曰我之帝所甚乐帝告我晋国且大乱今主君之疾与之同二日简子寤曰我之帝所甚乐与百神游于钧天广乐九奏万舞不类三代之乐其声动心虞喜志林曰喭曰天帝醉秦暴金误陨石坠谓秦穆公夣天帝奏钓天乐已有此喭列仙传讃曰秦穆公受金策祚世之业汉书曰自井至柳谓之鹑首之次秦之分也尽取鹑首之分为秦之境　济曰觐见也言天悦缪公而见之】是时也并为彊国者有六【综曰韩魏燕赵齐楚】然而四海同宅西秦岂不诡哉【综曰宅居也诡异也初穆公梦然后六国竟灭秦果并而居之岂不异哉　济曰言六国皆为秦并而居之岂不异哉】自我髙祖之始入也五纬相汁【五臣作叶】以旅于东井【综曰五纬五星也善曰汉书曰汉元年十月五星聚于东井沛公至灞上又曰以厯推之从歳星也此髙祖受命之符方言曰汁叶也之十切郭璞曰叶和也　向曰旅列也言髙祖入关五星合列于东井东井星属秦分】娄敬委辂【胡格】干【干】非其议天啓其心人惎【忌】之谋及帝图时意亦有虑乎神祗宜其可定以为天邑【综曰天啓谓五星聚也惎教也谓娄敬之谋言髙帝图此居之时意亦以虑于天地隂阳而思可宜定以为天邑善曰汉书娄敬脱挽委辂曰臣愿见上言便宜说丄曰陛下都洛阳不如入关中言娄敬贫乏人不合干上妄议其説允合帝心汉书音义曰辂谓以木当胸以挽辇也薛君韩诗章句曰干正也谓其议非而正之尔雅曰图谋也尚书曰敢求尔于天邑商　铣曰委脱也辂鹿车也干正也言娄敬之脱弃鹿车以议都洛阳为非而正之天啓谓五星之聚惎谋也人谋谓娄敬也帝髙祖也言髙祖图此之时亦有虑神祗之征宜定以为天邑天邑帝都也】岂伊不防思于天衢岂伊不懐归于枌【汾】榆天命不滔【五臣作謟土刀切】畴敢以渝【综曰伊惟也防敬也言此时岂惟不敬思居天气四交之处邪谓东京也懐思也枌榆丰社髙祖所起也岂惟不思归处枌榆社之域都于洛邑也渝易也天使都长安谓五星聚于东井也　善曰汉书曰髙祖祷丰枌榆社张晏曰枌白榆也社在丰东北一十五里左氏传曰子髙曰天命不滔滔与謟音义同　良曰天衢洛阳也謟善也言我岂惟不思洛阳不懐归丰社天命不善故不都也谁敢易之】于是量径轮【五臣作经纶】考广袤【茂】经城洫【呼域】营郭郛取殊裁【去】于八都岂稽【善作啓】度于徃旧【综曰南北为径东西为广洫域池也裁制也八都犹八方也啓开也言采取八方异制以为宫室之巧非复遵往日之故法也善曰周礼大司徒掌九州之地广轮之数郑曰轮纵也説文曰南北曰袤周礼广八尺深八尺谓之洫公羊传曰郛者何域外大郭也　济曰量度也经纶广袤谓东西南北也言经营城洫郭郛皆殊异八方之都邑岂考于往故旧制】尔乃览秦制跨周法狭百堵之侧陋増九筵之迫胁【综曰跨越也因秦制故曰覧比周胜故曰跨之也诗曰筑室百堵今以为陋周礼曰明堂九筵今又増之也　济曰迫胁迫窄也周宣王筑室百堵五板曰堵周制明堂中广九筵九尺曰筵言欲观秦之制越周之法度以百堵为侧陋九筵为迫窄故増广之】正紫宫于未央表峣阙于阊阖【综曰天有紫微宫王者象之紫微宫门名曰阊阖宫门立阙以为表峣者言髙逺也　善曰辛氏三秦记曰未央宫一名紫防宫然未央为总称紫宫其中别名向曰峣髙也阊阖天门也言法紫防以造未央立髙阙以象天门】防龙首以抗殿状嵬峩以岌【鱼立】嶫【五合】亘【古邓】雄虹之长梁结棼【汾】橑【老】以相接【综曰抗举也亘径度也虹蝃蝀也谓殿梁皆径度朱画五色如蝃蝀蝃蝀有雌雄雄者色鲜好　善曰三辅黄图曰日营未央因龙首以制前殿上林赋曰嵯峨防嶫此之谓也楚辞曰建雄虹之采旄説文曰棼屋栋也橑椽也　铣曰龙首山名防之构殿于上故言抗抗举也嵬峩岌嶫髙壮貌】蔕【帝】倒茄【加】于藻井披红葩【普华】之狎猎饰华榱【衰】与璧珰【当】流景曜之韡【五臣作暐音伟】【于刧反　综曰茄藕茎也以其茎倒殖于藻井其华下向反披狎猎重接貌藻井当栋中交木方为之如井干也华榱画其榱也曜光也暐言明盛也　善曰声类曰蔕果鼻也尚书传曰藻水草之有文者风俗通曰今殿作天井井者东井之象也菱水中之物皆所以厌火也说文曰葩华也西都赋曰裁金璧以饰珰韦昭曰裁金为璧以当榱头景光景也　铣曰蔕根也狎猎花叶参差貌华榱谓彩椽也以璧珰饰椽头也光色曜日而明盛】雕楹玉磶【昔】绣栭【而】云楣三楷重轩镂槛文防【音毗　综曰栭斗也楣梁也皆云气画如绣也槛阑也皆刻画又以大板广四五尺加漆泽焉重置中间阑上名曰轩　善曰西都赋曰雕玉瑱以居楹説文曰楹柱也广雅曰磶礩也磶与舄古字通王襃甘泉颂曰采云气以为楣西都赋曰重轩三阶王襃甘泉颂曰编瑇瑁之文防声类曰防屋连绵也　济曰楹柱也栭楶也雕刻也绣画为绣文云画云饰之殿有三阶轩槛栏也防连檐也言皆饰为文彩】右平左墄【仓则】青琐丹墀【综曰墄限也谓阶齿也天子殿髙九尺阶九齿各为九级其侧阶各中分左右左有齿右则滂沱平之令辇车得上　善曰西都赋曰左墄右平汉书曰赤壁青琐音义曰以青画户边镂中王逸楚辞注曰文如连琐汉官典职曰丹漆地故称丹墀向曰言阶右平坦左致墄墄阶级也青琐防也以青饰之丹墀阶也以丹漆涂之】刋层平堂设切【五臣作砌】厓隒【宜检反　综曰刋削也　善曰郭璞山海经注曰层重也太经注曰堂髙也切与砌通説文曰隒厓也　向曰层累堂髙也厓隒边限也谓削累其阶令平髙设砌以为边限】坻【墀】崿鳞眴【询】栈【仕眼】齴【眼】巉【助奄】崄【宜检反　综曰殿基之形势也　善曰广雅曰坻除也文字集略曰崿崖也埤苍曰眴音荀鳞眴无涯也栈崄皆髙峻貌　向曰皆殿阶髙峻之貌】襄岸夷涂修路峻险【综曰襄谓髙也夷平也峻升也险危也　向曰岸殿阶也言殿阶之上涂路甚平而长然升者谓之危】重门袭固奸宄是防仰福帝居阳曜隂藏【综曰奸邪也窃寳曰宄帝居谓太防宫五帝所居福犹同也太防宫阳时则见隂时则藏言今长安宫上与之同法矣　善曰周易曰重门击柝以待暴客淮南子曰闺门重袭以避奸贼郭璞尔雅注曰袭重也孔安国尚书传曰寇贼在外曰奸在内曰究　翰曰谓设重门以防寇贼也谓宫殿皆同天帝所居阳曜隂藏阳日也言光色可以曜日深邃可以藏隂】洪钟万钧猛虡【巨】趪趪【黄】负笋业而余怒乃奋翅而腾骧【综曰洪大也猛怒也三十斤曰钧县钟格曰笋植曰虡趪趪张设貌言大钟乃重三十万斤虡力猛怒故能胜之焉当笋下为两飞兽以背负又以板置上名为业腾超也骧驰也言兽负此笋业已重乃有余力奋其两翼如将超驰者　善曰周礼曰凫氏冩兽之形大声有力者以为钟虡　良曰猛谓兽也趪趪作力貌虡傍立木直曰笱横木曰业虡钟架跌也】朝堂承东温调延北西有玉台聨以昆德【综曰皆殿与台名　善曰尔雅曰延陈也説文曰聫连也　良曰温调玉台昆徳皆台殿之名】嵯峨崨嶫罔识所则【综曰形势也不能名其所法则　翰曰言形状髙峻不能识其法则】若夫长年神仙宣室玉堂【善曰三辅黄图曰长乐宫有神仙殿未央宫有宣室殿太玉堂殿长年亦殿名】麒麟朱鸟龙兴含章【善曰龙兴含章皆殿名也汉宫阙名有麒麟殿朱鸟殿　良曰皆馆名】譬众星之环极叛【判】赫【五臣本有盛】戏【羲】以煇【辉】煌【皇　综曰极北极也环犹绕也言宫观台榭楼阁之周于正殿如众星之绕北极也叛犹焕也赫戏炎盛也煇煌光耀也　善曰中宫天极星环之筐十三星藩臣西都赋曰焕若列宿紫宫是环淮南子曰焜昱错照耀煇煌　铣曰焕然光辉之盛】正殿路寝用朝羣辟大厦耽耽【都蓝】九户开辟【综曰周曰路寝汉曰正殿羣辟谓王侯公卿大夫士也屋之四下者为厦耽耽深邃之貌　善曰三辅三代故事曰大厦殿始皇造铜人十枚在殿前大戴礼曰明堂者古有之凡九室郑礼记注曰天子路寝制如明堂然则九室室有一户也説文曰辟开也　铣曰周曰路寝汉曰正殿皆朝见诸侯也大厦殿名以象明堂置九室室有一户故曰九户】嘉木树庭芳草如积髙门有闶【抗】列坐金狄【善曰韩诗曰緑防如蔶蔶积也薛君曰蔶緑防盛如积也防音竹毛诗曰臯门有伉与闶同郑礼记注曰臯之言髙也金狄金人也史记曰始皇收天下兵销以为金人十二各重千斤致于宫中　翰曰言嘉木芳草积之于庭如积言多也闶门限也金狄金人也谓列金人于门之左右】内有常侍谒者奉命当御外有兰台金马递宿迭居【音据叶韵　综曰常侍阉官谒者寺人也兰台台名　善曰奉传诏命而以当进也左传曰朱也当御蔡邕独断曰御进也凡进皆曰御金马门已见西都赋序尔雅曰递迭小雅曰迭更也　翰曰常侍谒者皆内官也奉命奉诏命以当进御兰台台名校书处也言递居此宿】次有天禄石渠校文之处【善曰三辅故事曰天禄石渠阁在大殿北以阁秘书　济曰天禄石渠皆阁名以校书】重【直龙】以虎威章沟严更之署徼【呌】道外周千庐内附卫尉八屯警夜廵昼【综曰虎威章沟未闻其意严更督行夜鼔署位也卫尉帅吏士周宫外于四方四角立八屯士士则傅宫外向为庐舍画则巡行非常夜则警备不虞　善曰西都赋曰徼道绮错汉书曰卫尉掌门卫屯兵孔安国尚书传曰警戒也　济曰武威章沟皆更署名徼道循更之道庐卫兵铺屋也言千者举大数也屯营也八营谓长水中垒屯骑武贲越骑步兵射声胡骑言此八营皆卫尉掌之昼夜廵警】植铩【所拜】悬【伐】用戒不虞【综曰植柱也善曰説文曰铩铍有镡也一曰鋋似两刃刀方言曰盾或谓之周易曰君子以除戎器戒不虞铍芳皮切　济曰植立也铩兵仗也虞度也打更木也言立兵击木以戒不虞之事】后宫则昭阳飞翔増成合驩兰林披香鳯皇鸳鸾【综曰皆后宫别名　善曰长安有合驩殿披香殿鸳鸾殿余亦皆殿名汉宫阙名有鳯皇殿】羣窈窕之华丽嗟内顾之所观【综曰观覩也谓内顾所覩皆盛好也　善曰毛诗曰窈窕淑女君子好逑小雅曰嗟发声也三畧曰将内顾则士卒慕之　良曰言羣女窈窕华丽也嗟叹声也言叹而内顾所见者皆美】故其馆室次舍采饰纎缛【辱】裛以藻绣文以朱緑【综曰采五色也纎细也　善曰周礼曰宫正掌宫中次舍郑礼记注曰次自循止之处説文曰缛繁采饰也西都赋曰裛以藻绣传毅七激曰楹桷雕藻文以朱緑铣曰言为馆室室次为舍息之处纎细缛繁也谓馆室之上纒饰藻绣朱緑之文】翡翠火齐【才计】络以美玉流悬黎之夜光缀随珠以为爥【综曰明月大珠夜则有光如烛　善曰翡翠鸟名也火齐玫瑰珠也六韬曰纣作琼室鹿台饰以美玉列子曰穆王为中天之台络以珠玉悬黎夜光随珠已见西都赋　翰曰火齐珠也悬黎璧也言以众寳饰之缀明珠于内以当夜爥】金戺【俟】玉阶彤庭煇煇【浑　综曰彤赤也煇煇赤色貌　善曰广雅曰戺砌也西都赋曰玉阶彤庭】珊【苏干】瑚【胡】琳碧瓀【而兖】珉【旻】璘【邻】彬【悲旻】珍物罗生焕若昆崘虽厥裁【去】之不广侈靡逾乎至尊【综曰璘彬玉光色杂也珍美之物罗列布见焕焉如昆崘之所生者谓其裁制虽事事狭小于至尊然其靡丽之好乃过之也　善曰珊瑚瓀珉已见西都赋山海经曰昆崘之墟有珠树文玉树防服传曰天子至尊　铣曰珊瑚珠树也琳碧瓀珉皆玉石璘彬杂色昆崘山天帝居也言以此珍寳之物罗布焕然如昆崘之上虽馆宇不至广大其雕饰华丽越于天子此説后宫】于是钩陈之外阁道穹隆属长乐与明光径北通于桂宫【综曰长乐桂宫皆宫名明光殿名　善曰钩陈已见西都赋穹隆长曲貌汉书武帝故事上起明光宫桂宫长乐宫皆辇道相属悬栋飞阎北度从宫中西上城至神明台　向曰钩陈宫署阁道飞陛也言此道穹崇然连长乐明光二殿径直也直北通桂宫】命般【班】尔之巧匠尽变态乎其中【综曰般鲁般一云公输之子鲁哀公时巧人尔王尔皆古之巧者也变竒也态巧也　善曰淮南子曰鲁般以木为鸢而飞之又曰王尔无所错其剞　济曰变态尽其竒态】于是后宫不移乐不徙悬门卫供帐官以物办【善曰上林赋曰庖厨不徙后宫不移刘向新语曰孟献子聘于晋韩宣子止而觞之饮三爵钟石之悬不移而具汉书曰卫尉掌门卫屯兵又汉成纪三辅长无供帐繇役之劳张晏曰帐帷帐也　良曰言帝游行之处宫人伎乐皆不移也悬乐架也牀帐之物皆以官办】恣意所幸下辇成燕穷年忘归犹弗能徧瑰异日新殚所未见【综曰瑰竒也殚尽也言竒异之好日日变易皆所未尝目见之物也　善曰孙卿子曰知物之理没世穷年不能徧也　向曰言天子所幸宫伎既多下辇之处即为燕乐虽穷年不归赤不能周徧言中间瑰竒尽未尝见之】惟帝王之神丽惧尊卑之不殊虽斯宇之既坦心犹凭而未摅【综曰坦大也凭满也摅舒也　向曰言虽宫室神丽犹恐与人臣不殊此宇既大心虽已满亦未摅散】思比象于紫防恨阿房之不可庐【综曰庐居也时阿房已壊故不得居也　济曰思法紫防宫之制作恨阿房之宫不足庐止】覛【脉】徃昔之遗馆获林光于秦余【综曰覛视也　善曰汉书音义瓉曰林光秦离宫名也　良曰秦始皇作故言秦余】处甘泉而爽垲【恺】乃隆崇而敷【综曰甘泉山名应劭曰甘泉在冯翊云阳县爽明也隆崇髙也敷犹延蔓也　善曰左传曰齐景公欲更晏子之宅曰请更诸爽垲者杜预曰就髙燥也翰曰爽明也垲大也】既新作于迎风増露寒与储胥【善曰汉书曰武帝因秦林光宫元封二年増通天迎风储胥露寒　铣曰武帝先作迎风馆于甘泉山后加露寒储胥二馆】托乔基于山冈直墆霓【五结】以髙居【综曰墆霓髙貌也　济曰乔髙也言阶髙而又在冈山之上墆霓然墆霓髙危貌】通天訬【五臣作眇】以竦峙径百常而茎擢上辬【五臣作瓣音葩】华以交纷下刻陗【七笑】其若削【综曰通天台名武帝元封二年作汉书旧仪云髙三十丈望见长安城訬髙也竦立也峙住也径度也倍寻曰常茎特也擢独出貌也瓣华敷大也刻陗升髙也　良曰通天台名峙立也倍寻曰常径凖也言竦然而立凖髙百常擢拔也茎擢如木上拔也辬华交纷言文防交错也刻削谓刻令险陗如削成也】翔鶤【昆】仰而弗逮况青鸟与黄雀伏櫺【零】槛而頫【五臣作俯】听闻雷霆之相激【综曰鶤大鸟青鸟黄雀皆小鸟翔髙飞也伏犹凭也櫺台上阑也頫低头也苍颉篇曰霆霹雳也言台之髙于上低头听雷声乃在下　善曰穆天子传曰鶤鸡飞八百里郭璞曰鶤即鹍鸡鹍与鶤同左传曰青鸟氏司启者也杜预曰靑鸟鸧鹒也战国策庄辛曰黄雀俯啄百粒頫古字音府　向曰言台髙大鸟之飞尚不及况小鸟乎俯下也谓伏于櫺槛下闻雷霆之声】栢梁既灾越巫陈方建章是经用厌【于冉】火祥营宇之制事兼未央【综曰兼犹倍也所以顺巫言　善曰汉书曰栢梁灾越俗有火灾复起屋必以大用胜服之于是作建章宫汉武故事云以香栢为之香闻数十里汉书刘向上疏曰项籍燔其宫室营宇　翰曰武帝时栢梁宫遭火越巫令帝起建章官以厌火祥其宫宇制度兼未央宫之大】圜阙竦以造【去】天若双碣【竭】之相望鳯鶱【轩】翥【之预】于甍【萌】标咸遡【素】风而欲翔【综曰甍栋也标末也遡向也谓作铁鳯皇令张两翼举头敷尾以臿屋上当栋中央下有转枢常向风如将飞者　善曰字书曰圜亦圆字甘泉赋曰直嶤嶤以造天孔安国尚书传曰造至也又曰碣石海畔山也又曰三山言相望也楚辞曰鳯鶱翥而飞翔説文曰鶱飞貌翰曰言阙上竦若至天如碣石之山相望】阊阖之内别风嶕【谯】峣何工巧
