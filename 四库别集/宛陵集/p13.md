<!-- { "loadSidebar": true } -->
　　古木含清吹池上增晚凉余怀本逹旷【谢少卿】聮此傲羲皇孤鸥可与狎【绛】幽岸足以觞幸有彭泽酒【尧臣】便同永嘉堂潘生起爲夀【维】王子齐陈章林端见新月【衍】草际闻寒螀照水萤影乱【良臣】拂筵蓼花香徘徊恋嘉境坐使归兴忘【少卿】
　　希深洛中冬夕道话有怀善慧大士因探得江字韵聮句
　　彼有上人者妙谈心所降【希深】逹空知不二观行本无双【尧臣】久阻飘花席因思响雪窗【希深】社中虽得逺方外自非厐【尧臣】梦幻慙他劫风尘厌此邦【希深】终期亲道树何必忆重江【尧臣】
　　希深本约游西溪信马不觉行过据鞍聮句
　　有意访西溪顺涂吟思迷及兹询野老已恨过芳蹊【希深】醉客但多兴幽禽空自啼无由驻金勒林表日光低【尧臣】
　　同希深马上口占送九舅入京城亲聮句
　　之子洛中来芳樽喜暂开人夸阿连少吾媿士衡才【希深】丹阙凤皇去清川鸿鴈回都门春色美相送思悠哉【尧臣】
　　玉麈尾寄傅尉越石聮句
　　斋中独何物持之想见君惟兹玊麈尾信美而有文夫子善谈道亹亹词如云在握昔同色倾坐今离羣【绛】况托怀袖好曽亲蕙兰薰常许助闲放扵焉探典坟既乃阻清燕复屈驱防蚊自殊白团扇未畏秋叶纷【尧臣】
　　风瑟聮句
　　窍竹漏天风张拟峄桐佳名从此得妙响未曽穷【希深】夜静危台上人闲皎月中依依听不足秋露满兰丛【尧臣】
　　冬夕会饮聮句
　　与君数夜饮唯恐酒盏空今我苦欲浅【尧臣】语志难此同陈编侑欢适【谢景初】间谑何魁雄婢子寒且倦【尧臣】主人哦不穷灯青屡结花【景初】煎响时鸣虫穴鼠暗出没【尧臣】风鴈髙雍容冰霜覆瓦屋【景初】貂狐输贵翁孤牀乏暖质【尧臣】苦语有澹工咀嚼患防小【景初】煨炮惊殻红落蟾斜入窍【尧臣】逺漏防递风醉心欺睡魄【景初】细书刺昬瞳吽呀闻争犬哮吼厌啼拨火乱赪豆附灸双弯弓干果硬迸齿【尧臣】寒齑酸满胷枯蛤擘无肉澹脯烧可饔语必造圣贤乐已过鼔钟纸窗幸未曙【景初】絮被令旋缝冻痹两股铁跑抓双鬓蓬脬尿既嬾溺裩虱唯欲烘器皿足缺齾捧执无妖秾儿女寒不寝【尧臣】僮仆困欲瞢岂无富贵徒笑此饥寒踪丈夫固有负道义久已充墨子不黔突齿辈且得封勉哉梅夫子塞者终自通【景初】
　　问荅【送九舅席上作】
　　金凿落【希深问】留赠行人须满酌银缾况有宜城醪及取春风花照灼
　　小屛风【问希深】座隔流尘素影融方牀六尺偃清昼慙无玉枕名通中
　　玉蟾蜍【希深问】厕君笔砚诚有诸可爱亭亭寒月照莹然四座凝冰壶
　　金错刀【问希深】连环交刃吹风毛美人赠我万钱贵何必翦犀夸孟劳
　　青云梯【问希深】尺木爲阶行勿迷劝修道业生羽翼天门九袭须攀隮
　　凤于飞【希深问】差差粹羽今逢时桐花正美矞雪乱家庭玉树须来仪


　　宛陵集卷十一
　　钦定四库全书
　　宛陵集卷十二　　　　　宋　梅尧臣　撰
　　拟李益竹窗闻风寄苖发司空曙
　　窗前风动竹声碎影仍緐冲扉忽自啓出误初迎门惊雀枝未定乳蜂窠暂翻飘飘一举袂聊更遟来辕
　　拟宋之问春日翦防花应制
　　上林花未有中禁防先成叶逐翦刀出蕊从妆粉生红緐内人手香染侍臣缨不是将春竞天心重发荣
　　郡閤阅书投壶和呈相国晏公
　　较量人世无穷乐罗列平生未见书聊奉投壶祭征虏休言击劒马相如画楼晚去闻寒角缥帙看来落蠧鱼日获诲言皆旧学不慙贫贱带经鉏
　　梅花
　　江南腊月前溪上照水野梅多少株豓薄自将同鹄羽粉寒曽不逐蜂须桃根有妹犹含冻杏树为邻尚带枯楚客且休吹玉笛清风飘尽更应无
　　拟张九龄咏燕
　　眇眇双来燕长年与社违任从新厯改只向旧巢归永日当人语轻寒逆雨飞自亲梁栋惯不识海鸥机
　　遟雪
　　风号大泽晚云覆女墙低惊霰夜将集广庭朝复迷莺鸣寒蔽日鴈泊冻生谿会待飘花密开轩意外题
　　欲雪复晴
　　阴云不成雪碧瓦有緐霜日气生帘额冰条结井牀飞乌鸣自乐古木昼仍僵谁意斗晴后苦寒胜北方
　　送防寺丞赴郢州
　　郢国当时唱犹传白雪眞问今非昔日和者几何人客自射飞鴈渔能供跃鳞芳洲堕马处吾祖汉名臣
　　闻角
　　一声催客梦星斗转西檐风卷梅花去愁从栁塞添马鸣霜满鬛龙泣冻生防髙树朝光动城头落海蟾
　　和人雪意
　　冻云低垂野逺树昬未分朝来庭竹上摵摵霰已闻扣门有兵吏嘉命传相君趋阁展熊席卷幔飘炉薰桂浆贮榼美马乳荐实蕡賔属两三人从容奉评文逺稽先儒言风赋可以群密置笔与砚唯待雪雰雰雪既不可待日暮人半醺明朝获方楮健思欲凌云
　　咏杨髙品马廏猢狲
　　尝闻养骐骥辟恶系猕猴供奉新教艺将军旧病偷聊看縁柱杪尚想傍崖头更祝南州使如拳试爲求
　　和欲雪二首
　　貂裘着不暖牙帐晓初开朔气还先及流风亦屡催拟闻人咏絮将见使传梅公复忧民畆龙沙几日来雪欲漫天落云初着地垂臂鹰过野健走马上冰迟公子多论酒骚人自咏诗都无少年意只卧竹窗宜
　　梅花
　　巳先群木得春色不与杏花爲比红薄薄逺香来涧谷疎疎寒影近房栊全枝恶折憎邻女短笛横吹怨楚童坠萼谁将呵在鬓蕊残金粟上【阙】虫
　　和十一月八日圃人献小桃花二絶
　　当时开向杏花后今日绽当梅萼前不畏雪霜何太甚緐英如火满枝然
　　前占寒食一百六筭到其时未合开丹豓已先灰管动不由人力与栽培
　　和梅花
　　时时不甘春着力年年能占腊前芳水边攀折此中女马上齅寻何处郎山舍更清栽作援凤楼偏巧学成妆团枝密叶都如雪野雀飞来翅合香
　　再送防寺丞赴郢州
　　弯弓落飞鸟少也向幽州来作汉官属耻为戎国留身轻抛马辔地暖厌狐裘惯见顔如玉江边问莫愁
　　拟王维观猎【晏相公坐中探赋】
　　白草南山猎调弓发指鸣原边黄犬去云外皁雕迎近出长陵道还看小苑城聊从向来骑回望夕阳平
　　拟陶潜止酒
　　多病愿止酒不止病不巳止之惧无欢虽病未宜止且欲止人事事止不经耳次诵止足言行当止田里田里止谁亲止乐山水美既止何所助唯酒与止喜以言止不止未必止为是止酒傥不瘳枉止徒可耻止亦随化迁不止等亦死慎勿道止酒止酒乃君子
　　拟杜甫玉华宫
　　松声溪色古中有鼯防鸣废殿不知年但与苍崖平鬼火出空屋未继华烛明暗泉发虚窦似作哀鸣黄金不变土玉质空令名当时从舆辇石马埋棘荆独来感旧物煎怀如沸羮区区人世间谁免此亏盈
　　拟韦应物残灯
　　照此寒夜中欲残红烬尾空堂灭复明独宿拟山鬼和十一月十二日与诸君登西园亭榭怀旧书事二首
　　冬日萧条公府清独将诸吏上髙城而今何处异畴昔铁墓下闻狐夜鸣
　　莎径依然见莎叶莲塘无复有莲花更看白水满城下説着当时龙骨车
　　和小雨
　　蛟龙潠白雾天外细蒙蒙霑土曽无迹昬林似有风卷旗妨酒舍湿翅下洲鸿稍见斜阳透西云一半红
　　拟韩吏部射训狐
　　黄昬月暗妖鸟鸣尨然钝质麤豪声凭凶自异立屋角潜事觜吻欲我惊岂知惯闻此丑狡呼集鬼物夸阴狞夕盗鸡雏无畏避曾遭弹射沉泥坑汝今病翼未甚愈还作旧态侵平明阳乌曈曈出东海照汝宜丧胆与精何爲世人苦憎汝汝常盗物资已荣傥有弓矢勿汚辱杀此非得去恶名养雏四三已相似眼脑实异鸾皇生一朝车轮翅堕地狐鼠入穴枭党烹
　　得韩持国书报新作茅庐
　　闻君作茅庐正在西轩西定移旧蔬圃稍改新药畦其髙如伯鸾况亦有隐妻今方汉徳盛不必之会稽
　　和新晴
　　云开日照防衣寒净埽平沙路已干吏散庭除少公事畦挑芽甲足春盘要听林上鸣禽变试步塘阴绿水寛谁咏陈根有微绿乌蟾易失似跳丸
　　清躬诗
　　所禀介且拙尝耻朋比爲皎皎三十年半语曽未欺身微德不着尚使人见疑省已当自责实负圣相知圣相虽明察不假束蕴辞扣言巳可罪引去岂非宜
　　尝惠山泉
　　呉楚千万山山泉莫知数其以甘味传几何若饴露大禹书不载陆生品尝着昔惟庐谷亚乆与茶经附相袭好事人砂缾和月注持参万钱鼎岂足调羮助彼哉一勺防唐突爲霖澍疏浓既不同物用诚有处空林癯面僧安比侯王趣
　　糟淮白
　　寒潭缩浅濑空潭多鲌鱼网登肥且美糟渍奉庖厨昔闻渔父贤尝勉楚人餔楚人怀沙死腹千嵗余今兹有遗意敢共杯盘疎
　　和腊前
　　汉家戍日看看近云景苍茫已歳昬欲验方书治百药预调飞走猎平原土人熏肉经春美宫女藏钩旧戏存独把冻醪惊节物草芽微动见庭萱
　　题腊药【尚书晏相公腊日投壶输诗七首便以腊日所用物赋先成四首上呈】
　　頽顔早觉衰乃借药扶持及此季冬日预脩来歳宜鼎成无犬见蜜炼有蜂知借问月中长年何所爲
　　腊酒【韦氏月録云腊日造四月成】
　　汲井辘轳鸣寒泉碧瓮盛欲爲三伏美方俟十旬清梦忆黄公舍徒闻韦氏名熟时梅杏小独饮效渊明
　　腊脯
　　畋猎得封兽割鲜爲腵脩易甘非爱日不败任经秋可用资賔豆何妨鄙荐防考之新月録美脆胜庖牛
　　腊笋
　　南山深竹养【去】下有鹧鸪鸣破腊初挑箘【吕氏春秋曰和之美竹越之簵箘】夸新欲比琼荐盘香更美案酒味偏清马援当时见曽将禹贡评【伏波至荔浦见冬笋上言禹贡厥包橘柚疑是谓也】
　　和挑菜【十二月十二日】
　　中圃本膏壤始觉气偏出土蓼甲红近水芹芽鲜挑以寳环刀登之馔玉筵僻逺尚含冻安占春阳前造物非有意地势使之然
　　和腊日
　　猎鼔逄逄奏寒冰齾齾消正怜风日暖不似雪霜朝敢问祠黄石休从击皁雕楚郊梅萼未垄麦已多苖
　　啄木二首【十二月十二日陪步后园所闻见】
　　城头啄枯杨城下啄枯桑朝啄不停咮暮啄不充肠寒风正洌洌蠧穴虫且僵况兹园林迥剥剥响何长食蠹非嫌蠧声来古木髙谁将琵琶防冩入相思槽
　　语鸩【此以上三首补前投壶所输七首】
　　客语南方鸩啄蛇掀巨石遂令山中人多窃禹步迹谁云不可转鸟啄犹能掷
　　和淮阳燕秀才
　　我官忝博士曽昧通经术前因辟书来亦不习文律循旧临学宫虎革被羊质倚席未能讲占牍聊置日朴钝既若兹媿彼啖枣栗今者登俊贤充诏冠庭实邦伯乃宗公惟帝旧良弼置醴饯以行行行季冬月骐骥入羁驾千里终不蹶慙予延防人安得结子韤心虽羡名场才命甘汨没禄仕二十年屡遘龙榜揭在昔见麻衣于今尽超越是以对杯觞谨严微敢忽宁唯畏后生自恨疎节骨肴羞罗食案包核备时物里妇或窥观户下红裙出归应愿生男生男付纸笔乃信读书荣况即服緼韠长歌食苹诗声澹异鸣瑟
　　和石昌言求牡丹栽
　　昔年药栏下已多香草名更移花本去聊助日边荣莫问西都品存吾旧友评会应包萼吐可与魏姚幷带土归金谷封根近玉京谪仙方醉咏不倚锦官城【欧阳永叔有花品】
　　和十二月十七日雪
　　穷冬劲腊已过半晓雪先春何处来岂是全资南畞麦多应不分北枝梅庭中未许野童埽林上唯愁狂吹催莫问园同赋客相如居右最爲才
