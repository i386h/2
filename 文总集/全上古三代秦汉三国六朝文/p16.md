<!-- { "loadSidebar": true } -->
　　武王问师尚父曰：「五帝之戒，可得闻乎？」师尚父曰：「黄帝云：「予在民上摇摇，恐夕不至朝。」故金人三缄其口，慎言语也。尧居民上，振振如临深渊。舜之居民上，矜矜乎如履薄冰。禹之居民上，栗栗如不满日。汤之居民上，翼翼乎惧不敢息。吾闻道自微而生，祸自微而成，慎终与始，完如金城。敬胜怠则吉，义胜欲则昌，日慎一日，寿终无殃。」（宋本《後汉。光武纪》建武二年注，《意林》一，《艺文类聚》二十三，《文选。张华女史箴》注，《御览》四百三十，又四百五十九，又五百九十三）
　　武王曰：「吾随师尚父之言，因为慎。书铭，随身自诫。其冠铭：「宠以著首，将身不正，遗为德咎」。书履：「行必虑正，无怀侥幸。」书剑曰：「常以服兵而行道，德行则福，废则覆」。书镜曰：「以镜自昭，则知吉凶」。书车曰：「自致者急，载人者缓，取欲无度，自致而反。」」（《御览》四百三十五百九十）
　　武王曰：「欲造起居之诫，随之以身。几之书曰：「安无忘危，有无忘亡，熟惟二者，必後无凶。」杖之书曰：「辅人无苟，扶人无咎。」」（《後汉。崔る传》注。）
　　门之书曰：「敬遇宾客，贵贱无二。」（《御览》一百八十三）
　　户之书曰：「出畏之，入惧之。」（《御览》一百八十四）
　　牖之书曰：「窥望审，且念所得，可思所忘。（《御览》一百八十八）
　　钥之书曰：「昏慎守，深察讹。」（《御览》八十四）
　　研之书曰：「石墨相著而黑，邪心谗言，无得污白。」（《艺文类聚》五十八，《初学记》二十一，《御览》六百五，《事类赋》注十五，《困学纪闻》五）
　　书锋：「忍之须臾，乃全汝躯。」（《意林》一）
　　书刀：「刀利皑皑，无为汝开。」（《意林》一）
　　书井：「源泉滑滑，连旱则绝。取事有常，赋敛有节」。（《意林》一）
　　弩之戟为翼，弩之书见奔远行，在才者与任武者也。（《书钞》一百二十五。案此文有衍误）
　　春三月，斗星为天关。战背天关，向天梁，敌不可当。（《初学记》七）
　　冬月，奎星为天关。（《初学记》七）
　　金人铭曰：「周太庙右阶之前，有金人焉，三缄其口。」而铭其背曰：「我古之慎言人也，戒之哉！毋多言，毋多事。多言多败，多事多害。」（《御览》三百九十。案《御览》引注云皇览云，出《太公金匮》。《路史。後纪》五云：「世谓太公作金人。」《太公金匮》：「公对武王之言，明黄帝所作。」）
　　日夜出者，纪纲灭。大臣专政，作威夺权，无救。大臣戕其主，夺其邦，其救也。亲仁贤，退骄佞，顺四时，布恩惠，赦天下，则日夜出，不为伤也。」（《开元占经》六引《尚书金匮》，疑即《太公金匮》异名。）
　　日还者，君不秉其政，舍法度，用私意，不任官职，而将自治，则日还。日还者，为日出而复下，下而复高，无救。当为大乱不轨，皆叛不从。其救也，正心固一，修古道，守正法，无忒业，则日还不为伤也。（《开元占经》六引《金匮》）
　　日斗者，人君内无聪明，邪臣争权。日斗者，无精，众人见乌其中，无救。期六十六日，王者亡其土地。其救，辟四门，来仁贤，受爵分职，循名责躬，则斗不为伤。（同上）
　　视不明，听不聪，则云气五色，蔽日月之明，无救，则群臣谋杀，关梁不通。其救，辟四门，求仁贤。（《开元占经》十一引《尚书金匮》）
　　◇阴符
　　案：《阴符》谓《阴符之谋》。《战国策》：「苏秦得《太公阴符》之谋。」《史记》作《周书阴符》，盖即《汉志》之《太公谋》八十一篇矣。云《周书》者，周时史官纪述，犹《六韬》称《周史》，诸引《周书阴符》或但称《周书》，验知非《逸周书》。录附太公之末，与《六韬》，《阴谋》《金匮》互出入，不嫌复见也。
　　文王昌曰：「吾闻之，无变古，无易常，无阴谋，无擅制，无更创，为此则不祥矣。」太公曰：「夫天下，非常一人之天下也。天下之国，非常一人之国也。莫常有之，惟有道者取之。古之王者，未使民，民化；未赏民，民劝，不知怒，不知喜，愉愉然其如赤子，此古善为政也。」（《御览》八十四引《周书》）
　　凡治国有三常，一曰君以举贤为常，二曰官以任贤为常，三曰士以敬贤为常。夫然，虽百代可知也。」（《初学记》十七，又《御览》四百二十引《周书阴符》）
　　年饥，上用舆曲不漆，矛戟缕缠，羽旄不择焉。（《御览》三百五十二引《周书》）
　　年不登，甲则缨滕，宫室不容。（注云：「甲不以组也。」《御览》三百五十五引《周书》）
　　容容熙熙，皆为利谋；熙熙攘攘，皆为利往。（《御览》四百四十九引《周书》）
　　武王不闭外门，以示无惧；去剑笏，以示无仇。（《御览》六百九十二引《周书》）
　　太公曰：「知与众同者，非人师也。大知似狂。不痴不狂，其名不彰。不狂不痴，不能成事。（《御览》七百三十九引《周书。阴符》）
　　武王营洛邑未成，四海之神皆会，曰：「周王神圣，当知我名。若不知，水旱败之。」明年，雨雪十馀旬，深丈馀，五丈夫乘车，从两骑，止王门。太公曰：「车骑无迹，谓人之变。」乃使人持粥进之曰：「不知客尊卑何从。」骑曰：「先进南海御，次东海御，次北海御，次西海御，次何伯，次风师，次雨师。」武王问太公并何名，太公曰：「南海神名祝融，东海神名句芒，北海神名玄冥，西海神名蓐收。」（《五行大义》第二十二篇引《周书》）
　　人感十而生，天行五，地行五，合为十也。（《五行大义》第二十三篇引《周书》）
　　春为牝阵，弓为前行；夏为方阵，戟为前行；季夏圆阵，矛为前行；秋为牝阵，剑为前行；冬为伏阵，为前行，是谓五阵。（《御览》三百一引《周书》）
　　太公曰：「步贵知变动，车贵知地形，骑贵知别经奇道，故三军同名异用。可往而无以还者，车之死地；越险绝阻，乘敌远行者，车之竭地；前易後险，车之困地；容车贯阻，出而无返者，车之患地；左险右易，上陵仰阪，车之逆地；深堑黏土，车之劳地；隐带横亩，犯历深泽者，车之坏地；日夜霖雨，旬月不止，泥淖难前，车之陷地；凡骑以陷敌而不能破敌，敌人走，以步骑反击我後，此骑之败地也。追北逾限，长驱不止，敌伏我两旁，又绝我後，此骑之困地也。往无以返，入无以出，陷于天井，填于地牢，此骑之死地也。所由入者隘，所由去者远，彼弱可以击我强，少可以击我众，此骑之没地。大涧深谷，蓊秽林草，此骑之竭地。左右有水，前有大阜，後有高山，战于两水之间，乘敌过邑，是谓表里相合。左有深沟，右有峭坑，高下与地平，睹之广易进退相敌，北并骑之陷地。污下沮泽，进退渐洳者，骑之患地。拙将之所以见擒，明将之所以务避也。（《通典》一百五十九引《周书阴符》。案与《六韬》《战车》《战骑》二篇大同小异）。
　　成王将加元服，周公使人来零陵，取文竹为冠。（《御览》六百八十四引《周书》）
　　◇兵法
　　践尔兵革，审权矩，应诈纵，谋出无孔。（《诗。大明》疏引太公授《兵钤之法》）
　　坎名大刚风，乾名折风，兑名小刚风，艮名凶风，坤名谋风，巽名小弱风，震名婴儿风，离名大弱风。大刚风者，大阴之气，好杀故刚。折风者，金强，能摧折物也。小刚风者，亦金杀故也。凶风者，艮在鬼门，凶害之所也。谋风者，坤为地，大阴之本，多阴谋也。小弱风者，巽为长女，故称弱也。婴儿风者，震为长男，爱之故曰儿。大弱风者，离为中女，又弱於长女也。大刚小刚，客胜。大弱小弱，主人胜。凶有凶害之事，谋有谋逆之人。折为将死，婴儿风主人强。（《五行大义》第十七篇引《太公兵书》）
　　诸军出行，将令百官士卒曰：「某日出某门，吏士不得刈稼穑，伐树木，杀六畜，掠取财物，奸犯人妇女，违令者斩。（《通典》一百四十九引《覆军诫法》）
　　凡行军，吏士有死亡者，给其丧具，使归而葬，此坚军全国之道也。军人被创，即给医药，使谨视之。医不即治视，鞭之。军夜惊，吏士坚坐阵，将持兵，无ん哗动摇，有起离阵者斩。当交战，谨出入者，若近敌，当讥呵出入者。（《通典》一百四十九。案《通典》引太公《六韬》《太公兵法》，俱标「太公曰」，不出书名。今除《六韬》外，录入《太公兵法》）
　　夫出军征战，安营阵，以六为法，亦可方六百步，亦可六十步。量人地之宜，表十二辰，将军自居九天之上，竟一旬复徙。开牙门，常背建向破，太岁、太阴、太阳大将军，凡三军。不欲饮死水，不欲居死地，不居地柱，不居地狱。（注云：「死水者，不流之水；死地者，丘墓之间；地柱者，四下中高；地狱者，四高中下是也。」《通典》一百五十七）
　　日戴光，主大凶，期不出三年。（《开元占经》五引《太公兵法》）
　　日未入两竿而无光曜，其月必主死，一曰主忧。（同上）
　　日四背见，军在外有反者。（《开元占经》七引《太公兵法》）
　　日晕始起，前灭後币，而後成者，後面胜。日晕周币，东北偏厚，厚为福。东君在东北战，西南战败。日晕而珥，主有谋。十日不雨，兵起。日晕冠三珥，天子有喜，或有大赦，或拜大将军。日晕抱珥，喜气，曰晕黄者，主人有喜。（《开元占经》八）
　　日中蚀，海内兵大起，王公忧。两乌夹日，名为天鸡守日，主人君妻家谋夺君处，先数视君动静，欲行其志，天先见变戒之。（《开元占经》九）
　　弩之神，名远望。（《御览》三百四十八引《太公兵法》）
　　神后加四仲者，以为明堂宫，时天一出游八极之外，行窈冥之中，日昭其前，月昭其後。当此之时，天一自持玉弩执法，丞相劾不道者。（同上）
　　箭之神，名续长。（《御览》三百四十九）
　　戟之神，名大将。（《御览》三百五十二）
　　矛之神，名趺跄。（《御览》三百五十三）
　　◇决事占
　　太白犯毕口，大兵起，一岁罢。太白出东方，入毕口，车马贵易政。
　　太白犯参左股，战大胜。（《开元占经》四十九。）
　　◇阴秘
　　君不明，臣不忠，故日无光，月不明。见变不救，殃祸生。臣欲反，主失名。其救也：安百姓，用贤人，弱者扶，则无害。（《开元占经》五，又十一）
