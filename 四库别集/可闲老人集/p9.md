<!-- { "loadSidebar": true } -->
　　离骚比兴诸香草，不见三香入楚词。莫是岁寒将自异，众芳芜秽不同时。

　　雪夜寄史左丞

　　白雪相将一尺深，碧油窗合夜沉沉。党家更有人如玉，犹道春寒入绣衾。

　　题渔村晚照

　　在在溪湾尽晒罾，暮天秋水碧澄澄。几家渔舍云深处？红树寒山路惯登。

　　丹溪别业图，为周昉赋

　　文光万丈照丹溪，爱尔慈乌夜夜啼。父有遗经能敎子，草堂犹在此溪西。

　　题夏圭孤舟风雨图

　　此船载得许多愁，使我樽前感旧游。惆怅扬州十年梦，满江风雨泊瓜洲。

　　题归钓图

　　雨笠风蓑日往回，桃花流水碧山隈。潭中渔钓何能尽？收却纶竿归去来。

　　题溪居图

　　朝市尘埃若我何？幽栖好处是松萝。前溪若与天河接，夜夜水中星斗多。

　　绍兴客中除夕

　　一岁今朝是岁除，旅人况复在离居。从来牛女成惆怅，乌鹊桥边莫寄书。

　　翫月图

　　天地有情俱是感，兔蟾应自念婵娟。分明照见山河影，一岁无如此月圆。

　　家人辈开螯侑杯即事

　　东床敧枕未成眠，玉手开螯自可怜。得似瓮头狂吏部，江头风味落樽前。

　　题读碑图

　　未瞻鲁庙三缄口，且读曹娥八字碑。较智只争三十里，杨修谁说是男儿？

　　题枯木竹石二首

　　其一

　　风雪禁持百岁过，真成生铁铸枝柯。天寒翠袖能相倚，免得春来纒女萝。

　　其二

　　一勺水中藏白蜃，一毫端上画青蛇。世人只道韩湘子，药术能开顷刻花。

　　热

　　南州大暑何可当？雪冰不解三伏凉。夜深明月在天上，白露满湖荷叶香。

　　题画雨竹

　　江上数声湘女瑟，烟中一曲竹枝歌。叶间有恨俱成泪，只为曾承雨露多。

　　题桶底图

　　不向粟中藏世界，却来桶底画楼台。分明记得麻姑语，清浅蓬莱水一杯。

　　题渔樵闲话图

　　渔樵本自不同科，何事停桡话更多？说与别人都不信，夜来风雨湿青蓑。

　　题徽庙画鹌鹑

　　长白山前马似龙，相将风火入深宫。君王苦好丹青笔，犹恐鹌鹑画未工。

　　题茅堂雪景图

　　草堂有客何为者？应爱山川雪未消。床上一壶堪独酌，风流不减霸陵桥。

　　闲居春尽

　　几日春残不在家，阶前开徧粉团花。再看又是明年事，酒滴东风惜岁华。

　　题渊明像

　　典午功名等羽毛，区区州县亦徒劳。折腰五斗无人识，只有归来最是高。

　　升仙坛

　　坛上春风长紫苔，当时仙驾此徘徊。山中老尽千年树，化鹤何因一再来？

　　题王若水画翎毛二首，其一

　　喔喔雄鸡趁晓光，岂同雌雉在山梁？云中鹰隼无虚爪，羽翼低飞好自防。

　　其二

　　东风吹水碧漪漪，不放桃花自在飞。莫怪野鳬惊不定，溪头弋者未忘机。

　　题道士王东甫图画

　　金银楼阁在三山，东甫何妨屡往还？信是神仙在平地，鹤飞元不离人间。

　　寄报国寺渭清远上人（时张氏筑城。）

　　谁设严关一两重？直敎隔断白云踪。城中何限萧家寺？不把三间事远公。

　　桂花仙子图

　　秋云几片剪衣裳？吹尽西风骨更香。明月不应生洛浦，又添情思恼陈王。

　　船过临平湖

　　船过临平欲住难，藕花红白水云闲。只因一霎溟蒙雨，不得分明看好山。

　　寄三塔寺寛虚海

　　望见寺前三塔近，老夫指拟驻行舟。无端一阵东风雨，吹过湖南不自由。

　　凌霄花

　　天女天花一様娇，凌霄挽下最长条。生愁化作空山雨，满脸春红恨未销。

　　题新亭壁

　　为爱庭前金凤花，风吹满地散残霞。清尊团扇能相伴，饮到海天秋日斜。

　　题修竹士女图

　　袖卷香罗日又曛，寸心都作锦回文。莫敎吹动参差玉，惊断阳台一段云。

　　题左司壁

　　春日团团日未斜，东风满地散青霞。晓莺啼过落花雨，独立淮南宰相家。

　　题王若水画

　　萱草花开日又西，太湖石畔鹧鸪啼。竹枝不是江南曲，唱得樽前思欲迷。

　　题唐十八学士图

　　尧舜之道载方策，人存政举又何疑？肃容敛手惭色者，知是当年封德彛。

　　题赵子昻浴马图

　　真是房星夜降精，双瞳下照水波明。浴回有翼应飞去，万里风云是一程。

　　风马

　　时清天地息烟尘，腾跃乘看自有神。游牝委龙求作种，任渠风合向天津。

　　嘉禾湖上，为谢参军题扇

　　鹦鹉杯中红曲酒，鸳鸯湖上黑油船。南风吹入荷花荡，借与闲人一醉眠。

　　明皇对奕图

　　漏尽宫壶日晷移，君王犹是恋残棋。马嵬一着无人算，只有杨妃自得知。

　　题杨妃横玉图

　　天宝年间好太平，华清小殿称人情。如何玉笛纔拈起？便作风吹别调声。

　　春日游湖

　　神仙不死今何在？富贵能全古亦难。剩买苏公堤上酒，莫敎容易度春寒。

　　题白玉蟾像

　　白玉如蟾俱是妄，青天指月亦非真。武夷洞里曾相见，却是寻常劈篾人。

　　咏何立事（宋押衙官何立，秦太师差往东南第一峯，恍惚引至阴司，见太师对岳飞事，令归告夫人东窗事犯矣。复命后，即弃官学道。蜕骨今在苏州玄妙观，为蓑衣仙。）

　　旧作衙官身姓何，阴司归后记仙魔。视身已是闲躯殻，一领蓑衣也是多。

　　谢太傅

　　谢安德望重南朝，妓女东山未寂寥。若论汉家勲业事，何如笳鼓霍嫖姚？

　　四菓画，石榴

　　照眼红绡未十旬，西风又折锦苞新。石家金谷如长在，尽有明珠换美人。

　　桃实

　　汉帝求仙不自知，祗凭青鸟使瑶池。矮人不见东方朔，肯信三偷是此儿？

　　枇杷

　　叶底累累黄渐深，暖风四月熟幽林。记曾摘徧西园树，好似文君取酒金。

　　樱桃

　　廊庙尝新出上阑，内厨酪粉赐金盘。白头见画成惆怅，满朶春红不厌看。

　　效唐僧无则咏物诗四首，百舌禽

　　巧作春禽百様声，似矜觜舌有余轻。若为剩有闲心性，何不云中学凤鸣？

　　鸬鹚鸟

　　褵褷羽翼作群飞，残害溪鱼欲自肥。满嗉腥涎吞不下，为人长忍一生饥。

　　木笔花

　　木笔花含晓露浓，似将才思拟春风。若还开在江淹宅，夜夜题诗入梦中。

　　金钱花

　　小小红丝叠绛霞，钗头玉燕共年华。果然买得青春在，尽把名园种此花。

　　紫菊花

　　应为扬州旧使君，鸡冠颜色染歌裙。陶翁九日东篱下，谁肯花前问紫云？

　　唐太宗遣御史萧翼赚禊帖图

　　君臣诡遇一呆僧，禊帖虽来事可惩。谁料万年归葬后？却将茧纸累昭陵。

　　宫廊雪霁图（马远画。）

　　画在丹青事已非，碧山犹自绕朱旗。分明黄屋宸游处，千步宫廊雪霁时。

　　东坡笠屐图

　　从来泾渭不同波，得贬黎中幸已多。莫把丹青论笠屐，文章千载一东坡。

　　杜宵画围棊图

　　何事今朝懒画眉？深宫又是日长时。闲愁不用量红线，看取新添几着棋？

　　雨晴

　　蔷薇正开雨弄晴，狂风触处乱红英。韩朋莫作双飞蝶，泊在其中画不成。

　　晓起

　　杏子花开桃萼红，夜来疎雨过帘栊。风光虽是好时节，春在谁家弦管中？

　　松瀑图

　　石间激浪雪无迹，松下瀑流雷有声。百折狂澜非是险，人心方寸最难平。

　　寒食

　　钱塘江上逢寒食，远客今朝转念乡。几树落花春寂寂？数行回雁草茫茫。

　　孙锺设瓜图

　　三士凭空化鹤群，已将旗盖兆三分。刘家门外楼桑树，岂是荒唐谶所云？

　　岳林寺题兜率内院，为玘石心上人赋

　　兜率天宫内院开，锦衣弥勒笑盈腮。因縁未了儿孙债，此是重来第几回？

　　闻夜潮

　　潮到江楼月到迟，百年心事有谁知？床头寻得刘琨剑，舞向春风惜旧时。

　　张横塘画竹枝萱草

　　几宵明月竹枝好？一夜东风萱草长。怅望美人烟水阔，不胜清思绕横塘。

　　茘枝画，为福建佥宪张惟远题四首（济南人。）

　　其一

　　樽前人出玉芙蓉，纎手亲分茘子红。归得大明湖上宴，也应看画说闽中。

　　其二

　　茜罗轻裹玉肌寒，吹尽南风露未干。一寸丹心无与寄，为凭图画入长安。

　　其三

　　红尘一骑露华香，不管卢龙道路长。谁信御前供玉食？不呈妃子不先尝。

　　其四

　　六月南风茘子丹，皱红小碧满银盘。水晶细嚼甜于蜜，满口生香玉露漙。

　　剪花士女

　　咫尺芳丛艳色深，蜂情蝶思两难禁。看来莫用闲惆怅，剪下春风一寸心。

　　题赵仲穆人马图

　　廏吏牵呈御苑回，开元求马尽龙媒。赵家富有曹韩様，摹出承平气象来。

　　刘曜卿画折花宫女

　　柳风草露欲沾衣，又是宫中上直时。好把桃花都折尽，免敎吹作落红飞。

　　钱舜举画芙蓉

　　木末芙蓉最耐寒，等闲不许世人看。蛾眉淡扫朝天去，自采花头制道冠。

　　梅花水月仙子画

　　游魂非鬼亦非仙，凭附梅花度岁年。欲向姮娥诉孤另，浪中亦自少团圆。

　　招周德新员外观菊

　　明朝莫问晴和雨，骑马能来看菊花。岂是省郎无酒对？不知此处似陶家。

　　题扇士女

　　转深文字转多情，侍女常将笔砚行。思得玉台新様句，为题团扇赠卿卿。

　　湖中即事

　　湖柳湖波尽可怜，不知春在阿谁边？满头翡翠双鬟女，细雨吴歌湿画船。

　　挟弹游骑图（赵仲穆画。）

　　玉臂双楦据绮鞍，浑身俊气要人看。若知稼穑艰难事，肯把黄金铸弹丸？

　　李白应制图

　　明主怜才赦酒狂，不知力士贱文章。当其醉草清平调，肯信长安是夜郎？

　　杜甫上谒图

　　出当天宝艰难日，归拜拾遗行在时。入蜀还秦底心性？一篇长拜杜鹃诗。

　　寄远词

　　梦里关山觉后非，忧深别泪在罗衣。堂前种得宜男草，正及春香人未归。

　　临安访古十首

　　石镜

　　临安山中古石镜，曾照钱王冕服来。天遣紫苔封裹后，等闲不许别人开。

　　婆留井（钱王初生时，将弃井中，婆夺留之，故乳名婆留。旣贵，以镠代留字。）

　　旧日婆留井未堙，石栏苔藓上龙鳞。而今率土皆臣妾，莫愿皇天产异人。

　　功臣塔

　　峯头石塔表功臣，五百年前是佛身。莫问蓬莱水清浅，野藤犹蔓刼余春。

　　锦溪

　　钱王功业与天齐，百里旌旗照此溪。彼此波中铺锦后，至今光景净无泥。

