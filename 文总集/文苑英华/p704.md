<!-- { "loadSidebar": true } -->
　　臣某言臣以殃衅顷遭汚染知臣者或哀其逼切畏忌者或肆其谗诬自授南宫分铨东洛于兹累月忧惧实深火心水背若坠泉谷何则拜命之始遇山陵附近奉辞之日属虞祭未终不得入觐天颜少申诚慊此臣所以达曙不寝【一作寐】终朝疚怀徘徊徬徨莫知死所今情有至切不敢不尽陈其愚衷臣家本儒素代传名节臣祖长白山人贞一以周朝权统革命潜遁终身臣父殿中侍御史琼之遇宗拨乱兴邦杨□数四累登甲乙之第再践准绳之任微臣积衅殃祸所终十六而孤长于母手誓心坟史不出户庭迨至天宝中谬忝词塲擢第适会老母弃背服丧河洛及禄山之至礼制当终臣愚不脱缞麻更逾再岁而贼中言议往往纷然臣惧凶党不容寓逰洛魏值庆绪奔遁保于相【唐书作西】城大搜词人脇为已用以凶威责臣不至以驿骑逼臣遂行与潘炎始陷凶逆遽闻思明欵附燕赵服从欲取黄沙岭路因此得归阙下属思明数万之众南镇赵州送臣于范阳抗疏以闻奏肃宗特降中旨授臣左金吾衞骑曹将军宣恩命云闻卿远来可且于思明处憩息留滞未几忽遇乌承恩事彰由是井陉路絶再陷凶盗而思明朝义负恩之际臣亦累达欵诚伏蒙肃宗皇帝赐臣敕书云卿志士苦心王臣励节艺成爼豆迹陷豺狼顷年邺中防马归命出于万死臣节尤彰忠诚若兹不负于国比朝义将败谋守河阳臣知回纥利于野战沮破其计及朝义奔走臣得西归伏死于阙庭献状于先圣中使特宣进旨云卿之状迹多肃宗时事三数日内即授卿官当蒙除臣延王府功曹叅军宣进旨云卿所进状见今在院及翰林检勘至其年六月十九日与王伷同时召见先圣谓臣及王伷曰卿所进状朕一一已令检之诚节可谓着明寻除王伷侍御史除臣殿中侍御史仍遣宣进止中书门下令制词中尽言其事词云王伷邵说有文学政事之资饰温良恭俭之行尝应推择荐属流离失身淹时无路自免然而深知逆顺潜竭欵诚当庆绪之难已彰臣节及朝义之败更沮凶谋言念忠恳何伤防汚思申雅器且表至公宜擢宪司式国体则先圣畴昔之意尽已知之自是再忝栢台四登郎署宰理京剧倅贰秘书一十八年备更任使今复以非次待之不疑斯发自天断非常情所及且弃瑕录用古昔攸难稽之载籍所传无几则齐桓诸侯之主能收管仲太宗非常之圣特任魏征咸为得人终成大业如臣行艺寡薄知识凡浅有殊管魏之事曾无管魏之才必恐受谤于衣冠不容于辈列速愚臣之祸伤圣主之明其理必然固无疑也古语曰女无好丑入宫见妬士无贤不肖入朝见嫉臣虽掌铨日近切虑见嫉已深伏愿哀臣血诚免臣此职四门已穆百度惟贞在于微臣死生感戴无任恳切之至
　　第二表
　　臣某言臣以玷缺惧辱高位一昨沥肝上请泣血祈天冀达愚衷俯停新命不谓圣慈褒饰宸鉴未回伏读墨诏载深兢惕臣某中谢臣尝览载籍备知古今用人之道其流不一遇艰难之际或有弃瑕偶文明之时固当慎择如臣顷陷凶逆大节已亏虽昔曾献欵而罪难自赎今中朝无事八表会同有符帝舜之理日渐时雍之化已明四目特序九流岂臣汚染之余合受清通之寄纵使陛下怜臣宿志察臣胁从无那取舍羣才易招毁黩亦安可家至户说令尽知愚臣畴昔之血诚哉何则今岁吏曹至难十倍常岁缺员至少从调者多益知【唐书作以】功优其数尤广又凖选【唐书作平】格以判留人十辈之中放其六七彼辈衣粮自远旅食经时固不甘心必大腾口脱有诬谤上疑圣心事等投杼将何取雪此臣之惧敢不尽言况朝廷冠冕如云咸称俊杰或以文行底禄或以政术知名出入中外累更任使而臣谬司左职实用多慙伏见户部侍郎【唐书作郎中】萧定司农卿庾准才优识远望重一时伏望罢臣别受定等庶光朝选克辨人伦则徐毛裴王复存圣代无任恳愿迫切之至






　　文苑英华卷五百七十七
　　钦定四库全书
　　文苑英华卷五百七十八　宋　李昉等　编藩王让官
　　为杞公让宗师表一首　为定王让官封表一首为定王让兼知司礼寺事表一首
　　为临川王让千牛将军表一首
　　为安平王让扬州都督府长史表一首
　　为建安王让羽林大将军兼司賔卿表一首为岐王让太常卿表一首
　　为安国相王让东宫第三表一首
　　代宣王诵让皇太子表一首
　　杂让
　　为梁王妃让封表一首
　　益州父老请摄司马邓公为真表一首
　　为僧普润辞公封表一首
　　为道士冯道力让官封表一首
　　为郭子仪让华州请立生祠堂及碑表四首为杜司徒让淮南立去思碑表一首
　　代公主让起新宅表一首
　　代公主辞家人畜产官给料表一首
　　为裴驸马让官与父表一首
　　藩王让官
　　为杞公让宗师表　　　　　庾　信
　　臣某言伏见诏书以臣为使持节骠骑大将军开府仪同三司宗师中大夫伏奉纶言心魂震詟臣闻尧分四岳是以望秩山川舜命九官是以光华日月必须易【一作仪】刑以德明试以功乃可协和万邦咸熙庶绩臣防无学植长阙财成鸿都之门不能定其章句鸡鹿之塞无以名其碑碣慿天汉之水附若木之分枝东岳则朝宿有名南宫则门阑有籍在臣庸劣久知满盈武阳以功臣之重特拜宗师东平以母弟之尊超登上将臣有何德能兼此荣臣早倾廷荫曾未扶墙母氏慈训哀矜劳苦甫及成人复垂捐弃几筵如在忍离鞠养之恩终天无报叩地难任欲草土丘陵终身茔域霜露申履时之感鷰雀展防翔之心不悟天泽沛然谬垂提拔当今玉烛调和既非金革之世璿玑齐政岂亡梧槚之材况复一枝踡曲终危九层之台一股涔蹄必伤千里之驾皇帝钦明文思光宅区宇礼格四方无容夺臣此志孝治天下自当哀臣此情大宗为师更求同姓之国元戎叅乘别选能贤之臣伏愿览青蒲之奏曲允微诚诏凤凰之池特收严召则天慈无滥私愿获从臣之容身便当有地不任荒悚战惧之诚谨诣朝堂奉表以闻
　　为定王让官封表　　　　　李　峤
　　臣某言臣频布欵诚庶蒙矜遂而由衷之请空竭于肝胆临下之鉴未察于庸愚集木非兢临渊罔惧臣某诚惶诚恐顿首顿首死罪死罪臣歴窥前志详考旧闻莫不以有道兴邦家不才替社稷汉武帝网罗羣士唯伫俊贤周成王训廸庶官不求庸保臣行能近浅识性凡陋难化之质非八音所陶不移之愚岂六艺能饰往缘戚属叨奉恩私遂得地列齐封门开鲁馆承敦叙于九族被徽章于五等今光华始旦品物维新三代典章理遵于旧式二京恩泽宜革于权制方就散秩之辈幸沾朝请之流宁可以冒践槐廷更增茅土况班彛锡瑞执揆提衡法垂象于三台视隆班于四渎实司邦敎是曰藩维岂臣余喘残生所合尸忝非臣荒情菲质所宜叨据陛下悬旌访逸刻象求才朝有白驹之贤野无黄犊之彦方使思皇多士必明于至公岂令棫朴能官近废于亲昵臣自审量实所不堪蔀室之灾岂唯于身咎折鼎之责方贻于国患伏冀回光敛霭寝綍收纶察臣不移之心矜臣非饰之请特停过误改命才良则白马丹书不慙于异姓和羮作砺不逮于凡庸无任慙惧屏营之至谨重诣朝堂奉表陈请以闻
　　为定王让兼知司礼寺事表
　　臣攸暨言伏奉恩制【一作旨】命臣兼知司礼寺事臣本无操履素乏艺能凭藉葭莩遂叨冕笏画龙刻鹄【一作鹤】非有天才簪犀纽但因地势鉴空虚微之质验庸闇不逮之姿素简神衷岂劳铨叙幸得攀光日月借宠侯王禄比万钟爵穷五等备梁园之车服司周室之典经朝夕起居出入陪奉在生多幸于臣已足岂可重叨非据更窃隆班上亏国章下速身谤昔汉畴稷嗣将冠九卿虞升伯夷实掌三礼奉烝尝祈祀之典有匏土笙镛之节匪徒移风易俗兼且尊事神只【一作尊天事神】岂于凡庸所可叅议况此司礼分职见有二卿并在官联事且无缺更叅驽蹇之足徒乱鹓鸿之序伏乞圣慈回鉴天造曲成矜其慊切之心念其尸旷之责怡然俯察霈乎许则至公之道实于圣朝多幸之灾不累于凡识无任慙惧屏营之至谨诣朝堂奉表以闻
　　为临川王让千牛将军表
　　臣嗣宗言臣学艺无称才行兼阙幸【一作得】延慈防遂歴通班花萼同荣依上林而发彩鹡鸰交贺仰大厦而相欢恩比丘山效微尘露叨荣席宠荷愧承羞臣嗣宗中谢臣嗣宗夙奉皇明已忝衔珠之秩兄懿宗近承天泽又当执金之位弟兄齐列伯仲分曹咸典禁戎并叅宸卫匪唯官崇【一作尊】禄厚思满盈而增忧固亦秉势操权顾章程而自惕况臣素抱愚拙更纒疴恙牵羸引惫窃位妨贤内怀尸素之慙外负朝廷之谤岂可以多尘圣化久累能官伏乞收迹丹墀归骸素里庇尧云之光彩浴舜海之波澜栁蔚桃浓听南隣之钟磬茅舒桂满陪北阙之簪缨飡厚渥而忘饥乐太平而愈疾则涵养之德瞻大造而斯冒之讥在微臣而知免輙陈固陋轻黩威严授纸弹毫惊魂悚魄臣嗣宗诚惶诚恐顿首顿首死罪死罪谨言
　　此篇五百八十一卷重出今已削去注异同为一作为安平王让扬州都督府长史表
　　臣某言伏奉恩制以臣为扬州大都督府长史光宠载临震悸交集臣某诚惶诚恐顿首顿首死罪死罪臣蒙蔽有素非陶染所移磨砺无成岂钻仰能及斯并久尘圣鉴不逮更伸愚欵陛下降犹子之爱忘具臣之讥乘以轩车佩以玺绶射荣席宠瞻岁月而徒深结课畴庸在涓埃而莫取何曾不外慙赤绂内负素飡是以前布腹心辞禁衞之重后竭诚恳归殿省之荣岂欲娯志养高实愿遗身体国不为【疑作谓】圣情重叠恩旨绸缪更锡隆章重纡显命刷燕雀之毛羽求其奋飞饰驽骀之衔辔征其灭没虽愿尽智力而终难勉强陛下宵衣待旦仄席思贤必欲无旷庶官克谐共理臣智慙一割政乏四科岂足以恭副虚求宣美绩况三楚旧壤一都之会永言作镇匪易其人伏愿遵尚德之彛躅杜推恩之妄举以公灭私简才授职则武皇得士不慙于曩岁文王能官复在于兹日无任慙悚之至谨诣朝堂奉表以闻臣所让人具如别状
　　为建安王让羽林大将军兼司賔卿表
　　张　说
　　臣某言伏奉【集作承】月日制书除臣右羽林衞大将军兼检校司賔卿朝荣对及恩露洪垂罄仰惊抃环揆失图【集作慙失】臣某中谢臣席庆皇支辱司天衞素官成责久盈人口顷属山戎自擅王师震加谬当推毂之礼竟空汗马之绩实赖睿谟幽赞灵兵潜讨灭犬羊于辽海卷旌麾于燕蓟臣得归功北阙待罪东藩沐泳休贶生死荣幸安敢卖要塞而告劳贪天功以为已又况羽林清禁上则星辰主客命卿下法河海盖文武具美方议望佥归岂臣弊劣所堪尸忝伏乞特回睠鉴更择能贤俾朝兴薪槱之歌臣免伐檀之刺非敢饰让实披诚请无任悚戴之至谨诣朝堂奉表陈让以闻
　　为岐王让太常卿表　　　　　苏　颋
