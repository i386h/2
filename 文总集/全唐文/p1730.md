<!-- { "loadSidebar": true } -->
    且富贵荣乐，是人所欲。苟心有所尚，意趣或违，强其不能，适足增苦。傥蒙恩造，获遂优闲，许归衡茅，取乐馀齿，是天地曲成之德，君父莫大之恩。五湖回舟，生无惭於越相；都门挥手，死不愧於汉臣。言披血诚，情切中素，无任悃款恳迫之至。
    ○长孙巨泽
    巨泽，元和时人。
    ○卢陲妻传
    汾州剌史崔恭幼女曰少元，事范阳卢陲。陲为福建从事。既构室，经岁馀，言於夫曰：“余虽胎育人世，质为凡女，本金阙玉皇侍书。每秋分，辄领群仙府刺落丹诚录修学者名氏，多由触染而堕，与同宫三侍女，默议其状。恍然悟世情之秽欲，共愤叹之。未竟，而仙府责其心兴欲端，各谪降下世，为卢氏妻二十三期。今及年矣，当与君绝恩息念。”常独居一室，不践夫域。自列本末复仕前名也。陲或中夜聆室中有语音，试潜窥伺，有古鬟长绡衣女数人共坐，指陲而叹，皆梵音不知其言。但见肌发衣服，悉有光照。其妻独不彰朗。暨旦告其妻，曰：“‘天界真仙皆梵语。”再询之，则曰：“若恣传泄，必生两责。”又言於卢曰：“吾不及为太上所召，将欲返神，还乎无形，复侍玉皇，归於玉清。君无泄是言，贻吾父母之念。”卢亦共秘之。
    常异日戚戚不乐，谓陲曰。“事迫矣，不告吾父母，是吾不女也。”遂启绛箱，取《黄庭内经》，献於恭曰：“尊之孺人算极於三月十七日，非内景经不能保护。然尊之孺人念之万过，只可延一纪。”恭惊曰：“汝焉知吾之运日月邪？吾尝遇异术人，告余前期。吾不能出口，而心患之。汝将若之何？”女乃设三机，敷重席，白笔具万过功章，以召南斗主算天官，令恭洁衣再请命。仿佛有三朱衣就坐，进羞酒竟，持功章而去。由是父母皆异之。仍曰：“今泄露天事，不可复久。”
    月馀告终。及葬，举棺如空，留衣蜕而去。
    初陲既惊异其迹，乃请道於妻，留守一诗一章，曰：“世有修福之门，无知道之士。君至丙申年，神理运会，遇异人琅琊君，必与开释此诗。君今未属於道，不可与言无为之教。”长孙巨泽之友曰栖真子王君。行於陕之郊，觏陲，备言妻之状，复以守一诗询於王君。君鉴诗骇然曰：“此天真秘理，非可苟尽。”遂演成章句，目之曰《元珠心境》，以授陲。时元和丁酉岁。巨泽聆於王君，乃疏本末为传。其渊密奥旨，具列章句云。
    ☆杨虞卿
    虞卿字师皋，虢州宏农人。元和五年进士，又举博学宏词科。累拜谏议大夫宏文馆学士，转给事中。出为常州刺史，入拜工部侍郎，授京兆尹。贬虔州司户卒。
    ○上穆宗疏
    臣闻乌鸢遭害，则仁鸟逝；诽谤不诛，则良臣进。况诏旨勉谕，许陈愚诚，故臣不敢避诛死，以献瞽言。窃闻尧舜以天下为忧，不以位为乐。况今北虏方梗，西戎弗靖。两河之疮痍未平，五岭之妖氛未解。生人之疾苦尽在，朝廷之制度莫修。边储屡空，国用犹屈，固未可以高枕而息也。陛下初临万几，宜有忧天下之志。当日延辅臣公卿百执事，凝旒而问，造膝以求，使四方内外，灼有所闻。今自听政以来，六十日矣，入对延英，独三数大臣，仰龙颜承圣问。其他侍从诏诰之臣，偕入而齐出，无所咨询，何足以闻政事哉？谏臣盈廷，忠言不闻，臣实羞之。盖主恩疏而正路塞也。夫公卿大臣，宜朝夕接见论道，赐与从容，则君臣之情相接，而理道备闻矣。今宰臣四五人，或顷刻侍坐，天威不远，鞠躬陨越，随旨上下，无能往来。此繇君太尊臣太卑故也。自公卿已下，虽历践清地，曾未祗奉优眷，以承下问。郁塞正路，偷安幸门，虽陛下神圣如五帝，臣下莫能望清光。所宜周爰顾逮，惠以气色，使支体相辅，君臣昭明。陛下求治於宰相，宰相贵治於臣等。自然上下孜孜相问，使进忠若趋利，论政若诉冤，此而不闻过失，不致升平，未之有也。自古天子居危思安之心同，而居安虑危之道则异，故不得皆为圣帝明王。小臣疏贱，岂宜及此，独不忍冒荣偷禄，以负圣朝。伏惟陛下察之。
    ●卷七百十八
    ☆金献贞
    献贞，元和时官卫尉卿。
    ○海东故神行禅师之碑（并序）
    夫法之体也，非名非相，则盲聋智者莫能观其趣；心之性也，若存若亡，则童蒙理者焉可测其源。故有学无学，才尝香钵之饭；二乘三乘，宁得药树之果。言禅那者，即末还本之妙门，因心阶道之元路，归之者销沙劫之罪，念之者获尘刹之德。况乎经年累代，积行成功，深之又深，其极致欤！粤若位登五七，声亘三千，绍佛种，傅法灯，即我神行禅师受其记焉。
    禅师俗姓金氏，东京御里人也。级千常勤之子，先师安宏之兄曾孙。积善薰心，曩因感性。年方壮室，趣於非家，奉事运精律师。五缀一网，苦练二年。更闻法朗禅师在胡踞山，传智慧灯，则诣其所，顿受奥旨。未经七日，试问之曲直微言，冥应以即心无心。和上叹曰：“善哉！心灯之法，尽在於汝矣。”勤求三岁，禅伯登真。恸哭粉身，恋慕那极。遂以知生风烛，解灭水泡，远涉大阳，专求佛慧。乘危碧浪，不动安心之念；对险沧州，逾策护戒之情。誓愿坚固，承佛神威，孤帆直指，得到彼岸。时属凶荒，盗贼乱边，敕诸州府，切令捉搦。吏人遇而诘之，禅师怡然而对曰：“贫道生缘海东，因求法而至耳。”吏不得自放，捡系其身，廿有四旬矣。於是同侣俟其无人时，说桎梏而息焉，佥语之曰：“汝盍如此耶？”答言：“吁，我於往昔造罪业，故今见罹苦。甘心受之，竟不脱休。斯则忍辱纳污之迹，和光匿耀之事也。”事解，遂就于志空和上。和上即大照禅师之入室。朝夕钻仰，已过三年，始开灵府，授以元珠。不坏微尘，便撮大千经卷；非舒方寸，遍游百亿佛刹。常游泳於性海之深源，恒翱翔乎真空之幽际。洎於和上欲灭度时，灌顶授记曰：“往钦哉。汝今归本，晓悟迷津。激扬觉海，（阙）已归寂。”应时豁尔，得未曾有。挑慧灯於虚室，凝定水於禅河。故远近见闻，尊重瞻仰，不可殚载矣。然後还到鸡林，倡导群蒙。为道根者，诲以看心一言；为熟器者，示以方便多门。通一代之秘典，传三昧之明灯。实可谓佛日再杲自谷，法云更起率扶桑。设欲括三达，罩十方，书其迹，写其功庸，讵能记一分之德耳。所冀道身地久，慧命天长。於戏！能感已尽，所应方移。此则导师隐显，理必然故。生平七十有六，大历十四年十月廿一日，终於南岳断俗之寺。
    是日也，圆穹黯黪，三光为之晦冥；方振动，万物因兹零落。甘泉忽竭，鱼龙惊跃其中；直木先摧，猿鸟悲鸣其下。於时素缁饮化，遐迩同声。或闻异香，飞锡空而电奔；或观瑞云，乘杯流而雨骤。泣血焚身，尽心葬骨，殆三纪矣。其处则悬崖万丈，流水千寻，逃名洗耳之隐居，抛世遁迹之幽栖。定沼泓澄，深藏慧日之光；空林萧索，长引禅风之响。北倚独立之高冈，西邻三藏之迥谷。挂烟月於山头，捐金玉於渊底。岂惟地理之崔，复乃灵神之洞窟也。记云：鸡足石室，摩诃迦叶守法衣，待慈氏，岂非是欤？世世称岩，今见在兹。成踪自尔，其状如门。门辟之期，未知几许。如是圣迹，其数孔多，难可详悉耳。
    今我三轮禅师者，宿殖众妙，本有三身，心无自性，悟不由他，同修道业，互作师资。於时安禅馀暇，熟虑寰中。谓言无形之理，不建像而莫睹；离言之法，非著文以靡传。悲夫慈父怀玉而归，穷子得宝几日。是以招名匠，画神影，造浮图，存舍利，烧戒香，洒定水。致恳恻於先圣，将龟镜於季叶焉。有若大隐明朝之贤，栖心道境之士，策念韦提之贵，亚迹圆寂之徒，相顾誓言。我等数人，共承沙佛，齐念尘僧。由是禀紫气於桂菀，挺玉叶於金枝。分鸾镳，驱凤驾。休沐清河之上，泛舟楫於巨川；蹈舞黄屋之下，作栋梁乎大厦。世上可观，於斯为盛。盛必有衰，古人所传。哀哉人世！生也独自以来，死亦共谁而去。尔未知过隙，俯仰无有是非。若欲出火宅而登露地，截三有以归一如者，教网多端，不如三觉；助道非一，随喜为最。故命忠直之吏，劝洁净之僧，将兹有限之财，造彼无穷之福。於是取石名山，伐木幽谷。刊翠炎，构绀宇。庶几标万古之景迹，历千秋而不雕。所谓人能宏道，岂虚言哉！善逝遗法，付嘱国家，良有以也。仆以狂简无材，忸怩有愧，欲赞元化，辄录短怀。未净一心之地，讵升三学之堂。冀将萤火之爝，窃助明景之晖。前识早计，焉可以扌丽指求月，剖卵责晨也哉？惟愿天池有涸，愿海无涯，水旱ㄡ浸，碑铭固存。然後茫茫有识，蠢蠢含灵，灌法水於神器，长道牙於心田，永出爱欲之泥，齐登涅盘之岸云尔。其词曰：
    深哉觉海，量等虚空。无名无相，寂寂融融。就中最胜，三学为宗。心心传祖，言语难通。初因佛起，来诣溟东。谁能神解，则我禅公。辞亲舍室，超出樊笼。入山求道，逾海寻踪。韬光被苦，策念成功。师资每遇，目击相逢。凝神壁观，独步唐中。还归日域，引导群蒙。逗机应物，授药无穷。兹缘已毕，化彼天宫。遗形空谷，脱影云峰。同声辐凑，擗踊摧胸。慈光已灭，追恋何终。有一真僧，亲承法要。神会一如，心藏众妙。非言非默，即寂即照。出定暂忆，偏哀浅识。彩画神影，容仪不忒。更造浮图，再修功德。万古千年，传灯轨则。金城鼎族，紫府亲皇。一心若海，百谷为王。前修激发，结愿平章。齐沾法雨，同遇佛光。清河舟楫，黄屋栋梁。寰中所望，以此为昌。傥来若梦，荣落无常。涅迢，何不贮粮。劝僧洁行，选士忠良。刻铭雕石，卜地成堂。山崩海竭，此欲无央。日居月诸，兹文久彰。上从有（阙二字）至金刚。四生蠢蠢，三界茫茫。飧禅悦食，饮解脱浆。咸臻觉道，速诣真场。
    ☆吴武陵
    武陵，信州人。元和初进士，官太学博士。出为韶州刺史，以赃贬播州司户参军。
    ○上韩舍人行军书
