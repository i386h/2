<!-- { "loadSidebar": true } -->
　　绿珠传（附翾风传）　宋　乐史　撰 

　　绿珠者，姓梁，白州博白县人也。州则南昌郡，古越地。秦象郡，汉合浦县地。唐武德初，削平萧铣，于此置南州；寻改为白州，取白江为名。州境有博白山，博白江，盘龙洞，房山，双角山，大荒山。山上有池，池中有婢妾鱼。绿珠生双角山下，美而艳。越俗以珠为上宝，生女为珠娘，生男为珠儿。绿珠之字，由此而称。 
　　晋石崇为交趾采访使，以真珠三斛致之。崇有别庐在河南金谷涧。涧中有金水，自太白源来。崇即川阜置园馆。绿珠能吹笛，又善舞《明君曲》（明君，昭君也。避晋文帝讳，改昭为明。）明君者，汉妃也。汉元帝时，匈奴单于入朝，诏王嫱配之，即昭君也。及将去，入辞，光彩射人，天子悔焉，重难改更，汉人怜其远嫁，为作此歌。崇以此曲教之，而自制新歌曰： 
　　我本良家子，将适单于庭。 
　　辞别未及终，前驱已抗旌。 
　　仆御流涕别，辕马悲且鸣。 
　　哀郁伤五内，涕泣沾珠缨。 
　　行行日已远，遂造匈奴城。 
　　延贮于穹庐，加我阏氏名。 
　　殊类非所安，虽贵非所荣。 
　　父子见凌辱，对之惭且惊。 
　　杀身良不易，默默以苟生。 
　　苟生亦何聊，积累常愤盈。 
　　愿假飞鸿翼，乘之以遐征。 
　　飞鸿不我顾，伫立以屏营。 
　　昔以匣中玉，今为粪上尘。 
　　朝华不足欢，甘与秋草并。 
　　传语后世人：远嫁难为情。 
　　崇又制《懊恼曲》以赠绿珠。崇之婢，美艳者千余人，择数十人，装饰一等，使忽视之，不相分别。刻玉为蛟龙佩，萦金为凤凰钗，结袖绕楹而舞。欲有所召者，不呼姓名，悉听佩声，视钗色。佩声轻者居前，钗色艳者居后，以为行次而进。 
　　赵王伦乱常，贼类孙秀使人求绿珠。崇方登凉观，临清水，妇人侍侧。使者以告，崇出侍婢数百人以示之，皆蕴兰麝而披罗縠。曰：“任所择。”使者曰：“君侯服御，丽则丽矣。然受命指索绿珠。不知孰是？”崇勃然曰：“吾所爱，不可得也。”秀因是谮伦族之。收兵忽至，崇谓绿珠曰：“我今为尔获罪。”绿珠泣曰：“愿效死于君前。”崇因止之，于是坠楼而死。崇弃东市。时人名其楼曰“绿珠楼”。楼在步庚里，近狄泉。狄泉在正城之东。绿珠有弟子宋玮，有国色。善吹笛。后入晋明帝宫中。 
　　今白州有一派水，自双角山出谷容州江，呼为绿珠江。亦犹归州有昭君滩，昭君村，昭君场；吴有西施谷，脂粉塘：盖取美人出处为名。又有绿珠井，在双角山下。耆老传云：“汲此井饮者，诞女必多美丽。里闾有识者，以美色无益于时，因以巨石镇之。迨后虽有产女端妍者，而七窍四肢，多不完具。”异哉！山水之使然。昭君村生女皆炙破其面，故白居易诗曰： 
　　不效往者戒，恐贻来者冤。 
　　至今村女面，烧灼成瘢痕。 
又与不完具而惜焉。 
　　牛僧儒《周秦行记》云：“夜宿薄太后庙，见戚夫人，王嫱，太真妃，潘淑妃，各赋诗言志。别有善笛女子，短鬟窄衫具带，貌甚美，与潘氏偕来。太后以接坐居之，令吹笛，往往亦及酒。太后顾而谓曰：‘识此否？石家绿珠也。潘妃养作妹。’太后曰：‘绿珠岂能无诗乎？’绿珠拜谢，作曰： 
　　此日人非昔日人，笛声空怨赵王伦。 
　　红残钿碎花楼下，金谷千年更不春。 
太后曰：‘牛秀才远来，今日谁人与伴？’绿珠曰：‘石卫尉性严忌。今有死，不可及乱。’”然事虽诡怪，聊以解颐。 
　　噫！石崇之杀，虽自绿珠，殆亦其来有渐矣。崇尝刺荆州，劫夺远使，沉杀客商，以致巨富。又遗王恺鸩鸟，共为鸩毒之事。有此阴谋，加以每邀客宴集，令美人行酒，客饮不尽者，使黄门斩美人。王丞相与大将军，尝共访崇，丞相素不能饮，辄自勉强，至于沉醉。至大将军，故不饮，以观其变，已斩三人。君子曰：“祸福无门，惟人所召。”崇心不义，举动杀人，乌得无报也！非绿珠，无以速石崇之诛，非石崇，无以显绿珠之名。 
　　绿珠之坠楼，侍儿之有贞节者也。比之于古，则有田六出。六出者，王进贤侍儿也。进贤，晋愍太子妃。洛阳乱，石勒掠进贤，渡孟津，欲妻之。进贤骂曰：“我皇太子妃，司徒公女。胡羌小子，敢干我乎？”言毕投河。六出曰：“大既有之，小亦宜然。”复投河中。又有窈娘者，武周时乔知之宠婢也。盛有姿色，特善歌舞。知之教读书，善属文，深所爱幸。时武承嗣骄贵，内宴酒酣，迫知之将金玉赌窈娘。知之不胜，便使人就家强载以归。知之怨悔，作《绿珠篇》以叙其怨。词曰： 
　　石家金谷重新声，明珠十斛买娉婷。 
　　次日可怜无复比，此时可爱得人情。 
　　君家闺阁未曾难，尝持歌舞使人看。 
　　富贵雄豪非分理，骄矜势力横相干。 
　　辞君去君终不忍，徒劳掩面伤红粉。 
　　百年离别在高楼，一旦红颜为君尽。 
　　知之私属承嗣家阉奴，传诗于窈娘。窈娘得诗悲泣，投井而死。承嗣令汲出，于衣中得诗，鞭杀阉奴。讽吏罗织知之，以致杀焉。悲夫，二子以爱姬示人，掇丧身之祸。所谓倒持太阿，授人以柄。《易》曰：“慢藏诲盗，冶容诲淫。”其此之谓乎？ 
　　其后，诗人题歌舞妓者，皆以绿珠为名。庚肩吾曰：“兰堂上客至，绮席清弦抚。自作《明君辞》，还教绿珠舞。”李元忠云：“绛树摇歌扇，金谷舞筵开。罗袖拂归客，留欢醉玉杯。”江总云：“绿珠含泪舞，孙秀强相邀。” 
　　绿珠之没，已数百年矣，诗人尚咏之不已，其故何哉？盖一婢子，不知书，而能感主恩，愤不顾身，其志凛冽，诚足使后人仰慕歌咏也。至有享厚禄，盗高位，亡仁义之行，怀反复之情，暮四朝三，惟利是视，节操反不若一妇人，岂不愧哉！今为此传，非徒述美丽，窒祸源，且欲惩戒辜恩背义之类也。 
　　季伦死后十日，赵王伦败。左卫将军赵泉，斩孙秀于中书，军士赵骏剖秀心食之。伦囚金墉城，赐金屑酒。伦惭，以巾覆面曰：“孙秀误我也！”饮金屑而卒。皆夷家族。南阳生曰：“此乃假天之报怨。不然，何枭夷之立见乎！” 

　　附翾风传 
　　石季伦所爱婢名翾风，魏未于胡中买得，年始十岁，使房内养之。至年十五，容貌无比，特以姿态见美。妙别玉声，能观金色。石氏之富，财比王家，骄侈当世，珍宝瑰奇，视如瓦石，聚如粪土，皆殊方异国所得，莫有辨识其出处者。乃使翾风别其声色，并知其所出之地，言“西方北方，玉声沉重，而性温润，佩服益人灵性；东方、南方，玉声轻洁，而性清凉，佩服利人精神。”石氏侍人，美艳者数千人，翾风最以文辞擅爱。石崇尝语之曰：“吾百年之后，当指白日以汝为殉。”答曰：“生爱死离，不如无爱。妾得为殉，身其何朽。”于是弥见宠爱。 
　　崇尝择美容姿相类者数十人，装饰衣服，大小一等，使忽睹不相分别，常侍于侧。使翾风调玉以付工人为倒龙之佩，萦金为凤冠之钗。言刻玉为倒龙之势，铸金钗像凤凰之冠，结绅绕楹而舞，使昼夜声色相接，谓之“恒舞”。欲有所召者，不呼姓名，悉听佩声、视钗色。玉声轻者居前，钗色艳者居后，以为行次而进也。使数十人各含异香，使行而笑语，则口气从风而飏。又屑沉水之香，如尘未，布致象床上，使所爱践之无迹者，即赐真珠百琲；若有迹者，则即节其饮食，令体轻弱。故闺中相戏曰：“尔非细骨轻躯，那得百真珠。” 
　　及翾风年三十，妙年者争嫉之，或言胡女不可为群，竟相排毁。崇受谮润之言，即退翾风为房老，使主群少。乃怀怨怼，而作五言诗曰： 
春华谁不美，卒伤秋落时。 
　　突烟还自低，鄙退岂所期。 
　　桂芬徒自蠹，失爱在蛾眉。 
　　坐见芳时歇，惟悴空自嗤。 
石氏房中井歌此为乐曲，至晋未乃止。 


　　陈张贵妃传　佚名 

　　张贵妃名丽华，兵家女也。父兄以织席为业。后主为太子，以选入宫，侍龚贵嫔为良娣。贵妃年十岁，为之给使。后主见而悦之，因得幸，遂有娠，生太子深。后主即位，拜为贵妃。妃性聪慧，甚被宠遇。后主始以始兴王叔陵之乱，被伤，卧于承香殿。时诸姬并不得进，惟贵妃侍焉。而柳太后犹居柏梁殿，即皇后之正殿也。而皇后素无宠于后主，不得侍疾，别居求贤殿。至德二年，乃于光昭殿前，起临春、结绮、望仙三阁，高数十丈，并数十间。其窗牖壁带悬嵋栏槛之类，悉以沉檀为之，又饰以金玉，间以珠翠，外施珠帘，内有宝床宝帐，其服玩之属，瑰奇珍丽，皆近古未有。每微风暂至，香闻数里，朝日初照，光映后庭。其下积石为山，引水为池，植以奇树，杂以花药。后主自居临春阁，张贵妃居结绮阁，龚孔二贵嫔居望仙阁，复道交相往来。又有王李二美人，张薛二淑媛，袁昭仪、何婕好、江修容等七人，并有宠，递代以游其上。以宫人有文学者袁大舍等为女学士。后主每引宾客、对贵妃等游宴，则使诸贵人及女学士与狎客共赋新诗，互相赠答，采其尤艳丽者以为曲调，被以新声。选宫女有容色者以千百数，教之歌，分部迭进。其曲有《玉树后庭花》，《临春乐》等。其略云：“璧月夜夜满，琼树朝朝新。”大指所归，皆美张贵妃、孔贵嫔之容色。张贵妃发长七尺，鬒黑如漆，其光可鉴。聪慧有神彩，进止闲暇，容色端丽。每瞻视盼睐，光彩溢目，照映左右。常于阁上靓妆，临轩槛，宫中遥望，飘若神仙。才辩强记，善俟人主颜色，荐诸宫女，后宫咸德之。又工厌魅之术，假鬼神以惑后主，置淫祀于宫中，聚诸女巫，使之鼓舞，使后主怠于政事。百司启奏，并因宦者蔡临儿、李善度进诸后主，倚隐囊，置张贵妃于膝上，共决之。李蔡所不能记者，贵妃并为条疏，无所遗脱。因参访外事，必先知白之。由是益加宠异，冠绝后庭。而后宫之家，不尊法度，有絓于理者，但求哀于贵妃。贵妃则令李蔡先启其事，而后从容为言之。大臣有不从者，因而潜之，言无不听，于是张之势，熏灼四方，内外宗族，多被引用，大臣执政，亦风而靡，阉宦便佞之徒，内外交结，转相引进，贿赂公行，赏罚无常，纪纲瞀乱矣。及隋军克台城，贵妃与后主，俱入于井。隋军出之，晋王广命斩贵妃，榜于青溪中桥。 


　　碧线传　佚名　撰 

