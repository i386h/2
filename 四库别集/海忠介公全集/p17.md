<!-- { "loadSidebar": true } -->
　　言有出于一人之私可信为天下之公者澄迈大尹邃川喻先生任甫五月按院凝初公有奖耆老洪以让雷一诚辛已季冬之朔揖予而曰我尹二以不获上有今日今得之矣得上有道先自得民而来造福于澄当不至如富阳建安年月不多指屈也愿得一言将阖县人意志其喜言若止于二人之私矣澄去琼山不远余简出亦有所闻尚不能无私意结民民与之惑姑诘之曰县官日与百姓亲古称此之谓民之父母子之于父母寒求衣饥求食苟有不得求与有一焉致子于不得其所之地父母之责缺如矣二老之言曰徭差之均当听断之公明称收先后之弊无有也先时吏胥作奸今若无有待民接士法不废而以仁礼济之盖无一不当人心之举有尹如喻可以无愧牧堂之上而吾民福矣举澄迈事言语错乱而说尹之贤终不离口且曰有大焉人曰暮夜无知我尹杨伯起四知也其贿赂不行不必言称收不为火耗之借名纸罪不为深文之充囊先后尹不及二老谓将一县人意若出于自为私而借之口矣汉人谓处士纯盗虚声夫处士无事可见名则可盗县官日与民亲日与民酬应乃其本职有一事则有及一人之恩有千百事则有及千百人之恩亦有一事而千百人受恩者安得以一人之言掩一县人之见二老之言皆邃川日日行事之的正苏老泉某也贤以某事知其贤某也能以某事知其能之谓盖不特一县人意言实不实即一一行事之据可信其为一县人意而非私矣二老欲县官念此之故此后刮目非一县人之公也安知县官不谓衙门出入之积笼络之为术也刮目之乎以其时与事考之信二老之言不妄洪武三十一年定八十贯赃绞罪之律我太祖爱民之深与初年皮场设庙无异同一处死姑以其峻厉之形改从和缓之象盖亦使人士覩典刑而有惮心严之于先全之于后刑期无刑也自托　钦定事例改杂犯失初意而刑法繁矣民不蒙惠瑞自出仕至今往返所到大抵唐人冦来尚可尹来杀我之怨祸此琼为甚澄迈治不附郭又甚冦来言刼财也邃川能不为刼财之政当　祖法废弛之后且不远遗特非无待犹兴之杰与庄生谓嗜欲深天机浅邃川无今仕为已之心清本原而心在民矣天下未有贪鄙之心能假为在民之事亦未有心在民由中可见之迹民不宜之正本而万事出焉余于是益信二老之言为一县之公言而非妄言矣虽然君子之德必本于父兄师友余廵抚应天十一府州俗之羙朴近古惟太平晴江公自历官而廵抚南贑政声在人过庭诗礼风声气习宜邃川之有今日也政宜民而一县人宜之其妄乎一二人之言可信为天下之公是可书也书之

　　○赠喻邃川膺抚按奖劝序

　　圣天子作天下君师势所不及外设府州县官共而理之府州县于民曰父母官　天子之君道天下也于凡民之俊秀则不曰父母改称提调别之言提调者立之标焉礼义廉耻日提撕而调度之如人之爱其子必思劳其子期之远大进之圣贤　天子之师道天下也师天下与君天下徒衣食之听之由不强使知不同今府县官有顾父母提调之名而思之义者乎模不模范不范言提调失官则百来年视父母为甚起于厚学校之为私谬于借士誉之为累事之牢不可破其大也御史有贤学校三谕特严之出廵条约之外而今学校之中圣人之经贤人之传也二年之中不见有一堪能怀川之应余以为终焉已矣天下以虗器视学校天下之提调为之壬午春初忽一日澄士揖余而曰今有贤尹梅刘二公不约同奖愿言为今获上有道之赠先是老幼亦同此请而余言之矣邃川新政大槩具举学校尤未详得也诸人士之言姚师之状则曰今县之先年有异乡先生投剌之难非公事未甞至于偃之室也此子羽之自守则然今有欲至之而不能先日嘱托之风今日消绝夫曰投剌曰出入请托非人所蔕芥人士有口不为逆而听之者乎履任之初正其要誉之棘观之蒋公政训时好尚可见邃川特自为执无期会也上与怀川之谕符合如一提撕调度握大纲而夫子教我正矣陆九渊谓丈度石量径而寡失可为论人之法然则有贤邃川待士执之矣其它之小而不能执乎仁父母不能为提调之严有之提调称官不能父母之仁无有虽然执之是也道有出于有执之上不得不足以执耆老未及人士能道其详请再言之夫琼事出十年之近人称破家亡身莫得伸吁非强盗扳扯事乎盖官中以得盗为功奇货可居富户也邃川初任特忿然曰盗人何心有自扳其党乎置不问上人先日风旨不顾也未几别得实有赃物真犯十人脱然无累苏子瞻谓孙君介夫刚者也不仁而能以一言脱十二人于必死乎余于邃川亦云夫执今人所不执过此而往何所不执明今时人所不明过此而往何所不明先之明成就其执后之执完羙其明父母提调人何间言且事若薄士而士反归之曰厚大夫士能相与以有成也皆可书也用是不辞其请书之赠

　　○赠罗近云升钦州太守序

　　辛巳孟冬之初邸报文昌尹近云先生秩晋廉之钦州太守邑士夫辈欣欣色喜同以邑人之情来乞言贺余惟士子一旦宾之王国则非复庠序日一无为矣苟知一县一县事无一不属之为尹一人之身其难在才尹与民亲则亦日与民财临财有苟得之者矣其难在守近云尹文昌今五年矣一有不宜于其人之政一不满其民父母之责矣乎五年一日之守则又田近而远无不曰道莫先于义利之辨官民界限百年来惟近云惟能别之古之一介不以取之人不过如此谋克壮而民事有济操若砺而民业如安周吕之道得县可试为之今之谓矣士人辈愿得一言为别文之行赠夫钦视文昌难易之远不啻千百近云为难于所难人与之矣即今亦有论说曾足于钦太守中有益之乎虽然事有出于寻常法度之外而济者天下之变何所不有请以先甲时事言之天下有有粮额无其田亦有田之所入不充粮差之半有甚于文昌者乎琼称迯流之多寅卯辰年之旱有甚于文昌者乎易穷而变观之会通其时也庖丁之庖十九年矣所觧数千牛而刄若新发之硎无厚入有间也万里　京师之琼广东西中亦役赋之无几何者三州十邑一土而文昌特以供官称困谓节之无间可乎粮额不可减固矣军章程不能一日而缓固矣轻并重分大抵今古同心先之为崖陵昌感者借计绵花槟榔诸利编入差徭敬亭唐公因今丈田之举又三州十邑推比而行一视同仁士君子哿矣富人而变通之道也余先日三过南雄雄人所深喜幸而言有曰六七十年来赖是三千桥银二县无田而有粮民不告惫是又不止是徭差之小补之云也军门司府诸亦人心君子诚能类推以尽其余今之文昌无必不可为之事近云窘于一年之住支军门法有大焉五年爱民一旦不能为心之甚一切应之时有讥言有恕说讥谓民父母不如是恕谓又有大父母主持于上县官所得自专吏胥不能作奸之才可对天日不有秤头之入也不寸剥肤尚亦有幸夫地无丝亮之入而一不免其三年如故之输鸿鴈于飞集于中泽今不然矣我虽不杀伯仁孰与民不见杀之为恩亦有一曲之说借宽于人孰与浑全先日之仁之为大县官催科钱粮思不出位　朝廷法度中事也出于寻常法度之外为之为　国家济变事也近云精明果毅过越人才数等以此济天下无不可为矣诗云杨园之道猗于亩丘谨赠

　　○赠毛带江升天台大尹序

　　古之君子急欲得君而仕之广土众民中定天下孟轲氏之言君子意也夫天下有声色臭味焉无屑欲也必此而后欲之天下有声色臭味焉无屑乐也必此而后乐之今之君子急得君与古同意所自来则古异今出身之途三言举人无促于下第后教官例矣今之将仕者顾曰历事后亦有例纵使卑之不失减县正官之数如之何去终身之热就一世之冷苏东坡出守河东其诗有酒肉淋漓浑舍喜之句此正冷热之别也士君子性分内事何事初登仕路便孜孜然此念横耶带江毛先生近古风味吾取焉带江长于文学岂甲科踬步人哉落名丁丑遂忻如于乐会之就四年冷官安之一日周元公师道之立会之心矣分廵道舒公问以割鸡小可试之俗称权官如刼沉香皮木之旧带江不与刼也感恩七里之民素不习为官府逄迎之事不远千里之难而有今日保留之再君子之善觇人物者石量丈度之而亦有以尽带江之槩矣万历辛巳之秋吏部特以带江拟长天台之缺　天语俞允先导有感恩今日之天台熟路也世有谈天台山水其幽邃清绝之胜者言之如画人人有凌空欲去之意谋野则获带江坐而得之士子问余一言为今日之行贺信若四年履历之状遥指他日山光水色之胸情虽列之竹帛而非夸言矣然余有仅见古心之许不尽什然一信千百之定诸葛孔明之言曰学以广才二邑天下之小也可以广言之乎人之相去若九牛毛先儒以天地江海锺鼎斗筲别之象山不取天台大于二邑天台而上十百千万有大于天台人有改行而非其先日者许邵每月更为题品名之曰月旦评一人之身后先异议无负执冷之初心学与日新廓是二邑之小试余于带江日有望焉若火之始然泉之始达感恩乐会县往事也苟能充之不能充之天台今日而上后事也用是畧诸弟子之详详他日望中不及见事书之赠

　　○贺景竹王千兵荣膺军政序

　　圣天子分天下职下都司卫而立之所焉所与州县错峙盖五品秩也兵以千一百计余人倍蓰之所管辖有戎务有屯粮讼狱是其以卫封圉翊我　圣明之治实兼牧飬允厘役焉行道遂志视州县有大者今守令下民莫敢仰视人视之不胜其崇且荣所则不然其故起于秩袭父祖不由问学于官守义懵无所识且其无理德以和心气也动辄猛悍残厉以凌剥其下抚按藩臬用是从而抑之抑之诚是也沿以成习遂致厚相党与者牢以坐受爵冕致斥显显然中秩之崇反出文杂流下居之者恒亦愀然不乐曰此奴隶冠裳尔其间志有所尚者竟亦以莫可柰何付之莫知所以致此之由去此之道夫人之参其身于天地中者岂必人之荣我而后能立哉执义以往天下有莫能御者况五品之秩森然明也吾得执国制以为倚公理之在人心未尝泯也势之亟重有甚焉者吾得以执人心之公而反之理可以张屈抑之势制足以振品爵之崇故愚甞以为今日之武受抑于文者十一我之莫能自立十九也且其所取以自范者缪戾尤甚既以威莫如州县诿叹矣乃曰剥媚之行州县固名文士也我何人斯而独不然抚按藩臬之我督者固伟然名进士断断然天下望也彼亦州县之为尔我何人斯而独不然效殖货利以求容媚方以为庶或可申一二不然甚矣计之良也孟子曰小国师大国而耻受命焉是犹弟子而耻受命于先师也然则武秩之邈乎其卑而谓尽由于文士之私者其然乎其不然乎如耻之莫若师文王为今之策亦曰执制以自守据义以行制而巳毅然不诿于莫与之微斩然不牵于剥媚之习则吾固参天地人也彼之并且上乎我者将唾秽而奴视之矣吁独与之角也与哉独求不我抑也与哉千兵景竹亦有志而付叹者抚按请于　廷而军政及焉反此而遂有由矣愚惧其莫知所执也因军士之请用是书之以贺天下事亦为之而巳矣景竹尚勉之

　　○贺屈元礼生子序

