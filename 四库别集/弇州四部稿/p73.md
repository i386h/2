<!-- { "loadSidebar": true } -->
　　忆醉渔阳春草芳蹉跎回首卄年强青萍斗傍孤城合白首天容二子狂髙阁对悬今古色浮云不尽徃来樯尊前忽语登龙事慷慨悲歌泣数行
　　寄答张助甫
　　中原髙枕白云深春草关懒自侵不怕汝南人月旦所愁江上鲤浮沈凤皇独揽千寻徳鹦鹉双悬异代心此日为君成感慨武昌风色昼隂隂
　　其二【君近以乞志过我吴中】
　　中郎不爱卖碑钱盛徳那因乞米传念尔去凌淮蔡雪向谁呼覔孝防船忽惊鱼素冲江渚骤有骊珠射楚天无限故人推毂意愁君手板少年前
　　过京山王太仆汝化期还日过饮以病从汉江抵省太仆有作赋此解嘲
　　十载登龙愿不违见来词赋有光辉已拚送酒陶家醉敢作凌风列御归席畔黄花寒不负江头青雀病相依谁言郢里今辽落白雪逢君片片飞
　　敬美需次不调于秋夜倡和有庾公南楼之思走笔为答时予有岭右命
　　北游吾弟困长安南徙而兄老一官欺客秋风生裋褐误人春事在弹冠莫夸同调兰金易纵得时名桂玉难俗杀武昌中夜月庾公那自折腰看
　　答寄子深镇国
　　着成鸿寳世称竒十载匡庐有梦思忽尔赠余青玉案萧然如对白云姿鱼书但到那论晩龙劒须逢自有时俱道陈王饶丽藻可能重赠仲宣诗
　　武昌奉别省中诸公
　　差池霜色鬓毛侵三月移藩已滞滛惜别故人分手泪思归傲吏折腰心赪鱼下水犹堪溯黄鹤摩天不易寻回首莫论萍梗事古来天地有浮沉
　　上庐山天池寺
　　使君五马一踟蹰为爱匡山胜不虚亭出御书天子鄣水成仙乐圣僧庐微隂液雪瑶时破寒色留枫绣自如未有仙才同谢监将分佛地卜吾居
　　登天池回望下方俄而昼晦
　　胜地初凭一杖收正教吴楚落双眸千峰尽袅香罏气九派平拖瀑布流忽暝乾坤垂混阖欲归身世半沈浮佛灯纵出难为照天眼虽尊不破幽
　　周银台汝学携酒浄海寺贻诗见赠时余适有太仆之除落句云云遂成答谢
　　江头初驻木兰舟谁解携琴载榼游三国声华公瑾早六朝风物秣陵秋诗成古刹寒堪失酒尽长干暝欲愁纵有除书君莫恠马曹元自属王猷
　　赠姚继文学宪由楚迁江西大参
　　史谈留滞逾三载启事山公愿不孤剖尽荆珉无卞泣教成郢雪失巴歈文星入夜冲南斗化雨将春下蠡湖还道木天当日地只今明主赐环无
　　赠殷无美获隽留省入试南宫
　　见说贤书有着声词塲吾党日峥嵘一枝肯作寻常桂尺璧能偿十五城徃嗣东吴元秀出深源今代岂虚名还从鴈塔看前辈莫向龙门负此生
　　题洞湖巻赠凌旻
　　旻托好凌九纮一曲犹能小贺生书似灵威偏嗜秘宅如和父仅余名烟霞不散奚嚢色日月长寻钓艇盟倘读吴侬旧游记令君风骨坐来轻
　　送侍御河南李子兴还朝因伸鄙感
　　揽辔名髙九道闻攀辕人惜二天分论才岂必相如似荐疏空劳北海勤骢马风生千里足神羊霜压五花文欲知下走沾沾意今日真成御李君
　　岭右张羽王明府邀合郡诸名胜防饯虎丘时江右龙司理亦集輙成二章为谢
　　府公髙防入春开江左风流异代才茂苑自骄羣玉聚桂林初见一枝来分题竞胜灯前草欲折还含雪后梅赢得班生仙骨在手携星藻向三台
　　其二
　　春山如黛水如罗胜防还期胜地过南斗文随龙劒出西山爽为马曹多生公石冷思眠甚陆羽泉遥奈渴何闻道阳春饶丽藻阿谁先付雪儿歌
　　曹太史一呈有子逾周韶秀可念赋此为赠
　　青葱玉树映庭除抱送麒麟事岂虚生得马迁知续史便逢王粲不捐书凤毛池上霞同掞蚌气江头月并舒若问攻驹今太仆渥洼千里许谁如
　　寄少保殷公
　　春酒如渑花满枝醉谈归傅赐金时天容景山中相人识留侯帝者师听罢齐风知再表秉来周礼未全施亦知咄咄非公事海内苍生正系思
　　寄调许殿卿左史
　　防湖春水读书堂谢客时时懒下牀稍出新篇曾御李初携小妇为辞梁贪听半语游僧偈尽释南中奉使装便是相逢能解脱已应无泪傍山阳
　　喜少师徐公杨公二子并成进士
　　莫疑天意薄苍生社稷功存退始轻契濶累朝鱼水旧参差昭代凤毛成双开緑野泥金色并武青云振玉声不独两家乔木在中兴今见世臣名
　　过桃源作
　　沙深老树欲全髠湍急停云势若奔仅有隄存如瓠子几曾花发号桃源天过淮海疑全别水出昆仑已自浑却忆故乡诸季在接防颠倒辟疆园
　　阻风彭城下洪
　　信宿维舟阻急湍丛祠赛鼓问祈安风狂恠石低昂见渚枉荒山向背看久仗束书成客计还呼巵酒断愁端彭城咫尺君休拟老惯人间行路难
　　初自彭城山行闻莺
　　水宿逶迤不计程有无春事未分明白门渡口逢三月黄鸟行边始一声句向清时稀感慨官因迟暮减心情只园桃李花如锦秖为游人特底生
　　河间道中
　　厯乱鸣鸡夜未阑客程何处不加餐担头书巻风时堕马首桃花云并残望国望乡春思杂中寒中暑客衣难河间正是班班地衰鬓朱帘懒向看
　　送王太史昌册封关内便道省夀太夫人
　　玉节新从北极开彩衣仍出尚方裁犹龙紫气将西度如带黄河自北来岳色昼晴廻菡蓞珂声春晓散蓬莱称觞不贷夷门酒分得君王露一杯
　　送少宰刘公宪谦迁南大司空
　　凤池分手惜飞蓬平土留京地望雄啓自山公传吏部班应云母隔司空鹓行八座星辰表鹢首三江暮霭中我欲无言浑未得可应桃李忘春风
　　王学士元驭留饮花下作
　　学士髙斋傍玉清入门幽兴剧纵横已拚芍药似人老忽送榴花令眼明文酒竟成吾党事笑谈真见故乡情毋惊百徧相过语若到郇厨体自轻
　　端午日楚人丘户部汝谦要饮显灵宫即事
　　逃暑仙都静不扃杂花红雾昼冥冥防丝留景真堪续白苎含薰且细听酹屈懐沙人渐少辟兵飞警事初寜从他稚子行觞数楚客于今肯爱醒
　　江右彭翼射防不第俟予至都投诗为贽即日告归答赠一首
　　寂寂公车意未平为谁骧首忽雄鸣才髙一出能同调客好何妨与借名斗气丰城归自出暮云湓浦到来生他时莫诧安昌旧籍甚声华在汉京
　　少宰学士陶公虞臣挽章
　　五月輀旌发上都羣公雪涕万人呼仍开地下修文馆不拜宫中续命符吏部斗山初罢仰君王雨露肯回枯从知续史心犹在握手龙门事未孤
　　予与自闽明卿自贵同日书至有感
　　参差青鸟建章宫忽有瑶音慰转蓬两地虹霓书逺近各天雷雨劒雌雄俱夸拙宦身犹在且喜加餐字每同寄语图南争矫翼燕台四起大王风
　　其二
　　故人岭海尚栖迟九列虽叨敢道宜季重有书方悔侠伟长中论未逢知谁偏谢豹啼丹地并许娵隅托素时莫恠承恩还避辇至今犹自怯蛾眉
　　寄答明卿使君
　　谁言天逺故人踈尺一虽防意有余信过衡阳那是鴈书从蛮府不呼鱼衰顔近日红从借劲髪安霜緑自如共道楚工今识察莫将清泪染琼琚
　　送大司空万安朱公进太保驰驿南归
　　胼手曾扶大陆沈锡圭功似禹年深三朝汉省尚书履一诏疏家太傅金谏漆转扬明主徳悬车谁识老臣心遥应緑野城南地不改芙蓉碧万寻【万安城南五里有芙蓉山】
　　其二
　　带玉揺光下帝阍即教蝇防转成恩令狐陵史先皇旧司马河书异代言六传赐驰腾紫陌千官出饯拥青门他人自喜中山箧公意从寛北海尊
　　送吴城归吴
　　季子揖余归故园懒骑羸马傍人门燕中貂敝那曾怨吴下猿惊且莫论唯是客星时失职况多才鬼未招魂衡荆也自饶功业细搨黄庭倒緑尊
　　送御史大夫余姚赵公领南台
　　晓传除命下明堂西第停钟减舞行此去风棱归独坐向来霜色满南牀千乌旧是台城侣一鹤居然御史装见说太平隄上树廪秋犹自拂云苍
　　夀吴太夫人【方伯子彬母】
　　隆万之际朝家清婺星徳星相映明京兆隽媪古来几河南吴公天下平北堂进匕晓色动西母戴胜秋风轻纵无海筹祝景算雅有彤管书峥嵘
　　偶成
　　睡起兀兀凭篮舁衙参放来何所为有书仅写马复令得酒却忆牛医儿西山一片青刺眼石榴几株红亚枝俸过六百不解免行年五十终无竒
　　同舍弟邀汪伯玉仲淹昆弟游莲花庵
　　帝城西北有莲宫水槛冰壶面面通甘雨跳珠千叶上法云垂绮百花中诗携爱弟蓝田侣酒许徴君白社风莫向幻人论色界望来烟景坐来空
　　田子秇以诸生异等贡游两都署册曰南北大观赋此赠之
　　田方魏客旧知名白首青衿事鲁生蓟苑星辰天北极金陵龙虎汉西京飞谈碣石千人废使酒长干一坐倾赋草纵成须晚出只今尘世有张衡
　　赠谈思重中军饷上谷便道还里
　　莫从浮白叹离羣转饷由来第一勳慷慨刘生初出塞诗书郤氏旧中军征帆欲指江南雨归槖犹残蓟北云倘许吴儿歌子夜平羌新谱若为分
　　七夕过李通政伯玉
　　小暑初残节序嘉探书因过邺侯家诸峰似取支机石一水曾通贯月查巧向天孙分杼柚工从司马咏琵琶【客有弹琵琶】清朝酒醒犹疑梦玉露分明染鬓华
　　哭梁思伯内翰
　　蓬莱阙下散琼琚一入罗浮恨有余死去伯鸾隣侠骨病深司马箧遗书西清几种风流在南国诸生雪涕初莫向尉陀城上望五羊春事已凋疎
　　送梁舍人奉使还岭南
　　珂声厯落散金铺曙色南分一宿孤客到羊城元奉使歌从凤沼有将雏梅花寄逺罗浮玉诗草行装合浦珠闻道伯鸾新冢就可能相为附生刍
　　曹子念南归
　　曹甥跌宕甘沈沦两脚偶踏长安尘不知茗酪定谁好共讶菰芦无此人燕歌回风白日暮吴趋谑浪清霜春祗园松竹好料理顾我终岂岩廊身
　　杨少宰伯谦扶侍太夫人归里得二首
　　百年将母世谁如出入三朝昼绣余帝许山涛无启事天容潘岳有亲舆堂开晩色萱长好篱隠寒香菊未疎不是面承宸语切还期那肯顾尚书
　　其二
　　青山一片帝城南离思无多酒任酣座里台垣元待八刀头明镜只容三停云客羡归云懒捧日心从爱日躭临别故人毋惜道不知中散有何堪
　　汪伯子司马阅武试
　　主恩司马一登台立表骖驔千骑来镝似飞星争犯月鼓如催雨不停雷横开铜柱南头去坐夺金城右臂廻此地若容狂李白也应偏识令公才
　　申先生汝默以经筵史馆劳进宫端学士赋此奉贺
　　史才经术世推能玉署銮坡秩并增拜命争看双绶紫书衔真作一条冰帝称匡鼎頥堪解人识金瓯事可凭懒散列卿休健羡履声寒月满觚棱
　　为李师孟方伯题五华山房
　　青莲居士蹑青霞曾移九子为九华君今五华读书处又见名山属李家峰峰西岳云间掌朶朶郇公字里花不似终南饶世路尽堪佳处向人夸
　　闻谢茂秦客死魏郡寄诗挽之
　　如闻邺下仰风流防躃谁令走魏州老去一编文苑足病来孤枕客星愁江湖气尽无芒屩妻子情偏有蒯缑总为济南杯土在也堪挥泪布衣游
　　魏懋权追践约于徳州至清源而别书此为赠
　　席帽西风吹欲欹冲寒来践故人期携将赵璧愁偿汝佩得防刀舍赠谁斋舫论心初纵酒河梁分手又成诗祥乌莫恋中丞栢好向长杨借一枝
　　赠郑侍御子义
　　衣绣翩翩带垂看君真是郑当时每逢佳客必青眼况复诸郎多白眉老去壶中寛世界名成谷口动京师吴姬压酒齐讴倡那得秋霜上鬓丝
　　途遇习太史时甫登泰山归有赠
