<!-- { "loadSidebar": true } -->
　　呜呼！我居帝里，阒寂寡聊，徐氏之自，得与子交。昵我畏我，谘我道义，六艺之玄，奇章逸字。既我读书，假子之庐，于子焉饭，欢然有馀。或提一觞，远适墟墓，长松之阴，惨怆相顾。问我与子，胡为其然？我不自知，子亦不言。凡今之朋，利名是赖；惟我与子，不营其外。我乖于世，动辄有尤，惟与子处，如疾斯瘳。如何今日，子又我弃！独行茕茕，低颜失气。自子云没，寡妻去帷，皤皤二老，于何其依？子之奇穷，匪我能救，哭泣陈辞，惟心之疚。
　　○刘才甫祭吴文肃公文
　　呜呼！我初见公，公在内阁，皓发朱颜，笑言磊落。追念平生，朋好游从，欷欺晚遇，石友之功。留我信宿，取酒斟酌，亲布衾裯，权其厚薄。我生盖寡，得此于人，而况公德，齿爵皆尊。公年七十，称觞命坐，落落群贤，其中有我。我谓公健，百岁可望，相见无几，遽哭于堂。呜呼！人之生世，蘧然一梦，惟其令名，一世传颂。死而不死，夫又何悲？为知己痛，哭泣陈辞。
　　○刘才甫祭舅氏文
　　维年月日，刘氏甥大櫆，谨以清酌庶羞之奠，致祭于舅氏杨君稚棠先生之灵。
　　呜呼舅氏！以君之毅然直方长者，而天乃绝其嗣续，使茕茕之孤魄，依于月山之址。櫆不肖，未尝学问，然君独顾之而喜，谓“能光刘氏之业者，其在斯人。吾未老耄，庶几犹及见之矣”！呜呼！孰知君之忽焉以殁，而不肖之零落无状，今犹若此。尚飨！
