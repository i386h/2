<!-- { "loadSidebar": true } -->
　　老民蛛隐心太平，未读西史犹孩婴。那知中有恐怖之时代，百二十九万人流血同一坑。君不见法兰西国王路易专制由来恃权力，酿成无数党员党，演出绝大革命革？当时宪法初萌芽，自由满拟开好花。欧人性质喜独立，民权国会纷抟沙。米拉伯爵奋袂起，乃心王室而已矣。可怜杯水敌车薪，志士先鸣孤掌死。拉飞咽侯忠且贤，共和欲法美利坚；医方病证两刺谬，祸贻祖国数十年。巴黎市长推伯利，选举普通下院议；一时结集尽名流，断头台上无噍类！三子才望云天高，国民领袖真人豪。善因恶果竟如是，炎冈玉石谁能逃？从兹党派互蛮触，划分平野与山岳。人权平等终不平，八十六州民觳觫。孱王太阿令倒持，宫中喘息危悬丝；勤王党败邻援绝，独夫授首无人悲。乱民暴动半枭獍，强者一呼弱者应；马拉虽殁埃卑存，妄以市厅执国政。焦月党魁称假敦，树帜别开社会门；但有破坏无建设，误骑虎背成狂奔。罗伯卑尔尤鸷狡，同党人人不自保。段、埃鼎足势既亡，国贼有心觊大宝；剪除异己戮无辜，嫌疑九法相攀诬。忽然操戈在同室，贼人自贼何为乎？纷纷余党归淘汰，警保国安立两会。渐由激烈趋和平，护国军联少年队。天心厌乱此其时，王党全倾贵族衰；上下院二监督五，改良民主新国旗。鲁索先哲倡「民约」，边沁因之说「利乐」。无端崛起拿坡仑，帝网重重政府恶！继以拿坡仑第三，纵横欧陆恣狼贪；霸业中兴复称帝，穷兵黩武民弗堪。二帝如虎列强畏，天骄一败遂涂地。试观英、德纪功碑，惠灵吞勇、毛奇智。法民历劫终有涯，国魂唤醒武良街；智耶儿出宪政立，复萌枯木燃死灰。我思治乱本定数，最险莫如此过渡。文明岂可一蹴几？政党多缘急进误！匈国金牛大宪章，至今幸福犹未央。噶苏士后有狄渥，个人资格非寻常。更有少年意大利，爱国惟务民之义；册年三杰一舞台，舌笔血刀留浩气。吾华今已无神权，封建之制亦荡然；地广人稠政懦缓，刑宽税薄民安便。岂有风潮由内激，无病而呻徒自惑。乱人借口爱同胞，一饮狂泉天地黑。噫吁嘻！前车既覆鉴者谁，国民教育知不知？旁有日本诩怪杰，吾国革命独无血！

　　寿郑香谷部郎七十

　　陵谷迁流到古稀，翛然林下遂初衣。邵窝安乐双栖稳，鲁殿灵光四望巍。风定扁舟螺右旋，天空一笛鹤南飞。韶华满眼桑榆好，始信人间重夕晖。

　　铜狄■〈扌麻〉挱总夙根，岭梅为报小春暄。骚人雅集东瀛岛，寿宇宏开北郭园（君家新竹北郭，因以名园）。馆署广文三绝噪，门题通德五经尊（先德两世掌教书院，入祀乡贤）。紫标黄榜寻常事，长愿书香课子孙。

　　宣宗皇帝太平日，二老郎曹苔与岑（先公在道光朝与君世父祉亭公同曝直郎署）。孔、李通家先后辈，纪，群两世去来今。鲲身鹿耳怀乡地，兔颖麟胶祝嘏心。搔首临风更惆怅，潜园倘忆鹤山林（潜园为林鹤山方伯别业，与北郭园并峙新竹）！

　　衮衮诸豪笑壮頄，谁于闹境煅清修？启期裘索歌三乐；表圣林亭榜四休。跌宕山尊看舞彩，回环海屋数添筹。向禽昏嫁多时了，未了平生五岳游。

　　郑庄宾客郑樵儒，郑谷诗篇郑侠图。君踵宗风殊肯构；我怀旧雨正悬弧。未妨老子神龙蛰，况有文郎伯鲤趋。一笑金门充吏隐，南宫星影认依乌。

　　赤坎耆英会已残，竹城犹耸旧词坛。百年手泽丹山穴，两世头衔纷署官。倒啖蔗甜何碍老，后雕松古不知寒。群儿漫作蚍蜉撼，那识灵根大树蟠？

　　日俄烜睒水犀雄，铁舰横行过亚东。绿野有人开世界；青衫老我感焦桐！虫沙战阵三洲黑，歌舞灯檠八尺红。到此澄心观自在，白头翁即信天翁。

　　卅载前贤祠貌盛，鲰生亲奉瓣香来（祉公崇祀时，予小子躬逢其盛）。鼎门好事珠成串，尘海华筵锦作堆。刘叟命田随手赎，谢家宝树称心栽。为君更奏元灵曲，莫溷宫坊小忽雷！

　　祥云作矞和华鬘，不借丹方为驻颜。仙眷刘、樊今白发；幽居梁、孟有青山。先生杖履春长在，君子笄珈福岂悭？知否前身壶峤谪，木公金母尚人寰。

　　盈盈一水递吟笺，引领枌乡共祝延。杖国之年翁矍铄，跻堂此日客联翩！箕畴葆富还宜寿，汉诏明经更力田，山泽臞夫私羡极，如君纔算老顽仙！

　　癸卯岁除，病几殆而获愈；新正戚友来贺，书此以博一笑

　　鲤城昏昏度新岁，沈疴乍起魂犹悸。登堂有客相疑年，主人笑以一岁对。四坐闻之大轩渠，云此躗言毋乃太！我为诸君道所以，主人滑稽客勿怪：去年贱子四十九，一病几乎不可讳。年未五十尚称夭，凄然茹痛彻心肺。巫医束手妻孥哭，男儿死耳复谁怼？岁方云暮我告终，四序之功成者退。不图有脚阳春回，我亦转否而为泰。于今伯玉始知非，别是阎浮新世界。重来何异初生时，造物恩我乃至再。如追汉将复登坛，如赎文姬还入塞；魂苏绛市骇秦谍，魄附华山跛李丐。倘非西海却死香，或是颖州再生桧；沙身历劫毗骞妒，夜台被赦阎罗悔。还童巧与八公争，续命偷将五丝系。居然好道刘更生，从此著书申不害。咄哉鸡肋老癯夫，直化膏盲为癣疥！君不见陈琳一纸愈风檄，丞相之头如脱械；又不见枚叔七篇发汗文，太子之疾如解蜕？杜陵况有髑髅句，好诗袪疟此其例。词人作健炼心魄，二竖潜销六贼避。我逞谈锋聊自壮，诸君拊掌亦称快。死灰重然槁木活，奇事骇人出意外。玉楼纵召那肯行，老天留待耆英会。狂来自署「不倒翁」，鲲海余生百无碍。忽然顾问镜中谁，吓杀龙钟诸丑态！者番赚出鬼门关，何时了却骚坛债？百岁才经一半过，还留一半乾坤大。且咒婆罗吉利词，元日焚香向天拜。

　　元旦病中和芝生韵

　　天教奇险试医才，药琖权为饯岁杯。妙手回春惊又喜；吟魂送腊去还来。雏姬罢进屠苏酒；病叟重燃粪壤灰。明日满城冠盖闹，自怜倦眼未曾开。

　　万家爆竹刺桐城，老子呻吟作和声。拥被身惟防冷暖，垂帏目不辨阴晴。五辛未敢登盘荐；百丑翻嫌对镜明。举世欣欣侬戚戚，使人到此意难平！

　　何劲臣二尹赠诗和韵

　　不堪回首凤皇洲（仆自弱冠供职薇省，眴今三十年矣），燹后空存几卷诗！鲲海余生怜我老；鲤城作客见君迟。一官枳棘供吟讽（君保甲禾山，彼此鹭门，辄以近诗相质），两载蒿莪付□□（客岁君衔慈恤）。今日相逢沦落甚，尘中何处觅鹪枝（仆内渡后，旅燕营巢，迄今尚无定所）？

　　□□□归日本，索诗赠别

　　角星朗映扶桑水，奇绝米溪一男子！醉中斫剑蛟龟愁，狂来摇笔风雷起。洞观六籍谈九州岛，饱读五车走万里。书生戎马队横行，使者斗牛查直指。鹭门鼓浪洞天雄，节楼百级层霄里，翩翩书记阮元瑜，斜插华篸曳珠履。胸罗道德五千文，关吏忻然迎尹喜，人言老子果犹龙，十载东来气还紫。年时我作鹭门游，尊酒论文掌互抵。林逋、郑谷两诗人（景商毓臣），与君鼎足骚坛峙；蹇子亦复虱其间，邛蟨岠虚肩可比？鹿耳礁楼秋正中，举杯邀月三人耳（壬寅中秋，君觞予于鹿耳礁楼，毓臣与马），对影江天夜色深，彼此唱酬兴未已。朅来劳燕又西东，群离居索百无俚。客冬病卧瀞謻中，涸辙欲僵鲤城鲤（客夏移寓鲤城郑氏别业瀞謻中，冬春抱恙两月，今始愈）。相思月落梦魂飞，屋梁颜色非耶是？忽闻陆贾促归装，遥唱阳关送行李。双鱼隔浦递吟笺，春树暮云同尺咫祝君一路驾长风，布帆安稳锦衣美。重聚萍踪会有期，他日相看我老矣！

　　次米溪「感事诗」

　　地何必有海，乍平忽又澜？天何必有月，多缺乃少圆？我如海水浊，逐逐泥沙间。君如明月秋，见之令人欢！奈何君我别，征途各迷漫？橐笔走鹭厦，仗剑指马韩。异苔而同岑，长抱家国患。仰羡六翮举，遐哉云中鹇！老成未封侯，数奇骨相寒。伫君抟扶摇，高步天衢安！区区愿执鞭，相从出榆关。倾阳有园葵，谁鉴丹心丹？望古怀国士，知我宁辞艰。琴声一以杳，海水吹君还。何时明月来，重照江之干？不惜远离苦，所惜真交难！病骀与神骏，同志千金鞍。行矣复何道，努力燕然山！

　　迭前韵

　　我欲骖青虬，只手迥狂澜！神州将陆沈，安得金瓯圆？君今之所志，乃在层霄间。沙场醉葡萄，念此惨不欢。壮哉肉飞仙，结想游汗漫。长揖谢樊篱，追踪古彭、韩。男儿重横行，微躯曷足患？五柳偶然归，开笼放白鹇。扁舟石载满，两袖风生寒。山中岁月长，板舆便且安。时闻求友声，黄鸟鸣关关。米市樱花红，禾江荔子丹，别君和君诗，东施效颦艰。再拜吟坛侧，大丹企九还。鼻息双虹霓，凛凛不可干。韩非有孤愤，到今犹说难。莴目极辽渖，杀气腾征鞍。临歧洒老泪，首阳何处山？

　　陈小石漕帅、裕寿田相公，予乙亥、丙子同年友也；偶阅邮报，慨然书此

　　回首云泥两未忘，平分剑气与珠光。漫将天下才量斗，岂有人间颖处囊？节钺临江唐转运，鼎铉当国宋平章。如何三十年科目，还剩林泉一老狂（延陵赠缟之交，忽忽数载，念之怦然。顷复惠我乡物，情尤足感）！

　　寿林伯余文学五十（乃弟仲良孝廉新得河南知州）

　　诗人一语为君寿，君是文人是福人。赁庑梁鸿犹有耦；课耕林鷃未全贫。无双昆季寰中誉，半百光阴局外身。我欲同年问公瑾，几时招我饮醪醇？

　　米溪临别觞予于浪屿公瑾，出示所藏古砚数十，诗以纪之；因次其韵

　　宝晋斋头耸砚山，指麾虞褚叱荆关。此行赢得归装重，割取端溪紫石还。

　　五年饱看鹭门山，今日班超返玉关。莫讶渊明轻斗米，几人故国锦衣还？

　　苍生霖雨系东山，出处须争此一关。君是人间希有鸟，东应小倦即飞还。

　　东望三神海上山，辅车唇齿动相关。张骞重作乘槎使，一笑珠从合浦还。  
　 
后苏龛诗钞卷七

　　温陵施士洁芸况

　　诸罗忠烈罗参戎祠

