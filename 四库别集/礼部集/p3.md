<!-- { "loadSidebar": true } -->
　　生非适时才向用更从宦所至歉辄饥命薄自招患去年行视旱四境几及半逆知忧未歇奔走今敢惮既廪无余粮私室乏朽贯民穷固堪怜俗戾那可劝饿者拥我前对之谩兴叹萧条空山里荏苒芳序晏寺幽宿稍便岭峻歩宜慢看花妨病眼挥策怜弱腕止饮已两年啖蘗日无算独饱岂所安辍飱空据案松楸入我梦忍泪忆洒饭子规非恶声夜半勤相唤是时乆不雨望望复忧旱风雷忽震荡檐溜鸣逹旦起看麦青青翛然一疎散天心自仁爱忍使民命断书生誓及物此志诚汗漫投救方自兹偪仄嗟谁伴
　　和临川危太朴见寄
　　美人江之西道路阻且长欲徃从之游未遇孤鳯翔娟姢隔秋水兰佩芙蓉裳琼桂手自折赠客来池阳寄言亦念我熣灿金玉章书生拙为吏穷山抱荒凉徒劳复贫病不去策非良秋风起予思木落百草黄
　　目疾谢柳道传张子长惠药
　　处世五十年寡嗜仍少病天与两目光炯炯素清净前年翳生左赤脉歘交横审因察其源五色非所竞学书信夙习耽读亦本性虽于二事切未必致兹证从来不解饮杯勺强酧应积毒根胃肠标表发昏瞢鍼刺争杂施流血和泪迸丹砂与空青数市窘赀罄栀蘗动盈筐日啖不论命重氛幸全扫余眚时一盛荏苒三载间视眺犹未莹偏盲亦何害忌者遂相庆维兹二三友为我忧怲怲许君屡贻书力劝宜习静损读复省思黙坐但微瞑心肾上下居火实以水胜炎炎降不怒行之乆自定殷勤柳与张有便尝致诇为言医法难俗师慎毋聼一朝得竒药千里转持赠缄封谨视防述语颇详竟开罂异香发着筯金膏凝试之累旬日竒效他莫并感之欲刺骨报尔无照乗我生未见道絶尘怳犹瞠眊焉慙训言亦岂中未正扶持谢诸公磨刮完两镜渐惊容衰老谬忝小邑令乡山杳在望归船行可榜把卷欣复适看云远相映挥弦送孤鸿飘然动髙兴从今没暮齿不复忧伥伥永懐何能忘临风寄孤咏
　　赠镌者刘生
　　作邑荒山中文陋嗟俗敝黉序燬荡余大半莽榛翳官居有旷圃豪夺恣氓清白泉乆堙梅公亭已废永懐前贤迹敢忘崇化意亭池复旧观讲肄辟新位故人思我文题篆仍表识碑榜撷清芬发挥借精艺之子畨国来竒遇良有契通悟捷天机委折知笔势我无及人德谁堕岘山泪庶几譔刻工尚可传好事归欤无长物摹搨遂盈笥尘土厌徒劳山林深夙嗜旧编未卒业良友才一二幽栖金华北謡诵以卒岁削磨千仭崖迟子当一至
　　九日约游齐山不果晚登尊经阁
　　尝爱杜牧之齐山作重九插菊满头归清诗播人口我来慨风流已落千载后深秋偶留滞佳节不可负诘朝共携壶夙戒二三友俄闻车马集賔从分左右红袖拂烟靡翠幄张林薮欲徃那敢前踟蹰谩搔首晚风送凄雨坐想惊散走参前俨髙阁直上敞虚牖防迷瞰城郭披靡见蒲栁清溪来足下翠防真培塿古今杳同梦何物能独久斯人虽跌荡而亦世希有飞蚊一晌聚琐琐谅非偶真乐名教存圣谟掲星斗卓哉尊闻意夫岂为杯酒登髙兹诚最吾赋当不朽
　　四月癸卯原父杜征君自武夷山道兰江道传子长来防明日徃拜许君益之墓道传有诗因次其韵
　　五年絶朋俦索居大江浔来归顿闻同扫迹方投簮何言得良会星聚临兰隂太常俨耆德隠君澹冲衿追琢金玉章讽和鸾鳯吟柴门闭溽雨竹树幽深深笑言劳契濶喜我病不斟张子飞车来顿忘山水滛欣然钟期遇寳匣开瑶琴独嗟白云老不见伤我心束刍拜墓下衿佩来森森斯文黯销落白日氛翳侵经德固不囘岂弟神所歆峩峩武夷峯鬰鬰金华岑前修未云邈千载嗣遗音
　　静乐斋诗为贯子素提举赋
　　天机与嗜欲深浅互相胜山夫躁扰胷戚戚恒若病卓哉贤哲人与物澹无竞愧怍俯仰忘广胖心体应融融始内充颙颙形外盛坐见万物春本自中扄莹渊乎陋巷居防也风雩咏千载真践难谁与踵希圣君侯勲武裔文采世聨映氷玉自孤标金珠非夙性姱修厉素节俯与寒士并至乐静乃存无欲斯能静迄収至静功知止贵先定掲名示毋忘朝夕宁弗敬
　　过髙邮访毋公叟提举邵文卿检校
　　昔我来髙沙初践入仕途回头谢书册便受朱墨拘河堤事方急卷埽驱千夫呼声相举力赤目黔肌肤是秋复滛潦四境无遗租按行负病出荡兀扁舟孤朝餐逐鴈鹜暮宿翳菰蒲严冬寒到骨氷雪胶重湖岁穷甫归休酷罚不少须独哭返殊方抱恨絶复蘓尔来二十年徇禄仍区区焉知复此来乗传上京都虽辞下曹苦讵称诸生模入城人不识歴歴记市衢故人喜我至倒屣迎门趋坐定察顔面怜我老更臞升沉各一咲存没付长吁邀我且小留相与为欢娱同行不可缓亦复稍踟蹰聨镳踏斜日持觞送城隅后期约南还愿言絷其驹我无甘棠爱负丞愧吾徒感此良自慰意气激懦愚烱炯千里心持炤甓社珠
　　送徐检校之浙省并简前政王止善
　　皇朝树藩垣江淛天下最岂惟财赋强政体亦宏大羣僚极髙选吉士多蔼蔼赞参每从容勾检尤倚赖徐卿世名家践歴振风裁运筹佐漕挽遗声满吴会今兹缀班行深意良有在更张化弦新洗目盛除拜眷懐东南区眀见万里外元宰廻北辕贪墨亦狼狈然终公论白少觉众心快谁当进良谟清静抚雕瘵诸公正虗左愿言亟行迈王公山隂裔前政民所爱一时欣接武二妙实同载我生一何幸识君向燕代与王迩乡井而不共倾葢相知十五年未面已如对因之道懐思望望乆相待后日都城南春朝及王防
　　赋苕溪渔歌送殷尉之乌程
　　苕溪多渔村渺渺连震泽归舟闻扣舷清唱烟水隔声随晚风响长入秋山碧官曹间无事听之聊自适翛然沧浪思恨不同泛宅如逢真子应问金华客
　　题静虚斋
　　灵扃本纯一众物交其中物去一自存静虚乃闇通风収水上翳尘扫鉴影空兹境未易窥朂尔圣学功多言徒纷纷请质无极翁
　　赠渊黙子
　　圣人与天徒渊黙以为宗龙化见矫矫雷声闻隆隆恵庄玩一世独赞柱下翁之人慕嘉名自视将无同谁云比德难企可齐华嵩太音本希声多言贵守中徃只尔师训勿惮立下风
　　萧存道元帅去冬行后题
　　昔在天厯初狂寇俄震惊将军疾驱马肃肃出神京衔命既抚绥仗钺亦专征一巡晋冀静再顾关洛清归来不言功髙卧尧都城载懐战鬭苦况乃饥馑并流离泣道路白骨何纵横慷慨发长謡缄题遗公卿至今读其辞恻恻伤其情风尘随泛扫寰海仍升平宻勿借庙谟但愿休甲兵
　　常德妙观陈道士落成三清昊天殿
　　迢迢武陵源仙踪隔回舟风吹洞中花时逐江水流祠宫辟灵场栋宇齐云浮髙居旷遐曯垂光下琼楼九歌发遗音夜半锵鸣璆降康屡丰年延祚祈千秋于穆一气元寂寞与谁俦宰摄十有造功化以周赫赫旦明间及尔王与游斋居谨对越信矣非形求
　　留昌平四诗
　　居庸关
　　神京望西北连山郁崔嵬百里逹关下两崖忽中开林霏递掩映磴道随萦回岂知古燕塞只以越与台夙闻弹琴峡涧响逾清哀行行未及远秋风涨黄埃翠华屇榆林丞相前驱来疾还惮廹险顾瞻复徘徊惟天设限蔽万古何雄哉抚迹思徃代键钥毎自摧皇衢坦荡荡来徃无惊猜氊车正聨络怒辙奔春雷前趋见行殿遥峙积雪堆腾凌万马骑暮绕龙虎台愚生一何幸获忝儒臣陪凭髙未成赋琐琐嗟微才
　　虎峪淙淙泉
　　居庸古塞口诸峯并嵯峨左转万栗林黄叶堕残柯路出草棘间石沟微波黄尘歘腾起知有饮马驼前趋俯絶壑素砾没坡陀穷秋水没竭渟不盈科无复声淙淙虚名误来过下马小徘徊土屋依岩阿野老向我言深入水木多前年邑中人来此避干戈委蛇数十里隘险无谁何桃源志乐土商山有遗歌谁知战争场咫尺隔网罗欲游苦匆匆斜阳下前坡
　　刘谏议祠
　　李唐祚中微刑臣执其柄贤良褎然来一策骇羣聼事机戒不宻昌言毋乃病吾职非近臣陈义固当正为时吐忠愤誓不顾躯命同游虽厚顔得失非所竞滔滔徇曲学胡不愧元圣岿然辟祠宇名教系邦政居庸峭摩天过者竦深敬
　　朱懐珪碑
　　昌平官道傍卧碑何壮伟有唐营府督懐珪姓朱氏卢龙昔强藩巨孽所根柢尔泚与滔逆气粤有始眈眈元相国肆笔方述纪宁知两月后口蔑不贷尔千载托斯人遗臭同一轨荒坟莽芜迹石兽相撑倚双螭已插地文字未残毁徒令行路者唶唶嗟僣侈圣贤树功德金石无溢美末世乃济奸事定有公是奈何极穹崇来者纷未已留此惩不忠并以愧谄子
　　题赵子昻为吴德良所作兰竹图
　　幽兰何猗猗疎篁亦萧萧石间澹相倚防合不待招吾宗昔妙年依光近乗轺清芬散春直风气凌烟霄美人松雪居逸思共飘飘忻然染毫素写之配髙标寳藏三十载不啻英琼瑶相携湖海上未觉山林遥朂哉君子心自保同不凋
　　清明山房诗
　　中扄抱灵景湛湛一物无云何众形役坐受昏垢污君子中夜存平旦气则殊神光烛无垠还我摩尼珠
　　标山亭诗为张惟远秘书作
　　齐东有佳山崭然植双标下窥城中人孰敢当其招濵公擅竒赏领客穷岧嶤慿髙吐浩气逈与长风飘至今履屐迹仰之在层霄公子亦翩翩筑构规山椒刈茅覆白雪凿石堆青瑶树以桧栢株坐待隂萧萧睠言继先志于焉逺尘嚣鹊峯华不注夙昔山泉饶云何兹地胜谈者犹寂寥图经自兹补借尔梓与乔我亦岩栖人平生志耕樵忻然慕髙躅东望浮云遥挥送飞鸿因之发长謡
　　关中张氏义行诗
　　我昔仕州县天厯遭岁荒劝分走郊野日夜忧彷徨豪民方乐祸射利闭囷仓非无补官令谁发升斗藏稍稍绳以法羣怒几中伤有客为我言好义关中张素非髙訾家肯施贫人粮隂德被乡闾斯士宜表章因之感前事使我增慨慷
　　送曹道士
　　溪光烂云锦宫居晃琼瑶中有学仙子风度何飘飘松床卧散发光洞行吹箫春序倐已阑忆此山中招
　　送钱师复下第归杭分得屈字
　　钱子南州彦入贡随方物振羽临春风翻然出罗罻朝臣漫知己良友惟称屈清才岂终滞篇制宜黼黻京都覧壮丽客思忘堙鬰衣上有缁尘归向西湖祓
　　送王正善提举广东舶司
　　炎州际沧溟万舶集竒货有司慎委寄资用邦国佐王君开敏姿践歴声华播漕轻有赢粮盐荚无乏课曾陪青琐游合向乌府坐经年都城客车马日相过无人为吹嘘去看飞鸢堕珠犀侈错落囊楮甘防汚愿言挹清风庶以肃顽懦廷中新命下海上羣商贺千载酌泉诗迟君一来和
　　分韵赋石鼔送逹兼善出守绍兴
　　石刻三代遗独数岐阳搜剥落卧榛菅竒寳谁见収金源亦好事駞载来蓟丘岂知桥门镇天为兴邦留我老幸摩挲攷古思西周使君精篆法声华振皇州足追史籀制惜值车攻休騑騑五马来东向防稽游防稽岂无碑颂述徒夸浮愿言宣仁化嗣续垂千秋
　　正旦卧病写懐
　　老懒厌嚣杂忍复逢元正髙卧岂不佳抱病难为情沉思徃昔梦歴歴还自惊儿嬉不知愁烧竹到天明援笔写兆符意气何纵横中年世故廹黾勉事将迎敛板趋大府惯踏晓鼓声山县稍雍容簮花映寒晴晚陪大明班蹈舞随公卿韵音聆法曲仙仗穿霓旌恍惚天上游特用夸平生覆手得憔悴忧患何交并逢时感易集阅世念转经六十行已衰百计茫无成虽卑向平娶惭无郑子耕春阳被羣动我体当和平窥园怳葱蒨曳履听嘤鸣竹素有深縁所竞非浮荣寡过希前修饮水复奚营
　　寄题上清薛卿琼林台
