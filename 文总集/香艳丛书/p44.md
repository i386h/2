<!-- { "loadSidebar": true } -->
　　球场步障锦烂斑，白打春风入市阛。重向御厨当面列，经旬犹未下缯山。
　　〖《十国春秋》：帝雅好蹴鞠，引锦步障以翼之，往往系球其中，渐至街市而不知。又：帝结缯为山，立二彩亭于前，列诸金银绮釜之属，取御厨食料，烹燀其间。帝乃凭栏观之，号曰：“当面厨”，或乐饮缯山，经旬不下。〗 
　　数钱女子手掺掺，小市红栏柳影纤。绝胜齐宫沽酒肆，风帘飏处着青衫。
　　〖《十国春秋》：帝命大内造村坊市肆，令宫嫔着青衫，悬帘鬻食，男女杂沓交易而退。帝与妃嫔辄为笑乐。〗 
　　碧落溶溶夜宴时，玉箫一曲侑金卮。月华如水君须醉，却笑嘉王好酒悲。
　　〖《十国春秋》：后主宴近臣于宣华苑，令宫人李玉箫歌己所撰《月华如水》宫词，侑嘉王宗寿酒。词曰：
　　辉辉赤赤浮五云，宣华池上月华新。
　　月华如水浸宫殿，有酒不醉是痴人。
《五代史》：衍尝以九日宴宣华院，嘉王宗寿以社稷为言，言发流涕。韩昭等曰：“嘉王酒悲耳。”诸狎客共以慢言争谑嘲之。〗 
　　脸夹燕支冠带莲，醉妆相对坐生怜。风流只爱寻花柳，不走者边便那边。
　　〖《北梦琐言》：蜀王衍，常裹小巾，其光如锥，宫女多衣道服，带莲花冠，施胭脂夹脸，号“醉妆”。《词综》：蜀主王衍《醉妆词》：
　　者边走，那边走，只是寻花柳。那边走，者边走，莫厌金杯酒。〗 
　　风尘沦落不堪闻，连袂悲歌响入云。唱彻甘州新谱曲，柳眉桃脸画罗裙。
　　〖《五国故事》：衍率母后同幸青城，至上清宫，宫人皆衣画云霞道服，衍制《甘州曲》亲唱之，曰：“画罗裙，能结束。称腰身，柳眉桃脸不胜春，薄媚足精神，可惜许，沦落在风尘。”宫人皆应声和之。〗 
　　丹景元都次第登，云浮翠辇陟崚嶒。赋诗到处寻名胜，夜上星坛看圣灯。
　　〖《十国春秋》：帝与太后、太妃，历丈人观、元带观、丹景山，各制辞勒石，遂至汉州三学山，观圣灯，赋诗而还。〗 
　　珠鞍宝马动香尘，竞拥流星二十轮。七里亭边回鹘队，一时相对尽沾巾。
　　〖《清异录》：蜀衍造平底大车，凡二十轮，牵以骏马，骑去如飞，谓之“流星辇”。《五代史》：衍自绵谷还，至成都，百官及后宫迎谒七里亭。衍杂宫人作回鹘队以入。御文明殿，与群臣相对涕泣，无一言以救国患。〗
　　喧呼闻斗夹城鸡，煽处深宫有艳妻。忍向秦川重回首，春花夜月总凄迷。
　　〖《通鉴》：蜀主尝自夹城过，闻太子与诸生斗鸡，击球，喧呼之声欢。曰：“吾百战以立基业，此辈其能守乎？”有废立意，而徐贤妃为之内立，竟不能也。又：唐庄宗遣中使向延嗣，尽杀衍宗族于秦川驿。《十国春秋注》：时有蜀僧远公《伤废国诗》，有“丹禁夜凉空锁月，后庭春老漫开化”之句。〗 
　　故苑筵开此代兴，一灯谁识醋头僧。丹霞楼上穿针夕，又与宫人乞巧凭。
　　〖按：孟知祥唐长兴四年，为蜀王，僭称帝，是为后蜀。传子昶，为宋所灭。《十国春秋》：王宴府僚于王氏宣华院，谓左右曰：“使衍不荒于政，有贤臣辅之，继岌小子岂能遽及此耶？”赵季良曰：“亦天时也，不有所废，君何以兴？”又：先是，有僧自号“醋头”，手携一灯檠，所至处卓之，呼曰：“不得灯，灯便倒。”及帝登极，数月即宴驾，人以为验。又：帝以七夕宴丹霞楼，观宫人乞巧。前蜀后主亦以七夕与宫人乞巧于丹霞楼。〗 
　　罗帐绫帷寝殿张，宫中小辇只铜装。如何元夜观灯火，十万金钱赐舞倡。
　　〖《五国故事》：昶颇务慈俭，寝处惟紫罗帐、碧绫帷，褥无锦绣，诸饰居常在内，惟铜装朱漆小辇而已。《十国春秋》：广政三年春正月上元节，帝观灯露台，命舞倡李艳娘入宫，赐其家钱十万。〗 
　　竞渡龙舟水一隈，绣旗队队彩云开。凌波殿外熏风入，慈母年高奉辇来。
　　〖《十国春秋》夏五月重午节，帝奉皇太后游凌波殿，观竞渡。〗 
　　紫府移根托上阑，春秋佳日尽追欢。芳林催赏红栀子，御苑宣看黑牡丹。
　　〖《十国春秋》：冬十月，赏红栀子花于芳林院，大宴百官。其花烂红六出，清香如梅，当时最重之。又：三月，帝宴牡丹苑，牡丹花有檀心如墨者，香闻至五十步，从官皆赋诗以赏之。〗 
　　锦缆徐牵泛画艭，重楼窈窕间文窗。分明海上神仙府，金殿何须数曲江。
　　〖《尧山堂外纪》：蜀王昶游浣花，御龙舟观水嬉，人望之若神仙。昶曰：“曲江金殿锁千门，未及此也。”兵部尚书王廷圭赋曰：“十字水中分岛屿，数重花外见楼台。”昶称善久之。〗 
　　栽遍芙蓉覆绮帷，层闉高下万千枝。锦城一望真如锦，空赋邠风七月诗。
　　〖《尧山堂外纪》：蜀主昶令罗城上皆种芙蓉，覆以帷幕。每至秋时盛开，四十里皆铺锦绣，高下相照。昶谓左右曰：“自古以蜀为锦城，今日观之，真锦城也。”张立作诗讽曰：“四十里城花发时，锦囊高下照坤维。虽装蜀国三秋色，难入邠风《七月》诗。”〗 
　　宫寝桃符换来年，长春馀庆制新联。内臣竞献金花树，最爱忘忧独立仙。
　　〖《尧山堂外纪》：蜀未亡前，岁除日，昶自题桃板于寝门，云：“新年纳馀庆，嘉节贺长春”，乃宋祖诞圣节名也。《清异录》：孟昶时，每腊月，内官各献罗体圈金花树，梁守珍献忘忧花，缕金于花上，曰“独立仙”。〗 
　　品分十四列深宫，官职新除望幸同。多少惊婚喧里巷，桃夭处处咏春风。
　　〖《十国春秋》：广政六年，大选良家子以备后宫。州县骚然，民多立嫁其女，谓之“惊婚”。于是后宫位号列十四品，有昭仪、昭容、昭华、保芳、保春、保衣、安宸、安跸、安情、修容、修媛、修娟等，秩比公卿、大夫、士焉。〗 
　　宠擅椒房眉黛妍，青城同辇几流连。白杨不复当时路，犹忆深宫点翠钿。
　　〖《十国春秋》：后主妃张氏，擅殊色，眉目如画。尝同辇游青城山，久而不返。忽雷雨大作，被震而殒，乃以红锦、龙褥裹，瘗观前白杨树下。后数年，炼师李若冲忽见女子吟诗，若有所怨。诗曰：“一别銮舆今几年，白杨风起不成眠。常思往日椒房宠，泪滴衣衿损翠钿。”〗 　　
　　雪香宫扇暑风清，水殿凉生夜几更。一任钗横云鬓乱，摩诃池上月华明。
　　〖《清异录》：孟昶夏月水调龙脑末涂白扇上。一夕，与花蕊夫人登楼望月，误堕其扇，为人所得。外有效者，名：“雪香扇”。《诃综》：蜀主孟昶，夜起避暑摩诃池上，作“水肌玉骨清无汗，水殿风来暗香满。绣帘一点月窥人，欹枕钗横云鬓乱”词。〗 
　　离恨绵绵出剑门，杜鹃声里暗销魂。最怜白首宫词后，一幅张仙恋旧恩。
　　〖《词谱》：花蕊夫人有《采桑子》半阕云：“才离蜀道心将碎，离恨绵绵，春日如年。马上时时闻杜鹃。”《后山诗话》：青城人费氏女，五代时以才色入蜀宫。后主嬖之，号花蕊夫人，效王建作《宫词》百首。《见闻搜玉》：世传张仙像者，乃蜀主孟昶挟弹图也。初，花蕊夫人入宋宫，念其故主，乃携此图悬于壁，且祀之谨。一日，太祖幸而见之，致诘焉。夫人诡答曰：“此吾蜀中张仙像也，祀之能令人有子。”〗 
　　芙蓉帐子淡笼烟，暖向鸳鸯被底眠。谁唱后庭新乐府，一声万里去朝天。
　　〖《十国春秋》：后主以芙蓉花染缯为帐幔，名曰“芙蓉帐”。《辍耕录》：孟蜀主一锦被，一梭织成，被头作二穴，如云版样，此之谓“鸳衾”。《五国故事》；蜀之末，作新曲云《万里朝天》。未几，后主朝宋，崎岖川陆，斯其验矣。〗 
　　珠殿才兴又玉堂，风流天子王蛮方。芙蓉甘菊呼鸾道，无复龙川歌舞罔。
　　〖按：刘隐梁干化二年为南海王。隐弟严僭称帝，是为南汉。传玢、晟、淈三主，为宋所灭。《十国春秋》：干亨元年，建玉堂珠殿。又：帝顾左右曰：“纵不及尧舜禹汤，亦不失作风流天子。”又言：“家本咸秦，耻王蛮土。”《广州志》：歌舞罔，南越王佗，三月三日，修契之处，刘癸垒石为道，名曰“呼鸾”，夹栽甘菊、芙蓉，与群臣游宴。〗 
　　南熏宫殿迥凌虚，暗炙龙涎散玉除。藏用仙人二十匹，车烧沈水笑鹿疏。
　　〖《清异录》：广府刘龑僭大号，晚年作南熏殿，柱皆通透刻镂，础石各置炉燃香，故有气无形。上谓左右曰：“隋帝论车烧沈水，却成粗疏。争似我二十四个藏用仙人。”〗
　　金柱银衣俨玉壶，采珠更置媚川都。寺人竞进才人宠，只合萧闲作大夫。
　　〖《五国故事》：鋹立万政殿，饰一柱，凡用白金三千锭，又以银为地衣。《十国春秋》：置媚川都于合浦县，定其课令入海五百尺采珠。又：帝委政于宦者龚澄枢、陈延寿，及才人卢琼仙等，台省官，仅充员而已。《清异录》：刘鋹僭立，奢丽自恣，在宫中自称“萧闲大夫”。〗 
　　流花桥外水沄沄，丹荔含浆映薄曛。也博一时妃子笑，遗钗堕珥醉红云。
　　〖《广东新语》：城北有芳春园，桃花夹水，二三里，一名“甘泉苑”。其桥曰“流花”，鋹与宫人为红云宴于此，雨后往往拾得遗钗、珠贝，知为亡国之遗物也。《十国春秋》：帝命荔支熟时，设红云宴，以乐后宫，岁以为常。〗 
　　晓色朦胧赴上林，花枝角胜采春深。阿谁喧笑全输却，买燕频催献耍金。
　　〖《清异录》：刘鋹在国，春深令宫人斗花，凌晨开后苑，各任采择，少顷敕还宫，锁后苑。膳讫，普集角胜负于殿中，负者献耍金、耍银买宴。〗 
　　亭馆清幽地更偏，一尊浅酌共流连。绿天深处亲题字，亲锡佳名扇子仙。
　　〖《十国春秋》：南海有苏氏园者，雅称幽胜，后主携李蟾妃微行至此，憩酌绿蕉林中，大书蕉叶曰：“扇子仙”，后人构亭于上以志异，名为扇子亭云。〗 
　　玉朵银丝簇鬓青，蕊珠宫里态娉婷。香残粉冷归何处，只有花田剩素馨。
　　〖《广东新语》：素馨斜，在广州城西十里，南汉葬美人之所。有美人喜簪素馨，死后遂多种素馨于冢上，故曰“素馨斜”。以弥望悉是此花，又名曰“花田”。《十国春秋》：宫人素馨惟喜插白花，遂名其花曰“素馨花”。〗 
　　琼仙端不让琼芝，秩进才人管百司。腕白身轻来月下，幽吟还似在宫时。
　　〖《十国春秋》：卢琼仙与黄琼芝，并为女侍中，朝服冠带，参决政事。后主进位，升琼仙秩为才人。《广东新语》：卢琼仙，刘鋹之才人也。崇祯间，有请乩仙者，琼仙至，题云“身轻不许风中立，腕白愁教月下看。”〗 
