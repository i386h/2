<!-- { "loadSidebar": true } -->
　　某者而均福于一方俾珪组蝉聫嗣是愈盛岂非众心之大愿乎不腆酒殽具将诚意
　　辞广恵庙祝文
　　某将指二年无补于民乃若民瘼以告而遄应亲疾以愬而旋愈则皆有頼乎神神之有大造于某也盖与覆焘而惟均被命守泉敬谒祠下而去若夫缮营之需则已付诸幕属岂足仰报于灵休姑以少酬其夙心云尔
　　梨山庙祝文
　　惟神以唐名贤膺宋祀典封爵之崇极于二等威徳之盛被于一方富沙之民饮食必祭盖无异子之于父母也某承诏守泉道出乡郡谊当躬谒祠下而廹于午役遂不克前敬驰瓣香逺布诚悃维今此行属当大夏髙堂有母华发飒然走陆浮川冲暑履湿人子之心不无忧虞伏惟圣灵宻赐拥佑俾起居饮食无异平时夀禄康寜益受多祉是神有大造于某也期以代还躬伸报谢兹诚炯炯王其鉴之
　　梨山庙祝文
　　某复有防悃干冒圣威仰惟灵佑善应广济昭恵王在唐之季来守建安实有恵政故自骑云帝乡之后邦人懐之庙于梨山以祀以享着于唐史事迹可稽此学古之士所共知也惟是诗篇遗文藏在三馆学者无自而见焉某愿以私钱刋于庙中庻永其传且俾奉祠祝者鬻之以为香火之助惟神其幸聼之
　　梅山庙祝文
　　五显王惟神封爵之崇极于二等威徳之盛被于四方睠是仙山有严庙食邦人钦戴奉祀尤防某承诏守泉【以下并同梨山】
　　又
　　某复有防悃干冒圣威某昨在奉常获见徽饶二州所奏加封五显王本末皆谓神姓曰萧伯仲五人今考之建安志神之姓氏伯仲皆与徽饶庙同已封至六字王梅仙之祠乃尚仍五通【阙】
　　窃所未安某与郡人同请于漕台纶告【阙】
　　与婺源徳兴二庙封爵一体显圣灵聿【阙】
　　观聼惟神其幸聼之
　　谒先圣庙文【泉州】
　　某不佞幼读先圣之书至于道千乗之国敬事而信节用而爱人使民以时未尝不喟然三叹以为茍得千里之地而为之守则斯言也真药石之良规槃杅之至诫也今天子不以为愚且陋擢守南土兹非推行所学之日乎夫一事之不谨不可以言敬一令之非诚不可以言信锱铢滥费不得为节用毫发横取不得为爱人一役之妄兴则非时使之义某虽不敏敢违初心惟不得罪于此邦之民然后为无负先圣之训神灵如在尚监此心
　　社稷祝文
　　某叨被恩除假守兹土载惟社稷民命所依祗奉故常按行封壝用严国典式对神休谨告
　　诸庙祝文
　　惟上帝以好生为心肆命诸神以奠方域圣天子以忧民为心故环千里付之守焉幽明虽殊其所以为民则一而已某猥以非材承乏兹土凡其职之所当为与力之所可任者不敢不尽其方若夫均调雨旸销弭菑害则非神乎孰頼尚惟隂相以康斯人岂惟民荷宠灵某亦与受无穷之赐
　　东岳祝文
　　五方有岳祭秩畧同而岱宗之祠独周徧于天下者以其居平秩之方而主生育之事故也某猥以非材来守兹壤凡可以致力于民不敢不尽其方【下同前】
　　赵忠简祝文
　　惟公以忠正徳文为中兴名相第一某髙山仰止于兹有年被命此来获踵公武于八十年之后缅懐遗烈凛然若存何以荐诚惟此巵酒
　　韩中令祝文
　　惟公以景徳丁未来守此邦盛徳格天寔生人杰是宜父子并祠至今载瞻仪刑敢不起敬
　　王詹事祝文
　　睠是泉山为一都防牧守相望多时名臣惟梅溪公遗爱尤盛盖其所以修身治人者一出于【阙】
　　愈久不替某自少小即尝诵公【阙】
　　诗仰止髙山于兹有日敢图侥幸【阙】
　　四十七年之间方将朝夕勉焉以【阙】
　　兹诚炯炯公其鉴之
　　蔡端明祝文
　　惟公以忠言恵政着于中外至和之世实自畿甸来守此邦以便亲舆之奉流风善政人到于今称之某之视公无能为役然间者九重假宠之意明着训词实用仁祖命公故事顾惟不佞将何以堪之惟当仰止髙风以庻几其万一英灵如在尚闻斯言
　　顔尚书　徐都承　程尚书祝文
　　惟公以法従名臣尝镇兹土实有遗爱在其邦人尸而祝之迨今未泯某祗事云始谒见惟勤载瞻仪刑肃然起敬
　　姜相公祝文【泉州南安县】
　　呜呼公以鲠亮之资尽言于猜忌之主一斥不复没于遐陬然清风直节千载而下犹凛凛有生气彼脂韦輭羙宠窃一时而遗臭无极者未知孰为得失也兹因祠事庸欵幽宫酹以一巵喟然三叹
　　开沟告诸庙祝文
　　地之有沟渠犹身之有血脉也血脉宣畅则体安而气和一或底滞则疾疢生矣某被命来此考按图志则知郡县之沟堙阏嵗久盖自林侯祈之后未有再议开濬者淤泥恶水停蓄弗流春秋之交蒸为疠疫州人病之匪一日矣顾念庸拙涖事方新惧于烦民未敢轻议而寓公同僚交相劝勉谓将兴悠久之利不可惮信宿之劳博参舆言亦以为便乃防良日命庀工徒维城与隍神职是主威灵赫然尚克显相使畚锄之下如扫浮埃役者不劳而功以克就此州人之幸也某之愿也
　　到任谒韩魏王祝文
　　我宋盛时莫如嘉祐伊谁辅相曰韩与曾惟宣靖公固为泉人若忠献王则又生于泉者也山川之灵钟此人杰顾不伟与郡圃有祠寔惟育徳孕贤之地髙冠大剑俨如生存某祗役云初敬伸欵谒若夫法公之所以治相治魏者而治泉顾虽无庸其敢不勉英灵未泯实闻斯言
　　开湖祝文
　　郡东有湖其来尚矣在庆元中守臣刘公頴实命开濬平畴万畆灌溉所资其利一也以固风气以壮形势其利二也广仁圣好生之徳寓臣子报上之恭其利三也而二十年间有司因循浸不訾省枯涸浸甚某甚惧焉捐库缗以募工当农隙而举事庻几民蒙其利而不知劳仰繄明灵尚克隂相功以亟就则报其敢也
　　修城告诸庙祝文
　　郡之有城以藩卫也比嵗守臣尝一新之矣曾未数载复以圮闻某自玷州符即属意乎此而重用民力不敢轻輙举以至于今兹因农隙稍加缮治力所未及者则以竢后之人仰翳明灵尚克显相俾即数旬之近而成百雉之功某之愿也邦人之幸也
　　土神祝文
　　守臣之职实曰捍城城圮不修咎将谁任三农之隙以渐缮完惟神其相之幸甚谨告
　　春祈祭诸祠祝文
　　谨以清酌脯修之奠祭于某神古者春秋祈报之礼惟施于社稷载芟良耜之诗是也今并及于庙貌之神盖以水旱虫螟之祷于是乎在有不可得而废者若夫先贤之祠特以寓邦人去思之意而非为祈禳设也考诸旧仪有未安者不量其愚輙用厘正自今以始释奠于先圣之明日则遣官以祠而繄祈报之礼庻几于义为得惟神其幸鉴之
　　诸庙祝文
　　春之有祈故事也而某勤勤为民之心则不敢以故事视也前者祭馔之菲既改而用牲矣此复申戒攸司益防厥事凡所以尽内心之诚而兾神之或飨也然岂有他求哉雨旸以时疫疠不作使民有为生之乐而无戚嗟愁恨之声吏之所望于神者惟此而已洋洋如在实闻斯言仰翳明灵赐以飨荅
　　慈济庙祝文
　　维古之制捍患御灾有功于民始在祀典神之生也以和扁之技妙起死之功飊逰既升灵向益着此邦之民不幸有疾求救于神者如子之愬其亲神亦随其所苦救而疗之如亲之爱其子呜呼其可谓捍患御灾有功于民者已矣嵗时常祀乃未及与非阙典欤载念此邦宻迩南土【阙】　　　疫疠易生春夏之交多以病告断以今始着为定例一嵗两祠于神仰惟英灵监此诚悃俾民无疾痛之苦则吏亦免休廹之忧将千万年承事无斁
　　慈济庙祝文【四月二日】
　　某以踈庸缪膺郡寄眡民之疾犹已隠忧今春以来二气均调札瘥不作繄神之庇朝夕不敢忘乃者闾巷郊野之间漫有以病告者与其既甚然后有祈于神岂若及其尚防亟控斯祷惟神哀恫庻俗亦愿有以捄之于其初庻几民之获全者多而神之用力也易吏既获免其责而民亦事神益钦岂不羙哉
　　为民患痢告慈济庙祝文
　　传曰父母惟其疾之忧言亲之于子惟恐其有疾也郡之有守所以父母斯民也民有疾而守不加恤可乎今闾巷之间以痢下为苦者众守能闵之而不能救之既有愧于民矣神能救之而守不以告其罪当何如哉肆命元幙致祈于神神其救之使病者有瘳而未病者获免岂惟【阙】亦将谓神之徳于无穷
　　东山南北岸两渡祝文
　　间者以渡舟之多溺也深惟长利欲聫百艘而桥之盖尝以谂于神矣而议者不以为便夫见其可而图之与虑其不可而遂止凢皆为民而已然新路改筑舍迂而近其钜舟更创去危即安亦不可谓非悠久之利也惟神嘿有以相之俾无风波冲荡之虞无鱼龙噬齧之患行者济者各适其所安民亦永永戴神之赐
　　北山清凉洞祈雨祝文
　　嘉泽久旷麳麰将萎共惟守土之臣寔掌劭农之政虽冬而祷雨盖往昔之未闻然志切念民岂故常之可狥用殚忱悃仰扣真祠【山改名山】愿及斯时亟降苏枯之泽庻几嗣嵗免贻艰食之忧
　　北山谢雨祝文
　　间以旱暵有祷于神云兴雨濡旋荷嘉应芃芃之苖将槁复茂神之为赐大矣然自今至于秋成无非望雨之日惟神终始大赐使膏泽时至卒嵗丰年实邦人之庆也亦守土者之幸也
　　诸庙谢雨祝文
　　比以甘泽久旷恳祷未孚夙夜以思不胜震惧维神血食此方与守土之吏同任其责令兹一雨沛然万物吐气不惟为吏者得以少寛其忧而神亦为不失职矣然而焦枯虽觧渗漉未深若能大赫厥灵使滂沱之泽饱足民望则拜神之赐有加无已祗荅嘉贶輙私布之
　　忠孝祠堂奉安祝文
　　具位真某谨率僚属以清酌之奠昭告于旌表义阙林公司空忠勇苏公某不佞奉天子之命来绾虎符视事之初考按图志则知此邦前哲有如林公之纯孝至行苏公之精忠大节光明卓絶标凖百世既祠于郡学使为士者知所劝又祠于通衢使凡居是邦与往来之人皆有所瞻仰呜呼世降俗末为人子而不其亲与而不以礼者有矣视林公之躬自陶甓负土成坟者何如哉为人臣而欺其君与临小利害而选愞畏避者有矣视苏公之舍生取义以死偿节者何如哉祠像告新敬伸欵谒清风如在叹仰不忘
　　诸庙祈雨祝文
　　圣经所载惟麦与禾今禾既登塲所至告稔拜神之赐渥矣乃季秋以来雨不时至髙田之麦欲种而无水以耕下田之麦已种而无水以溉此农人之所甚忧况夫风髙气燥则居者用虞泉枯井竭则汲者告病惟神幸哀斯民而赐之嘉泽使忧者以愉虞者以安病者以息是一举手而三患弭也神其可无意乎
　　诸庙谢雨祝文
　　廼季秋以来雨弗时至尝以三患有谒于神荷神之灵赐以飨答将萎之麦蓊然勃兴既涸之泉坋然充溢而燥炎之气反化为润泽真所谓一举手而三患弭也不腆巵酒持酹于神维以荐诚匪敢言报
　　张大帝庙祝文
　　某曩在江东适罹嵗旱凡所祷请惟神是依今在泉南复值冬旱躬走祠下为民致祈信宿之间甘泽随注将萎之麦蓊然勃兴既涸之泉坌然充溢其拜赐也渥矣不腆巵酒持酹于神维以荐诚匪敢言报
　　张大帝并通逺庙祝文
　　古者春秋祈报非大神不与盖农重事必其威灵震赫足以阖辟阴阳召呼雷雨者然后可望以丰稔之施惟帝王功参造化泽被生灵为日乆矣属此中春防修时祀惟王鉴其念民之切而再赐以上熟岂独为吏者知徳于王民亦永永事王无怠
　　诸庙谢晴祝文
