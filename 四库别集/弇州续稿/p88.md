<!-- { "loadSidebar": true } -->
　　治周易者自伊川氏之传理紫阳氏之传数而他注疏尽废吾友张幼于独能于二传注疏之外援故发微而为三易说业己行矣幼于复谓古卜筮之书未尝不韵其为龟者如懿氏之卜妻楚丘之卜子晋献之卜姬秦徒父之卜战而为易者若晋史之筮成王东方朔管辂之射覆京房焦赣之系繇皆沨沨可诵何独至于文周为不然意者崇古而弗敢论欤将局方而弗能通欤或信札而不征之舌与齿欤于是订其韵之正者尽摉他史籍而援其韵之古者与可叶者则文周之卦繇辞且十九而吾夫子之彖象亦且得十之六名之曰周易韵考而属序于余余则谓古之通于诗者宁独易也唯书辞亦然夫以尧舜禹之相禅受少者数言多者数十言又与益稷皋陶之类相训戒皆有韵而竟以赓歌终之故乐记云歌者长言之也说之故言之言之不足故长言之夫乌足漆简与鸟兽虫鱼之篆既繁苦不遽辨而耳提面命繇音声入者易顺也彼蕞尔西竺犹谓梵呗之响其化导深于经典而况易以道阴阳阴阳之用通于五音十二律而圣人之系言有不可讽可咏者耶世人名治易居恒守训故为文辞取仕宦其最上者翫消息盈虚之理以自成其徳凡二端尽之矣即所谓三易说有不能半韦编何暇韵考虽然余切悯幼于之意而稍着其用世毋以玄之例覆瓿可也
　　
　　华孟达集序
　　
　　无锡有华孟达者一日而以书数百千言自通且贽其诗若文三巻曰今天下称龙门者必以子夫龙门者其左右夹上造霄汉西来之流径万里而下束三级齿石成霜雪噫声成霆霹倍寻之鲤一过之则神灵起于鬐鬛间上帝飨之爵为应龙乃不佞之鲤则异是子幸而汰之乎吾将去而攻吾疾其又幸而姑志之乎吾将去而益炼吾质以俟乎他日余既异其言为之稍读其书而中有与其宗人往复者亦类是云宗人而好慕为古文辞则从臾为古文辞其欲梓行之则弗敢也曰吾且折衷于衡艺者逺而左马庄屈建安李杜吾师之近而北地济南吾仪之然毋若王子之当吾世也吾其从折衷矣余益异之乃为竟其诗若文诗体出入中古躐长庆而揽永嘉清楚冲夷有悠然自赏之味文笔尤峻洁裁之则骃邕之小言也畅之则昌黎河东之盛轨也乃尺牍萧萧乎人意表矣夫此孟达境也孟达之为识踰是境而三舎矣毋乃犹有待者才也其才佹及境矣毋乃犹有待者学也夫学者充才者也才者趣识者也吾姑志之而孟达姑聴之虽然孟达以吾言而信可也是亦且梓而行矣其所以行者何也将授人以弹射也昔者文信侯为吕览布之咸阳市而榜其上曰有能增损一字者予千金而人莫敢增损也其识者窃笑之矣异代子云闻而咤曰惜不以我往将席巻其金以归则又笑之其所以笑者何也为文信侯之挟诈而子云之见事晩也今孟达居贫贱而名未即就不足以胁人之耳目而易其真天下而信之则真信也其犹有弹射者皆孟达不朽地也是何世之为孟达龙门者众也孟达亟称有郁人文者其鲤耶其龙门耶请质之而不以非则置弁焉
　　
　　汪禹乂诗集序
　　
　　禹乂之为儿时则家已稍称给矣徽俗贵素封相率而谓禹乂是不善归富乎哉禹乂笑曰吾不能饰冠剑连车骑以市游闲公子名夫士所以得行志者科第也于是下帷受书通经术为诸生廪学宫数试褎然有儁声而至大比輙挫其伯氏又以豪故减仲产禹乂叹曰吾安能坐而白首希博士选也且丈夫不死耳何至局促老一方与哙等伍遂废箸游太学其试利否与诸生较禹乂竟厌其业而为诗度其余装几何趣买先秦东西京建安六代开元大厯诸名家言读之即寝兴食息枕漱亡适而非诸名家者若与之师友相下上也其所为诗一切忧喜悲乐可怪可愕有所感慨于中輙发之自禹乂之为诸生业而其俗己窃咲之己弃诸生己又弃太学生而被山人服而家益贫然时时手一编诗有所过从客车骑冠剑雍容甚都诧而问禹乂曰胡以不谒吏部选人禹乂叹曰吾山人也则又问禹乂仲产久积着不倍蓰昔耶禹乂举其编曰吾产尽是矣客亦笑去禹乂之于诗既能程则古昔不倍格而庀材取宏征事取核其色声耦矣意象协矣其始质之陈六水先生不足而质之汪司马先生乃又质之王子王子谓禹乂去而曹之贵素封者其它往往能言诗夫隆万之际王者之迹着而诗昌子之郡而有能言诗者则天下无不言诗者矣然天下之言诗者以位重而子之乡言诗者以家重今子弃家而为诗家日益轻诗日益重然则子非子之乡人也于是手其编为之序而赠曰勉之哉子之产尽是矣有千秋在
　　
　　王世周诗集序
　　
　　始余与世周之父沂州君游京师相善也世周甫踰髫而束经贽师以故复与余弟敬美游敬美少长四五岁毎所撰经生业出人并称之以为文考子安之流而后数岁世周忽来自燕中颇厌其业所得燕中诸生亦且弃之而稍稍出其诗大抵爽儁不为凡语当是时沂州君老困簿牍间不肯归余固已内竒世周而不能亡惜之为诗一章以赠欲以呼沂州君而勉世周用其又数岁则沂州君久捐馆矣世周尽弃其经生业而诗诗益以进家日以挫削顾其意殊不屑屑间有所遇坐客不织之即不复讯名氏即识之而不能为寒暄语意色若不相闗者遇酒食进杯匕立尽徐征之则喉吻间微嗫嚅有声葢未尝顷刻而废湛精之思也世周固不欲示人以名人亦无从而名之而一日裒其诗若干巻以求请益且庶几一言之弁余读之葢彬彬乎具体矣小赋自梁苑邺中来润以月露亦自成家乐府尤长情事仿拟之什翩翩抵掌小语泠辞足沁肺腑古选既不落节时时独诣歌行尤自竒逸的然青莲隆准七言律絶潇洒超箸将无五字小隤长城然当其得意亦钱刘之造也葢莫廷韩张仲立之评畧备矣明兴弘正嘉隆之际作者林出而自北地济南据正始外蛇珠昆玉莫盛于吴中而人自为家语自为格正变云扰识者病之独徐迪功昌谷以偏师夺帜前无衡垒狎主之盟其在世周乎哉其在世周乎哉夫以汉人目亲见杨子云名位肖貌谓其玄之不传而况于世周人讵能余言信也虽然世周既不蕲为名余又不蕲为世周名重各志其所就而己敬美去世周成进士寖以通显而其诗亦早就得吾序当以质之
　　
　　插栁全孤诗序
　　
　　志金华者葢有胡亷一公云而亷一公者讳麒字徳仁其先自汴徙家金华之兰溪父曰惟二公赘于刘遂家汤溪当是时惟二公客死外而廉一公年仅十三有二弟曰凤曰麟甫在龀廉一公少好读书循循矩步而能不废其俭勤以起产其奉母刘尤笃孝抚仲季以慈无何凤夭死廉一公之念麟愈切为娶妇仅期而疠日夜戢身汤药间吁天以身代不获靖则又吁天曰先人有三子而仲夭无子己矣季复夭幸而其妇负遗腹且五月麒今幸有二子愿减一子以成遗腹男苟延季一线之息及期妇举果男三月妇病乳痈复死廉一公为大悲也已而怖曰得无为一线累乎谋之妻江媪曰吾次子虽在乳可他寄也季惟此一子奈何令寄乳江媪曰诺遂寄其次子邻毋乳而江媪自乳季之子廉一公时时察江媪意不甚力乃诡语之曰若亦闻日者言乎是儿数当贵吾两子所凭以家者也度江媪意稍动则又谓曰若闻木倒树而生者乎曰不闻也廉一公曰吾欲以征是儿贵为择日取栁条一倒树之井傍地及春栁大茂乃笑夸江妪曰儿果不异日者言也江妪则益奉儿旦夕唯谨矣又久之而廉一公复举二男子其少者曰荣博学以文章行谊称葢又二百余年而胡氏之指可四万余其大宗为廉一公后而麟之子亦得四之一其厯中外为大僚者数人以名行见金华志者亦如之今上舎郡邑庠可七十余人虽天下之称文献族鼎贵富者其庶莫若胡氏矣故太保杨文襄公实为之诗及序而廉一公之耳孙前通守某复征吾吴之能诗者诗而属余叙之余窃闻夫古之舎其子而子兄弟之子者晋莫若邓伯道而唐莫若元紫芝伯道之避兵也度其子不能与兄之子偕全系之树而去之夫不能两全弃之可也胡至系之树此去于人情之外者也紫芝之兄子襁褓而丧其父母贫不能具乳媪乃躬自乳之数日湩流能食夫男子何以湩也此去于人理之外者也廉一公之为遘虽稍易于二君子要之其能用仁术也葢犹在理与情之间乎哉紫芝以不及亲而罢妻伯道以误及戚而罢妾遂偕以斩其后焉于贤者不能无责备乃若天之所以报廉一公其视二君子何太悬逈哉是又不可理执也余尝为其金华志序而通守君数从游甚勤故不辞而记其语
　　
　　何仁仲诗序
　　
　　故少司寇何吉阳先生谈道重嘉靖中其称先生者以道而次曰政事才其又次曰诗而先生之子仁仲独能得先生诗而加工焉已卯秋仁仲乞余志先生神道碑明年夏四月仁仲陆走二千里报谒余草堂己坐定出所著前后诗若干巻读之卞之璧隋之珠庶几其泽也沅之芷澧之兰庶几其芬且洁也九疑之岭三湘之浸庶几其磊落淼汗也仁仲乃曰业己梓矣敢藉先人之宠灵以祈子一言弁则又曰非欲速成也将以求益也其梓也将以受弹射也余谓仁仲子之求益不必我而其受弹射必在燕中夫燕中天下之才士薮也曩执政课持考功法而湿束士大夫亡不以音律讳者今且毋讳矣曩余与二三子稍讲其业退而俗吏绳之若丽丹书条者今不以罪矣毋论操觚者生能谈汉唐台阁之隽俯而趣二李何徐矣布衣之豪举能薄太初茂秦不为矣虽然诸狭中謏闻少年骤得一致语则快而自骋其长目无古人不知合者古人所恒道而不合者古人所不屑道也识不足以究二始乃骤而以格卑作者学不足以穷三余乃骤而以事疑作者思不足以入九渊乃骤而以蹊径窥作者此其人飘溺沦坠之不暇何能弹射子夫为子筴者如何精而求之有建安开元在虽然反之心而己子能修而父业乎进而求之有洙泗在虽然反之心而己后数年子道成以示吾吾更请为序之
　　
　　编注王司马宫词序
　　
　　诗三百往往出于妇人女子而莫备于宫掖将以善则为化始而恶则为乱枢耶固也彼其求而为闗雎思而为巻耳恒而为螽斯变而为栢舟以寓劝足矣副笄六珈而天而帝要不过容饰之盛极而至于有泚有茨上下禽聚此其视宋玉司马所称述何如也圣人乃采而编之曰风风者谓其可以风也又曰诗亡然后春秋作春秋者史也史能及事不能遽及情诗而及事谓之诗史杜少陵氏是也然少陵氏蚤疎贱晩而废弃寄食于西诸侯足迹不能抵京师所纪不过政令之窳衺与丧乱乖离之变而己独王可马建生于贞元之后以宗人分偶有所稔习于宫掖而纪其事得辞百首夫穆敬之济淫毋论己以元和之成得志于藩镇而有此以太和之锐不得志于宦坚而亦有此则大可叹也夫建其词格吾所不能辨然于赋兴差具二焉其语于宪文之间详矣使夫子降格而采之其可以嗣国风者岂鲜也无锡顾玄暐深于风人之旨者也少则侍其世父太保公宦京师跬武玉清謦欬天语然是时叩温室之树而不敢对晩读建此诗而有会焉为之注故毋论建之情事了无纎悉遗憾而旁引曲譬尚有溢于其表者亦何异刘孝标之于义庆耶玄暐之子某以示余余谓合而行之合而行之其以为宫词也其且以为壸史也否欤然哉
　　
　　白坪髙先生诗集序
　　
