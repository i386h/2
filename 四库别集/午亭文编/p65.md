<!-- { "loadSidebar": true } -->
　　太皇太后表
　　诚懽诚忭稽首顿首上言伏以
　　懿范昭宣抚重熙之景运
　　徽音光被佑耆定之鸿勲海防清寜宫庭豫泰恭惟昭圣慈夀恭简安懿章庆敦惠温庄康和仁宣
　　太皇太后陛下道符
　　烈祖功拥
　　神孙集万国之共球尊飬承欢于
　　重庆舞两阶之干羽怡愉増喜于
　　慈顔【臣】等恭际隆平忻沾厚泽伏愿调延年之玉食遐登眉夀于无疆巩卜世之金瓯益介纯禧于有永
　　进鉴古辑览表
　　上言先奉
　　上谕古昔圣贤忠臣孝子义士大儒隠逸凡经史所记载卓然有闗于世运者详察里居名字谥号官爵及所著作纂成一书歴代奸邪亦附于后以备稽考又奉防赐名鉴古辑览今已成书者伏以鉴百代之人材仰承
　　圣断罗千秋之简籍俯竭愚衷淹歴嵗时粗完篇帙庶勤夙夜未答
　　恩私窃惟尧舜之治先务知人诗书所传厥惟述古葢观人所由立政而考古于以知今周礼太平之书设官分职之是谨春秋天子之事善善恶恶之惟严歴观传记之文具载贤奸之迹博综轶事散在羣言至如瑰玮俊杰之俦梼杌穷竒之伍方策所载臧否易明若传闻之异词或是非之失实苟非旁摉逺引曷以显微阐幽讨论为艰研极匪易况夫辞严义括俨然信史之褒讥类别区分迥作羣伦之法戒必折衷于至当乃垂训于方来【臣】等材质凡庸见闻卑琐略知章句谬与编摩学不足以贯穿典坟识不足以鉴衡人物徒幸遭逢之盛得参论次之荣非欧阳之唐书屡改官而始就岂温公之通鉴尝防局以自随实资
　　睿虑之裁成窃附儒林之编録兹盖伏遇
　　皇帝陛下寤寐求贤旰宵思治不轻天下之士遹隆圣作之功东壁西清自衍图文之奥
　　深宫燕寝髙披册府之藏自古治忽之机实闗贞邪之故宸衷独见欲昭示于臣民
　　手勅亲裁更丁宁于
　　纶綍遐稽徃牒稍辑成书已事为师常切髙山之望前车可鉴敢忘覆辙之心戴
　　天地之崇深宁论裨补瞻海山之广大莫效涓埃【臣】等无任战栗屏营之至谨奉表随进以闻
　　防进
　　圣徳万夀诗表
　　伏以
　　徳并干行纯嘏允符函盖光齐日照遐龄永配曦轮欣逢景运之昌庆洽承平之盛阳春发育喜万彚之防庥化域和恒咏九如而献祝【臣】陈廷敬诚懽诚忭稽首顿首上言洪惟我
　　皇上珍符诞握寳箓膺居正体元备圣人之全徳履仁蹈义跻天下于咸寜有生民未有之竒道隆三古兼前代未兼之业功葢百王文命敷而风教式于九围武烈昭而声灵振乎八极既髙荡荡巍巍之绩复溥穹穹厚厚之恩偕闿泽于神人徧讴歌于中外盖以肇天极而修人纪用是阐
　　皇纲而恢
　　帝纮昔当初临寳祚之时正是孝事
　　慈寜之日
　　重闱问以为君何欲我
　　皇答曰图治爱民曽传
　　圣语于当年言为经而辞为纬果见太平于今日治已定而功已成犹思由后以视今每念谨终其如始廓明徳新民之量广锡类不匮之原存心养性以达天主敬立诚而体道
　　容仪清穆肃雍殚昭事之防斋袚防严享祀尽明禋之实危微精一接统绪于勲华濂洛闗闽防渊源于邹鲁籖分甲乙探册府之藏巻歴丹黄发图畴之袐西清东璧古今絶企夫
　　天章二典三谟前后允推夫
　　御制并虞廷之什义兼风雅之长超唐人之篇理取宋儒之正冠六文而首出迈八体以遐标玩程颐即此是学之言契神化于形声之内爱公权心正笔正之语运经纶于文字之中宫漏未移已布千言于纸上封章才罢早廻万象于毫端贯乎百家而我学不厌防于六艺而惟
　　圣多能玉尺仪天溥博如天之大土圭日昭明如日之新春搜夏苖适修军国之礼投戈讲艺不忘弧矢之威凡此躬行心得之精微具见
　　帝徳宸修之广大奉
　　东朝之鼎养允矣孝慈操北斗之玑衡皇哉作述龙楼凤阁光华朗映
　　前星玉叶瑶枝芳馥长凝丛桂克勤克俭建昭代之仪型是训是行彰
　　皇家之法守体节用之指约省百倍于前朝益下之规徳泽频施于万姓惜金钱于太府无非寛闾左征徭减玉食于尚方正以裕民间积贮时颁涣汗蠲逋嵗至再三屡沛丝纶
　　赐免动逾千万当爰书之覆奏必恻怛于
　　宸衷祥风转草色于圜扉协气应星光于贯索夫自端居燕寝无时不以黎庶为心至于问俗观民随在必以补助为事
　　銮车驾而需云布庆翠旗指而觧泽旁敷河淮为国计攸闗疏瀹悉
　　圣谟所示山川永奠春回禹贡之区漕挽咸宜人乐我朝之制良由无逺弗瞩视万里如目前以故靡举不神运天下于掌上在昔逆藩蠢动致劳
　　天讨遐施一怒而安四海之民一举而靖三方之乱彼有元之余裔曽负固于穷边奋我武之维扬七旬弗俟殄累朝之不逞弥月而平海不扬波郡县尽台湾之地野无斥堠享王来域外之人迨喀尔喀归依帱冒之中廼噶尔丹自弃生成之外
　　神谋独断
　　庙算无遗朔漠三临铭勒天山之表羽林大防尘清瀚海而遥慕义向风日出悉冠裳之防同文合轨月支皆职贡之邦惟
　　圣主过化而存神故
　　王师有征而无战所以行焉斯效动防不臧总眀目达聪之休集思广益之美自执河魁之柄
　　睿照遐周髙披天镜之光物情毕鉴规模逺令甲宣昭转输通辽海之舟航水利兴西北之农畆积仓平粜以逮穷檐发粟截漕以苏泽国邮传用恤而
　　恩渥舆徒鹾税是轻而
　　恵流商贾頖宫璧水奉箴劝以欣荣鱼服豹韬感投醪而鼓励仕循资格而立贤无方才许荐扬而用人惟已时施仁于后世每致悯其嗣人念臣子末路之艰见覆载兼容之大凡沾雨露思竭涓埃共荷帡幪罔酬髙厚今者懽呼遍于率土忭舞极夫含生云灿星辉转洪钧于一气麟游凤集开
　　夀域于遐荒八千嵗为春秋筹増太乙亿万年齐甲子世跻华胥昔天保颂冈陵推诚受禄及豳风陈忠爱归向称觥【臣】廷敬忝列侍从之班幸际雍熙之代伏覩圣徳广运同欢
　　万夀无疆谨献诗十二首管窥蠡测而莫罄歌衢击壤以难名【臣】不任瞻
　　天仰
　　圣踊跃懽忭之至谨随表恭进以
　　闻
　　好名论上
　　【臣】尝言三代以下惟恐不好名此衰世之论非盛世所宜有者非谓名非盛世所宜有谓好名之流足以为盛世之累也三代以上之帝王其名最着于世者无过尧舜禹汤文武使君人者好尧舜禹汤文武之名求尧舜禹汤文武之实而因以成其名安见名之遂不可好防即三代以下之贤君如汉文帝唐太宗宋仁宗三君者人主诚好其名而求其实虽或不能如三代之盛时亦可谓间世之英君谊辟也然而谓好名之流足以为盛世之累者何也人君之好恶不可有所偏使天下漠然不见其好恶之迹而天下之真好真恶出焉故庆赏刑威予夺黜陟一出以虚平公正之心而百官万民胥受裁成焉是以人君如天浑浑耳穆穆耳不言而四时成化无为而品物咸亨故曰惟天为大惟尧则之荡荡乎民无能名焉传曰不识不知顺帝之则又曰民日迁善而不知为之者知识且冺而况于名乎又安见其名之可用于民者乎书曰无偏无陂遵王之义无有作好遵王之道无有作恶遵王之路此之谓也若人君之所好一有所偏则其流不可胜言上好忠直之名则下多上书告宻之事上好长厚之名则下多模棱脂韦之习上好廉介之名则下多布被脱粟之伪上好恬退之名则下多处士防径之巧上好真率之名则下多囚首垢面之诈上好敏给之名则下多利口便防之奸人主苟一不察而贪荣嗜利之徒习为小人穿窬之行探其情而逢其欲则名实之真乱矣故曰足为盛世之累者此也且上有好者下必甚焉传曰好名之人能让千乗之国苟非其人箪食豆羮见于色言好名之不可为信也又曰未有上好仁而下不好义者也未有好义其事不终者也又曰上好礼则民莫敢不敬上好义则民莫敢不服上好信则民莫敢不用情自昔圣贤未有以好名为训者故治天下亦务好其实而已矣或曰孟子不以齐宣王好货好色为非因遂欲引之于道名之不可好孰与货色乎昔卫灵公问陈孔子曰丘未尝学军旅之事孟子参乎权孔子纯乎经者也参乎权而不失乎经者后之人臣能者尠矣故以孔子之对为事君之法
　　好名论下
　　人君不可有独好其名之心不可使天下无好名之心好其实故不得独好其名因名以责实故不得不使天下好名今夫天下善恶二端而已矣治天下使天下迁善逺恶而已矣有善无恶者人之性名为善而喜名为恶而恶者人之情今使天下浑浑焉不知名之可妤则善不足以为喜恶不足以为恶喜与恶不加于其情则其为恶也与为善无以别而亦渐失其性故夫名者先王动天下之微权也先王因民之所好而采章服物以荣之爵禄庆赏以劝之表宅锡闾以奨异之若曰使人迁善而恶自逺是以不纯任刑罚而任礼教名与礼相近而逺于刑故名者所以助礼之行而操于刑之先者也孔子曰民可使由之不可使知之使天下之民日循循焉归于吾礼教之中则刑罚可以措而不用而天下固已大治故曰名者先王动天下之微权也然其始特不可有自好其名之心自好其名则直以为名焉已耳自好其名而或靳天下之名此其意已近于刑而逺于礼欲天下之治不可得也故王道以无欲为本
　　乡愿论
　　乡愿最恶者狂獧有问于乡愿者曰是人也可杀与曰可可举而用之与曰可问于狂獧狂獧不然可可否否无所隠避于是乡愿好其与已同恶其与已异故曰乡愿最恶者狂獧也夫人至于可杀恨之至也至于可举而用之爱之至也使其不顾人之可杀与否因其恨而杀之则所杀者或为君子不顾其人之可举用与否因其好而举而用之则所举用者或为小人乡愿之心隂私险巧惟知趋利避害不察事之可否理之是非阉然自媚于世佯为无所甚好无所甚恶而隂以行其所好所恶之心故天下之好恶莫有甚于乡愿者也孔子以为徳之贼不信然与夫使天下无狂獧则是君子可杀而小人可举用也幸而有一狂者獧者乃不幸而为乡愿之所恶则是乡愿之祸不至尽杀天下之君子不尽举用天下之小人不止始于一人之好恶而流毒于天下国家自古以还天下之事壊于小人者十二三壊于乡愿者十常八九乡愿者小人之渠魁也而其祸自恶狂獧始有天下国家者当亟诛乡愿乡愿诛则狂獧兴矣狂獧兴则天下之为君子小人者各得其理矣易曰君子道长小人道消书曰惇徳允元而难壬人何畏乎巧言令色孔壬此之谓也然则何以辨之书不云乎有言逆于女心必求诸道有言孙于女志必求诸非道求诸道者所以辨狂獧也求诸非道者所以辨乡愿也昔楚文王有疾告大夫曰筦饶犯我以义违我以礼与处不安不见不思然吾有得焉必以吾时爵之申侯伯吾所欲者劝我为之吾所乐者先我行之与处则安不见则思然吾有丧焉必以吾时遣之观楚文王之御二臣者是又辨乡愿狂獧之大端也辨之则乡愿之好恶岂至毒天下哉
　　经学家法论
