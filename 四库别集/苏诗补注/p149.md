<!-- { "loadSidebar": true } -->
　　黎母【琼州志五指山一名黎母山名胜志山在琼州府定安县南一云女星常降此山名黎一云昔雷摄一蛇卵在山中生一女有交阯人过海采香因与野合其后子孙众多是为黎人之祖故曰黎母黎人多居山之四旁】飞泉【琼州志昌江在昌化县城南十里源自五指山至侯村分南北二派南江西流经赤坎村防海潮成港北江绕县南流西至泥浦与潮相滙经入海】
　　附子由次韵
　　夜梦披髪翁骑驎下大荒独行无与游闯然入我堂髙论何峥嵘微言何茫我徐听其説未离翰墨场平生气如虹宜不葬北邙少年慕遗文竒姿揖昂昂衰罢百无用渐以圆斵方隠约就所安老退还自伤
　　冯冼古烈妇翁媪国于兹策勲梁武后开府隋文时三世更险易一心无磷缁锦繖平积乱犀渠破余疑庙貌空复存碑版漫无辞我欲作铭志慰此父老思遗民不可问偻句莫予欺犦牲菌鸡卜我当一访之铜鼓壶卢笙歌此送迎诗
　　庙貌【慎按南史冼夫人卒于隋仁寿初諡诚敬夫人名胜志冼夫人祠在髙州东门外元和郡县志隋大业中始开朱崖立十县又置儋耳临振二郡而髙州诚敬夫人庙碑髙祖赐夫人临振县汤沭邑则是大业以前已有临振县矣唐武徳五年改临振郡为振州宋开寳五年又改崖州临振既为夫人汤沐邑则海南亦当有庙非独髙州也】犦牲【文苑英华张説宋公遗爱碑颂曰犦牛牲兮菌鸡卜神降福兮公夀考】铜鼔【裴渊广州记狸獠铸铜鼓以髙大为贵面濶五尺余鼔腰隆起或作海鱼周回有虾蟇十二相对朱辅溪蛮丛笑蛮地多铜鼔如大钟长筩三十六乳重百余觔其文多环以甲士中空无底】壶卢笙【溪蛮丛笑葫卢笙潘安仁赋所云曲沃悬匏汶阳瓠篠皆笙之材也蛮所吹芦笙亦匏瓠余意但列管六与説文十三簧不同耳此説与施注小异故録之】
　　附子由次韵
　　佛法行中原儒者耻论兹功施防防中亦何负当时此方旧杂染浑浑无名缁治生守家室坐使斯人疑未知酒肉非能与生死辞炽哉吴闽间佛事不可思生子多颖悟徳报岂吾欺时俾正法眼一出照曜之谁为邑中豪勤诵我此诗
　　沈香作庭燎甲煎纷相和岂若炷微火萦烟嫋【一作嬝】清歌贪人无饥饱胡椒亦求多朱刘两狂子陨队如风花本欲竭泽鱼奈此明年何【公自注朱初平刘谊欲冠带黎人以取水沈】沈香【注见四十一巻劝农诗下】甲煎【李髙谢腊日口脂面药启然之以桂花兰苏柔之以辛夷甲煎】
　　附子由次韵
　　忧来感人心悒悒久未和呼儿具浊酒酒酣起长歌歌罢还独舞黍麦力诚多忧长酒易消脱去如风花不悟万法空子如此心何
　　鸡窠养鹤发及与唐人游来孙亦垂白颇识李崖州再逢卢与丁阅世真东流斯人今在亡未遽掩一丘我师吴季子守节到晚周一见春秋末焉不可求
　　鸡窠【详见施氏原注引洞微志中】李崖州【唐书李徳裕字文饶穆宗即位擢翰林学士进中书舍人出为浙西观察使歴相文宗武宗拜太尉进封赵国公宣宗大中元年贬崖州司户参军明年卒年六十三】卢【宋史卢多逊河内人举进士为翰林学士太平兴国初拜中书侍郎平章事与赵普不协防有以多逊交通秦王事闻削官爵并家属流配崖州卒于流所年五十二】丁【宋史丁谓字公言长洲人进士甲科累擢知制诰权三司使上防计録迁参知政事天禧中冦凖为相尤恶谓谓媒孽其过凖罢相拜谓中书门下平章事仁宗即位谓潜结内侍雷允恭传达中防及允恭诛降谓分司西京再贬崖州司户参军籍其家】
　　附子由次韵
　　杜门人笑我不知有天游光明徧十方咫尺陋九州此观一日成衮衮通法流竿木常自随何必返故丘老耼白髪年青牛去西周不遇闗尹喜履迹谁能求
　　城南有荒池琐细谁复采幽姿小芙蕖香色独未改欲为中州信浩荡絶云海遥知玉井莲落蕋不相待攀跻及少壮已失【一作矣】那容悔
　　城南池【名胜志儋州城南有桄榔庵庵前有清水池池中荷花四季不絶腊月尤胜宋知军陈觉清水池诗有坡老未须讥琐细解随梅菊到冰霜之句】玉井莲【韩愈诗太华峰头玉井莲开花十丈藕如船】
　　附子由次韵
　　耝田种紫芝有根未堪采逡巡嵗月度太息毛发改晨朝玉露下滴沥投沧海须牙忽长茂枝叶行可待夜烧沈水香持戒勿中悔
　　黎山有幽子形槁神独完负薪入城市笑我儒衣冠生不闻诗书岂知有孔顔翛然独往来荣辱未易闗日暮鸟兽散家在孤云端问答了不通叹息指屡弹似言君贵人草莽栖龙鸾遗我古【一作吉】贝布海风今嵗寒鸟兽散【汉书李陵传各鸟兽散犹有得脱归报天子者】古贝【文昌杂録闽峤以南多木棉采其花为布号吉贝后读南史言林邑等国出古贝木其花成对如鹅毳抽其绪纺之以作布与苎不异正此种也盖俗讹古为吉耳释氏翻译名义刼贝即木棉也琼州志东峱山在文昌县东一百里此山之形似猿峱其地多田种藷芋给食缉纺吉贝以为衣方勺泊宅编吉贝即古白布此数处皆以古为吉録存备考】
　　附子由次韵
　　海康杂蛮蜑礼俗久未完我居近闾阎愿先化衣冠衣冠一有耻其下胡为顔东邻有一士读书寄贤闗归来奉亲友跬步行必端慨然顾流俗叹息未敢弹提提乌鸢中见此孤翔鸾渐能衣裘褐袒裼如恶寒
　　和陶田舍始春懐古【并引】
　　儋人黎子云兄弟居城东南躬农圃之劳偶与军使张中同访之居临大池水木幽茂坐客欲为醵钱作屋予亦欣然同之名其屋曰载酒堂用渊明懐古田舍作二首
　　退居有成言垂老竟未践何曽渊明归屡作敬通免休闲等一味妄想生愧腼【公自注渊明本用缅字今聊取其同音】聊将自知明稍积在家善城东两黎子室迩人自远呼我钓其池人鱼两忘反使君亦命驾恨子林塘浅
　　成言【左传宋向戍从子木成言于晋】自知明【老子知人者智自知者明】
　　茅茨破不补嗟子乃尔贫菜肥人愈【一作亦讹】瘦灶闲井常勤我欲致薄少解衣劝坐人临池作虚堂雨急瓦声新客来有美载果熟多幽欣丹茘破玉肤黄柑溢芳津借我三畆地结茅为子邻鴂舌倘可学化为黎母民
　　郊行步月作
　　缺月不早出长林踏青防犬吠主人怒愧此闾里情怪我夜不归茜袂窥柴荆云间与地上待我两友生惊鹊再三起树端已微明白露净原野始觉丘陵平暗蛩方夜绩孤萤亦宵征归来闭户坐寸田且黙耕莫赴花月期免为诗酒萦诗人如布谷聒聒常自名【别本作鸣讹】如布谷【后汉书冯衍传词如循环口如布谷】
　　【按此诗和陶辛丑七月赴假还江陵夜行途中口号韵】
　　和陶庚戌嵗九月中于西田获早稻
　　蓬头三【一作二】獠奴谁谓愿且端晨兴洒埽罢饱食不自安愿治此圃畦少资主游观昼功不自觉夜气乃潜还早韭欲争春晚菘先破寒人间无正味美好出艰难蚤知农圃乐岂有非意干尚恨不持耝未免骍我顔此心茍未降何适不间闗休去复歇去菜食何所叹
　　獠奴【杜甫有示獠奴诗又有课人伯夷辛秀信行等入山斩隂木诗又信行修水筒诗云于斯答恭敬足以殊殿最此诗起二句正用此】
　　和陶丙辰嵗八月中于下潠田舍获
　　聚粪西垣下凿井东垣隈劳辱何时休宴安不可懐天公岂相喜雨霁与意谐黄菘【一作松】养土膏【一作羔】老楮生树鸡未忍便烹煑绕观日百回跨海得远信氷盘鸣玉哀茵蔯防脍缕照坐如花开一与蜑叟醉苍顔两摧頺齿根日浮动自与粱肉乖食菜岂不足【一作好】呼儿拆鸡栖
　　慎按以上十七首皆海南作施氏原本不载今从新刻本和陶巻中类编于此
　　答海上翁
　　山【一作仙】翁不复见新诗疑是河南石壁曦海水岂容鲸饮尽然犀何处覔琼枝
　　慎按此诗不解何谓施氏原本不载今从续补下巻移编
　　贫家净扫地
　　贫家净扫地贫女好梳头下士晚闻道聊以拙自修叩门有佳客一饭相邀留春炊勿草草此客未易媮慎勿用劳薪感我如薰犹徳人抱衡石铢黍安可廋
　　晚闻道【庄子早湛于人伪而晚闻大道也】
　　新居
　　朝阳入北林竹树散疎影短篱寻丈间寄我无穷境旧居无【一作才】一席逐客犹遭屏结茅得兹地翳翳村巷永数朝风雨凉畦菊发新颖俯仰可卒嵗何必谋二顷遭屏【本集先生与程全父尺牍云初至僦官屋数椽近复遭迫逐王定国甲申杂记云潭州彭氏子民随董必察访广西时子瞻在儋州董至雷议过儋彭涕泣曰人人家有子弟董感悟止遣一小使臣至儋遂有逐出官舍之事】
　　慎按施氏原注东坡至儋耳军使张中请馆于行衙又别饰官舍为安居计朝廷命湖南提举常平董必者察访广西遣使臣过海逐出之中坐黜死雷州监司悉镌秩云云先生送张中诗有悬知冬夜长之句则张中离儋必于冬月公之被逐移居当是秋末冬初事原本编此诗于上巳之后殊失次第今改正
　　送昌化军使张中【一本有罢官赴阙四字】
　　孤生知永弃末路嗟长勤久安儋耳陋日与雕题亲海国此竒士官居我东邻卯酒无虚日夜碁有达晨小罋多自酿一瓢时见分仍将对牀梦伴我五更春暂聚水上萍忽散风中云恐无再见日笑谈来生因空吟清诗送不救归装贫
　　昌化军【九域志广南西路昌化军唐儋耳昌化郡本朝熈宁六年废为军治宜伦县东至琼州二百六十里西至海十里南至崖州四百八十里】
　　【按此诗和陶与殷晋安别韵张中平生不详特以先生故罢官甚至斥死其人可知矣宜送行诗至再至三惓惓不释也】
　　再送张中
　　胸中有佳处瘴海不能腓三年无所愧十口今同归汝去莫相怜我生本无依相从大块中几合几分违莫作往来相而生爱见悲悠悠含山日炯炯留清辉悬知冬夜长不恨晨光迟梦中与汝【一本作无与】别作诗记忘遗【按此诗和陶王抚军座送客韵】
　　三送张中
　　留灯坐达晓要与影晤言下帷对古人何暇复窥园使君本学武少诵十三篇颇能口击贼戈防亦森然才智谁不如功名叹无缘独来向我説愤懑当奚宣一见胜百闻往鏖皋兰山白衣挟三矢趁此征辽年
　　【按此诗和答厐参军韵】
　　慎按以上三首施氏原本皆不载今考据本题从和陶巻中分编
　　次韵子由赠吴子野先生二絶句
　　马迹车轮满四方若为闭着【一本作暑讹】小茅堂安【一作仙】心欲捉左元放痴疾【一作絶】还同顾长康
　　江令苍苔围故宅谢家语燕集华堂先生笑説江南事只有青山绕建康
　　江令苍苔【江淹青苔赋余凿山楹为室有青苔焉踦屋上生斑驳下布】
　　【慎按栾城集康字韵絶句凡三首时子由自雷再徙循州赠吴子野诗也自此以后两苏无唱和之什矣】附子由原作【原题云雨中招呉子野先生一絶又答呉和二絶】
　　柴门不出蓬生径暑雨无时水及堂辟谷赖君能作客暂来煎蜜饷桃康【自注循州作】
　　三间浰水小茅屋不比麻田新草堂问我秋来气如火此间何事得安康
　　惯从李叟游都市久伴蓝翁醉画堂不似苏门但长啸一生留恨与嵇康【自注子野昔与李士宁纵游京师与蓝乔同客曾鲁公家甚久】
　　被酒独行徧至子云威徽先觉四黎之舍三首
　　半醒半醉问诸黎竹刺藤稍步步迷但寻牛矢覔归路家在牛栏西复西
　　总角黎家三四童口吹葱叶送迎翁莫作天涯万里意谿边自有舞雩风
　　吹葱叶【事未详】
