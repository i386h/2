<!-- { "loadSidebar": true } -->
    臣维等言：伏奉中书门下牒，伏见绛郡太平县百姓王英杞状称：去载七月，於万春乡界频见圣祖，空中有言曰：“我以神兵助取石堡城。”当时具经郡县陈说，并有文状申奏。讫今载正月，又於旧处再见，云我昔於梓州威洞造一龛尊像，在独坐山东北公成山左侧，年代已远，其处倾陷，像在土中，可报吾孙，令人往取，斯乃苍生之福、国祚无疆者。近奏进止，差直省往彼求觅。昨见梓潼郡奏称：去载某月二十六日，郡县官吏并道士父老百姓等一千馀人，与直省李万德依此寻求。其日诸山尽皆晴朗，惟公成山上□雾暗合，遍寻不知所在，遂结坛斋戒，祈请经宿。至二十七日辰时，有五色云见於雾合之处，遂即分人子细寻觅，乃见山半腹有少土倾处，其上竹树非常蒙密，并见一石角出土一寸，便穿掘，深三尺已来，乃是一石龛。龛中有尊像一、左右真人六，并师子昆仑各二，遂以水洗沃，仪相俨然。事实吐符，并如真诰。其石龛重大，非人力所能运转。今於龛上造屋宇，便差精诚道士三人，专修香火供养，谨画图奉进者。臣闻元德升闻，与至降监，必锡灵贶，彰厥有成，不秘祥符，昭其克享。伏惟开元天地大宝圣文神武应道皇帝陛下以道理国，以奇用兵，先天而法自然，终日不离辎重。故得仙君居九霄之上，屡降中州；圣祖在千古之前，还临後叶。视之不见者今见，听之不闻者今闻。仍敕神兵，以助王旅，天丁力士，潜结鹳鹅。星剑□旗，暗充貔虎，遂歼逆命之虏，果屠难拔之城。加以言必有徵，德无不报，指尊像之所在，为宝祚之休徵。周流六虚，言於晋而验於蜀；混成一气，出於有而入於无。未达斋心，初迷三里之雾；既符真气，俄成五色之□。山腹洞开，仙容俨若，万物今睹，千劫未逢。昔河启绿图，山输元女，尚谓得天之助，藏为受命之符。况真诰人闻，圣容神造，照临下土，不住大罗之天；保佑群生，爰启小有之洞。实感明主缩地而来，岂比汉时乘空而去！元后钦崇之福，远至迩安；圣祖昭报之心，天长地久。臣等限以留司，不获随例舞，不胜踊跃喜庆之至。
    ○门下起赦书表
    伏奉制书如右。好生之德，洽於人心；奉天之时，以行春令。体元作则，惟圣裁成。伏惟乾元大圣光天文武孝感皇帝陛下道凝庶绩，功深广运，极孝敬於至诚，致雍和於允穆。狭其祝网，陋彼画衣，宁失不经，况乎经系。大赦戮馀之罪，益宽流宥之典。人谓无冤，何如舍而不问；杀而有礼，岂若至於无刑。加以亲减庶羞，无祭肺之膳；下除冗食，赡糊口之人。买椟设曷，藏彼无归之骨；岁取亩收，本乎盍彻之税。巨猾止於一恶，贫人免於十夫。思折券者，宽其暴征；尝书勋者，贳其宿负。道德齐礼，成其有耻之心；悔咎思愆，开其自新之路。道之一变，将使比屋可封；守在四夸，庶夫外户不闭。风俗忠厚，礼让兴行，六府孔修，万代永赖。臣等忝居门下，不任凫藻跃之至。
    ○谢除太子中允表
    臣维稽首言：伏奉某月日制，除臣太子中允。诏出宸衷，恩过望表，捧戴惶惧，不知所裁。臣闻食君之禄，死君之难。当逆胡干纪，上皇出宫，臣进不得从行，退不能自杀，情虽可察，罪不容诛。伏惟光天文武大圣孝感皇帝陛下孝德动天，圣功冠古，复宗社於坠地，救涂炭於横流。少康不及君亲，光武出於支庶。今上皇返正，陛下御乾，历数前王，曾无比德，万灵野，六合欢康。仍开祝纲之恩，免臣衅鼓之戮。投书削罪，端衽立朝，秽残骸，死灭馀气。伏谒明主，岂不自愧於心？仰厕群臣，亦复何施其面？天内省，无地自容。且政化之源，刑赏为急。陷身凶虏，尚沐官荣，陈力兴王，将何宠异？况臣夙有诚愿，伏愿陛下中兴，逆贼殄灭，臣即出家修道，极其精勤，庶裨万一。顷者身方待罪，国未书刑，若慕龙象之俦，是魑魅之地，所以钳口，不敢萌心。今圣泽含宏，天波昭洗，朝容罪人食禄，必招屈法之嫌。臣得奉佛报恩，自宽不死之痛，谨诣银台门冒死陈请以闻。无任惶恐战越之至。
    ○谢集贤学士表
    朝议大夫试太子中允臣维稽首言：伏奉今月十八日敕，令臣充集贤殿学士。擢及无能，恩加非望，跃惭惧，不知所裁。且谓之集贤，非贤莫集，固当宣其五德，列在四科，逖听众推，方纡圣鉴。臣抽毫作赋，非古诗之流；挟策读书，无专经之业。伏惟陛下文思超则哲之后，书契逾画卦之君，龟图不能比其词，龙甲不足究其义。闻相如在蜀，畏不同时；徵枚乘於齐，惜其已老。急贤之旨，欲赐追锋。如臣不才，岂宜滥吹？将何以编次漆简、刊定石经？东堂赋诗，将招不成之罚；北面待诏，必无善对之才。以荣为忧，席宠知惧。无任感恩踊跃战越之至，谨诣延英门陈谢以闻。
    ○谢御书集贤院额表
    臣维言：伏奉今月某日圣札题集贤殿御书院额。捧戴舞，不知所裁。窃以先圣微言，前王令典，所以兴行礼义，训正人伦。顷逆胡凶顽，不识经籍，恣行毁裂，有甚焚烧。伏惟陛下御极统天，功成理定，愍其坠简，旁搜古壁，发求书之使，置写书之官。於是九流百家，韦编缃帙，烂然虎观，盛彼鸿都。加以亲重儒门，将为教首，俯题金榜，自运银钩。龙凤翔於烟□，日月照於天地，曾无以喻，谁敢强名？况乎方丈之书，七分入木，仲将虚为白首，羲之枉在墨池。将使率土之人，知陛下宠兹书府；普天之下，学陛下敦彼儒风。政化之原，实始於此。臣忝编次漆简，刊校石经，载光载辉，诚欢诚喜。
    ○为薛使君谢婺州刺史表
    臣某言：伏奉今月日制，除臣某官。拜命若惊，稽首无地。臣闻洪波迅流，必荡其溷秽；庆□所润，不遗於荆棘。伏惟陛下孝悌之至，通於神明；馨香之德，格於天地。故指旗而黑旋静，挥戈而白日再中。岂臣虫臂鼠肝，所能谈天述圣！臣之本末，强欲自陈，擢数罪，臣戮馀也，剖心自明，天知之矣。臣素书生，少为文吏，折冲御侮，几何不亡，奉法守文，一日之长。当贼逼温洛，兵接河潼，拜臣陕州，催臣上道。驱马才至，长围已合，未暇施力，旋复陷城。戟枝义头，刀环筑口，身关木索，缚就虎狼。臣实惊狂，自恨驽怯，脱身虽则无计，自刃有何不可。而折节凶顽，偷生厕溷。纵齿盘水之剑，未消臣恶；空题墓门之石，岂解臣悲？今於抱衅之中，寄以分忧之重。且天兵讨贼，曾无汗马之劳；天命兴王，得返屠羊之肆。免其衅鼓之戮，仍开祝网之恩。臣纵粉骨糜躯，不报万分之一。况褰帷露冕，是去岁之缧囚；洗垢涤瑕，为圣朝之岳牧。臣欲杀身灭愧，刎首谢恩，生无益於一毛，死何异於腐鼠？谨当闭阁以思政，酌泉以励心。亲毕力於平人，无烦八部；誓不负於明主，非畏四知。用释愆诛，敢求课最。
    ○为崔常侍谢赐物表
    臣某言：总管关敬之至，奉九月十五日敕，吐蕃赞普公主信物金胡瓶等十一事，伏蒙恩旨，特以赐臣。捧戴惭惶，以以跃。臣幸居无事，待罪西门，薛恭守嘉谟，钦承成宪。王师不战，无汗马之劳；尧屋可封，何理人之有？实无异效，特降殊恩。窃用勤以忘家，志不顾命，分膏草野，以报万一。无任感戴战越之至。
    ○为画人谢赐表
    臣某言：臣猥以贱伎，得备众工。误点屏风，乏成蝇之巧；偶持团扇，无事之能。徒以职官，不敢贰事，顾惟时论，有惭三绝。伏惟皇帝陛下拨乱反正，受命中兴，俯协龟图，傍观鸟迹。卦因於画，画始生书，知微知彰，惟圣体圣。臣奉诏旨，令写功臣，运偶凤翔之初，无非鹰扬之士。燕颔猿臂，裂眦奋髯，冲冠，力举龙鼎。骨风猛毅，眸子分明，皆就笔端，别生身外。传神写照，虽非巧心，审象求形，或皆暗识。妍媸无枉，敢顾黄金，取舍惟精，时凭白粉。且如日下泣，知其孝思；于禁怀惭，鬼此忠节。乃无声之箴颂，亦何贱於丹青？宣父之似皋繇，元子之类越石，不待或人之说，无烦故伎之言。此又一奇，诚为可尚。臣得舐笔麟阁，继踵虎头，频蒙奖教之恩，益用精诚自励。勤以补拙，虽未仙飞，感而遂通，实因圣训。况赐衣服，累问官资，中使相望，屡加宣慰。微臣战灼，无答恩私之至。
    ○为曹将军谢写真表
    臣某言：天幸微臣，身逢大圣，得为列卒，以备戎行。於臣一生，已为万足。况建旗为将，裂组受官，蒙推食之恩，辱赐衣之宠。匹夫之勇，虽不顾身，长策无闻，未能尽敌，仰惭介胄，俯愧囊。加以弓不重於六钧，箭不穿於七札，讵中雀目，诚惭猿臂？以刘琨而恨小，非关羽之绝伦，何以厕迹虎臣、仪形麟阁？伏惟皇帝陛下昭格天地，悬超七十二家，微臣托附风□，不如二十八将。而蒙垂圣旨，特命图工，画植戟之黄须，图石棱之紫色。才如过隙，顾侯已得其神，不待临淄，邹子自知其鬼。岂可藏之秘府，以示後人？将谓飞龙之时，无俟貔貅之士。宠过其效，力不称恩，愿死艺於伏，誓杀身於鸣毂。无任感激欣戴之至。
    ○为干和尚进注仁王经表
    沙门惠干言：法离言说，了言说即解脱者，终日可言；法无名相，知名相即真如者，何尝坏相。实际以无际可示，无生以不生相传。非夫自得性空，密印心地，见闻自在，宗说皆通者，何以证玉毫之光、辩金口之义？伏惟乾元大圣光天文武孝感皇帝陛下高登十地，降抚九天，宏济群生，濡莲花之足；示行世法，屈金粟之身。心净超禅，顶法悬解，广释门之六度，包儒行之五常。老僧空空，复何语语，以无见之见、不言之言，浅智胜疑冰之虫，微戒愈溺泥之象。以自觉离念，注先圣微言，如人（疑一作麻）何足尽思，食木偶然成字。岂堪上尘慧眼、仰称圣心？有命自天，藏拙无地。伏以《集解仁王般若经》十卷，谨随笔奉进。无任惭惶。然本注经，先发大愿。释第一义，开不二门，与四十九僧，离一百八句。六时禅诵，三载恳祈，俾廓ビ氛，得瞻慧日。三千世界，悉奉神王；五千善神，常卫乐土。今果荡定，无量安宁，缁服苍生，不胜庆跃。○为舜黎谢御题大通大照和尚塔额表
