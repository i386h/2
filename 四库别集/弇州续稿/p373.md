<!-- { "loadSidebar": true } -->
　　第二册沈学士民则凡三纸其一为孔子世家其一为金氏墓志铭王赞善汝玉撰其一字稍大为诸葛武侯出师表沈大理民望字最小为虞书益稷篇孔子世家笔劲而气拘余皆圆懿肉好真鲁卫也波折处于永兴尤近虽温雅可亲而不无佐史之叹夏太卿仲昭以书供奉者四十年而始为呉文定公书此一帋吴公时尚为太学诸生也太卿公业已老矣而精谨乃尔令人肃然卢中令为已凡二帋一种德堂记一拙斋诗皆遒劲而不克去俗其可恨又非二沈比也
　　
　　第三册有拙斋铭一赋一诗三杨宗伯仲举为铭钱山人子书为赋杜山人用嘉陈山人绍先刘少詹宗器为诗其辞与书法俱伯仲也徐武功元玉二帋其一临禇河南哀册文行体盖微得其势耳遒放横逸则双雕并运意其一东原生传东原生者即杜用嘉也有隐德而文公此书盖中年笔颇于虚和中出姿态书传后者吾吴周鼎伯器结法亦萧洒伯器工属文顷刻千言立办尝韦靺叩金尚书军门从破闽冦仅得一幕官以老又国初亦有一周鼎伯器者檇李人文行亦相类然非此伯器也
　　
　　第四册李太仆贞伯凡二纸一纸临兰亭记而行笔皆赵吴兴公生平以奴书诮吴兴此何也陈言疏谓中书舍人多至八十余员盖当时传奉之敝人所蹙额捄嗉者抗言之无隐且以攻天曹大臣不能如杜祁公之遏斜封直哉言也第身非台琐而讦詈过当所论蒋生者是都御史琳子琳以寃死而公称其为极刑后亦是牛呞宿因然考之家乘及国史俱不载当是疏垂上而尼耳吴尚书原博王医师墓表中有涂乙然无一笔潦草吕翁墓表字稍大俱步趣眉山而时时有锺意蔡九逵孔目嗣命议以秃笔取劲姿尽骨全大抵李吴纯绵裹铁蔡则强弩透札然李不尽汰俗吴不尽汰浊蔡不尽汰生以此小有恨耳
　　
　　第五册祝京兆古近体诗十五首是行巻上公卿者中多曹娥洛神风格清气朗朗射眉睫其辞亦秀儁不作晩岁应酬而所儗元日早朝排律重押新人臣字不可晓也又杂诗二首别构一体久看乃能识其用意处右皆早年笔演连珠并序十三首卿峦风木行一首尺牍四首皆中年以后笔骎骎逼欧禇黄道中致甫字说稍大约斋间録又大则皆晩年笔进可入元常室退亦不让伯施所谓幽深无际古雅有余明兴一人而已黄道中致甫者吾故人淳甫初名字也为其尊人五岳山人乞集序润笔余谓此汝南家乘奈何畀人则曰使不佞而仍故名与字知非公有也且公文成非汝南家乘乎为一笑而留之
　　
　　第六册祝京兆劝农图记赤壁赋着思録序字体俱不能小其楷法亦得十之七八而淳古秀劲之气溢出结构间或似率而密或似拙而巧信乎书家上乘也唯赤壁一赋陗健而小涉佻耳劝农图记又自超骎骎在赵吴兴上旧有文待诏画一帧余姑割爱去之而留此书第七册祝京兆梅谷记比之劝农帖差大成趣园记又大于梅谷本作正体微取行法以助姿耳而不胜其笔势遂作行然遒劲古雅中媚态溢发天真烂然真墨宝也成趣园记文虽渉繁然明婉有味当是润笔不乏耳第八册文待诏征仲书皆小楷其一为余録早朝近体十四章用古髙丽茧结构秀密神采奕奕动人是八十四时笔也其二古诗十九首极有小法其妙处几与枚叔语争衡是八十八时笔也又一条三行射礼有鹿中云云尤精甚而考据典核偶于散帙得之附于后其三书锦堂记差大于古诗结力遒劲是六十七时笔也其四拙政园记及古近体诗三十一首为王敬止侍御作侍御费三十鸡鸣候门而始得之然是待诏最合作语亦最得意书考其年癸巳是六十四时笔也吾所缀缉皆待诏中年以后书真吉光翠羽萃而为裘后人慕临池者其宝有之
　　
　　第九册文待诏甲子稿诗凡五十二首文八首极精谨可爱而不甚脱学究气是时年仅三十有五闻公每岁辄手书其诗文前后凡六十余册皆为徽贾从其家购之此特吉光之零羽耳徐博士昌榖落花七言律十章是未见献吉以前语生于沈启南文征仲而趣胜之小楷如新莺未成长音羽宛宛自见春意赠仇东之二絶句则皆进于是矣待诏又有致仕三疏中不无涂窜而结法亦佳家弟乍目谓为公稿本费十镮得之以乞余偶章简甫之子藻见而摩娑不已曰吾父笔也郡守欲梓之付吾父録以示公故有涂窜寻别録一本留公处耳余遂作章简甫观已而笑曰昨乃眼中耳今乃耳中眼也漫附于此俟家弟归当诘之
　　
　　第十册钱文通公原溥书陈氏碣铭盖宋仲温泒也硁硁负峭骨所乏者姿耳张南安汝弼二五言律皆倒韵而语亦平平后有数行极推伏陆务观以为李杜之后便到此翁小巫气索宜其尔也南安多狂草吾吴人又不好收之今此小行杂楷法几于优钵昙花然纯熟中有紧密恐不减李贞伯陆文裕子渊小楷尤不易得今此尺牍凡四首中间行法十三楷法十七居然有北海吴兴风度其语却多凡情可笑张侍郎文光者陆公门下士也陆以书荐之贵溪相得供奉永陵骤显贵第不为临池家所许而此兰亭叙特楚楚如士人所恨不堪三复耳云间自二沈后不复能与吾郡抗衡南安踯躅黄池文裕跳梁城父宋晋不竞或思狎主终未足撑天半壁
　　
　　第十一册王履吉闵已赋进学解千字文皆精入永兴三昧极书家之媺观矣然不如拙政园一记四诗张琴师传浑浑有锺太傅意使人爱而复敬之然又不如退之琴操使人敬而不便解大抵以古藏雅以拙成巧在八法独觉等觉间庶几上乘之将逹者也跋尾仲蔚与家弟评此君书若讼而皆有讼理故两存之
　　
　　第十二册陈白阳复甫千字文屈原传各一帋此君字不易楷楷不易小而吾乃兼得之又陶靖节诗三十七首尤觉以拙胜字形稍大而于昔人评右军书黄庭曹娥各尽意态今求所谓正则渊明观者不可得也唯酷似山田中一老父或以无求于世少可采耳
　　
　　第十三册杨宪副梦羽法驾曲三章为故相夏文愍代笔耳老腕遒而少姿致王考功禄之与其师履吉尺牍精谨有法后有陈履常墓志铭及答同年伊侍御书皆藁草兼正行结法彷佛吴兴而傍堕僧趣名实俱损矣陈方伯子兼三槐堂铭蝇头体妍秀而少逊骨蜀中诗自云仿锺太傅体古雅而微乏韵陆尚宝子传金剪行张烈妇二章全得麻姑坛法而以色泽傅之遂为一时书家冠诗调亦典丽生平所希若杂文二章则中多窜改而笔法亦自清劲文博士寿承为余书五子篇五子者谢榛李攀龙徐中行梁有誉宗臣并余六也为篇凡二十有五寿承此书最为圆熟丰妍其后五子稍有去取辞亦微改易第其人并书家四君皆游道山仅余一硕果耳循览之际为黯然低回久之
　　
　　第十四册文休承学正为余书沈宋苏杜诸君七言律二十二首是七十九岁笔而精谨雅丽逾于少年时又书嵇叔夜养生论及苏子瞻续养生论清俊之极而微觉佻卞彭孔嘉山人书余广五子诗及近体数首是古髙丽茧能于率更内斟酌温劲精泽光彩动人盖中年最合作笔也若晩途则一束枯草耳许元复太仆一帋老笔圆媺流利而所书龎居士传语尤可喜黄淳父居士前一古体虞永兴之有锋铩者后十二诗是晩年笔差小退周光韬叔初出道复而此书醉乡语酒德颂精严有古意程大伦子明全摹征仲而鹦鹉鹪鹩两赋风斯下矣乃知共父元晦之竞师承殊未足确也
　　
　　第十五册俞仲蔚为余书少陵七言律四十六首皆隋珠卞玉第何縁用起语四字作题却大可笑书极有小法得栁诚悬度人经意虽小伤挑剔无妨大雅又一帋书见赠古体八章稍加圆熟已上皆六十以后书又一帋古近体凡十四章尤精谨可爱周公瑕为余书王维李颀崔灏髙适岑参七言律三十四首郑喁津阳门行一章皆精雅工致而津阳尤细而有法又自作诗二十章字形稍大笔亦稍放二君子自履吉而后狎主齐盟者也纸有宋经笺蜀笺髙丽茧皆余山房中旧藏胜于鱼文侧理多矣
　　
　　第十六册徐奉化伯臣书黄庭内景经一帋伯臣本非当家用笔圉圉而时吐锺意初为飞鳬人加染古色杂识旧印以希重价余一见而辨以示其子文果泣曰先子得意笔也又黄彪遗我参同契用赵吴兴赝识以示客客多以为吴兴也割去之留于此册盖重其文也伯臣笔生然久看逾雅彪甚熟然久看愈俗此书所以贵人品也余识伯臣吴兴时年七十七矣自诡黄金可立就然不两月而卒今故北书谬脱者三十之一又阙后六章然则伯臣之所谓黄金者可推也彪与伯臣年行不相及其品亦薫莸特以经故合为一巻
　　
　　第十七册顾德育牡丹一赋结法酷似征仲唯老密处有别耳袁提学鲁望书七言近体十五首其辞与笔皆流利典详而乏古意王逢年舜华诗十三首政如吴中子弟轻俊而不受绳墨书亦如之至所谓七十二号可怪可喜可笑皆有之留以供醒睡可也张伯起书李供奉絶句五十二首又李杜髙岑律体十一首此君生平临二王最多退笔成冢虽天趣小渇而规度森然矣毛豹孙书王江陵絶句二十六首亦自楚楚
　　
　　第十八册王学士锡爵书郭景纯游仙诗七首学士自挹不主墨池盟笔法秀颖依稀有翡翠兰苕状家弟提学懋书周诗不能尽合大雅而老健足风骨亦是当家莫太学云卿书中唐律钱左司七首刘随州九首韦苏州三首皇甫兄弟四首郎士元二首韩君平四首卢纶员外二首司空图侍郎张玄真子各一首清丽有态殊足诗句雁行其自作近体瞠乎不伦矣王太学穉登书王右丞七言絶十九首书不能称诗其书所自造七言律廿三首雅相当矣大抵书贵骨胜不贵肉胜莫君肉胜而佳王君骨胜而不佳此不可晓也
　　
　　第十九册王太学衡书司马长卿大人赋王好仙道甚厪于此赋似有深感故笔意翩翩近之又陈思王五言古体张茂才元举陈山人尔见各得十六首陈王此诗极建安黄初一时选又谢康乐十章则徐太学益孙笔也康乐才一斗继陈王八斗后余一斗似属少陵少陵歌行为文茂才肇祉书者十三首盖四之一耳王虽骨未成而有飞腾蹀蹀之势徐能起雅去俗惜用笔不遒张子则公瑕之衣钵陈生则子兼之箕裘而小不免俗肇祉佻侧仅仅得从父休承而都无精理小阮若是何縁入竹林为之一笑
　　
　　第二十册皆杜少陵七言歌行陆士仁得十四章文从先得十一章顾绍辰得十四章钱允治得十九章始予以为五言选莫盛于思王谓能穷雅之变也七言歌行莫盛于少陵谓能极风之变也故乞诸名家合书之总二册此册皆近时名笔端雅有致陆当擅场佻侧寡情顾风斯下矣
　　
　　第二十一册楷笔人垂徧而得吾州王应宾（阙）吴郡章藻仲玉因乞王书盛唐歌行李峤宋之问郭元振各一章张谓崔颢各二章王维李颀岑参各三章髙适四章草书李白十六章酒间一展咏真足动金石遏行云第王学娜如子亦能窥藩章仿隆池生小足竹堂以槩永兴率更未之得也后有余简会张元凯子予见过书近作十七首毋论结法其诗与诸贤作河南屏脚庶几不辱耳
　　
　　第二十二册唐人絶句娄孟坚得王勃以下七十二首徐奉礼兆曦得朱庆余以下三十二首沈昌期得贺知章以下四十八首周茂才子先得杜甫十六首縁不相知检故小有重者而自王龙标李供奉外唐人快语几尽矣偶后有余帋而康太学时万尤山人道恒过此因戏令康书坡仙洹经一则尤书异域数事俱足鼓吹幽闲者六生翩翩属城书史之隽儿驹汗血可望千里但未遇曹成王于蹄尘下定低昂价耳
　　
