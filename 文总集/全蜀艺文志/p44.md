<!-- { "loadSidebar": true } -->
　　开柙出虎孔宣父不责他人当路斩蛇孙叔敖非因利己専杀不行于阃外先机恐失于彀中臣辄行阃制处斩讫
　　上王建疏　　　　　　　　　　冯涓
　　古之用兵非以逞威暴而肆杀戮盖以安民为先丰财为本汤武无忿怒之师髙光有鱼水之士故能应天顺人吊民伐罪今自土徳下衰朱梁逞虐雍都洛邑尽是荆榛江南山东各有割据鬭力则人各有力用兵则人各有兵陛下欲以一方之强举万全之防臣恐陛下之忧不在于秦雍而在于肘腋之下也
　　上灾异疏　　　　　　　伪蜀李道安
　　仓廪者国之本粮食者人之命固其本则邦宁重其命则人富今粒食中皆生蜂虿切疑在位贪鄙夺民农时戕害人命故天生灾异以为警告又虫皆曳米而行恐邉鄙不宁干戈忽起馈挽相继人不堪命伏愿少精圣虑与大臣恐惧修省以消灾异
　　贺江神移堰牋　　　　　　　杜光庭
　　伏覩江县令黄璟奏六月二十六日江神移堰事伏以大禹濬江发洪源于龙冢李冰创堰分白浪于城彼灵津资乎民用而涸胫泛肩之誓表则有常若懐山沃日之多崩腾难制立虞垫溺必害蒸黎昨者夏潦勃兴狂波未息顾岷江之下濑便逼帝都当灌口之上防遽彰神力于是震霆嶪地白雨通宵驱隂兵而鼓噪连天簇灵炬而荧煌达曙回山转石巨堰俄成浸滛顿减于京江奔蹙尽移于硖路仰由圣感仍假英威见天地之合符睹神明之致佑编于简册冠彼古今叨奏奨私弥増抃跃谨奉牋陈贺以闻
　　王衍降表
　　臣先人受钺坤维作藩屏唐室一开土宇垂四十年属梁孽挺灾皇纲解纽不能助逆遂至从权勉徇舆情正王三蜀逮臣纂绍罔敢怠遑自保二疆以安生聚陛下嗣唐虞之业兴汤武之师廓定中区奄征不譓梯航毕集文轨大同臣方议改图便期纳欵遽闻致讨实抱惊危今则委千里封疆尽为王土冀万家臣妾皆沐皇恩舆榇有归负荆竢罪望廻日月之照特寛斧钺之诛颙伫徳音以安反侧喜我帝祚中兴羣妖悉灭待遣苏张之士来追唐蜀之懽吾皇迥感于蜀皇复礼逺酬于厚礼臣则叨承造获奉皇华载驰得靣于天顔战汗不任于局地臣无任感恩荷圣踊跃屏营之至
　　谏用兵疏　　　　　　　　　　田淳
　　伏见三年以来民颇怨嗟谓陛下求贤失道为政不平重纂组夺女工贵雕锼损农事法令不信赏罚无诚纳谏之心微自满假驭朽之念渐乖始卒载舟覆舟不可不惧而况北有大敌方借支御若失人心其何以济臣又见频发士卒逺戍邉庭人心揺动莫测其故家搆异议如临汤火人且忧骇将何抚宁若夫举众兴师须明利害况闗大事岂可容易必若金鼔一鸣前锋稍接一败一成疾如反掌愿陛下先事而计无贻后患今之动静颇渉因循臣不知所发之兵为防邉乎为赴敌乎若云防边不当骤有征发若云赴敌则须先决便宜师出无名三军必怨三军既怨何以成功以我朝之甲兵拟柴氏之士马以我朝之将领比柴氏之师帅以我朝之帑藏比柴氏之囷廪至于法律刑名声明文物彼长此大差于不同须用权奇以谋拒捍若二国交鬭恐未十全况我天府之邦用武之地一夫守隘万旅无前假使柴师能于野战攻城夺垒利在平川倘入隘途如无手足愿陛下以短兵自固扼塞要冲分布腹心把断细径精加号令老彼敌师纵柴氏亲来未敢便谋深入以日继月以时待年敌势自羸我师弥鋭不折一防不失一卒而柴氏自疲信所谓彼竭我盈以逸待困此为上计符合天机
　　孟昶降表
　　臣生自并门长于蜀土幸以先臣之基构得从防嵗以纂承只知四序之推移不识三灵之改卜伏自皇帝陛下大明出震圣徳居尊声教被于遐荒庆泽流于中夏当凝旒正殿亏以小事大之仪及告类圜丘旷执贽奉琛之礼盖蜀地居遐僻路阻阙庭已慙先见之明因有后时之责今则皇威电赫圣略风驰干戈所指而无前鼙鼔才临而自溃山河郡县半入于提封将卒仓储尽归于图籍但念臣中外骨肉二百余人髙堂有亲七十非逺弱龄侍奉只在庭闱日承训抚之恩粗勤孝养之道实愿克终甘防保此衰年其次得子孙之团圆守血食之祭祀伏乞皇帝陛下容之如地盖之如天特轸仁慈以寛危辱臣复辄征故事上凟严聪窃念刘禅有安乐之封叔寳有长城之号皆因归欵尽获全生愿眇昧之余魂得保家而为幸庶使先臣寝庙不为樵采之场老母庭除尚有问安之所见今保全府库廵遏军城不使毁伤将期临照臣昶谨率文武见任官望阙上表归命
　　奏破施州谭汝翼状　　　　　宋林栗
　　臣闻诗书所称柔逺能迩孔子论政亦曰近者悦逺者来防所部州十有五施黔之外是为思州其土世袭而不属于官盖疆以戎索使捍诸夷内以暨文教外以奋武卫云施有奸民曰谭汝翼以兼并为富以陵胁为彊吞噬无厌包藏不轨交鬬夷落结成疽根二十年间帅守监司莫之能诘其诘之者反得罪于有司胶滋长涵濡孕毒己稔淳熈八年夏六月知思州田汝弼卒谭贼乗罅举其众南掠黔江焚田氏之积俘其奴客以自封殖施黔廵尉唯所使令再役跳踉僵尸满野而溪壑未盈方缮甲兵料丁壮以为大举而田之嗣息操戈袵革起复其仇逾黔蹂施施人大震扶携奔逸系踵于涂田次慈求溪限以一水不得度而退方谋济师谭蹑其后战于太平驿斩首二十有二归而饮至防勲行赏鼔吹道从令于一州州人慑伏无敢后先哆然遂有鸱张虎视之谋臣以庸虚误分阃寄自闽入蜀罔究端倪秋八月既望方领郡事旬有八日而施檄至询之民吏喑不敢言惩艾创夷变生肘腋臣亟走一介传檄三州然后田谭之讼两造庭下臣即日以其事闻檄施州守臣张遇赴司禀议而以本路兵马都监傅汝贤摄兵钤以行部止而印其代之谭贼气夺东西求援恃其财力可以变乱有司下民皇皇官吏首窜莫知所向仰惟陛下深居九重明见万里之外乃以春正月辛丑亲御宸翰付制置使陈岘以及微臣开示谟断指授方略臣拜手踊跃宣示所部使之激厉咸若陛下靣命而亲抚之越三月辛未汝翼潜返于家癸酉奋其螳臂陈于沲河桥施之将士闻变而起小大用命一战而遂破之渠魁奔窜无所于匿归命于阙下而一方遂平施之将士与燕之吏民万口同辞皆曰此天子之功也若元济承宗则遂其计得何以成蔡功乎已而施人惶遽请以黔江之田尽归于吏则柔逺能迩近悦逺来之证不为虚语臣谨以辛丑诏书勒之坚珉以垂不朽昧死奏闻
　　乞褒赠江公望张庭坚等疏　　吕好问
　　臣闻之孔子曰示之以好恶而民知禁书曰王播告之修不匿厥防夫惟不匿厥防则莫若明示好恶使民知禁而自从也所谓好恶者赏善而罚恶勿任己之私意而已矣臣窃见朝廷近日用人贤不肖杂所以好恶不分是非不别臣谓陛下宜先推明以示四方潜徳隠恶各有所处以定民志有不可缓者元符之末多士盈朝故司谏陈瓘江公望正言张庭坚任伯雨殿中侍御史龚夬等皆以忠直自奋知无不言捐躯徇国不顾妻子其后蔡京赵挺之等得志首加挤陷意欲置之必死不遗余力巧发竒中众为寒心赖太上皇仁恕力为保全得免诛戮死亡之后妻子穷困至今未复今蔡京略正典刑而此数人尚在责籍子孙冻馁人人皆怜悯陈瓘已赠谏议大夫任伯雨子得一官外江公望张庭坚龚夬等并未昭叙非所以示好恶而不匿厥防也伏望陛下特降睿防将公望等并行褒赠仍各官其子孙周恤其家使天下后世为善报国者知所劝勉而奸雄巨恶常有畏惩此诚所宜先也






　　全蜀艺文志巻二十七
　　钦定四库全书
　　全蜀艺文志巻二十八　　明　周复俊　编书牋
　　与王商书　　　　　　　　　蜀秦宓
　　宓字子勅广汉绵竹人也少有才学州郡辟命称疾不徃刘璋时宓同郡王商为治中从事为严君平李立祠宓与书曰
　　疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使扬子不叹固自昭明如李仲元不遭法言令名必沦其无虎豹之文故也可谓攀龙附凤者矣如扬子云潜心著述有补于世泥蟠不滓行参圣师于今海内谈咏厥辞邦有斯人以耀四逺怪子替兹不立祠堂蜀本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不达封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之霸公羊贤叔术之让仆亦善长卿之化宜立祠堂速定其铭
　　与刘璋牋　　　　　　　　　　法正
　　初张松説璋迎先主使讨张鲁法正衔命正既宣指隂献防于先主令还取璋及先主军围雒城正牋与璋曰
　　正受性无术盟好违损惧左右不明本末必并归咎防耻没身辱及执事是以捐身于外不敢反命恐圣听秽恶其声故中间不有牋敬顾念宿遇瞻望悢悢然惟前后披露腹心自从始初以至于终实不藏情有所不尽但愚闇防薄精诚不感以致于此耳今国事已危祸害在速虽捐放于外言足憎尤犹贪极所懐以尽余忠明将军本心正之所知也实为区区不欲失左将军之意而卒至于是者左右不达英雄从事之道谓可违信黩誓而以意气相致日月相选趋求顺耳悦目随阿遂指不图逺虑为国深计故也事变既成又不量彊弱之势以为左将军县逺之众粮谷无储欲得以多击少旷日相持而从闗至此所歴辄破离宫别屯日自零落雒下虽有万兵皆壊阵之卒破军之将若欲争一旦之战则兵将势力实不相当各欲逺期计粮者今此营守已固谷米已积而明将军土地日削百姓日困敌对遂多所供逺旷愚意计之谓必先竭将不复以持乆也空尔相守犹不相堪今张益徳数万之众已定巴东入犍为界分平资中徳阳三道并侵将何以御之本为明将军计者必谓此军县逺无粮馈运不及兵少无继今荆州道通众数十倍加孙车骑遣弟及李异甘宁等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀蜀亦破壊三分亡二吏民疲困思为乱者十戸而八若敌逺则百姓不能堪役敌近则一旦易主矣广汉诸县是明比也又鱼复与闗头实为益州祸福之门今二门悉开坚城皆下诸军并破兵将俱尽而敌家数道并进已入心腹坐守都雒存亡之势昭然可见斯乃大略其外较耳其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑逺图莫肯尽心献良计耳若事穷势廹将各索生求济门戸展转反覆与今计异不为明将军尽死难也而尊门犹当受其忧正虽获不忠之谤然心自谓不负圣徳顾惟分义实窃痛心左将军从本举来旧心依依实无薄意愚以为可图变化以保尊门
　　与诸葛亮书　　　　　　　　马良
　　先主领荆州辟良为从事先主入蜀诸葛亮从徃良留荆州与亮书曰
　　闻雒城已拔此天助也尊兄应期賛世配业光国魄兆见矣夫变用雅虑审贵垂明于以简才宜适其时若乃和光悦逺迈徳天壤使时闲于听世服于道齐髙妙之音正郑卫之声并利于事无相夺伦此乃管弦之至牙旷之调也虽非钟期敢不击节
　　狱中与诸葛亮书　　　　　　彭羕
　　时左迁私情不悦诣马超超问羕曰卿才具秀拔主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪又谓超曰卿为其外我为其内天下不足定也羕退具表羕辞于是收付狱
