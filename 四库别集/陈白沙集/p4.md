<!-- { "loadSidebar": true } -->
　　潮之程乡县儒学倾圯久矣今按察佥事雩都袁公庆祥处分以新之明年巡按广东监察御史刘公缨分巡岭东道佥事王公某往来为之劝借财用或拓地以相其成凡学宫之设有文庙有明伦堂前后位置所具皆同亦程乡之旧也袁公因地之形势广狭而更张之尊左则庙次右为堂皆南面而并峙此则学之大观也庙主以像世相沿袭有异授之嫌而未详其所自意者古以尸祭之遗意欤庙前树杏为坛夹以两庑戟门之东祠乡贤西祠后土泮池在棂星门之内池之左为宰牲所堂之东西偏为两斋为诸生号舍道义门与儒学门相望东庑之上神库西斋之上神厨庙与堂之间会馔堂居之北列廨宇凡此皆出于袁公之规画授图于县令俾成之总之为屋若干楹自辛亥迄癸丑三易寒暑而后成其形胜虽极壮丽则亦天下之通制不书可也袁公不以风教落第二义追惟古先圣王立学教人之本意而作新之袁公所以望于程乡则不可不以告也今夫南面而堂一以奉古之人一以居今之人卑尊并立乎其间此虽因地而寓形而教未始不存也夫子太极也而人有不具太极而生者乎语以四科称羣弟子由汉而来儒者以言语称者几人以政事称者几人以文学称者几人其间足以方驾古人而絶尘于当世者亦鲜矣况徳行乎颜子超然有见于卓尔之地所以遨游乎圣人之方而玄同乎圣人之神者非可揣摩而得也故其言曰夫子步亦步趋亦趋夫子奔轶絶尘而回则瞠乎其后微颜子其孰能知之亲切如此夫茍从事于斯虽未即优入颜域亦庶乎闵冉之间而由求又有不屑为者矣予尝闻程乡风俗善多而恶少孟子曰鸡鸣而起孳孳为善者舜之徒也鸡鸣而起孳孳为利者跖之徒也夫三尺童子闻人称其善则喜称其恶则怒是何心哉予老矣彼将有感吾言而兴起者乎县令辛君竟以袁公之命具其事之本末遣生员陈珀乞记于予故为之一言叶柏锺誉杨伟咸以义官董兹役柏又偕珀来谒文费莫大于纳粟指挥陈昂义官锺华次之其余助者又七十余人名氏多不能具载宜列之碑阴云 

　　程乡县社学记 

　　国朝开设学校自胄监至于府州县备矣惟郷之社学不列于官待有司而后兴吉之永丰刘侯彬由戊戌进士来令程乡首以教化风俗为事相地邑中得东西员城得水南村北距城五里得大枯树南距城八十里各就其地之便建学宫一所为社学者四学宫之制正北为正蒙堂东西两斋相向者无不同也其在东者堂后考亭之祠前有春浣池咏归桥皆揭之于亭其在西者堂南考亭之祠其后退省有轩燕休有所在南北者咸无焉此小子之学也是学也贫富贵贱才不才共之无所择于其人学宫既成侯以谕诸父兄诸父兄咸喜退各以其子弟来受学则为延师以教之买田租米一百石以供束修之需品量所给视所领子弟多寡东西各四十石水南之受二十石大枯成于诸学之后未有受焉县东五六里有地曰周溪山势自北而来迤逦南下峯四遶如城逺望不知溪发处但见自出山东北隅流入溶溶洋洋横于坡陀之麓上有曲池状如半月侯顾而乐之又爱溪之名寻即其地构堂于曲池之上最髙处图太极图于北壁前作讲堂左右为楼居楼外凿二石井泉甘而洌谓之天泉井榜其门曰周溪书院周溪之门少东过云步桥北折数百步山曰云洞与太极堂东西相望因辟地作亭寓之云谷之号侯政暇辄往游焉瞻眺徘徊如有求而弗得侯安取于山水若是勤哉已上诸役及买田之费侯悉以其在官所当得者积岁成之一不以扰民教谕李君钦训导陈君禄具图与事遣生员锺宏走白沙属予记之古者王畿置小学于辟雍之侧其在侯服邦国则列于庠序之右今之郡县学古之大学也今之社学犹古之小学也天下风俗美恶存乎人人之贤否存乎教观今之风俗则今之人才可知矣予尝终夜思之其不及古者有司非与庠序之设六经之训固在也以小学言之朱子小学书教之之具也社学教之之地也其皆不可无也天下之事无本不立小学学之本也保自然之和禁未萌之欲日就月将以驯致乎大学教之序也然则社学之兴在今日正淑人心正风俗扶世教之第一义也胡可少哉胡可少哉侯之心犹未但已也曰我有司也资于何以治资于何以教山名水名我思古人世岂无庶几者乎于是为之意以感之为之地以处之十数年间东西行过程乡者多矣未闻有吟风弄月而来足以副侯之心者侯岂敢必哉或谓予曰侯来程乡居几年寄怀山水之间不屑屑于簿书侯何心今且去程乡矣侯其埃溘斯世将髙栖而逺遁乎以是为知侯予葢不知也并记于是 

　　重修梧州学记 

　　百粤之区几千里东望五羊西通八桂苍梧界其间皆古之名郡也成化改元都御史韩公始于梧州开设三府病一学宫之不称亟选地于州城之南一里许迁焉弘治丁已秋邓公来总督两广军务谓不可以军旅之事先俎豆于是因前人之旧规而益修之凡韩公所欲为而未暇及者至是大备葢昔之薄者厚之卑者起之表柱石以壮阙门榜化龙而侪起凤神厨神库交映乎前礼堂膳堂并立于后斋舍廊庑登降阶级莫不焕然一新盛矣哉夫人之去圣人也逺矣其可望以至圣人者亦在乎修之而已茍能修之无逺不至修之云者治而去之之谓也去其不如圣人者求其如圣人者今日修之明日修之修之于身修之于家国修之于天下不可一日而不修焉者也明道先生言于朝曰治天下以正风俗得贤才为本彼学政之不修斯道之难立后生无所兴起无以成造就之功然则风俗何由而正贤才何自而得耶因时而立教即物以显义意者督抚所望于苍梧之士宁不有在于斯乎有开厥先有成厥后喜二美之骈臻超八荒而独立然后见夫子之门廓然洞开可望而不可即况于广大尊严端凝洒落黙契乎人心正大之所存与山岳而并峙显著乎烟霞岁月之所积与大化而同流不可动揺不可束縳也哉此则病夫所自励以佐督府所望于苍梧之士者也州别驾谢君湖承督府命董兹役至是讫工复以教授锺君偕生员陶荆民来征记章于督府旧也督府命之义不可辞于是乎 

　　书龙冈书院记 

　　父兄不以其言为子弟师业修于身子弟习而化之其为教也不一因其世箕裘异焉耳农商技艺各有教岂直士哉昔者尧舜禹汤文武周公道大行于天下孔子不得其位泽不被当世之民于是进七十子之徒于杏坛而教之择善力行以底于成徳其至也与天地立心与生民立命与往圣继絶学与来世开太平若是者诚孔子之教也大哉教乎今父兄爱其子弟教以六经诵之也惟恐其言之不熟讲之也惟恐其旨之不明似矣不知其身之所教与七十子之进于圣人同欤否耶江西抚之乐安有龙冈书院今都御史谢公绶六世祖均福始建与其弟均寿讲学其中福后以宏词领信州寿亦举进士守来阳岁久栋宇就废公之父某复即其地而新之既而诸子皆以文章取科第为显官公谓其子琪曰书院无田奚以守琪买田百畆择谨厚者掌之以供祭祀及束修之费公巡抚湖广两遣使走数千里至白沙谒文记之且以教其族之人予少无师友学不得其方汨没于声利支离于粃糠者盖久之年几三十始尽弃举子业从呉聘君游然后益数迷途其未逺觉今是而昨非取向所汨没而支离者洗之以长风荡之以大波惴惴焉惟恐其苗之复长也坐小庐山十余年间履迹不踰于户阈俛焉孳孳以求少进于古人如七十子之徒于孔子葢未始须臾忘也谢氏之先以儒起家传数世至公父子兄弟皆能以文章取科第出为当世用肩摩踵接盛于一门其得于龙冈者不亦多乎虽然父兄之教子弟之学将不但如是而已也今之学于龙冈者一短檠课之外未有闻也公能亮予言否耶横渠先生语学者必期至于圣人而后已予于谢氏岂敢谓秦无人 

　　丁知县庙记 

　　丁侯为县六年卒于官歴观我邑令自洪武迄今求丁侯未有也侯仕不为已耻以俗吏自居始至着礼式一编择立乡老各数人使统之俗淫于侈靡富者殚财贫者鬻产上无以为教下无以为守俗由是益坏乡都老以礼正之每岁按民丁产输钱谓之均平钱上下交侵民受其害侯量入为出岁输以还使民不知有役民甚赖之时有横征虐民侯蹙睂曰守令之政在养民坐视其困而不救安在其养民也力请罢之虽以此得罪不恤也侯素性略于承奉而严于鬼神灌献必亲执事有恪春秋之祭肃如也凡祀典所载有功于名教者为立祭田使人守之其不应祀者毁之至于接人也亦然可者与之不可者斥之其驭吏也不察察于案牍吏不敢欺其莅众也民服其威断明察奸伪鲜作夫县令官卑刑赏不加于天下而天下治忽由之知逺之近知风之自知微之显故予尝谓侯用世才其有所试矣夫岂茍哉侯以仕为学政暇必走白沙往返岁月内不知其几顾何取于白沙耶甚矣人不可无志也正其谊不谋其利明其道不计其功侯亦无所不愿学而切于救民急先务也死之日耕者吊于野行者吊于途有老妪夜哭于其庐旦往问之云妪何哭之哀也曰开岁役且至死者不可作已故侯之为县多可书其得民之实在节用去之十有二年邑人共立庙于白沙祀之如不得已焉者思侯之功表之非以儌福于神也后来继令者亦将有感于斯乎侯名积字彦诚成化戊戌进士宁都人 

　　肇庆府城隍庙记 

　　端阳城隍庙在刺史堂之西岁久就弊弘治癸丑冬郡守黄侯撤而新之命生员陈冕来征记侯丰城人名琥予曩从呉聘君游往来剑水尝一宿其家自侯来守端阳三年愈相倾慕安能已于言耶今天下府州县有城郭沟池有山川社稷有神主之而皆统其祭者谓之城隍神古制也不俟言矣然神之在天下其间以至显称者非以其权欤夫聪明正直之谓神威福予夺之谓权人亦神也权之在人犹其在神也此二者有相消长盛衰之理焉人能致一郡之和下无干纪之民无所用权如水旱相仍疫疠间作民日汹汹以干鬼神之谴怒权之用始不穷矣夫天下未有不须权以治者也神有祸福人有赏罚失于此得于彼神其无以祸福代赏罚哉鬼道显人道晦古今有识所忧也中庸曰致中和天地位焉万物育焉说者谓吾之心正天地之心亦正吾之气顺天地之气亦顺乌虖孰能信斯言之不诬也哉侯治端阳民畏而爱之葢有志者也故専以其大者告之余皆在所畧 

　　恩平县学记 

