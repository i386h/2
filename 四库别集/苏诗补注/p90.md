<!-- { "loadSidebar": true } -->
　　杨杰【宋史文苑传杨杰字次公无为人第进士元祐中为礼部员外郎自号无为子东都事畧杨杰元丰年官太常者数任一时礼文杰与讨论】黄金铸秋橘【抱朴子微旨篇始青之下日与月两半同升合成一出彼玉池入金室大如弹丸黄如橘】太华峯【华岳志中峯曰莲花峯东峯曰僊人掌西峯曰巨灵足南峯曰落雁峯西北曰毛女峯东北曰云台峯】腰带鞓【太华峯上地名西华山志失载按陆游感旧诗亦有青城山里屏风叠太华峯头腰带鞓之句】三韩王子【文献通考熙宁八年髙丽玉运遣其弟僧统来朝问求佛法并献经像教苑遗事髙丽国名文宗仁孝王第四子出家名义天元丰八年乙丑冬航海至明州上表乞游中国诏以杨杰馆伴所至二浙淮南京东诸路迎饯如夏国礼徧访三学宗工初抵鄞师事明智中立而友法邻请跋教乘造杭州上天竺以弟子礼事慈辨过润州金山以禅防展拜佛印禅师了元元据坐受礼杨杰以为疑佛印曰不如是何以示华夏师法耶】
　　【慎按义天游钱塘乃元祐元年事通考以为熙宁八年王注以为元祐二年俱讹】
　　附子由次韵
　　人言长安逺如日三韩住处朝日赤飞帆走马入齐梁却渡吴江食吴橘玉门万里惟言九行人泪堕阳关酒佛法西来到此间徧满曽如屈伸手出家王子身心虚飘然渡海如过渠逺来欲见倾盆雨属国真逢戴角鱼至人无心亦无法一物不见谁为敌东海东边定有无拍手笑作中朝客次韵送徐大正【公自注尝与余约卜隣于江淮间将赴登州同舟至山阳以诗见送留别】
　　别时酒醆照灯花知我归期渐有涯去嵗渡江萍似斗今年并海枣如多情明月邀君共无价青山为我賖千首新诗一竿竹不应空钓汉江槎
　　徐大正【字得之东海人注见二十四巻闲轩下】
　　杨康功有石状如醉道士为赋此诗
　　楚山固多猿青者黠而寿化为狂道士山谷恣腾蹂误入华阳洞窃饮茅君酒君命囚岩间岩石为械杻松根络其足藤蔓缚其肘苍苔眯其目丛棘哽其口三年化为石坚瘦敌琼玖无复号云声空余舞杯手樵夫见之笑抱卖易升斗杨公海中僊世俗那得友海边逢姑射一笑微俛首胡不载之归用此顽且丑求诗纪其异本末得细剖吾言岂妄云得之亡是叟
　　杨康功【华隂人仕龙图待制本集与康功尺牍云今日大风孤舟掀舞雪浪中杨次公惠醖一壶醉中与公作醉道士石诗托楚守寄去按康功曽使髙丽故称为海中僊】
　　【慎按陵阳室中语云东坡作文如天花变现初无根叶不可揣测如醉道士石诗共二十八句却二十六句假説惟用二句收拾此真千古絶调也】
　　附秦少游诗
　　黄冠初饮何人酒径醉頺然不知久风吹化石楚山阿藤蔓纒身藓封口常随白鹤一飞去但有衣冠同不朽异物终为贤俊得野老田夫岂宜有华隂杨公香案吏一见遂作忘年友日暮西垣视草归往往对之倾数斗大梦之间无定论啓母望夫天所诱谷城或与子房期西域更为陈郍吼我疑黄冠反见玩若此坚顽定醒否何当一笑凌苍霞顾谢世人聊举手
　　附参寥诗
　　天官夜宴琼楼春一官大醉頺穹旻飞光贯地若素练百里鸡犬声纷纷吹风洗雨嵗月古化此顽石良悲辛楚山之老颇知异濯以涧底清漪沦霓裳彷佛认羽客楮冠数寸横秋云空斋昼闲戏一击琅然哀韵还清真我闻天官天所陈虽复暂屈终当伸烈风迅雷一朝作却上苍苍朝紫宸迨作淮口遇风诗戏用其韵
　　我诗如病骥悲鸣向衰草有儿真骥子一喷羣马倒养气勿吟哦声名忌太早风涛借笔力势逐孤云扫何如陶家儿绕舍觅梨枣君看押强韵已胜郊与岛
　　过泗上喜见张嘉父二首
　　眉间氷雪照淮明笔下波澜老欲平直得全生如许妙不知形谍巳多名
　　张嘉父【慎按施氏旧注张嘉父名大宁山阳人登元丰八年第治春秋学以书问于先生答之曰此书自有妙用学者罕能领防多求之绳束中乃近法家者流惟丘明识其用微见端兆欲使学者自得之故仆以为难未敢轻论也建中靖国初还自南海首以书与钱济明问嘉父今安在想日益不止时巳除春秋博士矣政和间为司勲郎张文潜作南山赋以赠之其畧曰南山岩岩兮其下有人佩玉而握珠尅意鲁叟之古经不习世儒之臆书其所居当是泗之南山今为盱眙也此叚新刻本删去今补録】形谍【庄子内诚不解形谍成光】
　　空翠娱人意自还明窗一榻共秋闲防知名利不到处定把清觞属此山
　　此山【按嘉父居泗州南山张文潜尝作南山赋以赠之】
　　慎按以上二首施氏原本不载今因题编次
　　次韵徐积
　　杀鸡未肯邀季路裹饭先须问子来但见中年隐槐市岂知平日赋兰台海山入梦方东去风雨留人得暂陪若説峩眉眼前事【宋刻本作是】故乡何处不堪回
　　徐积【东都事畧徐积字仲车山阳人少孤事母至孝四十不婚不仕乡人勉之就举遂偕母至京师既登第未调官而母卒遂不复仕监司上其名以为教授久之致仕归山阳于是始娶后以寿终谥曰节孝处士○慎按王资深所撰仲车行状畧云先生父名石神童出身知融州罗城县罗城君卒先生始三嵗既冠后从安定胡先生学治平三年登第以耳疾不能从仕元祐元年就除扬州司户参军楚州教授则东坡与相见时尚未授职故有中年隐槐市之句】子来【艺苑雌黄云庄子子舆与子桑友而霖雨十日子舆曰子桑殆病矣裹饭而往食之裹饭者子桑非子来也先生诗讹然观退之赠崔斯立诗云昔者十日雨子来寒且饥其失自退之始矣】
　　【慎按节孝先生集有赠子瞻四首皆古体诗此首原作失去无从采録】
　　元丰七年有诏京东淮南筑髙丽亭馆密海二州骚然有逃亡者明年轼过之叹其壮丽留一絶云
　　檐楹飞舞垣墙外桑柘萧条斤斧余尽赐昆邪作奴婢不知偿得此人无
　　髙丽【演繁露引南唐章僚海外行程记自海莱二州须得西南风乃行与中国对者已在山东之东矣而其属郡有康州者乃与明州相对康之邻郡曰武州其气候正似余姚则丽之与明又斜相对直微兼西北矣王溥五代防要髙丽本扶余之别种都平壤城在京师东五千一百里前王姓髙氏晋天成四年封权知国事王建为髙丽国王自后有国者皆王氏徐竞宣和奉使髙丽图经熙宁四年髙丽国王王徽复修方贡神宗嘉其忠荩元丰三年四年连使来朝六年徽卒命杨景畧为祭奠使钱勰为吊慰使七年七月自密之板桥航海而往哲宗践阼使来奉慰又来奉贺叶石林诗话髙丽遣使来朝神宗以张诚一馆伴问其所以复朝之意对云其国主王徽常诵华严经祈生中国一夕忽梦至京师备见城邑宫室之盛觉而为诗曰恶业因縁近契丹一年朝贡几多般移身忽到京华地可惜中宵漏滴残宋史熙宁中髙丽遣使言欲逺契丹乞改途由明州赴阙郡县供顿无旧凖颇扰民诏立式颁下费悉官给本集论髙丽奉进状云伏见熙宁以来髙丽入贡至元丰末十六七年间两浙淮南京东三路筑城造船建立亭馆所在骚然公私告病】
　　怀仁【刻本作口者讹】令陈德任新作占山亭二絶
　　尚父提封海岱间南征惟到穆陵关谁知海上诗狂客占得胶西一半山
　　怀仁【慎按外集作懐仁唐书地理志海州东海郡领县四怀仁其一也名胜志海州贑榆县旧名怀仁太平寰宇记大海在城东十五里南接朐山界北接懐仁界向来刻本俱讹作懐口今改正】穆陵【齐乘穆陵山在沂水县北伏琛齐记东山南龟山北穆陵山是也】占山亭【失考】
　　我是胶西旧使君此山仍合与君分故应窃比山中相时作新诗寄白云
　　胶西【按汉书文帝十六年分齐立胶西国都髙密舆地广记密州有胶西县先生曽知密州故曰胶西旧使君非莱之胶州也水经注胶水北迳祝兹县故城东汉武帝封胶东康王子延为侯国后魏置胶州于此则莱之胶州乃胶东也注引一统志缪今驳正】
　　慎按以上二首施氏原本不载新刻载续补下巻以外集考之题中怀口当作怀仁今据此改正移编
　　过密州次韵赵明叔乔禹功
　　先生依旧广文贫老守时遭醉尉嗔汝辈何曽堪一笑吾侪相对复三人黄鸡唱晓凄凉曲白髪惊秋见在身一别胶西旧朋友扁舟归钓五湖春
　　广文老守【赵明叔为胶西教授乔禹功由太博换左藏知钦州后移知施州详见先生密州诗巻中】
　　再过常山和昔年留别诗
　　伛偻山前叟迎我如迎新那知梦幻躯念念非昔人江湖久放浪朝市谁相亲却寻泉源去桃花应【宋刻本作逢】避秦
　　【慎按此诗即次留别雩泉韵】
　　再过超然台赠太守霍翔
　　昔饮雩泉别常山天寒嵗在龙蛇间山中儿童拍手笑问我西去何当还十年不赴竹马约扁舟独与渔蓑闲重来父老喜我在扶挈老防相遮攀当时襁褓皆七尺而我安得留朱顔问今太守为谁欤防羌充国鬓未斑【公自注翔自言在熙河作屯田有功】躬持牛酒劳行役无复杞菊嘲寒悭超然置酒寻旧迹尚有诗赋镵坚顽孤云落日在马耳照耀金碧开烟鬟却淇自古北流水跳波下濑鸣玦环愿君谈笑作石埭坐使城郭生溪湾
　　超然台【注详第十四巻】雩泉【本集雩泉记畧云熈宁八年旱祷于常山应如响乃新其庙庙门西南五十歩有泉汪洋旋折如车轮乃琢石为井作亭于上名之曰雩泉】十年【公自密移徐在丙辰十二月及乙丑赴知登州九月过密相距十年矣】杞菊【乌台诗案杞菊赋引云及移守胶西始至之日斋馆萧然以非讽新法减削公使钱太甚斋醖厨簿事皆索然无备也】诗赋【先生有超然台记及和潞公诗子由有超然台赋】马耳【水经注马耳山髙百尺上有二石并举望齐马耳故世取名焉东去常山三十里】
　　常山【一本作州】赠刘镃
　　刘侯年少日骏马拊便面援弓雁自落不待白羽贯慎按此诗施氏原本不载新刻在续补下巻今因地附録于此
　　登州海市【并引　一本无登州二字按石刻海市下有诗字末题云元丰八年十月晦书呈全叔承议】
　　予闻登州海市旧矣父老云尝出【石刻作见】于春夏今嵗晩不复见矣【石刻作出也】予到官五日而去以不见为恨祷于海神广德王之庙明日见焉乃作此诗
　　东方云海空复空羣僊出没空明中荡摇浮世生万象岂有贝阙藏珠宫心知所见皆幻影敢以耳目烦神功【石刻作工】嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得【苕溪渔隐作见】容力取世外无物谁为雄率然有请不我拒信我【苕溪渔隐作哉】人厄非天穷潮阳太守南迁归喜见石廪堆祝融自言正直动山鬼岂【石刻作不】知造物哀龙钟伸眉一笑岂易得神之报汝亦已丰斜阳万里孤鸟【一作岛】没但见碧海磨青铜新诗绮语亦安用相与变防随东风
