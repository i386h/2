<!-- { "loadSidebar": true } -->
太上贵道而忘言，其次贵事而几言，其次贵言而极言。极言，非世之福也。大道之世，羲农轩辕浑浑尔，沌沌尔，其君臣相忘於道，如气相忘於水，故不言而信，不(办)[辨]而理。至德之世，唐虞荡荡尔，夏商周穆穆尔，其君臣相顺於事，若决河，若转环，言出而都俞，丕应而徯志。道德之衰，叔季之世，谔谔尔、蹇蹇尔，其君臣相疑於言，龙逢折首，比乾剖心，嵇生血衣，朱云折槛，相死相败於极言。是故大易纳牖遇巷，礼不显谏，事君务几谏而薄犯颜，孔子从讽谏，左师回太后，孟子不言於齐王而攻邪心，魏征愿良臣，程伯淳不用文字而感以诚意，诸圣贤者果贵极言耶？几言耶？明诤显谏耶？潜消默夺於冥冥之中，期致斯世於大道，而相忘言耶？

人有南北，天无南北；文有南北，质无南北；事有南北，心无南北；治有南北，学无南北。故学一於心，心一於质，质一於天，天者，一定也。故君子之道，务本而已矣。是故君子言人必先天，言文必先质，言事必先心，言政必先学。盍观圣人之事天乎？器用陶匏，贵朴也；牲用特，贵一也；用茧栗，贵诚也；扫地而行事，贵质也。言崇质朴，致其诚一於天也。君子之政学，反本质而合之於天而已也。是故古之君子之於政学也；质胜文，而成者十九；今之君子之於政学也，文胜质，而败者亦十九。语曰：「忠信之人，可以学礼。」孔子曰：「十室之邑，必有忠信如丘者焉，不如丘之好学也。」

知本来之体，则知心矣。心本来之体与天地万物为一也，故知心之本体，则知天地万物矣；知天地万物，则知心之本体矣。

甚矣，馆阁之臣不可以不知心学也。夫馆合，论道之臣也，上以己正君，下以身取人。上以己正君，故君德成而化行矣；下以身取人，故善人多而化普矣。故君相知学，则人化之，无不知学，而百僚皆知学；百僚皆知学，则士庶皆知学。道德一，风俗同，而天下治矣。甚哉！宫馆之职之重也。故宫馆知学，则他日为阁相知学；阁相知学，则人君知学，而天下无不知学矣。惟其重也，故不惟其官，惟其人。

夫道一本者也，是故政学心事一贯而已矣。故舍政事而语心学者谓之虚，舍心学而语心学者谓之迹。若夫神明乎万事万化之间者，其心事学政之合一矣乎！故虞夏商周之君臣，所与论政，莫非学也。孔门之师弟所谓求仁，莫非事也。故其语学则曰「使民如承大祭」，孰非事乎？其语政则曰「居之无倦，行之以忠」，孰非心乎？其告哀问政必推本於学，是故由九经而推本於道德，由道德而推本於天人之道，以极於诚明，孰非心事政学之一贯乎？

斯道之在宇宙，何其得之难而丧之易也？孔氏之门，称德行者数人：颜渊短命死，冉伯牛则以疾死，闵子骞不死，则亦孤而不得禄，何耶？岂所谓天之小人耶？而当其时盗跖横行天下，日杀不辜，而幸老死，所谓天之君子耶？

古之学者出乎一，今之学者出乎二。予以四箴「存中以应外，制外以养中」惠教后世学者至矣，[使其知]合观并用之功，则善焉。如其不然，或有分崩离析之患，而昧精一易简之学矣。予为此惧，推程氏之意以达孔颜之指，为作四勿总箴，庶学者知合内外之道，以不二乎一贯之教焉。

心含天灵，灏气之精。与地广大，与天高明。惟精惟灵，贯通百体。非礼一念，能知太始。事虽惟四，勿之则一。如精中军，八面却敌。精灵之至，是谓知几。颜复不远，百世之师。圣远言湮，多岐支离。一实四勿，毋贰尔思。

问疑。曰：「疑人者，自疑者也，故人亦疑之而怀疑心。」问信。曰：「信人者，自信者也，故人亦信之而怀信心。故在上者察察，而天下皆察察矣。在上者噩噩，则天下皆噩噩矣。人怀疑心而察察者，乱之象也；人怀信心而噩噩者，治之象也。故大道之行，而天下相忘於化矣。」

故疑人者，与天下皆疑；信人者，与天下皆信。孔子曰：「上好信，则民莫敢不用情。」

寿亲在人乎？在子乎？夫寿有三道矣，上寿事亲以不朽，其次不辱，其次以外荣。

昔者孔子之圣，备一贯之道而心事一。故为委吏则曰：「会计当，料量平。」其即一贯之心也。为中都宰，为鲁司寇，摄相事，诛少正卯，斩侏儒，其即会计料量之心也。

「职出纳者有量乎？」曰：「有。」曰：「有概乎？」曰：「有。」曰：「然则所谓公平者可知矣。惟量也，有龠、有合、有升、有斗、有斛。龠十为合，合十为升，升十为斗，斗十为斛。龠不可以受合，合不可以受升，升不可以受斗，斗不可以受斛。如三德宜大夫，六德宜诸侯，非至公之道乎？惟概之於斛斗升合龠焉。粟之有余者不能枉之使不足，不足者不能枉之使有余。如大夫优有六德，可升之诸侯；诸侯仅有三德，可降之为大夫；非至平之道乎？故心之公者如量焉，至矣；心之平如概焉，至矣。

昔后皇命冢宰降德於众兆民，乡大夫属民燕射，传教於乡，然后法令播，三物行，而百姓化淳。夫上有后皇降之於上，下有乡大夫致之於下，是故天下无不教之乡，乡无不学之人。故先王之世，比屋可封，而民之於变归极，用此道也。是故上行其意，下行其法，不时月而可以风动天下矣。孔子曰：「如有用我者，期月而已可也。」岂虚语哉？

今夫金，天下之美也，弗炉弗锤则弗精。今夫骥，天下之良也，弗御弗勒则弗驯。夫卑者抗之，高者孙之，过者抑之，不及者扬之，以协道也。夫道，中而已矣；精乃炉锤锻炼之术，以致纯正之德；一乃衔勒疾徐之枢，以行乎事物之间。惟精惟一以执厥中而已。

日月星辰之耀，阴阳之精也。山川草木之贲，五行之蕴也。

安定之学之教，人失其真传也，而二於孔门久矣，岂直今也哉？夫孔门之教同於求仁，仁，人心也，天理也。四科之列，惟颜、闵、雍、耕诸人得其宗，余则因材成就者耳。而谓有四焉，岂圣人无类之教哉？若安定先生当声赋浮华之弊已极，毅然而起，以变化士习为己任，以开濂洛之传，必其精神心术之微有不言而信者行乎其间。观其颜学之试，道德仁义之教，有足征者。至於经义治事之科条，乃其因材而成者耳，以为先生之道尽在是矣，岂不惑哉？夫圣人之学，心学也。故经义所以明其心也，治事所以明其心之用以达诸事者也，体用一原也，而可以二乎哉？此或先生立教之本意，而人失[其]传矣乎？若非人失其传，则先生之学之教荒矣。

昔者孔子之圣也，却莱夷之兵而还汶阳之田。其为委吏，曰：「会计当而已矣，料量平而已矣。」曰：「夫子之圣，如斯而已乎？」曰：「此夫子之所以圣也。其却兵还田，非鲁之力能制齐也，其诚心正理之发足以慑服之也。会计之当，料量之平，非琐琐於(薄)[簿]书者能办之也，由圣人心之平而理之当也。

君子之学，智崇而礼卑，至虚而至实。崇象天，卑法地。崇故虚，虚故至大之德出焉。卑故实，实故至广之业成焉。非实无以成其虚，非卑无以成其崇。非业无以充其德，非广无以周其大。

夫君子之进也有三，其退也有三。太上为道，其次为时，其次为逸。得志泽加於民，不得志独行其道，此以道为进退者也，古之人有行之者，伊、周、孔、孟是已。见几解组，辞荣畏盛，此以时为进退也，古之人有行之者，疏广、疏受是已。遯世长往，伏而不谒，此以隐逸为志者也，古之人有行之者，严光、周党是已。

嗟予语敬之，敬之当听予。敬亦无不在，语子敬读书。当其未读时，天君自俨如。及其对书册，万象[涵太]虚。是谓以我观，勿以此(表)[丧]志。舍之求放心，离[物以]为二。学问与思辨，古训乃其地。无在无不在，事事亦如是。

大学崇至善，格物为实地。格者意身心，是谓至其理。如彼之国都，亲见乃知至。平地说相轮，伯淳所以耻。格之厥功何？知行并时诣。终日及终身，惟此一大事。何为齐治平？即前物理是。万一本同原，体用原非二。道丧千载余，支离为简易。谁能一扫之？敢以告吾子。

湛子约言卷之九

颜子第十七

颜子不违如愚之学，与夫子无言之教一也。默而示之，默而识之，得圣人之学者，其惟颜子乎！礼也者，理也，体也，与道为体者也。以天之品秩而言谓之理，以相接之体而言谓之礼，以通行而言谓之道。用和之礼，先王之道，一也，孰先有焉？孰后学焉？本立而文生，素具而绚形。或者以文与本为二，以礼与道为二，吁！学之支离也久矣。

入太庙，每事问，何以为礼也？礼入国禁，入乡问俗，入门问讳，入庙问礼，斯不亦为礼乎？礼也者，敬也。或曰：「虽知亦问，然则圣人亦伪问者欤？」曰：「非也。礼乐名物，夫子虽尝学之，至是乃验其实也。」

三代之治，惟随时以顺民风，不先时而开之，不后时而违之，夫子从周，从时而已也。

宰我在言语之科，战栗之一言足以丧邦矣。是故舍德行之学，非圣人之学。

禘自既灌而往，夫子何以不观也？夫子不欲观禘，以鲁禘之非礼也。灌，祭之始也，既灌而往焉，祭之始终也，举始终而不欲观也。或问禘之说而曰不[知]，圣人之感深矣。或谓既灌而往，诚敬不足观。[夫]礼之本既非矣，何取於诚敬？

吴草庐作三礼考注，吾惑焉耳。礼止有二，故孔子曰：「经礼三百，曲礼三千。」其周礼不过从曲礼中发挥出治天下法来，其纲见於曲礼六官矣。草庐作曲礼，又取盛德等篇名补窜，以为天子之礼，殊不知天子之礼亦已杂见於曲礼下篇中。草庐取他篇文补入曲礼，又将曲礼文窜在他篇，又补士相见义，可谓乱经。

易曰：「形而上者谓之道，形而下者谓之器。」是故知道者，斯知礼乐之情矣；识器者，斯知礼乐之文矣。兼情文而一之者，德之盛矣。

仪礼为经，礼记为传，然今皆已阙不全。仪礼尚多亡者，如冠止有士冠礼，其诸侯天子冠礼已亡。如婚止有士婚礼，天子诸侯婚礼已亡。如丧亦然。祭礼止有士大夫二礼，天子诸侯祭礼亡者，如郊特牲诸侯衅庙迁庙是也。冠礼如公符是也。有有经而无传者，如公食大夫、士相见二篇也。有有传而无经者，如郊特牲、诸侯衅庙、迁庙及公符是也。吴文正以大戴诸侯庙、诸侯迁庙、公符等篇为经，可乎？宜作逸经传，如郊特牲分明是逸经传也，投壶亦是逸经传。天子丧礼、诸侯丧礼亦必有仪礼经，今见於礼记往往多论之，即其传也。其公符、投壶诸侯衅庙、迁庙亦必有经，此特其传耳。

