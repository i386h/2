<!-- { "loadSidebar": true } -->
　　饮酒田猎无非事者饮酒则礼教之所寓田猎则兵教之所寓恶劳而好逸恶危而好安恶寡而好多恶后而好先人之情也六十者坐五十者立或劳或逸也六十者三豆七十者四豆或多或寡也一命齿于乡里再命齿于父族或先或后也行礼人情之所难师役人心之所惮饮酒田猎驰骋献酬以为乐焉人情之所好以人之所难所惮而寓人之所好之中而教之故虽五十者立而人忘其劳六十者三豆而人忘其寡一命齿于乡再命齿于父族而人忘其在人之后也其犹教之战欤人知从禽兽驰骋之乐而已防器危事不可乐者也而人莫之知焉后世井田州序之制废天下之民其耕不属于田其学不属于序其逰也无三时之务农其祭也无十月之饮酒转徙离散免沟中瘠不可得耳奚暇齿位之事哉幸而会也无所属幸而饮也无所正以无所属之民而饮无所正之酒或以卑逾尊或以壮陵弱卒之为乱而已攸介攸止烝我髦士此君子所以思古焉先王之欲息已其民何其至也春省耕而补不足则甫田所谓食之也秋省敛而助不给则甫田所谓介之也及其息已之时其民相与从事饮酒之乐齿位之教优防而平易无复不足不给之叹民知老老仁之类也民知长长义之类也民知贵贵礼之类也仁义之类不可胜用也又得髦士而进之古之爱民也教养之如此后世之民有不足事乎父母者尚能充其类乎天下之士或流于商或齿于屠贩之伍若夫属民饮酒于序以正齿位而得髦士焉不复见久矣
　　王畿之国天下列国之所望政令事故异乎郊野县都之间则不足以同千里之俗而况天下之逺哉先王于是自野至于县都别为三等之采地又于采地别为九十三国公卿大夫之贤可以君众王子弟之贵可以长贱而公与子弟之亲者之于大都卿与子弟之疎者之于小都而大夫与其尤疎者之于家邑此朝大夫所以日朝以听国事故以告其君长国有政令则令其朝大夫也令其朝大夫者使之下都家之国而已凡都家之治有不足者则诛其朝大夫为其弗之告也则都家之治于国者其可不因朝大夫而后达乎大事弗因非掌事也特达于朝而已在军旅之治而有不及者其车马兵甲之戒令欤都司马家司马备军合卒而有不及焉则二司马之罪也且夫朝大夫日朝以听国事故以告之国有政令则朝大夫下焉王朝之事都家得之详矣此八则之治都鄙所以畧于官府欤然而先务一内外之法达上下之意谨始于畿内可谓备也告其君长也则为之朝大夫教其士庶子也则为之都司马君长之治不异乎国政士庶子之学不戾乎国法则上下之治一矣天下之本在国先王所以正其本之道何其尽善也加田无国正正于受田之家犹之国子及其倅欤司马弗正凡国正弗国正于诸子而已言征则废正之之义言正则征在其中焉都司马以国法掌其政学以听于国司马大司马大会同则帅士庶子而掌其政令则司马正之矣若有兵甲之事则受之车甲合其卒伍置其有司以军法治之则诸子正之矣授之车甲合其卒伍是以正赋之也置其有司以军法治之是以正正之也
　　负者小人之事也乘者大人之事也王之至尊后之至贵五乘不足以名其车则曰路而已孤卿大夫士于王及于后则卑于小人则贵不可以五路名其车则曰乘而已路道之大有徃来不穷之通有殊途同归之会譬人谓之大人譬道谓之大道大人不仁大道不器无名也无得而称焉无物也无得而用焉言玉则道降于徳之美言金则道用于义之和言象则道用于义之辨言革则道用于义之制言木则道丽于仁之质












　　演山集巻五十九
　　钦定四库全书
　　演山集巻六十　　　　　宋　黄裳　撰
　　杂説
　　执周为人执蝶为物以觉为真以梦为妄则是非物我辨矣夫觉梦周蝶亦奚以异哉周蝶皆物也觉为周梦为蝶皆物化也周蝶皆物而物之觉梦皆化则梦中之蝶觉后之周孰为真孰为妄哉无真无妄故不知周之梦为蝶欤蝶之梦为周欤周与蝶相得于梦中必有分矣盖天下之物一聚一散相得相失莫非分也周以蝶于我为有分则蝶与我齐矣世之人所以有是非以其有物我所以有喜惧以其有死生物我死生不能一此人所以无逍遥逰而养生之理丧矣故以蝶为周以周为蝶然后忘物我以觉为梦以梦为觉然后忘死生物我死生两忘而意消故能縁督以为经而智与故无与焉养生所主者也
　　生在外者任无涯之知赴无穷之欲逐不可必之物以有涯之生随此而致其养则物有余而形不养者有之矣形全而生忘者有之矣以有涯随无涯用智者也犹且殆已况其为智者哉为智者以其知之所不知而害其所知者也其殆决矣善则用智者有之也恶则为智者有之也善之发闻惟馨千里之外誉之者至矣故善者名之召而名其报也恶之发闻惟腥千里之外诛之者至矣故恶者刑之召而刑其报也有召斯有报有报斯有累至其有累而观物弗之察矣尚能及是养生之理乎盖益理以能者名之召亏理以伪者刑之召吾将任万物之自为而能与伪无与焉则虽同室之人不得其善恶而报之况其逺者哉縁督以为经不无知之所无可奈何则智行其所无事矣善恶为生之累名为善之累刑为恶之累则四者以非理蹈之矣或祸其身或残其生遗亲之忧而天年不能尽其道而死则殆而已矣
　　牛以喻其有生牛之节间以喻其生理逰刄于节间以喻智行其所无事循乎天理而已至理得于心而乐作焉以理解牛故其声砉然合于桑林之舞中于经首之会技兼于事事兼于义义兼于徳徳兼于道然道无乎不在虽一技之防而道寓焉至于一技之防妙则与道会矣所好者道或进乎技或进乎事者百工之精者也或进乎义或进乎徳者士大夫之精者也庖丁工也故进乎技所见无非牛者以喻为知者不知生理之所在则养其形而已未尝见全牛则见其理间矣虽然犹有牛焉未能忘牛而会于理以喻用智者未能无累也割也故嵗一更刀折也故月一更刀折则繁矣未若良庖之善也然而良庖犹喻以形全生者也但贤于族尔养生之道未达一间则相去楚越矣况嵗一更与夫十九年之逺哉所解数千牛矣而刀刄若新发于硎以喻夫大知不知大知故其用愈多其智愈有而不可尽也每至于族吾见其难为怵然为戒视为止行为迟动刀甚防謋然已解以喻夫养生之理或有碍之者未之尽也当此之时用智而求之则其失愈逺矣怵然为戒视为止行为迟动刀甚防则防运其智至于造理则已矣故善刀而藏之以神遇不以目视则牛忘以喻任万物之自为而能与伪无与焉养生所主于是乎定不以物累形不以形累生不以生累徳静主道动主理天理真空之所有依乎天理则悟空矣物之于形形之于生犹之肯綮大軱也岂能为大窽之累哉用智为智之小者也岂能为大智之累哉思者心之官知止则其思置矣神欲行则惟神之所欲行焉无不在理者
　　介则独独则无与人貌有与也人貌而天无与也无物不能对之右师其孰累之哉则养生主定矣
　　十歩一啄百歩一饮物之善养其形者也不期蓄乎樊中求适其性而已矣然而所养未离乎形其神虽王未善也神王非至人之所贵精盛则神王精复则神凝至于神凝则生传矣不知其尽也
　　号以为其人也而今非也所以三号而出老少之情遁天而从人信情而废天如哭其子母人之所受恬淡自然不过其分而今哀乐为之累至于此极岂非遁天倍情而天故以哀乐刑之邪适来而生适去而死去来生死非人所与而老少之情至于此极不亦县乎人之有心犹天之有帝帝君于天心君于人而人之哀乐入其胸次则其帝县矣有生妄也以已有生之厚而遇伤夫子之死又加妄矣以形传生犹其以薪传火形不得不化薪不得不尽而生与火其孰传乎老之死是其形化者也而彼老少有生之厚伤其形化何异乎以薪而传火哉盖未之悟也指穷以为薪则悟矣真空之中有养生之道有传火之理忘形与薪而得于此焉则不知其尽也盖夫为薪之指穷而后悟火之传非薪为形之指穷而后悟生之传非形帝之县解其指穷欤彼老少者之哀夫子窃谓老少有生之厚而不自哀也生之所无以为者生之在外者也所无奈何者知之在性分之外者也固务生之所无以为则所主者丧矣固务知之所无奈何则害其所知矣所知者不以其所不知害之则所知者理矣所知者理则生之所无以为者吾何容心哉安时处顺哀乐不能入则见其摄生矣之物则劳其形故物有余而形不养者有之矣无离形则累其生故形全而生忘者有之矣生之来不能却其去不能止是生之所无以为者也生不免去形不免化而世之人以为养形足以全生是以幻益幻者也其为不足而不为欤夫无以为而为之者皆有累焉有累则不能正平而养生之理丧矣而达生之情不以物累形不以形累生不以生累徳弃世至于正平则其徳无累矣与彼更生与物化者也与物化者一不化而生死两忘不与物受轮于数者其惟一不化乎故更生则其免为形近矣生之所无以为者生之在外者也智之所无奈何者知之在性分之外者也在性分之外者固务知之则其知凿矣理无事乎凿也所知者不以其所不知者害之则其所知者理矣所知者理则生之所无以为者吾何容心哉安时处顺哀乐不能入则可以摄生矣物者形之累生者徳之累物也形也生也去来变化长短多寡三者非所与焉隂有造之者不达者为有生而养形为养形而之物之物则劳其形物役之也故物有余而形不养者有之矣无离形则累其生形役之也故形不离而生忘者有之矣物也形也生也真宰以役物者也所遇不齐而求之不可以必得不可以必得不达者切为在我而私欲有之此三者所以常相背违而欲有之者至于两失而莫之悟也且夫生之来不能却其去不能亡是生之所无以为者也生不免去形不免化而不达者以为养形足以存生是以幻益幻矣吾不然以谓真宰之道在我者吾实有之其寂也不动其常也不化其存也不亡其真也不灭可以生生可以形形可以物物虽吾之至于此也岂异乎人哉不以物累形不以形累生不以生累徳是非无好恶生死与忧喜真宰之性精纯之气于是乎在矣时不能运数不能穷而物不能诱去而变散之则彼偶化之形暂来之生何足计哉形与生且不足计而况形生之外乎呜呼飬形果不足以存生之物果不足以养形学者不可不察也
　　无以为而为之不顺乎生之理其为不免而不为之不顺乎命之理皆有累焉有累则不能正平而养生之道丧矣达生之情不以物累形不以形累生不以生累徳弃世至于正平则其徳无累矣正则其心一平则其心夷而真宰之性精纯之气于是乎在矣盖夫有生之厚者未有能与物化者也
　　形劳者以事役其力故也精亏者以生劳伤其心气故也夫人以精化生亦反以生亏之何其自贼也君子遗生而啬精焉非徒啬之也又能运之非徒运之也又能复之啬之者仁也运之者术也复之者道也上智无事啬之也复之而已矣夫人以精而有生及其达也致精而摄生焉亦知所复而已天地不生而能生生故为万物之父母物之成体则精气之聚成始则精气之散死者生之始成体则言其生成始则言其死天地之道内则不亏其精外则不亏其形故能合散万物是谓能移我致至情焉反以相天精而又精精之至也虽然相天而已未足以祐神神之又神相天不足以言之
