<!-- { "loadSidebar": true } -->
　　李逢吉知贡举榜成未放而入相及第人就中书见座主时谓之好脚迹门生也

　　赞招隐寺
　　髙陵府君赵公初至金陵于知府李庶人坐上屡讃招隐寺一日锜宴于寺既归谓赵公曰常夸招隐寺昨游看何殊州中也耶公笑曰某所赏者踈野耳若以逺山将翠幙遮古松用彩物裹腥膻涴鹿瓟泉音乐乱山鸟声此则实不如在叔父大厅也

　　茶须活火煎
　　李锜嗜茶能自煎谓人曰茶须缓火炙活火煎之活火者盖谓炭之有熖方炽者也

　　晋公不服食
　　裴晋公不信术数不喜服食每语人曰鸡猪鱼蒜遇之则食生老病死时至则行

　　口占进玉带状
　　晋公平淮西赐以玉带公临薨却进口占奏状曰内府之珍先朝所赐既不合将归地下又不可留在人间闻者莫不叹其不乱

　　陆羽歌
　　羽本遗小儿为竟陵龙盖寺僧收养至成人后他适闻所养僧卒作歌曰不羡黄金罍不羡白玉杯不羡朝入省不羡暮入台千羡万羡西江水曽向竟陵城下来

　　和尚教坊
　　元和中有僧文淑者聚众论说内典托言鄙亵之事不逞同軰争效其音调为歌曲呼所居为和尚教坊又有僧鉴虚作煑肉法行于世

　　文章托名
　　才命论称张燕公革华传称韩文公老牛歌称白乐天佛骨诗称郑司农后人所托其名非真者也

　　御史三院
　　一曰台院其僚曰侍御史呼为端公知杂事者谓之杂端非知杂事谓之散端二曰殿院其僚曰殿中侍御史新入者知右廵以次左廵号两廵使三曰察院其僚曰监察御史每公堂会食皆絶谈笑若杂端失笑则三院皆笑谓之烘堂

　　台中无不揖
　　饮酒无起谢之礼但云揖酒赴朝偃息于待漏则有卧揖上马有马揖他悉以揖为礼

　　诸察院厅名
　　察院诸厅各有他名礼察谓之松厅厅南有古松也刑察谓之魇厅寝者多魇兵察谓之茶瓯厅以其主院中茶茶必以陶器置之躬自缄启故也吏察主朝官名籍谓之朝簿厅

　　东让客非礼
　　人道尚右以右为尊先宾客故西让客主人在东盖自卑也今人东让客岂礼哉

　　阁下
　　古者三公门有阁而郡守比诸侯亦有阁故有阁下之称前軰与大官书多呼执事或足下刘子玄与宰相书曰足下韩退之与张仆射书曰执事即其例也记室本王侯宾佐之称他人亦不泛称惟执亊则指左右之人尊卑皆可通用侍者士子亦可通称非特于道释也又自卑达尊例云座前尤非也阁下降殿下一阶座前降几前一等岂可僭用哉

　　文章李益
　　李益能文多有贵家子同姓名人谓益为文章李益谓贵游为门戸李益

　　七七
　　李汧公妾名七七善琴与筝

　　山公
　　李约有山林之致养一猨目之曰山公

　　孟诗韩笔
　　韩愈能古文孟郊长于五言时号孟诗韩笔

　　属意蜂蝶
　　李贺作歌诗多属意于花草蜂蝶间竟不能逺大

　　时世妆
　　崔枢夫人治家整肃贵贱皆不许时世妆

　　会稽二清
　　越州有名僧二人一曰清江一曰清昼故号二清

　　几至失名士
　　皎然以诗谒韦苏州皆效其诗体韦全不见赏明日以旧制投之韦大叹味曰几至失名士何不但以所工见投而猥希老夫意也耶人各有所得非卒能致也

　　南榻北榻
　　公堂会食杂端在南榻主簿在北榻乃旧仪也

　　○荆楚岁时记【宗懔】

　　郁垒
　　岁旦绘二神贴于门之左右俗说谓之左神荼右郁垒皆谓之门神按括地圗云度朔山尖桃树盘屈三千里下二神一名郁一名垒并执苇索以诃不祥之鬼絷而杀之即无神荼之名

　　爆竹
　　岁旦爆竹于庭世传以为庭燎之礼非也神异经云西方山中有人长尺余人见之即病寒热名曰山臊以竹着火中熚烞有声则惊遁去【熚音毕烞音朴】

　　秋千
　　每春节悬长绳于髙木士女咸集袨服靓装坐立其上共推引之以为戏曰秋千楚俗又谓之施钩湼盘经又谓之罥索

　　禁烟
　　过冬至后一百五日有疾风甚雨谓之寒食昔介子推三月五日为火所焚并人哀之每岁春暮为不举火因以寒食谓之禁烟至今晋人重此禁云犯之则有雨雹伤其田

　　杏酪麦粥
　　孙楚祭子推文黍饭一盘醴酪二盂清泉甘水充君之厨今寒食节物有杏酪麦粥即其类也

　　如愿
　　録异记云有商人过清洪君君问所须有人教云但乞如愿君许之果得一婢自是商人有所求如愿悉能致之后因正旦如愿晚起商人挞之走入粪壤中忽不见今人正旦以细绳系偶人投于粪壤中云令如愿

　　七种菜
　　正旦以七日谓人日采七种菜作羮

　　水车
　　竞渡者治其舟使轻利谓之飞鳬又名水车又名水马

　　舟为车檝为马
　　楚人以舟为车檝为马

　　长命缕
　　五月五日以五色丝纒臂谓之长命缕

　　豆花雨
　　八月雨为豆花雨

　　南阳菊水源
　　豫章记云南阳有菊水居其侧者多寿刘寛月致三十斛水源芳菊被崖故以名

　　仙木
　　桃者五行精能制百鬼谓之仙木

　　胶牙饧
　　元日食胶牙饧取胶固之义

　　人日
　　正月七日谓之人日者董勋问礼俗曰正月一日鸡二日狗三日猪四日羊五日牛六日马七日人八日谷其日阴晴兆其丰稔

　　辟恶饼
　　伏日食汤饼谓之辟恶饼

　　艾先生
　　端午日以艾为人形置戸上辟恶故师旷占云岁多病则艾先生

　　蟾蜍辟兵
　　五月五日取蟾蜍辟兵习凿齿集

　　天帝借二万钱下礼
　　道书云牵牛娶织女天帝借二万钱下礼久不还被驱在营室中

　　○明皇十七事【李徳裕　栁珵常侍言旨附】

　　剪彩
　　颜真卿青衣小鬟曰剪彩

　　真卿地仙
　　颜真卿尝得神仙丹服之后为李希烈杀希烈既平人发真卿棺欲改葬瞋目如生遽掩之隐士曹庸山曰此后三十年能擘裂飞腾而出被羽衣行山泽之间即所谓地仙者也

　　客土无气
　　泓师与张说卜宅戒勿动西北土以损旺气后见气索果掘三坑说欲填之泓曰客土无气与地脉不相连也

　　颜郎衫色如此
　　真卿问范氏尼吾得五品否尼指坐上紫丝布云颜郎衫色如此

　　上清
　　窦参青衣后入掖庭雪参之诬

　　陆九
　　徳宗怒陆贽曰这獠奴我脱伊緑衫便与紫衫尝唤伊作陆九

　　张果老
　　邢和璞能筭人寿夭使筭果老莫知其甲子师夜光者能视鬼召果老令宻视之反问果老安在终莫能见也

　　齿落复生
　　上以堇饮果老连进三巵齿以焦乃以铁如意击落齿傅少药齿复如雪

　　无畏致雨
　　上令求雨云旱数当然召龙适足致暴雨耳乃尽去求雨之具以一钵水以小刀搅之作咒言湏臾有龙如指大入钵中复搅之呪之白气自钵中出如烟出屋如一疋练少顷大风雨震电

　　金瓯
　　上命相以八分书先书名金瓯覆之

　　以饼拭刄
　　肃宗为太子上使割羊臑以饼拭刄徐噉之上喜曰福禄当如是爱惜

　　玉环琵琶
　　睿宗所御上欲西幸独命贺懐智奏之

　　四十年不知酒味
　　上入斜谷韦倜得新酒马前献之上不御倜惧自举之上曰卿谓我疑也吾始即位尝因酒损一人因自戒四十年不知酒味矣

　　兴庆小龙
　　尝出游宫垣后上欲西幸一夕乘云西南去后幸至嘉陵上欲御船有龙夹舟上泫然曰此吾池中龙也以酒酹之

　　○南部烟花记【炀帝】

　　司花女
　　帝御女袁寳儿騃冶多态时洛阳进合蔕迎辇花帝令持之号司花女帝谓虞世基曰寳儿多憨态卿试嘲之世基为絶句云学画鸦儿半未成垂肩亸袖太憨生因憨却得君王宠常把花枝傍辇行帝甚悦

　　蛾緑螺
　　鳯舸殿脚女吴绛仙善画长蛾帝怜之由是争为长蛾司宫吏日供螺子黛五斛号蛾緑螺帝每倚帘视绛仙移时顾内谒者云古人言秀色若可餐若绛仙者可以疗饥也

　　璧月词
　　帝恍忽与陈后主相遇后主左右一人逈美指谓帝曰此丽华也每忆桃叶山前与此子北渡尔时丽华方凭临春阁试东郭紫毫书小砑红绡答之璧月词未终见韩擒虎直来逼人都无去就

　　緑纹测海蠡
　　后主以緑纹测海蠡杯酌洪梁新酝以劝帝

　　舞玉树
　　帝请丽华舞玉树丽华以自井中出腰肢不复往时情态帝持杯再三请之起就一曲

　　春兰秋菊
　　后主问萧妃何如此人帝曰春兰秋菊亦各一时之秀也

　　小窓碧玉词
　　后主送诗数千篇帝独爱小窓一篇云午醉醒来晚无人梦自惊夕阳如有意故傍小窓明又倚侍儿碧玉词云离别膓应断相思骨合销愁魂若飞散凭仗一相招其余皆不复记

　　四寳帐
　　帝建迷楼楼上设四寳帐一曰散春愁二曰醉忘归三曰夜合香四曰迎秋月皆寳所成也

　　来梦儿
　　帝沈湎失度每睡须劳顿揺动方就一梦侍儿韩俊儿尤得意每就枕必令振耸支节常得美睡常呼侍儿为来梦儿此故也

　　女相如
　　帝以合欢水果赐吴绛仙绛仙以红笺小简进诗谢帝曰绛仙才调女相如也

　　○宣室志【张读】

　　杖化悬崖
　　杨隐之谒唐先生将归先生以杖画地视其庭忽悬崖万仭嵓谷重迭谓隐之曰陵谷遽迁子将安归隐之泣告乃以帚扫之其庭戸如故乃得归

　　梯云挈月
　　周生者有道术中秋夜会月色方莹谓坐客曰我能挈月置之懐袂因取箸数百修绳而驾之曰我梯此取月俄以手举衣懐中出月寸许光色照烂寒入于人肌骨焉

　　梦锦半臂
　　窦参为御史中丞梦徳宗以文锦半臂赐之解者曰半臂股肱之衣其遂居其位乎后数日果大拜

　　仙鹿
　　玄宗冬狩射中大鹿张果老曰此仙鹿也且千年矣汉武帝时生获之帝纵其去命以铜牌志其岁月俾验之果于角根得一小铜牌

　　巴西侯
　　猿

　　白额侯
　　虎

　　沧浪君
　　狼

　　巨鹿侯
　　鹿

　　玄丘校尉
　　狐

　　洞玄先生
　　龟也昔张鋋遇此六人焉

　　玄阴池
　　石宪梦与羣僧游于中云此玄阴池觉验之乃羣蛙

　　齐人曹氏之子
　　蛴螬

　　红麸枕
　　韦弇梦游玉清宫玉清女遗以三寳一曰碧瑶杯二曰红麸枕三曰紫玉函

　　清水珠
　　严生得一珠胡人曰此清水珠置之浊流则涣然清澈

　　止戈龙
　　上元初冦天师尝刻石为记云止戈龙意谓武后也

　　柳将军
　　有人于古宅遇柳将军者验之乃一株枯栁尔

　　絶三彭之仇
　　僧契虚游稚川仙人问曰尔絶三彭之仇乎对以未能曰速归去

　　流花寳爵
　　天帝流花寳爵置于日中则光气连天

　　谢翱遇鬼诗
　　谢翱云斜月照人今夜梦落花啼鸟去年春鬼云愁态上眉凝浅緑泪痕侵脸落轻红

　　平淮西石谶
　　元和元年九月裴晋公往征吴元济至境上因发地得石刻有鸡未肥酒未熟之语解之者鸡未肥无肉也肥去肉为己酒未熟无水也酒去水为酉破贼之期在己酉乎后果以是日入城

　　虾■〈虫麻〉天使
　　李揆未相前忽见一大虾■〈虫麻〉占之曰虾■〈虫麻〉天使吉兆也未几果拜中书侍郎平章事

