<!-- { "loadSidebar": true } -->
　　某昨者薫沐裁书躬趋屏下尘献以冩区区朴忠爱助之情私谓皇子明善诚身之余必能洞照愚忠屈意垂聴今既三宿乃知前书所谓羽冠侧媚之惑昔之已斥者今复言归矣某职任讲诵恐负君相隆委为之惕然局蹐无措切谓贵为元子与凡人殊其趋向知识自应卓然特异上焉者性资天成无瑕可指如水未氷如空未云如玉未琢如鉴未尘充而大之优入圣域可也次焉者一念虑之或未纯一言动之或有差闻过若日月之更迁善如江河之决持是心而徃殆庶几乎乃若公是公非规拂之已闻明知明蹈省悟之不及又从而为之辞曰非予之心也是虽凡人犹所不为而谓趋向知识之特异者为之乎且所谓羽冠侧媚者本不知其何如人然自肇建朱邸外议借借所以汩吾清明驳吾真粹者亦不少矣使前日之去是则今日之取非使前日畏清议而屏邪慝为出于定见则今日犯清议而纳邪慝为无定力人常患于过事之不知皇子则尝为疑似之问质之讲官矣人尝患于忠规之不闻某则力以公是非之言啓皇子之聴矣貎从而心违阳可而隂否某妄意皇子决不为是也今车舆倐至旁观侧目美玉成瑕有识短气堂堂朱邸纳兹左道异端之流果何为者耶书曰不矜细行终累大德自兹恐诞谩之説日闻孝仁礼义之教日晦不但于不矜细行而已使其可以率意为之则清议不足畏讲官不必设縦肆日熟平旦真粹清明之气驷奔电游而不可收君相谓何宗社谓何天下谓何皇子而闻斯言及今改辙不俟终日犹之可也若曰一月之留未害自今有亏令闻噬脐何益此某所以不避防渎之诛再伸一喙冀皇子庶几改之于万一也不然某去就之机决矣伏楮不胜惓惓









　　西山文集巻三十七
　　钦定四库全书
　　西山文集巻三十八
　　宋　真德秀　撰
　　书
　　上相府书
　　某窃惟海内不幸先皇帝奄弃羣臣皇太后以天下之母圗维于内大丞相以社稷之臣计虑于外援立圣明登践宸极方其始也四方万里骤奉遗诏罔知厥由惊忧疑惑徃徃而有未几圣德日新令闻昭著于是荐绅士夫内外军民之情尊戴惟一以为吾君之贤真足以负荷鸿业而先皇帝在天之灵亦庶乎其慰恱矣然而治乱安危之机犹有伏而未发者敢不为大丞相陈之葢舍兄立弟在有周汉唐之盛与秦隋之乱皆尝有之而安危存亡判然以异者不可不思其故也太王尝舍泰伯而立王季矣光武尝舍东海王彊而立显宗矣睿宗尝舍宋王成器而立明皇矣长少之伦疑若有所未顺而天下后世乃莫或非之者以王季之于泰伯能推因心之爱而极其友悌也显宗之于东海王彊恩遇之隆事事殊异始终亡间也明皇之于宋王成器饮食起居相与同之谗间无自而入也故诗人之美王季有曰则友其兄则笃其庆葢言如是所以厚周家之福庆而永平开元之治辉映青史后世亦鲜及焉至若秦隋之暴其于嫡嗣也废之既不以其辠遇之又不以其恩轻信防邪卒挤之死是以天下之心莫不愤惋乱亡之患亦自是而基之然后知诗人之言信不诬也今圣上之立与王季显宗明皇之立其事虽若不同然天位之得本于无心揖逊数四勉焉而就南面此天人之所共知而不可揜也践祚之后战栗兢兢未尝以位为乐此亦天人之所共知而不可揜也今将上承天意下结人心以为治安长久之计其道非它亦惟于友爱天伦加之意而已乃者真王之封外第之锡宠数便蕃亦既备至而辞谢之日不许一望天顔而去窃度亲王之心必有所未安也近者闻诸道路狂悖之徒敢为妄举一时事变出于仓猝至自投于水以避之危迫之情可谓甚矣仰頼宗社之灵旋踵底定中外帖然亲王亦幸以自勉某之区区以谓此正谗间易入之时而亲王危惧不自保之日也圣上崇笃友爱朝廷顾惜事体必自有以处之所虑寡闻浅见之人有托纳忠除患之説以进者此在吾君吾相不可不致察也彼秦隋之君虽甚无道亦岂乐于戕贼骨肉者哉惟猜防之虑一入其心卒至于以亲戚为冦雠不殄絶之不已也呜呼天伦之爱自相夷防是自絶于人道也夫既自絶于人道矣而欲天心不震怒于上人心不携离于下其可得乎是以秦隋之祸最为酷烈飨国未几宗庙为墟其视有周汉唐之隆慈顺辑睦薫为嘉祥上下相安福祚绵永其孰为得失哉自汉文帝时淮南王迁蜀袁盎进谏以为有如不幸遇雾露死是陛下以天下之大弗能容有杀弟名奈何夫淮南王者弟也又以罪迁而盎犹力争如此况今之亲王于属则兄而非有淮南之辠其可不思所以全之者乎夫当其危惧不自保之时非大有以抚存之则观聴之下窥伺易萌左右使令解体必甚以危惧不自保之心重之以怵迫亡聊之态万一雾露之感有如盎所虑者朝廷将何以自白于天下吾君将何以胜此名于万世乎伏惟大丞相燕居而深念之又与忠厚老成之士谋之进对之间从容建白必使吾君友悌之德上侪王季而下轶汉唐凡所以待遇抚存之者务极其至使之富贵娱乐而无不足之心又为选通经术知国体者一二人従容调娱日与游处迪之以诗书义理之言使欣然有以自得晓之以君相矜怜之意使释然而亡所忧如此则亲王安亲王安则天人之心亦安而上下亦莫不安者矣某以一介迂疏蒙恩收召入备从列日夜惟思所以尊朝廷而弭祸乱者莫切于此方竢入见而首陈之属聆霅川之变寤寐不遑敢以一得之愚亟布之执事者丹皦然可贯天日惟钧慈其垂察焉不胜天下之幸
　　上丞相书【戊寅】
　　正月吉日具位真某再拜上书丞相国公某窃闻之礼有出于前代之所无而后世以侈心为之者生日是也考其源流葢昉于有唐开元之际方是时宇内乂安民物蕃阜天子方崇燕嬉侈玩好以夸示得意于是千秋之节兴而导防之臣相与从防以求媚恱先正太史范公固尝讥其非礼矣然而防循至今殆数百祀其为説则曰臣子所以尊君父也是固有不得而废者若夫王公大人之生日门下之士则争为赋颂以賛咏功德四方牧守则竞为瑰竒靡丽之献以希容恱而取宠荣是果何义哉而近世以来转相侈大莫有悟其非者此某之所以喟然叹息也今者丞相国公初度之临窃伏惟念登门墙辱顾遇不为不久而踌躇四顾亡一足献者盖道古今而誉盛德既非固陋之所能为而饰仪物驰苞苴又非事大贤君子之道用是迟回旬月以迄于今未能以自决也曽子曰君子之爱人以德细人之爱人以姑息昔者开元之际其事侈矣曲江张公不以贵臣近戚之所献者献其君而以治乱存亡之鉴献其君疑若违众自异者由今观之彼贵臣近戚之爱其君与公之爱其君果孰为至耶某尝窃谓不独人臣之爱君其道当然凡士之愿忠于知己者亦莫不然某虽无似然受丞相之知甚深而思所以报丞相者甚至故今也不敢以世人之事知己者事丞相而愿以昔人之报知己者报丞相庶几自附于君子之义而免蹈细人之讥惟髙明垂聴今天下之事众矣某皆有所未暇及者独以为丞相膺非常之知居甚重之寄当以古人之相业自勉而不当以近世之相业自安古人之相业未易以遽数也顾尝反复诸葛武侯行事而得其用心窃谓秦汉而下一人而已故愿为丞相诵之盖自昔人臣居重位秉大权者虽或遇知于明君未必不致疑于庸主虽取信于君子或不能不见忌于小人同类怀其恩未必无以召异已者之怨国人钦其行未必有以服夷狄之情一时頼其功或见绌于后世之公议而侯也不惟先主托以孤防而弗疑虽刘禅之庸亦举国聴之而弗忌不惟公琰文伟诸贤尽心而为之用虽杨仪魏延之悍戾亦皆捐躯効命而弗辞不惟器能受任者竞劝以荅其知虽流徙废放之徒亦没身怀思而弗怨不惟举国信之当时尊之而泸夷之约束沔阳之庙祀至于今不废侯何以得此哉曰开诚心布公道而已诚之与公天地鬼神有不能违者而况于人乎今读侯之传而想其为人其事君如亲待诸贤如朋友抚羣下如子弟襟怀洞然与物无间形之表奏则忠恳足以悟上发之教令则感激足以动人其所存无一而非诚也至于生杀废置虽出其手然而爵不滥于罔功刑不挠于贵势尽忠益时者虽雠必赏犯法怠慢者虽亲必惩何祗小吏也其材可录则越次而陞之马谡上賔也其辠当诛则流涕而戮之持心之平无异衡石用法之信可质神明其所为无一而非公也惟诚惟公终始一致故上不求于君而君信之下不蕲于人而人服之谚曰桃李不言下自成蹊斯言虽小可以喻大讵不信哉侯之开府也发教羣下恳恳焉以集众思广忠益为心而自谓闻得失于州平见啓诲于元直受尽言于防宰頼谏止于伟度退然自托于不能之地若无一事之不资诸人者盖智虑之所及者易穷而是非利害之错出者难见吾惟集众人之智以为智合众人之虑以为虑则天下之善无不在我矣何必扬眉瞬目矜自我出哉自昔秉权用事者鲜不悦人之讃己而恶人之议己夫以讃己者为忠则忠言不得进矣以议己者为罪则已过不得闻矣而侯独不然观其谆谕告戒一则曰有忠于国则亮可以少过矣二则曰诸有忠虑于国者但勤攻吾之阙则事可定贼可死功可蹻足而待矣盖侯之用心主于为国而不为己私求于济事而不求已胜然国既安则已未有不豫其利者彼怙权讳过之人恶人之议已而不知其爱己也悦人之讃己而不知其误己也以阿意为忠而不知其大不忠也以不闻过为幸而不知其大不幸也吁此侯之所以为不可及欤共惟丞相国公本以安宗庙定社稷之功结知圣朝进位铉迨今十有一年鱼水之逢欢然无间有非武侯所敢望者然勤身以辅政内外之心犹或未尽孚屈已以受言而士大夫之情犹或不得以自竭意者至诚尽公兼听忘我如侯之所为尚有当勉者乎某之不材视曲江公无能为役然自少小即慕其为人嵗在作噩备数右螭属圣上诞弥之月窃伏自念诵天保归美之诗不若陈敬之畏天之戒故先奉觞之数日昧冒直前以祈天永命之书进彻宸扆圣上亮其忠不以为辠至闻力行好事之语则首肯再三某之迂愚丞相察之素矣故于维岳降神之日不复以防辞溷听览而独诵其所闻如此盖今区区効忠丞相之心即昔者効忠主上之心也丞相诚能因某之言考侯之行事而勉其所未至者则将天心格于上人心说于下功业日盛而福禄日隆然后知某之规乃所以为颂而爱人以德非姑息者所可同日语矣某近尝以武侯之十二字锓木于州治之思贤堂且推本侯平生功业之所自出者为之跋谨摹本以献于执事如赐览观亦足以知其志之所存干凟严尊无任震惧之至
　　上丞相书
