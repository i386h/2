<!-- { "loadSidebar": true } -->
    于墓道之东偏，择爽垲之地，撤耦耕堂而徙焉，招孟阳也。堂之前隙地，与秋水阁相直，庀山居之余材，为楼五间。后山如屏，前湖如镜，堤池折旋，景物攒簇。名之曰花信，而刘状元胤平书其额。拂水游观之盛，莫如花时。祝之翁媪，踏青之士女，连袂接衽，摩肩促步，循月堤，穿水阁，笑呼喧阗，游尘合沓，呵之不能止，避之不胜趋也。作斯楼也，而美其名，几以饱其观听，诱而夺之。楼既成，堤之西东，阁道相望，不能中分游者，而来者滋益众，客或余，诱而夺之之法，不已穷乎！予曰：“予之名楼也以花信，而游人之追奔走集者，为花来也。当此之时，风柔日丽，春山如妆，春湖如镜，弱柳缫烟，夭桃晕雨，相与握兰赠药，思吟怨歌，靓观微步，傍徨徙倚，非有以诱之，谁得而夺之？迨乎向春之末，迎夏之阳喈喈，群女出桑，游者息，观者止，红绽绿肥，草长麦秀。于斯时也，谁诱之而谁夺之耶？吾与子倚飞阁，临长堤，身游于娇花宠柳、余香粉之中，欣欣然如有得也。已而时序迁改，繁华代谢，譬之雨止云收，酒阑人散，未尝不洫然如有所失也。造物者之于吾与子也，其诱且夺之则已久矣，而子犹未之寤欤？”客曰：“藏舟于山，夜半有力者负之而趋，昧者不知也。”姑记其语于壁，花时登斯楼也，更与子饮酒。 

    （留仙馆记） 
    得周氏之废圃于北郭，古木丛石，郁苍荟蔚。其西偏有室焉，为之易腐柱倾，加以涂，树绿沈几，山翠湿牖，烟霞澄鲜，云物靓深，过者咸叹赏以为灵区别馆也。树之眉曰留仙之馆。客视而叹曰：“虞山，故仙山也。斯馆也，西望乾元宫，徐神翁之雪井在焉。迤而南为招真治，梁简文所铭二始八会者也。折而北为乌目山，淳于斟遇慧车子授《虹景经》处也。子将隐矣，有意于登真度世，名其馆为留仙，不亦可乎？”予曰：“不然。予之名馆者，慈冯氏尔赓号留仙者也。予取友于天下多矣，晚而得留仙弟。留仙之于我，古所谓王贡、嵇吕无以尚也。予既老于一丘，而留仙为天子之劳臣，枝柱于津门、渝水之间，逖而思，思而不得见，眉之馆焉，所以识也。”客曰：“是矣！则胡不书其姓，系其官，而以别号名馆，使人疑于‘望仙’、‘迎仙’之属欤？”予笑曰：“子必以洪、赤松冫食六气而饮沆瀣者而后为仙欤？吾之所谓仙者有异焉。老子，吾夫子之所学焉者也，一则曰吾闻诸老聃，再则曰吾闻诸老聃，《礼》经之所载也。许叔逊，龙沙之祖也，净明忠孝，其教法具在也。以《真诰》考之，忠臣孝子，历数千百年，犹在金房玉室之间，迄于今不死也。以留仙之馆比于‘望仙’、‘迎仙’，何不可哉？士君子出而致身遂志，分主忧，振国恤，其为修炼也，视山泽之癯，乔息禽戏，块然独存者，所得孰多？吾尝从樵阳之侣，窥石函之籍，得厕名其间者，吾党盖有人焉，未可谓神仙去人远也。”客曰：“善哉！请书之以为记。俟其他日功成身退，为五湖、三峰之游，宴坐于斯馆，相与纵饮舒啸，而以斯文示之。”崇祯壬午小岁日记。 

    （玉蕊轩记） 
    河东君评花，最爱山矾。以为梅花苦寒，兰花伤艳，山矾清而不寒，香而不艳。有淑姬静女之风。蜡梅、茉莉，皆不中作侍婢。予深赏其言。今年得两株于废圃老墙之下，弗刂奥草，除瓦砾，披而出之，皆百岁物也。老干攫，つ枝扶疏，如衣从风，如袖拂地。又如人梏乍脱，相扶而立，相视而笑。君顾而乐之，为屋三楹，启北牖以承之，而请名于予。予名之曰玉蕊，而为之记曰： 
    花之更名山矾，始于黄鲁直。以花为唐昌之玉蕊者，段谦叔、曾端伯、洪景卢也。其辨证而以为非者，周子充也。夫花之即玉蕊耶？非耶？诚无可援据。以唐人之诗观之，则刘梦得之雪蕊琼丝，王仲初之珑松玉刻，非此花诚不足以当之。有其实而欲夺其名乎？物珍于希，忽于近。在江南则为山矾，为米囊，野人牧竖，夷为樵苏。在长安则为玉蕊，神女为之下九天，停飙轮，攀折而后去，固其所也。以为玉蕊不生凡地，惟唐昌及集贤翰林有之，则陋。又以为玉蕊之种，江南惟招隐有之，然则子充非重玉蕊也，重李文饶之玉蕊耳。玉树青葱，长卿之赋也。琼树璧月，江总之辞也。子充又何以云乎？抑将访其种于宫中，穷其根于天上乎？吾故断取玉蕊以榜斯轩。春时花放，攀枝弄雪，游咏其中，当互为诗以记之。订山矾之名为玉蕊，而无复比更矾之讥也，则自予与君始。崇祯十五年十二月二十九日，牧翁记。 

    （匪斋记） 
    《易》《比》之六三曰：比之匪人。世儒之解曰：“匪人，犹曰小人也。《易》言君子小人多矣，于《泰》曰内君子而外小人。于《否》曰内小人而外君子。《遁》则曰吉，曰否。《解》则曰有解，曰退。《革》则曰豹变，曰革面。《师》之上六，《既济》之九三，曰小人勿用。《同人》之九三，曰小人弗克。皆凿凿乎指小人而质言之也。于《比》何独不然？《比》之卦以九五居阳为主，而五阴皆求比焉。比而不以元永贞，则凶邪之道；永贞而不遇其主，则犹未免于咎也。初六之有孚盈缶，永贞而遇其主，故曰：无咎，终来有它。拔茅汇征，不遐遗朋亡，《泰》之道也，故曰吉。六二之自内，内而得君。六四之外比，外而得贤。故皆曰贞吉。六三近者皆阴，而远无应，所与比者皆非其人，中怀永贞，蕴初六之盈缶，而不遇其主者也。莫益之，或击之，莫之与则伤之者至矣。象曰：不亦伤乎？夫子盖伤之也。水流湿，火就燥。比之相从，各以其类。汉之有李固、胡广、赵戒之匪人也。唐之有陆贽，裴延龄、赵憬之匪人也。《易》不言君子小人，而曰匪人，虚其位以俟人主之决择也。不言凶，不言咎，而言伤者，何也？有九五刚中之主，显比于上，五阴之求比者，用三驱之道以纵舍之，虽违有孚之吉，而终免后夫之凶，则亦止于伤而已矣。崇祯元年，予以阁讼，奉明旨镌责曰：中有匪人。上方向学，精于《诗》《书》，取原筮之辞，以断枚卜之狱，不斥言小人，而曰匪人，使臣子虽退废，其名犹可居也。震怒之后，事得白，即放归，王用三驱失前禽之义也。圣主之放其臣也，有哀矜，无忿疾，伤之之道也。客有唁予者曰：“《蹇》之六二曰：王臣蹇蹇，匪躬之故。安知上不以蹇之匪躬勖子乎？”予曰：“是何敢哉！”请以上之明旨，名其读书之斋曰匪，而绎其说以为记。 


初学集卷四十六 
    ○记（六） 

（游黄山记序） 
    辛巳春，余与程孟阳订黄山之游，约以梅花时相寻于武林之西溪。逾月而不至，余遂有事于白岳，黄山之兴少阑矣。徐维翰书来劝驾，读之两腋欲举，遂挟吴去尘以行。吴长孺为戒车马，庀糗脯。子含、去非群从，相向怂恿，而皆不能从也。维翰之书曰：白岳奇峭，犹画家小景耳。崎幽石，尽为恶俗黄冠所涂点。黄山奇峰拔地，高者几千丈，庳亦数百丈，上无所附，足无所迤，石色苍润，玲珑夭曲。每有一罅，辄有一松径之，短须老骨，千百其状，俱以石为土。历东南二岳，北至叭哈以外，南至落迦、匡庐、九华，都不足伯仲。大约口摹决不能尽，悬想决不能及。虽废时日，烦跋涉，终不可不到也。是游也，得诗二十余首。寒窗无事，补作记九篇。已而悔曰：维翰之言尽矣，又多乎哉？余之援笔为此编也，客闻之，索观者相属。余不能拒，遂撰次为一卷，先诒孟阳于长翰山中，而略举维翰之书以发其端。壬午孟陬，虞山老民钱谦益序。 

    △记之一 
    黄山耸秀峻极，作镇一方。江南诸山，天台、天目为最，以地形准之，黄山之趾与二山齐。浙东西、宣、歙、池、饶、江、信诸郡之山，皆黄山之枝陇也。其水东南流入于歙，北入于宣，南入于杭于睦于衢，自衢西入于饶，西北入于贵池。其峰曰天都，天所都也，亦曰三天子都。东南西北皆有鄣。数千里内之山，扈者岿者岌者亘者峄者蜀者，皆黄山之负几格也。古之建都者，规方千里以为甸服，必有大川巨浸以流其恶。黄山之水，奔注交属，分流于诸郡者，皆自汤泉而出，其为流恶也亦远矣。谓之天都也，不亦宜乎？ 
    余以二月初五日发商山，初七日抵汤院。自商山至郡七十里，自郡至山口一百二十里，至汤院又八里。其所径，寺曰杨干，台曰容成，潭曰长潭，岭曰石パ，石曰芗石，溪曰芳溪，村曰芳村。其地势坡陀荦确，拥据壁，溪流萦折，ぞ岸相错。其人家衣美箭，被芳草，略勺拒门，疏篱阻水，褰裳济涉，半在烟岚云气中。繇长潭而山口，山率环谷，水率注溪，谷穷复入一谷。山与谷如堂如防，旋相宫，又相别也。溪水清激如矢，或沸如轮，文石错落，深浅见底。百里之内，天容寥，云物鲜华，游尘飞埃，望却反，人世腥腐秽浊之气，无从至焉。余语同游者曰：“子知黄山乎？是天中之都会，而轩辕之洞府也。二百里内，皆离宫阁道，群真之所往来，百神之所至止，殆有神物司启闭，给粪除于此地，而人未之见也。吾尝游岱矣，未及登天门，上日观，不知岱之尊也。今吾之至于斯也，肃然而清，悄然而恐，恍然如在天都石门之上。余之兹游也，而岂徒哉。”是日浴于汤池，宿药谷之桃源。 

    △记之二 
