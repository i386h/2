<!-- { "loadSidebar": true } -->
　　緑章封事彻虚皇黄纸除书降野堂海上春常探先到壶中日已不胜长氷衘再署仙班贵鹤料重支玉粒香便挂朝冠亦良易金铜茶笼本相忘【往时尝使闽者例餽茶三年今不讲已久余盖未尝霑及也】
　　题老学庵壁
　　此生生计愈萧然架竹苫茆只数椽万巻古今消永日一窗昏晓送流年太平民乐无愁叹衰老形枯少睡眠唤得南村跛童子煎茶扫地亦随縁
　　冬晴日得闲游偶作
　　不用清歌素与蛮闲愁已自解连环闰年春近梅差早泽国风和雪尚悭诗思长桥蹇驴上棊声流水古松间牋天有事君知否正乞柴荆到死闲
　　示元礼
　　燕居侍立出扶行见汝成童我眼明但使乡闾称善士布衣未必媿公卿
　　书巢冬夜待旦
　　扫叶拥堦寒犬行编茆防栅老鸡鸣风霜渐逼嵗时晚形影相依灯火明史策千年媿豪杰闗河万里怆功名固应死抱无穷恨老病何由更请缨
　　醉后庄门望西南诸山
　　身是咸阳旧酒徒龙钟犹复泥村酤百年畧似梦长短一醉且随家有无登览未应惭脚力功名正尔叹头颅夕阳又凭防干立谁画三山岸帻图
　　著书
　　平生著书汗马牛一事不施今白头河洛未清非我责山林髙卧复何求愚公可笑金堆屋老子唯须糟筑邱华表无人识归鹤烟波底处有驯鸥
　　探梅
　　我游东村冲暮烟断桥流水鸣溅溅欲寻梅花作一笑数枝忽到拄杖边髙标元合着山泽絶艳岂复施丹铅定知曽授餐玉法不尔恐是凌波仙锦江赋诗忽万里蓬山把酒今三年相逢风味宛如昨人生何者非前缘颇思取醉极清赏杖头幸有百许钱但判插破乌纱帽莫记吹落黄金船
　　嵗暮风雨
　　骄风起海澨浩荡东北来铁骑掠阵过秋涛触山囘老夫北窗下坐守寒炉灰处世困忧患万事学低摧便欲灭灯睡门闭不敢开并海固多风汝孱良可哀念昔少年日从戎何壮哉独骑洮河马涉渭夜衘枚
　　又
　　一冬少雨雪人意常昏昏夜半有竒事雨声巻江村陆子真老农破屋依頽垣扶持衰病身収召谴逐魂手烹墙隂荠美若乳下豚听雨取一醉不厌村酒浑眼灯生晕衣弊虱可扪父子幸相守万事何足论
　　自夏秋匮甚慨然有感
　　万巻纵横眼欲枯老犹闭户诵唐虞故人谁复访生死邻父幸能通有无云子翻匙新稻饭天吴坼绣旧衣襦时平得掩松根骨也胜王孙泣路隅
　　题四仙像
　　反敌鲸鲵世共雠汉公勲业过伊周市门洒泪尘埃里谁与朝廷植委裘【梅福】
　　又
　　世上年光东逝波咸阳铜狄几摩挲神仙不死成何事只向秋风感慨多【蓟子训】
　　又
　　曽看四岳荐虞鳏阅嵗三千一瞬间归卧青山孤絶处白驴常伴白云闲【张果】
　　又
　　莲花峯下张超谷此老何曽有死生闻道清风明月夜至今鼻息乱松声【阵抟】
　　自责
　　穷途敢恃舌犹存小筑城西十里村未挂衣冠慙士节免输薪粲荷君恩文章跌宕忘绳墨学问荒唐失本原仕宦一生成底事子孙世世记吾言
　　自解
　　四十头颅已可知残年至此复何为著书不直一杯水看镜空添千缕丝达宦独骄儒作戏后生速化吏为师有冠当挂无余说但恨衰翁见事迟
　　午睡起消摇园中因登山麓薄暮乃归
　　老病攻百骸徽纆困束缚頽然一孰睡如获万金药窗明竹影乱林暖鸟声乐灰深香欲上火活汤正作亳瓯羞茗荈铜洗供盥濯整巾出庭户曳杖厯岩壑遥岑见木杪细水齧篱脚踟躇遂忘归清啸送日落
　　羣儿
　　野行遇羣儿呼笑运甓忙共为小浮图嶙峋当道旁蚬殻以注灯椀足以焚香须臾一哄散无益亦何伤古来富贵人峩冠登庙堂谋谟一悖谬县宇失太康坐令安业民血喋而尸僵传呼一朝宠遗患日月长均为儿戏尔祸机孰深藏我作羣儿诗特用砭世盲
　　久疾灼艾小愈晩出门外
　　老境侵凌病满躯火攻下防得枝梧沽来村酒初判醉叱去山童不遣扶霜重木凋鸦可数溪清鱼见鹳相呼兴防却掩斋扉卧闲看青灯照药炉
　　夙兴弄笔偶书
　　忧患熏心少睡眠鸡号窗白一欣然道旁嵗晩貂裘弊灯下书成铁砚穿杜老惯听儿索饭郑公何啻客无毡春风不解嫌贫病尚拟花前醉放颠
　　纵笔
　　山合水将穷真宜着放翁醉嫌天地迮老觉嵗时公偃蹇松逃世翩仙鹤驾风旧交零落尽一笑与谁同
　　冬晴闲步东村由故塘还舍作
　　故园三径可婆娑遇兴遵涂负杖歌霜重天寒山色淡草枯野旷猎徒多解刀尚可谋黄犊挥帖无由致白鵞自计长闲何所恨一生心事在烟波
　　又
　　红藤拄杖独相羊路绕东村小岭傍水落枯萍黏蟹椵【乡人植竹以取蟹谓之蟹椴】云间寒日上鱼梁洛阳二顷言良是光范三书计本狂厯尽危机识天意要令闲健返耕桑
　　十二月八日步至西村
　　腊月风和意已春时因散策过吾邻草烟漠漠柴门里牛迹重重野水滨多病所须唯药物差科未动是闲人今朝佛粥更相餽更觉江村节物新
　　夜闻湖中渔歌
　　梦囘一灯翳复明卧闻湖上渔歌声呜呜乍低忽更起嫋嫋欲断还微萦初随缺月堕烟浦已和残角吹江城悲伤似击渐离筑忠愤如抚桓伊筝放臣万里忧国泪戍客白首懐乡情峡猿失侣方独宿沙雁垂翅犹遐征巴巫竹枝短亭晩潇湘欸乃孤舟横世间此恨故相似使我百感何由平
　　忽得京书有感
　　白髪苍顔七十翁朽株枯木略相同如山储药难医拙齐斗堆金不换穷昨梦已抛空刼外残年全付醉眠中故人苦未知心事一纸空烦寄断鸿
　　晩步门外书触目
　　数椽茆屋镜湖旁乔木苍烟一径长酒贱过门多醉叟天寒栖亩有余粮歌呼草市知人乐箫鼓丛祠喜嵗穰只道老来诗思尽未妨击壤颂时康
　　亲旧书来多问近况以诗荅之
　　耐辱推頽百不能居然老病住庵僧流年速似一弹指更事多于三折肱庭树影中闻夜汲邻机声里对寒灯沈诗任笔俱忘尽酒户新来却少増
　　开书箧见韩无咎书有感
　　老觉人间万事非幽栖幸已脱尘鞿残年得饱不啻足旧友半空谁与归开眼不妨成一梦翦翎何至羡羣飞龙图老子今安在把巻灯前泪满衣
　　夜大雪歌
　　朔风吹雪飞万里三更蔌蔌鸣窗纸初疑天女下散花复恐麻姑行掷米异哉冻砚已生氷信矣重衾如泼水山中卧涧松竹折庭前蔽地乌鸢死昨日之燠殊昏昏桃李欲坼春满园隂阳错谬世或有物穷则变古所言虽云明年幸一麦冻馁沟壑知谁存呜呼今夕之雪未足论所忧明日嵼髙塞门
　　寄宇文成州
　　成州太守比何如梦里依然把臂初复起卿当用卿法长闲吾实爱吾庐五湖风雨孤舟夜万里闗山一纸书正使两翁长隔濶子孙他日莫相疎
　　示子聿
　　我钻故纸似痴蝇汝复孳孳不少惩父子更兼师友分夜深常共短檠灯
　　雪
　　平郊漫漫觉天低况复寒云结惨凄老子方惊飞蛱蝶羣儿已说聚狻猊中宵鸢堕频摧木彻旦鸡瘖重压栖只待新晴梅坞去青鞵未怯踏春泥
　　夜坐
　　耿耿残灯夜未央负墙闲对篆盘香风号东北河氷合月落西南竹影长孤鹊欲栖频绕树寒无息穏搘牀頽然坐睡那知晓推户朝曦已满廊
　　春雨
　　午夜听春雨发生端及期世忧殊未艾天意固难知士节承平日人材南渡时后生闻见狭抚枕叹吾衰梦与数客剧饮或请赋诗予已大醉纵笔书一絶觉而録之
　　髙谈雄辩凭陵酒豪竹哀丝蹴蹋春占断名园排日醉不教虚作太平人
　　世事
　　世事说来犹可厌宦情梦里亦应无山林已结三生愿朝市谁非九折途醉舞杯盘无借在狂吟风月不枝梧何人今擅丹青艺为画苏门长啸图
　　二子
　　两楹梦后少真儒毁誉徒劳岂识渠孟子无功如管仲扬雄有赋似相如敬王事业知谁继准易工夫故不疎孤学背时空絶叹白头穷巷抱遗书
　　谢郭希吕送石洞酒
　　从事今朝真到齐春和盎盎却秋凄色如夷甫玉麈尾价敌茂陵金褭蹏瑞露颇疑名太过槖泉犹恨韵差低山园雪后梅花动一榼常须手自携【瑞露桂杯酒得名甚盛槖泉岐下酒自昔名冠闗中而失之太劲】
　　饮酒
　　六十四民安在哉千八百国俱烟埃世人一沤寄巨海对酒不醉吁可哀平生清狂今白首芒屦布裘称野叟晨兴窗几网蛛丝石洞书来饷名酒看月直到月无时寻花直到花片飞醉中往往花压帽邻里聚看湖边归先生两耳不须洗利名不到先生耳狂歌起舞君勿嘲青山白云终醉死
　　无题
　　金鞭朱弹忆春游万里桥东罨画楼梦倩晓风吹不去书凭春雁寄无由镜中顔鬓今如此幙下朋俦好在不箧有吴牋三万个拟将细字写新愁
　　雨雪兼旬有赋
　　冬温思雨雪稍久已复厌祁寒人怨咨千载语犹验人心自无常天命本不僭积隂势已极浮云防当敛山花红酣酣溪水緑滟滟短篷倘可具与子东入剡
　　北窗睡起
　　违物离人不计年万金难买北窗眠髙懐元在羲皇上大事已明空刼前樵路细盘云外岭钓筒倒挿水中天此时消息君知否千载巢由未足贤
　　立春
　　绍煕又见四番春春日春盘节物新独酌三杯愁对影例添一嵗老催人菊芽冒土如争出栁色摇村已渐匀身是兰亭山下客未容逸少擅清真
　　晓枕
　　残漏咚咚急明星磊磊髙一从安枕卧无复揽衣劳熨斗生晨火熏笼覆緼袍一杯山药酒红日满亭臯
　　落梅
　　雪虐风饕愈凛然花中气节最髙坚过时自合飘零去耻向东君更乞怜
　　又
　　醉折残梅一两枝不妨桃李自逢时向来氷雪严凝地力斡春囘竟是谁
　　闲居无客所与度日笔砚纸墨而已戏作长句
　　水复山重客到稀文房四士独相依黄金那得与齐价白首自应同告归韫玉面凹观墨聚浣花理腻觉豪飞【韫玉淄砚名浣花蜀牋名】兴防却欲烧香睡闲听松声昼掩扉
　　壬子除夕
　　前村后村燎火明东家西家爆竹声老逢新正幸强健却视徂嵗何峥嵘儿时祝身愿事主谈笑可使中原清岂知一出践忧患敛缩岂复希功名雪霜满鬓觉死近节物到眼空叹惊蚕官社公正暖热春盘傩鼓争施行蓬门车马所不至山僧野叟相逢迎呜呼吾曹见事晩古俗实在蚩蚩氓茆檐一笑语儿子明当满奉屠苏觥
　　癸丑正月二日
　　朱顔不老画中人绿酒追欢梦里身堪笑三山衰病叟闭门寂寂过新春
　　又
　　菊丛抽緑满枯荄绕舍梅花已遍开须信今春春事早江乡开嵗有犇雷
　　避世行
　　君渴未尝饮鸩羽君饥未尝食乌喙惟其知之审取舍不待议有眼看青天对客实少味有口啖松柏火食太多事作官蓄妻孥陷穽安所避刀锯与鼎镬孰匪君自致欲求人迹不到处忘形麋鹿与俱逝杳杳白云青嶂间千嵗巢居常避世
　　稽山农【余作避世行以为不可常也复作此篇】
　　华胥氏之国可以卜吾居无懐氏之民可以为吾友眼如岩电不看人腹似鸱夷惟贮酒周公礼乐寂不传司马兵法亡亦久赖有神农之学存至今扶犂近可师野叟粗缯大布以御冬黄粱黒黍身自舂园畦剪韭胜肉美社瓮拨醅如粥醲安得天下常年丰老死不见传边烽利名画断莫挂口子孙世作稽山农
　　牧牛儿
　　南村牧牛儿赤脚踏牛立衣穿江风冷笠败山雨急长陂望若逺隘巷忽相及儿归牛入栏烟火茒檐湿
　　读书未终巻而睡有感
