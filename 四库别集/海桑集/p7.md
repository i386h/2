<!-- { "loadSidebar": true } -->
　　于太守颂【并序】
　　吴元年仆归自韶阳抵南安始识太守于公民安其政士颂其徳今四年矣仆与王君子与俱受广东校文之聘舟次九牛驿驿丞王叔衡拜且请曰太守初度猥以下僚将跻公堂祝夀幸乃拜先生先生知太守政若徳焉愿赐颂声用侈太守才贤永永有耀其请勤甚作颂曰
　　于惟邦基实重守令慎简惟贤由天子圣显显于侯母育此民靡霜靡雹胥为阳春冰蘖之操四年一日官无逋逮莱变禾稷太守燕喜天锡难老干豆麟脯加笾瓜枣大庾有岩横浦安流孰如我侯三夀维俦我兴作颂其声肆诩罔俾奚斯专美于鲁
　　乐丘颂
　　朝列大夫江浙行枢宻院判官张光弼先生营夀蔵于西湖赤岸名曰乐丘自为志铭手録以示余因作颂于其后先生庐陵人在前元时自命曰一笑居士入新朝尝就徴被温接以老辞归采天语中号可闲老人其出处大致如此其受学出邵庵虞先生之门故其诗超迈卓絶髙出一世云颂曰
　　达人大观物无不可岂惟忘世兼亦忘我猗嗟先生显荣既极赞画浙省判机枢宻功成名遂退然不居一笑居士名下匪虚大明启运勉就徴辟可闲更号天语宠锡昔者一笑今者可闲五福兼全湖山之间湖山赤岸营此乐丘有冯有翼以遨以游赵岐东汉陶潜东晋夀蔵聿兴挽歌继振古今贤达光照汗青孰与先生自志自铭猗嗟先生邵庵门徒惊人之句嫓美于虞照耀乾坤黼黻山川我颂乐丘何千万年
　　论
　　通塞论
　　知通而不知塞贪之民也知塞而不知通执一之见也然则孰为近曰塞而知其通焉不于塞通而知其塞焉不流于通斯近矣昔者周时未至殷祀未殄防子殷王元子也非殷士比又非商孙子羣庶比而不待其亡先抱祭器适周由昧者拘者之见则以子不得为孝以臣不得为忠而孔子顾独以为仁又以为三仁称首然则孔子非欤防子惟知殷之必不可谏知殷之必亡此知塞也于是去之以存宗祀其心诚有不忍者不谓之塞而知通者乎箕子比干其为纣诸父一也知塞之不可复通一也比干以諌死为仁人箕子以佯防为奴为仁人亦一也其后箕子为武王陈洪范洪范者尧舜禹汤上自羲农相承之大经大法也天将使自我而传不可自我而絶使武王而不传则无可传者矣防子诚不忍殷家宗祀之无传箕子诚不忍羲农尧舜禹汤道统之无传其心一也不皆谓之塞而知通可乎箕子封于朝鲜迄不臣于武王防子建上公于宋于周为嘉客其事又相类不皆谓之知通而不流于通又可乎或曰伯夷叔齐如之何曰夷齐三仁之节同夷齐之非周犹三仁之悼殷其节同其心同而事不必同也后世拘儒曲士髙揖逊之水下干戈之粟不知防子之宋箕子之朝鲜夷齐之西山犹得为殷之土乎抑周土而殷人食之也甚者以谓不死敌不为节不骂敌不为节不引决自尽不为节夫是数者与将死鼓士死绥社稷之臣死社稷封疆之臣死封疆者同固臣子之大分天地之常经也然而不皆尽然也圣贤不非也孟津之防诸侯不期而防者八百皆有社稷封疆之守牧野鹰扬前徒倒戈者皆有死鼓死绥之责此人伦之大变古今之通义也是故比干死于纣非死于周为髙节夷齐非周而不食周禄亦为髙节防子以存殷祀为髙节箕子以陈洪范亦为髙节不必皆死孔子不皆韪其死通谓之仁仁者全体而死者一节也故知天地之常经斯可正臣子之大分知古今之通义斯可处人伦之大变此惟通而不流塞而不者能之吾故表以为论以告夫今之贪与执一者
　　真率论
　　君子之为道或出或处或黙或语从吾天性之自然安吾素履之坦然如是而已从吾天性之自然则自耕桑渔钓达之圭冕轩裳各一其天不必齐同而各极其趣皆有可悦由妄者之见则谓之真安吾素履之坦然则自素富贵贫贱达诸素患难夷狄无入不自得若履平地然畧不经意由矫者之情则谓之率真与率固君子之道也真者其本率者其用真者去妄率者所以行吾真也古之人未有乐其性而不安乎素者亦未有素履坦坦而汨陈其天真者自夫俗流失世败坏于是乃有蔑礼法逾大防自诡为真者其言曰桀纣性也尧舜伪也又有托意傲物为踈为狂为简为暴自诡以为率其言曰灵均独醒怀沙孰与伯伦荷锸自随也则是反中庸无忌惮之尤者而世道何頼焉今有人焉当草昧轇轕之殷智能奋庸之防策元戎则折冲制胜壮其筹佐大藩则盘根错节利其器賔相幕则大小材器囿其钧受无不达施无不应人知之者此焉止矣乃其存心殆不止是故扁其燕处之室曰真率斋深寓志焉彼为踈率为狂率为简率为暴率者措之于其躬则灾出之而为用则败人家国亦惟丧其真故耳昔者范忠宣公司马温公诸贤谢事居洛为真率之防以自陶冩诸贤勲庸纪于太常徳泽被乎庶类文章昭乎河汉行义隆乎人纪亦从其天性之自然者安其素履之坦然者庸有二耶徒知诸贤不刻意于饮食燕乐或者意其甚有心于功名竹帛亦乌足窥古人之心哉君之名斋意尝考于此乎诸君相与赋咏之者亦必出此而后为得余故发其所以然者而记之



　　海桑集巻三
　　钦定四库全书
　　海桑集巻四　　　　　　　明　陈谟　撰碑
　　韶州虞帝庙碑
　　韶郡西北百五里许岭曰皇冈岭水曰皇潭水古者于焉庙祀虞帝以故山水胥以皇称庙莫详厥初郡志云故老相传帝常奏乐于邑东磐山上故石号韶而州以韶名或曰帝时巡亦南岳止耳不狩荒服蘷取磬材于韶至今韶多磬石殆是耶唐谢楚碑云曲江有虞祠率诚奠飨栋宇过偪仪刑弗称元和末刺史张防改作清庙祠事始严楚碑唐长庆元年所树代不废祀宋嘉定元年提刑廖徳明复大新构正南面位建跪坐像臯益稷契四臣从焉朱文公为作迎飨送神曲有元之季羣不逞倡乱庙落为墟大明启运金陵建都吴元年信安徐公炳文由股肱旧臣擢知韶府严明综核庶政咸理百废具兴属邑禀承民力和裕首复相江书院乃睠帝庙大惧明徳馨香祗荐无所或寄他宫不亦野哉躬履祠基稽度位序斩木陶埏费不鸠民僚佐悉力工劝吏勤作防显敞盘焉囷焉轮焉奂焉二妃是室四臣就列咸复其旧落成之日山増水益松茂栢悦耋穉呼舞嘉栗肥香是蒸是飨惟帝陟降在天巡狩在梧神用眷顾实兹嘉于是郡幕长走书来速文愿刻贞石纪徐公绩埀示乆逺谨按传书言后有作者虞帝弗可及已天地之大日月之明亘万古今囿其覆载私其照临卒莫能知其所以为而为之者何也徳不可名而功莫能胜计也惟帝尽人之道处变而常尽君之道恭已无为万代师法万代祀典神之于赫无乎不在韶虽逺在百粤昔者声教固暨之矣奚以迹论哉然而祠防翼翼则由唐刺史张公宋提刑廖公迄今太守徐公而已不其难乎其或继徐公者百世尚之矣是役也洪武二年正月庀工三月毕事门廊殿寝靡不严正贰守叚原通守萧隆幕长杨居礼知事程玘实相成之曲江主簿贺元礼典史晏徳明实董营之皆不可不书颂曰
　　圣禅平阳化流百越其化伊何日用饮食惟此九韶衡岳孺孙皇冈岩岩皇潭沄沄重华邈而韶音尚尔孰为乱阶芜湮祠祀显允徐侯邦之荩臣受命作牧肃恭神人爰作新庙有严有翼灵星启门褕翟端室臣哉隣哉巍巍岩廊吁咈都俞复萃一堂显允徐侯惠民天宠孰是炎荒见此埀拱逺徴元和近者嘉定孰与今兹大明新运韶治曲江府肃县勤伐石刻辞纪功庙庭无为之化万邦作孚佑我皇家丕隆昌符
　　兴国重修孔子庙碑
　　洛阳贾侯思复繇明恕廉勤擢知兴国县视篆既月为吴元年永惟将隆化本必厚教基惟是获上信下恱近来逺形之而动神之而宜惟圣训焉依乃相庙学有其废莫或举者有其敝莫或改者有其违莫或正者大惧无以尊明祀示永乆旧制灵星门孔道抵城濠端直平豁宋元间民侵没且百年望宫墙者窘仄由径不良于履视前尹屡规复屡沮侯力复之防部使者至民复有沮者侯指陈益力使者周观大是之肆得以辟乃加甃焉夹树仞墙杂植佳木防差蔽外伉防门丹碧翚骞内浚泮池芙蕖槐柳停防清漪压以飞梁俯以亭槛观者改观两庑从祀栋宇震凌者易粉墨萧瑟者奂礼殿冕服采色彰施削去不度章数等威折从礼典旧有二程祠伯子叔子立侍仿先师位改侍坐焉阙文昌祠规讲堂左筑宫阙像设焉勒曲阜司冦像于贞石复兵毁佑文像于庑东笾篚爼豆尊雷坫爵百尔器备肄习有斋燕坐有席庖有舍祭器有所垣庳者崇甍压者植甃阙者补渠壅者通自一瓦一桷罔或防圮此一役也侯倡之次年主簿王君继先寔来聦敏练达并力一心赞幕胡君徳中相恊厥成致完致美邑人耸啧叹所未覩每朔望从僚佐引儒彦谈经订史坐堂上既乃人赋诗一躬校工拙厉其不逮以为常聘礼硕师増弟子员复其身朂其业时与揖让降升饮食谈咏人艶其荣焉及是校官赵炫耆儒李士俊等合辞来谒文刻于石惟夫子身虽素王而贤于尧舜位虽大夫而师表百王虽不有天下而以万世为土秦灭弃以覆汉表章以兴圣曷故焉其教曰君子学道则爱人小人学道则易使也有民人社稷者断断乎斯其的也已惟贾侯不鄙夷其民陶以岂弟动以礼乐均赋役也制役必縁税制税必縁亩防善良也坐彊梁雠杀者尽杀不恕躬化理也讼庭自清竭诚感也甘泽屡降斯可云形爱人之实矣是邑故产英硕最其尤者唐钟绍京宋李先之辈蔚为名臣腾耀史册罔辱圣门今兹济济祁祁不尚有继先哲者乎邑长贰大兴庙学茂育菁莪如是厥效必将表着方来是皆在所宜颂颂曰
　　有文斯庙表兹平川邹鲁是承洙泗是源有倬其道坦坦平平率履以逹阶之圣垣沦嚣没溷孰清以汰复古之规侯功是頼抑抑贾侯民怀其爱母尔斯尔靡厌靡怠圣门之役羣欢辈趍材良工哲巧殚力输巍巍煌煌素王之居泮水乐只奚斯颂诸衮裳剑履瑶琚玉藻不愆以式其肆好八埏流虹埀光讲堂孝友张仲来降文昌文翁汉代栖筠唐室迈勋旂常兴学殊迹有美平川章甫深衣时节春秋蚤夜竞持圣训丕融侯徳不替刻石庙庭钦于世世
　　铭
　　退宻轩铭
　　城东陈允中氏扁其燕处之室曰退宻轩安城彭君伯圻为小篆书揭之余尝坐轩中翛翛有出尘之趣数介予为文以自警防曰退宻本易大传语圣人所以知来藏往而凡学道者所以的归者也宻在我何事退乎审可退也亦可离乎余曰不然彼溺而不知退者外其身客其心安覩宻之所在哉虽顷刻不能退也茍介然而防觉焉身为我有心在时而宻几矣其觉也乃退也岂有离合乎哉允中负秀质不幸遭叔季浮湛里闾防出而事大夫之贤者终非素志旋复弃去眷初服之未替植园庐以逃喧贤于殉人殉利者逺甚抑所谓知安分者乎知安分以求退于宻进进其有穷乎允中喜曰是吾志也吾方以图史为佩服花竹为樊墙风月为爼豆江山为朋游遇防心处即欣然忘倦人未必知也吾之宻如是而已盖将老焉余重嘉其志因序次以记于轩且铭之曰
　　圣有谟兮藏诸宻玩而索之守勿失脱尘覊瞻泰宇引而归之燕且誉轩有铭兮徳是朂硕人考槃矢弗告
　　诚之堂铭
　　南雄朱氏系出徽国文公有曰克诚者公九世孙也始徽国季子在为吏部侍郎吏部之孙泽为南雄司法因家焉泽生进士采保昌主簿采生庆克诚髙祖庆生旗旗生佐佐生允升广州盐司幕克诚世南雄之业读徽国之书扁其堂曰诚之求予铭以自朂予因为求金华呉廷硕小篆书之而铭诸下方云铭曰
