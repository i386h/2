<!-- { "loadSidebar": true } -->
赞曰桓桓鼻祖爰义爰武膏血草野我祖蹶厥家若厥土为山金出于砂赒急振穷视如泥沙愬仇殒躬冤乎冤乎为善罔获大母秉贞蹈仁艰关育孤固穷安节李氏之孟陶乎伯氏愤震中叶再振二弟不罹于夭孤胡绝不祜仲骄矜能载殒厥身亦卒不信我父砥行茹毒允基允耀而弗禄弗考于惟毋氏艰贞起厥家佐夫敬姑长我六雏躬瘁形竭不膏不沐今子孙茹甘策肥服利食德矣孰知所从来即论诸家世享不逮冤巳汝含之英发先世之遗烈乎苗而不秀又何故也 



外传第五 

王氏贞义公扶沟王聚女改适 

李氏处士公宁州李媪女讳曰绵是曰李夫人李夫人讷讷寡言好顾喜坐竟日请饮食则饮食生洪武三十三年二月二十六日卒成化十五年十一月十三日年八十一岁寡节盖三十三年云墓在底不河北山与十五里堡直而稍西 

鄢氏范氏并军汉公并葬范家峪墓 【生卒缺】 

王氏主文公葬西河岸岸崩今无家 【生卒缺】 

刘氏阴阳公葬赤城庙旁 【生卒缺】 

高氏吏隐公讳曰慧赠安人又赠宜人是曰高夫人高夫人赤城高家女父曰高成母曰刘媪刘媪故居小十字街生夫人生六月初我大父有养女即高族女曰朝华将赘壻大置酒会有刘媪刘媪抱夫人往我大父见之大惊曰安得此福女阔面大耳者因求刘媪聘吾父及期吾家贫乃徒以酒肉往请期刘媪怒数破酒掷肉不得请久之或说刘媪曰而女终不聘乎刘媪悟于是乃具妆奁送夫人归夫人归居无何贫愈甚夫人无怨言乃独曰此天也先大夫出务学夫人则豢卖鸡豕及酒醋佐先大夫学及时时负薪水行人见之率怑苦夫人夫人弗苦也然夫人性至严重好鞭笞仆奴虽家人嗃嗃而蒸蒸无间言贵有妇矣然犹日视米盐零醉物及酒食与鸡马食即与鸡马食不肯妄用粟至见哀怜人则咨咨不已周济之此虽其小细可以观大德焉夫人生正统五年五月二十五日子时卒弘治六年八月二十九日巳时年五十四岁袝葬高家平墓卒后数年而有 封锡之命 

范氏名葱瑄景泰六年九月九日生 

刘氏麟改适 

王氏孟春成化十年正月二十一日生 

孟氏孟和阜平人天顺七年二月五日生 

左氏梦阳 

朱氏孟章改适 

曰海处士公女适任昌 

曰喜处士公第二女适黄景 

曰智军汉公女适张某 

曰香吏隐公女适曹经 

曰真吏隐公第二女适王玺 

曰三姐吏隐公第三女生成化六年七月十五日卒成化二十三年正月十五日年十八岁葬于开封府东门东门者宋门也 



谱序第六 

李梦阳曰夫君子述事必有所由从于是作例义第一谱以明世于是作家系第二夫永短行穷异数于是列名讳生死之纪作家传第三然死者要用其本末于是作大传第四子观记有外戚焉家国一道于是作外传第五然必列序本旨于是作谱序第六 

按氏族李氏肇自帝颛顼颛顼有曾孙曰咎繇为理官困姓理氏咎繇裔孙有曰理利贞者迯难伊候之墟食木子于是更姓李氏其后枝叶布散徧中国至周则有藏室吏曰李伯阳或曰伯阳母居李树下生伯阳伯阳生而能言指李树曰此为我姓故姓李名耳此其言不足据至汉则有陇西赵城之李最显著诸李莫敢称并陇西之后生唐高祖是后枝叶愈繁布徧天下然无专著姓和陇西赵城者乃后不知何自有贞义公贞义公有曾孙曰梦阳 

李梦阳读诗至伐木行苇诸诗未尝不废书而流涕也曰厚哉先王之于人也夫建利以定义品制行矣九族有章五服经矣疏疏而亲亲冠履既着等威异矣于是乎有燕享之礼会聚之节有周恤庆唁之文是故易曰天与火同人君子以类族辨物由此观之同异着矣嗟乎非先王孰能为此哉今世俗废此不讲人私其所幸好心志乖僻无据忌忮滋起其极也至父子不相容妇姑反唇而相稽甚者乃兄弟以兵相屠击矣当是之时人心如豺虎据食则露龂相狠恶有思其类者乎故曰专利者无亲亡义罔上则民不附信哉是言也汉唐而下缙绅学士有意于合族者不尠然要之出于躬亲为当故万石君木讷人也 

不言而躬行故其教不严而治不肃而成此岂声音笑貌者耶今人多务名好侈大家世无惨痛恻怛之实及若郭崇韬拜他人墓为祖即使有合族之志体先王燕享之文制为饮食会聚使其相周恤庆唁其子孙能尽遵不邪且崇韬以为王侯将相果有种乎予为是惧今谱传第采其事实欲子孙知先世起家之难使知孝敬之本艰贞振厉之操与勤俭之原然李广至德厚得士大夫心此与万石君何殊及孙陵降匈奴自是李氏名败而陇西之士遂耻居门下此丰垂统者之过哉鄙人之言曰何论根株干大则枝斜斯言虽小亦可以喻大故一命之士而布衣之徒能润色名行设礼义法约统治其族人此亦豪杰特立之行非苟而巳也传曰苟非其人道不虚行吾子孙竟安口哉然世俗怕忧其子孙不富贵余甚悲焉今高车驷马功名着于春秋积金丘玉者岂少也然至于其族属则疏矣故有千金餙裘马而族人则衣悬鹑出本于晜弟算无遗铢巳及聚朋辈则宴游日歌舞故见尊官豪宾促怗怗如有缘至见族长辈或不下车也其悖礼可胜道哉孔子曰其身不正虽令不行斯其人使处父子妇姑兄弟必皆不能至道此废古之大患也正德二年岁在丁卯冬十一月序 



【卷第三十八】 

【上书一篇 】上　孝宗皇帝书槀【弘治十八年二月】秘录 



空同集卷第三十八 北郡李梦阳撰上书一篇 

上　孝宗皇帝书槀【弘治十八年二月】 

诏曰朕方图新政理乐闻谠言事关军民利病切于治体可行的着各衙门大小官员悉心开具明白来说于是户部主事臣梦阳上疏曰臣闻人君不患世无直言之臣而患巳之不能用其言人臣不患其言不得　上闻而常患人君者闻之而不乐也盖直言之臣秉性朴实不识忌讳覩事积愤诚激于中义形于词故其言剀切而无回互药石而鲜包藏是以为君者不乐闻也即闻之不乐行也夫明君英主则不然也谓其言剀切非为身也药石非矢见名也于是道之使言言可行也于是措之于行是故下无壅蔽之奸上无过举之政故治化浃洽而百姓受福矣臣窃伏思　陛下则真明君英主也何以知之　陛下法祖宗者至矣敬天地者蔑以加矣饬躬勤厉延问若不给矣乃犹曰政理未新谠言未闻惓惓焉若将失之欿焉怕不自安也乃于是下　诏布诚广路谕之以悉心诱之以乐闻惟恐知之者不肯言言之者不肯尽岂不出于寻常者万万乎臣故曰　陛下真明君英主也然而治化不浃洽百姓不受福何也意者病与害为之而　陛下弗察也又其渐不可长焉夫天下之势譬之身也欲身之安莫如去其病欲其利莫如袪其害欲令终而全安莫如使渐不可长今天下之为病者二而不之去也为害者三而不之袪也为渐者六而不使不可长也乃顾汲汲曰是奚不安也奚不利也奚不令终而全安也是何异于不药而求病愈于戏其可畏也哉夫易失者势难得者时今覩可畏之势而遇得言之时使仍缄默退缩以为自全苟禄之计是怀不忠而欺　陛下耳臣今谨据所见昧死开坐惟　陛下矜察哀怜俯赐观览焉 

二病一曰元气之病夫元气之病者何也所谓有其几无其形譬患内耗伏未及发自谓之安此乃病在元气臣窃观当今士气颇似之故曰元气之病夫孔子曰邦有道危言危行今人不喜人言见人张拱深揖口讷讷不吐词则目为老成又不喜人直遇事圆巧而委曲则以为善处是以转相则效翕然风靡为士者口无公是非后进承讹踵弊不复知有言行之实矣如此尚得谓之不病乎且大臣者庶官之表而民之望也今大臣□□□□□□□□□□□□□得以风闻言事者也今大臣被弹劾则率廷□以求胜语人曰我非要作官但要屈直明白耳及直矣又恬然作官此何理也往大臣有亲之丧服除非　诏不起今大臣服除自起矣如此尚得谓之有礼义廉耻邪夫无礼义则佞人进乏廉耻则国无防佞人进则因循互相欺诋国无防则纪纲不张臣窃谓此等不治必积渐不可救药故曰四夷未侵百姓未离刑政未坠疆土未蹙而国危主忧此臣所谓元气之病也二曰腹心之病夫腹心之病者何也攻之则难攻不攻则亡身者也臣窃计今事势内官者腹心之病也夫内官者阴性而狼贪其地逼近又朋比难翦臣故以为腹心之病夫仓厂场库钱谷之要也今皆内官主之　陛下以此辈为忠实可用邪抑例不可废也夫例访不可废每处置一二辈足矣今少者六七辈多者二三十辈何邪且夫一虎十羊势无全羊况十虎而一羊哉今某某有司擿发其奸幸　陛下洞见其情实外议佥曰是必不赦不具窜斥今数月矣犹合而不行夫人情莫不遮于潜而玩于彰彼未擿发奸尚有严心今其奸业擿发之矣不置之法又不□□□□□□□□□□□□□□□□□□□□可赦有□不可补言难除也今　皇城之内通名□者几万人焉亦多矣　陛下又勑礼部选年十五以下凈身男子五百名将安用邪夫人情孰不欲富贵今田野小民无故犹阉割亲儿以希进用矧今有诏矧有名呜呼此其祸可胜道哉夫灭绝人类则必戕天地之和戕天地之和则灾害必至灾害至则五谷不熟人民离散天道乖于上人心怨于下而阴性狼贪之徒无忌妄行于中而国不危者鲜矣臣故曰内官者腹心之病也今　陛下诚于此时拔廉直奖忠鲠斥无耻大臣进卢扁之佐则必转病而为安厌祸以为福且　陛下何难于此而不为也今议者必曰彼曾不指实某忠某直某为无耻泛言难行然不知上者风也下者草也拔一君子则君子进即有小人相率而化于善矣且人不幸而有病择医而治之者为爱身也今某某有司幸擿发其奸是亦国之医耳若一切合而不行是医能治之而　上弗肯使也且陛下何难于此而不为也今诚欲腹心安莫如铲内官之权欲铲内官之权莫如有罪不赦有缺不补传曰治未病不治已病今固巳病也而犹不治是可惑也巳 

