<!-- { "loadSidebar": true } -->
　　太监麟冈陈公以万历三十五年十二月卒卒之辰犹入直假寐而瞑人惊谓坐化　上亦以为成佛重念其忠勤发帑金造龛瘗之往中常侍殁则献其赀　上念公清白无厚积悉捐?之无所问更命治坟茔享堂异数渥恩前无拟者公自嘉靖丁未抡入内庭于内书堂读书寻掌精微科历嘉隆至万历壬午　圣驾谒陵司礼举守掖庭数人皆不称　旨顾左右曰有颀而哲者为谁及以公名奏　上曰是也盖此时　上巳知公矣旋除本监典簿癸未升右监丞寻转左监丞甲申升太监赐蠎衣掌礼仪房事丁亥　命宫内教书　赐玉带巳丑典管　皇史宬提督新房庚寅命禁中乘骑辛卯差代藩还提督司礼监癸巳钦检　干清宫近侍司礼监秉笔赐禄米掌司钥库甲午　赐坐蠎加禄米后累加至六百石丙申掌司苑局戊戌　命提督东厂官校巳亥　命禁中坐杭辛丑命总督南海子上林苑乙己　命掌司礼监先是甲午乙未丙申岁　东宫于文华殿东厢讲读余以宫僚侍班每见公从行独不繇中阶侍立自讲读作字良久无懈容每讲毕公为解一二语浅而明转觉亲切一日余进启　东宫今日书殿下能诵否　东宫举敬事而信节用而爱人使民以时诵之余复进曰古人半部论语致太平此三言是当一部论语须熟记公复申其说颇有所感动公之通晓书指能助讲读开发如此类甚多而进止有常度不失尺寸虽礼法之儒不能过也乙未余既解侍班迁国子祭酒而公之弟进士曰万策者官博士人曰博士登第公戒曰吾在内尔惟学官可为故博士遵之而恂恂谨饬人无知者余又以征公家教尤善远嫌也及癸卯余来礼部妖书事起上命公会廷臣讯鞫公焚香吁天辄问礼于余其讯鞫亦辄问曰礼乐刑政公礼官也讯三日罪人既服实众犹未决余曰古片言折狱后乃会问二三人止耳今一狱而百十人治之即无私见不能尽同今会题稿在此莫若各书所见或情真或矜疑以俟　圣裁如何公深然余言首注情贞时有直指沈出一疏示公曰可用即回奏不则自上盖言事无可疑不决祸且及缙绅余扬言愿附名而公见沈疏即改容叹曰有人又称沈忠肝义胆是时人心汹汹祸且不测卒之罪人斯得而善类赖以保全然每事必先逊诸公曰某内臣何敢自张主亦可谓谨也巳矣其司东厂安静平恕　辇毂下便之　官府内外所调停颇多而慎密不泄小心畏谨尚名义饬礼法好行阴德事故能受知明主以宠遇终诸常侍敬惮之自都中以至四外绅弁士庶皆称之及其坐而化人皆曰陈公善人今成佛矣行道咨嗟掖庭诸人竦然兴起其为善之志然则公之死生岂徒乎哉公讳矩字万化安肃人兄弟四人公行三博士行四其荫锦衣卫指挥使曰居恭其为诸生曰居敬居谦博士子其荫锦衣卫百户曰居慎乃兄子锦衣卫指挥同知曰善太学生曰祚兄子之子也嗣公事者为常君与金吾君葬公而以神道碑文来谒余犹记公在日谒余文余辞之今公亡而余且去矣遂为撮其事状系之铭铭曰　奕奕四星帝座之旁沦精于公乃颀而长髫齓膺遴托身黄屋夙夜惟勤执事有恪貂珰云拥独受　简知禁庭居守曰维公宜蠎玉游加眷倚弥渥入典枢机出司耳目前车是惕外政靡干暬御肃如都辇以安衔命鞫妖罪人斯得而无蔓连为公阴德箴规时进讵徒媕婀官府内外调护功多人有问公熟视不答曰予内臣所司铃合盖公慎密宠至忧深集木临谷终始一心以及进止皆有常度何友何师亦繇天赋存不务殖亡无厚赀据梧遗蜕　帝为咨嗟朝野传公成佛不死安得有佛佛在腔子吕强称汉遵美名唐悠悠千载比媺齐芳香山崔嵬公藏其下勒此丰碑以告来者 

　　李文节集卷之二十四 

　　●李文节集卷之二十五 

　　晋江　九我李廷机着 

　　祭文 

　　◆祭文 

　　祭余同翁文 
　　祭朱镇翁文 
　　祭董龙山文 
　　祭董浔阳文 
　　祭钱继山文 
　　祭董震峰文 
　　乡同年会祭任少江文 
　　祭苏紫溪文 
　　祭潘春江文 
　　祭申老师文 
　　祭王荆翁文 
　　祭沈龙江文 
　　祭赵南渚文 
　　祭陈肃庵文 
　　祭黄仪老文 
　　祭何霁怀文 
　　奠□诚宇文 
　　祭李卓吾文 
　　祭何锺□文 

　　○祭余同翁文 

　　维师挺四明而诞精半千年而锺瑞对大廷而龙骧步词垣而虎视宫端蜚插羽之声成均作誉髦之气贰秩宗而和神副冢卿以弊吏金瓯乃启玉铉斯寄合丙魏以齐镳与房杜而联辔　一人倚其弼谐九垓仰其庥庇以其星辰之履若翔而风月之怀无累宜百病之不侵即期颐其奚啻胡然一朝疢傅于胃药不呈良方不効异溘随化而长徂曾乞身之未遂霖雨将霈而忽收舟楫方涉而中弃　九重为之轸伤百僚为之兴喟矧某门墙末植在三为义惊梁木之其摧怆容徽之永离顾墙仞而辛酸感水木以涕泗恨欲报其无从托哀诚于奠馈傥灵爽之不亡庶髣髴其来贲 

　　○祭朱镇翁文 

　　繄公自束发剖符令闻蔚起而展采剧曹振铎誉士作屏一方拥旄万里贰冢宰而统百官陟司空而率五雉总之出匣不留迎?皆靡骏竖鸿伐不可胜纪而谭其大者则嘉靖末年河流逸轨沽沛成巨浸之区　世皇殷俾又之委而公矢忠谒诚无以有巳折羣议于盈廷摅独虑以经始曾璧马之不沈而狂澜之巳徙业创一时利垂千祀故玄圭锡帝华衮标史神明胙成季之勋哲胤继武公之趾乃身退于功成而机息于畏垒方五老作朋三寿为拟忽承计于都门伤老成之萎矣望螺川其阻修寄单诚于逝水神之听之庶几格止 

　　○祭董龙山文 

　　岁庚辰之都门始定交于杵臼驩一见如平生洞肝鬲之皆剖继馆余于霅上日笔石乎追随惊具目之少可顾独余乎谬推时贰孥而偕之公为余而授粲费庖廪之相属经星霜之两换乃结驷乎燕路同释褐于春官及鹓行之簉羽喜屦接而簪攒公通籍之四稔赋皇华其至再当马卿之使蜀巳中道而病肺犹还朝而应　简授留省以南辕疏北来而予告方调摄乎家园余晨讯而夕侦求布筴于季主云庶几其勿药岂谓遽婴夫二竖余见公之气魄迥雄视乎万夫洵阔达多大节惭余为此拘拘余见公之趣尚处芬华而解脱与寒酸而游居龙如淡而食粝余见公之高义不乐积而乐施时与槥以殡死频出橐以食饥余见公之达观雅自知夫止足鉴无涯与有涯谢西益而东拓余求公于方今固一世之人豪既俾尔以单厚胡尔筭之不遐岂得全而全昌将造物之所忌即日中与月盈亦昃食其焉避余知公之旷达自能一夫彭殇独余中之耿耿讵今曩之能忘曩漆附而胶投今琴破而弦绝曩接席而驩娱今望帏而酸咽寄哀诚于一酌写故愫于此辞倘精灵之不没尚髣髴乎格思 

　　○祭董浔阳文 

　　维翁天目毓秀苕霅孕灵朐中武库天上文星秘馆紬书承明载笔周践清华雍容著作典试至三秉铨为贰邦礼寅清直庐劳勚金瓯且覆银鱼遽焚堂开绿野社结香山举不为豪好行其德赈匮有仓聚蒙有塾诒孙翼子接轸鸣珂三戟崔氏万石君家福既得全筭复逾耋阀阅绝伦缙绅畴埒维翁神王松柏同姿处剧弥闲笃老不衰方谓大年期颐可俟不虑不图溘其萎矣南极夕□大椿朝零天夺耆耈人失典刑某旧友长公曾叨宇下频侍履綦猥承镕冶年盟既缔世讲弥亲岁寒情昵交久意真卯秋浙还逆我平望桂棹兰尊临岐惆怅谁知此别遂成古今感今追昔能不痛心匏系一官蕙帷万里宿奠生刍寄哀兹诔翁虽殁矣神则在天焄蒿凄怆式鉴我虔 

　　○祭钱继山文 

　　呜呼继山兄何遽逝耶兄使事久竣驾部之改亦既有日兄何以迟迟其行迨氷将合而始至也闻其登陆距潞河十五里亦近耳何遂为风寒侵即侵可一汀巳也投之何药而遂不可救耶呜呼异哉呜呼痛哉盖余自　山陵归而唐宫允公始言兄卒也神为悸肝为摧矣以兄孝德笃挚庶几古人法不宜死以兄温其如玉涵蓄而沈静法不宜死以兄生繁膴之乡为贵公子而泊然如寒酸不华不满法不宜死以兄与人之周综事之详其精神绰然有余而药不离褁息不辍调法不宜死而溘然死也非命也乎兄子多而才其长者能读父书矣即幼者兄之弟能为兄卵翼之兄可无忧独以兄德器材具弘远为期乃棘寺之评未展骥足水衡之署始露豹班枢属方除崦嵫巳迫天生才之难而夺之易如此是可恨也矧余与兄同盟几三十载相与之谊骨肉不逾咫尺潞河疾不得一执其手殁不得一凭其棺伤哉其何能为情哉特驰炙絮致兄几筵生死交情兄其鉴只 

　　○祭董震峰文 

　　嗟嗟震峰兄去岁别余于都门既抵舍一移余书谓方键门下帷课儿孙甚善无恙也至今夏抄乃微有闻于人言余惊且疑之及是毘陵人至则言兄果以夏仲往矣嗟乎伤哉缅惟余与兄交自庚午迄今岁周二纪当兄延余于毘陵之馆余见兄春令其犹子而出之覆盆即一二藐诸孤并覆翼之天性甚笃挚也襟期落落耻局趣辕下驹独不能忍于人之求多者余尝以微言广之然寔未尝蕲上人也席前人之遗而奉常约乃其与人处有举倡焉有急赴焉即又好行其德也以兄之才足自致于青云之上少而负奇中年而掇科即发短而心尚长诸与兄游者后发而先至比比矣兄辄叹曰柰何此区区者而不余?嗟乎夫恶知其竟不之?也自余通籍兄三上春官三报罢余每叹兄数奇■〈忄尉〉兄勉兄为兄忧一第而巳讵忧其有他也忆昔巳丑兄谋试吏余且从臾之既而兄以病语余余不敢复言兄遂巳嗟乎繇今言之余于忠告犹有愧也今闻兄以疽亡或言其有郁结而纡轸其然耶其不然耶嗟乎谓天啬兄则生而贵厚名在贤书子既生孙孙又生子不可谓啬谓天厚兄则明月见遗骏骨终弃焦劳不少缺陷良多不可谓厚然则今之谢嚣遗累与化俱往安知不如庄生所谓南面王之乐也耶余独悲夫金石之交一旦相失鱼书鴈帛从兹永断它日过毘陵登兄之堂则人琴两亡无平原之游徒有舒君之感矣悲哉悲哉 

　　○乡同年会祭任少江文 

　　嗟嗟少江而止是耶自吾侪同举于庚午迄今二十四年久而弥亲狎而弥洽即二三兄弟同在阙下簪相摩屦相接胡谓今日遽无少江也吾侪每与少江同行而先者多同席而左者多盖少江之年尚茂也每见其丰采发扬色泽莹润抇之纚纚而出之便便盖少江之神甚王也其处谏垣伉慨引当否虽尊贵人无所讳避盖少江之气甚锐也自曩岁以抵触引疾去去二年而复其列朝有直□□无后言鴈序鱼贯可步武致穹阶盖少江之□甚蔚也胡谓少江遽止今日也且日不离垣躬不告瘁一疽传鬓旬朔未逾非有膏盲之婴风露之感也或谓双火一膏两斤独木其以是焚且椔耶将生非贵之所能存凫颈之短朝菌之秀故有所止耶巳矣巳矣所恨者有母在堂八十而老倚闾望断址屺伊谁终天之痛将不与生俱尽耶而所慰者藐然之孤蚤慧幼达如骥子落地气巳千里如鹄雏出卵翮必翀霄少江有子则亦可以不亡矣某□生死交情幽明长别二绝契阔今日一觞少江庶几髣髴而来格乎 

　　○祭苏紫溪文 

