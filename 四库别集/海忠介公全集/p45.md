<!-- { "loadSidebar": true } -->
　　一革冗员有是事然后是官设焉先年增设夫岂无谓也哉然前后之时事不同则前后之官员亦当酌处兴国县先虽五十七里近则户籍空悬民多迯惫半里一二三分里分为多先年设清军县丞一员管粮主簿一员又捕盗主簿一员典史一员无所事四十二年廵按陈　考察日卑职曾以捕盗事归典史裁革主簿申详今未示下查得四十一年刑科侯给事　奏请裁革四十二年礼科邓给事　奏裁革欵开一切人浮事者可兼可并非冲要而设驿逓非要害而设廵检者皆可裁革查得兴国无大清军事务主簿一人清军管粮兼之事未繁琐又儒学生员止七十余人教谕一员训导一员似亦冗矣其一员当裁革自贑吉二府论东界宁都东南界雩都西南界贑县西北太和西万安北卢陵东北永豊兴国恰居其中万一诸巢冦发奸细生焉各县盘诘之矣一廵司弓兵三十名廵检官小权轻所济何事况廵检百余年以来住县城不至寨所徒有廵检之名若不生事无一分之事弓兵虗受工食若不生事了无一分诘盗之劳夫有一官则有一官之费若一官不安其分则又有一官需索之扰一官之费分也理也于民不无所妨一官需索之扰时变然也通弊也于民则为大害昔人谓宽一分民受赐一分窃谓捕盗责之典史主簿一员当革清军并之管粮主簿县丞一员当革儒学当革训导一员衣锦廵检司廵检一员回龙廵检司廵检一员非要害均当裁革伏乞裁度

　　○拟丈田则例

　　丈田当行事欵 
　　归粮 
　　丈田不可行事欵 
　　严法 

　　丈田非欲人不为欺乎欲人不为欺而使势不得不出于受欺之人为之上人未之思立法不善非受委之人故自为欺之罪当只田地坐落里中佥人为之凡公正书筭弓手须家道殷实素信服于人之人公正人揔管丈事公正人尤急若里多有田地则佥二人一正一副二人非谓轮流管事二人共管一事自有宽舒不劳之处二人共当一事之罪又自有担当之羙其里有田地少人户则借之邻图邻图谓熟识田地与本图之人无异也弓手用三人绳丈蔑丈竹竿丈弓丈但每日查其步数免其有长短之差而巳各听其便筭手用今官教成者一里一人亦是田地里之人无则邻图再则城市一里一人庶专门而精
　　又有公正业主照之可万无失先计不敷则再教之如琼山一百四里须得一百四五十人过数乃可完丈而总于县中筭之弊端百出官府不能禁止瑞巳先知其必有今日也先期排年会踏一里界至两界之上佰邻里排年定之一挨地方次第用纸一张尽纸如改连赃罚之类通县如一以便日后可钉可阅不有参差粗画一田地山水人村梹榔园之形上书某一大埇某一小埇某一中埇某零碎梹榔园亦如此记田埇梹榔园形详于山水地今丈田所急在田廵道照崖陵等例梹榔入编均徭所急在梹榔也书总土名又书其埇的的别小土名土名人所常呼之名又书即名某某谓人亦间有呼之备书之何盖恐今以一名报他日官府查问人又以他名对或生遗漏之奸兼亦难为查考谓之粗谓无许多画手草草大臬取之人人可能而云虽粗草而大槩皆具其不挨次第先者画之于后后置之于先此亦粗草流水鱼鳞少有颠倒即当作弊之罪两界会同邻图里排讲定多钉深入地木椿一面书我界一面书邻图界
　　又业主亦先自丈已田用小片板为牌须写得册式上条款许多字下方不过四寸五寸业主名黄册户首之名也旁人田四至亦照此牌户首名写牌或油或他隔水之物涂之庶虽日久不溷其字牌以绳牢悬于小椿之上深插田中直至县官覆丈册报完日然后收起不插彼来而此不来事有耽阁来者今日来而明日又复来独受扰矣定界悬牌官示之以一定之日其日不至者治之悬牌而亦定之日谓业主或不及知四至户首之名亦或田之塍畔不明也公正丈田所可依于业主者土名四至而巳弓步田形上中下则能保业主今不欺官乎能保今无差谬乎公正人顾我公正之名而思其义不可潦草随业主脚根后反当罪也起丈定日起则一县同起如琼山一百四里正月初一日发弓则一百四里之人尽是正月初壹庶其报完虽田有多寡不同不至相去之远公正业主书筭弓手十排年各有司存弊则各当其罪然公正业主系是总管一切他人作弊公正业主罪不能免发弓跳坵跳段非流水鱼鳞是作弊矣

　　每日听其顺田次第或上而下或左而右田有湾斜象形难定费心详勘者每日多多少少各听其人力量之便每号或一坵或十余坵三则同听为之每号田里逓等公论公正人酌之定上中下则又最上者谓之上又最下者谓之下又上又即上上下又即下下必如此定使上中下则之中又有分别而五且不迭字而混也上中下乃一府一县之上中下非止即此一埇一里而定也丈至有梹榔地方公正等里排眼同查勘数株起税非谓有一万而一万逐株数也数之有法如一丈数有一百株绳至十丈即是一千由此推之则虽千万之多顷刻而数之完矣又须开具老树若干新树若干出地几尺者若干与后开荒田共一册同是一日封报每日天明即到田中起手晚则止八格眼叶数完者众花押封起次早送官一日一封一日一报底册公正等自封收如有查考之故任其自封自开每日打梆之后公正犹至犹不至者公正小纸帖开名同未满格眼几号几号未报之田送官以凭惩治里分出五十里之外别定之日不然县官起丈十日之后即到中路某里某里覆丈则前十日之远后十日又如四厢之近劳逸亦参相得也然不先有一定之期使人寻问县官所在则亦骚扰起丈定日日到必践其言万不得巳如琼山西黎一线牵入而长则定作三日四日县官覆丈之日别行加意无不可者一日一封不许私下开封所报之册县官亲任收取封锁之劳因一而可以致儆于百者正赖初时振肃声也覆丈不必待多报完报有册便可行覆丈初公正各于起弓之处钉椿埋石记识县官只寻号照悬牌不可令原丈人指引以致耽阁其日举丈之事覆丈亦县官亲任其劳不亲而差官代覆亲去而高坐田岸之上令人代至田中皆弊之所为生而害随之矣荒田别为一册恐其乱正册也亦具田形四至以待召耕防有指熟为荒也琼州地大抵地多而额数甚少地无虗粮万分之一亦有里逓人等肯为认纳只照黄册额数更是明凖茫茫无可下手不可丈有鱼鳞纸幅之图田形四至举目而见可日报之册原有千字文次第四至田形即是鱼鳞流水部题亦止说?册不曾说及幅纸之图无亦可丈田人底册须与报官之册形式如一庶可磨对事后给之纸张官银空言而已矣先给之为便报册用十张则给二十张报册用百张则给二百张底用亦给之纸盖底册即小流水鱼鳞每排年各一收贮之谓中说千文次第盖未丈之先一里领一字号如琼山东厢一领天字二图领地字丈田之日册之第一格眼上书天一第二格眼书天二第三格眼书天三余如之许其十余坵作一号亦可者随人之便官册亦有省减号数之便也
　　右丈田当行事欵

　　丈田完则造归粮之册矣初丈起每完一号筭手即筭一号积步苗粮书手一一誊之格眼册之上一里丈完之日又总记土名某埇田系是某里某人户田各上中下弓步苗粮若干别用白纸开誊附之格眼纸册之末一县总完之日如琼山县一百四里县官又总一百四里之数合之上中下各为一筭又合之黄册额数之总多有余步分别补之中下之田中下得有增步盖使之可与上等田敌也如周礼不易之地家自亩一易二百亩再易三百亩之谓必过相敌之外然后上田得与中下分有再余步数业主自报巳田一如公正开报之式此皆县官覆丈覆筭有明白者未合县额之先顾先定有苗粮之数何此公正业主等人人巳知合县额之后即此上加之而巳明出告示上中下各步若干缩筭若干苗若干缩步筭该若干粮若干缩苗筭该若干伸筭业主执之自筭巳田而明白无疑矣书筭人等虽欲再为先日飞洒之奸亦不可得如此而后为便不如此书筭人朝朝夕夕恐不免乘间为弊也瑞先廵抚应天之日　朝廷每有蠲免恩典则州县钱粮又改换仓口其年又通一会计会计属之何人属之平日惯为作弊之人也民间输数年年不同书筭为奸日深一日江浙亦然事与粮得过里百端飞诡无异窃以为　天子富有四海灾损几何免则直免之而巳弊何从生若得粮不过里亦如粮不过县之例飞诡绝矣黄册之年里书亦无骗钱门路先与相公户乡诸公议定后举疏未及上而归今若得请焉各业主分□各□□粮数日就各里输官如不可得则合□□而筭之输官照是旧日之例丈完粮册虽□□中□造丈田人为先之数县官一查核合总登之册纸之劳而已粮册之造殊非县官难事
　　右归粮

　　丈田之事不过如此而已矣有纲有纪本自简易先日人称今得均平之羙今谓极苦而怨何古人言执简而御繁大抵天下以简御繁繁者可明以繁御繁治乱丝而棼之之道也县有黄册苗粮之数在焉里逓业主何为乎日开日不合式今买田人契上只有苗米总数琼州田与上方经丈之田不同未丈之先必不能得坵坵着有粮数册有有名无名二样曰人不及知以此相磨对也不知册多官必不能自为磨对必付之人无名为弊实与有名无异纸旗不可过风雨易混乱一有悬牌足矣纸旗必不可用多差小官覆丈曰人多而精不知富户无一不是要出钱求减苗粮之人小官无一人不是要做生端讨钱之事里甲互丈已混乱又有别造鱼鳞图长每有一班人民间又有一班费用奔走之苦若造鱼鳞纸图亦非领旗在岸上并村中造者可能今议定诸琐琐尚有言之不尽者一切不行知有不易简则弊作害生而天下无不可丈之田矣
　　右丈田不可行事欵

　　丈田议之定矣先丈百端作弊其孔穴巳开人人知何者何者必县官不及知必县官力查不到之事百计千方今非严刑峻法胡然而天行之必不能有效昔之论治者曰直一诛赏之余而起耳董仲舒谓视亲戚贵属在诸侯远正最甚者忍而诛之如吾燔辽东高庙乃可夫不忍于作弊之人愿于吾民受作弊之害忍之乎一有宽纵怠忽十举而十无成后悔无及
　　右严法

