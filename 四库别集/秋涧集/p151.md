<!-- { "loadSidebar": true } -->
　　癸酉左司都事刘郁被谴既而辞退堂议以前进士杨恕代焉【恕字诚之金内相文献公子落人经义第成德君子也后为翰林侍制终易州尹】省府为发下中统元寳交钞榜省谕随路其文曰省府钦依印造到中统元寳交钞拟于随路宣抚司所辖诸路不限年月通行流转应据酒税醋盐铁等课程并不以是何诸科名差发内并行收受如有诸人赍元寳交钞从便却行赴库倒换白银物货即便依数支发并不得停滞毎两止纳工墨钞三分外别无尅减添搭钱数照依下项拟定元寳交钞体例行用如有阻壊钞法之人依条究治施行据此须议出给者
　　一诸路通行中统元寳衘下买卖金银丝绢段匹斛防一切诸物毎一贯同钞一两毎两贯同白银一两行用永为定例并无添减
　　壹拾文　贰拾文　叄拾文　伍拾文
　　壹伯文　贰伯文　叄伯文　伍伯文
　　壹贯文省贰贯文省【文省如七十足陌八十足陌若使同铜钱便省官司利益钞文故先作文省二字】
　　一各路元行旧钞并白帖子止勒元发官司库官人等依数收倒毋致亏损百姓须管日近收倒尽絶再不行使【仍于库司门首张挂省谕诸人各令通知】照勘随路秪应中间多渉冒滥议欲行批劵法曰此法止可约束委奏【阙】差疾足而已达官巨僚不能尽然遂止明定分例行下各道
　　时图写歴代君臣可法政要及自古太子贤孝等事秪备向前进说
　　十日壬子亲卫董文炳字彦明藁城人来自北庭知我军大捷中外称庆省府议所有合行事理劄付各路宣抚司榜谕者其文曰皇帝圣防里行中书省玛穆特为头官员钦惟皇帝即位之初下寛大之诏恤疲困之民除旧弊立新政条画非一期与民共享有生之乐省府恭承圣训方将抚治间大军调发供给军需转输粮饷逐急催办文繁事冗不无少有骚动照得续奉诏书节文军方弭而复兴民甫休而再扰钦惟圣虑已尝轸念及此盖遇一时之变者难拘定例图逺大之功者未免有劳人费物之举凡此等事皆非得已为天下除害也近奉圣防节文大鄂尔多人来也其余军人与民户毎亦多投拜了也即目无咱毎迎敌底人也省谕军民安业务农者钦奉如此钦惟皇帝仁民爱物之心自今以往复得尽行施设今照得已未行事理条列于后务要实行非止虚文而已合行榜示者
　　一军马之事粮草为大近为大军调遣方当征进之日未见回军之期省府扣算年销所用粮料秆草验诸路军均科除各处存留祗应外拨赴军储省仓分作三限送纳省府非不知民力困乏逺仓生受縁为军储必用之物若不乗此农隙时分送纳将来失悮军储不免再行动众搬运如此则今日之劳却无春夏之扰也至日不惟雨水泥泞民力转致生受又是妨夺农务失悮嵗计所费又甚于今日也近奉圣防已将喂马草料槽□等物尽行住罢省府恭承圣训恤民之意遽已科逺仓粮以三分为率初限一分转限至年终赴所指仓分外中末限一分至今年二月终尽数改拨各就附近河仓送纳上是带纳水运脚钱将来官为雇脚搬运再不动民扣算今年逺仓粮数比附上年各处赴军储逺仓税粮三分中争一分数少亦是减省民力即目年销粮料足用仰省谕农民作活
　　一钦奉圣防罢散喂马秆草等事省府照得已曽行下各路宣抚司将已纳到官草数除各路年销外尽数给还本户若有未纳者亦行停罢并将元准备夫役槽□等尽数教散归还去来窃恐所在官司因而作弊私下拘占人夫槽□仰宣抚司照依已行罢散据各还本主数目遍行省谕无得隠匿尅减务要实到于民
　　一为军马调度凡衣袄器仗马匹等物省府委官支价收买并搬运粮斛脚力骆駞车仗皆系官钱雇覔外据毛连夹袋止是借倩民力缝造并无賖借科着等事窃恐在下官吏等中间作弊指托军须为名一面掲借或有名为和买不支价钱虽支价钱却行尅减上下蒙蔽以致苦难深失朝廷优恤百姓之意若有如此作弊之人许令陈告以凭究治施行今后遇有合用物件依前支价和买
　　一为去嵗桑蚕田禾间有灾伤去处钦依诏书已令各路宣抚司验灾伤分数从实减免差拨外不被灾地面亦令量减分数如此存恤犹恐人苦难又以漏籍并老弱等户协济本处当差户计庶望民力少得休息外据宣课事亦令验委实偏重去处量行减免所有盐货听从民便买卖食用并无桩配给散之家此皆圣主仁政之所先也仰宣抚司照依已行事理施行
　　一钦奉诏书今后各处应有乆逺安屯并暂时经过军马合用粮食于官仓内验数支给却不得骚扰人民仰各处管军官管民官递互相照省府照得即目春首正及二麦滋荣桑稞生发布种五谷时分窃恐经过军马并屯住营寨人等牧放头匹食践田禾啮咬桑稞树木及强要酒食欺夺物件骚扰不安失悮农民嵗计阻碍通行客旅仰宣抚司行下各管官司钦依已奉诏书事理依上照管禁治若有不能断遣者开具縁由申来以凭究治施行
　　一钦奉诏书农桑衣食之本勤谨则可致有余慵惰则必至不足正赖有司嵗时劝课省府照得即目春首农作时分仰宣抚司令已委劝农官员钦依所奉诏书于所管地面内依上劝课勾当务要田畴开辟桑麻増盛毋得慢易仍于嵗终考校勤惰明行赏罚以劝将来
　　一钦奉诏书鳏寡孤独癈疾不能自存之人于官仓内支粮赈赡仰宣抚司令所在官司依上赈赡仍置孤老院存防住坐
　　一随路罪囚除犯重刑奏闻待报外其余罪囚仰宣抚司审问得实别无寃枉就便量罪断遣毋得留滞一体究得随处盗贼往往生发侵害良民盖是所在官司不曽严行禁治深为未便省府近为燕京多被盗去处明立罪赏严切夜禁督勒官兵捕盗人员将作恶贼人尽数拿获依条断罪仰各路宣抚司遍行所属州县若有失盗去处照依燕京体例添气力多设方略随时捕捉明立赏格严行惩诫如有捉获强盗之人除官赏外更于贼人家产内给付充赏若有同伴贼人并安泊之家及两隣知而不首者同罪失觉者量行治罪
　　一若有防手好闲不务家业赌博钱物开张酒肆之人仰所在官司常切禁断若有违犯者治罪施行一州县之治俱在官吏若得其人百姓安集差拨均平茍非其人定是差拨不均民被其害不有黜陟赏罚何由激劝惩诫据本路见任官吏如有赃汚事者国有常典其才能异众亷干可称者仰宣抚司开坐事迹保申来以慿闻奏超擢任用施行
　　丁巳元夕大风雪昼暝有众盗刼民家是晚官寮聚省出重赏捕贼明日获焉
　　二月癸巳朔五日丁酉行省官奉防北上后三日恽与偕行者周定夫已刻遇河南经略使史公于居庸南口相与迎谒道左公问玛相所在曰次西南土楼村公相见而去知车驾囘銮北兵已败遁去行者居者为熙然也前次北口店复有防山北寒沍可缓来遂还是日遇张国公于中店説见赍亡金实録赴省呈进省官时缮
　　写进读大定政要得此更为补益之
　　时钞法初行惟恐澁滞公私不便省官日与提举司官及采众议深为讲究利病所在其法大约随路设立钞库如发钞若干随降银货即同见银流转据倒到库银不以多寡即装垜各库作本使子母相权准平物估钞有多少银本常不亏欠至互易银钞及以昏换新除工墨出入正法外并无増减又中闗防间库司略无少所纳酒醋税盐引等课程大小一切差发一以元寳为则其出纳者虽昏烂并令收受七道宣抚司管限三日午前将彼中钞法有无底滞及物价低昻与钞相碍于民有损者画时规措有法以制之在都总库印到料钞不以多寡随支备随路库司闗用外一切经费虽缓急不许动支借贷其钱贯显应钞面将来以钱钞互为表里此张本也时周嵗包银六万余锭钞数人及五十余万堂议尝云若印至百万所获差息可尽免天下包差盖以平准贸易诸物一嵗民间毁废不赀皆为官息也又当时钞法有甚便数事艰得一也经费省二也银本常足不动三也伪造者少四也视钞重于金银五也日实不虚六也百货价平七也
　　二十一日己亥未刻淮海都督府申宋人围我海州堂议飞奏外命恽持省檄驰海青传催发经略史公令率河外诸军往援既启行随得报云宋人已退走遂止二十二日役来趣阖省北上越
　　三月壬戌五日丙寅未刻丞相玛公与同寮发自燕京是夕宿通北郭偕行者都事杨恕提控珠嘉谦详定官周止省掾王文蔚刘杰
　　六日丁夘午憇海店距京城廿里凡省部未絶事务于此悉行决遣是晚宿南口新店距海店七十里
　　戊辰夘刻入居庸闗世传始皇北筑时居庸徙于此故名两山巉絶中若鐡峡少陵云硖形藏堂隍壁色立积鐡者盖写真也控扼南北实为古今巨防午憇姚家店是夜宿北口军营月犯东井钺星或者云斧钺用兵之兆距南口姚店三十里而逺
　　己巳辰刻度八达岭于小雨间俯望燕城殆井底然出北口午憇棒棰店天容日气与山南絶异以暄凉较之争逾月矣午饭榆林驿其地大山北环举目已莽苍沙碛盖古妫州地也是夜宿懐来县南距非口五十三里县东南里许有酿泉井水作淡鹅黄色其曰玉液即此出也官为置务嵗供御醪焉
　　庚午泊统墓店询其名土人云店北旧有统军墓故称是夜宿雷氏驿亭地形转髙西望鸡鸣山南眺桑干上流自奉圣东诸山下注白波汹涌若驱山而东鸡鸣山者昔唐太宗东征至其下闻鸡鸣故名东南距懐来七十里之逺
　　辛未午刻入宣徳州申刻使者也鲜乃至传旨趣令诸官速赴行殿是夜宿考工官刘氏第
　　十一日壬申候玛相为一日留盖有所需也距雷氏驿九十里
　　癸酉行六十里值雪宿青麓
　　十三日甲戌至定邉城憩焉盖金所筑故城也是夜宿黒崖子距青麓九十里
　　十四日乙亥抵场峪盖金初南北互市之所也是夜露宿双城北十里小河之东南距黒崖西北一百有五里
　　十五日丙子停午至察罕诺尔时行宫在申刻大风作云自西北突起少顷四合雪花掌如平地尺许乱滦河而北次东北土塿下羣山纠纷川形平易因其势而广狭焉泉流萦纡掲衣可涉地气甚温大寒扫雪寝以单韦煦如也沙草氄茂极利畜牧按地志滦野盖金人驻夏金莲凉陉一带辽人云王国崖者是也上命平章王文统草荅髙丽手诏其辞有诵经供佛为国祈福良可嘉之语选集赛丹某官借职伯衞将军以髙逸民借职礼都员外郎为副使其国将发髙丽世子来觐止焉初髙丽国相有以书致寒暄于省府者欲以书为荅且以方略撼之俾见我大国文加武畅之盛恽曰不可境外之交非人臣所宜此范文正书谕元昊遂得罪于裕陵也可不戒哉乃止
　　十六日丁丑上遣参知政事张易亷右辖亷名希宪字人甫澣海人天资沈毅临大事不可夺其亷正有大臣风节传防慰谕行省官时御道不启拜觐者皆俟故留八日而发距双城七十里
　　二十三日甲申次鞍子山南距滦河四十里
　　二十四日乙酉次桓州故城西南四十里有李陵故防道陵勅建祠宇故址尚在未刻朔风发雨霰交作传令方春牧马不胜寒克瘦弱者悉用氊毳撘覆其背否者以法从事
