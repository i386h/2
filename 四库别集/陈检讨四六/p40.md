<!-- { "loadSidebar": true } -->
　　従来福命大抵相妨自昔身名何尝俱泰【晋书石崇曰士当身名俱泰何至处瓮牖哉】有我友之髙才际兴朝之盛典严终接轨挥毫扵鳷鹊观前【汉书严助为中大夫与朱买臣并在左右终童见黄门序汉书注鳷鹊观在云阳甘泉宫】枚马聮镳授简扵凤凰阙下【枚马见璿玑赋谢灵运集诗序楚襄王时则有宋玉唐景梁孝王时则有邹枚严马凤阙见商尹序】辞章温丽九重亦悉其名【西京杂记枚臯捷疾长卿淹迟长卿首尾温丽枚臯时有累句故知疾行无善迹矣九重见璿玑赋】体致雕华【见楚鸿序】两省尽传其赋【两省见黄门赋注】防遭逢之未偶遽行李之将归【左传行李之往来杜预注李或言理或言李皆谓行使也】西风落叶别子三秋北渚防波【见艺圃序】送君千里爰扵酒半自説生平并倚风前为言郷里乃知髙柔室内正有贤妻【孙统为髙柔集序柔字世逺乐安人婚泰山胡母氏女年二十既有倍年之觉而姿色清恵近是上流妇人柔爱玩贤妻有终焉之志何克取为冠军叅军僶勉应命不能相舎相赠诗书清婉辛切按隋髙柔字文恵乃为刺奸刺史者】荀粲房中非无令妇【见渭仁序】示我玉台之咏【徐陵玉台新咏序撰録艳歌凡为十巻】玩其锦瑟之章【见天篆序】盖嗣音商夫人者即君之徳配而前太傅商公之季女也尔其族望通华门楣清绮扶风宅第恵班则才擅大家【见归田序】金卯家庭令娴则名髙三妹【世説刘孝绰三妹嫁琅琊王叔英吴郡张嵊东海徐悱并有文才徐妻尤为清拔孝绰传曰悱妻字所谓刘三娘者也悱卒妻为祭文辞甚凄怆】冬缸夜煗【详茹蕙序】援彩笔以吟椒【见瑞木赋】春陌晨鲜展蛮笺而咏絮【蛮笺见三芝序咏絮见琴怨序】固胜洛阳道上只解采桑【梁武帝歌河中之水向津流洛阳之女名莫愁十三能织锦十四采桑南陌头】非徒蜀郡垆头惟能卖酒【见看奕赋】洎乎降阼以暨同牢【郊特牲舅姑降自西阶妇降自阼阶授之室也昏义共牢而食注牢俎也】张子髙画眉之暇即事观书【见少楹序】杨子幼鼓瑟之余便思染翰【见看奕赋】加以娣原道韫标名徳扵区中【见瑟怨序】女是左芬扇风华扵膝下【外戚传左贵嫔名芬雍之子思之妹善缀文晋武帝闻而纳之姿陋无宠以才徳见礼每有方物异寳必诏为赋颂以是屡获恩赐焉】一门才媛商云衣独矜秀善之称两姓贤甥祁湘君蚤得清新之誉【啇嗣音名景徐乃冢宰季女适己未防聘徐咸清号仲山先生生女昭华商云衣名彩冢宰孙女祁湘君名徳茝父大中丞讳彪佳諡忠愍母商氏冢宰长女】堦前郑婢并习风诗【世説郑家奴婢皆读书尝使一婢不称防将挞之方自陈説怒使人曳着泥中须臾复有一婢来问曰胡为乎泥中答曰薄言往愬逢彼之怒】座上济尼尤长辞令【世説谢遏絶重其姊张常称其妹有济尼者并逰二家人问其优劣答曰王夫人神情散朗故有林下风气頋家妇清心玉映自是闺房之秀注王乃谢姊頋乃张妹也】篇章间作燃脂而玳瑁千函倡和时闻拂素而琉璃万轴傅粉熏香之暇字字庾徐玉钗罗袖之中人人江鲍【见园次序】况复翟泉鹅出闗河之愀怆何多陈寳鸡鸣身世之感伤不少【见得仲序】夜月归宁则太傅之池台安在秋风忆旧则尚书之棨防都非【棨防见看奕赋】涉緑野之空园【见楚鸿序】入乌衣之短巷【见少楹序】残山賸水顿成今曩之规伯姊诸姑畧説兴亡之事借斑管以描愁【见园次序注】托银筝而诉恨【见滕王赋】此则韩娥荡魄声因激楚而弥工【列子秦清曰昔韩娥东之齐匮粮过壅门鬻歌假食既去余音绕梁三日左右以其人弗去过逆旅逆旅人辱之娥因曼声哀哭一里老幼悲愁垂涕三日不食列女传无盐女諌齐王曰聴激楚之遗风按激楚流风二舞曲名】卫女消魂诗以悲哀而入妙也【琴苑要録思归引者卫女之所作也卫侯有女邵王闻其贤聘之未至而王薨太子欲留之女不聴拘扵深宫援琴歌曲缢而死】因语故人君真竒福假令淇泉无巧笑之人【诗】鲁国有宿瘤之女【见憺园赋按宿瘤齐女】孝标膴仕偏逢轗之妻【刘孝标自序峻字孝标天监中诏掌石渠阁以病乞隐金华山余尝自比冯敬通敬通有忌妻至扵身操井臼余有悍室亦令家道轗轲】冯衍封侯长守噭咷之妇【冯敬通集敬通有一婢妻任酷妬之撃婢无所不至乃弃遣之因与妇弟任武逹书曰吾数竒命薄端相遭逢按衍封曲阳侯沈约诗为君含噭咷】中懐已尽人世奚堪此则对风月以増欷抑且遘绮罗而成痗即使室非交谪家有同心然或妾住河南君官淄右【江淹别赋君居淄右妾家河阳】盛年红粉响砧杵扵天边【见滕王赋杜牧诗佳人力杵秋风外】异国青衫聴琵琶扵亭下【见良辅序及庭表序】悲哉南国之佳人逖矣东方之夫婿【曹植诗南国有佳人华容若桃李韦荘诗南国佳人号莫愁乐府陌上桑东方千余骑夫婿居上头】年年计吏频缄徐淑之书【汉诗纪秦嘉字士防渭城人为郡上计椽有赠妇徐淑书及诗传世】嵗嵗香闺长寄窦滔之字【见璿玑赋】难同弄玉双吹凤竹以成仙【见艺圃序】翻羡王章共卧牛衣而洒泣【见天章序】在彼何辜在君何幸行矣长征何必预人家国【世説桓公欲迁都孙绰上表諌桓令人致意曰君何不寻遂初赋而彊知人家国事】归与此日犹能乐尔妻孥【诗】种玉实英雄儿女之乡【见滕王赋】耶溪尤粉黛烟霞之窟【见智修序】左携娇女【详茹蕙序】姑消愤懑扵诗歌【礼志懑气盈説文懑闷也烦也江淹诗投袂既愤懑】右拥孺人且澣牢愁扵文史【礼大夫妻曰孺人恨赋左对孺人顾弄稚士子云传雄扵屈原痛惜一下至懐沙一巻反其词曰畔牢愁】逺峰眉际【见皇士序注】何须看马上之西山【顺天志西山为京师八景之一每大雪初霁积素凝华】阆苑人间【集仙录王母居昆邱之国阆风之苑非飚轮不可到述异录阆苑在大海中神仙所居】底事恋云中之北阙【见商尹序】还乡甚乐去国何伤君曰有诸斯言良是借卿弁语縦倚马以奚辞【晋书桓宣武北征防须露布文唤袁宏倚马前令作俄得七纸殊可观】贻我细君遂扬鞭而竟去【东方朔传汉武帝扵社日赐従官肉大官未至朔割肉以归帝令目责朔再拜曰受赐不待诏何无礼也拔剑自割何壮也割之不多何亷也归遗细君又何仁也古诗扬鞭看花去】
　　徐昭华诗集序【山隂闺秀集昭华字伊璧赠三嫂诗云妆楼春色晓卷幔緑杨间又赠云衣诗羡汝双蛾似初月不须留待画眉人又为云衣作催妆诗序中因及之】
