<!-- { "loadSidebar": true } -->
　　兴宗字兴宗，廓少子。元嘉中为彭城王义康司徒参军、太子舍人南平王铄冠军参军、武昌太守，又为太子洗马、义阳王友、中书侍郎。元凶弑立，出为司空何尚之长史，迁太子中庶子。孝武即位，复为中书侍郎，迁临海太守，征为黄门郎太子中庶子，转游击将军，迁尚书吏部郎，转司徒左长史，复为中庶子，领前军将军，迁侍中。寻左迁司空沈庆之长史，行兖州事。还为廷尉卿，出为东阳太守，迁安陆王子绥後军长史江夏内史，行郢州事。征还为左民尚书，转掌吏部。前废帝时，以忤江夏王义恭除新昌太守，停行，重除吏部尚书。明帝即位，加游击将军，未拜，迁尚书右仆射，寻领卫尉。又领兖州大中正，封乐安县伯。出为安西将军郢州刺史，迁镇东将军会稽太守。後废帝即位，征为征西将军荆州刺史。还都，改中书监，左光禄大夫，开府仪同三司，不拜，寻卒。
　　◇申坦子令孙罪议
　　若坦昔为戎首，身今尚存，累经肆眚，犹应蒙宥。令孙天属，理相为隐。况人亡事远，追相诬讦，断以礼律，义不合关，若士先审知逆谋，当时即应闻启，苞藏积年，发因私怨，况称风声路传，实无定主，而干黩欺罔，罪合极法。（《宋书·蔡兴宗传》，兴宗为廷尉，有解士先者，告申坦昔与丞相义宣同谋，时坦已死，子令孙时作山阳郡，自系廷尉，兴宗议。）
　　◇馈米郭原平及朱百年妻教
　　秋年之贶，著自国书，饩贫之典，有闻甲令。况高柴穷老，莱妇屯暮者哉！永兴郭原平，世禀孝德，洞业储灵，深仁绝操，追风旷古，栖贞处约，华、方严。山阴朱百年，道终物表，妻孔，耋齿孀居，窭迫残日，钦风抚事，嗟慨满怀，可以帐下米各饷百斛。（《宋书·郭世道传》。）
　　◎徐豁
　　豁字万同，东莞姑幕人，晋太子左卫率邈子。隆安末为太学博士，以忤桓玄免官，玄败，起为秘书郎、尚书仓部郎、右军何无忌功曹，仍为镇南参军、祠部，永世令、建武司马，中军参军、尚书左丞。宋受禅，为徐羡之镇军司马、尚书左丞、山令。元嘉初为始兴太守，五年，进使持节、都督广交二州诸军事、宁远将军、平越中郎将、广州刺史，未拜，卒。
　　◇表陈损益三事
　　其一曰：郡大田，武吏年满十六，便课米六十斛。（《通典》四作「十」，「十六斛」，疑此误。）十五以下至十三，皆课米三十斛。（《通典》作「十三斛」。）一户内随丁多少，悉皆输米。且十三岁儿未堪田作，或是单迥，无相兼通，年及应输，便自逃逸，既遏接蛮、俚，去就益易。或乃断截支体，产子不养，户口岁灭，实此之由。谓宜更量课限，使得存立。今若减其米课，虽有交损，考之将来理，有深益。
　　其二曰：郡领银民三百馀户，凿坑采砂，皆二三丈，功役既苦，不顾崩压，一岁之中，每有死者。官司检切，犹致逋违，老少相随，永绝农业，千有馀口，皆资他食，岂惟一夫不耕，或受其饥而已。所以岁有不稔，便致甚困。寻台邸用米，不异於银，谓宜准银课米，即事为便。
　　其三曰：中宿县俚民课银，一子丁输南称半两。寻此县自不出银，又俚民皆巢居鸟语，不闲货易之宜，每至买银，为损已甚。又称两受入，易生奸巧，山俚愚怯，不辨自申，官所课甚轻，民以所输为剧。今若听计丁课米，公私兼利。（《宋书·徐豁传》，元嘉初为始兴太守，三年，遣大使巡行四方，并使郡县各言损益，豁因此表陈三事。）
　　◎孔琳之
　　琳之字彦林，会稽山阴人，晋光禄大夫安国从孙。元兴中辟本国常侍，迁楚台员外散骑侍郎。义熙初除司徒左西掾，寻为司马休之会稽内史府长史，历太尉主簿、尚书左丞、扬州治中从事史，迁尚书吏部郎。又为武帝平西长史大司马琅邪王从事中郎。又除武帝平北征西长史，迁侍中。宋台建，除宋国侍中，出为吴国太守。公事免。永嘉二年为御史中丞，领本州大中正，迁祠部尚书。景平元年卒，追赠太常，有集十卷。
　　◇建言便宜
　　夫玺印者，所以辩章官爵，立契符信。官莫大於皇帝，爵莫尊於公侯。而传国之玺，历代迭用，袭封之印，奕世相传，贵在仍旧，无取改作。今世唯尉一职，独用一印，至於内外群官，每迁悉改，讨寻其义，私所未达。若谓官各异姓，与传袭不同，则未若异代之为殊也。若论其名器，虽有公卿之贵，未若帝王之重。若以或有诛夷之臣，忌其凶秽，则汉用秦玺，延祚四百，未闻以子婴身戮国亡，而弃之不佩。帝王公侯之尊，不疑於传玺，人臣众僚之卑，何嫌於即印。载籍未闻其说，推例自乖其准。而终年刻铸，丧功消实，金银铜炭之费，不可称言，非所以因循旧贯易简之道。愚谓众官即用一印，无烦改作。若有新置官，又官多印少，文或零失，然後乃铸，则仰裨天府，非唯小益。
　　凶门柏装，不出礼典，起自末代，积习生常，遂成旧俗。爰自天子，达于庶人，诚行之有由，卒革必骇。然苟无关於情，而有愆礼度，存之未有所明，去之未有所失，固当式遵先典，革後谬，况复兼以游费，实为民患者乎。凡人士丧仪，多出闾里，每有此须，动十数万，损民财力，而义无所取。至於寒庶，则人思自竭，虽复室如悬磬，莫不倾产殚财，所谓葬之以礼，其若此乎。谓宜谨遵先典，一罢凶门之式，表以素扇，足以示凶。
　　昔事故饥荒，米谷绵绢皆贵，其後米价登复，而绢于今一倍。绵绢既贵，蚕业者滋，虽勤厉兼倍，而贵犹不息。愚谓致此，良有其由。昔事故之前，军器正用铠而已，至於袍、袄衤两裆，必俟战阵。实在库藏，永无损毁。今仪从直卫及邀罗使命，或有防卫送迎，悉用袍袄之属，非唯一府，众军皆然。绵帛易败，势不支久。又昼以御寒，夜以寝卧，曾未周年，便自败裂。每丝绵新登，易折租以市，又诸府竞收，动有千万，积贵不已，实由於斯，私服为之艰匮，官库为之空尽。愚谓若侍卫所须，固不可废，其馀则依旧用铠。小小使命送迎之属，止宜给仗，不烦铠、袄。用之既简，则其价自降。
　　夫不耻恶食，唯君子能之。肴馔尚奢，为日久矣。今虽改张是弘，而此风未革。所甘不过一味，而陈必方丈，适口之外，皆为悦目之费，富者以之示夸，贫者为之殚产，众所同鄙，而莫能独异。愚谓宜粗为其品，使奢俭有中，若有不改，加以贬黜，则德俭之化，不日而流。（《宋书·孔琳之传》，义熙初，众官献便宜，琳之於众议之外，别建言。）
　　◇奏劾徐羡之
　　臣闻事上以奉宪为恭，临下以威严为整。然後朝典为明，莅众必肃。斯道或替，则宪纲其颓。臣以今月七日，预皇太子正会。会毕车去，并猥臣停门待阙。有何人乘马，当臣车前，收捕驱遣命去。何人骂詈收捕，谘审欲录。每有公事，臣常虑有纷纭，语勿令问，而何人独骂不止，臣乃使录。何人不肯下马，连叫大唤，有两威仪走来，击臣收捕。尚书令省事倪宗又牵威仪手力，击臣下人。宗云：「中丞何得行凶，敢录令公人。凡是中丞收捕，威仪悉皆缚取。」臣敕下人一不得斗，凶势张，有顷乃散。又有群人就臣车侧，录收捕樊马子，互行筑马子顿伏，不能还台。臣自录非，本无对校，而宗敢乘势凶恣，篡夺罪身。尚书令臣羡之，与臣列车，纷纭若此，或云羡之不禁，或云羡之禁而不止。纵而不禁，既乖国宪。禁而不止，又不经通。陵犯监司，凶声彰赫，容纵宗等，曾无纠问，亏损国威，无大臣之体，不有准绳，风裁何寄？羡之内居朝右，外司辇毂，位任隆重，百辟所瞻。而不能弘惜朝章，肃是风轨。致使宇下纵肆，凌暴宪司，凶赫之声，起自京邑，所谓己有短垣，而自逾之。又宗为篡夺之主，纵不纠问，二三亏违，宜有裁贬。请免羡之所居官，以公还第。宗等篡夺之愆，已属掌故御史，随事检处。（《宋书·孔琳之传》。）
　　◇废钱用谷帛议
　　《洪范》八政，以货次食，岂不以交易之所资，为用之至要者乎。若使不以交易，百姓用力於为钱，则是妨其为生之业，禁之可也。今农自务谷，工自务器，四民各肄其业，何尝致勤於钱。故圣王制无用之货，以通有用之财，既无毁败之费，又省运致之苦，此钱所以嗣功龟贝，历代不废者也。谷帛为宝，本充衣食，今分之为货，则致损甚多。又劳毁於商贩之手，耗弃於割截之用，此之为弊，著于自曩。（《通典》作「著于目前」。）故锺繇曰：「巧伪之民，竞蕴湿谷以要利，制薄绢以充资。」魏世制以严刑，弗能禁也。是以司马芝以为用钱非徒丰国，亦所以省刑。钱之不用，由於兵乱积久，自至於废，有由而然，汉末是也。今既用而废之，则百姓顿亡其财。今括囊（《通典》作「今计度」。）天下之谷，以周天下之食，或仓庾充衍，或粮靡斗储，以相资通，则贫者仰富，致之之遗，实假於钱。一朝断之，便为弃物，是有钱无粮之民，皆坐而饥困，此断钱之立弊也。且据今用钱之处，不以为贫，用谷之处，不以为富。又民习来久，革之怨惑。语曰：「利不百，不易业」。况又钱便於谷邪？魏明帝时，钱废谷用，三十年矣。以不便於民，乃举朝大议。精才达治之士，莫不以为宜复用钱，民无异情，朝无异论。彼尚舍谷帛而用钱，足以明谷帛之弊，著於已试也。世或谓魏氏不用钱久，积藏巨万，故欲行之，利公富国。斯殆不然。昔晋文後舅犯之谋，而先成季之信，以为虽有一时之勋，不如万世之益。于时名贤在列，君子盈朝，大谋天下之利害，将定经国之要术。若谷实便钱，义不昧当时之近利，而废永用之通业，断可知矣。斯实由困而思革，改而更张耳。近孝武之末，天下无事，时和年丰，百姓乐业，便自谷帛殷阜，几乎家给人足，验之事实，钱又不妨民也。顷兵革屡兴，荒馑荐及，饥寒未振，实此之由。公既援而拯之，大革视听，弘敦本之教，明广农之科，敬授民时，各顺其业，游荡知反，务末自休，固巳南亩竞力，野无遗壤矣。於此巳往，将升平必至，何衣食之足恤。愚谓救弊之术，无取於废钱。（《晋书·食货志》，《宋书·孔琳之传》，《南史》二十七，《通典》八。）
　　◇复肉刑议
