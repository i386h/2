<!-- { "loadSidebar": true } -->
　　夫以圣上好生之德见于明诏者一一可考，然自元统二年至至正九年十有六年之间，不知各处辨明疎放者几人，结案待报者几起，司刑者独可置之不考其故乎！是以徒见囚徒日益以众，文移日益以繁，有伤圣明仁厚之至化，以致雨旸连年之失时，当国者可不为之深思长虑乎！
　　宜从都省闻奏，精选通晓刑名官员，先将各省见系罪囚多处一一审录。比及立春，使罪状明白者各正其罪，情犯疑似者悉与辨明。庶几国家刑罚见于施行，民庶知所畏惧而不敢犯，寃抑淹延亦得宽释而无怨恨矣。务施圣上恤刑之实惠，勿为有司一切虚文，不胜幸甚。易曰「君子明慎用刑而不留狱」，又曰「圣人感人心而天下和平」，此之谓也。本省除将轻囚行下各处依例断决，重囚催督追会完备听候，死损者行移究治外，[乞差官录囚，以昭慎重。] 【 [乞差官录囚以昭慎重]　元刊本及其它各本均缺，据徐刻本补。】 

　　●滋溪文稿卷第二十八 

　　题跋一 

　　○题跋一 

　　题鲁斋先生遗书后 
　　书续夷坚志后 
　　题丞相东平忠献王传 
　　题访山亭会饮唱和诗 
　　题中山周氏施粟诗后 
　　书姚君墓志铭后 
　　跋胡编修上京纪行诗后 
　　题王彦礼赴盐场司丞诗后 
　　题诸公赠范伟可访寻祖墓诗后 
　　书林彦栗文稿后 
　　书袁德平文稿后 
　　题松厅章疏后 
　　题刘尹瑞芝诗后 
　　题黄应奉上京纪行诗后 
　　题商氏家藏诸公尺牍歌诗后 
　　题忠勤楼燕飨诗 
　　题马氏家藏宋名公尺牍后 
　　恭跋御书奎章阁记碑本 
　　恭书贾忠隐王褒赠制 
　　书两淮盐运使傅公去思诗后 
　　题诸公赠御史宝时中诗后 
　　题佥宪张侯异政记 
　　跋金溪葛孝女赞 
　　题鲜于伯机诗帖 
　　题温氏五世同居诗后 

　　△题鲁斋先生遗书后 

　　呜呼，言语文字果君子之所尚乎？沉沦于言语文字者常背驰于圣贤之道。言语文字果君子之所绝乎？舍弃夫言语文字者又何以求圣贤之心。自洙、泗、伊、洛之教行，盖未有绝此而不习以从事于空无所援 【 「援」原作「获」，据元刊本改。】 者。而世不察，皆曰：「言语文字，末也，此不足治也。」曾不知千载而下，去圣益远，舍此吾何从而求哉！乃曰：「吾惟躬行云尔。」呜呼，吾未闻学之不博而有以为致思之地者，吾未闻言之不文而可以传精微于久远者。鲁斋先生非笃学力行君子欤，平生盖未尝为言语文字者。今先生远矣，学者不可得而见矣，幸有遗书六卷者在，犹得见其彷佛焉。不然，百世之下，先生之学何自而见也耶。

　　△书续夷坚志后 

　　右遗山元公续夷坚志四卷，述金季灾异事也。昔者圣人语常而不语怪，春秋二百四十年间，所书何灾异之众多欤。将天出此以警时君，而圣人笔之以戒后世欤？宜其深切着明之若是也。盖天人之间，一理而已。故人事作于下，则天变应于上，有不期然而然者。夫春秋之时，去先王之世未远也，法度未至大坏也，人才犹众多也，然其变故已如此。矧后世衰乱之极者乎！余观三代而下，其衰乱未有若晋之甚者也，故灾异亦未有若晋之多者也，而宋、金之季实有以似之。其在南方，番阳洪公为之志；其在北方，遗山元公续其书。凡天裂、地震、日食、山崩、星雷、风雨之变，昆虫、草木之妖，盖有不可胜言者矣。他时志五行者尚有稽焉，未可以稗官小说目之也。传曰：「国家将兴，必有祯祥。国家将亡，必有妖孽。」读是书者，其亦知所警惧矣夫。

　　△题丞相东平忠献王传 

　　至治二年冬，天子励精图治，独任丞相，期复中统、至元之盛。丞相亦感激尽力，锐然勇为，思称天子责任之意。君臣同心，亲信无间，真千载一时也。当是时，朝廷肃清，刑赏攸当，忠直获伸，奸邪敛避。天下之人，莫不延颈企踵，想望太平，而小人怨恨，思害之矣。明年，驾幸上都。是夏，上尝夜寐弗宁，命作佛事。丞相奏曰：「民惟国本，财出于民，用之无度，则取之无节，民不胜其困矣。古人有言：『财聚则民散，财散则民聚。』惟陛下留念。」上瞿然曰：「朕所经营，舍寿安山寺，余皆完其故耳。民亦吾怨耶！尔后勿兴建也。」西方僧言：「国家当有灾异，宜大修佛事，释囚徒。」丞相叱曰：「尔欲图金币耶！」因上言：「臣少无能，蒙陛下拔擢，待罪宰相。方欲除恶进善，致治隆平，诸人共沮挠之，臣度不能有所为矣。」上曰：「卿有事第言之，他人言朕弗从也。」天爵昔闻其事，心窃识之。因见国子司业孛朮鲁公述丞相传，感而志其末。呜呼，以先帝之刚明英断，丞相之公平廉直，使天假之以年，精练悠久，廓包荒之量，明事理之几，则其规举施设，将大有可观者，虽然，自古忠臣义士欲除奸邪，卒为小人所构害者，盖有之矣。宁非天耶！宁非天耶！

　　△题访山亭会饮唱和诗 

　　卿先生甄退翁读书而不求官，集园亭于负郭之野，为岁时游息之所。大德中，故翰林学士王公、宣慰使周公皆休致里居，日偕修斋马君、西泉郭君徜徉于退翁园亭间，饮酒赋诗，悠然娱乐。此其当时唱和诗也。昔人有言：「家无宗老则闺门乱，乡无耆旧则风俗薄，朝无老臣则社稷经。」呜呼，比年诸老先生相继沦没，前辈风流日远，因退翁之孙克敏出示此卷，良用怅然。

　　△题中山周氏施粟诗后 

　　余尝经过定武，爱其俗朴而民敦，右族多而趋末者少，故凡郡中名卿硕士，喜与之游。而周君者独以赀雄，能于凶年出粟活其乡邻之贫者，余益信其民俗之多美也。夫周君初非有求于世也，第心有弗忍焉尔。呜呼，世之任斯民之责者，独能无感于衷乎！然则周君之事，固可流闻而取信也夫。

　　△书姚君墓志铭后 

　　至顺三年春，敕省、台遣官录囚郡国。天爵备员南台，分行岳、汉、常、澧、辰、沅诸郡。囚在狱者无虑数百人，或无罪被桎梏，或有罪以赇免，既皆随事正之。甚矣，民之可矜而刑辟不可不慎也。盖用心无欺则可以察人之情伪，守法不挠则可以寄人之死生，自昔君子之治狱，如斯而已。故罚及而人不寃，法设而民不犯。因读姚君铭章，重有感焉。彼十九人者，非姚君则亦徒死狱中。盖当是时，江南归附未久，国家胜残去杀之教犹未洽也。今江南平定几六十年，岭海之间虽险且远，宁无用心平恕若姚君者乎！夫姚君政绩非一，而铭章独书治狱之事者，亦欲为吏者有所观省也。

　　△跋胡编修上京纪行诗后 

　　尝闻故老云：宋在江南时，公卿大夫多吴、越之士，起居服食，率骄逸华靡。北视淮甸，已为极边。及当使远方，则有憔悴可怜之色。呜呼，士气不振如此，欲其国之兴也难矣哉。今国家混一海宇，定都于燕，而上京在北又数百里，銮舆岁往清暑，百司皆分曹从行。朝士以得侍清燕，乐于扈从，殊无依依离别之情也。余友胡君古愚生长东南，蔚有文采，身形瘦削，若不胜衣。及官词林，适有上京之役，雍容间暇，作为歌诗。所以美混一之治功，宣承平之盛德，余于是知国家作兴士气之为大也。后之览其诗者，与太史公疑留侯为魁梧奇伟者何以异。

　　△题王彦礼赴盐场司丞诗后 

　　周官塩人掌盐之政令，以共祭祀、宾客及王之膳羞而已，未闻富国以厉民也。后世财用无节，郡国始有盐铁酒榷均输之制，而计臣裒刻之利兴，民始萧然重困矣。大德中，予初来京师时，盐米甚贱，国用富饶。其后盐日益贵，法制愈密，而国用亦未闻大裕也。议者可不思其故耶！彦礼以儒者筦盐筴，于其行也，故推其本而畧言之。汉元始间，策贤良文学以民所疾苦，皆对曰：「愿罢盐铁酒榷均输，官无与天下争利。示以节俭，然后教化可兴，风俗可移也。」呜呼，安得如斯人者而与之共议哉！

　　△题诸公赠范伟可访寻祖墓诗后 

　　宋在东都时，公卿大臣多葬钧、许、汴、郑间，岂以子孙仕于朝者岁时便于展省欤。及迁国江左，南北隔绝，向之丘墓荡为樵牧区矣。子孙虽有存者，逃难解散，亦莫知所之。范蜀公之墓在今许州襄城县房村保，九世孙伟可独能访知其处而拜谒之。然则君子之泽，讵可以世计耶。蜀公当嘉佑间，擢知谏院，时仁庙春秋已高，未有继嗣，中外危之。蜀公奋不顾身，直言切谏，章十余上，卒赖其言以定宗社大计，兹其所以为有后欤。伟可之房侨居武陵，两以进士会试京师。其修洁文雅，望而知其为故家子孙。噫，范氏其将复振乎！至顺四年五月甲寅，赵郡苏天爵书。

　　△书林彦栗文稿后 

　　余读林君彦栗之词章，爱其清厉奇古，超乎高明，而无世俗之杂也。昔宋季年，文气萎薾不振。国家既一四海，文治日兴。柳城姚公、清河元公相继以古文倡，海内之士盖有闻风而作兴者，彦栗亦其人哉。当延佑时，朝廷设科，方务以文取士，大江之南，士之求售于有司者恒千百人。彦栗于斯时独刻意业古文謌诗，不趋时好。当路者奇其才，欲荐扬之，而彦栗不幸卒矣。呜呼，天之生人也，与其才者或夺其寿，以唐之李观、李贺，宋之王令、王回，皆天才卓越，非偶然而生，卒穷困不寿而死，然其文学已足暴白于后。彼富贵寿考震耀一时者，未尝无人，或其事业不足以垂世，遂皆湮灭而无闻。若彦栗者，藉其词章亦自能不朽矣。

　　△书袁德平文稿后 

　　国子伴读四明袁杲手其先君子文一编示天爵曰：「吾先正献公学于金溪陆先生，至正肃公益修其学，俱有家集传焉，盖非专以文名于世者也。先君子生于宋季，皇有江南，教授州郡，志之所存着于斯文而已。」天爵闻其言而感焉。呜呼，儒者之学大矣，岂缀文之士所能尽乎。自圣贤之学不传，而六经之训日泯。宋在汴时，周、程诸公倡明道学，学者始克知所本矣。及迁国江左，一时大儒各以其学兴起于世，其徒从而应之者，考索之精，问辨之博，固有所未及也。而金溪先生独超然所见，发明其要，欲直造于高明，得其心之本真。正献袁公、慈湖杨公亲授其业者也。故正献之言曰：「学贵自得。论语一书，多六经所未言。孟子一书，多论语所未发。圣贤岂求异于人哉，得于心，发于言，不自知其然尔。」正肃得其先训以达于陆氏。杲之先君子则正献曾孙，正肃公之孙也，其于家学盖亲有所闻焉。天爵往年尝官江南，访诸故家文献之绪，其子孙多微弱弗振。而袁氏之学传授甚远，杲也其益知所厉哉。元统二年冬十月庚辰，后学赵郡苏天爵书。

　　△题松厅章疏后 

