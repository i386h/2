<!-- { "loadSidebar": true } -->
　　公讳显和字某上党武乡人也自大雾浮河【古今注黄帝与蚩尤战于涿鹿之野蚩尤作大雾】长虹映渚承源于若水【见宗庙歌】纂系于苍林【见郑常碑】上党居卫之西【正义韩上党也从太行山西北泽潞等州是也】常山在代之北【汉陈稀传上曰代居常山北】因地为氏【见宗庙歌】可畧而言焉【本传显和文帝之族子】祖求南【本传作求男】卫将军冀州刺史父金殿镇逺将军【通考镇逺将军后魏正四品后周正六命】兖州刺史并控鹤兵【见马射赋】俱张戎栾【未详】声荣之盛继踵当年【见崇传】公禀山岳之灵【见纥干碑】檀风云之气【汉书叙传跨腾风云】容止矜庄声名籍甚【见崇传】弯弧挽彊左右驰射故得名髙上谷【汉李广传广为土谷太守数与匈奴战又为人长爰臂其善射亦天性虽子孙他人学者莫能及】威震楼烦【汉项籍传汉有善骑射曰楼烦羽瞠目叱之楼烦目不能视手不能发走还入壁不敢复出本传显和弯弓数百斤】袭爵安吉【疑作吉安】县侯【隋书梁州西城郡金川县注梁初曰上亷后曰吉阳西魏改曰吉安后周以西城入焉按晋地理志吴兴郡领安吉县恐非】食邑五百户永兴三年幽并叛换【见纥干碑】有无君之心【本传齐神武专政帝每不自安】帝顾谓公曰天下汹汹将若之何【汉髙祖夗上谓何曰天下匈匈劳苦数嵗成败未可知】公曰择善而从之【见论语】乃诵诗曰彼美人兮西方之人兮帝曰是吾心也乃定入闗之防以公母老家大令预为计公曰今日之事忠孝不并君不宻则失臣臣不密则失身帝怆然改容曰卿是我王陵【汉王陵传项羽取陵母置军中欲以招陵陵母私送使者泣曰汉王长者母以老妾故持二心妾以死送使者遂伏劒而死】迁朱衣直閤内大都督改封长广县公【隋书百官志直閤属官冇朱衣直閤直閤将军直寝直斋直后之属地理志青州东莱郡胶水县注旧曰长广】邑一千五百户武帝初至潼闗太祖亲迎溱水太祖素知公名而未之识也目于众疑而不问直云令此人射水傍小鸟应手即着太祖喜云我知卿名矣即用为帐内都督沧州诸军事沧州刺史【魏地形志沧州注熙平二年分瀛冀二州置治饶安城】増邑并前二千五百户黄公衡之决事魏后是以倾心【蜀志黄权字公衡魏文帝察权有局量欲试惊之遣左右诏权累催相属马使奔驰权举止顔色自若后领益州刺史】潘承明之忠壮吴王为之防礼【江表传潘濬字承明权克荆州将吏悉归附濬独称疾不见以牀就家舆政之濬涕泣交横权慰劳与语即以为治中】异代同荣见之今日东夏邉隅【左传郑公孙侨对晋曰闻君将靖东夏】地连荒服【国语祭公谋父曰戎翟荒服】井陉道塞飞狐路防【汉韩信传李左车説成安君曰今井陉之道车不得方轨骑不得成列详陪驾】乃以公为使持节卫将军都督东夏州诸军事东夏州刺史【周太祖纪魏废帝三年改东夏为延州】白波青犊之兵【见郑常纥干二碑】铜马金绳之乱【金绳未详后汉光武纪铜马贼帅东山荒秀上淮况等】莫不交臂屈膝【汉司马相如传单于怖骇交臂受事屈膝请和】牵羊抱马【左传楚子伐郑郑伯肉袒牵羊以迎详徴调曲】在州遘疾解任还朝小马留廐【汉游侠传公府掾史率皆羸车小马不上鲜明】余牀挂壁【魏畧裴潜为兖州刺史尝作一胡牀及其去也留以挂柱】吏人攀慕【见答教】刋石陉山虽非汉阳之城【见齐王宪碑】还似扶风之路【晋书扶风王骏西土为树碑长老见碑无不下拜】授使持节车骑大将军开府仪同三司加散骑常侍以魏后元年疾甚亡于同州春秋五十七天子辍乐【礼记丧大记疾病外内皆扫君大夫彻县】羣公曽丧【见郑伟铭】太祖亲临吊祭哀动左右于时兵革交侵普防赠諡即以本官印绶权塟于同州之北山今建德二年二月二十三日迁塟于咸阳长安县之洪渎原时逢礼乐之迁【汉贾谊传谊以为汉兴二十余年天下洽和宜当兴礼乐文帝谦让未遑也】代属讴歌之变【见国公广铭】国虽异政人足追荣乃赠使持节骠骑大将军开府仪同三司小司空【周礼冬官冬小司空之职】丹延绥三州诸军事延州刺史諡某公礼也夫人髙氏渤海人也【魏地形志青州渤海郡注故临淄地刘骏置魏因之】柔参晋政拒曹爽之异谋【魏志司马宣王奏免曹爽皇太后诏髙柔假节行大将军据爽营】起在汉庭共王陵而俱对【汉髙帝纪髙起王陵对曰陛下使人攻城畧地所降下者因以与之与天下同利项羽妒贤嫉能此所以失天下也】况乎箴训有仪【见侯莫陈道生铭】言容以德【见宗庙歌】肃恭中馈贤才内则【见步陆逞段永二碑】岂直不听杂乐以变齐国之风【列女传齐桓公好淫乐卫姬不听郑卫之音】不食鲜禽以防荆王之猎【列女传楚王好田樊姬为不食禽兽之肉】昔之合塟季武子之两寝【见步陆逞碑】今之同穴长平侯之北陵【见遇猎及崇传】世子神举兄弟至性纯孝【左传君子曰颍考叔纯孝也】善居丧礼【礼记杂记少连大连善居丧三日不怠三月不解朞悲哀三年忧东夷之子也】有终有始【见司马裔碑】于身无改【见贺平邺表】是以宦成名立孝显忠贞【本传神举歴位至柱国大将军封东平郡公任兼文武声彰中外弟神庆武艺絶伦大象末位至柱国汝南郡公】铭曰
　　北岳二【疑作五】名【括地志北岳有五别名兰台府列女宫华阳台紫台太乙宫】葱河两本【汉西域传西则限以葱岭其南山东出金城与汉南山属焉其河有两源一出葱岭山一出于阗于阗在南山下其河北流与葱岭河合束注蒲类海】其峻维极【诗崧髙维岳骏极于天】其源维逺【管子下令于流水之源】俗禀山川人资台衮义烈桓桓才防悃悃乃祖乃父继踵威防摐金北陆【司马相如子虚赋摐金鼓注金鼓钲也】鸣玉南宫【国语王孙围聘于晋定公享之赵简子鸣玉以相详咏尽屏风】隠若吴汉【见豆卢永恩碑】贤哉窦融【见司马裔碑】负【疑作贵】霜懐德无雷向风【见段永碑】挺此含章【见齐王宪碑】生兹秉德【诗周颂秉文之德】孝实天性忠为人则畅毂镂膺【诗秦风小戎曰虎韔镂膺注镂膺镂金以饰马当胸带也详吴明彻铭】燕南赵北【见慕容宁碑】弱水将通【见羽调曲】九部可勒【河图括地象天有九部八纪地有九州八柱】帷幄叅谋【见拟咏懐】宫闱典职【汉霍光传出则奉车入侍左右出入禁闼二十余年小心谨慎未尝有过】善择忠言能防变色【汉金日防传何罗褒白刃从东箱上见日防色变走趋卧内欲入行触寳瑟僵日防得抱何罗因传曰莽何罗反得禽防之】繁弱巳劲【见马射赋】淇园乃直【见步陆逞碑】防中小支禽【疑作虫】穿左翼【见马射赋】建旟赤谷【见郑常贺娄慈二碑】挥戈武川长城万里【见荡子赋】河水双流【见哀江南赋】颍川多恙【刘根别传颍川太守髙府君到官夫人郎君悉得病从根求消除病气之术】淮水未瘳【见伤王司徒】义重穿壁【孔丛子郈成子自鲁聘晋过于卫右宰谷臣止而觞之陈乐而不作酣毕而送以壁行三十里而闻卫乱竹右宰谷臣死之成子于是迎其妻子还其璧阇宅而居之】恩深置邮【后汉循吏传卫飒迁桂阳太守凿山通道五百余里列亭传置邮驿于是役省劳息】于谷之口于渭之丘阳【疑作陉】山零落【见萧太铭】碑阙低昻【见连珠】草衔秋火【见和何仪同】树抱春霜【见宗庙歌】书劒俱没【晋束晳传汲郡冢中又得铜劒一枚长二尺五寸漆书皆科斗文字】人琴并亡【世説王子猷子敬俱病笃而子敬先亡子猷便索舆来奔丧取子敬琴弹既不调掷地云子敬子敬人琴俱亡因为恸絶】哀哀嗣子纯心靡托孝水未枯【见纥干碑】悲松先落【见司马裔碑】室进巢鵀【魏志张臶传正始元年戴鵀之乌巢臶门告臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒】门通吊寉【见萧太铭】功臣身殒防图麟阁【见长孙俭碑】
　　周谯国公夫人步陆孤氏墓志铭
