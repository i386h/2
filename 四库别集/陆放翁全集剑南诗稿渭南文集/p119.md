<!-- { "loadSidebar": true } -->
秋怀四首
少年万里度关河，老遇秋风感慨多。草圣诗情元未减，若无明镜奈君何。
又
园丁傍架摘黄瓜，村女沿篱采碧花。城市尚余三伏热，秋光先到野人家。
又
迢迢枕上望明河，帐薄帘疏奈冷何。不惜衣篝重换火，却缘微润得香多。
又
诗如水淡功差进，身似云孤累转轻。落叶拥篱门巷晚，一枝藤杖且闲行。
食新
龙锺好在梦中身，剩喜今年又食新。不用更烦人祝鲠，轮囷瓜瓠是常珍。
予初仕为宁德县主簿而朱孝闻景参作尉情好甚笃后
十余年景参下世今又几四十年忽梦见之若平生觉而感叹不已
白鹤峰前试吏时，尉曹诗酒乐新知。伤心忽入西窗梦，同在峬村折荔支。
读书
忆昔年少时，把卷惟引睡。惰游过日月，自咎辄涕泗。老来百事废，却觉书多味。岂
惟时有得，圣域可坐致。譬如入武库，戃怳不暇视。浅陋安能名，出门但惊喟。天球及河
图，千古所共秘。幸今发其藏，虽老敢自弃。
谕邻人三首
邻曲有米当共舂，何至一旦不相容。为善何尝分士农，尧民皆当变时雍。
又
相攻本出忿与疑，能不终讼固已奇。讼端可窒君试思，岁时邻里相谐嬉。
又
世通婚姻对门扉，祸福饥饱常相依。忿争得直义愈非，不如一醉怀牒归。
示小厮二首
偷闲打睡汝何尤，骂詈榜笞我所羞。但搢一鞭随小蹇，不妨村路共闲游。
又
晨兴略整案头书，十日庭中始扫除。未免下磠惟一事，临池莫钓放生鱼。
诗集卷六十三一百一首
秋雨
老火阻余威，赖此一雨洗。一雨岂遽凉，凉亦自此始。陂湖菱芡熟，小市新酒美。行
歌多醉人， 意溢闾里。悬知娄丰年，丝谷贱如水。呼儿具笔牍，作诗识吾喜。
江村二首
江村一雨喜尘清，隐隐雷车意未平。莽苍郊原来暮色，飕癮林壑起秋声。书希简古终
难近，诗慕雄浑苦未成。白首愈悲知我少，从今一技不须名。
又
误著儒冠不更论，白头且喜卧江村。林深栖鸟逐更噪，埭近过舟终夜喧。病起日惟翻
断简，愁来时亦倒清尊。自嫌未绝知闻处，尚有僧敲月下门。
山行
南出柴门即是山，青鞋踏破白云间。旋偿酒券何时足，罢诺僧碑尽日闲。三尺古琴余
爨迹，一枝禅杖带湘斑。吾庐北望云烟里，又伴纷纷宿鸟还。
天王寺迪上人房五十年前友人王仲信同题名尚在
绿绕青围古会稽，城东河上古招提。已公茅屋曾游处，渭北山人半醉题。暂憩不妨停
画楫，幽寻还得杖青藜。旧人死尽惟残屋，竹密云深步步迷。
东窗偶书二首
东窗终日静愔愔，消尽平生幻妄心。秋气未催群木脱，老怀先感百虫吟。屏风叠邃思
庐阜，冠子峰高忆少林。安得吾身且强健，一藤随处更幽寻。
又
万事何曾有速淹，熊蹯鱼腹自难兼。山川置掌犹能取，日月无胶可得黏。稚子幸堪持
几杖，老生元自惯齑盐。清晨临镜还三叹，雪颔今年无处添。
乙丑七月二十九日夜分梦一士友风度甚高一见如宿昔出
诗文数纸语皆简淡可爱读未终而觉作长句记之
客中得友绝清真，盖未倾时意已亲。枕冷不知清夜梦，眼明喜见老成人。河倾斗落三
传漏，雾散云归两幻身。心亦了然知是妄，觉来未免一酸辛。
示子遹
翁老儿穷不自支，此心幸与古人期。劳兼薪水奴初去，典到琴书事可知。药杵无声工
忍病，米囷可扫耻言饥。余年有几须相守，万里烟霄付异时。
小雨
赤日炎熇势未回，川云忽起亦佳哉。鸭冲细雨桥阴出，蝶弄微风草际来。榉柳不禁朝
暮久，芙蕖犹有二三开。一年光景烦君看，何怪昆池有劫灰。
舟中作二首
蘧蒢作帆三版船，渔灯夜泊阊门边。烟波四万八千顷，造物推排作水仙。
又
山蔬药苗满箸香，超然下视太官羊。更凭语与刘文叔，豆粥从来味最长。
渔父二首
食箪虽薄尚羹藜，且喜今朝酒价低。一棹每随潮上下，数家相望埭东西。团团箬笠偏
宜雨，策策芒鞋不怕泥。应笑漆园多事在，本来无物更谁齐。
又
数十年来一短蓑，死期未到且婆娑。敲门赊酒常酣醉，举网无鱼亦浩歌。片月又生红
蓼岸，孤舟常占白鸥波。人间各自生涯别，文叔君房愧汝多。
读书示子遹
我生无它营，半世随宦牒。谗波方稽天，忧与愁相接。中间稍自觉，万事付马曹。告
归幸见听，泊与淡相遭。日晏突无烟，垢面有爪痕。读书则未置，可笑习气存。造物哀其
穷，畀之大耳儿。儿亦好古学，乃不售有司。谓当鸢瑟缩，乃如鹤昂藏。父子共薄饭，忍
饥讲虞唐。丰凶有常数，穮蓘当自力。古言不吾欺，岁晚于汝食。
秋夕
西山樵路隔重云，溪水微风起谷纹。暑退忽惊秋惭晚，夜长已与昼中分。菰蒋入馔浑
家喜，砧杵催寒并舍闻。新作篝灯学僧样，与儿同策读书勋。
醉中录近诗因题卷后
鹅儿色浅酒醺人，鸡距锋圜笔绝伦。满引一杯书数纸，要知林下有闲身。
贫甚戏作绝句八首
俸禄无余退即耕，市人指笑太清生。从今惜取青鞋底，祇向云边水际行。
又
处穷上策更谁如，日晏犹眠为腹虚。尚阙邻僧分供米，敢烦地主送园蔬。
又
贷米东村待不回，钵盂过午未曾开。饥肠雷动寻常事，但误生台两鹊来。
又
北斋孤坐破三更，庭户无人有月明。数种衤夸襦秋未赎，羡他邻巷捣衣声。
又
灶突无烟甑有尘，颓垣破屋越溪滨。老鳏狂怪谁嗔责，日日行歌独卖薪。
又
行遍天涯等断蓬，作诗博得一生穷。可怜老境萧萧梦，常在荒山破驿中。
又
读书但觉惭轮扁，补吏非能去箭张。白发归为林下叟，固应饥不餍糟糠。
又
籴米归迟午未炊，家人窃闵乃翁饥。不知弄笔东窗下，正和渊明乞食诗。
自儆二首
出仕每辞荣，归休但力耕。俭勤贫亦足，戒惧祸终轻。学自不欺始，智由无事行。书
绅及铭座，勉勉尽吾生。
又
经术吾家事，躬行更不疑。仁常为己任，清每畏人知。古训必三复，危途仍十思。兢
兢死方已，宁论迫期颐。
雨后极凉
金微未壮长，火老尚余烬。可怜茅舍翁，瞑目困藉躪。萧萧得一雨，天气颇清润。岂
惟爽襟灵，亦足祛疾疢。浮生日月驶，老死才一瞬。圣贤邈不嗣，利欲以身徇。孰能痛澡
雪，此道庶少进。闭门君但学，妙理天岂吝。
醉题
来往人间今几时，悠悠日月独心知。寻僧共理清宵话，扫壁闲寻往岁诗。疋马秋风入
条华，孤舟暮雪钓湘漓。只愁又踏关河路，荆棘铜驼使我悲。
秋感
畏涂历尽百年中，老卧穷阎一秃翁。衣杵凄凉常带月，井桐零落不禁风。空文久悔雕
虫技，大学方施飞射功。万一死前能少进，九原犹可见先公。
鼠败书
云归雨亦止，鸦起窗既白。秋宵未为永，不寐如岁隔。平明亟下榻，亦未暇冠帻。检
校案上书，狼籍鼠啮迹。食箪与果笾，攘取初不责。侈然敢四出，乃至暴方册。坐令汉箧
亡，不减秦火厄。向能畜一猫，狡穴讵弗获。缄藤又荡然，追咎亦何益。惰偷当自戒，鼠
辈安足磔。
秋望
千里郊原俯莽苍，三江烟水接微茫。横林虫镂无全叶，新雁风惊有断行。神禹祠庭遗
剑佩，先秦金石古文章。一尊莫恨盘飧薄，终胜登楼忆故乡。
秋夕
浴罢纱巾出草堂，一枝瘦杖倚桄榔。蝉吟古柳声相续，月入幽扉影正方。频约僧棋秋
渐健，稍增书课夜初长。亦知桑落宜酒，太息何时办一觞。
出游
八月石帆秋，聊为汗漫游。本因寻友去，却为看山留。小草题僧壁，长吟上驿楼。月
能从剧饮，天可寄闲愁。高下评泉品，纵横记酒筹。花开遇门入，水长信船流。肮脏人虽
弃，脂韦我自羞。此心君不信，试往问沙鸥。
病中戏咏
八十行加二，清秋住故山。新凉足眠睡，农疾害跻攀。雪白纷残鬓，栀黄染病颜。疲
牛卧斜日，羸马噍枯菅。贫废儿孙学，慈生仆妾顽。赎衣时已迫，贷米岁方艰。斋钵僧嘲
薄，盘飧客笑悭。从今谢还往，惟有掩柴关。
喜书
欹斜古屋枕江干，恩赐残骸许挂冠。杵臼有声聊足食，羊牛识路自归阑。不求客恕陶
潜醉，肯受人怜范叔寒。儿辈渐还家暖热，预知灯火语团栾。
春耕
去蜀归吴会，真成万里行。穷通竟安在，恩怨两皆平。文字妨求道，杯觞害养生。余
年犹有几，买犊事春耕。
秋思绝句六首
烟草茫茫楚泽秋，牧童吹笛唤归牛。九衢不是风尘少，一点能来此地不。
又
荣悴元知岂有常，纷纷草木占年光。霜风一扫知何在，楚客从来枉断肠。
又
一片云生便作阴，东轩草树共萧森。秋风岂必关人事，自是衰翁感慨深。
又
枳棘编篱昼掩门，桑麻遮路不知村。平生诗句传天下，白首还家自灌园。
又
胸次本来容具区，自私盆盎一何愚。片帆忽逐秋风起，聊试人间万里途。
又
黄蛱蝶轻停曲槛，红蜻蜓小过横塘。老人未肯杀风景，睡起熏笼重炷香。
秋兴
节物喜更新，清秋最可人。徐行曳藤杖，小立岸纱巾。烟雨迷衰草，汀洲老白。鹤
巢时托宿，猿果每分珍。羽客期烧药，毛人约卜邻。兰亭故不远，千载见清真。
寓叹
五亩烟芜过半生，还山自笑又躬耕。春炊不继儿啼饭，烹饪无方客絮羹。游宦人间身
愈困，读书灯下目几盲。退之已老当更事，犹向时人说善鸣。
北窗
垂老乞骸骨，飘然辞圣朝。竹头那足用，桐尾不禁焦。短褐缝纟束布，晨飧采药苗。风
霜征雁路，灯火衲僧寮。陇客询安否，狸奴伴寂寥。北窗鸣落叶，愁绝夜迢迢。
闲思
睡美精神足，心空忿欲轻。读书无定课，饮酒不成酲。日日东轩坐，时时北渚行。最
奇乌桕下，侧帽听秋莺。
秋光
小圃秋光泼眼来，老人隐几兴悠哉。翩翩蝴蝶成双过，两两蜀葵相背开。雨足疏篱引
荒蔓，人稀幽径长新苔。贫家灶冷炊烟晚，待得邻翁卖药回。
秋夜思南郑军中
五丈原头刁斗声，秋风又到亚夫营。昔如埋剑常思出，今作闲云不计程。盛事何由观
北伐，后人谁可继西平。眼昏不奈陈编得，挑尽残灯不肯明。
湖上
飘然世外更何求，终日桥边弄钓舟。回视老身犹长物，纵无炊米莫闲愁。烟生墟落垂
垂晚，雁下陂湖处处秋。欲觅高人竟安在，又闻长笛起沧洲。
读王摩诘诗爱其散发晚未簪道书行尚把之句
因用为韵赋古风十首亦皆物外事也
我生本江湖，岁月不可算。采药游名山，所历颇萧散。一逢巢居翁，见谓于我馆。酌
泉啖松柏，每得造膝款。行道不自力，残发日已短。海山故不远，谪限何时满。
又
仕宦五十年，所至不黔突。取鱼固舍熊，挟兔那恨鹘。退归息厌厌，谁敢书咄咄。屋
穿每茨草，驴瘦可数骨。秋风忽已厉，落叶衬残月。脱巾坐中庭，清冷入毛发。
又
我爱古竹枝，每歌必三反。孤舟上荆巫，天末未觉远。最奇扇子峡，恨不遂高遁。荆
棘蜀故宫，烟水楚废苑。至今清夜梦，百丈困牵挽。人生如寄尔，勿叹流年晚。
又
