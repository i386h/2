<!-- { "loadSidebar": true } -->
　　夫五之所以有信交孚于物者盖其至诚自然发于心志之中与物交结非有思虑造作而然也传曰信不由衷质无益也
　　威如之吉易而无备也
　　五之为徳天下之所以畏威者以文明而不以威武其道甚平易而无所备预也又众自威怀其文徳端居和易而无用防备
　　上九自天祐之吉无不利
　　夫大有丰富之世戒于刚亢盈满上九居一卦之极而以刚阳处隂柔无位之地众皆乗刚而已独履六五之隂柔是思乎顺者也五有信徳交孚上下而已履之是履信者也阳为君子有刚明之徳而洁身髙尚不累于位是自尚其贤行也居大有之终兼此三徳尽天人之助故曰自天祐之吉无不利谓自天以至于人皆福祐之也辅嗣之解皆是惟不见以刚处柔为思顺之道也孔子系词曰天之所助者顺也人之所助者信也履信思乎顺又以尚贤也是以自天祐之吉无不利盖言君子若所行履乎信所志思乎顺又自贤其身行享富有之盛居于上极而不以物累其心有此三徳则天人助之何往不利
　　象曰大有上吉自天祐也
　　处大有之上不累于位志尚乎贤者也余爻皆乗刚已独居隂而乗柔顺也五为信徳而已履焉履信之谓也虽不能体柔而以刚乗柔思顺之义也居丰有之世不以物累其心髙尚其志尚贤也
　　谦
　　艮为山坤为地为地山谦谦次大有者序卦意谓有大不可以盈故受之以谦盖所有既大守卑谦则吉也地山二体所以为谦者夫山本髙而在地之上今反卑而在地之下所以为谦也又九三一阳爻为五隂之主居艮体之极艮为止又阳得位为正是内有刚徳而止于正也外体为坤坤徳柔顺内有刚徳而止于正外见柔顺以行之此又见君子之谦徳也若外虽柔顺而内不刚正而止则流而为柔邪无所守也不足以为谦徳也夫人之持身待物欲无悔吝忧患不可以不持谦徳也故孔子曰作易者其有忧患乎因次序九卦其二曰谦徳之柄盖言文王以圣人之徳居纣之乱世故忧危之患若不持谦以为柄何以保身而无患又曰谦尊而光解在彖词又曰谦以制礼夫圣人制礼将使人检身无过其要以谦恭为本人有礼则安故序卦曰徳言盛礼言恭谦也者致恭以存其位者也是谦者礼之本也故曰谦以制礼谦之于人大矣
　　繇辞曰谦亨君子有终吉
　　夫人能卑谦为徳以身下物不自盈满则物无不与悔吝不至此所以亨通也书曰谦受益乃是谦亨之道也君子有终者言君子以谦恭为徳以身下物则天下莫不与之此所以终享其吉无有忧患悔吝也
　　彖曰谦亨天道下济而光明地道卑而上行
　　此孔子断谦亨君子有终之义夫天至髙而居物之上其气下降而交于地下降是天之谦也而三光全四时行万物生其道益光明此是天道谦而亨也夫六气上运三光下垂亦是下济地道虽处于卑而其气上跻而交于天处卑是地之谦也然而气乃上行以助天生物此是地道谦而亨也言天地者盖举其大者有谦徳而光亨则人道用谦而亨通固可知也既陈天地谦亨之道又歴陈天地人神之道皆贵谦而恶盈以明谦道之不可不务也
　　天道亏盈而益谦
　　夫天道隂阳寒暑迭为盈虚消长长极则消盈极则虚此是盈则亏之也消极则长虚极则盈此是谦则益之也日中则昃月盈则食亦是亏盈也月晦则明复生是益谦也书曰满招损谦受益时乃天道是天道亏盈而益谦也
　　地道变盈而流谦
　　夫地有山川丘陵至髙之处终必崩陷如诗曰山冢崒崩髙岸为谷易曰城复于隍水盈科而进是地之变盈也海水至卑四渎百川之盈满者莫不流而趋下以益之此是变盈流谦也
　　鬼神害盈而福谦
　　鬼神之道见人之盈满者则隂降祸以害之扬子曰髙明之家鬼瞰其室是也鬼神视不见聴不闻依人而行人有持谦恭者则隂降福以福之石祁子兆于东方朔曰谦逊静慤天表之应应之以福
　　人道恶盈而好谦
　　夫人之情莫不恶人之自盈满者见人之骄亢逾分者举皆恶之益上九人道恶盈怨者非一故易曰负且乗致冦至又曰莫益之或击之此皆近乎恶盈也书曰志自满九族乃离此人道恶盈也凡人有谦恭下物者则人情举乃好乐之且未闻有卑谦自下者而人恶之故古之圣贤脩身行巳无不知以谦徳为本故禹克勤于邦克俭于家不自满假舜谓禹曰汝惟不矜天下莫与汝争能汝惟不伐天下莫与汝争功卑宫室恶衣服菲饮食礼曰后稷天下之为烈也岂一手一足哉故自谓便人
　　谦尊而光卑而不可逾
　　夫谦之道无问尊卑贵贱但能持而行之莫不亨而终吉故尊者用之则其道益光明卑者用之不可得而过越也逾过也凡人惟是骄亢盈满贱而好自贵卑而好自尊则为物所恶有陵犯而过越之者若处卑而又谦物安得而逾焉故曰卑而不可逾也
　　君子之终也
　　夫谦居尊用之则道益光处卑用之则不可以过以此知谦之道是君子保身之终吉也此又解繇词君子有终也尊而居至卑贵而居至贱用之无不利也
　　象曰地中有山谦君子以裒多益寡称物平施
　　夫山体本髙今下处于地中谦之体也又一义山体本髙今下处于地中是髙者下之也地体本卑今反居于山上卑者举之也夫髙者下之卑者举之此见益谦之义故君子法此卦体有益卑举下之义衰取其盈满者而增益其寡少者使之平也多犹盈满也取富以益贫损有余补不足皆可推类求之称量其物而均平其施与不使多者益多而寡者益寡而不平也故圣贤君子得位行道不惟以身行谦而有终吉又如此谦卦之义当抑退骄髙盈满之人而进益谦恭退让之士平均其泽禄施与也孔子曰求也退故进之由也兼人故退之亦近此也书无虐惸独而畏髙明诗不侮鳏寡不畏强御哿矣富人哀此惸独王辅嗣注云多者用谦以为裒寡者用谦以为益非也
　　初六谦谦君子用涉大川吉
　　居卦之下谦矣本是阳爻又以柔也惟君子为能用谦故曰谦谦君子夫人但患骄矜自满无谦徳则物不与也若能以身下物谦而又谦何事之不可济何险难之不可涉哉故此居卑处柔谦谦之君子可用此以涉大难获其吉有助而无害也
　　象曰谦谦君子卑以自牧也
　　牧养也初六居谦之最下无位之地未施于物谦而又谦姑处卑以自养其徳未足以有为也
　　六二鸣谦贞吉
　　鸣谦者谓谦之声鸣逺闻也六二以隂得位居下体中是谦而鸣者也居中履正而得谦誉乃是出于中心之正非要名取誉而得故曰贞吉
　　象曰鸣谦贞吉中心得也
　　虽有谦徳声誉旁达苟不由中心之正则是要名取誉不足以为贞吉今六二居中得位而鸣是发于中心之中得此誉也
　　九三劳谦君子有终吉象曰劳谦君子万民服也九三一阳为五隂之主合居尊位而下居于三是有谦徳也五隂无他阳以分其应皆宗于已而巳能上承于六四六五上六之尊而下接初六六二之众可谓劳矣夫能劳而承上接下其志又谦此万民之所以归服也众隂犹万民也大凡人有善则矜之有劳则伐之今九三劳乗于上下其劳如此而能谦巽不以为徳此所以保位有终而吉也禹治九州之水患三过门而不入手足胼胝其劳如此而不矜其功故舜曰汝惟不矜天下莫与汝争能汝惟不伐天下莫与汝争功此正是劳谦也系辞云劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　六四无不利防谦象曰无不利防谦不违则也
　　此爻以隂居隂体柔得位上奉六五之君下附劳谦之贤奉上下下尽夫三徳谦之至也故无不利夫人若体顺居正顺以事上恭以接下何所不利哉防谦者谓有此三徳尽谦之美举措指防皆得谦道动不违于法则也坤六二体顺得中履正曰无不利
　　六五不富以其隣利用侵伐无不利
　　五本阳位而以隂体居之是居尊而能尽谦徳者也夫居尊御物不以刚武而以谦顺此天下之所归也不富其隣者阳为富而隂为虚今五以谦虚而得民是不以财富用诸其隣也利用侵伐无不利者夫侵伐者古先帝王最为难行之事非有至谦至顺之徳不可以称兵于天下故古者有不庭之国不轨之民王者必先躬行巽让修文徳以来之若其不服然后可以行师侵伐之也若谦徳未至则不可以用侵伐虽用之天下之心亦不服从也今此六五居中体柔谦顺之至方可利用侵伐无所不利若汤文王之徳方可当此爻汤之时葛伯不祀汤事之以牺牲粢盛而终不从然后征之故征自葛始十一征而无敌于天下文王以圣人之徳当纣之乱内文明而外柔顺三分天下有其二以服事殷尽乎谦徳始可以征绵之诗曰昆夷駾矣惟其喙矣虞芮质厥成文王蹶厥生皇矣诗曰宻人不共敢距大邦侵阮徂共王赫斯怒如汤文王如此谦恭然后可用侵伐不服之邦禹受舜命征有苗而不服益曰惟徳动天无逺不届满招损谦受益时乃天道又言帝舜号泣旻天至諴感神之事禹乃班师振旅诞敷文徳舞干羽于两阶七旬有苗格禹之圣如此益以未尽谦徳不可以格有苗以此明之谦之六五体柔居中尽夫谦道故利用侵伐不服之国无不利也
　　象曰利用侵伐征不服也
　　孔子解谦之六五何以利用侵伐盖征不服者也
　　上六鸣谦利用行师征邑国
　　居于上极以隂得位体夫正顺尽谦之美故曰鸣谦其谦徳着闻如此亦足以利用行师然最处于外非尊位非如六五可以侵伐天下之不服者但可以征自已属邑之不服者也
　　象曰鸣谦志未得也
　　虽谦而鸣可以师征然居非尊位不得如六五侵伐无不利故曰志未得也但可以行师征已之邑国而已也


　　古灵集巻十
　　钦定四库全书
　　古灵集巻十一
　　宋　陈襄　撰
　　易讲义
　　豫
