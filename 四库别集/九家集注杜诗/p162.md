<!-- { "loadSidebar": true } -->
　　城暗更筹急楼髙雨雪微稍通绡幕霁逺带玉绳稀【谢晖玉绳低建建章注玉绳星名】门鹊晨光起【一作喜】樯乌宿处飞【杜补遗谢晖诗金波丽鳷鹊玉绳低建章鳷鹊门名也故曰门鹊樯挂防木而乌泊其上故子美公安送李二十九诗又有樯乌相背发之句过南岳入洞庭诗亦曰莫恠啼痕数危樯逐夜乌也然子美发潭州诗又云樯燕语留人诗不特樯乌而巳故燕子来舟中作断句云暂语航樯还永去穿花落水益霑巾鳷鹊又观殿名　赵云此篇为义本明特公使字有三可疑而寻绎其义则明矣绡幕字如言天之六幕也礼乐志天门歌云纷纭六幕浮大海绡幕则又言天之色其薄如绡故云绡幕霁若言所县之绡幕则无义矣故对王绳于天绡幕之霁而带星玉绳之色稀微乃一体事以言夜深将晓矣故有下句门鹊则门之鹊也如城鹊之类义在起字可以见其为门前之鹊字本庄子曰鹊上髙城之絶而巢于髙树之颠城坏巢折凌风而起故君子之在世也得时则蚁行失时则鹊起鹊以晨光而起故其义在起字杜田引谢晖诗金波丽鳷鹊以鳷鹊门名也故曰门鹊大为非是葢鳷鹊本殿名其所从入之门因亦得名鳷鹊门也谢晖之诗其言月色之所丽岂専指门邪信使杜公用鳷鹊専为门乃是天子宫殿事今夜宿夔州之西阁岂可用天子宫殿事乎又鳷鹊为殿名特屋上作鳷鹊之形而门名又因之而已何至截鳷鹊宇便为门鹊之真者乎樯而系之以乌公屡使矣此乌非真是屋上乌之鸟也特樯竿上刻为乌形以占风耳晋令车驾出入相风在前正是刻乌于竿上名之曰相风晋傅相风赋云栖神乌于竿首俟祥风之来征是已船之樯竿其上刻乌乃相风之义陈隂铿广陵殿送北使诗云亭嘶背枥马樯转向风乌于义尤明故公有云樯相背发危樯逐夜乌而今云樯乌宿处飞杜时可不省乃云樯挂防木而乌泊其上假是真乌泊樯上何至背发与夜相逐而于宿处飞乎况公诗又有曰燕子逐樯乌逐樯上之刻乌而飞也】寒江流甚细有意待人归
　　西阁口号呈元二十一
　　山木抱云稠寒江绕上头雪崖才变石风幔不依楼社稷堪流涕【贾谊上疏陈政事可为流涕者】安危在运筹【张良运筹帷幄之中】看君话王室感动几销忧【赵云上头下头是方言处所之上下耳非髙下之上也雪崖才变石言雪下漫崖变其石色为白也风幔不依楼言风吹幔簸荡而不得着于楼也东方朔销忧者莫若酒】
　　有叹【传蜀官军自围普遂】
　　壮心久零落【魏武帝乐府曰烈士暮年壮心不已】白首寄人间天下兵常鬪江东客未还穷猿号雨雪【晋书穷猿奔林】老马泣闗山【管仲曰老马之智可用也】武徳开元际苍生岂重攀【赵云武徳髙祖年号开元明皇年号所以追念祖宗之盛时也】
　　西阁雨望
　　楼雨霑云幔山寒着氷城迳添沙面出湍减石棱生菊蘂凄疎放松林驻逺情滂沱朱槛湿【诗俾滂沱矣】万虑傍檐楹【沈休文细乌傍檐飞　赵云云幔则带云之幔以西阁髙故也迳添沙面出湍减石棱生可谓竒语矣迳之所以添以水落而沙面出也湍减则石露而其棱自生也檐楹檐边之柱傍倚檐楹固有所思矣】
　　不离西阁二首
　　江柳非时发江花冷色频地偏应有瘴【陶潜诗心逺地自偏】腊近巳含春失学从愚子无家任【一作住】老身【转何恤乎无家】不知西阁意肯别定留【一作何】人【赵云叠二江字即谢灵运江南倦厯览江北旷周旋之势也末句所谓新语言西阁之意肯令我别乎莫定要留人也一作何人无义】
　　右一
　　西阁从人别人今亦故亭江云飘素练【一作叶】石壁断空青【杜补遗空青字从古诗人无敢使者惟子美此诗及李太白使之而句法又相类太白诗云林烟横积素山色倒空青】沧海先迎日银河倒列星平生躭胜事吁骇始初经【赵云从人别则以成前篇肯别之意人今亦故亭西阁所以任从人别之而去者以人之身亦如一故亭而巳素练一作素叶无义在沧海之先巳迎日矣以见西阁髙而见日之早星河未没而见日出所以吁嗟骇愕于始初经临也】
　　右二
　　送鲜于万州迁巴川【杜补遗按卢东美撰鲜于氏冠冕颂序曰炅广徳中为尚书都官郎出守万州转巴州皆有理称三世为郎故冠冕为海内盛族】
　　京兆先时杰【杜补遗鲜于万州名炅仲通之子也仲通天宝末为京兆尹弟叔明字晋乾元中亦为京兆尹长安歌曰前尹赫赫具瞻允若后尹熙熙具瞻允斯】琳琅照一门【杜补遗世説有人诣王太尉遇王安丰大将军丞相在座别屋见季允平子还语人曰今日之行触目见琳琅珠玉】朝廷偏注意【天下安注意相】接近与名藩祖帐排舟数【疏广传説祖道供帐】寒江触石喧看君妙为政他日有殊防【蜀都赋触石吐云赵云自万迁巴故云接近公羊云太山之云触石而出也】
　　西阁三度期大昌严明府同宿不到【赵云唐地理志夔州云安郡本信州巴东郡管县四大昌其一也本朝端拱二年以此县大宁监】
　　问子能来宿今疑索故要【赵云索者寻索之索要如要君之要问子自能来此宿矣而不来者葢疑以我寻索故要我也】匣琴虚夜夜手板自朝朝【薛云桉南史庾道敏善相手板世説王子猷以手板拄颊云西山朝来致有爽气　赵云上句则期之不来遂废弹琴故虚夜夜下句则言严明府自持手板以入官府于朝朝也】金吼霜钟彻花摧蜡炬销【薛云右桉山海经丰山之钟霜降自鸣丰山今在邓州南阳县北三十里又梁刘孝威烛诗浮光烛绮席凝滴汗垂花赵云两句则以待严君至晓也钟以晓而霜气侵之故谓之霜钟古蜡字惟有腊耳今杜公所用即非俗字也】早鳬江槛底双影谩飘飖【王乔鳬舄　赵云句言虽以早来巳为谩矣鳬影事即后汉王乔为叶令者也】
　　晓望白帝城盐山
　　徐步移班杖看山仰白头翠深开断壁红【一作江】逺结飞楼日出清江【一作寒】望暄和散旅愁春城见松雪【顔延年诗山明望松雪】始拟进归舟【赵云红逺对翠深方为工又下句巳有清江望矣日出对暄和清江望对散旅愁自是不对而公诗气浑成葢不拘也古乐府诗春城起风色谢惠连云天际识归舟而公则以必归长安为归舟矣】
　　西阁二首
　　巫山小揺落【宋玉九辩草木揺落而变衰燕歌行草木揺落露为霜　赵云小揺落则七月也楚地暖其揺落也小小而巳】碧色是松林百鸟各相命【杜补遗周书时训曰鵙始鸣通卦验曰鵙伯劳也鸣者相命也薛云右按王粲登楼赋鸟相鸣而举翼注大戴礼夏小正云鸣也者相命也】孤云无自心【陶渊明咏贫士诗云万旅各有托孤云独无依又归去来辞云云无心而出岫佛书有自心他心公乃参合用矣】层轩俯江壁【招魂髙堂防宇槛层轩些】要路亦髙深【选先据要路津　赵云要路亦髙深则虽要冲之路亦在髙深间此可以见其皆山行而巳然江壁字对髙深则公诗往往有不拘如此】朱绂犹纱帽新诗近王琴【赵云朱绂则朝服而纱帽则隠者之巾公官虽省郎而身则闲旷故云朱绂犹纱帽诗与琴俱不废故云新诗近玉琴也张华荅何劭云良朋新诗江淹去故都赋抚玉琴兮何亲】功名不早立衰疾谢知音【赵云谢灵运诗云衰疾忽在斯】哀世无王粲终然学越吟【赵云为在西阁故使登楼事　魏王粲字仲宣山阳人献帝西迁粲从至长安以西京扰乱乃之荆州作登楼赋葢怀土之作也故其赋有云钟仪幽而楚奏庄舄显而越吟今公自谏以为虽不是王粲而在西阁中有同粲之登楼又身为尚书郎非不显矣于此怀思故乡有如舄之吟也史记曰陈轸适楚还秦秦惠王曰子去寡人之楚亦思寡人不陈轸对曰昔越人庄舄仕楚执珪有顷而病楚王曰舄故越之鄙细人也今任楚执珪富贵矣亦思越不中射之士对曰凡人之思故在其病也彼思越则越声不思越则楚声使人往听之犹尚越声也今臣虽弃逐之楚岂能无秦声者哉】
　　右一
　　懒心似江水日夜向沧洲【谢晖诗既懽怀禄情复叶沧洲趣沧洲乃十洲之处杜补遗东方朔十洲记汉武帝见王母言八方巨海之中有祖洲瀛洲元洲炎洲长洲充洲鳯麟洲聚窟洲流洲生洲也】不道含香贱【尚书郎含鸡舌香以其奏事荅谢欲使气芬芳　杜补遗应劭汉官仪曰始桓帝时侍中刁存年老口臭上出鸡舌香与含之颇辛螫疑有过赐毒药归舍辞诀家人哀泣不知其故僚友取其药验之无不嗤笑后尚书郎含鸡舌香始于此也】其如镊白休【杜补遗南史郁林王年五歳戏髙帝傍帝令左右镊白髪问王我谁耶荅曰太翁帝笑谓左右曰岂有为人作曽祖而拔白髪乎即掷镜镊】经过凋碧柳萧索倚朱楼【赵云阮籍诗西游咸阳中赵李相经过旧本作调碧柳或者遂曰调和也言见柳之惯而与之和熟也后之词人亦有弄柳调花之句大段费力师民瞻本作凋碧柳则通下句一义葢言秋时也况公诗又有曰清秋凋碧柳】毕娶何时竟【谢灵运谓子尚曰男娶女嫁毕敕断家事勿复相闗】消中得自由【赵云虽实事而相如有此疾也】豪华看古往服食寄防搜【选服食求神仙天台赋逺寄防搜】诗尽人间兴兼须入海求【赵云豪华一本误作防华而旧注遂云防叟着南华经大段非是庾信见游春人诗云长安有狭斜金穴盛豪华而唐人在公之前则虞世南门有车马客云财雄重交结戚里擅豪华选诗云服食求神仙古往今来熟矣故对防搜末句公方欲南下故有入海之语】
　　右二
　　卜居【屈原作卜居一首原往太卜郑詹尹家卜巳宜何所居因述其词】
　　归羡辽东鹤【续搜神记曰辽东华表柱有鹤集其上曰有鸟有鸟丁令威去家千年今始归城郭如故人民非何不学仙冡累累】吟同楚执珪【赵云归羡辽东鹤则叹其不得归乡也史记曰庄舄故越之鄙细人也为楚执珪病而尚犹越声本出无吟字而王粲登楼赋云庄舄显而越吟也今云吟同楚执珪又以言其懐乡矣世有名贤诗话载本朝熙宁初张侍郎掞以二府成诗贺王文公公和曰功谢萧规慙汉第防从隗始诧燕台示陆农师陆曰萧规曺随髙帝论功萧何第一皆摭故实而从隗始初无防宇公笑曰子善问也韩退之鬪鸡联句感防慙隗始若无据岂当对功字邪次公谓今楚执珪越声本无吟字而公用王粲赋足之此作诗用字祖法王文公葢自得此刀尺耳】未成游碧海着处覔丹梯【谢灵运诗躧步陵丹梯谢晖诗即此陵丹梯　赵云按十洲记云东有碧海广狭浩汗与东海等水不咸苦正作碧色着处覔丹梯则常好山游也】云障宽江北春耕破瀼西【赵云云障以言山耸云而障蔽寛江北则夔江之北其山稍逺为宽矣夔人有江南江北之称今葢自赤甲而迁此江北乃瀼西之地瀼者水名音让】桃红客若至定似昔【一作晋】人迷【赵云句使武陵事见陶渊明集今则公以其所居为桃源也】
　　玉腕骝【江陵节度衞公马也】
