<!-- { "loadSidebar": true } -->
　　君子之建功也必本于道人主之用人也不拘其迹夫天下之事未尝不以得人而兴不得人而废天下之士未尝不以知道为贤不知道为不肖然士之于道也有浅深而见于功业有大小彼黯黯焉不知道为何物者适足以败天下之事以自偾而已矣人主者操天下之衡以权天下之士亦惟举其贤者而进之取其不肖者而退之使进之而拘其迹则进贤之路不广退之而拘其迹则退不肖之法不严路不广则君子或滞于不用法不严则小人或幸于茍容是故少而贤也吾进之少而不肖也吾退之老而贤也吾进之老而不肖也吾退之吾知有道而已矣年之老少吾何计哉古者登崇俊良与之共政摧折镇定付之以爪牙之权咨议论思委之以腹心之寄虽以武王之圣穆公之贤汉唐而下诸君之英武亦必资于太公蹇叔之流或有以兴创业中兴之烈或有以成治内捍外之功当是时也择贤而用之随才而使之初何尝论其年之老少乎且新法之行举天下称其不便而始终附会之者曾布也人将曰年少者之所为也是岂年少之病哉人自病耳今以一人而尽疑天下之年少者不犹因噎以废食者乎天书之误举朝廷知其不可而一言赞成之者杜镐也人将曰年迈者之所为也是岂年迈之病哉人自病耳今以一人而尽疑天下之年迈者不犹因刖而废屦者乎以年少者而言之孝平不造西汉之鼎已移于巨君之手矣邓仲华杖策以从光武数言之间而天下之大计以定其为云台之冠不亦宜哉献生不辰东汉之鹿已掎于孟徳之手矣周公瑾决策以赞孙权一炬之火而江东之大势以张其成赤壁之功不亦竒哉老瞒之下江陵也战檄一示而羣臣失色张昭辈已倡迎降之议合孙吴之势而却之者亮之所以为人龙也契丹之冦澶渊也边书一告而中外震骇钦若辈已建出幸之策得高琼之助而退之者准之所以为鎻钥也桓温既入关中王景畧留心江左扪虱而谈当世之务可谓三秦豪杰之才矣惜温之不见知金人既陷中原岳鹏举唾手云燕建节而负克敌之志可谓南渡精忠之将矣惜桧之不见容温造为御史而劾李佑佑为之胆落其风力可嘉也韩琦任招讨而镇西夏贼为之胆寒其威名可畏也数君子者皆年少之人也而建立乃如此岂奸谀皆如布者哉以年迈者而言之周武怒商受之虐为伐商之举得太公以为辅卒成四海永清之功牧野洋洋之颂至今尚昭昭也秦穆信杞子之言为侵郑之谋忽蹇叔而不聴卒获三帅被囚之耻良士番番之戒至今尚耿耿也赵充国以万三百余人而屯田其智将之流矣当是时先零倡乱于先■〈罒上干下〉幵胁从于后汉之边鄙盖扰扰也卒之■〈罒上干下〉开既服而先零亦降充国之功不亦多乎烛之武以十数言而存郑其辩士之流矣当是时晋军于函陵秦军于泛南郑之社稷盖岌岌也卒之秦伯既恱而晋侯亦解之武之功不亦茂乎天后革唐之号自立为帝罪莫大焉廷诛佞幸而复唐于周者张柬之也阳城论列延龄营救陆贽罪莫测焉廷拜言官而名重天下者张万福也马援以矍铄示勇而天子称叹其心可谓壮矣文彦搏以相业显名而敌使动容其仪可以象矣数君子者皆年迈之人也而勲名乃如此岂昏庸皆如镐者哉为今之计者少不必拘也少而如布之奸谀则斥之如孔明诸人则用之老不必拘也老而如镐之昏庸则去之如太公诸人则进之进而用之者皆贤也斥而去之者皆不肖也年之老少吾不得而知之也嗟夫天下之事功未有不本于道者也事功而不本于道是功利私智而已然求人才于三代之上道纯而功亦隆求人才于三代之下则亦随其分之所得而为功之所著耳太公不可尚矣孔明可兴礼乐盖天民之未粹者其余诸君子或得其一偏而全体之未窥或资之暗合而造诣之未尽故亦能因事而有成随事而辄效也其下如布如镐者得免于王诛亦幸矣何道之足云哉 
　　问书曰今惟淫舍牿牛马诗曰驷騵彭彭肆伐大商征伐之资于马也尚矣其制始于黄帝备于周官汉唐宋各有其法而我国家尤为详悉内有太仆寺矣而府州县设佐吏以专领之外有行太仆矣而苑马寺设监苑以分领之互市有茶马也分蕃有圉长也设官何其备欤既有见马以给军又有寄马以给民既责之以牧养而又责之以孳息印烙以防之也考课以验之也立法何其详欤若是者宜马之蕃盛也夫何一遇小警马即告乏出帑藏之钱遣市马之使所谓见马寄马者何在乎经有之学古入官议事以制是准今者必酌乎古今举古人一二事试与诸士子商确之一马复三卒内郡之制也令民自畜马边塞之制也至于封君而下以次出马官给牝马归息什一不有坠于先烈乎府兵既立给钱而市之府兵既变给马而用之至于一缣一马息士十万别色为羣望如云锦不有禆于国家乎曰官马曰户马曰戎马法亦善矣及保马之法行而天下之民困当是时也首倡其议而力称不便者谁欤骐翼銮锵玁狁息整居之祸龙骊驳白匃奴肆平城之围马之关于成败亦重矣然则蕃育之有官岁时之有祭宜也今欲使在内者有有骊有黄之多在外者有既佶且闲之盛其道安在将酌古法而行之欤抑我国家法已详备今莫若修其废坠欤二者何居 
　　经天下之政存乎法行天下之法存乎人故为治者不患法之不修而患人之未得吾见法具而不得其人者有矣未见得其人而法有不举者也马政之制国朝之经画已备特承平日乆怠于吏而玩于民法固未尝有敝也敝之者人也今能一振而作之其所以经天下者沛乎有余裕焉茍徒是古非今役役于纷更改革之劳而不知修复之道其为为治之累岂小小哉孔子曰文武之政布在方策其人存则其政举其人亡则其政息不我欺也请因明问而复之武王之伐商也有驷騵彭彭之诗鲁侯之征淮夷也有淫舍牛马之誓则马之用于征伐也尚矣玁狁整居焦获矣而宣王成薄伐之功者以骐翼銮锵之盛髙帝威加海内矣而匃奴肆平城之围者以龙骊驳白之多则马之系于成败也大矣此歴代以来所以考成分属有蕃育之官祈休报赐有岁时之祭也以其官而言之其廐有未央承华騊駼骑马路軨大廐之异其官有三令四令丞五监长之殊而掌之于太仆者汉制也其署有六闲八坊四十八监之类其官有主簿直司圉官牧尉排马羣头之属而领之于太仆者唐制也至于骐骥有院天驷有监天廐有坊既置羣牧司又置羣牧使此在内监牧之法自河北至许州已有十八监两河陜西有都总管处复置一监太原交城又复置马监既委羣牧司又委守倅兼领此在外监牧之法又非有宋之制乎以其祭而言之春祭马祖夏则祭先牧秋祭马社冬则祭马歩者周礼也牲用少牢地用大泽四祭之礼同积柴以燔坎地以埋四神之礼异者隋礼也至于筮日致斋于未祭之先瘗■〈土展〉燎柴于既祭之后又非开元礼乎肆惟我国家列圣相承立经陈纪叅之于徃昔之规断之以聪明之独其设官不为不备矣其立法不为不详矣是宜马之蕃盛也迩者青蜀之贼一兴边关之冦少警廐既竭乏马则玄黄朝廷遣市马之使帑藏出市马之钱遂使闾阎之下槽枥为之一空价值为之腾涌此无他良以我国家长治乆安百五十年以来天下雍容于礼乐文章之化熈皡于富寿安乐之天官虽备也世平则易玩法虽详也岁乆则易湮其欲在内者有有黄有骊之多在外者有既佶且闲之盛不亦难哉策曰准今者必酌乎古将酌古法而行之欤抑我国家法已详备今莫若修其废堕欤嗟夫泥古者不通遵先王者无过今举古人一二事而言之劝民养马有一匹者复卒三人盖居闲则免三人之算有事则当三人之卒此内郡然也纵民畜牧官不为禁或致马千匹或致马数千此边塞然也是非汉制乎当给马者官与其直市之毎匹钱二万五千刺史折断果毅岁周察不任战者鬻之以其钱更市不足则府供之此给钱以市也府兵渐壊兵贫难致乃给以监牧之马此给马以用也是非唐制乎至于有宋之时有曰官马畜于监牧者也曰民马散于编户者也曰戍马市于边郡者也此皆古人之法执事所欲叅酌以行之者而愚生直以为不可也是何也盖彼法之善者当今既以采而用之矣其不宜于时者则又不可行也载考当时之制内有太仆寺矣而府州县设佐吏以专领之外有行太仆矣而苑马寺设监苑以分领之户市有茶马也分蕃有圉长也其设官也拟之汉唐宋岂不为尤宻乎今亦取其贤者而任之取其不肖者而退之耳既有见马以给军而又有寄马以给民既责之以牧养而又责之以孳息印烙以防之也考课以验之也其立法也视之汉唐宋岂不为尤密乎今亦摘其弊而祛之举其坠而兴之耳呜呼祖宗之法至精至备行之天下而无弊传之万世而可法今马政之未举者则亦讲求之未明修复之未至耳岂可不责之人而惟法之是咎不究乎今而惟古之是图哉夫以我祖宗精备之法适我圣天子大有为之日硕俊简布于朝廷羣能分列于外服竭蹇蹇之忠秉明明之节司太仆者宁无张万岁其人耶司苑马者宁无王毛仲其人耶诚一振举于萎薾之余刬剔乎奸微之弊则一缣一马云锦成羣亦何难致之有哉若夫孝武上自封君以次出马官给牝马归息什一至安石信曾孝寛之言忽文彦博之议卒行保马之法而为天下之害则汉宋之敝政不敢屑屑为执事陈也虽然涤膓续骨医者之技虽妙不如不疾之为愈焦头烂额救者之功固多不如不焚之为贵与其畜马以为用不如无事而不用马也书曰归马于华山之阳此又愚生言外之望也不知执事以为何如 
　　问昔先王经国子民必先食货而重戎兵肆我列圣法古制治以食货言之既有边储矣复有京运存留之设食宜无不足也而何仓廪毎至于空乏既有岁办矣复有丁佣货搉之例货宜无不足也而何帑藏每至于匮竭稽之于古二十税一取民何轻也乃有海内庻富之治课役皆免赋民何寛也乃有斗米三钱之效今自山西所急言之边已云储而督并之使屡遣乎廷臣禄已云班而告乏之疏累陈于藩室厥咎何由乎所以充足之者抑有道乎夫令有缓急而物有重轻岁有凶穰而糓有贵贱食所当平也币重则民不堪币轻则民亦患货所当权也二者古人已有定制矣而可行于今乎三年耕必有一年之积九年耕有三年之积足食之道也千乗之国藏镪百万万乗之国藏镪千万足货之道也二者当今亦畧施行矣其有合于古乎以戎兵言之内有五府也又设卫所以分属之综理周矣外有司卫也又设将臣以总率之经畧备矣稽之于古府兵之制不为不善何以致蕃镇之祸衙厢之制不为不密何以有金人之变今自近日之事言之饥民啸聚流刦郡县尝调京军以捕御矣而飘忽震荡过无坚城卒頼边军以剿之京军抑不足恃耶套众骄纵侵窃边关尝有边军以屯戍矣而凭陵斥突阵无勇将复调京军以捍之边军又不足恃耶其弊安在乎所以振扬之者抑有道乎夫潢池弄兵置而不捕较之捕盗朝歌以安民者孰得得是人而用之盗可弭乎备敌数岁戢兵不战比之两炬疑敌一战而取胜者孰优得是人而用之边可备乎夫识时务者在俊杰数者时务之大者也诸士子其详言之毋以俊杰为嫌而自让 
