<!-- { "loadSidebar": true } -->
　　个人儿，是何神勇，踏碎颇黎世界。玉楼银海扶桑影，万军壮游如画。浑无赖，笑眼底空花一白乾坤隘，冬烘措大。看鳞甲漫天，飞行绝迹，吓倒下风拜。贤昆辈，拍掌称奇道快，阿连作此狡狯，金身丈六摩耶顶，五岳真形不坏，千秋在。有耐叟题词，笔墨森光怪。披图至再，便嚼雪和梅，朗吟梁苑，寒气洒心肺。

　　壶中天慢（赠钱生选青）

　　觥觥钱起（谓乃晴江），祖有文孙传砚，皎如玉树。招我海天吟社里，快读惊人之句。孔祢忘年，纪群阅世，小燕诗星聚，孟秋三日，妙龄廿四初度。闻道郭令微时，双修福慧，七夕逢牛女，偻指填桥佳节近，省识银河旧路。花国称王，酒泉领郡，更作骚坛主。昂霄一鹤，祝君珍重毛羽。

　　百念龄（陈孚其封翁王夫人七十有四双寿）（庚申正月十有七日生）

　　兕爵添春，龙灯弄月，弧帨双悬，珂里第一。是螺阳望族，消受得诗人燕喜，更螽斯麟定齐赓。有传砚文孙，趋庭令子，算鲁殿灵光，邵窝安乐，不坠沧桑劫里。闻说太邱交道广，又功在枌榆，门多桃李，况我友瘿民语我，好留作口碑心史。信福人天锡箕畴，看仙耦刘樊寿朋黄绮，怅洄溯，无从登堂一醉，遥祝冈陵而已（庄瘿民为之介）！

　　长寿乐（菽庄主人四十六初度）（庚申五月十又八日）

　　蒲觞乍醉，又菽庄吟伴跻堂称兕。王谢高门，刘樊仙耦，难得双修福慧！况金昆玉友，扶桑得意归，珂里锦衣客，换着彩衣游戏。算人生行乐，如君有几？桃源地，隔红尘，且幸鲸波止沸，领略大好林，无边风月。调神养胃，看儿孙绕膝，阿翁含笑阿婆喜，幔亭宴，还有瑶池宴，继羡强年未艾，箕畴已备。

　　氐州第一（帆影，林兵爪碧山词社题）

　　愁里烟波，东望故岛，天外鹭羽如织，片叶云黏，轻花浪皱，微辨樯腰转侧。思妇楼头，正盼断归鸿消息。隔浦垂杨，沿堤乱苇，动摇秋色。幅幅青蒲遥挂席，蓦吹去，渺然无迹。落日催鸦，长空度鸟，仗半江风力，一声沧浪■〈矣鸟〉乃，欹篷背斜痕飐碧。目极魂飞剎那间，神山咫尺！

　　前调（前题）

　　何处凉云，吹度镜浦，横扫凤尾笺幅？雾外摇帘，虹余挂练，烟树迷离漾目。斜日江头，黯半被轻阴遮却。荡桨随鸥，欹樯舞燕，柳边低掠。倒迭明漪新鸭绿，似千百银蹄相逐，趁雨蒲张，招风叶展，误水帘纹复。莽惊涛无恙否？凌空去将飞又落。点点萍踪梦魂飘，连番舶趠。

　　十二时（和年家子卢乃沃茂才悼亡之作）

　　听潇潇，商音满纸，是奉倩伤神话，况白发悲秋，作客廿载，有鳏在下。堪笑杜陵寄情，燕玉暖老，今聊且问蒙庄，当日盆歌，何心作达？侬是过来人也。最怜他潘郎年少，忍把悼亡诗写！挂壁遗衣，凝尘半簟，泪血空房洒，恨人间薄幸，谁复惜惺惺者？更休说才长命短，谢絮陈椒之亚。自古笄珈，几人偕老？一例东风嫁。奈青山染孟荆布，春无价！赁舂从此剩孤鸿，任夜台长夜。  
后苏龛文稿卷一

　　温陵施士洁耐公

　　台澎海东书院课选序

　　剡川龙宫寺碑跋后

　　台郡海神庙募启（代潘邑侯作）

　　重修岑江家庙碑记

　　宗叔母许太恭人墓志铭

　　蔡封公偕配王太君合圹志铭

　　杨君敬亭墓志铭

　　陈游戎墓志铭

　　杨墨侯太翁配郭太夫人合窆墓志铭

　　柯母李孺人墓志铭

　　郑毓臣上舍师友风义录序

　　郑香谷部郎偏远堂吟草序

　　台湾北港增修朝天宫碑记

　　侍郎衔太仆寺卿林公圹志（代叔臧京堂作）

　　刑赏忠厚之至论（一）

　　刑赏忠厚之至论（二）

　　复女弟子邱韵香书

　　台澎海东书院课选序

　　吾台之有海东书院也，旧在郡学西偏，为巡道梁公所创建，事在康熙五十九年。嗣因子为校士所，而书院几废。乾隆四年，督学单公别置考棚，至是复为书院。十五年，台邑侯鲁公更就邑署而改建焉。二十七年，巡道觉罗四公则更就旧校士所，寻并罢。今制，则乾隆三十年护道蒋郡伯之所建也。邑有吾宗明经士安者，倡输稻千斛，复置水田千亩，为院中经费久远计，事在乾隆五年。自是以后，踵义乐输者，不一而足。于是乎规橅粗具，都人士渐向化焉。道、咸间，崇川徐清惠公以巡道兼督学，雅意振兴，如期按课论文外，有背诵经书之课；复加小课，以赋诗杂作相与切磋。风会既开，于是乎有课艺之刻。清惠公与先大夫交至厚，谈艺亦至洽。先大夫自通籍后，久滞京曹。迄南旋，主讲是席，则惟豤豤焉以引掖后进为己任，一时高足弟子，称极盛焉。

　　士洁窃念：近今以来，流韵久寂。小子，承乏不敏，继武无状！惟桑与梓，曷敢抗颜？复念：吾台版籍，自吾先靖海侯襄壮公削平郑氏，至康熙二十三年始隶本朝；其时绝岛手辟，未遑文教。而至于今二百余年，经列圣人休养之泽，弦诵彬雅，固已骎骎乎日进矣。况扶舆旁薄之气，自闽之五虎门蜿蜓渡海而来，其间有关童、白甽，形埶起伏，如鼄丝马迹，碻然可寻；至然缭绕二千余里，水环山障，极东南之奥焉。昔子朱子登石鼓山占地脉，曰：『龙渡沧溟，五百年后，海外当有百万人之郡』。又安知此后灵秀所积，人文不更胜于海内耶？窃惟人文之兴，在于学校；而书院则视学校为尤切。士洁自白沙讲席移研于此，倏逾十稔矣。夙夜■〈衤至〉■〈〈贝贝〉上心下〉，自惭不文。实以幼而失怙，鲜所学；稍长，则南船北马，此事几废。然先民矩矱，一一守之，弗敢忘也。前副使衡阳刘公之言曰：『明以帖括取士，化、治为上，隆、万次之，天、崇又次之。我朝名公巨制，或兼收博釆，或独宗一家，虽各随风气为转移；而理必程、朱，法则先正，不能易也』。士洁窃谓：前明诸公，悉本王荆公经义，参以帖括体，凡数变；而其一定绳尺，则比之诗赋、论策而加严。洪、永至化、治百余年中，作者祇传注直写，而恰如化工之肖物，一字不可减增，此太羹元酒也。迄正、嘉间，始能以古文为时文，熔铸经史而出之，博大昌明，闳深肃穆，文至是而极盛。隆、万务讲机法，而气度渐即轻佻。天、崇诸公锐欲起而矫之，苦心孤诣，规橅唐、宋。其思力所至、途径所辟，足以横绝一代；然支离庞杂，不合于经者，亦间有之。我朝人才辈出：国初熊、刘外有，有张京江、韩慕庐、李文贞诸公，以迄桐城方氏、金坛王氏、宜兴储氏，均实能以濂、洛、关、闽之理，运王唐归胡之法者。学者尤当奉为圭臬焉！伏读钦定四书文上谕，国家以经义取士，人心士习之端倪，呈露者甚微，而征应者甚巨。方灵皋先生谓圣谟洋洋，古今教学之源流尽于是矣。窃惟文以载道，必学养兼到，然后能随题抒写，汩汩其来，自纲常名教，以及一名一物，细微曲折，万有毕备。此正留心理义之学者，一题到手，自然融会，遂因之而鬯其旨焉。朱子云：『使孔子在今日，也须应举』。今人分举业与理义之学为二事，且谓举业有妨于理学；甚而目之曰「敲门砖」，一离场屋，即鄙弃而不屑为。不知制艺代圣贤立言，非但如今之讲家，支支节节，强立一二句书旨，定一间架，妄以圣贤理义相凑泊，大抵为时文立柱穿插起见；其于圣贤立言本意，何翅千里？朱子又云：『某说书，不敢先立一见，横生一解；惟平气虚心，以求圣贤本意之所在』。又云：『读六经工夫多，得效少；读论、孟工夫少，得效多』。由此观之，学者作文，苟能从经文传注涵泳而出，而又一一体验于身心，精实之作，自然不可磨灭。「举业」二字既认得真，以为拜献之先资可也，以为经传之羽翼亦可也。至如闱中墨式，作者、阅者针芥相投，虽曰天命，亦由人事；要惟敛才就范，不失对扬之体而已。今人动以墨卷为腐臭不堪之物，相与菲薄而姗笑之。此诚末流之失，而岂国家取士之意本然耶？海隅僻处，先哲云遥，几无人足以语此。予小子，蠡测管窥，何裨万一！特念区区附乡先达后，滥厕皋比，亦惟与诸生言无不尽，行乎心之所安，以蕲斆学相长而已。

　　台无课选久矣。自高邮夏筠庄、钱唐张鹭洲两侍御有「玉尺」、「珊枝」等编，然皆校士之作。惟清惠公院课一集，四十余年，无有踵而行之者；今方伯唐公、廉访顾公、郡伯前护道唐公嘱检近年课艺，重为评定，付之手民，犹清惠公意也。校■〈周上心下〉之役，则监院翁广文景藩之力为多云。

　　剡川龙宫寺碑跋后

　　「龙宫寺碑」，唐浙东观察使李公绅所撰序也。寺在嵊县西南数十里，四围皆山，游客罕至。碑置寺后一椽；寺僧旧事耕作，薪苏农具，拉杂其间，碑为所蔽。以故骚人墨史虽偶焉戾止，而无从阐幽。计自唐迄今，千有余年之久，碑亦长此终古矣。近晤嵊人孙镕如云：『相传数十年前，邑诸生某，习静攻书，借寓寺中，披沙剔藓，一见诧为奇货，拓而售之；碑自此流传世间。嗣是公交车北上者，携入都门，竞相投赠，一时辇毂之下，声价顿起，获之者不啻拱璧焉。同治间，学使某公按临台郡，道经此地，与僚友辈入寺，广为拓取，捆载以去。由是海宇内外，嗜古之士，争先恐后，拓取无虚日。寺僧苦于供应，私碎之，而真本遂绝』。

　　乌虖！碑之一出一没，岂亦有数焉存乎其间者欤！世之怀奇不遇，薶首于荆榛岩穴中者，何可胜道！安得如金石之寿历千有余年之久，而终见重于世耶？然昙华一见，而遂有焚琴煮鹤之灾，以视世之荆榛岩穴中者，一有所遇，即不能自秘其奇；虽以金石之寿，而终有所不免者焉。可慨也夫！

　　台郡海神庙募启（代潘邑侯作）

　　台阳以海外沃区，甄陶化泽。其间民物殷阜，创制日兴，绀宇琳宫，后先辉映；独庙祀海神之典，至今阙如，心窃疑焉。岁甲戌，倭人与生番构衅，扶桑军舰直指琅峤，闽省纂严。上命今两江制府沈公、前闽藩伯潘公同为钦差大臣，督办台海防务。维时檄调各路兵勇以万计，文武员弁以百十计，凡淮楚二军之器械饷糈以逮竹木砖石之微，轮舟海上往来如织，无不克期飞渡。以是见国家威灵，百神效顺，岂偶然哉？夫鹿耳、鲲身，古称天险；矧安平沙线，尤非人所可施：自夏徂秋，惊涛叵测，谚所谓「四月廿六，海涌开目」者，凡以为四日以后航海者之至戒也。沈、潘二公之举，正当夏秋之交，天险如彼，而神之效顺如此，则其丰功盛德，宜何如报赛而尊崇之耶？

