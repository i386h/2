<!-- { "loadSidebar": true } -->
　　曲士赋怀沙草木伤莽莽徳人无荆棘坐失岭峤阻我兄瑚琏姿流落瘴江浦净眼见桃花纷纷堕红雨萧然振衣裓笑问散花女我观解语花粉色如黄土一言破千偈况尔初不语可怜一转话他日如何举故复此微吟聊和鸥鸦橹江边闲草木闲客当为主迩来子美瘦正坐作诗苦袖手焚笔研清篇真漫与愿君【一作兄】理北辕六辔去如组上林桃花开水暖鸿北翥
　　焚研【按君苖焚研事出晋书陆机传而不着其姓困学纪闻云君苗姓崔】漫与【杜甫诗老去诗篇浑漫与别本作漫兴者讹】
　　追饯正辅表兄至博罗赋诗为别
　　孤臣南游堕黄菅君亦何事来牧【一作收讹】蛮舣舟蜑户龙冈窟置酒椰叶桄榔间髙谈已笑衰语陋杰句尤觉清诗孱博罗小县僧舍古我不忍去君忘还君应回望秦与楚梦涉汉水愁秦闗我亦坐念髙安客神游黄蘖参洞山何时旷荡洗瑕垢【一作谪】与君归驾相追攀梨花寒食隔江路两山遥对双烟鬟归耕不用一钱物惟要两脚飞孱顔玉牀丹镞记分我助我金鼎光斓斑
　　博罗僧舍【名胜志博罗县有泊头墟距罗浮十五里广惠二州舟楫及自陆路至者皆于此登岸旧有圆照堂山僧以主游客】髙安客【颍滨遗老传上用李邦直为中书侍郎邓圣求为尚书右丞防廷策进士邦直撰策题即为邪説以惑羣听辙论之曰伏见御试策题歴诋近嵗行事有欲复熙宁元丰故事之意臣备位执政不敢不言奏入不报以本官出知汝州再谪知袁州未几降分司南京筠州居住○按筠州宋改名髙安郡】黄蘖【传灯録黄蘖山禅师名希迁往西江参百丈契悟心要】洞山【传灯録洞宗禅师名良价造云岩有省接诲学侣于髙安之洞山诸方推为曹洞宗】金鼎【云笈七籖造金鼎铭云后土金鼎生死长七神室明三圆五隂一混沌徘徊天地五里阳阳两头状如鸡子形具莫差黄白在里诀曰金者太白之名呼之为铅】
　　再用前韵
　　乐天双髩如霜菅始知谢遣素与蛮我兄绿发蔚如故已了梦幻齐人间蛾眉劝酒聊尔耳处仲太忍茂孱三杯径醉便归卧海上知复几往还连娟六么趁蹋踘杳眇三叠萦阳闗酒醒梦防何所有落花流水空青山忽惊铙鼓发半夜明月不许幽人攀赠行无物惟一语莫遣瘴雾侵云鬟罗浮道人一倾盖欲系白日留君顔应知我是香案吏他年许缀蓬莱班【结韵前作斑此作班义各不同不应通用】
　　戯和正辅【别作甫讹】一字韵
　　故居剑阁隔锦官柑果姜蕨交荆菅竒孤甘挂汲古绠侥觑敢掲钩金竿已归耕稼供藁秸公贵干蛊髙巾冠改更句格各蹇【当作謇】吃姑因狡狯加间闗
　　一字韵【蔡寛夫诗话声韵之兴其变日多四声中又别其清浊以为双声一韵者以为叠韵盖以轻重为清浊尔所谓前有浮声则后有切响王融双声诗云园蘅红蘤湖荇燡黄花回鹤横淮翰逺越合云霞以此求之可见○按南史谢庄传王元谟问庄何者为双声何者为叠韵答曰互防为双声磝碻为叠韵云云盖双声者同音而不同韵叠韵者同音又同韵也今所云一字韵乃古之双声也】慎按此诗施氏原本不载新刻本题云戯和正辅外集载惠州巻中正甫作正辅即程正辅也故类编于此
　　桄榔杖寄张文潜一首时初闻黄鲁直迁黔南范淳父九疑也
　　睡起风清酒在亡身随残梦两茫茫江边曳杖桄榔瘦林下寻苖荜拨香独步倘逢勾漏令逺来莫恨曲江张遥知鲁国真男子独忆平生盛孝章
　　桄榔杖【本集与张文潜尺牍云屏居荒服无一物为信有桄榔方杖一枚前此土人不知以此为杖也】黄鲁直迁黔南【宋史黄庭坚传哲宗初立召为神宗实録检讨绍圣初章惇论实録多诬贬涪州别驾黔州安置山谷年谱章惇蔡卞论实録诋诬俾前史官分居畿邑以待黄庭坚书铁爪治河有同儿戯至是首问焉】范淳父九疑【宋史范祖禹传元祐中拜翰林学士宣仁崩绍述之论兴有相章惇意祖禹力言惇不可用言者攻之连贬武安军节度副使昭州别驾安置永州○按东都亊畧与本传小有异同谓祖禹初贬提举明道宫继责武安节度副使再贬韶州别驾贺州安置考之哲宗本纪绍圣元年冬祖禹与庭坚同贬永丰黔州安置至三年秋再责授祖禹昭州别驾贺州安置先生作诗当在绍圣元年本传正合当从宋史】
　　四月十一日初食荔支
　　南村诸杨北村卢【公自注谓杨梅橘卢也】白华青叶冬不枯垂黄缀紫烟雨里特与荔子【一作支】为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困樝梨麄先生洗盏酌桂醑氷盘荐此赪虬珠似闻江鳐斫玉柱更洗河豚烹腹腴【公自注予尝谓荔支厚味髙格两絶果中无比惟江鳐柱河豚鱼近之耳】我生涉世本为口一官久已轻莼鲈人间何者非梦幻南来万里真良图
　　四月荔支【茘支谱四月熟者生岭南火山佳者六月方熟东坡所云四月十一日是特广南火山者耳太平寰宇记火山直对梧州城山上有荔支四月先熟以其地热故曰火山核大而味酸】中单【汉书江充传衣纱縠禅衣师古注禅衣今之朝服中禅也演繁露禅字或为单古之法服朝服必有中单正如今之背子事物纪原谓汉髙与项羽战汗透中单且曰中单即汗衫非也】伴松桧【梁溪漫志东坡茘支诗云云山得伴松桧老常疑此句似泛后见习闽广者云福州至于海南凡宰上木松桧之外杂植荔支取其枝叶隂覆所以有此语】江鳐柱【郭璞江赋玉珧海月肉吐石华江邻几杂志四明海物江鳐柱第一介甫云鳐字当作珧即今蛤蜊柱韩文公所谓马甲　柱也能改斋漫録绍圣中诏福唐与明州嵗贡车螯肉柱五十斤俗谓之红蜜丁即东坡诗中所谓江鳐柱也】腹腴【礼记少仪冬右腴注气在下腴腹下也疏腴谓鱼腹冬时气下在鱼腹故右腴】
　　答周循州
　　蔬饭藜牀破衲衣扫除习气不吟诗前生自【一作似】是卢行者后学过呼韩退之未敢叩门求夜话时叨送米续晨炊知君清俸难多辍且覔黄精与疗饥
　　周循州【周彦质字文之时为循州守见本集和陶诗题中元和郡县志循州汉南海郡之博罗县梁置梁化郡隋开皇十年于此置循州取循江为名循江在海丰县东南九域志广南东路循州海丰郡军事治龙川县】
　　荔支叹
　　十里一置飞尘灰五里一堠兵火催颠阬仆谷相枕籍知是荔支龙眼来飞车跨山鹘横海风枝露叶如新采宫中美人一破顔惊尘溅血流千载永元荔支来交州天寳嵗贡取之涪至今欲食林甫肉无人举觞酹伯游【公自注汉永元中交州进荔支龙眼十里一置五里一堠奔腾死亡罹猛兽毒虫之害者无数唐羌字伯游为临武长上书言状和帝罢之唐天寳中盖取涪州荔支自子午谷路进入】我愿天公怜赤子莫生尤物为疮痏雨顺风调百谷登民不饥寒为上瑞君不见武夷溪边粟粒芽前丁后蔡相笼加【公自注大小龙茶始于丁晋公成于蔡君谟欧阳永叔闻君谟进小龙团惊叹曰君谟士人何至作此事】争新买宠各出意今年鬬品充官茶【公自注今年闽中监司乞进鬬茶许之】吾君所乏岂此物致养口体何陋耶洛阳相君忠孝家可怜亦进姚黄花【公自注洛下贡花自钱惟演始】
　　置堠【史记田横至尸乡廏置注云谓置马以传驿者风俗通汉改邮为置唐时十里为双堠五里为只堠白居易诗道旁堠一双复一只】永元荔支【慎按三辅黄图曰汉武元鼎六年破南越建扶荔宫自交阯移植荔支数百株于庭无一生者后数嵗偶一本稍活终无花实其后则嵗贡焉邮传者毙于道路极为生民之患据此则荔支入贡不始于永元至永元中因唐羌言乃罢贡耳】天寳嵗贡取涪【慎按唐时进荔支或以为南海或以为蜀其説不一旧唐书帝幸骊山贵妃生日命小部张乐长生殿因进新曲未有名会南方进荔支因名荔支香乐史杨妃外传十四载六月一日贵妃生日防南海进荔支因以名曲国史补贵妃生于蜀好食荔支南海所生尤胜蜀者故毎嵗飞驰以进此南海嵗贡之证也而蔡君谟荔支谱呉曾漫録以为涪州张君房以为忠州胡仔丛话谓长安来自巴蜀方舆纪胜谓涪州有妃子园当时以马递七日七夜至京故杜牧华清宫诗云一骑红尘妃子笑无人知道茘支来今以杜少陵诗考之一则云忆昔南海使奔腾进荔支又云炎方毎续朱樱献又云忆过泸戎摘荔支少陵在天寳朝目击其事故云尔意当时南海与蜀中固尝并进也东坡诗云天寳嵗贡取之涪与唐书杜诗不合为详考附志于此】武夷【舆地广记淳化五年升建州崇安场为县地有武夷山太平寰宇记武夷山在建阳县北萧子开建安记云山髙五百仞顾野王谓地仙之宅传云昔有仙人武夷君居此】粟粒【梅尧臣建溪新茗诗粟粒烹瓯起龙文御餠加武夷山记山产茶如粟粒者初春芽茶也品最贵】鬬品【范仲淹鬬茶歌北苑将期献天子林下雄豪先鬬美】洛阳进花【全芳备祖引洛阳风土记云洛阳至今六驿旧未尝进花李相迪留守始以花进乗驿马昼夜驰至京师所进止姚黄魏紫三四朶用菜叶实笼中又以蜡封花蒂数日不落迄今贡不絶王辟之渑水燕谈亦云李文定始进牡丹○慎按宰辅编年録李迪天禧中防知政事拜相五月而罢知郓州明道二年自河阳再召入相罢知亳州寻降知密州康定中知天雄考文定前后歴官未尝为洛阳守也钱惟演于干兴中自枢相罢任天圣中除判陈州自言先陇在洛阳愿司宫钥遂命守河南今先生称为洛阳相君防为钱思公无疑李文定贤相也岂可令防不韪之名因举旧説牵连辨正及此】姚黄【埤雅牡丹之名以姓著者姚黄牛黄姚黄者出姚氏此花之出子今未十年姚氏居曰司马坂地属河阳而花传洛阳一嵗不过数朶钱思公尝言人谓牡丹为花王今姚黄真为王而魏紫乃后也】
　　【慎按诗中雨顺风调百谷登民不饥寒为上瑞二句诸刻本所无今据施注原本增入】
　　附子由作
　　蜀中荔支止嘉州余波及眉半有不稻糠宿火却霜霰结子仅与黄金侔近闻闽尹传种法移种成都出巴峡名园竞撷绛纱苞密渍琼肤甘且滑北游京洛堕红尘箬笼白晒称最珍思归不复为莼菜欲及炎风朝露匀平居着鞭苦不早东坡南窜岭南道海边百物非平生独数山前荔支好荔支色味巧留人不管年来白发新得归便拟寻乡路枣栗园林不须顾青枝丹实须一株丁宁附书老农圃
　　六月十二日酒醒步月理髪而寝
　　羽虫见月争翾【一作翻】翻我亦散髪虚明轩千梳冷快肌骨醒风露气入霜蓬根起舞三人漫相属停杯一问终无言曲肱薤簟有佳处梦觉琼楼空防魂
　　千梳【贾岛诗头髪干梳下】
　　附子由次韵
　　水上有车车自翻悬霤如线垂前轩霜蓬已枯不再绿有客劝我抽其根【自注近有道士相教拔曰后以水火养之当不复生故以为答】枯根一去紫茸茁珍重己试幽人言纷纷华发何足道当返六十过去魂
　　和子由次月中梳头韵
　　夏畦流膏白雨翻北窻幽人卧羲轩风轮晓长春笋节露珠夜上秋禾根【公自注或为予言草木之长常在时明间早作而伺之乃见其拔起数寸竹笋尤甚又夏秋之交稻方含秀黄昏月出露珠起于其根累累然忽自腾上若有推之者或入于茎心或垂于叶端稻乃秀实騐之信然此二事与子由养生之论契故以此为寄】从来白发有公道始信丹经非妄言此身法报本无二他年妙絶兼形魂【公自注传灯録有形神具妙者乃不复有解化之事】
