<!-- { "loadSidebar": true } -->
　　乡先生楚竒刘公仕元终广宪贰死节于贑近日予过其处父老犹能言之此前一纸其所与乡亲戚丘民则书也前后书名及奉启等字皆亲笔盖此时以江州守万洪都机务丛冗时也然犹谆切敬谨如此亦可见前辈诚实之风矣后纸乃肇庆守梅南刘先生防语叙公事甚备盖其子作喆所书民则令子思朂出以相示予感二刘公皆先君子之友而作喆教学中相与交甚厚今皆不可得见矣而此二纸之传非但可为丘氏之寳江乡前辈之风即千百年间欲有考者岂能无取于斯欤
　　防浮云公墨迹
　　欧乡刘旦文昌钱汉滨公之外孙也昔尝来文江从翰林张公伯頴游持其曾大父楚竒翁诗文一帖示予观之其文词古淡意气雄伟忠君报国之心隐然在于言表千载而下休光遗烈耿耿而不磨者也旦读书乡庠受业名师他曰擢髙科登显仕益以见刘氏之不乏贤也矧其序之于前者皆名公钜卿犹之金石丝竹铿锵于钧天之奏桓圭衮冕从容于庙堂之上读之令人起敬旦其朂之哉遂书此以发其继志之诚俾其保爱斯文以传诸不朽
　　防金幼孜所藏刘仲修书
　　清江自范太史以攻诗之余兼力于书赵呉兴常推之以为不可及国朝来仲修刘公奋然防特郁为一时宗尚固不在范公下也恨其命与时违卒陷非辜如陈子昻之幽没而天下少知者甚可痛惜公初与先世交游三十年今又获见幼孜所藏则又知为幼孜先友也两家子弟抚巻慨然
　　防苏太史书柴宗礼传
　　缙受学于太史苏公平仲诵习其文知公之文必可传世也今夏官主事柴君谓先处士君行虽不下于古人防太史之文亦安能卓卓表见如是哉按传处士君之友金用賔本括人侍父宦游因家于杭元末尝仕矣己而内附遂不仕徙家义溪宗礼家近焉从假牛种耕植以养母家益削而守益固或以其困也劝之仕终不出丧其母久而不克举葬日夜号痛人不忍闻宗礼方请为举葬之用賔竟以哀毁卒其妻亦死宗礼恸哭告其朋友故旧出财力立举三丧葬之又负畚锸亲与其子封树防大雪手僵不顾也嗟乎此宗礼之义诚可于古人中求之而其责用賔之朋友故旧有曰用賔在时诸公敬重每不惜千万钱供具为宴乐用宾未尝赴今用宾死独不为举其家三丧则平日敬重者皆伪耳宜乎用宾不肯与诸君宴乐也由是人人感动处士君重乎友谊亦工于言语哉传又言予不识处士君闻其义延与相见容止草率言未既不辞竟拂袖去不知者谓纵恣礼法之外不知此乃所以为处士君也嗟乎其于太史公尚如此则其傲睨一世髙视旷古岂不可想见哉太史公谓特立独行之事非特立独行之人不能为余谓非特立独行之文不能传太史公之文之必传于后无疑也
　　防雪月轩篆额
　　右雪月轩三篆字前中书舍人宋君仲珩书也仲珩讳璲金华宋学士景濂先生仲子能诗歌而小篆之工国朝第一初学巙子山行草书而篆师张有讲宋秀子呉志淳孙子林朱孟辨及见太朴危公乃令师献之行草而篆法以李斯为宗尝见梁朝有草堂法师墓篆字竒古及呉天玺中皇象书三叚石刻皆真迹观之至忘寝食遂悟笔法絶出流辈学士君亦甚爱其书每见佳处便曰写老夫名足可传世矣此三字余友萧君世英得之余犹及见有学士姓名印识萧君与余别几二十年中间亦播迁南北兹幸防于桂林复以相示则姓名印识不知为何人裁去萧君甚惋惜之俾余追书其事以示后之人若夫雪月名轩则有贤士大夫诗文所以称美萧君而劝之备矣余但祝颂君之必有以副其所期耳
　　防袁端智拙逸巻
　　袁端智万安人寓于永新髙子龙先生之子婿也先生没后髙氏益落端智经纪其家甚至盖忠厚之意有可嘉者今其巻名拙逸岂少陵所谓用拙存吾道欤抑用濂溪拙赋之意欤岂大巧若拙欤总不外淳朴之意岂惟可以示之终身又将以遗其子孙也
　　自防临刘山阴书后二则
　　仲修刘先生文章识量节槩凛然不慕声利国初徴集贤礼书尝拜官以瞆辞宋公景濂极畏服之其生平交友若季大父求我礼部侍郎曽公得之文学掾金公守正皆乡里莫逆也今刘先生无后人曾氏亦落寞独予家藏其手书若干卷数年离家亦不知存否矣此为金公书赠方壶道士诗金公令子幼孜寳藏毎以示予为好事者持去情不能已遂俾予书之并识嵗月传之后世古人交友之际可以想见也
　　右山阴刘先生为守正金先生书所作诗一篇而又加防语先生令子幼孜侍讲毎寳惜之为人持去请余重写以见前辈交友同志文章如出一己相善而不相忌如此昔欧阳公作集古録序叹无君子之知巳以梅圣俞先亡不及见为恨今幼孜复俾予书岂谓拙书之可传哉亦使其子孙又见予一时相与之情耳初不论其书之工拙也
　　防简约兄所藏樵舍舟中书
　　书莫难于楷法而小楷尤难吾少时极用功至今未得其妙近见唐人墨迹乃皆略重想其用笔亦甚髙通篇顾盼精神是可为准则也予此书颇慕之而笔不如意樵舍中书墨是广信玉山周家制颇坚细有黑光简约兄得此古经纸有年矣因写渊静传一首寄回今年丁亥二月予南归简约又付予将赴桂藩六月持赴京还至今九月二十八日樵舎舟中始得满巻中有处士墓表筠涧挽诗再杂帖数首真行草书小楷略备盖周回水陆数千里时经五六年然后得此以见事之难成类如此后之子孙寳藏之毋忽是先世之遗徳在焉
　　防赵松雪墨梅
　　赵松雪蚤嵗喜画墨梅印以水晶宫图书因淛中有玛瑙寺或戱以为对后遂不用此图书而梅亦少画闻之髙竹闇云季常近得此纸有钱选舜举防语其为公早年画无疑及观公所题二首追懐惋惜未尝咎其少作之不工者盖其才情超逸下笔过人有自得之妙亦必有自得之趣固不足以尽识公之为人然亦可想见公之为人矣季常其永寳之
　　防杨补之墨梅
　　予乡先辈杨君补之世家清江所居萧洲有梅树大如数间屋苍皮藓斑繁花如簇补之日临画之大得其趣间以进之徽庙徽庙戯曰村梅因自署奉勅村梅更作疎枝冷叶清意逼人惜徽庙未及见也南渡后宫中以其梅张之壁间有蜂蝶集其上惊怪求补之而己物故不可得矣其平生耿介不慕荣利故不俯仰时好人不得而知也侍郎王君得此绍兴中作正其奉勅村梅巳后晚年得意之笔重可寳也
　　防存耕堂记
　　今国子祭酒胡公若思所为存耕堂记为清江刘子耕作藏予期年矣昕舒夕讽灯前酒边发明心学有味其言世之能存心者或寡而又以卤莽耕之不力之朂为田之咎比比皆然故书此于记后以归子耕但能存者有种斯获无肥硗之异雨露之不齐也
　　防思绍堂记
　　杜聘君清溪先生予乡道学士也常至其所居烟云台清流白沙竹溪森然而故址芜没为之怅然闻其故老云子孙有居闽中者欲见而不可得今观思绍堂记然后知徳基为聘君曾孙而记乃乡先辈周君子治所作歴序聘君师友之盛而江右为多徳基岂能忘情哉且方以教官入选相见当有日必思有以慰予之夙心者徳基岂能忘情哉
　　琴逸轩防
　　予归自词垣复之临桂通家子胡端方持其琴逸轩巻请予序其后匆匆中不暇为之聊塞责数语以副其意吾想子之寓意于琴也或焚香煮茶扫石待月一鼓则冷然再作则澹然若万丈银河一泻秋壑半空翔鳯九臯鸣鹤其于五音之旨趣不可胜数而董宗器一记亦庶几得之矣今子岂以此为隐逸乎吾愿子毋怠厥志他日出膺盛世羽仪天朝蓬莱之音与子一奏跻天下之民于泰和仁夀之域中然后可也勉之勉之
　　题安义巻
　　义者天理之所宜利者人情之所欲惟能安于义则不至于利矣良辅勉之
　　题缚笔帖
　　工欲善其事必先利其器书一文艺尔非得善笔羲献复生无所用其巧吾寻常欲作佳书为传后计非陆颖笔不可陆颖本农家而善缚笔长子尤能知笔之病次子亦能缚笔而不废农事朴茂尤可喜农隙时读书农时手自耕种古者士大夫皆然风俗日薄遂不肯为尔






　　文毅集卷十六
　　附録
　　内阁学士春雨解先生行状
　　公讳缙字大绅一字缙绅姓解氏其先居鴈门唐金紫光禄大夫琬之孙禹为吉州刺史因家焉其后世有闻人曾祖辰叟宋漕举进士永丰主簿祖贞我元进士判安福州终东筦县尹父开先号筠涧国子生元赠防知政事母髙氏进士灞雪髙公之女也公生洪武巳酉十一月初七日未生时母夫人梦老人以深衣大带授之觉而异焉已而生公因取以为名公生而秀异颖敏絶伦为婴儿时母夫人画地为字以教之一见不忘父亦竒之每賔客过从公在提抱间有问辄对声皆成文由是众亦异之七嵗能属文书过目成诵如流为诗謌操笔立就往往出竒语先辈罕及焉稍长益肆力于学日记数万言父子兄弟切磨讲贯自为师友通五经尤长于易书时县令姑苏沈士行闻公及其妹壻黄金华俱有名遂选为县庠生自是文思大进若水涌山出峥嵘浩汗不可名状一时名公钜儒折辈行与之交洪武丁夘年十九与兄纶暨金华试江西皆中选公以年少魁江右士由是声名籍籍明年春试礼部三人皆登进士第太祖皇帝嘉其年少颖异顾语廷臣曰解氏二子一壻并为进士非有贤父其能致是乎嗟赏久之公遂与黄金华皆为中书庶吉士尝应制春雨诗养鹤赋操笔而成造语竒崛太祖益爱之其为庶吉士日造中秘书因得繙阅所藏古今天下之书由是意防心融而其中宏博深窈弗可涯涘时中书舍人詹孟举以书名世亟称公书有法而用笔精妙出人意表遂相与讲求古人书法悉得其要领当时有得其片纸只字皆珍藏什袭不啻重寳上以其亲老二子皆仕特赐归省暨还朝改授江西道监察御史嵗庚午诏近臣有父在者皆得入觐时公父年八十余即日上道及谒见太祖深加礼遇因悯其老特命公归侍以终养焉公至家事亲之暇闭户读书率意为古文其于性命道徳之奥诸子百家之说以至佛老方技之书靡不研究其造诣益深矣或半酣兴至落笔数千百言倚马可待未尝创藁人以太白拟之二亲相继以没既襄事用大臣荐起为翰林待诏壬午之夏太宗皇帝入正大统首咨文学老成徳望重者有言公即召至亲加劳问公应答敏捷无所凝滞一时诏勅号令颁布四方皆出公手于是上深眷遇之拜翰林侍读学士其在职日侍左右论思献纳多所俾益永乐甲申春建储东宫慎筵进以道义之说辅以圣贤之学从容启沃匡益为多焉上方锐意稽古礼文之事诏修列女传永乐大典诸书公为刋定凡例删述去取并包古今搜罗隐括纎悉靡遗公在朝专备顾问言论剀切无有所隐弥纶黼黻之功不可殚述其荐拔人才引进善类惟恐弗及嵗丙戌以事出为广西布政司防议未几复调交趾公至以夷人新附抚绥安辑不失其宜南夷安之乙未正月卒于北京享年四十有七娶徐氏继陈氏子男二人长曰祯应次曰祯亮女一人适上冻胡世恒卒之日其平生交处及从防者相与具棺襚权厝公于郊外丙申姻家子通判髙原始归其旅榇窆于仁夀乡灞溪株山之原公生而秀朗目光如水才具众长学贯千古上既信任茍有益于国家虽违众而行无所顾忌四方之士为时所推许者甄拔无遗公退一室萧然惟留心翰墨挥洒忘倦言笑竟日不为崖岸其所着有白云藁东山集太平新说凡若干巻其平生行能可见者若此而其中之所蓄浅见薄识之士有不能窥其际也因具列如右以竢立言君子有所采焉奉议大夫左春坊大学士兼翰林侍读学士兼修国史门生曾棨状
