<!-- { "loadSidebar": true } -->
　　希荐于庙中　　　　凡一作皆集本
　　第五【同前韵】　　　　　　　　陈　羽
　　彼美明水含精自天孤影流辉乃凝空作润万灵来享故为酒称所以贵新涤虑殷荐告防水本涵清表至深之心着明以比徳惟馨香之义全想夫含气遥空成形永夜出隂鍳则凝清自美对明烛则摇光相借至诚所感同就湿而流大飨是资若待神而化斯可谓至精无朕明诚有孚泛清月而乍融乍结洗轻烟而若有若无润而鲜见湛露之濡金镜皛兮洁类清氷之在玉壶至若髙天委秋皎月分彩氤氲既合精粹斯在方昭徳以防神异趋下而归海是知严而敬者其徳大洁而祀者其福倍繄景命之不渝岂成功之不宰原夫明水之化也天子斋心司烜蒇事望灵月露隂燧皎皛浮光清冷在器自无而有知灵化之不测应感而来知神物之斯至其或崇国祀设方明备礼乐洁粢盛用陶匏之器荐蠒栗之牲秩神祗而配坐望天地之含精匪明水而神不降无明水则祀不诚是以明处作离水居为坎谅明水之潜化本隂阳之所感其名也合五行之徳其用也冠三酒之功泊尔味淡凝然色融至馨无臭至洁含光则是水也与灵物幽通
　　第六【同前韵】　　　　　　　　失　名
　　明水之设其义斯水以洁着明由色宣神灵是享祀典攸传笾豆静嘉取其濯溉麴蘖不用存乎吉蠲审灵变之无方实太隂之相借月当盘而防召水承月而潜化冲融其色连桂影于晴空泛灔其光映银河于永夜理包幽奥质本虚无在洞澈而弥朗介清明而不污冠澄酒之奠礼其式序方行潦之酌亦实有殊懿夫净透霄光逺浮星彩取之不竭从而不改彰至敬而用恊神心兆无形而道符真宰信体防而义慱知事简而功倍当其配飨宗祧告成天地坛壝【一作墠】广设粢盛大备爰命司烜聿持隂燧月晃朗而遥临水潗防而潜至既清既洁表勤昭事之心克诚克明载展奉先之意原夫物以类聚应因感生水惟坎徳月实隂精所谓声同即应气合乃并行之斯行且比夫流而不滞止之斯止亦似【二字一作何异】乎满而不盈徒观夫皓魄凄清湛然澄澹出于朕兆【一作无朕】形乎有感国家蒸尝是奉享献惟崇明水载挹至诚遂通始分素魄之下俄传清庙之中应召而生寕假挈瓶之智顺时而委岂烦汲井之功固将降肸蠁于纯嘏表防恭于圣衷者哉
　　太羮赋【以宗本诚敬遗味由礼为韵】　　　施肩吾
　　至诚尚洁在礼惟恭飨异四时大飨以先王为裕羮重五味太羮以无味为宗荐既殊于禘礿礼乃变乎秋冬则知此祭不数此羮不混法明水以成功恶咸鹾而是撙【一作损】义由反古类槀秸之无文道尚全真喻恬淡而为本故宜轻八簋黜三牲其味唯徳其色唯清若谓我在物则物不在于盐莱若谓我在水则水不在于污行小周人之尚臭哂家之贵声虽无形而可挟务展礼而由诚观乎一鼎无包百王是庆法君长以为尊事鬼神而聼命既陈既酌弥重乎精诚不絮不调莫先乎圣敬聿修前典不可度思因七献以成礼纳【一作约】三嵗而为期飨防既终于勿勿礼容方盛乎迟迟且在有名而可重孰云无味而见遗是以不飨甘苦不由饔饩湆虽假于一烹用不因乎多味澄渟在洁恶姜桂以为滋肸飨降灵歆明徳以为气是以礼因羮而克举羮因礼而允脩乍同西伯之禴寕比东隣之牛一以表専一而不二一以表通防而阐幽岂徒不和而为贵亦以明反本之所由懿夫其名类餗其正在礼下以叙人伦上以亲祖祢苟倾覆之无虞谅威仪之由体者也
　　象樽赋【以观器礼肃为韵】　　　　　失　名
　　稽太古之至荐也以污樽抔饮除地而为坛迄后圣之礼禋也其笾豆牺象咸饰其碧丹是以五礼秩经于宗伯六樽诏典于春官实有严而有翼岂无取于异端故殷王有肜日之祭鲁圣有禘月之观且皇周之享也肇绘象于兹器既普淖于式洁乃登堂而奠次耀如金石以率舞派若洪瀛而赑屭腾圭瓉以沃畅达群神于秘敬宗宜社以交其幽明返本归仁以尊其天地可以等上下之列可以防隂阳之位岂齐夫斗筲之外役寕假乎挈缾之凡智愤季氏之将旅耻王孙之寕媚况今交节以【一作异】义具物昭洗介兹夀考以洽百礼柔嘉涤濯以修其防恭登降挥觯以流其恺悌夫礼以器成器以礼肃拟氷壶之洁彻鍳膳鼎之覆餗望尧衢而感恵頼嘉时而有淑既无列野之郊致诚于工祝
　　黄目樽赋【以礼尚治情酌中形外为韵】　　李　程
　　彛器之美黄目是尚黄者取黄理而中孚目者象清明而外畅征戴礼而有谓懿周人之是创将表敬于宗祧必荐馨于鬰鬯爰设嘉名是用饰情彼因外而有制犹自中而立诚酌于心终有假于圭瓉象乎目难取比于兕觥必因樽彜爰佐齐醍以明大享之品物以助诸侯之孝悌故以目而为名因酒而成礼尔其克修祀典遐本淳风将抔饮而体异等牺罇而义同殷荐有恒守笾豆之列备用何所在宗庙之中追述作之深防谅昭明而有融用当其无物不为薄齐纳金而饮酎等用茅以明酌挹而未竭故不惭于金罍执而不挥寕有愧于玉爵立制有经创意圗形洁以新樽冀精诚之可达歆于明徳知黍稷之非馨其象也则小取喻也斯大虽斟酌在中必仪形于外嘉其不泛不滥可继可传罔施丹雘徒假雕镌讵同乎巵信乎美而无当岂比乎斗则有象而在天徒虚无以为说非洁芳以告防甚矣哉前王之创物俾后代之相沿
　　第二【以清庙之器所以礼神为韵】　　　　裴　度
　　圣人之制祭也因物逹情比象配类尽内心之享礼定黄目之彛器居樽之上察神之至黄其色保纯固于中央目以名洞清明于幽防将以賛禘祫报天地成形而百代犹传徧祭而万灵具醉懿夫周礼尽在殷荐孔明郁鬯馨而外逹湛醪华而内清濩落为用昭彰表诚自可配于龙杓焉取俦于兕觥当其霜露盛时金石奏庙告防之始在物居要动明酌而曼醁腾光澄旧汚而圎规纳照且礼经所纪象设有以首瑚琏之序助宗庙之美体含足擎跽从祝之献而如鼎之峙精气皎于外餙黄润艶于通理严敬而挹且见夫爵盈明徳之歆讵闻乎罍耻若乃笾豆并置陶匏共陈亦可以备观光之祭法摅素懐于蜡賔酌其中谅明明之取义华其睆将属属以交神至如夜燎之时宿设之所含霜若丽夫金质导气更宜夫桂醑自合礼于宗彛匪齐名于杜举是知纯嘏将降明禋在兹逹臭隂于勿勿驻灵驾之偲偲尚礼然也明王用之方今乐和同礼无体粢盛式务欝器光啓客有习于声诗愿奉樽而观礼














　　文苑英华卷五十七
　　钦定四库全书
　　文苑英华卷五十八　　　宋　李昉等　编行幸一
　　三月三日华林园马射赋一首
　　临层台赋一首　　　　驾幸温泉宫赋一首驾幸华清宫赋一首　　驾幸九成宫赋一首驾幸天安宫赋一首　　驾幸芙蓉园赋一首三月三日华林园马射赋【并序】庾　信
　　臣闻尧以仲春之月刻玉而逰河舜以甲子之朝披图而廵洛夏后瑶台之上或御二龙周王圃之前犹骖八骏我大周之创业也南正司天北正司地平九黎之乱定三危之罪云纪御官鸟司从职皇王有秉歴之符珪有成功之瑞岂直天地合徳日月光华而已哉皇帝以上圣之姿膺下武之运通乾象之灵啓神明之徳夷典秩宗见之三礼防为乐正闻之九成克已备于礼容威风揔于戎政加以卑躬菲食皁帐绨衣百姓为心四海为念西郊不雨即动皇情东作未登弥廻天眷兵革无防非有待于丹乌宫观不移故无劳于白鷰银瓮金舡山车泽马岂止竹苇【一作革】两草共垂甘露青赤三气同为景星雕题凿齿识海水而来王乌弋黄皮騐东风而受吏于时鸟司厯苍龙御行羔献氷开桐叶【疑作华】萍生【一作合】皇帝幸于华林之园玉衡正而泰阶平阊阖开而勾陈转千乘雷动万骑云屯落花与芝盖同飞杨栁共春旗一色乃命羣臣陈大射之礼虽行祓禊之饮即用春搜之仪止立行宫裁舒帐殿阶无玉壁【一作甃】既异河间之碑户不金铺殊非许昌之赋洞庭既张承云乃奏驺虞九节貍首七章正饰五彩之云壶寕百福之酒唐弓九合冬干春胶夏箭三成青茎赤羽于是选朱汗之马校黄金之埒红阳飞鹊紫鷰晨风唐成公之骕骦海西侯之千里莫不饮羽衔竿吟猿落雁钟鼓震地埃尘涨天酒以罍行肴由鼎进彩则锦市俱移钱则铜山合徙太史听鼓而论功司马张旃而赏获上则云布雨施下则山藏海纳实天下之至乐景福之欢欣者也既而若木将低金波欲上天顾惟穆賔歌惟醉虽复暂离北阙聊宴西城即同酆水之朝更是岐山之防小臣不举奉诏为文以管窥天以蠡酌海盛徳形容岂陈梗槩
　　嵗次昭阳月在大梁其日上已其时少阳春史司职青祗效祥征万骑于平乐开千门于建章属车洒酒道焚香皇帝翊四围于帝【一作西】闲【翊四校于僊园】回六龙于天苑对宣曲之平林望甘泉之长坂华盖平飞风乌细转路直城遥林长骑逺帷宫宿设帐殿开筵傍临细栁斜界宜年开鹤列之阵靡鱼须之旃行漏抱刻前旌载鸢河湄【一作涯】薙草渭口浇泉堋云五色的晕重圆阳管既调春实抚揔章恊律成均树羽翔凤为林灵芝为圃草衔长带桐垂细乳鸟啭歌来花浓雪聚玉律调钟金錞节鼓于是咀衔拉鐡逐日追风并试长楸之埓俱下兰池之宫鸣鞭则汗赭入勒则尘红既观贤于大射乃颁政于司弓变三驱而鹿登百尺而悬熊繁弱振地铁骊蹋空礼正六耦诗歌九节七札俱穿五豝同穴弓如明月对堋马似浮云向埓鴈失羣而行断猿求林而路絶控玉勒而摇星跨金鞍而动月乃有六郡良家【二字一作防才】五陵豪【一作髙】选新回马邑之兵始罢龙城之战将军戎服来叅武防尚带【一作带尚】流星犹乗【一作乗犹】奔电始聼鼔而唱筹即移竿而标箭马喷沾衣尘惊洒面石偃水而浇园花乗风而绕殿熊耳刻杯飞云画罍水衡之钱山积织室之锦霞开司筵赏至酒正杯来至乐则贤乎秋水欢笑则胜上春台既而日下泽宫筵防相圃怅徙跸之留欢眷廻銮之余舞【一作武】欲使石梁衔箭铜山饮羽横弧于楚水之蛟飞镞于吴亭之虎况复恭已无为南风在斯非有心于蜓翼岂留情于防枝唯观揖譲之礼盖取威防之仪
　　临层台赋　　　　　　　　唐太宗
