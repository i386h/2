<!-- { "loadSidebar": true } -->
　　处士农杨去溢年二十即华山公之曾孙大将军之孙朝散大夫邓州司马之第四子也维岳有五有华山之金石焉山阜相属含【集作合】谿懐谷所以镇其南也维渎有四有河宗之玉璧焉波澜【集作潮波】汨起洄洑万里所以经其北也言其土地则巨灵之高掌逺蹠作西汉之城池叙其衣冠则太尉之四代五公为东京之柱国然后积勲累徳枝分叶散大君有命临夏日之坛塲天子动容聴秋风之懿范【集作金皷】是以熊罴入兆羔鴈成羣黄宪之名闻于海内陈蕃之志扫于天下羣童忽聚逢苦李而悬【集作先】知賔客相过问杨梅而即对善父母为孝善兄弟为友居家可移之道也利者义之和贞者事之干元亨日新之徳也若夫节陵遗策汲冢残书倚相之八索九丘张华之千门万户莫不山藏海纳学无所遗至如白雪回光清风度曲崔亭伯真龙之气扬子云吐鳯之才莫不玉振金声笔有余力逺心天授高兴生知尽江海之良图得烟霞之秘筭贞不絶俗从容于名教之塲道由人坐卧于羲皇之代于时朝廷之上山林之下英儒赡闻【集作文】之士洪笔丽藻之客希末光而影集聴余声而响和者犹藩篱之望天地鳞介之宗龙也嗟乎隂阳为道大道无亭毒【集作育】之心祸福唯人圣人有抑之教智焉而毙仁焉而终今也则亡叹顔回之短命死而可作冀随防之同归文不在兹乎天之将丧也以某年某月某日终于某所越仪鳯四年十月二日归于华隂之某原林野弥望闗山寥廓樵童牧竖孟尝君之池台一去千年丁令威之城郭悲纒于鲁卫痛深于花萼姜肱没齿无因共被之欢钟生平非复同车之乐呜呼哀哉乃为铭曰
　　叔虞建国天之唐伯侨受氏食采于【集作于】杨五侯簪黻四代轩裳有徳有行如圭如璋乃生男子初【集作载】寝之牀从公小大辨日炎凉天下之寳邦家之光神锋太俊旗皷相当事亲以礼左右无方交【集作友】朋以信芝兰有芳文犀健笔白鳯雕章鹏鷃齐致江湖两忘谓天辅徳则惟其常殱我吉士于何不伤闗山揺落洲渚苍茫黄尘匝地白露成【集作为】霜左右刮骨亲賔防肠摧残玉树埋没金乡交交黄鸟爰集于桑命不可赎人之云亡
　　从甥梁锜墓志铭　　　　　前　人
　　故右卫率府翊卫安定梁锜年三【集作二】十有八以上元三年秋八月某日终于某所图其【阙】　天有大梁之星辨其物土地有大梁之国考其衣冠人有大梁之姓综乾坤而列位兼水木【集作土】而成文业耕织而乐琴书有梁鸿之雅尚生封侯而死庙食有梁竦之雄图西山求白鹿之仙东海受黄蛇之寳曾祖某光禄大夫开府仪同三司骠骑将军清河太守右卫大将军同州刺史上柱国郡守旁通于日【集作月】建仪同上法于太阶光禄大夫下大夫之职骠骑将军大将军之比祖某河南渑池令郑州司功参军事冀州蒲州二府【集作州字】司马朝散大夫纪王府司马襄州同州二长史仲由宰邑萧何主吏桓温之征谢奕暂为司马之官周景之礼陈蕃仍降题舆之命考某国子学生霍王府叅军并州大都督府兵曹州大都督府録事叅军仲尼闲居曰参不敏天子命我叅卿军事张常山之福应直保金钩谢太傅之闺门唯生玉树所以圆光折水真【集作直】气冲天孩笑之时见之者知其孝友能言之际聴之者许其【集作以】聪明审清河管辂之天文对江夏黄童之日蚀挥其劲翮则鳯凰飞鸣【集作鸣舞】于赤山整其兰筋则骏马腾骧于緑【集作陆】地若夫神龙负卦瑞雀衔书安厘王汲冢之文穆天子羽陵之籍莫不因条报叶望表知里郑殚见览万巻之八千班固洽闻涉五经之四部至如雕弧夜月筋力【集作角】三才铁剑秋霜烟云五色莫不推之以智勇成之以【集作于】揖让歴诸侯而説剑直之无前引司马而操弓观者如堵可谓多材天纵盛徳日新【阙】　　　于诗书翁归兼【集作自】强于文武由是交通遂广声名益振朱家大侠滕公有然诺之言剧孟过人袁盎有逢迎之礼及其从微至着资父事君籍【集作策】丹书之勲业叅黑衣之行伍神【一作位】宫海外瞻镂牓于明山太室云端聴【集作奏】仙簧于洛水翊鸾驰道周庐甲观方当奉词出使万里行封受命忘身三军拜将岂期年嵗朝露浮生过隙汉逸人之雅操命也如何鲁司冦之知言苗而不秀呜呼哀哉望吾子者空懐倚庐之叹嗟余弟者独有忘琴之悲从日月于谋考图书于马鬛【集作老图书于鸟逝】越以仪鳯三年春二月某日甲子葬于某所悲夫吾见其进由来孔李之家吾谓之甥实曰何刘之族阳元既殁瞻旧宅而无成康伯不存对言而谁与其铭曰
　　山河带砺金木精灵磊磊【集作郁郁】千丈森森五兵騑骖面掖出入东明人寿无几皇天不平碑留郭泰挽送田横终寂寥于相宅空嗟叹于佳城
　　陈明经【文粹作我府君有周居士文林郎陈公】墓志文
　　陈子昂
　　公讳元敬字某其先陈国人也五世祖太乐梁大同中为新城郡司马生髙祖方庆方庆好道得墨子五行秘书白虎七变法遂【集粹无此字】隠于郡武东山生曾祖汤汤为郡主簿汤生祖通通早卒生皇考辨为郡豪杰公河目海口顩【集作鷰文粹作钦后汉周钦颐注钦或作顩立凡切】頥虎头【文粹作顔】性英雄而志尚黙羣书秘术【集粹作学】无所不览年弱冠早为州闾所服耆老【文粹作长】童防见之若大宾二十一乡贡明经擢第拜文林郎属忧艰不仕潜道育德穆其清风邦人驯致如众鸟之从鳯也时有决讼不取州郡之命而信公之一言四方豪俊望风景附朝廷闻名或以君为西南大豪而不知深慈恭懿敬让以为德【二字文粹作得】也州将县长时或为【集作陈】议青龙癸未唐厯云微公乃山栖絶谷放息人事饵云母以怡其神居十八年图【文粹作圆】大【集作天】象无所不达尝宴【集有然字】坐谓其嗣子子昻曰吾幽观大运贤圣生有萌芽特发天下乃茂【六字集粹作时发乃茂】不可以智力图也气同万里而遇合不同造膝而悖古之合者百无一焉呼呜昔尧与舜禹合天下得之四百余年汤与伊尹合天下归之五百年文王与太公合天下顺之四百年幽厉版荡天纪乱也【文粹无此字】圣贤不相逢【文粹有也字】老仲尼沦溺溷世不能自昌固有国者享年不永弥四百余年战国如磨【集粹作糜】至于赤龙赤龙之兴四百年天纪复乱刘石扰乱中原贤圣沦亡至于【文粹有今字】四百年矣天意其将复周乎于戏吾老矣汝其志之太岁已亥享年七十有四七月七日己未隠化于私宫【集作馆】孤子子昂愚暗【集粹作昧】鞠然在疚不知所从乃祗驯圣人卜宅之义是嵗十月己酉遂开拭旧茔奉宁神于此山石佛【文粹作山】谷之中冈也铭曰
　　贤者避地邈其如【集粹无此字】往鳯兮鳯兮谁能象兮呜呼我君懐寳不识【集粹作试】孰知其深广兮悠悠白云自怡养兮大运不齐圣贤同【同字集作冈字】兮南山四君不遭汉天子固亦商丘之遗壤兮【集有此十五字文粹英华并无】
　　髙氏子【集作上殇髙氏】墓志铭　　　前　人
　　维唐垂拱二年太嵗景戌七月二十日殇子髙氏卒焉【集无焉字】呜呼哀哉含琼敷而不玉实者有矣夫吾观颢元机化出入夭寿之数荣落之原皆一受而不易者已悲夫古人之仁懿中庸不幸短折【集作命】今复见之于髙子矣髙子渤海蓚人也黄州府君之防孙宛州府君之叔子天【集无此字】尘而岐嶷实覃实晬【集作华】越在襁褓神明滋茂童防渊敏光润玉顔八嵗始教方书受甲子已知孝悌之道诗礼之规宛丘府君钟爱之他日尝趋庭与诸儿戏神清涵泳绰然如鸿雏鹄子有青云之意也府君美之曰能光我家者此儿十五通左氏春秋及尚书渊塞【集作骞非】之志日新宏大矣不幸享年十七遇暴【集无此字】疾而夭呜呼哀哉宛丘府君感恸哀过于礼曰不恨尔寿之不长惜尔器之不彰天何苗育今也则亡呜呼吾将老矣尔逺何哉其年七月殡于家园日月云徂六载于兹矣天授【集作鳯非】二年龙集辛夘府君方大崇元域以安先兆诸子之柩皆附焉其年二【集作一非】月癸夘朔十八日庚申启殡归瘗于大茔礼也铭曰
　　来不可遏去不可止唯死与生由生与【集作以】死于戏殇子噫何往矣伤慈父之肝情独防防而长已死而有知可也若其无知悲尔
　　陈【集作堂弟】孜墓志铭　　　　　前　人
　　君讳孜字无怠其先陈国人也五代祖太乐梁大同中为本郡大司马生髙祖方庆属梁乱始居新城郡武东山生大父汤为郡主簿大父生曾祖通【集作逈非】早卒通生皇祖辨少习儒学然以英豪刚烈着闻是以名节为州国所服皇祖生考元爽保食【集作植】先人茂德降生于君君防孤天姿雄植英秀独茂【集作迈】性严简而尚倜傥之奇爱亷贞而不拘介独之操始通诗礼略观史传即怀轨物之标希旷代之业故言不宿诺行不茍从率身克已服道崇德闺门睦【睦字集作穆穆】如也乡党恂【集叠恂字】如也至乃雄以济义勇以存仁贞以立事毅以守节独防于心每若由已实为时辈所髙而莫敢与争伦【二字集作伦也】以是乡里长幼望风而靡邦国贤豪闻名而悦服方谓拂羽乔木缅升髙云而遭命大过栋挠而殒呜呼天咎予乎时年三十五是嵗龙集癸巳有周天授三年【集作二年按唐书天授三年四月改元长寿是岁壬辰长寿二年乃是癸巳】秋七月卜地【集作兆】不吉权殡于真谛寺之北园始以今甲午岁献春一月乙酉朔二十五日己酉窆于石溪山之北冈陪考域【集作坟】也君家世坟垅在武东山昭穆崇封松栢成列【集作列盛】至若【集无此字】君考遗令独爱石溪之冈故君从先志祔葬于此呜呼哀哉始君伯父海内之文人也含纪纲【集作纯纲】之徳有髙代之行每见君叹曰吾家世虽儒术传嗣然豪杰英雄季世不泯【集作豪英雄秀世济不冺】常惧后来光烈不象先风每一见尔慰吾家道实谓君有逸羣之骨拔俗之标超山越壑可以骏迈也岂其夭絶丧兹良图呜呼其元命欤遭命欤天不佑【集作忱】欤道固谬欤大圆苍苍大方茫茫圣贤同此之于尔【三字集作尔之】何伤古人有言珠玉瘗之【集作瘗】是【阙】　于中原况吾家道尚俭名训未坠封树之礼吾敢过焉是用尔瓦木之器涂刍之灵尧舜之典忠孝之经昭示后代以安尔形铭曰
　　我祖之葳蕤兮邈于陈缅遥裔兮此江濵【集作濆】五代崇光兮至夫君徽烈英曜兮始氛氲【集作芬蒀】何意严霜兮降青春玉树吹落兮成黄尘南山无隟兮永幽沦悠悠昭代兮非【集作卜】尔辰吾恸感伤兮哭【集作号】苍旻问之蓍策兮立兹坟乃言千嵗【集作载】兮冦【集作冠非】来臻黄头之子白眼【集作服】人呜呼【集作嗟尔】黄头兮勿伤神















　　文苑英华巻九百六十一
　　钦定四库全书
　　文苑英华巻九百六十二　宋　李昉等　编杂二
　　张处士恪墓志一首　徐氏子岩墓志一首殇子韦八墓志一首　郑处士稷墓志一首李傪墓志一首　　　殇子穆若愚墓志一首裴处士墓志一首　　侯处士髙墓志一首郑君子挽墓志一首　骆处士峻墓志一首卢秀才霈墓志一首　龚进士轺墓志一首
　　处士张府君墓志铭　　　　张　説
