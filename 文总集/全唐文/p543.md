<!-- { "loadSidebar": true } -->
    君讳承休，字某，吴郡吴人也。留侯兴汉，播美西京，长沙徙吴，蔽蔓东土。曾祖冲，在陈为文帝师，入隋为汉王学士；祖後胤，授经太宗，尊之以祭酒，既封新野，又赠以宗伯；考少师，位不充量，止於朱阳宰：班固称“世名忠孝”，魏武谓“积善之家”，昌门一系，晖我诸族。君受天戬传家业艺，希言敦行，去华崇实。非法不由，非礼不动，精於理物，敏於政事。初以南郊斋郎补衮州兵曹，丁太夫人忧，庐凝淆年，加人一等。再任始州司仓，应八科举，改郑州录事参军。又举贤良方正，迁扬州司录参军，移苏州常熟令。历政皆有能名，加朝散大夫。入为司农丞，实掌钱，奸僦息望。使覆囚岭南，是司狱讼，听折惟允。授济源令，风行畿甸，河润洛师。加朝议大夫上柱国，拜隆州司马，转恒州长史，简而有孚，权而中道。婴风恙去职，就翳还京，春秋六十有二，终於颁政里。夫人成纪郡君天水秦氏，庐陵郡公行师之孙，嗣公游福之女。敬事君子，诫训诸孤，当代之孟母也。年六十二，终於许州。开元九年十月某日，合葬於武功之礼让原，礼也。夫道大难合，仕屯而不进；德高有後，身没而福流。君同生八人，半服银艾；祚胤五子，率为璋，比迹於敦煌六龙，南郑千室，德门济美，信有徵乎！惧陵或迁，勒铭沈石。铭曰：
    思文留侯，时惟皇祖。长沙南守，分东土。家有道书，门传相府。嵬峨重世，通经二主。诞灵上哲，克广斯文。造次仁义，优游与坟。孝乎事亲，忠乎事君。猗那叔父，亦足有云。
    ○岐州刺史平原男陆君墓志铭
    开元十三年十一月六日，故岐州刺史平原男陆公卒於京师；十四年冬十一月，葬於邺西之先茔。公讳伯玉，字某，河南人，识真之士也。夫誉其克家，光乎观国，笃慈惠以宰邑，宏雅量以执宪，擅华妙於礼闱，敷文敏於禁掖，推直方以独坐，率易简以专城，所居而美风振，所莅而德声溢：非德充於内。而美形乎外者，焉若是夫！孝尽爱敬之衷，悌包友顺之节，仁协返身之恕，义适成物之和：四者礼之善物欤？吾友尝从事於斯矣。然而举礼之纲，持心之柄，静则乐先王之道，动则济贤人之业。位不盈量，年无登寿，之才也，之命也，复焉可得而言哉？铭曰：
    陆侯泉妙，体旷心古。龙章炳文，麟角藏武。橐冲用，诗书义府。移孝则忠，安亲合主。建侯社，牧王畿。有严有翼，有长有威。汲南谢病，秦和不医。乞言未老，启手全归。石鼓东临，铜台西望。别业宛在，旧茔增创。弱子攀车，孀妻送葬。风景飘忽，山川惆怅。令德可传，浮生匪重。神去一息，形遗万种。露往草陈，霜来树拱。（阙二字）仁兮（阙）义长芜没於邱陇。
    ○元州司户上柱国吕君墓志铭
    公讳虔，字某，其先东平人也。尧之太岳，始封吕侯；周之太师，实表齐国。河西则霸王继代，关东则丞相联华，近徙河间，是称右族。大父ど，隋幽州都督府长史；考师沧州青池令：并振羽仪，驰声郡邑。公孝悌天至，福禄混成，千里闻骐骥之才，五都重琅之价。壮士行去，树勋於塞垣。君子居之，何陋於蕃郡？以上柱国为元州司户参军。积善袭於家风，馀庆流於身後，享年若干而卒。夫人河清县太君傅氏，四德爰备，六行聿修，始则宾於冀妻，终则训成孟母，春秋若而终。开元十四年某月，合葬於州城西南里之平原，礼也。我有令子，职司马於小山；我有淑孙，偶乘龙於大树。荣哀之事，於兹毕矣。铭曰：
    堂堂吕公，休有令德。穆穆傅母，顺成内则。两誉齐振，双仪不忒。景行山东，风流河北。有生必谢，谁能独存？神宁故里，合葬平原。剑暗泉室，松寒墓门。勒铭沈础，万古何言？
    ○赠潘州刺史冯君墓志铭
    公讳君衡字正平，广管高州人也。昔毕万苗裔，邑於冯城，因以为氏。其适越者，则袁宏《过江录》所载长乐冯祖思之後也。远居僻地，代为右族。带甲千人，拟四豪之公子；田洞百里，齐万户之封君。祖盎，持节总管高州都督耿国公，薨赠左骁卫大将军荆州大都督。恩命分府为三州，授君之三子：子智高州刺史，子智玳恩州刺史。犹子子猷潘州刺史，公荆州之孙，恩州之子，量包山海，气逸风□阴德以济物，力行以游道，散岸从心，乘化而没：斯一方超迈全真之士也。夫人南海郡太夫人麦氏，诞[A148]勋门，作嫔杰室，初执冀妻之礼，终抗梁寡之行，即大将军宿国猛公铁杖之曾孙女也。夫人有三子一女，同归上京：长子元，左卫中候；次子元，左领军卫郎将；少子力士，右监门卫大将军。以将军少养於高氏，故举家从其姓焉。夫德厚者福长，先否者终泰：天之报应，岂虚也哉！大将军所以□汉奋飞，忠孝至感，迎圣善于炎海，展三牲之色养，拔友于於荒徼，会四乌之嘤鸣：缙绅美谈，簪绂倾慕。是知敬仲羁旅，将育於齐；孟轲儒艺，成名此母：信瑰才之特达，亦馀庆之助成乎？夫人享年八十有七，开元十七年五月十二日，薨於西京来庭里。粤八月二十二日，安厝於长乐原之新域。闵将军之纯至，嘉先士之晦名，恩诏追赠潘州刺史，招魂而合葬焉，盖殊常之礼。若夫慈以遗後，孝以扬亲，忠能合圣，惠足昭仁，嗟乎！冯氏之子，具此四德，镂石垂文，为不朽矣。铭曰：
    潘州违世，灭迹沈彩。诏赠本邦，光烁南海。其孤永慕，昊天不逮。夫人处顺，奄背荣胤。悲离两乡，魂合双榇。孝心可赠，百年匪[A092]。天日苍苍，邱陇茫茫。地名长乐，人乐无长。郭门之外，愁生白杨。
    ○文昌左丞陆公墓志
    公讳元方，字希仲，苏州吴县人也。帝典惟二，虞尽美於南风；强国有七，齐莫大於东海。元侯制食，因而为宗，丞相册勋，开吴佐命。盛德之後，瑶琨代袭，故丹青弈世，三君之望并高。金玉联华，五常之目齐重。公即陈给事黄门侍郎琛之曾孙，唐荆州当阳县丞山仁之孙，司仪郎东之之侄，豫章尉元之之子。体元黄之纯粹，峻清白之隆名，鹏翼载轩，骐鸣自远。始以司成明经业优擢第，补三水、扶风、渭南三县尉，授裹行监察殿中三御史，迁凤阁舍人兼太子中舍。又判凤阁，又守秋官，行鸾台三守侍郎同凤阁銮台平章事。坐公事降为绥州刺史，居无何，检校春官。又试天官二侍郎兼司尉卿，复除鸾台侍郎同凤阁鸾台平章事，转右庶子，转文昌左丞：前後掌选及知考各二岁。九流铨总，代天理物，公执其衡镜，而野无遗贤；三载考绩，惟王旧典，公秩其幽明，而庶官咸事：斯并宪章台阁，籍甚人伦。至於经济大道，弥纶庶务，嘉猷削於隐德，宏益晦於推美，盖不得而闻也。古人有言：“进退在命，忠信在人。”一出持州，再入莅政，汲长孺之方直，时守外台；胡伯始之详明，亟司中禁：抑有由焉。呜呼！人之淑斯，宜享难老，昊天降戾，曾不遗。大足元年二月七日，寝疾而终，春秋六十有三。历事两宫三十馀载，奉上惟敬，临下惟诚，密勿两终，静而调理。心尚坦率，不违名教之地；迹列轩裳，不杂风尘之伍。施与忘倦乡党穆焉；夷险若一，朋友义焉：所谓终温且惠，行同归於大雅；克己复礼，身不离於令名。及东首归全，西阶彻奠，无食粟之马，无衣帛之妾，知与不知，莫不嘉叹。粤三月十四日，假葬於国门之南费村，永刊昭烈，垂之幽础。
    ○司属主簿博陵崔讷妻刘氏墓志铭
    夫人刘氏，其先鼓城人也，隋毗陵郡通守子将之曾孙，唐滁州刺史德祖之孙，汾州刺史延嗣之女也。昔武子处秦，厥初令氏；元王国楚，是为昌族。盛德之门，龙骥接彩；世禄之胄，龟武联华。夫人璇室载兰，蕙林曾秀，喈喈黄鸟，艳艳清明。闻诗闻礼，窃比诸生；茂行渊心，实称士女。及凤飞启繇，夫妇尽琴瑟之和；鸡鸣咸纟丽舅姑移乔梓之敬。友爱洽乎姒孀，任恤周乎姻戚，岂惟礼备澄幕，工深机杼？固以能循法度，宜其室家矣。年若干，以大足元年七月某日寝疾而卒，粤二十九日某辰，假葬於某里。夫国丧贤嫔，家亡淑媛，母氏垂白，频夺所怀；稚子始孩，翦焉无倚。呜呼！天道辅仁，人道与顺，眷兹大德，不遐三寿。何哉？报应之理，岂神食其言；修短之期，将事归於命。外姻毕萃，累叹不定，夫人即吾姨也，今薄撰素履，永刊幽石，图史之外，有美存焉。其铭曰：
    崔实齐胄，刘亦汉宗。崇其显媾，望偶族双。阃闱是穆，馈奠斯恭。贞歌浮汉，教室洞江。璋其节，桃李其容。宜享偕老，胡宁鞠凶？朝权飞陌，春萝坠松。夫伤子慕，去此何从？百岁之後，魂兮合封。
    ○四门助教尹先生墓志铭
    先生讳守贞，天水冀人，盖好学博古者也。本乎官族，称为尹氏，昔有尹佚，司周太史；暨吉甫，勤於宣王：格言大勋，布在《诗》传。远祖纬，魏仆射；曾祖欣，隋开府；大父珍，唐棣州蒲台令，父文，唐通州三冈令。先生积德馀庆，天锡纯嘏，愿木鸟兽之名。十五诵三《礼》，能明君臣父子之道，定郊庙吉凶之制。二十诵《春秋》、《尚书》，能精五行九畴之数，断褒贬会盟之节。二十五诵《诗》及《易》，能辨政教雅颂之始，极变化生生之至；又能诵古史百家之书，善文章草隶之则。耻夫流欲背实响声，饰华褰末，故每外和内厉，元元本本，学者如斯，不舍昼夜。垂拱四年，以明经高第，遂授大成。自延载之後，条限宾荐，长安之初，大开贡举，考功是岁千五百馀人，召先生课淑慝，时称无滞矣。天子闻其进通经术，下制曰：“成均大成尹守贞，业隆时习，功宣日就，既有励於分阴，俾参荣於杖席。可四门助教。”诜诜青襟，有所仰矣。长安二年六月十日昼寝，忽梦麟台两局争召修文，觉而叹曰：“十二日稷，吾当往矣。”因命亲族序诀。至日，安枕俟期，俄然而卒，春秋四十，可谓古之达化知命者也。呜呼！天与之德，而不永其年；天与之才，而不大其位。何乎？粤七月十七日，葬於高阳原先君之旧茔。铭曰：
    尹氏之子，其殆庶几。为仁由已，三月不违。谦成德柄，学也身基。辟雍洋洋，可以疗饥。环林之下，可以栖迟。我实道贵，人言位微。修文地下，前哲同归。子之知命，将殁先期。朝衣东首，精魂高飞。人之云亡，胡不凄而？高阳之原，有非其侧。郭门直视，松柏一色，邱陇累累，阡陌谁识？浮焉休焉，为我心恻。
    ○凤阁尹舍人墓铭
