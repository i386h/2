<!-- { "loadSidebar": true } -->
　　勑某等功懋懋赏先王之所以厉天下而成众治也今吾使某监兵马于外而使某典治材于中皆积日月以赴功其各赐官一等以称吾懋赏之意可
　　军员等换诸司使副承制崇班制
　　勑某等襃嘉忠劳被以禄秩先帝有成法朕不敢违尔等序列禁中有宿卫之最外迁厥位以慰乆勤进服宠荣往图勲效可
　　王保常内殿承制制
　　勑某朕布大号于天下文武在位皆升一等序劳当迁者又皆得以时迁尔服采禁中积功有赏膺此休宠往惟勉哉可
　　靳宗永内殿承制制
　　勑某承制之官本朝所置非积善累勤之武吏则不得在此位焉尔服采有庸校年当进其往只践以称宠荣可
　　閤门只候狄询内殿崇班依前职制
　　勑某尔名臣之子任事边陲积歳有劳序官一等往其淑慎思世厥家可
　　杨元内殿崇班制
　　勑某尔为廷臣奔走厥职有劳可録序进厥官惟忠与勤所以报称往践禄次可无勉哉可
　　张建中内殿崇班制
　　勑某尔总戎马地滨不毛爲之三年能固吾圉迁秩一等往其懋哉可
　　庆州肃逺寨蕃官都廵检崇仪使慕恩北作坊使制
　　勑某尔武力智谋有称种落徼循扞御勲效焯然幕府条陈允于众论超迁使号往愈懋哉可
　　陈竒太子中允致仕制
　　勑士之疲癃老耄以至失职而不能自止者盖有之矣尔年尚强而疾不至乎瘝官刺举之官未尝以尔为言而能自列致其职事可谓行巳有耻而无负于周任之言宠尔以东宫之官其勉终行义归教乡闾之子弟以所闻而求自比于古之仕焉而巳者可
　　孙戾太子中允致仕制
　　勑某大夫七十而致仕其礼见于经而于今为成法尔以经术起家为吏既闻夫古之礼又见夫今之法矣年至而求止可谓行其所知宜列序于朝廷使归荣其邑里夫惟尔之筋力不足以有为也故可无职事之责焉若夫徳义则尔尚可以勉之吾亦不以尔老而无责也可
　　枢密副使吴奎父太常丞致仕制
　　勑某徳善之赉子孙与焉况于其亲宜有崇奬具官某克生贤子教以义方协于询谋掌国机密超迁厥位以佐共工往服宠章就安荣飬可
　　江隂军録事参军李焘父文俊守秘书省校书郎致仕制
　　勑某先王之政未有遗年者也故朕因宗祀之庆而有爵命之施焉尔躬率义方又能教子享其禄飬以至耄期膺此宠荣往绥夀善可
　　工部侍郎充集贤院学士崔峄刑部侍郎致仕制
　　勑仕焉而告老者自一命以上必有以慰其归况吾迩臣恩纪所厚宜増位序以示襃优以尔具官比以明扬久于烦使入参侍从出备藩维践更滋多寄属惟允引年辞位得礼之宜进贰秋卿以营居息古之老者非苟自佚其身唯慎行只法以助成王徳尔所知也往其懋哉可前著作佐郎周涛太常太祝梁搆光禄寺丞致仕制
　　勑某尔尝辞禄而在位以尔为材寘诸京官使长一邑果能有绩以见推称将畴尔劳遽以疾告夫学士大夫之去位岂苟自佚而无为古之仕焉而已者尔盖闻其风矣丞于卿位维是懋哉可
　　殿中丞致仕郝中和国子博士致仕制
　　勑某尔谨廉为吏得列朝廷不隳厥官以至告老宜有襃进用为归荣序于成均往服无斁可
　　前荆门军当阳县令商瑗太子中舍致仕制
　　勑某尔从仕久矣而不失廉称方践老境乃能知止东宫之秩归服厥荣可
　　处州録事参军赵九言太子中舎致仕制
　　勑某尔以学入官老而能止践更多矣不失亷称着籍东宫以为尔宠可
　　鼎州録事参军张搆太子中舎致仕制
　　勑某尔方仕于州县而宠尔以东宫之官有列于庭亦云显矣用嘉知止归矣勉哉可
　　前江宁府观察推官试大理评事董安太子中舎致仕制
　　勑某尔学古入官称誉者众方图乃绩遽欲归休进秩东宫以嘉知止可
　　舒州録事参军龙舆太子中舎致仕制
　　勑某尔仕焉欲致其官故吾宠以东宫之秩归安田里是亦显荣其慎厥修以终燕誉可
　　复州録事参军郑旦太子中舎致仕制
　　勑某尔居官无疵而以病告知止不殆是维可嘉东宫之官其徃祗服可
　　前南仪州推官试大理评事马房衞尉寺丞致仕制
　　勑某京官吾所重也选于吏部者非有尤异之绩与治行为众所称则莫能得之尔旅力既愆而能自止丞于衞尉其徃钦哉可
　　前知连州连山县袁仲友太子洗马致仕制
　　勑某尔以经术中科乆于铨集老而能已义有可嘉列职东宫以荣归息惟愼所止克完厥终可
　　县令东野瓘太子中舎致仕制
　　勑某仕者七十而致仕礼也尔年未至而愿归田里比夫旅力已愆而不知止者岂不贤哉进位于朝锡从居息可
　　主簿王正臣守秘书省校书郎致仕制
　　勑某尔仕焉而欲去其位故吾宠以宫署之官夫还州县之劳而就里居之佚无赋徭之役而有重禄之加惟慎厥终乃其不愧可
　　主簿孙检守秘书省校书郎致仕制
　　勑某尔以赀为吏请老于朝列职秘书以为尔宠归安田里惟愼厥终可
　　主簿李琳国子监丞致仕制
　　勑某仕者七十而告老古之道也尔能率礼朕用襃嘉徃即新恩勿忘初服可
　　县令郭震太子中允致仕制
　　勑某尔进士起家而乆于州县之职春秋未艾自请罢休列职东宫以荣归息知止不殆愈其懋哉可
　　李日新左清道率府副率致仕制
　　勑某尔考授命于戎行而尔得列于仕籍老而知止襃序厥官归休之荣徃服无斁可
　　右侍禁王余庆率府副率致仕制
　　勑某尔能知止义有可嘉以东宫率府之官为尔居里之宠是亦荣矣徃其勉哉可
　　右侍禁段献右清道率府副率西头供奉官刘友俊右清道率府率并致仕制
　　勑某尔乆于官使请老于朝宜有进迁以爲光宠归安尔止惟慎厥终可
　　文思副使陈惟信左骁衞将军致仕制
　　勑某旅力已愆而不能自止者有矣尔能告老于义无慙迁将衞兵徃绥荣禄可
　　内殿崇班袁政李周道并左监门卫将军致仕制
　　勑某尔服劳乆矣奉事无过能自知止义有可嘉登进厥官以帅门衞归安荣禄尚克勉哉可
　　西京左藏库副使冯维禹文思副使前行汉阳军録事参军兼司法事施章于太子中舎致仕制
　　勑某仕焉而巳者考其行治能以洁白自终宜有襃嘉以慰其意尔尝学礼得仕州县老而知止可谓有终迁位于朝徃钦无斁可
　　东头供奉官赵伯世左清道率府率致仕制
　　勑某老聃有言曰知止不殆尔服勤于官乆矣而能以疾辞位无负于老聃之言故吾命以东宫卫府之官以嘉尔之有劳而知止徃哉居息思愼厥终可
　　主簿朱泾等太子洗马致仕制
　　勑某等尔等晚而出仕皆以亷称老矣告休是能知止其各迁秩以为归荣可
　　李昌言许州司马致仕制
　　勑某掌书以賛计官之治乆矣致其职事宜有赉焉司马于州徃钦无斁可
　　皇太后三代制九道
　　曽祖
　　勑位尊者享大徳盛者流远追崇之礼于国有初皇太后曽祖某体仁蹈义不躬荣禄庆埀厥后光大显融乃生硕女坤育天下命书爵号申贲诸幽尚其灵明嘉此休宠可
　　曽祖母
　　勑朕虽茕然在疚而不敢忘顾复之慈肆有命书以上称追远显亲之志皇太后曽祖母柔惠安婉来宜大家埀休后昆作合先帝追崇爵号其尚知荣可
　　祖
　　勑惠术尚均而自亲贵始古今一体也其可以忘哉皇太后祖某明徳大功简于帝室配食宗庙始终哀荣庆流于孙母育四海追襃有典庶或知歆可
　　祖母
　　勑邦有大赉夫人待于下流岂外戚之尊所当襃而可以忘哉皇太后祖母高氏承庆淑人来嫔巨室蓄徳之厚埀休无穷协兆涂山滋世以大追锡爵命冀能歆嘉可
　　祖母
　　勑佐佑先帝顾复朕躬追诵寒泉之诗永惟欲报之义当有爵命以上副显亲之心皇太后祖母刘氏柔良靓专被服华问宠禄光大集于后昆启佑硕人比贤文母追襃大国其尚知荣可
　　祖母
　　先帝襃厚母党致仁尽孝朕虽在疚而奉承故事不敢愆忘皇太后祖母刘氏内顺外严罄无不淑徳祚流衍逺而弥兴追命有章尚慰窀穸可
　　祖母
　　勅朕以薄徳奉承大统永惟先帝故事不敢有忘皇太后祖母高氏温柔靓深有妇之道相协君子卓为臣宗埀延后昆福禄滋大膺此休命尚知荣歆可
　　父
　　先帝奄忽弃捐万邦不及推恩以劳幽显予末小子敢忘遗训皇太后父某循徳秉义闻于当世发祥流祉燕及后人笃生圣女母育天下襃封有数尚慰于幽可
　　母
　　勑朕眇然之躬当奉匕鬯以承宗庙大赉及于幽显矣永惟母党之重可以后而忘哉皇太后母志顺徳严克配君子光大之福集于圣女有辅佐之功于先帝而施及在后之侗命书追崇尚慰营魄可
　　皇后三代制十道
　　曽祖琼皇任忠武军节度使赠侍中累赠尚书令兼中书令追封韩国公赠太师
　　勑后率六宫以教天下之妇顺其位尊如此则所以襃崇其祖考礼不可以无称也皇后曽祖某忠劳武力爲国虎臣庆集后昆比隆任姒追加位号以显厥魂尚其有知膺此休宠可
　　曽祖母潘原县太君追封滕国太夫人
　　勑朕初即位襃厚异姓率由先帝故事不敢有忘皇后曽祖母李氏柔惠静嘉能循法度来嫔巨室休有淑声庆流厥孙正位宫壸胙封名国其尚知荣可
　　曽祖母陇西郡夫人李氏追封舒国太夫人
　　勑朕奉循先帝故事以劳天下阻深疏逖皆有以加之矣又况于外戚之贵哉皇后曽祖母李氏嫔于高门率徳唯谨诒庆厥后是生硕人兆协厥祥登俪尊极追襃有礼其尚知荣可
　　祖继勲建雄军节度使累赠太师中书令可特赠兼尚书令
　　勑尚书録天下之政而令一品也人臣位号于是为盛皇后祖某忠劳奕世能壮厥犹为国扞城有庸休显娀莘之庆乃集后昆膺此追荣尚知嘉享可
　　祖母防稽县君康氏追封祁国太夫人
　　勑朕承先帝圣绪大赉及于幽显疏逖以贱者加之矣贵而戚者其可忘哉皇后祖母康氏驯行婉容协于儁徳庆埀厥后坤育万方追命有邦尚荣窀穸可
　　祖母太原郡太夫人郭氏追封郧国太夫人
　　勅夫治内政修隂教以助朕调一天下者所以襃崇其世可不厚哉皇后祖母郭氏率徳秉义协于君子关雎之咏传祉厥孙申锡賛书啓封名国尚其灵淑嘉此追荣可
　　祖母金城县太君王氏追封成国太夫人
　　勅传称徳厚者其流泽广故今追命之数视其子孙位号之卑尊矧夫后世登俪尊极则致隆其封爵岂不宜哉皇后祖母王氏来嫔大家率循徳礼有开后嗣协庆涂娀申锡名邦尚荣幽穸可
　　父遵甫皇任北作坊使特赠检校太傅保信军节度使
　　勅春秋书季姜之归而传有襃纪之义崇宠异姓其所从来乆矣皇后父某承世之庆列官于朝虽徳义有称而不终荣禄祚流后世正位内宫追命有加以慰窀穸可
　　母钜鹿郡君曹氏特追封沂国太夫人
　　勅国有大赉凡在廷之士皆得追封其父母而况于异姓之贵哉皇后母曹氏胄于名王归得吉士率礼蹈义有称闺门迎渭之祥实开厥后膺此恩典尚知歆荣可
　　母乐寿县君李氏进封均国夫人
　　勅人主之所以风天下者岂非外戚之助哉故夫封爵襃厚之礼其所从来乆矣未尝有改也皇后母李氏躬以徳义嫔于令人能大厥家比隆任姒之象服胙以名邦往即宠荣勉绥寿善可







　　临川文集巻五十三
　　钦定四库全书
