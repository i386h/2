<!-- { "loadSidebar": true } -->
　　呜呼吾父祖积徳累世吾兄弟虽幸取科目官禁从而吾兄得官甫踰年以卒吾复受性迂僻与世凿枘竟奇蹇而无所成天之所以报吾父祖者盖亦靳矣且吾兄身后仅存一子吾虽有四子惟汝长成诸弟皆幼弱吾之所恃以植立门戸者汝兄弟二人而已曩见汝兄魁郷闱第进士而文行卓卓有足称者汝亦读书习举子业骎骎有就绪而为人复纯明端谨不坠吾家法吾意天之所以报吾父祖者将在于斯也岁在辛丑汝兄奉使海外便道还家省母因谓吾曰某兹行天涯万里不可无骨肉以相依窃计至亲之中惟二姊壻可托然于属为长不敢以相劳也其它或挈一人偕往则夤縁观望者相随属而至辱身丧名莫大于此盖熟思之平日敦伦谊笃友恭缓急可倚赖者莫有踰于吾弟而知学问识义理慎重可委任者亦莫有踰于吾弟今兹之行实惟吾弟是赖吾闻其言而悲之虽窃以风涛不测之险为虞而情谊有不可辞者汝亦克念天显惟命是从无难色也呜呼孰谓汝兄以奉职而召殃汝以爱兄而速祸乎癸夘之秋汝兄弟凶信渐闻人皆为吾惧吾则以为吾父祖积徳既厚汝兄弟又克肖之未尝有获戾于天天于吾家不宜殃庆之逆置如此于时四方慰问之书亲友寛谕之言亦皆谓朝廷威命海岳所当效灵徳门流庆神明所宜黙佑其理盖不宜有此且稽诸卜筮而卜筮无咎言询诸鬼神而鬼神无祸征吾心殊不以为然也既而道路諠传渐以为真吾乃托方氏表弟携一仆入广询问的信不意同舟之人漂泊而归者皆谓舟抵羊屿北飓风大作遂漂荡以没汝兄弟盖不复存矣呜呼其果然耶其传之未真耶以为果然也则吾父祖积徳之厚而爽其应乎汝兄弟宜世其业而竟弗克蒙其佑乎卜筮之繇岂皆无所征乎鬼神之理岂尽不足信乎盖未可以为然也以为传之未真也则同舟之人亲遭其祸岂其言皆妄耶呜呼其果然矣吾父祖积徳而爽其应矣汝兄弟宜世其业而弗克蒙其佑矣谓卜筮以明吉凶今皆无所征矣谓鬼神前知祸福今皆不可信矣岂吾之不徳而贻祸于汝耶抑吾门戸将衰而天故遏尔躬如所谓倾者覆之耶不然则系于国家之大数汝兄弟适逢其会耶呜呼人孰无死汝兄弟之死何其酷烈如此苍天苍天曷其有极自今以往孰与服劳顺志以成吾家乎孰与继承先业以大吾门乎又孰与抚教诸幼弱以逭吾身后之忧乎吾之所望于后来者孤矣其于人世亦无复久居之志矣倘天未终覆吾家假以数年之期教育汝弟及汝兄弟之子幸一有成俾诸幼弱皆有所托则吾亦将从汝而死矣呜呼汝之生也吾不能贻汝以安汝之死也吾不能收汝以葬患难不得以相依颠覆不得以相恤吾上悖天伦下乖人道以至于此吾懐之悲曷月而止乎呜呼哀哉呜呼哀哉汝之卒在癸夘正月六日吾始闻的信则在甲辰正月十有四日既已为位而哭矣继而传者又谓其初风起仓卒人在舟上者悉被漂溺后风止浪息舟得不没二使臣与其从行者皆在舟中尚无恙也但沧溟无端莫知底止耳家人信其言遂以汝为未死虽吾亦未忍遽以汝为死也日月逾迈倐已两期音信杳然盖已无复可望矣是用酹汝一觞以写我哀并作新主使汝有所凭依以祔食于尔祖束鹿知县府君之庙汝若有灵尚其歆斯呜呼哀哉尚飨
　　
　　○墓志铭
　　
　　梅涧处士茅公墓志铭
　　
　　仙溪茅常亨命其弟连山教谕常清状其先人梅涧处士之行介予友宋君恒逺来求葬铭予以不斐之辞不足以寄重常清泣而言曰先君不朽之托属望先生久矣九原之下盖需此以瞑目先生若固拒则将属之谁乎予嘉其笃于爱亲也遂不忍终辞退而按状为志之曰处士讳襄字宏赞自号梅涧道人曰处士者郷人称之也茅氏系出周公先世居光州唐光启之乱从王氏入闽因析仙逰之蓝溪即今之所居也宋国子助教知至其十二世祖也元提领汝大曽祖也从善祖也师鲁父也陈氏继扈氏母也处士初岐嶷不妄言笑戏譃夐异羣儿从郷诸名人学经史大义无不通尤工五七言诗此处士之学也年十三代长者服劳公家不少慑弱冠家事悉自负荷一不以烦其亲以其余力治生坐使赀雄于其里此处士之能也母卒处士尚幼哀毁如成人事父及继母务承顺志意凡事必咨禀而行不敢専治父母之丧一循乎礼此处士之孝也处一弟及二从弟驩然有恩意长幼几五百指同一釡爨未闻有违言诸弟相继卒处士悉为之殓葬抚其嫠妇嫁其孤女无失所者此处士之友也先祠圯撤而新之昕夕必展谒出入必告正祭器定祭田春秋伏腊享祀必腆必洁忌辰必哀慕如初丧先世之遗像谱谍重器书籍图画则谨辑而藏之广孝友之堂为族人吉凶行礼之所此处士尊祖敬宗之诚也有司以处士产业行谊髙于郷凡三命董赋输京师于民无所扰又尝长于其里平心率物不事渔猎民有质其曲直者一裁之以义吉了小屿二巡司皆辖于莆而以仙游之民充其后民苦其不便处士则白于官以附近之民代之邑有水环抱县郭名曰腰带其后迁徙不循故道则倡好义者浚而复之已田沦没不恤也续邑志修仙溪石云诸桥民有颠连无告者推以食丧不能举者施以棺此处士居郷之义也岁延名师以训子姓年十五则随其才质而别之俾为士为农各有定业平居语诸子恳恳以孝弟忠信礼义亷耻为先此处士之教也所居溪涧环绕皆植以梅年踰六十悉付家业于子日与贤大夫士倘徉其间效白乐天香山之会论文析理之隙觞咏终日若不知有人间事独处则焚香观书阅诗而已此处士之乐也平生于人无所忤虽儿童舆隶亦知喜乐尊奉以长者称此处士之感乎人也邑大夫岁举行郷饮必处以大宾之位朝廷下优老之诏复其家一人侍养又岁给布绵酒肉之赐晩年强健聪明孙曽繁衍子常清出仕明时孙铠及銮著录庠序福履之隆鲜与为比此处士之得于天也洪武丙子九月癸亥其生之辰也成化庚子八月辛酉其卒之辰也配苏氏继张氏孙氏而何氏则侧室也隆升昌阳际耆凡六人皆其子升即常亨昌领郷荐阳即为状者也其孙则男十四曰铿铠锺銮镛山锐镒钺镌铁铨锡镔而女十五也其曽孙则男八曰潜润淮海潮江溥濓而女六也岭后飞凤山之麓其墓也成化壬寅正月壬午其葬之年月日也铭曰有封若堂佳气郁其苍苍是宜为善人之藏
　　
　　承直郎戸部主事陈君墓志铭
　　
　　成化壬辰十有一月哉生明予友陈君孟申得疾使告予延良医往视之予观君之病势已不疗然意君厚积而未发天于君必不若是恝也是月之望君竟卒卒之明年冬其孤元麟等营宅兆于常泰里双牌山先茔之次卜以甲午正月丁酉纼其柩窆焉先期奉大理寺评事廖君徳征所著状来请铭予念平日资君以寡过而一旦至此此哀正无所寄铭其可辞乎君讳岳字孟申别号翠庵主人世家延兴里淇阳曽大考讳士中赠监察御史大考讳道潜洪武庚辰进士歴给事中监察御史永乐间尝与修性理大全诸书有声于时考讳光亮号耕读居士隐徳弗耀母余氏生母许氏君少颖悟不凡甫丱角受经于教授林存敬先生之门时辈推服弱冠入郡庠为弟子员景泰丙子领郷荐成化丙戌登进士第寻观政大理一时卿佐咸器重之丁亥冬拜戸部江西主事克举厥职尝奉部檄监视内帑时中贵人司出纳颇不循理君从容规正侃侃不少阿中贵人敬惮暨君去不敢妄有所骩法其在官恒念居士公隆老不得奉朝夕凡可以娱亲介寿者必多方致之以寄归既而奉命督储江右因得便道归省日集宾客与居士公燕饮为欢踰三阅月将还朝居士公忽遘疾不起君哀毁踰制服既阕将谒选北上而大故及矣君平生笃于孝友事季父犹其父处宗族曲有恩意居第自取其弊陋而新且美者悉以让诸兄女弟适王氏早寡君给田赡之其节卒赖以全先祠之圮壊者葺之谱牒之未备者修之至于郷党故旧事有当为者极力为之区画于死丧患难之际尤致意焉曩予与君同举进士京师友人高贡士资悦卒君躬买棺敛之为权厝于逆旅且约予月一往视归其地之直及其家人至乃已其后兴化卫指挥丁公客死于京君殡敛之亦然四川宪副彭君凤仪及予俱尝以言被谴当是时虽亲且故者不敢过其门而君往来慰问无虚日及予斥补外君复走送数十里无几微顾忌意君子谓古之不负临贺者不是过也君为人沈深有智略发谋出计动适事宜同年章君徳懋尝询予以莆士之有才识缓急可任使者予举所知数人以对语及于君章君深以予为知人恒窃以为使之得跻通显以究所藴则其所树立必有足观者孰知其遽亡此乎君生于宣徳戊申正月丙申距其卒得年四十有五娶张氏徳配其良子男四长即元麟娶朱氏次元凤娶林氏次元龙娶方氏次元鹏未娶女三长适郡庠生林景绪余尚幼孙男一曰文汉呜呼世之人有学不及于君行不及于君才识不及于君而享高年膺峻秩者矣而天独阏君之寿使不得以弘其施岂非命耶夫命禀于有生而不可移君子当修身以俟之身茍修矣命之不淑虽死犹不死也命茍淑矣身有不修虽不死犹死也君之修于身者卓卓如此命何足道哉铭以昭之所以慰君亦以慰其子也铭曰嗟嗟陈君孰与其有而寿之啬孰茂其初而终之遏以为人乎于天何负以为天乎于君何责吾不知所归咎徒为君呼天而太息也
　　
　　文林郎南京前军都督府都事余君墓志铭
　　
