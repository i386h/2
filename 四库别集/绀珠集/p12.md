<!-- { "loadSidebar": true } -->
　　○羯鼔録【南卓】

　　破空透逺
　　羯鼓尤宜促曲急破戟杖连碎之声破空透逺特异于众乐

　　八音领袖
　　玄宗曰羯鼓八音之领袖

　　天工
　　帝当初晓景物明媚曰对此景物岂可不与他判断取羯鼓击之自制一曲名春光好曲终柳杏皆坼谓侍臣曰此一事不唤我作天工可乎

　　秋风髙
　　又制秋风髙一曲每奏之则秋风徐来庭叶交坠

　　曲终而花不坠
　　汝阳王琎尝戴砑光帽打曲上摘红槿花置帽上二物皆极滑久之方安曲终花不坠上曰花奴资质明莹必是神仙中谪堕来耳

　　阿瞒自是相师
　　上既盛称花奴宁王从而毁之帝曰阿瞒自是相师帝王之相须有英特之气花奴但端秀过人耳

　　羯鼔解秽
　　上尝听琴未终遽止之曰速令花奴将羯鼓来为我解秽

　　南山起云
　　宋开府璟尤善羯皷词云南山起云北山起雨者宋所作也

　　青州石末鲁山花甆
　　帝与宋论皷曰不是青州石末即是鲁山花甆此乃汉震第二皷也

　　头如山峯
　　宋开府曰头如青山峯取其不动手如白雨点取其碎急此乃羯皷之最妙处也

　　朋肯声
　　宋谓手拍声二字并去声

　　○乐府杂録【段安节】

　　永新歌诗
　　明皇大酺勤政楼万众喧哗上令宫女永新歌一曲楼下皆竦听寂无人声

　　记曲娘子
　　张红红善歌每听新声一遍即能记其节奏后入宫号记曲娘子

　　鹍弦铁拨
　　开元中贺懐智善琵琶以鹍鸡筋为弦铁为拨

　　段师教昆仑
　　康昆仑善琵琶开元中号第一手两市结楼鬬技康登东楼弹曲未毕西楼出一女郎名段师下拨如雷市人竦听昆仑叹服师问之段师曰且遣昆仑不近乐器二十年本领纯一然后可以语此

　　曹钢右手兴奴左手
　　曹善运拨疾如风雨兴奴长于拢捻人谓曹钢有右手兴奴有左手

　　蕤宾铁跃
　　乐工廉郊尝于平泉池上作蕤宾调忽有物铿锵跃出池岸乃蕤宾铁也

　　参差
　　笙一名参差

　　银子管
　　尉迟青善吹觱栗取银字管吹平般涉调

　　氷蚕丝锦
　　唐老子尝买一旧锦后有波斯见之乃曰此氷蚕丝所织暑月陈于座满室清凉

　　河满子
　　白秀才者得一宫人善歌因游灵武刺史李灵曜设筵座中有客姓骆唱河满子皆称妙絶白曰家有声妓能歌此曲音调殊不同乃至令歌发声清越殆非常音骆遽问曰莫是宫中胡二子否妓熟视曰君岂非梨园骆供奉耶相对为之泣下皆明皇时人也

　　琵琶
　　推手前曰琵引手后谓之琶

　　○幽怪録【牛僧孺】

　　鹦鹉能歌
　　柳归舜至君山忽见鹦鹉羣集皆能人言各相称呼故有武游郎武仙郎阿苏儿者又有自在先生踏莲露鳯凰台戴蝉儿多花子亦有善歌者音调清丽

　　阿春看客
　　鹦鹉见归舜忽呼曰阿春看客忽一青衣乘云而下相见

　　郁金檝
　　武游郎言余昔见汉武乘郁金檝泛积翠池吹缥玉长笛

　　玉巵娘子
　　有书生姓崔遇神女因见一胡僧指其女曰此西王母第三女号玉巵娘子也

　　轻红轻素
　　曹惠得木偶人能言语自称轻红轻素因语惠曰鸡角入骨紫鹤吃黄角甲不害五通泉室为六代吉昌且曰晓此者当极贵显中书令岑文本识其三句矣

　　三耳秀才
　　董慎为太山府君呼为録事令决疑狱慎举秀才张审通决之甚当府君喜其聪敏为于额上更一耳既还额极痒踊出一耳尤聡时人曰天有九头鸟地有三耳秀才亦呼为鸡冠秀才

　　耳中天地
　　薛君忽见二青衣驾赤犊出耳中乃别有天地花木繁茂云兠玄国

　　威污蠖
　　隋来君绰夜行投宿野人家主翁曰威污蠖奴曰蜗儿馆之甚厚翌日视其处乃陂泽沮洳有蚓蜗螺在焉

　　顾惣是刘桢后身梁
　　顾惣始为县吏日苦其役一夕遇二人自称王粲徐干且谓惣曰公乃刘桢后身因诵其所为之文惣乃顿悟前事得其遗文数篇投于令令待之甚厚时谓死刘桢犹庇得生顾惣

　　炎沙之罚
　　开元中叶天师讲经于明州奉化县忽一老父来礼自云守藏龙守此千岁方免炎沙之罚今为僧咒水欲杀幸师以符救之

　　和神国
　　李元之暴卒复生云往游和神之国人寿皆一百二十岁皆二男二女邻里为婚姻地产大瓠瓠中皆五榖不种而实水泉皆如美酒饮多不醉气候常如深春树木皆彩丝可以为衣

　　滕六降雪巽二起风
　　晋州刺史萧至忠将以腊日出猎前一日有樵者见禽兽百许祈于玄冥使者使者令老麋祈于东谷严四严四曰若令滕六降雪巽二起风不复游猎矣天未明忽风雪大作刺史不复出也矣

　　橘中之乐不减商山
　　巴卭橘园中霜后见橘如缶剖开中有三老叟象戏一叟曰橘中之乐不减商山但不得深根固蔕尔一叟取龙脯食之食讫余脯化为龙众乘之而去

　　玉尘九斛
　　橘中叟相谓曰汝输我瀛洲玉尘九斛

　　瘿中琴瑟
　　伶人刁朝俊妻甚美而有瘿瘿中有琴瑟笙竽之声一日忽破裂内一猱跳去瘿乃无

　　四真
　　杨敬真忽有仙乐彩云来迎至一处云云台峯有四人来谒号四真马信真徐湛真徐修真夏守真曰须谒大仙伯问为谁即茅真君也

　　郭登
　　厕神名

　　坤明国
　　顾惣前身是刘桢昔尝为坤明国侍中魏开国邺地也

　　○十洲记【东方朔】

　　祖洲　瀛洲　玄洲　炎洲　长洲　元洲　流洲　生洲　鳯麟洲　聚窟洲

　　琼田不死草
　　祖洲有不死草

　　火鼠
　　炎洲有火珠山山中有火鼠

　　鳯麟洲
　　鳯麟洲以麟角作胶名集弦胶能属连弓弩断弦又名续弦胶

　　割玉刀
　　流洲以昆吾石作刀冶铁作剑割玉如削泥

　　扶桑木
　　扶桑国东有木如桑实如椹而赤仙人食之以为珎每九千年一实

　　蓬丘
　　蓬莱山也

　　圎海
　　蓬莱别有圎海黒色

　　阆风巅
　　昆仑山三角其一角正北干星辰之晖名阆风巅

　　天墉城
　　昆仑山有积金为城名天墉城其面方千里上有玉楼十二

　　东风入律青云干吕
　　汉武时西域逺夷来贡云常占东风入律十旬不休青云干吕连月不散意中国有好道之君故搜竒藴以神香为献

　　养魄
　　冬至后月养魄于广寒宫

　　○神异经【东方朔】

　　银盘
　　北荒异国有银盘大五十丈中有明珠大数丈照千里

　　长男宫
　　东明山有宫阙银榜碧镂字曰天帝长男之宫

　　会风扇
　　郭翰尝遇织女降其室衣玄绡之衣霜罗之帔戴翘鳯金冠履琼文九章履张霜雾丹縠之帱施九晶玉华之簟转会风之扇有同心龙枕翊日丹铅书青缣一幅以寄翰

　　牵牛郎何在
　　翰曰牵牛郎何在女曰河汉阻隔不复相闻

　　天酒
　　甘露一名天酒

　　五色露
　　吉云之地云起五色着草木乃成露

　　食邪
　　南方有人长七尺腹围如之朱衣缟带赤蛇绕项惟食恶鬼朝吞三千暮吞三百名曰赤郭又名食邪又名黄父

　　饭鬼
　　又曰黄父以鬼为饭雾为浆

　　○唐宋遗史【詹玠】

　　衣锦将军
　　钱镠临安人里中有大木镠幼时常戏其下后为吴越国王宴父老山林皆覆锦名其木衣锦将军

　　范摅子诗
　　唐末吴人范摅子处士子七岁能诗赠隐居者云扫叶随风便浇花趂日阴处士方干曰此子必垂名因作夏日诗云闲云生不雨病叶落非秋干曰惜其不寿尔未几果卒

　　金莲烛
　　宣宗将命令狐绹为相前数日夜召更深方归院以御前金莲烛赐以送归院吏望见烛以为驾幸已而绹至时以为荣

　　南楚材妻诗
　　进士南楚材始娶薛氏后游颍川欲别婚贵族遣仆取琴书以示无归意薛氏善画而能诗知楚材欲见絶乃自图其形题诗其侧以寄之云欲下丹青笔先拈寳镜看已惊颜索寞渐觉鬓凋残泪眼描来易愁肠写出难恐君浑忘却时展画图看南得诗大惭而退

　　手印屏风
　　明皇所幸美人王氏数梦人招饮宻会具言于上上曰必术士所为汝若再往以物志之其夕梦中又往因就砚中濡手印于屏风上既寤即告潜索于外果于东明观中得其手印纹而道士已遁矣

　　赋诗得妓
　　韦应物为苏州守尝赴杜鸿渐宴醉归宿传舍既醒见二妓在侧惊问之乃曰郎中席上与司空诗因遣某等来问其诗言曰髙髻云鬟宫様妆春风一曲杜韦娘司空惯见浑闲事断尽苏州刺史肠

　　侯门深似海
　　崔郊之姑有婢甚美郊尝私之未几婢出再入于頔家郊因寒食出游于车中见之立马徘徊相顾即为诗贻之云公子王孙逐后尘緑珠垂泪裛罗巾侯门一入深如海从此萧郎是路人頔见诗以婢赐郊

　　渠伊钱
　　张崇帅庐州多不法士民苦之一日入觐邦人幸其改任相谓曰渠伊必不复来矣崇归闻其语乃计口率渠伊钱明年再入觐盛传再罢府人亦不敢显言以崇多须皆捋须为庆事崇归又率捋须钱焉

　　如意女子诗
　　如意中有女子七岁能诗则天召见试之令赋送别兄弟云别路云初起离亭叶正飞所嗟人异鴈不作一行归

　　作敲字佳
　　贾岛苦吟赴举至京师得句云鸟宿池边树僧敲月下门又心欲改敲为推于驴上举首吟哦引手作推敲之势不觉冲京尹韩退之节为左右拥至具述其事退之笑曰作敲字佳乃命乘驴并辔论诗久之

　　黄蛇食藤
　　明皇微时尝至洛阳令崔日用家日用留饮未具明皇寝于书室庭前有藤盛开忽一大黄蛇绕架食其花须臾入明皇所寝室日用逐之不见明皇乃寤曰适饥甚梦采藤花食之甚美

　　玉箫之约
　　韦皋未仕时寓于姜使君门馆姜子曰荆寳待皋甚厚有小青衣曰玉箫美而艶絶即以赠皋凡数年皋归觐与玉箫约七年复来因以玉指环赠之皋踰期不至玉箫叹曰韦家郎不来矣絶食而死后皋镇蜀荆寳往见问玉箫知其已死甚怜之皋诞日东川卢尚书献歌妓为寿名玉箫遽呼视之宛然旧人中指玉环隐起

　　三天子气
　　五代周太祖时有麻衣和尚善望气李守贞叛河中周祖亲征麻衣语赵韩王曰李侍中安得久其城下有三天子气未几城陷时周世宗与本朝太祖从行

　　龙兴仓
　　沐都兴国寺也旧有龙兴寺周世宗废为仓国初寺僧屡诉求复为寺太宗怒其烦渎遣使封剑诛之且曰惧即斩不惧再奏僧当临刑不惧使以闻太宗甚喜即日如其请复改为寺

　　抱琴踰垣
　　真宗祀汾阴登山望林麓中有亭槛问曰何所乃隐士魏野草堂遣使往召之野方鼓琴教鹤舞闻使至抱琴踰垣遁去使闻上甚叹美之

　　釡中龙
　　南唐时有苍头持龙水图求货或得之将练以服忽釡中云蒸起见二龙腾跃穿壁而去

　　三世男子
　　开寳末神降于鳯翔府张氏家其声如婴儿有祷必应自言上天尊神诏即所居置太平宫严奉之以张氏为羽士掌其宫先是张氏居里中无行人或以为言神曰自陜以西三世为男子者惟张一人乡曲纵逸不足为累

　　清非生
