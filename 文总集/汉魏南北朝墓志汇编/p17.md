<!-- { "loadSidebar": true } -->
【铭文】魏故华州别驾杨府君墓志铭」君讳颖，字惠哲，弘农华阴潼乡习仙里人也。汉太尉震之」十二世孙，晋尚书令瑶之七世孙，上谷府君珍之曾孙，清」河府君真之孙，洛州史君懿之第三子。君资性冲邈，志秀」天云，情高古列，不桡下俗。至乃孝悌始于岐嶷，恭俭终于」缀纩。及简公薨，毁几灭性。每读行状，未尝不哀感如雨。时」人佥比之曾柴云。高祖孝文皇帝初建壁雍，选入中书学」生。及登庠序，才调秀逸。少立爱道之名，长荷弥笃之称。春」秋代易，而志业不移，录三王魏晋书记为卅卷，〔注〕皆传于世。」历官大司农丞、平北府录事参军，征本州岛治中从事史，俄」迁别驾。君籍冑膏腴，朱组重映，昆弟承华，列岳八牧，荣斑」门生，禄逮仆妾。而君性灵璞亮，业素期神，食不兼膳，麻衣」必碎。岂图辅仁无征，报善寂廖。春秋卅有八，以永平四年」岁次辛卯五月丙申朔廿七日壬戊卒于京师依仁里第。」粤以十一月癸巳朔十七日己酉窆于潼乡。垄柏夏摧，吴」桂春残，夕云凄凄，晓露冰团。朝良鲠痛，邑里增酸，镂石立」铭，永旌芬兰。乃作铭曰：崇华雾密，五龙气冥，河沂」表瑞，渭滨献精。两才和绪，叡哲乃生，唯仁之纬，唯德之经。」登朝振响，金玉其德，列列在公，屏私正惑。穆穆闺庭，奉亲」以色，狐帛匪华，麻衣是饰。行善无征，积福空然，渊珠隧豁，」玉碎荆山。大夜一深，白日不旋，敬镌玄石，式炳余鲜。」曾祖母扶风窦氏。父秦，北平太守。」祖母高阳许氏。父明月，东宫侍郎。」母太原王氏，封新昌郡君。父融，幽州刺史汝南庄公。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。
　　〔注〕卷，原石作吊。
【志盖】无
【铭文】魏故中散杨君墓志铭」君讳阿难，弘农华阴潼乡习仙里人也。上谷府君」之曾孙，河内府君之孙，洛州史君之第七子。肇开」神迹，则配天以光道；昌构中古，则鸟异以矜德。自」兹已降，亦能道素相继，累玉承明，器袭瑚琏，刀锦」更持。君资性冲亮，能机早成，景智凝远，名实夙知。」少淹神光，若明月之弦长汉；幼植寒心，似山松之」高五尺。贯珠唯宝，风如上世，而负杖妖至，哲人其」痿。春秋十有三，太和八年四月七日卒于平城，仍」殡于代。高祖孝文皇帝鲠金兰之早摧，悼嘉苗而」不秀，加赠中散，式褒盛德。粤以永平四年岁次辛」卯十一月癸巳朔十七日己酉返厝于华阴潼乡。」乃作铭曰：五岳降灵，英生我君，金玉早贞，夙」叡夙神。风清异俗，才高脱群，唯德弘养，纳山通云。」伊余哲人，实秀实发，早称道高，夙以才越。志恒上」汉，情每升月，身伏衡门，名飞帝阙。上天不吊，歼我」人良，金门奄蕙，玉圃摧芳。一辞白日，永即泉堂，刊」石千古，用显琼璋。」曾祖母扶风窦氏。父秦，北平太守。」祖母高阳许氏。父明月，东宫侍郎。」母太原王新昌郡君。父融，幽州刺史汝南庄公。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。
【志盖】阙
【铭文】魏故益州刺史乐安哀王墓志铭」王讳悦，字庆安，河南洛阳人也。大宗明元皇帝之」玄孙。资皇启蕃，崇明纂业，金璧相承，龟社世袭。王风」诞英奇，神爽魁岸，风颖连霄，聪秀独远。六藉五戎，不」待臣如自晓；弦簧音律，弗假习如生知。妙懈惊群，清」赏绝俗，玉振金韵，声流帝听。年十三，辟员外郎，历尚」书郎中，迁太尉。属冲明阂悟，厉于从政，排风霜而立」节，亢刚概于当年，赞槐翼鼎，声高一时。及靖王薨，居」丧喻礼，殷忧积心，遂成结患。勉服袭王，方乃攻疗。天」不吊善，历年无瘳。春秋卅六，岁在辛卯五月丙申朔，十一日丙午薨于位。天子悼焉，追赠益州刺史，以崇」盛德。冬十一月十七日葬其考靖王陵之左。乃作颂」曰：绵绵皇运，眇眇帝灵，金火相遣，麟凤送迎。配天建统，」演景垂明，功冠百辟，道济苍生。于穆君王，承干胙土，」连晷星门，参光月户。缉义崇仁，绥文纂武，踵迹河平，」继风梁楚，峻峙嵩岩，澄渟汉渚。猗欤哲人，实唯天」颖，物莫不关，闻无不领。望若夏日，即似冬景，处闹弗」烦，在公能整，如玉之洁，如松之挺。方隆崇构，克广鸿」烈，晦明弗殊，倚伏同辙。良木其摧，忽焉徂逝，即窆玄」丘，潜灵下世。松霜晓凝，兰灯夜灭，遗爱在人，休声无」缺。北京图书馆藏拓
【志盖】阙
【铭文】魏故奉朝请封君墓志」君讳昕，字仲显，河南洛阳安武」里人。少禀天奇，长怀雅亮，庶凭」遐期，永慰仁恃。方春灭彩，长求」报施。魏永平五年太岁壬辰三」月辛酉朔〔注〕廿四日甲寅卒于安」武里。苗而不秀，有识酸嗟。越四」月十三日殡于北芒之阳。」弱龄冲德，芳声早闻，才颖明秀，」武艺卓群。悌睦陈门，孝越曾君，」庄与时侵，命先秋沦。愍其仁德，」铭石松坟。其妻穆氏北京图书馆藏拓
　　〔注〕此处原志误，当为辛卯朔。
【志盖】阙
【铭文】魏使持节骠骑将军冀州刺史尚书左仆射安乐王墓志铭」王讳诠，字休贤，高宗文成皇帝之孙，大司马公安乐王之子。」少袭王爵，加征西大将军，寻拜光爵，又以本官领太子中庶」子。及皇居徙御，诏王以光爵领员外散骑常侍，赉铜虎符。驰」传往代，申劳留台公卿，奉迎七庙。顷之，敕兼侍中，寻除持节」督凉州诸军事冠军将军凉州刺史，寻又进号平西将军。正」始之中，南寇侵境，诏王使持节都督南讨诸军事平南将军，」攻围锺离。以振旅之功，除使持节都督定州诸军事平北将」军定州刺史。岁属灾馑，王乃开公?，舍秩粟数百万斛，以饩」饥民。元愉滔天，王忠诚首告，表请亲征。敕王都督定瀛二州」诸军事，余如故。氛雾克清，除侍中。又以安社稷之勋，除尚书」左仆射，增封三百户。春秋卅有六，永平五年太岁壬辰三月」廿八日戊午遘疾薨于第。诏赐东园秘器，朝服一具，绢布七」百匹，礼也。追赠使持节骠骑将军冀州刺史仆射，王如故，谥」曰武康。粤八月廿六日甲申窆于河阴县西芒山。」精纬昺灵，兰殖帝庭，是惟盛德，有馥其馨。玄猷岳峻，雅量川」渟，堂堂武略，焕焕文经。缨绂两禁，珩组二蕃，金锵玉响，秋镜」春暄。重加惠弁，再抚寅轩，彝伦式序，海水澄源。允膺纳箓，且既宾门。报施徒闻，仁寿谁觌，一梦两楹，长沦七尺。痛缠枢扆，」哀震衢陌，遄哉夕菟，迅矣晨乌。龟筮袭吉，毁躐戒途，哀笳北转，楚挽西徂。羡扃既掩，兰釭已灭，泉夜冥冥，松飔屑屑。天地长久，陵谷或●，惟功与德，不朽传斯。北京图书馆藏拓
【志盖】阙
【铭文】魏北海王妃故李氏志铭」妃姓李，字符姜，相州顿丘人。太宰宣王之孙，顿丘公」奇之第二女也。曾姑元恭皇后，伉俪」高宗，与国蝉联，实同申甫。妃禀贞英之节，体雪曜之」姿，惠性凝华，兰音冲婉。事皇姑以夙恭，接众媵终」无怠。玉润金相，椒风自远，越汉上之游妃，追洛滨之」美媛。将流芬转馥，以衍邦家，而天不矜善，当春奄番。」以延昌元年岁在壬辰五月庚寅朔十二日辛丑，春」秋一十有七，薨于洛阳里宅。芳兰中折，行路嗟悼。越」八月廿六日甲申附葬于长陵北山。泉扉一晦，长夜」无晨，刊兹幽石，以记徽尘。其辞曰：」皇婺流光，月华昭烛，有美伊妃，方娥比旭。毓彩名宗，」作嫔皇族，组黻斯章，乃金乃玉。肃穆妇仪，优柔靖默，」女子有行，光家荣国。四德宣扬，六行允塞，彼姝名娘，」实邦之则。惜乎不寿，兰桂夙摧，抽金罢翠，委体穷灰。」罗裳卷箧，粉黛谁开，冥冥万古，永有余哀。北京图书馆藏拓
【志盖】墓志铭
【铭文】魏故征虏将军河州刺史临泽定侯鄯使君墓铭」君讳干，司州河南洛阳洛滨里人也。侍中镇西将军鄯鄯」王宠之孙，平西将军青平凉三州刺史鄯鄯王临泽怀侯」视之长子。考以去真君六年归国。自祖已上，世君西夏。君」初宦，以王孙之望，起家为员外散骑侍郎。入领左右辅国」将军城门校尉，出为征虏将军安定内史。春秋卌四，以永」平五年岁次壬辰正月四日薨。蒙赠征虏将军河州刺史，」谥曰定。其年四月改为延昌元年，八月廿六日，卜营丘兆」于洛北芒而窆焉。其辞曰：」有秩斯流，浚发澜京，唯天纵昌，聿资厥声。世光凉右，袭休」纂荣，丰干絜源，邈彼姬嬴。惟祖惟考，晓运昭机，入蕃」皇魏，趣舍唯时。锡土分茅，好爵是縻，灼灼章服，悠悠车旗。」唯君龆节，夙禀门矩，室友廉苏，宾无滥与。幼承秘宠，早参」禁宇，暂莅西服，休政已举。体素钦仁，端风雅正，清明在躬，」昭然冰镜，文英武果，超光朝令。将加殊命，显兹华禄，高列」崇班，副此朝属。远二金垞，式昭魏录，如何不淑，摧梁碎玉。」岁聿其徂，爰即遐岗，泉扉一奄，永谢朝光。去矣莫留，道存」人亡，列铭幽石，长述风芳。」大魏延昌元年岁次壬辰八月己未朔廿六日甲申记。北京图书馆藏拓
【志盖】无
