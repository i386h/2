<!-- { "loadSidebar": true } -->
渡江之初不暇给，诸老文辞今尚传。六十年间日衰靡，此事安可付之天。
又
文章光焰伏不起，甚者自谓宗晚唐。欧曾不生二苏死，我欲痛哭天茫茫。
又
诸公可叹善谋身，误国当时岂一秦。不望夷吾出江左，新亭对泣并无人。
书意二首
我本三生世外人，幻躯其实强冠巾。稍能闭户学种菜，时亦长歌行负薪。一醉却非身
外事，百年终是冢中尘。吾知梦境无根底，莫信人言想与因。
又
病眼犹堪阅世人，难将雪鬓著乌巾。囊中钱尽罢沽酒，涧底雨寒愁束薪。老子那辞徙
牛屋，痴人自喜拜车尘。穷通要是儿嬉事，懒就山僧讲宿因。
清都行并序
辛酉二月十四日夜，鸡初鸣，梦与故人查元章并辔行大道中，前望宫阙甚壮丽。元
章言吾辈当同预大议论予，与约勿为身谋。元章拊掌称善，遂觉作清都行一首。
积雨初收晓寒重，野人忽作清都梦。宫墙柳色绿如染，仰视修门岌飞动。元章久已葬
岷山，安得翩翩并驰鞚。春光如昔交旧少，肺肝欲写谁堪共。颇闻天阍有疑事，通明殿下
方佥议。约君切勿负初心，天上人间均一是。
春来食不继戏作
久卧穷阎困负薪，何妨扫尽太仓陈。瘦如饭颗吟诗面，饥似柴桑乞食身。牺象未应殊
断木，江湖底处有穷鳞。大冠长剑人看好，不换茅檐一幅巾。
绍兴辛酉予年十七矣距今已六十年追感旧事作绝句
常忆初年十七时，朝朝乌帽出从师。忽逢寒食停供课，正写矾书作赝碑。
独坐视老奴灌园
东窗日晚独愁予，眼暗年来颇废书。赖有吾家老阿对，相从引水灌园蔬。
雨晴风日绝佳徙倚门外三首
一双芒屩伴筇枝，不用儿扶自出嬉。贪看南山云百变，舍西溪上立多时。
又
茶酽无端废午眠，杖藜信步到门前。青裙溪女结蚕卦，白发庙巫催社钱。
又
章老三年病方死，吴翁一夕呼不醒。独有此身顽似铁，倚门常看暮山青。
春游
春风堤上草凄凄，草软沙平护马蹄。似盖微云才障日，如丝细雨不成泥。千秋观里逢
新燕，九里山前听午鸡。追忆旧游愁满眼，采船曾系画桥西。
春雨三首
狼藉残花满地红，拥衾孤梦雨声中。人生十事九堪叹，春色三分二已空。但有老盆倾
浊酒，不辞衰鬓对青铜。长贫博得身强健，久矣无心咎化工。
又
药炉茶灶淡生涯，听雨犹能惜物华。蘸岸顿添三尺水，沾泥不贷一城花。闲摩病眼开
书卷，时傍危栏弄钓车。稚子孤行八千里，喜闻炊熟可还家。
又
自笑平生懒是真，闭门高枕动兼旬。海棠千片已随水，杜宇一声无复春。绿酒盈樽足
忘老，朱樱上市正尝新。今朝雨止通溪路，又向沙头岸幅巾。
书怀
谢客元无疾，深居似有忧。向空书咄咄，对竹送悠悠。出每思安卧，归还念远游。春
衣典已惯，斗酒不难谋。
三月十六日至柯桥迎子布东还二首
江国常年秋雁飞，吾儿远客寄书稀。道途一见相持泣，邻曲聚观同载归。草草杯盘更
起舞，匆匆刀尺旋裁衣。从今父子茅檐下，回首人间万事非。
又
我似伤禽带箭飞，更怜汝作雁行稀。异时恐抱终身恨，此日宁知徒步归。万里外应劳
远梦，三年前已挂朝衣。断编蠹简相从老，绝念功名亦未非。
题施武子所藏杨补之梅
补之写生梅，至简亦半树。此幅独不然，岂画横斜句。
食野菜二首
野蔌山疏次第尝，超然气压太官羊。放翁此意君知否，要配吴粳晓甑香。
又
万里萧条酒一杯，梦魂犹自度邛郲。可怜龙鹤山中菜，不伴峨眉栮脯来。
予十许岁即往来云门诸山今复与诸子来追念凄然
经行犹记髧髦初，所至浑如过故墟。桥废夕阳空鹤表，碑亡春草没龟跌。荒郊渺渺羊
牛下，丛木萧萧鸟雀呼。可恨一衰今至此，右携筇杖左人扶。
云门道中
度岭穿林一径斜，旋篝新火试新茶。箬包粉饵祠寒食，雨湿青鞋上若耶。石罅微泉来
滴沥，溪涯老木卧槎牙。不须苦觅东柯谷，是处云山可寄家。
龙瑞
多年不蹋阳明路，今日重来院院行。好在千秋冯观主，修廊一见眼偏明。
禹寺
暮春之初光景奇，湖平山远最宜诗。尚余一恨无人会，不见蝉声满寺时。
寄题张仲钦左司槃涧
剑溪之南有佳处，山灵尸之不轻付。张公鼻祖晋司空，谈笑得地开窗户。溪光如镜新
拂拭，白云青嶂无朝暮。伏几读书时举头，万象争陈陶谢句。公今仙去有嗣子，关塞崎岖
方叱驭。山城何曾叹如斗，皦皦不受世俗污。君不见伾文往者势如山，朝士几人无汗颜。尊
公遗事不须述，但看当时出处间。
园中晚兴
世故谁能必，书生妄自期。年光卷中过，心事鬓边知。零落花随水，轮囷笋突篱。晚
晴山尽出，徙倚独移时。
送陈希周赴安福令
补吏鹤岭边，尊公方玉立。超遥风云，余子那可及。天高鬼神恶，闻讣三日泣。晚
途见嗣子，握手悲喜集。乘桴掠鲸波，信矣勇可习。巉巉风骨峭，飓雾不能袭。谓当上台
省，岂复论等级。如何困无津，俛首临一邑。顾嗟六朝民，龙钟垂八十。肯来野木滨，半
月解书笈。吾杯仅容龠，安得看鲸吸。伫立送归鞍，霁日满原隰。
春晚久雨排闷
积雨暗村墟，幽居杂蛙矧。泥潦欲升阶，几席或生茵。壮年多重膇，况我抱宿疢。下
床蹑高屐，愿影辄自哂。客来入我户，亦复为叹悯。胡不徙高原，再拜谢不敏。
甲子日晴
泽国春多雨，阅月殊未止。皇天俄悔祸，畀以晴甲子。山川相炳焕，桑柘郁千里。垅
麦行可获，吴蚕亦三起。床头醅瓮香，大杓泻浮蚁。醉醒日已晡，长歌识吾喜。
三月二十日儿辈出谒孤坐北窗二首
园林春已空，陂港雨新足。泥深黄犊健，桑老紫椹熟。丰年逋负少，村社饜酒肉。微
风吹醉醒，起和饭牛曲。
又
岁月不相贷，布谷忽已鸣。新夏亦自佳，北窗绿阴成。读书老易倦，披衣绕阶行。摩
挲桄榔杖，与汝乐太平。
春尽记可喜数事
微雨洗浮埃，苍颜一笑开。僧招行药圃，儿报得琴材。病退初尝酒，春残已过灾。邻
家赛神会，自喜亦能来。
立夏前二日作
晨起披衣出草堂，轩窗已自喜微凉。余春只有二三日，烂醉恨无千百场。芳草自随征
路远，游丝不及客愁长。残红一片无寻处，分付年华与蜜房。
老民二首
乞得不赀身，林间号老民。儿因作诗瘦，家为买书贫。村仆欺谩少，邻翁语笑真。今
朝盐酪尽，荠糁更宜人。
又
老民无一事，终日卧柴扉。凿沼观鱼乐，钩帘待燕归。架高藤叶密，土润药苗肥。休
退真吾分，无心学息机。
贫甚自励
忍病停朝药，捐书省夜灯。都门下第客，山寺退居僧。天每临幽隐，人何与废兴。能
轻马千驷，肯慕稷三升。
衡门
小聚风烟外，衡门水竹间。疏沟分北涧，翦木见南山。人笑谋生拙，天教到死闲。犹
存拄杖子，遇兴即跻攀。
游法云
放船三家村，进棹十字港。云山互吞吐，水草遥莽苍。沙鸥下拍拍，野鹜浮两两。萧
骚菰蒲中，小舟定时来往。匡山如香炉，蓝水似车辋。梦魂不可到，于此寄遐想。瘦僧迎寺
门，为我扫方杖。指似北窗凉，此味愧专享。我笑谢主人，聊可倚拄仗。吾庐已清绝，敢
取鱼熊掌。
舟中作
短篷摇楫暮山昏，老怯年华易断魂。夹港蒲声知小雨，隔林绩火认孤村。奉祠累岁惭
家食，谢事终身负国恩。惟有愚忠穷未替，尚余一念在元元。
贫居
囊空如客路，屋窄似僧寮。得饭多菰米，烹蔬半药苗。草生初失径，笋放欲干霄。不
道弓旌误，虞人自畏招。
初夏野兴三首
得意烟霞不讳穷，一庵聊寄寂寥中。山从树杪参差见，水绕花阴曲折通。闲倚胡床溯
新月，时停团扇受微风。元知梦境无真实，不待邯郸觉后空。
又
披衣清晓倚阑干，龟屋裁成二寸冠。盆桧雨余抽嫩绿，研池风过起微澜。爱书自笑心
常在，去死悬知日尚宽。回视前修似无愧，不教一字入长安。
又
扇堕巾欹午梦回，鸣鸠又唤雨丝来。数行褚帖临窗学，一卷陶诗傍枕开。糠火就林煨
苦笋，密罂沉井渍青梅。艾人行复巍然出，老大难堪节物催。
诗集卷四十六一百首
孟夏方渴雨忽暴热雨遂大作
蒸溽殊未解，雨来那可涯。鹊惊无稳树，灯暗不成花。处处跃秧马，家家闲水车。儿
童伴翁喜，聚首话桑麻。
小池
荷锸庭中破嫩苔，清沟一派引泉来。翦刀草长浮萍合，无数游鱼去复回。
衡门
曲径衡门短短篱，槐楸阴里倚筇枝。老来百事不入眼，惟爱青山如旧时。
海上作
厌逐纷纷儿女曹，挂帆江海寄吾豪。鲸吞鼍作浑闲事，要看秋涛天际高。
朝饥示子聿
水云深处小茅茨，雷动空肠惯忍饥。外物不移方是学，俗人犹爱未为诗。生逢昭代虽
虚过，死见先亲幸有辞。八十到头终强项，欲将衣钵付吾儿。
养气
养气安心不计年，未尝一念住愁边。才疏屡扫朝中迹，命薄翻成世外缘。耐老尚能消
劫石，放狂聊复醉江天。饱知句曲罗浮路，不访初平即稚川。
示友
黄卷青灯自幼童，长年颇亦有新功。尚嘲孟顗迟成佛，那计辛毗不作公。学问更当穷
广大，友朋谁与共磨砻。诸君果未捐衰老，鄙语人当致一通。
早凉熟睡
灵台虚湛气和平，投枕逡巡梦即成。屋角鸣禽呼不觉，手中书册堕无声。百年日月飞
双轂，千古山河战一枰。赖有莲峰遗老在，白云深处主齐盟。
初夏
麦秀微寒后，梅黄细雨前。湖滩初集鹭，堤柳未鸣蝉。琴带轻阴润，巾因小醉偏。晚
来幽兴极，又上钓鱼船。
夏雨
忽闻疏雨滴林梢，起看油云满四郊。行蚁君臣初徙穴，鸣鸠夫妇正争巢。筑陂处处移
新稻，乘屋家家补破茆。堪笑此翁惟美睡，孝先便腹任讥嘲。
倚楼
千里江山入倚楼，高吟聊复写吾忧。诗书幸有先人业，贫贱初非学者羞。数掩槿篱端
可老，一杯藜粥尚何求。东陂未插青秧遍，且与邻翁卜雨鸠。
晚兴二首
偶扶藜杖过傍村，却倚禅床坐小轩。日落鸦栖津树暗，人归鹤踏钓船翻。挽弓从笑识
丁字，刺绣终胜倚市门。羹芋一杯吾自饱，诸儿强为置盘飧。
又
身如病鹤谢樊笼，白尽衰髯脸尚红。蒲苇陂塘新涨后，梧楸门巷夕阳中。遗名要耐千
年看，快饮方夸百榼空。造物闵怜君会否，放教折臂老新丰。
晨雨
过云生谷暗，既雨却窗明。低燕争泥语，浮鱼逆水行。山川增秀色，草木有奇声。处
处青秧满，长歌乐太平。
戏作绝句以唐人句终之二首
雨细穿梅坞，风和上柳桥。山居无历日，今日是何朝。
又
静对煎茶灶，闲疏洗药泉。回头问童子，今夕是何年。
述怀
情怀犹是昔年人，岂料侵寻八十身。灯下看书方觉老，花前阙酒始知贫。玉非鼠朴何
劳辨，鱼与熊蹯各自珍。万事回头已陈迹，为君一笑落纱巾。
闲中自咏
鹤羡清癯鸥羡闲，衡门正在水云间。无求尚恨时赊酒，有癖应缘酷爱山。细绕坡头行
