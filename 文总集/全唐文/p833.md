<!-- { "loadSidebar": true } -->
    年月日，某谨以斋蔬之奠，敢昭告於和尚之灵：伏惟和尚降灵自天，依化游世，角立独出，嶷然生知。凤凰开九苞之翼，豫章横万顷之陂。始传灯而纳照，因落以从师，迈龙象以蹴踏，为天人之羽仪。绍释风於西域，回佛日於东维。若大块之噫气，鼓和风而一吹，热恼清洒，道芽荣滋。走吴楚以宗仰，将扫地而归之。呜呼！来无所从，去复何适？水还火归，萧散本宅，宝舟辍棹，禅月掩魄。痛一往而无踪，怆双林之变白。某早乘训诲，偏倚恩慈忝餐风於法侣，旋落荫於禅枝。号无辍响，泣有馀悲。手撰茗药，精诚严思，冀神道之昭格，庶明灵而飨之。
    ●卷三百五十一
    ☆康子元
    子元，越州会稽人。开元中，举能治《易》、《老》、《庄》者，擢侍读。迁秘书少监兼集贤侍讲学士，徙宗正少卿，以疾授秘书监。卒赠汴州刺史。
    ○南郊先燔後祭议
    议曰：臣等谨桉显庆年修礼官长孙无忌等奏改燔柴在祭前状，称“祭祀之礼，必先降神。周人尚臭，祭天则燔柴”者。臣等桉礼迎神之义，乐六变而天神降，八变而地出，九变则鬼神可得而礼矣。则降神以乐，《周礼》正文，非谓燔柴以降神也。桉尚臭之义，不为燔之先後。假如周人尚臭，祭天则燔柴，容或燔臭，先以迎神。然则殷人尚声，祭天亦燔柴，何声可燔，先迎神乎？又桉显庆中无忌等奏称“晋氏之前，犹遵古礼，周、魏以降，妄为损益”者。今桉郭璞《晋南郊赋》及注《尔雅》：“祭後方燔。”又桉《宋志》所论，亦祭後方燔。又检南齐、北齐及梁郊祀，亦先饮福酒讫燔燎（一作後方燔）。又桉後周及隋郊祀，亦先祭後燔。据此即周遵後燔，晋不先燔，无忌之奏，事乃相乖。又桉《周礼大宗伯职》：“以玉作六器，以礼天地四方。”《注》云：“礼为始告神时，荐於神坐也。”又云：“以苍璧礼天，以黄琮礼地，皆有牲币，各放其器之色。”又《礼器》云：“有以少为贵者，祭天特牲。”是知苍璧之与苍牲，俱合奠之神坐，理即（一作节）不惑。又云：“四有邸，以祀天、旅上帝。”即明祀昊天上帝之时，以旅五方天帝明矣。其青、赤璋、白琥、元璜，自是立春、立夏、立秋、立冬之日，各於其方迎气所用，自分别矣。今桉显庆所改新礼，以苍璧与苍牲、苍币俱用先燔。苍璧既已燔矣，所以遂加四有邸，奠之神坐。牲既已燔矣，所以更加も牲，充其宝（一作实）俎。混昊天於五帝，同用四；失特牲之明文，加为二犊。深乖礼制，事乃无凭。请依贞观旧礼，先祭後燔，庶允经义。谨议。
    ○对习卜算判
    〈赵丁年十八，弟乙年十六，并解卜算。所司补丁为卜筮生，补乙为历生，诉称历生六年满，兄年长易就，卜筮生八年方满，弟年幼请更习业。所司不许，苦诉不伏。〉
    赵达馀苗，惟丁及乙，并测玉衡之度，俱闲瓦兆之占。二十未能，成童已迈。谋龟谋筮，补丁以卜史之曹；六日六旬，任乙於保章之署。虽咸用其术，而未惬所怀。论长幼於弟兄，徒称易就；诉六八之年载，颇亦难从。假有让词，庸无他计，既言并解，方见同收。所司差择，宁乖允当，各参尔位，无或浮言。
    ○对参军鹘子判
    〈西州人逯鹘子先任沙州参军，永淳二年赴选冬集，归至甘州，病经二年。今於沙州取选解，不於京台铨试，直赴神都。选曹司判不许，称乡路阻远，既有田收，合便赴选。〉
    域中有道，天下无外，虽在戎落，亦挂周行。鹘子运偶南薰，地滨西域，久沐唐虞之化，获参州郡之班。万里牵丝，俄毕子荆之任；九流悬镜，行披彦辅之□。未果登龙，旋惊退，金微绝徼，将还敬梓之乡；玉塞遥途，尚转飘蓬之陌。风霜之疾，忽遘於蛇杯；寒暑之期，亟环於凤律。瞻彼故里，归路仍悬，载抚身名，铨衡复及。本州文解，难以希求，往往官曹，易为凭托。遂蒙申送，但事奔波，不就京邑仙台，直指神都览观。辞官历念，不可妄托田；明敕垂文，无宜越来此选。二途咸爽，百虑空驰，请责诡随之人，无黩清通之鉴。
    ○对归胙判
    〈甲监享，以胙归，父而祭。〉
    无文咸秩，既重於肃雍；有功则祭，或防於跛倚。甲以棘匕方载，式预监牲，茅缩以陈，遂闻归胙。食烟达，应非尊者之馀；胙致日严，自入先生之馔。用此而祭，颇乖经礼之仪；未及於刑，须黜平典之议。
    ○对小吏欢言判
    〈景与小吏欢言，倨见功曹，将黜不伏。〉
    义在斯合，借容犹重於将军；道或可存，缝掖未轻於太守。景欢言小吏，将疑十五之诗；倨见功曹，无近三千之律。耕耘礼义，儒行已申於仲尼；啸傲风□，高节未屈於光逸。虽阙循墙之敬，岂干铭鼎之科？将加谴黜，恐乖宽裕。希从理遣，无重斯愆。
    ○对文章判
    〈郑景才学高迈，郡牧使求其文章，景扶醉挥毫，书於几上，令使者写之而去。法司以为失礼，欲科傲慢罪，县令以文同宿构，堪为荐举。〉
    郑景学迈八千，自高天爵；郡牧贤求五百，式贲人文。而累鬼无拘，忽醉厨中之酒；崩腾有作，便题几上之文。使者操觚，写而旋去；法司执宪，讯以刚来。虽疾恶之诚，初疑可尔；而优贤之道，良或未然。邑宰政尚儒风，事符茅茹。以为词同宿构，无惭孙绰之金；德应敷攵，堪荐郄诜之玉。眷兹两议，须遵一理。昔嗣宗酩酊，曾不以科条；今郑景含毫，何遽绳於傲慢？请辍埋桐之事，微申树李之风。
    ☆员ㄈ
    ㄈ，半千孙。开元十六年，以能言佛道孔子者，召入禁中相答难，屈其坐人。
    ○对家僮视天判
    〈甲於庭中作小楼，令家僮更直於上视天，乙告违法，甲云专心候业，不伏。〉
    圣人体道，虽旁行而不流；君子为儒，亦博览而多识。甲诚不敏，尝窥秘文，传妙术於青猿，得精符於翠凤。管公明之好事，不寐每逾於夜分；刘子政之多能，观星或至於明发。固当率由古道，仰止先贤，既非日御之官，当晦风占之迹。况门庭之内，宾友相趋。遂乃别构青楼，回披丹槛，当牖异红妆之女，寓宿乃苍头之仆。董舒灾异，主父犹且致尤；雕语怪神，秦帝尚令下狱。既私庭窃候，罪已良多，公宪正词，刑其无舍。但以考陈生之国志，尝有其人；徵葛公之蜀科，未闻斯罪。古今异政，夫何足疑？待更细推，方从公议。
    ☆郑绩
    绩，元宗时人。
    ○对无鬼论判
    〈甲执无鬼论，俄而鬼忽来取，求乞免，鬼云谁似汝者，甲云乙似而便死。後乙弟知，告甲谋杀兄，不伏。〉
    神理茫昧，幽明。揆之於有，演象涣於《周经》；之於无，持论标於《晋史》。甲也持离坚之辨，乙也遘元妄之灾。人谋鬼谋，殊与能之迹；一生一死，等交情之见。虽在原有急难之忿，而徙壑无可返之魂。不降锡龄之神，忽怨淫昏之鬼。且当其变起仓卒，事兼夭枉，苟宁我之是图，岂恤人之有责？况泛详昭典，靡及幽途。让以偷生，方期耻格；抑之谋杀，稍涉淫刑。菲见所窥，事宜从记。
    ☆袁映
    映，元宗时人。
    ○神岳举贤良方正策（原阙问）
