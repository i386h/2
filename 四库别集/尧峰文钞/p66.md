<!-- { "loadSidebar": true } -->
　　尧夫尝以其学授王豫豫无所授死葬其书冡中及吴曦叛盗发豫冡得皇极经世体要一篇内外观象数十篇有道士杜可大者贿盗取之以授旴江廖应淮应淮死鄱阳传立得之傅之后再传而至德兴董时又遂无闻焉金华宋太史作溟涬生赞所叙廖事尤竒廖遇余安裕弋阳将以其学教之安裕劝廖业中庸廖厉声曰俗儒几辱我康节矣既宗先天之学颇自负知易见诸易师传防輙加讪笑及论后天则尊羲画为经彖爻繋辞为传黜文言彖象为九师之言且谓説卦非圣人不能作上下繋乃门人所述序卦直汉儒记尔性使酒难近在临安每痛饮不醉不止醉中尝大呌天非宋天地非宋地柰何柰何数为太学生熊某指示国将亡兆最悉临安人皆以为狂居无何而元师入矣廖无子畜一义女濒死告其女曰后一月中朝当命山姓鸟名使者徴吾及傅立立当过吾门女可以吾藏书示之卒如其言所谓山姓鸟名则崔鹏飞云先是林黄中袁机仲最后黄东发先生皆力辨先天学非是东发私淑朱子独此説与朱子异葢不知其竒验果如此也予因略其槩附图后
　　朱子发谓陈抟以此图传种放放传穆脩脩传李之才之才传卲又魏华父谓此图卦爻方位缜密停当乃天地自然之数此必为古书无疑其前仅见于魏伯阳参同契陈图南爻象卦数犹未甚白至卲始大明云云此则图之原委也王伯厚又谓邵与胡文恭公同受易于庐山一隐者老浮屠遂得皇极经世之学且云出谢上蔡记文其説尤异或又谓先天图即古之河图华父亦以为疑此则非是
　　防宣和画谱
　　右宣和画谱二十巻前有徽宗御制序徽宗善绘事尝置画学所所聚画士甚伙宜其工于赏鉴者也及考御府所藏有韩滉画李德裕见客图按新唐书滉事代德二宗德裕事穆敬文武四宗相距甚逺其为笔无疑又有李赞华画女真猎骑图赞华归唐时契丹方与渤海相攻击而女真部落犹未盛不应赞华有此画恐亦非是然则徽宗之赏鉴殆与吴中好事相类其谱中所载岂亦真赝各半邪
　　跋髙似孙子略
　　高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思夀止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其説必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引细以相辨难岂非好古而失之愚者哉
　　防家礼
　　按年谱乾道五年文公年四十丁母祝孺人忧始辑家礼其明年书成门人黄勉斋作行状谓其后多损益未暇更定杨信斋亦谓家礼乃初年本也今姑即丧制考之其与经传异者五齐衰悉有衰负版辟领一也妇人不衰二也既葬无受衰三也大祥用忌日则仅得二十四月又一日似乖二十五月而毕之义四也【若大祥仅二十四月一日假使禫祭得卜在二十七月后一旬则是间二月而禫非间月矣】卜祭先上旬次中旬与礼丧事先逺日相反五也自明孝慈録集礼防典俱遵用此书以故沿袭至今殆非文公本意若万厯中坊本间有増损则益失其旧矣唯此为正德以前所刻附以杨氏注刘氏増注补注虽有阙譌差可喜也
　　防三衢文防
　　右三衢文会一编元仁宗延祐六年刻于鄱江葢诏行科举已五年矣一时巨公名士遂相率由科目以进殆莫炽于延祐如史所载张文穆公起岩黄文献公溍欧阳文公许文忠公有壬杨待制载则皆二年进士也汪文节公泽民虞仲常槃皆五年进士也其人儒术吏治文章节义类皆卓然杰出着闻于世者然则科目亦何负于国家哉此编虽江淛间私课亦足以见是时人文之盛编中自余闱至汪诚凡十名皆全録其文十五名徐徽録赋一篇十九名王世凤录经疑二道共文五十三篇予既记其始末而又跋之如此
　　跋唐荆川集
　　荆川集若干巻购诸京师其中字本非譌而间有改窜不知谁氏之笔斯人盖妄人也吾尝见里儒塾师读书不多遇其所不觧辄以臆变易原文者多矣昔春秋书伯于阳孔子曰我乃今知之矣在侧者曰子茍知之何为不革曰如尔所不知何然则不知而妄改者孔子所恶也故书于此以示凡读书者
　　跋文氏葬录
　　文先生之殁也一时名公钜卿吊祭赠赙者相继二承所辑手书祭文至于如此之多夫亦盛矣先生当承平右文之日能以文章徳望倾动海内同邑后进若陆少卿子传王吏部禄之以讫陈道复王百谷之流皆及其门其流风余绪呉人至今传道不絶非如一艺之士仅以笔精墨妙见推者比也何元朝云衡山在翰林大为姚明山杨方城所窘昌言于众曰我衙门不是画院乃容画匠处此惟黄泰泉马西陈石亭与相醻倡甚欢二人只会中状元更无余物衡山数公长在天地间今世岂更有道着姚涞杨维聪者邪呉梅村评之云快哉斯言百世而下犹可以兴起也予读梅村所记每叹息流涕于此故附识录之末
　　跋衡山手迹
　　右待诏文先生家报九纸皆北上授官时所作第一纸寄三小姐当是指其配呉夫人余八纸寄国博和州两公按和州先君行畧以壬午嵗贡上癸未四月至京师此即苐四纸中十七日到湾十九日入城留王绳武处是也行畧甫十八日吏部为覆前奏授待诏即第六纸中拟在初八日考不意初六日命下遂承待诏之乏是也惟由前月十九日数至闰月六日当如行畧作十八日无疑今札中以八为六或不数入城举奉防两日耳又按王弇州所作文先生传有吏部试而贤之特为超授之语然先生虽已投巻本未及就试而授职且试事皆礼部试讫始移吏部传中云云俱非是王最号博洽尤长国家典故而纰缪乃尔幷附正之
　　跋茅鹿门手迹
　　茅顺甫先生手録所赋诗一册其曽孙某上人购藏予按顺甫在前明世宗时自命有文武材为文章滔滔莽莽尤善谈兵尝佥事广西提卒五千人直捣府江贼巢连破十七砦又东南被倭胡绩谿开制府淛西凡料敌设谍率用顺甫策居多其才气雄竒如此设使今世有顺甫辈数人落落布行间何患冦氛充斥之有是故览其遗墨虽在吾党后进犹不胜髙山仰止之思慨然想慕顺甫之为人又况身亲其裔孙如上人者乎至其诗体字学姑不备述云
　　跋宋其武遗迹
　　始予官户曹其武先生方在翰林每得侍教左右见其节钞汉书一册或行或悉姸丽可喜心甚爱之迄今相距防二十寒暑其从子叔防乃出此册示予笔墨烂然与前所见无异而先生之墓草则宿已久矣拊嵗月之易迈慨旧齿之云亡展阅未及终册輙不胜然也
　　跋周氏血书贴黄
　　右血疏贴黄一百四十四字周君子佩少时所书是时愍帝改元子佩将颂其父忠介公寃刺两指血写全疏既竟先以示同乡姚文毅公公摘贴黄中数字命改缮以进此其所存原本也子佩自叙及诸公跋之详矣予独叹忠介涖官清慎家居数椽仅蔽风雨遇公正辄发愤为乡人所爱戴而倪文焕李实两疏敢于诬谰狂噬防致东西易位黒白换色如忠介之名自当与日月相磨而彼倪李诸小人则皆东坡所谓蛆蝇粪秽也谗人罔极交乱四国此古今同辙者为之一慨
　　跋论道书
　　予为诸生时虽尝习程朱之説然仅以备科举之用耳其中实无所得也去年春既为是书而甫草深不谓然力劝予读程氏遗书朱子语类及予潜心求之固有与是説相发明者程子曰道之外无物物之外无道天地之间无适而非道也即父子而父子在所亲即君臣而君臣在所严以至为夫妇为长防为朋友无所为而非道此所以不可须臾离也朱子荅吴斗南曰圣门所谓闻道闻只是见闻翫索而得之之谓道只是君臣父子日用常行当然之理非有妙竒特不可测知者也先儒之説固如此甫草素喜东林髙顾之学又尝师事木欣曹先生不识何以差别乃尔得毋有终身由而不知之患邪不然则如昔贤所谓读之不详妄生穿穴者比也惜乎甫草已南归矣竢异时相见当相与极言之
　　跋剑阁图
　　此图虽不免院家气而用笔最为苍润及观图中人皆按骑徐行指顾间颇有闲雅态若不知阁道之险者真能品也予因思士大夫处﨑岖崄巇之场率当安门如此然后可济于难若轻薄躁妄未有不失身坠者夫岂徒度阁道然哉同年子呉天章出此图示予因附识此语于后
　　跋王咸中手简
　　咸中自京师简予言诸公追溯当年嫉之人甚且吐而诟之云云嗟乎君子小人初非难辨方小人之媢嫉君子也排挤者一附和者十防遂变白为黒以莸易薫此自古圣贤所不免况衰庸陋劣如予者乎然而非予所患也至于稍久则水落石出而议论之公自不可掩向之排挤者既已骨化形销莫知所往矣即其他附和之徒其始或訹于势利或压于气熖皆不得已而出此者也一旦无气焰之可畏与势利之可冯亦遂鸟散氷解而无余其于予则岂有损哉予自归田以后布衣蔬食读书讲艺以自娱悦数年之中习而安焉幸而问学不致荒落名节品行不致坠失者是亦媢嫉者之玉成我也岂非所谓爱我者疾疢恶我者药石与间尝譬之如作噩梦梦之既觉则恍惚不复记忆矣尚何容芥蔕为寄声中朝诸公姑勿吐且诟焉可也
　　跋来虞先生手迹
　　右子美秋兴诗一巻从祖祖父来虞先生所録巻末自志丙寅嵗葢天启六年也按年谱先生先自粤东入觐觐毕归里两乞致仕不允始复之任不数月竟被黜以归此为再至粤时手迹也又按是年奄党方炽乃杨左受祸之次年先生方不安其位故书此以托讽寓志所谓闻道长安似奕碁及文武衣冠异昔时者颇附合时事其意盖亦微而章矣窃惟先生在工曹数忤巨珰使当魏奄擅柄之日或得入居卿贰则其尽言直谏必不亚于杨左诸君子顾独以外僚之故不及与杨左齐名朝右此先生之命也先生之不幸而杨左之幸也然先生既被黜优游家食合于明哲保身之义末年虽未大用可谓身名俱泰而杨左竟与祸会身死之后至不能芘其家室此杨左之命也又杨左之不幸而先生之幸也距先生殁五十年其曽孙僎年少好学出此巻示琬琬不胜抚巻太息为之尚论其世如此至于忤珰始末具详年谱及琬所撰族谱中此不复着
　　跋石交纪牍
　　来虞先生尝以部使者持节张秋会宛平米太仆亦使清源相与往还最数此石交纪牍序一篇石与石隠赠荅诗二首皆先生为太仆作石隠盖太仆自寓也其稿旧藏从父沂州公家今始装为一帙而附太仆尺牍于后琬尝追溯神宗之世国家方承平无事部曹在中朝颇加遴择其官故尤号清贵而是时又令甲寛弛吏牍稀少中间士大夫有才望者率能出其诗文相与颉颃上下毎遇燕集则往往命缣染翰流连倡和以为常及其出使往还亦然风流文采毎为好事者所豓称以近时郎吏视之不既瞠乎其后哉呜呼自诸曹流品渐襍而予于是叹士大夫遭逢之会各有幸不幸也琬在京师与太仆孙紫来相善顾琬生既晩不能通知两家世好之谊而紫来亦未尝以此见语盖距先生与太仆之殁亦已乆矣异时有便邮将乞沂州公缮録其文寓书紫来使知此始末以备吾两家嘉话云
　　跋拟明史侯岐曾传后
