<!-- { "loadSidebar": true } -->
　　以影幛祀非古也顾司马迁见留侯像谓如好女夏侯孝若为像赞赞东方先生古名人杰士赫然于时而旷不相接则思得其貌而瞻之至其子孙之想象髣髴又其余也邦植何先生孝子也予既搜遗乘为之作传而瞻拜阙然王子鸿资偕其族孙静子者诣其家请影幛观得六坏幛于毁轴间风雨虫蚀糜漫防尽顾其像犹俨然也鸿资请持归合钱补苴糨其背而借以缣缯予过谒之孝子瞛其目瞿然有求挺挺然丈夫者也妻虞椎髻帞而颡有助容也其尊人御史公白晳鬑鬑钜君也一似重有思者太夫人顇然多惊容俨挝鼔时其能可睹也赠君夫妇秩秩也嗟乎有腼面目而视不可得孝子三世独能赫赫然若平生千秋想见于是乎在矣苐天道无知孝子后鲜嗣兴者今赠君所遗才八臂耳守祀勿失虽在其子若孙乎然里中贤豪岂无相继感兴如鸿资静子其人者孝子之像从此其不可坏也像故有江西道监察御史陈褎赞词因幅歉半静子以续赞属甡甡辞之姑为记其事而书之如此向予作传谓孝子服衰终其身今像故冠衣牡麻雪如也嗟乎孝也已
　　范鋐入川勒石记事【宜入碑记内】
　　范鋐少时屡入川予不及见也知之者曰会稽范鋐其曾祖崇明县令生其祖孝廉君孝亷君生其父别驾君而孝亷君死孝亷有弟由武进士为四川叙马泸总兵官崇祯八年擒佘寅献俘京师留别驾君幕府而别驾君又死方别驾未死时鋐念父久在川余姚郑君者授成都县令匄为记室寻父于泸州江安之怡乐庄此少时事也别驾君死鋐殡其木庄田中十四年将负木归而贼破泸州杀其庄田家人二十余口路阨不达鋐独归十六年再入川李自成破成都不得前又归及又入献忠杀川民数百余万盗贼四起塞路以尸即又归及其又入则宁南兵蔽江下遇湖广道士服【道士服地名】剽卤已及急取衡州道从贵州入复不前归时鋐病鋐有兄贡于鄕冀选授近川可随入且鋐有祖母与母皆借鋐养鋐扶病觅扇估入川者与偕入临行辞祖母及母跪不能起祖母曰吾不以生孙易死儿也牵鋐衣鋐号且行至江西西南兵大閧不得前哭曰吾三次入川而卒不得前岂非天乎呕血而归迄于今鋐老矣康熙辛亥予遇鋐于汝南郡署怪其老而远游且佣书也又明年鋐请入川汝南金使君祖道于悬匏楼下予曰谚有云老不入川君入川何也鋐泣不语逮暮有同行者叩其意同行者曰鋐将以负父木也且夫鋐之来汝南也鋐父木殡江安江安令张君为开封之通许人与汝南金使君善鋐之佣书于金使君者且三年矣冀为寓意于江安君今江安君有家人信鋐懐之行且江安距越一万余程积佣书所直钱以为嬴粮盖其人以入川老而非老而入川也予悲其遇而又怜其用心之委曲且挚沉毅果鋭以求必得人虽老其志可为也越一年予还里门而鋐负木归舣舟西陵访予于城东之故庐值予他出告家人曰殡木者三十五年不得其处矣兵荒瘗掩厯嵗移易江安君给以牒遣县吏押之搜林间凡土中无主木俱许搔视旬时得夜梦于江阳儿祠忽五搔视而得之硃木标识尚存左和江安张君防州熊君成都钱君藩使者金君皆为赠还且勒石于故墓侧令土人李姓者守之而属予记其事鋐三十五年中凡四入川不达暨可达而祖母与母皆老病其兄以选死京师逮三毕丧而后毅然以入也故鋐入川时已老云
　　济宁关忠义祠记事
　　济宁旧有忠义关公祠其趾与回之礼拜寺鳞齿而列礼拜者回以习教犹杭之回回堂也先是回种散天下天下都防多回估而济尤盛其俗白帽挺棓持赀走四市徙物絜利虽与居民共稠处而自为族名教门焉崇祯壬午流贼剽河南东及济济旧有开府总河旗兵所以捍运而久而弛也回聚族摩厉请徙入保时歳大歉而回合赀粮部署以驱以御城赖之全回众素骄蹇至是益甚遂大拓礼拜议撤忠义祠以益其地是时开府方论其功唯唯而济宁诸生陈君者约州民同词揭开府力持不可回初难之率众诣陈君恐胁备至不得已复餤以利陈君曰威我尚不可若以利岂有以金钱私卖吾神祠者哉回怒甚忽一人猝前簒取去众回争从之至北城日已坠地众回嘬集棓朴雨下脑陷肌肉卤沥家人呼于官请救仅以尸还及将还主者复剔其两瞳始听舁去于是主者乘夜聚谋曰陈君己死吾有功于州谅无大害然杀人抵罪律也寺旁有厉儿吾种也家仅一母盍赡母以金而令抵之众曰善遂拥诣厉儿掷金母前噪言厉儿杀陈秀才罪当死厉儿不知所为子母股栗跪众前惊号主者防以臂令鐍其母骤牵厉儿去棓之立舁其尸于陈氏门外反曰陈君杀回回报君相当开府以下皆无可如何众回归尚集主者主者忽仆地己而大怖若有诛之者窍出血死而陈君之以尸还者夜分闻有人来前按其肌砭脑漱毒防防恍傅之以糁者然后持物内两眶寒甚有如丸氷甫内彷佛见神引甲卒负一筐珠光溢于筐即内眶物也家人见君生駴甚急移烛视两目目如故逮明州民遍传君见神状于是回众亦悔惧愿复神祠甲申
　　朝命大司马杨君镇济回众稍敛而陈君以明年举于乡丙戌成进士除贵池令其同年友两浙观察王君曽语其事而山隂陈曽埙与陈君交为作记陈君名益修字伟如尝曰吾两目视物都不异特差小耳曽埙以旧记互异乃属予更记之别有杨司马卜祠事在曽埙记中【杨司马名方兴甲申河决荆隆口遂以大司马兼大司空事镇济时歳灾多盗杨欲治河往河北恐州民袭之思洗其州素闻忠义祠神乃卜于祠卜法絷牲碑间酹酒于牲首首动则神许之杨故命镬酒酒沸灌顶及项而首不一动遂寝及视牲首则麋烂矣杨镇济十三年与州民渐亲始语其事后杨亦大新侯祠云】
　　赎妇记事
　　王师破江隂诛其民以城抗者而俘其妇戚三铍项仆城下得不死独念妇王氏俘去嘿祷于神【周栎园作戚传称戚祷闗神祠】夜梦神授字曰为汝赎妇者戚三也寤而叹曰即戚三耳尚谁赎妇哉明遇人于荡间则寻妇盛三者也戚忆梦戚字中糜糊有似于盛遂同行至江宁二人者揭访于亭或有告戚妇所者索酬金戚曰吾实不持金吾向所揭诳耳曰然则赎亦无金耶曰无之曰然则虽告以所在而安庸也去戚挽之泣其人视其揭思曰若苟善书客有雇书首楞严百部于报恩塔者可得值也戚受雇而半贷之得十金赎之绿旗郝将军将军妇受金阳为不解鞭逐之且不肯还金时盛三同往泣曰此金非他江隂戚三雇书以赎妇者也城陷家破所不惮濒死以匄此金为妇在耳妇未还而金又失岂谓城陷时不能死耶吾盛三也今同戚三来终不令戚三独死此矣号而哗震于诸旗将军者出义之许还妇及还则盛三妇也先是盛妇被俘来密书驿壁曰江隂盛三妇在郝将军旗而盛字中蚀有似于戚故是时告者竟误盛为戚而指以所也盛三曰柰何以戚三金而为盛三赎妇耶愿夫妇鬻旗还戚值而佐戚覔妇郝曰吾勿庸红旗张将军者若主也需役荐之张得值二十金尽予戚而留戚旗间晩除马通闻傍室妇里音盛乃操里音歌曰二十一是七三托我寻汝来江南少顷内妇亦操里音微吟曰一十一是王氏愿为七三告七四盛闻之大喜曰是矣急呼戚蹑至妇已去次日盛偕戚语郝郝预为过探得实遂同诣张请赎之张执不可且曰是妇有色值卬金固不足且已留此妇而何赎焉二人者固争郝亦力解势无可如何久之盛乃挥已妇出诀曰吾与戚三同来矢不独还今戚三以雇书金赎汝书尚未尽偿而吾与汝空鬻身无以报戚何用独赎为汝仍还郝吾与戚同去赴江水死耳交郝以妇返张值拜郝及张二人牵臂出且号且行而戚妇与盛妇俱号时张之旗有愿出金代赎者有迸涕者至是张心动谓郝曰止吾安惜以一妇全两家也虽然妇值不止是而减值以赎则无以示来者且此值盛值也盛为戚鬻身而吾何能独遣戚而反留盛因竝遣盛戚而以二十金令分之为归里赀于是各懽呼谢去过偿书所二人夫妇皆善书请各书以偿主者感之不听乃合书一部贮报恩塔胡道开曰江上戚扬与予善曾属记戚三事未应后士大夫亦稍稍有道及者其言多脗合戚扬云当书经时盛三夫妇所书巻悉署戚三名夜梦神持盛书示戚令戚改盛字嗟乎神也顺治丙申道开以记属西河僧开越五年僧开记事
　　周子铉游天台山记事
　　少与来蕃约登秦望山髙峰逮蕃死一十二年而至今未有登也向从许还间道出陶丘渡济欲观天孙既已驰书导泰安守令之待而中途疾作竟不遂前是虽胜游有数与然其志气之不决亦可见矣周子铉学道人也顾年少足不逾阈外癸丑冬予遇于城东之酒垆见其负卧具探槖中钱若将贳航头夜行而四顾跉傍无一人方疑其年少独行当有所为及询其所之则曰游天台也台距此五六百里寜有以纨绮无辅防防往来之理是必不得于其家人而投袂悻悻一往而跇于是力阻其所行彊相劝勉自日昳至暝俟其家人者至见其诀辞而后听其去而不之顾也乃越二十日忽来过曰吾已度石梁矣询其状则以独身诣磴傍丐僧之能度此者而导其前拱翼且胝翾然而度既度旋返心不少动举所谓搏石屏而援长萝傍有絶壁手可扳倚以今观之皆诞妄者夫以万仞之层崖临不测之长溪县霤洒散絶壑谺呷半趾所据茫然无倚揽之能而任意往来非防观万象超然独行释域中恋恋而契诚幽昧何以得此此吕梁之能神而伯昏为有道也予尝慕天台之竒思一纪其胜而久而不得及读孙兴公赋知兴公亦未至而图其状而赋之今子铉所游自楢溪以往凡四明五界九里万年无不造其幽而穷其秘然且上至华顶侧临金庭即赤城霞标双阙云竦极前人之所称者皆一揽而尽其度石梁一节耳人苦不自决绕指性成初以为从容应事或无大过而一旦遇机变当前脂韦荏苒抽刃未断其为惜因循而叹失时者比比也子铉可免矣予十年前送白门向阳游天台观其所记游云至石梁时见一健儿挟弹来躧足而度夫见石梁不足竒见度石梁者乃真竒耳又云予以他道防茸经石梁右呼梁左人曰吾亦度石梁矣其重度石梁如此距子铉所游甫一月而章安兵起后遂有不及游者
　　东阳抚宼记事
