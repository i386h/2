<!-- { "loadSidebar": true } -->
　　臣闻人君有事于苑囿，唯仲秋西郊，顺时讲武，杀禽助祭，以敦孝敬。如或违此，则为肆纵。（《袁宏纪》作「则为逸游，肆乐情意。）故皋陶戒舜「无教逸游，」周公戒成王「无于游田」。虞舜、成王犹有此戒，况德不及二主者乎！夫安平之时，尚宜有节，况当今之世，有三空之厄哉！田野空，朝廷空，仓库空，是谓三空。加兵戎未戢，四方离散，是陛下焦心毁颜，坐以待旦之时也。岂宜扬旗曜武，骋心舆马之观乎！又前秋多雨，民始种麦。今失其劝种之时，而令给驱禽除路之役，非贤圣恤民之意也。齐景公欲观于海，放乎琅邪，晏子为陈百姓恶闻旌旗与马之音，举首颦眉之感，景公为之不行。周穆王欲肆车辙马迹，祭公谋父为诵《祈招》之诗，以止其心。诚恶逸游之害也。（《后汉·陈藩传》）
　　◇因火灾上疏
　　古之火，皆君弱臣强，极阴之变也。前始春而狱刑惨，故火不炎上。前入春节连寒，木冰，暴风折树，又八九州郡并言陨霜杀菽。《春秋》晋执季孙行父，木为之冰。夫气弘则景星见，化错则五星开，日月蚀。灾为已然，异为方来，恐卒有变，必于三朝，唯善政可以已之。愿察臣前言，不弃愚忠，则元元幸甚。（《续汉·五行志二》注补引《袁山松书，延熹八年，连月有火灾，诸宫寺或一日再三发。又夜有讹言，击鼓相惊。陈蕃、刘矩、茂上疏谏云云。「书奏不省」。）
　　◇理刘质等疏
　　臣闻齐桓修霸，务为内政；《春秋》于鲁，小恶必书。宜先自整敕，后以及人。今寇贼在外，四支之疾；内政不理，心腹之患。臣寝不能寐，食不能饱，实忧左右日亲，忠言以疏，内患渐积，外难方深。陛下超从列侯，继承天位。小家畜产百万之资，子孙尚耻愧失其先业，况乃产兼天下，受之先帝，而欲懈怠以自轻忽乎？诚不爱己，不当念先帝得之勤苦邪？前梁氏五侯，毒遍海内，天启圣意，收而戮之，天下之议，冀当小平。明鉴未远，覆车如昨，而近习之权，复相扇结。小黄门赵津、大猾张汜等，肆行贪虐，奸媚左右，前太原太守刘质南阳太守成晋，纠而戮之。虽言赦后不当诛杀，原其诚心，在乎去恶。至于陛下，有何ぉぉ？而小人道长，荧惑圣听，遂使天威为之发怒。如加刑讠，已为过甚，况乃重罚，令伏欧刀乎！又前山阳太守翟超、东海相黄浮，奉公不挠，疾恶如雠，超没侯览财物，浮诛徐宣之罪，并蒙刑坐，不逢赦恕。览之纵横，没财已幸；宣犯衅过，死有余辜。昔丞相申屠嘉召责邓通，洛阳令董宣折辱公主，而文帝从而请之，光武加以重赏，未闻二臣有专命之诛。而今左右群竖，恶伤党类，妄相交构，致此刑谴。闻臣是言，当复啼诉。陛下深宜割塞近习豫政之源，引纳尚书朝省之事，公卿大官，五日一朝，简练清高，斥黜佞邪。如是天和于上，地洽于下，休祯符瑞，岂远乎哉！陛下虽厌毒臣言，凡人主有自勉强，敢以死陈。（《后汉·陈蕃传》）
　　臣闻昔齐桓公任管仲，将正诸侯，先为政令。今寇贼在外，四肢之疾耳。臣窃寝不能寐，食不能饱，忧陛下内政未治，忠言日疏。前梁冀五侯弄权，天启陛下，收而戮之。当时天下，号为小清。其前鉴未远，旋起覆车之轨矣。往年地动、日蚀、火灾，皆阴盛之应，愿陛下割塞左右豫政之原，引纳尚书朝省之事，简练高洁，斥退佞邪。如此则天和上，地洽于下矣。从陛下践阼以来，大臣谁敢举左右之罪？往者申屠嘉召邓通，文帝遣诣嘉府，乃从而请之。三公之识，何所不统？但今左右骄忿，欲令三公不得举笔。臣蕃今擢自闾阎，特为陛下日月所照，柰何受恩如臣，而当避难苟生，不敢正言？陛下虽厌臣毒言，人主有自勉强。（袁宏《后汉纪》二十二，校本传语次不同，多出十三句。）
　　◇理李应等疏
　　臣闻贤明之君，委心辅佐；亡国之主，讳闻直辞。故汤、武虽圣，而兴于伊、吕；桀、纣迷惑，亡在失人。由此言之，君为元首，臣为股肱，同体相须，共成美恶者也。伏见前司隶校尉李膺、太仆杜密、太尉椽范滴等，正身无玷，死心社稷。以忠忤旨，横加考案，或禁锢闭隔，或死徙非所。杜塞天下之口，聋盲一世之人。与秦焚书坑儒，何以为异？昔武王克殷，表闾封墓。今陛下临政。先诛忠贤。遇善何薄？待恶何优？夫谗人似实，巧言如簧，使听之者惑，视之者昏。夫吉凶之效，存乎识善；成败之机，在于察言。人君者，摄天地之政，秉四海之维，举动不可以违圣法，进退不可以离道规。谬言出口，则乱及八方，何况髡无罪于狱，杀无辜于市乎！昔禹巡狩苍梧，见市杀人，下车而哭之曰：「万方有罪，在予一人。」故其兴也勃焉。又青、徐炎旱，五谷损伤，民物流迁，茹菽不足。而宫女积于房掖，国用尽于罗纨，外戚私门，贪财受赂，所谓「禄去公室，政在大夫。」昔春秋之末，周德衰微，数十年间无复灾眚者，天所弃也。天之于汉，忄良忄良无已。故殷勤示变，以悟陛下。除妖去孽，实在修德。臣位列台司，忧责深重，不敢尸禄惜生，坐观成败。如蒙采录，使身首分裂，异门而出，所不恨也。（《后汉·陈蕃传》）
　　◇让封高阳侯疏
　　使者即臣庐，授高阳乡侯营印绶，臣诚悼心，不知所裁。臣闻让，身之文，德之昭也，然不敢盗以为名。窃惟割地之封，功德是为。臣熟自思省，前后历职，无它异能，合亦食禄，不合亦食禄。臣虽无素洁之行，窃慕「君子不以其道得之，不居也」。若受爵不让，掩面就之，使皇天震怒，灾流下民，于臣之身，亦何所寄？愿惟陛下哀臣朽老，戒之在得。（《后汉·陈蕃传》。）
　　◇上窦太后疏
　　臣闻言不置而行不正，则为欺乎天而负乎人。危言极意，则群凶侧目，祸不旋踵。钧此二者，臣宁得祸，不敢欺天也。今京师嚣嚣，道路讠宣哗，言侯览、曹节、公乘昕、王甫、郑等与赵夫人诸女尚书并乱天下。附从者升进，忤逆者中伤。方今一朝群臣，如河中木耳，汛汛东西，耽禄畏害。陛下前始摄位，顺天行诛，苏康、管霸，并伏其辜。是时天地清明，人鬼欢喜，柰何数月复纵左右？元恶大奸，莫此之甚。今不急诛，必生变乱，倾危社稷，其祸难量。愿出臣章，宣示左右，并令天下诸奸，知臣疾之。（《后汉·陈蕃传》）
　　昔明帝时，公主为子求郎。不许，赐钱千万。左右问之。帝曰：「郎，天官也。以当叙德，何可妄与人邪？」今陛下以郎比一把菜，臣以为反侧也。（《御览》二百十五引《汝南先贤传》）
　　◇责诸尚书书
　　古人立节，事亡如存。今帝祚未立，政事日蹙，诸君柰何委荼蓼之苦，息偃在床？于义不足，焉得仁乎！（《后汉·陈蕃传》。）
　　◎周景
　　景，字仲飨，庐江舒人。辟大将军梁冀府，迁豫州刺史、河内太守，入为将作大匠。延熹中，冀诛，坐免官禁锢。寻拜尚书令，迁太仆、光禄大夫、卫慰，代刘宠为司空，免。复代陈蕃为太尉。建宁初卒，追封安阳乡侯。
　　◇与尚书边韶议奏杨秉韦著
　　秉，儒学侍讲，常在谦虚；著，隐居行义，退让为节。俱徵不至，诚违侧席之望，然逶迤退食，足抑苟进之风。夫明王之世，必有不召之臣，圣朝弘养，宜用优游之礼。可告在所属，喻以朝廷恩义。如遂不至，详议其罚。（《后汉·杨震附传》。）
　　◎郑郴
　　郴，字伯林，颍川阳城人。和平初，为朝歌长。
　　◇张公神道石阙铭
　　於穆张公，含和泰清。受符皇极，乾纲巛灵。何天之休，元亨利贞。无□□贵，神跃洞□。□度□泉，殷商北。岳朝綦阳，厥土敞平。芝草茂木，氵肃氵肃滋荣。群萌勋分火，激川通□。□□怀□，□□□□。□□□庙，克俭损盈。诏命有司，祭以中牲。岁聿再荐，公其飨零。兴来亿载，历数万君。□□□□，□□太□。□□显犹，招拂英动。□锡介福，惠此吏民。国无灾寇，屡获丰年。皇帝眉寿，干禄于天。牧守皆升，握台辅辰。长与丞尉，超迁相因。休□烈烈，无□□□。（《隶释三·张公神碑》。）
　　◎爰延
　　延，字季平，陈留外黄人。初为县廷掾、乡啬夫。桓帝时，徵博士，举贤良方正，再迁为侍中，拜五官中郎将，转长水校尉，迁魏郡太守，徵拜大鸿胪，以病乞还。灵帝复特徵，不行。
　　◇星变上封事
　　臣闻天子尊无为上，故天以为子，位临臣庶，威重四海。动静以理，则星辰顺序；意有邪僻，则晷度错违。陛下以河南尹邓万（案《邓禹传》、《陈蕃传》并作「郑万世」，此脱「世」字。）有龙潜之旧，封为通侯，恩重公卿，惠丰宗室。加顷引见，与之对博，上下黩，有亏尊严。臣闻之，帝左右者，所以咨政德也。故周公戒成王曰「其朋其朋」，言慎所与也。昔宋闵公与强臣共博，列妇人于侧，积此无礼，以致大灾。武帝与亻幸臣李延年、韩嫣同卧起，尊爵重赐，情欲无厌，遂生骄淫之心，行不义之事，卒延年被戮，嫣伏其辜。夫爱之则不觉其过，恶之则不知其善，所以事多放滥，物情生怨。故王者赏人必酬其功，爵人以甄其德。善人同处，则日闻嘉训；恶人从游，则日生邪情。孔子曰：「益者三友，损者三友。」邪臣惑君，乱妾危主，以非所言则悦于耳，以非所行则玩于目，故令人君不能远之。仲尼曰：「惟女子与小人为难养，近之则不逊，远之则怨。」盖圣人之明戒也。昔光武皇帝与严光俱寝，上天之异，其夕即见。夫以光武之圣德，严光之高贤，君臣合道，尚降此变，岂况陛下今所亲幸，以贱为贵，以卑为尊哉！惟陛下远谗谀之人，纳謇謇之士，除左右之权，寤宦官之敝。使积善日熙，佞恶消殄，则乾灾可除。（《后汉·爰延传》）
　　◎陈
　　，字仲弓，颍川许人。少为县吏都亭刺佐，后为督邮，复为郡西门亭长，转功曹。司空黄琼辟选理剧，补闻喜长，复再迁除太丘长。坐党事逮捕，遇赦。灵帝初，大将军窦武辟为掾属，后复坐党事免。累徵不起。中平四年卒，年八十四，私谥曰文范先生。
　　◇异闻记
