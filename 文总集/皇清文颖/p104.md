<!-- { "loadSidebar": true } -->
　　世祖以沉毅之姿而兼以明断之识以恢廓之度而兼以绥辑之才一年而平兖豫一年而下江淮一年而定荆襄一年而檄巴蜀不数年而五岭望风滇南稽颡此开辟以来所未有之盛也天下文武之臣莫不愿毕志竭忠以待用人才亦已辐辏矣而臣独谓未尽所以取才之方者何也古者人才既用而甞有末用者存于既用之外故尚书曰有三宅有三俊而诗曰赳赳武夫公侯干城今天下岩野川泽之中其隐然备公辅之器者谁耶泛然而取之泛然而应之又泛然而任之取之者不知其何以取应之者不知其何以应任之者不知其何以任欲兵则兵欲刑则刑欲钱谷则钱谷古之圣人一人止任一事者今则以一庸人兼之而有余古之圣人终身不易其官者今则一旦应之而亦无不足是亦理之所难信也今即不必用九品四科之制而州郡之荐举将帅之征辟似亦不可少也若乃掣籖而使按资而陞贤愚同科茫然无据彼论而后官量而后入独不可稍存其万一乎程才莫先于计吏而臣谓未尽所以驭吏之道者何也古者亲民之官莫重于二千石有以公卿而为之者唐宰相出为刺史李泌常衮皆然若夫守令尤为亲民不可不择今之郡县官大抵如传舍与民情漠不相接监临使者顾盻威动所荐未必贤所紏未必不肖其趋谒勤者即为才其应对捷者即为敏则何若耑重郡县之责外听责成于督抚内听考核于铨部而用唐虞三载之法以黜陟之彼监临之所荐所紏不亦可以已乎且今天下可汰之吏亦甚多矣势有不能尽汰者虑庸人之无所容耳夫不虑庸人之无所见而反虑庸人之无所容此从来之积也即以今日之计吏言之亦莫亟于惩贪矣而臣谓未尽所以止贪之术者又何也凡人之溺于赇赂而不能脱者太抵有田园妻子之见以惑其中也故有昔居环堵而今则拥甲宅昔泣牛衣而今则列姬姜昔无半顷而今则连阡陌诘其所从来不贪何以有是耶诚能稍限其田宅媵妾之数而为之禁其有敢于逾禁者即坐以僭肆不敬之罪彼有私金于筐箧而受贪墨无耻之名虽愚者亦必自笑其所为矣臣尝见败壊风俗之事必自卿大夫开之而后愚民从而效之此臣所谓靖俗之谋犹有未尽者巫风淫风有一于身家必丧今之卿大夫多为淫靡无益之事煽惑愚民而后侲儿舞女之装寳马画船之饰探丸跳剑之侠刺猴刻楮之巧靡所不至甚且富者必有术以求其贵贵者必有术以求其富而圣人驭富驭贵之权皆何所施乎今富者之必贵既有严谴以禁之而贵者之必富独相习而以为固然如是而欲风俗朴厚敎化兴起不可得也且夫天下驯服于敎化而不能变者无事则赖文有事则赖武今日师武臣之力亦可谓肤功毕奏矣而臣独谓用兵虽精未尽所以弭兵之要此又非无説也处今日而欲如古者遂人治野之法酂长旗鼓之节藏兵于民则诚迂然必使兵与民习民与兵习一旦有事毋论兵勇于闘而民亦有各防其田畴庐井之心此不战而自胜者也今则兵之所轻者民而民之所畏者兵一旦有事则民自为民兵自为兵天下未有民自为民兵自为兵而能久安长治者也宋艺祖留意赏罚平蜀之役赏曹彬而罚全斌夫亦赏其与民相安罚其与民相扰者而已矣行间之功罪即以此定之可也凡此者皆臣所谓当已安已治而亟亟焉为善建不防之计者也虽然治天下有本有末得其本而治之则无不治矣所谓本者何即
　　制策所云纪纲法度是也司马相如曰风轨简易易遵也湛恩厐鸿易丰也垂统理顺易则也宪度着明易继也甞取歴代之典章而考之其可得而损益者不过质文之异其尚耳不过隆杀之异其制耳不过寛猛竞絿之异其用耳若夫纪纲法度者不可得而损益者也纪纲法度治则吏治以肃民俗以淳文徳于焉诞敷武功于焉赫濯创之有其基而守之亦有其渐者也纪纲法度乱则吏治以乖民俗以壊文徳伤于优游武功失于争竞创不可以宪后而守亦不可以承前者也故曰纪纲法度者不可得而损益者也我
　　国家之典章至简便而至精详至严明而至仁厚似无以加矣而臣尤有进者唐贞观时天子问山东闗中之同异而其大臣曰王者以天下为家不宜示同异于天下裴度既平蔡即用蔡人为牙兵而曰蔡人即吾人今天下遐迩倾心车书同轨而犹分满人汉人之名恐亦非全盛之世所宜也诚能尽捐满汉之形迹莫不精白一心以成至治则赞赞者皆臯益之选也桓桓者皆方召之俦也将见江南静横海之戈而冀北息桃林之乗即以跻于唐虞三代之盛亦何难乎臣草茅新进罔识忌讳干冐
　　宸严不胜战栗陨越之至【臣】谨对













　　殿试对策　　　　　　　　　　缪　彤
　　臣对臣闻帝王之统御天下而绵歴服于无疆也必有其为治之本焉必有其致治之要焉夫用人不可以不慎吏治不可以不清赋税不可以不均此三者固治天下之大端也而犹非其本也抑犹非其要也盖所谓本者何也人主之一心是也所谓要者何也人主之以一心行仁者是也故仁以举贤而爱惜人才则收用人之效矣仁以择吏而澄清吏治则成防洁之风矣仁以理财而抚循百姓则致丰亨之象而臻乐利之休矣唐虞三代之盛所以庶政毕修民生克遂而登上理者此道得也故善治天下者不恃有驭天下之术而恃有治吾心之道不徒有爱百姓之名而贵有爱百姓之实以是内之百僚有师济之盛外之羣吏有防法之操上之府库有充盈之积下之闾阎有康阜之风是尧舜三代之丰功茂烈不难再见于今日者也钦惟
　　皇帝陛下
　　鸿图克懋
　　龙徳方升
　　孝思永言隆祖任母姜之尊飬
　　恵泽普被备文谟武烈之显承
　　文教着日出之区
　　武功及海隅之表四方皆巳底定天下皆巳治安而犹圣不自圣进臣等于
　　廷而谘以用人择吏之道足国裕民之方虽帝咨王访宁有过欤以臣之愚陋非有藻鉴羣流之识何敢言人材之用舍非有封疆牧民之责何敢言百官之短长非有钱谷大农之计何敢言财赋之充诎然臣尝闻桞宗元曰思惟报国独有文章又闻欧阳修曰士患不见用及用也又曰彼非吾职不敢言是终无可言之日也今煌煌
　　清问实式加之其敢不竭千虑之一得以对扬休命乎臣尝缅懐上理追念先猷而知古帝王为治之本无过内治之心而治心之要无过吾心之仁何也盖有纯王之心斯有纯王之政言政之必本乎心也有闗雎麟趾之风斯可以行周官之法言心之可以立法故欲求国用之足未有不由民生之遂而可得也欲求民生之遂未有不由吏治之贤而可得也欲求吏治之贤未有不由用人之慎而可得也欲求用人之慎未有不由皇上之仁以立心而可得也惟我
　　皇上夙夜氷兢期于俊乂充廷亷能著绩以裕国计而慰民生者诚莫逾于此矣伏读
　　制策有曰国家简任贤良以共襄治化必如何用当其才人称其职此我
　　皇上辟门吁俊之盛心也朝廷选用人才非茍慕其才而富贵其身也殆将用其能以理不能用其明以理不明者耳其在诗曰菁菁者莪在彼中阿言所以长育人才之道也故方其未用也尝患其多及其既用也恒患其少与其用不足而后取何如多取以待用凡有人而不用与用之而不当皆可惜也故贤能不可不惜也以内而言之台省之内升本以贤能而升者反逸之山林之内升而候缺不如遇缺后升久置之拾遗补过之列非无益也外而言之监司郡县之转迁亦以贤能而升者又留以未竟之案有功而升者仍以有过而留苛求于钱谷刑名之间亦巳甚也总之知人则哲惟帝其难必得知人之佐而行以保任之法然后真才辈出矣【臣】每见今之在位者见一贤焉若亲与迩不敢举也见一不善焉若疏与逺不敢去也问其故曰避嫌也避嫌之念生而积行之君子壅于上闻矣臣故曰仁以举贤则爱惜人才而可以収用人之效者此也伏读
　　制策有曰贪风未息诛求下吏以奉上官遂至不肖有司私横征民生益困何法而可革其夙兴言及此真百姓之福也夫今日之百姓诚苦矣苦于有司之剥削也今之下吏亦苦矣苦于大吏之诛求也大吏之取于小吏必饰其名曰公费不知藏之私槖之中者为公乎为私乎有司之取于百姓者饰其名曰乐输不知得之敲扑之下者为乐乎为怨乎臣恐虽文致其辞而终无以掩人之耳目也于是一田之入而有两田之出使吾民曽不得卖丝而粜谷焉一定之税而有无定之征使吾民曾不得聚庐而托处焉耒耜方思东作而输将不待西成使吾民曾不得水耕而火耨焉贪吏之一至于此民生安得不日困乎以臣计之惩贪之法不可不严也惩其吏之小者不若惩其吏之大者夫大吏之贪不止赋敛无度巳也其位愈尊其害愈大其害愈大而人愈不敢言即有不畏强御之臣出力而排之不过举其大槩而不能悉其实也莫如访其贪之最者而惩之彼贪冐无耻止为室家妻子计耳以今日居官之所得为后日平居之所乐何惮而不为之惟行汉世惩贪之法宋人禁锢贪吏之制彼又何利而为此耶此非过于刻覈也盖除吏之蠧也去民之害也杀一二人而天下皆生也是天下之至仁也臣故曰仁以择吏则澄清吏治而可以致防洁之风者此也伏读
　　制策有曰国用浩繁繄惟正之供是赖乃催科不善者每昧于抚字兹欲使草野免追呼之苦而度支恒足此以见爱民裕国之模也夫今之赋犹古之赋也今之民犹古之民也何以古则上有余而下无不足今则上未尝有余而民又患不足岂非抚字催科之道得则俱得失则俱失者乎故善催科者必为民治农桑焉必为民广畜牧焉必为民缓刑罚焉必为民通有无焉如是而民力裕矣民力裕而上之所求无不应矣不善催科者惟日夜取民之财穷民之力日削月朘寖以大穷将元元安所归命防臣尝观小民之家其初牛羊菓蔬熙熙然若为子孙百年之计也者一往过焉则为墟矣再过三过焉则又为墟矣问之其隣或曰逃亡也或曰赋重而不能守也是非催科之所廹而然耶故抚字之道不可不讲也惟
　　皇上岂弟之恩立慈恵之师使天下之为吏者寓催科于抚字之中则上有仓盈庾亿之庆兼抚字于催科之内则下有家给人足之风臣故曰仁以理财则抚循百姓而可以致丰亨之象臻乐利之休者此也然臣反覆深思欲为
　　皇上更进一筹而终无易于仁以存心之为要也书曰皇天无亲惟仁实亲又曰民罔常懐懐于有仁此之谓也【臣】草茅新进罔识忌讳干冐
　　宸严不胜战栗陨越之至【臣】谨对








　　殿试对策　　　　　　　　　　韩　菼
