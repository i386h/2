<!-- { "loadSidebar": true } -->
　　有客秋到山，山高月色大。持赠明府行，相随到呈迈。 
　　
　　题自师堂有序 
　　
　　　　　自师堂者，甘泉翁以题其门人董氏廷瑞之堂也。廷瑞寄浮屠，长逃归儒，为庠生，有志圣学。远造天关，随馆甘泉，从游罗浮，求师之意笃矣。予欲求自得师也，故名其堂曰自师。 
　　
　　负笈出求师，岁暮未归来。宴然望灵府，严师在灵台。 
　　
　　处静 
　　
　　在静而无静，在动而无动。试问动静神，处者谁大用。 
　　
　　润崖 
　　
　　山泽形相隔，一气本相通。若识山崖体，方知泽润功。 
　　
　　表弟陈希周号静翁，吾爱而赋此。 
　　
　　静翁问何似？静是主人翁。本来元不动，谁觅静时踪？ 
　　
　　骏逸赠潘汝济比上会试 
　　
　　潘子骏逸驹，一日能千里。行空冀北群，犹云余事耳。 
　　
　　晓枕偶拈二首送陈生舜夫鸣球归诏安 
　　
　　千里不同地，万里本同天。天岂在远求？在君柱杖前。莲洞十日居，便作千[年]计。独怜未绝扳，与子坐超诣。据康熙二十年本补字 
　　
　　题郑表弟秋月号 
　　
　　人皆爱秋月，月色四时佳。我目无全色，宵宵见月华。 
　　
　　题鹤桥有跋 
　　
　　华表千岁鹤，飞空亦无桥。桥头有高人，独观千载遥。 
　　
　　跋云：此甘泉子为旧门人衡山县簿杨君瀚题鹤桥别号也。杨子问曰：「何谓独观？请问其指。」曰：「独观者，以我观也。以我观者，立我以观也。立我以观，则在鹤桥观鹤桥，在学问[观]学问，在官政观官政，立乎千百世之下□观乎千百世之上，一也。」杨子曰：「敬闻命矣。」 
　　
　　新春出游白石试笔四首 
　　
　　□日过人日，开关始一游。天运长不息，新萌亦复抽。 
　　
　　[初]度官湖水，照见旧头颅。本来真面目，变化复何如？ 
　　
　　有一八十翁，臂枯复耳鸣。乘春只独往，山水何餐餐！ 
　　
　　上上仰圣楼，举手望北辰。目短意苦长，咄咄多浮云。 
　　
　　答陈瑞山大巡书来仁面已见种子之喻二首 
　　
　　瑞山有好音，仁面见真种。不须开花实，参天由把拱。 
　　
　　枝叶非外来，特达自本根。善乎程伯子，谷种以言仁。 
　　
　　赠郑孔新还增城 
　　
　　遶樵为樵湖，樵在湖中央。谷口有子真，一曲无知音。 
　　
　　信果吟 
　　
　　信果取必者，睥睨轻大人。言行尚未必，何以合鬼[神]？ 
　　
　　送何古林出洞 
　　
　　送君出洞去，信手闭三关。君有阳和约，一阳来复[还]。古林期以至日复来。 
　　
　　何古林别后有怀用前韵 
　　
　　[犹疑颜色在]，晓月照[松关。浩]叹草黄落，王孙游[未还]。据康熙二十年本补字 
　　
　　丁未元旦居樵立四不出关吟 
　　
　　[大暑与大寒]，大风与[大雾，四者不出]门，闭关[养吾素]。据康熙二十年本补字 
　　
　　元旦 
　　
　　美景与良朋，月[白仍风清。出王]及游衍，是谓与天行。据康熙二十年本补字 
　　
　　奉和何古林侍御三月廿日居樵二首 
　　
　　花鸟亦何意？见之而眼明。鸟啼花发处，对主是三清。 
　　
　　城宿宁非寂？山泉亦是喧。要知喧寂处，动静此心[然]。 
　　
　　喷玉岩睡起，与康用行、冯元湛、邓粤贤、粤艮[观]泉因赠之 
　　
　　喷玉惊我梦，玉声何珊珊！忽如仙佩过，遗响落人[间]。[四]子共观泉，少间观我生。我生本无穷，是为天地精。 
　　
　　题终慕卷为安福王良辅翰臣 
　　
　　阅空终慕卷，掩卷一沉吟。我有终身念，卷之无处寻。 
　　
　　寄吉水罗念庵殿元 
　　
　　宇宙寥寥外，湖西有念庵。念念无留念，千秋一指南。 
　　
　　福建长乐柯生乔可尚迁，博学士也。斋戒三日，尽弃其学而请学焉，喜而与之诗。二首 
　　
　　问道三千程，斋戒三阅日。斋斋致太虚，白日生尔室。 
　　
　　骑[牛]以问牛，牛在宁他求？即此斋戒心，便与神明[游]。 
　　
　　题萧师孔乐庵 
　　
　　[师]孔[号乐]庵，此庵有何乐？若了寻常心，心庵半忘[却]。 
　　
　　与蒋道林诸贤约游西樵，行期参差，前后不齐，独曹沙溪郡侯不约而同到山，甚适，喜赠小诗二首 
　　
　　□游□踪，独与沙溪同。天风送连袂，吹上大科峰。[大]科夫何如？满山红花名映虚。早花须早看，明日恐风□。 
　　
　　送李克斋宪长迁山东方伯诗有序 
　　
　　　　　克斋子李子与甘泉子讲学於两京，离合於廿载矣。交游且难，道义何若？及克斋来长广宪，藉藉有声，而甘泉子遁居西樵，不时出会。及乎移病天关，而克斋迁辖东省，时适奄奄抱病，不能出送，若相避然。则其於克斋道义之爱，缱绻之情，其能已乎？不能已而见乎□，枕上二绝，见区区无穷不尽之意云。 
　　
　　雨露兼霜雪，皆天普至仁。相台秋政肃，化作薇垣春。廿载天南北，欣逢未尽情。犹然妨伏枕，不得送公[行]。 
　　
　　病起吟 
　　
　　造化劳攘余，留得形神在。生意能复充，乾坤亦可□。 
　　
　　[即]席再赠沈希周以十夜月送之 
　　
　　既□开关别，将□几□□□君□□意□□□□□。 
　　
　　送族孙必进赴配所诫言 
　　
　　诫尔出门去，门外有瞿塘。吾心有坦途，吾心[有康壮]。夷险自己求，天乎人何尤？聪明男子身，只在[一回头]。据康熙二十年本补字 
　　
　　邹东廓司成六十初度作三寿祝之 
　　
　　一寿耳顺翁，虚空生八风。耳顺何所闻？天籁鸣空□。 
　　
　　二寿惟从心，踰矩何处寻？此矩名天则，范围□□深。 
　　
　　三寿入良知，此知本无知。无知乃真知，顺帝□□□。 
　　
　　与孝子黄观英有跋 
　　
　　夫，鬻菜供母慈。藩臬无蒙溪，谁能为表之？?定海门名有 
　　
　　　跋云：黄观英四十不娶，独身市菜供母。母病则负母而行，得钱三五，尽以啖母。曰：「我岂复能娶妻，妨母养乎？」藩臬诸公旌其门，予亦以酒米劳之，风时人焉！ 
　　
　　题曲庄 
　　
　　玉流本自直，屈曲随城陴。如玉人何在？年年流玉澌。 
　　
　　题山西王内泉号 
　　
　　内泉是我泉，外尘飞不到。飞尘一点无，心泉本浩浩。 
　　
　　寄题乐平方子月窗三首 
　　
　　窗中不见月，月到窗生白。感应有无几，[试问窗中客]。 
　　
　　试问窗中客，此作何转语？光霁只在人，人人有灵府。 
　　
　　人人有灵府，过化尔风霆。何处更仰泉？万物自流形。 
　　
　　书赠户曹曾罗江 
　　
　　罗江水淊淊，君才极雄逞。愿请终军缨，去系单於颈。 
　　
　　喜外孙吴仲科戒酒 
　　
　　尔贤云戒酒，戒酒惟尔贤。大禹恶其旨，其兴也勃焉！ 
　　
　　病剧言 
　　
　　挥手谢小儿[造物]，吾欲观大化。当尽便须尽，何用复悲诧！ 
　　
　　题天关别画赠陈补之衮 
　　
　　分手临对影，形似犹狐疑。抚影重怀人，能生别后思。 
　　
　　送吕奉朝舍人来省北归乾前程 
　　
　　南风苏病骨，出送奉朝行。世德前程在，吹嘘上帝京。 
　　
　　题陈郎主清别号 
　　
　　主清一以清，为洗世间浊。君家石歼流，千丈从天落。 
　　
　　题吴郎克容东白号 
　　
　　东方之既白，睡仙方展眉。夕愓无遑逸，不息纵天机。 
　　
　　题恒彰侄新居堂壁 
　　
　　恒彰新润屋，门对我瀛洲。孙茁兰芽华，应知代代侯。 
　　
　　翼励侄节夫、茂夫、秀夫、洁夫兄弟同居共爨，诗以引之。 
　　
　　节夫兄弟好，曾题孝友门。阖门三十口，共爨到儿孙。 
　　
　　重送何生良夫还桂阳 
　　
　　千里出求仁，足迹弥三广。归来无一事，宝在灵台上。 
　　
　　答桂阳朱则之、欧启河得白石壁澄潭，作仰泉楼，喜而赋之。二首 
　　
　　白石映心白，临潭千仞高。崖头撒手去，著步得无牢？ 
　　
　　心似澄潭水，潭底日涓涓。即此观生得，何须更仰泉？ 
　　
　　寄题松溪四景有序 
　　
　　　　　十峰之下松溪深，此封君十峰程公属纩语也。松溪宫端不忍忘，因号松溪焉！予敬而赋之。 
　　
　　十峰春景好，下映松溪青。可以观发育，雪霁溪毛生。 
　　
　　十峰夏景好，下映松溪秀。可以观长养，溪水浩奔凑。 
　　
　　十峰秋景好，下映松溪明。可以观收敛，溪流肃以清。 
　　
　　十峰冬景好，下映松溪渚。可以观潜藏，生意在尾闾。 
　　
　　甘泉先生续编大全卷之十九 
　　
　　门人顺德何鸿校刊 
　　
　　七言绝句诗 
　　
　　致仕归舟过燕子矶留题刻石 
　　
　　初飞锡杖出人间，前度游人今度闲。中夏劝农曾过此，新秋窈窕题诗还。 
　　
　　叠韵酬冼奕倩 
　　
　　长啸声闻塞两间，纷纷万有到来闲。淹留廿载成何事？空载大江明月还。 
　　
　　再叠韵 
　　
　　江阁临江指顾间，江涛春天江阁闲。更有破舟凌万里，也能到岸得生还。 
　　
　　宿借眠庵题壁四首 
　　
　　我与名山有夙缘，今宵何宵此借眠？中天月欲近人语，莫是天上谪来僊？ 
　　
　　延缘延缘且延缘，百尺空中抱月眠。一榻未曾分尔我，人间天上只凡仙。 
　　
　　自知凡骨非仙缘，玉佩珊珊聒我眠。三更月底排云出，尽是蓬莱妙众仙。 
　　
　　一笑人间已了缘，白头随处曲肱眠。道流火候无消息，忘助闲时不是仙。 
　　
　　题张公洞 
　　
　　千奇万怪不可睹，混沌死矣谁凿之？若使公能回造化，不将混合此何为？ 
　　
　　题甘泉精舍 
　　
　　山下涓涓石下泉，惟应与尔洗心言。先生已在忘言处，一任滔滔赴大川。 
　　
　　据延佑残碑复名甘泉洞亭曰甘泉亭诗 
　　
　　残断摩挲延佑碑，甘泉石下岂人为碑云：「有甘泉出於石下。」？祗应题复甘泉洞，笑共山灵一语之。 
　　
　　巡鹾高侍御崶走三十里，顾予浙江驿，相信殷勤，诗以酬之。 
　　
　　骢马追寻浙水滨，百年怀抱见谁真？探囊欲抱长生药，只恐囊中药未神。 
　　
