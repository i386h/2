<!-- { "loadSidebar": true } -->
　　【臣】闻史之为书体闳而义宻事核而辞逹采之博而择之精如是之谓良史不系乎文与质繁与简也司马迁之学本于父太史公谈又负气好竒登龙门探禹穴网罗异闻杂采六经世本国语国策诸书及诸子百家之说以成史记其文恣肆广博综括百代诚旷世杰出者也后汉兰台令史班固亦承父彪家学仿史迁为汉书发凡起例或芟或益华缛整赡烂乎一代之书此范蔚宗陈夀以下所不能逮者矣然其间同异得失学者乗间抵隙指瑕攻坚纷纭未已宋倪思为班马异同一书标其字句而胪列焉刘辰翁加以论断至有明许相卿本其意作史汉方驾为之衡量而调剂其言皆有条理粲然备矣臣请得而辨之司马迁项羽本纪载起兵时及鸿门事千载以下歴歴如见班固多从裁省似少脱畧矣髙祖本纪亦然垓下之战孔将军居左费将军居右诸语勃勃气色而班固删之如此类甚多此班之不逮马者一也表者兴亡理乱之大畧而固之表则犹谱牒也迁诸侯年表以下以地为主故年经而国纬以观天下之大势髙祖功臣年表以下以时为主故国经而年纬以观一时之得失汉兴以来将相名臣年表以下事为主以观君臣之职分而固皆变其例此班之不逮马者一也班固欲以整齐胜迁之诙谲如鲁国诸生裒衣博帯言动规矩而彼大人者方逰埃之表其不同可知矣且其所谓整齐者亦有可论刘知防谓神玺在握火徳犹存而居摄建年不编平纪之末孺子主祭咸书莽传之中此何以云也张汤之后有大司空纯固以纯故不以汤为酷吏并杜周皆从末减欤此班之不逮马者一也更河渠曰沟洫夫沟洫非汉制而班以表其书名实不相当矣易封禅曰郊祀而不载原庙荐享之事宗庙迭毁之议毋乃太简乎易平凖曰食货以羊均输罔民之术而比成周泉府之法毋乃刺谬乎此班之不逮马者一也更天官曰天文两曜之运行羣星之错布非闗汉朝一代之事古今人表自伏羲以来分为九品非系汉一代之人而八表中姓氏多荒唐悠谬或一人名字分列两处此司马氏所无也班之不逮马者又一也昔者郑樵为通志极斥班孟坚失于过刻刘知几互有褒贬稍右班氏以为言皆精练可为史家祖述王充论衡则又确奉兰台以为作史之绳尺【臣】以为班之不逮司马亦既较然矣而后代之史求如固者寥寥未之有闻盖迁采诸书而自成迁之史固袭龙门而自成固之书文质繁简随世迁流而千载作者之精神烱烱在简册者读者深思而自得之不俟词费也我皇上右文治洽开史局【臣】之固陋欲竭涓埃以报万分之一每览前人之著作随手之变难以辞逮枉承明问流汗浃踵敬述其梗槩以献



　　春王正月辨　　　　　　　　　李光地
　　春秋夏周正之事自朱子不能决虽然此四字者不明则全经不可得而读也释而不思置而不讲可乎哉盖程子之说曰建子非春也假天时以立义耳意谓三代不改时而改正周之正月冬也而孔子系之春以寓行夏之志云尔胡文定祖其说而又引商秦之书以谓月亦不改此则朱子疑而辨之矣愚切思之则朱子所谓并行者是也不独十二月数为周夏并行盖四时之序亦周夏并行也行周者以改正朔示革命故书时事颁列国则用之行夏者以殷天时存古制故作礼乐垂宪章则用之豳风一诗有一日二日矣是周正也有七月九月矣又夏正也小雅之诗四月维夏六月徂暑是夏正也孟子之书十一月成杠十二月成梁又周正也此其月数并行之征也周官冬日至圜丘夏日至方丘是夏时也泰誓十三年春大防孟津又周时也此其时序并行之征也金縢秋大熟未获说者以谓是夏之秋然熟于酉戌者独今南方稻田然耳若北地之黍稷则大熟未获正在未申之月又何嫌其为周之秋乎由此观之则与大防盟津者又一证也盖泰誓金縢所谓书时事者也孔子春秋所书所谓颁列国者也用周制焉所以示革命而一正朔也周官祭祀所谓作礼乐者也豳风农桑所谓垂宪章者也兼夏制焉所以存古法而殷天时也吕氏月令固非经比然所述者多周典也此又周人之礼乐宪章不改乎夏之一证也孔子作春秋以尊王而大一统故不独月数不敢改乎周时序亦不敢改乎周也盖自周先王之颁列国者则然而孔子从而因之若曰周不以建子为春而孔子春之以寓吾行夏之志则不独与尊王之意从周之语相悖且以建子为春是变夏时自夫子始也又何志之寓乎然则孔子之书此也遂无意乎哉曰有之夫月王之月也则时亦王之时也今于月而系以王明乎王朔可得而改也于时而不系以王明乎天时不可得而移也王朔可得而改则从周之义可见天时不可得而移则行夏之志又可知以王正正天下此一经之名分所以定也以天道正王道此一经之大义所以起也故孔子之言曰殷因于夏周因于殷及其所损益可知也其或继周者虽百世可知也子思之赞孔子曰吾従周曰宪章文武又曰祖述尧舜考诸三王而不谬周子亦曰春秋正王道明大法也孔子为后世王者而脩也然其志虽寓而事则不可乱其实其义虽明而词则不可失其体其道虽为天下万世之所折中而其分则为昭代臣子之所遵守故通此四字而全经始可得而读矣






　　风雅颂辨　　　　　　　　　　陈迁鹤
　　诗三百篇曰风曰雅曰颂其部分区别由来久矣然而着训既殊彰义亦别有示人以可疑者卫武公一人之身而传诗有三淇澳美于风宾之初筵载于小雅抑登于大雅公刘兴王之什而别类有二七月之诗豳风咏之笃公刘之诗大雅歌之二雅及颂皆扬先王之功徳也虽其文辞或重而繁或奥以简而小之大之雅之颂之亦安见其所以然也哉曰其说先儒尝辨之盖有事有体有声而三者分焉何谓事言一国之事系一人之本谓之风言天下之事形四方之风谓之雅言成功而告神明谓之颂故先儒曰雅者正也言王政也政有大小故有小雅焉有大雅焉颂者美功徳之形容也此其以事而分者也何谓体风者讽也援物剀事而不直言之也雅则直言之而有典有则者也颂则直而不偪曲而不屈如季札所述且以为节有度守有序者也先儒曰诗体既定后有作者各从其旧依小雅体而作者附小雅之末为变小雅焉依大雅体而作者附大雅之末为变大雅焉邶鄘卫以下之为风鲁之为颂犹是也此其因体而分者也何谓声诗各有体体各有声太师辨体以叶声故可以聴声得情而知其本意周南为王者之风召南为诸侯之风聴声而知之也鹿鸣之三以燕宾客文王之三以享元侯升歌清庙以舞大武不独取其词义盖声各有攸宜也雅不系周而颂系周者孔子加之以别商鲁更以明周之声与商不同此又因声而分者也夫诗之教宏矣先王以正人伦成教化美风俗极而至于动天地感鬼神皆于诗乎取之夫其取之必有以合之也记云寛而静柔而正者宜歌颂广大而静疏逹而信者宜歌大雅恭俭而好礼者宜歌小雅正直而静防而谦者宜歌风人之歌诗必问所宜况乎格神祗安宾客来逺人致动物而有不从其类哉昔孔子云吾自卫反鲁然后乐正雅颂各得其所夫未得所者事违而体紊体紊而声乖而风雅颂无辨也得其所者诗协乎事事协乎体体协乎声而雅与风颂与雅皆有分也三百篇具存依类以求次第可见不然部分区别之不辨而何以悟其意逹其教耶












　　皇清文頴巻二十二
　　钦定四库全书
　　皇清文頴巻二十三
　　策问
　　山西乡试策问三道　　　　　　魏裔介
　　问世有圣智之君则有贤良之臣相得而彰功业以乃臯陶氏歌曰元首明哉股肱良哉庶事康哉而舜之歌曰股肱喜哉元首起哉百工熙哉若是乎致治之道固有以交相成欤在易干下坤上为泰坤下干上则为否上下交不交由于志之通不通其相通之义何居汉文帝止辇受言夜半前席贞观之政谆谆勉勉无非告其臣下以直言极谏并着之史册为世艳称明之大诰亦以君臣同游为开巻第一义古之敷化一时余烈千古者岂有异术耶我
　　皇上冲龄天纵内外臣工嘉谟入告无不立见施行但以焦劳万几未暇赐清燕之闲从容讲论羣臣循法守职封皂囊伏青蒲者罕得亲炙龙光岂九重明见万里髙居恭默自可致熙隆之上理乎抑兼聴并观尚有资于忠谠之论欤夫奬虚受上扩山薮之度献替启沃下抒媚兹之忱聮堂陛之谊奏升平之化果何道而可也易曰纳约自牖又曰有孚盈缶格心之学或在于积诚自致而不闗仪文之繁口舌之数欤尔多士望金马而作賔行且司喉舌调鼎铉其极言之无隠
　　问帝王受天之命临御天下其间相与有机昔武王克商下车访道箕子陈洪范九畴初一曰五行次二曰敬用五事庶征之应较然不奕然则先王克谨天戒自古记之矣说者曰圣王之世天不爱道地不爱寳诸福之物可致之祥无不毕致然尧水汤旱皆旷世未有之灾而卒康奠羣黎他如太戊武丁汉文帝宋仁宗灾异叠见顾何以正位凝命克尽人以囘天欤春秋二百四十二年之间日食地震陨星雨雹李梅冬实鸜鹆来巢之类无不备书或谓说天者莫辨于春秋其大指亦可敷陈与易曰震来虩虩笑言哑哑是遇灾而惧乃所以致福也然与否与我
　　皇上缵绪宅夏仰承
　　天命无不克谨桂海氷天咸跻熙圃五事无愆则五福协应谓宜天和毕集乃迩者四月五月日月薄食飞蝗雨雹六月大水数十年所仅见秋禾沦没百姓昬垫果适然之数无因而致与抑恐惧脩省有资于人事之补救也太史公曰精祲之交太上脩徳其次脩政脩救脩禳其实亦有可言者与尔多士学博天人岂无董仲舒其人者盍详着其理借以献之
　　当宁
　　问致治莫先于养民养民莫先于足食古帝王知稼穑之艰难故三壤九赋取以什一为制盖重民故轻赋轻赋故民生乐而国家亨治安之盛也后世竭泽而渔当国用不足或以加赋为长计乃赋愈加而用或愈不足岂国计与民生有二体与汉初防为近古唐宋贤君敛亦自轻然则加赋起何代也桑孔言利析秋毫然平凖均输算商告缗其于经费之宜果有禆与明之国初正赋屡蠲民受其福末年邉饷加增至二千万有竒敲脂拷髓遂至土崩瓦觧前事不逺其得失亦可指陈者与我
　　皇上巽风觧泽仁恩洋溢尽除明季额外之征深山穷谷莫不鼓舞
　　圣徳顷以军兴旁午赏赉频颁乃复征加增之饷呼荒逋之粮岂度支纷纭非此莫应与书曰民为邦本本固邦宁易曰损上益下其道大光自上下下民恱无疆何损之乃所以益之耶兵燹之后弥望草菅西北尤甚流移未复疮痍未起民力竭矣后将安继
　　国家诚欲登太平之业要必以农桑为本圗或严驱末作或优恤力田或设劝农之官或兴水利之政其亦有藏富于天下而
　　朝廷自收丰亨豫大之效者与诸生蒿目民隠乆矣借箸以筹其尽抒所懐以占尔康济之谟
　　武闱策士第二问　　　　　　　魏裔介
