<!-- { "loadSidebar": true } -->
　　嗟嗟子厚，而至然邪！自古莫不然，我又何嗟？人之生世，如梦一觉。其间利害，竟亦何校？当其梦时，有乐有悲。及其既觉，岂足追惟？凡物之生，不愿为材。牺<缶尊>青黄，乃木之灾。子之中弃，天脱羁。玉佩琼琚，大放厥辞。富贵无能，磨灭谁纪？子之自著，表表愈伟。不善为斫，血指汗颜。巧匠旁观，缩手袖间。子之文章，而不用世。乃令吾徒，掌帝之制。子之视人，自以无前。一斥不复，群飞刺天。   
　　嗟嗟子厚，今也则亡。临绝之音，一何琅琅？彳扁告诸友，以寄厥子。不鄙谓余，亦以死。凡今之交，观势厚薄。余岂可保，能承子。非我知子，子实命我。犹有鬼神，宁敢遗堕？念子永归，无复来期。设祭棺前，矢心以辞。呜乎哀哉！尚飨。   
　　○柳州罗池庙碑（韩愈）   
　　罗池庙者，故刺史柳侯庙也。   
　　柳侯为州，不鄙夷其民，动以礼法。三年，民各自矜奋，曰：“兹土虽远京师，吾等亦天氓，今天幸惠仁侯，若不化服，则我非人。”于是老少相教语，莫违侯令。凡有所为，于其乡闾，及于其家，皆曰：“吾侯闻之，得无不可于意否？”莫不忖度而后从事。凡令之期，民劝趋之，无或后先，必以其时。于是民业有经，公无负租，流逋四归，乐生兴事，宅有新屋，步有新船，池园洁修，猪牛鸭鸡，肥大蕃息。子严父诏，妇顺夫指，嫁娶葬送，各有条法，出相弟长，入相慈孝。先时，民贫以男女相质，久不得赎，尽没为隶。我侯之至，按国之故，以佣除本，悉夺归之。大修孔子庙，城郭巷道，皆治使端正，树以名木，柳民既皆悦喜。   
　　尝与其部将魏忠、谢宁、欧阳翼饮酒驿亭，谓曰：“吾弃于时，而寄于此，与若等好也。明年吾将死，死而为神。后三年，为庙祀我。”及期而死。三年孟秋辛卯，侯降于州之后堂，欧阳翼等见而拜之。其夕，梦翼而告曰：“馆我于罗池。”其月景辰，庙成。大祭，过客李仪醉酒，慢侮堂上，得疾，扶出庙门即死。明年春，魏忠、欧阳翼使谢宁来京师，请书其事于石。余谓柳侯生能泽其民，死能惊动福祸之，以食其土，可谓灵也已。作迎享送神诗遗柳民，俾歌以祀焉，而并刻之。   
　　柳侯，河东人，讳宗元，字子厚。贤而有文章，尝位于朝，光显矣，已而摈不用。其辞曰：   
　　荔子丹兮蕉黄，杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙，慰我民兮不以笑。鹅之山兮柳之水，桂树团团兮白石齿齿。侯朝出游兮暮来归，春与犭爰吟兮秋鹤与飞。北方之人兮为侯是非，千秋万岁兮侯无我违。福我兮寿我，驱厉鬼兮山之左。下无苦湿兮高无乾亢充羡兮蛇蛟结蟠。我民报事兮无怠其始，自今兮钦于世世。   
　　○祭柳柳州文（皇甫）   
　　呜呼柳州，秀气孤禀。弱冠游学，声华籍甚。肆意文章，秋涛瑞锦。吹回虫滥，王风凛凛。连收甲科，骤阅班品。青衿缙绅，属目敛衽。公卿之禄，若在仓廪。至骏难驭，太白易惨。华钟始撞，一顿声寝。梧山恨望，桂水愁饮。郁郁群议，悠悠积稔。竟奄荒獐，遂绝羁枕。   
　　呜呼柳州，命实在天。贤不必贵，寿不必贤。虽圣与神，无如命何。自古以然，相视咨嗟。归葬秦原，即路江皋。声容蔑然，相叹增劳。惟有令名，日远日高。式荐诚词，以佐羞醪。尚飨。   
　　○祭柳员外文（刘禹锡）   
　　维元和十五年岁次庚子正月戊戌朔日，孤子刘禹锡衔哀扶力，谨遣所使黄孟苌具清酌庶羞之奠，敬祭于亡友柳君之灵。   
　　呜呼子厚！我有一言，君其闻否？惟君平昔，聪明绝人；今虽化去，夫岂无物？意君所死，乃形质耳；魂气何托？听余哀词。呜呼痛哉！嗟余不天，甫遭闵凶。未离所部，三使来吊。忧我衰病，谕以苦言。情深礼至，款密重复。期以中路，更申愿言。途次衡阳，云有柳使。谓复前约，忽承讣书。惊号大叫，如得狂病。良久问故，百哀攻中。涕泪迸落，魂魄震越。伸纸穷竟，得群遗书。绝弦之音，凄怆彻骨。初托遗嗣，知其不孤。末言归青，（青，音茜，载柩车。）从先域。凡此数事，职在吾徒。永言素交，索居多远。鄂渚差近，表臣分深，想其闻讣，必勇于义。已命所使，持书径行，友道尚终，当必加厚。退之成命，改牧宜阳。亦驰一函，候于便道。勒石垂后，属于伊人。安平、宣英，（韩泰，字安平。韩晔，字宣英。）会有还使。悉已如礼，形于具书。呜呼子厚！此是何事？朋友凋落，从古所悲。不图此言，乃为君发。自君失意，沉伏远郡。近遇国士，方伸眉头。亦见遗草，恭辞旧府。志气相感，必逾常伦。顾余负衅，营奉方重。犹冀前路，望君铭旌。古之达人，朋友则服。今有所厌，其礼莫申。朝晡临后，出就别次。南望桂水，哭我故人。孰云宿草，此恸何极！（《礼记》云：朋友之墓有宿草则不哭。）呜呼子厚，卿真死矣！终我此生，无相见矣！何人不达？使君终否。何人不老？使君夭死。皇天后土，胡宁忍此？知悲无益，奈恨无已。君之不闻，余心不理。含酸执笔，辄复中止。誓使周六，（子厚之子。）同于己子。魂兮来思，知我深旨。呜呼哀哉！尚飨。   
　　○重祭柳员外文（刘禹锡）   
　　呜呼，自君之没，行已八月。每一念至，忽忽犹疑。今以丧来，使我临哭。安知世上，真有此事？既不可赎，翻哀独生。呜呼！出人之才，竟无施为。炯炯之气，戢于一木。形与人等，今既如斯。识与人殊，今复何托？生有高名，没为众悲。异服同志，异音同叹。唯我之哭，非吊非伤。来与君言，不言成哭。千哀万恨，寄以一声。惟识真者，乃相知耳。庶几倘闻，君倘闻乎？呜呼痛哉！君有遗美，其事多梗。桂林旧府，感激主持。俾君内弟，得以义胜。平昔所念，今则无违。旅魂克归，崔生实主。幼稚在侧，故人抚之。敦诗、退之，各展其分。（崔群，字敦诗。韩愈，字退之。）安平来，礼成而归。其它赴告，咸复于素。一以诚告，君倘闻乎？呜呼痛哉！君为已矣，余为苟生。何以言别，长号数声。冀乎异日，展我哀诚。呜呼痛哉！尚飨。   
　　○为鄂州李大夫祭柳员外文（刘禹锡）   
　　呜呼！至人以在生为传舍，（传，音转，驿也。）以轩冕为倘来。达于理者，未尝惑此。昔余与君，谕之详熟。孔子四科，罕能相备。惟公特立秀出，几于全器。才之何丰，运之何否。大川未济，乃失巨鉴。长途始半，而丧良骥。绅之伦，孰不堕泪？昔者与君，交臂相得。一言一笑，未始有极。驰声日下，骛名天衢。射策差池，高科齐驱。携手书殿，分曹蓝曲。心志谐同，追欢相续。或秋月衔觞，或春日驰毂。甸服载期，同升宪府。察视之列，斯焉接武。君迁外郎，予侍内闱。出处虽间，音尘不亏。势变时移，遭罹多故。中复赐环，上京良遇。曾不逾月，君又即路。远持郡符，柳水之ヂ。居陋行道，疲人歌焉。予来夏口，忽复三年。离索则久，音贶屡传。箧盈草隶，架满文篇。钟、索继美，班、扬差肩。（钟隶、索靖善书，班固、扬雄善文。）贾谊赋，屈原问天。自古有死，奚论后先？痛君未老，美志莫宣。回世路，奄忽下泉。呜呼哀哉！令妻蚤谢，稚子四岁。天丧斯文，而君永逝。翩翩丹，来自遐裔。闻君旅榇，既及岳阳。寝门一恸，贯裂衷肠。执绋礼乖，出疆路阻。故人奠觞，莫克亲举。驰神假梦，冀动晤语。平生密怀，愿君遣吐。遗孤之才与不才，敢同己子之相许。呜呼哀哉！尚飨。   
　　○祭柳侯文（曹辅）   
　　维绍圣二年岁次乙亥十有一月癸巳朔十二日甲辰，朝奉郎、权提点广南西路刑狱公事兼本路劝农提举河渠公事、飞骑尉、借紫曹辅，谨以清酌时羞之奠，敬祭于柳侯子厚灵文之祀。惟三元之默运兮，初浑沦而。惟万生之并骛兮，悉坯陶乎一钧。物有大小之不齐兮，人亦智愚之莫伦。何夫子之毓质兮，独爽迈秀发而不群。其学也囊括今古而该百氏兮，或参之驳杂而取之粹纯。若大田之揪敛兮，莫知其千仓与万。其文也若秋涛之鼓雷风兮，汹涌澎湃而无垠。若八骏之骋通衢兮，王良执策而造父挟轮。老韩骇汗以缩手兮，翱丧气而噤唇。（韩愈、李翱、皇甫。）夫何天命之不畀兮？遇蹇而罹屯。三湘一斥之十年兮，怅远符之再分。意冥冥以即夜兮，志郁郁而不伸。彼高爵厚禄以夸耀于一时之人兮，皆泯没而无闻。惟夫子之名不可以既兮，愈远而弥新。柳江演漾以清Г兮，鹅山奇秀而嶙峋。惟夫子血食于此千祀兮，民至今而怀仁。余幼服夫子之遗言兮，不足以追逸轨而袭游尘。刺岭峤之荒服兮，吊苍梧之愁云。奠桂酒之旨洁兮，荐兰肴之芬。物虽至薄兮，吾诚甚勤。呜其来享兮灵文。尚飨。   
　　○祭柳侯文（黄翰）   
　　世传不朽，文学辞章。惟公之文，驾韩蹴张。（韩愈、张籍。）雄深雅健，实比子长。（司马迁，字子长。）民思无ル，政事循良。惟公之政，祖龚述黄。（龚遂、黄霸。）深仁遗爱，实比甘棠。孔门四科，达者升堂。公兼得之，光于有唐。天才俊伟，议论慨慷。交口荐誉，名声益彰。要路立登，台省翱翔。擢列御史，拜尚书郎。时将大用，器博难量。譬如八骏，奔逸康庄。追风掣电，万里腾骧。亦如利器，镆钅耶干将。直视无前，其锋孰当。不慎交友，玷于韦王。（韦执谊、王叔文。）群飞刺天，谗口如簧。一斥不复，困于三湘。譬如鸾凤，不巢高冈。栖之枳棘，六翮摧伤。亦如巧匠，睥睨观旁。缩手袖间，善刀以藏。一麾出守，惠此南方。龙城虽远，（龙城，柳州也。）毋敢怠荒。动以礼法，率由典常。公无负租，私有积仓。居处有屋，济川有航。黄柑绿柳，至今满乡。修夫子庙，次治城隍。农歌于野，士歌于庠。孝弟怡怡，弦诵洋洋。生能泽民，死且不亡。春秋享祀，旱潦祈禳。四百余年，血食不忘。翰幼学公文，久服余芳。遗风善政，凛若冰霜。日想英灵，如在其傍。桂酒清旨，肴蔬杂香。拜献芜词，公其来飨。   
　　○祭柳侯文（许尹）   
　　惟先生德厚而位不称，仁深而年不长。敛此大惠，施于一方。终焉庙食，如古桐乡。（前汉循吏朱邑病且死，属其子曰：“我故桐乡吏，其民爱我，必葬桐乡。”桐乡民立祠祀祭，至今不绝。）虽去此几于千祀，而至今犹有耿光。尹以不才，嗣守封疆。顾取法于何有，赖先生之循良。莅事之始，奠酒一觞。神兮归来，鉴兹不忘。   
　　○永州柳先生祠堂记（汪藻）   
