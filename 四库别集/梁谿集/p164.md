<!-- { "loadSidebar": true } -->
　　欧阳文忠公有言非诗能穷人殆穷而后工信哉士达则寓意于功名穷则潜心于文翰故诗必待穷而后工者其用志専其造理深其歴世故险阻艰难无不备尝故也自唐以来卓然以诗鸣于时如李杜韩桞孟郊浩然李商隐司空圗之流类多穷于世者或放浪于林壑之间或漂没于干戈之际或迁谪而得江山之助或闲适而尽天地事物之变防搜精链抉摘杳微一章一句至谓能泣鬼神而夺造化者其为功亦勤矣以此终其身而名后世非偶然也故尚书考功贠外郎翁君讳挺字士特建之崇安人天才秀发器业夙成年未成童已知声律能赋诗有惊人语及长该极羣书贯穿今古落笔即数千言既而游行四方渡浙江寓淮楚窥衡湘观光上都宦游赵魏之邦尽友其豪俊以故为文雄深雅健渊源浩愽能备众体而尤长于诗其五言七言属对律切风清调深其古风歌行浑厚简淡凌厉奋发絶去笔墨畦径间追古作者信乎天下之竒才也方是时朝廷以经术造士士皆趋时好以取世资而君缓步濶视于其间独有能诗声如内翰毛公友一时名人多称道之然君早游国庠屡冠多士声华籍甚而名不题于鴈塔晚登仕版对扬文陛受知人主而位不过于星郎触时相怒窜逐流离得病以死而年仅逾于知命身之穷近世鲜有与君比者平生所作数千百篇悲欢感慨一寓于诗以发之竒辞秀句脍炙人口诗之昌近世亦鲜与君比者身不穷则诗不昌物莫两大岂不信然自经兵火盗贼之后散失者十之六七嗣子頴之收拾编类于煨烬亡逸之余得古赋若干古律诗若干杂文若干厘为若干巻号五峯居士集以余与君为外兄弟丱角同砚席情相好也遣人致书求为之序余尝观唐李贺号为俊人高轩过之作在其稚年韩愈皇甫湜皆爱重之歌诗之妙独步一时以父讳之故不得举进士坎轲以终年未壮室平时负古锦囊以出得句輙投其中暮归足成不知凡几何篇仇嫉之者尽委粪壤今行于世才数十首则贺不特其身之穷而诗亦穷也君虽不幸其年其位其诗文之所存过贺逺矣然贺诗得杜牧序而名益彰余虽欲序君集忧患衰疾文思凋落不能如牧之揄扬称述曲尽其情态以取重于世诚有愧焉耳方命朋旧之爱慕君者求君之残编断简于四方继成巻帙使珠玉之珍不零落兰菊之芳垂无穷庻几以此答君相与之意云绍兴四年四月七日具位李某序
　　重校正杜子美集序
　　杜子美诗古今絶唱也旧集古律异巻编次失序不足以考公出处及少壮老成之作余尝有意参订之特病多事未能也故秘书郎黄长睿父博雅好古工于文辞尤笃喜公之诗乃用东坡之説随年编纂以古律相参先后始末皆有次第然后子美之出处及少壮老成之作灿然可观盖自天寳太平全盛之时迄于至徳大歴干戈乱离之际子美之诗凡千四百三十余篇其忠义气节羇旅艰难悲愤无聊一见于诗句法理致老而益精时平读之未见其工迨亲更兵火防乱之后诵其辞如生乎其时犁然有当于人心然后知其语之妙也退之诗云僊官勑六丁雷电下取将流落人间者泰山一毫芒乃知公之述作行于世者未为多遭乱亡逸又不为少加以传冩谬误寖失旧文乌三转而为马者不可胜数长睿父官洛下与名士大夫游裒集诸家所藏是正讹舛又得逸诗数十篇参于巻中及在秘阁得御府定本校讐益号精宻非世所行者之比长睿父没后十七年余始见其亲校定集巻二十有二于其家朱黄涂改手迹如新为之怆然窃叹其愽学渊识而有功于子美之多也昔东坡有言子美自许稷契人未必许也然其诗曰舜举十六相身尊道何高秦时用商鞅法令如牛毛自是稷契辈口中语可谓知子美者矣方肃宗之怒房琯人无敢言独子美抗防救之由是废斥终身而不悔是必有言之不可已者与阳城之救陆贽何以异然世罕称之者殆为诗所掩故邪尝一脔之肉知九鼎之味有一于此可以卜知其他故因序其集而及之使观者知公遇事不茍非特言语文章妙天下而已绍兴四年甲寅六月朔序
　　道乡邹公文集序
　　文章以气为主如山川之有烟云草木之有英华非渊源根柢所蓄深厚岂易致邪士之养气刚大塞乎天壤忘利害而外生死胷中超然则发为文章自其胷襟流出虽与日月争光可也孟轲以是著书屈原以是作离骚经与夫小辨曲説絺章绘句以祈悦耳目者固不可同年而语矣唐韩愈文章号为第一虽务去陈言不蹈袭以为工要之操履坚正以养气为之本在徳宗朝奏防论宫市贬山阳令在宪宗朝上表论佛骨贬潮阳守进谏陈谋屡挫不屈皇皇仁义至老不衰宜乎高文大笔佐佑六经粹然一出于正使学者仰之如泰山北斗也道乡邹公自其少时处闾里游庠序登仕途其节操风流已为有识者之所推许至元符间职在谏省适有椒房之事抗章陈列危言骾论耸动四方逺谪万里及建中靖国间召还侍从又以直道不容于朝再谪岭表而气不为之少挫遇赦得归作知恩堂以居奉其母友其诸弟敎训其子侄欣然不知老之将至所养如此故其文章高明闳逺温厚深醇追古作者有黼黻之文有金石之声有菽粟布帛之用信乎有徳之必有言也其子柄桂集公平生所为文得赋若干古律诗若干杂文若干合为若干巻而谏省章防又别为一集将镂板以传于世求序于某义不得辞且为之言曰国之治乱安危存乎言而已矣方嘉祐治平间上之所以求言听纳者既尽其道下之所以献言开陈者又中于理上下交而志通宜乎协气嘉生薰为太平而不可跂及也其后朝廷议变新法言不便者接武窜逐朋党之论寖兴而士始以言为讳自绍圣元符以来遂无言者当时台谏具员然类皆毛举细故以塞责甚者至于变乱白黒颠倒是非投时好以取世资虽谓之无可也独公奋不顾身犯顔逆鳞论国亊之大者于言路闭塞之时号凤鸣朝阳然迁谪流离屡濵于死而任言责者益自惩艾不复激昻习熟见闻以缄黙为当然至崇观政宣间则又甚矣燕山之役国之大故莫重于此台谏熟视未尝有一言及之驯致祸乱四海横流使公是时犹存居可言之地其肯保位爱身不一开口为社稷生灵之计虽三尺之童有以知其必不然也由是观之公之文章垂于后世诵而读之者想望风采其慕仰为何如哉绍兴五年嵗次乙卯三月二十一日序
　　论语详説序
　　孔子之言传于后世者序诗书论礼乐易有彖象系辞春秋有褒贬笔削与曾子论孝者为孝经其家之所传者为家语而对国君卿大夫教羣弟子及相与问答之言则有鲁论语二十篇盛哉圣人言之着也自诗书礼乐易春秋孝经之外家语择焉而不精独论语精微衍奥皆道徳仁义性命之防当时记言者有法温润博雅粹然然成一家言盖圣人以其治心脩身正家理国之要设教以为人其于问答之间随机接物以诱其心应病施药以救其失故问仁者同而告之者有浅深问政者同而对之者有先后或抑或扬以发明其道或进或退以矫揉其材言近而指逺守约而施愽真可以为天下后世之折而能言之类莫之能加也其诸弟子有及门者有升堂者有入室者而问答之间或言出而理解或告往而知来或至于无言然后喻盖根器有利钝而造道有精粗不然至于顔闵游夏曽参有若之徒其言亦皆足以垂法于天下可传于后世则师友渊源圣人之泽深矣故相王文正公旦每以锦囊贮其书观毕则亲缄题之同列疑其为秘方异书也窃视之则论语怪而问其故公曰此皆圣人之言治心脩身之要吾辈行已有愧于此多矣先进之尊道畏圣人之言如此而今之士大夫特以为科举进取之资过则不顾又以为童稚初学之书不复精考得不又有愧于文正公之言乎近世学者皆宗王氏之説时有得失而自先儒以来亦有训释失圣人之防者如井有仁焉其从之也为赤子匍匐将入井之井子在川上曰逝者如斯夫不舎昼夜为叹逝之逝传习谬误其类寔繁余谪官多暇与次子宗之讲説颇是正之因笔其言而成书目之曰论语详説夫愽学而详説之将以反説约也推明圣人之防説之不患乎详而反説约者在乎自得之而已顾学识芜浅不足以窥圣言难知之奥岂敢传诸学者姑以训道子侄开其童防可也旧以两字命篇如学而述而之类体制不雅輙取篇之首句易之效老子名章之义厘为二十巻书始于武昌郡以建炎戊申之仲冬成于鬰林郡以建炎已酉之仲夏改定于长乐郡以绍兴甲寅之初秋云具位李某序
　　古灵陈述古文集序
