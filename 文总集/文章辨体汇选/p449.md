<!-- { "loadSidebar": true } -->
　　世之览山海经者皆以其闳诞迂夸多竒怪俶傥之言莫不疑焉甞试论之曰庄生有云人之所知莫若其所不知吾于山海经见之矣夫以宇宙之寥廓羣生之纷纭阴阳之煦蒸万殊之区分精气浑淆自相喷薄游魂灵怪触像而构流形于山川丽状于木石者恶可胜言乎然则总其所以乖鼓之于一响成其所以变混之于一象世之所谓异未知其所以异世之所谓不异未知其所以不异何者物不自异待我而后异异果在我非物异也故胡人见布而疑黂越人见罽而骇毳夫翫所习见而竒所希闻此人情之常蔽也今略举可以明之者阳火出于水水阴鼠出于炎山而俗之论者莫之或怪及谈山海经所载而咸怪之是不怪所可怪而怪所不可怪也不怪所可怪则几于无怪矣怪所不可怪则未始有可怪也夫能然所不可不可所不可然则理无不然矣按汲郡竹书及穆天子传穆王西征见西王母执璧帛之好献锦鉏之属穆王享王母于瑶池之上赋诗往来辞意可观遂袭昆仑之丘游轩辕之宫眺钟山之岭玩帝者之寳勒石王母之山纪迹泫圃之上乃取其嘉禾艶草竒鸟怪兽玉石珍瑰之器金膏银烛之寳归而植养之于中国穆王驾八骏之乗右服盗骊左骖騄耳造父为御犇戎为右万里长骛以周歴四荒名山大川靡不登济东升大人之堂西燕王母之庐南轹鼋鼍之梁北蹑积羽之衢穷欢极娯然后旋归案史记说穆王得盗骊騄耳骅骝之骥使造父御之以西巡狩见西王母乐而忘归亦与竹书同左传曰穆王欲肆其心使天下皆有车辙马迹焉竹书所载则是其事也而谯周之徒足为通识瑰儒而雅不平此验之史考以着其妄司马迁叙大宛传亦云自张骞使大夏之后穷河源恶覩所谓昆仑者乎至禹本纪山海经所有怪物余不敢言也不亦悲乎若竹书不潜出于千载以作征于今日者则山海之言其几乎废矣若乃东方生明毕方之名刘子政辨盗械之尸王颀访两面之客海民获长臂之衣精验潜効絶代悬符于戏羣惑者其可以少寤乎是故圣皇原化以极变象物以应怪鉴无滞赜曲尽幽情神焉廋哉神焉廋哉葢此书跨世七代歴载三千虽暂显于汉而寻亦寝废其山川名号所在多有串谬与今不同师训莫传遂将湮泯道之所存俗之所丧悲夫余有惧焉故为之创传疏其壅阂辟其茀芜领其玄致标其洞涉庶几令逸文不坠于世竒言不絶于今夏后之迹靡刋于将来八荒之事有闻于后裔不亦可乎夫蘙荟之翔叵以论垂天之凌蹄涔之游无以知绛虬之腾钧天之庭岂伶人之所蹑无航之津岂苍兕之所涉非天下之至通难与言山海之义矣呜呼达观慱物之客其鉴之哉

　　庄子序【郭象】

　　夫庄子者可谓知本矣故未始藏其狂言言虽无会而独应者也夫应而非会则虽当无用言非物事则虽髙不行与夫寂然不动不得已而后起者固有间矣斯可谓之无心者也夫心无为则随感而应应随其时言唯谨尔故与化为体流万代而冥物岂曾设对独遘而游谈乎方外哉此其所以不经而为百家之冠也然庄生虽未体之言则至矣通天地之统序万物之性达死生之变而明内圣外王之道上知造物无物下知有物之自造也其言宏绰其旨玄妙至至之道融微旨雅泰然遣放放而不敖故曰不知义之所适猖狂妄行而蹈其大方合哺而熈乎澹泊鼓腹而游乎混茫至人极乎无亲孝慈终于兼忘礼乐复乎已能忠信发乎天光用其光则其朴自成是以神器独化于玄冥之境而源流深长也故其长波之所荡髙风之所扇畅乎物宜适乎民愿弘其鄙解其悬洒落之功未加而矜夸所以散故观其书超然自以为已当经昆仑涉太虚而游惚恍之庭矣虽复贪婪之人躁进之士暂而揽其余芳味其溢流仿佛其音影犹足旷然有忘形自得之懐况探其逺情而玩永年者乎遂绵邈清遐去离尘埃而返冥极者也

　　文心雕龙序【梁刘勰】

　　夫文心者言为文之用心也昔涓子琴心王孙巧心心哉美矣夫故用之焉古来文章以雕缛成体岂取驺奭羣言雕龙也夫宇宙绵邈黎献纷杂拔萃出类智术而已岁月飘忽性灵不居腾声飞实制作而已夫肖貌天地禀性五才拟耳目于日月方声气乎雷霆其超出万物亦已灵矣形甚草木之脆名踰金石之坚是以君子处世树徳建言岂好辨哉不得已也予齿在踰立甞夜梦执丹漆之礼器随仲尼而南行旦而寤乃怡然而喜大哉圣人之难见也乃小子之垂梦欤自生人以来未有如夫子者也敷讃圣旨莫若注经而马郑诸儒弘之已精就有深解未足立家唯文章之用实经典枝条五礼资之以成六经因之致用君臣所以炳焕军国所以昭明详其本源莫非经典而去圣久逺文体解散辞人爱竒言贵浮诡饰羽尚画文绣鞶帨离本弥甚将遂讹滥葢周书论辞贵乎体要尼父陈训恶乎异端辞训之异宜体于要于是搦笔和墨乃始论文详观近代之论文者多矣至如魏文述典陈思序书应玚文论陆机文赋仲治流别弘范翰林各照隅隙鲜观衢路或臧否当时之才或铨品前修之文或泛举雅俗之旨或撮题篇章之意魏典宻而不周陈书辨而无当应论华而疏畧陆赋巧而碎乱流别精而少功翰林浅而寡要又君山公干之徒吉甫士龙之辈泛议文意往往间出并未能展叶以寻根观澜而索源不述先哲之诰无益后生之虑葢文心之作也本乎道师乎圣体乎经酌乎纬变乎骚文之枢纽亦云极矣若乃论文叙笔则囿别区分原始以表末释名以章义选文以定篇敷理以举统上篇以上纲领明矣至于割精析表笼圏条贯摛神往图风势苞会通阅声字崇赞于时序褒贬于才畧怊怅于知音耿介于程器长懐序志以驭羣篇下篇以下毛目显矣位理定名彰乎大易之数其为文用四十九篇而已夫铨序一文为易弥纶羣言为难虽或轻采毛髪深极骨髄或有曲意宻源似近而逺辞所不载亦不胜数矣及其品评成文有同乎旧谈者非雷同也势自不可异也有异乎前论者非茍异也理自不可同也同之与异不屑古今擘肌分理唯务折衷按辔文雅之场而环络藻绘之府亦几乎备矣但言不尽意圣人所难识在鉼管何能矩矱茫茫徃代既洗予闻眇眇来世傥尘彼观

　　西汉文类序【唐桞宗元】

　　左右史混久矣言事驳乱尚书春秋之旨不立自左丘明传孔氏太史公述歴古今而为史记迄于今交错相乱莫能离其说独左氏国语记言不参于事战国策春秋后语颇本古文尚书之制然无古圣人蔚然之道大都【一作抵】促数耗矣而后之本者宠【一作袭】之文之近古而尤壮丽莫若汉之西京班固书传之吾甞病其畔散不属无以考其变欲采比义会年长疾作驽堕愈甚【一作年长疾笃堕愈日甚】未能胜也幸吾弟宗直爱书乐而成之搜讨磔裂攟摭融结离而同之与类推移不易时月而咸得从其条贯森然炳然若开羣玉之府指撝聨累圭璋琮璜之状各有列位不失其叙虽第其价可也以文观之则赋颂诗歌书奏诏策辨论之辞毕具以语观之则右史记言尚书国语战国策成败兴壊之说大备无不苞也噫是可以为学者之端邪始吾少时有路子者自赞为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋已降则荡而靡得其中者汉氏汉氏之东则既衰矣当文帝时始得贾生明儒术武帝尤好之而公孙弘董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏策达于奏议讽于辞赋传于歌谣由髙帝迄于哀平王莽之诛四方之文章葢烂然矣史臣班孟坚修其书拔其尤者充于简册则二百三十年间列辟之达道名臣之大范贤能之志业黔黎之风美列焉若乃合其英精离其变通论次其叙位必俟学古者兴行之唐兴用文理贞元间文章特盛本之三代接于汉氏与之相凖于是有能者取孟坚书类其文次其先后为四十巻

　　注孙子序【杜牧】

　　兵者刑也刑者政事也为夫子之徒实仲由冉有之事也今者据案听讼械系罪人笞死于市者吏之所为也驱兵数万橛其城郭系累其妻子斩其罪人亦吏之所为也木索兵刄无异意也笞之与斩无异刑也小而易制用力少者木索笞也大而难制用力多者兵刄斩也俱期于除去恶民安活善人为国家者使教化通流无敢辄有不由我而自恣者其取吏无他术也无异道也俱止于仁义忠信智勇严明也茍得其道一二者可以使之为小吏尽得其道者可以使之为大吏故用力少者其吏易得也功易见也用力多者其吏难得也功难就也止此而已无他术也无异道也自三代已降皆由斯也子贡颂夫子之徳曰文武之道未坠于地在人贤者识其大者逺者不贤者识其小者近者季孙问冉有曰子于战学之乎性达之也对曰学之季孙曰事孔子恶乎学冉有曰即学之于孔子者大圣兼该文武并用适闻其战法犹未之详也复不知自何代何人分为二道曰文曰武离而俱行因使搢绅之士不敢言兵或耻言之茍有言者世以为麄暴异人人不比数呜呼亡失根本斯最为甚周公相成王制礼作乐尊大儒术有淮夷叛则出征之夫子相鲁公会于夹谷曰有文事者必有武备叱辱齐侯服不敢动是一大圣人岂不知兵乎周有齐太公秦有王翦两汉有韩信赵充国耿弇虞诩叚颎魏有司马懿呉有周瑜蜀有诸葛武侯晋有羊祜杜公元凯梁有梁叡元魏有崔浩周有韦孝寛隋有杨素国朝李靖李绩裴行俭郭元振如此人者当其一时其所出计划皆考古校今竒秘长逺策先定于内功后成于外彼壮健轻死善击刺者供其呼召指使耳岂可知其由来哉某幼读礼至于四郊多垒卿大夫辱也谓其书真不虚说年十六时见盗起圜二三千里系戮将相族诛刺史及其官属尸塞城郭山东崩壊殷殷焉声震朝廷当其时使将兵行诛者则必壮健善击刺者卿大夫行列进退一如常时笑歌嬉游輙不为辱非当辱不辱以为山东乱事非我辈所宜当知某自此谓幼所读礼真妄人之言不足取信不足为教及年二十始读尚书毛诗左传国语十三代史书见其树立其国灭亡其国未始不由兵也主兵者圣贤材能多闻慱识之士则必树立其国也壮健击刺不学之徒则必败亡其国也然后信知为国家者兵最为大非贤卿大夫不可堪任其事茍有败灭真卿大夫之辱信不虚也因求自古以兵著书列于后世可以教于后生者凡十数家且百万言其孙武所著十三篇自武死后凡千岁将兵者有成者有败者勘其事迹皆与武所著书一一相抵当犹印圏模刻一不差跌武之所论大约用仁义使机权也武所著书凡数十万言曹魏武帝削其繁剰笔不精切凡十三篇成为一编曹自为序因注解之曰吾读兵书战策多矣孙武深矣然其所为注解十不释一此者葢非曹不能尽注解也予寻魏志见曹自作兵书十余万言诸将征伐皆以新书从事从令者克捷违教者负败意曹自于新书中驰骤其说自成一家事业不欲随孙武后尽解其书不然者曹岂不能耶今新书已亡不可复知予因取孙武书备其注曹之所注亦尽存之分为上中下三巻后之人有读武书予解者因而学之犹盘中走九九之走盘横斜圆直计于临时不可尽知其必可知者是知九不能出于盘也议于廊庙之上兵形已成然后付之于将汉祖言指踪者人也获兎者犬也此其是也彼为相者曰兵非吾事吾不当知君子曰叨居其位可也

　　孙子后序【宋欧阳修】

