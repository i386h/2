<!-- { "loadSidebar": true } -->
　　昭窃怪之。你道高王何以如此？先是王在东府，伺候於听政堂者，宫女一百二十名，十二名一班，每日一换。不值班时仍归於尔朱后宫。有宫女荀翠容，年十四，美而慧，为诸侍女之首。王颇爱之。一日王体不适，宿於听政之后院。半夜呼汤饮，诸侍女皆熟睡，唯翠容立於牀侧，以汤进。王问：「余人何在？」曰：「已睡。」王复寤。明日责诸侍女，而赐翠容黄金钏一副。侍女皆怨翠容，言与王有私。后闻之大怒，剪去其发，欲置之死。王命送之北府，后益怒。当夜王归寝，后闭门不纳。王怒后，遂归北府，广求天下女色，思有以胜后之美者。有青州刺史朱元贵献一美人曰杜真娘，王纳之。晋阳赵氏有二女皆美色，长名兰娆，次名兰秀，王亦纳之。又闻龙门薛修文有女琼英，山东芦氏有女凤华，皆称绝色，聘娶以归。然色虽美，究不及后。尝访之陈山提，山提曰：「臣目中只有一女，名董仲容，颍川人。除东府美人外，罕有其匹。」王大喜，遂命山提往聘。以故娄昭闻之不悦，乃乘间谏王曰：「今君心有变，祸难方兴，大王乃一代英雄，何不务远图而耽於声色为？」
　　王曰：「人生贵适志耳，外何求焉？」昭默然。王见其色不怿，笑曰：「子知吾姬妾之盛矣，盍亦观吾宫室之美乎？」遂携手同入宫来。
　　要知高王的府第，本晋阳白马寺基，又除四面民宅，以扩其址，因此宫院深沉。娄妃居正府，府有殿九间，廊宇二十四间，寝宫五间，左右四轩。后有迎春阁，阁外即花园，阁左右宫娥房五十余间，寝宫前有天街，街前宝廷堂是会亲戚之所。左有雕楼七间，右有画堂九间。楼左五十余步即锁云轩，小尔朱夫人所居。堂右五十余步即凤仪院，乃达奚夫人所居，是王征伊利时见其美而娶者。从柏林堂而入，又有偃月堂。堂后分二巷，巷内回廊复道，皆众夫人所居。王夫人居左巷之首，次则恒山夫人，次则岳夫人之栖鸾院，再次乃韩夫人清凝阁也。每一处则隔一座花园。右巷居首则穆夫人，次则游夫人之天香院。其余别馆不可胜计，皆新娶美人居之。库藏仓厫一百余所，府中宫娥六百余人，珍宝罗绮皆如山积。娄昭随了高王游览一遍。诸夫人有相见者，有不相见者。在在珠围翠绕，夺目移情。至晚留宴於娄妃宫中，开怀畅饮，王不觉沉醉。昭辞归，暗忖道：「有如此乐境，怪不得他专事游乐了。」
　　时交五鼓，忽闻命召。来使云：「大王已至西郊教场演兵，诸将皆集，特召领军同去一观。」昭大惊，忙乘马赶去。只见旌旗密布，兵马云屯。高王坐将台，诸将侍立，如负严霜，屏息听命。少顷，白旗一麾，诸将各施技勇。人如猛虎，马如游龙。箭及二百步外，莫不中的。诸将演毕，三军排开阵势，如临大敌，步伐进退不失尺寸。虽孙吴用兵，无以逾此，昭见之竦然。
　　少顷王回府，问昭曰：「吾久不视师矣。汝今观之，比朝廷禁旅何如？」昭曰：「禁旅那得及此。」王曰：「不独此军然也，吾四境之兵无一不然。」
　　昭乃拜伏。王又曰：「吾岂与朝廷较强弱哉？吾之耽於娱乐者，欲使上不我忌，庶各相安於无事。奈何上之逼我太甚乎？」昭再拜，曰：「大王所为，众人固不识也。」看官，要晓得怀与安实败名，高王是何等人而肯出此。即其儿女情长，莫非英雄作用。昭为心腹之戚，故微露其意。但未识晋阳之用果能不动否，且听下卷分解。
第三十二卷     魏孝武计灭晋阳　高渤海兵临京洛
　　话说高王当日原非志在篡魏，即扶立孝武，大权在握亦不过政由宁氏，祭则寡人，其心已足。斛斯椿心怀反覆，惧祸及己，日夕劝帝除之，遂成祸阶。一日，椿语帝曰：「建州刺史韩贤、济州刺史蔡俊皆欢党羽，各据要害之地，宜先去之。」帝乃改置都督，革除建州刺史缺以去贤。又使御史举俊罪，罢其职，以汝阳王叔昭代之。欢闻俊罢，上言：「蔡俊勋重，不可废黜。若以汝阳有德，当受大藩，臣弟高琛猥任定州，妄叨禄位，宜以汝阳代之，使避贤路。」帝不听。欢大怒，乃命俊据济州，勿受朝命。又华山王鸷在徐州，欢令大都督邸珍夺其管钥逐之。中外皆知欢必反矣。五月丙子，帝增置勋府将六百人，又增骑官将二百人。尽发河南诸州兵数十万，悉赴京师，大阅於洛阳城外。南临洛水，北际邙山，军容甚盛。帝与斛斯椿戎服观之。辛未戒严，云欲伐梁。又虑欢觉其伪，赐欢密诏，言「宇文黑獭、贺拔破胡各据形势之地，颇蓄异心，故假称南伐，潜为之备。王亦宜共形援」。欢得诏，大笑曰：「朝廷为掩耳盗铃之计，吾岂受其愚乎？」乃即上表，以为「荆、雍既有逆谋，臣今潜勒兵马三万，自河东渡」。遣恒州刺史厍狄乾等将兵四万，自来违津渡；领军将军娄昭等将兵五万，以讨荆州；冀州刺史尉景等将山东兵七万、突骑五万，以讨江左。皆勒所部，伏听处分。帝出表示群臣，皆曰：「欢兵一动，必直抵洛阳。其意叵测，宜急止之。」帝於是大惧。
　　且说高王自得诏后，以帝为椿党蒙蔽，异日定有北伐之举。不如先发制人，引兵入朝，除君侧之恶，奉迎大驾，迁都邺城，方可上下相安。筹画已定，乃发精骑三千，镇守建州。又发兵三千，去助蔡俊守济。再遣娄昭引三万人马，镇守河东一路，以防帝驾西行。又遣将把住白沟河，将一应地方粮储皆运入邺，不许载往京师。乃上表言：臣为嬖佞所间，陛下一旦见疑。臣若敢负陛下，使身受天殃，子孙殄绝。陛下若垂信赤心，使干戈不动，佞臣一二人愿斟量废黜。
　　斛斯椿见欢表，阳请退位。帝不许，曰：「欢言何可信也。」乃使大都督源子恭守阳湖，汝阳王暹守石济，又以仪同三司贾显智为济州刺史。
　　显智至济，见城门紧闭，先使人到城下，高叫道：「朝廷有旨到来，速即开门。」俊使人城上答云：「奉高王之命，不许开门纳人，有甚圣旨便当晓谕。」使云：「朝廷遣贾仪同来代行济州事，如何违旨？」城上答道：「奉高王之命，不得受代。甚么贾仪同，教他早早去罢。」使人回报显智，显智只得回京，以俊拒命奏帝。帝大怒，知由欢使，乃使舍人温子升为敕赐欢。
　　其略云：
　　朕前持心血，远示於王，深计彼此共相体恤，而不良之徒坐生间二。近者孙腾仓猝来北，闻者疑有异谋，故遣御史中尉綦母俊具申朕怀。今得王启，言词恳恻，反覆思之，犹有未解。
　　以朕眇身遇王，不劳尺刃，坐为天子，所谓生我者父母，贵我者高王。今若无故背王，自相攻讨，则使身及子孙，还如王誓。皇天后土，实闻此言。近虑宇文为乱，贺拔应之，故戒严誓师，欲与王相为声援。宇文今日使者相望，观其所为，更无异迹。贺拔在南，开拓边境，为国立功，念无可责。王欲分讨，何以为辞？东南不宾，为日已久，先朝以来，置之度外。今天下减半，不宜穷兵黩武。朕以闇昧，不知佞人为谁？可具列姓名，令朕知之。顷高乾之死，岂独朕意，王乃对其弟敖曹言朕枉杀之，人之耳目何可轻易？闻厍狄乾语王云：本欲取懦弱者为主，何事立此长君，使其不可驾驭。今但作十五日行，自可废之，更立余者。如此议论，皆王间勋人言之，岂出佞人之口。去年封隆之叛，今年孙腾逃去，不罪不送，谁不怪王？王若事君尽诚，何不斩送二首，以伸国法？王虽启云西去，而四道俱进。或欲南渡洛阳，或欲东临江左，言者犹应自怪，闻者宁能不疑？王若守诚不贰，晏然居北，在此虽有百万之众，终无相图之意。王若举旗南指，问鼎轻重，纵无匹马只轮，犹欲奋空拳而死。朕本寡德，王已立之，百姓无知，咸谓实可。或为他人所图，则彰朕之恶，假使还为王杀，幽辱齑粉，了无遗恨。何者？王之立朕以德建，以义举，一朝背德害义，便是过有所归。本望君臣一体，若合符契，不图今日分疏至此。古人云：越人射我，笑而道之；我兄射我，泣而随之。朕与王情如兄弟，所以投笔抚膺，不禁欷歔欲绝。
　　帝诏去后，欢不受命。京师粮粟不至，军食无出。帝甚忧之，乃复降敕於欢。
　　其略云：
　　王若压伏人情，杜绝物议，惟有罢河东之兵，彻建兴之戍，送相州之粟，追济州之军，使蔡俊受代，邸珍出徐，止戈散马，守境息民，则谗人之口舌不行，宵小之交构不作。王可高枕太原，朕亦垂拱京洛矣。王若马首向南，朕虽不武，为宗庙社稷之计，不能束手受制。决在於王，非朕能定。其是非逆顺，天下后世必有能辨之者。为山止篑，相与惜之。
　　帝虽屡降明诏，欢不应如故。王思政言於帝曰：「观高欢之意，非口舌所能喻，兵必南来。洛阳非用武之地，难与争锋，不如迁驾长安，以关中为根本。
　　地险而势阻，资粮富足，兵革有余。况宇文泰乃心王室，智力又足敌欢，可恃以无恐。再整师旅，克复旧京，殓除凶逆。欢虽强，可坐而诛也。」帝虽然之，而犹恋旧都，怀疑不决。
　　时广宁太守任祥在洛，帝厚抚之，命兼尚书左仆射，加开府仪同三司。
　　祥故欢党，弃官走，渡河据郡待欢。帝乃敕文武官北来者任其去留，遂下制书，数欢咎恶。又遣使荆州，召贺拔胜赴行在所。胜接帝诏，问计於太保掾卢柔。柔曰：「高欢悖逆，公席卷赴都，与决胜负，死生以之，上策也。北阻鲁阳，南并旧楚，东连兖、豫，西引关中，带甲百万，观衅而动，中策也。举三荆之地，庇身於梁，功名皆去，下策也。」胜笑而不应。一日，帝坐朝，黄门奏关西行台宇文泰，遣帐下都督杨荐入朝，面陈忠悃。帝大喜，召荐殿下问之。荐曰：「泰本卷甲赴京，特以欢兵西指，深恐关中有失，故兵发中止。遣臣来者，恭请圣驾入关，以图后举。如合上旨，躬率将士出关候迎。」
　　帝曰：「行台既忠於朝廷，朕亦何辞跋涉。」时平阳公主驸马都尉宇文测在侧，亦劝帝西幸。帝即命测与荐同往，谓之曰：「去语行台，朕至长安，当以冯翊长宫主妻之。速遣骑士前来迎我。」测受命而出。於是中外咸知帝将西去，王侯贵戚无不忧危。测至家，语平阳公主曰：「帝将西幸，命我先见宇文。此后未识有相见日否。」公主曰：「何不相携同去，免使室家离散？」
