<!-- { "loadSidebar": true } -->
长安沙尘中无日不念荷叶山乔松古木也因叹人生想念未有了期当其在荷叶山唯以见京师为快寂寞之时既想热闹喧嚣之场亦思闲静人情大抵皆然如猴子在树下则思量树头果及在树头则又思量树下饭往往复复畧无停刻良亦苦矣尊叔虽居深山实享天宫之乐不可不知双桂树下酒瓮如人树皮如蟒黄山青色万片飞来更不知有寒暑之易及人间爱别离之苦由此观之虽得一官亦当□□不顾明矣 

荅梅客生 

经理廵抚缺出生窃谓此事非梅公恐了不得今日见报明公在会推中此事恐当属公矣近日事体大约如人家方有大盗而其妻妾尚在房中争床第间事又如隔壁人告状而我卖田鬻子为之伸理至于产尽力竭而犹不止抑亦可笑之甚矣教官美处诚如来札但所云不足者亦自有说昔在吴县妻妾衣食粗足然或经月不见面往食虎丘黄鱼如吃黄土今食频婆饼饵不减仙厨寺院虽不闲远胜于讼庭僧虽无可与语雅于囚徒胥吏盖人或望尊荣厚实多以为不足若直看作隐居之地未有不足者矣 

与陶石篑 

四月不得一字悬念殊甚数日前陪祀昭陵□看西北山色归来与伯修判断声价畧定大约诸陵山势飞动纤秀逼人虽无黄墙碧瓦其山自佳西山若无诸大梵剎便顽然一冈矣碧云水味绝佳作寺者不为芳塘阔涧而砌小渠从屋溜下过水之不幸抑至于此可恨也香山山色轩楹比碧云殊胜望湖亭不作于龙潭而作于裂帛湖上此尤无识之甚龙潭水光千顷荷白十里长堤迂曲回环垂杨夹道大有江南风景惜无亭榭可布几筵耳近复得遍观西苑花木禽鸟及兔儿山等处尤为奇绝 

答乐之律 

弟懒僻若是只合坐尊经阁读书其实读书亦不耐唯当枯守山林作一绝学无为道人而已兄此时方锐意经济闻弟斯言辟如持苏合之凡而市蛣蜣之转岂相入哉去岁湖上会尊大人及令弟一弹指失之家兄奔走讲幄舍弟□南中金吾宅中杯酒深谭□上明月顿成□迹人生离合如此言之泪堕 

与李龙湖 

小修帖来知翁在栖霞彼中有何人士可与语者生在此甚闲适得一意观书学中又有廿一史及古名人集可读穷官不湏借书尤是快事近日冣得意无如批点欧苏二公文集欧公文之佳无论其诗如倾江倒海直欲伯仲少陵宇宙间自有此一种奇观但恨今人为先入恶诗所障难不能虗心尽读耳苏公诗高古不如老杜而超脱变恠过之有天地来一人而已仆尝谓六朝无诗陶公有诗趣谢公有诗料余子碌碌无足观者至李杜而诗道始大韩柳元白欧诗之圣也苏诗之神也彼谓宋不如唐者观场之见耳岂真知诗为何物哉 

与无念 

丘大帖来说公去会稽问麻城人说往江西及得小修书入云在白下想是近日神通广大能分身说法不然何传者之不一也 

寄杨鸟栖 

卓叟既到南想公决来接弟谓老卓南中既相宜不必撺掇去湖上也亭州人虽多有相知如弱侯老师者乎山水有如栖霞牛首者乎房舍有如天界报恩者乎一郡巾簪势不相容老年人岂能堪此愿公为此老计长久幸勿造次 

荅张东阿 

读佳集清新雄丽无一语入近代蹊径知兄丈非随人脚跟者而邢少卿诗序中亦谓兄直法李唐不从王李入此语甚是仆窃谓王李固不足法法李唐犹王李也唐人玅处正在无法耳如六朝汉魏者唐人既以为不必法沈宋李杜者唐之人虽慕之亦决不肯法此李唐所以度越千古也兄丈冥识玄觧正以无法法唐者□又少卿序中未发之意故不肖为补足之 

荅梅客生 

麻城令去时仆与家兄屡以长孺为托不意命薄如此真所谓转喉触讳者也江进之之苦不待言仆交游半天下似此人者识见肝胆真不可多得纵不作吏部不思世间尚有作教官者乎三弟来又添一朋友此近日快心事即近日所得之快友也眷属初至一少姬病死未免作恶去役匆匆不暇他及 

又 与诸大将校射即语也有能胜我者即大可与语人也明公更欲求何等人作可语哉近日无他受用但与一辈白头腐儒□酒往来觉无丝毫不相入处以此消遣闲日不觉身之为客也幸老久无帖去湖上意似亦果生明春若无□往当骑驴冲寒至矣 

又 令公出猎之日正不肖同诸秀才饮酒烹茶之日也雪中无事一味以管城□角每得佳语席上人同声喝采亦自□□不知并州儿之乐于不尚向如也 

又 措大持寸管欲与塞上公较乐辟如乞儿持残羔火余酒矜张五侯之门亦可谓不知量也 

答张东阿 

细读诸作真是唐人风格方之钱刘未知孰为优劣近时学士大夫颇讳言诗有言诗者又不肯细玩唐宋人诗强为大声壮语千萹一律湏□二贤者极力挽回始能翻此巢窟拙槁□笥者今以付木尚未卒业一穷广文骑欵叚晨□道上虽极落寞差不废吟吟乎 

与沈伯函水部 

冬间寒气甚厉京城如雪窖冷官如寒号虫每一出门眉须皆冻远山春艹数辈面皱皮裂谇语满室若得量移便当图南不能兀兀长守此也南郡地暖以使君之尊临之如居苐六天中然在兄丈亦有小苦江水虽浩莽殊无意致六桥三竺之想那能一刻去胸中一苦也民俗朴鄙酒甜而浊酸涩之态见于筵宴二苦也歌儿皆青阳过江字眼既讹音复干硬三苦也又楚之言酸也愁也其山水所产之人多牢骚不平而其客于斯地者亦多化而为愁如仲宣子羡皆然兄才士而多□者也能不为俗所移耶 

与李子髯 

尊嫂之变出自意外可伤可伤弟一岁之内三肠并裂其痛尤甚幸尔道力稍坚不至摧残今姊儿女情深近亦稍觉轻减禅那颇通贝典一室之内所见非焚香面佛即垂髻安禅者世间儿女情态家计生策不唯不到眉亦复不到唇齿间矣终日见人死何以不怕死兄勉之 

与江进之廷尉 

廷尉之改弟有三快出入橅禁宾客到门不诃弟与兄得长聚谈一快也酒坛诗杜添一素心友二快也暇时便可从臾究竟无生失官得佛兄亦何恨三快也前梅中丞书来云江进之品格如此不免忌者之口冤哉弟与进之纵不得吏部不思世间尚有作教官者乎为蚓为龙谁大小个中事兄勘破已久宁复置胸怀间哉扇头诗奇进白肌元骨世人蔽锢已久当与兄并力唤醒近日宰官中有识此意者虽曾中时诗之毒然一呼即觉不至如往时诗人被狂酒酥杀尚自以为琼浆甘露也旅中得谢在杭在彼当不寂寞三弟亟称在杭胸次□洁气□白雪投合也 

荅谢在杭司理 

三弟盛称在杭胸怀如月诗思如水酒态如春每踞石临流未尝不思及兄如人从杭州来眉目髭须皆说西湖今三弟满面皆谢司理矣江进之才识甚超交游中少见其比两佳人聚首一城皆以辄落亦异日一叚佳话弟恨先去不与七贤之数 

答李元善 【 即子髯】 

斋头杨柳青翠若在眼前入春以来醉树下□回同社几人作诗文几篇此皆弟时时形于梦想者京师此时霜风尚割人地皮枯裂山无寸毛非厚貂不得出真辜却好时节也近日与舍弟日课诗文一篇暇则读书胸中浩浩如□水忽决云卷雷奔每一篇成兄弟自相叹赏如□蜋之自爱其转人固以为臭秽必之恤也家凡近作比往大进弟才虽绵薄至于扫时诗之陋习为末季之先驱辨欧韩之极冤捣钝贼之巢穴自我而前未见有先发者亦弟得意事也寒天无事大修着导庄弟着广庄各七篇导者导其流似疏非疏也广者推广其意自为一庄如左氏之春秋易经之太玄也近又着野史十三篇瓶史者记瓶花之目与说如陆羽茶经愚叟牡丹志之类冣为醒目恨无力缮写弟之近况止此而已 

答毛太初 

闻造房房已成否父闻为真哥取亲已行聘否此皆贫士极苦极繁难事奈何聚之一时每思吾兄吾姊远处荒村儿女啼号攀灶倚瓮实为难堪纔得了婚又欲了嫁纔得上梁又欲析家□去一来未知何日得脱此苦两甥从何师何人能强阿翁前承索六子全书世间书可读者甚多专索六子何也甥年尚幼古文且熟读韩苏余不必读倘志在芹叶坊刻时文看之不尽即韩苏亦姑可缓也 

荅王百谷 

一穷广文骑高骨马兀兀东华道上有何情□而芬王先生口齿耶残冬至春燕地特寒处□室中如猬入壳强出拜客须眉皆氷手足僵冷披而入门妻儿大笑以为琉璃光如来出世一室之内堕指裂肤谇语谩骂不尚若不闻也者方且挥毫命楮恣意著述每一篇成跳跃大呼若狂若颠非诚不改其乐聊以宽啼号之妻子也南有堂前既添竹鹤此犹第六天中添得宝树及伽陵鸟奈何向铁圉山人道耶不肖往在吴一鹤忽飞来衙斋丹顶长啄狎之甚驯及病将归之前一日鹤忽长鸣飞去似有知者然自今日谭及亦几谈乕矣 

答梅客生 

一春寒甚西直门外柳两无萌蘗花朝之夕月甚明寒风割目与舍弟闲步东日道上兴不可遏遂由北安门至药王庙观御河水时氷皮未觧一望浩白冷光与月相磨寒气酸骨趋至崇国寺寂无一人风铃之声与猧吠相应荅殿上题额及古碑字了了可读树上寒鸦拍之不惊以乐投之亦不起疑其僵也忽大风吼檐阴沙四集拥面疾趋齿牙涩涩有声为乐未几苦已百倍数日后又与舍弟一观满井枯条数茎略无新意京师之春如此穷官之兴可知也 

与郝仲舆 

两到门皆为阍者所悞往日见兄无次不苦口言归双眉蹙蹙若处镬汤烈熖中今归矣弟知兄无大苦恼也楚人有脱公子于门者以马棰挝之曰奴也不力门者不疑而遣之论者以为事公子之法则不可以为非爱公子亦不可今当事者之处兄弟以为楚人之所以事公子也青山白石何处不可托足此三寸锥子与其用之不果用之论奏孰若用之为我用之泉石也此兄之所深愿而不可得者已矣复何恨焉 

答沈伯函 

荆啇之困极矣弟犹记少年过沙市时嚣虗如沸诸大商巨贾鲜衣怒马来往平康间金钱如丘绨锦如苇不数年中居民耗损市肆寂寥居者转而南亩商者化诙游客鬻房典仆之家十室而九而当事者时欲取羡于额外屡盈屡溢若之何不病且亟也乞兄灼见弊源大破旧习不耗国不厉民此正荆民更生之时而中官之虎而翼者至矣穷奇之腹复何所厌垂危之病而加之以毒荆人岂有命哉楚人悍而喜乱今必激之噫此天下大可忧事也所望调停其中使饥虎不至于暴横而商贾不至生心者唯在吾兄及当事诸大老耳时事如此将何所托足虽江河为泪恐不足以尽贾生之哭也 

冯侍郎座主 

宏道疏节之罪上通于天人燕以来忽忽一岁无咫尺之剌通侯师门岂非门墙之大罪人哉或者尊师矜其顽痴置之不齿宏庶几可逭万一之罪不然虽尽三千之众击雷门之皷至于革绽床毁犹不足以忏罪之毫末也宏出宰不效勉就闲冷终年闭门惟以读书为事至于诗文间一把笔慨摹拟之流毒悲时论之险狭思一易其弦辙而才力单弱倡微和寡当今非吾师谁可就正者近日黄中允辉顾编修天埈李检讨腾芳亦时时商证此事辟诸将倾之栋非一二细水所能支得师一主张时论自定何也以名与德与言皆足以厌心而夺其所趋也宏于近代侍一诗人曰徐渭其诗尽翻窠臼自出手眼有长吉之奇而畅其语夺工部之骨而脱其肤挟子瞻之辨而逸其气无论七子即何李当在下风不知师曾见其诗否然亦宏之鄙见若此其当师意与否要非宏之所敢必也信笔缕缕似亦无忌惮之甚宏私谓若果见罪前此疏节已不胜其诛当在不重科之例若师悯其情之无他而一□容六难有狂言亦必在矜恕之列矣 

龚惟长先生 

