<!-- { "loadSidebar": true } -->
　　君讳中字用之松江华亭人曽祖实祖复父昌皆不仕而复故儒者尤好子思子之书乡人目为钱中庸君逮事焉年十六为儒学生以俊警闻尝假同舍生文字不获就目一再过即背录不失一言由是学益博文必务出人上然三试南畿辄不利遂罢去客荆襄江淮间久之闻陈御史选提学江南跃然归就试果甄录之成化戊子中南畿秋试七上礼部又辄不利乃诣选曹请改隶南京便养母得歴事工部未满五日闻母讣或请足期而后发丧君大恸斥之服阕以禄不及养乞逺郡自効廷授蔺州同知蔺属丽江府云南絶徼也酋罗姓者世知州木姓者世知府恃姻为奸虐君动以法持之罗故使督五井盐课君正色曰我奉命监州岂专为盐吏而已罗恚欲挟木中伤之君以诗抵木木反礼君不敢肆而夷僰悉恃君以安分巡两司若林副使俊辈皆贤君檄使稽邓州军饷再摄云南县又摄黑盐井提举司往来无虚月县逻卒得赂纵盗以良民充格数岁不决君辨释数十人黑井盐坐潦亏课君至以足告上官惊叹曰得非连州锺乳乎岁庚戌委君入贺长至节值子福举进士第一君慨然曰是足以成吾志矣遂引疾致仕君所居后即晋陆机放鹤滩故地作楼其上合林下人结社号荣寿会口不及官政与郡士大夫饮辄尽醉浩歌自适或规其放者君曰吾将藉以是全吾真使涉世故者不吾挠也吾岂真放哉钱之先居嘉兴桐乡相传忠懿王后元季君高祖徳名避地华亭城西赘薄氏家焉君既得谢将往桐乡合族定宗法未行而卒五月望后四日也得年五十有六君生负气偘偘必思以自见而数竒谐寡终不诎以求合然居家笃行早丧父祖母陈命传食仲子及君时仲殷而君困君不可曰是畜养者之所为尔极力与其妻陆奉陈及母范咸得其欢陈之丧悉力营塟不以勤仲父君之子益企君之孝福为翰林修撰三载得推恩封君如其官忽思君心动例不得归省则移疾冒暑行至东昌得君讣福弟祚亦举于乡君治命曰塟地毋逺我祖父福等遂遵故垄襄事其地曰华阳桥蟠龙塘
　　论曰士之有所立于世者岂独以其显有后之为侈哉观君于仕阶未满五日发丧事大母虽居贫无违礼佐逺州不鄙夷其人而寘祸患于度外非烛理明而逮义勇者能之乎人率谓君徒以其子故显名而不知君之所自立亦诚有足书者故予为君传不示侈焉明古之君子有所立者非全恃乎此也亦将以慰夫人于下地云尔

　　参政陆公传

　　公讳容字文量姓陆氏苏州昆山人元盛时号周泾陆家曰士明者贩辽东值兵兴客死子福育姻■〈尚阝〉徐氏因冒其姓福生继宗继宗生裕赠兵部武库贠外郎娶陈氏生公公妊时母梦紫衣人以笏击其首曰当生贵子觉而公生厖厚白晢见者以为英物九岁赋诗有竒语十六为县学生大肆力于经史百家至废寝食而凡摴蒲博奕之戏一不挂目叶文庄公亟器之曰范文正公事业不可不勉也举成化丙戌进士第除南京吏部验封主事始请于朝复姓陆氏丁父忧服阕改兵部职方会敌入边遣将北征勑公纪功军中敌退而还进武库员外郎大臣患京城多盗请遣给事中御史部属官五十人大索以公总其事公极陈不可事果中格寻进职方郎中时边报旁午封事日或四三上凡敌情虚实地里险易兵力分合皆犁然中其肯綮事下三边边人惊服大抵皆出公手而于沮征安南及罢剿盐贼刘通两事尤伟有昌佐者京营都指挥故降将也求参将云南一巨珰传上意令兵部上其名甚急公持不可则召至左顺门谕之公曰既出上意命下即是焉用举为且金齿腾冲外控诸裔要地也佐材力庸下且降将不可用若今日阿旨异日壊事虽祸及身家何益巨珰语塞事乃已他如韦瑛之诛定捕妖言功不得世袭皆自公发之未几丁母忧服阕上疏言太仓兵卫不便者八事从之所司复采其尤切要者行天下为着令除武选郎中值今上初即位斥戮幸进庶政一新而太监李良典御廐为都指挥王钦梁宏乞升都督得旨矣公上疏极论都督武官极品体势甚重不宜授无功及非人而良等招权恃恩当正典刑仍乞立法以禁将来疏两上夺其新命士论壮之复上疏论八事曰储养台辅曰敎导勲戚曰爱惜人才曰久任巡抚曰经理京卫曰选练禁兵曰均平钞法曰慎重会议而储养台辅爱惜人才二事尤剀切时柄臣疑公侵官且台諌力为之排逐异已者惧公言动上将阴中之尚书余公为言吏部得出为浙江右参政距上疏一月尔公至任复条例两浙不便者八事多见采纳于潜民陈乙夫妇乞食夜投宿桐庐山中渔家被杀瘗之而妇不死觉有人蹴其胁曰明星至矣何不走诉妇自墓隙出遇公长号称寃尽得其状渔者论死兰溪章宪佥懋作颂美之辛亥圣节入贺复上疏论漕渠利病不报癸丑大朝罢官者若干人而公亦与焉闻者大骇公处之怡然且赋诗道别既归于所居作成趣庵独笑亭目缁衣野服著书其间又改作先祠落成已属疾犹强起献拜如礼以甲寅七月戊申卒得年五十有九公少即有志经济如典礼兵刑漕运水利之类罔不究极其本末利害手书之册为施用之具识者以为百不一试也居家孝友父为人所诬坐谪戍连者二十四人公陈书上官雪之塟母之日冢上庐次及城中屋宇乌鸟飞集万数乡人嗟异公子未蕃夫人张氏数劝买妾公曰吾祖宗以来无畜妾者不可所著诗文曰式斋稿浙藩稿归田稿奏议在朝曰式斋笔记在浙曰封事录记事之书曰菽园杂记式斋迩察太仓志别有兵署录水利集问官录总若干巻子一人曰伸举于乡嗜问学有行检克绍其业
　　论曰公当弘治初伏阙上疏时予方以言者去国道中得其稿读而叹曰伟哉贾陆之绪论乎然亦未始必其终获遇也既乃闻其以论荐而出有微意焉盖出未久而罢且死矣道丧风靡士自晦则笑以为无所取材而摈之稍露一二则又恐其得誉望有进用之渐必诬之使去则以为快足岂独后世哉若摈于一时而显于既没诬于小人而白于君子固天定也士独求其无愧而已公虽用不究所学然有建白在朝廷有惠泽在民有著述在学者足以考见矣遇不遇奚病焉

　　仝景明先生传

　　仝先生寅字景明山西安邑人少聪警失明无所事事乃受易师学悉究羲经画卦之旨而以京房断占多竒中正统间父清游云中挟景明与俱三边吏士有问身休戚及军利钝成败必就景明决之由是仝先生之名闻四方己巳秋敌将额森大入边英庙北狩阴遣使命镇守中贵人裴当问景明景明筮得干之初九附奏曰庚午岁仲秋车驾当还还后七八年必复辟英庙心识之时忠国公石亨以参将守云中贤景明引为上宾动必咨之暨景帝嗣位敌益炽召亨还总京营亨以请有干略荐以自辅景明因侍行至京时额森复入寇京师戒严亨召景明问计景明筮之曰无能为也且彼气已骄战之必克敌果败去庚午额森欲奉英庙北还时率以为诈独武宁伯朱谦上书恳请朝廷持不敢发景明力言于亨曰敌人顺天举义我中国返失迎奉之礼独不为外国笑乎亨遂与少保于公恊议遣使敌果奉乘舆来归实庚午秋也英庙以太上皇居南宫三年锦衣指挥卢忠上变外议汹汹忠一日屛人请筮景明以大义叱之曰是兆大凶死不足赎忠惧而佯狂为风状两宫乃安忠后伏诛如景明言景帝之弗豫也中外以储嗣未定为忧景明亟言于亨曰公国柱石当委身致命以安宗社今危疑之际不早定大计祸且不测亨意遂决英庙复辟将官景明景明固辞乃命工范金铸阴阳神灵四字为筮钱十八文制象牙盒贮之以赐又赐鱼牙金酒杯一白金彩币若干会清以指挥佥事将出莅徐州上曰仝寅得毋偕往乎其授锦衣卫百户在京居住景明复固辞不允景明见亨宠位已极每因筮以持满之道反复戒之弗纳卒及于祸景明当景泰天顺间名公卿大夫无不延接者然一语不及私事惟抑邪与正济颠扶危可致力则谆谆不少回避遇古今圗史及异书必令人傍诵听之至老不倦又缘名字之义自号启阳今八十有六岁尚康强无恙三子长銮以材武自见官锦衣卫百户次蓥治易为进士业次鋭以善书士隶中书舍人
　　论曰昔严君平卜筮与人子言依于孝与人弟言依于顺与人臣言依于忠各因势导之以善盖贤而隐于卜肆者也若仝景明先生固闻君平之风而有慕焉者欤其礼于名流不凂于权贵寿而有子老于圣世非幸也彼司马季主不见知于宋忠贾谊郭景纯不免于王敦之难其术精矣而其所得又景明之所不满者欤

　　汪义士传

　　汪义士中和字贵民唐越国公华之后休宁西门人曽祖养晦自西门迁■〈氵义〉口祖明徳父亨义士为人颀然广颡性介特寡言笑每读书至古忠孝节义事即掩巻太息曰为男子而淟涊以度世亦恶用生为乡先生闻而异之曰汪氏有子矣义士家有尺籍在贵州适当亨亨还自军道其艰苦义士未冠也恒戚戚不乐宣徳丙午诏简汰诸路兵亨弟兄皆以老谢行义士毅然蹑屩往代乡人壮之贵州帅闻其故儒者率遣子从学义士因以其暇日为讲说前史名将所为如何及近世养兵御侮之要边臣聴之无不慰惬或戎务弛张夷情虚实山川道里险易通塞有所咨访因而举错甚多义士一再以公务还■〈氵义〉口省其父羣从兄弟悉长健众议当畨代以均劳者群从又相持不前义士恐伤之复抵戍则发渐种种矣贵州古夜郎越隽地山水荒寒中土人非谪配罕至义士独往游其间歌笑懐古人莫识也都匀苗寇作贵州军御之失利义士所居堡仅百人欲散走义士仗剑叱之曰当此际不叶力坚守即国家养我辈何用况分地不可擅去有大僇乎众志始定入夜备稍解寇突入有牵义士急去者义士慨然曰士死义尔坚立不动且詈寇曰朝廷何负于尔敢猖獗若此遂被害正统十四年七月二十四日也得年五十有九少子南云被虏月余哀慕动寇寇不忍杀释而归之义士二子长义方次南云也孙男三观成昕观早丧昕笃志力学为里塾师
　　史官曰郎之战公孙禺人遇负杖入保者息而谓之曰使之虽病也任之虽重也君子不能为谋士弗能死不可也与其邻童汪踦往皆死焉孔子称其能执干戈以卫社稷呜呼若义士之死固可与踦相望于百世之上矣而封疆之臣乃无画策捐躯若公叔者不重可叹哉

　　邹佑之传

