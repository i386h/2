<!-- { "loadSidebar": true } -->
　　玉球，出陈州，开以九月末。多叶白花，近蕊微有红色。花外大叶有双纹，莹白齐长。而蕊中小叶如剪茸，初开时有青殻，久乃退去。盛开后小叶舒展，皆与花外长叶相次倒垂。而玉球目之者，以其有圆聚之形也。枝干不甚粗，叶尖长无刓阙。枝叶皆有浮毛，颇与诸菊异。然颜色标致，固自不凡。近年以来，方有此本。好事者竞求致之，一本之直，比于常菊，盖十倍焉。 
　　玉铃第六 
　　玉铃，未详所出，开以九月中。纯白千叶，中有细铃，甚类大金铃菊。凡白花中如玉球、新罗，形态高雅，出于其上。而此菊与之争胜，故余特次二菊，观名求实，似无愧焉。 
　　金万铃第七 
　　金万铃，未详所出，开以九月末。深黄千叶。菊以黄为正，而铃以金为质。是菊正黄色，而叶有铎形，则于名实两无愧也。菊有花密枝褊者，人间谓之鞍子菊，实与此花一种，特以地脉肥盛使之然尔。又有大万铃、大金铃、蜂铃之类，或形色不正，比之此花，特为窃有其名也。 
　　大金铃第八 
　　大金铃，未详所出，开以九月末。深黄有铃者，皆如铎铃之形。而此花之中，实皆五出。细花下有大叶承之，每叶有双纹。枝与常菊相似，叶大而疏，一枝不过十余叶。俗名大金铃，盖以花形似秋万铃尔。 
　　银台第九 
　　银台，深黄，万银铃。叶有五出，而下有双纹白叶。开之初，疑与龙脑菊一种，但花形差大，且不甚香耳。俗谓龙脑菊为小银台，盖以相似故也。枝干纤柔，叶青黄而粗疏。近出洛阳水北小民家，未多见也。 
　　棣棠第十 
　　棣棠，出西京，开以九月末。深黄双纹，多叶。自中至外，长短相次，如千叶棣棠状。凡黄菊类多小花。如都胜、御爱，虽稍大，而色皆浅黄。其最大者，若大金铃菊，则又单叶浅薄，无甚佳处。唯此花深黄多叶，大于诸菊，而又枝叶甚青，一枝聚生至十余朵。花叶相映，颜色鲜好，甚可爱也。 
　　蜂铃第十一 
　　蜂铃，开以九月中。千叶深黄，花形圆小，而中有铃叶拥聚蜂起，细视若有蜂窠之状。大抵此花如金万铃，独以花形差小而尖，又有细蕊出铃叶中，以此别尔。 
　　鹅毛第十二 
　　鹅毛，未详所出，开以九月末。淡黄，纤细如毛，生于花萼上。凡菊大率花心皆细，叶而下有大叶承之，间谓之托叶。今此毛花自内自外，叶皆一等，但长短上下有次尔。花形小于金万铃，亦近年新花也。 
　　球子第十三 
　　球子，未详所出，开以九月中。深黄千叶，尖细重叠，皆有伦理。一枝之杪，聚生百余花，若小球。诸菊黄花最小无过此者，然枝青叶碧，花色鲜明，相映尤好也。 
　　夏金铃第十四 
　　夏金铃，出西京，开以六月。深黄千叶，甚与金万铃相类。而花头瘦小，不甚鲜茂，盖以生非时故也。或曰：“非时而花，失其正也，而可置于上乎？”曰：其香是也，其色是也。若生非其时，则系于天者也。夫特以生非其时，而置之诸菊之上，香色不足论矣，奚以贵质哉？ 
　　秋金铃第十五 
　　秋金铃，出西京，开以九月中。深黄，双纹重叶。花中细蕊皆出小铃萼中。其萼亦如铃叶，但此花叶短矿而青，故谱中谓铃叶、铃萼者，以此有如蜂铃状。余顷年至京师始见此菊，戚里相传，以为爱玩。其后菊品渐盛，香色形态，往往出此花上，而人之贵爱寞落矣。然花色正黄，未应便置菊之下也。 
　　金钱第十六 
　　金钱，出西京，开以九月末。深黄双纹重叶，似大金菊。而花形圆齐，颇类滴漏花（栏槛处处有，亦名滴滴金，一名金漏子）。人未识者，或以为棠棣菊，或以为大金铃。但以花叶辨之，乃可见尔。 
　　邓州黄第十七 
　　邓州黄，开以九月末。单叶双纹，深于鹅黄，而浅于郁金。中有细叶出铃萼上，形样甚似邓州白，但小差尔。按：陶隐居云：“南阳郦县有黄菊而白者，以五月采。”今人间相传，多以白菊为贵；又采时乃以九月，颇与古说相异。然黄菊味甘气香，枝干叶形，全类白菊，疑乃弘景所记尔。 
　　蔷薇第十八 
　　蔷薇，未详所出，九月末开。深黄双纹单叶，有黄细蕊，出小铃萼中。枝干差细，叶有支股而圆。今蔷薇有红白重叶、单叶两种，而单叶者差淡，人间谓之野蔷薇。要亦单叶者尔。 
　　黄二色第十九 
　　黄二色，九月末开。鹅黄双纹多叶。一花之间，自有深淡两色。然此花甚类蔷薇菊，惟形差小，又近蕊多有乱叶，不然亦不辨其异种也。 
　　甘菊第二十 
　　甘菊，生雍州川泽，开以九月。深黄单叶。闾巷小人，且能识之，固不待记而后见也。然余窃谓，古菊未有瑰异如今者，而陶渊明、张景阳、谢希逸、潘安仁等，或爱其香，或咏其色，或采之于东篱，或泛之于酒斝，疑皆今之甘菊花也。夫以古人赋咏赏爱，至于如此，而一旦以今菊之盛，遂将弃而不取，是岂仁人君子之于物哉。故余特以甘菊置于白紫红菊三品之上，其大意如此。 
　　酴醾第二十一 
　　酴醾，出相州，开以九月末。纯白千叶，自中至外，长短相次。花之大小，正如酴醾。而枝干纤柔，颇有态度。若花叶稍圆，加以檀蕊，真酴醾也。 
　　玉盆第二十二 
　　玉盆，出滑州，开以九月末。多叶黄心，内深外淡。而下有润白大叶连缀承之，有如盆盂中盛花状。然人间相传，以谓玉盆菊者，大率金黄心、碎叶，初不知其得名之由。后请疑于识者，始以真菊相示，乃知物之见名于人者，必有形似之实。非讲寻无倦，或有所遗尔。 
　　邓州白第二十三 
　　邓州白，九月末开。单叶双纹白花，中有细蕊出铃萼中。凡菊单叶如蔷薇菊之类，大率花叶圆密相次（花叶谓头上白叶，非枝叶之叶。他称花叶仿此）。而此花叶皆尖细，相去稀疏。然香比诸菊甚烈，而又正为药中所用，盖邓州菊潭所出尔。枝干甚纤柔，叶端有支股而长，亦不甚青。 
　　白菊第二十四 
　　白菊，单叶，白花蕊，与邓州白相类。但花叶差阔，相次圆密，而枝叶粗繁。人未识者，多谓此为邓州白，余亦信以为然。后刘伯绍访得其真菊，较见其意，故谱中别开邓州白，而正其名曰白菊。 
　　银盆第二十五 
　　银盆，出西京，开以九月中。花中皆细铃，比夏、秋万铃差疏，而形色似之。铃叶之下别有双纹白叶，故人间谓之银盆者，以其下叶正白故也。此菊近出，未多见。至其茂肥得地，则一花之大，有若盆者焉。 
　　顺圣浅紫第二十六 
　　顺圣，浅紫，出陈州、邓州。九月中方开。多叶，叶比诸菊最大。一花不过六七叶，而每叶盘叠凡三四重。花叶空处，间有筒叶辅之。大率花形枝干类垂丝棣棠，但色紫、花大尔。余所记菊中，惟此最大，而风流态度又为可贵。独恨此花非黄白，不得与诸菊争先也。 
　　夏万铃第二十七 
　　夏万铃，出鄜州，开以五月。紫色，细铃，生于双纹大叶之上。以时别之者，以有秋时紫花故也。或以菊皆秋生花，而疑此菊独以夏盛。按：灵宝方曰：“菊花紫白。”又陶隐居云：“五月采。”今此花紫色而开于夏时，是其得时之正也，夫何疑哉。 
　　秋万铃第二十八 
　　秋万铃，出鄜州，开以九月中。千叶，浅紫。其中细叶尽为五出铎形，而下有双纹大叶承之。诸菊如棣棠最大，独此菊与顺圣过焉。或云与夏花一种，但秋夏再开尔。今人间起草为花，多作此菊，盖以其瑰美可爱故也。 
　　绣球第二十九 
　　绣球，出西京，开以九月中。千叶紫花，花叶尖阔相次，聚生如金铃菊中铃叶之状。大率此花似荔枝菊，花中无筒叶，而萼边正平尔。花形之大，有若大金铃菊者焉。 
　　荔枝第三十 
　　荔枝，枝紫，出西京，九月中开。千叶紫花，叶卷为筒（谓花叶也。凡菊铃，叶有五出，皆如铎铃之形。又有卷生为筒，无尖阙者，故谓之筒叶，他与此同），大小相间。凡菊铃并蕊，皆生托叶之上，叶背乃有花萼与枝相连。而此菊上下左右，攒聚而生，故俗以为荔枝者，以其花形正圆故也。花有红者，与此同名，而纯紫者盖不多尔。 
　　垂丝粉红第三十一 
　　垂丝粉红，出西京，九月中开。千叶，叶细如茸，攒聚相次，而花下亦无托叶。人以垂丝目之者，盖以枝干纤弱故也。 
　　杨妃第三十二 
　　杨妃，未详所出，九月中开。粉红，千叶，散如乱茸。而枝叶细小，袅袅有态。此实菊之柔媚为悦者也。 
　　合蝉第三十三 
　　合蝉，未详所出，九月末开。粉红，筒叶。花形细者，与蕊杂比。方盛开时，筒之大者裂为两翅，如飞舞状。一枝之杪，凡三四花。然大率皆筒叶如荔枝菊，有蝉形者，盖不同尔。 
　　红二色第三十四 
　　红二色，出西京，开以九月末。千叶，深淡红，丛有两色。而花叶之中，间生筒叶，大小相映。方盛开时，筒之大者裂为二三，与花叶相杂，此茸茸然。花心与筒叶中，有青黄红蕊，颇与诸菊相异。然余怪桃花、石榴、川木瓜之类，或有一株异色者，每以造物之付受，有不平欤？抑将见其巧欤？今菊之变其黄白，而为粉红深紫，固可怪；而又一株亦有异色并生者也，是亦深可怪欤！花之形度，无甚佳处，特记其异尔。 
　　桃花第三十五 
　　花桃，粉红单叶，中有黄蕊。其色正类桃花，俗以此名，盖以言其色尔。花之形度虽不甚佳，而开于诸菊未有之前，故人视此菊如木中之梅焉。枝叶最繁密，或有无花者，则一叶之大，逾数寸也。 

　　杂记 
　　叙遗 
　　余闻有麝香菊者，黄花十叶，以香得名。有锦菊者，粉红碎花，以色得名。有孩儿菊者，粉红青萼，以形得名。有金丝菊者，紫花黄心，以蕊得名。尝访于好事，求于园圃，既未之见，而说者谓：孩儿菊与桃花一种。又云：种花者，剪掐为之。至锦菊、金丝，则或有言其与别名，非菊者。若麝香菊，则又出阳翟，洛人实未之见。夫既巳记之，而定其品之高下，又因传闻附会，而乱其先后之次，是非余谱菊之意。故特论其名色，列于记花之后，以侯博物之君子，证其谬焉。 
　　补意 
　　余尝怪古人之于菊，虽赋咏嗟叹，尝见于文词，而未尝说其花瑰异，如吾谱中所记者。疑古之品，未若今日之富也。今遂有三十五种。又尝闻于莳花者云，花之形色变易，如牡丹之类，岁取其变者以为新。今此菊，亦疑所变也。今之所谱，虽自谓甚富，然搜访所有未至，与花之变易后出，则有待于好事者焉。君子之于文，亦阙其不知者，斯可矣。若夫掇撷治疗之方，栽培灌种之宜，宜观于方册，而间于老圃，不待予言也。 



