<!-- { "loadSidebar": true } -->
　　日承使致大药小椷当已覧裁矣某不佞一奉顔色私窃念之安有用意如此其笃信而大道不至者乎极知公尝试某可援而入之不可耳虽甚愚陋稍知禁秘后转勿吝倾示必不辱一门下也何如人便附谢起居不宣
　　报聂都阃
　　唯是我公大制阃贻兹陈臬者相劝与朝夕乎中州之役也奈何以太淑人违养遽夺此谊也天实不吊而公辱愍恤匍匐旌赙覃及不浅矣
　　报韩都阃
　　不肖孤得以乡曲之谊从事中州也自谓朝夕乎平生之驩相劝于役矣先慈之变曽是不意而公实日临焉以佐匍匐举大礼赙赠覃及逺勤导使百尔为爱荒迷之中伥伥之谓何而敢忘指示之徳也
　　荅苏州王使君
　　西时过大名署中至今念故人高谊无已即亦为一饭不忘钜鹿耶春秋实六易矣海邦盘错不佞知必借使君而绩满以迁又非以待国士虽苏既乂生息以之即使君亦惟是顾复奈何谓以三年淹也不佞杜门伏枕业为僻情之夫五载于此安得札贶从天而下则戮余之氓属使君车下如元美者感遇可知也
　　报金苏州
　　某不佞亦唯我公宿学特行建标吾党人自取裁不求闻达其在不佞尤谬荐宠虽悄然稠广心固已黙识之矣即形迹之疏数曷计焉日辱延召再承出饯不胜感恋仆旋报至附上起居嗣音不尽
　　报陈保定
　　其在济南则唯我公俨然大老也吾党小子无不知公之抗节三辅为守臣者即无不知公之为隠君子谊甚高矣或出或处诵徳岂有穷时此不佞某与有宠光于公者不报也日承延召祖饯稠叠仆旋告至用附起居炤谅不备
　　报张开封
　　不佞之所得托乎陈臬者凡以取絜乎郡也薄禄之孤匍匐用勚而能坐享二千石之政平讼理者乎曽是不意先母以一夕之疾溘然见背仓卒暑伏计出蔂梩孰为敦事盈尺之椁木若以美然者非公乎思母而及椁思椁而及公惟忘其母斯公是忘孤何不幸大变如此何幸公以长者收视如此也使不肖孤当大事什举其八九矣不可不知也
　　报李二守
　　不肖孤所得扶柩东旋者郡大夫力也公匍匐多矣乃益推乡曲申之赙赠为爱无已时孤何以有此于长者乎
　　报周推府
　　不佞何幸公之临是邦而理之也谓父母孔迩顔色斯日承之耳奈何不夙戒焉而适馆则车驾出谒矣至今怏怏唯缁衣之爱未致而其无能为役所恃以匡不逮用锡贵省者未请也恋恋可知己仆旋报至并附起居炤察不尽
　　报魏推府
　　曩唯辱领公宠而延欵门下视昔关中之役驩焉一堂者时也则十年于此矣菲劣乃叨今命用刀笔吏案牍自苦安得若我公据九鼎演丹经服食为乐乎仆旋附谢并致起居炤察不尽
　　报归徳潘通府
　　不佞孤业已违慈所由以扶柩汔济者其大节也天实不吊而公匍匐于河上执绋用勚致兄弟之谊者故人乎覃赙临奠恻然此心
　　答冯通府
　　文大业也校文大役也秦汉以后无文矣今目古今文十巻有之乎明兴一二君子天啓其衷辄窥此契然而一经传诵动骇耳目未尝不以为不近人情者不知千有余嵗精气旋复遂跨迁固势必至尔滔滔者天下皆是也而谁以易之哉不佞忧居百凡荒废箧中集四册奉塞葑菲之命虽不敢当作者然其缔致亦苦矣足下秉鉴秇林持衡词苑固某所长鸣于伯乐而一顾自喜之时也傥辱财幸斯竢百世无疑焉唯是涂掲郤示以匡不逮而劝词请是同笔研之谊也近代诸公无非哲匠足下当已采録过此恐难言矣据所见而次之何害乎防缕不吝寄贶与闻其政媮妜何如
　　荅殷钧州
　　孤不佞盖承乏中州焉唯公之共理而劝兹于臬之役也通许之遇从容片语蔚雅风流防接省中注存郡乗所图典籍其纪逺矣大政日新而先慈见背不获遂向止之初心以効揄扬于万一怏怏自失耳乃辱使者俨然临祭宠以奠章其曰念此两河民瘠土确仁哉父母之言乎哀愍之私不替既往厚自性徳非独腆贶也龙何以有是于长者哉旋便附谢摧陨不次统维怜察
　　报陶睢州
　　鲁先生同列荐章以母老辞铨曹之命非足下郡中士乎孤以母就禄而遘祸如此则足下俨然临贶焉孤何顔以立天地间也祭不远百里已矣而重之以赙则长者之谊甚深不可不知也
　　报谢祥符
　　先母之变仓卒暑伏蔂梩之外计无所出乃谢长者谊为棺椁远莫致之则足下防车以载式遄其行俾不肖孤得以当大事于什九匍匐为勚赙赗稠叠俨然临焉为我心恻维亲不忘敢忘足下乎
　　报内黄王令
　　天纵之才辟之飞黄结緑其步骤符乎人尽竒之不必卞乐矣不佞承乏关中得足下于髫龄盖适遇之耳自我不见谁其舍诸而敢贪天功为己力乎况复不数年而举进士出宰百里由是以跻崇扬烈载锡之光为不佞重使得以借多贤防鉴裁之称者哉辄辱存问是明不鄙虽足下性自笃谊然即所不遗故旧而加意百姓以为百里父母者可因识其循良之绩矣既以绪余成政而防息于艺文以嗣家学奚但仕优则然也近防王元美备述足下为属吏之最者状云三郡一令矣此公少推与而独极口足下矣
　　报易亭中尉
　　足下好士如不胜所交多君子也不肖孤盖信陵高之相劝以成大美矣老母之变不意夺焉人才之难岂独其天乎
　　报松泉
　　以孤观于公之福徳盖冲雅而耻以才自见质行君子也多男而多贤者诗书之声皦于丝竹揖逊之容泰于富贵孤不佞辱兹秉宪扼捥大国之风矣老母之变临祭俨然敢忘答称使旋附报庻慰永懐哽咽不次二君子幸为道及
　　报一楼
　　孤逰大梁中所睹翩翩佳公子也乌有如足下美秀而文者乎信乎才自天出之异乎人也属方抵掌谈古昔藻雅之士论世尚友而老毋变作矣俨然临祭盖戚然其爲心有余悲者何以得此于足下哉
　　报于子长
　　日承不鄙即俨然衰服之中三致意焉其盛秩席而召延之也乃不佞既不逮执绋之役于太夫人而奠赙无状奈何复辱推饯益形菲劣乎唯是衔徳负罪并以为谢仆旋起居垂炤不备
　　报王子利
　　不佞所辱足下延欵者三而未能趋领也可以置之矣则携珍而飨之以致临幸出饯于郊遂暌仰止然所恃兄弟之好而为豚犬驹观法焉以庶防无大笑者不佞未尝一日忘也仆旋告至谨附谢闻炤谅不备
　　报郑永侯
　　黎公至浙乃得足下起居不任大愿永侯勉为一出也以足下宿将开府两越大名矫矫而抱未尽之蕴人其舎诸不佞悠悠虽在欲弃欲取之间不敢谓援足下以自重矣此中世情一符靣命而新政操切尤非昔时图归之心夙夜不置矣
　　与刘希皋
　　十年家居称贷琐屑不计子钱用济屡空赡及病友方欲立逸老之防以乐余年而高卧不坚复此婆娑甚愧夙心矣
　　与张少坤
　　人言不佞不难于不出而难于出其然乎圣天子过意病臣无以答称宠命此其出而自尝所由以充乎不出之类者备是矣初尚以邴曼容薄游自喜乃复渡江兴尽力勉遁思抵浙奔谒无暇起居失次深愧高卧之不坚丁躬自瘁夫何尤焉郊别驰恋不任长者十年跫然之爱图报无时耳
　　与赵仲鸣
　　不佞虽今薄游乎计唯中返使诸君子谓不佞初自三秦拂衣者非敢为矫也虑城一别遂远闻问抵浙趋冗为劳辟之柙鹿岂能一日而忘在野自知此态是関福徳然而性定之矣可奈何归思之方永也
　　与呉思睿
　　思睿知我四十年矣嬾不能事何可复羁风尘之中念久高卧聊试一出至则兴尽不获遽返何见之不蚤也非敢为伪以予视思睿老铅椠之役息业未效常令玉函之庐契阔城市何异白首随牒自贻伊阻王舎城二顷田种秫自乐
　　与金苏州刘延安陈保定公谷宜兴
　　不佞吾党小子也越在田间三值竒疾用是不获执御于长者之侧十年矣濡徳先逹私淑孔迩致有是役实惟长者之教所及而由某以着我济南多贤荐宠下軰之谊不能忘者南发复辱祖饯嘉与至渥承庇履任出谒无暇寻念山林辄圗中废将恐旧态不久更作以贻诸老笑奈何幸终始成爱以示不鄙矣
　　报李伯承
　　辱庇先慈乃襄大事方念濮阳遮祭宠光道路未能报谢而愍谕至矣是日也实唯小祥之期视公所云雨中衔泪为别者又一寒暑防晤可图先慈不可见矣悲哉追言夙昔未尝不戚戚于长者之谊奉读哀咏蓼莪之响摧陨自失赖业服膺稍陶沉痛耳公以雄才诗名重当世而晩得主器精健岐嶷即宦游蹭蹬正唯含饴之乐日殷膝下不以彼易此者而况出自邱嫂贵嫡方处家政定如九鼎矣而今而后是公高枕之秋也不识譲畔之俗可以【阙】美后宫之盛遣所不及御乎此固公所能也又何以堪舆家言为哉
　　报张肖甫
　　改元之嵗先妻襄事矣帝命寻下乃先太恭人捐簮珥而犒邸走也于浙之役盖捧檄之情渡江周旋元美子与二君子鼓足抵掌未尝不忘逖矣西土之人非滇则粤安得厚集禹防坛玉帛旗鼓以快平生成説不朽某亡论【阙】凡六月自藩入贺再晤二君子雄饮海岱之间相视飞动即举酒逢酹亦惟二三兄弟遥骎骎生色如从楚蜀起者元美得足下代固竒而所代复不佞岂不益竒正以不与党乃二三兄弟翩翩维新之防耻且彚征因以自兆俾免间耳过此则虽元美乞骸之疏行岂为遗憾哉在昔学士大夫掇拾聴说掩其不技如元美所谓跳而匿诸理者不自知病寱矣即辄据显贵终岂谓此軰效也足下自负才气不欲居吴徐二君子后是天之未防斯文又何患乎心神不自致也引示恒岳诸篇合辙迹元美此相为代之效甚明矣先慈所弃不佞孤于汴中垂逾年者兄弟之谊不忘使奠且先吴徐二君子劳备至宠锡大享某何以图称万一于此昔所出宰而按辔临之乐哉其尚良食
　　报周象贤
　　公乃坎失志所不日夜圗之者有如汉水然二中丞交章荐列不以既去为解亹焉惟恐贤者谓不知己公之名重天下矣则元美有心哉不佞何効焉曩以入贺辱公遣饯计为报而先慈之变作矣再诔承吊兼之腆赙不远千里为谊过厚也不佞为致啓大宗伯者力竭于此唯公财幸使旋附谢并布悃摧陨不次
　　答灌甫
　　日辱愍借恻然未报也乃所有则夙夜倚次服念高谊勿忘云尔敢复望嗣音久而益存乎曩为匍匐岂犹未至而蠲吉驰示使在万全恐堕俗术为失仁人孝子之至意此其大徳何能万一答称也念唯賛国兴文日勤执事而意遥及此某益不知其所由矣左史役便附陈谢统乞垂炤摧陨不宣
　　报灌甫
　　凡客之游梁者盖莫不问礼足下称博物君子也秉宪之役多闻是依未尽所请而夺以大事老母逝矣犹若有遗焉而顾之不可致则维足下之故哉俨临赙祭用识不忘跂予奠章幸终为示
　　五月六日灌甫中尉诞辰啓
　　兹审赤徳覃宗朱明戒仲台流玉吹清闻子晋之笙壶泻金浆美荐邹阳之酒大河演裔永言接于天潢维岳降神久视偕诸少室期一日而长弥高靖郭之门境千里而遥悬映小山之赋某游孝王东苑自惟枚叟斯朋仰公子信陵深愧侯生虗左谨篚二瑱拟续五丝幸值浴兰之晨尚存气味益炽然藜之火不弃刍荛
　　报朱用晦
