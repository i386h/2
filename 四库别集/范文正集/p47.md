<!-- { "loadSidebar": true } -->
拜观是巻以韩富诸公之词翰以秦贾二人之图书一善一恶而劝戒具焉有志者得不凛然而敬慕惕然而警惧乎时成化甲辰二月朔旦天台杨泽书
垔评订宋之名臣谓范希文质性气局可比伊尹当有真知垔者信斯言矣兹拜观所书伯夷颂因用识此大眀成化甲辰九月兰亭司马垔书于鹤山书院
弘治元年夏四月廿四日掌宗人府事驸马都尉相人周景同兄苏州府同知周冕拜观
广庭端拜一尘无门外清溪点緑芜三代伟人生庆厯千年遗庙托姑苏浅夫敢窃先忧号盛徳还征后乐图徽国陋儒空仰止海峯高絶倚云孤（右一）
范家园脚步春风皎日英标在眼中银杏十围家庙古玉粳千顷义庄丰身当文正无双士手授中庸第一功却走画廊看翠碣朱弦三叹忆欧公（右二）
走奉诏北上道吴门伏谒文正祠下得阅忠宣恭献诸遗像缅想髙风敬赋二律写贻公世孙从规用致乡仰之万一云时弘治六年岁次癸丑春二月廿七日新安后学程敏政谨志
西望天平万笏林凛然生气到于今名文有托幽光显余事能传楷法深义士若微真接迹髙贤虽有莫论心岁寒堂里千年物敢作寻常翰墨临　先正范魏公楷书韩子伯夷颂宋元以来题咏甚多然奸桧亦厕其间有韩范不时有此心谁与论之句是可笑也旧尝获观此巻今再从公裔孙从规主奉借观焚香再拜谨题其后乡学生吴寛
右宋范文正公书唐韩文公伯夷颂以贻西京转运使苏舜元苏之后不知何代失之而毕竟归于文正公之子孙岂偶然哉岂偶然哉今其嗣孙从规持以示予且请题古今人题咏多矣予何容赘嗟夫文正公宋名臣也道徳功业烺烺炳炳当以三代以上人物论之其片纸只字流落人间者虽三尺之童皆知寳之况其子孙乎噫先天下之忧而忧后天下之乐而乐安得复见斯人也耶高山仰止景行行止又当于书法之外求之若桧与似道乃宋之贼臣公视之宜不啻犬彘其墨迹岂可厕于其间当削去勿为此巻之污大眀宏治乙卯岁春二月之吉后学淳安徐贯谨识
此巻首乃宋魏国范文正公遗墨也后世珍袭或咏叹之无间善恶岂真所谓柳骨颜筋而作祖书法耶抑惟其人而已矣况其所书又韩昌黎之文颂伯夷之清哉于乎观其书而究其心诵其文而论其世千载之下流风犹袭人襟怀范氏子姓其永寳之勿替贱子以弘治丁已来按吴谒公祠而主奉汝轝出此巻征题遂忘其僭陋而赘此于末简云长至日古闽王鼎书于苏台之冰玉堂
君臣大经犹天高地下非可以人力移易者是以武王八百国精兵可以灭商家六百年社稷而不可灭二子扶植纲常违众自是之论观吾夫子谓武未尽善可见矣世降战国生民涂炭已极孟轲氏始以仁义之师讽谕当时盖不得已而救世之大权耳后世以争战定天下往往援以自济遂至篡窃相仍众亦视以为常不复以为变二子之论几灭此昌黎韩公又违众自是特为之颂文正范公又违众自是特为之书今考韩公入淮蔡范公在西夏君臣之义死生以之是二公者附美于二子不止于颂与书也二公既逺颂与书存范氏子孙世守若大训然得之复失失之复得若有以冥护之者人得而阅之如商彝周鼎大为竒遇辄有题识用从不朽是又欲附美于公者也呜呼附公之美谓可止于斯耶正徳七年壬申三月朔旦赐进士吴县知县山阴胡文静题
文正公笔迹之重重人也观者辄有题跋以识景仰之私且欲托名于不朽耳桧何人斯亦有咏焉斯亦可见秉彝好徳之心无间于忠佞矣呜呼韩范之不同时于桧亦幸耳使不幸而同焉抑岂为桧所容哉桧为此言又将举天下后世而欺之矣愚欲其子孙割去之使无污此巻可也虽然若桧者世亦有之毁程朱之道以立异议庙祀之礼以阿世得无似耶范氏之象贤者其韬此巻使无重污哉嘉靖七年乙酉季冬髙安鹤坡朱彦昌书
凤梧以巡抚之暇谒范文正公书院捧阅公手书伯夷颂真迹肃然起敬因奉次宋诸名公题韵以致景仰之私云
范公千载一人豪小楷精分颖上毛真迹至今传不朽泰山北斗并争高（右次文潞公韵）
首阳特立古今无韩颂还兼范老书三絶世间真罕见商彝周鼎可能如（右次富郑公韵）
昌黎辞尔雅文正字精深峻节清风颂髙山流水音声华尊北斗词翰重南金千载神交地先忧后乐心（右次晏公殊韵）
青天白日仰希文自是先朝第一人西贼胆寒真大将东垣望重此名臣青编已载声华旧黄素犹传手泽新应有鬼神为拱护云仍百世尚冠绅（右次杜公衍韵）
嘉靖丙戌春三月中旬后学庐陵陈鳯梧谨书于鹤山书院
范文正手书伯夷颂端雅有好致第不能作开天章帅延庆风骨耳书家者流以为得乐毅论遗意吾不识乐毅论未敢附和然伯夷圣清与昌黎高平皆斯道楩梓不应于翰墨中论轻重也跋内文富晏杜四名相与文正相伯仲纯仁昆玉不忝象贤而君谟才翁辈皆临池老手尤可寳爱别一巻皆元人跋盖元有平江路李总管者尝得之以归于范氏之子孙一时诸公高其谊争为其诗歌题识其间极多名笔不佞获一寓目焉不胜高山仰止之感乃至秦缪丑欲与韩范论心为之失笑庚午春日乡后学王世贞顿首书
此帖与忠宣公告身跋之月余而其后人主奉者不能守作余质库中物者十年矣余闻之数责其以原价取赎不得今年初夏悉理散帙分授儿辈因举此二巻以归主奉且不取价嗟夫余岂敢以百金市义名顾满吾甘棠勿剪之愿云耳为范氏后者时时念文正之手泽为他人者逺则念伯夷近则念李总管庶几其常为魏公家有哉庚辰初夏世贞又题
先正文公手书伯夷颂自李总管戡归吾范氏迄今将三百年而复得王大理世贞不索质镪而归之诚是义事夫当吾世而为不肖子孙所质且久而不知其事何能无罪因识数语巻尾以归掌守者并示后人世寳藏焉倘后有不肖子孙仍以质人请其人勿与质质而如王大理之捐镪以还无益也即子孙不能赎而竟留不归或因而货有之则又为大理君之罪人矣吾不能保后之子孙而所可信者好徳尚义如大理君士君子孰无是心乎万厯庚辰六月十六世孙南京太仆寺卿致仕惟一谨识时年七十有一
曩时于弇州王先生所获覩先贤范文正公手书伯夷颂字画楷秀令人肃然起髙山之仰巻后题跋甚富多名贤擅临池者即秦缪丑论心一语不妨并存以备劝戒真范氏世寳也后人弗能守并忠宣告身质弇州库镪后捐以归与范与李总管先后一辙称盛徳事万厯庚戌不佞叨贰云间其主奉者不戒二巻并元佑间所赐忠宣御诗落拾遗手诸搢绅谓可同裴丞相失印事处分虞投水火不佞窃计印以用用讫无所复用故可缓得此巻无论用不用人人共珍缓将流匿旁邑无复出理竟以急追得之乃知缓急随宜顾用之何如耳为识诸巻末授公十八世孙必溶什袭藏之毋再落他人手诡冀李总管王弇州复遇也甬东朱勲谨识
先生曽为吾乡守遗泽在人甘棠犹思矧惟奕世也百花洲虽复凌墟而过化赑屃之石屹屹矣五六百年间桐乡裔氓得覩手泽怆然先世之感何如眀后学彭而述观于姑苏廿世孙之安柱凤来堂
世有兵火而古物之遭其劫者不独名人遗迹而名人遗迹尤易消毁其获存于世者皆神物也然世存之而未有子孙世守之者其世存之而即为子孙世守之者则惟范文正公之后而已文正徳业文章为有宋以来第一人书法其小技也而为世所寳爱余从公二十世孙安柱者备观于其凤来堂并诸名公手跋洞心刮目应接不暇内有伯夷颂巻书独精楷当时秦贾二贼皆有题识故论者恨之余谓白璧眀珠知其寳者奚分善恶古来遗迹不有藏者何以能存造化自不得不有所借以护持神物而与其人原不相掩也嗟嗟沧桑逓变一消一息宇宙间何物长为人有此之笔墨淋漓六百年来聚散得失不知几经人手独见超然劫外至今日而范氏之物还归于范家藏无恙余因幸见先贤典型斯竒遇矣后学王心一谨题
余再宦游吴获谒范公祠屡矣毎瞻拜文正忠宣遗像令人肃然起敬今年春从公十九世孙主奉能浚得观祠中所藏墨迹九种其一乃文正公楷书伯夷颂贻京西转运使苏公舜元者文正公为有宋第一流人固不以书名而此书谨严有法度一笔不苟世之善书者或莫及焉虞道园有云仰惟前贤争光日月不敢妄有赞述良然按跋中文富晏杜四名相实与文正相伯仲忠宣晜弟不忝象贤君谟才翁及元眀诸巨公一一具在真巨观也秦缪丑题句欲与韩范论心得毋颡有泚耶此巻南渡后归缪丑又归贾似道宋亡流入北方元李侯戡得之因来守吴举而归之范氏义庄眀神宗时曽入王弇州质库后仍归范氏不取直未久主奉者不戒复失去为云间贰守朱勲追得复归祠中今岿然无恙信有神物呵护其间也其余八种一为唐懿宗赐文正公四世祖柱国诰一为宋哲宗赐恭献公拜给事中诰恭献公纯礼也一为哲宗赐忠宣公御书一为文正公与尹师鲁二帖一为文正公道服赞一为忠宣公札子一为忠烈传芳巻忠烈徽宗赐文正祠额巻中载诗文甚伙一为东溪书舎巻东溪为唐以安氏读书处唐正统间人因其地邻范祠不知何时归祠中展阅诸巻定当以伯夷颂为第一余承乏此地幸覩鸿寳敬缀不文之辞于巻末尚有忠宣诰未及见今两江制府苏公先生即忠宣二十世孙也康熈丙子花朝后二日商丘后学宋荦识　男至敬书
承勲于甲戌岁荷蒙
圣恩自滇黔
召总台纲甫就道又蒙调制两江季秋履任金陵即受命阅视太湖暨吴淞水利以孟冬扺姑苏公事既竣因得谒祀先祠翌日往天平省视赐庙不胜水木霜露之感因念先文肃公平生毎心忆东吴冀一亲到而縁会未偶厥志莫遂先兄忠贞公抚越制闽三过吴门数行祭告之礼又为捐俸葺祠至今赖弗圯坠兄之力也因思我父兄徳业事功几与文正忠宣争光嫓美承勲无似虽忝窃是土其于祖功宗徳何能増益毫末但矢志斤斤恪守先训不敢遗羞于我列祖父兄之灵斯为幸矣主奉能浚出文正诸手泽见示真吾宗世寳也巻帙零落因请归署内命工装潢新之还纳祠中附语巻末以志岁月且钤记制篆以示郑重俾子孙葆藏世世勿替毋再归他氏庶先泽藉以长存是所望于吾族之贤后人云
大清康熈岁次乙亥清和月榖旦两江制使忠宣房第二十代裔孙承勲谨题时年五十有五
文正公忠贞贯日月事功炳史册其正书伯夷颂笔力清挺世所罕觏又有文富杜晏诸公及忠宣昆仲跋尾聿为巨观康熈庚辰三月廿有六日舟至中吴拟拜公祠下天雨未果晓过芝兰堂请观墨本展阅再四想见公之丰神其源流赞颂宋元以来众君子言之详矣士竒后学无文何敢多述谨附名巻末诚为厚幸钱塘高士竒拜书
芝兰堂为余同年友秋涛读书处其叔子能濂孙兴校在家应接足慰故人之思是日同观者顾上舎崧暨余从子不骞并记之
跋文正公手书道服赞墨迹
希道比部借示文正词笔观之若侍其人之左右令人既喜而且凛然也熈寜壬子孟夏丙寅陵阳守居平云阁题石室文同与可
窃观文正公道服赞文醇笔劲既美且箴以尽眀契之义有以见高阳公之徳矣传曰不知其人视其友谅哉熈宁壬子年十一月甲子吴兴戴蒙正仲题
范文正公当时文武第一人至今文经武畧衣被诸儒譬如蓍龟而吉凶成败不可变更也故片纸只字士大夫家藏之世以为寳至其小楷笔精而瘦劲自得古法未易言也黄庭坚书
获观文正公之词翰淳重清劲如其为人毎展巻讽诵未尝不想见风采何名徳之重使人爱慕如此其深也富川吴立礼题
