<!-- { "loadSidebar": true } -->
　　清晨三緑袍罗拜北堂髙积善因先烈余光及尔曹勿矜従事早当念起家劳修立皆由已何人可佩刀
　　和君贶题潞公东庄
　　嵩峯逺叠千重雪伊浦低临一片天百顷平皋连别馆两行踈栁拂清泉国须柱石扶丕构须人待楼航济巨川萧相方如左右手且于穷僻置闲田
　　和君贶任少师园赏梅二首
　　寒压春头草未芽喜闻置酒赏新葩官仪赫奕三川守野意萧踈四皓家不用管妨淡泊岂容桃李竞繁华昏鵶散乱传呼出归路林间烛影斜
　　风日虽寒昼景长探春逺访白莲庄岸冰犹在水先緑栁叶未生条已黄老木根侵苔径窄新梅花入酒巵香天真不必人修饰得趣勿嫌台馆荒
　　又和开叔
　　寒梅犯雪荣大隐久专名异种生江渚何年到洛城【洛中虽有梅开花常晚独大隐梅最先开相传好事者自江南移来今数十年矣】色如虚室白香似主人清向使吴儿见不思菰菜羮
　　和公廙喜雪【用庄字韵】
　　向来河洛久愆阳祷祀徒劳罄肃庄林雪飞花欣暂白麦田濡叶未全黄城中稍觉桑薪贵村外时闻社瓮香八使孜孜悯惸独斯民那复畏凶荒
　　和史诚之谢送张明叔梅台三种梅花
　　别后相惊两鬓霜可怜梅蘂为谁芳台头日暖分三色林下风清共一香正烂漫时游不足忽离披去乐难常慇懃手折遥相赠不欲花前独举觞
　　早春寄景仁二首
　　辛夷花烂开故人殊未来愁看栁渐緑忍更折残梅【去歳景仁约辛夷花开即来洛中芍药谢乃去】
　　叠石溪上春茅茨卜筑新前言如不践山蝉又笑人
　　和君贶宴张氏梅台
　　京洛春何早凭高种岭梅纷披百株宻烂漫一朝开青女工黏缀霜娥巧剪裁昆山云满谷蓬渚浪成堆势拥樽前合香従席下来蜺旌羾天起练甲洗兵回不使光风散曾无夜色催人稠衣馥郁地狭舞徘徊民服召公化时推何逊才【何逊有早梅诗】淹留文酒乐璧月上瑶台
　　看花四絶句
　　洛阳相望尽名园墙外花胜墙里看手摘青梅共挼酒何须一一具杯盘
　　洛阳相识尽名流骑马游胜下马游乗兴东西无不到但逢青眼即淹留
　　洛阳春日最繁华红緑隂中十万家谁道羣花如锦绣人将锦绣学羣花
　　南园桃李近方栽浇水未干花已开山果野蔬随分有交游不厌但频来
　　留别友生
　　野际共为别客亭芳草新何心更执酒满目尽伤春今古无穷路东西相背尘行行复回首不欲着鞭频二月六日初见待漏房前栁色微緑欣然成咏
　　宫城映出丝丝緑顿觉皇州春意逥従此不辞驱瘦马六街终日踏尘埃
　　垂栁
　　天意清和二月初春风不动整如梳陶潜宅外时无此想更萧条不易居
　　闲居
　　故人通贵絶相过门外真堪置雀罗我已幽慵僮更懒来春草一畨多
　　中秋陪张龙图防射堂初夕隂云酒行顿解喜而成咏
　　飞葢共徘徊西园髙宴开秋云惜明月留待庾公来
　　贻宋四行简迪
　　离羣如几辰屈指十青春不意轮蹄迹共兹京洛尘文场投漆契客路转蓬身别易相逢阔过従莫厌频
　　和国子夏主簿李花有章
　　儒官岑寂觉春闲仙李繁花重压栏碎锦不飞蒙树合素云欹亚举枝难能诗此日当推谢捧赐他年足继桓更约雕盘荐秋实岂徒秾一朝看














　　传家集巻十
　　钦定四库全书
　　传家集巻十一　　　　　宋　司马光　撰律诗六
　　和君贶清明与上已日泛舟洛川十韵
　　繁华两佳节邂逅适同时雅俗共为乐风光如有期晓烟新里巷春服满津涯已散汉宫烛仍浮洛水巵占花分设席爱栁就张帷华毂争门去轻帘夹路垂一川云锦烂四座玉山欹叠鼓传遥吹轻桡破直漪清谈何衮衮和气益熙熙想见周南俗当年播逸诗
　　和君贶寄河阳侍中牡丹
　　真宰无私妪煦同洛花何事占全功山河势胜帝王宅寒暑气和天地中尽日玉盘堆秀色满城绣毂走香风谢公髙兴看春物倍忆清伊与碧嵩
　　又和安国寺及诸园赏牡丹
　　洛邑牡丹天下最西南土沃得春多一城竒品推安国四面名园接月波山相著书称上药翰林弄笔作新歌人间朱粉无因学浪把菱花百徧磨
　　送酒与邵尧夫因戯之【前送牡丹药苗尧夫皆有诗】
　　林下虽无忧可消许由闻説挂空瓢请君呼取孟光饮共挿花枝煮药苗
　　酬仲通初提举崇福宫见寄
　　富夀安民旧学违符移拥笔素心非青云有路那足顾白髪满头胡不归永日杜门无俗客临风隐几得天机西山爽气秋应好恨不相従上翠微
　　酬君贶和景仁见寄【三首】
　　嬾拙无时用耆朋独我思乗闲同把酒道旧各成诗高义刮眼膜清风生鬓丝方将激衰俗贱子独何为北阙黄金印西山白髪翁訏谟帝廷异小筑洛川同晴野峯峯碧霜林叶叶红无因侍樽席惆怅又秋风【右上宣徽】何事挂冠客至今留帝台红尘终可厌青眼不长开春路半消雪寒枝初破梅南园虚客席洒扫望公来【右上侍郎】
　　和王安之四絶句
　　野轩
　　黄鸡白酒田间乐藜杖葛巾林下风更若食芹仍暴背野懐并在一轩中
　　污亭
　　杂花乱种盘涡底小屋深居鉴燧心朝市嚣声那得到晨昏暑气不能侵
　　药轩
　　雨余条甲绕堦生徃徃桐君昔未名采贮不须勤暴篲秋阳日日满檐楹
　　晩晖亭
　　俯临城市厌諠哗囬顾园林景更加醉立斜阳头似雪徃来误认白公家【乐天西楼独立诗云身着白衣头似雪时时独立小楼中路人囬顾应生恠十六年来见此翁】
　　喜雨呈明叔
　　蕴隆亦太甚荟蔚不朝隮直可忧秋廪非徒病夏畦民心或能彻天造固难稽黯淡云才蔟滂沱日未西衣襟坐来冷城阙望中迷园笋新梢活庭蕉湿叶低响従窻破纸行喜屐生泥昨旦烦相报凭君谢竹鸡【明叔家旧飬竹鸡放之林中今蕃息颇多俗以为雨候】
　　六月十八日夜大暑
　　老栁蜩螗噪荒庭熠燿流人情正苦暑物态已惊秋月下濯寒水风前梳白头如何夜半客束带谒公侯
　　闲中有富贵
　　闲中有富贵迥与俗尘殊水浄齐纨展花繁蜀锦纡竹风寒扣玉荷急跳珠可笑公孙衍酣歌夸丈夫
　　寄唐州呉辨叔二兄
　　方城古称险逺在豫州南近歳污莱辟新民秦晋参当官诚近厚获谴亦无慙但惜墙隂竹归轩几日骖
　　自题写真
　　黄面霜须细瘦身従来未识漫相亲居然不可市朝住骨相天生林野人
　　和安之久雨
　　秋霖逢甲子禾耳恐须生流俗幸无验髙田犹有成润唯藜莠得烂与蕙兰并早晩浮云豁逍遥赋晩晴
　　和宋复古小园书事
　　饱食复闲眠风清雨霁天叶深时坠果岸曲乍蔵莲波面秋光浄林梢夕照鲜东家近亦富满地布苔钱复古诗首句云独步复静坐輙继二章
　　踽踽出东轩徐徐步小园何须従吏卒亦不引儿孙蹑屐寻莎径笻拨水源愁闻俗客到唯说市朝喧【右独步】一榻仅容膝身心俱寂然直縁知乐内亦不为安禅棐几陈编掩竹残局捐尚余喧噪在野鸟与林蝉【右静坐】
　　光诗首句云饱食复闲眠又成二章
　　钱少何须万杯多不过三肠本易足熊掌讵宜贪散步竹斋外髙吟栁径南此心无所用脱粟亦深慙【右饱食】秋懐一事无暑尽昼凉初竹户静长闭藜牀安有余逍遥化胡蝶容易入华胥天上多官府神仙恐不如【右闲眠】
　　和明叔九日
　　不奈衰须白羞看朝鉴明聊凭佳节酒强作少年情雨冷弊裘薄风髙醉帽倾如何不行乐况复值秋成
　　闲居呈复古
　　闲居虽嬾放未得便无营伐木添山色穿渠擘水声经霜收芋美带雨接花成前日邻翁至柴门扫叶迎
　　和明叔逰白龙溪
　　溪深荒径微寻胜不知疲寒月影随马晓风冰满髭行歌被褐叟聚戯拾薪儿外野饶真趣令人懐抱夷
　　和景仁七十一偶成
　　心地长闲为已物年华不住是天时当如海上乗槎客维楫都无任所之
　　六十寄景仁
　　従来好与天争力困竭方知已力防见事晩于籧伯玉今知五十九年非
　　去春与景仁同至河阳谒晦叔舘扵府之后园既去晦叔名其舘曰礼贤梦得作诗以纪其事光虽愧其名亦作诗以继之
　　蓬飞匏系十余年并防华榱出偶然郭隗金台虽见礼华歆龙尾岂能贤浮云世味闲尤薄寒柏交情老更坚明日河梁即分手人生乐事信难全
　　与王乐道约会超化寺比至乐道以疾先归涂中有诗见寄
　　颠毛种种齿浮揺屈指交逰渐寂寥时较半朝非是晩路无数里不为遥子猷垂到复归去安道虽知未易邀古寺徘徊久东望青春云日冷萧萧
　　和王乐道再以诗见寄
　　谏垣簮笔接英逰今日华颠昔日忧邂逅升沈皆是命逍遥出处本无愁衡门不羡金门贵藿食焉知肉食谋溟海榆枋各安分蓬莱未必胜嵩丘
　　晩春病起呈择之治臣
　　风日正和柔身轻喜病瘳嬾抛残蠧简暖脱弊貂裘值客开青眼逢花忘白头家家好春色何处可同逰
　　次韵和宋复古春日五絶句
　　雪霜哀鬓拔还生桃李新园长未成五十尚能胜六十今年又灭去年情
　　车如流水马如龙花市相逢咽不通独闭柴荆老春色任他陌上暮尘红
　　东城丝网蹴红毬北里琼楼唱石州堪笑迂儒竹斋里眼昏逼纸看蝇头
　　家蔵歌吹只西邻吹落梅花歌落尘百叶桃开深院里输他白髪有情人
　　鷰拂人衣絮扑头红英满地緑隂稠残春举目多愁思休上迢迢百尺楼
　　酬宋叔达【道复古之兄】卜居洛城见寄
　　离羣四十一春风縦有相逢似梦中幸得相逢作邻舍但嗟彼此是衰翁汉文前席人将去【复古谪官不日牵复】庾信诛茅橐未充【来诗云自笑颠狂便归去并无穿系买山钱】怅望金隄碧芜濶杖藜手几时同
　　和王安之题独乐园
　　草浓初过雨林静逺含烟鷰引新飞鷇荷承半坠莲朋来惟有月山见不须钱谁与同其乐壶中浊酒贤
　　和吴辨叔知鳯翔见寄
　　岐阳府舎始相逢四十余春屈指中昔日布衣今露冕当时小吏亦衰翁醉吟久作蔵身计条教应多及物功惟是防衣难再着长林极目起悲风
　　和王安之今春于郑国相公及光处得缀珠莲各一本植之盆中仲夏始见一花喜而成咏末句云未知先合谢谁家
　　春冻消时种两芽南风薫日见孤花先开必自陶钧力且合归功丞相家
　　君贶环溪
　　地胜风埃外门深花竹间波光冷扵玉溪势曲如环荣路回翔厌华轩啸咏闲堪羞谢太傅不复到东山
　　瞑目
　　瞑目思千古飘然一烘尘山川宛如旧多少未来人
　　独乐园二首
　　独乐园中客朝朝常闭门端居无一事今日又黄昏客到暂冠带客归还上关朱门客如市岂得似林间
　　放鹦鹉二首
　　野性思归久笼樊今始开虽知主恩厚何日肯重来虽道长安乐争如在陇头林间祝圣主万歳复千秋
　　呈乐道
　　欢迎俛仰皆陈迹薄宦须臾即色空试忆昔年双桂防只如前日梦魂中
　　和刘伯夀陪潞公禊饮
　　旌幢车骑满沙头皷吹喧繁画鹢浮十里罗纨光照地千家帘幕逺临流觞随洛水周公事月映鳯楼裴相逰令典久堕【火规切】今更举行闻美俗徧中州
　　南园雨霁景物粗佳懐楚正叔王安之
