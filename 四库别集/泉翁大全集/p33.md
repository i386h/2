<!-- { "loadSidebar": true } -->
　　寅惟相公执事，所以维持某者至矣，所以维持乎公道者至矣。诗曰：「中心藏之，何日忘之。」敢不知感！敢不知谢！然此实相公相业之大端也！此实相公所上以忠翼朝廷，下以昭示天下之大公也！今夫雨露之施，将以普天下、泽万物，实大公也，夫岂特为一草一木设哉！在一草一木，受赐已多，亦岂敢尽以荣枯之私恩，而小雨露大公之大德哉！敬存此以报执事者而已耳。途中得报，虽未忘求退之素心，但以私念窃计，古人一饭犹思报，何况方蒙圣君贤相曲庇之恩，不思所以少报焉，而徒以悻悻洁己焉，非人情也。乃复黾勉以受月时之禄，而小图涓埃之报焉，然后求之，未晚也。今兹差人进谢恩本，沥血诚，露心腹，具启奉上门下，少布感谢之私於万一焉，万惟相公俯垂鉴之。幸甚！幸甚！谨启。丁酉六月二十四日 
　　
　　答李时龙 
　　
　　某拜复高士古源李君贤契道盟。馆下二贤嗣赴试来见，即如觌颜色矣。读来书，即如闻謦欬矣，何慰如之！来谕问以改毁书院动心否？此切问也。身外万有皆非真我，非真我则机不在我，人皆可得而夺也。若夫真我得之於天，天既与我，天亦不能夺也。至於书院之改毁，吾亦若有动心者，其诸异乎人之动心也，为斯文斯世动心也。古源其亦动心否乎？近戒文字言语，神交亭记，久已许古源矣，不可负初心，此盖夙债也。此种道理似亦不可不一发者。其所书六字诀，其实功须於勿忘勿助之间求之，古源其必已下手矣，自知之矣。自知之而犹言之者，所以叮咛於此。入冬及春，当请归。若遂，吾其在罗浮祝融之上矣。君能索我於朱陵、朱明之间乎？灯下捉笔不既。丁酉八月二十六日 
　　
　　答吏曹林子仁简 
　　
　　某拜复天曹林子仁大人道盟执事。客岁，执事南归，时予且北，今夏北还，舟过广陵，岂胜契阔之怀。昨承手翰腆币王生赉贶，即如面觌，感慰何如！读来翰，知深悟自然之指，既知自然之指，则知自知之功，而得体认天理之要，斯可与入道矣。斯文得子是赖。认得此路脉中正，自信自养，直上达天德，知天之所为，他人莫与其力也。非特他人莫与其力也。天之理则然也，人力亦莫得而与也。幸自信自养是祝。菲币一端，奉为太夫人寿，幸鉴念不既。丁酉九月初四日 
　　
　　答徐巡按远卿简 
　　
　　自攻道学以来，斯文丧气。迩闻按节初临苏淞，风采凛然，贪吏为之解组，奸顽为之遁迹，学道者何负於世，於是斯文久增颜色矣。区区归心日切，但老臣恋主之心，去留之迹，自当迟迟，自当泯然。圣明之下，未敢为悻悻自好者也，聪明必当亮此。丁酉九月二十一日 
　　
　　答陈忠夫良谟 
　　
　　某拜复宪副陈忠夫大人道契执事。久别怀念可胜！自领书仪，有如面晤。吾契朴茂之资，坚定之志，未知近年进修何似？寥寥宇宙，负荷几人，不可虚度岁月，岁月固不待人也。夫政学一道也，兼资者也。因知世之攻道丑正者种种，然天之所与以我者，天亦莫能夺之也，而况於人乎！何如？何如？全懿堂扁破，懒为之，恐未佳，重违来意耳。吴生甚质美，可与共学。愧有归念，不久於此，无以成就之耳。草草布此，兼练绢二幅，试录石刻各一，附奉左右收览。相见未期，临纸惘惘。不既。丁酉九月二十二日 
　　
　　答孔宪佥兵备启 
　　
　　寓金陵友末湛某拜启宪伯孔内翰大人备戎执事。奉别旷年，企怀孔亟。忽承华翰书仪，动人远贶，感慰可量。夫以人言殽乱之时，众皆忌讳，且将有反戈而入其室者矣。而执事超出常情，不惟不鄙，而且乐谈而下问焉，岂寻常区区者所可望也！盖天理二字，人人固有，不为尧存不为桀亡，颠朴不破故也。不赖这些秉彝，斯人将为魑魅矣，幸执事勇励所志，而奋发独往焉，此盛德大业，无可致之者矣。使还，捉笔草草布谢，兼绢帕鄙说附奉左右览订，如同席也。不宣。丁酉十月初七日 
　　
　　再与孔内翰 
　　
　　前月启复，想彻左右矣。执事之志尚矣，笃矣。学者立志如弩，初释有千钧之力，如轫之发，趋万里之途，其势不可遏者可也。不宜悠悠，有或作辍也。又如苗之初生，油然雨露之滋，灌溉之不息，则秀而实也，有不可遏。若雨露之不及，灌溉之不时，则苗老而生意索靡，求秀而实也难矣。执事以为何如？读问辩而有所疑者，幸有以教订乎我，我闻乐焉。兹以良便复进此。执事诚可与适万里之道，而励千钧之弩者也，诚为种之美者也，故不辞说之赘焉，幸亮究之。谨启。丁酉 
　　
　　复王武师书 
　　
　　得来问兼果，足仞忧中不相忘之至情。学要终日终身，心事一一相照。要知道不离我，除非我不离道，疏脱不得。吾见吾契紧急时往往有疏脱者，幸善点检。日斯迈而月斯征矣，武师其勉之。 
　　
　　答胡可泉都宪 
　　
　　长怀可泉独可人意，十年余不见可泉，不忘可泉，可泉能忘我乎？兹拜华翰，如见可泉，可泉不忘我矣。慰我之怀不既深矣乎！可泉不但不忘我已也，乃又不忘我讲学也。今之公卿达官噤不言学久矣，何则？心畏於时而志迁於时也，况今又有大可迁可畏之时之势乎！而可泉公公言之，恳恳切切，然推我大过而信我已笃。夫值兹可畏可迁之时，虽向名入室弟子，且将操我戈入我室矣。而可泉向在平交之列，而不徒不畏於心，不迁於志，而愈恳恳切切然，然则可泉之识见与所自立，出於常情万万矣。敬服！敬服！中间所谕学犹夺於文与字，此非有二事也。苟笃其志於学，学得其道，则文字之发挥，乃其绪余耳，乃其一贯耳。所谓灌其根，将以达其枝、食其实也。不惟不相悖害，而且有助焉者，此吾合一之说也。可泉公为何如，幸遇铜鱼之使，谨布小启，具粗葛而附庸焉，惟执事鉴之。不宣。丁酉十月二十三日 
　　
　　答徐子直书 
　　
　　公差官回，领来谕，实得我心，而未可以告於人者。虽蒋卿实亦每以亟去为劝，吾契此书不易见此。盖此道体乾涉甚大，非一班半点可尽，非大其心胸，何以见之？若如众说，即当时晨门荷蒉之徒已先得之，而宣圣汲汲皇皇被人讥议、被人削迹、被人伐树、被人欲要杀之，终不为悔。此见得与物同体、痛痒相关，自有不得不然，而 躯壳起念者，则恝然不恤也。畏天命，悲人穷，韩子犹能言之。由是观之，则当时三上宰相书，其心固有可悲可恕可原也。吾四十时，有送刘东山致仕叙，谩录寄与同志者订之。莫子、潘子同此致意，不一一。丁酉十月二十四日 
　　
　　复黄久庵少宗伯 
　　
　　辱知湛某顿首拜启。五年之别，企仰之怀，与日俱积。昨高徒林上舍奉到华翰，如瞻颜范，如闻謦欬，幸甚！区区为学之訾，自非圣明洞察，则不免党祸之端，以为明时之累，公论必不能昭然如此也。语云：「誉吾者吾贼，非吾者吾德。」反躬修省，真自受用。盖损者益之地也，何怨尤之有？寅谂孝履，秋仲当已祥禫。除凶则吉人，孝子之心虽无穷，而圣王之礼制则有限。系官於兹，末由趋慰，谨具疏附上，以代躬致。余惟自爱自养，以膺眷召。为德为民幸甚。不宣。丁酉十一月初二日 
　　
　　与王南渠 
　　
　　若水顿首拜启大司寇南渠王先生大人契丈执事。两次拜领华翰，深慰企仰之怀。虽蒙浮谤，公论愈光，如日□□后精彩益增，有实行者，愈抑而愈扬也。且仆闻之□□难而不死者，天必有以降之大任。吾知公暨□□□□必有以也。昔西樵公墙颓不厌，桅折不溺，其近□ 然！价还，具启庸布区区向往之私。文书依命换附□□余悃　北上。不宣。丁酉十一月二日 
　　
　　复四川兵备佥事李仲谦□ 
　　
　　知末湛某再拜。昨承翰仪附鸿胪来者，读之展之，如觌面矣。为慰何如！内有甘泉二大字，尤为奇特。云在万丈崖上，不知作者为谁氏，在何年代耳。达州知州徐勖可共学，佥宪蒋卿实旧同志，久无一字，令人耿耿，不识进修何如？又高公敬居忧在家。诸贤皆可时通音问，知此学进退何如也。横逆之来，吾人当加百倍修省，则彼所为，无非我进步处也，何如？何如？拙稿并小简奉览，不一二。明年恐当东归矣。十一月七日 
　　
　　与应南洲方伯 
　　
　　旧知末若水顿首启大方伯应南洲内翰先生大人道契执事。一别多年，神往梦思，盖亦劳止。缅惟执事退休，虽获素心，而天下至今称屈。南洲之爵之禄，人可得而与之夺之，南洲之德之性，所以得之於天，天固与之者，天亦莫能夺也，而况於人乎！而况於小人乎！自时厥后，徒尔此心往来，未能通问为歉，而吾南洲亦未蒙一字见慰远怀也。进德修业之功近年何如？若区区一念，虽遇谗毁百折，亦弗能已矣。谨具小启粗段，差官敬致起居之悃。不宣。丁酉十一月十三日 
　　
　　答戚黄门秀夫贤 
　　
　　辱知友末湛再拜复黄门戚大人先生道盟执事。春间不获倾倒，殊为怅然。忽承华翰多仪，感慰何如！此道浩浩，充塞宇宙，无有彼此，无有古今。见其大全而负荷之者，寥寥焉几何人哉！仆幸赖天之灵，三十时尝闻之君子矣，四十始遇阳明公，相与共起而担当之，天下豪杰诸贤相与羽翼焉，虽天下非之而不顾也。盖形骸属之於天，天能夺之；福泽属之於人，人能夺之；其机非在我者也。至於天之所以与我之性，其机之在我者，天亦莫能夺也，而况於人乎！而况於彼其之子乎！是故吾能握吾之机，则凡横逆之来，适足以为进德之地，比之攻玉之石耳。此心质之鬼神而无疑，百世以俟圣人而不惑者，又安往而不泰然耶！念来春当遂所请南归，会晤无期矣。敬此布复，不觉言语谍谍於知己者。粗币拙稿颛差官奉上，致起居之悃，不宣。仲冬十三日 
　　
　　与蒋卿实诸君 
　　
