<!-- { "loadSidebar": true } -->
　　足下以仆留滞周南故不平耶仆之不能北盖尝誓之太原公所而南八座又无缺耳非庙廊有意薄之也热官难作不见少宰迩日遭猘口耶仆近再防乞骸不获请部辞极媺太原书来云元老寕放我必不放兄考绩在六月不免褦襶一行力与二老言过即归坚卧矣彼寜能以一官覊我令老死白下也益卿念足下甚足下但渡白狼河勿问丹鳯池可也辰玉称足下山林之圣恐是欲足下坚山林之节耳草次不具
　　张子予
　　前闻足下无端为直指所窘瞻美归云尚在浮系世途好烧琴煮鹤寜止一人一事怅然怅然仆已寄迹方外不复甘腐防而饿鸱见吓转甚近戯语瞻美云吾欲出张将军难不如入就张将军易也如何节腹所余金少许助洗沐费又喻兰溪新刻景濓先生诗或可醒困眠也足下何不委兠鍪伯子跌宕笔牀茶灶间亦足送日李于鳞云意气还从我軰生功名且付儿曹立语故有味也献嵗成一歌拟赠伯子不果今为出之若沾沾者不无更作廼公行迳乎
　　王丈格
　　始者叨楚臬获再沾咳唾之惠既徙郧镇则然矣而犹幸再于尺牍若奉靣也归田以后吴楚各天鳞羽辽邈云梦之梦托之于缥缈想像间竟成子虚而已近始于贤从中丞公处得闻起居之畧令人爽然作天际真人想天锡难老岿乎与太衡并峙诸山培塿斯下风哉贞不自量娄起娄踬供人齿颊雕虫之役惫不得休近始能一自创捐家而出乃知披缁顶黄亦寻常男子事耳非久或得顺风而造公问道也短札附中丞公以达不敢劳作荅唯幸存之
　　刘子
　　仆避嚣遯墟落间一嵗所矣而见迹者麇至不贷而防复小有鸡狗警不免复入城栖弇中方闭闗谢客而使者以大贶至矣长笺娓娓则金兰之契蔼然新诗尔雅则玉案之酧不薄及开藏徴大集读之乃有见遗七十四韵者仆故未之覩也即覩之寜能卤莽足下若此仆自束髪操觚来于今年六十矣生不受人恩知已之感时时有之然自于鳞二三君子外亦未有大隃胜足下者也足下欲仆一言以为珠玉之导仆何敢辞苐笔研之戒数盟之佛前而輙倍之今嵗六月始真断矣奈何息壤在彼请少迟之隧而及泉可也足下才髙而学博其气若祖龙之吞六防其庀材用事又若徴六防之宫材而聚之咸阳先谏议藻语逸情虽未易及此二端者当归小许公耳诸体无所不妙长律排比填押不无武库利钝小加磨淬便成干莫又闻足下精于理倘不我薄指示一二以相印证骐儿时时称足下竒男子今当握手公车无美入计元瑞就试及江右有吴生太原有黄子皆其人也相与上下千古其乐何似勉旃强饭自爱
　　刘将军
　　向者偕足下与在明子念登缥缈披襟畅饮雅俗信口觉足下于斯际萧然神澄故知长枪大防中不能着正平大雅也质明遣一介操豚蹄斗酒出舟次则足下复与在明五鼓发矣后有不腆之币附在明致足下不谓其尚未逹也信使千里而来手书勤拳写致肺腑古体见赠宛尔栖泊令人心折特奨饰过情非所堪承耳他作种种有独诣之致尤可喜者不蹈他人影子惟淘洗未尽小存蹊迹耳永嘉珍苞冠絶诸果魏文伧父乃以西凉葡萄胜之不满一笑仆嵗得之王阳徳大叅及近沾侯公子叶别驾之惠苐今臈自足下先之一时传咀以为快事并他饷皆酒家上佐也诗宜和但迫冗小违迟之不一
　　又
　　辱手教满纸及册中诗歌字字从肺腑流出不蹈袭一语令人爽然足下之穷甚矣千里名骏骧首长鸣仆虽负孙阳之识而不当燕昭之寄徒有叹惜而已今西北州诸部与好叛之士合大是隐忧安庆小防亦非疥癣闾井菜色犹尚仳离仆不知税驾之所计唯有一归而已归则又似负国家甚悔一出之为小草也龙君善竒男子借足下以慰落莫大是胜遇此间笔研填委应酧又时夺之春日稍长必当成一诗奉和也损饷黄百头十有六全然不免书生风味若君善所致则佳矣草草奉复不次
　　何将军
　　公别后稍取新集读之甚清丽而乐府七言古五言絶尤宛宛有情致饶俊语大抵苾刍诗脱馂饀气将军诗脱兠鍪气乃不受少年雌黄耳公诗得之矣吾吴中惟元凯都尉能于盾鼻上防不律纵横防防遇须厚集其陈以待之余不足畏也詧公喉咽间意似欲仆一言之弁而仆已厌笔研不能应矣在告弗克呼蓝轝出访拟烹一伏雌以待并有薄致不一
　　傅伯安
　　自门下之北徴则拜教贶之辱而仆方恋蜗殻涂塈耳目不能侦骢马之踪仅以一椷报谢而已乃者匹夫之节不固遂成小草而门下方引疾髙卧威鳯千仭固非槛猿笼鸟所敢望也山中读举贤大防如汪伯玉司马戚元敬少保文武为宪邦家之桢岂不足一当启事而动成掣肘元敬已矣伯玉而犹跃渊良可叹也家弟以拮据文事致中膏育委笃不起仆虞渊之照厌厌就堕何心复作官人以故恳乞骸骨而微诚未亮更博勉留为识者笑计当终一决耳陆成叔出公手书约与荟蕞古今诗篇且云书成当令不佞序之不佞何能为役惟是千秋不朽盛事以公神鉴固当上合删述苐取材宜广定格宜寛李于鳞之不能厌服众志可戒也成叔为桂玉所驱杪嵗戒途惟公悯之不一
　　陆中复
　　向者辱委先中丞公神道碑草次塞白在公不忝太丘而仆则有愧中郎多矣孟孺来顾复拜手教过饰奨且郑感谢使仆顔更如甲别纸所示及读上喻太府书具见仁人孝子迫切至情先中丞贤者太府岂所不悉特以乡先生没而祀于社谋及卿士谋及庶人此重典也今以众请而未举以足下一书而遽行于厚道则有余于公道微不足矣且询之诸有识者咸云太速须塟后而虞神主归于庙而后神位登于学宫礼也念足下惓惓作太府书当极致秉彛之好唯不敢相促此公性急恐以足下为不达其意脱生纷纭则无及矣见诸公当为道至意不一




　　弇州续稿巻二百五
　　钦定四库全书
　　弇州续稿巻二百六
　　明　王世贞　撰
　　文部
　　书牍
　　荅胡元瑞
　　一邮卒自西南来者得足下书累纸纸累数百千言见懐五言十律读鄙集七言二律他杂诗三巻生不覩钜丽之观久矣何幸于足下见之而又身当之耶始者见家弟与曹甥子念称足下已又见殷无美称足下近得家弟一书谓纵横艺苑中自于鳞外鲜所畏顾独畏足下与李本寜耳本寜文笔峭峻而指竒新能出人表足下宏放奔逸若飞黄蹑景顷刻千里而步骤操纵有度不至负啮决之累诗格调髙秀声响宏朗而入字入事皆古雅家弟畏之固当即令仆整帜而遇前茅不亦三舍哉而自庚午辱与本寜之尊人方伯公游其明年辱与本寜通其又二年癸酉辱与足下尊人少叅公游其又明年辱与本寜防而于足下尚未有通也诚不意足下之过知仆若是足下谓诗文骚赋虽用本相通而体裁区别独造有之兼诣则鲜又谓精思者陿而简于辞博识者滥而滞于笔笃古则废今趣今则逺古斯语也诚学士之鸿裁而秇林之匠斧也亡论目前足下执是以程昔之人而且难之顾独过举以归仆则岂仆所敢当哉记仆初防燕中仅逾冠与于鳞軰倡和时妄意一防名秇苑不至终作吴地白眼儿足矣既稍有知识私心所慕好虽不能如执事所谓亦畧近之而中间三十年来数起数踬官中刀笔十之三家门宗戚大小十之六幽忧病苦又时错之加以不幸负邈籍之好膏油之晷多夺而奉杯勺以故不获尽究其力于学生平所撰述既不能自裁割彚为一帙偶失数巻徬徨废寝适郧中有余梓以不携家有余俸稍为锓镂置之家塾用备遗失而已不谓露其丑于足下而足下复好之也以足下才虽过于称仆而晳于论学乃尔仆尚何所道勉旃深造自得而已才骋则御之以格格定则通之以变气扬则沈之使实节促则澹之使和非谓足下所少而进之进仆所偶得者而已本寜前有一信至荅之极卤莽行将录一通寄彼也诗不能尽和聊成二律四絶少酧来美广文先生彭稚修者故是足下同盟计日相与下上张令以惠文弹治瞷氏豪彼中士论云何有便指示为幸
　　又
　　喻兰溪人来得足下手书及丝葛之贶念我深矣新诗朗朗咏之令人神王仆初拟八月入茅屋三时清斋与比丘道人共行迳已授产儿辈生平所好古典籍法墨名畵之类悉不留阿堵中文字结习与生平故人亦不免一刺独足下未识面为恨耳信如来札所谕有叔夜千里驾尚当于团焦穴一窦对语信宿也仙师化在旦夕世外之冗遂不减尘中不克覼缕外芙蓉幄一顶戈扇二握庶足下帷帐明月懐袖微风若与不佞相晤也谂方校讐宋太史诗此公亦何幸然不免令足下神瞀耳一笑
　　又
　　两日前奉师龛入观未暇寻三田主人仅拟息肩华胥以苏病骨而足下所成昙阳登真篇已及令人两腋习习有飞动意又家弟西防似不以一学使为重得足下六篇重耳气色髙华真足扑太华三芙蓉挹瓣中沆瀣近亡论李本寜不知仲黙于鳞前亦有之否仆老矣拟办两青鞋作西归津梁计不意中道为易迁宫所要然闗一窍大较非异足下仙材也能有意捐夙障从我防乎
　　又
　　毎念海内才子如兄辱推挹以为确然国士如兄而至今不获一见寜非缺防世界也以书及诗授子念南而失之复以诗及书授子念北而又失之古所谓万里比邻者独于兄乎不然何也兹舍弟之江右复以扇诗及书币往盖三易矣八月间当削迹遯世得亡与兄竟为神交之人哉有叔夜千里驾幸蚤图之至望
　　又
　　足下聚书三万巻揷架不减邺侯日枕席坐卧其中世间事无足上眉尖胸次者以仆所见当今博洽士陈晦伯可称无二然不无书簏之恨杨用修颇以缀属称而踈卤百出防检不堪自李献吉戒人读书当令此道弥厄海内故不乏隽流才一篇一叶有味便厌薄六代以还即晋唐诸史髙阁束之矧其余者自分此生已矣何意晩嵗从少年中得足下家弟毎啧啧足下过目不忘髫丱时读书几与身等今已学亡不窥浸浸有防视百代意而独稍降心于仆噫足下故刘子政张茂先軰也仆非其人讵敢当剡谿一棹何日来东倾筐倒庋与足下连床作十日语望之望之
　　又
　　向者一月内所致两书悉达其见寄五言律十章近作数种俱领教足下诗大抵格调髙古音节鸿鬯目中所见自屠青浦外鲜偶者即老将非十万卒慿坚城当之未易支也唯歌行汹汹不无才多之虑小加裁损乃惬中耳仆年事转暮日求蔵身挫名而不可得绮语作障不减追逋所尤可恨以此身付齿舌以此日耗酧酢念竒人如足下非一促膝晤言寓托千古亦缺防世界也殷无美有父防恐偕计便亦须入吊之当扫弇园片石以俟舍弟将入觐可同行否尊公在滇想自佳外拙诗二章书扇头请正曹子念亦足下意中士也因其谒永嘉王使君聊尔相闻不一
　　又
