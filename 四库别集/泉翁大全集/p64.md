<!-- { "loadSidebar": true } -->
　　君子之儒好之，小人之儒恶之，吾不谓小人也；小人之儒好之，君子之儒恶之，吾不谓君子也。游於白沙有赵君元默者，见期於师，见与於枫山，受知於阳明，而亟称於见素，区区群儒乃或见毁訿焉。然则元默其为君子之儒、之徒，而不为小人也必矣。惟兹季夏，拜守澧州。春官杨子浚、张景川，地官唐平侯、张仰德，太常杨子山，黄门李宗鲁、黄子任，秋官刘邦正，锦衣莫希颜，与甘泉子皆善之。十人者，同饮别於黄子所。既酣，有一人言之曰：「吾闻有大负者，不得志於显荣。将发挥於治理，其在斯乎！」一人曰：「求治理者，将在於三事，盍为赵子有赠言！」一人曰：「业广惟勤，宜以勤赠。」曰：「元默既或有之矣，吾请进夫大勤。」一人曰：「慎终惟始，宜以慎赠。」曰：「赵子既或有之矣，吾请进夫大慎。」一人曰：「惟寅惟清，宜以清赠。」曰：「夫既或有之矣，吾请进夫大清。」一人曰：「曷谓大？」曰：「勤其勤，无为而勤；慎其慎，无为而慎；清其清，无为而清；是君子之儒之类也。彼硁硁皎皎以号於时，区区群儒之小耳矣。」一人曰：「三事恶乎本？」曰：「勤本於慎，慎本於清，清本於寅，是故三事一致也。故能无所为而为。」一人曰：「曷谓君子儒？」曰：「君子之儒，由仁义行之学也，非行仁义者之学也。行仁义者之学，区区群儒之小耳矣。有所为者，彼区区皎皎硁硁者之伪也。故君子立其诚敬而三事尽，而万化理矣。」一人曰：「斯理也，虽措诸天下亦可也，而况於为澧乎？」黄子曰：「吾闻政学一道矣。是足以赠丹山子。」 
　　
　　问政 
　　
　　余姚陈於周尹兴化，问政，甘泉子曰：「学。」问学，曰：「政。」於周曰：「政则政，学则学，若是混乎？」曰：「政也者事也，学也者心也。谓事则事乎？心则心乎？」於周问要，曰：「理。是故莫学非事矣，莫政非心矣，莫政莫学非理矣。理达而体用浑矣。」「请学何学？」曰：「大学。在心为明德，在事为亲民。在心为明德，是故莫学非事矣。在事为亲民，是故莫政非心矣。兼之者至善也。至善也者，心之於天下国家之事理纯粹精焉者也。纯粹精焉者，天理也。天理也者，吾心中正之本体也，是故学在体天理止至善焉，尽矣。」「敢问其功如之何？」曰：「在格物。」问：「格物之功如之何？」曰：「在知止，在定静，在安虑。是故知行并而物格矣，物格而心、身、家、国、天下之事毕矣。夫天下犹然，而况於一邑乎！而况於兴化乎！」陈子曰：「洪范也，请拜受以从事。」嘉靖二年七月十九日 
　　
　　南海梁氏族谱序 
　　
　　甘泉子曰：「为谱者，其知道乎！其宗法之遗乎！其诸后世之事乎！王者之风衰而封建废，封建废而宗法亡，宗法亡而后谱作。故谱者，存宗法以教仁孝於天下也。今夫人惟不知身之所自出，则不知敬其父以及其祖，而孝道几乎息矣。人惟不知身之所同出，则不知爱其兄弟以及其同气於祖者，而仁道或几乎息矣。是故夫谱者，以明仁孝之道者也。佛山梁氏之有谱，以广仁孝也。梁氏之子职方君日孚焯学於阳明，立身行道，以修仁孝，虑无以谕诸其族之人。故夫欲族之人，父慈、子孝、兄友、弟恭，则非尽可以言谕也。谕之以言者，莫若谕之以实矣；谕之以实者，莫若示之以象矣。是故循名观实，莫大乎谱，立象垂教莫大乎图。知道者，观诸谱图焉，斯过半矣。是故於其图也，自吾身而上达之吾父母、而吾祖、而吾曾祖、高祖，以及於始之一人，则孝敬之念油然而生矣。自吾之兄弟而旁达之吾父之兄弟、而祖之兄弟，以及於始之同气，则友爱之念油然而生矣。於其谱也，某祖功、某考德、某子忝尔祖、某孙坠厥业，以及於吾身，则立身行道之心惕然而生，而慈孝友恭之教勃然而兴。」梁子曰：「子盍明以教於我族之人？」甘泉子曰：「吾取其义。象存乎谱，得存乎人。」 
　　
　　赠石龙黄宗贤赴南台序 
　　
　　石龙黄子蚤志圣贤之学，前为后军都事，与阳明子甘泉子友。三人者解官迁转，各别十年矣。嘉靖继统，与甘泉子并起废至京师。石龙子迁南台经历，后军俞君请曰：「宗贤与子有同志之雅，宜为我有赠言，否则无以酬置亭待二子之意也。」甘泉子辞曰：「吾与宗贤期默成於道矣，恶乎言？」再至而再辞焉。既而应君元忠、黄君才伯请曰：「黄子与子有同志之雅，宜为吾同志有赠言。」甘泉子辞之，如辞俞君。既而王君公弼、欧君崇一、萧君子鸣、钱君汝冲、郑君窒甫，联王君、虞君、金君、太常李君、廷评陆君、职方梁君、秋官陆君、太史邹君、春官陈君、韦君、黄君、魏君、陈君、二薛君、傅君、应君、吴君之名，申应、黄之请。辞不可，乃言之曰：「夫学，觉而已矣。伊尹，天民之先觉也。」 
　　
　　泉翁大全卷之十八 
　　
　　文集 
　　
　　门人江都沈珠等校刊 
　　
　　序 
　　
　　送司寇林见素先生致仕序 
　　
　　史若水曰：有天地斯有二气，有二气斯有通塞，有通塞斯有否泰，有否泰斯有从违，有从违斯有去就。是故二气存乎机，通塞存乎感，否泰存乎遇，从违存乎数，去就存乎时，时之义大矣哉。见素先生得天地刚大以直之气，能遂其志，是以於宪庙时，则以郎官独劾梁方以引继晓，下狱不屈，怀恩壮之，斯非所谓其刚者耶！然而落职判官。寻感星陨，复官南都。於武庙时，则巡抚川江，卒遇麻贼，单舆入谕，罗跪请降，斯非所谓其大者耶！然而中沮於总制，乞休而归。今上龙飞时，则首起司寇，因事纳忠，据法执奏，抗夺狱之旨，以沮权[幸]之气，斯非所谓其直者耶！然而初则上为薄谴，中则求去勉留，终优诏隆礼，廪夫是畀，宫保是嘉。夫公之正气能感上天星陨之变，而不能感宪庙於初以不谴；能致怀恩之壮，而不免梁方之害；能谕麻贼之悍，而不能消总制之妒以全功；能感上之隆礼，而不能开权幸之惑；使其言之见从，而身安於朝廷之上，岂非所谓气机之通塞乎！是故通塞形而否泰见，否泰见而从违生，而公之去就决矣。昔之嘉靖初诏，尧、舜天开。公以累召而来，峨峨其冠，裔裔其衣，跹跹其趍，拜舞班行，如凤鸟具五彩、闻九韶，以来仪於两阶。及其待命而去也，飒乎山巾，飘乎野服，意气江湖，邀昂云霄，如野鹤插六翮、乘长风，将翱翔乎千仞，虽欲留之而不可得。盖公之进也以时，而退也以时。时也者，道也，大臣之道，不可则止也。易曰：「同声相应，同气相求，水流湿，火就燥。云从龙，风从虎，圣人作而万物睹。」呜呼！时乎！公其归矣。嘉靖癸未秋八月八日 
　　
　　赠别黄太史序 
　　
　　太史黄子才伯曰：「佐也於役於渭，誓将睽违，惟子教之。於亲於学，惟子教是蕲！」甘泉子曰：「欲事亲者，其惟学乎！欲显亲者，其惟立身行道乎！」曰：「学何学矣？」曰：「心。故善学者如贯珠矣，不善学者如观珠矣。」曰：「观珠与贯珠之形何以异？」曰：「观珠者，观他珠也，多学而记之类也。贯珠者，我贯我珠也，自我得之也，一以贯之之类也，知识前言往行以蓄德也。」黄子曰：「唯唯！」昔者甘泉子谓黄子曰：「子之博学，如聚万珠矣，其惟贯之已乎！」黄子曰：「唯唯！」黄子则既志乎心学矣，骎骎乎其进而不已矣，是以申告黄子之别。黄子曰：「圣学其思乎！故曰：『思不出其位。』」甘泉子曰：「是之谓心学矣。思曰睿，睿作圣。」请闻焉，曰：「其中思矣乎！中思故不出其位，不出其位，故思无邪。出位而思，邪，邪也，正亦邪也。其惟中思乎！」曰：「曷谓中思？」曰：「毋前尔思，毋后尔思，毋左尔思，毋右尔思，故曰『中』。中思也者，中心也。故曰：『中心无为，以守至正。』至正，无邪思也。若夫左右前后而思焉，出位耳矣，恶能勿邪？故中则正矣，中正一以贯之，而圣学备矣。此舜闻见善言行，沛然若决江河，莫之能御也。其博约之教乎！」或曰：「子曰：『子中思而已矣。』将不遗於四远乎？」甘泉子曰：「非然也。日月之照四方也，明在中也；尧德之明，思在中也，而光被四表，何远之遗？」或以告黄子，黄子曰：「唯唯！」甘泉子曰：「可以别矣。思知事亲矣。」嘉靖癸未季秋九月 
　　
　　赠钟君一元之任恭城序 
　　
　　增城西洲之涯，有钟君一元者，其从叔母，甘泉湛子之从姑母也。兄弟也。钟君选於天官，得尹广西平乐之恭城。人曰：「钟君若有不怿然者。」或疑之曰：「夫郎官应列宿，宰群姓，喜则一邑之人乐，怒则一邑之人惧，何不怿之有？」或曰：「彼钟君，巨族也。学於增庠十余年，而举於乡，又游太学十余年，气正而才充，然后选於部。今恭，斗邑也，其为里者一，其为粮者仅三千，而盗贼多於里之民，其东西掠者多於里之数，此钟君之所以不怿乎！」或以告於甘泉子。甘泉子曰：「吾请见而释之。」揖钟君曰：「子以为任职者与任担者何以异？」曰：「无以异也。」曰：「今之谓官曰任者，得非取诸任负之义乎？」曰：「然。」曰：「任负者惟其力。今有人於此，力能胜百钧者，付之以十钧，则彼将怒之乎？」曰：「否。」曰：「力能十钧者，付之以一钧，则彼将怒之乎？」曰：「否。」曰：「否，则虽以子之力任恭也，民之少也易以治，粮之少也易以征，而吾子不怿也，惑矣。」又曰：「今有人於此，任一钧者与十钧者同其直，则将喜之乎？」曰：「然。」「任十钧者与百钧者同其直，则将喜之乎？」曰：「然。」曰：「然则恭城一里之禄之入，其视诸数百里者之禄入均耳。夫轻若负，重若直，而若不怿者焉。吾不知矣。」钟君乃欣然而喜，莞尔而笑，曰：「愿闻子之所教清者。」甘泉子曰：「吾与之矣，吾与之矣。夫民寡而心众，是故一之以简；粮少而困多，是故恤之以宽，盗繁而心同，是故化之以不欲。夫简以临下，宽以御众，不欲则不窃，圣人岂欺我哉！子其行矣。夫力优而治有余，又行此三者则一，朝廷将有大任付子矣。」癸未秋九月既望 
　　
　　赠黄门汪君子宿之南都序 
　　
