<!-- { "loadSidebar": true } -->
　　朱太夫人六十寿序宛陵进士朱应秀一松，其先君二峰先生，嘉靖十三年岁贡。时朝廷行选贡法，故先生以壮年预选。盖未及廷试而卒。遗夫人与稚子九岁至始孩者四人。夫人年方二十九，不御膏沐，矢志自卫，有柏舟之操；抚抱诸孤，长育成就，有凯风之劬。盖又三十有一年，应秀登嘉靖四十四年进士，夫人于是年六十矣。应秀与余既同第，又同冬官试政。每相见，若有所欲言而不能者。久之，乃以母氏之寿为请。夫应秀之为进士也，其亦有所自得乎？其有所不能自释者乎？凡为士，自初束发，为其父母，即望其显荣。应秀今已得之，足以慰母氏之志，夫岂有不自得者乎？ 

　　夫人父母无恙，生有膏泽之润，而行乎夷坦之涂，一日而得富贵，宜无不自得者。独应秀思先人之蚤世，母氏之劬劳。诗曰：「风雨凄凄，鸡鸣喈喈。」又曰：「风雨如晦，鸡鸣不已。」更前之所历，戚戚有动于中，此其所以不能释然也。而罔极之德，何以报之？是以汲汲欲为夫人之寿；又思得为古文辞者传述之。人见应秀之于此，类若自得者；不知其求以解其不能释然之怀者如此。自此而往，应秀之仕日显，夫人之寿日增，而不能释然之怀当日甚。吾未知能有以解应秀者。姑谓世俗之望其显荣者，今得之，或可以慰夫人而已矣。 

　　李氏荣寿诗序余读王制，观虞、夏、商、周养老燕飨食之礼，年纪之次，及深衣、燕衣、缟衣、玄衣之制，何其备也！至天子于太学，执酱而馈，执爵而酳，公卿奉杖，大夫进履，其隆重如此。故曰：三代之盛王，未有遗年者也。年之贵于天下久矣，然而无为寿者。豳诗称：「跻彼公堂，称彼兕觥，万寿无疆。」自此而诗之称寿不一。顾亦相祝颂之词，如史之所称为寿者云耳。非以年之每进一纪，为燕会以为寿也。 

　　迨后世寿节庆贺，始于朝廷，而及于公卿，然为文以称其事者亦无之。余尝谓今之为寿者，盖不过谓其生于世几何年耳，又或往往概其生平而书之，又类于家状，其非古不足法也。 

　　余居乡，见吾郡风俗，大率于五礼多阔略；而于寿诞独重其礼，而又多谒请文辞以夸大之。以为吴俗侈靡特如此；而至京师，则尤有甚焉。而余同年进士，天下之士皆会于此，至其俗皆然。虽余之拙于辞，诸公谬以为能，而请之不置。凡为之者数十篇，而余终以为非古不足法也。虽然，亦以为慰人子之情，姑可矣。 

　　岁九月，余以选当外补最后。同年魏郡李巳子复，复以二亲之寿为请。盖诸公之为之诗者多矣，余独为其诗序。于其尊君与太孺人之潜德懿行，故未暇论。尊君，州学生，积学久次，将贡京师。年六十；太孺人年五十九。子复裒所得诗联为卷，因邮致之于其家云。 

-------------------------------------------------------------------------------- 

震川先生集卷之十三　　寿　序 

吏部司务太君寿序　　陈时子行之赴试也，其姑之夫吏部朱君，实官南曹，亟称子行之文。已而，果中魁选。子行不以有司之取者为荣，而以君之知之者为德。是年冬，十月某日，君之诞辰，留都士大夫咸为之寿。于是子行归而乞言于予。 

　　予昔读书万峯山中，盖君之所以自号者。其山下瞰具区，倚拔水际。西南七十二峯，矗立于苍波浩渺之间。中有高堂古木，橘柚千章，梅竹茶茗，崇冈连被。问之，知其为君之圃，而颇讶主人之不来者几年矣。然留都曹务清简，士大夫闭门高卧之外，相与游览赋诗，又称觞为寿。此布衣野老之所乐者，而仕宦者兼而有之，其不亦多乎？此士大夫所以乐为君寿者也。 

　　而予又有感于子行之言。夫科举取士，不能不为一定之品式，而亦非品式之所能拘也。俗人侥幸于一日之获，其于文义尚有不能知者，嚣嚣然自谓已能，欲以规绳天下豪杰之士。亦可耻矣。昔五代时，张文宝知贡举，所放进士，中书有覆落者。下学士院，作诗赋贡举格。学士李怿曰：「予少举进士登科，盖偶然耳。后生可畏，来者未可量。假令予复就试礼部，未必不落第。安能与英俊为准格？」闻者多其知体。欧阳永叔特以此一事，为怿立传。今君之于子行，要为有得于欧阳子之所云者，予故特书之，且以为寿。 

　　顾南岩先生寿序 

　　夫富贵寿三者，天地庞厚之气之所积也。其来也，恒参差而不齐。而人之值之也，虽一家之中，父子兄弟之亲，血脉气息之相属，可以言语教戒而同者，而唯是三者为不可期。有厚于富而薄于贵与寿，有厚于贵而薄于富与寿，有厚于寿而薄于富与贵，有厚于富与贵而薄于寿，有厚于富与寿而薄于贵，有厚于贵与寿而薄于富，有聚焉，有散焉，有平均以等授焉。时其平均也，而或富或贫，或贵或贱，或寿或不寿；时其散也，而皆贫皆贱皆不寿；时其聚也，而皆贵皆富皆寿。此造化之微，倏忽迁徙，以此鼓舞人世。而世乃以有心者窥之，憧憧焉疑其既往，而意其方来。此余之所未喻也。 

　　若吾昆顾氏之盛，殆所谓时其聚者邪？自大宗伯以文章魁天下，将跻台鼎，其余横金衣绯者，尚二三人。昆之言贵者，必曰顾氏。甲第连埒，宗亲子弟被服华绮，千人聚食。昆之言富者，必曰顾氏。自桂轩先生以耆年为乡邦之望，其后寿考，世有其人。昆之言寿者，亦必曰顾氏。今南岩先生以桂轩之孙，宗伯从子，少膺乡荐，甫倅南昌，飘然赋归来之辞，不谓之不贵；优游于亭馆花木之间，不谓之不富；安居暇食，不亲药饵；不习导引，不谓之不寿。夫是三者，所谓不可期也。而聚于一家，又聚于一人之身，斯亦难矣。 

　　余未尝通介绍于先生，然尝闻其贤，而私心识之。间独窃叹，以为先生藉家世之盛，而又三者参会。夫人子之于亲，苟唯布褐菽水以为养，虽有颜渊之仁，曾参之志，亦当不能无缺然之意。有如先生者，乃夫人所愿于其亲，而不可得者也。于是可以寿矣。 

　　今年先生寿七十。邑学诸生咸往为贺，俾余叙之。余惟桂轩先生与高大父为延龄会，世通姻好。高大父寿八十五，作高玄嘉庆堂，大宗伯实为之记。则余于先生之文，亦何可辞也？ 

　　同州通判许半斋寿序 

　　予居乡无事，好从长老问邑中族姓。能世其家业，传子孙至六七世者，殆不能十数。世其家业传子孙绵延不绝，又能光大之者，十无三四焉。 

　　若许氏之世，吾能言之。自其先讳庆赐者，从嘉定稍徙至昆山，实生文衡；文衡之子曰德芳。比再世以勤啬致富，而子弟皆知修学好礼。其子鹏远，以赈饥出粟，授承事郎。而从子鸿高，由太学上舍历官平定州同知。承事生思耐翁，为京所吏目。而同州君则思耐翁之子也。亦自上舍选倅名州，致政家居。久之，而其子伯云以进士释褐为分直令。方着声迹，有远大之期。盖自国初至于今，许氏之居于乡者，其名可数。耕有田，艺有圃，居有屋庐，其老者，乡里社会，饮酒伏腊，未尝不在。享承平之福者垂百年，而得大发于伯云。所谓能世其家业，光而大之者非耶？ 

　　同州君为人倜傥，善自娱戏。官古冯翊、西华之地，然不能为吏绳束。一旦拂衣归，从布衣野老，陆博投壶，拥女子，鼓琴鸣瑟，酣宴竟日。自伯云不为官时，常自乐也。然今之时，与许氏之上世异矣。使伯云不为官，宁能使其亲保有其乐耶？同州君虽善自娱，非其子之为官，宁终能有以自乐耶？乡人是以为君荣，而以伯云为能养志也。 

　　嘉靖丙辰月日，为君之诞辰，盖甲子一周矣。时伯云自分直入觐。予与同县之士试于南宫者若而人，与伯云俱会于阙下。比觐罢还，而伯云亦以便道归省。众谓予不可无纪，而沈成甫、戴与政来致其请。予谓吾等方从君有乡社之乐，而伯云回首有白云之感；既为之贺，因称养志之义以慰之云。 

　　龚裕州寿序 

　　孔子曰：「仁者寿。」夫仁者岂能必寿哉？以其能静而得寿之理也。人生百年，以区区之形，日与外物为角。夫苟役役然驰骋眩骛于富贵之途，以其所轻累其所重，若是者虽至黄耇，其道促矣。夫苟不役役然驰骋眩骛于富贵之涂，以其所轻累其所重，若是者虽不至黄耇，其道长矣。 

　　龚先生受命守裕州，有大夫之秩，家富田宅，有封侯之奉，银朱黼缋之华，未始异于世，而得园、绮之高焉。温淳甘膬，脭醲肥厚之养，未始异于世，而得松、乔之适焉。环湖而居，鱼鸟上下，田夫野老，歌呼而笑傲，当郡邑喧嚣之间，而得武陵桃源之趣焉。先生其不役役者欤？君子之论人取其近，先生其得仁者静而寿之理欤？ 

　　予之内弟温甫，与先生世通姻好，来请予文为祝。予尝论今世有所谓寿文者，非古之制。不过谓生于世几何耳耳，奚以文为？至论先生，乃可以着之于文而为寿者也。书以归之。 

　　徐封君七十寿序 

　　余往来嘉定，与其贤者游，而识子言。于是时固已奇其文，每言之于人。因遂识东楼翁，慷慨乐易人也。已而子言举京兆，计偕北上，翁实携之以行。余时遇于彭城，遂于僦车共茵而载，历齐、鲁、燕、赵二千余里，走风雪尘埃中，欢然忘其行役之疲。余盖察知翁父子有福德，享富贵者也。 

　　其后子言登第，以天官属直内阁；寻改大宗伯属，领祠事。余至京师，每见，辄叹其议论之进。是时天子隆郊祀之礼，子言殆所谓侍祠神语，能究观方士祠官之说者矣。至语及其职事，未尝不有志于古之守道以守官者也。而东楼翁居家，日治园圃亭榭，与士大夫饮酒为乐。子言间迎至京师，则诸公贵人日来欢宴，退而莫不叹翁之贤，而又称其有子。已又得诰命推封，既贵显矣。然子言在部曹，郁有清望，议者以为兰台秘阁之选。顷以外补为郡，莫不惜之！会东楼翁方七十，子言将之荆州，过家上寿。以余游其父子间相知之素，属使为序。 

