<!-- { "loadSidebar": true } -->
　　茫茫上天降祚有汉【向曰茫茫广大皃祚福也】兆基开业人神攸赞【五臣作讃　铣曰兆始也攸所也】五曜霄【五臣作宵】映素灵夜叹皇运来授万寳増焕【善曰汉书曰元年冬十月五星聚于东井沛公至霸上应劭曰五星所在其下以义取天下也又曰髙祖夜经泽中有大蛇当径防劒斩蛇蛇分为两后人至蛇所有一妪夜哭人问妪妪曰吾子白帝子化为蛇常道今者赤帝子斩之也　济曰五曜五星也宵夜也叹则哭也余注同】厯纪十二天命中易【善曰汉书曰汉起元髙祖终于孝平王莽之诛十有二世也　良注同】西零不顺东夷遘逆【善曰西零即先零也　济曰西零西羌也遘作也】乃命上将授以雄防【善曰子虚赋曰建干将之雄防　向曰上将邓骘也授谓天子授与之也雄防兵器也】桓桓上将寔天所啓【善曰桓桓武皃也左氏传晋侯赐毕万魏卜偃曰以是始赏天啓之矣　铣曰寔实啓开也言实天所开其忠勇也】允文允武明诗恱礼【善曰毛诗曰允文允武昭格烈祖左氏传赵衰曰郄縠恱礼乐而敦诗书　良曰允信也】宪章百揆为世作楷【善曰礼记曰仲尼宪章文武尚书曰纳于百揆礼记曰今世行之后世以为楷　向曰揆度楷则也】昔在孟【五臣作盟】津惟师尚父【善曰尚书曰武王伐殷师渡孟津毛诗曰维师尚父时惟鹰扬谅彼武王　向曰武王伐纣次盟津太公为师盟津河也尚父太公也】素旄一麾浑一区宇【善曰鬻子曰武王伐纣乃命太公把旄以麾之纣军反走尚书曰王右秉白旄以麾　翰曰素旄旗类太公执之一麾军士而破纣军天下以定】苍生更始朔风变律【五臣作楚　善曰苍生犹黔首也尚书曰至于海隅苍生朔北方也楚南方也史记子贡问乐曰舜弹五之琴歌南风之诗而天下治纣为歌朝北鄙之音身死国亡何也夫南风之诗者生长之音舜乐好之故天下治也夫北者败也鄙者陋也纣乐好之故身死国亡　良曰苍生百姓也更始谓新立法制以便利下人去纣暴虐之理也谓天子居南靣而称尊故北风以变化于南楚也言王风广也】薄伐猃狁至于太原【善曰毛诗小雅文也郑曰薄伐言逐出之而已　向曰猃狁北狄也薄伐言不杀戮逐之于邉而已太原地也】诗人歌之犹叹其艰况我将军穷城【五臣作域】极邉鼔无停响旗不蹔搴泽霑遐荒功铭鼎铉【音协韵　善曰礼记曰夫鼎者有铭铭者论譔其先祖之徳羙功烈勲劳而酌之祭器自成其名马周易曰鼎金　铣曰言太公薄伐诗人尚以为艰难而况乎邓骘至逺边鼔旗不舍宣帝泽于逺荒而功铭于鼎鼎杠也乃著述人通言之】我出我师于彼西疆【善曰毛诗云我出我车于彼牧矣　向曰我出谓邓骘出也我师谓天子之军也西疆西戎也】天子饯我路车乗黄言念伯舅恩深渭阳【善同翰注　翰曰天子饯送邓骘也伯长也邓骘安帝长舅也诗云我送舅氏曰至渭阳何以赠之路车乗黄路车驷马车也乗黄马色也言天子之恩于舅氏深也】介珪既削列壤酬勲【善曰毛诗曰锡尔介珪以作尔寳　向曰介珪诸侯所执长尺二寸削剖也言将封骘为诸侯也列壤谓分土也勲功也】令我将军啓土上郡【善曰尚书曰建邦启土也　铣曰启开也上郡谓骘所封也】传子传孙显显令问【善曰毛诗曰假乐君子显显令徳又曰令问令望　翰曰令善也人有积善则天下相问者皆称其善故曰令问也】
　　酒徳颂
　　刘伯伦【善曰臧荣绪晋书曰刘伶字伯伦沛国人也志气旷放以宇宙为狭着酒徳颂为建威参军卒以夀终　向注同】
　　有大人先生【向曰假为辞也】以天地为一朝万期为须臾日月为扃牖八荒为庭衢【铣曰言志广大也以天地开辟以来为一日也万歳之期为少时也扄牖门也八荒八方也】行无辙迹居无室庐【善曰老子曰善行无辙迹马融琴赋曰游闲公子中道失志居无室庐罔所自置　翰曰濳隐守愚时人不见其行迹人不知其所居室故云无也】幕天席地纵意所如【良曰如往也】止则操巵执觚【姑】动则挈榼提壶【善曰说文曰榼酒器也苦阖切　济曰操挈皆执也巵觚榼壶皆酒器也】唯酒是务焉知其余【翰曰专于饮酒不知其余事也】有贵介公于缙绅处士【善曰左氏传曰伯州犂谓郑皇颉曰夫子为王子围寡君之贵介弟也司马相如封禅书曰因杂缙绅先生之略术臣瓉曰缙赤白色绅大带应劭风俗通曰处士者隐居放言　向曰介大也缙绅服饰也处士有徳之称】闻吾风声议其所以【铣曰吾则先生自称也言公子处士风闻我好酒之声议论我所以得失也】乃奋袂攘衿怒目切齿【善曰北征赋曰遂袂而北征战国防张仪说魏王曰天下游士莫不瞠目切齿　良曰此公子处士怒先生好酒】陈说礼法是非锋起【善曰春秋感精符曰祸乱锋起君若赘旒　济曰说礼经法制以示先生言其是非如劒防之锋刃相竞逐而起】先生于是方捧甖【莺】承槽【五臣从未】衔杯【五臣作杯】潄醪【善曰刘熈孟子注曰槽者齐俗名之如酒槽也　翰曰先生不听二人之说饮酒自若也醪浊酒也】奋髯踑【举其】踞【据】枕麴借糟【善曰汉书曰朱博迁琅邪齐部舒缓博奋髯抵几曰观齐儿欲以为俗耶又曰尉佗魋结箕踞　铣曰奋动髯须也踑踞展足倚据而坐也借铺也言动髯展足倚据而坐旋复枕麴铺糟而卧也】无思无虑其乐陶陶【善曰毛诗曰君子陶陶向曰陶陶和乐皃】兀然而醉豁【五臣作怳】尔而醒静听不闻雷霆之声熟视不覩【五臣作见】泰山之形不觉寒暑之切肌利【五臣作嗜】欲之感情【善曰庄子曰知反于帝宫见黄帝而问焉曰何思何虑则知道黄帝曰无思无虑始知道】俯观万物扰扰焉如江汉之载浮【五臣无浮】萍【善曰广雅曰扰扰乱也焉如犹何如也向曰言见万物如水中萍草随其风波】　二豪侍侧焉如蜾【果】蠃【力果】之与螟【名】蛉【音灵　善曰二豪公子处士也随己而化类蜾嬴之变螟蛉也法言曰螟蛉之子蜾嬴祝曰类我乆则肖之矣速哉二三子之化仲尼也李轨曰螟蛉桑虫也蜾嬴蜂虫也肖类也蜂虫无子取桑虫蔽而殪之幽而养之祝曰类我乆则化而成蜂虫矣速疾哉二三子受学仲尼之化疾也　向曰二豪谓公子处士也蜾蠃螟蛉彼小虫也言此二人侍我之侧何如此虫言见之微小也焉何也】
　　汉髙祖功臣颂
　　陆士衡
　　相国酂文终侯沛萧何相国平阳懿侯沛曹参太子少傅留文成侯韩张良丞相曲逆献侯阳武陈平楚王淮隂韩信梁王昌彭越淮南王六黥布赵景王大梁张耳韩王韩信燕王丰卢绾长沙文王呉芮荆王沛刘贾太傅安国懿侯王陵左丞相绛武侯沛周勃相国舞阳侯沛樊哙右丞相曲周景侯高阳郦商太仆汝隂文侯沛夏侯婴丞相颍隂懿侯睢阳灌婴代丞相阳陵景侯魏傅寛车骑将军信武肃侯靳歙大行广野君髙阳郦食其中郎建信侯齐刘敬太中大夫楚陆贾太子太傅稷嗣君薛叔孙通魏无知防军中尉随何新城三老董公袁生将军纪信御史大夫沛周苛平国君侯公右三十一人与定天下安社稷者也【五臣无此序】颂曰
