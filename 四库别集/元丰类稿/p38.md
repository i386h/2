<!-- { "loadSidebar": true } -->
　　敕：亲爱之而欲其贵富，朕于公族，皆推是心。宠数徽章，施于闺壶，兹惟故事，朕敢忘哉？具官某，新妇某氏，作合宗藩，躬有驯德。启兹全国，用进尔封，以致朕尊奖近属之恩。尚懋尔服，承休显之称。可。

　　【宗室克惧复官制】

　　敕具官某：属在近亲，享有荣禄，以愆坐法，亦既再期。稽于故常，宜服位等。勉思祗饬，称此茂恩。可。

　　【李德明遥郡团练使制】

　　敕具官某：擐甲执兵，人之重任。赏信而速，所以劝功。尔忠力武材，称于种落。往歼丑类，屡以捷闻。图尔之劳，进位二等。益思奋励，以待异恩。可。

　　【陈景等尚书省主事令史制】

　　敕某：中台政本，主曹事，治文书，亦不可不属之其人。尔往懋哉，皆仍旧秩。可。

　　【折克行彭保转官制】

　　敕具官某：朕惟羌之猖狂，内相贼虐，致天之罚。爰命六师，开通道途，收复城聚。摧坚获丑，尔功居多。盖夫军赏之行速则众劝，是用进尔之秩，以激士心。尚有不次之恩，以待非常之效。可。

　　【程嗣恭祖无颇程博文开封府推官制】

　　敕具官某：开封天下之聚，俗杂五方之民。盖巧伪繁兴，狱讼滋出。赞治之任，考择维艰。以尔为能，俾祗厥服。夫慈惠足以煦养茕弱，刚严足以帖伏奸强。然导民之方，尚有可识。使风俗有以粹美，而四方有以观则。往助尔长，其尚懋哉。可。

　　【李宪武胜军节度观察留后制】

　　敕：王师西出，士大夫皆奋力行阵。有尺寸之功者，朕无不录。况议劳数实有大于此者，其于信赏，朕敢忘哉？具官某，比自临洮，率众躬将。摧殪丑虏，恢复故疆。鼓行羌中，屡以捷告。考按阀阅，朕用宠嘉。秘殿荣名，便藩留务。兼是茂渥，以奖尔庸。其往懋哉，益思来效。可。

　　【李清臣王存赵彦若曾肇转官制】

　　敕：惟朕祖考，成功盛德覆被天下，固非文字可得而名。然史记册书，国家之典，上以纪先帝言动之迹，下以及群臣善恶之实。传之万世，宜有论次。具官某，以文学选用，与成信书。朕惟汝嘉，是用褒进。尚其祗服，以称朕恩。可。

　　【李舜举等转官制】

　　敕具官某：朕惟先帝功德之殊，宜见之方册，故诏择儒臣，属之论撰。而尔于其官次，与有祗事之勤。亦既书成，例当褒录。进升位等，其尚钦承。可。

　　【皇伯滕王第十六女封县主制】

　　敕具官某第十六女：亲在近属，生而懿柔。宜开县甸之封，以荣汤沐之号。予惟序，尔尚钦承。可。 
　

　




　

　
●卷二十二·制诰四十七首
【吴居厚京东转运副使吕孝廉转运判官制】
　　敕具官某：朕进拔能吏，以督视一路，盖州县政令之举措，公私货食之敛散，莫不任焉。得人之难，考择惟慎。以尔干敏，阅试惟旧。用是分兹东部，属以使事。夫施于民者厚而刑罚清，求于民者约而财用赡，使德泽流通而风化辑穆，以称朕忧悯元元而励精庶务之意。尔其勉矣，往服训辞。可。

　　【西头供奉官武遂等转官制】

　　敕具官某：王师西出，以讨不庭。尔能歼击凶残，恢复州聚。录功增位，不以次迁。勉服朕恩，益思奋励。可。

　　【曲珍四厢都指挥使绛州防御使制】

　　敕具官某：羌之兽心，内相危害，王师薄伐，盖将天威。尔能躬将士徒，摧坚懿敌，斩捕甚众，鼓行无前。周卫典军之官，名城御侮之寄，兼是宠数，以畴尔庸。尚有异恩，待尔来效。可。

　　【文思使张俊等迁官制】

　　敕具官某：朕爰命六师，奉辞西伐。尔能效其忠勇，深入羌中，获丑摧坚，以捷来上。躐升位等，以懋尔劳。其能继于前功，朕岂稽于信赏。可。

　　【文及甫吏部员外郎制】

　　敕具官某：朕正百工之名，而将责其实效。其于官吏，考择尤慎。天官之属，佥曰汝能。其往钦哉，无忘勉励。可。

　　【许安世都官员外郎制】

　　敕具官某：徒隶佣役之人，典其废置，而时其迁序，主以郎吏，其选甚高。尔蚤以敏明，升华儒馆，宜增阶等，往莅厥职。尚思勉懋，以称简求。可。

　　【皇伯宗谔赠太尉韩王制】

　　敕：王者之于天属，覆之以光荣，而恤其死丧之戚，所以本人伦，教天下也。具官某，以德则循理小心，始终无悔；以功则受命仁祖，趣定储极；以位则渠门赤舄，任兼相将；以爵则躐于五等，列为真王；以亲则先帝之从父兄，而余曰伯父。显名美实，福禄之全，可谓盛矣。奄遘疠疾，至于不起。余闻震悼，临奠致哀，再不御朝，以伸情礼。是用追加书赞，进秩上公。启此大邦，隆崇号称。余于亲亲之恩，可谓备矣。尚惟不昧，服此宠章。可。

　　【齐宗寿三班借职制】

　　敕某：有司言尔满岁当迁，而奖进尔劳，又当躐等。是用加兹宠渥，列于命秩。往惟祗服，以称甄收。可。

　　【交州进奉使副梁用律洛苑副使阮倍太常博士制】

　　敕具官某：策名蕃服，纳贡王庭，将事之勤，朕用甄录。进尔位等，兹惟旧章。往称茂恩，毋忘祗恪。可。

　　【皇伯宗惠新妇郭氏进封郡夫人制】

　　敕具官某新妇某氏：司宗于属为近，于位为重，王于爵为贵。盖礼秩之见于外者既宠，则施于内者宜殊。尔德性淑均，称其家室。爰加象服之盛，以大鹊巢之荣。其尚钦承，兹为异数。可。

　　【贾昌衡知邓州制】

　　敕：记旧欲者，称南阳之民夸奢，上气力，难制御。今其余习殆尚有存者，故有邦之任，朕不轻以属人。具官某，中外践更，令闻惟旧，兹用考择，往分彼土。盖穰氵育之间，虽俗杂难治，然教民敦本，兴于好善，召信臣、杜诗之遗迹在焉。使农桑劝而风俗厚，尔尚思继于前人。其往懋哉，无替朕命。可。

　　【李良辅知庐州张<立宁>陕州崔度蔡州王说徐州制】

　　敕具官某：朕董正治官，自朝廷始，至于六服，群吏莫不考循其名，以督课其实。夫宣恩德以逮下，厚风俗以承上，其选为重者，非长民之任乎？尔惟其人，属以兹位。盖奉职遵礼，以有循良之称。苟能自勉，则宠劳录最，以明国家之典，朕敢忘哉？往钦厥司，方稽尔效。可。

　　【知泉州陈梓州吴几复湖州唐淑问并再任制】

　　敕具官某：吏之奉职循理，能附其民，使之久于其官，则上下相安，而治化易洽。今尔之材，宜于既试。俾仍旧服，以懋厥庸。尚体朕恩，益思远效。可。

　　【吴安持太仆少卿制】

　　敕具官某：车府厩马，牧监之政，典以卿士，其选甚高。念非得人，曷赞其治。尔材质明茂，尝更器使。以忧去位，既终丧纪。宜更阶等，往贰厥官。其勤夙宵，以敏功实。可。

　　【菊曩二右班殿直制】

　　敕具官某：夷獠背恩，贼杀命吏。尔能击刺丑类，献其首级。宜升位序，以奖尔劳。尚励壮图，益思来效。可。

　　【冯正符借职制】

　　敕某：西南夷背德兽心，敢窥边隙。尔能通宣两谊，协助军谋。宜进官荣，属之守护。勉思奋励，无替前功。可。

　　【奉议郎景思谊授东上阁门使延第一副将制】

　　敕具官某：西讨之兵有一战之功者，朕无不录。尔能致其材武，奋击黠羌，克敌摧锋，屡以捷报。畴庸较实，宜有异恩。介上阁之使名，贰连营之将领。兹为奖拔，盖匪常科。尚盛壮谋，益思来效。可。

　　【皇太后亲侄高公绘通州刺史高公纪达州刺史制】

　　敕具官某等：朕有显亲之心，欲形于天下，故加恩母党，所以本人情，隆世教也。尔等皆于外家，实在近属。持身恭慎，朕所识察。刺临州郡，典视祠宫，秩宠地优，并膺拔用。尚励尔钦承之志，以称余广爱之仁。可。

　　【梅福封寿春真人制】

　　敕某：在汉之际，数以孤远，极言天下之事，其志壮哉。晚而家居，读书养性。卒遗俗高蹈，世传为仙。今大江之西，实存庙像。祷祠辄应，能泽吾民。有司上闻，是用锡兹显号。光灵不泯，其服朕恩。可。

　　【卓顺之直翰林医官局等制】

　　敕某：稽其医事，而制其食，先王之典也。属以爱主之疾，尔能调治有廖。是用宠以官荣，进其服品。往遵厥职，无替恪恭。可。

　　【成卓阁门祗候制】

　　敕具官某：长川广谷之间，与蛮夷壤接。尔处徼巡之任，能练达人情，辑宁疆候。守边之臣，称尔之材，谓难代易。是用进尔职于上阁，而俾恭其旧服。朕于念劳奖善之心，可谓至矣。其思绥靖，以称朕恩。可。

　　【溪毡可本族副都军主等制】

　　敕某：守边之臣，属尔奉其方物，来献阙廷。朕惟尔嘉，是用命尔，还其种落，典治一军。往励忠勤，益思来效。可。

　　【景青宜党令支团练使阿星刺史制】

　　敕某：尔有摧锋克敌之功，而又奉其方贡，来见阙廷，实勇且忠，法当甄进，兵团之任，以宠尔劳。往其祗服，益思来效。可。

　　【论毡巴可本族军主结厮鸡可本族副军主制】

　　敕某：尔父有乡慕中国之心，殁而不遂其志。属尔于朕，愿备一官。朕甚怜之，是用加命尔秩。往其祗服，益盛忠勤。可。

　　【阿怜官捉厮鸡并本族副军主制】

　　敕某：尔父效贡来庭，因得进见。以尔为请，愿备一官。朕嘉其尊向中国之勤，是用锡尔命秩。往思忠恪，以称朕恩。可。

　　【温知钦州制】

　　敕某：州有兵民之寄，而地在疆场之间。则常择用材武之臣，属之守御之任。尔以能进，往祗厥服。尚思绥靖，以称简求。可。

　　【刘安等中书省主事令史制】

　　敕具官某等：右省诏命之所出也。吏治文书，非习法令、熟成事，不能称其任。尔等皆以命秩，往祗乃服。无忘恭恪，以慎厥司。可。

　　【知颍昌府韩维再任制】

　　敕：朕待天下之士，未尝不笃于恩。况于故旧之臣，朕所加厚，则于遂顺其意，夫何爱哉。具官某，昔在宫朝，事朕左右。今列职秘殿，位宠且亲。而便其故乡，属以州任。虽岁既再满，然重夺其志。是用仍其旧服，俾祗厥官，以致朕求旧之仁，尚励尔在公之义。可。

　　【米ど等转官制】

　　敕具官某：尔以众西出，讨击羌虏，斩获首级，有司以闻。是用甄录尔功，躐升位等。往其勉矣，益盛壮图。可。

　　【雍王颢乳母宋氏赠郡君制】

　　敕某氏：惟雍王颢于国属之亲且爱，而尔有乳养之勤。故其生也锡之爵邑，其殁也饰以恩荣。是用追命尔封，进于列郡。以光幽穸，尚服宠章。可。

　　【丰稷吏部员外郎制】

