<!-- { "loadSidebar": true } -->
　　寳祐元年秋八月某在京师知奉新县丞赵君汝瀁与之书曰有志者无事不为否则无可为事奉新丞廨在邑南墉废不治者三十年易名南园而酤焉他丞漫不闻假处民庐或即佛老宫茍及代而去罔或议葺壬子冬十月汝瀁始涖事念不可因陋址其旧而新之今年夏五月经始七月立楹扰不及民费不匮官一惟已之奉囿竹而松沼芡以莲公退可游以咏非以娱已也为后之人耳役且既子为我识之某曰是可以观为政矣夫立志于为无废弗举况其政乎玩志于茍虽室处亦废况其政乎世不古仕者之不乆也俟其考以阶其升奚暇问政移公之财美其私室官府则视邮传曰吾岂乆于此或曰吾欲葺顾力弗足姑俟后之人转相传承栋老桷摧不废不止凡郡邑多如此丞为甚自韩退之记蓝田以丞位髙而偪例以嫌不可否事由是丞借口取充位不及政政且漫不省孰肯葺废以奉新一邑观丞廨废且三十年是三十年无丞也赵君一日起三十年之废而新之能矣天下之事不植则僵使天下之官各尽其官之职不治乎某闻赵君之为丞纾前令之虐以寛民饥则请粟于使者以赈惕惕然以邑疾苦为已任政暇宜能为葺计捐已力而不私已欲遗后不止谓能葢贤也而某之贤赵君者又不在是其贤何有志也其言曰有志者无事不为充此一语圣贤阃可诣岂止葺废哉志伊学顔士事也而有顔之学者必有伊之志士茍有志自一命以上如主簿尉亦皆可及物不可以位下为不得志而况于丞傥如崔斯立以丞为负余日惟吟哦于二松之间有问者则曰余方有公事子姑去则是以位不慊焉而旷其日是亦茍道非志于圣贤者伊志顔学愿相与励之以是复其书就命以为记


　　雪坡集巻三十三
　　钦定四库全书
　　雪坡集巻三十四
　　宋　姚勉　撰
　　记
　　江山第一楼记
　　江山第一楼者豫章彭君英叔之所作也韩退之记豫章滕王阁以为江南第一有瓌伟絶特之称且及其江山之好登望之乐命名之意葢取诸此英叔以书来曰某之楼成矣未有记子科目第一人也愿记之以无媿此江山之胜余未登斯楼未知其江山奚似既第之以一亦可以意知矣夫一罗带之青横万玉篸之碧合开天地之圗画纳风月于窗几樵歌渔唱出没烟霭溪蓑农荜隠见有无谓之第一信乎其为絶胜也虽然以第一处其楼可不以第一处其身乎居第一之楼必也第一之人物科目之第一未足道也胡先生曰科第必作状元官职必至宰相学术必至圣人言皆当以第一自处也然则状元宰相未足以尽第一之事必学术至圣人而后可勉斋黄先生曰异日结果须作世间第一流人物西山周先生亦谓班固古今人物表不能别圣贤而异之尝欲为之更定观三先生之説则第一流人孰其当之考之古达而在上尧舜禹汤文武臯陶伊尹周公也穷而在下孔子顔子曽子子思孟子濓溪明道伊川横渠紫阳南轩也秦汉以来无有诸葛孔明略近之必有若人然后可当第一之名而无媿功业次矣文章末矣志富贵下矣科目之第一未足道也彭君母曰卑之无甚髙论有为者亦若是彭君勿疑
　　左氏书庄记
　　夜宴左氏庄杜少陵诗目也庄不知何所矣独其名与少陵俱存尝即其诗想象之景物犹歴然在目有草堂有花迳有暗流水有风月林境之胜也检有书烧有烛防有剑引有杯张有琴咏有诗诗罢有舟济胜之具也济胜之具虽有七而有书可检乃庄中之第一事尝谓何将军山林中架书连屋左氏庄中烧烛检书方与俗富贵家园池不类人生有此差乐髙安左氏季起家晋仙人黄万石之乡有庄焉筑斋于斯而教子于斯子应珤亦颖然秀异今左氏庄视昔左氏庄未见其异也檐有梅庭有桂园有茂松修竹傍屋有溪斋视草堂梅桂视花迳茂松修竹视落月风林溪视花迳流水诗书琴剑杯烛扁舟之乐视昔皆具而独取检书一句名之曰庄季起可谓知所好尚者谒记于予予其曷敢辞因为记其筑庄教子读书之役而并为言书庄之义夫田畴庐舍之富则曰庄今以书为庄不于其田于其书也耕固不如学也而士之学则当如农之耕及时而修之计日而课之播于春薅于夏及秋而成矣士之学也不当尔乎吾见夫世之学者日玩月愒积至嵗而犹夫人也可乎哉学之所谓成非止能举子业能墨客骚人诗文之谓也非止能决防发科得名位爵禄之谓也亦曰士希贤贤希圣圣希天耳季起以是诏其子可乎斋东之室曰崇徳西之室曰广业徳者性之得于天者也业者徳之见于事者也崇徳者其播且薅广业者其成而获也书庄之收固如此也左氏其懋之所成必大矣左氏有丘明好恶与圣人同身受圣人所修之经而衍之以为传传所载如民受天地中以生敬必有徳等语皆格言大训非有得于圣门之大学者不及此传又有言曰夫学殖也左氏传之所谓学殖即今左氏之所谓书庄乎是又在唐左氏庄之上也故予愿左氏父子勿安于杜少陵诗中之左氏而进于圣门之左氏
　　胡氏勤有堂记
　　诗书勤乃有退之训符语也延平胡君敬仲名其教子之堂曰勤有是之取请记之夫诗书所以载道也有诗书于已岂不欲有斯道于已哉勤乃克之是非止习训诂工词章也亦非止钓名位干爵禄也退之之于符也训之以诗书训之以勤有是矣公相之府文章之贵岂训哉金银车之误宜也胡君之教子必不尔书曰功崇惟志业广惟勤功者修齐治平之功也业者修辞立诚之业也勤乎当用力于此
　　龚简甫芳润阁记
　　教子而不教之以圣贤不爱其子也受教而学不至于圣贤不爱其身也人亦孰不知圣贤之为美哉为人父者知圣贤之为美可不愿之于其子为人子者知圣贤之为美可不愿之于其身教与学交愿而后教子者为爱子爱身者为爱亲止慈止孝之道始备西山龚简甫来告曰某有子天周年几冠矣虽一子不敢不教某所燕息之室曰竹窻环以竹而教子读书之室有阁焉曰芳润阁之前杂莳四时花使以序荣阁之外竹竹之外池可以取名者甚伙皆不之尚而顾扁之芳润取陆士衡文赋所谓漱六艺之芳润者将俾天周学于六艺以芳润其身愿得一言以为小子教焉余曰君之欲使而子芳润其身岂止如陆士衡欲为文章而已哉吾知君不过摘其赋之字而意则有在矣试即君阁之所有格于物而观之其芳也其润也浮蘤不足言君嗜竹尝试观阁外之竹乎英英青青蒸蒸菁菁如珩斯苍如矛斯刚如箦斯宻如膏斯泽涵蕴乎风雨荡摩乎云霄凌盛寒而不摧扞炎热而不受四时一碧生意滃浡是竹之芳也然使根硗瘠而不腴藂嵤确而常燥则是竹败矣箒焉而已耳惟竹之与池邻也滋液溉色泽映带故榦之穿沙也而浄藤之媚涟也而清阴之荫于水也而幽晔沃裛郁常与他所之竹异故诗曰瞻彼淇澳緑竹猗猗言竹以淇水之润而盛也此卫武公所以为文章欤故大学以比道学焉以比自修焉以比恂栗威仪焉以比盛徳至善焉有斐君子之文章岂陆士衡所谓文章而已哉记曰和顺积中英华发外和顺润也英华芳也诚于中形于外徳之润身也此圣贤之学也君曰昔吾尝抠衣于斋其知此矣爱子而教也当教此爱身而学也当学此寳祐元年癸丑十月髙安姚某记
　　万诚翁爱贤堂记
　　同年万定翁之兄诚翁名其攸宁之堂曰爱贤取人皆爱珠玉我爱子孙贤义也诚翁谓予曰珠玉世同爱也子若孙苟不能有徒爱虞剑而共池卫璧而已氏照乗在魏申则虏连城入秦婴则降有无等也吾知不若贤子孙矣使吾子孙广袤田宅吾弗爱使吾子孙辉朱映紫吾未爱使吾子孙学博而文华吾爱矣亦未甚爱可爱独贤耳吾非与世异爱也富且贵而贤必不骄以鄙学且文而贤必不矜以浮吾固愿贤也为人祖为人父以贤起家易为人子为人孙以贤世家难子而孙孙而复子易子贤于父孙贤于祖难舆子于曽思孙于孔不敢当亦不敢望伯温和中为之父而纯正文正为之子文穆文靖为之祖而东莱成公为之孙韦济翁之遯翁紫岩氏之南轩氏又其次槐庭之王麦舟之范忠文之梦得申国之荥阳苏之长公杨之伯子贤皆可睎也谄教咸肉诱賛府居训符吾弗为恐子孙亦不吾爱欲师新或附曹羣忘汉超叛鉴吾亦弗爱矣吾固愿贤也子以吾言为何如可则子为我记之余曰是名言也万石之有君兄弟贤矣君又爱子孙贤天其以是明珠大玉副君之爱哉万之后必大矣吾为君贺抑贤子孙有道家种徳则子孙之不贤者不生身行道则子孙象贤者必法世务学则子孙贤贤者必儒是三者信有证愿以吾言并君言记之诚翁诺遂书以为记寳祐五年丁巳夏六月年家弟瑞阳姚某记并书
　　胡氏双清堂记
　　心迹双清杜少陵诗语也迹者心之表心者迹之里迹之清心之清也举孝亷而浊如泥迹清而心未之清也门如市而心如水心清而迹未之清也虽然天下亦安有是理哉如是则心迹之判矣王通氏之言然矣而可乎是故心清则迹与之清双清一事也丰城胡君景顔喜为诗以双清名其堂葢取少陵意朝斯夕斯往往皆清具长啸乎暑风朗咏乎明月雨于蓬雪于屐敲氷于砚滴露于笔人见胡君取乎在天之清者然也搘笻而观于山放棹而游于水丛溪以竹阴迳以松根石以梅畹兰沼莲亭桂藩菊人见胡君取乎在地之清者然也匣有琴栅有鹤架有书壁有剑屏有书几有棊樽有酒门有佳客人见胡君取乎人物之清者然也虽然是皆迹也使胡君胸中无风月氷霜雨露之清则在天之清者天耳胸中无山水竹石松梅莲桂兰菊之清则在地之清者地耳胷中无琴鹤书剑棊画賔酒之清则在人物之清者人耳物耳于胡君乎何预胡君之迹之清胡君之心之清之发也以是清为诗宜皆清语余尝爱胡君之诗有曰饭后到茶茶后酒松边有鹤鹤边琴以此一聨语推之是非真有心迹双清之乐者乎虽然是清未可小之也钟天地灵禀五行英得全清者为圣清多浊少者为贤澄其浊以全其清葢以贤希圣之事然则心清者将有所为也杜少陵岂足以尽此哉故曰是清未可小之也寳祐癸丑秋九月锦河姚某记并书
　　赵氏村屋记
　　赵某家世服冕乗轩食膏粱而燠绮缯佳公子也而扁所居曰一村或疑之曷疑之君非村乎生者也非村乎居者也而曷从知村之趣夫其渠渠夏屋榱隠月而栋入云岂知夫茅椽而槿篱松闗而竹隧崇台峻榭歌窈眇而舞妖冶岂知夫蓑笠而牧角耨耕而农讴水陆毕陈乎方丈之间岂仅羹芹饭笋之饷锦縠烂于晒衣之庭岂仅纺绩缲茧之声不知乎此而欲乐乎此有是理耶疑之诚是也而非知君者也夫君身钟鼎而心山林迹嚣尘而兴髙逸不傲然以贵公子自诧而顾退然欲以寒素自居故虽纷华盛丽之中而有幽闲萧之意宅广宇如邃隠听曼乐如山謡不甘乎芳鲜而羡藜糗之甘不乐乎丽靡而味桑麻之乐一淡然之间而村墟之幽事皆目中矣岂必真生乎是居乎是而后能知其趣耶虽然此犹假之者也非身之者也若夫有山可薇有水可渔鸡窻而读书骑牛鞯而覔诗暑座竹松冬炉芋栗春秋社而豚酒非真处于村者不能有是也此又予之所素乐者子未必真知之也试以告焉如乐之甘与子分席
　　黄氏好山记
