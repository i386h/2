<!-- { "loadSidebar": true } -->
报本浮图据当湖之东南直巽方四面绝水芥浮一洲六十亩而缩耳余以戊午冬十月访大音禅师师携登浮图已成四级宏丽坚致有堂皇轩朗之观无枝撑回转阨塞之陋盖新安作手洪鸣岐闻远昆弟所擅场云时风日清美四顾洒然西北雉堞内□鳞次万家东则湖光千顷南望九峯黛眉螺髻秀色撩人湖之滨村落连延兰若间出晨风夕月野烟渔火景物交影于镜中丹青得意于色外信一方之胜揽也报本创自嘉靖癸丑之夏司寇胥峯陆公出独见所经始越隆庆丙寅之秋告竣佛有殿僧有舍万历辛丑大银台津阳陆公复范紫铜七如来建阁以覆之郁然称檀林冠冕顺治己亥初夏浮图毁距其成九十七年时丁革运兵火之余守僧散逸虽断砖零铁不复可问岁庚子有掩骼比丘金明度居士蒋元初出家发愿重建诸荐绅士大夫愳其力小任重弗克终请湛兮法师主其事湛公周咨审势谓基不大不足任重筑不固不足经久扩以倍计加新桩以二千余计辛丑夏编密石焉陆君慎几出其祖庄简公御赐玉带镇之庄简公者司寇之子克襄报本于三尊弘护不倦为吾法门大士者也一级甫迄湛公化去继踵宣力于二级复辞去于是大音禅师受陆侍御鹤田及邑人终事之请师罢参天童混迹众园一衲三十年人咸归德年近七旬精力如四十许人爰有坚密院主为之辅翼皆以菩萨心行菩萨行自癸丑秋八月逮己未秋九月而报本浮图五级落成复铸剎锋宝珠踵事增华高广有加瞻仰腾欢叹未曾有呜呼宝地兴废虽曰时为之岂不存乎其人哉人之职任兴而不任废任之道贵专而不贵散报本初建司寇父子独肩其任四年而就暨其重举则阅四僧历二十年由庚子至壬子十三年以三人成两级癸丑至己未七年而一人成三级则外内护专与散之验也外护虽专自家政之余仅能注心力于事半授终纪纲势不俱亲及其既坏后之人推穷于前车绸缪于后辙虑之周审之固内护者又朝夕而亲莅之与工师无间湛公一级十余年善作之难等于善成之不易菩萨行愿功不必已出名不必已居古之人经营一像毕竟三生时不论迟速即以一浮图而阅四人人亦岂分彼此哉世间法有创业有中兴后起之勋常藉手于先发陈涉与萧张并称世家即项羽不妨本纪司马迁之识故与后世史官趦趄于行墨间者远矣予叙中兴报本之绩大音师资其建武之一德乎九仭虽崇不遗始篑前此者新市平林而湛公亦伯升之比也小中大大中小同中异异中同无不同报本浮图剎锋上现梵网重重涉入之义斯不愧于普回向耳 

彭节母贤孝传家记 

大孝终身慕父母古人且难言之彭翁明南为其母顾孺人乞言于予犹孺子泣时已七十余矣距孺人亡已二十余年有同里陆方伯表其慕道邑令相继旌其门采入邑志显扬之意已可慰矣复求诸寂寥衰朽若予者何耶人心日下天合愈漓近者缙绅之家或至父子并命明南少孤于诗书泽浅而至性过人若此然则学而能故不如不学而能耶明南云某六十四岁甫得子欲使后人克念艰难而思光大推明南之孝知其子之孝如灯取影且勤勤示教利害若此然则不敬而成故宜深念夫教而后成者耶为未亡人抚孤遗往往伤慈孺人兼秉义方有以成其子子复训孙以报其母皆独子又老年子不忍以姑息之爱贻羞禽犊若此然则教而不学不可以其不学而遂弃之不教耶呜呼彭氏之家于是乎可传可法矣夫表其亲而子之孝见非明南意也表其子而亲之贤益见则予之事也于子孝而得其亲之贤其亲不贤而得子之不孝亦教天下之志也 



【卷六 】 
 传部 

【传部】
 莲橐道人传 
 敦烈郑公传 
 故王孙雪嵰道人传 
 方子春先生传 
 杨二痴传 
 前封文林郎蒲田县知县青野府君封太孺人宋氏传 
 敕封孺人金门且惠沈君传 
 汪孺人小传 
 贞顺汪母陈太君传 
 张母陈恭人传 
 查母陈太安人传 
 米忠毅公传 
 杨总督传 
 朱息园传 
 周公济长者传 
 高天奇秀才传 
 金节母张孺人传 
 沈节母徐孺人传 



徧行堂集卷六 文之六 丹霞今释澹归造侍者古止　传涌编 

传部 

莲橐道人传 

莲橐道人者屠子梦破所自为号也梦破制棺皆刻莲华曰百岁后吾以藏吾身亦等于橐焉耳尽大地一莲华此身此心一莲华也何必橐尽大地一莲华此身此心一莲华也何必不橐死忍土者橐中全秽生乐国者胎中全净死无秽见生无净见华开见佛悟无生忍以无量世界为一莲华回视未开方斯已眇圣无大见凡无小见能从此一橐消之梦破去人远矣梦破楚之孝感人其先分自姑苏幼有神童之目稍长好游足迹几半天下所至名流才子无不交登临佳山水跌宕诗酒无不倾尽值世变有所感愤焚笔研削发为僧既以先人似续仍返初服仗剑从军一李邵武旋弃去复从所好则江楚闽粤三吴之游益壮交日益广名益起梦破外热而中冷好面折人之过抵掌谈文章气节精彩奋发立身持大体其于人问答往来稍不当意必不自贬损以相从人或以是畏之或谓操是术以游今之世恐掇祸梦破不顾亦卒无毫发患难今六十余岁矣世间祸福要非趋避可免何事毁方瓦合藏头过身夫贵贱贫富智愚贤不肖一期梦幻人不能以一橐消之及其不得已而就木又安能以一莲华消之耶宜梦破之独取而私擅之也昔海云比丘观十二因缘生死大海见大莲华出于水中有佛结跏趺坐为说普眼经海云云我从彼如来闻此法门受持读诵忆念观察假使有人以大海量墨须弥聚笔书此普眼法门一品中一门一门中一法一法中一义一义中一句不得少分何况能尽有人能识此理于彼莲橐亦生死大海中一沤一沤中一分具无量无边普眼法门梦破于彼受持读诵忆念观察不越一沤一分而尽十二有支化一切智海忽然击碎此橐橐中道人全身跳出千载而下庶几旦暮遇之耳 

敦烈郑公传 

节有隐显不得其时不得其主不得其位则隐而不传传与不传非节士之所计也彼故不屑于论时论主论位论吾义之所是而已孝子所为尽心仁人所为章教无不因时时至而主与位俱显遂有不得而隐者揭阳敦烈郑公死于潮州城陷之日越二十余年而长君逊始以传请亦时为之也公死于郝将军之举义郝将军举义以应明晋王入粤败于冈城潮州继陷郝将军死之公亦死或曰敦烈生非其时依郝将军而死则非其主未尝受任使于义旗之下亦非其位夫节士独与时抗岂不识时以为时固不识节耳公以本朝衣冠为共主非主于郝将军位无定人无定人与位当其时亦无不定君有君位卿有卿位大夫有大夫位士有士位庶人有庶人位公立于士之位以奉共主主正则位正位正则死正死正则时亦正公之戒逊曰大事难济被发而生不如束发而死时虽无定而定于位与主立功为立功之时立节为立节之时以时从义不以义从时节士之抗时皆因时也公死士林痛之志郡者传其文行不敢传其节公既自处于玉石俱焚之中而傍观亦无所置辨时乎时乎岂公所屑计耶公誓死先遣陈夫人携诸子匿山村夫人以未亡人肩保世亢宗之寄而公委命于共主死者复生生者不愧其言郑氏之家可谓克全忠孝执信不移者矣公讳科伟字璇夫既死郡人私谥敦烈云 

舵石曰死有重于泰山或轻于鸿毛分言之非也身如鸿毛死乃重于泰山身如泰山死乃轻于鸿毛身即义义即身轻则俱轻重则俱重人有一生惟成一是予于敦烈传其一是析理多叙事少妇人从夫一信于国一信于家各成一是共成一是合而言之亦有俱轻俱重之道盖窃附于章教慰孝子之所尽心也 

故王孙雪嵰道人传 

雪嵰道人者宁献王九世孙也玉牒赐名议洘就举易名公奭字燕西丁国变从母性称熊非熊弱年高简萧然自置于一丘一壑间每晚江人静操小舟一叶酒一尊纵其所如零露经霜啸咏自得兴尽始还朋辈亦呼为颠生侯公广城较士异其才拔之冠军未五月铁骑入洪都乃剪发走龙江旋入匡山卜居五峯下布包棕笠冬则幅巾绝迹城市贫甚不开口向人人与之不拒亦不谢人不与之极困充然若有余善病虽至危毅然若强有力喜读书手钞数百卷虽至博退然若愚无所知山居二十载即比邻罕识尝遇奇荒绝粒闭户栖贤覞公疑其死入见之有饥色而无戚容韵歌相答豁如也南康太守寥公文英请修府志更修白鹿洞志为幡然一就甲寅郡被兵公复病噎太守伦公品卓迎之授馆操药情礼备至久不愈还旧隐丁巳岁除大雪命酒敕家人尽欢示偈云闲也闲不得忙也忙不得不闲不忙恁么得桥上人骑牛桥下人害跌雨雪病中身埋头煨榾柮今朝腊月三十日门神土地听予说且待新年好时节重提起两袖清风度明月笑语其子若遇明眼定有指教此平生行乐也戊午春病甚不以屑意且曰彼病亦留余地以俟予养然三世皆不满一甲子予今年已六十为过分矣于是拱嘿终日夜未尝须臾见其欹侧花朝前一日端坐而逝 

赞曰雪嵰以山林之姿生于贵胤遭时不造遂其高尚使得际升平献身朝庙必以清直震动一世而与巢许同生夷齐同死惜哉然闻其风者百世之下顽廉懦立远于显者之功此不与赵孟俯辈较优劣于出处盖性所故有事非理御也时如大冶药汞入之而流精金入之百锻不变金无避锻之心怨锻之色亦未尝跃冶自矜吾每善益锻每锻益善何者不变之性金所故有耳易称苦节不可贞节岂有甘者耶甘与苦判于此心肯则安不肯亦不贞呜呼雪嵰之节所谓苦而可贞贞而能安者矣 

方子春先生传 

