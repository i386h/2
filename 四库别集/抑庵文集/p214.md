<!-- { "loadSidebar": true } -->
　　草涧前漳州府学训导胡宗华先生所自号也而子乡先生监察御史陈公仲述为之说继是有言者皆一时名人其论盖备矣然观先生之所自道以为草生于涧幽逺而润滋非若牛山之木可以久荣而无害是则隠者之意矣先生既以文学行谊出为世用而何取于此予意先生之言盖有意而未发者古之君子以众善自修而以芳草比之若滋兰树蕙畦留夷襍杜蘅之类是也涧在两山之间盖泉之始达其济人泽物将大施于用先生之志盖笃于为善以养育其徳必使芳烈闻于人膏泽及于物而后已君子之学优而仕也固将以行其道若前之所云者盖独善非先生之志矣抑传有之曰涧溪沼沚之毛可以荐鬼神羞王公然则先生固宗庙朝廷所宜用也而止于一教官惜哉先生之子宜衡为中书舎人在馆閤出此巻示予予故为题其后而发其所未发如此果足以见先生之志哉
　　题朱自明平反狱事巻后
　　汉于公为狱吏治狱多隂徳观于东海孝妇可以知其仁矣其子赖之卒以贵显今观朱自明初为掾池阳平反许氏寃狱活死者三十二人何其心之似于公也故其孙晖遇圣朝为大夫天之报如此夫仁者天之道君子行仁斯足以得乎天孰谓天幽且逺哉今之为吏操不仁之心施不仁之事惟务朘剥以肥其家人之受寃抑而死者盖有矣彼恶知有天道哉其身不遂子孙之不振盖宜也于乎若自明者可得邪晖以此巻示予故题其后庶几或有警云
　　题周氏谱后
　　吾泰和多故家爵誉周氏其一也其徙居庐陵敖城者则自韶鳯始韶鳯十世孙子葛为邯郸县学训导邯郸俗不喜学每嵗宾兴无有名与荐书子葛乃选诸生数人与共卧起朝夕训诲之不数年遂有以科举入官者由是人始贵读书稍稍向学既而子葛以忧去及起复为太平训导始相接以其先世与予同邑特厚予于乎子葛于予尚如此则其尊祖敬宗可知矣夫谱所以明尊卑笃伦谊者也于其祖之所出虽愈盛而愈分愈逺而愈不忘秩然有序懽然有恩不至如秦越之相视此子葛作谱之意也此其尊祖敬宗之大者也抑予闻之故家大族之能久而盛者仁义以立其本诗书礼乐以维持之也子葛之所以承其先者善矣为之子孙其亦思务此者哉仁义之不修诗书之不习僭夺以乱其序乖争以伤其和则于祖宗为辱矣子葛以谱求予言故为之说如此以勉其后人欲其相与砥砺维持于久也
　　题杨宗勗燕集图后
　　右燕集二十八人盖昔之同业于禁中皆当时之极选也而直亦滥厠焉今三十年齿日以衰而学不加益太宗文皇帝之徳不能有所报而鼎湖之驾逺矣此直所以愧感于无穷也赖宗勗诸公以文学政事显闻于世直因得以盖其愆而亦何敢忘自勉哉不然后之人将有指而议者于乎可不惧乎
　　题给事刘孚所受制防
　　国朝治天下以贤才为本而所以求贤者莫重于进士之科既举于乡防试于礼部而又亲策试于廷其所问者皆尧舜禹汤文武周公孔子之道而为士者非此道亦不敢以陈于上前盖自洪武庚戌至于今凡二十三举矣士之由是进者皆以为非常之遇莫不思有所树立以自见于世列圣用之亦各因其才使得以行其所学治功之盛足以继唐虞三代虽由上之徳致之而科目得人之效亦可见矣始自庚戌连四科皆急于用人不及防试即命以官至乙丑始防试礼部而亲策于廷迨今行之未改也然累科所发制策与其所对虽登科有録传之后世而当时奉大对者能珍藏策问以示子孙使知上之切于治理而必本于仁义道徳如此者盖甚少刑科给事中刘孚正统己未进士也能以所奉制策装裱成轴思传之方来而求直识一言孚盖直同县人而直主试礼部所取之士也前圣之道与推行之方盖讲之精矣承问而对裒然为名进士今列官近侍敬恭朝夕功业显而名闻流于科目有耀矣后之来者由是以知上之意考夫下之所陈而究其所立则制策之存岂徒为千载之荣观盖亦有所系焉也然则孚奚可不勉于逺大哉
　　题李伯时桃源图后
　　右桃源图宋李伯时画故少师杨公所藏公病时予往之坐榻前公命为作传俾后之人有可述者予谢不能公曰吾托子以不朽何可辞明日公命二子叔简季柔持其所书事至吏部属予贶以阎立本所画萧翼赚兰亭东坡先生所书李氏山房藏书记真迹是日晚予持二巻诣公曰鄙文不足以序述盛徳然不敢辞二巻皆公所爱不敢受置公枕傍而出逾二三日公又命二子持二巻来加以手简丁宁复予重违其意黾勉受之间一展视惟东坡真迹乃故物立本则以伯时易之矣然伯时亦名笔足可宝爱巻中皆有杨氏图书故题其后以见得之之故使后来者勿有所疑然自宋以来此画凡几易主今又自公传之我矣不知他日将复归何人得失奚足校哉姑聊以寓目而已
　　题造化经纶图序后
　　丹山读书处造化经纶图序文一通余姚赵防谦先生为门人柴广敬作心者其立言之要也凡理之具于心欲之害夫心与人之所以养心者当何如皆具着于篇先生之言古圣贤之言也而人知以是为训者鲜矣广敬服膺不忘所以为君子其在翰林已有名既与临川王君时彦匡庐余君正安泰和汤君如川及予皆自庶吉士简拔入内閤将显用焉而如川先卒广敬继之交游之士所以深为叹惜也其后正安官至侍讲致仕归亦卒今惟时彦与予在时彦年已七十为礼部左侍郎予年亦六十八而忝职吏部心虽不敢放然才识猥下愧无以报万一思得善养乎内而制乎外如广敬者而请益焉不可得矣今观是巻为之然深悲广敬之学如此而未施于用也然赵先生之言岂独可施于广敬哉凡柴氏之子孙皆当以此自勉故题其后以告焉
　　题徐镃冠辞后
　　兵部侍郎徐公良玉冠其长子镃宾既字之曰时用而为之辞京师士大夫喜良玉有贤子而欲其至于逺大也皆为诗文以勉之时用类次成巻因予子博士防来北京复以求予言镃基治田之器也有其田无其器不可也有其器无其时亦不可也故治田者必先备其器俟时至而用之然后可以成厥功此命名与字之意也抑又有说焉器取诸人时系乎天二者皆得矣而已不能实用其力播种之不宜灌溉之不至芸耨之不勤是所为卤莽而耕而欲禾易长亩终善且有可得哉是故君子之欲有为已虽不能不资于人而亦不敢违天然必以理之在已者自勉徳益修才益充则天佑之人归之功业之建何所不至哉孔子曰君子藏器于身待时而动动而不括是以出而有获予以此告时用其意深矣岂独治田为然哉时用勉之
　　题李祭酒与呉遵诗后
　　予邑呉遵领江西乡荐入太学以俟防试于春官其才敏其志笃读书为文日夜不懈祭酒李先生以逺大期之而策励益至遵奉命承教益思所以副其意及先生致事去遵伥伥然若失所怙恃先生赋七言律诗一章以勉之笃厚之意溢于言外夫太学之士不减二千人皆受先生之教于其去也而又勉之以诗者有几顾独厚于遵则其惓惓之意可知矣遵之图报称岂可以寻常比哉今之学于太学者其上取进士其次歴事于诸司加之勤慎皆可以致禄位跻显荣然古之贤者受知于人其所遇也厚则其报之也大不以禄位显荣为足也必充其道徳而侈其声光表然为望于天下使天下之人皆曰此固某之所知遇而期待者也今果能不负其意不亦彼此俱荣哉由是言之遵于李先生当何如可知也予亦爱遵而期望之至因观此诗故题下方以致意云
　　题龙眠山庄图后
　　右龙眠山庄图一巻宋李公麟伯时画伯时举进士入官以愽学好古有盛名其尽盖取晋唐诸名家所善以为已有论者谓鞍马过韩干道释追呉道元山水似李思训人物似韩滉潇洒如王摩诘在宋当为第一手元符间归老山中作此图其景由建徳馆至垂云沜十有六又道南溪得胜境之可赏者有四皆山水清秀竹树茂美喧嚣尘俗之所不到东坡先生为之记颍滨又为赋咏盖妙絶一时人所宝爱不啻若拱璧夫景以画而传而尽则以人而重东坡先生髙风大节百世之望也凡词翰之所贲及者天下其谁不重之然则龙眠山庄岂独赖画而显哉先生甞言君子可以寓意于物而不可留意于物寓意于物则物常为吾乐留意于物则物足以为吾病伯时之矻矻于此盖留意之病也先生之文出于天纵以状物适情如风发霆震歘然变化于俄顷之间于其所当止而止焉非所谓寓意于物者与今数百年龙眠山庄固在也其所经营缔搆不可得而见矣所可见者文章图画而已则文章图画固可以为不朽之托哉虽然亦有时而蔽也特聊以寓意焉耳文选郎中龙士郁得此巻以求予言予因题其后而归之
　　题梅花庄巻后
　　梅花庄诗文一巻故嘉兴王君达道所遗也君之考好梅花环所居种之因名曰梅花庄有元诸名公为之题扁赋诗多矣因乱失之君又得中书左丞周伯温先生篆书三大字以启士大夫之歌咏皆当时杰作沨沨乎其言也今太子少傅兼吏部侍郎俞公则君之外孙宝藏此巻爱重若拱璧持来京师不轻出示人以予为同僚也俾得诵之而识一言于后夫君子之于物其所好也必以类梅花清贞芳洁之物也必遇清贞芳洁之君子然后知好之又必有同其志者然后能同所好而传之于久当元之季时异事殊名园广囿髙台深池奇花异卉所以供翫赏娯耳目者忽焉漫灭而失其旧亦多矣王氏之梅花庄不幸亦遭变故而其盛美独因文学以传之不朽圣明在上文化大行聦明才俊之士寓意于著述以歌颂太平此其时也则梅花庄诗文之作其声将不益大而逺乎达道君于公为外祖公之子诰则君之弥甥也文学之懿志行之卓诚所谓有本者三叹之余因题而归之俾藏焉
　　题胡氏皆荣楼记后
　　正统中燕山胡友初首出谷佐官赈济朝廷旌为义民继是有令下友初四子颛防颛礼颛服继之皆旌为义民锡以冠带独颛庸在太学不得与是举乃以所业试于有司中其选乡邑皆以为荣名其楼曰皆荣楼荣辱于人大矣天下之人所好莫甚于荣所恶莫甚于辱至于奔走经营而避就之者以荣为可喜辱为可贱也然有求荣而弗得恶辱而反甚者不知避就之道焉耳胡氏父子兄弟不惜廪庾之资以佐官又勤诗书之业以效用荣名茂实过人逺矣岂非求之有道哉今复见斯楼则胡氏所立益大尚益笃于仁义则所以为荣者将百世有耀矣
　　题钟绍京墨迹后
