<!-- { "loadSidebar": true } -->
　　语曰梁肉可以养生药石可以伐病二者不可一废在以时消息之耳昔汉文帝主和亲之议致金絮彩缯于匈奴甘蒙手足倒悬之诮然夷性叵测边陲岁苦侵轶烽火时通甘泉终文帝之世方内未得宁枕而卧也假令因循不已将吏之气日消月靡其视与匈奴战如驱羊攻虎心胆震慑石晋靖康之祸宁不在汉哉此武帝所以采介冑之说不至于封狼居胥空漠南之庭不止也帝既穷兵则不得不以军兴之故而用乘孔建铁官以赡农用开均输以足民财官山海以取奇羡其术则圣贤所不道其于佐县官之急抑亦救时之用矣而文学槩以井田什一太古久远之法狙击之所谓从旁议者与当局异忧也岂通方之笃论乎若乃弘羊之计过则有在矣葢武帝末年匈奴已自衰止及昭帝时将士承席鞭挞之余烈介子不烦一领甲不费一斗粮而立功绝域之外呼韩稽首已见其端矣夫既已释于干戈则并盐铁之利而散之与民休息明示天下以不贪此则识时务者首宜图之而弘羊犹持其初说以抗文学吾不知其可也药石以伐病病良而仍以之养生寿民为殇子矣霍光之智固已辨此特不敢自发其端以暴杨武帝之失故借文学之议而均输征榷一切报罢若光者可谓知时务者也语曰穷则变变则通通则久疆场之事或张或弛皆于其穷焉而议之则几矣 

　　◆评 

　　读陆贾新语贾谊新书刘向新序评（馆课） 

　　○读陆贾新语贾谊新书刘向新序评 【 馆课】 

　　古之以言语事君者各有本源则其学术醇驳不必尽同要以殚智毕虑考当世得失之林审往古善败之效皆有独是之见划然不易预定于生平而后矢为论列凿凿中窽其神情气韵自有不可得而磨灭者非若后世漫衍支离连篇累牍苟取辨临事而已西京之疏莫善于贾太傅之治安策而治安策之所从出者新书也新书虽论治道国体及经学胎教凡七十二篇刘向删定为五十八篇皮日休读其书谓其心切其愤深其辞隐而丽其藻荡而雅信所称天下才者乎然书之粹者则治安策皆已备之矣即有策之所未及者如审微客经劝学谕诚退让诸篇要亦为谈理之典刑然非适时之急务也吾以是知新书者贾子平生学术之渊源而簸扬淘汰以为治安一策所谓痛哭流涕长太息者其词似激其造事而摅悃则固非不疾而呻不病而噎者也贾生而下其惟刘向乎观其外戚疏昌陵疏忠愤激烈至使闇主心动又取讽谏之意摭集故实为新序一书而妹喜妲己之戒腠理骨髓之戒班班寓言皆以感悟汉成虽间有颇谬如曾子固所讥至其正纪纲廸教化辨邪正黜异端以为汉规鉴则韩婴而下勿论也此贾太傅之流亚也若夫陆贾之新语愚则有不能无疑者矣贾葢知士也立谈而尉佗面内词组面平勃交欢意其所为书虽非粹然儒术而纵横押阖开发人意必有洋洋洒洒战国之词锋者今也其语骈而其气薾且多阙其字以文其赝葢齐梁间好事者闻新语之名而妄为之耳史称高帝谓陆生曰生试为我着秦所以失天下者何我所以得天下者何及古成败之因今新语中自道基以至思务十三篇未尝及此也此曾何足以动帝之听者而辄奏辄称善耶葢子书之散失多矣不独新语而子书之伪如新语者又比比也岂新书新序之伦哉虽然士君子揆事图策则于三者何择也有贾之畧而当戒其疏有向之恳而当去其诞至于新语虽云赝哉而吾终不以非圣之书若墨子鬼谷者与同日而语何也为其近于儒术也操此以往于献纳有禆矣 

　　◆说 

　　知命俟命立命说（馆课） 
　　墨禅轩说（寄吴周生） 

　　○知命俟命立命说 【 馆课】 

　　古之以神道设教者若易象若箕畴其于吉凶福极之故详哉言之矣乃一切委之于理而不闻有命之说何也皆为立命者也然立命之道非可槩语而吉凶福极之应又有参错不齐而莫可究诘其繇来者则世之人以为命竟不可信理竟不可凭而各竭其私智巧力以为趋避之计孔孟有忧之于是有知命俟命之论其以济易范之穷乎且曷言乎知命俟命立命也语曰珠玉在肆观者不取一兔在野众竞逐之定与未定也物之定者莫如命彼其大块为冶阴阳为炉同焉皆得杂尔密移丰之非亭育之私啬之非虔刘之志此分一定有鬼神之所无奈何者而世之人内迷于情欲则求胜于命外昡于感遇则求胜于命卒之命不可胜而徒役役然为犯教伤义之人何益焉故圣人示以知命知者信也信其本定而一举念不敢与命争也然昔之言知命者若养形之人方之逃雨怨诽之士等诸落叶彼但可以息躁竞之心未能免尤悔之累乃圣人又进之以行法廸之以修身若良农待岁良贾待价非但委运于天一无所事事而已此俟命者也若乃圣人之立命者不然朕兆未分安有理数五行不立安有吉凶宇宙在手阴阳为柄则有先天而天勿能违之者而岂为命之所制乎夫命不足以制之则不言命可也而曰知命曰俟命曰道之兴废有命而若不能以自主者何也曰为中人设也中人之吉凶祸福也必制于命而其趋善避恶之心与趋吉避凶之心尝交战于胸中惟以命之说觉之则其趋舍自审故圣人亦为之借命以自解孔之穷颜之天尧舜之子之不肖五百余岁之不复生圣王皆以命槩之若曰命之为权非但众人不能挽虽圣人亦无所施其力也岂惟圣人不能夺虽天亦不能自如其命何也则安可不知且俟也或曰信如孔颜之遇则言命者独不制于命耶曰不然大易三百六十四爻皆反凶为吉者也何尝听命也若夫彭殇齐寿穷通等观达者能之而况圣人乎圣人之所谓吉凶祸福者与世俗异颜以仁寿孔以道生虽要诸千载而终能齐造化不齐之数故曰立命也李邺侯有言君相造命不言命夫使圣人而言命则孔子辙环七十二邦可谓不知止而使君相言命则尧之儆汤之祷尹之五就五去其为衡命者耶 

　　○墨禅轩说 【 寄吴周生】 

　　庄子述齐侯读书有诃以为古人之糟粕禅家亦云须参活句不参死句书家有笔法有墨法惟晋唐人真迹具是三昧其镌石锓版流传于世者所谓死句也学书者既从真迹得其用笔用墨之法然后临仿古帖即死句亦活不犯刻画重儓之诮方契斲轮之意余事此道五十余年矣初于虞颜入已而学右军学钟太傅煞有肖似兰亭丙舍宣示等形模便自沾沾以为踞唐人之上三五年间游学就李尽发项太学子京所藏晋唐墨迹始知从前苦心徒费年月昔香严在沩山会下参父母未生前一句机语□□遂已息心愿作长年粥饭僧正余尔时境□也金门大隐十年多暇又长安官邸收藏鉴赏之家不时集聚复于项氏所见之外日有增益如韩馆师之内景黄庭杨义和殷司空之西升经禇登善书杨侍御之绝交书王右军书 【 停云馆定为李怀琳者误】 王奉常之汝南公主志虞永兴书王司寇之太宗哀册禇河南书米元章之西园雅集小楷杨凝式之韭花帖正书更仆不数皆得盘旋玩味稍有悟入还山以来损其负郭收一二种如徐浩所书道德二千五百言唐文皇时国诠所书善见律一万字备具楷法人间鲜见雅不喜赵吴兴书近有老广文戴公自岭表归装中贮吴兴小楷内景经一卷数千言少一百九十字俞紫芝补其未绝类扬上真乃吴兴生平神品颇恨晚而获见唐人诗云夕阳无限好只是近黄昏奈之何周生坐拥万卷博雅好古尤精八法余老矣黄山胜游不复可续周生饶济胜之具新安江清浅见底舴艋顺流至我谷水只数日间若与汪儒仲乘兴一来观兹真迹所谓读书十年不如一日诣习主簿者也周生以为何如 

　　◆议 

　　救荒弭盗议（阁试） 
　　军兴议 

　　○救荒弭盗议 【 阁试】 

　　天下有救灾之计又有转灾为福之计水旱频仍盗贼啸聚国之灾也能设策运奇以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而已夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而已矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离满道或携老幻举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有伎艺者食其业候至来春给赐牛具种食以旷土荒田计口分授使之耕种彼其父母妻子皆乍离南亩之人既感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐以农隙之暇教以战阵之法与其募市井之游手曷若收待哺之壮丁即古井田唐府卫之遗意如是而已非两利之策哉昔西晋之乱起于李雄特招流远之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一剌史行之犹足以効而况倚办于天下之力何所弗得故曰转灾为福者此也若夫议社仓议保甲则固有精言之者愚故可得而畧云 

　　○军兴议 

　　禹谟曰六府孔修六府者水火金木土谷也五谷以为赋五金以为贡禹贡田赋与物贡并用故有惟金三品之文今则偏重于田赋而五金之开采有禁所谓六府者废其一矣且夫禁之者将以用之也辽东金复海葢皆矿之所自出一旦没入于虏如赍盗粮当此三空四尽之时衰世苟且聚敛之术无一不用顾独缩舌于开采以为老成为经济其故有二迂者恐蹈言利之名孱者恐酿首事之祸故明知其有益于救时而莫肯出头承当耳记不云货恶其弃于地乎大学言生之者众凡可利于民者若茶若盐无所不榷皆谓之生而独农亩为生乎若夫矿徒之聚不能无争则有矿之处必有守巡两道所养之兵此兵者纵不能临阵杀贼独不能自卫于开采经月之间消弭其或然之变乎且滇中行之二百余年有司大吏之奉入无一不取于矿安在有首事之虑也大都谋国之事无全利亦无全害各从其所重所急以为转移如九边互市其弊必至于废武备成积弱厥初议起羣臣动色相争亦是长虑然行之六十年边廷之氓保全首领蕃育妻孥何啻万万则以新郑江陵与蒲坂独断独行不畏和戎之名不畏首事之祸所谓安社稷臣也否则如顷者奴祸不知六十年中中几何番矣军无常士不往军无财士不来计国家岁入不过四百万只一关门每岁六百万尚安得有剩力余资以募兵而求猛士余谓宜如岳武穆精择背嵬五百转相训练得三四万人长聚畿南呼吸相应以防奴酋之豨突京师安枕卧矣或曰子修国史于神庙时请罢矿税者不习闻之乎全曰此时惟以营三殿为语端犹是可缓可急之事曾如今者虏骑充斥郊畿震惊陵寝否曾以万骑蹂躝我内地破五县据一府如入无人之境否我师杀虏三头虏屠一壮县以报虏所掠子女玉帛无万数而我师得其一领甲一只箭腾之奏牍举朝贺捷笑破人口如此否是则皇上之赫斯怒讨军实苏轼所谓天地鬼神谅其有必不得已之实者也且事领于抚按不遣中使不扰闾阎正以为鞭挞奴酋之资又何至如岁岁加派吸民膏血一方有急四面从之为土崩瓦解之形乎试以吹入筹国者耳中或有省否 

　　◆奏疏 

　　议国计疏（馆课） 
