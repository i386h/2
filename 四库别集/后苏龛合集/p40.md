<!-- { "loadSidebar": true } -->
　　正若瓜秋热，蓦吹来，今晖香茗，江风拂拂，七碗卢仝寒瘦甚，老物无多凉血，都化作满腔冰雪。更幸琅函遥拜赐，好画图媵以新诗箑，诗与画，真双绝！鸥波赵管原名阀，个人见叶当花对，天然一辙。谢絮陈椒千古艳，进士何妨不栉；况廿纪，文明发达，从此女权开学界：演欧西，秀哲罗兰说，执牛耳，雌中杰！

　　前调（赠贺话羲司币）

　　咄汝情痴者，甚风儿，吹圆好梦，相逢鹭厦。仙侣旌阳同握手，一醉耆英洛社。蓦回首，日光岩下（同许鲁山度支游日光岩），别有襟痕今记否？算桃花依旧春无价，看崔护，重来也！四明狂客文而野，望神州烟尘莽莽，曲高和寡。阅遍地球双眼热，涌出泪珠盈把，浑不耐，呼牛呼马！谁分满怀匡济略，赞度支，莫挽流泉舄。长对客，装聋哑。

　　满江红（题卢震岳鹾尹除夕幻象撮影，图中具冠服，捧纸元宝斜睨而笑）

　　大陆腥膻，阿堵物能令公喜。算只有沉沉睡国，赤贫而已。俗吏不妨干鹊笑，贾胡其奈苍鹰视，想卢生醉梦过邯郸，今醒矣。长太息，聊复尔，好冠带，新袍履，看周身媚骨，由颠及趾。万事通神挥手去，一生守虏甘心死。个人儿幻出镜中魂，官耶鬼？

　　入手朱提，说甚么阎罗包老，便笑骂由他笑骂，宦囊须饱。岁暮呼来如愿婢，金多吓杀苏秦嫂，孔方兄世世誓同胞，焚香祷。崔烈臭，三公早；和峤癖，千缗少。羡临川库满，邓通山好；园筑北邙袁广汉，绢抛南岭王元宝，把地球五大部洲豪、齐推倒！

　　百字令（和卢坦公司马）

　　地球量遍，莽天涯，那有者般情种？吾血自凉君自热，懒作忧时面孔。骨铁成灰，肝冰化石，彼此酸辛共。无干净土，可容三尺诗冢。怪底海气嘘楼，市声沸鼎，揽破林泉梦。谁把俗尘千万斛，埋透老夫顶踵？隙里驹忙，灯前蛾险，冷籁秋风送。沧桑回首，至今痛定思痛（谓割台事）！

　　虞美人

　　少年作客燕京市，春梦随流水。中年作客鹭江城，小劫桑田沧海可怜生。如今作客龙溪县，白发危于线；况堪忧病更忧贫，舞榭歌楼惘惘过来人！

　　金缕曲（龙溪晤沈孝廉傲樵）

　　矫矫丹霞客，蓦倾襟，东阳老矣，此才堪惜！埋骨软红三万丈，仰屋著书头白，浑不管罡风小谪。卿是寒郊侬瘦岛，呕心肝，苦语何人识？看天醉，无情碧！当年屈宋风骚伯，到如今兰愁芷怨，湘波阒寂。谁料芝山芗水上，印遍泥痕爪迹，都付与银槽铁拍。枨触人间秋又老，甚商声，满纸谁听得？墨和泪，吊吟魄！

　　前调（重九日南山寺雅集，酒后泛月龙江和傲樵，即用前韵）

　　廿载重阳客，又今番登高结伴，惺惺互惜。山寺黄花应笑我，劫后鬓丝今白；更休说鬼才仙谪。凭吊金华翻贝叶（寺有唐金华公主遣楄，又贝叶真经全部），愧儒酸字未佉卢识，揩老眼，朱成碧。许侯膏黍今郇伯（时卧樵客许允白邑侯幕），把龙江有如此水，流传政迹。我与寺僧同入定，笑问几时圆寂，任浊世滔天浪拍，差幸瘦腰词史在，向异乡佳节探骊得，吸秋月，炼金魄。

　　前调（题傲樵「燕游词草」，再迭前韵）

　　我亦春明客，记年时青楼说梦，师师惜惜。醉杀黄金台畔侣，几度对花浮白。香案吏又遭天谪，独抱焦桐来海角，算琴音只有成连识。莽回首，伤心碧！客中何幸逢将伯，更词场浮邱左挹，洪崖右拍。题雁攀蟾同一眴，君我都成陈迹！奈邓禹笑人寂寂，剩有「晓风残月」句，问含商嚼征谁心得？欲呼起，屯田魄！

　　满江红（李丽君「花阴独立图」，为林兵爪题）

　　卿是梅花，应嫁与诗人作妾；却怪底亭亭孤影，花阴独立？花气酿成临别泪，花心嚼出相思汁！问花间燕子不双飞，如何答？谁解得？黄衫侠；谁禁得？青衫湿！莽花魔，妒杀鹣鹣鲽鲽。袖角留题花事韵，绡头摄取花魂活。唤江船，吹送镜中花，桃根叶。

　　独立倾城，算依旧佳人姓李；更翻出延年乐府，编成艳史。乍识崔徽真面目，最怜苏小亲乡里，莫桃花误演李香君，侯公子！扬州鹤，豪华耳；缑山鹤，神仙矣。个儿郎，修得几生到此？艺海千珠抛鹭屿，爱河一棹通鲲水，笑阿侬，虚牝掷黄金，有知己。

　　金缕曲（卧病紫阳古署，简沈傲樵）

　　最是冬萧索，对残更孤灯闪碧，老怀无着，减字偷声真戏耳。谁信沈郎度曲？者神技解医甜俗。笠屐衡山纔入梦，又惊回鬼鸟吟风恶；听窗纸，桐声落。年时小病狂难药，人道是贫能铸病，六州皆错。到底狂生贫不病，万古词人落魄，是前世首阳盟约。笑我颦施君瘦沈，镇相怜槁饿芝田鹤，青白眼，穷途哭！

　　前调迭韵（傲樵次韵索和，即迭前韵酬之）

　　和韵凭君索，且休教名缰利锁，软红沾着。高唱「大江东去」好，铁板铜琶一曲，算只有髯苏不俗。腊鼓笼东催短景，仗词禅战退群魔恶。狂拍案，灯花落。他生觅得医贫药，消受他珠帘画栋，山珍海错。蓦地蒲牢声八百，知否唤回顽魄？尉旧梦黄粱有约。两鬓斑斑今若此，怎■〈毛蒙〉■〈毛童〉不舞羊公鹤？家山破，杜鹃哭！

　　前调再迭韵（傲樵拟作燕游，迭韵再和；枨触旧梦，因再迭前韵酬之）

　　斗米长安索，猛回头诸公衮衮，祖鞭先着。君欲燕昭台上去，谁和荆卿征曲？应笑杀黄金太俗。安得鬼才长吉句，倒奚囊呕尽胸中恶？茵与溷，任飘落。十洲何处求灵药，问劳人一生根节，几经盘错？得读「离骚」须痛饮，凭吊芷兰湘魄。恨吾辈林泉负约，山北草堂今久别，怕移文一檄羞猿鹤，祢衡骂，唐衢哭！

　　前调三迭韵（傲樵再迭前韵和我，酒后三迭酬之）

　　妙解从谁索？怎无聊山公一醉，接■〈罒离〉倒着。酒虎诗龙相尔汝，几度巴人和曲。卿休笑元轻，白俗，愧我牙牙初学语，更涂鸦满纸殊粗恶。惊咒唾，九天落。痴来欲舐淮南药，幸比邻肩摩词垒，犬牙相错（同客邑署）。剩有旅鸿泥爪在，梦绕芗江月魄。记重九南山之约，孤凤苦饥鸾苦絷，看纷纷眼底乘轩鹤。听歧路，杨朱哭！

　　前调四迭韵（傲樵三迭和韵兼及近事，四迭酬之）

　　真骥图难索，黯缁尘，儒冠被溺，佛头粪着。不见儒林文苑里，有个亭林、二曲！匹夫责，移风易俗。此日乾坤双倦眼，看妖欃激射狂潮恶。侬醉矣，倒桑落。更谁医国调良药，问何人操戈同室，朝衣轨错？不尽冤禽填海恨，一例痴魂怨魄；剩劫后青磷隐约。呵壁问天无一语，没来由，焚煮哀琴鹤。西州路，羊昙哭！

　　前调五迭韵（傲樵四迭见和，愈唱愈高，五迭酬之）

　　心似秋千索，袅虚空，情丝一缕，被卿猜着。十万浮萍尘海里，谁是聆音识曲？又谁针愚砭俗？纵呕心肝为苦语，奈惊人牛鬼蛇神恶！「广陵散」，长寥落！少年薇省吟红药（予入中书时，距今三十九年矣），怅如今冬烘头脑，颜标认错。旧雨凋零今雨别，何处能圆蟾魄，应瘦损吟腰沈约；留待老坡生日日（予生日十二月十九日，与苏东坡同，时十二月十五日也），和紫裘腰笛南飞鹤。田变海，歌当哭！

　　前调六迭韵（傲樵五迭见示，急景凋年，怆怀世局，六迭酬之）

　　老去尚书索，指宫门铜驼卧地，沉沉睡着！痴绝国魂何日醒？羞听健儿铙曲！笑星使輶轩问俗，亚雾欧风催急劫，把神州卷入旋涡恶。桃源路，几村落？逃名合卖韩康药，怪揶揄送人罗友，迷津又错。宦海纷纷萍与梗，拾芥难尉虎魄，更休说三章法约。只觉尧年寒较甚，恐无端冻杀笼中鹤。遗珠恨，鲛人哭！

　　前调七迭韵（傲樵六迭索和，时予与允白话故乡事，七迭酬之）

　　同辈今离索，小轮回毗耶佛海，天亲无着。鹿耳鲲身何处也，梦断云隈水曲；且解衣相从裸俗，十丈长鲸吹黑沫，莽妖氛满地腥膻恶！欃星指，枢星落。陆沈那有还魂药？廿年前等闲瓯脱！江山绣错，大好家居撞坏了，使我摧肝荡魄！问何事马关空约？城郭已非华表在，盍归来化作辽东鹤？杜陵老，吞声哭！

　　前调八迭韵（傲樵七迭韵，愤时极矣。予为广其意，八迭酬之）

　　意趣今真索，悔当初萤窗雪案，儒衣误着。独抱牙琴弹古调，君我同工异曲，便抵死肯谐流俗？纵使长庚星再谪，怎禁他磨蝎身宫恶，叹蒲柳，先秋落。醉心甘饵戕心药，尔何知，盾攻矛折，绳差矩错。遮莫黄花冈上冢，真个天能夺魄。君不见王敦祖约，名士啖名如画饼，最难堪断送华亭鹤！新人笑，旧人哭。

　　前调九迭韵（傲樵八迭，时由邑署移寓城东，予邮寄九迭酬之）

　　好句灯边索，甚瞢腾巢痕换了，襟痕记着。小隔重城如隔海，尺素未申衷曲，曾几日骚怀顿俗。隙底驹光催腊尽，更茫茫百感宵来恶。吟髭捻，几茎落。能医万病人间药，不能医途穷齿暮，时乖命错。但有当归无远志，留取故山精魄，烦寄语姜家伯约。谁是妻孥同敝屣，费商量，和靖梅花鹤，牛衣卧，那须哭？

　　前调十迭韵（傲樵九迭，自谓楚人，本「楚辞」「九章」、「九歌」之义。予时将旋厦，即以录别十迭酬之）

　　肆欲枯鱼索，算今生「磨人」两字，些些吃着。老我何堪挥别泪，谱入阳关迭曲，只赢得狂吟骇俗。造化小儿颠倒惯，怪天公作剧今真恶，桑榆景，偏催落！词人以酒为狂药，愿平心引商刻羽，他山攻错。从此焚香低首拜，祝汝词坛灵魄，与秦、柳、苏、辛践约。七尺吟身长健在，看昂昂独立鸡群鹤！天下事，君休哭。

　　前调十一迭韵（傲樵以十迭赠行，予谓填词和韵至于十迭，千古所未有也；然东挦西撦，贻笑大方，弃甲曳兵，在所不免，十一迭勉强塞责。明日岁除，从此阁笔，乞降而已）

　　不耐吹毛索，者伧荒，许多疵语，防人觑着，施欲效颦真误矣，枉费周郎顾曲。笑钉铰安能免俗，一片降旛城下竖，早惊他大楚兵氛恶，兵未接，胆先落。金丹换骨宁无药？恐前生法龛香火，兰因注错。待访屯田仙掌墓，酹酒重招词魄，赴吊柳千秋雅约；更仿玲珑三变格，脱凡胎一去随黄鹤。知音少，才人哭！

　　买陂塘（乙卯三月三日，菽庄修禊，用禊序字分韵得此字）

　　莽神州，沧桑劫后，不期簪盍于此。此间况是腥膻地，鲛市蜃楼而已。重三禊，藉曲水流觞祓尽金银气。主人谁是？是世外逋仙，山中谢傅，吟社执牛耳。千秋事为问芳园隽侣，何如春宴桃李？而今也有兰亭会，肯让右军专美？群贤至；更童冠联翩，风浴咏归矣。文豪诗史，把浪屿林泉，洞天图画，收拾管城里。

　　前调（为林二眉生题摩耶山踏雪真影）

