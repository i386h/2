<!-- { "loadSidebar": true } -->
　　飞仙兮归来无徘徊乎临臯蜀江雪落滩嘈嘈潜龙起舞风怒号霜明赤壁山月髙琼琚仙翁梦魂劳飞仙兮归来无容与乎青田春龙破玉耕紫烟羣仙环佩声锵然思乗逸响盘九天羽衣不得长蹁跹飞仙兮归来无留恋乎髙轩华衣巍冠多祸愆漳河之水流潺湲商都緑草生芊绵崇居广厦不可以乆延飞仙兮归来无嘹唳乎华亭琳琅金薤惭世英文章锦绮身后名终古白璧多青蝇三呉云间不可以久宁飞仙兮归来无浩荡乎辽海离家一去三千载蜃气罡风晦文采华表凌寒欲谁待城郭如故人民改飞仙兮归来归翺翔乎余杭武林水緑山青苍海潮八月来钱塘潮头白马神龙骧西湖海风菱芡香三髙琪树可以栖裳飞仙兮归来归同隠于越山临清屠苏云半间晴窓月榭开雕栏前楹翠筠玉珊素琴鸣丝朝罢弹匏樽浊酒可和顔衣汝以五彩之春云食汝以百斛之琅玕轩庭不惊乐且闲飞仙归来莫盘桓
　　和归去来辞【自平原囘作】
　　归去来兮离家十年今始归返故园之初服抱去国之余悲慕古人之逺引髙风邈其难追嗟弱龄之昧道及暮齿而知非回独轸于脩途振江海之轻衣望松楸其匪逺睇桑梓之依微爰憇我马自兹惊奔复扫花径重开荜门朋旧载过宗族具存既列琴瑟亦罗匏樽俯清泉以濯足荫嘉树而怡顔喜尘縁之静尽觉灵府之闲安挹凉风以抗牖延素月而开闗极林野之清娯纵卉木之奇观嵗将阑而独往日既夕而忘还感风霜之交集立桧栢之桓桓归去来兮罢呉楚之宦游抚四方者倦矣获素愿兮奚求穷嵗时以静赏摅夙昔之烦忧侣渔樵于山泽服稼穑于田畴心淡止水身如虚舟慰佳辰以雅集散遐曯于髙丘慨吾年之日迈阅逸景之星流守穷闾以待尽依先陇之余休已矣乎人生防遇良有时丹崖緑壑不少留世路如此将安之心与造物游全归以为期问桑麻于井里课僮仆之耘耔饮柴桑之薄酒咏秋菊之新诗信流行与坎止达生委运其何疑




　　西庵集巻九
