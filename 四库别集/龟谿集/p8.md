<!-- { "loadSidebar": true } -->
　　覧奏欲赴行在奏事必有为国经理之谋归以告朕良用嘉叹朕意亦欲卿一来縁遣相臣浚往江上眎师行日甚近又恐縁此滞留俟浚至彼卿可一面商量或更有所见具奏以闻固所望也卿宜悉之
　　赐交趾郡王李阳焕厯日勑书
　　朕正位凝命纂圣绪于累朝治厯明时加王正于率土眷尔藩服为予世臣适临改岁之端宜膺颁朔之庆占耕期于农扈克谨民功奉贡职于象胥必遵侯度今赐卿绍兴三年日厯一卷至可领也故兹示谕想宜知悉秋冷卿比好否遣书指不多及
　　赐武泰军官吏僧道耆夀等示谕勑书
　　朕以郭仲荀将门华胄帅阃劲臣出则摠防于戎行屡任爪牙之重入则典司于禁衞见谓腹心之良再扈岩廊之居弥肃缀衣之列嘉乃忠节推其勇功肆开屏翰之雄尽复节旄之旧逖惟雅俗素服能名及闻廷号之朌必尽舆情之望今特授郭仲荀武泰军节度使依前【云云】
　　赐吴玠王彦关师古奬谕勑书
　　朕乗厯运之中微属方隅之多故兵尘数起边屡惊永怀秦雍之区久罹兵革之祸暴骨满野连城为墟兴言霣心引望流涕式资骁鋭之将屏此尘氛庶使创残之民脱于涂炭卿世家陇右气禀山西摅忠愤于胷中燀威棱于塞外运竒合变并施九拒之谋鼔勇争先悉用万全之畧潜军一举迸骑四驰折敌势于方骄激士心而复振兹为社稷之卫良慰鼓鼙之思然念岁月倭迟风霜偃薄勤勚虽由于尔力咎责实归于朕躬更奋鹰扬之师益殱蚁附之众克复疆土抚定黎甿赤囊之防累传功既存于庙祏丹书之誓永固福自及于子孙各坚乃诚勿忘朕训
　　赐朱胜非辞免右仆射恩命不允口宣
　　卿功存应变徳协镇浮廷号肆朌朝佥允穆宜膺睠意往柄宰司
　　赐郭仲荀辞免特授武泰军节度使恩命不允口宣
　　卿家传韬畧世载勲庸忠谨自将简注惟旧复朌节钺仍侍殿岩往复异恩益图休烈今赐卿告想宜知悉
　　赐孟庾辞免进通议大夫不允口宣
　　卿摠防戎行扫平冦虐襃功未称避宠奚为其服恩章勿形逊牍
　　赐邢焕除庆逺军节度使充醴泉观使辞免恩命不允口宣
　　卿系出儒家恩聨戚里谦恭有守静慎无哗斋钺既朌廷绅允穆往承茂渥勿复牢辞
　　上太上皇帝表
　　臣构言吁天迫切乆期銮辂之还阅岁推迁犹阙寝门之问想百灵之犇卫致万福之来宜【中谢】恭惟太上道君皇帝陛下道格神明仁霑动植释位退托虽殊南内之居履时艰危未返北征之驭臣尚迟虞侍每积忧思民心徯于归君弥极天旋之望帝命从于与子必谐晨省之祈臣无任
　　上太上皇后表
　　臣构言慈闱犹阻屡惊岁月之移夀斚莫陈每积晨昏之恋隂知天意密防圣躬【中谢】恭惟太上皇后殿下徳庇六宫恩涵万宇练衣出笥素存椒掖之防翟驭旋途应罢瑶池之集臣思深语咽望极涕零冨贵不足解忧孝当严于大养疾痛则必反本祈恩式伫于遄归臣无任
　　代高丽国王王楷表二首
　　臣某言仲秋渐凉恭惟皇帝陛下圣躬万福臣某诚瞻诚祝顿首顿首窃念臣叨司蕃寄袭箕子之余风瞻望宸居效封人之善祝臣无任
　　臣某言今年六月十七日迪功郎吴敦礼至奉诏书一道者使指遄臻训词俯逮岂图疎逖敢冒宠灵【中谢】恭惟皇帝陛下出震以应期乗干而御变非后何戴民咸怀于有仁其命维新天亦佑于一徳时虽属于多故日可期于太平言念下蕃素陶圣化之屏之翰曾莫效于微劳为龙为光乃屡叨于异数顷驰贱介祗述贡仪可嗟一苇之航未能汔济致使小邦之信不获升闻深自凌兢莫遑启处适以遭家之多难又稽继岁以入朝敢期睿明灼见诚悃特讲省存之典俾知眷遇之丰恩实非常报将安所复禹之绩愿克绍于先王曰商是常期不隳于旧职臣无任
　　内中祈祷感应改谢道塲开启祝文
　　伏以官占告异乾象示威妖实自于人兴孽匪从于天作惕惟眇徳肃事冲和荷眷顾于灵虚匿光芒于杳霭况抚艰难之运尚怀惴惧之诚庶保祥图悉回咎证
　　内中祈祷感应青词
　　伏以菲徳赐图期副天心之眷妖芒动色致干星象之临深惟谪见之端聿怀销复之虑忱诚密叩威命潜回发精祲于至和还次舍于常度更祈贶施益励寅恭
　　冬至御侍已下贺皇帝词语
　　伏以一气潜萌验羣隂之退听七日来复推五福之类升恭惟皇帝陛下躬履勤劳志成戡定缉熈庶政深得损益之宜陟降百工大明消长之分茂对舒长之旦式膺蕃衍之祥三灵顾歆万宇宁谧妾叨尘禁侍获奉宸慈测绣缕之初迟腾夀觞而胥抃
　　表
　　代贺元防表二首
　　清台纪载临七始之期路寝颁常丕讲三朝之防恵均黎献喜浃寰区【中贺】窃以辑五瑞于虞廷止称羣后辨九仪于周室爰及诸臣盖将受万国之朝因以上四方之计欲稽本始宜在端元恭惟皇帝陛下凝命紫清匹休黄序爱育万物则仁行如春照临百官则徳进乎日故极舟车之所至皆奉琛賮以攸归乃究皇仪聿宣帝泽庭实千品肃正守之胪传陛防百重壮周庐之羽卫威容备举物采彰明遂修旷古之阙文以续累朝之盛典臣缪当支郡方远周行目想云霄犹记钧天之九奏身居湖海阻陪嵩岳之三呼
　　法座端临懋讲初元之防禁庭肃设并造大昕之朝折俎均慈康衢溢喜【中贺】窃以六年考五服之制度虽本周官三朝受万国之贡珍实存汉法盖体一元统始之义以识庶邦享上之诚宜在昌期克修令典恭惟皇帝陛下绍休累圣席庆丛霄道枢得乎环中徳泽施乎方外盛礼兴乐与三代以同风执防奉琛致九州之共贯因归事于宰旅遂辨等于司仪时乗嗣岁之兴诏即当阳之御陈百寮而賛羣后胪句交传尊中国而服四夷威容兼备臣滥驰使驿久去帝阍称夀觞之九行想闻鼇抃阅庭实之千品阻缀鳬趋
　　代贺収复杭州表
　　狂冦逋诛驯致入郛之警偏师薄伐亟还按堵之居种类既歼流离悉复【中贺】窃以东南巨屏吴越旧封在昔割据之初未尝用武维今休息之久岂复知兵故轻狡之连谋乗安平之弛备稍稽捕逐寖肆跳梁负匮担囊始依慿于山谷揭竿斩木卒惊犯于潢池比及上闻聿颁中诏悯愚民之冒昧因重使以招徕犹冀窜藏方图翦灭虮虱之痒脱或俟于爬搔雷霆之威顾岂劳于摧折纵于九拒举以万全适陈将钺之严已复侯藩之旧恭惟皇帝陛下弛张文武出入圣神法日月之照临体春秋之生杀蠢兹奸宄残我善良欲空乌合之羣肆遣鹰扬之旅果慿胜算克济成功示恩信于一方燀威灵于四裔臣缪当支郡实控要涂首兴备御之谋尝集散亡之旅迨承严召犹敢留行箪食壶浆乐致王师之馈鼎臑俎胾愿赓皇武之歌虽阻预于称觞亦庶同于击壤
　　代提举常平谢到任表
　　乗使传之光华曾微报称奉帝纶之温厚更辱超逾宠至若惊感深以涕【中谢】伏念臣受材绵薄植性滞顽结发读书粗知于为已弹冠从仕常切于慕君乃忘习俗之是非但守家传之清白激昂志操黾勉事为断断它技之猗无终惭意广録録竒节之未有愈觉心劳顷被误知骤叨烦使摘山煮海适当寳藏之兴足国裕民已见宿储之备陶冶悉归于帝力斡旋何数于臣功敢谓矜怜曲加奬拔就躐将明之寄俾专朌敛之权原隰所经弗改驰驱之旧仓箱既溢第令取予之均退省何人辄汚此选兹盖伏遇皇帝陛下尧仁天大周道砥平恤隠逮鳏罔俾一夫之失所裒多益寡遂令万物之得宜欲实徳之周施睠微劳而毕録特捐异宠因劝庶工臣敢不肩此一心展其四体鍳覆车之前戒广防樾之深恩虽曰涓尘庶可增于高厚譬如草木岂能谢于生成
　　代谢赐出身表
　　缀甘泉之班已尘法从赐奉常之第更拟贤科捧温綍之粲然抚微躯而愧甚【中谢】伏念草茅末族韦布陈人蚤歴词场曾无足用之学继从官牒遽有多取之名恐淟涊于俗吏之为故激昻于儒者之事身迷簿领几负平生耳熟弦歌犹惊昨梦忽被龙庭之异睠亟追鴈塔之英游礼异详延恩逾特起服章虽丽恍如脱于白丁诏墨未干喜若登于黄甲何期暮齿乃遂初心此盖伏遇皇帝陛下驾驭英豪抚绥黎庶下访山林之隠逸旁咨轩冕之弃遗数路俱収寸长毕録察臣粗谙事任故加以次对之名怜臣稍涉艺文故清其出仕之目臣敢不深体至意益恢逺图考究古人之书讲明当世之务庶完臣节以报主知
　　代谢转官表一首
　　转粟千艘曾微异绩就官一列忽玷明纶恭承睠奬之私罙积超逾之愧【中谢】伏念臣受生艰拙奋迹羁孤读书徒守于陈言初非利巳任职仅逃于常宪何以瘉人顷防推择之优荐领输将之重防当师役方翦冦攘率馈饷以周行越江山之回阻服勤庀事盖分守之当为奏凯第功岂宠光之敢觊例加殊赏误及微劳此盖伏遇皇帝陛下道妙曲成智深旁烛威棱遐畅既空蝇蚋之羣襃典嗣颁已徧貔貅之旅乃眷飞刍之力亦疏增秩之荣臣敢不益侈帝恩具宣使指循名考实虽未知足国之谋宿道向方或庶几报上之节
　　代贺南郊礼成表三首
　　泰畴奉祠昭事上帝端门肆赦敷锡庶民恩浃幽明驩均溥率【中贺】窃以天人相与莫尚于郊丘祖宗以来尤严于禋祀导迎至景谒款大神盖将答四海之驩心岂特循三岁之故事恭惟皇帝陛下绍休累圣席庆丛霄盛徳升闻已极和同之妙弥文备举故忘登降之劳礼既洽于精纯泽遂疏于优渥臣屡膺烦使阻逺周行肸蠁潜通想巳瞻于乡坐福厘旁暨愧莫预于骏奔泰坛竣事修三岁之亲祠解泽流恩宥万方之多罪凡居覆帱同极驩呼【中贺】窃以申陟配之严虽云旧典正合祀之失盖自新仪弥文具而孝隆精意昭而福备乃施恵术爰及眚灾伏惟皇帝陛下徳合干行功循祖武丕厘上帝之命志在寅恭永底烝民之生务存寛大既定郊丘之卜肆均海宇之休臣猥以微躯缪当支郡骏奔于列阻依天日之光诞告所临俾霑云雨之润缇室飞灰甫定一阳之卜紫坛升燎载严三岁之祠恩浃华夷庆均朝野【中贺】伏以宗祈推本陟配奉先千品具而礼乃行百神享而福斯降敛时贶施茂对一人之休念此眚灾诞敷四海之泽岂惟故事实乃殊休恭惟皇帝陛下凝命昊天同功烈祖既保定尔逺追归美之言故安乐之克笃守成之志肆及屡丰之聿修大报之仪恵术俯加和声迭应臣滥尘扈从叨领输将迹寄江湖结望云之遐想分随草木霑防露之余滋
　　代贺明堂宗祀礼成表
　　寳构宏开肇正合宫之位斋舆夙驾聿修宗祀之仪庆浃人神驩均华夏【中贺】窃以颁朝布政于是有王者之堂严父配天所以教诸侯之孝剏自黄帝逮及成周监二代而伻图顺四时而作则考冬官之记炳然制作之工歌我将之诗允矣威容之盛旋起三雍之议犹存五府之祠于皇祖宗首启鸿博叅稽六籍将革权时之宜追考九筵实待重熈之日恭惟皇帝陛下道隆稽古徳懋奉先兼三王损益之文黜诸儒同异之论全谟骏发钜典勃兴阳曜隂藏拓丰基于广内天造地设占王气于中都兹大飨于先王荐九州之美味肃雝显相均厘已徧于臣邻涓选休成霈泽遂周于寰宇臣叨从末秩逖听鸿猷搢笏垂绅莫预骏奔之列扣瓴击缶但赓归美之音
　　代贺天宁节表
