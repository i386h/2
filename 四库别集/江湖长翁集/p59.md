<!-- { "loadSidebar": true } -->
　　云云吾徒相望社燕秋鸿偶兹为寮神合意融情好之胶固玷阙之弥缝谭谐之倾输术业之磨砻断金之义弥久益隆甫病告之再旬欻泉夜之长终呜呼哀哉才难之叹古今则同君之制邑指麾告功蔑肯綮于游刃斵雕刓之成风凛凛黠胥熙熙良农谓将培万里之风背下九重之芝封曽天意之可度而令此涕之不知所从也呜呼哀哉孰如君之听断明而公乎孰如君之临莅清而容乎孰如君之结友应物简而情节而通乎痛哉已矣埋玉有期抱恨何穷我酒既防我肴则丰君其茹之鉴予些呜呼哀哉尚飨
　　祭赵提刑文
　　惟公誉隆宗英徳为吏师践扬中外模楷当世胷襟之轩豁猷为之敏劭圭璋特达干莫立断结知九重储望多士谓当论思补衮柱石皇家而天不慗遗中道奄弃呜呼哀哉俗方嗜进恬不之怪而公山林长往之志盖自壮年黾勉小留其中之所存萧然而不屑其于物也则悗然而泛应亦既苏罢瘵拯雕弊而清风髙操芥睨轩冕桁杨声利邈眎埃之表足以起颓俗振士气人皆凛然知前辈之风流出处与世殊绝也况如某辈托庇二天盖非一日话言绪论厯厯在耳幽明永隔痛恨如何一觞荐诚莫既攀慕呜呼哀哉尚飨
　　祭赵节推孺人文
　　惟灵性懿而淑志恬以穆奉祀则敬御家惟肃生于望族庆门是归有子而秀得夫而才瞻彼女师贻我妇则凢曰有家不显惟式天畀其贤复夺其全踬于中涂逝不待年藏山而运神莫为力埋玉之嗟岂惟宗戚悼往念存我心孔悲荐诚此觞灵其茹之
　　祭丁知县文
　　悠悠生死如昼之夜理有未澈羡生怛化惟彼仁贤斯人所依欻焉去眼渠宁不悲呜呼哀哉君器瑚琏未荐清庙干莫小试随用而效长洲繁丛周施沛然政优才敏儒其根源棒檄屑为以防甘计勤已抚人略行曩志贤愚夀天理有逆施地下修文竟荒是非亲顔孰怡民瘼孰恤为寮之情矧胶投漆抚事悼亡有涕浪浪魂其不违歆此奠觞呜呼哀哉
　　祭汪叔量文
　　彼良者玉载妙其礲有挺其材宜即之工欹嵚温润盖世若公涧松兮榦梢云荆璞兮气吐虹曾不得备重镇于东序荐一柱于公宫况摧折而糜捐方迪吉而告凶宜朋知之见闻惊此涕之无从呜呼哀哉我则姻家契合趣同眷三载之周旋发其蔀而啓防庆吾儿之附葩得氷清之妇翁消鄙吝之曩怀收著述之新功掺别袂之一翻想音仪于鳞鸿楚水兮悠悠淮山兮崇崇千里兮相望梦境兮与通我昔计行拟访公而舂容云亦办来省老衰之萍蓬宦游拘纒予既阻西姻事营画君不果东曽蕉鹿之一寤痛明幽之异踪呜呼哀哉孰如公之赏予真兮匪缪其恭孰如公之爱予子兮一系其衷孰如公之纯诚俨恪兮嵗寒始终今焉已矣孰与之订出处而谭汚隆千里之遥兮薄酹是供楚水可尘兮淮山可壑怅此恨之难穷尚飨
　　祭罗枢密文
　　呜呼哀哉万生芸芸天所司也钟为仁贤民所资也夀夭之殊恍可疑也岂短长必有所制将听自尔而无所尸耶嗟嗟先生当世之师有国之基民之怙恃君子倚毗其身在亡关时盛衰伫观修程一旦及兹呜呼哀哉正学心传公黙会之宏材时须何适不宜泛幕莲于江城领英荡于震维邦有元龟民頼母慈倐芝检之催归方宣室之受厘肃肃朝行蔚为羽仪涂抹诰雅则帝纶増辉铨叙官聫则臣工允厘适事变之非常人莫保其【阙】睢幸元弼之调虞借婉画之赞禆蛰惊涛而席平卷氛祲而天披投辅国于有北翊曽孙而垂衣帝曰惟公副予畴咨本兵之地舍公其谁曽蕴之未究奄波逝而莫追呜呼哀哉地辟天开繄今何时如伊必莱如臯必夔屋必栋梁亏一则阽危人必四肢废一则弗支有如先生其夀止斯此所以吾君兴慗遗之叹而斯民深殄瘁之悲也而况吾徒倚公挈携是挽是推是嘘是吹培纎植以干霄风弱羽而云蜚鳞翼攀附自昔是期竹帛姓名今其庶几曽是瞬息志愿遽违彼苍者天茫莫窥福善祸淫岂其吾欺恨终天而无尽泪浪浪而绠垂彼苍者天知乎不知有肴荐盘有酒注巵公一茹之慰我梦思呜呼哀哉
　　祭石湖先生文
　　于伟先生斯道宗主斯文楷模外庸内勳傲睨龚黄臯歩益趋士蚁附之小大迄成如金在炉文振哀玉笔奔狂螭乃其绪余一昨龙荒雍容口伐气慑大胡公推上仁天怒为霁南北免鱼活亿万人夀当永延顾止此欤徳人去来寔天所尸偶圣诞贤孝宗睿明公起作辅数庸非天嵗将流虹公则游世实先期年及乘白云复期嵗差帝后公先昔重尧华今参羣帝惟公周旋生荣死哀实孚名白顾何歉然我归自东恍隔显幽情有弗宣念昔杖屦日亲色笑心铭话言荐防此觞师资如在有泪颓川
　　祭林子长右司文
　　堂堂如公世第一流其学粹醇其文炳彪其守之卓其用之周其骚雅也今代之元刘其政术也前身之求由郎省宰掾课效独优西麾东节播之欢讴此其小试尔矣终不得斟酌国论丹青帝猷然其翛然物表之志盖尝桁杨轩裳一壑一丘其所以和归来之章而新横塘之居也足以见其不惠不夷而傲晲公侯我辈从公许以好修为礼则隆情则绸缪朅来周旋觞咏唱酬色笑爱予熙然而春名理规警凛乎其秋日月以冀者践丹地踞黄阁而侍冕旒也汲引茹连固非所蕲庶或偕坐上客为羊河为刘侯为枚邹呜呼已矣怛肠裂而胄抽酌彼醥清侑此甘柔公其茹之慰我沉忧
　　髙大卿哀辞
　　伟哉堂堂颙颙仰公时英哲兮其学邃诣其才超轶靡或缺兮胷涵宏大气陵髙寒挺奇节兮孤介自守廉隅凛峙耿玉雪兮皇曰咨女粲为使星炳卿月兮侨之遗爱武之去思曷其竭兮奇抱陈陈百未一施俄中跌兮中州余运丝棼燎烬方骚屑兮天不憗遗即公巨帚扫腥孽兮俪浯溪石嗣燕然碑垂不灭兮储精蓄灵复几何时产此杰兮我曩即公聆堂下言薰莸别兮断断铜墨煌煌旌纛望淮浙兮公骑鲸鱼漂然阆蓬成永诀兮有堂翚飞有子山立修佳谒兮抚事兴怀老泪莫制锯霏屑兮恸为孟孙泪偿唐瞿剑首吷兮










　　江湖长翁集巻三十
　　钦定四库全书
　　江湖长翁集巻三十一　　　宋　陈造　撰题防
　　题钓游图
　　风烟万顷生涯一蓑修鱼食以垂丝乱鸥羣而分波吏曹防虎如此乐何把玩是图恍若镜清深蹑陂陁也
　　题石兰图
　　羌楚佩之可纫眇郑梦之安取政使媚九畹之秋孰若得一拳之友
　　防郭元迈北中诗巻后
　　郭公忠烈士也方国歩之艰请于朝使不测之敌毕命絶漠羝未乳鴈不度只影自顾与汉节偶政复铁心石膓恐不可一朝居而形于诗笔语工律严萧散之趣迈往之气不可湮没公忠烈士也所飬又如此夫诗之道深矣士以之傃患难甘忧虞盖有助焉三百篇所载多贱臣羇客幽忧无聊之辞而遭谗畏祸者之作皆悲不失正怨不至怒刺讥其时而非诽也盖其得于诗也深故能安于无可柰何而为致命遂志之君子亦岂苟然郭公之于诗盖当求之古
　　题月谿辞后
　　梅花赋似非广平语九辩招防峻洁厉严宋玉之文盖不愧其师至赋神女则妍嫮妖蛊之态俨在人目士游戏翰墨情寓于辞不主故常乃妙尔吾宗梦锡公养髙行意傲睨人士若不可挹而扳之其文髙古简淡称其所为见于长短句则婉丽丰媺音谐字帖使人诵咏吟玩若交五陵佳公子相与坐锦帐目蕙兰而耳笙箫狎兴自生幽忧不留予然后知二宋公之随作而工异乎长彼短此者礼讥张而不弛而善戏谑兮诗人不去予于月谿语亦云
　　防龚判院罢邑质钱二帖
　　士有得于中其于应世桔橰仰俯虚舟泛浮我无心焉然其氷蘗厉操一介不取自守严甚此数纸元亮归去来草鲁公乞米帖也龚氏寳藏之
　　防龚刋院诗集
　　龚养正幼则能诗文造物者困踬之诗文【阙】　　徤浑厚而鬓亦霜身且衰矣此集其先大夫判院【阙】　　所着清峭奇丽句工字穏而老徤浑厚信得之深且久者以是知吾养正之学有自判院公之多奇名位不醻士不满于此而养正五十未禄谓治世果无遗才矣岂其然
　　书某氏辨诬録后
　　理然而人不然之之谓诬即然不然而晓之之谓辨谓夷惠污谓仲尼佞是诬已若昔孟子著书而杨墨熄孔道明辨之之力也至然其然不然其不然则固不可谓之诬然乎不然而彊为之辨则欺矣某之在本朝穷凶极恶流毒天下载之公论有不容掩后之言奸邪必稽焉是固可谓之诬也乎非诬也而猥曰诬从而辨焉孝子顺孙之心其亦出于爱矣乎夫爱祖祢则有恩而是非曲直则有义以私恩而挠公义其可疾也而出于爱祖祢之心其亦可怜也夫圣贤君子不幸而祖祢如某有之矣爱之固有道也舜之瞽禹之鲧舜禹岂不爱其父然不闻果于辨以自餙欺人而废公义也周公告蔡仲以盖前人之愆曰惟忠惟孝迈迹自身蔡叔之恶极矣圣人犹以为可盖者系仲也盖之之説舍忠孝无他术而蔡之绵祀始终春秋则仲之盖前人至矣非自身耶沈充之附王厚罪浮于哀章王伟劲也耻之虽耻之未闻譊譊焉以不诬为诬也卒之甘死国难死于难其足以赎乃祖之恶矣冀缺耨妻敬之甚晋用之而功夫非芮宗耶士不幸为某之子孙者吾谓事上则如仲之迈迹忠孝临难当如劲之处死不避置未用如缺之不忘敬孰曰不可夫何暇烦于言昔者敬宗之有逺也武之有儒衡也义甫怀光之有湛与璀也皆凶人之后无恶也赘而辨则恶矣且某亦可悲也已甘取凶忍悖戾之名不暇辞汲汲为富贵计为子孙地富贵则醻其欲而其子孙至于含耻彊顔费辞犯严而万一其言之售是何工于为身而拙于谋子孙欤取快一已而贻祸无穷不仁孰甚焉心之不自抑以计后世也而其为后世累乃尔不智孰甚焉仁且智曾于某而责诸吾以谂仕而计子孙者
　　防郭太尉书李卫公问对
　　昼破坚阵夜接辞人上马击贼下马草檄男子事业富贵所自出者晋命帅必诗书礼乐之士元元本本夫岂偶然予谒帅相郭公于扬州公一见延以代舍时接谭辩凡古今治乱盛衰贤否去取盖梃楹分一二数衮衮不竭其名章俊语惊荡耳目犹置不论然则雍容而宗祏安谭笑而勳庸隆进退出处世无间然有本者盖如是观先太尉此帖其源流所自当求之摧锋防坚汗马执鋭之表也家世之蝉聫忠孝之传承功名之烜赫也宜哉鼎彛竹帛夫已累代宁复公慙卿卿慙长耶西平有子听复继愬比郭氏尤贬况其余
　　防蔡武伯家藏尹和靖所书孝经
　　士何以探道曰尊经何以抗志曰慕古不经则他不古则污和靖尹公一代名士其尊经探道今者所宗孝经十八章盖其手书想平生六经之学箸之心笔之纸不一日废不一二传惜不尽见之是书流落而武伯能有之时玩诵不忘武伯经术士孟子曰是以论其世是尚友也武伯慕古之心世所谓则而象之者非耶
　　防知安老人诗
　　士有傲世不仕胸次所有足以细物自重世不知而不悔知安老人是也公四明人于书无所不读绪余诗章犹颉顽名軰上读此数纸萧然尘外之姿在吾目中某未识公而得公为人其子梦锡予畏友也故得盥手细读于吴门芹宫幸矣继此拜床下获聆其謦欬又幸也
　　题笔工俞生所藏书法
　　俞处士造笔精致甲吴中俞颇能书理则然然糊口不余见古碑法书捐衣食求之不论价此亦奇嗜癖好未可以常情计所蓄多善本此轴真迹可寳士大夫愿得之者俞能有之予敢以市工例视之耶
　　题某人论史
