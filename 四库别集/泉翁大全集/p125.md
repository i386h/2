<!-- { "loadSidebar": true } -->
　　论曰：古之圣贤示人以所无形之理，亦难乎其为名矣。必举天下之至无而放诸天下之至有，然后其名始著，古之圣贤之善於立言也。夫无非真无也，以其未形而谓之无也；有非外有也，以其既形而谓之有也。名以有形而立也，亦以无形而亡也，然则示人以所无形之理，其为名也实难矣。必原天下之有，然后名始著，所谓古之善立言者邪！喜怒哀乐未发之理，蕴诸其心也，未萌诸其念虑也，未暴白於其四肢与其事为也，人不可得而知也，神不可得而窥也，寂然不动而遂通天下之故也，然后其理始著。然则未发者，其所谓无形者邪！天下之故者，其所谓有形者邪！即其无形之中，而举天下之有者与有有者，举天下万事之精粗者与其精精而粗粗者，举天下万物之巨细者与其巨巨而细细者，其理皆不外是乎发端焉。君子於此，然后知人之为至贵，心之为至灵矣。学之为至约，道之为至博矣。至无也而至有矣，至虚也而至实矣，至静也而至动矣，至近也而至神矣。子思子曰：「喜怒哀乐之未发谓之中，中也者，天下之大本也。」愚尝叹子思子之善於立言也。虽然，亦尝叹其忧之深，而言之切也。何以言之？刘子曰：「民受天地之中以生。」民之初生也，与草木榛榛然，与鹿豕狉狉然，不识不知，顺帝之则焉，则亦宜若无待於有言矣，不可得而知也。及尧之时，黎民犹有待於於变，民始有不中者矣，尧於是乎有「允执厥中」之名。及舜之时，始有「人心惟危，道心惟微」者矣，舜於是乎有「精一执中」之名。汤之时，有「建中」之名，以有夏之人不适逸也。武王之时，有「建极」之名，极亦中也，以有商之人力行无度也。群圣人者作，其言中言极，皆未尝即天下之有推本之也。盖其概之也。周公而下其说长。孔子之言性与天道，不可得而闻也。孔子之后，七十子者离丧而莫存，微言将绝，异端将起，而大义将乖。子思子者独后，时时而孤立於天下，逆知天下后世将有为虚无之说者矣，将有为寂灭之说者矣，将有为权谋术数、记诵词章之说者矣。为虚无寂灭者，高天下之中於无者也；为权谋术数、记诵词章者，卑天下之中於有者也。故其言中也，必放诸天下之有，使知吾之所谓中，非沦於无也；其言天下之故也，必本诸无形之中，使知吾之所谓理，非滞於有也。夫理一而已矣。自其太虚无形者谓之天，自其赋予万物者谓之命，自其合虚与气者谓之心，自其具於心者谓之性，自其性之未发而不偏者谓之中。中非有形也，以中而名其不偏也，以其不可名而名之也。故其未发於喜，喜之理具於中而无所偏於喜也，而凡天下之喜之理由是出焉。其未发於怒，怒之理具於中而无所偏於怒也，而凡天下之怒之理由是出焉。未发於哀乐，哀乐之理具於中而无所偏於哀乐也，而凡天下哀乐之理由是出焉。夫喜之理出焉，则凡阳以舒之、赏以劝之，以至天地之雨润、庶草之蕃庑之理，皆举之矣。怒之理出焉，则凡阴以惨之、罚以惩之，以至天下之雷行、六极之威用之理皆举之矣。哀乐之理出焉，则凡先天下之忧而忧、后天下之乐而乐，以至天地之否泰、万物之荣枯之理，皆举之矣。於是乎有三纲五常之理出焉，三纲五常之中，吾心未发之中为之本也。於是乎有礼乐刑政之理出焉，礼乐刑政之中，吾心未发之中为之本也。於是乎有万物之精粗，与其精精而粗粗者之理出焉。於是乎有万物之巨细，与其巨巨而细细者之理出焉。精粗巨细之中，吾心未发之中为之本也。孰谓天下之至有而不本之於天下之至无，天下之至动而不本之於天下之至静，天下之至实而不本之於天下之至虚，天下之至神而不本之於天下之至近哉？知此则未发之中，天下之大本，可以不必索之子思之书，而自得於吾心寂然之际，而程子所谓「於喜怒哀乐未发之前而求所谓中者作何气象」，可默识之矣。斯理也，在易所谓太极，在孔门所谓一，在周子所谓无极，所谓诚，在程子所谓廓然太公，在张子所谓虚者仁之原，皆此物也。君子体之如是也，故戒慎乎其所不睹，恐惧乎其所不闻。愚尝得其说矣。曰：不忘之谓戒，不怠之谓谨，不肆之谓恐惧，而过於矜持者之凿之也。孟子曰：「必有事焉而勿正，心勿忘，勿助长也。」此其存之之法也。未尝敢以人力参之，而凿其智也。彼释、老之虚无寂灭，其高过乎中而无实，沦天下於无者也。管、商、汉儒之权谋术数、记诵词章，其卑不及乎中而无用，滞天下於有者也。然后知子思之善於立言，忧之深而虑之远也。 
　　
　　方竹君铭 
　　
　　於虖！无恶尔规乎！无迷方於多岐乎！无相忘於危乎！ 
　　
　　永思堂铭有序 
　　
　　　徽之善和之程氏之堂曰永思。或曰：「孰思尔？」曰：「侍御昌也之思其丕显考竹岩翁，及其母夫人项也。」曰：「传有五思，曷思尔？」曰：「思其居处矣乎？」曰：「未也，地而弗躬。」曰：「思其笑语矣乎？」曰：「未也，躬而弗切。」曰：「思其所乐矣乎？」曰：「未也，切而弗实。」曰：「思其所嗜矣乎？」曰：「未也，实而弗笃。」曰：「思其志意矣乎？」曰：「近矣，笃而弗纯。」曰：「曷谓纯矣？」「思志於德行，斯纯矣。」甘泉子曰：「思也者，师也，师先德也，是谓善思。竹岩公爰始筮仕，犒师宣府，却总帅之馈，其廉足思矣。为户曹，力辞礼部考官之聘，其节足思矣。为郎中，给军饷於辽东，大事克济。为参政，定边界於广右，变事以弭，其能足思矣。视灾山东，四事便民，督粮河南，均输恤下，其仁足思矣。项夫人式法列女，克闲女红，其慧足思矣。言动不妄，其淑足思矣。教诸子以成夫志，其贤足思矣。」「孰能思之？」曰：「侍御君。侍御君之为人也默，默而讷，是故不言而信矣。侍御君之为人也重，重而不固，是故不怒而威矣。侍御君之为人也宽，宽而不纵，是故不烦而理矣。盖其能思先德者乎！」因为之铭其堂曰： 
　　
　　善和之阳，有翼其堂。堂曰永思，以示不忘。不忘孝思，思嗣前人。前人不忘，在侍御君。侯其思之，侯居、侯处，侯乐侯嗜，侯笑、侯语，侯其思之。侯其志意，德行道艺。展矣方伯，断断休休。维以燕翼，维以贻谋。犒师宣府，却馈斩然。控辞礼闱，声闻其先。定边给饷，处变如常。弭灾均输，大事以康。和穆夫人，孔闲内则。贞静好修，女红是辟。教子如己，以成先德。有和雍雍，以示妇极。侯能、侯廉，侯节、侯仁，侯慧、侯淑，侯以为贤。侯兹七德，侯裕后昆。侯启、侯先，始晋元谭，始惠新安，家歙之南。维梁忠壮，拒景食郡。中承於唐，黄巢不进。侯师、侯法，侯以为式。淳公、正公，考尔世德。 
　　
　　李文溪像赞有序 
　　
　　　予昔於妹婿庠生李达元，得观其祖忠简公文溪先生遗像。及谒海珠新祠，又得瞻拜庙貌。缔观三匝，若有感焉。敬赞曰： 
　　
　　夫何若目之营然忧世志也！若冠之峨然撑天坠也！若笏之奋然击佞史也！若绶之萦然缒贼垒也！若恺悌之蔼然赣民惠也！若视之瞠然从师义也！若神之渊然文思致也！此非文溪先生之行义文艺之卓然流光於百世也乎！ 
　　
　　桂古山行乐像赞有序 
　　
　　　夫士有旷百世而相感者，胡为其然哉？其未同而同，必所谓大同而不能以不同然者，其在兹乎！其在兹乎！古之言交者，倾盖其尚矣，又有所谓神交於倾盖之前，邈乎倬哉！辛未岁，予初会见山桂公於应元忠所。元忠曰：「桂子，道义士也，其嶷然渊然，人品伟矣，吾愿交矣。」又因见山公而知其伯氏古山先生，意其源流有自於胡敬斋氏耶？敬斋自於吴康斋氏也耶？抑先生居迩鹅湖，盖折衷朱、陆之间，会而一之，以近孔、孟之源者哉？聆见山公一贯之论，其有合矣。壬午之春，予以起废赴都，道过安仁，问古山之庐而访焉。值他适，徒以书册寓交。其秋则先生捐馆，神游乎大化矣。则予於先生昆季之间，其所谓神交者耶！今见山公出示其年谱及遗像，欲予赞之。予曰：「固所神交者也。」敬拜而赞曰： 
　　
　　於乎！兹维古山桂子之真乎！其特立独行乎天地之间而不群乎！将宇宙一体而与之浑然乎！方其坐忘不忘，其气氤氲。天地方春，原草其茵，生意弥漫，童子五六人，御彼小车，不疾不徐，其声辚辚。大道平铺，亦如是观。不泥一邦，博采其芳，博观其仁，以游乎无垠。斯惟桂子之神，死而不亡，不亡而长存。后之人求古所谓不朽者，其在斯文乎！ 
　　
　　故南京工部尚书洪公像赞有序 
　　
　　　洪弘斋先生，徽歙之望也。平生仕宦所至，咸有休声。其嗣伯伊、仲价皆与予游，因以遗谒予赞之。 
　　
　　渊渊乎洪源！高高乎齐云！有美一人，峨峨其冠，衣带翩翩。煦乎如春气氤氲，肃乎如烈日秋天。此所以三应郎宿，七为执法，再辖薇垣，鸣鸠冬官，亦义亦仁，以称其贤，以裕其后昆也欤！ 
　　
　　平勃王诸吕无所不可议 
　　
　　吕后背高帝约而王诸吕，在廷小大之臣皆知其不可，而平、勃曰：「无所不可。」何也？曰：「不可以不可也。大臣之义当略小以图大，为国家万全之计。不然。诸吕之事，虽五尺之童皆知其不可，而谓平、勃之贤而反不知乎？高帝临终，谓安刘必勃。夫当时王、灌诸公尚无恙，而勇敢则过於勃，而安刘之事卒以许勃。盖重厚从容以解纷者不如勃也。若平、勃者，亦知乎吕后之为人，尝醢彭越、彘戚夫人，虽以高帝、惠帝之意，犹忍违之伤之，其鸷悍自恣而不可回，逆之者不死则废。若王陵先逆则先废，平逆之则又废，勃逆之则又废。勋旧大臣皆以废去，则他日诸吕之乱，谁与图之？故度不能止后之王诸吕，则宁姑从容以善其后可也。旧史谓平、勃何以知己之死在太后之后，而全社稷安刘氏之功可必也？愚又以为不然。夫不知己之后死，与(疆)[强]争而速废，死而无益成败之数，二公之贤，其讲之熟矣。一日平、勃去朝廷，则太后之所以私诸吕，诸吕之所以觊汉室者，岂特王而已哉？故奋烈击搏，大臣虽不如新进之锐，而从容镇静以安社稷者，惟大臣为能。故曰：「面折廷诤，臣不如君；全社稷定刘氏后，君亦不如臣。」彼无愧词，胸中必有定也。陵无以应，宜哉！吾乃今而后知高帝之善知人也。 
　　
　　汉文帝杀薄昭议 
　　
