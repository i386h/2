<!-- { "loadSidebar": true } -->
　　西山地接神京岭岫绵亘林壑深美中多精蓝古刹考其歴年久远建置自唐以来者则万寿寺戒坛为最古寺在唐曰慧聚明正统时始易今名其地渡浑河而西山径盘互纡回而入中复豁焉宏畅坛殿轩翼犹见古遗制深山长谷乌可少此清严之宇以眺览名胜哉朕以时巡偶至斯地辄为驻辇顾近寺诸山为产煤所居民规利日事疏斸念精舎之侧凿山采石良非所宜爰命厘定四止而禁之俾梵境常宁旧观弗替于以葆灵毓秀山川当益增辉泽尔
　　慈广济寺碑
　　盖闻堂开鹿苑夸祗树之香林境辟鹫峰传寳华之胜地若其清风盈丈室亦岂在于离羣皎月暎禅心初何嫌于近市正以琳宫伊迩瞻龙象者知尊精舎非遥听鼓钟者易肃兹慈广济寺夙称名刹旧住高僧梵宇庄严峙凤城之兑位呗音宣朗接紫陌之西隅古木垂荫于阶除皓鹤闻经于戺戸境幽尘隔如在山林心远地偏焉知阛阓莲花幢内常明日月之灯柏子香中深入檀之海六时禅诵铎铃响彻丹霄四海缁流鉢锡云依法界藏经阁敞珠联贝叶之文説戒坛高石防雨花之偈是以驻跸常临于净地挥毫特贲于禅扉睠此幽恬赏其清旷僧湛祐心通释典志励防脩葺陈构而维新率羣衲以遵礼住持僧然丛克襄厥事庭宇秩然盖其教以利益羣生为本其事以修持戒律为归朕嘉其同善之心挹彼广慈之义俯俞敦请爰锡斯文振寳筏之宗风宏金绳之觉路用垂贞石以示来兹
　　五台殊像寺碑
　　盖惟清凉福地拱紫塞以标灵台顶名山矗苍穹而耸秀文殊飞锡之所夙号神臯吉祥阐教之区旧多精刹况龛留古佛为法海之殊观壤接中台乃香林之胜境创琳宫于自昔葺绀宇以维新兹殊像禅寺开基台畔结宇山阿谷迩凤林环千岩之紫翠堂临鹿苑俯万壑之烟霞峰曰梵仙望层峦于天际泉称般若落清涧于云中殿有金容因名殊像天人肃穆羣瞻龙象之尊仪度庄严共礼狻猊之座青莲妙相琉璃光暎于林端碧树幽栖钟磬声闻于岭外乃以岁年歴久陈迹都荒风雨所摧僧寮非旧慨此丹楹画壁无非蛛网尘封朕为慈闱祝厘故尔法驾戾止悯兹頺废爰命缔修梵宇再兴呗筵如故祗园金地依然多寳之场佛顶珠光重现牟尼之瑞招提既肃缁衲咸归室可頼以安禅用励清修之众事有裨于劝俗聿宏觉善之门式勒贞珉永垂奕禩
　　五台碧山寺碑
　　原夫园成祗树聿标鹫岭之竒香满檀定据琳宫之胜况山雄云代宇结清凉文殊演教而开基天龙八部迦叶瞻容而頫首螺髻千身繄朔塞之名区实梵王之法界经驮白马覩贝画之常新地布黄金喜薝林之重灿兹碧山寺栋搆台阿翚飞岩畔牓传普济化城之玉磶犹存谷号华严徳水之青莲时现银龛珠洞暎三藏之神光叠嶂层峦萃五方之灵秀浮烟罨翠迥接苍穹含蔼流清旁分绿涧何羣峰之凝碧绕丈室以増幽鴈塔崚嶒朱夏带阴山之雪鹤林高下白毫连紫极之云兹因岁月迁移川陵委寂禅枝忍草侵榛蔓以交芜寳铎雕甍歴风霜而黯色朕亲来佛地借祝
　　慈禧爰整金绳丕施珠网啓琉璃之净国寳树攒香灿璎珞之红楼昙花四照相轮自备巧傍新幡丹凤飞来还栖旧刹苾刍竞集宏防不二之宗象力攸崇众证无为之果用镌贞石永焕名山














　　圣祖仁皇帝御制文第二集巻三十四
　　钦定四库全书
　　圣祖仁皇帝御制文第二集巻三十五目录
　　颂
　　祈谷坛颂【有序】
　　二典颂【有序】
　　禹陵颂【有序】
　　赞
　　王右军洗砚池赞【有序】
　　石鼓赞【有序】
　　箴
　　河臣箴
　　漕臣箴
　　台省箴
　　太常箴
　　提镇箴
　　铭
　　渊鉴斋铭
　　佩文斋铭
　　知稼轩铭
　　察罕七罗勒石铭
　　拖诺山勒石铭
　　昭木多勒石铭
　　狼居胥山勒石铭









　　钦定四库全书巻
　　圣祖仁皇帝御制文第二集巻三十五
　　颂
　　祈谷坛颂【有序】
　　尝观古之明王必严于敬天隆于尊祖诚于养人惟其敬天故飨帝尊祖故崇配养人故重农而上辛祈谷厥义备焉葢隂阳顺风雨调灾沴不生五谷咸熟斯比戸可封然后寛刑简赋导以礼乐跻之仁寿苟阴阳失序风雨不时则五谷伤矣五谷伤而民饥至矣修粢盛而奏馨闻将何借焉予肃将禋祀每遇荐享大典备极诚敬期于孚格苍穹为羣黎提福幸海内穑事浃岁顺成即间遘微祲而补助旋施有秋洊至岂非
　　上天粒我烝民而黙佑予一人以无疆之休哉仰戴帝慈莫可名喻聊摅感忱作为颂曰
　　皇矣
　　上帝仁覆万国靡物弗怀鉴于有徳古圣聿修昭事建极元日殷荐爰祈粒食藐躬受命精意以禋太圻体方郊丘象圜屋而大享典礼均防外至必主本祖本天巍巍
　　三圣陟降攸格尽志对越百神其怿曰洁豆笾曰崇珪璧匪祝一身为民请泽惟
　　天监观爱我兆人宜夏而夏宜春而春和风应节甘雨司辰灾螟罔作瑞穗含醇岂止郊畿式暨五服畇畇疆理何土不淑嶷嶷黍稷何产不熟造化靳施伊谁能育启蛰而耕纳稼而场于耜于趾我仓我箱讵曰农夫实予之庆上下交裕借此丰穣民则不知予敢忘赐湛恩汪濊颂思奚匮嵗嵗吉蠲竭诚肆类庶其眷之永锡乐利
　　二典颂【有序】
　　粤稽伏羲始画卦象而未有文词仓颉造字而篆籀之传亦多淹失上古文章之见于六经者殆无有先于二典者矣朕服习尚书景慕勲华之徳业羮墙见焉窃以为包罗千古之治术无有出其范围者朝夕濡用自励朂爰作颂曰
　　煌煌二典邃古所传乾纲坤维岳峙星躔如海负地如日丽天六经诸史肇开厥先钦眀濬哲恭让塞渊至徳在躬光被八埏寅饯授时法创玑璿后之仪象咸取则焉巡岳考绩畴咨简贤后之命官率循罔愆文质而奥事简以全髙明博厚治象岿然夏商而降踵武鸿编支分派别谟诰丕宣防为万象流为百川仰瞻帝典若陟泰巅伊予夙夜诵习有年望洋测海弗惮精硏遥遥统绪深愧仔肩永言祗颂躬自陶甄
　　禹陵颂
　　朕阅视河淮省方浙地防稽在望爰渡钱塘展拜大禹陵庙瞻眺久之勅有司岁加修葺春秋莅祼粢盛牲醴必丰必防以志崇报之意时康煕二十八年二月十五日也缅维大禹接二帝之心传开三代之治运昏垫既平教稼明伦由是而起其有功于后世不浅岂特当时利頼哉朕自御宇以来轸怀饥溺留意河防讲求疏濬渐见底绩周行山泽益仰前徽爰作颂曰
　　下民其咨圣人乃生危微精一允执相承克勤克俭不伐不矜随山刋木地平天成九州始辨万世永寜六府三事政教修明防稽钜镇五岳嫓灵兹惟其藏陵谷式经百神守护松栢郁贞仰止高山时切景行
　　赞
　　王右军洗砚池赞【有序】
　　沂州治西南池水一涟漪清浅在断垣荒草中朕甲子己巳南巡两经其地咨访土人曰此晋右军将军王羲之泽笔池也一名洗硏池相传即其故宅傍有晒书防嵗久芜没今为缁流所宅祠宇三楹面离背坎上设右军像风神隽爽俨然晋代衣冠墀庑碣石鳞次中为琅琊十七帖余皆后人凭吊诗文及纪载祠宇兴废始末旧有洗硏池三大字断阙不全尝考晋书右军虽系琅琊自其父旷巳南迁右军未歴江北或者以王氏旧居所在遂傅防之未足深辨朕万几余暇日事临池雅爱其笔法近复命新兰亭故址以表彰之夫右军怀经世大略遭时多故用违其才观其与桓温书其人品学问槩可想见使得行其志于以毗辅晋室振挽頽风岂仅以书法见长哉乃为之赞曰
　　右军于书禀生知质仍不废学功专且壹临池浣墨池水如漆艾山何高沂河有泌山城古祠人传遗迹缅懐大夫士林之特究厥生平乃心王室经济可名奚止艺术虎卧龙跳其人其笔
　　石鼓赞【有序】
　　朕释奠先师于国学观石鼓于庙门之两庑缅怀周宣迄今二千余年而中兴之烈岐阳之搜俯仰如昨鲁壁汲冢缺有间矣此文此石独焕然与日月争光是三代法物之仅存者也今列在太学实斯文之盛尝寻绎搨本推详其遗义有防于心焉乃为赞曰
　　猗欤周宣缵绪文武一时从臣方叔召虎搜于岐阳陈列斨弩镌功告成伐石作鼓以歌以铭载规载矩岂备考击致烦蒙瞽鼓鼙思将义盖有取歴二千年铄日蚀土蝌蚪失传剥落谁补车攻马同麀鹿麌麌晨星缺月完句可数天门詄荡岐山翔舞轩颉是班钟王敢伍陈在泮宫设于廊庑是切是磋匪击匪拊桥门观礼如对簋簠庶几文治再见三古
　　箴
　　河臣箴
　　自古水患惟河为大治之有方民乃无害禹疏而九平成攸頼降及汉唐决复未艾渐徙而南宋元滋溢今河昔河议不可一昔止河防今兼漕法既弭其患复资其力矧此一方耕凿失职泽国波臣恫瘝已极肩兹钜任曷容怠佚毋俾金隄溃于蚁穴毋使田庐沦为蛟窟毋徒糜国帑而势难终日毋虚劳畚筑而功鲜覈实务图先事尽利导防莫悔后时饰补苴术勿即私而背公勿辞劳而就逸惟洁清以自持兼集思而广益则患无不除绩可光册示我河臣敬哉以朂
　　漕臣箴
　　国家定鼎防极幽冀岁漕东南积偫惟备舳舻衔尾数百万计转输有程贵以时至专设重臣式董厥事我徒我旅亦云孔勚尚其寛恤厚彼糗粻尚其抚绥摩彼疴痒毋借空名耗闾左藏毋踵陋习损经制常尔克持防则吏罔弗臧吏克守法则军罔弗康军既乐康竞挽以将孰困而逋孰盗其粮官苟剥之用饱巳囊下复效之防雀曷防濡滞河干如稻集蝗总计而论蚀我太仓国储民食毋乃两伤尔膺斯任莫忝王章
　　台省箴
　　台省之设言责斯专寄以耳目宁取具员通明无滞公正无偏党援宜化畛域宜捐洞达政体斯曰能贤古昔诤臣风规凛然訏谟谠论垂光简编朕毎览绎如鉴在悬居是官者表里方直精白乃心充广其识国计民生臧否黜陟凡所敷陈敬将悃愊风霜之任以惩奸慝搏击之威以儆贪墨毋摭细务苟塞言职毋纷成宪妄逞胸臆书思入告当宁对扬沽名匪正营私孔伤或藏嫌怨谬为雌黄受人指嘱尤为不臧形诸奏牍有玷皁囊职司献替亟宜审详敬尔在公风纪岩廊箴词用朂诞告聮常
　　太常箴
　　翼翼奉常是曰清卿班跻九列专职匪轻国之大事莫如祀典恪勤习斯副厥选郊坛宗庙必洁必防斋明祗肃誓诫维先制备容台用相百礼赞导法仪骏奔有体作乐殷荐八音克谐永言登歌律吕无乖舞辨文武应声合节缀兆均调以象功徳牲牷笾豆务殚乃心苾芬上达庶冀居歆吉蠲有违或乗尔瞆精禋有忒或形尔懈纠绳靡逭国典昭垂箴辞诞告其敬听之
　　提镇箴
　　武臣之职建威销萌星罗棊布以壮干城韬钤宜裕纪律宜明拊循宜至训练宜精计安黎庶爰设五兵易言畜众诗咏求寜闾阎防伍勿扰吾氓山无伏莽海絶长鲸民恬耕凿惟尔之能馈饷时给毋致呼庚尔能防洁众以饱腾投醪饮河古史所称惠逮卒伍忠爱乃生如捍头目如衞父兄羣心从违视尔攸行文武辑睦毋相抗衡军民调剂务持其平朕亲简阅黜陟有程下逮偏裨选授匪轻才勇必录窳惰必惩矧尔大帅节钺是膺宜体朕意勉竭股肱
　　铭
　　渊鉴斋铭
