<!-- { "loadSidebar": true } -->
　　敕：列名侍从，分职方维，厥有庸勋，朕其甄序。具官某，端良足以有守，精敏足以有谋。为时宝臣。典掌明命；出抚州部，治声流闻。内外之劳，进迁惟允，序官二等，以懋厥勤。是谓宠荣，往其祗服。可。

　　【掌禹锡赵良规并秘书监制】

　　敕：秘书图籍艺文之府，而置监在光禄、卫尉诸卿之右，其材实德望，当有以称之。以尔具官某等，历官兹多，服采惟谨，序于卿位，简在朝廷。宣布诏条，讨论典故，久于任使，亦各有劳。宜推增秩之恩，以信懋功之法。往从官次，无或不祗。可。

　　【王绰秘书少监制】

　　敕：朕初嗣位，大赐天下，文武在位，各以序迁。具官某，出入践更，名闻休显，奉常之副，用劳厥勤。乃辞官荣，以避亲讳。绥予孝子，改贰秘书。往服宠章，靖共无ル。可。

　　【光禄少卿李丕绪少府监制】

　　敕：少府古官，于朝廷之位尊显矣。具官某，行义祗饬，材能敏达，外更器使，绩用每成。有司以闻，又当增位。往膺秩物，无怠厥修。可。

　　【司封郎中宋任太常少卿制】

　　敕：士以序迁至于卿位，亦荣矣。非才智有以任事，行义有以保身，岂能致此？具官某，中外践更，久于郎选，明习众事，见称于时。往即厥官，勉之无ル。可。

　　【江南西路转运使吕公孺太常少卿制】

　　敕某：太常兼夔与伯夷之事，非夫艺实德望有以过人，孰宜为之贰也？尔名相之子，以才见称，出入践更，休有风绩。序迁厥位，其往钦承。可。

　　【职方郎中通判太原府马从先太常少卿制】

　　敕某：太常礼秩，异于诸卿，非文学入官，则不得为其贰也。以尔行治之美，才能之敏，践更多矣，皆有可称。会课于朝，跻登此位。往求自称，惟既厥心。可。

　　【解宾王太常少卿制】

　　敕某：今之太常，兼夔与伯夷之官，非夫寅恭清明、博习于礼乐，则孰能为之贰也。今朕考行序劳，而以尔为贰于太常。维尔尝以材称，而屡更任使，虽身在外而名位亦显矣。所以称此者，可无勉哉，可。 
　

　




　

　
●卷五十
◎外制
　　【三司盐铁副使陈述古卫尉少卿制】

　　敕某：考课黜陟之法，虽疏逖未尝不信，又况于近而显者乎？具官某，以才自奋，能世其家，出入践更，休有风绩。列卿之贰，其往勉哉。可。

　　【郭永可光禄少卿制】

　　敕某：外廷之位能至于九列者少矣。具官某，践更众职，功善自昭。年除岁迁，以致卿位。进宠一等，往承惟休。可。

　　【林亿司封郎中制】

　　敕某：朕有官禄庆赏以序功，而其施始于朝廷之近。尔以艺文被选，而多所践更，通籍禁中，庀官阙下。序迁郎位，既极左曹，往即宠荣，愈其励勉。可。

　　【薛求司勋郎中制】

　　敕某：朕布大号，在廷文武之士，皆得进官一等。而伐阅当迁者，又各得以序迁。尔中外践更，以才自显，膺此恩典，往其励哉。可。

　　【权提点成都府路刑狱齐恢度支郎中制】

　　敕某：朝廷选置才臣以使诸路，而察庶狱之不辜。厥有庸勋，朕当甄序。尔才能行义，士论所称。会课有司，实应迁法。往膺休显，其愈懋哉。可。

　　【淮南转运副使张景宪金部郎中制】

　　敕某：入佐三司，出使诸路，皆朝士大夫之高选。有劳当录，其可忘哉。尔行义之修，才能之邵，见称当世，简在朝廷。会课进官，往其钦服。可。

　　【三司盐铁副使陈述古朝奉大夫司封郎中三司度支副使赵户部员外郎加上轻车都尉权三司户部副使张焘朝散大夫刑部郎中制】

　　敕某人等：朕初嗣位，奉行先帝故事，不敢有废也。具官某等，行义称于世，才能见于朝，佐国大计，为功多矣。序迁位等，其往钦哉。可。

　　【朱处约祠部郎中制】

　　敕某：尔尝为吏，持论不阿，出守方州，稍迁使任。序功增秩，邦法有常。往懋厥修，以须进选。可。

　　【孙抗孙琳祠部郎中制】

　　敕某人等：都水之官废久矣，朕修之而用尔为丞。尔维才能，懋建厥事。有司论课，当以时迁。进序名曹，往祗无ル。可。

　　【提点福建路诸州刑狱公事王陶祠部郎中制】

　　敕某：朕选置使者清明于诸路，所以待之非轻也。尔践更众矣，才美有称，备在远方，能修其职。进迁位等，往愈懋哉。可。

　　【权提点广南西路刑狱杜千能祠部郎中制】

　　敕某：朕初即位，群臣朝者皆增位一等。有功当迁，又皆得以序进。尔材行治，见称于众，奉使于外，治声流闻。会课进官，往其祗服。可。

　　【三司户部副使张焘兵部郎中制】

　　敕某：考绩三岁，进官一等，先帝所以励群臣也。具官某，秉哲迪义，有声于时，能励厥修，以宜官政。序功增位，其往钦承。可。

　　【苗振职方郎中制】

　　敕某：尚书郎中序列五品，其于朝廷之位，亦已显矣。尔用选擢，尝更任使，积功久次，得在此位。所居三岁，宜进一官，至今而后得迁，乃以尔尝有谪，朕于黜陟，岂苟然哉。自尔取之而已。往思自勉，以称褒升。可。

　　【王举元刑部郎中制】

　　敕某：荐非其人而与其罚，古之道也。尔久以才实，外更任使，风绩之邵，靡人不称。而任举有失，法当坐免。虽更教令，犹褫一官，以惩上报之稽，而塞人言之众。膺践厥服，往其勉哉。可。

　　【侍御史知杂事判都水监王绰刑部郎中制】

　　敕某：御史皆吾耳目之官，而折百工以法刑之中者也。考其功状，在法当迁，则吾岂可以忘哉？以尔具官某，忠厚谅直，有称于世，践更众职，皆以能闻。故置之台中，位次执法。名实之善，允于人言，姑酬积功，序进一等，位亦显矣。往其勉哉。可。

　　【胡况都官郎中制】

　　敕某：尔以才行，自昭于时，外分将符，内序郎位，致勤厥职，三岁于兹。稽状有司，法当增位，进迁一等，其往懋哉。可。

　　【周燮都官郎中制】

　　敕某：褒善录勤，邦有常法。尔以才能行义，登显朝廷，序正郎位，三年于此矣。进迁一等，以懋厥勤。励治我民，乃其能称。可。

　　【宋孝孙比部郎中制】

　　敕某：褒功录善，邦法有常。尔共厥官，服采惟谨。久于郎选，会课当迁。愈其勉哉，以称新命。可。

　　【监在京都盐院钱暄比部郎中制】

　　敕某：古者官有职而命有数，非有职不足以序群才，非有数不足以差众功。今官有品，犹古之命数也。命之数，自一推而上之至于九；官之品，自九推而上之至于一。大略盖无以异，而其详如此不同。唯其欲得贤者之在位，则古今一也。尔以才能行治进序于朝，年除岁授，既得列于五品，久于职事，法又当迁，其亦可谓宠荣光显矣。其思自勉，以称吾欲得贤者在位之意哉。可。

　　【三司户部判官充秘阁校理王绎工部郎中制】

　　敕某：三司理财之吏与馆阁校文之官，皆朝廷俊之选也。其于进秩，有异数焉。尔以艺文世家，而祗慎谨饬，久在此位，有荣当迁。序于名曹，其往思称。可。

　　【李章屯田郎中制】

　　敕某：褒善录勤，朝廷之政。尔才能行治，比见推称，会考绩之法，当增位序。进迁一等，其往懋哉。可。

　　【周延俊屯田郎中制】

　　敕某：郎中五品，而司田以待艺文之士。尔大臣之子，强学赡辞，出典一州，序功当进。往祗厥位，其克懋哉。可。

　　【职方员外郎窦纲可屯田郎中制】

　　敕某：汉明不以郎官假贵戚，以出宰百里为不可以非其人。今之郎选，其重非汉比也。而郎中序于五品，其授岂可以轻哉？尔以文艺起家，以吏能从政。序迁此位。嘉宠尔劳。住服训辞，勉求报称。可。

　　【职方员外郎卜绅可屯田郎中制】

　　敕某：郎中序列三等，其品皆为第五，非积功久次，则不得至焉。尔以文艺入官，而济之谨洁。久于任使，当得进迁。兹维尔阶，其往祗服。可。

　　【职方员外郎朱从道可屯田郎中制】

　　敕某：尚书郎选，于今为重，而郎中列于五品。尔精敏强果，号为才臣，积功累勤，以致此位，往共厥服，其愈懋哉。可。

　　【晁仲绰郑随可屯田郎中制】

　　敕某：郎中序列五品，非久于任使，有劳而无罚，则罕得至焉。尔以文艺起家，以才能为吏，称功累善，当得进迁。往其懋哉，思称新命。可。

　　【太常博士权御史台推官杜诉可屯田员外郎制】

　　敕某：尚书郎位，吾所重也。尔名臣之子，行义修饬，才能有誉，而职事无过。审官稽状，当以时迁。新命维休，往其祗服。可。

　　【驾部员外郎薛仲孺可虞部郎中制】

　　敕某：郎中五品，于朝廷为显位。尔悉心为吏，才敏见称，尝所践更，咸有功最。进迁惟允，其往懋哉。可。

　　【提刑楚建中可司封员外郎制】

　　敕某：朕置使者以察天下之狱，其选择甚难而视遇之甚厚。序功录善，其可忘乎？尔行治才能，有声于世。服官惟称，会课当迁，以懋尔劳，往其祗训。可。

　　【侍御史邢梦臣可司封员外郎制】

　　敕某：侍御史于御史之选为高，而尚书郎以司封为前列。尔才能行义，尝见推称于有言职，为一台高选。任责未久，序劳当迁。往副司封，愈其自勉。可。

　　【都官员外郎充秘阁校理王升可司封员外郎制】

　　敕某：尔以艺文高第，进仕朝廷，廉靖谨良，有称于世。校文秘阁，典事方州，甄序岁劳，进迁惟允。往共厥服，其愈懋哉。可。

　　【权梓州路提刑都官员外郎张师颜可司封员外郎制】

　　敕某：尔修洁精敏，达于从政，尝更任使，皆以才称。故以一路之庶狱，寄之督察。方行就事，会课当迁。往懋厥修，以求称职。可。

　　【度支员外郎充崇文院检讨晏成裕可司封员外郎制】

　　敕某：尔以文艺之学，在讨论之官，丞于太常，典掌礼乐。有劳可录，其以序迁。于世大家，尔为能保。往思淑慎，无废厥勤。可。

　　【祠部员外郎充秘阁校理蔡抗可度支员外郎制】

　　敕某：序功录最，邦法有常，惟敏厥修，乃能自称。尔以校雠之选，受吾蕃屏之寄，材能行治，见誉于时。而会课有司，当迁厥位。官无虚授，往可勉哉。可。

　　【权利州路转运使度支员外郎苏き可兵部员外郎制】

　　敕某：朕欲明清于吏民，而择使以氵位之，非特使之转货财以赡有司而已也。尔强敏谨洁，达于后政。往充其选，克有成劳。序进一官，愈祗乃服。可。

