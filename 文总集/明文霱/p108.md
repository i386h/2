<!-- { "loadSidebar": true } -->
　　诲吏以贪而何以察吏训士以污而何以察士虎视躭躭于民而何以察民封豕长蛇于将领而何以察将领白昼攫金于乌台而何以弭盗安民瘴烟毒雾甚于倭夷又安能使波宁海定也耶昔成祖文皇帝时。有周公讳新者。以孝廉为浙宪使。因锦衣纪纲诬奏逮狱。新曰。生为直臣。死为直鬼。吾无憾矣。他日上见有人被朱袍立廷中曰。上帝以臣刚直。命臣为浙江城隍。为陛下治奸臣贪吏吁天道之好直也如此披阅题名录。贤奸忠佞。君子小人。亦既了然矣。后之视今。犹今之视昔可以畏哉可不畏哉余何能为记。特记轩周二公事。以告天下之为按察司官者周公广东南海人举人原名志新永乐尝呼为周新因改名新先官御史弹劾不避贵戚人呼为冷面寒铁其任宪使因风吹异叶而至。勘出寺僧之奸情因蝇蚋聚马首而辨出劫杀布商之贼初至曾微服行县触县吏怒收系狱中与囚语尽知吏▲应豸服触邪句 
　　状明日迎者至乃自狱出县吏竟以罪去钱唐令叶宗行素号廉能新私入其居惟笠泽渔腊一朿其家所寄袖少许出明日召叶饮出腊示之他令相戒莫敢为贪后杭人率以五月十七祀城隍为其始生之辰云轩公名輗详见名臣传不赘 

　　【 欧阳吉州学记大指在教教在正人故廓朗而多婆此篇大指在法法在正巳故森严而有律傅云言志曰记当并无负斯语矣】 

　　○李沧溟先生祠堂记 

　　胡维霖 
　　我明文治丕显于李空同。李沧溟。故学士莫不知有二李先生。余弱冠赴省试。见空同祠。以先生曾督学西江故也。今入邢间。所为沧溟祠。则在僻街隘巷。余曰盍不移诸南北通衢。使冠盖相望。瞻拜宇下。父老曰然敬徙北关外。与刘白川祠相邻。门西向。堂南向。堂之前有池。其溟渤之涓滴耶堂后有寝。先生之神楼焉。工竣。郡士民请记于余。余曰。凡守土有功德于民▲古法 
　　者。尸而祝之。数十年后。碑（漫）[不可知也]漶不可识。祠亦颓焉。间有重修之者。必其人在公卿间。地方以此献媚。即不然。亦必其人子孙在要路。地方以此媚其子孙也。若沧溟。距邢几七十载。杜寅翁谓先生虽有子有孙。曾玄则斩焉无遗矣。悲哉。邢州人又何所媚而子来重新之。先生之功德可知也。问当年何以治邢。邢父老心可得而思之。口不可得而道之。余尝考殷少保作志铭。与王大司寇作传。窃识其槩。先生一麾出守时。语弇州曰。使吾仆仆途道事严客。帣鞴鞠脆■〈月〈氶上巴下〉〉睨上官　▲漶音换言质而可垂 
　　之色而进之。俱有所不能。晨兴坐堂。皇揖属吏。延见乡老。问疾苦为兴除。脱若承蜩矣。故其政务为休息爱利。邢旧有种马场。后误以为营马牧地。增赋至二千七百余金。先生请悉蠲永不征。又请留永济仓粟。毋灌输京师。但以饷邢戍卒。裁将作供。以邢土狭民贫。但比真定十之二。益永年邮传于沙河邯郸界中。二邑民役。免跋踄一百七十余里。稍稍息肩。巨鹿官亭。界在真定诸邑间。群盗啸聚无时。捕之如搏影。先生请移防秋别驾往镇。盗不敢窥境。又请移廵司于黄榆岭以备非常。晋赵胥赖。至谓京师仰东南饷不时至。而燕齐汴赵。边河百里而近者。无出赋钱。皆赋菽粟浮于河。达京师。缓急一策也世论韪之。他若散募卒以杜事变。仿常平以时畜积。严保甲以弭盗贼。皆深计长利。非但目前便宜。则宜乎邢民之不能忘也。试观邢之绅衿。覩其祠者。莫不曰。此昔年守邢而木铎我者也。肃然稽首。邢之编氓覩其祠者。亦莫不曰。此昔年守邢而宽恤我者也。欣然舞蹈。可见先生之流风善政（沦）[浸入也]于肌肤。人人胸中先有一沧溟在也。▲与韩昌黎□处士序□一去 
　　若皇华使者过其祠。莫不曰。此先生昔年守邢。文必宗西京而治亦嫓美两汉地也。凄然有怀。计偕诸孝廉与大学诸生瞻其祠。莫不曰。此先生昔年守邢。与王弇州登楼而赋天风岳色之句者也。油然以思。可见先生之节义文章洽于骨髓。人人胸中先有一沧溟在也。夫古人有云。吾子孙祀我。不若桐乡人祀我。吾神在桐乡也。今既无曾玄以祀先生。而邢州人独敬祀先生。先生之神舍是。其奚之焉。说者以天视听自民视听。民世戴其德。天曷为斩其嗣。岂真天道无知耶。非也。盖古圣贤不以子孙为子孙。而以祖述者为子孙。如文章炳若日星。得其宗者为宗子。得其嫡传者为嫡孙。得其一体与具体而微者皆是。支分派别。千百世而下。有能颂法之者。皆其奕（叶）[孙]云（仍）[孙]又何必血胤之为曾玄也乎由斯以谈。先生经国大业。不朽盛事。岂在区区一郡循吏间论哉。故余刻其邢州诗。与空同七言律。合为二。李先生诗于郡署。使后之吏兹土者。八而诵其铿然余韵。出而睹其岿然灵光。登楼而徘徊大行。宁胜千秌巨鹿之感吁伯夷之风。▲古法 
　　可以廉顽立懦。下惠之风。可以宽鄙敦薄。先生其合清和以为风乎。真百世之师乎岂可以三辅之循吏论哉。先生名攀龙。字于鳞。号沧溟。山东济南府历城县人。嘉靖甲辰进士。由刑部郎出守顺德。升陕西提学副使。仕至河南按察使。 

　　【 非胸中破万卷下笔无一字者断不能有此浩落之气昔于鳞先生论文自西京而下诗自天宝而下则有所不齿以此文祠之譬稽叔夜掺酒挟琴阮步兵应当作青眼矣】 

　　明文霱卷之九 

　　●明文霱卷之十 

　　武林刘士鏻羽石父评选 

　　记三 
　　书事 
　　题跋 

　　◆记三 

　　临川县古永安寺复寺田记 
　　青莲阁记 
　　游北固山记 
　　游峄山记 
　　小洋青田记 
　　游苏门山百泉记 
　　文漪堂记 
　　藏阴符演灵鹫岩记 
　　彭城放鹤亭记 
　　求忠书院记 
　　虎丘三泉亭记 
　　东门观桃花记 
　　游鬼岩记 
　　游城南杂记 

　　○临川县古永安寺复寺田记 

　　汤显祖 
　　天下有闲人。则有闲地。有忙地。则有忙人。缘境起情。因情作境神圣以此在囿引化不可得而遗也何谓忙人争名者于朝争利者于市此皆天下之忙人也即有忙地焉以苦之何谓闲人知者乐山仁者乐水此皆天下之间人也即有闲地焉而甘之甘苦二者诚不知于道何如然而趣则远矣朝市之积。则有田庐。山川之余。则为寺观故寺观者忙人之所不留而田庐者闲人之所不夺也临川古为名郡五峯三市在焉三市者市也五峯之间闻有观九寺十三葢入明以来大为忙人割夺尽乃至（稗）[细也又荑稗]粥无所而古永安寺境界岿然独完其田则大半无有矣邑侯袁公起于蕲黄来宰于兹广山川之精深性相之学披啚而叹曰临川人之憎闲人也一至此乎有能从吾言而反其田者吾徒也于是郡弟子刘某首藉所买田若千亩上侯以归于寺侯为欣然告世尊而抚之曰此所为孝子刘某也而适是时有僧大千购得南都藏经以至而尊置之寺侯曰有其书矣而无其人何于是有浮梁僧水月为达观先生弟子精心苦行通于译唱之义适来寓斯人士与游始知有所谓宗门者久之长于寺僧大初来讲莲华经听者千余人得田而食无不欢喜赞叹曰此固我侯之福田也嗟夫当忙人之急得此田也。岂不曰彼无父母妻子之属。先王所禁游民者。吾非真有所憎利其田。姑以蕃其种类云耳。嗟夫此所谓夺闲人之物以将养忙人也。固一其说。然试以语彼使天下皆忙人而无一闲人皆忙地而无一闲地则亦岂成其为世相也哉且今所从游于二氏者彼亦有所业。非所禁游民也。如其为游民。法固禁之久矣所惜者游人之非游而闲人之未尝闲也非闲非游。不可以涉道。是故聚百闲人而食之。必将有意乎道者焉。聚千闲人而食之。必将有进乎道者焉。不巳而食闲人至于万。犹将有得道者焉。道之丧世也久矣。幸而有一人焉。其何禁于千万人之闲而夺其养哉。即未有之庶几有之如以食有▲□□皆□惟不□不闲人可恨 
　　千万人之闲者夺以养百千万忙人其必无冀于有道者矣则亦蕃其种类而巳然则侯所为存寺者或不在田而在道饭器无殊香色有异后之游闲■〈逞，山代口〉来食于兹田者其亦有感于侯之弘愿云 

　　【 闲忙二义甚新冷然之韵如叩哀玉】 

　　○青莲阁记 

　　汤显祖 
　　李青莲居士为谪仙人金粟如来后身良是海风吹不断江月照还空心神如在按其本末窥峨嵋张洞庭卧浔阳醉青山孤踪晻映止此长江一带耳风流遂远八百年而后乃始有广陵李季宣焉季宣之尊人乐翁先生有道之士也处（嚣）[戢众口也]而神清休然穆然五经师其讲授六德宗其仪表达人有后爰发其祥梦若有持清都广乐徘徊江庭以祝将之曰以为汝子觉而生季宣因以名生有奇质就传之龄骚雅千篇（殆）[几也]欲上口弱冠能为文章云霞风霆藻神逸气遂拜贤书名在河岳公车数上尊人惜之曰古昔闻人雅好鸣琴之理子无意乎季宣奉命筮仕授山以东济阳长资事父以事君亦资事君而事父也三年大着良声雅歌徒咏然而雄心未弇侠气犹厉处世同于海鸟在俗惊其神骏遂乃风期为贾患之媒文字（秖）[适也]招残之檄矣君慨然由神武门登太山吴观而啸曰使吾一饮杨子中泠水亦何必三周华不注耶且视在终致吾臣而为子矣则归而从太公羣从骚牢夷犹乎江皋眺听壶觞言世外之事颓如也起而视其处有最胜焉江南诸山翠微浥瞱几席欣言久之夷堂发■〈椶，去木〉层楼其上望远可以赋诗。居清可以读书。书非仙释通隐丽娟之音皆所不取然季宣为人伟朗横绝喜宾客而芜城真州故天下之轴也四方游人车葢帆影无绝通江不见季宣即色沮而神懊以是季宣日与天下游士适从相与浮拍跳踉淋漓顿挫以极其致时时挟金焦而临北固为褰裳蹈海之谈故常与游者莫不眙■〈目咢〉相视叹曰季宣殆青莲后身也相与颜其阁曰青莲季宣叹曰未敢然也吾有友江以西清远道人试尝问之道人闻而嘻曰有是哉古今人不相及亦其时耳世有有情之天下有有法之天下唐人受陈隋风流。君臣游幸。率以才情自胜。则可以共浴华清。从阶升娭广寒。令白也生今之世。滔荡零落。尚不能得一中县而治。彼诚遇有情之天下也。今天下大致灭才情而尊吏法。故季宣低眉而在此。假生白时。其才气凌厉一世。倒骑驴。龙巾拭面。岂足道哉。海风江月。千古如斯。吾以为青莲阁记。 

　　【 韵骨幽姿偕仙傲俗】 

　　○游北固山记 

　　王思任 
