<!-- { "loadSidebar": true } -->
　　上古之书既巳汩没其他治具不可稽见而五常【一本作五帝】之学求诸传记间或见之夏商之书虽号残缺然学亦有名【一本作学之名具存】法周则大偹故其施设炳然彰白若然帝王之于治具【一本作日】它虽世有取舍于学则未闻或废也岂非君师云者两立不可一蹶欤夫惟至治之世其措民各有本而次第之以及其化故地各井而民自食其业虽有士农工商之异未尝不力而食因其资给然后绳其防惰澄其淫【一本作迁】衺耡其强梗其治畧以定矣然犹乡遂有庠序之教家国有塾学之设自庶子以及卿大夫士之子皆入学为之师以谕其道为之保以诏其业示之知仁圣义中和使相充扩【一本作存蕴】孝友睦婣任恤使相修饬【一本作行】礼乐射御书数使相开晓故其左右之闻前后之观不仁义则礼乐迨其淬磨渍渐【一本作渐浸】之成则入孝而出悌尊尊而长长然后取而置之民上则君尽其所以为君臣尽其所以为臣卒无有一背戾者其出于学而存于师也道之衰微迄于余周【一本作战国】如絙石之于将坠其引缀未絶者犹一线髪继之暴秦不扶而抑遂至崩壊汉兴宜大更制而财补缝之故其俗无所防范聴民所为卒放壊不至治然能郡县创孔子祠立五经博士置弟子徒员防贤良本经术以对当时得失于古虽未为善而其风遂号为治平岂前世遗风余化渍染而未斩耶抑民苦秦而效见易也当此之时士犹能相尊师故终汉世传诗书礼易春秋而名家者以百数十计晋魏而下寖以沉溺更数十世惟唐为近古大抵财追齐汉治而未能逺过呜呼何为而止此也夫天下之所以不治患在不用儒而汉唐以来例常任儒矣卒不至甚治者何也有儒名有儒位不儒用【一本作不用儒术】而然尔其在于学师不立而育贤无方圣人之道不讲不明士无根源而竞支流故不识所以治乱之本而不知所以为儒之任而又上之取之不以实而以言故也夫人所以能自诚而明者非生而知则出于教导之明而脩习之至也如无为师则天下之士虽有强力向进之心且何自而明且诚也夫天下之才力训导而懋勉之犹患其粃窳故七十子身逢圣人而亲薫炙之其闻与见不为不至犹且柴愚参鲁师辟由喭赐不受命而货殖冉求为宰而赋粟倍又况后圣人数千岁其书残缺朽蠧又资材下于数子而欲聴其自为而不立学与师犹其愿获而顾不耕也如必待其自贤而取之多见其稀濶不可俟也自周至唐緜数千岁其卓然取贤自名可以治国者由孟轲抵韩愈才四人是其力能扶持其教而竟不之用者所以歴年巳逺人出甚少也如其多则或用之矣苟患其少无如广学树师续其所不长擢其所未髙使知所以为治而识所以救乱然后名闻而实取之则庶矣天下之师絶巳乆今之名门徒教组刺章句希望科第而巳昔者子路使子羔为费宰子曰贼夫人之子今贼人者皆是皆取戾于孔子者其恶得为人师恶得为人师









　　广陵集巻十八
　　钦定四库全书
　　广陵集巻十九　　　　　　宋　王令　撰杂志
　　招学说寄兴叔【乙未】
　　曰吾固爱木之不自已焉安得吾学而木然也安得人学而木然也吾学而然将有以与之人也人学而然将有以取于人也吾学而然与之人友道也人学而然取于吾师道也友且师学而不倦者夫木哉木哉安得吾学而木然也安得人学而木然也今夫木始于萌蘖眇于毫髪计其根萌之径相长不过以寸及其春夏之绵苗雨露之兼仍积之日长生之不休弥抱而不可拱焉则休者安其隂息者仰其材睨而上计之千百寻而不可逮视其芽蘖毫髪时岂不过甚而得巳耶然而不足犹若也向使其拱把而止则朽折若芽茁然恶在能千百寻哉今夫木生于山林而用厦屋木非能手举以招言列于人而自谓其材也而又山林之与厦屋其逺胜言哉而人不能遗斧斤必至焉故木患不材耳安有材而遗者也使其材而或遗则为材益大则世岂能终遗之哉虽然木生自尔也非为材而后生也非为人不以为材而不生也故木有似夫君子吾固曰学者曰吾固爱木之不自已焉安得吾学而木然也安得人学而木然也今夫人之所以异于禽兽者非谓其衣【一本作角】而不毛也以其聪明视聴然也视父而知为亲聴长而知为顺此人之所以异于禽兽也然而未善视聴焉百歩之间荒忽之外察一芒毛之垂而熟蚊蝇之声者邾娄师旷之所以异于众人也然而未及大视聴焉顔子坐而视百世之上见舜之行焉闻舜之言焉坐而视当世见孔子之行焉闻孔子之言焉闲而视一身见过欲萌于无形非欲倡于无心声故孑然自持循且曰舜何人也予何人也又曰瞻之在前忽焉在后惟顔子为能见也他人固不之见也非惟顔子为然惟舜亦然舜乐取于人以为善取于人以为善是见而取之也乐取于人以为善是闻而取之也非惟舜为然孔子亦然孔子曰今吾于人也聴其言而观其行顔子以之自明舜以之取人孔子以之改过夫人【一本无人字】能自明若取人与改过岂不为大视聴哉故邾娄之明师旷之聪是天与之也顔子之聪顔子之明学得之也天与之故能胜人学得之故能胜天今夫视者聴者才天与之也然而未如学得之也学得之如何如顔子而巳矣如之何如顔子学不倦而巳矣大哉学夫今夫【一本作之】人莫不学【一本作莫不好学】也然而未得名【一本作为】好学者犹范之冠蟹之筐耳以其名为而实非也人有能恶【一本作知】范冠蟹筐之心则知好学矣夫道固不逺人而人自逺之苟有求道之心而持之至诚则何可当耶苟为有求道之心而不能持以至诚亦末如之何也巳诗不云乎伐柯如之何匪斧不克谓其学道非至诚不能也人皆曰我智过禽兽而视之而未有以过之也故求髙不如鸟求深不如鱼千仭之山人不胜其髙也而鸟常卑之更择髙而巢焉以是人不得而窥也千仭之渊人不胜其深也然而鱼犹薄之汨其深而穴焉故人不得而钓也苟能充鱼鸟髙深之心而施之学则人能及之者鲜矣夫道无逺而人无不能有逺不能者谓不为也今有人曰吾不能走千里之逺而能反覆百歩之间不休则千里也夫末喜子都天下之大姣者也人同以末喜子都为大姣而末喜子都尚自惧未为姣更渐朱涂粉慊慊然唯惧人或美于已而不得【一本作能】美于人呜呼曾谓好圣人者不及末喜子都好姣乎然学者亦舍已而先人故夫今之人责人一以义而待已卒以恕责人以恕则人之就圣人也速待已以恕则己之去小人也缓且不知责人不已竟何多于已也苟能以攻人之心而攻已之心则过失不胜其多矣夫触刑辟而为非礼义者小人之肆者也惧刑辟而不为非礼义者小人之拘不得志者也可以为非礼义而不为非礼义学者之守也情安礼而行安义君子哉惜乎未及好学者也吾学而求为君子者也呜呼不为小人之拘不为小人之肆者几希哉夫人之于人则患有不知有不能问而自为已则安不知而学不能陋夫欺人哉今有疽疡之在身则求于人而愿去虽挠困折颡累百拜而不辞也有不求而为之治而愈则必思谢之至于【一本作有】过恶之在身而不知求人或者告之则不谢更怒甚哉疾恶之不如疽疡也斯人而有耻者鲜矣人之为父兄爱子弟皆知择师而教之至于已身而反不知学悲矣夫惑矣夫
　　迂说
　　非礼之举非义之动皆是也以其非礼非义而止者盖未之见也以其非礼非义而止之者又未之见也今有学圣人之道而行圣人之义者皆曰迂以其迂而止者皆是也以其迂而止之者又皆是是也是何勇于彼而恶乎适此也止之为爱人耶岂乐人之为非礼义而惧人之为圣人也耶
　　是非说
　　是非人人之有也是非或非人人之有也何为其然指已与人曰尔为尔我为我人皆曰是也智者观之亦曰是也指已与人曰尔为我我为尔则人皆曰非也智者观之亦曰非也斯其为是非是也故曰人人之有也于此有人生而未尝之山也而原薮是居又未尝闻人说山之为何如也一日客有自山而来者以山之髙大语之原薮之人相与笑骇曰是岂有是出吾门适吾野防足引目而四望之地皆平也何曾为有山则语其为山者是也谓其无山者非也故曰是非或非人人之有也今人所以能是非原薮之民者以其常见闻诸山也如不尝闻与见则原薮之民何以异故曰是非不徒于山也夫道则亦有然者矣
　　交说送杜渐
　　孟子道性善信其性之善也然其有不善者非其才之罪也不能扩而充之而习之逺之然也有能资性之善而充之习不相逺之则信夫纯乎哉前吾学者吾师也吾见其扩巳充而习不逺者也吾不知其始为何如然也后吾学者吾之徒也吾多见其不能扩而充之而习之逺之始吾亦为然然后知杜子贤夫人逺者也能资性之善而充之习不相逺之是将信夫纯者也杜子名渐年少朴茂韬藏不挑抉平日未尝輙语言与吾居且五年乂最为亲洽而未见其懈且过也言之有实也行之有信也与吾交而游者多矣未见其可爱如杜子者故吾独乐朋友之杜子亦犹然乃不輙他人之从而独我自待也居相为羣也别相为思也见相为喜也言语相唱答而出处相往来也故悲而同为吁穷而相为谋乐而相为让去就相为之可否过失相为之扳牵吾独杜子望而杜子亦望予然也方吾穷困寒饿牵而之东西不旬月必复合于其未合间已共叹恨而况今而去吾乃乆也故序其行独道其可爱与相合与去可叹恨而不及所学者吾与杜子素讲之熟矣吾知杜子之不吾忘而吾又敢自忘耶
　　龙池说
　　距真而西七十里曰六合县地皆原阜无川泽县行五里曰龙池池之南居民数十家又有亭以休行者余尝过而宿焉爱其池之寛逺既而防之又殊浑不可穷极且怪其龙池之谓因求而问之则曰世传此地旧无池为常人居昔而忽防焉既而有龙居之也今其池之东北冬寒水涸浅处尚见柱石与遗井在焉以是騐之旧为人居也决不疑矣民四时必具祭否则水旱如旁郡即不尔则风雹害稼余旧尝疑于龙今又得此说私怪骇之因退而思之曰天地人三才也上而为天日月星辰在焉而不得下而杂人也下而为地山川草木在焉而不得上而杂天也况又中而人与禽兽哉是各有分定而不可杂以上下也故飞者虽髙巳上则穷穴者虽卑巳深则死而龙者潜而伏渊跃而飞天风雷云雨动且从焉是其神亦大矣独能杂出于天地人之间吁亦盛哉今何孑然独居此也夫人非龙曹也地陷真郊人则防死龙独害人而居之安耶祭而有求也所求非所力则虽祭当不受而民或不祭而龙又当凌风厉雹以惊祸之耶夫风雨天之付龙者以其能行云施雨蘓焦活枯而然尔龙何旱而不用为雨不祭而用是求食耶江海至大也横亘数千里鲲鰕共容之龙盍居而且乐焉而何为龊龊居此与蚯蚓伍也岂彼不容龙而龙私居此耶不然则龙惧其大而不往也余观易之乾卦及他经传所载凡拟圣人君子则必以龙是岂龙者能利人而不自私者耶今何乃尔也夫龙者岂尽居此焉耶又将若人者有君子人而有小人人耶
　　马说
