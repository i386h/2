<!-- { "loadSidebar": true } -->
　　太极动而生阳以本体言之即易所谓继之者善也以气运言之即易所谓复其见天地之心也以卦言之即震之一索咸之男下【下字疑】也然易传谓动则终而复始所以恒而不穷虽物有终始而此理无穷则虽动极而静静极复动也【云云】学者固当兼致静存动察之功然于动之端而有见乎天地之心斯能窥乎太极之蕴矣其曰元亨诚之通利贞诚之复其曰利贞者干之性情盖以夫人徒见生意之发于春夏而不知夫蔵于根荄也观诸草木摇落之时生意若息矣而根荄膏润苞芽潜萌是乃终而复始盖性情然也有以明干之性情则知太极之性情矣有以见天地之心则知太极之动而生阳矣
　　此段尤多可疑请且就通书太极体认令此数项厯落分明未要添入复卦震咸性情等説夹杂得都不明不济事也震咸尤无干涉性情之义亦非是须各自看乃佳
　　程子暌卦传曰物虽异而理本同故天下之大羣生之众暌散万殊而圣人为能同之某观至此于不有两则无一之义稍分明但所谓理本同者程子之説虽详终未能实见其理
　　天施地生男倡女随此感彼应盖不能以相无也非理之本同何以如此
　　其为气也【云云】某窃详此段所言其为气也非有异义上言此气之浩然体段本如是养之之法勿忘勿助则无所耗伤而此气流行充塞无所抑遏盖不待自反而缩也故直之一字当因大刚而为三徳若坤之直方即浩然之刚直其可亏欠乎下言此气合义与道而成而血气循乎轨辙到此则血气便是道义矣非是养气之后又待此而为助也所以再言其为气也配义与道盖深明夫此气之发见本是道义若识得此气之本然则知所养而其动非血气矣其曰无是馁也欲人知夫此身之所以为主者茍或亏失则便枵然矣愚见如此不敢不竭言之
　　自反而缩是本章上文坤爻直方是他书异义二者孰为亲疎试请思之得失可见
　　气是形而下者道义是形而上者如何合得况配义与道分明是将此气配彼道义而为之助岂是养气之后又将此而为助也如此看得全然不识文义更宜深思未易遽立説也
　　此是胸中先有旧説为所牵制不得虚平故尔滞碍枉费心力可且将旧説权行倚阁而只将本文反复玩味久久自然渐虚渐平则于此无疑矣
　　朝闻道夕死可矣近看得程子所谓除了身只是理之説于此最亲切盖私乎此身则莫知主乎此身者为何如其生其死真有同于醉梦矣【云云】故大程子谓动容周旋中礼者盛徳之至君子行法以俟命而已朝闻道夕死可矣之意小程子既谓死得是又谓茍有此志则不肯一日安于所不安何止一日须臾不能皆是发明除了身只是理底意思详观遗书亦载大程子有云皆实理也人知而信者为难死生亦大矣非诚知道岂以夕死为可乎则虽槩言之而日月寒暑屈伸往来之常理同乎昼夜死生者皆可致察小程子有云闻道者知所以为人也夕死可矣是不虚生也则又指切言之以明实理所存是亦除了身只是理之意至于小程子经解乃亲笔也则止云人不可以不知道茍得闻道虽死可也虽不加一辞而语意则甚不轻矣今集注本大程子实理之説而以事物当然之理名之固不使人求之恍惚然果足以究斯义乎又大程子非诚知道之言以尹氏所説考之固为切实然恐所谓得者或流于偏差而未必得其总脑也某据所晓者吐露以求诲剖
　　道字理字礼字法字实理字日月寒暑往来屈伸之常理事物当然之理此数説不知是同是别除了身只是理只是不以血气形骸为主而一循此理耳非谓身外别有一物而谓之理也流于偏差则非所谓得矣一隂一阳之谓道天地絪緼也继之者善物与无妄也成之者性各正性命也各正性命则属乎气禀矣遗书言凡人説性只是説继之者善也孟子言人性善是也又若先言气禀而后及此
　　周子以万物资始为善各正性命为性此是就造化处説今欲以物与无妄言之则此句属性而以上句天下雷行为善方始相对得过程子所云今人説性只是説继之者善此又是近下就人性分上説语各有当更请详之只看本文都不得引外来一字方始见得
　　向观遗书所载人生而静以上不容説才説性时便已不是性也凡人説性只是説继之者善也孟子言人性善是也茫然不晓所谓今始粗晓此文义人生而静天之性也周子所谓主静者以此也然所谓不容説者是岂终不可得而説乎周子不得已而言之曰无极而太极则指不容説者以喻诸人耳所谓才説性时便已不是性此却因上文而言之或指太极为性则非矣盖天命之谓性命之于人始谓之性也所谓凡人説性只是説继之者善此説得性善最为亲切若秪论成而不论继则有二本非性之果善也故孟子道性善既因其继而得其本源其言恻隠仁之端羞恶义之端则又因其发见之苖裔而知其为固有学者于此唯有操存之功不舍使渐着察耳
　　此条尤觉紊乱更请且以前段之説识认文义令有条理未可如此引援衮杂转见不分明也所谓治丝而棼之也
　　答吕子约
　　所喻博文约礼尽由操存中出固是如此但博文自是一事若只务操存而坐待其中生出博文功夫恐无是理大抵学问功夫看得规模定后只一向着力挨向前去莫问如何若何便是先难后获之意若方讨得一个头绪不曾做得半月十日又却计较以为未有效验遂欲别作调度则恐一生只得如此移东换西终是不成家计也益公近亦收书于欧集考订益精亦不易老来有许多心力也需中庸诗传此便未可寄又恐且要操存无暇看读更俟后便也苏黄门初不学佛只因在筠州陷入此漩涡中恐是彼中风土不好一生出不得今请着些精彩莫只管囘头转脑忽然不知不觉也旋入去即不相奈何也风色愈劲精舍诸生方幸各散去今日辅汉卿忽来甚不易渠能自拔向在临安相聚见伯恭旧徒无及之者説话尽有头绪好商量非徳章诸人之比也
　　答吕子约
　　前书所论四事不审雅意云何窃意贤者用力于此不为不久其切问近思之意不为不笃而比观所讲与累书自叙説处觉得瞻前顾后头绪太多所以胸次为此等丛杂壅塞纒绕不能得明快直截反不得如新学后生闻一言且守一言解一义且守一义虽未能便有所得亦且免得如此支离纷扰狼狈道途日暮程遥无所归宿也










　　晦庵集卷四十八
　　钦定四库全书
　　晦庵集卷四十九　　　　　宋　朱子　撰书【问答　一本作知旧门人问答】
　　答王子合【遇】
　　前月末送伯恭至鹅湖陆子寿兄弟来防讲论之间深觉有益此月八日方分手而归也伯恭奉祠已久亦每谈志行之美也所谕变化气质方可言学此意甚善但如鄙意则以为惟学为能变化气质耳若不读书穷理主敬存心而徒切切计较于今昨是非之间恐其劳而无补也不审明者以为如何
　　答王子合
　　向来观复其见天地之心乎易传云动之端乃天地之心也未覩其旨近思得之敢质于先生遇谓天地之心生生不已太极一动二气运行互为其根盖未尝或息非可以动静言也其曰动之端云者指流行之体示之即生物之原者也遗书云天只是以生为道天地之心固在于生物然于生处观之则偏于动而不知动之所以然非指其端无以见生生之理也在人则恻隠之心是也乍见孺子将入井必有怵惕恻隠此心不逺于此察之庶可见矣此心虽非心之本体然始发见在是故推此心则廓乎天地之间无所不爱人惟汨于欲而不知复则是心泯然不见犹穷隂沍蔽万物归根生生之理虽未尝或息何自见之一阳微动生意油然此复所以见天地之心也在学者工夫则平日涵养语黙作止须要识得端倪则心体昭然可黙识矣故伊川云善学者不若于已发之际观之观于已发识其未发克己不已一旦复之则造次颠沛皆见此心之妙始可以言仁矣
　　所喻复见天地心之説甚善然此须通动静隂阳善恶观之见得各是一理而此意无所不通始尽其曲折耳学者工夫则只如易传所説知其不善则速改以从善此是要约处若説须要识得端倪而心体可识则却是添却一事也鄙见如此或恐未然更告谕及子晦相见烦致意未及奉书欧阳庆嗣书云甚頼切磨之益想日有至论也
　　答王子合
　　所喻思虑不一胸次凝滞此学者之通患然难骤革莫若移此心以穷理使向于彼者专则系于此者不解而自释矣
　　答王子合
　　子晦所谓使无童子之言则曾子亦泊然委顺未足以病其死唯童子之言一入其聴而士死于大夫之箦则有所不安故必举扶而易之然后无一毫愧心而安其死此数句甚善但谓大夫有赐于士之礼则未知所据似未安也子合所谓大夫之箦季孙安得赐诸曾子曾子亦安得受诸季孙曾子固曰我未之能易则其平日盖欲易之矣此论亦善但谓曾子辞季孙之仕则亦无据而曰不欲为已甚而黾勉以受其赐则又生于世俗委曲计较之私而非圣贤之心矣又云死生之际则异于是盖有一毫不正则有累于其生如此则是人之生也可无不为必将死而后始为计也此亦必不然矣今但平心而论则季孙之赐曾子之受皆为非礼或者因仍习俗尝有是事而未能正耳但及其疾病不可以变之时一闻人言而必举扶以易之则非大贤不能矣此事切要处只在此毫厘顷刻之间固不必以其受之为合礼而可安亦不必以为与世周旋不得已而受之也况善吾生乃所以善吾死岂有平时黾勉狥情安于僣礼必俟将死而后不肯一毫之差而足以善其死耶且若如此则圣贤临死之际事绪纷然亦不胜其改革矣若曾子之事计其未死之前有人言之则必即时易之而不俟将死之日矣然就二説论之谓受箦合礼者但失之轻易粗略考之不精而谓黾勉周旋者其巧曲支离所以为心术之害者甚大恐不止于此一事要当推类究索拔本塞源然后心得其正而可语圣贤之学也鄙见如此幸复相与考之再以见喻
　　答王子合
　　昨承问及复卦之説如所谕固善然亦有説盖隂阳生杀固无间防而亦不容并行且如人方穷物欲岂可便谓其间天理元不间防而且肆其欲哉要须穷欲之心灭息然后天理乃得萌耳程夫子所谓天地间虽无截然为隂为阳之理然其升降生杀之大分不可无也此语最为完备然隂阳动静是造化之机不能相无者若善恶则有贞妄之分人当克彼以复此然后可耳至所谓可识心体者则终觉有病盖穷理之学只是要识如何为是如何为非事物之来无所疑惑耳非以此心又识一心然后得为穷理也曾子受季孙之赐无可缘饰只得做不是所以后来须要易了方死只如此看多少直截若谓因仍习俗非曾子之为然则向所谓黾勉周旋者又岂得为曾子之为邪要之一等是错了不若只如此看犹不失为仁者易辞之过也如何如何
　　答王子合
　　所问礼文曲折此在经训甚明但今世人情有不能行者且依温公书仪之説亦不为无据也【见成服及祥禫处】然今日月已久计已如此行之矣家祭一节熹顷居防不曾行但至时节略具饭食墨衰入庙酌酒瞻拜而已然亦卒哭后方如此前此无衣服可入庙也今服其防未葬亦不敢行祭非略之乃谨之也不审明者以为如何
　　答王子合
