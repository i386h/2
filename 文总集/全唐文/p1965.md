<!-- { "loadSidebar": true } -->
    夫齐桓救卫，不书狄灭，晋文召王，而云狩於河阳。曰：“狄实灭卫，因桓救而获全，斯不灭矣。文实召王，因王来而称狩，斯不召矣。苟桓不能救卫，文不能匡王，必书狄灭卫，晋人召天王於河阳矣。故春秋之时，灭人国者众，救人国者鲜。仲尼旌其恤患也。背周者众，朝周者鲜，仲尼旌其勤王也。夫哀八年（不书盟耻吴夷）及十三年（盟不书诸侯耻之故不录也），公再与吴盟，皆不书。桓二年，公及戎盟於唐，则书。吴实华族，其道夷也。以强要盟，不曰夷乎？戎实夷族，其道华也，以道好盟，不曰华乎？故耻而不书，惩也。以戎而书，劝也。”
    夫桓二年书曰：“宋华督弑其君与夷及其大夫孔父。”僖十年又书：“里克弑其君卓及其大夫荀息。”夫君称弑也，而云及者，是君臣无别也。弑之者，罪臣下也。夫孔父以夺室见弑，荀息以立言被诛，是无辜之怨，是以及褒之者何？自臣及君也，盖贬华父与里克也。俾孔父之死如与夷之死，荀息之死如卓子之死，及之者，贵之也。
    夫姜氏淫奔，子般夭酷，鲁之丑也，讳之可也。至如公送晋葬，为齐所止，为邾所败，皆讳之者何也？曰：周之有葬，鲁送可也。如晋以盟主而臣鲁，讳之者，讳乎以诸侯而事诸侯也。诸侯有过则削地，有逆则夷宗。齐鲁一体，讳之者，讳乎以诸侯而止於诸侯也。夫天下有道，小国事大国，邾，小国也。而鲁讳之者，讳乎以大国而败於小国也。
    夫定六年郑灭许，以许男归，而哀元年又书许男与楚围蔡。曰：郑实灭许，而後或复之。当复之时，其赴不至於鲁，故不书耳。凡国有来赴者，虽小必书，宋之六退飞是也。无来赴，虽大亦阙，晋之灭耿灭魏是也。夫楚实灭陈，後复封之。狄实灭卫，後复全之。斯亦许之类是也。
    夫《春秋》之旨，获君曰“止”，诛臣曰“刺”。杀其大夫，执我行人，郑弃其师，陨石宋五。若斯者，即古史之全文也，奚在其笔削乎？曰：仲尼因鲁史而修《春秋》，是明不诬於人也。又曰：知吾者亦以《春秋》，罪我者亦以《春秋》，其是之谓乎？若杨子之草元，其数则易，其文则元是也。
    夫宋襄执滕子而诬之以得罪，《春秋》则承赴而书，何至鲁之君也。弑者五，逐者二，并阙而不书。苟如是，惩恶劝善，何以为的？乱臣贼子，何以知惧？曰：夫仲尼修《春秋》，而依微其旨，固有俟尔。苟无邱明发决其奥，廓通其元，亦赴来而责实也，非可诬也。如自书其鲁之弑逐者，则鲁人攘羊，仲尼证之也。
    ○补泓战语
    宋襄公伐郑，楚伐宋而救郑，与楚会泓战，既济未阵，司马子鱼请击之，公不以战，卒败而退。公羊氏以为文王之战，亦不过此。日休补其文曰：圣人制民，患其力不可禁也，设法以刑之。患刑之不可止也，用武以兵之。兵之既出也，民秉之为格杀，执之为攻残。故圣人施金鼓以节之，用羽旄以饰之，为狩以教之。自三代以降，春秋之时，礼乐之征弛，掩袭之弊广。穷其力者，譬角抵者争其胜负，并驱者竞其先後，胡为仁让哉？文王圣人之至也，虽以德化，未闻不兵而获者。然则伐犬夷，征密须，败耆国，伐崇侯虎，襄公始战齐而纳孝公，次及於泓，则云“不禽二毛，不以阻隘”。夫圣人之爱民也，班白不提挈。又云一夫不获其所，岂能区区於死地决其胜於人命哉？较其战也，文王不为也。噫！公羊氏违邱明之旨，为文王之战，亦不过於此，罪也。
    ○独行
    士有洁其处介其止於世者，行以古圣人，止以古圣人，不顾今之是非，不随众之毁誉，虽必不合於禄利，适乎道而已矣。要以今是我之非，我非今之是，彼知於我者闻毁适足誉，不知我者闻誉适足毁，昧然不顾其是非毁誉者用之。呜呼！士之道，得不顾其是非毁誉者用之，则天下之治，不啻半於淳古矣。今之所誉者，处以古圣人，以今达者，闻是则进，闻非则退。有爱者，闻毁而疏之。有不合者，闻誉而洽之。故道不加於世，业鲜异於众。则其人贸贸於禄利，蚩蚩於朝廷，望天下之治不啻於淳古也，难矣哉！
    ○读司马法
    古之取天下也以民心，今之取天下也以民命。唐虞尚仁，天下之民从而帝之，不曰取天下以民心者乎？汉魏尚权，驱赤子於利刃之下，争寸土於百战之内，由士为诸侯，由诸侯为天子，非兵不能威，非战不能服，不曰取天下以民命者乎？由是编之为术（谓太公六韬也），术愈精而杀人愈多，法益切而害物益甚。呜呼！其亦不仁矣。蚩蚩之类不敢惜死者，上惧乎刑，次贪乎赏。民之於君犹子也，何异乎父欲杀其子，先绐以威，後舀以利哉？孟子曰：“我善为陈，我善为战，大罪也。”使後之君於民有是者，虽不得士，吾以为犹士也。
    ○请行周典
    周礼载师之职曰：“宅不毛者有里布，田不耕者出屋粟。凡民无职事者出夫家之征。”日休曰：“征税者，非以率民而奉君，亦将以励民而成其业也。今之宅，树花卉犹恐不奇，减征赋惟恐不至。苟树桑者，必门嗤户笑。有能以不毛而税者哉？如曰必也居不树桑，虽势家亦出里布，则途无丐之民矣。今之田，贫者不足於耕耨，转而输於富者。富者利广占，不利广耕。如曰必也田不耕者，虽势家亦出屋粟，则途无馁毙之民矣。今之民，善者少，不肖者多。苟无世守之业，必斗鸡走狗，格击鞠，以取餐於游闲。太史公曰：‘刺绣文，不如倚市门。’是也，如曰必也凡民无职事者出夫家之征，则世无游隋之民矣。此三者，民之最急者也。有国有家者不可务乎？周公、圣人也，周典圣人之制也，未有依圣制而天下不治者，执事者以为何如？”
    ○相解
    今之相工言人相者，必曰某相类龙，某相类凤，某相类牛马。某至公侯，某至卿相。是其相类禽兽，则富贵也。噫！立形於天地，分性於万物，其贵者不过人乎。人有真人形而贱贫，类禽兽而富贵哉？将今之人，言其貌类禽兽则喜，真人形则怒。言其行类禽兽则怒，真人心则喜。夫以凤为禽耶，凤则仁义之禽也。以驺虞为兽耶，则驺虞仁义之兽也。今之人也，仁义能符是哉？是行又不若於禽兽也，宜矣。或曰：“相者有乎哉？”曰：“上善出於性，大恶亦出於性。中庸之人，善恶在其化者也。上善出於性，若文王在母不忧，夷吾弱不好弄，是也。大恶亦出於性，若商臣之蜂目豺声，必杀其父，叔鱼之虎目豕心，以贿死，是也。中庸之人，善恶在其化者，若大舜设化而有苗格，仲尼垂谕而子路服是也，是从善而化者也。若齐桓，管仲辅之则霸，竖貂辅之则乱，是从恶而化者也。故舜相於尧而天下平，禹相於舜而大灾弭。咎繇相禹，斯谓相见者。见人知其贤愚，见国知其治乱，亦相也。”或曰：“贤愚者，见行事而知也。敢问圣人之相人，知其有位哉？”曰：“尧之於舜，任之以天下，知其有位也。舜之於四凶，投之於四裔，知其无位也。”曰：“苟若是，圣人之能相人也，是必贤者得其位，不肖者不立朝。三苗九黎焉得以侯，飞廉恶来焉得以爵？”曰：“有是者，其君不能相也。将其国之是灭，岂相人而用哉？是则三苗九黎，未闻不灭。飞廉恶来，未闻不诛。”呜呼！圣人之相人也，不差忽微，不失累黍，言其善必善，言其恶必恶，言其胜任必胜任。今之人不以是术行，其区区求子卿唐举之术，居其穷，处其困，不思以道达，不能以德进。言其有位，必翻然自负。坐白屋有公侯之姿，食藜羹有卿相之色，盖不能自相其心者。或有士居穷处困，望一金之助己，有没齿之难。有诞妄之人，自称精子卿唐举之术，取其金则易於反掌矣。有能以圣贤之道自相其心哉！呜呼！举世从之，吾独戾也，其不胜明矣。
    ○惑雷刑
    彭泽县乡曰黄花，有农户曰逢氏，田甚广。己牛不能备耕，尝僦他牛以兼其力。逢氏之猾恶，为一乡之师焉。得他牛，则昼役夕归，耕於烈景，笞耨於晦冥，未尝一息容其殆忽。一日，猝雷发山，逢氏震死。日休曰：逢氏之猾恶，天假雷刑绝其命，信矣。夫生民之基，不过乎稼穑之功，皆不为是畜之力哉。则天之保牛，齐民命也，宜矣。今逢氏苦其力，天则震死。如燕赵无赖少年，椎之以私享，烹之以市货，法不可戢，刑不可威，则天之保牛，皆不降於雷刑哉。则逢氏之死，吾不知是天地也。
    ○悲挚兽
    汇泽之场，农夫持弓矢行。其稼穑之侧有苕，顷为农夫息其傍。未久，苕花纷然，不吹而飞，若有物矣。视之虎也，跳踉哮，视其状，若有所获，负不胜其喜之态也。农夫谓虎见己，将遇食而喜者，乃挺矢匿形，伺其重矣，发贯其腋，雷然而踣。及视之，枕死而毙矣。意者谓获其，将食而矣，将矣而害。日休曰：噫！古之士获一名受一位，如已不足於名位而已，岂有喜於富贵，矣於权势哉？然反是者，获一名不胜其骄也，受一位不胜其傲也，骄傲未足於心，而刑祸已灭其属。其不胜任，与夫获死者几希。悲夫！吾以名位为死，以刑祸为农夫，庶乎免於今世矣。
    ○诮庄生
    庄生免范蠡之子死，至矣夫？范蠡子复取其金则怒，乃言於楚王死之。呜呼！夫交者以义合，至死不离也。以利合者，全於利前者鲜矣，况利死之後哉？则庄生谓毕事而归金，其言信矣。至其取金，则复言而死之，焉有夫归金之心也哉？是庄生与范蠡果曰利合也。或曰：“庄生非利金而渝言，是范蠡之子利金而渝言也。”曰：“夫赦者楚之常法也。范蠡不谓乎赦谓楚之常法，以其兄自合不死，非庄生之力也，故取夫金。是愚竖之纤鄙也，何足责哉！如庄生与范蠡义合，则取金之信，以易乎人命也哉？是果曰利合，兼不全於利前者也。”
    ○旌王宇
    王莽窃弄汉柄，擅斥帝族。当其时，有名臣名士身被汉禄者，阖朝皆然也。莫不回忠作佞，变直为邪，曾不敢一忤莽色，以平帝得亲乎外氏者也。而宇乃以为谋，事泄受祸。日休旌之曰：若宇之道，真忠烈之士哉！不以其父得天下为利，以反道为虑。不以己将为天子之子为贵，以愆咎为戒。呜呼！宇之道，大不负天地，幽不惭鬼神，贞不愧金石，明不让日月，於臣子之义备矣。而班氏忘赞，皮子旌之。悲夫！
    ○斥胡建
