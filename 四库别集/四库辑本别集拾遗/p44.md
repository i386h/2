<!-- { "loadSidebar": true } -->
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　周次旦降授修职郎制
敕：具官某。宰耕牛之禁，国家之至仁也。强民之毙牛以为杀，则不仁亦甚矣。尉亲民者也，而所为若是。一阶之罚，尚何辞？可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　赵汝降授修职郎制
敕：具官某。朕闻卓茂迁密令，吏亲爱不忍欺之。尔摄分水，不能表正羣吏。而乃给券受赇，以自丰于厥身，是欺吏也，宁不为吏所欺乎？其上一阶，庶知三省。可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　赵与嗣降授修职郎制
敕：具官某。宓子贱治单父，民不忍欺；卓茂治密，吏不忍欺。尔摄宰金堂，亡学道爱人之政。而重敛淫刑，编氓得以诉其上。其何以为邑长于斯耶？特镌一秩，以谢百里。可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　李寅降授修职郎制
敕：具官某。追盗察奸，尉职也。尔効职夔子县，有凶囚既获矣，又从而逸之，何以声死者之寃耶？其上一阶，尚曰轻典。可。
 【《永乐大典》卷七千三百二十五「郎」字韵，页十六下引「吴泳鹤林集」。(影印本第七十二册)】 
　　赵警夫降授修职郎制
敕：具官某。茶盐有禁，尉捕之职也。然利搜逻之获，以为己私则过矣。其上一秩，以讹尔心。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　薛熙载降授修职郎制
敕：具官某。利其禄而逃其难，仲由所耻也。尔为怀集簿，久服官箴。寇至则先去以为民望。至谓罢斥为甘心焉，讵可遂而欲哉？其上一阶，俾复旧职，庶以自警。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　张炎震降授修职郎孙南金降授修职郎杨已仲降授修职郎制
敕：具官某等。令尉近民之官，而尉于民为尤近。尔等分受厥职，不能尉安我民。乃皆以纵盗逸贼，挂于吏议，岂国家建官之初意哉？各镌一秩，以警三愆。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　赵崇官降授修职郎制
敕：具官某。士不可以更所守也。尔司江陵户曹，素自修谨。一为利回，至匿估籍之金，以贻吏议。姑镌一秩，以示薄惩。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　林梦龙降授修职郎制
敕：具官某。簿正之职，所以纠一县之非违也。尔勾稽畿邑，官箴不戒。乃以仇民商利，絓于刑章，尚何非违之能纠乎？特褫一资，犹曰中典。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　王节降授宣教郎赵崇驎降授修职郎制
敕：具官某等。盗憎官吏，不但江西然也。尔节宰高安，既不能化贼为民。崇驎为尉，又几于揖盗入室。其失职则均尔。各镌一阶，以警其慢。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　陈伯舒降授儒林郎史文舒降授修职郎制
敕：具官某等。始听其言而失宰我，孔子叹取人之为难；夷考其行而知琴张，孟轲言得士之非易。矧以才而受举，复以过而丽刑。尔等自为之佞贤，朕亦何心于黜陟。贬秩一等，往服宽恩。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　锺澄特授修职郎制
敕：具官某。朕以文母保佑之功，式崇征谥，登之宝册。应执事其所者，等第推恩。尔减年迁秩，亦云宠矣。往其茂承之。可。
 【《永乐大典》卷七千三百二十五「郎」字韵，页十七上引「吴泳鹤林集」。(影印本第七十二册)】 
　　周应旗特授修职郎制
敕：具官某。文母上摈，攒陵复土。服役官吏，咸有褒升。汝应减年循资，往服休命。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　王准赠修职郎制
敕：具官某。盗发三衢，敢干王略。尔一隅官耳，乃能董率民丁，鏖击于桐坡之下。渠凶既歼，而元身亦殒矣。其进二阶，以旌毅魄。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　何克忠降授修职郎制
敕：具官某。君子不尽利以遗民，所以均天地之施也。尔为蒲井监官，自擅煎煮。不能导其利，以布之上下。虽曰为计所生财，而民食贵盐，则其害多矣。特上三阶，往其祗惕。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　王绍宗降授修职郎制
敕：具官某。昔人益小吏之俸以养廉，至仁也。近因楮钱铜贵，百官有司以减俸请，朕所不取。尔衡阳州从事耳，廪稍既薄。又以钱会中半帮给，其不自赡宜矣。何至掷货宝于地哉？郡将以贪戾告，朕不得不存统体。其上三阶，以惩一忿。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　赵崇式降授从事郎赵希降授修职郎制
敕：具官某等。败常乱俗，虽细不宥，周人之训也。况尔等以宝王亲丞子男国。不自爱重，慆淫贪肆。一则徇于货色，而不之厌；一则昵于匪人，而弗之耻。败常乱俗，莫此为甚。一阶之镌，犹轻典也。尔其往省厥愆。可。
 【《永乐大典》卷七千三百二十五「郎」字韵，页十七下引「吴泳鹤林集」。(影印本第七十二册)】 
　　赵汝迒降授迪功郎制
敕：具官某。朕躬三年之丧，以孝治天下。尔方斩然在疚，情事未申。而乃营求摄局，以踰滥闻，安则为之。夺官两阶，尚为轻典。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　孟元子陈衕降授迪功郎制
敕：具官某等。漕江西之粟，以实淮堧，旧比也。尔为部餫官，不谨厥职。而纵容傍人，盗耗官米以万计。尔曾思边淮宿师万，士亦有登首山以呼庚癸者乎？等第镌官，以警而慢。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　叶寘因搜访进书特补迪功郎制
敕：某。粤昔绍兴，当兵戈 【淑】  【俶】 扰中，搜遗举逸，曾无虚岁。有以布衣郑樵所著书献之朝者，乃特命以官，恩至渥也。尔经明行饬，学有源流。翳然九华之颠，恬退不竞。部刺史以论著来上，朕阅故典，可不以高宗之所以命樵者而命汝耶？勉尔递思，服我休命。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　陈均以所编类长编投进可特补迪功郎制
敕：具官某。记繁而志寡，作史者之失也。尔胶庠布衣，学博而辩。上自建隆，讫于宣靖，凡百六十有七年，网罗旧闻，粹成一编，可谓有志矣。本焘之史，仿熹之法。大书以提要，分注以备言，可谓不繁矣。汝虽自言不敢尽同朱熹之法，然条目粲然。使皇纲帝范，一揽而尽得之，岂曰小补之哉？特命一官，以旌志尚。可。
 【《永乐大典》卷七千三百二十五「郎」字韵，页二十上引「吴泳鹤林集」。(影印本第七十二册)】 
　　陈文蔚以所著尚书解注投进特补迪功郎制
敕：具官某。朕惟朱熹，《易》有本义，《诗》有集传，《中庸》《大学》有章句，而《书》独无成书焉。尔于师门，得所传授。如涌日旸谷，如浚河昆仑。五十九篇之旨，皆章解而义释焉，亦可以补师之遗矣。何惜一阶，不酬稽古之力。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　鲍醇孙降授从事郎叶明降授迪功郎制
敕：具官某等。商制官刑，以儆有位，至严也。尔醇孙领卤盐之务，而不饰簠簋。尔明司关市之征，而不闲有家。既丽三风矣，尚何官刑之逃哉？各夺二阶，往宜三省。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　刘宬降授迪功郎制
敕：具官某。国家用人先择才，监司所以使之公举刺也。尔以仓庾氏为入幕宾，机敏辩决，不畏强御，可以为才矣。而监司之不才者患之，劾章来上，宁得无失实耶？虽然所存者体统耳，姑镌二阶，以俟休复。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵孟彪降授迪功郎制
敕：具官某。周礼司门，掌授管键，几出入，其来旧矣。尔为宗莩，不谨于度。夜半明半出城，阍者止之，而又毁柝斩关，桑梓之敬何在？削秩罢官，往自循省。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵汝陋降授迪功郎制
敕：具官某。尉虽卑民为近。尔吏长溪，民寃失职。纵首弗之问，其失出甚矣。镌秩罢官，尚曰轻典。可。
 【《永乐大典》卷七千三百二十五「郎」字韵，页二十下引「吴泳鹤林集」。(影印本第七十二册)】 
　　赵汝辕降授迪功郎制
敕：具官某。士当观其志，而仕之穷达次之。尔为贺林幕属，甫摄郡事。无酌泉自励之操，而裒民奉己。使若吏若兵，皆得以累数其恶，可以观志之所存矣。姑镌二阶，以谢千里。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　王仲换授迪功郎制
敕：某人。朕抚有方夏，悉主悉臣。尔既归明，率属来附。式颁武爵，换授文阶。往耀远人，益殚忠力。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵洞夫降授迪功郎制
敕：具官某。政与刃杀人，亡以异也。尔以酷能，求摄故步。一之市，而死于囚絷者三人。虽非尔杀之，实尔致之。镌褫二阶，尚曰宽典。可。
