<!-- { "loadSidebar": true } -->
    门下。拥旄作镇，授任分忧。训师旅以恢武经，厚风俗以阐文教。膺兹重寄，允属勋臣。正议大夫守河南尹柳仲郢，清严莅职，礼乐承家。动惟执中，居必慎独。禀端悫之正气，抱通济之宏才。早践华资，备扬懿业。会府著弥纶之美，谏垣留謇谔之规。洎领郡符，亦茂休绩。出入十载，尹正两京。坚贞不回，沉毅有断。历试斯久，声猷（疑阙）必能克终令图，副我专委。是用付以戎律，登兹将坛。乃眷左绵，实为右屏。控压夷落，保卫皇都。非慈惠博施，不可以安黎庶；非威怀并举，不可以绥靖封疆。所宜膏润一方，澄清八郡。简条章以检郡吏，齐法令以肃三军。大宗伯大司宪兼而宠之，以表殊奖。勉承新命，无怠前修。
    ☆林简言
    简言字欲讷，福清人。大中进第进士，官漳州刺史。
    ○上韩吏部书
    人有儒其业，与孟轲同代而生，不遂师於轲，不得闻乎道，阁下岂不谓之惜乎！又有与扬雄同代而生，不遂师於雄，不得闻乎道，阁下岂不谓之惜哉！有习於琴者，问其所习，必曰吾师於某，某所传师旷之道也。习於弧者，问其所习，必曰吾师於某，某所传濯孺子之道也。脱二人未至於古，然亦无敢是非者，以所习有据故也。傥曰吾自能，非授受於人也，必知其音俚音也，其能庸能也。呜呼！圣人之道与琴弧之道相远矣，而琴弧尚能自习之如此，况圣人之道乎！去夫子千有馀载，孟轲、扬雄死，今得圣人之旨，能传说圣人之道，阁下耳。今人阁下之门，孟轲、扬雄之门也。小子幸儒其业，与阁下同代而生，阁下无限其门，俾小子不得闻其道，为异代惜焉。
    ○汉武封禅论
    仲尼以季氏旅於泰山为僭，汉武封泰山为僭欤？抑闻无其位无其德，为事僭也；有其位无其德，为事亦僭也。又闻封泰山，报成功也。斯皆德称乎位者为之，若伏羲、神农者也，若轩辕、颛顼者也，若尧、舜、禹、汤者也。汉武封禅奚慕哉！秦乎，伏羲乎，尧、舜乎。秦封禅二代而秦灭，固不可慕也。若以伏羲、尧、舜为心，亦宜访伏羲、尧、舜之道，与所以行之道。侔之乎，不侔之乎？彼茅茨不翦，而木不呈材，岂曰侔哉？彼舞於两阶，而黩武穷边，岂曰侔哉？彼用夔典乐，而李延年进，岂曰侔哉？彼设谤木，而捕人诽者死，岂曰侔哉？凡所举虽厮养之人，亦知不侔矣。在汉武计，宜罢支冰侔，行其侔者。己行之，则卿大夫行之；卿大夫行之，则国人行之。夫如是，虽不封禅，而伏羲尧舜之德之美自至矣。奈何不遵此道，取司马相如谀佞遗草，内欺於方寸，外欺於千古，矫名窃德，冒烟□，蹑凌兢，封泰山，禅梁父，好商辛夏癸之好，迹伏羲尧舜之迹。季氏之僭，安可逃乎？昔齐桓公议封禅，管夷吾用他辞以罢之，以其无帝王位故也。无德与无位相去几何？傥汉朝有人如管夷吾，应用三脊茅以籍，固不使其君与季氏等。
    ○言赠
    长庆壬寅岁，简言赁居善和里。贫窭落，交亲罕至。无何一日，门有扣声，合申疾薄部（疑）得何绍姓字，延乎宾客，具酒为诚。再至亦如之，既熟，至之又至之，乃至於日至。尝从容谈及忠孝之道，无位无陈力之所，无闻非过也，孝之道以色为至难，贫如黔原，无闻非过欤。予聆其词，得其心，知其孝道笃也。后曰：吾违亲久矣，趋庭之意，无旷日时。今越七日归，古有赠言，岂无旷乎？曰：慈乌返哺，孰谓禽也。吴起不归，孰谓人也。
    ○纪鸣
    东渭桥有贾食於道者，其舍之庭有槐焉。耸干舒柯，布叶凝翠，若不与他槐等。其舍既陋，主人独以槐为饰。当乎夏日，则孕风贮凉，虽高台大屋，谅无惭德。是以徂南走北，步者乘者，息肩於斯，税驾於斯，亦忘舍之陋。长庆元年，简言去，得息其下。观主人德槐之意，亦高台大室者也。洎二年去夏阳，则槐薪矣。屋既陋，槐且为薪，遂进他舍。因问其故，曰：“某与邻俱贾食者也。某以槐故，利兼於邻。邻有善作鸣者，每伺宵晦，辄登树鸣，凡侧於树，若小若大，莫不懔然惧悚。以非鬼物之在槐也，不日而至也。又私於巫者，俾於鬼语，槐不去，不息。主人有母者且瘵，虑祸及母，遂取巫者语。后亦以稀宾致困。”简言曰：“假为鸣，灭树殃家，甚於真。非听之误耶？然屈平骞谔，非不利於楚也，靳向一鸣而三闾放；杨震︳谟，非不利於汉也，樊丰一鸣而太尉死。求之於古，主人亦不为甚愚。”
    ●卷七百九十一
    ☆郑遂
    遂，会昌六年官太学博士。直宏文馆。
    ○东都神主议
    夫论国之大事，必本乎正而根乎经，以臻於中道。圣朝以广孝为先，以得礼为贵。而臣下敢不以经对。三论六故，已详於前议矣。再捧天问，而陈乎诸家之说。求於典训，考於大中，庙有必修之理，主无可置之理。何则？正经正史，两都之庙可徵。礼称天子不卜处太庙，择日卜建国之地，则宗庙可知。则废庙之说，恐非所宜废。谨按《书》《诗》《礼》三经及汉朝两史，两都并设庙，而载主之制，久已行之。敢不明徵而去文饰。援据经文，不易前见，东都太庙，合务修崇，而旧主当瘗，请於太微宫所藏之所。皇帝有事於洛，则奉斋车载主以行。
    ☆史重厚
    重厚，会昌六年官秘书少监。
    ○重建司空溧阳侯庙记
    宗庙之作，其来尚矣。宗言尊也，庙言貌也。尊祖考容貌之处，尤不可不严其制。司空御灾捍患，东汉光武锡青社於兹土，袭封累代，作世嗣之。始焉世列祀典，牲奠罔缺，朝列九禅，泽垂千载。古木岑楼，堞丝萝，邃帏帐，而尢不动而敬，不怒而威。郡邑仰其灵，封境承其。无诚不感，有祷必通。而殿堂古远，土木力尽，鸳瓦分散，虹梁欹倾，漏雪过风，弥年积月。虽鹤驾如在，而翟罔形。於是二十三代孙朝议郎前杭州临安县令上柱国（疑）有则，官居五命之尊，长冠诸枝之首，化一宗之德，辑千门之睦。言发响逐，人胥乐成。以谓难仍旧贯，爰立新规。询谋佥同，得心应手。子孙愿施力输缗，疾风之靡草矣。不浃时而曷遒，轩楹蔽日，飞甍遏□，宏丽固护，周环密致，神灵得以永安也。其承禀有若此者。伏闻非常人立非常事，诚言乎哉！宜采能文，刻书金石，永俾来裔，审兹重典。秘书少监从孙重厚撰。唐会昌六年岁在丙寅八月庚午朔二十一日庚寅，宗长二十三代孙朝议郎临安县令上柱国有则，并诸院弟侄及诸枝长孔目职司等同勾当修建，一十五处宗人之名列於后。
    ☆韦焕
    焕，京兆人。大中三年摄馆驿巡官，以文林郎守泾县尉云骑尉。
    ○新修湖山庙记
    山川视公侯之外，凡有益於人者，国命遍祭。虽十室之邑，有主於民，民得以奉其威而赖其焉者，按《金经》云：“小山小水必有神，当隶近岳。今宛陵泾县十八乡户四万民奉湖山神，盖所以奉其威而赖其尔。邑图牒载，山高三百丈，上有湖水，山名因也。泾民札瘥，祷之必瘳；泾田水旱，祷之必丰。曲诚嘉志，神无不答。民遂立庙其下以祀，斯亦泾之民得归其心而保其身也。京兆人韦焕曰：天地之气，结而著形，形於气而有神。今山川之神，亦天隶下土，付其地而宰之。或灵或否，在人愚智斯见矣。今莫徵其初，旧祀且陋。逮文宗皇帝更岁号之初，宰邑者裴公钅旱，祈神有徵，遂彻其故以广之。高堂敞宇，土质彩衣，岁聿其久，复将颠崩。邑人恂恂，相与谋新。重基列阼，帐幕其尘；丹故模，辉光照人。仪卫必备，奇貌丑身。舆马必全，翠饰金陈。乌乎！山神能灵於民，民必来臻，苟违旧德，民将何亲。肥脂醴，民之糇粮，哀箫鸣鼙，夺民耕功。神之永福泾民，山壤而后已乎。焕尉泾毕期未代，府公以简召将行，邑有王氵利者，纂聚其由，来启前庭。遂为氵利书修庙之岁月於右，且异示於后生，庶泾之人日有来者叹曰：“某年有韦尉子虽无他及我，怜其为我纪兹事以思之。”大中三年十一月二十一日也。
    ☆刘
    字润之，宣宗朝官大理卿。
    ○请石刻准勘节目奏
    古者悬法示人，欲使人从善远罪，至於不犯，以致刑措。准太和二年十月二十六日刑部侍郎高钺条疏，准勘节目一十一件，下诸州府，粉壁书於录事参军食堂，每申奏罪人，须依前件节目。岁月滋久，文字湮沦，州县推案，多违漏节目。今后请下诸道，令刻石置於会食之所，使官殒起坐观省，记忆条目，庶令案牍周详。
    ☆林
    ，大中时乡贡进士。
    ○福州侯官县丞汤府君墓志铭（并序）
    汤有大德於天下，戴之如日，仰之如春。其后也。君讳华，字知新。曾祖备，祖宾，考岩，皆簪组相继，官烈当时，颇有功於国。以载於谱谍，此略而不书。公幼耽坟籍，将欲振於时，立大来之器。以晨昏是切，仕不择禄，释褐衡州参军。璋美璞，州县良材，记室之芳，秩罢犹在。再调授福州侯官丞，兼总感德场。人不告劳，征赋皆集。伉驯雉之化，致象雷之声。谋而有方，简以莅事。授亮而庶务皆决，正色而群吏瞻风。公之器用，未尽宏远。秩满，寓居南方。以土风有殊，瘴厉所染，沈痼既构，天寿不遐。以大中十一年六月五日，终於岭中连江邑之客第，春秋五十八。道路民恸，风□助悲。先权殡於竹林原。夫人琅琊郡王氏，故衡阳县明宰之女。以礼节奉君子，以慈和训闺门。感形影之未亡，叹悟桐之半死。望故乡以泣血，泛沧溟以护丧。蓬首逝波，没身徇义，艰险不惮，旌之情，今古罕及。男二人。长曰宗铉。次曰次镐。女五人。咸匍匐怆地，哀号诉天。以日月有时，窀穸斯议。以大中十二年十一月二十八日，归葬於明州贸阝县龙山乡江上里庚向之原，礼也。铭曰：
    修与短兮胡可知，圣与贤兮莫能窥。器未展兮诚足悲，存者有恨兮泪如丝。哭丹兮一家随，风九原兮满松枝。
    ☆王密
    密，京兆杜陵人。德宗朝登进士第。历官明州、湖州刺史，迁越州都督。充浙东西团练副使。
    ○明州刺史河东裴公纪德碣铭（并序）
