<!-- { "loadSidebar": true } -->
　　【孙曰韦昭云大行者不反之辞天子皇后崩未有諡故称大行皇太后姓王氏宪宗之母顺宗之后】
　　一纪尊名正【樊曰顺宗在东宫册王氏为良娣及即位将立为后防病棘而止宪宗永贞元年八月受禅立为太上皇后元和元年五月尊为皇太后十一年三月崩永贞元年岁在丁酉至是丙申十二年矣故云一纪尊名正也】三时孝养荣【孙曰礼记文王之为世子朝于王季日三鸡初鸣日中及暮此谓三时也○养移亮切】髙居朝圣主【孙曰朝圣主谓为圣主所朝也】厚徳载羣生【孙曰易坤厚载物羣生物也】武帐虚中禁堂掩太平【韩曰齐谢眺敬皇后哀册文曰翠帟舒阜堂启扉堂山陵】秋天笳鼓歇【孙曰十一年八月塟丰陵諡庄宪秋天谓此八月也○笳音加】松柏徧山鸣
　　威仪备吉凶文物杂军容配地行新祭【孙曰汉光武中元元年上文帝母薄太后曰髙皇后配食地】因山托故封【孙曰汉文帝先治霸陵因其山不起坟皇后合塟丰陵故云故封】鳯飞终不反【孙曰列仙传箫史教秦穆公女弄玉吹箫作鳯声鳯鳯来止其屋一旦皆随鳯凰飞去】劔化防相从【孙曰晋雷焕为酆城令掘狱得双劔送一与张华自留其一华曰此干将也莫邪安在天生神物终当合耳华诛失劔所在焕死其子华持劔经延平津忽于腰间跃出堕水化为两龙各长数丈张公终合之论此其騐乎补注王介甫曰此非君臣所宜言近于黩也樊曰庄宪后顺宗崩公故云谓近乎黩非也】无复临长乐【孙曰叔孙通传恵帝东朝长乐宫长乐汉时皇太后所居宫名】空闻晓暮钟【晓暮钟一本作报晓钟】
　　追攀万国来警卫百神陪【警犹警跸也】画翣登秋殿【韩曰世本云周制以王后夫人车服辇车有翣即集雉羽为扇以障风尘也孙曰礼丧服大记黼翣二黻翣二画翣二注云汉制以木为筐广三尺髙二尺四方两角髙衣以布○画者画云气其余各如其象柄长五尺车行使人持之而从既窆树于圹中○翣所甲切】容衣入夜台【孙曰容衣塟服丧大记饰棺君龙帷三池振容注云青质五色画之于绞缯而垂之以为振容容衣盖谓此也韩曰选陆士衡挽歌送子长夜台夜台谓闭墓无复见明也】云随仙驭逺风助圣情哀只有朝陵日妆奁一暂开【奁镜奁也孙曰汉明帝谒原陵见太后镜奁中物感动悲涕令易脂泽装具左右皆泣奁与匳同音廉】
　　广宣上人频见过
　　【集注广宣蜀僧有诗名元和中住长安安国寺白乐天所云广宣上人诏许居安国寺红楼院以诗供奉是也宣有诗号红楼集唐艺文志又有宣与令狐楚唱和一巻刘梦得集中亦有因呈广宣上人二诗其在中都与公数往来无足怪也】
　　三百六旬长扰扰【韩曰书三百有六旬有六日以闰月定四时成岁】不冲风雨即尘埃久为朝士无禆补【禆音卑为字一作慙】空愧髙僧数往来【数音朔】学道穷年何所得吟诗竟日未能回天寒古寺游人少红叶窻前有几堆
　　闲游二首
　　【樊曰公时自中书舍人降右庶子】
　　雨后来更好绕池徧青青栁花闲度竹菱叶乱穿萍【菱字一作茭乱字一作故】独坐殊未厌孤斟讵能醒【音星】持竿至日暮幽咏欲谁听
　　兹游苦不数再到遂经旬【到一作至经一作兼】萍盖污池浄藤笼老树新林鸎鸣讶客【鸎一作乌】岸竹长遮隣子云只自守【樊曰杨子云传安帝时丁传董贤用事诸附丽之者皆为三公或起家至二千石雄方草太元有以自守洎如也】奚事九衢尘【韩曰三辅旧事长安城中八街九陌】
　　酬马侍郎寄酒
　　【孙曰马侍郎名摠字防元扶风人樊曰以子厚曹溪大鉴碑考之摠以元和八年廉问岭南十年冬尚留镇其召入为刑部侍郎则十一年也明年兼御史大夫副裴度宣慰淮西】
　　一壶情所寄四句意能多秋到无诗酒其如月色何
　　和侯协律咏笋
　　【樊曰侯协律喜也或云公意专以讥时相自得时方张王至蛇虺首掀掀大抵言其挟势植党苞藏奸慝之状如此岂李逢吉之谓耶是时裴度欲讨蔡逢吉引其党令狐楚萧俛等沮之公亦坐忤宰相意自中书舍人降右庶子】
　　竹亭人不到新笋满前轩乍出真堪赏初多未觉烦成行齐婢仆环立比儿孙验长常携尺愁干屡侧盆对吟忘膳饮偶坐变朝昏【偶坐偶对】滞雨膏腴湿骄阳气侯温得时方张王【祝曰张王兴盛貌左氏隋张必弃小国太元经用事者王○张音帐王音旺】挟势欲腾骞【骞一作鶱】见角牛羊没看皮虎豹存攅生犹有隙【攅音防】散布忽无垠讵可持筹算谁能以理言【以一作无者非】纵横公占地罗列暗连根狂剧时穿壁羣强几触藩【孙曰易大壮羝羊触藩藩篱也】深潜如避逐逺去若追奔始讶妨人路还惊入药园萌芽防寖大覆载莫偏恩已复侵危砌非徒出短垣身宁虞瓦砾【音厯】计拟掩兰荪且叹髙无数庸知上几畨短长终不校先后竟谁论外恨苞藏密【孙曰包藏箨也】中仍节目繁暂须回步履要取助盘餐穰穰疑翻地【穰如两切】森森竞塞门戈矛头戢戢【戢戢多貌】蛇虺首掀掀【音轩】妇懦咨聊拣儿痴谒尽髠侯生来慰意【一作我】诗句读惊魂属和才将竭呻吟至欲暾【孙曰呻吟诵咏也暾日出貌○暾他昆切】
　　过鸿沟
　　【韩曰汉髙帝四年项羽与汉中分天下割鸿沟以西为汉东为楚羽解而东归汉王欲西归张良陈平谏乃止樊曰应劭注鸿沟在荥阳东二十里此诗公从裴晋公平蔡入汴过鸿沟作也此下皆随晋公伐蔡诗】
　　龙疲虎困割川原【孙曰龙虎以喻刘项川原即谓鸿沟也】亿万苍生性命存谁劝君王回马首【孙曰劝谓良平所劝见题注】真成一掷赌乾坤
　　送张侍郎
　　【孙曰元和十二年张贾初自兵部侍郎出为华州刺史侍郎又一本作侍御】
　　司徒东镇驰书谒【孙曰元和十年正月加宣武节度使韩为司徒九月以为淮西行营兵马都綂东镇谓也持书谓已持书往谒也】丞相西来走马迎【孙曰元和十二年七月以宰相裴度为淮西宣慰处置等使走马迎谓巳走马迎度也】两府元臣今转密【孙曰元大也两府即谓度】一方逋冦不难平
　　赠刑部马侍郎
　　【韩曰摠本传元和四年为安南都防八年徙桂管观察使入为刑部侍郎十二年裴晋公平蔡奏总为副诗故及之】
　　红旗照海压南荒【孙曰摠为岭南节度寻召为刑部侍郎故云压南荒也】征入中台作侍郎【韩曰汉官尚书为中台御史为宪台谒者为外台中台一作台中非也】暂从相公平小冦【樊曰晋公防时游洛一日策蹇上天津桥有二老人语曰蔡州何时得平忽见公愕然曰须待此人为将仆闻其语以告公曰见我龙钟故相戏耳事见唐康骈剧谈録蔡州终待公后平天津老人亦异矣】便归天阙致时康
　　和裴相公东征涂经女几山下作
　　【樊曰女几山在河南府福昌县三十四里白乐天云晋公出讨淮西过女几山下题诗云待平贼垒报天子莫指仙山示武夫而公此诗和云敢请相公平贼后暂携诸吏上峥嵘其年果如所言】
　　旗穿晓日云霞集【一作杂】山倚秋空劔防明【洪曰一士人云以我之旗况彼云霞以彼之山况我劔防诗家谓之回鸾舞鳯格】敢请相公平贼后暂携诸吏上峥嵘
　　郾城晚饮赠副使马侍郎冯宿李宗闵二员外【孙曰元和十二年四月吴元济郾城守将邓怀金以城来降七月以宰相裴度为淮西宣慰使以刑部侍郎马摠兼御史大夫充副使以郾城为行蔡州公以右庶子兼御史大夫充彰义军行军司马司勲员外郎李正封都官员外郎冯宿礼部员外郎李宗闵皆兼侍御史为判官书记○郾音偃又一本侍郎字下有及字】
　　城上赤云呈胜气眉间黄色见归期【韩曰蔡未平数月前吴武陵自峡石望东南气如旗鼔矛盾皆颠倒横斜少选黄白气出西北盘蜿相交武陵告公曰今西北王师所在气黄白喜象也败气为贼日直木举其盈数不阅六十日贼必亡矣见新传】幕中无事惟须饮即是连镳向阙时【韩曰说文云镳马衔也○镳补骄切】
　　别留后马侍郎
　　【韩曰蔡平裴度留摠蔡州知彰义军节度使留后公此诗所以别也】
　　为文无出相如右【樊曰相如司马相如汉武帝擢居左右时淮南王安善为文词帝甚尊重之每为报书及赐常召相如等视草乃遣】谋帅难居郤縠先【孙曰僖二十七年左氏晋文公作三军谋元帅赵衰曰郤縠可臣亟闻其言矣説礼乐而敦诗书○郤音隙縠音斛】归去雪销溱洧动【补注溱洧二水名溱在河南洧在郑动流也】西来旌斾拂晴天【孙曰言摠行亦召归故云其西来】
　　同李二十八夜次襄城
　　【孙曰李二十八名正封次舍也襄城汝州县名】
　　周楚仍连接川原乍屈盘云垂天不暖尘涨雪犹干印绶归台室旌旗别将坛【樊曰印绶归台室谓裴度复入为宰相旌旗别将坛谓马摠留蔡为留后】欲知迎候盛骑火万星攅
　　同李二十八员外从裴相公野宿西界
　　【樊曰公与李正封从晋公十一月二十八日自蔡入朝十二月十六日至自蔡则知残年过襄城矣落句可见】
　　四面星辰着地明【着直略切】散烧烟火宿天兵不关破贼须归奏自趁新年贺太平
　　过襄城【见前诗注】
　　郾城辞罢过襄城【樊曰郾城属许州晋公行蔡州治所襄城则汝州也○郾音偃】颍水嵩山刮眼明【孙曰颍水嵩山皆在洛阳界】已去蔡州三百里家人不用逺来迎
　　宿神招李二十八冯十七
　　【樊曰汝州有神驿台按九域志开皇初建李谓正封冯谓宿也一本冯十七作冯八】
　　荒山野水照斜晖啄雪寒鵶趁始飞夜宿驿亭愁不睡幸来相就盖征衣
　　次峡石
　　【韩曰峡石峡州县名去潼关为近故可隐约见之】
　　数日方离雪今朝又出山试凭髙处望隐约见潼关
　　和李二十八司勲连昌宫
　　【樊曰李正封也连昌宫在河南寿安县之二十九里按志髙宗显庆三年置然诗落句云云疑为明皇所作而元防之连昌宫辞大槩亦咏明皇帝或云开元中曽葺之耳公从晋公平淮西回过寿安而作一本题云和李司勲过连昌宫】
　　夹道疎槐出老根髙甍巨桷压山原【甍莫耕切】宫前遗老来相问今是开元几叶孙
　　次潼关先寄张十二阁老使君
　　【孙曰潼关在华州华隂县界张阁老即谓华州刺史也公尝有送张为华州诗补注国史补云两省相呼为阁老】
　　荆山已去华山来【孙曰史记黄帝铸鼎荆山下荆山在汉冯翊怀徳县华山太华也在华阴县东樊曰荆山在襄之南漳此云与华山相次则河南之荆山也按志在寿安县南三十五里】日照潼关四面开【照一作出面一作扇】刺史莫辞迎候逺相公亲破蔡州回【亲一作新李公彦云当作新】
　　次潼关上都统相公
　　【孙曰元和十年正月加宣武军节度使韩守司徒九月以为淮西行营兵马都綂】
　　暂辞堂印执兵权【孙曰执兵权即谓为都统也】尽管诸军破贼年冠盖相望催入相待将功徳格皇天【补注书曰在太甲时则有若伊尹格于皇天】
　　桃林夜贺晋公
　　【樊曰桃林书武成所谓放牛于桃林之野旧为陜州县名天寳初改为灵寳县】
