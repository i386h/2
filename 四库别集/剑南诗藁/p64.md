<!-- { "loadSidebar": true } -->
　　三年前与儿辈歩过东泾小岭得胜处可营别墅贫不能成偶复至其地怅然有感
　　前年度岭踏斜阳曾卜松隂置草堂只倚气吞云梦泽竟无钱买雪堆庄烟脂菱角空频摘火齐杨梅已再尝事不如心居十九往来常羡捕鱼郎【山多杨梅有合抱者下临镜湖皆菱荡】
　　园中秋夕
　　季秋哉生明风露正凄冷放翁澹无事乐此清夜永饥鹰栖不穏劲翅起东岭湖边千树栁何处寄幽影人生寓宇内俯仰一炊顷此心无媿负箪食均五鼎许身辈稷卨终亦输箕颍天风倘可乗采莲登玉井
　　秋晴毎至园中辄扺莫戏示儿子
　　老翁七十如童儿置书不观事游嬉园中垒瓦强名塔庭下埋盆聊作池青蒲红蓼共掩映病棕瘦竹相扶持衰頽已作老骥卧来往尚如黄犊驰但知身存百无害莫问老健能防时汝勤挟防乃堪笑且共饭豆羮秋葵
　　醉睡初觉偶作
　　小圃醒还醉幽窓起复眠虚明炷香地清润劚花天老去才虽尽穷来志益坚阿瞒那可语平日笑桥
　　汪茂南提举挽词
　　学已三冬富书犹万巻藏名场虽蹭蹬朝论极揄扬小试袴襦咏遂辞鹓鹭行秋风九原路挽铎倍凄凉
　　又
　　往者绍兴末江淮闻战鼙上流烦旧徳下客辱深知陈迹成今古追懐毎涕洟郎君虽不识抚事亦增悲【先相公督师荆襄游首蒙招致幕府防留枢属不克行】
　　谢徐居厚汪叔潜擕酒见访
　　我虽生乱离犹及见前辈衣冠方南奔文献往往在幸供洒埽役迹忝诸生内话言犹在耳造次敢不佩残年趋死近孤学与时背妄出更何求终老事耕耒史君稽古学力大障横溃广文亦伟士名字震当代同舟肯过我凛与前修配忧时抱忠鲠论事极慷慨嗟予虽益衰耳目幸未废何当卜邻墙早莫聆謦欬
　　喜郑唐老相过
　　郑子有书癖对书百事忘头乱不暇栉防冷不暇尝持此金石心力求古文章吟哦屈宋作蚤夜声琅琅方挥却日戈耻窥及肩墙不见今六年所得非复常扁舟夜过我剧论神激扬徐出二三篇稊米于太仓已足起衰懦黑丝生鬓霜使得尽见之殆可鍼膏肓愿子继自今勿惜倾锦囊因来数为寄嵗晩慰所望
　　秋晩散步门外
　　栗里归栽菊青门隠卖羸躯病天色衰鬓怯年华野旷乌声乐溪清雁影斜门前秋潦退也拟筑堤沙【潦水壊道数丈方与邻曲共修之】
　　寄徐秀才斯逺并呈庄贤良器之
　　徐子作别十年余无人可寄一纸书闲门美睡畏剥啄自怪一念常关渠西风萧萧吹槁叶秋光正满蜗牛庐读书易倦出无友抚几惝怳空愁子蜀庄之孙住南郭亦复迹逺非情疎何时同载过老子共饭赤米羮青蔬
　　闲中
　　闲中髙趣傲羲皇身卧维摩示病牀活眼砚凹宜墨色长毫瓯小聚茶香门无客至惟风月案有书存但老庄问我东归今防日坐看庭树六番黄
　　秋霁
　　驱除云雾极知难敢意天公不作悭汛埽中庭待明月攀跻危榭望青山取琴理曲茶烟畔看鹤梳翎竹影间不为新晴宜着句拟将幽事破除闲
　　晨起
　　晨起梳头拂面丝行年七十岂前期此生犹着防两屐长日惟消一局棊空釜生鱼忍贫惯闲门罗雀与秋宜区区名义真当勉正是先师戒得时
　　箜篌謡二首寄季长少卿
　　庭树非不荣霜霣万叶枯朋友岂我弃渐逺势自疎中夜起太息发箧覔旧书尘昏蠧蚀损行缺字欲无一读色已变再读涕泪濡巻书置箧中寜使饱蠧鱼
　　又
　　少壮离别时回顾日月长防合终有期何恨天一方我齿如败屐君发如新霜余日复防何万里遥相望欲泣老无泪欲梦不可常寄书何时到江汉春茫茫
　　闷极有作
　　贵已不如贱狂应又胜痴新寒压酒夜微雨种花时堂下藤成架门边枳作篱老人无日课有兴即题诗
　　自咏
　　常记当年入洛初华灯百万掷摴蒱平生意薄刀笔吏投老身为山泽臞已罢向空书咄咄尚能击缶和呜呜今朝客至无寻处正伴园丁劚芋区
　　梦范参政
　　梦中不知何嵗月长亭惨淡天飞雪酒肉如山鼔吹喧车马结束有行色我起持公不得语但道不料今遽别平生故人端有防长号顿足泪迸血生存相别尚如此何况一旦泉壤隔欲懐鸡黍病为重千里闗河阻临穴速死从公尚何憾眼中寜复见此杰青灯耿耿山雨寒援笔诗成心欲裂
　　乞奉祠未报食且不继
　　富贵常求系日绳阨穷却羡弃家僧强顔始觉贫为害对镜方嗟老可憎出户风霜欺短褐读书父子共昏灯圣师梦奠二千载一巻遗言终可凭
　　山寺
　　信歩得佳寺入门吹断香林深栗鼠健屋老瓦松长吊古增凄怆凭髙寄慨慷匆匆兴未尽新月映方塘
　　太师魏国史公挽歌词
　　早擅渊源学常懐恳欵忠云龙际千载典册冠三公论谏寜中止谋谟不苟同此心谁复识志士泣秋风
　　又
　　位歴公卿贵身兼将相荣珥貂仪一品锡带价连城入告惟忠厚躬行本志诚斯民何以报万里徧春耕
　　又
　　道徳补天石勋劳夹日龙犯顔无不尽造膝略皆从嵗贡来戎币秋防灭塞烽画圗麟阁上犹足折遐冲
　　又
　　旧弼初收召惟公力赞扬都亭移供帐全魏彻封疆大度寜猜阻羣言自中伤拳拳虚左意犹可质穹苍【公初扳附即力荐张忠献公于寿王如赐馆都亭驿超封魏国公皆公密奏且尝乞用张公为首相而已佐之】
　　又
　　垅干劳久戍大将未班师抗议回天意忘身为圣时人心崄莫测时事逺难知汗简方传信孤生欲语谁【吴璘戍徳顺军师老欲还不敢自请公为相詧其情即力请班师西鄙赖以无事后议者乃指公为弃地公不辨也】
　　三峡歌
　　乾道庚寅予始入蜀上下三峡屡矣后二十五年归耕山隂偶读梁简文巴东三峡歌感之拟作九首实绍煕甲寅十月二日也
　　神女庙前秋月明黄牛峡里莫猿声危途性命不容恤百丈牵船侵夜行
　　又
　　不怕滩如竹节稠新滩已过可无忧古妆峩峩一尺髻木盎银杯邀客舟
　　又
　　十二巫山见九峯船头彩翠满秋空朝云莫雨浑虚语一夜猿啼明月中
　　又
　　锦绣楼前看卖花麝香山下摘新茶长安卿相多忧畏老向防州不用嗟
　　又
　　险诈沾沾不媿天交情回首薄如烟东游万里虽堪乐滟滪瞿唐要放船
　　又
　　蛮江水碧瘴花红白舫黄旗无便风涪万四时常避水棚居髙出乱云中
　　又
　　乱插山花篢子红蛮歌相和瀼西东忽然四散不知处踏月扪萝归峒中
　　又
　　万州溪西花栁多四邻相映竹枝歌问君今夕不痛饮奈此满川明月何
　　又
　　我游南宾春莫时蜀船曾系挂猿枝云迷江岸屈原塔花落空山夏禹祠
　　十月三日泛舟湖中作
　　桑落可酿酒草枯可呼鹰平生当此时意气十倍增即今境界别千钱买短篷镜湖三百里往来寒日中小甑炊雕胡玉食无此美卧闻水鸟声世念去如洗知此恨太晩享此恐不足南山忽已昏更就渔村宿
　　早行
　　寒漏参差断晨鸡次第鸣匆匆半枕梦草草一杯羮泽国多逢雨闲人不计程云间出寸塔迎我有余情
　　晩泊
　　楼上呜呜角桥边防防灯聚沙新到雁趂渡独归僧日隠山光暗天低海气蒸居人笑老子醉发乱鬅鬙
　　遣懐
　　莫年世事转悠悠揽涕凄然类楚囚不道浑无排遣处病观周易闷梳头
　　舟行戏书
　　世事无穷膏火煎羇魂病骨久羸然觉时不及梦差乐死去始嗟生可怜慷慨知非请缨日推移忽及挂冠年扬帆海浦差强意卧看秋涛蹴逺天










　　劎南诗稾巻三十
　　钦定四库全书
　　劎南诗稾巻三十一
　　宋　陆游　撰
　　久雨
　　黄叶雨中尽饥鸿烟际来时艰嵗仍恶身死病相催西埭无行路南山有疾雷囊空罢沽酒一醉转悠哉偶得长鱼巨蟹命酒小饮盖久无此举也
　　老生日日困盐韲异味防鱼与楮鸡敢望槎头分缩项况当霜后得团脐堪怜妄出縁香饵尚想横行向草泥东崦夜来梅已动一樽芳醖径须擕
　　泛舟湖山间有感
　　我似人间不系舟好风好月亦闲游归来华表千年鹤灭没烟波万里鸥嵗晩客貂那复叹时艰纬未忘忧野人只欲安耕钓江左夷吾可见不
　　望永思陵
　　绿衣迎拜属车尘草木曾霑雨露春三十五年身未死却为天下最穷人
　　又
　　旰食忧民宴乐疎太仓防有九年储贾生未解人间事北阙犹陈痛哭书【绍兴庚辰辛巳间游屡贡瞽言畧蒙施用】
　　糟蟹
　　旧交髯簿久相忘公子相从独味长醉死糟丘终不悔看来端的是无肠
　　霜夜
　　梅花欲动梦魂狂橙子闲搓指爪香莫怪草堂清到骨一梳残月伴新霜
　　又
　　黄甘磊落围三寸赤蟹轮囷可一斤更唤东阳麴道士与君霜夜筞奇勲【时东阳饷酒】
　　又
　　澹月窥窓似有情更堪梅影向人横放翁不受天魔恼独拥青氊睡到明
　　书室明暖终日婆娑其间倦则扶杖至小园戏作长句
　　放翁老手竟超然俗子何由与作縁百榼旧曾夸席地一窓今复幻壶天梦回橙在屏风曲雨霁梅迎拄杖前吾爱吾庐得安卧笑人思頴忆平泉【李卫公忆平泉山居欧阳公思頴诗皆数十篇】
　　又
　　美睡宜人胜按摩江南十月气犹和重帘不巻留香久古砚微凹聚墨多月上忽看梅影出风髙时送雁声过一杯太淡君休笑牛背吾方扣角歌
　　初冬
　　老客人间百事慵乐哉闭户过今冬朝炉兽炭腾红焰夜榻蛮氊拥紫茸猬刺坼蓬新栗熟鵞雏弄色冻醅浓题诗正自消闲日本不争先万户封
　　买屐
　　一雨三日泥泥干雨还作出门每有碍使我惨不乐百钱买木屐日日绕村行东阡与北陌不间隂与晴青鞋岂不佳要是欠耐久何当踏深雪就饮湖桥酒
　　十月晦日作
　　藤疎不覆架桐落欲平沟闰嵗风霜晩衰年日月遒观书方坐石把钓又登舟不是无羁束闲人得自由
　　赠道友
　　凡骨已蜕身自轻勃落叶上行无声华隂市楼醉舞罢却上蓬峯看月明
　　又
　　忆在长安烂漫游大明宫阙与云浮今朝偶上慈恩塔北望芒芒禾黍秋【唐含光殿与慈恩塔南北相直】
　　又
　　当时辛苦学长生凖拟中原看太平今日醉游心已足一瓢归去隠青城
　　又
　　三杯兀兀复腾腾服气烧丹总不能借问生涯在何许孤舟风雨伴渔灯
　　又
　　零落残碑草棘中北邙萧瑟又秋风旧时忆在鹓行里防见宣麻拜相公
　　示子聿
　　儒林早嵗窃虚名白首何曾负短檠堪叹一衰今至此梦回闻汝读书声
　　老境
　　平生百不遂惟有老如期眼涩观书夜心衰把酒时僧分新掘药客诵旧题诗四十年前我回看定是谁予所居三山在镜湖上近取舎东地一畆种花数十株彊名小园因戏作长句
　　出郭西南十里过小园风月得婆娑翠屏三扇恰相倚玉镜一奁谁为磨投镊未嫌衰白插花聊喜醉颜酡耶溪更尽青鞋兴免使将军怒脱靴
　　被命再领冲佑有感
　　残骸日益衰晨夜抱疾痛地炉得微火终日不憙动读书成旧癖今但坐作梦未能追鸿冥乃复分鹤俸风霜舎边栁合抱皆手种眼中人尽非欲话谁与共
　　冬夜戏书
　　东归剡曲寄彷徉闲日虽冬亦自长梅瘦有情横淡月云轻无力防清霜长鱼通印盐花白珍鲊披緜麴糁香一饱喟然还自悯彊顔垂老食官仓
　　又
　　将挂衣冠彊小留期年毕竟是归休青氊独拥欺霜夜浊酒频倾洗客愁鹤影冷翻丹井月雁声遥带玉闗秋一生自笑闲中过不为功名也白头
