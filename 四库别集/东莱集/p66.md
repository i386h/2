<!-- { "loadSidebar": true } -->
　　日丽宫槐袍如立鹄霜清围棘字若栖鵶书虽天府之新心实衡门之旧歳临大比诏举儒生电掣星驰走姓名于四境波飜雷动沸謡颂于九衢夺于外物之光荣成此一时之骄溢靖循其本初无足夸物往货来岂市防之异事春耕秋获非畎畆之竒功得之者既无矜容观之者亦无羡色以儒献艺以艺中程是维鈆椠之常盖亦农商之比矧兹里选甫预计偕前阨春官限三山于弱水遐瞻仕路重九译于越裳物未售而预伐懋迁之能耕未徧而先积仓之富茍有识者岂至是哉如某者绵力薄才浅闻未学黾勉词场之献凌兢贡籍之登退视同侪袖手率多于胜己进当坚敌着鞭敢望于逾人方愧惧以靡容何嚣浮之敢起日虞颠踣仰负作成兹盖伏遇某官乐育英髦推扬善类参天杞柳悉由封殖之勤巢阁鸾凰俱出网罗之获岂容孱陋亦预选抡某敢不佩服深知率循古训始终本末专探讨于大原用舍行藏付穷通于正命
　　为人作论旱劄子
　　臣窃惟陛下侧席图治视民如伤去歳江湖数十州年不顺成忧防之诏蠲复之令赈给之科丁宁恳恻无所不用其极自秋而冬自冬而春自春而夏哺养鞠育日望一日今麦既登塲歳事有望陛下宵旰之忧亦可以少寛矣臣既窃为陛下今日贺复私为陛下他日虑敢干鈇钺之诛而冒言之疎贱小臣服役州县不得与闻阙庭之议妄自揣度去歳数十州旱荒之初闗説陛下之前者意其必有两端焉固有大声疾呼言其深可虑者矣亦有隠情匿实言其不足虑者矣陛下明见万里弗以不足虑者自寛而以深可虑者自儆轸顾经理变饥为穰此陛下灼知民瘼审于取舎之大验也臣窃恐向言旱荒不足虑者见今歳之无事遂进説曰曩固尝言艰食必不甚流移必不多盗贼必不作今前言皆验彼大声疾呼者皆增加长大其事以干誉要名耳是宵旰之勤殆为徒劳而帑廪之发殆为虚费也以陛下之明必无敢进是説者臣私忧过计或万分一有之则于治体所系甚大请以臣身履目见者折之去歳旱荒之初凛凛岌岌人不自保焦熬焚灼可骇可愕虽号为大声疾呼者亦恐重陛下之忧困厄危迫之状镌裁减削十仅能达其三四耳自朝廷观之则似过甚自旱荒之邦观之则犹恨其有所未尽也其所以度兹艰歳安帖无虞者盖朝廷周防条画如此之详官吏奔走率职如此之劳豪右倾倒囷粟如此之众而陛下寅恭祗畏昭格天心导迎善气又有非羣下所得而与者矣使不如是则艰食流移盗贼之忧岂止如始之所陈而已哉论者茍徒见今歳之无事遂谓向来初不足虑是犹疾愈之人忘其针熨砭治之囏难反疑疾疹本不能伤生如后复有疾可不为寒心耶此臣所以竭千虑之愚而冒进其説也臣愿陛下清闲之燕深加防绎因荒政之告成益知疾苦上闻果有益忧勤兢业果有效天人感格果不诬充是心而扩之天下之事臣知其无难矣惟陛下宥其愚而采其诚
　　过九江赠同舎陈伯秀【伯秀名芷少与太史同游三山林少颖先生之门此诗】
　　异时夫子门论交心独可晨窻并几案莫檠共灯火同升大宗伯道阻山砐硪淡墨湿栖鵶天开棘闱锁髙张三百丈徧数不及我咫尺判飞沈鹏抟笑鸢堕风尘两疎阔歳月悉箭笴风吹矾口帆雨系浔阳柁【阙】　尚一尉旌旗穿紫逻相逢话旧游拨置朱墨伙【阙】手忘寒温屈指半轗轲官居岸平湖波涛日舂簸饱看五老面此计殊未左山房旧闻名欲往辄不果须君发其藏万卷书绕坐
　　为虞丞相谢生日赐生饩表
　　问初度于畴人尚记摄提之次传温言于诏使有来膏饫之颁虽曰常彞实惟渥泽伏念臣久膺诿属浸迫衰迟勲业无成惜流年之尺璧劬劳莫报慨厚廪之千钟每于载育之辰愧此多仪之锡继粟继肉虽屡省于便蕃食志食功迄两无于称塞退而自揆莫知所酬此盖伏遇皇帝陛下覆物以仁驭臣以礼修宣王之考牧庶物既蕃体羲易之养贤旧章用举光华异数蕃饰始生臣敢不追绎教忠益肩移孝无复遗羮之地永负亲恩惟令含哺之民共均君赐
　　徐君墓志铭
　　明招婺之名山予家三世葬焉负山之民气俗敦慤乐田畆而畏官府傲嬉侈丽之习独不入其乡予歳时上冢过其父老或旬月忘返稍稍遣子弟从予游未几方领矩步俨然出与郡邑之士齿盖将继此益进而熏沐之则于其亲之丧亟问亟吊而又为之铭有所不得已也君讳宗盛字德元以愿朴称于里闾淳熈元年五月十五日卒享年三十有八明年十二月五日葬于乡之下车塘君无恙时实命其子一夔来请业及是复来请铭文弊甚矣幸是乡质之未雕也申之孝弟之义引翼充养于古之学者或庶几焉茍自厌其质而文华是耆外观日胜中实日销则岂父兄所以属予之意哉遂并书于君之圹以识其初铭曰
　　父菑子播兮将求其实道阻且脩兮无辱斯石






　　东莱外集卷五
　　钦定四库全书
　　东莱外集卷六　　　　　宋　吕祖谦　撰防问
　　问王者事父孝故事天明事母顺故事地察父天母地肇举郊祀之大典此圣人所以通天地而无间也圜丘方泽之制苍璧黄琮之荐义匹体钧载于礼书者初未尝有轻重然稽之舜典受命甫始肆类于上帝而地则不预焉虽曰望于山川山川者地之别而非其綂也武王底商之罪首指其郊社不修不过以郊对社而已恶覩所谓郊丘者哉昊天有成命周颂也大司乐周官也颂并言郊祀天地而大司乐则异之以冬日至夏日至之二时其分其合抑将何所折衷也国朝南北郊之议名儒硕学迭相论辩溢于编简迄未能定于一此固议郎博士之责亦为学者所当共讨论也盍深绎郊祀之本参经摭传厯考前代因革废置之所繇详着于篇问文之时用大矣哉观乎天文以察乎时变观乎人文以化成天下所谓文者殆非绘章雕句者之为也子以四教文行忠信冠文于四教之首而行则次焉至于行有余力则以学文则行先文后参两説而并峙抑将何所取正耶后世以文士名者一觞一咏互相标榜傲诞纵弛至自以不护细行自居呜呼文与行果两物而文之所以为文既于是欤记曰文王之所以为文也纯亦不已学者盍深绎之
　　问兵不从中御将不可数易予其权而久其任固守边之本务也疆场之司安危系焉束以微文迫以峻法朝除暮易炊未及熟又挈挈而之他虽有隽桀何自见其长而骋其材哉廼者朝论以两淮障塞隣敌建久任守将之画授之以柄饶之以财解纵绳墨一听其所为是虽艺祖之边政固可匹休俪美而无憾也昔羊祜之于襄阳成汭之于荆南张全义之于西洛咸以委专任久变雕荒为富盛得人如数子者固善矣如万有一不能尽负阃外之寄其可不豫思所以处之哉廼者镇抚使之亟拜亟罢其本末首尾皆人耳目所接尚可覆按者也愿详言之以佐帷幄之余论
　　问先王諡以尊名节以壹惠所以表天下之善而示无穷之劝也旦以文名奭以康名闳天以尊显揭日月于有周一代羣臣之上固非墨客椠人之所敢议萧何曹参同为汉相而何之諡曰文忠参之諡曰懿一多一寡説者疑其有优劣之辨卫青霍去病同为汉将而青之諡曰烈去病之諡曰景威一详一略説者疑其有厚薄之殊不知当时之君其意果有轻重乎抑无意于抑扬而偶自尔也房魏并以贤佐称而文昭文正之諡虽无多寡未必不寓隆杀于其间英卫并以武功显而景武正武之諡虽无详略未必不寓厚薄于其间自古人君之追荣将相其处同功一体之人所以毎难其一心之公也主上慨簪履之遗而念机轴之旧听皷之声而思封疆之行廼者中兴以来将相有勲劳于王室者易名之典或未克举贲之美称以发潜德之幽光光宠焜燿固非止如太常之纪大烝之享景钟之勒而已也愿厯考古今将相之盛烈厯代褒饰之荣观諡法六家之异同曲台诸儒之予夺博考徧述以占圣意之所在













　　尺牍
　　荅潘叔度
　　某到严已两旬郡庠亦渐成次序规矩皆无所更改但辰入未归以身率之而已【不在斋者但囘当日食亦不行防斋不到之罚】在学士人乐从者十之八止有八九人教市学者颇相妨【昔时此曹终日在外防授遇两膳时乃来今遂不能尔也】郑几道为人自平实但所病者力不足耳程易缮冩今几何年兄千万少留主盟俟其冩毕乃为此来不然恐遂散漫不举也
　　某官次粗安无足言者张守议论甚平正且虚心从善在今士大夫中殊不易得也如极称重刘宾之而以王龄为未至【此一叚话最可取世人毎以同异为爱憎能平心者甚鲜】论胡生知言见处极髙而文理密察之功颇有所未到论朱元晦【阙】亦未以为然者其他长处亦甚多但相待独厚
　　恐于同僚形迹已再三恳之更俟一两日当力言之也张守闻年兄诚笃甚愿见他时到此见之似无害易传刋板更望留意
　　某官次粗安无足言者程易既下手则毕工防当有期因见防对诸公告时勉厉之不惜前劳则无后悮不特刋书【阙】　也下访之期未有日否虽梦寐诲约恨挐音之迟然若得勉留三四日过至节乃行得此书粗有端绪尤幸叔昌得暇能偕行否郡庠渐就绪亦无挠规矩者加之歳月须畧可观也
　　又
　　林谦之以缴新端除目迁工侍次第须决去就此举过江后未有也平昔保任此老果不负所期可喜【阙】日来时事变更疑畏者颇众然有心于避祸终不若无心于任运耳
　　与刘衡州【子澄】
　　某屛居却扫幸无他挠读书亦不废常课但终欠讲论之益耳朱丈许春间偕为温台之游甚恨尊兄在逺不得同之也外祖像上纳偶南安便行甚遽畧此承问某杜门久不闻问日深驰系病体已成癈痼不复可料理但静养顺听为况却安适也荆州之计念之至今心折祭文録去所欲言者尽在是矣闻朱丈往相招不知曽成行否讲论想甚乐病中只有仰羡尔参预处闻毎效忠告甚善或云其间多杂以嘲谯虽意在讽切然便无诚笃厚重气象未必能动人也偶除故官其不可出人人所知但一畨控辞酬应苶甚匆匆作此他惟为道义加重
　　与李侍郎【仁父】
　　某津亭请违又复改月惓惓已不胜瞻仰即日初冬冻雨恭惟舟御所次神人具依台候动止万福某冗食东观偶未汰斥经年陪侍诲席所以受予教督周浃隆洽一旦骤逺函丈顿觉孤迹防然无依虽强顔官次意绪忽忽如有所亡也武陵合符犹在来春莫若小愒鄂渚为度歳计文潜既到凡百当能调防况旧治种种人情想不至落泊也连日风雨舟行计亦龃龉不知寝食亦安穏否念念蹵然动心所恨微官束缚不得身防行李惟一味驰乡而已便介亟行匆匆附起居向寒惟祈厚为斯文崇防以俟阳复泰亨之宠
