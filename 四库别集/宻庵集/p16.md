<!-- { "loadSidebar": true } -->
　　右唐李邺侯传二巻天台朱君伯贤之所修也伯贤先君子约斋先生于元政渐弛将乱之际毎令诵习邺侯家传此其心之所存为何如然当世终不能用先生先生殁余三十年板荡极矣而君之袖简犹存顾以其漫诞间加笔削辞简而义该使邺侯辅唐中兴勲业赫赫于目前者其以约斋之故也欤昔张魏公佐宋南渡犹夫诸葛武侯之相乎汉也尽瘁出师规复中原功虽不成而志则甚伟故其子敬夫为修武侯传焉今君汲汲焉以邺侯之家传是修则亦闻其风而兴起者乎夫魏公行武侯之志者也约斋存邺侯之心者也然邺侯之出也天未厌唐诸将效忠故其复两京也易武侯之出也汉运既去羣雄角才故其还旧都也难非其才智不相及之谓也或曰迹魏公之行事固似武侯矣以约斋而视邺侯曽何勲业之可并称耶曰嘻是殆以隐显而论夫士者也亦安知约斋非方隠之邺侯邺侯非已显之约斋乎故欲知约斋之心者观于邺侯之传则得矣而二传之修皆以子而寓乎其父经世之心志焉岂徒然哉岂徒然哉
　　题潘节妇传后
　　余读琅琊王先生宥所着山隂徐允让妻潘妙圆传慨然兴叹曰嗟乎天下虽大乱而纲常之道在人心者未尝亡若潘妙圆可覩也已妙圆在父母家善女工知读书年二十六归于徐甫三月为至正己亥之仲春西师攻越允让之父率其子若妇走匿山谷间安为游兵所执刃血被衣将杀之允让直前请以身代游兵舍其父而杀其子又执妙圆绐之以夫既死我必从尔尔容我焚其遗骸一恸与诀从尔则甘心矣游兵然其言为掘坎积薪而焚之火既举妙圆以锥刻辞于砖云云即大哭跃入烈焰中以死呜呼允让死于父妙圆死于夫夫为孝子妻为烈妇既孝且烈而夫妇兼之千载之下生气凛然虽死犹不死也其于纲常之道亦至矣哉是宜有述以国史大书焉
　　题聴松楼记后
　　右聴松楼记今灵隠住持白云悦公为来上人譔者其词意足矣上人复介陈渊如请予题其后曰夫松无声激于风而有声聴是声者以为出于松邪出于风邪必出于松则风之被物无不有声可聴岂惟松哉必出于风则风之在他树者声不松若惟松遇风则其声细大抑扬铿锵要眇虽箫韶之音有不能喻此幽人韵士所以爱聴夫松也然松非得风则无以发其声风非得松亦无以妙其声斯二者固亦相须而后足以动人之聴与然善聴者不聴之以耳而聴之以心则寂然之顷松风两忘感通之际上下四方何莫非松风也独楼乎哉是虽百千万耳亦聴之而不足独上人乎哉上人亦聴之以心而已矣他日质之悦公其以余言为然乎否
　　醉黙斋言戒
　　吾口可食而不可以言吾口可饮而言毋便便言既出矣虽驷马莫先吉凶荣辱一由是生焉吁嗟乎吾胡不慎旃惟讱惟讷庶免于愆盍亦穷防之理以防夫浑全之道养刚大之气以着于经纬之文文将衣被乎天下而道悉备于一身盖由一身以逹之天下曽何有乎道与文之分虽吾才之弗逮而吾志之所存则当甚坚者也因为言戒并缀于篇










　　宻庵集巻八
