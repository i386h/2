<!-- { "loadSidebar": true } -->
　　竦闻誉命光奉恩纶解印陕郊作藩楚服伏深庆慰恭惟某官学通今古识际天人遇事敢为直躬无愧风生芸阁皆名理之谈鹗立霜台有忠义之色耻遂容身之计勇为去国之行列郡澄清萧然虚圄斯民饶富浩若流泉俯临大国之封遽报暮年之政益隆宸眷更守名邦浮鹢清湘聊适江湖之兴懐铅紫禁行追翰墨之游某猥以尘踪窃攀英躅石渠旧事叹从橐之飘零铜虎优恩期望风于彷佛方谋命驾先辱飞縢伫申伏谒之勤少慰叙陈之愿
　　贺韩守启　　　　　　　　　　叶之望
　　黼座防恩朱幡出镇辍元侯之千乘布温诏之十行人望翕归王灵甚渥窃以闽邦胜壌建水上游自昔扬州之故区上直星纪之分野江山如画列武夷之洞天地望最雄控东瓯之襟带宻迩九重之行殿宛同三辅之陪京自非五百年名世之流曷称二千石惟良之选恭惟判府左司直阁智周物表道觉民先吏部文章擅二百年之声价荆州风采过一万户之侯封传家独擅于典刑入仕早符于际遇险夷歴试中外践更旋跻宰属之荣继寓秘图之直持札簮笔盍处禁严拥纛建牙暂司屏翰盖圣朝之重外本守臣之得人先声初下于斗南和气顿囬于闽峤京师防福已观郭伋之行朝廷深知即庆弱翁之召某劒津贱士锦里负丞慕义何啻于十年庇身幸佐于百里槐松对植敢惊除水之鸣荆棘虽微亦兾庆云之覆恢台应景物渐舒仰旌斾之载途拥休祥而来舍胸懐所蕴笔舌难穷
　　贺宋守启
　　伏审光膺凤诏荣剖虎符见一人眷倚之隆为千里生灵之福吏民交庆遐迩均欢恭惟判府朝议神清气和量洪徳厚俨日角珠庭之人物传琼杯玉斚之家声早防周行茂膺异眷践更中外之乆备见设施之良分麾已报于政成上计亟闻于诏可荐领承宣之寄用分宵旰之忧浙水云愁人结去思之恨闽山风动众兴来暮之謡将聆精骑之戒涂窃恐丝纶之促召入缀鹓鸿之列即依日月之光某滥借官聮素餐属邑托二天之芘望有甚于云霓贺大厦之成情岂胜于燕雀
　　贺程守启　　　　　　　　　朱显叔
　　辍从祠部更殿侯藩上知甚明物论斯快凡赖帡幪之庇尤深抃跃之诚仰惟判府徽猷道徳渊源文章宗伯廽狂澜于学海耸巨干于儒林伟程氏之家声为伊川之名世典刑具在风采凛然虽拥纛建牙易司屏翰而持荷簪笔将处禁严蔼舆颂之甚休庆邦人之攸系某江湖冷族章句腐儒侧聆纶綍之颁属在部封之末将谐望履欣遂执鞭愿伸拜下之仪式慰仰髙之傃谅旌旄之所指宜神物以来持倍拥殊祥允符瞻咏
　　贺叶守启　　　　　　　　　许仲贤
　　暂违省掖出守淮壖阻奉讯音积驰系想伏惟某官富有道学奋为人文直前疑危自信刚大三已而无愠色是有子文之仁四十而不动心真得孟轲之勇行听严召用副众言某先沐芳縢苐深愧感
　　贺王守启　　　　　　　　　陈师孟
　　睿主勤贤思得人而共理宁侯体国即拜命以承流久倾慕蔺之情兹快识韩之愿恭惟判府提举中大器资博大材术优长浴徳澡身外絶可磨之玷涖官行法中懐以直之绳将使指以观风肃豪强而敛迹宸衷简在儒术盛行当运开千载之期享人生五马之贵才应凤凰之瑞名彰鹓鹭之行尚枉朱轮竚翻红药某磨铅防钝窃食偷荣隐居以求几欲栖踪于少室为贫而仕颇惭尸位于蓝田何期苦节之踈顽获倚甘棠之防樾欣然有喜言之不文防修燕贺之诚徯遂鳬趋之幸瞻依政切敷叙莫穷
　　贺薛守启　　　　　　　　　蒲子复
　　伏审光膺帝渥宠寄侯藩乃江浦之奥区实京华之近地自颁纶綍喜溢搢绅恭惟判府右司徳望俱隆才华甚茂夙抱孔周之学出逢尧舜之时简在渊衷屡跻显擢优居星省徊翔久歴于嵗时出奉虎符平理尚资于徳政用副九重之意计安千里之民使无叹息愁怨之声宜有和易优柔之化但郎官上应列宿咸仰循良然刺史入为三公伫观褒显某自惟寒贱久辱眷知闻除命之遽传激愚衷而倍喜敢凭竿牍輙伸燕贺之私遐企门墙徒极斗山之仰其为赞咏罔罄敷宣
　　贺曽守启　　　　　　　　　张守道
　　屈临藩方小试才具视印章于刚日下条教于遗民父老交欢士友同庆恭惟某官才华世济学术家传博渉古今久擅搢绅之誉践扬中外且膺廊庙之知未究逺猷姑从禄仕虽淮西之偏郡实江左之上流疆埸敉宁政假绥懐之畧疮痍未复尤资惠爱之恩想耕桑之业俱还而襦袴之謡并起班春掷简追健笔于东坡沥酒叩舷吊英姿于赤壁一洗积年之沉滞未妨他日之鶱翔伫治最之上闻即华途而入践某久叨事契每叹淹囬逖闻下车殆将折屐莫遂门阑之庆首贻竿牍之荣欣幸之私敷言罔既
　　贺梁守启　　　　　　　　　赵承之
　　显膺成涣易镇近藩左史记言暂辍论思之益大邦维翰实分忧顾之劳盛徳所加传闻相庆恭维某官逺猷经世雅望映时上林子虚秀发岷峨之气春秋洪范相传父子之书方公道之恢张首众贤而召见防文虎观遍观四部之新载笔螭坳曲尽三长之妙宻勿公言之地从容侍从之班敢意江湖获瞻鹓鹭淮阳暂屈在汲黯以何伤冯翊既更抑望之之将用矧乃赐环之意兆兹换节之荣坐使憩棠不容暖席某晚生墙面孤宦陆沉想前辈之风流莫传师友诵名臣之亊业殆若神人乃当大府之开猥厠附庸之列行其少学虽莫逮于弦歌奉我寛条尚不専于刀笔
　　治中
　　贺王倅启　　　　　　　　　虞智周
　　伏审光膺涣号荣贰雄藩涓日之刚已谐洗视顺风而请深切依归恭惟某官韵宇储崧髙文倒峡智能周天下之事书不工纸上之言入碧海掣鲸鲵其已久矣上青云跨騄駬尚且迟之姑倅贰于郡符已喧腾于朝望山川改观风月平分千里题舆宁久屈屏星之驾九重侧席将促近北辰之居不待突黔即膺泥紫某质颛性窒才散虑踈偶滥窃于儒科顾缪当于邑寄伤多制锦冥有索涂才已尽于一同考书下下仁鼎依于半刺喜溢津津影欲避于雁行厦敢稽于燕贺属縁掌缀莫获亲承贡彞礼于缄縢顾惭柔讷遡余光于墙仭苐剧战兢冬律向遒寒光尤力敢匄节宣之喜茂迎戬谷之繁心曲所期笔端奚竟
　　贺陈倅启　　　　　　　　　虞智周
　　伏审祗承休命荣贰雄藩千里芘休一时鼔舞恭惟某官行方以正徳粹而温精穷学问之渊源自立文章之机杼酬酢世变以时中之义浑融天理于日用之常首善京师夙光璧水同流王化来驾屏星姑试题舆即膺前席居之无几暂逺城南尺五之天进也未央将到蓬莱方丈之地某质颛性窒才散虑踈偶滥窃于儒科顾缪当于邑寄嵗縻月费甚惭防窃于太仓晨入暮归苐见驱驰于空隙虽筋力何补毫毛防逢贤徳之鼎来尤庆微踪之有托何其幸也将披宿雾于公堂又有甚焉愿借余波于君地寸心所蕴尺牍奚周
　　贺龚倅启　　　　　　　　　晁子正
　　紫诏防恩倚诸老先生之重黄堂贰政膺治中从事之荣凡庇余光举深抃素窃以朱幡皂盖承宣虽寄于专城泥轼缇屏闗决是繁于别驾矧卭山之旧地号蜀土之名区筦浩繁簿书纷委不有耆英之望孰资政理之良恭惟某官道防性天学优圣域圆明妙湛契古佛不传之心变通周流穷伏羲未画之易践扬膴仕蔼着能声暂淹持槖之荣茂对题舆之宠浊贤清圣旧闻隐吏之风流白叟黄童尚识故侯之面目伫瞻旌斾仰托帡幪某庇职无能以身得察莫从吏躬负弩于前驱行与诸生俱执经于函丈其为欣抃罔究编摩
　　贺魏倅启　　　　　　　　　周行可
　　防恩玉殿半刺金城邸报所传舆情惟惬况帡幪之所逮尤鼔舞以知归恭惟某官器畧宏深风猷秀整凡周旋当世之务皆从容适时之才当宁眷隆欲共济中兴之举题舆望重姑试观闗决之能歴数前世之英雄多因此途而施设矧兹潮郡自昔瀛州嘉禾宛然韩昌黎之旧徳丰碑屹若陈文惠之髙风允借鸿才庶攀懿躅颖方自露展骥足于海隅席想未温来凤书于日下顾兹冗品幸属钧陶特遂鳬趋预深雀跃
　　贺王倅启　　　　　　　　　杨成功
　　芝封紫诰乆传半刺之除鱼置尺书莫展一言之贺况江山之有闲望履舄以无因仰徳滋深抚躬积愧恭惟某官识该今古学贯天人早空蟾窟之枝旋浴鳯池之浪盘根错节知投刃以皆虚耸壑昻霄遂干云而直上即见题舆之誉逺追康海之功计未席温已闻诏入某防穷易见铅钝奚堪昔已幸于登龙行复欣于附骥谨同百姓再兴来暮之謡更兾一身永赖存全之惠春规渐晚徳宇夐遥伏祈上为朝家善绥福履其为颂咏曷罄敷陈
　　贺饶倅启　　　　　　　　　李知几
　　仰膺宸检半刺侯藩惟兹举国之公评允属题舆之重望先声所曁众志攸归恭惟某官学术渊源天资蕴借声名耸搢绅先生之观议论有君子长者之风当年芹泮之师儒渐摩有素此日棠郊之别乘闗决尤长坐席未温召函已促某鲰生何幸鸿庇是依将遂鳬趋尤深雀跃
　　贺张倅启　　　　　　　　　郑　厚
　　仰膺成命半刺巨藩賛美政于中和试长才于闗决先声所曁公议攸归恭惟某官学有家风才推国器用无施而不可治所至而有声望重题舆试展夷途之骥足眷隆当宁行陪禁掖之鸳行自顾萍踪行瞻芝宇
　　贺李倅启　　　　　　　　　何子固
　　公朝重外圣主忧民辍枢府之要津贰海滨之逺郡先声所被阖境交欢伏惟某官学术深醇文词典丽诗书传美夙髙翰苑之风华萼连芳继擢词科之贵奋身学省提椠道山涵器业以加修养声名而益广顾时方右武徒夸述作之工虽地峻本兵犹滞编摩之职谓当迅用更此外迁谅无暖席之安即被赐环之宠某荣同解褐进类簸糠从伯仲之游幸朝鸾之接武申子孙之契喜别乘以同僚将借手于剸裁庶偷安于啸诺米盐不给老子之兴无多风月何殊贤者之乐有待其为忻幸难具敷陈
　　贺诸葛倅启　　　　　　　　熊子复
　　伏审中防一札外賛六条以卧龙宗之华由展骥仕途之捷虽仲举明经别驾未惬壮懐然武夷隂护曽孙仰驻仙境恭惟通判寺丞世传令徳身负竒才乡士升司徒掇褎然之举首国子入太学掀借甚之能名属睿智之有临悯文献之不足使谒者而求遗书于天下得先人所藏古文于壁中悉送上官皆充秘府既助兴于缛典宜祗奉于渥恩骤逢特逹之知早免徒劳之任入聮棘寺法推廷尉之平出贰棠郊政持刺史之半龙检即听于严召鹓行更覩于荣登某郑校小生梁园下客栖栖者非为佞也诚慕是邦之贤大夫休休焉实能容之愿进吾党之狂小子
　　贺连倅启　　　　　　　　　郑元嘉
　　伏审云外鳯书光被九重之渥湖隂泥轼荣分半刺之权涓日颁条顺时宣化伏惟庆慰恭以某官先生材猷敏劭闻望髙华秀气逼人飘逸一枝之桂冲懐洒落汪洋万顷之波允矣栋梁之材温其瑚琏之器茂承睿眷践歴要津姑借盛名暂题舆于方面推扬茂绩终持槖于禁林徳业定期于逺图功名盖出其余事某祖本栘监身生益阳徒知诵诗而读书未能出囊而脱颖敢言萍迹滥玷宗盟欣承视印之初倍切懽心之积賔墀称贺已瞻大厦之成黉舍偷生全恃庆云之庇
　　贺王倅启　　　　　　　　　李子西
