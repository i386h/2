<!-- { "loadSidebar": true } -->
　　保定之容城有隐君子，自号槱翁，李其姓，问其名，而好问其字也。翁生而颖秀，六七岁时与群儿嬉戏，乡人见其貌骨清古，举止不凡，为惊叹曰：“此非里中儿比也。”稍长，读书乡校，众皆推服，以为不可及。已而囊书担笈以逰京师，搢绅先生见其循循雅饬，则又诱掖奬进，而许其可与入道。其于学，朝夕淬砺，不以事物是非乱心，故能至其所至而得其所得，表里贯彻，体用兼该，悉有条理，而蔚乎其可观也。已而以经学教授乡里，时科举制行，学者争先慕效为举子业，登其门者，一经指授，动中肯綮，而不病其为难也。其所识皆海内知名之士，若光人龚友辅、齐人潘述古、汴人荅禄道夫、邢人宋彦贞、燕人杨九万翁，从之游者殆三十年，亲其颜色，熏其徳谊，读其文章，聆其言论，沛乎若江海之涵濡而无有畔岸也。
及乎两河始兵，中原板荡，骨肉殚残，而衣食无取给。朝而槱扵山，不知跋履之为难也。夕而槱扵野，不知寒暄之改候也。伐木而歌，弛檐而休，不知暑湿之为劳而积薪之凡几也。此翁之所自得，而世之不知翁者，谓其视王质翁子辈实相伯仲，不知鄙且诞乎！翁之言曰：“吾衰暮以来，惟嗜樵采，虽扵一草木之细，取非苟取，故不断丧吾道真；弃非慢弃，故不暴殄吾天物。吾扵是得取予之道焉。吾今旄矣，舍荒山穷谷，吾谁依？吾固愿世之士以忠信为本根，六艺为枝叶，诗书为灌溉，含其英、咀其华而食其实。将见环洙泗、际闗洛而极扵海濵，邹鲁岿乎道徳之垣而郁乎君子之林，何适而不可樵牧？为乎冥栖山林，水石为伍，而鹿豕与游乎？”其友李延兴曰：“子之说非鄙且诞也。”
翁从祖父景阳，受业刘文靖公之门，累官户部司计。父近道，累官易县簿。翁无子。
论曰：或曰：“李槱翁何如人也？”曰：“翁端慎老成人也。”观其读书学道，不矫矫以钓名；佩仁服义，不悻悻以自好；乡党称其善，则虽童儿女妇无异辞；言行孚扵人，而视州里蛮貊同一轨，其为人亦可少见其槩矣。惜其白首邱樊，不沾一命以行其道，天之报施善人，何为恝然若是乎！孔子曰：“道之将行也，与命也；道之将废也，与命也。”从古智能之士富贵而磨灭者，不可缕数，独非命与？翁能不以贫贱移其志，而顺受其命之正，虽老扵樵牧，无怨悔焉，非修身慎行，扵道为有得，孰克臻兹？故曰翁端慎老成人也。

　　栖霞子传

　　栖霞子姓陈氏，字士文，南昌新建人，其上世以儒业显。元季天下乱，父祖皆隐徳弗耀，而衣冠诗礼济济彬彬，云仍相袭，闾比相望也。栖霞子生而有异质，望之如芝兰玉树，照映阶戺。稍长，变化不测，崭然露头角扵群儿中。乡之人见而异之，谓其轶类絶尘如是，必能大其门阀以光照先烈，无疑也。
始冠，益自树立，而循蹈规矩，端慎如老成人。人劝之学，则曰：“吾耻读非圣书。吾安呻其占毕，耗精魄故楮中耶？”劝之仕，则曰：“吾雅无仕进意。吾安能与时下上，脂韦一世而堕坏名节耶？夫轮扁之断轮，非讥夫读书也，惧夫学焉而不综其要，徒学也；楚狂之歌凤，非恶夫行道也，惜其仕焉而与时背驰，徒仕也。”
已而渡河淮，渉江汉，历闽越，王公大人忘其势而与之善，先生长者忘其年而与之交。而襟宇旷夷，见者恱服；谈锋横出，闻者竦听。虽家居，不问有无。至与人交，洞彻底里。而一觞一咏，自放扵山水间，澹然忘世，泊乎若无所营，非流俗可及也。久之，去隐匡庐山中，学道之士多与之游，由是学行益髙，盖其山林之日长，故其积者厚，增者多，出者益遐也。
未几，有司以其才荐扵朝，一仕为保定府尹。当其在畎畆时，若将终身虽千驷万锺弗顾也。及其登宦途，尹大郡，慨然以为己任，而不辞行其道也。
其所居近赤岸山，其间朝夕多霞气，故自号栖霞子。而好事曰：“栖霞子喜谈神仙事，殆将餐六气，饮绛霞，冥栖尘滓之外，而藏其神扵不朽乎？”栖霞子曰：“吾学道也。世岂有神仙若方士者流，公孙卿、李少君辈所云哉？”
栖霞善诗，其诗舂容温厚，如其政云。
雄邑尹周士瞻口其为人，陈其槩，且征予言。予故信其说而次第之。先是，予在蓟门闻栖霞子名甚习，心窃慕之。及闻士瞻说，欲往拜其门，而牵扵尘役，未暇也。作《栖霞子传》。
论曰：天地藏乎大虚，日月藏乎夜旦，依乎物而栖焉者也。蛟鼍藏乎江海，虎兕藏乎山林，圆首方趾之藏乎宫室，囿扵物而栖焉者也。虽然，栖焉而得乎藏，藏焉而頥其神，是其备万物，兼三才，趋鸿蒙而入太始，终不朽者也。若天地万物之藏，吾又安能语其端倪耶？

　　刘则礼传

　　刘则礼，字景渊，世家大梁墨庄九世孙。髙大父仕西江，因家临江。大父始迁安陆之京山。则礼聦慧有识鉴，平居呐呐不能言，洎众务丛委，词组折之即中肯綮。读书通大义，无经生学士气习。年四十犹不遇，众论惜之。
至正辛卯，两河乱，乃割财募兵，隶四川平章爻着麾下，攻安陆、襄樊，唐、邓悉讨平之，兄弟子侄多死扵兵。积功，受沔阳府判官。歳戊戌，河南丞相逹实巴图尔克夹河、大康、钧汝、许亳有劳，升同知安陆府事。丞相死，其子博啰特穆尔为平章，代领其兵，讨丰州、云内，下之，迁同知大同路緫管府事。明年冬，京师饥，平章贡粮五万石，委则礼董之。时蔚州未下，道涂阻塞，严卫周防，善达无虞。又明年春，从河南平章方托克托北讨，拔全寜等郡，擢同知荆湖宣慰司事。寻奉袠领兵，与平章谔勒哲特穆尔合攻保定、祁蠡等处，拜河南行枢宻院副使。岁甲辰秋，博啰特穆尔入朝，自为太保中书右丞相，受崇福司使兼河南行枢宻院副使，镇白羊口。眀年，中书左丞相库库特穆尔緫兵南伐，授湖广等处行中书省左丞，隶太子同知詹事托音特穆尔戏下。寻奉袠受平章摩该节制，调集贤学士，有“文绮尚酝”之赐，皇太子以玺书旌之。
岁戊申，京师失守，车驾北巡。则礼所部兵溃散，仅余百人止扵易之龙门山。居无何，从十余骑，由间道谒总戎云中，至，俾还征兵。时将作院使田迈律团结沿山诸訾，留则礼共事，遂与画策封守。未几，总戎败绩太原，声势日断，则礼谋扵众曰：“守栅以待王师也，今内无供，外无援，而敌兵四匝，诸寨或破或降，独欲坚守，得乎？不如拥众赴行在，否则徒饵虎口，无益也。”迈律为下所沮，无去意。则礼请先往，不听。自是日夜请去。值迈律恚，曰：“汝去即去，汝部曲断不可去！”则礼语人曰：“事已如此，恐终陷扵敌。我幸有子宏，我必令北奔，不使与我俱陷也。”扵是宏往，至蜚狐，遇乱兵还。时都事佛嘉努、至善亦避地山中，其挈家北也，则礼泣送之曰：“至善去，我弗能与俱。公到朝廷，庶以明我之心无他也。”言讫，哭复不已，哀动路人，今山中人犹能语其事。
明年春，敌兵至。迈努遇人少恩信，平日托为心旅者往往潜出通好。迈努知事不可为，趋则礼亟见敌，为迁延计。则礼难其行。众曰：“公不去，恐见祸。不若挺身见敌，活一寨人。”则礼复固辞，众曰：“死生存亡之机，形扵目中。公倘受祸扵此，是死扵无名。不若见敌而死，死则无媿。况未必死乎！”则礼曰：“我去，公辈宜死守，勿我虑也。”遂往见其主帅。众欢甚。则礼谓迈努曰：“我幸不死，公之庇也。且我之形势未为敌有，而彼之虚实反为我得，及今尚可守也。”迈努曰：“人无固志，粮无宿储，今又曷可守？”则礼曰：“公不守则死，死则我愿以身徇。”遂相与痛哭失声，举座皆哭。明日，迈努等率其众降。帅爱则礼之才且勇，俾代领其众，乃辞。复欲奏以官，又辞。今旅寓蓟门，以澹泊自处。每与朋侪语及忠孝事，辄呜咽流涕云。
李延兴曰：“则礼尝宣劳帝室矣，而功未崇，而才未究，而志未就，天也。自古才杰之士，其生不辰，其死无誉者，不可殚述，独则礼欤？”


一山文集卷七

　　（元）李继本 撰

　　○文

　　代乞封故太师中书右丞相托克托文

　　尝谓大臣匪罪而获罪，既昭雪其往愆；明主念功而酬功，当旌褒以优典。窃见故太师【某】英姿开朗，雅度毅沉，廊庙之才，珪璋之器。其初焉入相，百度俱举，庶绩咸熙。人诵君明而臣良，民乐海涵而春育。引身求退而年方盛富，举贤自代而心益忠诚。九重有抚髀之思，累诏有秉钧之命。其终也再相，孜孜尽力，蹇蹇匪躬。弊政苛刑，一切除罢；良法美意，随即举行。
洎盗贼窃发以弄兵，命将帅屡征而不克，本官志图靖乱，亲乞緫戎，如救焚拯溺之靡寜，乃枕戈待旦以自誓。先出师平徐土，成功而奉诏还朝。再出师攻髙邮，垂破而削官安置。譬基成九仭，俄倾一篑之功；而舟渉大川，遽失中流之楫。盖奸恶构谗，复私雠而夺相位，使忠良不幸，抱深恨而陷非辜。有臣如此以陨身，所在闻之而切齿。
且其出师财三月，为指以老师而废财；厥后讨敌无寸功，实由扵临敌而易将。事几既失，追悔莫前。我国家军令隳，兵威弛，盗贼多，盖从此始。迄扵今朝政紊，人心离，生民困，其谁之尤？虽元凶已诛，天下尚有无穷之愤。使本官不死，海内岂有今日之危？
御史台已尝闻奏昭雪，复其官爵，给其家产，独扵封谥之典尚未举行。窃详本官将天下之兵，受阃外之寄，行便宜之事，专生杀之权，及一旦解其兵柄，俾万里窜之遐荒，无纎须怼怨之辞，无几微抗拒之意，束手以听诏旨，甘死以尽臣忠，比之拥兵抗命之徒，拜表辄行之辈，迹其忠逆之异，有如霄壤之殊。况其子知枢宻院事，【某】冒渉险艰，翊储皇抚军扵全晋；诛除凶恶，秉大谊，宣力乎皇家，忠孝萃一门，声光垂百世。如蒙宪台明白闻奏，锡以王封，表以谥号，庶死者获雪其幽冥之憾，而生者愈励其报称之心。

　　东安县劝农文

　　洪武十二年春二月望，劝农扵东郊而告之曰：
洪范八政，食货为先；周诗二南，风化为首。盖食货者，生民衣食之本；而风化者，邦家政治之基也。我圣天子恭俭爱民，励精图治，故田野之中克勤扵耕织，而庠序之内益勉扵诗书。
予钦奉徳音，来领县事，大惧微才无补，有亏扵承宣之功；复虑惰农自安，有妨乎生养之计。今四阳布徳而万物増辉，祥风送暖扵花朝，瑞雪融春扵麦陇，予当劝农而务本，尔宜竭力以治其生。耕尔田，播尔榖，畜尔鸡犬，种尔桑麻。督倂工程，爱惜时日，既効劳扵春夏，必収功扵秋冬。下可以免家门之饥寒，上可以应官府之赋役。
