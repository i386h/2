<!-- { "loadSidebar": true } -->
　　悲桑梓之悠旷愧蒸尝之弗营【井社植桑梓以为表识悠旷言隔逺也蒸尝谓四时之祀】指南云以寄钦望归风而効诚年嵗俄其聿暮明星烂而将清回飚肃以长赴零云纷其下穨【身寓洛阳而亲之坟墓在吴中思因风云之便以寄吾诚敬由嵗至暮自夕至明风云变态不常卒无可以寄吾情者】羡纎枝之在榦悼落叶之去枝存顾复之遗志感明发之所怀【父母犹根榦子孙犹枝叶诗顾我复我欲报之德又诗明发不寐有怀二人】兄琼芳而蕙茂弟兰发而玉晖感瑰姿之晩就痛慈景之先违【晋书陆云字士龙少与兄机齐名号曰二陆为吴王郎中令出宰浚仪有惠政言兄弟才美相映所恨成就之晩不及奉养其慈亲犹曾子得禄三千钟而悲也】
　　左思【晋书字太冲齐国人少博览文史】
　　白髪赋【讥后世俗薄贵少而贱老虽血肉至亲晩景或相弃背也】
　　星星白髪生于鬓垂【星星明粲貌垂边也三边亦谓之三垂】虽非青蝇秽我光仪策名观国【策名谓名书策牍也易观国之光利用宾于王】以此见疵将防将镊好爵是縻【易我有好爵吾与尔縻之】白髪将防惄然自诉禀命不幸值君年暮偪迫秋霜生而皓素始览明镜惕然见恶朝生昼防何罪之故予观橘柚一皜一贵其素华匪尚绿叶愿戢子之手摄子之镊咨尔白髪观世之途靡不追荣贵华贱枯赫赫阊阖蔼蔼紫庐【阊阖天门也紫庐紫微之庭天帝之居也】弱冠求仕【男子二十曰弱冠】童髫献谟甘罗乗轸【史记甘罗年十二秦以车五乗遣使赵还为上卿】子竒剖符【说苑子竒十八齐使为东阿宰有善绩古县宰铜章墨绶】英英终贾髙论云衢【汉书终军年十八诣长安上书言事贾谊年二十余文帝召为博士】抜白就黑此自在吾白髪临抜瞠目号呼何我之寃何子之娱甘罗自以辨惠【合作慧】见称不以髪黑而名著贾生自以良才见异不以乌鬓而后举闻之先民国用老成二老归周周道肃清【孟子二老者天下之大老也而归之言吕尚伯夷归文王周之王道以成周书永清四海】四皓佐汉汉德光明【商山四皓从太子之招辅惠帝入朝储贰之位以定】何必去我然后要荣咨尔白髪事故有以尔之所言非不有理曩贵耆老今薄旧士维彼荣期皓首田里【列子荣啓期年九十行乎邾郊被鹿裘带索鼔琴而歌又见家语】虽有二毛河清难俟【左传不禽二毛又俟河之清人寿防何】随时之变见叹孔子【易随时之义大矣哉】髪乃词尽誓以固穷昔临玉顔今从飞蓬髪肤至昵尚不克终聊用拟词比之国风
　　庾信
　　枯树赋【此赋有碑本传于世末题贞观四年十月八日为燕国公书又细书其旁凡肆伯陆拾七字其后防云右枯树赋二巻乃褚河南眞迹也按徐浩书品云中宗时内出二王墨帖三十巻赐中书令宗楚客楚客装作屏风十二扇以褚遂良枯树赋为首魏郑公尝谓遂良下笔遒劲甚得逸少体质二说以騐此赋及字势虽无姓氏信为河南书不诬矣熈宁四年三月三十日丹阳苏颂子容题旧编字画未免有差今一以碑本为正】
　　殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣【晋书殷仲文少有才藻美容貌仲文之妻桓之姊也簒位以佐命亲贵帝初反正抗表自解乞待罪私门诏不许因月朔与众至大司马府府中有老槐树顾之良久而叹曰此树婆娑无复生意忽迁为东阳太守意弥不平后伏诛桓父温为大司马既诛夷故仲文见其庭槐而叹与赋所述稍异】至如白鹿贞松【炖煌郡苍松县汉武帝置南山有松陜县南十里有白鹿塞地多古松白鹿栖息其下因而得名见十三州记】青牛文梓【録异传曰秦文公伐雍州南山大梓树有青牛出走丰水中记云千嵗之木精为青牛史记作伐南山大梓丰大特】根柢盘魄山崖表里桂何事而销亡【汉武帝作赋以悼李夫人其词曰秋气以凄戾兮桂枝落而销亡】桐何为而半死【枚乗七发云龙门之桐髙百尺而无枝其根半死半生】昔之三河徙殖【史记唐人都河东殷人都河内周人都河南夫三河在天下之中】九畹移根【楚词余既兹兰之九畹据此则木兰也】开花建始之殿【曹操起建始殿于洛阳】落实睢阳之园【九域志睢阳郡有梁孝王东苑方三百里苑园中有百室山鴈池脩竹园】声含嶰谷曲抱云门【汉书律厯志伶伦取竹之嶰谷制十二筩以听凤鸣周礼大司乐云门之舞注云门黄帝乐言木中含抱自然之律吕】将雏集凤比翼巢鸳临风亭而唳鹤对月峡而吟猨【以上木之得地茂盛时犹人之年少富贵时也】乃有拳曲拥肿盘防反覆熊彪顾盼鱼龙起伏节坚山连文横水蹙【皆古木怪形状】匠石惊视公输目【匠石公输班并古之良工见而异之】雕镌始就剞劂仍加平鳞铲甲落角摧牙重重碎锦片片真花纷披草树散乱烟霞【皆形容木中之文】若夫松子古度平仲君迁【四木名也古度木不华而实子皆从皮中出大如安石榴正赤初时可煑食平仲木子如瓠形左太冲吴都赋木则枫柙豫章平仲君迁松子古度注以松子为二木今作松子盖纳实可食者出南海】森梢百顷槎千年【东京赋山无槎枿即枿字五割反旧本作枒非】秦则大夫受职【秦始皇东封泰山风雨骤至避于松下因封为五大夫】汉则将军坐焉【东汉冯异独屏树下军中号为大树将军】莫不苔埋菌压鸟剥虫穿低垂于霜露撼顿于风烟东海有白木之庙西河有枯桑之社北陆以杨叶为关南陵以梅根作冶【四方庙社关冶有因木得名者木今何在名则长存伊尹生于空桑岂西河地耶】小山则藂桂留人【淮南王安招隐序曰招隐士者淮南小山之所作也其词云桂树丛生兮山之幽又云攀援桂枝兮聊淹留】扶风则长松系马【刘琨扶风行系马长松下发鞍髙岳头】岂独城临细栁之上塞落桃林之下【汉周亚夫屯细栁以备胡据匈奴传在长安城西左传晋侯使詹嘉以守桃林之塞】若乃山河阻絶飘零离别抜木垂泪【人之失国丧家流离异域犹木之防其本根移徙它处秦虏王迁徙之汉中房陵迁思故乡为山木之讴闻者莫不垂泪见淮南子】伤根沥血【魏志注曹瞒传曰王使工苏越徙美梨掘之根伤尽出血】火入空心膏流断节横洞口而欹卧顿山要而半折文衺者合体俱碎【要与腰同袤古邪字】理正者中心直裂戴瘿衔瘤【瘿瘤因木被伤结成瘿有大如栲老车轮者剖之有文】藏穿抱穴木魅睗睒山精妖孽【睗施只反睒失冉反疾视貌木之妖化为鬼魅能变形觑惑人鲍昭芜城赋木魅山鬼】况复风云不感【易云从龙风从虎君臣防遇如风云之感召】羇旅无归未能采葛还成食薇【未能効职于君困于禄养周诗采葛郑氏笺采葛喻臣以小亊使出史记夷齐采薇而食之】沉沦穷巷芜没荆扉既伤摇落弥嗟变衰【人处困踬憔悴之际犹木之摧折枯朽时也】淮南子云【淮南子刘安所为书】木叶落长年悲斯之谓矣乃为歌曰建章三月火【项羽至咸阳烧秦宫室三月火不灭汉武帝栢梁宫灾越人勇之言当大起宫室以厌胜之于是作建章宫】黄河千里槎【博物志有居海岛者每年见浮槎往来不失期遂赍粮乗槎任其所之至犯牛女星然后知黄河与天汉通】若非金谷满园树即是河阳一县花【言今之煨烬漂流者即前日之清荫而繁花者也石季伦金谷园潘岳为河阳令满县栽桃花】桓大司马闻而叹曰昔年移栁依依汉南今防摇落凄怆江潭树犹如此人何以堪【桓温自江陵北行经少时所种栁处皆十围喟然叹曰木犹如此人何以堪仲文为东阳太守在桓既败之后信因其兴叹庭槐而赋末乃谓其父闻而兴叹盖援词以明意也】
　　谢朓【朓集云奉随王教作齐书朓字晖为随王镇西功曹转文学随王齐武帝子也名子隆领镇荆州】
　　游后园赋
　　积芳兮选木【园林丛集众芳遴选佳木植之】幽兰兮翠竹上芜芜兮防景下田田兮被谷左蕙畹兮弥望右芝原兮写目山霞起而削成【孙绰天台山赋赤城霞起以标建山海经太华山削成而四方】水积明以经复于是敞风闼之蔼蔼耸云馆之迢迢周步檐以升降对玉堂之泬寥追夏德之方暮望秋清之始飊借宴私而游衍时晤语而逍遥【诗可与晤语郑氏曰晤晤对也】尔乃日栖榆栁霞照夕阳孤蝉已散去鸟成行惠气湛兮帷殿肃清阴起兮池馆凉陈象设兮以玉瑱【设器玩之属瑱花珥也象设陈前以玉为瑱言耳目所接无非珍异国语以规为瑱诗玉之瑱也象之揥也】披兰籍兮咀桂浆【典籍薰以香草披玩以咀其芳润】仰徽尘兮美无度奉英轨兮式如璋【徽尘英轨言随王之风仪诗彼其之子美无度孔氏曰不可以尺寸量也左传思我王度式如玉诗如圭如璋】籍髙文兮清谈预含毫兮握芳【朓自谓】则观海兮为富乃游圣兮知方【孟子观于海者难为水游于圣人之门者难为言假此言王门文章之富奉命难于措词也】古文苑巻七
　　钦定四库全书
　　古文苑巻八　　　　　　　宋　章樵　注歌曲
　　汉武帝
　　落叶哀蝉曲【此曲必为李夫人作外戚传云李夫人少年蚤卒上思念不已令方士齐人少翁夜致其神作诗令乐府诸音家弦歌之】
　　罗袂兮无声玉墀兮尘生虚房冷而寂寞落叶依于重扃望彼美之女兮安得感余心之未宁
　　汉昭帝
　　黄鹄歌
　　始元元年黄鹄下太液池上为歌曰【汉书昭帝始元元年春二月黄鹄下建章宫太液池中公卿上夀按髙祖歌曰鸿鹄髙飞一举千里正谓黄鹄也羣臣以为瑞故上夀称贺是时帝初即位年九嵗】
　　黄鹄飞兮下建章羽肃肃兮行跄跄金为衣兮菊为裳唼喋荷荇【上林赋唼喋菁藻唼所甲反喋直甲反】出入蒹葭【叶韵合作藏子虚赋其卑湿则生藏莨蒹葭藏莨音臧郎】自顾菲薄愧尔嘉祥
　　琳池歌【使宫人歌之】
　　【三辅黄图昭帝始元元年穿琳池广千步东引太液之水池中植分枝荷一茎四叶状如骈盖每游燕出入或剪以为衣或折以障日以为戯弄帝时命水嬉以文梓为船木兰为柁刻飞鸾翔鹢饰于船首随风轻漾毕景忘归按昭帝幼冲嗣位天姿尽髙转导承弼者无其人至忘无逸之戒溺于游戱之乐歌词有云光开曙之句盖通夕彻晓也其意犹以为未足卒损徳性遽天天年岂不惜哉】
　　秋素景兮泛洪波挥纎手兮折芰荷凉风凄凄扬棹歌云光开曙月低河万嵗为乐岂云多
　　汉灵帝
　　招商歌【秋属金于五音为商招商者迎秋音之至也晋王嘉拾遗记汉灵帝起裸游馆千间渠水绕砌莲大如盖长一丈其叶夜舒尽巻名夜舒荷宫人靓妆解上衣着内服或共裸浴其荒滛若此欲不亡得乎】
　　凉风起兮日照渠青荷画偃叶夜舒惟日不足乐有余清丝流管歌玉鳬【丝管琴瑟箫笛之属玉鳬曲名】千年万嵗乐难逾
　　诗
　　栢梁诗
　　汉武帝元封三年作栢梁台诏羣臣二千石有能为七言诗乃得上座【三辅黄图栢梁台武帝元鼎二年春起此台在长安城中北关内三辅旧事云香栢为梁也帝尝置酒其上诏羣臣和诗能七言者乃得上与此所编之年不同盖栢梁建于元鼎二年登台赋诗乃元封三年也】
