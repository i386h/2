<!-- { "loadSidebar": true } -->
　　同曹子念汪子建陆无从吴孝甫宿邀月楼时曹汪自蓟门至二首 
　　送师钖叔南归 
　　元旦 
　　新春眺望寄山中诸兄弟 
　　寄詹博士东图 
　　赠吕祠部调甫兼上尊翁太傅 
　　赠吕祠部调甫词部太傅冢子昔与家尊同官秘书 
　　咏鹤 
　　初秋西园燕集二首 
　　过华丈别业 
　　赠朱明府仲开 
　　呈宗伯潘宗师二首 
　　白下示孙从周 
　　池上鹤 
　　送吴少蒙还洞庭 
　　赠刘炼师二首 
　　赠陈明府子野 
　　白下遇汪于怀时予将入燕 
　　赠王汝嘉 
　　赠王姬新玉 
　　寄华太学志修 
　　寄钱太学子藩 
　　送程太学 
　　送毕鼎夫 
　　哭盛广文仲交二首 
　　送吴文学流关外 
　　过程良学墓 
　　新安江行二首 

　　○酿熟喜陆无从周文美程良学过饮 

　　倒屣为情亲瓮头呼酒频休将双白眼虚度一青春岁月空迟暮江湖自隐沦况逢嵇阮辈长与醉为邻 

　　○湖阴东寺遇沈嘉则同宿僧房 

　　握手欣相值论心慰所思青山供傲骨白社笑攒眉香气暗流席钟声清入帷不须怜聚散浮世本无期 

　　○初夏过月洲僧房留宿 

　　结夏宜初地幽栖可判年林中无赤日池上有青莲凈榻临风下疏钟带月传坐参玄妙理相对一灯然 

　　○送张太史子贞还朝二首 

　　星轺秋色里迢逓趣王程楚水风初迥燕山月正明图书集东观词赋擅西京为问公孙合何时引后生 

　　其二 

　　盛世推才俊承恩侍御筵到颁光禄酒入赋栢梁篇剑向霄间识槎临汉上旋遥知登玉署人望俨神仙 

　　○广陵送莫云卿还云间 

　　分携仍客里惆怅向江沙跨鹤游方倦思鲈兴更赊风前看橘柚雨后泛蒹葭别酒应难醉因君倍忆家 

　　○倪惟思泛舟招寻北郭诸寺 

　　江村寻古剎十里遶汀沙客泛兰为桨僧供饭是麻疏林邀落日远水荡残霞却忆题诗处何人护碧纱 

　　○酌酒赠何万云 

　　殊乡共樽酒驩洽若平生留滞怜司马沉酣笑步兵还期东合兴终惬北山盟日夕凉风起悲秋赋欲成 

　　○园中喜叶茂长再至 

　　一别岁云隔重逢春又残莺怜今日听花忆旧时看山色烟中暝泉声竹里寒风尘愁更问行路古来难 

　　○江都逢顾不疑至自武林 

　　逢君论往事岁月迅须臾白璧怀犹在青云望已孤从人嘲下里对尔忆西湖欵曲堪沉醉倾囊酒重沽 

　　○送汪德弘南归 

　　相看生白发十载隔沧洲归卧山中晚行逢江上秋树临沙岓断云遶石门流遥忆同游处松萝烟雾浮 

　　○重阳后一日唐转运惟良招集无双合待月得秋字 

　　重发登高兴壶觞续胜游窓中悬夕照槛外落寒流万井涵新霁千山入暮秋胡床待明月何异庾公楼 

　　○秋日集杨氏园亭二首 

　　高秋开霁色负郭敝林园水上芙蓉满风前桂树繁词人挥彩笔歌妓送金樽日暮淹留处白云櫩际屯 

　　其二 

　　不到此亭馆焉知君意幽烟霞连屋上藤竹满墙头载酒过杨子征歌出莫愁喜看新月转清景重迟留 

　　○游金泽寺 

　　乘风过金泽落日对珠林山自前朝色人犹古佛心天花飞上界祇树散轻阴坐忽闻清响虚堂锺梵音 

　　○同唐惟良集侯师之宅得天字 

　　飞盖自翩翩追陪乐事便白云藂桂侣清宴菊花天歌吹淹寒日楼台隐暮烟一时同授简殊愧祢生贤 

　　○秋日唐惟良招同朱仲开陆无从集王园得城字 

　　高馆背孤城入门幽思生风流今北海词赋旧西京夕照疏林色空江远鴈声使君能爱客欵曲见真情 

　　○席上赠侯师之得毫字 

　　爱尔风流甚相携醉浊醪违时空抱璞对客每挥毫名附青云起吟将白雪操夷门今不见千古自吾曹 

　　○唐使君席上赠王都阃国章 

　　分阃长淮上营门细柳新幕中容揖客坐上礼词人霄汉衔恩日乾坤报主身雄心时抚剑何处有烟尘 

　　○宴别方民部子及署中 

　　惜别过兰署离筵思不禁乾坤同逆旅去住各伤心拂剑寒光迫持觞夜色沉孤征从万里何处忆徽音 

　　○折杨柳 

　　欲折门前柳无由寄北军垂条空系妾飞絮不随君春色正无赖容华讵足云流莺相向语肠断若为闻 

　　○寄曹时中 

　　为问同心友孤吟意若何旅怀清夜永乡梦白云多君自淹丛桂予将卧薜萝山中遥迟尔莫负紫芝歌 

　　○慧光上人过访江居 

　　东林何日下飞钖驻江涯有意同超世无心更问家千言了半偈万法具三车却忆沉迷者劳生亦可嗟 

　　○送惟震叔还乡 

　　行色不能住离忧徒满襟白云游子意黄菊故园心江路分杨子山庄傍竹林到时见明月把酒共谁吟 

　　○同唐转运惟良宴王都阃国章幕中得中字 

　　将军能好客雅有古人风折节推名下操歌入郢中天空飞白鴈江冷落丹枫谈笑高秋日何论塞上功 

　　○过吴孝甫江上幽居却赠 

　　别业澄江上江空草树微渔竿聊适意鸥鸟总忘机云遶青山郭潮回白板扉偶来同病客吟啸暮忘归 

　　○初冬同唐惟良陆无从吴孝甫李季常集李季宣馆得情字 

　　寒色遥侵馆霜飞夜正清吟怀邀素魄侠气揽青萍离合存交谊沉浮任世情酒中自成趣非是为逃名 

　　○秋夜彭城旅舍 

　　飘泊天涯夜孤灯一前缑微名信鸡肋往事笑羊头客枕难成梦村沽不解愁离心对寒雨木叶况惊秋 

　　○临淮驿留别郁别驾 

　　邂逅临淮驿论交盖始倾雄心歌处动侠气酒边生古木风霜色寒流氷雪声傥过燕市上一为访荆卿 

　　○过周文美白下幽居却赠 

　　分携今几载两鬓已萧疏卜筑长干下称诗大历初栖迟三径竹枕籍一床书留客无余物清樽但不虚 

　　○过项山人竹溪不值 

　　看竹偶乘兴来过溪上居怜君门有凤愧我网无鱼落日自回屦清风空袭裾徘徊出深径翻笑武陵渔 

　　○送汪子建南归 

　　惆怅此为别燕山雪正寒苏裘还自揽冯铗竟谁弹贵贱交游易风尘去住难送君无所赠远道愿加餐 

　　○送黄汝佩赴开府梁公之召 

　　宝剑照征衣青骢去若飞中丞虚席久幕客似君稀不负燕然志亲瞻细柳威始知投笔者今日有光辉 

　　○新安江涨舟中作 

　　沿洄牵路险骤雨况崇朝野泊防崩岓荒邹隔断桥兼天愁淼淼极浦望迢迢乡国知何处离魂欲暗消 

　　○赠盛广文仲交 

　　倾盖交情见天涯托弟兄风尘从短褐词赋拟长城十载劳遐思千秋起重名自兹数晨夕真可慰生平 

　　○题盛广文仲交苍润轩 

　　高兴纵孤吟清风洒素襟满庭苍王润一径绿云深杖履频谐约琴樽共赏心甘泉曾献赋岂得卧中林 

　　○舟中望虎丘 

　　名山多胜槩徙倚向晴空钟磬翠微里楼台剑气中烟花春不断云水路长通自笑栖栖者漂游任短篷 

　　○小园初成友人携酒见过 

　　林下初开径烟霞坐觉多当门荫杨柳傍屋引藤萝病客投簪卧高人载酒过此中有真趣吾醉奈君何 

　　○月下怀周公瑕 

　　衡门客初散独坐爱秋清林叶迎风下莎虫近砌鸣故人怀永夜明月隔重城相望不能即萧萧万籁生 

　　○上巳日自禅智寺泛舟憩周氏园亭 

　　洛水开城日风流尽一时胜游兰棹泛幽兴竹林期日暖宜春服沙晴趁杖藜烟花前路满行处酒堪随 

　　○过淮阴 

　　频年悲作客此日寄山阳迷草寻侯里连云望女墙青袍怜季子华发负陶唐明发扬州路春风趁小航 

　　○登秦邮城晓望 

　　晓色蔼城郛天空海日孤春风花满路夜雨水平湖民俗还疑古人家半似吴倚栏听不尽莺燕暖相呼 

　　○送吴运嘉游淮因寄高介父 

　　江郭春将半江堤水正平千林莺候暖十日雨天晴酒向花邹贳人随渔舫行因君过淮浦为我问高生 

　　○寄潘别驾时判严陵郡 

　　问君承半刺宦迹岂嗟跎乡路水声接衙斋山色多披裘人不见佐郡尔如何翘首桐江上泠然发浩歌 

　　○季和弟召同陆华甫何长卿集竹林言别 

　　共拉云间客重开竹下筵幽栖堪避世沉饮可忘年白雪翻高曲青山结静缘明朝怅分首此地月空悬 

　　○喜余公临至 

　　野水孤邹僻山园一径回榻当今夕下樽对故人开林暝禽初集山空月自来幽期应不负喜剧重登台 

　　○山中送陆华甫游岭南兼寄欧桢伯 

　　握手易沾衣相逢怅复违尺书经岁隔匹马会春归路去三鄣远人过五岭稀烦君报知已莫负北山薇 

　　○赠五桥叔 

　　玩世逃杯酒幽栖爱竹林清风三径满春水五桥深独把矶头钓闲调石上琴素心知不忝日过一披襟 

　　○刘巨公九日集社中诸子言别独不召予因寄此作 

　　已知当远别况道值嘉期不见白衣酒空攀黄菊枝衡门终日掩纱帽任风吹何处成高会同人独可遗 

　　○村居 

　　杂居村市里却喜绝交游草色侵闲径莺声度小楼一樽陶永日万事抵轻沤何必逃虚谷无营境自幽 

　　○城居怀山中兄弟 

　　搔首空庭下临风独送歌春鸿来故少社燕语偏多身自淹尘土心应念薜萝不知池上草雨后更如何 

　　○挽族祖慕隐公 

　　吾宗沦大老艺苑绝知音丘壑名应重泉台恨转深空传白雪唱谁识紫芝心日暮商山下悲风动桂林 

　　○幽居 

　　莲蒿虽满径吾自爱幽居倾倒杯中物纵横案上书风尘机已息屠钓意焉如千载终归尽身名并是虚 

　　○读孙从周诗因赠 

　　不读天台赋焉知孙绰名斯人惊复见而我愧同声金玉交相应宫商各自成词林今一代倚尔作长城 

　　○赠蒋丽慈 

　　任侠论公子谁能似尔贤英称殊籍籍豪举自翩翩佩有酬恩剑囊无买醉钱相逢吐肝胆真不负忘年 

　　○罗汉寺寻镜公 

　　冥心超上乘散迹寄中林一钵随缘至千峰何处寻风飘清梵远境入白云深坐对俱忘语空山忽夕阴 

　　○美人弹琴 

　　那堪今夜月独坐对鸣琴调入相思苦声传别恨深红颜元薄命绿绮岂知心曲罢浑无语低回泪满襟 

　　○美人弹筝 

　　笑语花间出含羞娇可怜秦筝何忼慨国色自婵娟纤手挥银甲新声振绮筵今宵良宴会秉烛重留连 

　　○美人晓妆 

　　胡燕语檐前青楼惊独眠临窓开宝镜就额点金钿眉黛还谁染容华秪自怜妆成愁转剧离恨若为传 

　　○美人午睡 

　　深闺清昼永倦绣掩罗帏魂逐鸳鸯戏神随蛱蝶飞辽阳天外去巫峡日中归觉后翻惆怅凭阑到夕晖 

　　○救生寺避暑 

　　中秋消暑气结夏日相过花雨飘琪树茶烟扬碧萝地偏人迹少松老鹤巢多斋供同僧话劳生意若何 

　　○广陵送余君房应诏公交车 

　　一苇杭难到三年袂易分金门将谒帝璧水暂留君明月谁同舍清风自出羣相思空伫立惆怅隔重云 

