<!-- { "loadSidebar": true } -->
　　齐姜宋女总寻常，惟诧奴家压教坊。 
　　乐府竞歌新北令，勾阑慵做旧西厢。 
　　煞寅院本偏蒙赏，喝采箜篌每擅场。 
　　浑脱囊盛阿刺酒，达拿珠络只徐裳。 
　　胡元运祚俄然歇，远遁龙荒弃城阙。 
　　官里遥冲朔漠尘，哈敦暗哭穹庐月。 
　　坏宫昼静着封锁，虚室苔生罢朝谒。 
　　绝徼阴森部落衰，中原澒洞烽烟热。 
　　填沟塞堑总蝉娟，蚁虱微躯幸瓦全。 
　　窈窕蛾眉浑懒画，蹒跚茧足亦羞缠。 
　　祗园披剃思依佛，梵榻跏跌拟学禅。 
　　练衲正宜参般若，赤绳无奈隳痴缘。 
　　兰心慧质非坚固，宛转绸缪媒灼误。 
　　嫁与凡庸里巷儿，流为鄙贱糟糠妇。 
　　文禽失类偶鸡鹜，孔雀迷群随鹘鹭。 
　　手具盘飧奉舅姑，亲操井磴l应门户。 
　　物换星移十载强，尊嫜殂殁藁砧亡。 
　　忍谈富贵徒增感，怕说酸辛只断肠。 
　　筋骸疲惫龙钟久，里舍么娘嗤老丑。 
　　涂抹伊谁识阿婆？弹搊竞自矜纤手。 
　　偷生又幸逢明代，垂死宁当正印首。 
　　轗轲颓龄谅弗多，槎牙瘦骨行将朽。 
　　欷歔叹古更嗟今，少日荣华晚陆沉。 
　　亹亹愿毋嫌聒耳，寥寥罕遇是知音。 
　　织乌荏苒忙过隙，司马汍澜已湿衿。 
　　往运推移端莫挽，穷途汨没最难禁。 
　　妓人听我相宽慰，美貌多为姿质累。 
　　仓皇明镜乐昌分，缥缈层楼绿珠坠。 
　　虽云茕独因贫乏，赢得娇娆到憔悴。 
　　世上浮名不值钱，杯中醇酎休辞醉。 
　　屏营收泪起逶迤，载拜殷勤乞赋诗。 
　　土炕蓬窗愁寂夜，挑灯快读解愁颐。 
　　那知皓首逢元稹，弗用黄金铸牧之。 
　　洒翰酬渠增慷慨，风流千载系遐思。 
　予既赠以是诗，乃致谢曰：“此元白遗音也！何相见之晚也？老身旦夕且死，当与偕焚，庶读之于地下。”明年春，予将还京师，重往过之，则果没矣。因诵斯稿，犹若见其俯仰语笑之态。悲夫！永乐庚子闰正月朔日，庐陵李祯识。 


　　跋李布政至正妓人行 
　　同年友广西布政使李公昌祺，示予所为至正妓人凡一千二百余言。观其横放浩汗如春泉，注壑瀺灂而无穷；流丽动荡如纎云，浮空变态而难状。自昔文人才士辞藻之盛，未有过扵此者也。嗟夫！妓人今为民妇，有子与孙尚不忘其故态，常持箫管自随，虽老矣出其伎犹能使公赏。惜若此况扵其盛年也，耶今有怀徳藴义，砥行立名之士欲求当道之君子出一语，以褒嘉之。且不可得此妓者，乃能使公听其议而又重之以诗，亦何其幸哉！虽然此未足以窥公之浅深也，公为方面大臣，固当以功名事业为务，宣上恩徳以施惠政，使夫环数千里之地，悉陶扵春风和气之中。乃以其文章黼黻至治而歌咏太平，播之金石传之无穷。然后足以见公之大，此特其绪余耳乌，足以窥公浅深也哉，予故书其后使观者知求公扵其大而不在此也。（四库全书?集部?别集类?古亷文集巻八） 


　　温柔乡记　清　梁国正 

　余读文苑滑稽龚肇权、赵圣伊二先生《温柔乡记》，一则软玉温香，庄而不冶；一则幻情绮语，切于觉世。心窃慕之。而世俗往往溺情饫欲，乐死温柔乡，余甚悯焉。戏作一篇，聊以效颦，辞近靡曼，意深垂戒。中温柔乡癖者，当奉为药石。文之工拙，所不计也。 
　极乐天之西，为安乐国。国西为桂林郡，郡西折为醉乡，又折而西，有温柔乡焉。乡之中，多男少女，风气柔弱，故以温柔名。由醉乡西出十里有蓝桥，为乡之津梁。逾蓝桥，可朝发而夕至温柔乡也。乡之前环欲海，后枕睡乡，左界华胥，右接篙里，西转为渡迷津。妫汭、河洲、夜宫、琼宫、株林、长生殿，咸是乡名胜。其它篙里山水人物，怪怪奇奇，不胜观览。东望为溱洧，又东为洙乡，南为桑间，为淇上，相去咫尺，可通温柔乡。惟北门不启，游人多不出其途。文人学士，剧游是乡，大都假道于桂林郡。 
　乡之系出人皇氏，秦以前不甚表着，至赵合德而乡始知名。其间百家杂处，族姓繁衍，代有丽人，王嫱、飞燕、西施、绿珠、小怜、小青其最著者也。遗艳风流，至今勿替，乡人仍娇媚妖妙，婉嫩苗条，尽态极研，粉白黛绿，习俗然也。手荑柔，齿瓠犀，肤凝脂，领蝤蛴，笑倩目盼，即谓温柔乡风诗可也。乡间气候，阴多阳少，春气居多，然风景不常，和则为凯风，暴则为终风。游人稍不自持，春心一动，辄外感风热，中得相如病。识世运者，有阴长阳消之感。 
　乡之要津，有月老祠，至灵感，合乡从违，皆取决焉，为一乡香火。其神手捧缘簿，绕以赤绳，人与是乡有戚，缘神以赤绳系其足，遂逍遥乡中，遍阅佳趣，不之禁也。不然，虽窬墙术妙，不能飞渡蓝桥。 
　月老祠左为钱神祠，神通广大，月老甘拜下风。倘缘薄缘铿，赤绳吝尼，启请钱神，获渠默佑，月老自回心转意，温柔乡亦可朝夕恣志。故心乎温柔乡者，必先祷钱神，后谒月老。 
　遵庙而南，为平康里，狭邪馆在焉。其庙颜曰“花林”，以其无冬夏，无宵昼，皆艳吐芙蓉，香舒豆蔻，莲脸半羞，梅妆甫启，唇似朱樱，腰如弱柳也。内多狐魅，妖冶百态，即乡人邂逅，亦曰我见犹怜。善蛊惑，耗人财命。中其蛊，非刀圭可愈，不至床头金尽，形容枯搞不止。贵介胃富王孙当诵镰溪先生“可玩观而不可亵玩”之句以自戒。 
　花林之气，郁而为风，名花风。其发无端，不拘时候，中之即死，若南方瘴病然。冶游花林子弟，每以发风为虑。原温柔乡，花气扑人，故花风洋溢，遍乡都有，不惟狭斜。狭斜丛萃残花败柳，色野香杂，多奇毒，偶沾染，则发恶疮，甚至有红烛全销，情恨寸断，未运成风之斤，顿占噬嗑六二者矣。 
　乡前层峦叠出，尖而锐者为五指山。纤纤如玉笋，光洁如沐者，云髻山也。色黑如漆，与五指山若连若断，多产荃香草，蝴蝶金凤常翻飞其上。远而瞩之，仿佛乌云缕缕，盘结磋峨，乡人谓从巫山飞来，故今朝暮犹行云雨。下为白玉双峰，圆巧如珠，光润似玉，两相对峙，莹洁非常，时覆白云，如新剥鸡头，轻窧香縠，其岭■然凸，不孔不窍，以口吸之，玉液源出，滑腻胜香酪，清甘逾琼浆，名花乳。医家谓能泽肌肤，补血液，驻颜益寿，其殆东坡所云“一瓯花乳”者耶。 
　山之阳，为蛾眉山，又曰远山，亘二三里，形如卧蚕，朝夕眺望，黛色鸾翠如画。温柔乡山胜，以白玉双峰为冠。峨眉之下，半箭许，盈盈两水，彻底澄泓，则清华池也。鸿雁来宾时，月霁天空，无风亦浪，微波宛转，灼灼有光，最足怡情，人日秋波，观者罔不心目眩惑，飘魂荡魄。《花笺记》云“秋波一转惹人颠”，信然！ 
　距池百余步，为香唾泉，即石华泉。以合德与贵人戏，会于斯，飞燕误唾合德袖，余唾落此得名。泉温冽如醴，馥郁甘滑，味美于回，能解酲。耳热酒酣，一漱唾泉，香沁肺腑，夙酲顿醒。 
　违唾泉一里，为阴沟。纤草零星，颇备怪异。沟之状，类滴水岩中，隐一圆窍，小而浅，探以圆物，不大衲凿，水淫淫然。闻窍初犹浅，狭才容一指，后为杨公子所凿，今稍深润。月必桃花水一至，日夜不绝，三五日辄止。俗以月信目之，又名月脉。阴沟内实，月脉不流，乡人辄喜欢，窃预卜履石梦月之信，若月信不至，沟流白水，乡人以为不祥。扁鹊着温柔乡月令，云是月也，月信不至，阴沟白流，则人多阴湿潮热症痨虚损，盖谓此也。凡选胜至温柔乡，莫不游阴沟，流览摩挲，探窍取水以为乐。然不可数探，探多则其人必死，不死则病。西汉刘骛，赏心此窍，乐探不休，竟溺死沟中。达人又目为祸水。然好事者谓游阴沟，饮花乳，吸唾泉，可补入金楼佳话。 
　乡中多奇花异木，有含笑、解语、杏脸、桃夭、连理、夜合、金莲。此处金莲最艳，令人真个销魂。与中土芙蕖异，芙蕖以大为异，金莲以小为贵。又名潘妃步。闻说潘妃曾留步此乡，金莲从步底涌出，故名，亦韵事也。 
　昔汉成帝酷爱此花。持玩不忍释手。自后寻芳者入温柔乡，鲜不注意金莲矣。杏脸润白如肪，粉光若腻，相看不厌，可以养目，可以疗饥，所谓“秀色可餐”者此也。花之香洁浓郁，推夜合。先一试其味，便致人流连渴想。渴想不已，多溺欲海而死。含笑香逾鸡舌，最不可近，近则杀人，其笑里藏刀也。花品最劣者，名鸠盘茶，色香暖昧如魔母，薄施脂粉，或青或黑，人望见 
其颜色，不禁发闷哕呕。 
　鸟兽虫鱼，则鸳鸯、山獭、比目，可怜、凤子之属。惟鸳鸯为乡人欣赏，常玩之被底。更有悍兽三种：一胭脂虎，一红粉狼，一河东狮。柔肠男子，闻其咆哮号吼，即心怖胆落，神气消阻。惟刚肠汉不惧，然亦闻声蹙额，时人称为“温柔三畏”。 
　俗以豪侈相尚，衣饰器用，精华巧艳，冠绝一世。有唬拍钗一只，值钱百七十万，与玉笛、箜篌、琵琶、揭鼓、留仙裙、香罗袜诸物事并重。昔乡人遗罗袜一具，购求得之赏千金，其贵重如此。搔头条脱，皆饰金玉。此外脂香蓉镜，不一而足。 
　其居处，皆香闺绣阔，西厢南楼，雕阑花柳。俗尚贵黄贱青。贮金屋，咸争羡阿娇；倚青楼，举族不以人齿。雅好馈赠钿合、纨扇、金钗、同心结等物，皆其仪享。乡人重心结而轻纨扇，欲与缔交，以同心结通款曲，可得其欢心；贻以纨扇，反生懊恼。 
　性情则柔顺和婉，温雅蕴藉。好读书，年有十五，罕不通经者。多艳才，即《漩矶图》、《白头吟》、《玉台新咏》，亦足窥见一斑。其土音清而韵，巧如啭莺，娇如弄簧，耳其声可不问而知其为温柔乡。陇西李青莲尝有闻弄厚幸之慕，其足动人怜如此。悦美少年，往往发情止礼，胥听月老处分，即相与定情，如鱼水漆胶，缠绵缱绻，乡人美之为鸾凤。否鄙之为雉与狐，卫之娄猪，南汉之媚猪，骆宾王之狐媚，即此意也。相慕悦以情。遘多情，则快谱合欢；遇薄情，则怨歌长恨。情之所钟，一至于此。少年惑其情，咸曰：“此间乐不思返也。”如得陇望蜀，厌故怜新，乡人即生妒嫉，辄入膏育，莫可救药。有宁饮酖以死，不愿不妒以生者。闻仓庚可疗，未尝经验，不可据以为信。 
