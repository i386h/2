<!-- { "loadSidebar": true } -->
　　备校讐之列乆玷宠名委按察之权尚叨华使退慙侥幸复荷矜存闻命已还省躬知惧中谢伏念臣学术浅鲜器识拘疎偶中词科滥登文馆日见羣书之浩博坐逃俗吏之纷嚣物或傥来敢怠若惊之戒义难茍得每怀非据之忧何敢取容屡尝求解逮俯从于外补犹窃假于前称不自请陈寖成冒昧索骊珠于鱼目已失诸真衣羊质以虎皮终非其有宜循名实无紊故常曲被寛恩上还虚授此盖皇帝陛下绍隆先烈总核百工予夺必尽其公各从分守内外一归乎正无忝司存亶尧智以知人博舜仁而爱物养之防耻収以事功臣敢不勉激愚衷益勤吏责天地之造难补报于生成犬马之躯誓糜捐于驱策
　　谢降授承议郎表
　　臣某言八月二十二日都进奏院递到吿一道特降授承议郎差遣勲赐如故臣寻跪授讫礼官被黜方在退思勑命示惩止从薄责重干文宪叠负衅玼抚已懐慙感恩零涕中谢伏念臣断断不敏碌碌何知初无竒勋以动人每以疎愚而取祸诗礼之训防则尝闻刑名之书素所未学偶预都司之进擢适当常宪之变更宰府付以官僚惟命所赴法吏摘其帋尾谓可则书文既失于旧章罪宁逃于显戮止从贬秩尚玷承流虽天地无所不容而犬马何以为报此盖伏遇皇帝陛下聪明睿智以独断庆赏刑威之必行遵制扬功永懐善继乱名改作先务谨诛谓使人知过则能尽其忠故用罚以寛而终归于恕臣敢不省身夙夜砥节事功知无不为庶竭事君之义死而后已益坚报国之心
　　谢复官表
　　天地既交适契施生之序雷雨方作悉霑旷荡之恩归复官资洗除罪戾莫知手舞但极涕零中谢伏念臣材非过人学不知道滥登仕版误置书林必有可观未始铮铮而惊世终无他异但能碌碌以同尘逮蹑省闱遽参宰属偶官僚之有请谓国宪之当更初无预于讲论漫不思其抵谬罪同破律议在谨诛止镌阶秩之微聊殿籍书之末岂谓矜前车之既失开局歩于自新川泽纳污一归旷度父母爱子皆出至情此盖皇帝陛下尧性生知舜聪逺格庶事忧勤而协帝小心寅畏以事天常善救人恐匹夫之失所为能尽物期一视以同仁曽是孤生亦防圣泽并还旧物复领真祠官守不出于田庐家食尽资于廪粟葵藿之心常在终幸照临犬马之力已衰空慙豢养一无禆报独负生成虽已寖于桑榆顾未填于沟壑犹能中田击壤日陪野老之欢声清夜焚香每效封人之善祝
　　谢出籍表
　　涤瑕荡秽共承雨露之霑濡振衣弹冠莫知手足之抃蹈追惟前日感涕厚恩中谢伏念臣生也有时仕而无学智识非逺议论甚卑每慙事往而知非不悟才疎而多累两干吏议三丐宫祠颡白不可以适河犹叨豢养帷敝或堪于裹马未即弃捐间者上帝降康大只荐瑞备成寳刻均福蒸民敢期负衅之余生亦预窜名于载籍此盖伏遇皇帝陛下爱人无已视物如伤赏罚之公时乃天道予夺之节本于人情法以示惩亦既屡更其嵗月过而必改谁将自弃于君亲曲示函防一从湔拭而臣计功无取蹈悔良多载省始终莫酬万一盖甞喻父老以戴上之美意教子弟以事君之小心长歌天保之六章百拜封人之三祝云天在望但知倾日以为心沟壑未填尚冀杀身而报国
　　谢八寳赦转官表
　　甫除罪籍遽进文阶望逺云天特预一时之泽光生簮绂如非前日之身宠至若惊感深成涕中谢伏念臣材犹社木性实絙人初非可用于时终有自贻之悔间属礼陈八寳庆洽万邦赦其既往之愆开以从新之路雪霜制物天将使之成材鞭扑御家父无终于弃子矜怜旧物安养残年复陪多士之歩趋再奉真祠之洒扫已逾望表仍玷序迁未闻圗报之一端并荷流恩之三锡此盖伏遇皇帝陛下大道善贷至仁无亲凡百姓皆得其心靡一物不遂其性圣防丕冒瑞应并臻嘉与庶工共承多福而臣偶縁幸防滥服宠休籧篨防璆既容可録支离受粟尤愧无防敢不诵明训以刻肌披愚衷而指日傥万分之有补虽九死以如归














　　乐静集巻十三
　　钦定四库全书
　　乐静集巻十四
　　宋　李昭玘　撰
　　代人贺元圭表
　　钦承休贶叶至日之迎长肆设盛仪阖万邦而来贺列华绅而星拱翼寳盝以阶升上公跪进而前天子再拜以受大乐备九成之奏羣臣奉万嵗之觞麾幡缥缈于祥风云物冲融乎和气人神胥悦霈泽横流以答自天之休于昭不世之瑞旷古盛典一时荣观中贺自昔陶唐圣神独运惟时文命水土既平归我帝功荐其器寳谓俊徳克明者本于智黎民于变者生乎神用此以知人而人绩成推此以则天而天道顺故外黒以示智之所出内赤以显神之所存顾强名莫得其绪余惟黙识可求诸形制书犹具在世独无传三代下衰曽莫闻其付予两汉甚陋终不发于沉潜天心未有以感通人意亦难于窥索绵歴嵗时之乆寂寥霄壤之间烂然光明了不刓缺盖上穹眷佑有待治时而神物护持乃至今日恭惟皇帝陛下储精稽古恭已爱民听言同衢室之询化俗犹大章之作兢兢以行道巍巍乎成功家陶徳化而可封人竞耻心而不犯亦尧之盛与帝而俱属景命之方兴果珍符之来格学士讨论而不谬工人辨阅以无疑再考秘文益详嘉应得玉璜于磻水何乃不经出寳鼎于汾隂是诚小物固宜告圎丘而飨上帝拱南面以朝诸侯迎福禄之大来对天地以同乆臣亲逢熙旦猥预下僚彷佛阙廷徒极望云之想婆娑田里聊陈击壤之歌
　　代济州命官学生道僧耆老请皇帝封泰山乞车驾经幸本州表
　　窃以封禅大事古昔有闻数千百载之相望时难偶值七十二君之可记遗迹尚存非至徳无以动天惟圣人乃能行礼义当有请时弗可违众议所同不谋而合輙殚愚恳上凟严宸中谢恭惟皇帝陛下亶圣智之才迈帝王之徳仁被动植孝感神明朝廷正而庶官修庠序兴而众贤出礼极商周之盛乐同韶濩之和四时序而五谷顺成九泽通而百蛮请吏困穷有养囹圄屡空为道难明视古无并万邦咸乂岂惟同徳之三千百化已成何独大功之二十三灵协相诸福荐臻太史书祥殆无虚日舆人颂圣如出一辞冲融六合之间充塞太和之气元圭载出垂眷甚休青帝来临示人尤着当躬行于昭报无乆旷于上仪必展时巡用防祀事顾兹东土有曰泰山泰言作镇之尊东乃资生之本羣灵之府众岳之宗近在大邦素为福地升烟中顶可近接于皇天检玉圎台亦深明于精意不特享一人之庆盖将防万世之休幸诏诸儒敷求故实矧规模之具在皆耆老之能言追真皇已讲之文请从今日继神考方兴之志奚俟来年惟麟野之旧封附陶丘之大邑去畿无防视鲁为隣路固少于萦回地尤多于平衍万人无拥六马不勤才经清泲之郊圻已见东山之云物伏望皇帝陛下曲从人欲俯屈帝尊遡日驭以启行掲龙旗而来幸肃传鸣跸径取便涂舜礼方修敢愿陪于羣后尧车傥过窃有效于封人庶仰曯于清光不虚生乎盛世
　　第二表
　　投寸莛于洪钟固知难动纳细流于沧海尚或能容是诚力所不量恐亦行之甚昜踌躇欲却僶俛复前中谢窃以奉牲玉于圎丘以展报天之礼洁粢盛于泰折式昭事地之仪此皆有国之常经未尽圣人之极致非升中不足以对上穹之佑非降祀不足以接厚载之灵自伏羲以来斯焉可考由祥符而后今则其时敢布恳辞再干宸听恭惟皇帝陛下圣心天纵神化日新造士训官羣俊在位制礼兴乐习俗已成木索俱闲仓箱徧溢犀利防皮而不试遐荒削枉以来庭洋洋乎欢乐之声恢恢然仁夀之域精神之妙既已和同天人糟粕之余犹将陶铸尧舜冬祀方修而清真格韶音才作而白羽来大防岌嶪以升闻诸瑞纷纶而毕至草木山川之胜竞出珍符日星云露之精次垂喜应不为创见非止一书此皆前古之罕闻何独大封之未举惟岱宗之作镇在方岳以居先岩岩之望尤髙生生之徳滋盛神房阿阁即先圣所栖紫盖黄光尽吉祥之气舜帝时巡之礼具载遗书真皇梦感之灵窃闻殊贶伏望皇帝陛下躬行升降丕答顾怀鹤发相扶每共谈于古事銮舆来幸将复望于清尘宜奉三神之驩以锡庶民之福虽贬成抑定谦不自居而附厚増髙礼寜终废是弗为也尚稽检玉之期侯不迈哉徒郁搢绅之愿载言大野俯次辅藩参考旧经最为便道五百里之非逺东北望以甚平乃汶阳接畛之区正羽卫徐行之地幸颁俞防夙戒人煌煌华盖之来四郊风动隐隐春雷之转万骑云从臣某等梦寐倾心扫除先路进陪朝序敢希阙里之荣亲见圣时谁复周南之叹
　　第三表
　　盥手奉章鞠躬俟命望云虽剧伏地无从献一得之愚已防喋喋下十行之诏尚复迟迟中谢窃以因崇祀以告成礼当有报为生民而祈福意本无私乃上圣所优为亦下情之公愿凡在照临之属莫知鼓舞而来稽于众则可从冀防兼听至于三而必渎敢避多言筮日之良沥诚斯迫恭惟皇帝陛下化行俗美治定防成隂阳天地以流通礼乐刑政之明备丁宁徳意孰非尧舜之用心熈广圣防不忘文武之勤教交万物以道得百姓之欢众贤并兴五兵俱偃养材有本造小子以诗书懐逺无方裂殊隣为郡县九年粟腐比户钱流惸独孤穷饱余粮而鼓腹桁杨纒索挂空犴以凝尘朝廷胥乐于清明田里蔑闻于愁叹馨香有感恵泽无垠共陶一炁之和徧为诸福之应元圭发见上帝降观九霄光明日有戴气千里澄澈河无横流甘露葳蕤寳山崒嵂竹实供九苞之食野蚕増卒嵗之衣双莲骈苽不并生于庶草赤乌白鹊独先至于四灵淮人瞻崒堵之光嵩阜示高真之相嘉谷动盈乎拱把瑞文继出于山林九臯之鹤蔽天同倾万目五色之芝连篚防困十夫礼部受圗嵗甞百数外朝称庆日或贰叄呈露纷纶变化竒诡事出乎见闻之表意存乎象数之间驩流声诗光动简册此太平之极致何峞峞乎彼载籍之所传特小小耳惟天之垂眷者甚厚故民之报上者益勤圎丘方泽之斋严未为之称束帛金钱之慰遣讵已其来必先乔岳之封允答三灵之眷庶弗违于上下亦曲尽于情文庸示光扬非为进越博士濡毫于册府夙备讨论封人侧耳于路隅屡从汛扫载稽前古无越此时虽退托以未遑顾乆留之何待盖旷世罕逢于盛际况旧章非设于空文今复仰冒严诛坚陈丹恳幸稍逥于渊虑难终抑于舆情鲁邑儒冠已颙颙而北向岱宗云物每靡靡以西来伏望皇帝陛下追祖武以聿修奉天时而顺动自大野达东山之境导属车无五日之行良出便安最为平昜填金秘册罄一人昭事之心刻石层崖张万世无前之烈访仙闾之缥缈观海日之腾陵百神之御沓来万嵗之声相属回銮夷路瘗帛崇坛麾仗云屯琛贡山积先端冕以受四方之贺大作乐以举诸臣之觞躬问髙年毕修羣祀尊儒阙里欵帝真庭赐酺饮以交欢欣濡徳音以荡瑕秽荣光均被庆赉并行永孚宗社之宏休丕显帝王之能事臣某等敷言累牍引领逾时恍迷丹阙之岧嶤想见翠华之髣髴踌躇终日揺役寸心奏帝典之一篇慙无宿学望圣人而三祝窃効前驱
　　代贺平泸贼表
