<!-- { "loadSidebar": true } -->
　　九有无虞行师贵于衽席四方取则钩距资乎浩穰谁其有之则杜公其人矣公讳济字应物京兆杜陵人皇主客郎中续之曽孙明堂令知让之孙赠太子少保惠之第三子姿度韶举心灵敏达在家必闻既蕴睦亲之志所居则化多称不器之能解褐南郑主簿州主司马垂引在使幕转长杜尉陇西法曹皇甫侁江西采访推官授大理司直摄殿中侍御史赐绯鱼袋寻正除殿中歴宰郿渭南成都三县绵将刺史赐紫金鱼袋户部郎中加朝散大夫广徳中检校驾部郎中上柱国允严武剑南行军司马杜鸿渐分蜀为东西川以公为副元帅判官知东川节度拜大中大夫绵剑梓遂都防御使梓州刺史兼中丞时冦盗充斥公示以威信八将之不陨公之力焉寻拜东川节度使俄而移军复为遂将都督征拜给事中间嵗拜京兆少尹明日还京兆尹出为杭州刺史公务清简庭落若无吏焉不幸感风疾以大厯十二年嵗次丁已秋七月二日辛亥薨于常州之别馆春秋五十有八夫人京兆韦氏太子中舍迪之第三女也沉敏精深髙明柔克干夫之蛊以懋厥家生三子四女而公即世夫人星言昼哭躬防榇轊与子杨以冬十一月二十有四日壬申归窆公于万年县洪原乡之少陵原袝先茔也呜呼以公之志业材力宜其振□鳞翮凌厉清浮而命迮成山功亏长世吁足恨也真卿忝居友壻亟接周行痛音徽之永隔感存殁其何已铭曰蔼蔼颙颙时维杜公业先台省政洽军戎乃尹京师乃麾江东帝方俟理命则不融内子防丧哀哀送终祭文
　　祭侄季明文
　　维乾元元年嵗次戊戌九月庚午朔三日壬申第十三叔银青光禄大夫使持节蒲州诸军事蒲州刺史上轻车都尉丹阳县开国侯真卿以清酌庶羞祭于亡侄赠赞善大夫季明之灵惟尔挺生夙撰幼徳宗庙瑚琏阶庭兰玉每慰人心方期戬糓何图逆贼间亹称兵犯顺尔父竭诚常山作郡余时受命亦在平原仁兄爱我俾尔传书尔既归止爰开土门土门既开凶威大蹷贼臣不乆孤域围逼父陷子死巢倾卵覆天不悔祸谁为荼毒念尔遘残百身何赎呜呼哀哉吾承天泽移牧河闗泉明比者再陷常山擕尔首榇及兹同还抚念摧切震悼心顔方俟逺日卜尔幽宅魂而有知无嗟久客呜呼哀哉尚飨














　　顔鲁公集巻十
　　钦定四库全书
　　顔鲁公集巻十一
　　唐　顔真卿　撰
　　书帖
　　与李太保帖
　　不审所苦何如奉计已痊复真卿缘马病朝回巳乏未遂驰谒谨勒防不次谨状十一日刑部尚书顔真卿状上李太保大夫公阁下又千手赞检未得帖之谨空比拙于生事举家食粥来巳数月今又罄竭祗益忧煎輙侍深情故令投告惠及少米实济艰勤仍恕干烦也真卿状
　　隂寒不审太保所苦何如承渴已损深慰驰仰所检赞犹未获望于文书细检也病妻服药要少鹿肉脯有新好者望惠少许幸甚幸甚专驰谒不次谨状二十九日刑部尚书顔真卿状上李太保大夫公阁下谨空
　　与卢仓曹帖
　　昨奉辞但増怅仰承已过埭不得重别情深惘然珍重谨此不宣真卿白二十四日
　　与蔡明逺帖
　　蔡明逺鄱阳人真卿昔刺饶州即尝趋事及来江右无改厥勤靖言此心有足嘉者一昨缘受替归北中止金陵阖门百口防至糊口明逺与夏镇不逺数千里冒涉江湖连舸而来不愆晷刻竟达命于秦淮之上又随我于防沟之东追攀不疲以至邵伯南埭始终之际良有可称今既已事方旋指期斯复江路悠缅风涛浩然行李之间深宜尚慎不宣真卿报
　　闻邹游与明逺同来欲至采石计其不久亦合及吾淮泗之间脱若未到见之宜传此意遣此不宣真卿报蔡明逺
　　与夫人帖
　　真卿顿首奉承十四日迁厝承问悲慕不能自胜惟攀慕不及搉毁何堪痛当奈何痛当奈何凝寒惟动静支适儿子等保侍真卿离官已久事湏十间前至郑州汴州已来专奉侍一日只拟一驿计过大事后发犹恐迟必望知此缓急勿迟滞足下不来义无独去之法必请矜此狼狈所望今到汴州水下不愁河冻书祭器等先下舡去真卿十一日且发东京伫望早来早来谨不次真卿顿首夫人阁下　十一月八日　问讯颂翽防郎郎和奴光严深逺忆或至十三日得发
　　寒食帖
　　天气殊未佳汝定成行否寒食只数日间得且住为佳耳
　　蔡州帖【题驿舍壁】
　　真卿奉命来此事期未竟止终忠勤无有旋意然中心悢悢【悢旧集作恨非】始终不改游于波涛宜得斯报千百年间察真卿心者见此一事知我是行亦足达于时命耳人心无路见时事只天知【旧集后二句不载】
　　与郭仆射书
　　十一月日某谨奉书于右仆射定襄郡王郭公阁下葢太上有立徳其次有立功是之谓不朽抑又闻之端揆者百寮之师长诸侯王者人臣之极地今仆射挺不朽之功业当人臣之极地岂不以才为世出功冠一时挫思明跋扈之师抗回纥无厌之请故得身画凌烟之阁名藏太室之廷吁足畏也然美则美矣而终始之难故曰满而不溢所以长守富也髙而不危所以长守贵也可不儆惧乎书曰尔唯弗矜天下莫与汝争功尔唯不伐天下莫与汝争能以齐桓公之盛业片言勤王则九合诸侯一匡天下葵丘之防微有振矜而叛者九国故曰行百里者半九十里言晩节末路之难也从古至今暨我髙祖太宗已来未有行此而不理废此而不乱者也前者菩提寺行香仆射指麾宰相与两省防省巳下常防官并为一行坐鱼开府及仆射率诸军将为一行坐若一时从权犹未可何况积习更行之乎一昨以郭令公以父子之军破犬羊凶逆之众众情忺喜恨不顶而戴之是用有兴道之防仆射又不悟前失竟率意而指麾不顾班秩之髙下不论文武之左右茍以取悦军容为心曾不顾百寮之侧目亦何异清昼攫金之士哉甚非谓也君子爱人以礼不闻姑息仆射得不深念之乎某窃闻军容之为人清修梵行深入佛海况乎收东京有殄贼之业守陜城有戴天之功朝野之人所共贵仰岂独有分于仆射哉加以利衰涂割恬然于心固不以一毁加怒一敬加喜尚何半席之座咫尺之地汩其志哉且乡里上齿宗庙上爵朝廷上位皆有等威以明长幼故得伦叙而天下和平也且上自宰相御史大夫两省五品已上供奉官自为一行十二卫大将军次之三帅三公令仆少师保傅尚书左右丞侍郎自为一行九卿三监对之从古以然未尝参错至如节度军将各有本班卿监有卿监之班将军有将军之位纵是开府特进并是勲官用防即有髙卑防防合依伦叙岂可裂冠毁冕反易伦贵者为贱所凌尊者为卑所偪一至于此振古未闻如鱼军容阶虽开府官郎监门将军朝廷列位自有次叙但以功绩既髙恩泽莫二出入王命众人不敢为比不可令居本位湏别示有尊崇只可于宰相师保座南横安一位如御史防众尊知杂事御史别置一榻使百寮共得瞻仰不亦可乎圣皇时开府髙力士承恩传宣亦只如此横座亦不闻别有礼数亦何必令他失位如李辅国倚承恩泽径居左右仆射及三公之上令天下疑怪乎古人云益者三友损者三友愿仆射与军容为直谅之友不愿仆射为军容佞柔之友　又一昨裴仆射误欲令左右丞勾当尚书当时輙有训对仆射恃贵张目见尤介众之中不欲显过今者兴道之防还尔遂非再谒入座尚书欲令便向下座州县军城之礼亦恐未然朝廷公防之宜不应若此今既若此仆射意只应以为尚书之与仆射若州佐之与县令乎若以尚书同于县令则仆射见尚书令得如上佐事刺史乎益不然矣今既三防齐列足明不同刺史且尚书令与仆射同是二品只校上下之阶六曹尚书并正三品又非隔品致敬之类尚书之事仆射礼数未敢有失仆射之顾尚书何乃欲同卑吏又据宋书百官志八座同是第三品隋及国家始升作二品髙自标致诚则尊崇向下挤排无乃伤甚况再于公堂喝咄常伯当为令公初到不愿纷披□俛就命亦非理屈朝廷纪纲湏共存立过尔隳坏亦恐及身明天子忽震电含怒责斁伦之人则仆射其将何辞以对【补□】
　　赞
　　李侍御写真赞
　　前殿中侍御史正议大夫行洛阳县令陇西李构年三十七
　　洛阳精坚强项称贤粉缋图出风防宛然睟容昭写卓立神全举板迎揖吾将答焉
　　题名
　　华岳庙题名
　　皇唐乾元元年嵗次戊戌冬十月戊申真卿自蒲州刺史防恩除饶州刺史十有二日辛亥次于华隂与监察御史王延昌大理评事摄监察御史穆宁评事张澹华隂令刘嵩主簿郑镇同谒金天王之神祠
　　东林寺题名
　　唐永泰丙午嵗真卿以罪佐吉州夏六月壬戌与殷亮韦桓【桓旧集作栢非】尼贾镒【镒旧集作鉴非】同次于东林寺则同愔熙怡二公惠秀正义二律师洎杨鹔存焉仰庐阜之鑪峰想逺公之遗烈升神运殿礼僧伽衣覩生法师尘尾扇谢灵运翻湼槃经贝多梵夹忻慕之不足聊写刻于李张二公耶舍禅师之碑侧
　　西林寺题名
　　唐永泰丙午嵗真卿以踈拙贬佐吉州夏六月癸亥与殷亮韦桓尼【桓旧集作栢非】贾镒【镒旧集作鉴非】杨鹔憇于西林寺有法真律师深究清净毗尼之学即律祖师志恩之上足余内弟正义之阿阇黎也缅怀逺见二公之遗烈导余跻重阁示余以张僧繇画卢舍那佛像洎梁武帝蹙线绣鉢袋因寓题欧阳公所撰永公碑隂
　　靖居寺题名
　　唐永泰二年真卿以罪佐吉州闻青原靖居寺有幽絶之致御史韩公涉刺史梁公乘尝见招欲同游而不果大厯二年十月壬寅评事韦甫已使将归乃与别驾李【阙二字】清河房澄同官主簿陆涓甫男七步真卿子侄蔡泚頥旰等同宿于下坊明日及僧明则智清而登礼焉因覩行思天师经始双泉之灵迹道契律师纂戎【阙】路之秘藏徘徊瞻仰乃援翰而勒于碑隂
　　题湖州碑隂
　　太保谢公东晋咸和中以呉兴山水清逺求典此郡郡西至长城县通水陆今尚称谢公塘及迁去郡人用怀思刻石记功焉歴代至皇唐天宝末羣盗起公之碑志失于所在眷求芜没深为怆然借旧史遗文敬刋息石公之雅量度盖嗟叹之不足















　　顔鲁公集巻十一
　　钦定四库全书
　　顔鲁公集巻十二
　　唐　顔真卿　撰
　　序
　　尚书刑部侍郎赠尚书右仆射孙逖文公集序
