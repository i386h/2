<!-- { "loadSidebar": true } -->
    天道廓兮日月为久，圣人作兮衣冠为首，彼将照临万有，此将肃穆群後。是以明王代宝，君子学干，总朝廷之要，惟进贤之冠。寸之七且比夫七德，梁之三又取夫三端，至美乎威仪棣棣，经营乎束帛戋戋。知人不易，行之维难。将欲招隐逸，责声实，胁谗佞为忠贞，革贪侈为廉质。则以正御下，虽居高匪危；以虚制有，纵持满何溢？动法道，静得一，自代兮经为此名，无止兮验彼天秩。徒以贤能，有意於贤。不言而信，不用於权，俾荷宠禄者贤贤而易色，荣上林者安安而能迁。久要不忘，虽敝必加於首；嫌疑不涉，李下岂整其偏。则之果也武重，蝉之洁也政先；谅当用而为用，信元之而又元。若因物揆理，易人推迁，非德不依智也，非礼勿动慎也，唯贤必举义也，任用无为顺也。包四善而世济其美，别九仪而尊固其信。夫预明试者稽乎人言，为大夫者资乎能赋，则流问以体物，敢不立言以存务。将欲存义（阙一字）终则用之不穷，将（阙一字）述功之懋，则物无能措。《诗》云：“服之无攵”，吾以斯文之为度。
    ○笏赋
    昔者圣人之理天下也，辨方位，垂衣裳，制兹手板，整乎维纲。莫不明有德，着才良，法天地，体阴阳。欲其表行见能，则外文而内质，取其前让後敬，则上圆而下方。笏之时义，远矣大矣！萧何列其深规，郭璞辨其微旨，请原为用之本，特申建造之始，采文竹，拔象齿，爰谋爰相，载考载拟。华功（一作切）错，英明卓峙。焕飞霞，缀流晷，殊相逸发，奇文秀起。五岳备焉，四渎呈止，上及君帝，下及庶士。或鱼须而表其章，或玉以申其美，故能朱紫不夺，尊卑咸理。懿夫植性端平，文理中正，间琼弁而雪白，对华缨而冰净，出入必书，俯仰惟敬。其在宗庙，即而请享；其在朝廷，即端而受命。岂不用舍随时，物莫之令。虽冠冕之贵，黼黻之饰，徒有备於朝仪，孰与兹而同德？
    ☆王奉
    ○明珠赋
    历众珍以探美，惟明珠之独妍。自然虚静，不假雕镌，光熠熠以照物，势规规而抱圆。西山之下，随珠星而隐见；东海之上，逐明月而亏全。故能色夺琉璃，光射金玉。鲛人泣吴江之际，游女弄汉皋之曲，在蜀郡而浮青，居石家而字绿。无胫而至，有感必通，去映魏车之乘，来还合浦之中，垂轻帘而璀璨，缀珠网之玲珑。然明鉴不渝，奇如何赏，观之则符彩溢目，捧之则分明盈掌。使野客取於骊龙，仙帝归之象罔。岂直水怀川媚、夜光晨朗而已哉！
    伟夫宛转周流，通冥洞幽，物有求於我，我於物无求。是则文鱼谢恩，将我酬於汉室；灵蛇报德，将我答於隋侯。则知珠之为用久矣！为用深矣！一丸则鹤赠於哙参，九曲乃蚁穿於夫子。所贵藏於宝匣，不可避於金市。有褐被之士，怀而不厌，敢向君以暗投，请不惊於按剑者也。
    ○日赋
    杲杲太阳，升自扶桑，既移晷而高下，亦候时而短长。其没也，天地为之黯色；其出也，远近为之生光。及夫春景初动，寒威始歇，煦百川以冰开，暖千林而花发。行乎赤道，应其朱明，煎绿潭而水沸，烂青□而火生。於斯之时，诚可畏也！既而暑退凉进，烟归雾返，悬净影以悠扬，度斜晖而δ晚。送秋景之已末，属冬阴之方盛，融晴雪而党朗，曝晨霜而温映。於斯之时，诚可爱也！故能明以成象，高以临空，有形必鉴，无幽不通。在七政虽擅其长，照万物不竞其功，抱三足之灵乌，挂五彩之轻虹。鲁阳挥戈而三舍，汉皇握镜而再中，曜凝霜而轻白，带飞霞而澹红。皎兮洁，每守团圆不亏缺；兮，暮落西山朝海东。谁复知其动静？安能察其始终？徒美其委质上浮，流光下济，不择好恶，不遗巨细。葵藿向之倾心，常画以增丽，匪杖策之能及，岂长绳之可系？至若萤火聚然，鱼烛并，明月高映，繁星远列。争散彩以炫晃，竞腾辉以昭晰，见白日之一临，总光沉而影灭。则知赫然作色，无物不惮；温然为容，有情皆玩。终而复始，既明且焕。自非造化之至精，焉能作群生之壮观？
    ☆王延翰
    ○瀛州天尊院画壁赞
    瀛州天尊院，立於唐孝明皇帝。时方尊老子为元元皇帝，故道士之徒，树宫以奉焉。至於二百年，高堂非故，遗称尚存，画壁一堵，固获无损。其父老并云：“天宝间，吴胄曹过此，一夕所成。图写既毕，骑驴径去。院中人追留再三，终不可得。”观其意思遐貌，笔迹有神，诚希代之妙也！瞻谛无已，为之赞云：
    海天苍苍，海波浪浪。岛屿碎破，乾坤开张。指我片壁，坐收八荒。远树亚日，疑回扶桑，楼台飞空，云烟俱扬。胄曹落笔，快如吹霜，不待剑舞，纵横佚常。绝艺谁授，胸含神明，挥斥僧繇，笑叱长庚。唯千载而独出，以光有唐。
    ☆王筠
    ○新安令元颂德碑记
    惟公曾祖讳，皇行都督府录事参军。祖雯，叠州刺史。考忠，滑州灵昌县令。公能继大贤，克昌厥後。解褐薛王府参军，历河南新安县尉，转济源县主簿，迁光禄寺主簿，官虽未远，名乃益隆。由是宰汝州梁县、怀州河内三县。今镂章是式，朱绂斯皇。加朝散大夫，犹旧任也。
    甲子岁二月，有诏大择邑长，俾康人庶。公历试甸服，多颂声，自山阳复为新安令。明号令正狱刑，阅疆理，均井赋。一之岁不茹不吐，二之岁作怼乃止，三之岁不竞不纟求，四之岁人异周汉，化同蒲密。此邦也，郭抱连麓，门开故关，当洛阳西偏之境，接长安东狩之区，日候万乘，岁供百役。公化洽於下，使推循良。名闻在天，人愿襁负，翰飞台阁，其则不远。筠等仰念遗惠，永怀令纪，文成不刊，可勒永久。颂曰：
    天命良宰，操刀必割。三科设教，四人弃末。庶政其凝，在邦必达。恺悌君子，德音来括。人有子弟，卵而翼之。人有土田，播而植之。用人惟己，去恶无疑。永怀惠化，颂德丰碑。
    ☆房元恪
    ○仙掌赋（以“白帝西下，黄河北来”为韵）
    造化巍巍，表迹西夏，蓄巨灵之，择雄峰以照写，迥抗群岳，旁临九野。谁谓河广？我则视之於掌中；谁谓山高？我则数之於指下。骇乎哉！当其清浊未判，兆朕未彰，孰谓真宰？廓此殊常。猷峻之葱翠，分灵掌之元黄。直指无亏，受金茎之劲质：如山不动，合仁义於圣王。尔其云散天澄，烟消雨霁，旭日晖映，阴崖亏蔽，状若拍红霞之霏微，捧青霄之摇曳。察其迹也。虽见於东峰；混其岳焉，是配於秋帝。及乎蓐收谢，元冥格，日彩寒，霜气白。上扪星汉，左控虞虢；南耸群岭，北临广陌，将招泛槎之仙，如指迷途之客。至其岚翠朝郁，轻云夕过。桂影依稀而流照，松风仿佛而扇和。时也霭霭溶溶，疑掩冰纨之被；苍苍幂幂，如挥舞袖之罗。功洽於人，则擘太华，援长河，俾安流而不极，徂东而自北，千古获其永赖，兆庶阶於寿域，同彼补天之功，陋其拔山之力。然而山匪我开，功匪我裁，班形今古，任质徘徊。人之睹也，因似而生意；灵之契也，曷究其从来？风物已凄，我来自西，骇高掌之隐嶙，思元化之端倪，愿税驾以攀览，庶登路而见携。
    ●卷九百五十三
    ☆常晖
    ○舟赋
    昔者帝轩，君臣道叶，刳木为舟，剡木为楫。洪水以之径度，大川於焉利涉，疑夏日之初莲，似秋风之落叶。动而必利其物，居而必虚其心，善兰桂之得性，恶泥滓之陆沈。清流澈影，岸狭波深，直容与而孤运，非轨辙之能寻。动而何极？居而不测，以谦虚而受盈，尚朴素而思饰。为而不有，质而能力，不以克己辞於功，不以利物矜其德。夫潜行不离於水，有似智焉；虚已以济於物，有似仁焉。不畏蛟龙之浦，不耻鱼鳖之泉，任规模於匠者，随物理之推迁。横不测之流，无惭於勇决；指送归之路，有类於神仙。尔其渡辽按甲，伏波受命，绝岛如云，长川似镜，值冲风之飒起，引孤帆而高映。榜人奇唱。棹声不一，赴海凌川，箭驰风疾，临地角而长逝，望天涯而迥出。飘遥画，决孤影而排风；迢递樯乌，转危竿而就日。且夫履有常道，济无不通，嘉守义於共伯，惭弃仁於卫公。安而不倾，得性江湖之上；悠哉独运，托质浮沉之浪。为用也大，为德也广，操楫则津女轻歌，画土则廪君孤往。襄城带其宝剑，神亭飞乎银仗，惟傅岩之版筑，临巨川而长想。
    ○大舟赋
    崇崇大舟，内[
TXT]<谷牙>而坑谷，外突兀以山邱。长百寻，受万斛，浅淮泗，滞原陆。兀若簸大海以出鲸鱼，邈如漂昆仑而横地轴。及夫纵大壑，鼓雄风，叠高涛，肇苍穹，连山で於天外，疾雷吼於地中。当此时也。忽然涌出，漫若乘空。挺无何之乡，树摩天之樯，桧楫不举，云帆高张。平林倏闪以藏没，群鸟飞动而相望。两仪混沌，万象渺茫，崇山成秋毫，满月犹隙光。一日二日，经岷峨而历扶桑，外甚驰骛，中唯虚闲，所以望之者势同累卵，居之者安如泰山。借如唐尧洪水，大浸桑田，包山上陵，刮地滔天。无巨舟矣，人其鱼焉！有若汉武习战，羽卫云陈，凿昆明者四十里，坐豫章者一万人，夫其为大，与世殊伦。暨乎巨象初来，轮其貌；锱铢犀兕，蠛蠓貔豹，向非刻舟鉴其浅深，殆轻重而难较。岑彭西伐，杜预南征，千里江汉，三军甲兵，若非广艘宏舸，何以蜀灭吴平？稽前代之为用，信殊途而同轨，以古况今，相去远矣！何者？我後无唐尧洪水，惩汉武昆池，笑魏家秤象，偃晋国兴师。则大舟之用，殊於昔时。乃令守在海外，化渐无垠，浮三江以实仓廪，绕四溟以周乾坤。既而飞凤诏，宣鸿恩，或西尽月窟，东临朝暾，南国徂游，北极驰奔，穷水路以适远，为大舟之用存。
    於戏！向者将游万里之外，滞一曲之内，故知德有所长，皆以拙於用大。今以济渡为功，适天下而皆通，假其风水之力，不离江汉之中。向使移舟为人，以海为主，元首契合，大舟夹辅，则傅说之济川同功，轩皇之刳木何取？客有扣舷而歌曰：“是舟也，非大匠则无以成，非大水则胶而倾，非大风则道不行。”此皆大匠之则，大海之德，一日千里者，风之力也。
    ☆常德志
    ○兄弟论（并序）
    余以天伦笃睦，日重月深，每惟兄弟孔怀，在物无喻。尝读陆士衡之兄弟文，勤勤恳恳，未尝不废卷叹息，尚其为人。而世人云陆机兄弟同居，以之为异。伤哉！斯固异其所稀见也。将恐悠悠千载，不无此惑。敢托陆之旨，以作论云。
