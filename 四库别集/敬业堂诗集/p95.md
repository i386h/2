<!-- { "loadSidebar": true } -->
　　云从巫衡来势落桂岭外散为椎结族阳朔乃都防森森竞骈植或孤介满眼尽儿孙丈人竟安在孤城如废井百雉陷其内亦复设官司于兹岭岩砦两衙排籖立日与刀劒对匪曰牧人民而云御魑鬽昔贤迁谪到所以多感噫俾山防恶名夫岂山之罪不作一钱直斯言毋已太
　　圣朝懐逺人吏职视殿最此邦瘴疠区迁转异流辈于今号防径上考率三载寄语亲民官后来须自爱
　　春烧
　　粤俗不好生连山发春烧新荑与枯枿往往同一燎昆虫方启蛰被虐惨无告造化岂不仁吁嗟落蛮徼客行天南陬半月抵都峤侵肌苦毒雾白日罕朗照五行或偏胜风痹恐难焉可无继离【易疏以离上三爻继明者为火】来为万物燥人情懐所便即事具庆吊此乐非彼欣相哀莫相诮
　　桂江舟行口号十首
　　龙江驿前水倒流竹棚移上别山头趁墟人去愁唤渡失却閤沙刳木舟
　　漓江江色緑于油百折千囘到海休多事天公三日雨一条罗带变黄流
　　水自东流客自西经过大抵是凄迷木棉枝上钩辀鸟夜夜夜深不住啼
　　下滩不信上滩劳比似登山步步髙好语梢公牢把柁上前只费两三篙
　　行近昭潭滩倍多艑郎劝力唱牙何此声莫作寻常听便是湘南欸乃歌
　　南望苍梧北桂林中间七驿瘴尤深不知云气藏多少能使蛮天日日隂
　　雾雨蒙蒙霁景稀人编蕉叶作蓑衣橹摇渔父唱歌去牛背牧儿浮水归
　　戍旗相傍有人家水退依然就浅沙二月芳菲看已尽满滩芦菔自开花
　　过尽顽礓乱石堆绣山一穴忽天开明知不是秦人洞容得渔舟日往来
　　一月春寒甚腊寒北风飒飒上樯竿南人不办冬衣服也道朝来裌胜单
　　饮同年丛汝霖桂林学署兼志别
　　不以他途杂时犹賸此官名传人口易实获士心难行色春将晩离筵花正残蛮城一杯酒懐抱若为寛
　　上已前一日发桂林
　　连日轻寒连夜风满城桃李一时空伏波门外梨花雨春在防啼猨啸中
　　灵川县斋清明
　　已过上已即清明一月天才两日晴记取灵川好风味新茶新豆到山城
　　平蛮歌为灵川令楼敬思作
　　槃瓠遗种成野豻充拓百粤西南间桂林所属半猺獞猺性稍驯獞性顽獞中廖三乃最狡结砦背子【义寜县山名】藏神奸义寜邑宰畏如虎长恶不复加防闲康熈五十有六载遂逞螫毒为民患【叶平】公然越境大劫杀乗势摇动西江湾【东西二江在兴安灵川两县界中】灵川楼侯奋髯怒一念轸卹周痌瘝请于中丞愿勦贼朝发夕下无留艰官军压境屹不动防睨翻笑书生孱岂知仁者必有勇勇气逺过齐成【出孟子注疏】力捐百镒铸戎器更募丁壮逾千锾仲冬誓师谒神庙声并泪下垂澘澘与神幽明共守土捍御灾患宜相关狼贪豕突忍坐视一任满耳啼孤鳏阵图兵法贮腹笥临事布置神安闲先营壁隖后粻糒下极坑谷髙跻攀天寒雪少但瘴雾地尽石出皆榛菅孤军罙阻三百里间道别取千寻山贼巢渐近径弥恶出贼不料攻而环焚林燎穴何处遁照耀岩壑朱旗殷渠魁就殱胁从赦散以亩闾阎阛自从出疆迨饮至三十五日师旋般明朝献馘上幕府队仗整肃排班班受成例应给大赉为国惜费情非悭有酒盈缸其色碧有羊在牵其首朌侯不居功以归众单醪挟纩胥均颁人传封事上
　　北阙我适问道将西还过侯治下暂弭檝为我扫榻开门杯防抵儿聴陈说窃叹胆气何其豩如闻鼔鼙作余力如覩介胄当躬擐
　　朝廷设官镇羣獠文武分职毋相奸至令儒臣建伟绩壮士毋乃多頳顔是庸作歌勒诸石义在小雅谁能删他年采入桂海志碑额不愧书平蛮
　　楼敬思朱袭逺追送于大瀜江赋三言古诗为别
　　胡桐花万堆雪踯躅花千层血大波沦小波沏百斛舟十夫力居者主行者客湘江南漓水北云淰淰风淅淅难莫难此时别
　　灵渠行
　　惊泷下走三百滩上流何至一掬悭漓源滥觞乃在此七十二重湾复湾此渠凿自秦史禄初仅能通不能蓄迨唐观察李濬之添设陡门三十六石槽石斛升斗储一门典守用两夫铧隄前启后下板修绠汲船如辘轳雷轰电掣飞一线盈缩直从呼噏变官船衔尾客船停那得人人与方便劝君小泊底须愁不过多为半日留平生耻共人争路况有林峦慰胜游【陡中岩岫絶佳】
　　夜泊铧觜伏波祠下湘漓二水分流处
　　伏波祠下枕江濆湘北漓南两派分新月满船天在水苍梧囘首万重云
　　兴安田家
　　澁勒连邨緑树浓家家临水设机舂刀畊火种风初变问是山农是泽农
　　夕抵全州城外
　　晨发铧觜潭暮抵洮阳境急流二百里一宿两程并【去声】通塞世多途疾迟吾有命适来非意讣及此聊乗兴峩峩湘春楼郁郁苍松迳【城南松迳亘百余里相传陈尧叟所植】咫尺不可寻黄昏风雨横
　　零陵道中
　　旗脚东北掷朝来乗便风清湘送帆影翩若南归鸿卧看两岸山白云起蓬蓬前飞不作雨掠过青玲珑导我向零陵为我驱霾霿在逺睇歘接縁沿路靡穷昔读子厚记神逰乎其中溪山岂不佳好事畴继公便欲访古迹征途去匆匆无人为指似草木徒龙葱
　　题浯溪寺中兴颂磨崖碑后【在祁阳县东南五里】
　　灵武功成赖朔方中兴名号遂归唐少陵善颂无多语勲业汾阳异姓王
　　千古磨崖一统碑后来山谷有题辞独教宦迹留余憾不刻舂陵数首诗
　　三月十五日夜湘中见月
　　于役忽半年孤懐寄归艎北来四十宿今乃辞瘴乡地当衡永交水派潇合湘明波荡圆魄春月如秋光乾坤清气中草木流真香翏翏风乍发澷澷夜何长遥闻渔父歌鼔枻下沧浪白鸥飞不到江永烟苍茫
　　过郴江口有感于杜工部事
　　十载逰巴峡三年客楚疆青袍常避乱白发俨投荒许国才难尽忧时命不长靴洲疑冢在过者亦神伤
　　望衡岳
　　昔逰曾到长沙郡三十七年今又来夜向湘江聴雨过晓从衡岳见云开帆移九面镜中转雁断一行天际廻欲着青鞵还自叹已无脚力上灵台【徐灵期南岳记衡山者朱陵之灵台】
　　渌口沽酒
　　沙湾小市柳毵毵酃渌篘成味最甘满引一杯歌一曲无邉春色洞庭南
　　醴陵县
　　长沙封壤尽僻路极﨑一水趋湘急孤城入楚深怪禽嗁少伴斑竹泣成林苦语骚人得几同木客吟前过常山玉山今过醴陵萍乡四县令同以一事去官偶纪之
　　朝廷惜民力大事给邮符朱邸徴求急皇华道里纡上官曾有檄小吏似无辜获罪由腰笏寃哉何易于
　　自湘东驿遵陆至芦溪
　　黄花古渡接芦溪行过萍乡路渐低吠犬鸣鸡邨逺近乳鵞新鸭岸东西丝缫细雨沾衣润刀剪良苖出水齐犹与湖南风土近春深无处不耕犁
　　复入舟
　　天公假我一日晴篮舆轧轧山中行山行既尽复买棹欹枕夜闻雷雨声诸滩暴涨波霅霅人与鸥鳬互相杂秀江桥外橹枝柔穏过袁州小三峡【牛栏钟山昌山三峡在宜春分宜两县界中】
　　卢肇宅在宜春城外今为学宫石笋一株犹存相传唐时故物也
　　旧闻卢氏宅中有读书台地以名流着人探古迹来便应呼石丈幸不中碑材【顔鲁公事见欧阳四门集】秀色如堪挹摩挲一片苔
　　分宜感事
　　曾从史舘见长编太息明朝嘉靖年牛李恩仇初植党京攸父子互争权东门牵犬情相似西市骈枭世不怜賸检钤山籍官簿两桥犹盗水衡钱【严氏父子败后有司籍其家事见钤山籍官簿中当时于州县城外造两石桥费各钜万世蕃皆盗官钱为之乡人不知至今犹有称道其事者】
　　清江道中
　　甘林百里夹清江岸岸风来白雪香何减浣花溪上路人家多在果园坊
　　重泊铅山河口却寄施渟如
　　弱缆牵船与岸平一支春涨转山鸣坐看片月流云影卧聴长风挟雨声此地故人曾有约重来小吏最相轻讲堂不到吾滋愧为报新编志已成【去春曽枉书币邀余修鵞湖书院志今属稾粗就施已内擢离任矣】
　　朱甥徳璵出家为僧法名某号渭宗今住沙溪静室舟经其处留诗一首
　　汝甥吾是舅夙世世间縁见面尚相识出家今几年但能修苦行不在学参禅蚤晩黄梅雨随农且种田
　　自题粤逰草后
　　老夫不怕寒怕热冬月出门夏到家轻负岭南三百颗此行刚看荔枝花
　　一日例吟诗一章中间未觉应酬忙无端来往万余里题徧前贤谪宦乡










　　敬业堂诗集巻四十八
　　钦定四库全书
　　敬业堂诗集巻四十九
　　翰林院编修查慎行撰
　　余波词上
　　余少不喜填词丁巳秋朱竹垞表兄寄示江湖载酒集偶效矉焉已而偕从兄韬荒楚游舟中多暇徧阅唐宋诸家集始知词岀于诗要归于雅遂稍稍究心自已未迄癸亥五年中得长短句凡百四十余阕甲子夏携至京师就正于竹垞留案头许加评定旋失原藁已四十年矣曩刻拙集时颇以为阙事雍正癸卯正月忽从沈子房仲楚望椒园兄弟获此抄本故物复归殊出望外昔人有悲坠履哭亡簪者兹集之失而复得视敝履蓍簪不又多乎哉因取前后所作编次为二通用少陵诗语题曰余波集仁和赵子意田为补刋于诗后初白翁手识时年七十有四
　　沁园春【寄徐初隣金陵】
　　铁锁消沉江势东来直下金焦想笛赛婆官凄清旧歩鼓迎龙户寂莫廻潮啼杀栖鸦滴残昼漏昨梦回头覆鹿蕉无多恨最伤心两字怕説南朝　水亭闲望劳劳但春去春来急景销叹废寝壖垣棠花漠漠故家门第燕飘飘欲别谁留欲歌谁和细马防过皂荚桥无人管酒邉归路风堕鞭鞘
　　金缕曲【送盛鹤江入都】
　　酒罢昏星没正春江扬舲捩拕晓程催即十载夸张才人事香传茶经俱辑诗草又新来成集湖海名流徴欲起賸唫窗席冷无人夺睂子研且勤涤　京华不少闲游客料纷纷弹冠结韈乘车戴笠同学行藏都在眼几个文章得力怅生事逡巡五十谁信芦沟桥上路有布衣障扇骑驴入定那处相逢揖
　　满庭芳【为叔母葛夫人五十夀】
　　耳厌笙歌庭无鹤鹿等闲甲子空徂象牙齿冷白发蚤随梳三十年来旧事伤心絶人世全无多付与前尘小刼弹指过须臾　如今刚半百长明灯下勤礼文殊幸添香扫榻未要人扶犹有髙堂健在依栖处仍作儿呼春风过绿杨门巷两两听慈乌
　　金缕曲【过家黄门伯如圃】
　　明月湖谁赐羡归来平分五亩就隣买地洛社池亭平泉石也要乘闲先置问某水某丘曾记里巷不教车骑入便近城大得山林意都写向画图里　小船撑过花边市甚当年清丝豪竹近来多废野鹤汀鸥闲门外抵得署书几字笑行马郎君官贵故客尚寻东閤去怆霜天白菊阶墀闭争得似陪公醉
　　风流子【喜韬荒兄楚归】
　　村庄如画里维舟了微雨豆花秋防楚俗携来人情籹粔呉霜未老鴈膳蘧蔬【音求搜】茅斋下瓦盆随分设烟火隔防幽有兎褐茶香侍儿纎手鹅黄酒熟奴子平头我歌兄按拍行乐处何似竹脆丝柔才隔巷南巷北别様风流问瑞草桥边谁贻红带富春江上自有羊裘一任酒徒星散去覔封侯
　　双双燕【寄声山侄】
　　过荷风了向羽扇蕉衫小年偏永青帘换苎转首凉秋髩影旧事有谁寻省酒分与诗缘俱冷可因幸舎供鱼忘却鲈邉归兴　引领山田一顷有被阪文交塍香頴平生期许不是不堪驰骋且学蓬茅卧稳筭此处原非捷径甚时拨櫂重过话向竹窗烟暝
　　金菊对芙蓉【西水呉氏故居】
