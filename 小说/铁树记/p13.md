<!-- { "loadSidebar": true } -->
　　却说天地水府，三元三品三官大帝，及太白金星因言：“真君道高德厚，除荡妖孽，惠及生灵。其弟子吴猛等扶同真君，共成至道，皆宜推荐，以至天庭。”商议具表，奏闻玉帝。次早三官大帝、及金星上表言：“南昌许逊原是玉洞天仙下降，兹者积修至道，除荡妖精，名满乾坤，功垂万世。臣等具表，敬伸推荐。望乞降诏，宣至天庭，加以职位。臣等不胜待命。”玉帝闻奏，乃对众真曰：“许逊德果至善，功果无双，合授九州都仙大使、兼高明大使之职，封孝先王，远祖祖父各有职位。失差九天采访使崔子文、段丘仲捧诏一道，谕知许逊，期以八月十五日午刻，拔宅上升，以昭善报。”言罢，三官大帝与金星谢恩而退。采访二仙即捧天诏敬往下界。
　　时晋孝武宁康二年甲戌，真君时年一百三十六岁，八月朔旦，见云仗自天而下，导从者甚众，降于真君之庭。真君迎接拜讫，二仙曰：“奉玉皇敕命，赐子宝诏，子可备香化灯烛，整顿衣冠，俯伏阶下，以懿宣读。”诏曰：上诏学仙童子许逊，卿在多劫之前，积修至道，勤苦悉备。天经地纬，悉已深通。万法千门，罔不师历。救灾拔难，除害荡妖。功济生灵，名高玉籍。众真推荐，宜有甄升。可授九州都仙大使兼高名大使，孝先王之职，赐紫彩羽袍、琼旌宝节各一事，期以八月望日，拔宅上升。诏书到日，信诏奉行。
　　读罢，真君再拜，遂登阶受诏毕，乃揖二仙上坐。真君曰：“敢问二仙姓名？”一仙曰：“余乃崔子文。”一仙曰：“余乃段丘仲。俱授九天采访使之职。”真君曰：“愚蒙有何德能，感动天帝，更劳二仙下降？”二仙曰：“公修己利人，功行已满。昨者金星保奏，升入仙班。玉帝诏以八月十五日午刻时分，以云龙车相迎。先命某等捧诏谕知。”言毕，遂乘龙车一辆而去。
　　却说真君既得天书之后，门弟子吴猛等与乡中耆老及诸亲眷，皆知行期在迩，自此朝夕会于真君之第，日设宴共饮，以叙别情。真君谓众人曰：“欲达神仙之路，在先行其善而后立其功。吾去后，一千二百四十年间，豫章之境、五陵之内，当出地仙八百余人，其师出于豫章，大阐吾教。以吾坛前松树枝垂覆拂地，郡江心中忽生沙洲掩过井口者，是其时也。”后人有言：“龙沙会合，真仙必出。”潘清逸有《望龙沙》五言诗云：
　　五陵无限人，密视松沙记。龙沙难未合，气象已虚异。
　　昔时云浪游，半作桑麻地。地形带江转，山势若连契。
　　是时八月望日，大营斋会，遍召里人及诸亲友并门弟子，长少毕集。至日中，遥闻音乐之声，祥云缭绕，渐至会所。羽盖龙车，仙童彩女，官将吏兵，前后拥护。前采访使二仙又至，真君拜迎。二仙复宣诏曰：
　　上诏学仙童子许逊，功行圆满，已仰潜山司命官传金丹于下界，返子身于上天。及家口厨宅一并拔之上升，着今天下力士与流金火铃照辟中间，无或散漫，仍封远祖许由玉虚仆射，又封曾祖许琰太微兵卫大夫，曾祖母太徽夫人，其父许肃封中岳仙官，母张氏封中岳夫人。钦此钦遵，诏至奉行。
　　诏罢，真君再拜受诏毕，崔子文曰：“公门下弟子虽众，惟陈勋、曾亨、周广、时荷等，外黄仁览与其父，盱烈与其母，共四十二口，合当从行。余者自有升举之日，不得皆往也。”言罢，揖真君上了龙车，仙眷四十二口，同时升举。里人及门下弟子，不与上升者不舍真君之德，号泣振天，愿相随而不可得。真君曰：“仙凡有路可通，汝等但能遵行孝道，利物济民，何患无报耶？”真君族孙许简哀告曰：“仙翁拔宅冲升，后世无所考验，可留下一物，以为他日之记。”真君遂留下修行钟一口，并一石函，谓之曰：“世变时迁，此即为陈迹矣。”真君有一仆名许大者，与其妻市米于西岭，闻真君飞升，即奔驰而归，行忙车覆，遗其米于地上，米皆复生。来至哀泣，求其从行。真君以彼无有仙分，乃授以地仙之术。夫妇皆隐于西山。仙仗既举，屋宇鸡犬皆上升，惟鼠不洁，天兵推下地来，一跌肠出，其鼠遂拖肠不死。又坠下药臼一口，碾毂一轮，又坠下鸡笼一只，于宅之东南十里。又许氏仙姑坠下金钗一股。时人以其拔宅上升，有诗叹美云：
　　慈仁共羡许旌阳，惠泽生氏耿不忘。
　　拔宅上升成至道，阳功阴德感苍苍。
　　仙驾飞空渐远，望之不可见，惟见祥云彩霞，弥漫上谷。百里之内，异香芬馥。忽有红锦帷一幅，飞来旋绕故地之上。却说真君仙驾绕过袁州雁宜春县栖梧山，真君乃遣二青衣童子，下告王朔，具以玉皇诏命，因来相别。王朔举家瞻拜告曰：“朔蒙尊师所授道法，遵行已久，乞带从行。”真君曰：“子仙骨未充，止可延年得寿而已，难以带汝同行。”乃取香茆一根掷下，令二童子授与王朔，教之曰：“此茆味异，可栽植于此地，久服长生。甘能养肉，辛能养节，苦能养气，咸能养骨，滑能养胃，酸能养筋，宜调和美酒饮之，必见功效。”言讫而别。王朔依真君之言，将此茆栽植，取来调和酒味服之，寿三百岁而终。今临江府玉虚观即其地也，仙茆至今犹在。真君飞升之后，里人与其族孙许简就其地立祠，以所遗诗一百二十首，写于竹简之上，载之巨筩，令人探取以决休咎。其修行钟、药毂、药臼、石函等事，并宝藏于祠，后改为观，因空中有红锦帷飞来旋绕，故名曰游帷观。
　　真君既至天廷，玉帝升殿，崔子文、段丘仲二仙引真君与弟子等听候玉旨。玉帝宣入朝见，真君扬尘拜舞，俯伏金阶下，上表奏曰：“臣许逊，庸才劣质，虽有咒水行符馘毒之功，盖亦赖众弟子十人之力。今弟子之中，止有陈勋、曾亨、周广、时荷、黄仁览、盱烈六人，已蒙圣恩，超升天界。更有吴猛、施岑、甘战、钟离嘉、彭抗五人未蒙拔擢升。臣等蒙恩而遗弃五人也，诚为缺典。望乞宣至天廷，同归至道，则一视同仁，吴天罔极矣。”玉帝见奏，即传玉旨，差周广为使，赍传诏旨，令吴猛等五人同日上升。周广即拜辞玉帝，赍诏下宣。是时乃晋宁康二年九月初一日也。吴猛时年一百八十六岁，见真君上升，已不与从，心内怏怏，正与施岑、甘战、钟离嘉、彭抗四道友同归西宁，聚众修炼。只见周广赍诏自天而下，众相见以毕，动问其下界之故，周广曰：“吾师许君朝见玉帝，即上奏五位仙友多助仙功，未得上升，恳求玉帝超擢。玉帝即差广赍诏，即令五君上升，同归至道。”五人听言大喜，各乘白鹿车白昼冲升。
　　然真君所从道者三千余人，其有功有行而得上升者，通吴君十有一人焉耳。真君领弟子朝见玉帝毕，玉帝各授以仙职，遂率群弟子拜谒太师祖孝悌明王卫弘、师祖孝明王兰公、师传谌母以毕，又谢了三官金星保奏之功，不在话下。
　　却说真君自升仙以后，屡显神通。隋炀帝无道，烧毁佛祠，乃将游帷观废毁。唐高宗永淳年间，遂命真人胡惠超重新建之，至宋太宗、仁宗皆赐御书，真宗时赐改游帷观曰玉隆宫。至宋代政和二年，徽宗忽得重疾，面生恶疮，昼寝，恍然一梦，见东华门有一道士，戴九华冠，披绛章服，左右童子持剑导前，来至丹墀稽首。帝疑非人间道士，因问曰：“卿是何人？”道士对曰：“吾为许旌阳，权掌九天司职。上帝诏往西瞿耶国按察，经由故国，知主上患疾，特来顾之。”帝曰：“朕患毒疮，诸药不能愈。卿有药否？”道士即取小瓢子倾药一粒，如绿豆子大，呵气抹于徽宗疮上，遂揖而去，且曰：“吾洪都西山弊舍久已零落，乞望圣眼一瞻为幸。”帝豁然而寤，觉满面清凉，以手摩之，疮遂愈矣。乃令近臣将图经考之，见洪州西山有许旌阳遗迹，诏造许真君行宫，改修玉隆宫，仍添万寿二字塑。
　　真君新像，尊号曰神功妙济真君。许真君所遗之物，皆有神护守，不可触犯。如殿前手植柏树，其荣瘁常兆宫之盛衰，剪叶煎汤，诸病可愈。井中铁树，唐严撰作洪州牧，心内不信，令人掘发，俄然天变，忽有迅雷烈风，江波泛溢，城郭震动。撰惧，叩头悔谢，久之而后止。又强取修行钟置之僧寺击之，声哑如土木，撰坐寐见神人叱责，醒觉而送钟还宫。又碾轮药臼，州牧徐登苓取至府观之，尤未及观，遂乃飞去还宫。又石函，唐朝张善安窃据洪州，强强凿开其盖，内册诸书数字云：“五百年后强贼张善安开凿之。”善安看毕恐惧，遂磨洗其字，终不泯灭。因藏其盖，其字尚留函底。宋高宗建炎间，金人寇江左，欲焚毁宫殿。俄而水自楹桷喷出，火不能烧，虏酋大惊，乃撤兵而去。
　　皇明列圣犹加寅奉，敕赐重修宫殿。真君屡出护国行斋。正德戊寅年间，宁府阴谋不轨，亲□其宫。真君降箕笔云：
　　三三两两两三三，杀尽江南一檐耽。
　　荷叶败时黄菊绽，大明依旧镇江山。
　　予性颇嗜真君之道，因考寻遗迹，搜捡残编，汇成此书，与同志者共之，使仙凡有路，而吾人可以兴好道之心云。
