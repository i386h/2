<!-- { "loadSidebar": true } -->
　　缅酋弗靖扰滇邦螳臂居然试莛撞健骑重驱厄鲁部骁材兼选黒龙江【征缅之事既不可中止緑旗兵又懦弱不堪用惟索伦兵习劳善战其骁锐实可以一当百向曽用以平定伊犁及回部兹特选派黒龙江索伦兵三千同吉林水师盛京新满洲兵各一千并防厄鲁特三百余鄂伦春三百次第赴滇预备进时索伦头队兵适至因命一体赐食加赉以励其勇即令随大学士傅恒启行】弼予中国原无二平彼今时岂有双就事熟筹应一往【此举出扵不得已其详已注前诗至大学士傅恒固难遽离左右但军行逺隔万里以外朕岂能事事遥为筹度且机宜所在更有不能悉待指示遵行者若经理不得其人既恐因循旷日倘事未蒇而撤兵尤非长筞惟傅恒才识逺出阿里衮阿桂诸人之上彼至军营必能随事制胜迅奏肤功筹之再三因命以经畧督兵前往】于浮得挈胜千扛必能合众成城奏莫拒牵羊袒肉降【缅酋恃其险逺敢作不靖乃待以一年竟不知悔罪乞降不可不扫穴殱渠以存国体此时合力进逆酋或遣人投诚安知非饰诈缓师狡计断不宜允若大兵既近阿瓦彼或惧而望风纳欵又不妨察其诚伪酌量受降朕之本意原在息事寜人而不在逞威尽也】湛露和风士鳬藻伫看饮至酌金缸
　　漾舟
　　树叶不见长【上声】今日緑扵昨桃花不见开既开亦有落漾舟四頋春春光已绣错三朝宴坐斋偶出景殊若景光迅如斯逰情何所托
　　苏汉臣戏婴图
　　庭院景含清峥嵘聚戯婴心花知自喜面具索人惊梨枣还相让埙篪互不争画家深鲁语写出少懐情
　　含韵斋咏玉兰作
　　弹苞舒萼遍枝头昨日犹踈今日稠景色荅春争一刻轩斋含韵自千秋
　　六株玉树发前墀王谢家多风雅儿批判韶光应是尔云何木笔属辛夷
　　玉兰色白辛夷紫白朶原从紫接成不问花师不知故由来记载鲜精评
　　按玉兰取辛夷木本接植之即成花师皆云玉兰虽有白花而小且丛条不成树欲花朶大而成树必须取辛夷接植而辛夷不以玉兰接之则仍紫花是辛夷玉兰本相近然羣芳谱及诗人率别辛夷玉兰若泾渭而以木笔属之辛夷今观二花尖锐形态毕同独紫白异色耳若以拟笔不与白而与紫吾以为不然












　　御制诗三集巻七十九
　　钦定四库全书
　　御制诗三集巻八十
　　古今体一百三十二首【己丑四】
　　无逸斋
　　有山弗贵髙有水惟取澹问
　　安兹退憩寜縁恣逰揽书斋谢藻缋敦朴仰
　　前范传餐既以罢章奏因披览勑政励无逸恭已遵克俭
　　承露轩
　　羲画依然楣防存松风落落静琴尊百年安乐黔黎辈孰不深承
　　膏露恩
　　就松室
　　筑室称就松松亦如相就盈庭挺质古罨牖铺隂秀防宜风籁入遥想月华漏何当坐清夜静味禅闗透
　　出
　　畅春园由隄上至泉宗庙
　　万泉自建泉宗庙每以询
　　安趂便临设教由来贵
　　神道溪田灌注利资深
　　一道长隄防曲湾红桃緑栁镜光间插秧未到兴犂问景今朝好是闲
　　祠旁颇复有亭台到处泉源淙石隈却喜春光似江国花情树态照无埃
　　集逺堂
　　假山虽无数寻髙因髙结宇堪纵望近则水田逺西山逺犹如近近益畅集之岂必在扵众聚少成众得佳状即景已然何况人曽闻蜀有名丞相
　　爱景庭
　　畅春曽不逾十里为便
　　慈逰结搆幽就
　　养无方称爱景韶光有脚正迎眸烟从緑栁隂中淡泉向红花开处流比及再来应阅月鬯观新剡刺波畴
　　曙观楼
　　栋宇凭墙外四邻望不遮树隂犹未宻花意正方嘉晓露溪塍重轻烟野墅斜因思著作句海曙出云霞
　　自隄上至圣化寺
　　一迳穿桃栁两傍尽水田农功虽未起春色已如然栢树参今嵗莲宫近百年万民霑
　　圣化讵祗奉金仙
　　含淳堂
　　尚有溪南胜书堂枕碧流桃绯烘旭重栁线踠波柔即景防心澹頋名思义悠含淳闗治理
　　圣意照千秋
　　襟岚书屋
　　书屋悠然岚作襟一年饶是几廻临案头恰有文皇集泉石却殊娱我心
　　得真斋
　　平地为假山嵗久假不归引泉为清池春来池水肥有鸢亦有鱼上下含天机借曰得真否欲言忘是非
　　瞩岩楼
　　岩抱溪楼楼瞩岩层层翠影叠松杉迥如澹若清晖暎得句因之亦不凡
　　咏周云雷匜
　　盥器似羮魁姬家礼乐陪连方共簠簋得侣厠樽罍世阅今还古象含云复雷天宗如用祷致雨定时哉
　　郭诩琴客欵扉即用其韵
　　流水髙山自有媒琴囊端为客来开茒檐原是无门户谁惜鞵踪踏破苔
　　沈徳潜奏呈近稿并进纪恩诗仍用旧韵荅之
　　吴中儁老冠当今时喜南风送好音望百依然不废咏体三仍复有呈吟【所呈诗文词稿】仙诚可致初非药道以为腴那借葠北上便教如夙约合从温防慰予心【徳潜前年进折云従此心安体健将及百龄值六十万夀　　圣母八十万夀定当入都恭祝近念其期頥将届不欲以重寻夙约北上为勤曽命军机大臣传谕钱陈羣前期就近慰留用示优眷兹因进稿奏至令即随赐诗缮封却寄】
　　庭莎
　　庭莎逐渐长【上声】秀木嘉防盖如茵緑已缛言诗素后绘依稀濂溪窓不然康成带
　　池藻
　　池藻波底潜冰开梳镜匳水陆托根殊一般生意恬虽免鹤迹印而惹鱼口噞
　　细雨【二月晦日】
　　连朝云作势傍晚雨霏声其霈犹悬望如霑真利耕入宵响渐细欲寐耿难成了识时方早从来盻泽情
　　雨中西直门外
　　一夜防纎晓霔绵还宫恰值借田前石衢廿里凭舆度縦目蒙蒙暗湿烟
　　郊村野墅晨炊重【去声】緑栁红桃宿润含迎面雨丝吹薄冷恍疑露冕迈江南
　　秋麦菁葱将二寸连阡春麦始生芽老农町畔披蓑立共尔惟应手额加
　　雨中演耕作
　　耕借演习成例礼举之况寓重农理今朝适值雨近臣告我渐泥滓耕亦岂须频演习意谓躬行或可止笑而谓之非汝知当耕遇雨正所喜譬彼胼手涂足人蓑笠扶犁宁避此
　　憩春耦斋作
　　丰泽昔园名春耦今斋额学圃与学稼总廑民生戚春耦复斯时绻彼劳阡陌岂其三四推华屋便憩息成咏即自讼徒教粘素壁
　　虚白室
　　新正一至仲春旋过隙流隂迅已迁笑我吟哦信何谓室中虚白祗如然
　　植秀轩
　　假山上搆轩髙下植脩竹穿迳坐以凭蔚然秀满目春固竹之秋所欣逢雨足破烟挺萧萧贯珠垂君子拟三闾弹冠正新沐
　　补桐书屋口号
　　旧桐补作老桐看新补桐才髙出栏阅世阅人恒若此陆机赋语感无端
　　题张宗苍山水
　　不见宗苍十春忽看名绘耸嶙峋稀来古屋阙题句恰似清风重晤人堆巻案头皆胜友擕笻林下定天民本縁素壁图补空【去声】谁识今朝什袭珍
　　耕耤日祭
　　先农礼成述事
　　吉亥脩
　　农祀豆笾典奉常佐
　　天贻稼穑恭已吁仓箱既退衣裳换【祭用朝服耕耤用吉服】遂耕仪制详前朝甘雨霈犂墢土生香
　　暮春御园泛舟之作
　　耕耤成仪返翠銮
　　畅春先诣敬询
　　安御园有暇兰舟漾五日风光又改观
　　嫣红姹紫暮之春岸影摇波织锦沦恰喜韶光方骀宕已看花片防芳津
　　前朝甘雨润如酥林籞花田濯浄都面面欲防围丽景坦然六棹泛中湖
　　唘跸幸盘山因成是什
　　三载田盘缱别情偷闲聊此命旃旌
　　萱闱必告期旋日兰埒初登喜晓晴遍野麦针含露润夹衢栁线罥烟轻可知按辔时停处逰豫端因为省耕
　　过清河
　　麦露闪朝晖石桥驾若飞防囬驱马度无不廑民依鸥鹭情都野菰蒲叶渐肥截流灌溪町归壑水犹微【清河为御园尾闾玉泉昆眀湖万泉荘之水皆层逓莭蓄以供引溉水田一入清河则流入潞河不能资其灌田矣】
　　至汤泉行宫作
　　计里一由旬【梵经四十里为一由旬御园至此四十里】行宫此驻轮未来六阅嵗相值暮之春觱沸温泉涌芳菲花木新坐宣地方吏民务细咨询
　　戯咏鹤
　　溪园缀景育双鹤松下忽闻清唳长比儗似殊立仗马一鸣翻得饱官粮
　　麦色
　　麦色今年好近塍复逺阡迷离滟晓露芃蔚缛春烟已是甘膏被仍希优泽连农苗莫知硕我亦与之然
　　顺义县行宫作
　　向逺郊墟廓当春景物融栁围墙外緑花放砌前红惟朴堪娱意亦安足憩躬无过资一宿岂是法卑宫
　　偶题
　　或坐轻舆或策马行宫到早祗闲居却思经畧滇南去日日疾驰二百余【大学士傅恒命徃云南经畧军务自二月廿一日啓程画夜兼驰不稍顿宿廿五日即出直境计日行二百三四十里每传谕令其畧宜休息而傅恒不惮勤劳深切绻念】
　　晓隂
　　破晓登程又吐云羃宇皆逢隂终是好设雨益当佳遥望蔵山色平铺遍麦荄既欣既盼处何以置吾懐
　　盘龙山行宫即景
　　栁色緑浓处行宫知不遥常来民意熟欲到马嘶骄已是生春水因之过石桥芸斋书满架似与故人招
　　咏庭中松
　　龙鳞未作盖形成翠防当庭满院清坐对一时生静觧盘山山色逓前旌
　　细雨【三月初九日】
　　浓隂铺竟日细雨落春宵响听滴庭树润欣滋陇苗不眠真是可有念亦因遥征缅官军发能无豕蹢謡
　　雨中过大岭
　　宵雨连纎晓渐止既止复见大云起筞马峻挺度崇冈烟丝雾片纷翻委作泥渐石颇何妨拂防霑衣实所喜过岭田盘境斯到村民种杏铺谷隩花时一望白茫茫雨里如啼复如笑董奉仙林正若斯邓尉香雪难相傲
　　至盘山静寄山荘作
　　浓云霔雨岭巅披下岭轻隂勒雨丝问悉昨宵三寸被果然緑野大田滋无来白足何相迎【去声】有喜黔头许共知松色泉声依旧静山荘静寄祗如斯
　　当春花事正如然为托山荘特浄娟暂住此来期五日廻思乡别又三年所慙徳业何曽进只觉吟情未尽蠲胜处却宜含蓄好不妨林壑且蔵烟
　　延春堂对雨【三月初十日】
　　驻辇雨声緐油云近逺屯望山蔵牖色聴溜落檐喧浄濯羣芳态平添瀑水源延春真是喜与物沐
　　天恩
　　韵松轩口号
　　韵松恒是聴风籁独喜今朝泛雨涛景清音鲜恺泽士元应占一筹髙【苏东坡次韵王滁州诗斯人何似似春雨谓王士元也】
　　潆文榭
　　石山艰致水致水此成池背峙峯罨画面拖波漾漪中和气浑抱飞跃趣均宜文防扵何防片花恰落枝
　　心镜斋
　　书斋临水称心镜悟得心眀镜始眀而我瞿然因有惧鉴之不易是人情
　　留云室
　　盘中多巨石磊磊复种种等闲不肯移为恐云根动架屋贮一拳浑沦而郁蓊留石即留云竒趣发心孔今朝听飞去作雨霈春陇
　　雨景六首
　　雨山
　　近山微露逺山蔵咫尺林岚若渺茫欲卷珠帘偏复惜已看墨戯展襄阳
　　雨瀑
　　万涧增流齐赴壑落崖淢汨响匉訇摩醯知数浑无术难辨泉声襍雨声
　　雨松
　　竖洒斜飞状不同连冈落落复童童太冲句里知消息濯足振衣定此翁
　　雨花
　　脆白嫣红争濯枝缋髙缛下各为姿海棠独与羣芳傲占得玉环出沐时
　　雨鹿
　　山中有鹿与为逰未逮长鸣聴细呦【鹿扵八九月乃大鸣余时呦呦作细声诗呦呦鹿鸣似欠精辨】设使相方摩诘柴空林积雨亦风流
　　雨雀
