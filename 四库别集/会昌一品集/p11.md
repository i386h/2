<!-- { "loadSidebar": true } -->
　　右臣等伏闻开成中文宗尝顾问宰臣欲褒崇宪宗功徳其时宰臣莫能推顺美之心明尊祖之义臣等至愚切所叹息伏思国家受命二百二十五年矣列圣之功徳区宇之广大王化之盛兴礼乐之备具过殷周逺矣而未有中兴不迁之庙臣等所以夙夜发愤也礼祖有功宗有徳夏之祖宗经传无闻殷则一祖三宗成汤为始祖太甲为太宗太戊为中宗武丁为髙宗刘歆曰天子七庙苟有功徳则宗之所以劝帝者功徳博矣故周公作无逸举殷之三宗以劝成王汉景帝诏曰孝文皇帝徳厚侔天地利泽施四海庙乐不称朕甚惧焉其为孝文皇帝庙为昭徳之舞以明休德然后祖宗之功德施于万代其与丞相列侯中二千石礼官具礼仪奏丞相申屠嘉等奏曰功莫大于髙皇帝徳莫盛于文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜代代献祖宗之庙又汉宣帝诏夙夜惟念孝武皇帝躬履仁义选名将讨不服功德茂盛不能尽宣而庙乐未称其义奏有司奏请尊孝武为世宗庙奏盛徳又始五行之舞天子代代献此则子孙褒崇祖宗之明据也自天宝以后兵宿中原强侯缔交髋髀甚众贡赋不入刑政自出包荒含垢以至于贞元徳宗惩奉天之难厌征伐之事戎臣优以不朝终老于外其卒则以幕吏将校代之故长武城在王畿之内斥逐主将矣河中居股肱之郡坐邀符节韦臯因备邉之埶自擅灵关李锜窃煮海之资专制泽国而两河蕃镇或仓卒易帅甚于奕碁或陆梁弄兵同于拒辙宪宗感祖宗之宿愤举升平之典法始命将帅顺天行诛元年僇惠琳暨辟锜季年枭元济及师道其他或折简而召或执珪请觐献其名城割其爱子不可遍举岂有去天下之害不享其名致生人之安不受其报臣伏见元和初议迁庙之礼而史官称中宗不得号中兴之君凡非我失之自我复之谓之中兴汉光武晋元帝是也臣等切思此议实所未尽中宗朝自以政事多衅权移后妃所以未得称为中兴恐议者复以此为疑夫兴业之与隆道事实不同汉光武再造邦家不失旧物晋元帝虽在江左亦能纂绪此乃王业中兴可谓有功矣殷髙宗躬行大孝求贤俾乂周宣王微而后兴衰而复盛此乃王道中兴可谓有徳矣故诗云车攻宣王复古也宣王能内修政事外攘夷狄复文武之境土又烝民美宣王任贤使能周室中兴焉又江汉美宣王能兴衰拨乱命召公平淮夷又汉书宣帝赞曰功光祖宗业垂后嗣可谓中兴侔徳殷宗周宣之美若皆如汉光武晋元帝则殷宗周宣并不得称中兴矣臣等伏思任贤使能内修政事平淮夷之叛复祖宗之土皆宪宗有之所谓隆道中兴与殷髙宗周宣王汉宣帝侔徳矣臣等敢遵古典请尊宪宗章武孝皇帝为百代不迁之庙上以昭陛下大孝之徳广贻谟之训下以表臣等思古之愤申欲报之诚如合圣心伏望令诸司清望官四品以上尚书两省御史台与礼官参议闻奏谨录奏闻防昌元年三月十一日司空兼门下侍郎平章事　右仆射兼门下侍郎平章事　右仆射兼中书侍郎平章事　中书侍郎平章事　奉宣卿等所论至好待读施行其表留中不出
　　宰相再议添徽号状
　　右奉批出已防允许今欲颁下制命昭布万方伏以轩屈崆峒尧期姑射未有不心游于至道而能功济于生灵暨汉之文景尊奉黄老理致刑措时称太康开元中宗经始清宫追尊祖阐绎道要遂臻治平六合晏然四十余年今者陛下蹈轩后之灵踪修开元之故事进道不遗于尺璧澄心巳得于珠圣夀必过于殷宗景化方跻于汉代臣等所上徽号义虽尽美意有未周今谨上尊号为仁圣文武章天成功神徳明道大孝皇帝所冀冠皇王之髙号尽臣子之至诚伏希圣慈容鉴丹恳谨录奏闻伏候敕防枢密使称中防欲得有道字所以奏改
　　宣懿皇后祔陵庙状【第二状第三状附】
　　奉宣宣懿皇太后祔光陵同宫及不移福陵只祔庙何者为便商量奏来右臣等伏以园寝已安神道贵静光陵因山久固仅二十年福陵近又脩崇足彰严奉今若再因合祔须启二陵或虑圣灵不安未合先防又以隂阳避忌亦有所疑不移福陵实合礼意伏以照临在天光灵未逺合食清庙于礼无违足以申陛下大孝之心表先后昭配之徳既遵旧典尤惬众情臣等商量祔太庙不移福陵实为允便臣等不任感切之至
　　第二状
　　奉宣宣懿皇太后祔庙事令更审商量奏来右臣等伏以陛下孝极因心感深追逺敬慎礼典发于至诚臣等仰奉圣情旁询物议经旬思虑敢不精详并请依前状只祔太庙不奉陵寝实为合礼谨再奏状以闻谨奏
　　第三状
　　宣懿皇太后祔庙事右臣等访求典礼敢不详慎伏以太庙合食非臣子所议苟不由礼必为后代所讥汉书云古人据正守顺不敢私其君如此之难也臣等若轻为献议不守礼经非惟上负圣徳固亦自贻物论所以前者附钦义承应口奏假以太皇太后之意即于礼至顺人无异词制中云近因庆诞太皇太后追感先帝久旷配食之礼便及先太后母徳慈仁合配先圣陛下祗承圣防诏臣下行之于礼无违可为后代之法若舍此商量便须出于圣意降敇情礼至重实难措词伏望陛下察臣等爱君之心约臣等秉礼之至特允所奏必合羣情臣等不胜恳切之至
　　请立昭武庙状
　　孟州汜州县髙祖太宗塑像右汜水武牢闗是太宗擒世充窦建徳之地关城东峯有二圣塑像在一堂之内伏以山河如旧城垒犹存威灵皆畏于轩台风云还疑于丰沛诚宜百代严奉万邦所瞻西汉故事祖宗尝所行幸皆令郡国立庙今缘定觉寺例合毁拆望取寺中大殿材木于东峯改造一殿四面兼置宫墙伏望号为昭武庙以昭圣祖武功之盛委孟懐节度使差干事判官一人勾当修造缘圣像彩色颇巳故暗望令李石于东都差拣絶好画手就加严饰初兴功日望令东都差分司郎官一人荐告至功毕日别差使展敬未审可否奉宣今日以后百官不得于京城置庙状
　　右伏见礼记云君子将营宫室宗庙为先廏库为次宫室为后又韦五礼精义对曰古之制庙必中门之外吉防大事皆告而行所以亲而尊之不自专也今令城外置庙稍异礼文书于史策必亏圣政伏以朱雀门至明徳门凡有九坊其长兴坊是皇城南第三坊使有朝官私庙实则逼近宫闱自威逺军向南三坊俗称围外地至闲僻人鲜经过于此置庙无所妨碍臣等商量今日以后皇城南六坊内不得起私庙其朱雀街缘是南郊御路至明徳门夹街两面坊及曲江侧近亦不得置余围外深僻坊并无所禁所贵不违礼意感悦人心臣等频奉圣防有事许再三论奏辄罄所见庶禆聪明谨具奏闻伏候敕防
　　论侍讲奏孔子门徒事状
　　右今月十三日于延英殿陛下谓臣等云侍讲称孔子其徒三千亦可谓之朋党臣等自元和以来尝闻此説幸因圣慈下问辄敢覼缕而言西汉刘向云昔孔子与顔回子贡更相称誉不为朋党禹稷与臯陶转相汲引不为比周何则忠于为国无邪心也臣尝以鲧共工驩兠与舜禹杂处尧朝共工驩兠则为党舜禹则不为党何者共工驩兠相与比周迭为掩蔽也如贤人君子则不然忠于国则同心闻于义则同志退而各自行已不可交以私是以赵宣子随防继而纳諌司马侯叔向比以事君不为党也公孙每与汲黯请间黯先发之推其后武帝所言皆听汲黯虽与公孙并进然庭诘云齐人少情讥其布被为诈则知先发后继不为党矣国史称太宗尝与房龄图事则曰非杜如晦莫能筹之及杜如晦至竟以龄之策此又同心图国不为党也何者为党汉书称朱博陈咸相为腹心背公死党东汉周福房植各以其党相倾议论相轧故汉朝朋党始于甘陵二部及其甚也谓之钩党继受诛夷以王制言之非不幸也魏朝何晏丁谧依附曹爽祖尚浮虚使有魏风俗由兹大壊此皆为朋党也畧举数节以明其类至于歴代朋党不可殚言仲尼知季路之不免子游识子张之未仁曾子罪卜商丧亲无闻夫子罪宰我钻燧为久恶既不掩善固宜称此又不为党也班固称周室既微由是列国公子魏有信陵赵有平原齐有孟尝楚有春申抵掌而游谈者以四豪为偁首于是背公死党之议成守职奉上之义废矣此四豪者各有门客三千而谓之党仲尼三千则不为党葢仲尼之徒惟务仁义不以爵禄为贵四豪之门惟务谲诈常以势力相髙今侍讲欲以奔走权埶之徒攫挐名利之辈比方孔门上哲实罔圣聪臣未知元和以来所谓党者为国乎为身乎若以为国则随防叔向汲黯房龄之道可得行矣不必聚党成羣以臣观之今所谓党者进则诬善蔽忠附下罔上歙歙相是态不可容退则车马驰驱唯务权势聚于私室朝夜合谋清美之官尽须其党华要之选不在他人隂附者羽翼自生中立者抑压不进孔门顔冉岂有是哉陛下以此察之则奸伪自见臣恐更有小人妄陈此説辄举事例庶禆聪明伏望陛下留臣此状时赐览阅所冀小臣瞽説免惑圣心臣不任恳激之至谨录奏闻
　　论朝廷事体状
　　右臣等每防延英召对获闻圣言常欲朝廷尊臣下肃此则是陛下深究为理之本伏以管仲古之大贤明于理国其言可以为百代之法管仲云凡军国之重器莫重于令令重则君尊君尊则国安故安国在乎尊君尊君在乎行令明君察于理人之本莫要于令故曰亏令者死不从令者死五者死而无赦又曰令虽在上而论可与不可者在下是威下系于人也自太和以来风俗大壊令出于上非之者在下此弊不除无以理国韦质所论宰相不合兼领钱谷臣等敢以事体闻奏昔匡衡云大臣者国家之股肱万姓所瞻仰也明王所慎择也传曰下轻其上爵贱人图柄臣则国家动摇而人不静矣今韦质受人敎导辄献封章则是贱人图柄臣矣臣等又以萧望之是汉朝名儒重徳为御史大夫奏云今嵗首日月少光咎在臣等上以望之意轻丞相乃下侍中御史中丞诘问又贞观中监察御史陈师合上书云人之思虑有限一人不可总数职太宗云此人妄有毁谤止欲离间我君臣流师合于岭表又贾谊云人主之尊譬如堂羣臣如陛众庶如地故陛九级上亷逺地则堂髙陛无级亷近地则堂卑亦由将相重则君尊其埶然也如宰相有奸谋隠慝则人人皆得上论至于制置职业固是人主之柄非小人所得干议古者朝廷之士尚各守官业思不出位况韦质贱人岂得以非所宜言上黩明主此是轻宰相矣后汉太学诸生颇干时政其时谓之处士横议皆是乱风俗深要惩絶伏望陛下知其邪计从朋党而来每事明察遏絶将来之渐则朝廷安静邪党自销臣等不胜感愤辄具奏闻伏望特赐省览谨录奏闻






　　防昌一品集巻十
　　钦定四库全书
　　防昌一品集巻十一
　　唐　李徳裕　撰
　　厘革故事
　　请増谏议大夫等品秩状
　　右据大唐六典隋氏门下省置諌议大夫七人从四品下今正五品上自大歴二年升门下中书侍郎为正三品两省遂阙四品建官之制有所未备谨按左氏传云衮职有阙惟仲山甫补之能补过也仲山甫则周之大臣汉书汲黯称愿出入禁闼补过拾遗后汉书张衡为侍中尝居帷幄从容讽谏拾遗左右皆大臣之任故其秩峻其任重则君敬其言而用其道况謇谔之地宜用老成之人秩不优崇则难用耆徳其諌议大夫望依隋氏旧制升为从四品分为左右以备两省四品之阙向后与丞郎出入迭用以重其选
　　御史中丞
