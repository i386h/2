<!-- { "loadSidebar": true } -->
　　三代六经之音，失其传也久矣，其文之存于世者，多后人所不能通，以其不能通，而辄以今世之音改之，于是乎有改经之病。始自唐明皇改尚书，而后人往往效之，然犹曰：旧为某，今改为某，则其本文犹在也。至于近日锓本盛行，而凡先秦以下之书率臆径改，不复言其旧为某，则古人之音亡而文亦亡，此尤可叹者也。开元十三年敕曰：「朕听政之暇，乙夜观书，每读尚书洪范，至『无偏无颇，遵王之义』，三复兹句，常有所疑，据其下文并皆协韵，惟颇一字实则不伦；又周易泰卦中『旡平不陂』，释文云：『陂字亦有颇音。』陂之与颇，训诂无别，其尚书洪范『无偏无颇』字宜改为陂。」盖不知古人之读义为我，而颇之未尝误也。易象传：「鼎耳革，失其义也，覆公餗，信如何也。」礼记表记：「仁者右也，道者左也；仁者人也，道者义也。」是义之读为我，而其见于他书者，遽数之不能终也。王应麟曰：「宣和六年诏：洪范复旧文为颇。」然监本犹仍其故，而史记宋世家之述此书，则曰「毋偏毋颇」，吕氏春秋之引此书，则曰「无偏无颇」，其本之传于今者，则亦未尝改也。易渐上九：「鸿渐于陆，其羽可用为仪。」范谔昌改陆为逵，朱子谓以韵读之良是。而不知古人读仪为俄，不与逵为韵也。小过上六：「弗遇过之，飞鸟离之。」朱子存其二说，谓仍当作「弗过遇之」，而不知古读离为罗，正与过为韵也。杂卦传：「晋昼也，明夷诛也。」孙奕改诛为昧，而不知古人读昼为注，正与诛为韵也。楚辞天问：「简狄在台喾何宜，玄鸟致诒女何嘉。」后人改嘉为喜，而不知古人读宜为牛何反，正与嘉为韵也。招魂：「魂兮归来，北方不可以止些。增冰峨峨，飞雪千里些。归来归来，不可以久些。」五臣文选本作「不可以久止」。而不知古人读久为几，正与止为韵也。老子：「朝甚除，田甚芜，仓甚虚。服文采，带利剑，厌饮食，财货有余，是为盗夸。」杨慎改为盗竽，谓本之韩非子，而不知古人读夸为刳，正与除为韵也。淮南子原道训：「以天为盖，以地为舆。四时为马，阴阳为驺。乘云陵霄，与造化者俱。纵志舒节，以驰大区。」后人改驺为御， 【 据吴才老韵补引此作驺。】 而不知古人读驺为邾，正与舆为韵也。史记龟策传：「雷电将之，风雨迎之，流水行之。侯王有德，乃得当之。」后人改迎为送，而不知古人读迎为昂，正与将为韵也。太史公自序：「有法无法，因时为业；有度无度，因物与舍。」今汉书司马迁传亦正作舍。而后人改为合，不知古人读舍为恕。正与度为韵也。栢梁台诗上林令曰：「去狗逐兔张罝罘。」今本改为罘罝，又改为罘罳，而不知古人读罘为扶之反，正与时为韵也。杨雄后将军赵充国颂：「在汉中兴，充国作武，赳赳桓桓，亦绍厥后。」五臣文选本改后为绪，而不知古人读后为户，正与武为韵也。繁钦定情诗：「何以结相于，金薄画搔头。」后人改于为投，而不知古人读头为徒，正与于为韵也。陆云答兄平原诗：「巍巍先基，重规累构。赫赫重光，遐风激骛。」今本改骛为鹫，而不知古人读构为故，正与骛为韵也。齐武帝估客乐：「昔经樊邓役，阻潮梅根冶。深怀怅往事，意满辞不叙。」今本改冶为渚，不知宋书百官志：江南有梅根及冶塘二冶，而古人读冶为墅，正与叙为韵也。隋书载梁沈约歌赤帝辞：「齐醍在堂，笙镛在下，匪惟七百，无绝终古。」今本改古为始，不知「长无绝兮终古」，乃九歌之辞，而古人读下为户，正与古为韵也。诗曰：「泛彼栢舟，在彼中河。髧彼两髦，实惟我仪，之死矢靡他。」则古人读仪为俄之证也。易离九三：「日昃之离，不鼓缶而歌，则大耋之嗟。」则古人读离为罗之证也。张衡西京赋：「徼道外周，千庐内附。卫尉八屯，巡夜警昼。」则古人读昼为注之证也。诗曰：「君子偕老，副笄六珈。委委佗佗，如山如河，象服是宜。子之不淑，云如之何。」则古人读宜为牛何反之证也。又曰：「何其久也，必有以也。」又曰：「吉甫燕喜，既多受祉。来归自镐，我行永久。」则古人读久为几之证也。左思吴都赋：「横塘查下，邑屋隆夸。长干延属，飞甍舛互。」则古人读夸为刳之证也。汉书叙传：「舞阳鼓刀，滕公厩驺。颖阴商贩，曲周庸夫。攀龙附凤，并乘天衢。」则古人读驺为邾之证也。庄子：「不将不迎，应而不藏，故能胜物而不伤。」又曰：「无有所将，无有所迎。」则古人读迎为昂之证也。曲礼：「将适舍，求无固。」离骚：「余固知謇謇之为患兮，忍而不能舍也。指九天以为正兮，夫惟灵修之故也。」则古人读舍为恕之证也。秦始皇东观刻石文：「常职既定，后嗣循业，长承圣治。群臣嘉德，祗诵圣烈，请刻之罘。」则古人读罘为扶之反之证也。诗曰：「予曰有疏附，予曰有先后；予曰有奔走，予曰有御侮。」则古人读后为户之证也。史记龟策传：「今寡人梦见一丈夫，延颈而长头。衣元绣之衣而乘辎车。」则古人读头为徒之证也。荀子：「肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。」作、束并去声，则古人读构为故之证也。马融广成颂：「然后缓节舒容，裴徊安步，降集波籞。川衡、泽虞，矢鱼陈罟。兹飞、宿沙，田开、古冶。翚终葵，扬关斧。刊重冰，拨蛰户。测潜鳞，踵介旅。」则古人读冶为墅之证也。诗曰：「于以奠之，宗室牖下。谁其尸之，有齐季女。」则古人读下为户之证也。凡若此者，遽数之不能终也。其为古人之本音而非叶韵，则陈第已辨之矣。若夫近日之锓本，又有甚焉。阮瑀七哀诗：「冥冥九泉室，漫漫长夜台。身尽气力索，精魂靡所能。」今本改能为回，不知广韵十六咍部元有能字，姚宽证之以后汉书黄琬传：「欲得不能，光禄茂才。」以为不必是鳖矣。张说陇右节度大使郭知运神道碑铭：「河曲回兵，临洮旧防。手握金节，魂沈玉帐。千里送丧，三军凄怆。」唐文粹本改防为址，以叶上文喜、祉诸字，不知广韵四十一样部元有防字，而「峻岨塍，埒长城。豁险吞，若巨防」，已见于左思之蜀都赋矣。 【 卢照邻奉使益州诗：「峻岨埒长城，高标吞巨防。」正用蜀都赋语。今本卢诗改防为舫。】 李白日夕山中有怀诗：「久卧名山云，遂为名山客。山深云更好，赏弄终日夕。月衔楼间峰，泉漱阶下石。素心自此得，真趣非外借。」今本改借为惜， 【 杜甫郑典设自施州归诗同。】 不知广韵二十二昔部元有借字，而「伤美物之遂化，怨浮龄之如借」，已见于谢灵运之山居赋矣。凡若此者，亦遽数之不能终也。 【 其详并见唐韵正本字下。】 嗟夫！学者读圣人之经与古人之作，而不能通其音；不知今人之音不同乎古也，而改古人之文以就之，可不谓之大惑乎？昔者汉西平四年，议郎蔡邕奏求正定五经文字，乃自书丹于碑，使工镌刻，立于太学门外，后儒晚学咸取正焉。魏正始中，又立古文篆隶三字石经。自是以来，古文之经不绝于代。传写之不同于古者，犹有所疑而考焉。天宝初，诏集贤学士卫包改为今文，而古文之传遂泯，此经之一变也。汉人之于经，如先后郑之释三礼，或改其音而未尝变其字。子贡问乐一章，错简明白，而仍其本文不敢移也，注之于下而已。所以然者，述古而不自专，古人之师传，固若是也。及朱子之正大学、系辞，径以其所自定者为本文，而以错简之说注于其下，已大破拘孪之习。后人效之，周礼五官互相更易，彼此纷纭；召南、小雅且欲移其篇第，此经之又一变也。闻之先人，自嘉靖以前，书之锓本虽不精工，而其所不能通之处，注之曰疑；今之锓本加精，而疑者不复注，且径改之矣。以甚精之刻，而行其径改之文，无怪乎旧本之日微，而新说之愈凿也。故愚以为读九经自考文始，考文自知音始。以至诸子百家之书，亦莫不然。不揣寡昧，僭为唐韵正一书，而于诗、易二经各为之音，曰诗本音，曰易音。以其经也，故列于唐韵正之前，而学者读之，则必先唐韵正而次及诗、易二书，明乎其所以变，而后三百五篇与卦、爻、彖、象之文可读也。其书之条理最为精密，窃计后之人必有患其不便于寻讨，而更窜并入之者，而不得不豫为之说以告也。夫子有言：「齐一变至于鲁，鲁一变至于道。」今之广韵，固宋时人所谓菟园之册，家传而户习者也。自刘渊韵行，而此书几于不存。今使学者睹是书，而曰：自齐、梁以来，周颙、沈约诸人相传之韵固如是也，则俗韵不攻而自绌。所谓「一变而至鲁」也。又从是而进之五经三代之书，而知秦汉以下至于齐梁历代迁流之失，而三百五篇之诗，可弦而歌之矣。所谓「一变而至道」也。故吾之书，一循广韵之次第而不敢辄更，亦犹古人之意，且使下学者易得其门而入，非托之足下，其谁传之？今钞一帙附往，而考古之后，日知所无，不能无所增益，则此之书犹未得为完本也。

　　○答子德书之二 

　　老弟虽上令伯之章，以我度之，未必见听。昔朱子谓陆放翁能太高，迹太近，恐为有力者所牵挽，不得全其志节，正老弟今日之谓矣。但与时消息，自今以往，别有机权，公事之余，尤望学易。吾弟行年四十九矣，何必待之明岁哉？更希余光下被，俾暮年迂叟得自遂于天空海阔之间，尤为知己之爱也。

　　○答子德书之三 

　　接读来诗，弥增愧侧，名言在兹，不啻口出，古人有之。然使足下蒙朋党之讥，而老夫受虚名之祸，未必不由于此也。韩伯休不欲女子知名，足下乃欲播吾名于士大夫，其去昔贤之见，何其远乎？「人相忘于道术，鱼相忘于江湖」，若每作一诗，辄相推重，是昔人标榜之习，而大雅君子所弗为也。愿老弟自今以往，不复挂朽人于笔舌之间，则所以全之者大矣。

　　○与潘次耕书 

