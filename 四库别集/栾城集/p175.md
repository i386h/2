<!-- { "loadSidebar": true } -->
　

　



　

　
●补遗
◆诗三十六首
　　【大雨联句】

　　庭松偃盖如醉，〈程〉夏雨新凉似秋。〈杨〉

　　有客高吟拥鼻，〈轼〉无人共吃馒头。〈辙《苏轼文集》卷六八自注：幼时，与里人程建用、杨尧咨、弟子由会学舍中，大雨联句六言。〉

　　【次韵子瞻和陶渊明杂诗十一首〈时有赦书北还。〉】

　　大道与众往，疾驱自尘。徐行听所之，何者非吾身。却过白鹤峰，鸡犬来相亲。筑室依果树，有无通四邻。安眠岂有足，良夜惟恐晨。晨朝亦何事，倦对往来人。¤莫言三谪远，归路近庾岭。谁怜东坡穷，垂老徙此景。幸无薪炭役，岂念冰雪冷。平生笑子厚，山水记柳永。孜孜苦怀归，何异走逃影。吾观两蛮触，出缩方驰骋。百年寄龟息，幸此支床静。我来适恶岁，斗米如珠量。何时举头看，岁月守心房。念我东坡翁，忍饥海中央。愿翁勿言饥，稷Ι调阴阳。玉池有清水，生肥满中肠。¤故山纵得归，无复昔遗老。家风知在否，后生恐难保。似闻老翁泉，曾作泥土燥。穷冬忽涌溢，络绎瓶瓮早。此翁终可信，有月耿怀抱。从我先人游，安得不闻道。自注：老翁泉在先人坟下。¤幽忧如蛰虫，雷雨惊奋豫。无根不萌动，有翼皆骞翥。嗟我独枯槁，无来孰为去。念兄当北迁，海阔煎百虑。往来七年间，信矣梦幻如。从今便筑室，占籍无所住。四方无不可，莫住生灭处。纵浪大化中，何喜复何惧。¤尝闻左师言，少子古所喜。二儿从两父，服辱了百事。佳子何关人，自怪余此意。看书时独笑，屡与古人值。他年会六子，道眼谁最驶。衣钵倘可传，田园不须置。¤舜以五音言，二雅良褊迫。变风犹井牧，驱人遂阡陌，周余几崩坏，况经甫与白。崎岖收狂澜，还付滥触窄。蒙庄泾渭杂，恐有郭象客。壁藏待知者，金石闻旧宅。¤大道如衣食，六经所耕桑。家传易春秋，未易相比糠。久种终不获，岁晚嗟无粮。念此坐叹息，追飞及颓阳。天公亦假我，书成麟未伤。可怜陆忠州，空集千首方。何如学袁盎，日把无可觞。¤五年寓黄阁，盛服朝玄端。愧无昔人姿，谬作奇章迁。〈自注：牛僧孺亦贬循州。〉还从九渊底，回望百尺巅。¤身世俱一梦，往来适三餐。天公本无心，谁为此由缘。从今罢述作，尽付逍遥篇。¤吾兄昔在朝，屡欲请会稽。誓将老阳羡，洞天隐苍崖。〈自注：兄已买田阳羡，近张公、善卷两洞天。〉时事乃大谬，宁复守此怀。区区芥子中，岂有两须弥。举眼即见兄，何者为别离。尻舆驾神马，孰为策与羁。弭节过蓬莱，海波看增亏。¤红炉厄夏景，团扇悲秋凉。来鸿已遵渚，去燕亦辞梁。冰蚕怀冻薮，火鼠安炎乡。曲士漫谈道，夏虫岂知霜。物化何时休，叹息此路长。〈宋黄州刊本《东坡先生和陶渊明诗》卷三附〉

　　【联句嘲僧】

　　玉筋插银河，〈轼〉红裙蘸碧波。〈佛印〉

　　更行三五步，浸着老僧窠。〈辙〔苏轼《问答录》自注：东坡与子由、佛印同饮于水阁，偶见一妇人浣衣，脚白，联句云云。〉

　　【上元后一日观灯寄王四】

　　城头月减一分圆，城里人家万炬然。紫陌群游逢酒住，红裙醉舞向人妍。且为行乐终今夕，共道重来便隔年。遥想猖狂夜深处，河沙飞水湿归鞯。〈宋蒲积中《古今岁时杂咏》卷八〉

　　【次韵仇池冬至日见寄】

　　身如草木顺阴阳，附火重裘百日强。渐喜微和解凝烈，半酣起舞意仓忙。吾兄去我行三腊，千里今宵共一觞。世事只今人自解，苦寒须尽酒如汤。〈同上，卷四○〉

　　【益昌除夕感怀】

　　永漏侵春已数筹，地炉犹拥木绵裘。无心岂畏三尸诉，爱日还惊一岁休。故国二千空醉眼，新年三十恰平头。光阴未用相敦迫，领取衰翁两鬓秋。〈同上，卷四二〉

　　【除夕】

　　患难思年改，龙钟惜岁徂。关河先垅远，天地屑孤。吾道凭温酒，时情付拥炉。南荒足妖怪，此日谩桃符。〈同上，卷四二〉

　　【四月二十八日新热寄仇池】

　　细莎为履如编须，轻葛为服如剪莩。寒泉洒屋朝露濡，霜簟可荐机可扶。风鸣牖间如吹竽，此虽有暑宜亦无。庭前峻山槎之余，盆中养鳅大如鱼。荻生抱甲未见肤，蔓起上层将悬壶。麦苗高齐可藏乌，此虽非野仅亦如。兄居溪堂南山趺，濯足溪水惊雁凫。澄潭百丈清无淤，将往思我立跃蹰。东轩鄙陋何足居，欲行不行系辕驹。〈同上，卷四四〉

　　【六月十三日病起走笔寄仇池】

　　入伏节气变，悠然如九秋。墙上有短树，庭下风飕飕。风为吹我衣，虻蚋各已收。移床就堂下，仰见月成钩。但与支体快，不作腑脏谋。半夜起寒热，展转脱水鳅。药剂失先后，欲速反见留。不免召杨子，把臂揣厥由。笑我冷治冷，徒尔苦舌喉。授我桂与姜，乃始与病投。逾旬不出户，映牖披重裘。遥闻南山下，不与他土侔。山寒雪不解，清气昼夜浮。余冷入市城，烦热遭濯漱。况乃郡斋静，满地贮清流。露湿荷叶净，月上松柏幽。墙头白杨树，秋声无时休。夜蜩感寒气，上树鸣啾啾。野鹤弄池水，落拍翅羽修。此处虽可爱，慎勿恣意游。凡人爱凉冷，凉冷乃热仇。试扫北窗下，静卧却所忧。屏扇去冰雪，虚室风自油。岁热强自厚，良药彼有不。〈同上，卷四四〉

　　【题三游洞石壁】

　　昔年有迁客，携手醉嵌岩。去我岁已百，游人忽复三。〈宋黄善夫家塾刊本《王状元集百家注分类东坡先生诗》卷一《游洞之日有亭吏乞诗既为留三绝句于洞之石壁明日至峡州吏又至意若未足乃复以此授之》诗题下林子仁注引〉

　　【留题仙都观】

　　道士白发尊，面黑岚气染。自言王方平，学道古有验。道成白昼飞，人世不留窆。后有阴长生，此地亦所占。并骑双翔龙，霞绶紫云。扬扬玉堂上，与世作丰歉。〈同上，卷五《留题仙都观》诗林子仁注引〉

　　【题李十八黄龙寺画壁】

　　胸次峥嵘落笔端，壁题留与老夫看。枯槎尚倚春风力，苍竹从来自岁寒。〈宋孙远《声画集》卷八〉

　　【次韵张禹直开元寺观画壁兼简李德素】

　　丹青古藏壁，风雨饱侵藻。拂尘开蚀鉴，志士泪沾臆。灵山远飞来，不可以智测。龙神湛回向，拥卫立剑戟。依然吴生手，旌旆略可识。鸿插楼台，毫发数动植。广床瞻二圣，有众拱万德。飞行凑六合，揽取著一席。人人开生面，绝妙推心得。李侯天机深，指点目所及。三生石上梦，天乐鸣我侧。幽寻前日事，晦明忽复易。章生南溟鹏，笼槛锁六翮。能同寂寞游，浊酒聊放适。西风叶萧萧，蟋蟀依墙壁。家无万金产，四邻砧声急。藜羹傲鼎食，蓝缕亦山立。并船有歌姝，粉白眉黛黑。期公开颜笑，醉语杂翰墨。不须谈俗事，只令人气塞。〈同上，卷八〉

　　【寇莱公】

　　人知公惠在巴东，不识三朝社稷功。平日孤舟已何处，江亭依旧傍秋风。〈宋王象之《舆地纪胜》卷七四《荆湖北路·归州》〉

　　【过豫章】

　　白屋可能无孺子，黄圭不是欠陈蕃。古人冷淡今人笑，湖水年年刺旧痕。〈宋祝穆《方舆胜览》卷一九〉

　　【初春游李太尉宅东池】

　　蓬岛灵仙宅，星河帝女家。波光泛金翠，楼影动云霞。清浅游鱼过，参差垂柳斜。移舟更寻胜，远见小桃花。〈《永乐大典》卷一○五六〉

　　【次韵程相公以柳湖久涸辄引蔡水溉注感而成咏二首】

　　鳞鳞沙脚出平湖，一喷珠玑碧有余。依归镜中横紫阁，却从天外望仙闾。粉花又结青莲子，金尾还跳赤鲤鱼。自惜支离苦为病，重来应共酒杯疏。老鱼{髟}困无津，凿破灵河涨旧。明月还从沙渚见，红尘却傍柳堤分。急泉垂下长虹尾，戒浪飞来自惊群。范蠡如闻应更爱，解摇双浆入西曛。〈同上，卷二二六六〉

　　【诗一首】

　　君不见峨眉山西雪千里，北望成都如井底。春风百日吹不消，五月行人如冻蚁。纷纷市人争夺中，谁信言公似赞公。人间热恼无处洗，故向西斋作雪峰。我梦扁舟适吴越，长廊静院灯如月。开门不见人与牛，惟见空庭满山雪。〈同上，卷二五三八〉

　　【和子瞻留题石经院三首】

　　山上寺，近在古城中。苦恨河流远，长教眼力穷。盘曲山前路，流年向此消。兴亡须一吊，范叟卧山腰。孤绝山南寺，僧居无限清。不知行道处，空听暮钟声。〈明茅维刻《东坡先生全集》卷六八《记子由诗》引〉

　　【绝胜亭】

　　夜郎秋涨水连空，上有虚亭缥缈中。山满长天宜落日，江吹旷野作惊风。爨烟惨淡浮前浦，渔艇纵横逐钓筒。未省岳阳何似此，应须子细问南公。〈同上，《书子由绝胜亭诗》引〉

　　【张公洞】

　　乱山深处白云堆，地坼中空洞府开。茧瓮有天含宇宙，瑶台无路接蓬莱。金芝春暖青牛卧，珠树月明黄鹤回。此日登临兴何限，春风吹绽碧桃腮。〈明沈敕《荆溪外纪》卷七〉

　　【睢阳五老图】

　　贤才冠世得优闲，免向金门老赘冠。颂德华名盈满轴，规章文献表穹桓。宦家有道生忠烈，夷夏初宁谏齿寒。正是紫微垣里客，如今列上画图看。〈清《御定历代题书诗类》卷四一〉

　　【金沙台】

　　待罪东轩仅两秋，榷酤事了且夷犹。奖崇善类询舆论，过访仁贤棹小舟。契合通家心异姓，情敦同气迈凡流。金沙台上聊舒乐，即景题诗ト酒瓯。〈清同治《瑞州府志》卷二二〉

　　◆词二首

　　【渔家傲〈和门人祝寿〉】

　　七十余年真一梦，朝来寿儿孙奉。忧患已空无复痛，心不动，此间自有千钧重。

　　蚤岁文章供世用，中年禅味疑天纵。石塔成时无一缝，谁与共？人间天上随它送。〈宋苏籀《栾城遗言》〉

　　【水调歌头〈徐州〉】

　　中秋离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。

　　坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。〈傅干《注坡词》卷一〉

　　◆奏议二十三首

　　【缴驳青苗法疏〈元元年八月。〉】

