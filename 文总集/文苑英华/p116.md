<!-- { "loadSidebar": true } -->
　　有招隠谓栾子曰尔其贤乎何懵懵之如是也栾子喑然招隠者曰夫天地隂阳専其神日月星辰専其耀山岳峯峦専其髙江海川渎専其深所以沧茫曭朗巍巍弥弥者也殆非口适【二字是】所能彩发于其间矣自此以降各専其能众自烦也龙専其灵虎専其猛火専其烈水専其柔霹雳专其怒魑魅专其怪至尧专于治民【治民等字唐私文上阙笔】舜专于治孝夏禹专于治【一作理】水成汤专于救旱周公专于接贤仲尼专于化物老耼专于道德庄子专于逍遥迨于史鱼伯宗专于直也季札郭伋专于信也侯嬴荆轲专于义也子胥晁错专于忠也鼋鼍鱼豚螭鼈蜃专于水也麏麖麋鹿狐狸熊罴专于山也飞防专于暗矣飞蛾专于明矣至于蜘蛛蟋蟀螳螂蜉蝣皆有所专而未能暂悉其所专也观尔之志退非专闲进非专仕愚不专愚智不专智操心若老成谋身若儿戏颠倒上下罔识所谓亦有专之者乎栾子曰有之吾专于不专也招隠于是知其大人也敛袵易容退而复拜拜而且跪言曰昔仲尼所谓走兽可罗渊鱼可缗飞鸟可罾至于龙驾风电乗云雷吾不知之今先生之谓矣请从而书之于是栾子廼推琴濡毫以讫其辞邈乎悠哉旷宇宙而氛埃古茫茫而日去今纷纷而月来开辟天地之上圣分裂山河之雄材蛇身虎鼻螭质龙胎乗刚柔于水火含变化于风雷莫不随草莾而共腐与珠玉而同灰悲夫自兹已降又何营营而不廻所以八荒放志六合游神皓然矫首兀若无身顾不惧于来者又何希于古人老耼烦于论德释氏诡以推因苟吾心卓然而不惑又宁见欺于此君何况驾鹤真人吹笙王子玉树玲珑金台逦迤青鸾翠鳯之飞鸣丹豹赤麟之逰止刘安鸡犬吕恭奴婢子英拜而鱼飞初平叱而羊起或煮药而针龙或飞符而絷【一作系】鬼负柴草而广施赌菜而博戏纷乎哉故吾不悉心而信矣又有青龙上汉白鹿陵虚变砂神米质酒灵书吁稚川与子政何相欺之甚欤赤城圃任公子之所居荒垣朽竹丁令威之故墟安用翩翩为白鹤何必悠悠骑碧驴已焉哉吾将居常待终而已矣又何神仙之学乎于是掩蓬扃闭茅屋几案诗书形骸土木虽促【疑捉】而露肘终击壤而鼔腹有酒刘伶无妻犊牧花菲菲而晩红草凄凄而暮緑春水两晴山数曲吟四首以愁浓举一觞而懽足波激越而瀛溶竹含烟而朴倚仗则手放青鸠脱冠则髪辞斑鹿养牛不乗生鸡嬾祝苟求仁而得仁又何荣而何欲世事纷纷生涯促促亦何为乎齅金亦何为乎泣玉悠哉已矣胡不顺时而从俗耶亦有居陋巷而易志顾好爵而廻膓耻白屋之萧瑟期青云之颉颃宠崇朱紫誉蔼馨香交亲翕而相防门巷而生光危冠岌岌环佩锵锵朝朱门而受爵暮赤族以罹殃信刑汉朝胥流呉水一室薰而香焚三穴空而犬死能守节以保身然后谓之君子万古勲庸逐风砂歌钟玉帛散朝霞华亭晋陆悲朱顶上蔡李斯忆素牙稽康临刑而顾影窦婴就戮而兴嗟髙鹿马以防国虵豕而忘家谅覆车之在眼吾将易辙而止邪于是振遐思荡清虑摆簮裾遯名誉聊踈放以安贫冀静僻而为趣廼歩重水常趋遥林奇峯峞古木森沉泉出山而渐浅云入洞而愈深遇清风而借席对緑篠以开襟垂萝窱袅以樛结连峦菌蠢而相寻望去鹤于沙尾见归龙于水心青苔润而饶露碧梧欹而足隂松脂滴酒树瘿台琴山席平铺而叶坠书巻横开而露侵廻首遥壑松萝漠漠曲径抱云根斜阳绕山脚瀑迸疑悬峯危欲落歴断岫而峥嵘入疎林而绮错委叶交扶盘根相阁野防闘于林稍山鸡鸣于丛薄蔓韧时萦壁危或拓出入烟萝徊翔寥廓灵葩露叶芳绵绵山青云白心悠然徐生赴哭三千里莱子留书十四篇陆通避楚而负甑张翰辞呉而觧船岂求闻而矫俗谅襟懐之异焉予亦何人思为逸民朝常拥耒暮或垂纶山泉鸣而入夜洞花寒而变春闲逰谙野疏食惯贫盘中之周生紫蓼岭上之陶公白云野岸波澄蓬门露晓徘徊緑水之际萧洒青林之表杞根成狗萝叶垂茑山鹿奔而草低野鹤飞而桂褭溪外负薪田中荷蓧鹑披子夏之衣蛙鸣稚圭之沼垅畆连延桑麻绕缭入崦而朽竹芟疎出溪而茅茨稀少依林壑以终焉经沼沚而留连花披篱而绵络瀑鸣山而布悬潭中则嗔【一作頳】鱼跃日洞里则沉鹿呌烟遇山客以停杖逄沙禽而驻船槎崩水没树空篱穿雉雊雾旦鼍鸣雨天灌于陵之药圃耕彭泽之黍田偷闲散于一日役筋骸于百年开山决水浇兰莳芷移风桂于岭头种烟篁于涧里浪满沉舟苔生湿地山廪空而防喧野浪髙而鸥喜或曲岸而流觞或平崖而隠几烟霞缭绕松桂逦迤踉鹤【二字一作踊踉】西来惊鸾【一作峦】南起始嵺嶱之不极终沨漴而未已慨然懐古中心如醉忆躭酒之歩兵想能诗之都尉先生则五斗成文君王则七言见志陆机之价难偕郑众之心莫遂古人徃矣吾将已而谅纷纷于来者欲停觞而迟谁永懐掩抑遐思歔欷鉴往行之得失悟前贤之是非至如龙章鳯姿之异鹍化鹏立之姿重踵骈脇背虎眉莫不截野格禽深江斩螭捽搏犀兕磔烈【疑作裂】熊罴借鱼烂之势兴龙变之机日亏星陨海动山移澶漫轥乱推斥支离然后纉百王之鸿烈应五运之昌期于是玉帛郡国钟皷神祗罍斚醪醴笾爼鼎胹周旋登陟以严以私威仪文物缤纷陆离礼乐戎狄冠带蛮夷轰然一瞬雷【疑作电】威风驰明逺叹芜城之作子山叙离别之词虽寂寞而逺矣良咨嗟而愍之若夫舒巧矜谈沽多肆欲蒯通一説而亡三墨翟九拒而余六智不如葵义轻于粟资汛説而有余在通议之不足置此独幽沉昔人难复寻绕南浦薜荔满西林岭遮亭而青兽不起松横水而苍龙欲沉鸥泛空而防雪月零渡【一作波】而荡金独徘徊以无侣悄持觞而未举叹巨卿之不来嗟子皮之乖阻胡不长逝孑而隐忧决比德于单【音善】巻逝追踪于许由道匪五徃思无三求与伛偻而同去共支頥而云休孰得孰失何恩何讐岂若介子推之怨晋费子阳之泣周烟飇勃起涕泗横流徒血尽于防目竟灰错于一丘所以顺世浮沉与时消息冥神观化何徃不极齧缺之问恶乎知哀骀之心莫之识今昔茫茫兴衰运长超然委命于何不臧亦何悲于麟获亦何嗟于豹藏薜叶离披之岛槐根拥肿之塲白鸥两岸青莎一床遇四老而极逸逄七贤而甚荒露湿书笈尘生药囊杨子袍穿仇生室方结痛饮之山简就蔬飧之袁唐我有遐説超然自悦鄙文马与华轩况金台之玉阙药不可还童方难为驭风莫希鱼背客不作鹿门翁门何山而不对水何径而不通云归则千峯卧緑桃飘则一川踏红南湾渔者东郊老农形骸坐类襟带自同或刺舟而共去或驾犊而相从采药于岩下行歌于里中儿童目以痴叔乡人指作愚公怪蒋诩之径狭笑孙登之室空昔者梁伯鸾之牧猪马仲圭之罝兎毛公隠身于愽徒严生攻书于卜铺咸蓄奇声共沉髙歩杂闾里而寄清汨尘泥而自污我亦悠悠何逺【疑】去留方寸自足徒劳外求入烟霄而何乐处城市而何忧于是抵郭出林丘九衢骈罗而自适三市纷哗而自逰榱楹接栱挽辂连辀金碧簇而霞烂罗纨开而浪浮晓入屠肆春逰酒楼卧白犬于瓮下悬青蚨于杖头并啸父以补履同庖丁之解牛遇茅狗之迎酒妪逢木羊之随葛由旗亭日将夕百戏忘休息汉女踏红绡海人抛赤仄飞尘宵合嚣声昼塞泥烛巧成皮钱妙饰涤噐则或损殊材当垆则时逢丽色与商丘而同懐共文賔而晦迹斥鷃逍遥藩篱可巢不惮负局何羞卖胶或有货药藏名佣书养志或屠狗于横街或奔牛于列肆道合情同心谐迹似秽体浊形捐聦斥智虽殊之于万途咸趋之于一揆天道云云亡知防真孰能国士吾为市人徳与时而偕益道随行而日新一牛衣以温体五羊皮以易身罗衣骇目丽质惊邻讵谓正色宁吾所珍不望豹变非图蠖伸誓洗耳秽那桃指文恶心长而髪短验齿亡而舌存损又损以立操材不材而用神伊大道邈而不极聊糟粕于斯文乃援琴而歌曰茫茫大块兮奫沦逶迤生我至德兮其心孔殷茫茫兮孰知其施道之虚维吾之庐阛之隘维吾之賔矣道之谧维吾之室阛之嚣维吾之党矣杳乎徐乎辽乎乎维吾之娯矣刚龙之蟠长云兮夭矫蜿蜒脩麟之喜横海兮纷潾漩沿游神于六合之外兮希夷自然又歌曰曽澜起兮风自飘云溶溶兮连泬寥微风息兮波以平云霏霏兮开窅冥重岩邈兮脩已逺洄潭渺兮深复浅羽余觞兮空余罍玉顔兮山已頺羲皇何以不复回捐形弃世兮如我何哉金踊跃兮求莫耶为不祥兮将柰何招隐者歌曰大道由由【一作悠悠】而熈熈吾莫知施谁宗栾子吾其嗣之至化荡荡而一一吾莫知专谁师栾子吾其与焉歌阕杉竹萧然而迭响鸟兽徘徊而更鸣怡然鼓琴抗然起舞于是标问答纂歌诗不知其名强为赋之
　　幽居赋【并序】　　　　　　　陆龟防
