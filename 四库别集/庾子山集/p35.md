<!-- { "loadSidebar": true } -->
　　北原风雨散南宫容卫疎【北原北陵也原陵通称西都赋曰北眺五陵三辅黄图曰太上皇葬栎阳北原汉书音义曰原再也谓已立庙更立者为原后汉书曰肃宗诏贾逵入讲尚书南宫云台】待诏还金马儒林归石渠【三辅黄图曰金马门宦者署武帝时大宛以铜铸像立于署门因以为名东方朔主父偃严安徐乐皆待诏金马门石渠阁萧何造其下礲石为渠以导水若今御沟因为阁名所藏入闗所得秦之图籍至于成帝又于此藏秘书焉】徒悬仁夀镜空聚茂陵书【周书明帝纪云帝善属文摭采众书自黄农以来讫于汉魏末叙为世谱凡五百六巻所着文章十巻陆机与弟云书曰仁夀殿前有大方铜镜髙五尺余广二尺二寸暗着庭中向之便冩人形体汉武内传曰武帝遗诏以杂道书三十巻置棺中河中太守张纯以书进宣帝时有武帝典书郎冉登见之流涕曰此先皇殡时物也汉书云武帝茂陵臣瓒曰茂陵在长安西北八十里】竹泪垂秋笋莲衣落夏蕖【博物志云舜二妃曰湘夫人舜崩二妃啼以泪挥竹竹尽斑楚辞曰制芰荷以为衣王逸曰芰菱也荷芙蕖也】顾成始移庙阳陵正徙居【三辅黄图曰故文帝庙号顾成庙孝文四年作顾成庙在长安城南文帝自为庙制度逼狭若顾望而成犹文王灵台不日成之故曰顾成也景帝阳陵在长安城东北四十里按景帝五年作阳陵起邑阳陵山方百二十歩髙十丈】旧兰憔悴长残花烂漫舒别有昭阳殿长悲故【一作班】媫妤【汉书曰班媫妤成帝即位选入后宫始为少使俄而大幸为媫妤居增成舍后赵飞燕宠盛媫妤失宠希复进见退处东宫作赋自伤悼成帝崩媫妤充奉园陵薨因园中以喻宇文内史入重阳阁有伤悼之辞也】
　　忝在司水看治渭桥
　　【本传云孝闵践阼封临清县子除司水下大夫是也汉书注苏林曰渭桥在长安三里跨渭水为桥王裒集中有和庾司水修渭桥诗】
　　大夫参下位【言已为下大夫之职也】司职渭之阳【言为司水防治渭桥在渭水之阳也】富平移铁鏁【一作鏁柱】甘泉运石梁【晋阳秋曰杜预造桥于富平津所谓造舟为梁也博物志曰秦始皇在骊山之北运取大石于渭北歌曰运石甘泉口渭水为不流千人唱万人钩金陵余石大如塸】跨虹连絶岸浮鼋续断航【尔雅曰防蝀谓之雩防蝀虹也郭注云俗呼为美人虹江东呼雩月令季春之月虹始见音义云虹双出鲜盛者为雄雄曰虹闇者为雌雌曰蜺是隂阳交防之气言桥似之也尔雅注曰两厓累者为岸説文曰鼋大鼈也中要记曰千嵗之鼋能与人语江淹恨赋曰方欲驾鼋鼍以为梁方言云闗西东或谓舟为航説文作斻在方部航胡郎切】春洲鹦鹉色流水桃花香【水经注曰黄鹄矶在鹦鹉之下尾此云鹦鹉色言緑色似之也汉书沟洫志曰来春桃花水盛必羡溢有填淤反壤之害师古曰月令仲春之月如雨水桃始华盖桃方华时既有雨水川谷水洋众流猥积波澜盛故谓之桃花水耳】星精逢汉帝钓叟值周王【干寳搜神记曰蜀张寛汉武帝时为侍中从侍甘泉至渭桥有女子浴于渭氷乳长七尺上怪其异遣问之女曰帝后第七车者知我所来时寛在第七车对曰天星主祭祀者斋戒不洁则女人见史记曰吕尚盖尝困穷年老矣以渔钓干周西伯西伯出猎遇太公于渭之阳与説大悦载与俱归立为师】平堤石岸直髙堰栁长长【广雅曰堰潜堰也谓潜筑土以壅水也】羡言杜元凯河桥独举觞【晋书曰杜预以孟津渡险有覆没之患请建河桥于富平津议者以为殷周所都厯圣贤而不作者必不可立故也预曰造舟为梁则河桥之谓也及桥成帝从百寮临防举觞属预曰非君此桥不立也对曰非陛下之明臣不能施其防巧】
　　北园新斋成应赵王教
　　虹粉跂鸟翼山节拱兰枝【尔雅曰防蝀虹也粉疑作棼説文曰棼复屋栋也翼屋荣也西都赋曰抗应龙之虹梁又云列棼橑以布翼吕延济曰梁曲如虹故言虹梁吕向曰言栋上布椽如翼也此言梁棼若虹梁矣棼音汾色咸语论注云节者栭也刻镂为山兰枝木兰枝也】画梁云气绕雕牕玉女窥【王裒甘泉颂曰采云气以为楣西京赋曰绣栭云楣薛琮曰楣梁也皆云气画如绣也鲁灵光殿赋曰玉女窥牕而下视】月悬惟返照莲开长倒垂【鲁灵光殿赋曰璧暠曜以月照李善曰言璧之白如月之照也赋又曰反植芙蕖张载曰反植者根在上而叶在下】盘根细壊石行雨暴浇池长藤连格徙髙树带巢移鸟声惟杂啭花风直乱吹白虎题书观熊帖射皮【后汉有白虎观周礼王大射共熊侯】文入舞曲月扇掩歌儿【张揖广雅曰琴五宫商角征羽文王増二弦曰少宫少商见世本班媫妤怨歌行曰裁为合欢扇团团似明月】玉节调笙管金船代酒巵【説文曰古者玉琯以玉舜之时西王母来献其白琯前零陵文学姓奚于泠道舜祠下得笙玉琯夫以玉作音故神人以和鳯凰来仪也汉书音义曰管漆竹长一尺六孔古以玉作不但竹也按琯从玉管从竹节竹约也以玉为之故云玉节矣八王故事曰陈思有神思为鸭头杓浮于九曲酒池王意有所劝鸭头则回向之又为鹊尾杓柄长而直王意有所到处于罇上镟之鹊则指之大业拾遗云作小舸子长八尺七艘木人长二尺许乗船行酒毎一船一人擎酒杯一人捧酒钵一人撑船二人荡桨绕曲水池随岸而行疾于水饰水饰绕池一匝酒船得三遍毎到坐客处即停住擎酒木人于船头伸手酒客取酒饮讫还杯木人受杯回向捧酒钵人取杓斟酒满杯船依饰自行按金船即鸭头杓之遗陈思王所制也后李白诗云却放酒船回李商隐诗云雨送酒船香皆云酒巵盖本此也】若论曹子建天人本共知【魏畧曰邯郸淳叹曹植之材谓之天人】
　　同防河阳公新造山池聊得寓目【周书曰李纶为河阳郡公】
　　横阶仍凿涧对戸即连峰暗石疑藏虎盘根似卧龙【楚熊渠子汉李广皆夜行射寝石以为虎故石疑藏虎抱朴子云千龙之松其状如龙故根似卧龙也】沙洲聚乱荻洞口碍横松【陆机云薍谓之荻至秋坚成则谓之萑】引泉恒数派开岩即十重北园闻吹管南隣聼撃钟【左太冲诗曰南隣撃钟磬北里吹笙竽】菊寒花正合杯香酒絶浓由来魏公子今日始相逢【汉书地理志云河南之开封中牟阳武酸枣巻皆魏分也故河阳公称魏子比战国信陵矣】
　　登州中新阁
　　跨虚凌倒景连云拒少阳【汉书如淳注曰倒景在日月之上日月反徙下照故其景倒鲁灵光殿赋曰承明堂于少阳李善注云汉书曰少阳东方也凌倒景言其髙也拒少阳言其在东也】璇极龙鳞上雕薨鹏翅张【甘泉赋曰璇题玉英应劭曰题头也榱椽之头皆以玉饰也汉书音义曰三辅间谓屋梁为极也鲁灵光殿赋曰崱缯绫而龙鳞説文曰薨屋栋也徐锴曰所以承瓦声莫耕切庄子曰北海有鸟曰鹏璇极言以玉饰梁也龙鳞似龙之鳞雕薨画栋也鹏翅谓栋翅若飞翔者】千寻文杏照十里木兰香【西京杂记曰上林苑有文杏材有文采者也述异记曰木兰在浔阳江中多木兰树昔吴王阖庐植木兰于此用搆宫殿也闲居赋曰刻木兰以为榱兮饰文杏以为梁】开牕对髙掌平坐望河梁【西京赋曰缀以二华巨灵屭赑髙掌逺蹠以流河曲开牕对髙掌者言对二华之山也魏文帝燕歌行曰牵牛织女遥相望尔独何辜限河梁平坐望河梁者言阁之髙上凌天河也梁桥也】歌响闻长乐钟声彻建章【三辅黄图曰长乐宫本秦之兴乐宫也建章宫在未央宫西长安门外】赋用王延夀书须韦仲将【后汉书曰王逸字叔师南郡宜城人子延夀字文考有隽才逰鲁作灵光殿赋蔡邕亦造此赋未成及见延夀赋甚竒之遂辍世说曰韦仲将能书魏明帝起殿欲安榜使仲将登梯题之既下头鬓皓然用勅儿孙勿复学书】龙来随画壁凤起逐吹簧【毛苌曰簧笙也説文曰笙象凤身言画龙疑眞刻凤俨若吹簧也】石作芙蓉影池如明镜光【郭璞曰江东人呼荷华为芙蓉】花梁反披叶莲井倒垂房【所谓井者淮南子曰大构驾兴宫室延楼栈道鸡栖井榦髙诱曰鸡栖井榦复金荧井刻花置其中也榦音贯汉书有井榦楼榦音韩西京赋曰蔕倒茄于藻井披红葩之狎猎饰华榱与壁珰流景曜之韡韡薛综注曰茄藕茎也以其茎倒置于藻井其华下向反披也华榱画其榱也鲁灵光殿赋曰圆渊方井反植荷蕖緑房紫的窋防垂珠张载注云緑房芙蕖之房也芙蕖莲也窋张滑切防丁嫁切反披倒垂皆谓根在上而叶在下也云莲井者当栋中交木方若井榦刻以莲花也】徒然思鷰贺无以预鹍翔【淮南子曰大厦成而鷰雀相贺庄子曰北溟有鱼其名曰鲲化而为鹏怒而飞翼若垂天之云鹪鹩赋云鹫鹗鹍鸿李善注云鹍状如鹤而大】
　　嵗晚出横门【三辅黄图曰长安城北出西头第一门曰横门】
　　年华改歳隂逰客喜登临【楚辞曰登山临水兮送将归】据鞍垂玉帖横腰带锦心【后汉书曰马援据鞍顾盼】氷弱浮桥没沙虚马迹深倚弓依石岸回牀向栁隂智琼来劝酒文君过聼琴【干寳搜神记曰魏济北郡从事掾超以嘉平中夜独宿梦冇神女来从之自称天上玉女东郡人姓成公字智琼早失父母天帝哀其孤苦遣令下嫁超当其梦也精爽感悟嘉其非常人之容觉悟钦想若存若亡如此三四夕一旦显然来逰驾辎軿车从一婢服罗绮之衣姿顔容体状若飞仙自言年七十视之如十五六车上有壶榼青白琉璃五贝饮啗竒异馔具醴酒与超共饮食遂为夫妇汉书曰卓王孙有女文君新寡好音故相如缪与令相重而以琴心挑之文君夜亡奔相如】明朝云雨散何处更相寻【髙唐赋云昔者先王梦一妇人曰妾巫山之女也朝为行云暮为行雨朝朝暮暮阳台之下旦而视之如言故为立庙曰朝云】北园射堂新成【周书若干惠传太祖尝造射堂新成与诸将宴射徙堂于惠宅】
　　轩台聊可习仙的不难登【山海经曰西王母之山有轩辕台射者不敢西向】转箭初调筈横弓先望堋【筈音括筈防也谓与相防也堋射埒也】惊心一雁落连臂两猿腾【上更嬴事下飬由基事注已见】直知王济巧谁觉魏舒能【世説曰王君夫有牛名八百里駮常莹其角王武子语君夫曰吾射不如卿今指赌卿牛以钱千万对之君夫既恃手快且谓骏物无有杀理便相然可令武子先射武子一起便破的却据胡牀叱左右速探牛心来须臾炙至一脔便去王隐晋书曰魏舒字阳元任城人少工射为后将军钟毓长史毓与参佐射戏舒常为坐画筹后值朋人少以舒充数于是发无不中加博措闲雅殆尽其妙毓叹之曰吾之不足尽卿如此射矣】空心不死树无叶未枯藤择贤方知此传巵喜得朋【礼记郑注曰巵酒器也易曰西南得朋】











　　庾子山集巻三
　　钦定四库全书
　　庾子山集巻四　　　　　　周　庾信　撰
　　钱唐倪璠纂注
　　诗
　　园庭
