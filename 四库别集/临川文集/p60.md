<!-- { "loadSidebar": true } -->
　　臣某言近再具表乞罢政事伏奉批荅不允者封奏上昭未能感彻训辞下逮更误褒嘉【中谢】臣闻恕以及物者君之仁量而受事者臣之义盖世之道有升而有降故士之行或肆而或拘遭圣治之尚容冀私诚之获遂伏念臣自防任使巳歴歳时虽或售于小忠曽莫裨于大政迨兹撄疢乃始告劳姑以免邦宪之诘诛何足污上恩之奬励使人狎至诏指屡颁祗荷顾怜重懐感悸非不愿粗施其朴学庶几以仰副于鸿私顾惟刚徳之浸亨方奋睿谋而独断辨忠贤之可任既示弗疑察奸罔之为朋将知所畏人宜尽力朝岂乏材宁容昬惫之余尚冒宠灵之厚伏望皇帝陛下离明俯烛解泽旁施矜绵力之既愆监近司之或旷俯从控愬实允询谋虽巳事之无称难言报国冀余生之未泯尚获捐躯臣无任
　　乞出表二道
　　臣某言窃以丞相之职天子是毗方当图政之忧勤难以养疴而昧冒辄输情素仰丐恩怜【中谢】臣叨被鸿私误尸荣禄尧仁天覆幸荒秽之兼包汤圣日跻頋卑凢而自絶尚惟许国姑誓忘躯岂意昏甫新年而寖剧更知驽蹇难重任之久堪伏惟皇帝陛下明烛隠微恵绥覉拙闵其积疢收还上宰之印章赐以余年归展先臣之丘垄生当击壤以咏矜容之徳死当结草以酬含育之恩臣无任
　　二
　　臣某言今月十一日輙输情素仰丐恩怜实以抱疢之深难于窃位之久过防敦奬未赐矜従事有迫于恳诚理必祈于哀恻【中谢】臣信书自守与俗多违审容膝之易安因忘择地知戴盆之难望遂废占天岂图忧患之余更值清明之始寒之之日长而暴之之日短植之之人寡而拔之之人多尚误圣知骤妨贤路摩顶放踵虽愿效于微劳以蚊负山頋难胜于重任矧复瞀昏而旷事若犹冒昧以尸官是乃明宪之所不容岂特烦言之为可畏伏惟皇帝陛下天地覆载日月照临赐以曲成容其少愒区区旅力或未愆于余年断断小能冀尚施于异日臣无任
　　乞退表四
　　臣忠于为国故进而能致其身君恕以及人故病则闵劳以事此今昔共由之通义实上下相与之至情敢触冒昧之诛冀蒙哀矜之听【中谢】臣受材鄙劣遭运休明陈愚或防于圣心承乏遂尸于宰事谋谟浅拙谩不见其有成操行陵夷又或几于无耻久宜辞位尚苟贪恩岂图养拙以乖方重以瞀昏而废务粗尝陈列未获矜従黾勉以来浸淫遂剧大惧典司之旷上烦程督之严伏惟陛下询事考言循名责实或辍夜分之寐常临日昊之朝万方黎献之多略皆祗辟三事大夫之守岂可瘝官仰冀髙明俯昭悃愊念其服劳之久愍其撄瘵之深及未干鈇之时令遂解机衡之任岂特少安于私义兹惟毕协于师虞臣无任
　　二
　　臣昨具表乞解机政伏奉手诏未赐俞允者明主训辞之宠宜即奉承匹夫志守之愚敢觊矜允【中谢】窃以品制百为摠裁万务任怨盖难于持久服劳安可以独贤所以中外迭居是为祖宗故事况于疲曵加以瞀昏若由昧冒而无慙其必颠隮而不救臣过叨睿奬备进近司当循名责实之时故任怨特多于前辈兼蠲令改制之事故服劳尤在于一身虽防全度之恩仅免谴诃之域某于多故实以难支矧疾疢之交攻且事为之浸废伏望陛下昭其悃愊假以优游使得休养于衰疲以示保全于孤拙臣无任
　　三
　　臣某言近具表乞解机务伏奉手诏未赐俞允者圣恩所及有隆天重地之施私义未安有深渊薄冰之惧【中谢】窃惟成汤髙宗之世有若伊尹傅説之臣其道则格于帝而无疑其政则加乎民而有变后惟时乂相亦有终迨乎中世之陵夷非复古人之髣髴忠或不足以取信而事事至于自明义或不足以胜奸而人人与之为敌以此乘权而久处孰能持禄以少安此臣之虑危于居宠之时而昧死有均劳之乞况于抱病浸以瘝官伏惟陛下道与日跻徳侔干覆哀一夫之失所乐万物之皆昌矧夫眷遇之优既巳勤劬之久宜蒙善贷使获曲全赐其疲贱之身假以安闲之地则敝车无用犹可具于劳薪弃席未忘或再施于华幄臣无任
　　四
　　臣某言伏奉圣防令臣入见赴中书供职者蝼蚁微诚屡闗省览天地大徳未赐矜从【中谢】臣闻周之士也贵秦之士也贱周之士也肆秦之士也拘其縦之为贵其拘之为贱贱故尚势利而忘善恶贵故尊行义而矜防耻士知尊行义而矜防耻宗庙社稷之安而天下自治也伏惟陛下言必稽尧舜动必宪文武故视遇天下之士欲其贵不欲其贱欲其肆不欲其拘臣以羇孤旁无佽助一言寤意特见甄收适遭欲治之盛时实预扶衰之大义事或乖于众口而陛下力赐辩明言有逆于圣心而陛下常垂聴纳此臣所以履艰虞而不忌服勤苦而不辞虽百度抢攘未就平成之叙然四年黾勉非无夙夜之劳今特以心气之衰疲目力之昏耗哀祈外补冀幸小休而干刚确然莫可回夺则是亲值周家之忠厚独为秦士之贱拘事与愿违能无窃叹理当情恕岂免上烦实望圣慈俯昭愚款外赐优闲之地少安疾疢之身须其有瘳乃责外効臣生当捐躯以报徳死当结草以酬恩
　　乞宫观表四道
　　臣某言疏荣特异敢忘图报之忠陈力弗能当布可辞之义【中谢】伏念臣晚陪兴运久污近司戆愚弗逮于清光衰疾更成于瘝旷苟免大诃之责乃叨异数之加授以戎旃班之宰席松楸旧国实使镇临蒲栁残年足为荣耀頋在宣化承流之地方当循名责实之时疲曵难支颠隮可畏仰祈睿眷俯徇愚并解将相之官外除宫观之任托依田里瞻守丘坟傥慿休养之私终获夷瘳之福敢忘策励复誓糜捐臣无任
　　二
　　臣某言近具表乞以本官外除一宫观差遣伏蒙圣慈特降中使赐臣诏书不允者天地至恩实知难报蝼蚁微息尚窃有懐辄冒隆威更输危悃伏念臣遭逢异甚称効蔑如苟旅力之可陈岂余生之惜頋以忧伤而至重为疢疾之所撄偷假便州必负旷瘝之责过尸厚禄更懐叨昩之慙伏望陛下本末烛知始终护念俯徇吁天之恳俾无累国之尤尚冀宁瘳誓终糜殒臣无任
　　三
　　臣某言轺传俯临玺书狎至仰荷眷存之厚第懐感悸之深任有不胜勉非所及辄输危恳再冒天威伏念臣久误至恩难图报称过尸荣禄易取灾危力惫矣而弗支气喘焉而将蹶穷阎扫轨斯为待尽之时莫府建旄岂曰养疴之地所惧旷瘝之责敢辞逋慢之诛伏望陛下照以末光遂其防请使坛陆之鸟无视之悲濠梁之鱼有従容之乐庶防瘳复更誓糜捐臣无任
　　四
　　臣某言筋骸衰仅有余生肝膈精微简在圣听岂图宠奬未赐矜従辄冒威尊更输情素【中谢】伏念臣久妨机要初乏防埃苟免庶尤实荷恩私之至敢缘多疾更尸名器之崇比辱使轺系宣诏旨深惟策励仰称龙光而况病瘵有加疗治无损辞荣家食乃为理分之宜干泽自营尚恃眷怜之旧伏惟皇帝陛下衡听万事器使众材念其黾勉之终难假以便安而少愒庶完体力图报毫分臣无任
　　手诏令视事谢表
　　臣某言伏防宣示言者所奏辄具剳子乞博延公议改用贤人伏奉诏奨励令视事如故者谤议升闻巳頼舜聦之豁达恳诚上诉更烦周诰之丁宁窃以作威者主之权待察者臣之礼盖虽防非常之厚遇亦将避可畏之烦言臣志尚非髙才能无异旧惟所学之迃阔难以趋时因欲自屏于寛闲庶几求志惟圣人之时不可失而君子之义必有行故当陛下即政之初辄慕昔贤际可之仕越从乡郡归入禁林或因劝讲而赐留或以论思而请对愚忠偶合即知素愿之获申睿圣日跻更惧浅闻之难副重叨殊奬忝秉洪钧所宜引分以固辞乃敢冒恩而轻就实恃明主知臣之有素故以孤身许国而无疑人习玩于乆安吏循缘于积言不忌诐行无慙论善俗之方始欲徐徐而变革思爱日之义又将汲汲于施为以物役巳则神志有交战之劳以道徇众则事功无必成之望恐上辜于眷属诚窃幸于退藏犹贪仰附于末光亦冀粗成于薄効比闻独断谓合佥言但输承命之忠遂触招权之毁因请避众贤之路庶以厌异议之人伏防皇帝陛下敦大兼容清明防烛赐之神翰谕以至懐君臣之时尝千载而难值天地之造岂一身之可酬敢不自忘形迹之嫌庶协神明之运臣无任
　　添差男防句当江宁府粮料院谢表
　　臣某言近辄冒昩陈乞男防句当江宁府粮料院一次伏防特恩添差者去寄卧家犹尸厚禄祈荣及嗣更荷殊私【中谢】伏念臣汗马之劳初无可纪防犊之爱乃敢有言顔虽腆以知慙心固甘于获谴岂谓陛下矜轩幄之旧録簪屦之微示特出于上恩俾遽叨于世禄繄曲成之造化弗以遐遗徒共誓于糜捐安能仰称臣无任诏以所居园屋为僧寺及赐寺额谢表
　　臣某言基迹丛祠冀鸿延于万夀锡名扁防窃荣遇于一时臣生乏寸长世叨殊奬贱息奄先于犬马頽龄俯廹于桑榆独念亲逢莫有防埃之补报永惟宏愿岂忘香火之因缘伏防皇帝陛下俯徇祈诚特加羙称所惧封人之祝终以尧辞乃尘长者之园遽如佛许仰凭护念誓毕熏修臣无任
　　依所乞私田充蒋山太平兴国寺常住谢表
　　臣某言缘恩昧冒方虞慁上之诛加意畀矜遂窃终天之幸伏念臣少尝陻阨晚悮褒崇荣禄虽多不逮养亲之日余年向尽更为哭子之人追营香火之缘仰赖金缯之赐尚复祈恩而不巳乃将徼福于无穷伏防陛下眷遇一于初终爱恤兼夫存没特挠常法俯成私求虽老矣无能莫称漏泉之施若死而未泯岂忘结草之酬臣无任
　　辞免司空表二道
　　臣某言今月十一日三班差使崔汝谐至奉宣诏防及赍赐制诰一道除授臣司空依前观文殿大学士集禧观使加食邑四百戸食实封一百戸余如故者使轺驰授祗忝明恩家巷卧居敢叨虚奨【中谢】窃以事官之所命异于时制之今除名称三公班序一品逢辰特幸称位实难臣晚玷误恩尝尸剧任曽无尺寸粗报眷怜独有丘山莫知负载荒逺撄疴之乆休明嗣服之初緜力薄材适甘于屏弃髙秩厚礼更冒于褒崇惟器与名恐身累国仰祈迁令追寝賛书庶以衰残获所安之终吉亦令蹇浅免非据于具瞻臣无任
　　二
　　臣某言近具表乞追寝恩命伏防圣慈特降诏书不允者隆施所逮恳辞弗俞辄冒天威更输微款【中谢】臣事劳无纪操行不修居窃万钟初未知于辞富坐弥九载方有俟于黜幽岂图邦命之新尚眷求人之旧宠灵覃被危厉増加位髙疾颠力少任重实前修之切戒敢小丑之冒膺仰冀睿明顾怜衰朽改兹非服免贻官之忧宥以罔功使获里居之佚臣无任
　　乞致仕表【此表不曽奏发薨后检见遗藁】
　　臣某言瘝以旷官尝恃食功之旧老而辞禄敢忘知止之廉辄冒天威具输微款伏念臣小闻寡识薄力浅材信独善以一心昧自营之百虑久辜视遇特幸遭逢昔也壮时尚无可纪今而耄矣岂有能为敢望睿明许之致仕实矜危朽赐以全生庶以衰残豫佚太平之乐亦令遅暮免离大耋之嗟






　　临川文集巻六十
　　钦定四库全书
　　临川文集巻六十一　　　宋　王安石　撰表
　　贺册仁宗英宗徽号礼成表
　　贺景灵宫奉安列圣御容表
　　贺哲宗皇帝登极表
　　贺升祔礼成表
　　英宗山陵礼毕慰皇帝表
　　又慰太皇太后表
　　又慰皇太后表
　　英宗祔庙礼毕慰皇帝表
　　又慰太皇太后表
　　又慰皇太后表
　　慈圣光献皇后升遐慰皇帝表
　　慈圣光献皇后启殡及复土返虞慰皇帝表二
　　道
　　慈圣光献皇后神主祔庙慰皇帝表
　　慈圣光献皇后朞祥除慰皇帝表
　　正旦奉慰表
　　鲁国大长公主薨慰表
