<!-- { "loadSidebar": true } -->
萧瑟，书生老瘦转酸寒。掩关也有消愁处，一卷骚经醉后看。
又
野堂疏豁近江皋，喜见南山秋气高。野外渐寒群木脱，草根薄暮百虫号。筑陂浚畎更
相勉，伐荻剥桑敢爱劳。亦念耄荒当自佚，欲将世业付儿曹。
甲子秋八月偶思出游往往累日不能归或远至旁县
凡得绝句十有二首杂录入稿中亦不复诠次也
啮雪犹能活窖中，侩牛亦可隐墙东。来归里社当知幸。万卷书边一老翁。
又
小儿缘天摘列宿，老子含饴弄稚孙。郊居得此岂不乐，无奈催租人打门。
又
早携书剑三随计，晚辱弓旌四造朝。心愧石帆山下叟，一生不识浙江潮。
又
筋骸未废宁为老，烟火犹通岂是贫。时跨一驴山县去，园丁野老尽相亲。
又
蓍囊药笈每随身，问病求占日日新。向道不能渠岂信，随宜酬答免违人。
又
药粗野老偏称效，诗浅山僧妄谓工。怀饼裹茶来问讯，不妨一笑寂寥中。
又
家居愈老厌拘缠，旅舍僧房意自便。乞菜作羹殊有味，借床小憩即成眠。
又
乡闾敬老意常勤，一味甘鲜必见分。大胾在前无箸食，始知富贵本浮云。
又
市楼嘈囋知丰岁，驿树轮囷傲早霜。六十年间凡几到，剩沽新酒对斜阳。
又
燂汤具浴僧窗暖，舂黍供炊旅甑香。自笑平生为客熟，关山千里一衣囊。
又
胡麻刈罢下瞡初，引水家家灌晚蔬。但有茅檐随处好，渊明可独爱吾庐。
又
秋风败叶委苍苔，小蹇闲游始此回。溪上风烟争晚渡，县前灯火卖新醅。
诗集卷五十九一百二首
游山
四序虽悉佳，莫若新秋时。已脱烹煮厄，未兴摇落悲。鹭集水落渚，鹊争风堕枝。烟
村乌桕丹，晚日望最奇。岂无一舴艋，往赴幽人期。婆娑下堂迎，坏衲颠倒披。丹果垂中
庭，碧花蔓疏篱。秋高才一来，怪我今年衰。
对酒
天上何曾许寄愁，酒中正自可忘忧。不能上树作巢饮，尚办满船供拍浮。神仙可学君
岂信，衣食裁足吾何求。但忆人如王粲辈，相携一笑赋登楼。
遣舟迎子遹因寄古风十四韵
今日拆汝书，一读眼为明。知汝即日归，明当遣舟迎。想汝片帆东，翩若飞鸿征。薄
暮过梅市，咿讴双橹声。到家亦尚早，城楼初发更。草草一尊酒，为汝手自倾。夜分不能
寐，顿忘衰病婴。岂惟病良已，白头黑丝生。暂别亦不恶，益重父子情。自今日相守，北
窗同短檠。六经焰久伏，百氏方纵横。世俗摈孤学，未易口舌争。此责在学者，草莱勿自
轻。汝壮父未死，相勉在力行。
重寄子遹
秋风日日望归装，忽报来期喜欲狂。衰病无因檝迎汝，梦随残月过浮梁。
饭后偶题
环堵萧然百虑忘，天教得饭饫枯肠。长桥鲊美桃花嫩，北苑茶新带胯方。漠漠寒花欹
晚照，翩翩孤蝶弄秋光。解衣扪腹西窗下，赖有新诗破日长。
秋兴二首
流光冉冉迫崦嵫，常抱秋风宋玉悲。才尽已无枫落句，身存又见雁来时。自怜闭户庞
眉叟，初对还家大耳儿。一盏青灯照寒影，不妨细举别来诗。
又
世事元看等一毫，纷纷宠辱陋儿曹。雁行横野月初上，桐叶满庭霜未高。细考虫鱼笺
尔雅，广收草木续离骚。更余一事君知否，卧听床头滴小槽。
舍北行饭
饭饱逍遥信所之，芡塘蔬圃遍游嬉。梧楸凋落风高后，瓜瓠轮囷雨足时。犬喜人归迎
野路，鹊营巢稳占低枝。晚来懒复呼童子，自掩柴门上扊扅。
舍南野步
枯蔓络荆篱，幽花映荻扉。驯獐惊不起，归鹤倦犹飞。野色连收网，边愁人捣衣。壮
图空自笑，事事与心违。
感昔五首
行年三十忆南游，稳驾沧溟万斛舟。常记早秋雷雨霁，柁师指点说流求。
又
马瘦行迟自一奇，溪山佳处看无遗。酒垆强挽人同醉，散去何曾识是谁。
又
负琴腰剑成三友，出蜀归吴历百城。最是客途愁绝处，巫山庙下听猿声。
又
岳阳三伏正炎蒸，爽气凄风见未曾。白浪蹴天楼欲动，当时恨不到黄陵。
又
行遍天涯只漫劳，归来登览兴方豪。云生神禹千年穴，雪卷灵胥八月涛。
病齿
似病多病臂已瘳，当堕未堕齿难留。一杯藜粥吾所美，幸可自办不待求。既无啮骨犯
曲礼，亦免祝鲠烦成周。形骸外物付悠悠，那将老境供闲愁。
挥手
挥手群玉府，说驾石帆山。偶与片云出，却随孤鹤还。松风暮萧瑟，石溜夜淙潺。阿
敏读书处，更添茆一间。
过邻家
初寒偏著苦吟身，情话时时过近邻。嘉穟连云无水旱，齐民转壑自酸辛。室庐封钅矞多
逋户，市邑萧条少醉人。甑未生尘羹有糁，吾曹切勿怨常贫。
甲子秋八月丙辰鸡初鸣时梦刘韶美示
诗八篇高古可爱明旦作此诗志之
韶美仙去三十年，一念及之常怅然。秋窗忽梦接颜色，万里老鹤归辽天。赠诗温其似
玉瓒，我亦粗识关雎乱，建安黄初不足言，笔端直觉无秦汉。
山居
客至何曾共剧谈，行藏独有老农谙。觅官肯信山居乐，食淡方知饭味甘。一脉泉通浇
药圃，万重云锁钓鱼菴。好奇自笑心无厌。行遍江南忆剑南。
归老
两脚走万里，归老樵风溪。虽远京雒尘，穷巷还多泥。累累丧家狗，喔喔失旦鸡。幸
非徙比景，何恨栖会稽。今年更可笑，伛偻自灌畦。荣虽不满眼，悔亦免噬脐。万事付一
尊，师友阮与嵇。
送子坦赴盐官县市征
父子团栾笑语哗，岂知云散各天涯。长亭结束秋将晚，别酒凄凉日易斜。我坐耄年艰
就养，汝非仰禄肯离家。游山尚有平生意，试为闲寻一鹿车。
寄子坦
目断西陵细霭中，津亭想汝系孤篷。颇忧昨暮云吞日，犹幸今朝雨压风。就食亦知难
恋恋，挂帆终恨太匆匆。寒沙不是无来雁，频寄书归问老翁。
书感
老荷宽恩许退耕，丝毫无报亦何情。民贫乐岁尚艰食，道丧异端方肆行。党祸本从名
辈出，弊端常向盛时生。古人骨冷青松下，谁起英魂与细评。
自扁门归
橘柚累累未著霜，陂塘渺渺度秋光。长桥虹卧当官道，重阁翚飞出女墙。烟际远舟俄
已隐，天边惊雁不成行。归来有底夸儿辈，笑指奚奴古锦囊。
遣兴
兔径游观足，蜗庐卧起宽。垂名千古易，无愧寸心难。灯火娱清夜，风霜变早寒。一
经家世事，吾兴未应阑。
诗酒
诗酒平生乐，无如老病侵。才衰愁韵险，量退怯杯深。宿露滋金藟，微霜点缬林。呼
鹰五陵路，惆怅少年心。
晚秋野兴二首
病骨支离不耐秋，今年九月即轻裘。细书灯下幸能读，旧友梦中时与游。官赋毕输无
吠犬，农功已息有闲牛。不知冠盖朝天客，也得心安似我不。
又
彻底无能彻骨贫，自怜虚作六朝民。学因病废捐长日，志与年衰愧古人。露湿乱萤飞
暗庑，霜清饥雀噪空囷。一生眼境常如此，草赋凭谁问大钧。
舟中口占
养生妙理本平平，未可常谈笑老生。业力顿消知学进，人情愈薄喜身轻。鹤雏日长丹
砂顶，岩溜时闻玉珮声。最是扁舟暮归处，一川风月远相迎。
闭门
闭门何所乐，聊息此生劳。霜薄残芜绿，风酣万木号。研朱点周易，饮酒读离骚。断
尽功名念，非关快剪刀。
暮秋六首
多雨今秋水渺然，沟溪无处不通船。山回忽得烟村路，始信桃源是地仙。
又
闲倾清圣浊贤酒，稳泛朝南暮北风。射的山前云几片，一秋不散伴渔翁。
又
百年大耋龙钟日，九月初寒惨淡天。岭谷高低明野火，村墟远近起炊烟。
又
舍前舍后养鱼塘，溪北溪南打稻场。喜事一双黄蛱蝶，随人来往弄秋光。
又
九月山村已骤寒，看云殊怯倚阑干。一杯浊酒栽培睡，不觉春雷起鼻端。
又
清秋又是一年新，满眼丹枫映白苹。海内故人书断绝，汀洲鸥鹭却心亲。
农舍四首
三农虽隙亦匆忙，穑事何曾一夕忘。欲晒胡麻愁屡雨，未收荞麦怯新霜。
又
神农之学未为非，日夜勤劳备岁饥。雨畏禾头蒸耳出，润忧麦粒化蛾飞。
又
万钱近县买黄犊，襏襫行当东作时。堪笑江东王谢辈，唾壶麈尾事儿嬉。
又
杜门虽与世相违，未许人嘲作计非。长绠云边牵犊过，小舟月下载犁归。
九月十日夜独坐
蓬窗灯火耿疏篱，正是寒沙雁到时。头少二毛真笃老，口无纵理亦长饥。朝闻夕死固
当勉，幼学壮行嗟已迟。小竖夜阑私怪我，俨然危坐若深思。
述意
忧患无穷生有涯，惟须百事屏纷华。人谁敢侮修身士，天不能穷力穑家。频唤老僧同
夜粥，间从邻叟试秋茶。结茅林下从来事，瓦屋三间已太奢。
小疾自警
老来士弗强，举著辄作病。造物盖警之，何啻三下令。而我不自珍，若与疾竖竞。岂
惟昧摄养，实亦阙忠敬。颠踣乃自诒，何用死不瞑。自今师古训，念念贵清静。羔豚昔所
美，放斥如远佞。淖糜煮石泉，香饭炊瓦甑。采蔬撷药苗，巾幂相照映。膨脝亦宜戒，仅
饱勿惮剩。隐书有至理，要使气常胜。因之戒友朋，苦语君试听。
白龙
九月癸酉暮，白龙见西方。是时久晴明，日落天正苍。玉宇无纤云，凌空独高翔。蜿
蜒久乃隐，父老叹未尝。清台占五行，此事实殊常。我非刘子政，聊记以短章。
学易二首
卒岁勿多求，壶飧与裼裘。心安由自足，身贵为无求。易化千年鹤，难驯万里鸥。闭
门方学易，未暇揖浮丘。
又
学古忘衰疾，斋心洗昨非。拳拳奉天理，坦坦息心机。改过先幽隐，收功何细微。耄
期犹自警，俯仰惜余晖。
闲中作
呼童按摩罢，倚壁欠伸余。棋局可忘老，鸟声能起予。扫檐怜罥蝶，投饵出潜鱼。向
晚明窗下，还来读旧书。
枕上
嗈嗈初听雁南征，喔喔俄闻鸡一鸣。梦境往来双只堠，官途兴废短长檠。何由生计裁
能足，不愿人间过取名。饭软茶甘吾事了，但愁无酒酌公荣。
出游五首
一樽随处可开颜，此事深疑造物悭。地可登临多恨远，身常强健又须闲。山围小市烟
初敛，霜著横林叶半殷。徙倚阑干君勿厌，日斜犹及棹舟还。
又
渔村酒市本无期，小蹇扁舟信所之。丹叶满林霜落后，紫萍黏块水枯时。山林闲寂归
虽早，齿发衰残病已迟。努力及时谋自适，锦囊多贮暮秋诗。
又
山有篮舆步有舟，放翁身健得闲游。羊牛点点日将夕，蒲柳萧萧天正秋。细径僧归云
外寺，疏灯人语酒家楼。归途更爱湖桥月，独倚阑干为小留。
又
霜气萧条木叶黄，佳时病起意差强。云烟古寺闻僧梵，灯火长桥见戏场。一枕清风幽
梦断，数匙旅饭野蔬香。道边莫笑衰残甚，独往山林兴未央。
又
禹窆胥涛中路分，画桡冲破一川云。柯桥僧阁凌空起，梅市渔歌带月闻。蟹束寒蒲大
盈尺，鲈穿细柳重兼斤。酒家报我新醅熟，且拨闲愁寄一欣。
家居三首
清世念遗民，常情重老人。馈浆烦郡府，分胙愧乡邻。获稻黄云卷，舂粳玉粒新。膨
脝自摩腹，一笑欲忘贫。
又
老眊诗名减，登临笑口开。酿泉为酒熟，倩鹤附书回。纱帽方簪菊，筇枝又探梅。清
狂君勿笑，曾是薄蓬莱。
又
