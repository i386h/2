<!-- { "loadSidebar": true } -->
　　峨眉西去倚天长引瑞流虹聚一堂庞氏鹿门同日隐窦家桂树接枝芳酒卮共把双鹦鹉箫侣同骑两凤凰自古陈家擅西蜀何如今日郭汾阳

　　○吕礼部再灯上元 【时吕从杭归值二月望而再举灯燕】 

　　祠郎宴客敞朱扉帆桨新从客里归百盏华灯县未下两番元夕赏应稀雨余韮叶开篱剪雪后梅花遶座飞共道胜筵须有纪不妨投砾引珠玑

　　○方长公重五饷以江鱼枇杷豆酒

　　江鱼银板枇杷金绿菽家醅一瓮深方叔特分长命酒老夫正按小招吟且宽牛虎甘人责莫解蛟龙夺黍心万絮千花冯巽二沾泥衔鸟美人簪

　　○章孟公招陪葛韩二丈特征酒姬妙解雄舞辱贶嘉篇率尔次韵 【盆豕事阮咸也章长公名启谟字孟嘉号太元】 

　　翩翩公子信陵君几上青山怅海氛朱亥侯嬴俱上客葛洪韩众总仙羣杯邀去月当天转鱼幸娇歌隔水闻最是携灯桥上酌龙塘风皱一宵濆

　　其二

　　投辖风流近属君坐淹鹳寉摩宵氛天河总没鸡三唱盆酒还浇豕一羣舞是公孙新弟子剧多优孟旧传闻安知红袖非优孟好学三闾哭楚濆

　　○再次章君 【鄙杜门者八年矣章君饯葛君远游至与诸座客并艇枉邀勉为一出而章君酒佳甚云七腊矣是尊公使君所珍物汝坟尔雅及郭璞都作汝濆】 

　　妙酝端来老使君钩锋正破楚军氛强陪东道远行客故笑西河久离群四座高谈仍旧雨两年重听省新闻鲂鱼本自无辛苦多事樵姬唱汝濆

　　○沈先辈别归松江十年再至醉而授笔倚马悬河仆目以吴蒙辱赠七律次韵答之　拗体

　　阿蒙一去东吴赊三日天风吹海槎敢言摇■〈木虏〉遮关羽郄喜舌辨如田巴若个听诗颐不解苦予趁韵鬓先华几淹白坐不投辖实少青钱付酒家

　　○陆先辈乃翁曩谬我以函丈后闻多内阋先辈来知其详可哭也先辈拈诗弄绘亦自彬彬可人于其去用沈韵追赋沈陆之交也袖铁锤防害云是渠实事 【时大奴阋墙故有末句】 

　　沽酒无钱赊莫赊况堪提柳问鳊槎家本吴山诗似畵客经浙水字如巴喑呜袖铁为朱亥涕泪当笙废白华我亦朝昏聒荆梓几回舌烂在田家

　　○陈伯子守经致巨蠏三十继以浆鲈 【二儿北游久滞每占灯花又连旬淫雨】 

　　喜有贤人敬长心老饕长得饫烹饪陈遵瓮减封泥液董卓脐高塞坞金灯火每占花黯黯人琴俱涩雨沉沉细鳞紫甲宜觞物酒乏诗穷更漏深

　　○十月望后反舌竞飞鸣四五日

　　仲夏声宜收反舌仲冬何事竞声声春秋月令即无准郊藉时鸣底不平大梵呪长翻黑齿小蛮曲短换朱樱谁能一一奥分别嬴得芳斋自在听

　　○送钱君绪山

　　南昌自古盛才贤亦仗皋比启妙传肯使异同虚白鹿但教升散遶青毡文成旧发千年秘道脉今如一线县况有阳城方予告好从暇日问真诠

　　○寿杜通议之父母

　　侍臣旧立云霄上封诰今承日月旁双管凤箫娱老伴一函鸾字捧仙郎频年禄养緐珍鼎此日霞觞注瀣浆更喜宾游来结驷高门谁不羡荣光

　　○寿戴柳州父母

　　松溪旧说神仙令椿寿今符傲吏言过客仓皇辞上座长公金紫拥华轩笑看浮世忧千岁自养灵台湛一元将挹清光陪杖屦恨无羽翼即飞翻

　　其二

　　壁水青衫旧有名恩波白首喜亲承双飞老凤人间瑞千里神驹天上行共拟腰围行束玉此时心事惬传经高门咫尺连沧海遥对仙人白玉京

　　○寿张翁

　　翁年八十俨寒筠耸骨方愿鬓艾纷旧种槐枝高入汉今倾桂醑泻从云儿郎遶膝微摇锦宾从过门半是文眼见吾侪是童丱转惊五十四年人

　　○送徐山阴公

　　捧檄将行夏正中壶浆西出路重重三千里外知明主二百年来有此公凫去何亭不留舄雀飞苦个为开笼真于满邑南熏里别感翻翎一段风

　　○送叶君子肃访杨龙泉公

　　山连闽越最奇观君去龙泉几日看夜月暂稀禅寺会秋岚应滴客衣寒过辞徐穉言相赠久别杨雄见定欢却说书斋岁云暮幸相除拂待归鞍

　　○干溪许某是蠢子山行遇二仙女折松花令其送往香炉峰上见二人棊他日又见二女令其送往秦望山上与二桃一符一诗曰子父母肯令子来则啖以桃而来否者且烧符后许亦不与父母桃阴置香厨上父母亦不与来而许辄烧符后视桃不见余登秦望山山人对余说乃是前年事

　　求仙尚自隔蓬莱仙子一双何事来解佩人间托流水吹箫去路向瑶台望中海岛茫茫断别后松花岁岁开世事如斯浑不解青山落日坐莓苔

　　○洛神图

　　旌幢片片引长虹盖下真珠络几重洛浦神仙何所似陈王词赋宛然同轻娇欲堕波先捧刺绣纔飞水自笼云鬓双回环佩解可怜交甫暂相逢

　　○灯夕送张君之滇迓其尊人

　　今岁风光倍觉饶无人不去踏虹桥独辞午夜千门月去迓高堂倍里遥飞盖梅花梁苑雪归帆杨柳楚妃腰此行不为营名利要度衡阳雁影高

　　○送应公子之金陵

　　公子行游宝剑辉宁亲彩袖霭庭闱西园别饮芙蓉夜东道谁开燕子矶万里江光飞海岱六朝艹色上人衣　高皇旧事冯谁问赋得西京雁带归

　　○应索柳溪双寿诗为张封君

　　鹓雏彩翼翙青云箫里偏娱老凤羣柳碧一溪开别业橘黄千树称封君遶庭羔雁光流霰映酒翁姑色并曛看取仙郎无限事鸾封还换几回文

　　○答次吴灵壁 【时虏报颇急而吴约以骑相迓饮邸中】 

　　为郎灵壁苦纷纭预拟精裁一片云遣骑总无虚左毂甚恭郄似信陵君辽阳虏檄频飞羽细柳銮舆自劳军纵使冯唐项白尽大都不分日摛文

　　○寄散亭

　　幽亭初落禁城新御墨旋飞宠近臣金马从来宜大隐银珰何遽乏高人即冯阑槛晞春发未许溪山乞此身不信试看鸥鹭侣飜飞长在凤池滨

　　○送鸣教 【总戎柱史皆其东道主】 

　　高鸟时时集上柯高人日日结鸣珂总戎事业簪貂近柱下风棱避马多忆昨为予悲四大抵今谁不让双蛾因君一寄仓庚炙欲啖丁仪奈晚何

　　○某某两君旧主人招之相继北去

　　无奈长安道路为两年两度去相知留连旧醴东家在怅望佳期北斗移邵伯仓蚊连夜鸭河间红树早秋梨奇欝当年我亦经行此渴后如拳马上提 【古仙诗北斗团团晓柄移有似佳期常不定】 

　　○朱伯子以恩贡首选北上　送之 【乃翁尝知彭泽仲蚤入史馆】 

　　宝阼风云应六龙庄雅丹霄烟雾矫双鸿君王虎观纔陪兟?车女弟蛾眉早入宫妙致梨栗可嘲彭泽子贤良交辟大冯公黄门慎莫催廷对远想正在从容论及侬

　　○玉簪盛花嘲之 【燕中玉簪若干盆若干钱而越颇贱之】 

　　去年百叶仅遮根今岁千花烂压门带佩银铃摇绿帔琵琶玉肘满乌孤时从鬓底娇临镜曾记燕中买论盆秋后芙蓉憔悴尽膏烟泣露领江村

　　○送赵某丞琼山偕乃弟贑州兴国典史并往之任海公名瑞者正其治也 【赵上虞人孟尝还珠亦上虞人】 

　　三千里外梅花岭十八滩边雁序心一叶烟中亲渡海双凫堂上伴弹琴官廉合浦珠仍返鹏在南溟县正临匹马尽堪长问政双松应蹔辍高吟

　　○倪君某以小象托赋而先以诗次韵四首 【第二首倪诗以略误推我　设色畵多用氐?隹黄作底　倪颇清瘦　又尝客吴携一吴童归阿童王浚小名歌见古乐府　九方皋为伯乐给薪第三首倪诗以黄祖讽我　倪有孝友名我故奖以黄童黄香小名也　又以幕客讽我故有末句前首终童亦终军小名也　亦喜禅象顶裹幅巾似冬僧　第四首倪多文亦稍傲睨　象边一童子煮茗倪别有七言绝讽我云犹喜曾无江夏权谓我幸无权耳不然即一黄祖也悞矣悞矣】 

　　即看负剑游吴客终是抛繻入汉童阿堵虎头虽易擅浮丘寉相本难工敢于玄白嘲杨子尚恨丹青败乃公筭更难描谁面目矮人咄诧戏场中

　　其二

　　评惭王浚推王猛影伴吴童唱阿童饭颗山头吟总瘦雌黄舌底吮难工谁能相马如薪者若个描龙不叶公忽忆人心如面语须君着屐九回中

　　其三

　　只知江夏多黄祖那知江夏有黄童宿蚊未易轻纨散老蠹犹钻故纸工游戏巾裾留发佛扣参聋哑大家公惭非十九人中客付与毛锥玷畵中

　　其四

　　注经笔遶三坟简炊茗烟笼五尺童秋水瞳人双眼白春风剪子百花工无权江夏今谁个有用云林旧是公欲扣比方应不对子綦正在■〈口答〉然中

　　○寿吴溧水 【湖州人】 

　　西来天目碧嶙峋中有苕溪产异人昔日临文俱入妙今来作吏更称循栽花潘岳垂青简飞舄王乔觐紫宸自是生来多道气非关婴姹出黄庭

　　○送张会稽公入觐 【石洲公】 

　　霜白天寒出欲枯旌旗高卷出名都不将竹箭为方物但学循良似汉儒　宫阙近闻修五畤　君王自合访双凫即如明府生民命莫对神仙有与无

　　○春日荡浆镜水 【效体】 

　　短桨长桡出镜湄弱罗和日本相宜广原积绿催芳急幽谷新莺吐韵迟杂蕋搅丝飘易断柔波排荇荡难移丽候佳辰应靡待飞觞缓递棹停追

　　○绯桃篇

　　桃花映户复临池闻道秾芳满上枝误落自依裙带绣语偏娟倩乍开犹学口痕脂添妆影入玄云鬓折寄香随锦字诗借问世间谁得似郑家红袖倚门时

　　○奉送林山阴公赴户部

　　圣主凭轩策士林使君绾绶拜山阴事当流水纔援笔县傍高山好弄琴天阙征书随鸟急地曹分署映花深东南财力公俱悉会计应劳夜夜心

　　○幕府游武夷九曲令拟诗 【时两道者县居削壁下迎幕府】 

　　翠盖高牙停曲径仙宫广乐导清游风传短吹音还遶山夹回溪影自流关尹预占函谷气桃花故引武陵舟归来别有笙歌拥看月重登庾亮楼

　　○王将军再邀观猎予方归越不赴

　　车骑环林欵客扉束装初罢曙钟微西陵自喜扬帆渡东郭遥怜控马归荒艹回堤天共远鸣镳扑地鸟俱飞悬知行乐无过此何事朝朝与愿违

　　○鞋杯嘉则令作

　　南海玻璃直几钱罗鞋将捧不胜怜凌波痕浅尘犹在踏艹香残酒并传神女罢行巫峡雨西施自脱若耶莲应知双凤留裙底恨不双双入锦筵

　　○送绩溪胡氏两公子

　　翩翩公子凤毛长幕里辞亲彩服扬共羡连枝承雨露那堪分手在河梁天边并马看飞雁箧底分衣认佩香自古世臣元济美看君此去有辉光

　　○送同知王白竹公

　　几年佐郡巳资深金马悬知有陆沈捧檄重来浑了事拂衣归去本初心绮琴暗忆潇湘雨粉署真辞暮夜金桃李恋春留不得秪培棠树长清阴

　　○王母寿诗 【王之臣乃母臣自编世集索诗】 

　　乡里争传太母贤世家亲是长公编半生辛苦流可笔百岁荣华表暮年白发当尊摇凤翟彩衣遶座云烟此时定有添筹祝不放金陵酒似泉

　　○寒食后骆君携酌次其所示别作韵答之

　　破铛长拾鹊巢柴忽枉行厨向此开笑引醇醪对公瑾悲生寒食哭之推竹书劫傍浑应烬花雨天愁亦懒裁海水海风鹘翼尽坳堂偷此一浮杯

　　○骆复用韵和答再次之

