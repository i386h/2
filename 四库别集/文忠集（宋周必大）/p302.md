<!-- { "loadSidebar": true } -->
　　徐汉英宫教云今军器曾少监乙邜省试梦汪二状元遂改名汪以应之是年汪洋作魁而特奏名第一人乃汪乔年也二汪皆信州人
　　记李秀叔
　　乾道中李彦頴秀叔为吏部郎官尝语予梦李泰发参政相访争坐主位泰发云我李参政也秀叔亦云我李参政也纷争乆之又出一纸记责降两府姓名予戯之云公必为参政秀叔亦自喜至淳熈中龚茂良实之既去秀叔以参政行相事防史浩直翁将再相出知绍兴府后数年再召与予同为参政枢廷阙长予尝逊彦頴以其先进当选也夀皇不可秀叔尝曰只为同知亦何不可盖疑前梦也不数月坐谏大夫张大经论列而去信乎官职皆前定也不特如此二人皆有子登甲科年享八十余但泰发早达晚困季叔晚达而享福以终耳
　　记先太师先夫人夀数偶同
　　先人年三嵗能指姓字政和中上舎释褐第一除京秩当为学官而时宰不乐除邠州教授到官未几朝廷知其非遂拜太学博士平生读书一见輙不防下笔辄数千言少以功名自期尝北游幽燕西至泾原览观形胜建炎初奉使河南卒年三十八先妣曾髙以来皆守边外祖始奉元祐甲科政和中仕至中书舎人给事中歴帅守靖康元年以显谟阁待制知平江府卒外祖母葢宋元宪之孙也先妣早寡事姑嫜尽孝博通经史亲教二子于孩提且择良师友与之处既归寜而外祖卒号慕切至日惟一蔬食夜诵佛书逾年而卒亦三十八
　　记先夫人损夀
　　先夫人生于崇寜壬午而以绍兴戊午弃世始某闻之隂阳家云夫人夀当至四十七凡精于艺者其说举同丁巳春外祖母淑国夫人宋氏病甚先夫人燃臂刲服无所不用其至又请命于天愿损己十年以益淑国淑国竟薨明年先夫人亦卒盖年三十七矣隂阳家说固未可深信然何为数之符也世俗皆云祈损夀以益人者所损如其言然则十年之夭其偶然耶抑有为而然耶某尝痛心疑之后读眉山唐子西母史夫人行状见其因夫疾殆请死炉香未絶史疾暴作卒以不起乃知世俗之说不为荒唐矣虽然史氏为其夫耳夫安而已亡犹可解也若吾母则为亲也可谓孝矣既不能已亲之疾而徒损夀焉彼苍者天独无以相之与噫嘻痛哉








　　文忠集巻一百八十二
　　钦定四库全书
　　文忠集巻一百八十三【二老堂杂志巻五】
　　宋　周必大　撰
　　记昆山登览
　　绍兴戊寅正月一日予在平江府昆山县挈家同邑宰程沂咏之游山寺寺名慧聚负山为屋小院星列而气象粗闳丽唐朝塑像间有存者旧传陆探防壁画今漫灭不可辨寺有山王堂上人奉事甚至故嵗时游者辐辏而僧辈亦有所赖云上月华阁渉中峯访古上方下视陂田盖其佳处也张祐尝题诗云寳殿依山险凌虚势欲吞画檐齐木末香砌压云根逺景中岫孤烟竹里村凭髙聊一望归思隔吴门王公安石通判舒州日被檄来视水涝游览竟日夜读此诗至凌虚势欲吞大喜曰好与一吞遂次祐韵峰岭互出没江湖相吐吞园林浮海角台殿拥山根百里见渔艇万家藏水村地偏来客少幽兴只关门孟郊亦有诗云昨日到上方片霞封石床锡杖莓苔青袈裟松栢香晴磬无短韵昼灯含永光有时乞鹤归还放逍遥场安石次韵僧溪蟠青苍莓苔上秋床露翰饥更清风蘤逺亦香扫石出古色洗松纳室光乆游不忍归迫迮冠盖场昆山在苏为大邑求一畆之园乃不可得所谓行乐之地惟此尔后遭火焚爇一空
　　记金陵登览
　　绍兴戊寅春予赴金陵教官古迹虽载图志然不能尽考姑记二年间足迹所至者赏心白鹭亭在城上元丰中东坡留题云江山之乐想平生天庆观吴沼城故基卞壸墓在焉李氏有江南立忠正亭于其北穿池得防碑名氏尚存徐锴为记本朝庆厯中知府叶清臣又封墓刻石表之改亭为忠孝前帅叶梦得记壸之祠堂甚详犹未刻石○府学门外下临秦淮有舞雩亭傍有真儒堂甚雄壮太守王循友为秦丞相设也今废○保寜寺在城中初开寳中王师下金陵升元瓦棺皆随飞烟保寜独存建炎间遂不能免土人云髙宗移跸之初以为行宫寺后旧有览辉亭鳯凰台台亡亭已重立登临豁然李太白所谓山落水分刘梦得周遭故国之句皆在目中下瞰城邑歴歴可想老兵指寺在营塞中堆阜云此凌虚台也其右营塞云瓦棺阁故基也虽皆道聴涂说然参考升元寺要在城内西南隅云○长千寺故老相传废于梁陈间南唐以其地为散从官营本朝天禧中地发神光诏复兴葺但曰天禧寺非承平时屋矣右有阿育王女所制铜像唐武徳中京师取去僧辈尚记剑以流俗又出佛牙传大士履中梵书贝多叶水精玻璃等寳云昭陵赐物也寺之南轩甚明爽前临大池靣对雨花台又有北窻与城相值土人以城下路为王谢乌衣巷云○鹿苑寺在城内寨中相传佛座后石穴即萧梁郄后蟒窟未可信也旧有子隐台并堂今惟一碑存寺甚破○府治玉麟堂颇雄丽晁谦之侍郎造其傍即后园园中有山光阁端明殿张公新创于眺望甚冝而褊隘朴拙盖惜费耳金陵旧因李氏官城为牙署车驾南渡复取为行宫而以漕司为府治云○东门即白门也五里至报寜寺本王介甫旧宅元丰中舍为寺赐今额兵火后败屋数间土人但呼半山寺言自城去蒋山十里此适半涂也逈野之中鸡犬不闻介甫居时已如此介甫入城必舟循沟而西若东过蒋山则跨驴云顷之至蒋山精舎盖王氏功徳院近年募縁重造殿基华焕有修武郎某人脱尺籍与其媪燃指苦行前后化钱帛助土木费以万计○寳公塔在钟山顶此山孤立于蒋山之内坐木末先照新月三轩形势皆可见闻寳公刀尺箒太宗时取入内矣今无古物惟秦熺施锦衣七寳念珠而已饭罢肩舆访八功徳池水皆山行中路有支径过定林子柔歩往予负杖以俟回望方山甚平濶亦见大江既而子柔归去定林无足观遂至池上移时乃下山复与子柔驰马穿松林约四五里到介甫坟庵一僧守之平甫和甫元泽诸坟相望也日斜归憩半山主僧出介甫画像屋壁之后防小碑刻介甫谢公墩絶句及他诗数篇自蒋山望幕府覆舟诸山气色甚佳○清凉寺在西门外即石头城也前临江后依山以其当暑而凉故以名寺或谓齐梁之别官异时最为名刹今方葺治但存形势耳李氏祭文及堂榜俱存刻石○静隐寺南唐时报慈寺○御前诸军教场在北门外古武湖陈平潴水防田今为平陆○城中鐡塔寺闻有二鐡塔甚竒元懿太子殡堂在其中焉○漕司比防乃王介甫宅既舍作半山寺遂居城中○府中有三段石吴孙皓时碑耳○城中青溪入秦淮颇堙废道边有庙二女郎云张丽华孔贵妃也○南门外有鐡索寺或曰东晋时尼自西竺来为置此以居之忠襄杨公庙杨名邦义字敏道吉水人建炎间倅金陵敌人破城守臣欵纳邦义骂贼而死朝廷赠防加等前帅叶少蕴右丞常作庙碑近得其本賛有位者刻石有所避故不果○赏心亭望城外新开河或云王介甫作守时开以避栾家矶数十里之险土人又云顷乌珠陷金陵韩世忠围之甚急一夕穿别港达于江而遁亦名新河○华藏寺未兵火时竹木盛茂栋宇轮奂府寮暇日辄来投壶饮酒今无复此景矣○南门外有髙坐寺经兵火无足观土人云异时松竹幽邃名蓝也予按梁慧皎髙僧传载西域帛尸黎宻多罗晋永嘉中到中国时人呼为髙坐【疑若今时谓僧为上坐髙僧传云孙权初立塔寺故号建初】值乱渡江止建初寺王导庾亮周觊等皆重之咸康中卒年八十余葬石子冈成帝树刹塜所后有沙门于塜处起寺仍云髙坐寺云○石子冈者孙峻投诸葛恪尸之地三国志恪传云建业南有长陵名石子冈葬者依焉至今冈下民皆乱葬其来旧矣上雨花台凡此邦山川城郭皆见之其髙又出览辉之上而数椽新创冈峦犹赭方稍为裁揷计又春时酒官辄取为旗亭甚不称也按唐道宣续髙僧传载梁僧法云尝于一寺讲妙法华经忽感天花状如飞雪满空而下讲讫方去即此台得名之由○法寳寺相近予问诸父老但能指似三阁遗基尔按吴志孙权十六年徙治秣陵明年城石头改秣陵为建业今城东北覆舟山是也六朝台城虽稍南徙然其大半犹在今北城之外数里地皆平衍其又北今教场也方为当时武湖也南唐立国宫室城市益乡西南本朝因之故晋之治城乃在今城内为天庆观而晋之石头城以御外虞今仅在西门外晋之朱省航跨淮水亦为防遏之冲今则包之城中矣盖自吴以来凡三徙每徙则舍东北而就西南至于靣对牛首西山以为天阙左映钟山龙盘之势右带石头虎踞之形今为得之主僧奉深年五十余颇能道旧事云兵火前寺傍皆园亭四时游者不絶今尽为营寨惟此寺不经焚毁讲堂甚庳相传南唐旧屋也殿侧奉寳公像云梁朝所刻就使不然亦已乆矣寺则三品石各髙丈余甚丑怪一名阙石政和间辇致京师而辱井石栏又在今行宫中遗迹无复可见叹息而已辱井者三人俱投之井也在寺之南甚小而水可汲意其地良是而井则可疑世传二妃将坠涙渍石栏故云脉类胭脂俗又呼胭脂井或云以帛拭之尚为此色岂有是哉秦深言旧有井亭掲诗牌数百今已亾矣又云某犹见居民因锄地得柱础刻蛟龙甚精工殆宫殿遗物民皆屑之
　　记镇江府金山
　　山在京口江心号龙游寺登妙髙峰望焦山海门皆歴歴此山大江环绕每风涛四起势欲飞动故南朝谓之浮玉山别有小岛相传为郭璞墓大水不能没下元水府亦在此承平时寺极盛楼观几万楹兵乱后十无一二绍兴末复遭囘禄以金使年例登赏官亟营葺之复不逮于前惟自歙州门过藏经楼兵火岿然独存当时歙人造此因以为名谚云金山山里寺焦山寺里山
　　记太平州牛渚矶
　　己夘九月甲申自宣城考试回过太平州回至采石镇渡夹登牛渚矶【凡有石临水曰矶】俯见大江闵燃犀之取祸傍顾荒台痛捉月之陨身遥瞻西岸思樊若水之献策登临虽乐随以怅然中元本府祠在矶上又有峨眉亭望天门山最为絶景天门山即东梁山西梁山在太平州之南太白诗云两岸青山相对起谓此也望夫山在镇之下十里太白姑熟十咏之一也世传太白因醉溺江故有捉月台而梅圣俞诗云醉中爱月江底悬以手弄月身翻然下应暴落饥蛟涎便当骑上青天盖信此而为之说也旧唐书本传乃云白饮酒过度死于宣城新唐书云李阳氷为当涂令白依之而卒【是时当涂未为州宣城】而阳氷序白集亦谓白疾亟枕上授简俾予为集序初无捉月之说岂古不吊溺故史氏为白讳抑小说多妄而诗老好竒姑假以发新意耶不者白诚不幸兴极而忘生亦哀之而已何以讳为哉
　　记西湖登览
　　壬午三月己亥晴与芮国器程泰之蒋子礼出暗门上风篁岭酌龙井入夀圣寺拜赵清献公苏翰林僧辨才画像观乙亥二月与张徳庄周孟觉同游时题字寺有海棠一枝盖苏公手植僧颇有乾道元祐间诸公谈论自言得于其师云午饭后过长耳相院泰之读书处也与国器奕于山亭小酌而去道傍有六通院无足观遂由支径叩邓氏时思庵庵僧导至石屋嵌空可爱进寻水乐洞声如琴筑音节天成以路僻人罕知者舍马上烟霞岭国器子礼至中道惮其险予乃与泰之自往至寺亦惫矣少休秉烛入洞深十二丈上下平濶近城郭不易得也归隐净慈食鸡甚美徴事戯为聨句数十韵如日膳双月攘一之类
　　易安斋
