<!-- { "loadSidebar": true } -->
　　神宗爰歆于斯符帝车之太乙正王宫于未央重三殿之实枚表双阙于阖阊阙名维何文徳武功殿名维何崇政建中髙楼望氛厥题鳯皇后宫紫极交泰清宁闗雎麟趾化洽家邦维朴而安乃巩而臧岂其工防槛之刻镂岂其饰榱橑之焜煌岂其疏龙首之防嶫岂其叛鳯翼之昻藏匪有心于俭约乃潜揆夫陶唐大政当阳十亭雁行爰诹爰度日赞日襄吉君臣之一徳而扩我闼于八荒正号纪元以受天庆于是定两翼之位列八旗之方黄白红蓝有正有镶法其象于河鼓则其数于羲经神其变于三五握其竒于九宫
　　大圣创制动协天象是犹易之书契乃观蹄迒焉树以屏翰驭轻居重本支百世昌我宗潢佐命之勲曰费英东额都希福绩茂萧张曰有坐谋曰有折冲既彬彬而济济亦赳赳而彭彭其余附鳯而攀龙者盖车载与斗量爰制国书聿兴文教演义译音物取其肖允维大海克称检校虽絶域其必通即纎故其亦貌若夫人自为战王者无敌角严则百墉失凭旌挥则三边定檄义不返顾勇不重壁是以敉四海而莫撄亘千古而鲜匹故班録于累世用以酬夫劳绩及其斗杓北指涉冬背秋爰狩中原我戎是修靡虹采袅蜺斿拖雾纛建云旂后属车前导防乗我良产屏彼雕辀右忘归之箭劲左繁弱之弓柔倩浰而雷动鸿絧而星流又何必王良执辔纎阿御軥也哉于是带甲之士百万尽发鹰犬而骤骅骝卑泰山之为橹跨渤海以张罘林林裔裔列列裒裒命地而后中应声而先掊散壄麋之羣友剔穴狸之伏留骇巘麢之儦俟詟郊兔之佻偷既肩惰指倦而麌麌之羣犹縁陵蔽野比夏草之稠焉爰用三驱示无尽刘更命羽林佽飞之士手豹尾踞虎头搏洞熊殱泽防观壮夫之鹤跃快猛兽之防膢乃献我成禽舍彼践毛择其上杀允惟左膘以奉
　　宗庙干豆亨炰次充賔客乃荐君庖班获行赏讫乎舆僚是盖因天地之利习军旅之劳战则克而祭受福古者搜苗狝狩之礼所为昭讵其害三时之土糓夺百姓之腴膏蹂桑柘之地广虞猎之郊如子虚上林之所嘲也哉将将蕃后防防列君奉贽来朝斋遫侍宸或稽首而请聘或倾心而纳姻于是乐以九奏飨以八珍迈呼韩之朝天逾颉利之舞庭合内外为一家自我
　　祖而已然坰牧之宜曰大凌河亘肥壤之博衍茁灵草之敷披夏蚊避境春泉漾波是以駉駉之牡蕃孶孔多尔其骊驈骓駓骍骐骆驒骝馰驔騧馯防骃騢或眠而馾或行而惟致逺之有赖亦扬威之无过畿甸既辟农桑是咨爰饬田畯爰励甸师物早晩之种辨髙下之宜男则耕耘是务女则织纴是谋抑工商之末业勤衣食之本图故深耕易耨糓用滋也九夏三耘免污莱也雨我公田遂及私也庤我钱镈铚艾时也我簋斯盛实佳粢也我仓如陵庾如坻也服尚布棉奚纎美也器用陶匏戒奢靡也土物是爱神降嘉生黍惟秬秠稻惟糯秔粟惟穈芑梁惟白黄解蠡胡麻来牟铃铛苏分紫赤豆有豌豇蔬则芸薹薤蒜萝卜韭葱蒌蒿蒲笋紫堇茴香壶卢蔓菁莴苣葵防鲜不斾斾穟穟唪唪幪幪驿驿厌厌緜緜穰穰惟脉土之独纯斯穑事之孔良农隙教战守御相望国以殷富兵以盛彊郁葱佳气盘礴无垠民风噩噩伾侁自然休有
　　烈光格于
　　皇天
　　上帝其子之维有厯年是以我
　　世祖因人心之归清顺天意之厌明扫驱除之闰位统子弟之精兵无亡矢遗镞之费而膺图正位乎燕京盖尝攷千古之兴替稽百代之厯数拒符瑞之难谌信仁义之堪守斥逐鹿之蛊説审神器之有授乃知
　　帝命不时眷清孔厚也不有开之何以培之不有作之何以得之夫其披荆棘冒氛霾厯艰辛躬利害无嬗代之迹而受车书之来者盖书所谓于汤有光诗所谓民之攸归矣皇矣陪都实惟帝乡乃命秉钺之帅乃置五部之卿民安郡县旗乐屯荘春秋耕敛我仓我箱朝防朔望跻跻跄跄昭万年之有道卜百世之灵长乃作颂曰
　　于铄盛京惟沈之阳大山广川作观万方虎踞龙蟠紫县浩穰爰浚周池爰筑长墉法天则地阳耀隂藏货别隧分旗亭五重神基崇俊帝系緜昌周曰邠岐汉惟丰沛白水庆善兴王之防长白隆隆沧溟濊濊形胜之选奕世永赖俯临区夏襟控中外休养百年既丰而泰溯其始谋继序敢懈昔我
　　圣祖三至斯土棽丽六飞森沈万旅孔硕九重不遑安处只谒
　　山陵亦临朝宁置酒故宫用酧父老乃霈恩施逮乎编户匪勤于巡良慕乎古闵予弗徳实缵丕基嵗时太庙陟降格思缅仰
　　鼎湖惟瞻惟依荷
　　天之龙际时之和驾言徂东络绎羽仪风举云揺鳞萃鱼丽我賔我臣我行是随载至神乡载觐
　　园寝灵郁崇辉祥凝巨沈原庙衣冠霸陵衾枕松柏云缦溪池流淰荡涤洪鑪陶甄羣品石马悲风泪泉沾衽岂必羮墙一气是禀聿造故宫故宫赫赫聿升太阶太阶奕奕无彩之饰惟厚之积皜曜防照歙赩乌赤左墄右平坤阖干辟土壁葛灯遐哉俭徳诒我孙谋万年之宅乃开南端设席肆筵爰爵周亲及彼鹓鸾南阳故旧洒如言言惟此嘉师
　　列祖之臣是噢是咻是贻我躬敬之敬之翼翼惴惴于亿万嵗皇图永绵














　　御制文初集巻二十三
　　钦定四库全书
　　御制文初集巻二十四
　　赋
　　氷嬉赋【有序】
　　陆行之疾者吾知其为马水行之疾者吾知其为舟为鱼云行之疾者吾知其为鹍鹏雕鹗至于氷则向之族莫不躄躠胶滞滑擦而莫能施其技国俗有氷嬉者防膝以芾牢鞵以韦或底含双齿使齧凌而人不踣焉或荐铁如刀使践氷而步逾疾焉较东坡志林所称更为轻利便捷惜自古无赋者故赋之其辞云
　　嵗暮星穷和叔告冬隂凝北陆律中黄钟景长而土圭可测瑞兆而云物皆同抚序兮羣辟殷聘考时兮三农蒇功有厉疾之征鸟鲜求信之蛰虫叫严飇兮栗烈凛肃气兮穹窿于斯时也火井无燠温泉不热何水不凝何波不结阻平川之防海徒望潫勒奔峡之倾流惟闻幽咽澌盈九曲谢神禹之剔鬟冻合三山驻王乔之旌节跃鱼之表孝曽传覆鸟之昭祥见説则有镜呈太液璧写龙池占昏危之应宿值颛顼之司时沍而不流兮碍矜鳞之鲤凝而原澈兮疎倒影之梅【叶】皓皓皑皑兮暎白塔之孤矗溓溓泠泠兮隔玉蝀之横欹载取载藏兮顺彼月令以训以赉兮陈我氷嬉爰荅嵗华率循旧典陈旅集众既雷动而风行结部整行埓春搜而秋狝元防授律戢水族与波臣蚩尤秉旗乃暴御而祟遣于是戎士凭怒武卒振拳渴思一试遑虑谁先齐撙撙其轇轕兮昈陆离以属聨骇营营其佖路兮纷偨傂以罗骈袒刘吕之左右兮各殊事以布班倐隂阳之闭阖兮期奏绩以勤宣衣短后膝蔽前鞾齿双利鞵刀两儇编伍森列齐队便旋于斯少息以待号令之传焉尔其屯万人于中坚兮属堪舆以壁垒奔八神以周卫兮招丁甲而发指亘长縆以节止兮羣总总而切儗驿防旌以传符兮看纵纵之立俟心无别营目不他视遂乃朱旂飐捷步腾缇衣扬轻武耸擢布濩豗逐防趟踧沑波流蠭轶猋惊闪如曳电疾若奔星蹂蹈云衢扬挥玉京故其为声也軯礚隠訇礌硠激越硡砰殷辚襍沓震叠謍振天枨响匉地臬慴波底之娵隅堕林间之巢鹘元武缩殻而屏气烛龙守珠而闭阙起涌泉防奔物虽天籁之毫窍比千钧于一发其为状也似东皇整驾于若木之墟羲帝弭节于扶桑之津应真挂锡以凌虚茅君骖龙以羾天【叶】过骥羣而骏足抢捍上扶揺而鹏翼图南【叶】蠖畧回翔演沲纠纷镜大圆而晶晶皛皛珠万琲而烂烂璘璘交差曼衍厯落皴鳞突都卢兮轻趫迅龙骧兮麟振奕六虬兮沛艾御八风兮穆旼首进者郤视而小憩继至者错履而蹵跟虞后来之比肩更前往而擢身杰者得帜畴与比伦遗者失志第如逡巡复有革戯其名圆鞠汉家有执机之譬黄帝作练戎之俗武由是习兮其争也君子好谋而成兮如祭则受福申明誓兮众聴无哗陈广场兮各司其局乃其氷牀驻于琉璃之界豹尾扈于鸑鷟之隈千官俨立于悬圃万队伫待乎瑶阶歴天之旗影捎朶殿昭云之盖光熻趯台殆而容与惄若防徊执事者中立而不倚争捷者有前而无回珠毬一掷虎旅纷来思摘月兮广寒之窟齐趁星兮白榆之街未拂地兮上起忽从空兮下回突神龙之变化蕤祥鳯之防防鶣燕居姌嫋鸿猜怡情悦目有如是哉夫其伯仲分甲乙第并前行赏纵后亦逮【叶】勇者特旌任者均赐普被曰仁有差曰义则岂啻西苑饰红板之柁温泉设锦鞍之戯而已乎重曰仲尼有言射观徳兮安不忘危旧是式兮惟嵗之宴以休以息兮一日之乐匪赉曷得兮敬告后人无或逾则兮
　　述悲赋【有序】
　　乾隆十有三年春车驾幸山左礼成返跸
　　皇后以三月十有一日崩于徳州舟次星夜解维兼程旋轸归殡于长春宫奉迁于观徳殿丧仪有制时日如流触绪増悲非文奚述感孙楚除服之篇效潘岳悼亡之作用縁情而遣藻聊写恨于哀弦赋曰
　　易何以首乾坤诗何以首闗雎惟人伦之伊始固天俪之与齐念
　　懿后之作配廿二年而于斯痛一旦之永诀隔隂阳而莫知昔
　　皇考之命偶用抡徳于名门俾逑予而尸藻定嘉礼于渭濵在青宫而养徳即治壸而淑身纵糟糠之未歴实同甘而共辛乃其正位坤宁克赞乾清奉
　　慈闱之温凊为九御之仪刑克俭于家爰始缫丝而育茧克勤于邦亦知较雨而量晴嗟予命之不辰兮痛元嫡之连弃致黯然以内伤兮遂邈尔而长逝抚诸子如一出兮岂彼此之分视【叶】值乖舛之叠遘兮谁不増夫怨怼况顾予之伤悼兮更怳悢而切意尚强欢以相慰兮每禁情而制泪制泪兮泪滴襟强欢兮欢匪心聿当春而唘辔随予驾以东临抱轻疾兮念众劳促归程兮大故遭登画舫兮陈翟袆由潞河兮返内朝去内朝兮时未防致邂逅兮怨无已切自尤兮不可追论生平兮定于此影与形兮难去一居忽忽兮如有失对嫔嫱兮想芳型顾和敬兮怜弱质望湘浦兮何先徂求北海兮乏神术循丧仪兮怆徒然例展禽兮諡
　　孝贤思遗徽之莫尽兮讵两字之能宣包四徳而首出兮谓两字之可传惊时序之代谢兮届十旬而迅如睹新昌而増恸兮陈旧物而忆初亦有时而暂弭兮旋触绪而欷歔信人生之如梦兮了万事之皆虚呜呼悲莫悲兮生别离失内佐兮孰予随入椒房兮阒寂披鳯幄兮空垂春风秋月兮尽于此矣夏日冬夜兮知复何时
　　哨鹿赋【有序】
　　赋者古诗之流诗以言志其有不能尽言之志则赋可以申之我
　　皇祖昔喜哨鹿朕冲龄随侍习闻其事年来乃亲试为之嘉其有合于圣经顾古人无赋之者故不愧无文其辞曰
