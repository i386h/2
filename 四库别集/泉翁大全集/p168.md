<!-- { "loadSidebar": true } -->
　　种种元非为请缨，弄丸来往只无名；杞人徒自忧天坠，禹域空闻说地平。天上风云劳梦寐，世间贤哲几弓旌；多君赠处临岐意，我欲酬君岂世情。 
　　
　　宿谏议祠，次韵余子华太史兼呈郑伯兴朱守中二进士 
　　
　　辉辉灯火照寒椽，袅袅炉香驻晚烟；一卧正祠非白屋，对坛供奉是青莲。心将胜事诸贤共，影度斜阳两袂连；莫道岁寒诗景恶，碧崖苍柏自相鲜。 
　　
　　奉和守中谒泰和有感 
　　
　　乌号曾是小臣来，又听悲歌动我怀；亲见彩云扶日上，谁能赤手挽天回？群忧极处思孤笑，方寸伤余尚百哀；闻道阳回今日始，龙门遥忆曝春腮。 
　　
　　和郑伯兴上陵三首 
　　
　　郁郁诸陵浮地起，恢恢玄极倚天开；虚传龙驭宾天府，实见麒麟卧草莱。望阙众星同绕斗，吟诗一客独登台；楚歌郢曲多遗调，试续离骚不可哉。 
　　
　　次陪祭茂陵韵 
　　
　　北极高齐天寿山，何当与尔同追攀？五岳拱如尊帝义，诸峰攒作效颦颜。共怜福地藏玄苑，信有神山出世寰；正忆都城珠斗下，镜光阁名吟望几凭阑。 
　　
　　次韵陪祀泰陵 
　　
　　羁思那堪更感时？忽传诗句到阶墀；普天吾欲一流涕，率土谁能咏孝思？天运去来浑不管，阳回草木也应知；临风无限攀号意，独立斜阳疋马迟。 
　　
　　游罗浮四首存其三 
　　
　　闻歌一夜动幽怀。直踏飞云万丈崖；翠霭浮云白日暝，虹桥有路青天来。三月二月春之半，千山万山花正开；笑问仙源杳何许？云涛浩浩不堪裁。 
　　
　　飞云渺渺来中空，洞口桃花虚映红；瑶笛长吹千里月。霓裳轻扬五铢风。玉堂回首即天府，黄石归来是赤松；静啸空山人不见，石楼烟袅麻姑峰。 
　　
　　老鹤阅世山之隈，花开花落愁相催；举头世事都春梦，叹息人间几?灰。随世功名悲弄影，流形天地小浮杯；要知此外无穷在，莫道曾登绝顶来。 
　　
　　次韵送顺之赴试 
　　
　　昨宵桂影照君床，定领秋闱第一香；不尽乾坤闲事业，且将文字小揄扬。云龙有会开金榜，风雨无妨护锦囊；卧病烟霞独惆怅，送君无语到行藏。 
　　
　　病起次韵林见素司寇颂主上秉烛视朝经筵之作兼呈诸老二首 
　　
　　五云深处寸心悬，掖外垣西尺五天；每见诸公调玉烛，也曾一日侍经筵。赓歌直忆千年上，致主须归一德前；谁道有虞非此日，明朝更理南风弦。 
　　
　　露立千官列宿悬，高张银烛照中天；玉炉烟转奎文地，赤舄班趍御讲筵。旭日尚须云气拥，瑞光先动紫微前；诸公幸有调和手，善治行看更改弦。 
　　
　　壬午秋有鹤降於吏部庭见素翁和白岩诸公有作予亦步韵二首 
　　
　　月作衣裳云作行，秋高毛翮引风长；自天降兆非无意，此地恩波定益瀼。赋性莫须求净土，乘轩孰与在江乡；遗音种种虞罗者，愧尔谋身实善藏。 
　　
　　小黠纷纷笑大痴，高标插趐与群疑；鹤行误戴丹砂子，燕尾兼衣白雪谁。独立可忘三岛日，长鸣欲彻九天时；主人况有梅花月，饮啄尤堪自蹑追。 
　　
　　次韵奉赠宗伯毛三江致仕 
　　
　　手翊飞龙起在田，策勋三让尚皇然；广论大礼群公独，冥汉高标一羽偏。累疏许归天子圣，满城都叹大夫贤；也应多谢经旬病，行李春光欲暮天。 
　　
　　次韵见素司寇送大廷尉郑山斋先生陜右二首 
　　
　　江右相逢记昔年，谁将只手欲扶颠；素翁自尔同云卧，圣主招来上钓船。昨夜法星辞帝座，秋光评品带秦川；愁闻司寇归休疏，未到丕时得稳眠。 
　　
　　偶因舒啸别长亭，未得哺糟耻独醒；袖里双龙须此耀，人间只眼向谁青？大经大法皆皇道，公是公非即性灵；万里长城在君手，磨崖他日待镌铭。 
　　
　　次韵少司马李松初度之作 
　　
　　岳降逢辰甫及申，谁家此日产麒麟？折冲尊俎皆文雅，贤誉辉光在缙绅。好事每从初度见，风花又领一回新；祈天永命惟平格，我欲相期几百春。 
　　
　　次前韵和李司马武试之作 
　　
　　重重罗网自天申，谁道中原没凤麟；自惜将军不好武，於今介胄等垂绅。棘围?闼论文细，耀德观兵发政新；记得兼资神祖语，还期皇祚过千春。 
　　
　　李公谕母太淑人八十寿诞 
　　
　　四世同筵寿益奇，孙曾拜舞[随]儿嬉；司徒户部主政寿盏称王母，戏彩贤郎是帝师。同贺亲宾皆胜侣，齐歌圣善更新诗；定应来岁貤金玉，供帐年年渐改为。 
　　
　　寿乔白岩冢宰 
　　
　　天官堂中开寿筵，长庚正照垣西偏；上当此斗调元气，兼与皇图祝大年。再造乾坤机务重，上元甲子宰衡贤；门前桃李应无数，好近先生寿酒边。 
　　
　　送杨石斋少师致仕 
　　
　　赤日亲擎照两仪，功多违众是危疑；名家独步三杨后，天柱俄惊一角移。归路竟须从老马，惜花时复看新枝；未愁行处春芳暮，犹[在花阴乍]半时。 
　　
　　五月八日敝宅修会得[春]字 
　　
　　盛夏郁郁若炎氛，诸公一来满座春；翠筱炊烟浮杂俎，腐儒粗粝荐春苹。[酒]□未几起者半，会合况岂由乎人；欲托长歌歌不足，金兰为我尽殷勤。 
　　
　　次韵边奉常旱习仪朝天宫之作名贡 
　　
　　居然仙仗列森森，南北尧天共此心；五度嵩呼瞻圣切，两年芹曝祇谁深。琳宫想象蓬莱地，宝运争看治化今；惆怅金陵秋雨里，何由洗耳听韶音。 
　　
　　朝天宫习仪次日边何二奉常既往上陵有作见怀次韵 
　　
　　玄房秋雨更潇森，滴滴随风直到心；感慷於时竟何补？酒杯在我不论深。两贤謦欬犹如昨，千古人心只是今；琴遇知音须一奏，敢言天下少知音。 
　　
　　聂侍御文蔚印马至留都倾盖一语相得以诗见寄次韵名豹 
　　
　　已闻伯乐空燕冀，柱史还夸马是龙；阅世祗凭天下眼，攒眉空说梵前钟。了将性分一图里，始信人心万古同从人者天地之心识取。自开辟到今，宇宙内只是一个心，更无别心。转语见拈倾盖后，世儒虚枉十年功。 
　　
　　次韵吴白楼冢宰斋居名鹏 
　　
　　斋居今雨一灯同，风竹如吹嶰谷筒；正忆往年僊乐动，共扶晴日彩云中。明禋感格通三极，圣德中和协八风；南国五回瞻望处，寸心折尽一衰翁。 
　　
　　次前韵酬万治斋司马名镗 
　　
　　看花骑马也曾同，中岁行藏付钓筒；世事几回棋局里，家山长在梦魂中。我无奇计裨王道，君有新诗似国风；笔战降旗真欲树，挥戈无用紫髯翁。 
　　
　　万治斋再见示叠韵酬之 
　　
　　萍踪不易笑相同，莫废诗筒负酒筒；丽景况逢正月半，胜游已在暮年中。绝尘拟逸三年驾，插趐犹堪九万风；寄语洛阳好年少，昔时童子化为翁。 
　　
　　次韵答陈天游京兆兼呈白楼冢宰名锡 
　　
　　大道元来是大同，谁分大海入纤筒？区区索我形骸外，浩浩同胞宇宙中。骞举直须凭巨翼，廓清端合谢长风，欲知圣学真端的，去问舂陵无极翁。 
　　
　　次韵刘毅斋诸公游东山 
　　
　　将晴欲雨此何山？我亦半醒半醉间；泥滑未须愁晚暮，崖高犹拟直追攀。到穷真境都无事，了悟浮生始觉间；闻说上方花更好，莫教不采竟空还。 
　　
　　承大宗伯李公薇园燕集原唱并诚斋汪中丞同韵见示次韵酬二公 
　　
　　名园八月秋花时，静院日暖飞游丝；公方供奉宴桃李，我亦逆旅同京师。嘉客诗成律愈细，蹇予缘薄来何迟？定应不谢龙门客，百遍过从岂斁思。 
　　
　　送许思仁学士归东昌省亲 
　　
　　帝许莱衣学士亲，庭帏垂白望归勤；寿觞带得金茎露，戏彩遥分五色云。孝思一念聊城箭，爱日三公鼎鼐芬；忠孝人间要全备，文华前席待来闻。 
　　
　　贺银台张东瀛先生生孙 
　　
　　庚寅孟秋月将望，东瀛先生始抱孙；定应滚滚延公相，莫厌频频声酒樽。庭桂楷兰随意长，犀钱玉果可胜论；赠诗不愧徐卿子，天上麒麟下紫垣。 
　　
　　次韵贺叙庵李宗伯受玉带之赐 
　　
　　瑞光一带下中宸，二月既望天王春；共看比德同无类，始信朝廷实有人。荣耀未论稽古力，赞襄直作有虞臣；重华协帝今皇是，礼乐千年又一新。 
　　
　　次韵贺夏桂洲学士受赐箱金犀带 
　　
　　金蕙生香礼乐身赐箱金兰花犀带也，通天文犀不足珍；自惭圣世曾何补？公在当朝更几人。明良际遇云龙会，制作辉光耳目新；想得沃心愈纯一，皇言今见出如纶。 
　　
　　次介溪韵喜李叙庵宗伯同张阁老被召同游西苑相谷祗亲蚕坛位 
　　
　　召命传宣出紫宸，彩云西拥到宜春；即看致主同三德，自古襄时在二人。务於移风知有地，赓歌流韵又从新；共称圣主今尧舜，自有当时弼直臣。 
　　
　　奉诏西苑陪祀谷祗坛舟渡西太液而归因览诸胜次韵张亭溪学士二首 
　　
　　皇风吾爱似春初，身际羲农教植余；凤辇声回闻碧落，谷坛香散满衣裾。卷阿流韵今谁续，瀛海烟波古自如；太一前头有平路，五云深处帝皇居。 
　　
　　西畴帝藉方兴晓，太液天池不作波；风引洞箫来月殿，日扶仙仗出云萝。凫鸥自了忘机在，草木何如喜意多；正想新曲翼玄圃，六龙重扈此来过。 
　　
　　於席学士院池观莲燕集和张亭溪詹事二首兼呈同会诸公 
　　
　　清赏和风天不违，花光水色丽相依；盛将歌管仍仙侣，静倚芙蓉谢宓妃。终是直通怜碧乾，不堪摇落看红衣；况逢夏尽秋来日，酒盏还公满意挥。 
　　
　　玉井孤根何处峰？移来天府翠云从；谩夸骤雨明珠过，更看高秋碧实重。出水群僊天藻发，临池诸杰地灵钟。一难四美还尧日，尽拚傍人笑醉容。 
　　
　　即座次韵和桂洲公夏日试就职贡士有感示僚属兼慰诸生之作壬辰六月廿五 
　　
　　阶前临试鹤和鸣，忽悟天机感处生；在物飞鸣有何意？众生得失谩留情。青天座上人皆见，澄鉴空中尔自明；德业无穷前路在，古人一善耻成名。 
　　
　　即席和桂洲公次韵郭杏东翰长观莲二首壬辰六月二十六日 
　　
　　暑气初收过雨余，晚风更为凈芙蕖；即看胜境须游赏，已见幺荷遍卷舒。孤乾擎天张翠盖，五铢迎日扬轻裾；诸公总是瀛洲客，从此来观莫作疏。 
　　
　　只到闻歌心已生，瀛洲僊客旧逢迎；已知高韵能超俗，不道新诗更解醒。濂洛独观惟茂叔，西湖一曲想云卿；哲人已往不可见，溪上空余万古情。 
　　
　　再和桂洲公叠杏东观莲韵奉答来教二首壬辰六月二十七日 
　　
