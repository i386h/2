<!-- { "loadSidebar": true } -->
《校证》：「两京本『异』作『毕』。」《校注》：「『异』，两京本、胡本作『毕』。按『异』字较胜。《物色》篇：『古来辞人，异代接武。』异世与异代同。《金楼子》亦作『异』。」按《礼记乐记》：「三王异世，不相袭礼。」《汉书郊祀志下》：「王者各以其礼制事天地，非因异世所立而继之。」颜注：「异世，谓前代。」《文选》卷二十五谢灵运《七里濑》：「谁谓古今殊，异世可同调。」李善注：「郭象《庄子注》曰：人性有变，古今不同。《乐稽耀嘉》曰：圣人虽生异世，其心意同如一也。」《类聚》卷二十九引晋左思《赠妹九嫔悼离诗》曰：「比德古烈，异世同声。」此作「异世」是。古书亦有「毕世」连文者，然毕多训终，于此文境不合。《文选》卷五左思《吴都赋》：「中夏比焉，毕世而罕见，丹青图其珍玮。」刘逵注：「中夏贵其珍宝而不能见，徒以丹青画其象类也。」《汉书司马相如传》《封禅书》颜注引应劭曰：「屈，绝也。言古帝王若但各一时之荣，毕世而绝者，则说者无从显称于后也。」
而虑动难圆。
《校证》：「『圆』，《金楼子立言下》作『固』，『固』疑『周』讹。」《补正》：「『圆』，《金楼子》作『固』。按本书屡用『圆』字，『固』盖涉上文而误。《诗商颂长发》『幅陨既长』郑笺：『陨当作圆。圆，谓周也。』诂此正合。」《考异》：「『圆』即『周』，诸本作『圆』，不误。」按《类聚》卷一引梁鲍泉《江上望月诗》曰：「川澄光尚动，流驶影难圆。」
羣才之俊也。
《校证》：「『俊』，《金楼子》作『隽』，《御览》五九六作『儁』。」《校注》：「『俊』，张本作『峻』。按『峻』字误。《御览》五九六引作『儁』；《金楼子》作『隽』。『儁』与『俊』同见《玉篇》人部；『隽』，『儁』之省。」《考异》：「按：俊、儁、隽古通。」按《史记秦始皇本纪》引贾谊《过秦论》：「于是山东大扰，诸侯并起，豪俊相立。」集解：「骃案：鹖冠子曰：德万人者谓之俊，德千人者谓之豪，德百人者谓之英。」
圣体浮轻。
《校证》：「案『圣体浮轻』，语出子建《冬至献袜颂》，董斯张《吹景集》卷三『子建未可轻诋』原注已言之，刘氏误引。」《义证》：「明董斯张《吹影集》卷三『子建未可轻诋』条：刘彦和《文心雕龙》，摘陈思瑕语，谓其诔武帝云『圣体浮轻』，诔明帝云『尊灵永蛰』（杨明照：按「圣体」「尊灵」二句当互易；「诔明帝」之「诔」当作「颂」），至以蝴蝶昆虫讥之。案《广雅》曰：『二气相接，轻清为天。』（杨注：按见《释天》，「二」当作「三」）《宣夜》曰：『天无质，日月众星自然浮生虚空之中。』（杨注：见《书钞》卷一四九、《御览》卷二等引《抱朴子》）以天拟父，苍苍者亦韩凭所化乎？《系辞》云：『龙蛇之蛰，以存身也。』蛰龙不可以喻死君，则飞龙独可以喻生君乎？文人相轻，直是不度德，不量力。今枵然其腹，而侈东莞之讥弹者，亦榆枋之笑也。」《补正》：「按曹植《冬至献袜颂》：『玉趾既御，履和蹈贞。行与禄迈，动以福并。南窥北户，西巡王城。翱翔万域。圣体浮轻。』（《类聚》七十引）曹集卷八祇有《冬至献袜颂表》。附按：董斯张《吹景集》卷三『子建未可轻诋』：『刘彦和《文心雕龙》摘陈思瑕语，谓其诔武帝云『圣体浮轻』，诔明帝云『尊灵永蛰』，至以蝴蝶、昆虫讥之。按遐周于《文心》原文尚未弄清，即信口开阖，妄下雌黄，无乃笑他人之未工，忘己事之已拙乎。」
浮轻有似于蝴蝶。
「蝴」，黄本作「胡」。《校证》：「『浮轻』，《御览》、《事文类聚》别集五作『轻浮』。」又：「『胡』，冯本、汪本、畲本、何允中本、日本活字本、梅本、凌本、梅六次本，锺本、梁本、日本刊本、四库本、王谟本、张松孙本、崇文本作『蝴』，《御览》、《事文类聚》同。」《义证》：「按元刻本亦作『蝴』。」《校注》：「『浮轻』，《御览》五九六引作『轻浮』；《事文类聚》别集五引同。按此『浮轻』与下文『永蛰』，皆承接上文，不应彼此差池。《金楼子》亦作『浮轻』。」按《庄子齐无论》：「昔者庄周梦为蝴蝶，栩栩然蝴蝶也。」《至乐》篇：「乌足之根为蛴螬，其叶为蝴蝶。」《释文》：「蝶音楪，即蛱蝶也。」《列子天瑞》篇同。《文选》卷二十九张协《杂诗》：「蝴蝶飞南园。」李善注：「《庄子》曰：庄周梦为蝴蝶，栩栩然。司马彪曰：蝶，蛱蝶也。」《晋书郭璞传》：「（《客傲》）故皋壤为悲欣之府，蝴蝶为物化之器矣。」《玉篇》：「蝶，蝴蝶。」《字汇》虫部：「蝶，蝴蝶。古惟单胡字，后人加虫。」唐代始有「蝴」字，此当以「胡」为正。
永蛰颇疑于昆虫。
《校证》：「『疑』，《金楼子》、《御览》、《事文类聚》作『拟』，古通。」《校注》：「『疑』，《金楼子》作『拟』，《御览》、《事文类聚》引同。按《汉书何武王嘉师丹传赞》：『董贤之爱，疑于亲戚。』颜注：『疑，读曰拟；拟，比也。』意舍人此文，原是『疑』字。《金楼子》等作『拟』，盖改引也。」《考异》：「按：疑、拟古通。《易文言》：『阴疑于阳。』疑、拟也。《集韵》云：『疑同拟。』《礼射义》：『而以大夫为贵宾为疑也。』疏：『疑、拟也。』是在下比拟于上也。」按《汉书食货志下》：「东置沧海郡，人徒之费疑于南夷。」颜注：「疑读曰儗。儗谓比也。」《礼记曲礼下》：「儗人必于其伦。」郑注：「儗犹比也，伦犹类也。比大夫当于大夫，比士当于士，不以其类，则有所亵。」孔疏：「儗，比也；伦，匹类也。凡欲比方于人，当以类相并，不得以贵比贱，则为不敬也。」疑与儗、拟并通。
施之尊极。
《义证》引《缀补》云：「《事文类聚》引『之』作『于』，义同。」
岂其当乎。
「其」，范校：「顾校作『有』。」《校证》：「《御览》、《事文类聚》『岂』作『不』，『当』作『岂』。顾校『其』作『有』。」《校注》：「《金楼子》作『不其嗤乎』。张绍仁『其』改『有』。按《御览》、《事文类聚》引并作『不其蚩与嗤通乎』，与《金楼子》合。」《考异》：「蚩、当皆通，此别本异文，两存为是。」《补正》：「按句首以『岂其』二字发端者，古籍中多有之。如《诗陈风衡门》二、三章仅八句，即有四句以『岂其』发端。可证改『其』为『有』之非。」按《校证》谓「当作岂」者误。据《校注》应是「当作蚩」，岂蚩形近，疑为排版之误。
反道若斯。
《校证》：「《文通》二五『道』作『古』。」《校注》：「按《杂文》篇：『自桓麟《七说》以下，左思《七讽》以上，……或文丽而义暌，或理粹而辞驳，……唯《七厉》叙贤，归以儒道。』则《七讽》之『说孝不从』，当是违反『儒道』。《原道》篇赞『炳耀仁孝』，《诸子》篇『至如商韩，六虱五蠹，弃孝废仁』，《程器》篇『黄香之淳孝』，足见舍人为重视『孝』者，故以『反道』评之。若作『古』，则非其指矣。」按《尚书大禹谟》：「反道败德。」孔传：「狎侮先王，轻慢典教，反正道，败德义。」《史记宋微子世家》：「毋反毋侧，王道正直。」集解：「马融曰：反，反道也。侧，倾侧也。」《吕氏春秋音初》篇：「君子反道以修德。」《汉书昭帝纪》：「诏曰：燕王迷惑失道，前与齐王子刘泽等为逆，抑而不扬，望王反道自新。」反道有二义，一为离弃正道，一为复归正道，此用《尚书》义。
若夫君子拟人，必于其伦。
《校注》：「《礼记曲礼下》：『儗人必于其伦。』郑注：『儗，犹比也。』是『拟』当作『儗』，始与《曲礼》合。《历代赋话续集》十四引作『儗』，盖意改也。」《考异》：「按：疑、拟、儗古皆通。《易系词上》：儗之而后言。」按《说苑奉使》：「仓唐曰：《礼》，拟人必于其伦，诸侯毋偶，无所拟之。」向宗鲁《说苑校证》：「《纪闻》引『拟』作『儗』，与《曲礼》合。」《晋书李重传》：「重奏曰：……然古之厉行高尚之士，或栖身岩穴，或隐迹丘园，或克己复礼，或耄期称道，出处默语，唯义所在。未可以少长异操，疑其所守之美，而远同终始之责，非所谓拟人必于其伦之义也。」《郗鉴传》：「鉴曰：拟人必于其伦。」《三国志魏书辛毗传》裴注：「臣松之以为拟人必于其伦，取譬宜引其类，故君子于其言，无所苟而已矣。」《类聚》卷十七引晋张敏《头责子羽文》曰：「且拟人其伦。」《说苑》后，多从「拟」，想《文心》亦是。
虽宁降无滥。
「降」，黄本作「僭」，黄校：「元作『降』，孙改。」《校证》：「『僭』原作『降』，梅据孙汝澄改。」《校注》：「按何本、梁本、谢钞本正作『僭』；《文通》引同。孙改是也。」《补正》：「《诗商颂殷武》：『不僭不滥』毛传：『赏不僭，刑不滥也。』」《考异》：「按：孙改是。」按《左传》襄公二十六年：「归生闻之：善为国者，赏不僭而刑不滥。赏僭，则惧及淫人；刑滥，则惧及善人。若不幸而过，宁僭无滥。」范注：「《左传》哀五年杜注：『僭，差也。滥，溢也。』」杨伯峻注：「僭、滥，如僭越，泛滥。皆过差而不当之义，此谓不当赏而赏，不当罚而罚。……此数语亦见《荀子致士》篇，当本之《左传》。」《荀子致士》篇：「赏不欲僭，刑不欲滥。赏僭则利及小人，刑滥则害及君子。若不幸而过，宁僭勿滥。与其害善，不若利淫。」与《左传》小异。《后汉书郭宠传》：「（宠）上疏曰：臣闻先王之政，赏不僭，刑不滥，与其不得已，宁僭不滥。」均作「僭」，从黄本改。
然高厚之诗，不类甚矣。
