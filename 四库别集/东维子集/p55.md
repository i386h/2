<!-- { "loadSidebar": true } -->
　　孙子论兵谓庙算者胜无算者不胜且败又谓善守者藏于九地之下善攻者动于九天之上此全胜道也余犹怪今之主兵者类皆无算之兵攻者直撞守者急退耳比之田舍抟儿三进三退不翅也余观奉元赵信所著阵图新语得轩辕氏屈机之法而深中今日主兵者之弊信尝从余游于睦州抱文武才畧而未遇知己者江浙枢府曾官授其人言不聴则弃官去耶律氏有礼罗其人计不用亦拂衣行余号知己而余在泽虽奇其才而无所于用近闻中吴痛惩主兵之弊旁求天下之善兵算者有以信姓氏达荐书者而信弗应独与余乃居草堂看古莫邪谭瑶水青黄虬人莫识其胸中也予令其同游者张宪上其图于淮吴幕府幕府若询曰汝师东维子曾上皇帝书淮吴府聘而未起何如宪具对曰欲招东维子请从信始

　　鬻茶梦

　　铁龙道人卧石床二更月微明及纸帐梅影亦及半牕鹤孤立不鸣命小云童汲白莲泉燃槁湘竹授以凌霄芽为饮供道人及游心大虚雍雍凉凉若鸿蒙若皇芒会天地之未生适阴阳之若亡恍兮弗知入梦遂坐于青圆银辉之堂堂上香云帘拂地中着紫桂榻緑琼几有太初易一集集内悉星斗文焕煜爚熠金流玉错莫别艾画若烟云日月交丽乎青天歘玉露凉目冷香氷入齿者易刻因作太虚吟吟曰道无形兮兆无声妙天心兮一以真百家斯融太乙以清歌已光飙起林末激华氛郁郁霏霏绚烂淫艶乃有扈緑衣若仙子者从容来谒云名澹香小字緑华乃奉大玄杯酌太清神明之髓以寿余侑以辞曰心不形神以行无而为万化清寿毕纾徐而退复令小玉环侍聿椟遂书歌遗之曰道可受兮不可以传天不刑兮四时以言眇乎天兮天之先天之先兮复何仙移间白云微销緑兮化烟月反明余内囦余亦悮矣遂冥神合玄目光尚隠于梅花间也小云呼曰凌霄芽熟矣

　　四十五日约

　　汉志有曰冬事既入妇人纺绩女子所得日四十五何为日四十五一月三十日三十之夜分不息是一月之中恒得十五日也故四十五余观古豳民男于宵索绹女于宵纺绩则豳男女皆得日四十五者也嘻岂惟豳民哉宣王之庭燎曰夜如何其夜未央夜如何其夜向晨则王者勤政亦继燎于夜也岂惟宣王哉姬公圣厪于忠则曰坐以待旦孔父至圣勤于学则曰吾尝终夜不寝是古之圣贤未尝不竞晷于四十五日也钱唐诸生有以年过冠室而失师承者及其直贤师友也遂有失时之叹而不知力扶补人之功故为作四十五日约以策其力而程其功日读某经若干巻写其书若干板夜读某史若干巻评某史若干件着某文若干道朔朢讲某文义若干件遵要束而余力者有庆违要束而力不及者有让云

　　毗陵行记【十月七日事】

　　孟冬四将发勾吴弯弓誓落双髠颅智谋无过史万叶嫖姚无加李金吾前第已作破竹刃三覆乃裹含沙狙常山长蛇一断尾即墨怒牯齐奔■〈甫〉玉蕋孤军呼庚癸皂鸦万甲迷模糊江南长技江北无蒲牢一吼千鲸呼赤杠卓入铁瓮戸铁翅横截丹阳湖捣虚之策不出此赤手可缚生于莬当时上将陷江都至今莫赎千金躯后来飞将慎勿疎襄王城头啼白乌如何临期易将犯兵忌何必不读孙吴书乌乎临期易将犯兵忌何必不读孙吴书

　　题子昻五花马图【宾月轩家藏】

　　赵公马癖如邓公曽骑赐马真龙骢沤波亭上风日静想象天廏图真龙乌云满身雪满足紫焰珠光夺霜目九花风细虬欲飞五色波清锦初浴祇今买骨黄金台圉家豢牧皆驽材将军临阵托生死昭陵石马空遗哀此图年深神亦化后来何人夸笔亚不见真龙空见画犹得千金索髙价

　　题谢氏一勺轩

　　一勺水不满斗我吸之勺在手上连天津尾下泄海焦口主人云小池凿吾蔀青天纳牖吾铁厓道人韪之曰有人悟此坏云梦吞八九

　　东维子集巻三十

　　●钦定四库全书

　　东维子集巻三十一

　　○附録

　　琅玕子来诗【六絶句】

　　李杜文章万丈光并驱今见会稽杨几时过我华阳洞铁笛一声吹凤凰
　　句曲山中张外史与君湖海结诗盟可怜遗剑随长夜今日谁同并世名
　　义熈处士归来早千古髙风今尚存夫子风期正相似东山花下醉清尊
　　问竒未到扬雄宅羽驭飙车总不灵会向山阴具舟楫载将肴酒过华亭
　　嵇公萧散七不堪彭泽归来雪满簮见说枋头无真笔董狐大史在江南
　　草罢玄经不美新万言书已上枫宸新诗题遍琅玕所亦念丹丘有羽人

　　学生徐固次韵

　　新诗随手写银光逺寄江南铁史杨自说萧郎善吹笛不知孰与骖鸾凰

　　徐固又次四絶

　　一溪流水碧桃花云是茅山道士家我欲相从问丹诀赤城五色茹朝霞
　　道人晓起天鼔罢石盆换水种菖阳诗成写满白箓纸春江人来能寄将【春江陈晓山也】
　　不向王门曳我裾秋风江上钓鲈鱼仙官乞与青藜杖夜照龟文緑字书
　　鹦潮潮上琅玕所浑似浣花溪上庄风前起舞铁如意双鹤飞来秋满床

　　学士吴毅次韵四絶

　　三茅兄弟旧游处万个琅玕隠者家云气团空圆似葢丹光井出赤于霞
　　与君别来十日强日日忆尔凤山阳霜林橘子大如斗书尾须君逺寄将
　　雪色吴绫裁道裾鹅黄美酒换金鱼诗成速向沈东老不惜榴皮醉后书
　　南泖津头买野航鹦湖便似瀼西庄琅玕主者雅好客应遣麻姑扫石床

　　羽仪和韵

　　蜡色涛笺写寄诗玉壶氷鉴识容仪法言愿卒诸生业家学深惭帝者师江月夜凉闻铁笛海云秋尽卷朱旗文章絶似相如笔好为题诗谕逺夷

　　玄霜子作

　　道人苦寒不可出焚香白昼髙斋眠繁华过眼不足惜造物戏人真可怜何如适兴饮美酒未信服药能长年人生天地一逆旅流光瞬息难留连

　　鲁阴饶介

　　钱王城乱山青惟有江声绕驿亭万姓疮痍劳抚字诸侯风化在仪刑围碁别墅花连屋觅句芳池草满汀座是东南待君久翩翩五马不须停

　　淮海秦约【宛丘陈肃赋】

　　东南帝者之所都山川龙凤相萦纡离宫别馆三百区紫金郁郁今有无府中逶迤谢太守少年玉节黄金符民食在箪浆在壶饥餔渴饮歌咿呜华车细马左右趋使君归来香满途

　　铁鹞子一解

　　铁厓先生作黄将军歌殆絶唱也絶唱不可和门生徐固赋铁鹞子一解先生读之曰可续吾貂僭书入卷
　　铁鹞飞犵猿披铁鹞鸣牧犊平鹞栖在长城长城镇南国渴饮长城水饥食长城粟獬豸不敢触貔貅不敢蹴毒蟒何来吹黑风南国长城一朝覆铁鹞怒裂眦毒蟒拆骨死朝食毒蟒心暮食毒蟒髓呜呼食蟒之髓心始已东海大鳅衔宿耻

　　华阳巾歌

　　铁厓老仙冠华阳巾制作竒古喜而为之歌【吴东野褐陆居仁赋】

　　铁厓头骨如铁坚髙冠不肯着进贤华阳新巾制作古倒垂一幅披两肩醉来箕踞松下眠白眼不受天子宣自称臣是诗中仙掉头乗风顶忽露垫角得两人争传有时锦袍淋墨涴鹤氅冷看兠鍪带血污貂蝉赋归来占丛竹下索笑长岸梅花边狂歌撃节自有铁如意何须白羽指使三军前老夫缁撮上戴天与尔老仙相周旋

　　学生徐章次华阳巾歌

　　铁史文章金石坚铁史贤书草圣贤谈迁父子未可称笔削枋头直笔当齐肩草玄亭上枕书眠不贵世间玉堂供奉之皇宣世人识不识尽呼铁笛仙乌纱新制华阳传七客聮翩冠似蝉或携妓东山下或驾大舫西湖边百年三万六千日日日玉山醉倒春风前不知鹤书在青天黄麻一道昨夜天东旋

　　学生谢思顺赋

　　黑铁龙气如虎光如虹黄金意气结国士勾践台上长城公黑铁龙心何雄誓为国扫烟尘空长城何巍巍砥柱东南维龙兮龙兮长城归饥推食兮寒解衣日日龙遶长城飞光抱日月聮清辉维南有猫虎最怒夜穴长城翻赤土龙兮食猫如食鼠维东有犊犷以奔日触长城嘘大云龙兮食犊如食豚盲老乌啄人屋卖我长城殱我属乌乎长城覆不可复黑铁龙誓三为长城灭仇族玉笥山为我树长城碑鉴湖水为我洗长城耻直欲闻之圣天子会稽先生杨铁史

　　跋忠勇西夏侯穆尔古蘓公墓铭

　　跋曰春秋引天下之誉褒之贤者不敢私引天下之义贬之奸人不敢乱余读铁史穆尔古蘓传信民之以为贤贤之民之以为奸奸之此铁史之春秋也台宪者天子之法臣也法臣不立法而铁史立之呜呼悕矣至正乙亥秋程文谨识

　　东维子集巻三十一


