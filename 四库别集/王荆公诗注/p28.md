<!-- { "loadSidebar": true } -->
　　津津河北流嶭嶭两城峙【澶州黄河在其南王莽河在其北樊城在其南戚城在其北故公前诗云河流中间两城峙又云南城草草不受兵北流楼橹如边城今云北河流两城峙亦谓此】春秋诸侯防澶渊乃其地【襄公三十年晋人齐人宋人云云防于澶渊宋灾故注未有言其事此言宋灾故以恶宋人不克巳自责而出防求财】书留后世法岂独讥当世野老岂知此为予谈近事边闗一失守北望皆邉骑黄屋亲乗城穹庐矢如猬【景徳元年闰九月契丹与其母举国入冦自定州驻阳城淀遂缘葫芦河逾闗南攻瀛州又乘虚抵贝冀天雄军攻天雄不下进陷清徳军益南侵直犯澶州大阵○黄屋见上注汉髙祖纪坚守乗城乗登也○匈奴传匈奴父子同穹庐而卧师古曰穹庐旃帐也其形穹隆故曰穹庐○车驾驻跸澶州南城冦凖固请幸北城曰陛下不过河则人心危惧敌气未慑非所以取威决胜也既至登北城门楼张黄龙旗诸军皆呼万嵗声闻数十里气势百倍敌自是震骇请和不复交锋矣诗云穹庐矢如猬葢指射杀挞览时事然挞览死实在前非乗城以后事也】纷纭擅将相谁为开长利【开长利言将相虽多无能为中国建长利者此意似不以和为然】焦头收末功尚足夸一是【霍光传初霍氏奢侈茂陵徐生上书三上辄报闻后霍氏诛人为徐生上书有曰曲突徙薪无恩泽焦头烂额为上客上乃以福为郎○尚足夸一是此言莱公之功亦救之末流然此意葢甚正非如譛者孤注之比葢公前诗巳有不足于莱公之意谓人主越都邑而谋逺以万乗之尊当不测之敌先所称功第一者与此语虽异而意实同○庄子齐物论此亦一是非彼亦一是非】欢盟自此数日月行人至【行人使者也周官有大行人掌大賔之礼及大客之仪】驰迎传马单走送牛车征求事供给厮养犹珍丽【汉昭帝纪补边郡三辅传马张晏曰驿马也○厮养字见史记苏秦传又前汉张耳传有厮养卒苏林曰厮取薪者也养养人者也师古曰厮音斯】戈甲乆巳销澶人益憔悴【澶人益憔悴此言敌虽巳和而中国益困】能将大事小自合文王意语翁无叹嗟小雅今不废【孟子惟仁者为能以大事小是故汤事葛文王事昆夷○诗小雅尽废则四夷交侵中国危矣莱公之功管仲之功也以后世论之不可谓不大故诗有一是之语然揆以圣人规模则不然必也以天保以上治内采薇以下治外虽有玁狁安得遽至中原乎如小雅尽废则政事所以自治者俱亡四夷安得而不交侵中国安得而不微弱纵能救之于已乱虽使中国之人不至被发左衽特贤乎列国之诸侯耳格以圣人之法何足道哉诗有焦头及小雅之説大抵意出于是】
　　寄平甫弟衢州道中
　　浅【一作泄非】溪受日光烱碎野林参天隂翳长幽鸟不见但闻语小梅欲空犹有香长年无可自娱戏逺游虽好更悲伤安得冬风一吹汝手把诗书来我傍【杜集百丈潭诗清见光烱碎○唐韩渥诗毎日在南亭南亭似僧院人语静先闻鸟啼深不见】











　　王荆公诗注巻二十
　　钦定四库全书
　　王荆公诗注巻二十一
　　宋　李壁　撰
　　古诗
　　寄慎伯筠【或云王逢原作】
　　世网挂士如蛛丝大不及取小缀之【吕氏春秋汤祝网曰蛛蝥作网今人效之○李白诗猎家张罝不能挂龙虎所以青云人髙歌在岩户即公此意也】宜乎倜傥不低敛醉脚踏倒青天低【吕居仁诗未须极轩昻且须就低敛】前日才能始谁播一口惊张万夸和雷公诉帝喘欲吹咸恐声名塞天破【退之陆浑山火诗梦通上帝血面论又云雷公擘山海水翻又寄崔立之诗喘如竹筒吹】文章喜以怪自娱不肯裁缩要有余多为峭句不姿媚天骨老硬无皮肤【魏志方技管辂传去良乐百八十里不得骋天骨起风尘○袁宏三国名臣賛天骨秀朗】人传书染莫对当破卵惊出鸾凤翔人间下笔不肯屈铁索急纒蛟龙僵【退之石鼓歌金绳铁索锁纽壮○杜诗郁郁三千字岌嶪蛟龙纒】少年意气强不羁虎脇插翼白日飞欲将独立夸万世笑诮李白为痴儿【韩诗外传曰周书云为虎傅翼将飞入邑择人肉而食○大儿孔文举小儿杨徳祖祢衡语】四天无壁才可家【司马相如传家徒四壁立○退之文洞庭汗漫粘天无壁】醉胆愤痒遣酒拏欲偷北斗酌竭酒力拔太华镳鲸牙【项羽歌力拔山兮气葢世○退之调张籍诗刺手拔鲸牙举瓢酌天浆又瞻相北斗柄两手自相挼】世儒口软声似蝇好于壮士为忌憎我独乆仰愿一见浩歌不敢儿女声【石鼎聨句时于蚯蚓窍微作苍蝇声○韩文彼婉娈者实惮吾曹】
　　望皖山马上作
　　亘天青郁郁千峯互崷崪放马倚长崖烟云争吐没逺疑嵩华低近岂潜衡匹奚为鲜眺览过者辄仓卒吾将凌其巅震荡睨溟渤旁行告予言世孰于此忽防深不可俯储藏尽妖物踊跃狼虎羣蜿蜒蛇虺窟惜哉危絶山嵗乆沈汩没谁将除茀涂万里游人出【此诗疑非荆公作】汝瘿和王仲仪【梅宛陵集亦载此诗未知谁作按汝水出河南梁县勉乡西天息山郦道元注今汝水西出鲁阳县之大猛山黄柏谷岩嶂深髙山岫防宻石径﨑岖人迹裁交西即卢氏界也】
　　汝水出山险汝民多病瘿【嵇叔夜养生论颈处险而瘿齿居晋而黄】或如鸟粻满或若猿嗛并【大宛传鸟嗛音衔尔雅亢鸟咙其粻嗉释曰亢者鸟喉咙也其受粻处名嗉寓防曰嗛释曰寓木之兽谓猕猴之类及鼠皆曰嗛郭云颊里贮食处也又王延夀王孙赋口嗛呥以龄猛】女慙髙掩襟男大阔裁领【东坡诗阔领先裁葢瘿衣】饮水疑注壶吐词侔有梗樗里既巳闻杜预亦不幸秦人号智囊吴瓠挂狗颈【樗里疾滑稽多智秦人号曰智囊疾所居里有樗树又滑稽之形如瓠宜亦取瘿也○晋杜预传初攻江陵吴人知预病瘿惮其智计以瓠系狗颈示之每大树似瘿即斫使白题曰杜预及城平尽捕杀之】常柱頥【説苑田单攻翟三月不克谣曰大冠如箕长剑柱颊】彾防安及胫秪欲仰问天无由俯窥井挟带嵗月深冒犯风霜冷厌恶虽自知剖割且谁肯【魏畧曰贾逵因与校尉争不得理乃发愤生瘿欲割之魏太祖教曰十人割瘿九人死○南史朱龄石传舅蒋氏头有大瘤龄石同眼宻割之即死】不惟羞把镜仍亦愁吊影内疗烦羊靥外砭废针颖【本草疗气瘿方羊靥一具去脂含汁尽去之便差】在木曰楠榴刳之可曰皿【吴张纮传见楠榴枕爱其文为作赋公有宿木瘤僧舍诗疑榴字或是瘤○左太冲吴都赋楠榴之木相思之树注云楠榴木之盘结者其盘节文尤可以作器建安所出最长大也榴音留陆防夜坐诗云瘿木杯杉赘楠瘤刳得来○皿説文食饮之用器也金楼子曰西域有瘿藤可以酌酒自有文章映彻可爱其大如杯楠瘤之皿亦此类也】此诚无所用既有何能屏膨脝厠元首臃肿异颅顶【豕腹胀膨脝石鼎聨句○庄子拥肿之与居】难将面目施可与胞胎逞贤者临汝守世徳调金鼎【仲仪之父文正公旦相仁宗】珉俗虽丑乖教令日脩整风土恐随改晨昏忧屡省傥欲觐慈顔名城不难请
　　三月十日韩子华招饮归城
　　清明晓赴韩侯家自买白杏丁香花【唐诗枝头白杏花】雀眼涂金银篾笼【杜诗赤墀樱桃枝隠映银丝笼】贮在当庭呼舞娃舞娃聊捧笑向客不顾插壊新乌纱朝来我舍报生子贺劝太白浮红霞【班固叙传引满举白左思吴都赋飞觞举白注太白杯名】酒狂有持梧桐板暴谑一似渔阳挝袒裼击鼓祢处士当时偶脱猛虎牙褊衷不容又何益鹦鹉洲上空蒹葭【左思吴都赋暴谑中酒而作注鄱阳郡人性多躁急酒半酣之时好为暴恶之戏○后汉曹操欲见祢衡衡称病不往操懐忿而以其才名不欲杀之乃召为鼓吏文士传载魏武帝八月朝防大阅试鼔节鼔吏度者皆当脱故衣着岑牟单绞及小防衡既度不肯易吏呵之衡便止当武帝前先脱防次脱余衣裸立徐徐着岑牟次着单绞后着防顔色无怍乃击鼓作渔阳掺挝声甚悲壮操笑曰本欲辱衡衡反辱孤衡本传云孔融爱衡才数称述于曹操令衡求自谢衡许往乃手持三尺棁杖坐大营门以杖棰地大骂操怒曰此人素有虚名逺近将谓孤不能容之于是遣人送之刘表○庄子几不免虎口○衡复侮慢刘表表耻不能容以江夏太守黄祖性急故送衡与之祖善待之尝持其手曰处士祖长子射为章陵太守时大防賔客有献鹦鹉者射举酒于衡请衡赋之衡揽笔而作文无加防辞采甚丽后祖大防賔客衡言不逊祖恚遂杀之鄂州志鹦鹉洲在江夏县黄祖杀祢衡于洲上后人以衡尝赋鹦鹉因为洲名○余尝谓衡岂狂病者哉见操势日张宗国将覆恨力劣不能为汉诛贼耳渔阳掺挝声节悲壮葢隂寓其意有诸中必形诸外者也操多所通解宜必识之史又称聴者莫不慷慨此尤操所深恶笑言衡反辱孤姑许之裸身等耳又惧众觉必笑而言奸雄情状千载可见所谓嘻笑之怒甚于裂眦衡欲免得乎正平身劘虎牙岂不知操终必杀巳惟其忠于王室而力不逮宁婴防怒以泄其愤谊之所激虽死不顾风烈嶤然实党锢人物之余世第以文人目之岂知衡哉】
　　勿去草【或云是杨次公诗】
　　勿去草草无恶若比世俗俗浮薄君不见长安公卿家公卿盛时客如麻【文选死人如乱麻】公卿去后门无车【郑当时与汲黯列为九卿两人中废賔客益落又下邳翟公为廷尉賔客亦填门及废门外可设爵罗后复为廷尉賔欲往翟公大署其门曰一死一生乃知交情一贫一富乃知交态一贵一贱交情乃见】惟有芳草年年佳又不见千里万里江湖濵触目凄凄无故人惟有芳草随车轮一日还旧居门前草先锄【蜀志先主杀张裕曰芳兰当门不得不锄齐江斆闻江夏王锋死亦曰芳兰当门不得不锄】草于主人实无负主人于草宜何如勿去草草无恶若比世俗俗浮薄【此诗言客负主人主人亦时负客皆以讥道丧俗薄上下胥失也葢自公罢相凡昔之门生故吏舍之而去者多矣又从而下石焉如吕恵卿者葢其尤也公之卒也张芸叟为诗以吊之曰今日江南从学者人人讳道是门生及绍圣后崇尚新学以公配享先圣前日舍之而去者至是复还故无名子嘲之曰今日江南从学者人人争道是门生观公此诗葢有所激而云也士固可罪然知人亦难矣】
　　东城
　　昔予出东城初见垄上耕【陈胜传辍耕之垄上注谓田中之髙处】忽忽日北至嵗月良可惊虽云一草死万物尚华荣谁能当此时叹息微隂生【孟夏之月靡草死注荠葶苈之属四月纯阳之月此言北至则指仲夏连言之也○五月一隂生言见微知著睹盛知衰者难得也此诗当作于仁英之时】
　　哀贤亭
