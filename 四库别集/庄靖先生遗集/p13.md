<!-- { "loadSidebar": true } -->
满身花影倩人扶 【 陆龟蒙】 清润潘郎玉不如 【 杨巨源】 毕竟多情何处好 【 韦庄】 庾楼明月堕云初 【 赵渭南】
又
云髻朝来不欲梳 【 徐凝】 娉娉袅袅十三余 【 杜牧之】 分明记得曾行处 【 方干】 看遍花枝尽不如 【 赵嘏】
○听歌
清歌空得隔花闻 【 杨巨源】 寂寞堂前日又曛 【 赵嘏】 共待夜深听一曲 【 戴叔伦】 女儿弦管弄参军 【 薛能】
○寄怀
愁云漠漠草离离 【 窦庠】 去国还家一望时 【 韩琮】 几度相思不相见 【 武元衡】 雪中梅下与谁期 【 李商隐】
○秋怨
且将团扇暂徘徊 【 王昌龄】 泪滴闲阶长绿苔 【 郑谷】 春色似怜歌舞地 【 姚合】 不论时节遣花开 【 东坡】
○悲故宫人
云惨烟愁苑路斜 【 孟迟】 宫莺衔出上阳花 【 雍陶】 朱铅滴尽无心语 【 张祜】 生死深恩不到家 【 窦巩】
○怀古
暮云宫阙古今情 【 韩琮】 芳草长含玉辇尘 【 韩偓】 春意自知无主惜 【 崔橹】 落花犹似堕楼人 【 杜牧】
○旧游
山南山北雨蒙蒙 【 韦庄】 十载长安似梦中 【 李涉】 今日独来张乐地 【 刘禹锡】 故人坟树五秋风 【 杜牧】
○关中
岳北秋空渭北川 【 司空图】 一村桑柘一村烟 【 韩偓】 行人莫讶频回首 【 贯休】 记得春深欲种田 【 薛能】
○过梅溪旧居
远到音书转寂寥 【 徐凝】 青山隐隐水迢迢 【 杜牧之】 村园门巷多相似 【 雍陶】 花落梅溪雪未消 【 灵澈】
○登山阳郡楼
将军一去泣空营 【 干符童谣】 槐柳萧疏遶郡城 【 羊士谔】 试上高楼望春色 【 李涉】 落花流水叹浮生 【 温庭筠】
○王公楼上会饮
诗酒能消一半春 【 赵嘏】 紫微才调复知兵 【 崔道融】 黄河九曲今归汉 【 薛逢】 独上高楼故国情 【 羊士谔】
○送客之南宫
萧萧风竹夜窗寒 【 武元衡】 书剑催人不暂闲 【 杜岩】 对酒已成千里客 【 卢纶】 断膓声里唱阳关 【 李商隐】
○荅筹堂
一夕秋风白发生 【 才调集】 相思迢递隔重城 【 李商隐】 前欢往恨分明在 【 韩偓】 嬴得青楼薄幸名 【 杜牧】
○夜集
金凤罗衣湿麝熏 【 韦庄】 装成掩泣欲行云 【 戎昱】 傍人未必知心事 【 刘皁】 一曲狂歌酒百分 【 高骈】
○戏书
春风何处有佳期 【 武元衡】 花满西园月满池 【 高骈】 料得也应怜宋玉 【 李商隐】 东邻墙短不曾窥 【 段成式】
○重九
事去人亡迹自留 【 刘长卿】 白云犹似汉时秋 【 岑参】 如今暂寄尊前笑 【 刘禹锡】 明日黄花蝶也愁 【 东坡】
○十日遣兴
露叶如嗁欲恨谁 【 刘禹锡】 晓庭空遶折残枝 【 郑谷】 芳尊有酒无人共 【 赵嘏】 卧看南山改旧诗 【 韦庄】
○古城
东风渐急夕阳斜 【 朱鹄】 马上怀中尽落花 【 薛能】 膓断入城芳草路 【 韦庄】 孤烟起处是人家 【 东坡】
○送行
天涯方叹异乡身 【 韦庄】 云别青山马踏尘 【 赵渭南】 欲问孤鸿向何处 【 李商隐】 依依还似北归人 【 东坡】
○宫柳
寒食东风御柳斜 【 韩却】 轻盈袅娜占年华 【 刘禹锡】 试看三月春残后 【 李山甫】 不见人烟空见花 【 韩偓】
○对花
尽是刘郎去后栽 【 刘禹锡】 为谁零落为谁开 【 严惮】 风流才子多春思 【 戴叔伦】 半醉闲吟独自来 【 高骈】
○宿横望
远上寒山石径斜 【 杜牧之】 月临荒戍起嗁鸦 【 高蟾】 故乡今夜思千里 【 高适】 每到花时不在家 【 张祜】
○妓为尼
无地无媒只一身 【 赵渭南】 蛾眉画出月争新 【 高骈】 春来削发芙蓉寺 【 杨巨源】 从此萧郎是路人 【 崔郊】
○新居
每忆云山养短才 【 雍陶】 蓬门今始为君开 【 杜子美】 落花寂寂黄昏雨 【 韦庄】 依旧去年双燕来 【 赵渭南】
○寒食野外
浮云飞尽日西颓 【 韦检】 莫向花前泣酒杯 【 赵嘏】 独上郊原人不见 【 成文干】 野风吹起纸钱灰 【 吴融】
○赠别
绿柳纔黄半未匀 【 杨巨源】 灞桥攀折一何频 【 皇甫冉】 相逢且莫推辞酒 【 白乐天】 明日忽为千里人 【 刘禹锡】
○柳
还到春时别恨生 【 张泌】 渭城朝雨裛轻尘 【 王维】 自家飞絮犹无定 【 罗隐】 不解迎人只送人 【 皇甫冉】
○惜春
自有林亭不得闲 【 温庭筠】 长安豪贵惜春残 【 东坡】 晚来风起花如雪 【 刘禹锡】 为问无情岁月看 【 高蟾】
○春望
半似羞人半忍寒 【 韩偓】 风和时拂玉栏干 【 段成式】 门前不见归轩迹 【 钱起】 强把花枝冷笑看 【 张祜】
○寒食夜雨
风景依稀似去年 【 赵渭南】 鸟嗁花发柳含烟 【 顾况】 夜深斜搭秋千索 【 韩偓】 独向檐床看雨眠 【 雍陶】
○早行
一声歌尽各东西 【 赵渭南】 花外烟蒙月渐低 【 陆龟蒙】 马上政吟归去好 【 韦庄】 山山树里鹧鸪嗁 【 张籍】
○过友人别墅
少游京洛共红尘 【 李益】 依旧琼林照映人 【 山谷】 且向白云求一醉 【 戴叔伦】 麻衣草坐亦终身 【 灵澈】
○不遇
来往风尘共白头 【 戴叔伦】 谁人肯向死前休 【 韩退之】 直教桂子落坟上 【 贾岛】 富贵何尝润髑髅 【 山谷】
又
岂有文章动圣君 【 丁谓】 欲将书剑学从军 【 温庭筠】 平生名利关身者 【 翁绶】 执戟官资笑子云 【 孙仅】
○隐居
此去秦关路几多 【 李商隐】 中原无鹿海无波 【 吴融】 荷蓑不是人闲事 【 李涉】 造物小儿如子何 【 东坡】
○访隐者不遇
忽闻春尽强登山 【 李涉】 却笑孤云未是闲 【 施肩吾】 惆怅仙翁何处去 【 高骈】 寻真不见又空还 【 韦应物】
○怀韩居士
乌巾年少归何处 【 姚合】 陵谷依然世自移 【 李涉】 上天下地鹤一只 【 高骈】 还在人闲人不知 【 东坡】
○古道人
鹤骨飘飘紫府仙 【 东坡】 香风引到大罗天 【 牛僧孺】 无人寂寂春山路 【 李羣玉】 洞在清溪何处边 【 张颠】
○游仙
雾为襟袖玉为冠 【 韩偓】 委佩低簪彩仗闲 【 刘禹锡】 上界真人足官府 【 韩退之】 不如归去旧青山 【 东坡】
○李道者
麻衣年少雪为颜 【 施肩吾】 闻说经旬不启关 【 韩偓】 弄玉已归萧史去 【 赵嘏】 洞门深锁碧窗寒 【 高骈】
○仙庙
桂泠松香十里闲 【 康求】 水晶如意玉连环 【 李商隐】 年年笑伴皆归去 【 卢纶】 门对寒流雪满山 【 韦应物】
又
殿台浑不似人寰 【 唐永】 花态娇羞月思闲 【 李涉】 高坐寂寥尘漠漠 【 刘禹锡】 秋风落叶满空山 【 谢皎然】
○女仙台
上清真子玉童颜 【 李涉】 石座苔花自古班 【 王禹偁】 云雨今归何处去 【 窦庠】 受人祭享占人山 【 郭震】
○听琴
蝉鬓慵梳倚帐门 【 刘皁】 抱琴花夜不胜春 【 赵渭南】 不应更学文君去 【 李昌邺】 拟作梁园坐右人 【 刘禹锡】
○重九日
二十余年别帝京 【 刘禹锡】 可能朝巿污高情 【 韩偓】 秋光何处堪消日 【 李汯】 漫遶东篱嗅落英 【 东坡】
○九日戏幕宾
一任斜阳送客愁 【 沈】 边鸿不到水南流 【 刘禹锡】 自从身逐征西府 【 张祜】 破帽多情却恋头 【 东坡】
○晚菊
白露寒花自遶篱 【 羊士谔】 从他桃李笑开迟 【 冉宗敏】 一年秋色吟中过 【 沈彬】 门外重阳过不知 【 齐已】
○十日对菊
篱菊香寒晚吹笙 【 孙仅】 可怜荣落在朝昏 【 李商隐】 浮生也共花无别 【 杜光庭】 不受阳和一点恩 【 李山甫】
○梅
我今移尔满庭栽 【 韦庄】 不向东风怨未开 【 雍陶】 回首看花花欲尽 【 高骈】 北人初识越人梅 【 东坡】
○落梅
每到花时把酒杯 【 韩偓】 暮天何处笛声哀 【 赵渭南】 纵然一夜风吹去 【 司空文明】 不恨雕零却恨开 【 杜牧之】
○塞上
古沟芳草起寒云 【 许浑】 断续鸿声到晓闻 【 令狐楚】 万里江山今不闭 【 李益】 死生同恨旧将军 【 高骈】
○登楼
东池送客醉年华 【 吕温】 独倚危楼四望賖 【 李九龄】 日暮鸟嗁人散尽 【 吴融】 轻风细雨落残花 【 武元衡】
○花期不赴
云泥岂合得相亲 【 戎昱】 还把闲吟慰病身 【 丁谓】 一种是春长富贵 【 杜子美】 有愁人有不愁人 【 来鹏】
○醉眠
糁径杨花铺白毡 【 杜子美】 日西铺在古苔边 【 王建】 满山明月东风夜 【 韩偓】 留与游人一醉眠 【 郑谷】
○山中偶得
弃掷功名脱屣闲 【 孙仅】 东风吹雨过青山 【 卢纶】 行人莫话金章贵 【 郑谷】 久许孤云作往还 【 义先】
○夜饮
虚榻吟窗更待谁 【 王禹偁】 酒无多少醉为期 【 东坡】 明朝骑马摇鞭去 【 杨凭】 会有求闲不得时 【 王建】
庄靖先生遗集卷之六终
●庄靖先生遗集卷之七
乐府
◆乐府
洞僊歌（谢扬成之寄梅）
洞僊歌（汴梁与许道真郭伯诚刘光甫同赋）
洞僊歌（中秋）
瑞鹤僊（细君寿日）
瑞鹤僊（弟李经畧生朝）
瑞鹤僊（沁南守刘巨源诞节十月十五）
瑞鹤僊（锦堂寿日壬寅十一月十五）
酬江月（壬午中秋与杨外郎仲朋侄进侄谦甫福昌待月）
酬江月（六月十四日感旧先生诞日）
酬江月（承济之和复用元韵）
酬江月（王怀州寿日丁酉年）
摸鱼儿（送侄谦甫出山）
谒金门（赠教授李勉之）
谒金门（和邦直）
西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀
又（再和邦直）
又（河南府同知高诚之寿）
水龙吟（翟端甫寿日十月一日）
水龙吟（筹堂寿日）
阮郎归（戏李子搢）
阮郎归（杨彦明寿日筹堂之甥）
阮郎归（郭延年诞日）
感皇恩（杨成之生朝四月初三日）
感皇恩（李子搢寿日戊申年甲乙科第）
感皇恩（出京门有感）
满江红（孟州长冯巨川诞日）
满江红（和张文玘）
满江红（李孝先寿日四月八日）
满江红（咏雪）
