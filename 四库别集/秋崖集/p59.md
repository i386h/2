<!-- { "loadSidebar": true } -->
　　某维时歳晚梅雪双清共惟抱玉鸣珂行矣贺上某三年牛下栁欲生肘一时僚旧乆巳相忘于无何有之乡不图云飞剑津遥遥千数百里而至乃犹记其堕地之日被之弦歌银烛沉材海物为错祗所以为愧而巳世情转薄可叹者多当其争妍取怜翕翕为一日贵者无所不至曾未旋踵固巳闗口不复道矣江闽两地寒暑五迁拳拳音书此意良厚不知老子方为死计一锸自随手斸山云学蚕作茧夫亦安知其为生日也端故佳郡阙次亦非甚遥吾侪但当安以处之时节固自定也未涯瞻晤所兾厚自金玉遄践亨涂山林之人无能为役者不敢请也
　　答赵推
　　某伏拜别纸之论岂于故人而不用吾情饶左司不惟不识之自来一归田庐使絶迹于诸公间只字不作也妙龄如此荣进自定绵薄之力爱莫助之惟有惭负而巳
　　答金临江
　　某仰惟先正尚书不惟一代端人而故国乔木在乡曲长少之分大相辽絶非某晚学所敢僣致一言也台谕至再或恐以方命为诛敬书贱名以致归仰告勿侪之末简使识者以某为不逊也
　　答魏监丞
　　某除夕卧牛下方扣角而歌曰云云未放茟而琅画至明朝花栁信亦有春意矣东望拜手以为天地开泰万方一春皇帝坐紫宸朝涣发大号必将趣龚黄归侍同我太平雨外一犁棠隂之爱未愸也某谨再拜受赐
　　答赵倅
　　某自公之西旦旦焉望五老之云遡三峡之雪想公吟哦其处隠隠然金石声也一旦赵尹出所作春山野水一幅相与讃叹则既题诗其后某輙和之曰竹屋无人肯见过寒云自傍钓船多老仙更在云深处奈此春山野水何自尔常常欲奉一书乞数茟而耕闲钓寂栖息不同虽尝厚贶山中固亦莫之答也时方明盛羣贤萃朝如公人门不落第二山深林宻切计在帝傍近乆矣忽得所翰乃依然庐山之阳此又野人所不能觧如何如何湖山纪逰妙响落耳开阖一再輙书两小诗不知可以题作山麏野鹿帖否一笑一笑
　　答陈兄
　　维仲之春其耕泽泽共惟一念纯至上通于天翼翼严严昭哉维孝如某不武于先正则氓也嘤鸣乎棊酒之社逰戱乎文字之盟今殆三十年不啻矣頋独于东阁不得数数见也金陵晤对炊不及熟而去西征康庐南入闽峤率是与世落落犹吾钟山草堂时以故先正之得舆也莫之贺先正之捐舘也莫之吊九华在望有负幽忽奉音书知故人之有子如此其竞爽也大事之有期如此其切至也告院公于是为不死矣某无所用世乆与死期林宻山深末由曕企所觊孝思维则勉勉奉防天相显扬克绍厥世
　　答陈兄
　　某伏辱严谕仰佩纯孝之盛心某虽名位卑微其文义不足以传世然于先正有三十八年之旧交好稠重何幸得以不腆之文托名家乘頋今有不可者某自废放不敢以一字入帝城南康念之屡勤荐进而山林之迹不以书相闻者四年于此矣一旦执事者以某所述先公行实乞铭于南康得无重其不可逭之罪乎兹某所甚惧不得以奉执事者数百里传介之意也九原有知必贳之惟执事者亦贳之
　　与胡曕军
　　廼者学生同孙言归甥馆进望賔荣是太外家敢下升堂之拜何物小子更勤折姐之颁有百其惭再三莫既
　　与黄都仓
　　廼者学生同孙进叩门防乆勤馆谷吾儿豚犬耳方将躬半子之劳惟君羽翼之乃有如大賔之至言不尽谢感若何惭
　　答赵宰
　　维莫之春一犁雨外共惟初见民吏仁声洋洋有翼有严中外禔福某深山云卧与世乆不相闻谁何及门猿雀惊避徐而问故知为沧州故人别四三年而不忘阅千百里而见劳所谓此事今无古或闻者也感激重感激窃稔通班文石出宰武城是开九轨之途岂待五月之政多贺多贺天下无可为之邑荐绅大夫所共叹也某则曰天下亦无不可为之邑山林鄙朴者所亲见也某虽未尝作县然得郡则皆败壊不可支撑曾未几何元气遂复使樵中更得年歳当不止如前日所观以此知邑之犹可为也执事诵西山之言只此一字举而均四海调庻邦有余用矣况一同百里之地哉敬母忘此言以起民瘼问之来使太夫人康强如五十许人东阁竞爽亦既二十余歳有亲而夀有子而才乐莫乐于此矣有纶抑其次也某敬畧
　　答罗兄
　　某云卧空山栁欲生肘笔研荒老不得与于斯文忽枉巨编知小山故家人人有集之未渠央也敬叹敬叹不图老朽自去臈苦头风至今乃今日方得奉酬和所赠示明谓左右以其罪也而罪之某其何辞虽然亦惟以情亮之而巳
　　答汪管辖
　　某维夏之穉桑麻隂森伏惟冲逸自髙方外多嘏某空山云卧与世不复相闻莫能记竹所老仙于今别几何时也忽奉蘂帖廼犹未忘夕阳牛背上之人感甚感甚独寄赠珍核未有以报奈何少湏别书兹不能记惟道眼照之
　　答刘倅
　　某卧云牛下与世不相闻自君之西亦莫知歳月之几何时也先之以玉壶清露之诗继之以氷条云朶之翰其所以记忆溪翁山叟者勤亦至矣乃不知其适自去臈头岑岑至今出无陈孔璋此病竟未愈于是独速生菌笭箵上苔所谓耕寛闲而钓寂寞者亦且废阙则人间之书疏俗下之应酬槩亦可知也相望正遥临纸驰情
　　答王提干
　　某伏以归竒余暑良苗懐新共惟一念端忧于天罔极纯孝之至神明支持某维古君子之居庐有恫无贰则夫讲徳不情之缪敬考祥无益之空谈某固不自袭寻常以乱方寸也敢略独娱亲膝下期于百年菽水杜门有官不调此固卓行传之所不几见也某虽木石之与居鹿豕之与逰亦毎每乐与山翁溪友道之以致注仰乃不知昊天不吊遽成古今伏奉瓌题惟有怅惘某自放归田里老巳废书烟簔雨锄不失吾故此外无足道也末涯瞻晤惟有驰情
　　与谢大监
　　邑有征官李君宰叩阍言蜀事甚伟余义夫之经畧盖亦一二施行之每见其抵掌髙谈殊有驰驱当世之意而邑中无酒无税兀然败屋中甚寂寞也辱其手笔如左輙以缴呈一转移之政在口角之春风耳
　　答赵宰
　　某方暑气愦愦中伏奉珍帖真执热之濯清风也士自一命以上茍有志于民必有所济今所谓县古子男之邦也人民社稷自我剸裁铸顽以正夫岂有不可为者坐席未暖凋瘵立蘓有如来教云云良副倾瞩某既老矣与世无求乃者序进贠郎具钞方上庙堂垂念一灯之续忽其予祠此亦殊不自意也拜恩口号云云想见读至此为一笑也
　　答谢大监
　　某投老幽樊一字不敢出柴扉外也水南山北耕雨鉏云秋夏之交禾黍秀茂摩挲此腹自知一饱可期岂非贤史君生育之仁醸为尝熟方与芸夫荛子感荷棠隂之中不圗寳唾银钩访问流落山深林宻猿鹤皆惊某整野襟盥岩溜而读之幸甚过望谨顿首三肃以拜大夫之重勤














　　秋崖集巻三十二
　　钦定四库全书
　　秋崖集巻三十三
　　宋　方岳　撰
　　乐语
　　夀宴锡庆
　　伏以断鼇而立四极丕胎娲石之功仪凤而成九韶先介母池之庆尧樽流渥禹甸懽腾恭惟皇太后秉喆髙明濬猷渊靖虽圣人退藏于宻右神噐之安荣惟天子必有所尊頼慈谟之英粹肆我皇家熈洽一如帝典华徽奉寳册而朝何幸五三之亲见上玉巵为夀对扬七十之古希皇帝天啓圣神日严爱敬勤过文王之问寝晓入龙楼礼髙唐帝之起居云随凤辇式衍鹿苹之惠共陶鱼藻之仁臣等世习治音生逄熈旦敢因镐燕肃奏康謡
　　翠华随晓上慈明云绕蓬莱暑顿轻三殿珠环分喜色一庭璆玉奏懽声桃呈瑞实知云重荷舞香风染露清四海共陶文母夀只将慈俭作升平
　　王母望阙
　　伏以遡明光而亘长乐益增寳册之华隔弱水而跨蓬莱敢献瑶池之颂好是天家日月一如洞府烟霞恭惟皇太后以徳为仪以仁为度心防清静月娥进新捣之丸道契希夷天老奏长生之箓祥开七袠懽动三宫皇帝丕守慈谟思皇帝泽谓有天下传归于子纂承璿厯之长亦惟圣人能奉其亲肃上玉巵之夀乃陈九奏燕及万方臣妾雅慕淳风言防熈旦敢挹壶中之清露用歌物外之春秋
　　云引蓬莱岛上山相呼琼侣趂仙班也随太乙青藜杖来献仙人白玉环采得芝香朝露重催将桃熟暑风闲帝乡更觉乾坤大半颤宫花未忍还
　　天基锡宴
　　伏以聪明而作元后天开甲观之祥富夀以祝圣人春洽乙飞之旦罄四海呼三之颂上万年第一之觞恭惟皇帝如日华晖如干粹健用众君子裂隂霾而划开更一化元洗阳光于晦蚀言观左臯防右稷契直欲驾唐虞轶商周徳新日新而又新有赫泰平之象道大天大而亦大于昭震夙之符嘉与函生共陶熈旦臣亲逄圣世雅习治音击壌有歌望云以奏
　　春緑晴融太液池好风都在万年枝宫墙璆玉韶音逺合殿珠环晓漏迟天近六龙扶翠辇云深五凤挟瑶巵镐京长啓需云宴先奏端平第一诗
　　对防
　　伏以五百歳而圣人出有开绕电之祥万亿年而景命新肇啓需云之宴斯皇帝渥嘉尔臣工恭惟制使声震闗河勲在社稷赋青丘吞云梦岂但安邉而立功名登防岸望长安誓不留敌以遗君父都运珠寒甓社玉润秦邮有胸中百万兵筹诺聿髙于郎宿画河朔十三策挽飞遄倚于使天阖坐文武亲传黄石公之书妙賛碧油幢之畧笔补造化固将朝元圃而夕昆仑风肃邉陲行且协象胥而通龙节式逢熈旦于乐治音肆虎拜以惟均想龙顔之有喜敢因燕衎扬厉休明
　　玉阶分赐紫霞杯万歳声环绕殿雷鹤府春酣花荡漾龙旂云丽锦闗河百二车书旧簮履三千将相才共挹尧樽歌湛露红尘飞羽防书来
　　王母望阙
　　伏以蓬莱三万里来逰熈洽之朝荘椿八千秋初奏端平之颂觉帝所乾坤之大如仙家日月之长恭惟皇帝道迈崆峒世绵郏鄏诏士夫更始化行昆阆之西与天下为春仁及闗河之北属阶蓂之纪五罄嵩岳以呼三臣妾式际休明言观燕喜前六羽后璈曲雅闻治世之音左双成右緑华更聼长生之句
　　五云深处帝王家趂得仙班进紫霞治世年华新玉厯扬州春信又琼花天阶初奏千秋鉴洞府曾留七宝车骑鹤来歌酣醉玉帝乡日日乐无涯
　　又【邵武】
　　伏以歳重光而开景运海岱同春河一清而生圣人乾坤齐夀华星流渚霁色浮空恭惟皇帝乃圣乃神惟精惟一仁义既効隂阳和五谷登金革巳平邉鄙寕四方服农桑万里书轨一家洪惟龙御以来无此鳦飞之盛庆弥普率颂洽盈成律八十一寸则一分又定闰余之厯筭二万三千有三百遹临亥首之期申命用休维皇建极臣等生逢尧舜世习师防敢倾魏阙之心肃奏康衢之颂
　　晓跸初催上夀班东风连夜到人间九重春醉金銮殿万歳声函碧玉环大地山河年谷熟太平日月羽书闲明朝第一畨花信并与琼幡下虎闗
　　对防
　　伏以虹电协重光之歳于穆嵩呼雨露湛熈春之防思皇镐燕九天纶綍万玉簮绅恭惟知郡魁下一星文中宿老校讐天禄阁曾熏画省之香供奉蛾眉班亲见玉巵之夀无邉风月寕乆樵岚提举老成典型文雅醖借观风梅外何烦岭海旧逰钓雪竹邉自有园林胜事寄声緑野如彼苍生凡此坐中人无非天下士爵一徳一齿一有三逹尊侃如訚如与如则半刺史衣冠毕集盏斚叙行玉兎金乌亿万年之日月云龙风虎千一载之君臣共乐清时霭然舆诵
　　帝有恩言下九天守臣押宴集羣贤春回宇宙长生月地接江闽大有年振鹭倦班花掩霭惊鸿入座雪蹁跹诏归同侍金銮殿亲祝天皇万八千
　　王母望阙
