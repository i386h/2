<!-- { "loadSidebar": true } -->
    公为史官，不造请权要，不征逐游宴，厚自贵重，泊如也。顾不屑为低眉拱手，优闲养望。馆阁间有大议，矫尾厉角，奋褒而谭，往往自公一言而决。内阁以中堂相临，兼有师资之谊。其贤者争相引重，退而一无所附丽；其不贤者深自匿，不欲一过其门，及其罢免死亡，未尝不郑重慰藉也。神宗末，东宫有梃击之变，御史刘廷元以风癫蔽其狱，阁臣吴道南密以谘公，公曰：“事关东宫，不可不问；事关皇宫，不可深问。庞保、刘成而下，不可不问也；庞保、刘成而上，不可深问也。独皇上能了此，须中堂密揭启之耳。”道南谢曰：“谨受教。”于是梃击之狱定。已而为人序谏草暨南闱发策，颇著其语。主风癫者衔之。丁巳，内计议左公于外。掌院刘一景曰：“孙公国之元气，诚不忍阿附党论，得罪天下万世也。”力持之，乃止。熹庙初御讲筵，内阁戒讲官讲章宜简要，讲毕勿多献替，恐上倦弗能省也。公告同官曰：“主上幼冲，在我辈六七措大，开导圣聪，讲章须详明切直，博引曲譬。若讲官听中堂为芟改，中堂又视中人为忌讳，则讲筵为无人矣。中堂当择讲官，不当择讲章。与其择讲章，宁去讲官可也。”讲官李光元亦以内阁不宜芟改讲章上书争之，于是讲章乃得勿改。公当进讲，容止庄静，敷陈剀切，忠诚恻怛，著见眉宇。上听之，辄洒然动色易容，询近侍：“长须者何官？”曰：“庶子孙某。”上曰：“我偏懂他讲。”每进直讲姓名，辄喜曰：“我又懂他了。”上朝罢，喜谓近侍：“我尊重如此。”移宫之议，司礼王安主之。公恐上幼而骄，宫闱之中，或导之以薄也，进讲《克明俊德章》。既毕，乃疏解以亲九族高曾祖父子孙曾玄之详，因反覆开谕，言：“帝尧德为圣人，尊为天子，决不敢自恃，说自家是天子，极尊重了，便轻疏一家骨肉。所以要亲爱九族，处置得所。我皇上内有宫眷戚畹，外有宗室亲藩，皆九族之支属，须要同其好恶，共其富贵。凡先遗眷属，仁至义尽，无使骄恣，无俾怨恫，以伤亲睦。”上端凝拱听，退而喜曰：“我今日才知九族，昨日如何不做在讲章里？”安曰：“讲官于讲章外临时发明耳。”然而安殊不怿也。进讲次，上嗽，以纸拭涕唾。公东向拱立不进，上目之，东班官亦目趣公，公拱立如故。俟上拭罢整衣，乃前讲“出入起居，罔有弗钦”。于“出入起居”四字，点分为读，抑扬其音节，以耸上听。备述尧、舜钦明兢业及我二祖敬天家法，上肃然起敬，退谓孙讲官知礼。再讲，值上嗽，公释签以待，上益庄，不复拭唾矣。凡讲官读书，近侍皆先期进读，字韵有互异者，上高声读某字为某，讲官从之，不敢是正也。公侍上读书，至三百六旬有六日，读六为溜，上高声读溜者三，公亦高声读禄者三，上改而从公。退而知溜音之讹也，戒近侍曰：“毕竟拗讲官不过，以后休错被讲官笑。”公谓安及高时明曰：“民间家塾讲习，朝夕聚首促膝，群萃笑语，相习而熟。今上御讲筵，恭嘿无一问难，臣下日而退，何繇熟也？常朝奏事，例有口答。今借此仪，与公等约：上问某句，讲官通俗细解；再问，讲官又细解。借此套数，起发问难，俾上渐通晓机务。讲《帝鉴图说》，指图画像如民间词话演义之比，俾圣心与臣下日亲日熟，入而后说之，此启沃之要也。”时明曰：“非复午讲不可。”安曰：“甚善，当请修九五斋。”时明曰：“孙公欲致君尧、舜，须有茅茨土阶遗意，何必修斋而后讲乎？”安、时明皆先帝东朝伴读，夜直宿御榻旁，孳孳为圣学计。未几，逆奄魏忠贤用事，杀安，罢时明，公亦辍讲帷以去，而讲筵遂为故事矣。 
