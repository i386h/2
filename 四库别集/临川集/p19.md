<!-- { "loadSidebar": true } -->
　　留连山水住多时，年比冯唐未觉衰。篝火尚能书细字，邮筒还肯寄新诗。胡床月下知谁对，蛮花前想自随。投老主恩聊欲报，每瞻高躅恨归迟。

　　【汜水寄和甫】

　　虎牢关下水逶迤，想汝飘然过此时。洒血只添波浪起，脱身难借羽翰追。留连厚禄非朝隐，乖隔残年更土思。已卜冶城三亩地，寄声知我有归期。

　　【寄黄吉甫】

　　朱颜去似朔风惊，白发多于野草生。挟策读书空有得，求田问舍转无成。解鞍乌石冈边坐，携手辛夷树下行。今日追思真乐事，黄尘深处走鸡鸣。

　　【次韵平甫村墅春日】

　　昨日青青尚未齐，忽看春色满高低。陂梅弄影争先舞，叶鸟藏身自在啼。樵乔踏云归旧径，渔蓑背雨向前溪。似知我欲逃轩冕，谈笑相过各有携。

　　【即席次韵微之泛舟】

　　画舸幽寻北果园，应将陈迹问桑门。地随墙堑行多曲，天著冈峦望易昏。故国时平空有木，荒城人少半为村。悠悠兴废皆如此，赖付乾愁酒一樽。

　　【示长安君】

　　少年离别意非轻，老去相逢亦怆情。草草杯盘供笑语，昏昏灯火话平生。自怜湖海三年隔，又作尘沙万里行。欲问后期何日是，寄书应见雁南征。

　　【和平甫招道光法师】

　　练师投老演真乘，像劫空王爪与肱。于总持门通一路，以光明藏续千灯。从容发口酬摩诘，邂逅持心契慧能。新句得公还有赖，古人诗字耻无僧。

　　【和祖仁晚过集禧观】

　　妍暖聊随马首东，春衫犹未著方空。烟霞送色归瑶水，山木分香绕阆风。壮发已输尘外绿，衰颜漫到酒边红。日斜归去人间世，却记前游似梦中。

　　【程公辟转运江西】

　　江西一节铸黄金，最慰漳滨父老心。长孺向来真强予，次公今不异重临。馀风尚有欢谣在，陈迹非无胜事寻。豫想新诗能寄我，十年华省故情深。

　　【次韵微之即席】

　　酿成吴米野油囊，却爱清谈气味长。闲日有僧来北阜，平时无盗出南塘。风亭对竹酬孤峭，雪迳寻梅认暗香。江水中氵应未变，一杯终欲就君尝。

　　【和王微之秋浦望齐山感李太白杜牧之】

　　齐山置酒菊花开，秋浦闻猿江上哀。此地流传空笔墨，昔人埋没已蒿莱。平生志业无高论，末世篇章有逸才。尚得使君驱五马，与寻陈迹久徘徊。

　　【次韵王微之登高斋】

　　台殿荒墟辱井堙，豪华不复见临春。北山漠漠云垂地，南埭悠悠水映人。驰道蔽亏松半死，射场埋没雉多驯。登高一曲悲亡国，想绕红梁落暗尘。

　　【和微之重感南唐事】

　　叔宝倾陈衍弊梁，可嗟曾不见兴亡。斋祠父子终身费，酣咏君臣举国荒。南狩皖山非故地，北师淮水失名王。天移四海归真主，谁诱昏童肯用良。

　　【李君昆弟访别长芦至淮阴追寄】

　　怒水凭风雪垄高，乱流追我只鱼ザ。忽看淮月临寒食，想映江春听伯劳。道义当成麟一角，文章已秃兔千毫。后生可畏吾知子，南北何时见两髦。

　　【贵州虞部使君访及道旧窃有感恻因成小诗】

　　韶山秀拔江清写，气象还能出缙绅。当我垂髫初识字，看君挥翰独惊人。邮签忽报旌麾入，斋阁遥瞻祖绶新。握手更谁知往事，同时诸彦略成尘。

　　【冲卿席上得行字】

　　二年相值喜同声，并辔尘沙眼亦明。新诏各从天上得，残樽同向月边倾。已嗟后会欢难必，更想前官责尚轻。黾勉敢忘君所勖，古人忧乐有违行。

　　【示董伯懿】

　　穿桥度堑只闲行，咏石嘲花亦漫成。嚼蜡已能忘世味，画脂那更惜时名。长干里北寒山紫，白下门西野水明。此地一廛须卜筑，故人他日访柴荆。 
　

　




　

　
●卷二十
◎律诗（七言八句）
　　【思王逢原三首】

　　布衣阡陌动成群，卓荦高才独见君。杞梓豫章蟠绝壑，麒麟跨浮云。行藏已许终身共，生死那知半路分。便恐世间无妙质，鼻端从此罢挥斤。

　　【二】

　　蓬蒿今日想纷披，冢上秋风又一吹。妙质不为平世得，微言唯有故人知。庐山南堕当书案，湓水东来入酒卮。陈迹可怜随手尽，欲欢无复似当时。

　　【三】

　　百年相望济时功，岁路何知向此穷。鹰隼奋飞凰羽短，麒麟埋没马群空。中郎旧业无儿付，康子高才有妇同。想见江南原上墓，树枝零落纸钱风。

　　【和吴御史临淮感事】

　　栅锁城扉晓一开，牙车轴转成雷。黄尘欲碍龟山出，白浪空分汴水来。澄观有材邀昧陋，霁云无力报奸回。骚人此日追前事，悲气随风动管灰。

　　【和文叔湓浦见寄】

　　多难漂零岁月赊，空馀文墨旧生涯。相看楚越常千里，不及朱陈似一家。发为感伤无翠葆，眼从瞻望有玄花。唯诗与我宽愁病，报尔何妨赋棣华。

　　【次韵吴季野再见寄】

　　衣裘南北弊风尘，志趣卑污已累亲。流俗尚疑身察察，交游方笑党频频。远同鱼乐思濠上，老使鸥惊耻海滨。邂逅得君还恨晚，能明吾意久无人。

　　【次韵平甫赠三灵山人程惟象】

　　家山松菊半荒芜，杖策穷年信所如。占见地灵非卜筮，算知人贵自陶渔。久谙郭璞言多验，老比颜含意更疏。只欲勒成方士传，借君名姓在新书。

　　【次韵和甫咏雪】

　　奔走风云四面来，坐看山垄玉崔嵬。平治险秽非无德，润泽焦枯是有才。势合便疑包地尽，功成终欲放春回。寒乡不念丰年瑞，只忆青天万里开。

　　【次韵张氏女弟咏雪】

　　天上空多地上稀，初寒风力故应微。那能镇压黄尘起，强欲侵凌白日飞。邑犬横来矜意气，窟蟾偷出助光辉。都城只有袁安惫，我亦年年幸赐衣。

　　【次韵徐仲元咏梅二首】

　　溪杏山桃欲占新，亭梅放蕊尚娇春。额黄映日明飞燕，肌粉含风冷太真。玉笛悲凉吹易散，冰纨生涩画难亲。争妍喜有君诗在，老我（一作我老）然敢效颦。

　　【二】

　　旧挽青条冉冉新，花迟亦度柳前春。肌冰绰约如姑射，肤雪参差是太真。摇落会应伤岁晚，攀翻剩欲寄情亲。终无驿使传消息，寂寞知谁笑与颦。

　　【诗呈节判陆君（名彦回）】

　　中郎笔墨妙他年，晚与君游喜象贤。款款故情初未，飘飘新句总堪传。英才但未遭文举，明主宁当弃浩然。投赠临分加组丽，小诗能不强雕镌。

　　【留题曲亲盆山（和州曲叙）】

　　巧与天成未觉殊，国工施手岂须臾。根连沧海蓬莱阔，势压黄河砥柱孤。坐上烟岚生紫翠，影中楼阁见青朱。为山观水皆良喻，谁向君家识所趋。

　　【不到太初兄所居遂已十年以诗攀寄】

　　一水衣巾翦翠绡，九峰环刻青瑶。生才故有山川气，卜筑兼无市井嚣。三叶素风门阀在，十年陈迹履綦销。归荣早晚重携手，莫负幽人久见招。

　　【偶成二首】

　　渐老偏谙世上情，已知吾事独难行。脱身负米将求志，戮力求田岂为名。高论颇随衰俗废，壮怀难值故人倾。相逢始觉宽愁病，搔首还添白发生。

　　【二】

　　怀抱难开醉易醒，晓歌悲壮动秋城。年光断送朱颜去，世事栽培白发生。三亩未成幽处宅，一身还逐众人行。可怜蜗角能多少，独与区区触事争。

　　【雨过偶书】

　　霈然甘泽洗尘寰，南亩东郊共慰颜。地望岁功还物外，天将生意与人间。霁分星斗风雷静，凉入轩窗枕簟间。谁似浮云知进退，才成霖雨便归山。

　　【季春上旬苑中即事】

　　辇路行看斗柄东，帘垂殿阁转春风。树林隐翳灯含雾，河汉欹斜月坠空。新蕊漫知红簌簌，旧山常梦直丛丛。赏心乐事须年少，老去应无日再中。

　　【上西垣舍人】

　　共说才高世所珍，诸贤谁敢望先尘。讨论润色今为美，学问文章老更醇。赋拟相如真复似，诗看子建的应亲。仍闻悟主言多直，许史家儿往往嗔。

　　【退朝】

　　门外鸣驺送响频，披衣强起赴鸡人。火城夜暗云藏阙，玉座朝寒雪被宸。邂逅欲成双白鬓，萧条难得两朱轮。犹怜退食亲朋在，相与吟哦未厌贫。

　　【与微之同赋梅花得香字三首】

　　汉宫娇额半涂黄，粉色凌寒透薄妆。好借月魂来映烛，恐随春梦去飞扬。风亭把盏酬孤艳，雪径回舆认暗香。不为调羹应结子，直须留此占年芳。

　　【二】

　　结子非贪鼎鼐尝，偶先红杏占年芳。从教腊雪埋藏得，却怕春风漏泄香。不御铅华知国色，只裁云缕想仙装。少陵为尔牵诗兴，可是无心赋海棠。

　　【三】

　　浅浅池塘短短墙，年年为尔惜流芳。向人自有无言意，倾国天教抵死香。须袅黄金危欲堕，蒂团红蜡巧能装。婵娟一种如冰雪，依倚春风笑野棠。

　　【和晚菊】

　　不得黄花九日吹，空看野叶翠葳蕤。渊明酩酊知何处，子美萧条向此时。委翳似甘终草莽，栽培空欲傍藩篱。可怜峰蝶飘零后，始有闲人把一枝。

　　【景福殿前柏】

　　香叶由来耐岁寒，几经真赏驻鸣銮。根通御水龙应蛰，枝触宫云鹤更盘。怪石误蒙三品号，老松先得大夫官。知君劲节无荣慕，宠辱纷纷一等看。

　　【四月果】

　　一春强半勒花风，几日园林几树红。汲汲追攀常恨晚，纷纷吹洗忽成空。行看果下苍苔地，已作人间白发翁。岂惜解鞍留夜饮，此身醒醉与谁同。

　　【墙西树】

　　墙西高树结阴稠，岁屣穷年向此留。白日屡移催我老，清风一至使人愁。纷纷螟鸟惊还合，渺渺凉蝉咽欲休。回首旧林归未得，相看知复几春秋。

　　【度麾岭寄莘老】

　　区区随传换冬春，夜半悬崖托此身。岂慕王尊能许国，直缘毛义欲私亲。施为已坏生平学，梦想犹归寂寞滨。风月一歌劳者事，能明吾意可无人。

　　【狄梁公陶渊明俱为彭泽令至今有庙在焉刁景纯作诗见示继以一篇】

　　（嘉中提点江东刑狱时作）

　　梁公壮节就夔<鬼虚>，陶令清身托酒徒。政在房陵成底事，年称甲子亦何须。江山彭泽空遗像，岁月柴桑失故区。末俗此风犹不竞，诗翁叹息未应无。

　　【寄沈鄱阳（时为江东提刑）】

　　离家当日尚炎风，叱驭归时九月穷。朝渡藤溪霜落后，夜过麾岭月明中。山川道路良多阻，风俗谣言苦未通。唯有鄱君人共爱，流传名誉满江东。

　　【送裴如晦宰吴江】

　　青发朱颜各少年，幅巾谈笑两欢然。柴桑别后馀三径，天禄归来尽一廛。邂逅都门谁载酒，萧条江县去鸣弦。犹疑甫里英灵在，到日凭君为舣船。

　　【次韵乐道送花】

