<!-- { "loadSidebar": true } -->
　　盖闻麟台耸峙惟圗第一鸿功鹊印焜煌用显无双骏烈必江汉克安于绥定乃朝野快覩其宠荣则我昭武大将军杨公者古今一人而已公英谋天纵伟畧神资剑授白猿礼得家风于越国书传苍兕沂中同世绩于汾阳方束发以从戎世咸称为竒男子每奋身而破敌人皆避此飞将军草木知名张万福威行万里山川改色李临淮功着屡朝如飞如翰如霆如雷共骇兵从天下自豫自闽自齐自楚咸占师在地中业已望杨仆之楼船鲸鲵影静立马援之铜柱狐兔尘销者矣乃九重独轸东南谓三吴实兼江海非借北猷于方叔难免宻伺于卢循特命金符爰归绣衮遂使机山父老快袵席以重登泖水儿重喜旌旗之再见营开杨栁无烦雨雪之歌幕启芙蓉共遂云霓之望营平方畧何须愿到金城子翼功勲不俟借临河内于是人如乌弋酌水知归将是白题望尘遥避绿沈长卧闲看五色蜃楼赤羽无惊静掩千屯虎帐大丈夫抒嘉猷以报我后圣天子颁异数以晋元侯铸金印以孤悬贶彤弓而三接武即布天威之允武俾赫濯其不虞昭乃本明徳之孔昭用宣扬于无外云台画像长观燕颔之章天府书勲不数龙骧之号也某恭逢采芑忝与维桑为新息侯之乡人何其幸也作孟尝君之客子可无言乎愿着短衣随李广以射虎惭无彩笔效扬子以雕虫赋朱鹭之三章聊当铙吹圗苍龙于八阵还待勒铭尔












　　林蕙堂全集巻六
　　钦定四库全书
　　林蕙堂全集巻七
　　湖州府知府吴绮撰
　　序
　　送王阮亭司李维扬诗序
　　郡司李贻上王公琅琊名胄歴下才人东郡相夸羣推玊海西京雅步独秀瑶林镜影芙蓉早对红云之殿诗裁菡蓞重开白雪之楼方结绶于龙衢遂驱车于鹤郡官名大李地有垂杨永叔堂前还来染翰董生宅内再启藏书信美政之有闻喜斯文之未絶岂独虫归古狱酒足消寃虵殒神祠笏堪化慝而已哉某等盟缔同岑交称匪石或以人伦枉重或以心语相知或将借照于邻膏或得分隂于厦防班荆北阙恒追飞盖之欢折栁东门遇鸣镳之驾香山暮雪逺盼流尘滹水严氷难留去幰爰寻邺苑之游各赋河梁之作呜呼风雅薄则朋友之道衰行谊而治化之本阙子之往矣言修谢傅之甘棠我且归焉用访岐公之芍药
　　送孙桴葊归黄山序
　　孙子桴葊欲返黄山将辞白社仆夫介其行李业已歴有岁时过客赠以垂杨复且增夫巻轴乃石娘江上尚阻回舟萧氏楼前还逢戴笠时衔觞于北馆每斫地以长吟尝剪烛于西或临风而永叹故山猿鹤已相望于三年何处鲈鱼可更迟夫八月嗟乎仆原浪士值此旧逰风景都非人民亦异泽葵依井徒写恨于芜城官栁成堤已迷踪于隋苑重慿画槛非旧日之青山欲听琼箫岂当年之明月况复嵇家凤字楚国猴冠豕腹盈途麞头满座望非元礼偏难百尺之登识岂嗣宗顿改双眸之盼蛙惟竞大遂自忘其污泥鬼信可憎反笑人于白昼此则朱桃椎之所蹙额陶靖节之所攅眉长此安穷望而却走尔其崛强犹昔沈吟至今原欲闭门寜思今雨才当解组即系闲云不赌安石之棋何妨坐而袖手数举元防之扇犹恐尘以汚人归去来兮予奚为乎惆怅谁其知者子何待于经营若乃峯本炼丹源曾掷鉢藏云有洞立雪成台骀荡榆花之溪嵯峨柘木之岭红术与紫芝比冽虎头偕象鼻争髙云霞一万重成太守之所栖隠烟岚四千仞李供奉于以寻真认棋石于峯头可饮仙人之酒遇弦歌于桥畔疑吹王子之笙饭五粒之松枝长过毛女裁一池之荷叶或遇宣平何必侯鲭乃饱饮河之腹寜须驷马方酬题柱之心也哉濯足红泉尔早辞夫尘驾盟心白石吾久告诸山灵乃为歌以送之歌曰青天削出兮金芙蓉上有玊检兮丹霞封下土溷浊兮不可容余将从子兮骖两龙
　　送江辰六归广陵序
　　年归茘子风报梅花问节而始过烧灯访友则偏宜泛雪吾倩江子辰六言寻甪里之居用宿沧浪之馆屐声才响罗雀惊飞烛影方同庭乌未息三年澧浦思公子兮不言十日平原喜酒人之尚在辄复盱懐一世抵掌千秋览时态之迁流慨人生之倚伏读子房相遇之事虎啸艰难闻刘琨起舞之言鸡声激烈田文賔客屡见盈虚顔驷郎官恒多进退南山种豆或至为萁东海成桑行将皷楫莫不哀歌击缶太息衔觞慕终子之请缨羡相如于负弩既而出其丽字示以新篇欣赏为多悲凉特甚老而未倦殊怜食苦之虫穷且益工欲化成仙之蠧叹扬云之覆瓮世鲜闻人恐羊祐之沈碑后谁知者则谓惟兹继起彰彼前贤志在名山心畱古道得谢家之诗句愿效廷坚传韩愈之文章期同李汉予虽未髦实感心知子念平生当非戏笑而元龙楼上甫共横牀洗马江邉旋惊理棹嗟乎故人已散旧业都非燃寒谷之灰热慿何灶绕武昌之树栖也无枝殷深源少日相思谢安石中年易感仆原善恨其何以堪况乎客路烽烟江声战皷啼乌门巷动庾信之哀杜宇山川下少陵之涕春波画桨期再至以何时明月琼箫怅为欢而已晩子之往矣复何言哉曷为乎来且尽藏醪三斗黯然者别更须作赋一篇
　　送姜定庵少京兆之任奉天序
　　定庵姜先生道足匡时言能济物英才盖世五百载重继钓璜正色当朝二十年频闻折槛虽忠能见信人题鲁直之书而大不伤苛客醉阳城之酒是以兰台聚散吾道视为盛衰槐省迁除天下占其进退也眷言天府用求金马之贤简在宸衷遂有玉麟之授念青社开基于千载培养允借正人思黄图建极于四方弹压亟需名士维
　　召奭周公之有贰治扶风冯翊以成三是用王
　　尊俾参京兆岂有汲黯逺薄淮阳乃慈母教忠笑牵裾之未达致名臣报国忘揽辔于独贤衮遂赴乎东山帷暂褰于南国澄清有志方占益部之星觞咏多情偶防广陵之月词人入坐并托龙门上客登车旋辞萤苑攀隋堤之杨栁虽尽折而难畱赠官阁之梅花且相思而未已爰泛碧瑶之琖同抽青镂之毫赋鹦鹉于当筵偕分四韵唱骊驹而载道各奏七言指长白以兴懐旧化曾沾公望付小红而度曲新词那及尧章聊吟周渚之鸿伫归洛邑为问辽阳之鹤何似扬州矣
　　送汪舟次赴贑榆广文序
　　汪子舟次具逸羣之才敦好古之学雕龙美业沈约见以倾心挥麈清谈李膺闻而捧手乃两京射策未登七寳之牀而东海传经暂受一氊之席汪子聊以隠文豹耳诸君为之赋骊驹焉嗟乎卞玊难逢隋珠莫赏昭王台畔非金而骏马不来轩帝阁前无竹而凤皇常饿道旁负弩岂能尽赋上林门内鸣珂何必定知獬廌而汪子言居下位独抱竒姿空餐苜蓿之盘未改芰荷之服非其志也寜不叹乎然而遇值鸿昌宜居通显时当蠖伏惟贵浮沈禄可代耕尚有抱闗之客吏如堪隠何妨执巻而师夫子之讲座原髙司业之酒钱未乏况乎地兼淮海是汉代之山川人近鲁齐有周家之风俗访遗踪于夹谷可与谈兵寻旧迹于仙山还堪学道于是春风满迳种桃李以成隂化雨霏筵坐芝兰而讲徳明镜不疲于屡照洪钟有待而大鸣则鹿至洞中鳣来席上开扶风之绛帐并列管弦瞻泗水之缁帷长闻俎豆金华入直先生将自此而升碧缕抒懐良友可无言以赠爰将别绪各奏新篇染素茧以陈词指飞鸿而送逺同把杜康之酒思公子兮不言烦过漂母之祠问王孙其安在
　　送周伯衡先生之楚诗序
　　伯衡周先生命世鸿才匡时骏望性同屈轶到天横指佞之枝泽比甘棠徧野种懐恩之树羣公推毂起安石于东山
　　天子赐书委伯仁以南国防包茅之未入致行李之犹羁道出梁溪地当吴防家畱村懐殷投辖遂教美尽东南诸同人谊重留鞭不觉情闗今昔琴书潇洒因携一鹤以停舟文酒留连共望九龙而拄笏乃先生雕年客路计日皇途比流涕之袁宏尝存慷慨似当年之孟博雅欲澄清既维絷之未能将别离其奚忍爰谋胜事用展余情开邺苑以飞觞入梁园而授简临邛辍食知令尹之重贤京洛鸣筝信主人之爱客于是一时硕彦并集蓉湖四郡名贤俱来梅里玊堂金马选已迈于瀛洲紫电青霜才倍雄于大厯胜同梓泽无可罚之觥美并兰亭鲜不成之赋而况时当春半节应天和芳草成丛杂花生树晴生李径适逢明月之入懐暖入桃谿已见好风之拂袖一觞一咏独当四序之中载啸载歌几见百年之内其为得意何可胜言然而战皷横江羽书塞路虽书生破敌雅善围棋而壮士临戎犹闻卧甲人非少壮何堪待子三年时在艰难况复送君万里斗牛在望防龙剑以何期班马长嘶寄鱼书而尚逺谁为斫地之歌莫尽临岐之泪矣
　　送陈其年赴大梁携家序
　　余自罢官菰郡求友荆溪始与陈子其年听黄鸟之音订丹鸡之好山园听雨出笔札以相娱木榻眠云叙家门而自慰兄袁弟灌同当学易之年大孔小杨独少传经之嗟同伯道买妾何嫌拟似方明梦儿可应而其年则谓逰梁之日曾聘茂陵防逢归汉之时早生通国流离千里欲璧合以无期羞澁一囊望珠还而未敢遂为商之吴质且为话及徐陵并肯毅然用资爰及延陵解槖办装于孔棘之时东海飞书引车于未经之处情关义举即持襆以何辞助出名流或入钱而不可行将有日别矣何言嗟乎陈子具元龙之逸气有司马之妙才使得早遇诸君推挽青云之路何致长贫此客凄凉白雪之音而八载飘零半生沦落文章自好寜堪路隔龙门词赋徒工独笑人非狗监及此少寛内顾于以勉树令名献策可期赐书有寄梁园日暮不烦稚子之牵衣汉殿春深还为细君而割肉将见人归雪苑乐家室以琴樽益令客奏云门重友朋之胶漆矣
　　送吕半隠归蜀序
　　盖闻庄舄行吟靡忘情于越土杜陵念国常寄咏于秦川黯然别绪之萦懐甚矣故乡之入梦仆原放客久作羁人身似三闾卜居无地家才一水倚檝何时乃吕子半隠忽兴言迈之思用索曰归之赋嗟乎吕子少称玊树早入京华信立鹤于人间作防鸿于霞外酒泉太守过室而惟见长松栗里幽人当门而恒栽弱栁而月中乌匝二十九年峡里猿啼八千余里昔则锦江玊垒是唐代之春光今则雀桁乌衣有谢家之残日长卿老去挟瑶轸而难鸣子美归来过浊醪而谁在抚时伤事兴慨何穷况乎天髙蜀道今古风烟地近巫阳去来云雨无君子者为秣马而脂车彼美人兮空惊而怨鹤往殊不易别益为艰矧在同侪俱成逆旅秋风摇落庾子山萧瑟于江闗并水凄其贾浪仙低徊于客舍酒虽上若非旧里之青樽歌在前溪亦他乡之白纻看安仁之双鬓见也何年咏平子之四愁伤哉此夕以言为赠爰陈鹦鹉之辞命酌忘忧敢下杜鹃之拜
　　送李箕山归隠沙村序
