<!-- { "loadSidebar": true } -->
　　予志学之嵗侍先歧公官洪井因接江西诸彦颇能道江表士大夫之世曰唐季之乱四方豪杰与京都士族往往避地江湖李氏能招携安辑之故当时人物之盛不减唐日而文风施及其后裔今名显于朝廷者多矣甞欲访求其人而载述其事后与南康李公游询其世系则与前説相合公之裔盖出唐郇公祎之十一代孙涛遭天祐宗室之祸与其父间闗南窜流寓湘潭马商以为衡阳令时涛之从兄郁为梁閤门使上言涛父子羁族湖外可哀诏商遣还京师仕后唐相汉祖歴晋周入皇朝终官兵部尚书封莒国公号为名臣莒公之还也间道独行一子不能从遂留江南其裔孙曰宗诲因占数于南康之建昌县生知借父产栖遁不求仕进乡里号处士处士生溧水县尉讳东以子贵赠金紫光禄大夫光禄生公讳常字公择力学自喜多闻强识为文章敏捷初若不经思虑及成属寓深雅识者知其逺器也擢皇祐元年进士甲科歴蕲江二州推官权宣州观察推官监涟水军转般仓年少处小官而方重自持不妄笑语上下敬惮之发运使杨佐欲荐改官公推先其友人刘琦杨公叹曰不见此风乆矣乃并荐之琦后亦为御史名称当世秩满改大理寺丞韩康公任三司使辟为检法官徙编校史馆书籍英宗即位命辅臣举馆职曽鲁公以公名应诏召试学士院贴秘阁校理俄兼史馆检讨王荆公辅政大议改更法令与公素厚引为制置三司条例司检详官兼看详中书条例并辞不拜权判尚书考功由太常博士换右正言同主管国子监公事时始作新法谏官御史论列其非是皆斥不用公力疏诋之以为始建三司条例司虽致天下之议而善士犹或与之至于均输青苖之法取息敛怨傅防经义天下固已大骇而善士不复与矣荆公遣其所亲厚往喻意不听章十数上其言青苖尤切至诏使分析不从家居请罪者累月于是落校理通判滑州嵗余复职知鄂州徙湖州又徙齐州齐素多盗公至痛惩艾之论报无虚日而不少止他日得黠盗刺为郡兵使直事铃下稍任使之因询其奸状对曰此由富家为之囊橐官吏迹捕及门禽一人以献则免矣公乃令得藏盗之家皆发屋破柱尽拔其根株自是奸不容匿境内遂清始公在江夏呉兴政尚寛简日与賔客纵酒啸咏吏民安乐之郡以大治及为济南颇峻文深诋郡亦大治由是人知其通疎适变所值无不可也是时河决灵平泛溢山东诸郡公捍御得其要领一郡独免患部使者以闻特诏奬谕徙淮南西路提防刑狱歴尚书祠部度支贠外郎寄禄格行换朝散郎元丰六年召还试太常少卿公以言去国十余载至是始归士论莫不喜其复用既而以职事陛对占奏闲雅上为改容及去犹目送乆之遂赐三品服未几迁尚书礼部侍郎自少常转仪曹时以为美擢后亦少继者今上即位进吏部试户部尚书诏百官转对公上七事曰崇防耻存乡举别守宰废贪赃慎疑狱择儒师修役法观其目与当时所宜则公之志可见矣又案役法差免二科折衷为书上之大意以为法无新陈便民者良法也论无彼此可乆者确论也今使民俱出赀则贫者难办俱出力则富者难堪盍各从其愿则庶几可乆也元祐赦恩蠲市易逋租不满二百缗者除之公常请息过其数亦宜勿收而复舒鄂诸州钱冶与泉密市舶之法其后朝廷多行之逮今人以为便自朝奉大夫五迁至中大夫拜御史中丞兼侍读加龙图阁直学士初河决小呉议者请开淤河分杀水怒自孙村口截河为堤导还故处诏公往视之还奏非便事乆未决章至六七上执前奏不改又遣吏部侍郎范公百禄给事中赵公君锡覆案如公议罢其役然河之患亦竟未息也其论取士请分诗赋经义为两科以尽学者所长其论省官请别自致因人两涂以观其才实凡所言事多举大体务在广谏诤抑侥幸戒激讦皆本之忠厚笃于世教甞谓已之所见有得必入告于上纎悉不隠若其随时所趣以排击取合则不能也其自信如此故忠言密啓世莫得而传焉罢职为兵部尚书辞不拜出知邓州数月徙成都府行次陜郊暴疾卒于阌乡县传舍实元祐五年二月二日也讣闻朝廷士大夫无不骇痛以为善人云亡国之不幸也公幼有至性事亲谨饬服丧居乡逺近称其行义仲兄布早卒事嫂张敬而严视其子如已出自奉清约俸赐皆赒其族捐馆之日家无赢赀上赙特厚妣某氏追号某郡太君初娶长沙狄氏襄阳主簿遵度之女早卒追封某郡君遵度以文章显名寳元庆厯闲当时名公皆推重之再娶新安魏氏光禄卿琰之女卒赠遂宁郡君又娶遂宁之弟封安康郡君子男四摅终扬州江都尉邍承事郎逡超并承务郎三女壻曰扬州江都主簿孙端亳州司户参军丘楫封丘主簿黄叔敖公风度凝逺与人交有恩意其所厚善者翰林学士苏公轼子瞻屡黜龃龉而以诗酬答更相称誉甞坐此赎金而益亲不悔少与髙邮孙觉莘老齐名俱为司空吕正献公所知期以国器二人官伐趣舍大畧多同数月之间相继而逝人甚异之平生所为文章诸子集为若干巻藏于家少时读书于庐山之五老峯下白石僧舍后虽出仕宦而所抄书九千巻留山中如故号其处曰李氏山房甞曰生死必归此其终也诸孤自阌乡扶柩归南康时公之伯兄莘为江南转运使遂以其年十月丙午葬公建昌县千秋原卒如其志其葬也诸孤来请铭予与公游三十年早同官寺又连姻属论议无间然故知其所存尤悉大抵推诚接物进退有本末不为孑孑惊俗之行其所言于时有合有不合或以见诋而士论终以长者目之谓其逺大叵量然官不出六尚书夀止六十四其所蕴积不得尽行于世呜呼命也夫铭曰
　　翼轸之精衡庐之灵钟秀于人为时之英彼美公择得其粹清气直而和识逺而明濯缨江湖发藻仙瀛天子命之拾遗帝庭人訏我矫政失吾争既出复召道直言行奕奕奉常巍巍贰卿帝用耆旧擢司典刑坐筹省计执宪台丞变通尽利献替输诚金华进读畴咨老成两川遐守千骑徂征半途觏闵遂辍脩程于嗟国器临挚而倾三纪立朝便蕃宠荣五峯旧隠未始忘情生存华屋殁有佳城克终厥志表以斯铭









　　蘓魏公文集巻五十五
　　钦定四库全书
　　蘓魏公文集巻五十六
　　宋　蘓颂　撰
　　墓志
　　太常博士张君墓志铭
　　太常博士张君讳大有字损之先世占数华隂自其曽祖讳图避五代之乱于湖湘因家潭州遂为长沙人祖某三世仕宦皆不过县令州佐至君以天圣五年进士乙科一命为随州节度推官翰林胥公偃荐监夀春茶场由明州推官改著作佐郎知河南府渑池县再迁太常博士河东都转运使施公昌言奏辟签书晋州判官公事徙知忠州过都贻书抵宰相陈恭公以为大臣当如古人推毂天下士徒以絶谢賔客取公名非是以此时而有司适言君在河东入籴不如法坐削一官监庐州酒未几防恩还故秩最后签书应天府判官公事是时予同在幕中接尊爼论古今从容谈笑间以唱酬歌呼纵放纎介无所隠故尤相亲厚甞爱其为人疎爽豪健有志于功名文章议论足以自表一时所至上官赖其能委之以事辄为平处其中无所私挠明州广徳湖灌溉之利由古然矣先时患民侵冒壖地太守李夷庚筑大堤以限之嵗乆堤坏而冒耕者众请夺滋益繁转运使移君往案视得故迹而复之于是人均其利而诉牒自息其在渑池建学校以延诸生又治县廨得二古镬写之以补其邑之刀矛机械于是戎器为之一新已而郭邈山盗起啸聚陜洛间骚掠近邑独不入渑境知有备故也留守范公雍喜其所为召见与语留数月不遣时乆不邑之父老诣府诉灾因请还君既归而作民益欢然有龙骑卒自边戍还过县以事逗留不去民不知所为颇相惊扰君密画计白府请捕治之卒伏辜而一道帖然君虽为小官每于朝廷政令大体意有所得慨然忘其躬之卑逺而敢言也故诸公贵人多所尉荐幕府交辟焉初河东行铁钱君再疏极陈利害大畧以官罏有数而私写无艺恐终为民患自以言轻不足动朝廷又为歌诗四百言上之觊托民谣可以开悟于上其后果以不便罢甞奏书仁宗请择宗室之贤者建为皇嗣以系天下之望御史中丞王安简公得其藁而竒之欲以为里行而君卒矣时皇祐四年八月某甲子也君既登朝赠其父国子博士娶同郡冯氏号仁和县君继卞氏永安县君一男子曰耼举进士甞试于春官三女子适考功郎中郑民宪进士周郁曹知微君卒后二十六年耼以长兴宰陈之才状属于予曰先人之仕于时官不过博士而夀止五十四曽不得少究其才志今将以某年某月某日举君夫人之丧合葬于某山且念知先人之深无如公者幸一言以铭之遂为之铭曰
　　少而学兮将有为壮而仕兮逢所知才信美兮生孔时命不究兮进则违厉风力兮排云霓贾其良兮售不疑抗直论兮通天墀忽焉逝兮吁可悲
　　职方贠外郎知泰州蔡君墓志铭
