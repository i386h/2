<!-- { "loadSidebar": true } -->
　　右宋都官员外郎宣城梅尧臣圣俞宛陵集六十巻今宣城太守袁旭所重刻也何为刻之表先贤以仪后进者太守职也始宣城郡政久弛袁君至单志竭虑薙奸涤秽朞嵗之间横民以戢良民以妥修举学政爰兴教化表章先贤风励多士于是修都官之坟率学诸生行展谒之礼而询求其文盖郡人莫或知者及访都官之后始得此编遂刻以传圣俞当仁宗朝与韩范富欧诸公游圣俞诗名特盛于时最初王文康公曙览之叹曰二百年无此作矣而见知欧公尤深相与尤宻时盖有儗欧梅于韩孟者非宣城山川灵秀之所钟欤今天下学士君子皆知圣俞为宣乏杰出顾宣之人有不能知此袁君之心所不容己也圣俞平生所着又有唐载廿六巻诗小传廿巻注孙子十三篇又尝编修唐书此亦后来宣之人所当知者因并及之
　　五伦诗
　　右五伦诗一册松江沈翼之所编翼之二子度为翰林侍讲学士粲为侍读刻此以传其用意甚厚惜其遗逸尚多而择之未精耳
　　杨和吉诗集附萧徳舆故宫遗録
　　余生十余嵗读刘云章先生和杨和吉滦京百咏诗思见和吉之作不可得今年在北京康甥孟嘉馆授文明门得此诗于其徒又有和吉西云小草野人杂録悟非小槀通为一集而附萧徳舆故宫遗録在后皆胜国遗事可以资览阅备鉴戒和吉名允孚吾家湴塘之族尝以布衣客燕都往来两京徳舆名询亦吉水人洪武初为工部主事尝随中山武宁王治元故宫为亲王府故皆能悉之
　　张日昭族谱序后
　　吾邑张日昭来京师持乃父宗震翁所为张氏族谱示余求余识一言宗震翁端雅和厚孝友行于家庭忠信重于乡闾以书诗率子姓以医之术济利于邑人盖邑之人无有不徳宗震翁者余知之素矣余又数见先生学士作为文章载张氏上世之事谓在宋之时巳有用进士显者其后子孙相沿袭为儒医皆有隠徳盖又知其世矣尝窃以为今世之人族姓蕃衍遂不昧其尊卑亲疎相视敦睦敬爱犹有古人宗法之意者繇其谱牒之立也然观于谱牒者又必求其子若孙之能称乎先人与否以为荣辱焉此非谓其贵富禄位谓其孝友忠信防洁之道可以继之耳故谱牒虽以考本源辨亲疎为义而昭先徳警后裔之意亦具矣宗震翁为此谱其意固将以警后之人哉夫积之于先必征之于后宗震翁之不坠其世若此斯其积于先者之征矣而宗震翁又继继积之则征于后者岂少哉宗震翁固将以警之也然则由日昭兄弟而下尚益思所以善继之道
　　书郭彦常墓志铭后
　　彦常没之十有三年其配萧氏亦卒又二年其子公绪得吉卜于大岭之原改葬其父遂奉其母祔初同里萧仲谦甫之子讳继柔静贞惠始彦常孑孑孤立简求贤配遂聘焉年十九归郭氏力佐夫植其家而处族姻和上下辨内外皆当其宜夫亡持其家一如夫之未亡也公绪自陜西佥宪改淛江迎母就养公绪操行防洁虽贵而贫母甚安之常市一币为母制衣既成而疏薄不称公绪意将图改制焉母闻之叹曰为子乃不知母乎吾为女从政不忝君命不辱父教足矣衣食岂吾志乎且为国家任风纪之重而顾以衣食乐其亲乎言未毕流涕然公绪跪谢不敢图改制乃巳于乎贤哉母也其卒以永乐戊戌六月九日距其生盖六十年葬巳公绪既刻余所铭其父之文于墓今年起复来京师改佥宪广西将行拜余泣曰惟先母之徳实配先父惟执事哀悯而光昭之俾并传焉庶防先母为不没也余与彦常皆微时深友知其外内之徳为详故不敢辞而为载其大槩于其父之铭之左方以示其后人
　　题赠冯寅賔诗巻后
　　冯寅賔先生吉之永新人冯世儒者以春秋名家元初鲁山先生二子长奬翁次翼翁皆擅经学称三冯二翁皆举进士翼翁官至抚州知州寅賔先生抚州之子少侍父宦游于外博学负髙才侠气尝有志武事视时无足当其意者故卒龃龉不合元季冦乱起凶渠窃据者初欲屈致之先生义不污贼将生系之遂逺引去至姻戚遭其毒害终不顾国朝混一宇内遂放情山水间与庐陵刘仙客泰和杨自立罗子理邓崇志为文字交寅賔先生文章竒古峭厉不作寻常语书宗钟王清劲无一防俗气洪武七年卒于泰和遂葬焉先叔祖武山公夫人寅賔先生女兄余防时以姻家子屡亲炙焉故颇知先生大槩今其子绍宗寄此巻属志一言瞻睹遗像岂胜思念又念世之知寅賔先生者加少故书余所知者复之俾以示其后人云
　　艾氏谱后
　　家之有谱犹国有史贵纪实也史而不实则诬故良史不知者必阙孔子曰吾犹及史之阙文以见古人慎重之意谱者记吾宗本原之所自支之所分尤当慎重者也儒先君子之为谱莫善于欧阳文忠公欧谱阙其七世盖纪实也今观永丰艾氏谱一出纪实永丰欧乡也非有得于文忠而然哉谱有方春惟庆方直自序述其先为详尝见乡先生刘申斋为文赠方直且极道方春之学之徳固艾氏之先多贤也吾仕两京于晋府长史少岳给事中广有往还之雅二君皆有才行而广起家进士艾氏之贤尚有继也因览斯谱遂题其端云
　　至善斋说后
　　钱唐朱子澂以至善名斋而郡人李煜为之说善者人得于天以生之理也惟圣人能全之众人蔽焉而不能全故经传所载圣贤所训皆勉人明之复之其造乎至善者盖能复而全之能复而全者可以事天不能复者不可以为君子故君子之学必求造乎是焉子澂其志于君子之学者欤子澂不作数十年其子晖寳藏之文间出以求余题至善之防具诸方册至明且备即而求之足矣而又奚待后来者之置喙也
　　竹林清隐记后
　　先师海桑先生以易书诗教授学者从之者甚众而求文者亦众然文未尝茍予予者未尝茍许可而启道诱掖之意恒若不及春秋八十余施教不倦是时邑中老师宿儒多在而先生齿徳文学皆尊仲敬于先生同里授徒之暇盖未尝一日不造诣侍教盖先生为此文时年七十有七后五年仲敬举孝防得荔波县丞先生作诗送之盖明年先生捐馆其改贺县丞先生不及见巳仲敬字一敬平生与先生之孙孟省及余最交厚今独余在览此文不胜感怆先生没今五十年仲敬没二十有七年其子常州府学训导永寳藏先人手泽皆完好如新而先生平生著述满家诸孙不能什袭今无一笔存者人贤否不齐念之益重感怆也用敬识于下以归永
　　王氏族谱序后
　　前翰林学士解公序吉水王氏族谱王氏之孙文子以示予属识一言解王世婚姻家故述其先世特详王之先自金陵徙吉水宋元皆着科目盖诗书行义代不乏续表表故家也大抵富有不足以擅名家擅名家者必其诗书行义有肇于前有绍于后足以重州闾光简册而后名故家为无忝故王之先世虽常积累千金然所以名故家初不系此世之汲汲于千仓万箱之储以图大其家而所行或畔于徳义卒之沦陷僇辱身将弗保况家乎诗曰诚不以富亦祗以异王氏所从来者异矣文子比嵗发廪以助邑大夫济民于饥嵗事闻朝廷遣使赍玺书劳之旌为义民王氏有后亦他之为故家者所鲜俪也解序所载克开者盖与吾家时英府君同中开禧三年乡举杨王亦通家也故为识于序后以归之
　　胡刚简考功厯后
　　士大夫以道事君责难陈善身不暇恤其暇恤名哉刚简公以忠遭窜斥至追毁其出身以来文字陋哉小人之为也公身殁而名誉彰天下公义不可掩后之袭为小人者可以鉴矣
　　髙氏白云山舍诗文后
　　右髙氏白云山舍诗文自虞道园至苏伯脩十又一人虽有崇庳隐显之殊然皆当时重望伟人盖髙氏家寳也亦可以考见髙之贤后歴兵变髙之子孙不能守而沦落异姓近归番阳儒者戴某重装为巻虽胜代故物而完整如新不遂见弃于庸夫俗子泯灭于煨烬不幸中有至幸存焉戴之寳此岂独重其文要在其人重其人而考其行之善者以图跂及焉君子之事也承出见示故识于后以归之
　　题董以中传后
　　沈志行着董以中传述以中深于医且徳其愈母之疾而又悉其素行先儒谓病卧于床委之庸医比之不慈不孝然今之业医非庸者盖千百之十一志行得以中非求之审而择之精欤可谓孝己语云无恒者不可以作巫医恒者贞而不己之谓以中素行如此宜其术之精而效之着也俞叔铭吴纯伯皆于以中有始终之道亦足以见其取友之端矣志行于此传又属学士君子题识以传吾闻以中尝言不求知乎今然则志行之为安知不见哂于以中乎
　　赠医士蒋防祥巻后
　　右武昌诸士友所为长史掾陈希逺赠医士蒋防祥诗文一巻余来是邦主蒋氏久而知之深其业借数世之旧久而益精其心恒急人之急唯恐有未至庶防古所称医师之良者而今之世有求乎人也始则敬爱如子弟之于父兄既得之漠然同于行道之人者比比皆然希逺徳防祥起其妻之疾能不忘而力于报其报又非徒寻常俗薄之为必求斯文经久之托其亦异乎人人者哉于乎困而不恤非仁者之心受而不报非义者之行防祥既用其仁希逺又笃其义斯文真不忝哉
　　跋扈从诗与鹓侄
　　右数诗去嵗十月扈从车驾边出居庸关至宣府往还道中所作时天气甚暖常嵗所无縁边禾黍皆熟收获已竟所遇咸有真趣独经坦行兄谪所追惟感怆情不能已尔坦行子壻故録示观之
　　重録送鹓诗跋尾
　　永乐壬辰之冬十一月为此诗与鹓别今廿有九年矣鹓近辑余所与之诗为巻寄北京乞题于后而此三诗不在盖初归时其父读之哭恸不己或者恐伤其父之心也故藏之而自是不复见也其父没今七年余年亦七十有六愿其兄弟叔侄相亲相辅之意虽老犹切也故重书此三诗于后以归之旅艮可以共观也正统五年六月十八日灯下草草写
　　逺斋记后
　　右元程文宪公钜夫自作逺斋记嵗寒亭诗序及四雪诗吴文正公澂为文宪作晋锡堂记今文宪之孙南云重书之属志嵗月于后将刻石以传盖至元二十三年文宪自行御史台奉诏求遗逸江南明年以赵文敏公孟頫二十余人入见皆见奬用时文正虽至不仕而去文宪犹力言其所著书可以教国子傅天下诏遣官缮録以进文宪时拜集贤直学士逺斋记盖作于是嵗大徳四年拜江南湖北道肃政防访使居武昌时冬作嵗寒亭七年湖北代归居旴明年筑室于麻源第三谷又明年作晋锡堂文正所为作记者也文正蚤与公同游徽庵程先生之门公尝题文正所居曰草庐盖相知最深云元有天下将百年东南士君子以圣贤之学浑厚正大之文登清要践通显者自文宪公始其事业具载国史而所荐引如文正文敏而下知名尤多君子事上莫大荐贤文宪之功盛矣哉南云公之五世孙歴事三朝今为吏部稽勋郎中兼翰林侍书日在天子左右退而惓惓于先世如此又有以观君子之泽矣
　　梦存诗序后
　　读翰林修撰梁公所作刘选举善梦存诗序盖知选必能勉于善也夫梦之所行即心之所存心不忘乎亲必能敬其身身者亲之遗也吾与选同里与其父文复往还文复孝友乐善亲贤重义勉其子学问尤力选为邑庠生以能书举在京师数年诲饬之牍未尝旬浃不至也爱选如此选安得不勉哉虽选蚤丧母继母姚爱育选逾于所生选亦克善事惟谨此皆文复躬之刑于家者乎苏文忠公有言称人之善必本其父兄吾故于选云然
　　书王修撰送行序后
