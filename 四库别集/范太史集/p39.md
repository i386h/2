<!-- { "loadSidebar": true } -->
　　辅弼之臣与国同体进退之际海内所瞻卿正色直言歴践台省沈谋逺虑乃心朝廷是以擢自禁严入陪庙论曾未朞岁方观猷为乃以宿疢时作抗章去位此非吾所望也所请宜不许
　　不允批答
　　昔舜有五臣而天下治周有十乱同心同徳朕日勤典学上嘉先王惟股肱之臣共圗庶政虞周之盛葢有望焉卿服在近僚进陪辅朕歴日未乆遽以疾辞夫心平气和何恙不已姑安厥位无或多云所请宜不允
　　赐梁焘乞退不允批答口宣
　　卿丞辖中台辅政未乆乃以疾吿形扵奏封尚当勉留以副眷倚今差入内内侍省内东头供奉官王绶赐卿乞退不允批答想宜知悉
　　赐梁焘第二表乞退不允断来章批答
　　昔汲黯多病卧治淮阳魏征乆疾参议朝政朕以汉武帝之待汲黯不如唐太宗之用魏征卿虽足疾未宜云也所请宜不允仍断来章
　　不许批答
　　诗曰无竞维人四方其训之今阙政犹多恊气未应民力凋敝羌戎不庭方与众贤共圗至治而卿引疾求去岂其时乎所请宜不许
　　赐梁焘第三表乞退不允断来章批答口宣
　　卿叠抗封章恳辞机政难徇来请宜体至懐方赐告休竚闻药喜今差入内内侍省内东头供奉官李永言赐卿乞外郡不允断来章批答想宜知悉
　　赐梁焘乞除东北一郡不许诏
　　省所劄子奏实以素有足疾比来发动殊甚虽渐获安愈而未能趋拜乞除授东北一郡事具悉人君劳扵求贤佚扵任人进之惟艰则退之岂易朕嘉与疑丞辅弼若昔大猷方将恭巳以仰成岂可引身而亟去姑务安养体兹至懐所请宜不许
　　不允诏
　　卿廸简在庭圗任共政虽难进易退乃事君之常而有始无终亦用贤之戒矧遄闻损疾之喜加有赐告之优其康乃心以辅予治所请宜不允







　　范太史集巻二十八
　　钦定四库全书
　　范太史集巻二十九　　　宋　范祖禹　撰翰林词草
　　中太一宫真室殿开啓谢晴道塲青词【八年五月二十日】
　　伏以中春以来常雨为沴是用精祷夙夜不宁山川收云日月舒照农殖嘉谷尚有西成惟神之休敢不昭报
　　又朱表
　　积雨累月下民其咨仰祈皇穹万物父母侧身思咎震惧靡宁惟神降鉴在兹旻闵有众时旸来应隂沴廓消只案真科上答灵贶
　　后苑华景亭开建谢晴斋文
　　伏以苦雨数来嘉生不殖仰祈妙觉廻鉴精诚大明显融六合清霁防修法防昭报慈防
　　赐资政殿学士知定州许将知真定府李清臣夏药口宣
　　卿镇临边阃宣布藩条适当惮暑之辰宜慎颐生之理特颁良剂用示眷懐今差入内内侍省内侍殿头黄彦赐卿夏药兼传宣抚问想宜知悉
　　赐新除龙图阁直学士权知开封钱勰辞免不许诏
　　开封郡国之首四方所则尹正之任盖难其才卿治行尤异见于巳试吏畏民爱于今称之是以辍自地官再领天邑进职内阁增华近班实允师言大从民誉借卿之重毋或惮勤所请宜不许
　　不允诏
　　仲尼有言观过知仁卿昔尹京邑期于刑措今兹新命盖多前功宜体眷懐往只旧职矧卿政事文学当及孔门必不使赵张三王专美汉世也所请宜不允
　　赐新除守户部侍郎范育辞免不允诏
　　邦国大计本于地官卿贰之聫实难其选以卿分阃于外扞边有劳以治军旅之余而当金谷之问足以优裕副兹简求毋为过辞勉服成命所请宜不允
　　除皇弟偲制
　　寳玉展亲爱莫先于兄弟车服彰德命用锡于公侯朕稽古昔之大猷奉祖宗之成宪推恩同气孚号在廷皇弟武成军节度使检校太尉祁国公偲禀庆仙源承华寳蕚孝悌得于天性聪哲见于夙成均爱东朝方胜衣而趋拜请肄外传已敬业而乐羣是用仍秩上公视仪三事以重本支之势俾兼将相之荣因右辅之节旄加爰田之井赋于戏亲之欲贵虽有国之旧章位不期骄乃先王之明训尔其务学时敏作德日休知稼穑之艰难永思克俭守富贵于长乆自牧以谦尚有令闻对兹嘉命可特授依前检校太尉开府仪同三司祁国公充武成军节度使加食邑实封
　　赐龙图阁直学士知成都府蔡京乞移东北一郡不允诏
　　朕惟祖宗以来视逺如迩全蜀之寄尤难其人自非望实兼允不以轻授卿服在侍从一纪于兹邦畿浩穰边阃要重巳试之效众庶所知是以辍自闗中付之劒外朞年报政西土用宁何疑上书求易便郡昔文翁以循吏之教为学者师王襄有中和之诗称盛德事治迹可想流风尚存勉企前哲寛予西顾益务绥靖以副眷懐所请宜不允
　　赐皇弟偲辞免防命不许批答
　　卿席庆先朝啓封北国就傅之始好学有闻视秩公台作藩帝室唯益勤于成德以茂对于嘉休往即钦承勿为固避所请宜不许
　　不允批答
　　朕褒崇天属屏翰皇家因使阃之旌麾加辅臣之印绶匪予私爱乃国旧章延告诞敷师言允穆往只成命毋或固辞所请宜不允
　　赐皇弟偲辞免防命不允批答口宣
　　宠加懿戚位列宰司兹为至公靡有虚授朕命不易其往钦哉今差入内内侍省西头供奉官李祁赐卿辞免防命不允批答想宜知悉
　　抚问成都府利州路臣寮口宣
　　卿汝等逖矣西土简在朕心眷言官师宣力夙夜特加劳问以慰忠勤今差东头供奉官赵某传宣抚问想宜知悉
　　赐皇弟偲上第二表辞免恩命不许批答
　　昔周之子孙并建蕃屏实由任姒之教以致成康之隆今吾端处宸闱共熙庶政覩先帝之防子从诸兄而雁行是惟宗庙之灵国家之福也褒陞之典何足多辞所请宜不许
　　不允批答
　　诸侯制节故髙而不危君子劳谦故卑以自牧虽再命而伛深嘉尔诚而懐德惟宁实为予辅序进以位夫复何辞所请宜不允
　　赐皇弟偲第二表辞免防命不允批答口宣
　　王者慎用名器不以假人选建亲贤固无幸位宜膺懋宠勿复来辞今差入内内侍省东头供奉官郑居简赐卿辞免防命不允断来章批答想宜知悉
　　赐捧日天武四厢都指挥使沂州团练使充熙河兰岷路马步军副都总管王文郁进奉贺南郊礼毕马敕书
　　朕躬执圭币只见神只百礼备成万方来贺眷予御侮之任爰有修贡之仪言念恪勤不防嘉叹
　　赐端明殿学士兼翰林侍读学士守礼部尚书苏轼乞越州不允诏
　　昔汲黯愿拾遗补过汉武帝终出之淮阳魏徴每犯顔谏争唐太宗不使之一日离左右后世视武帝太宗之得失岂不相逺哉卿望髙一时名满四海正直之节冠于本朝方以道学辅朕不逮乃亟欲引去兹所未谕也所请宜不允
　　赐观文殿大学士知颍昌府范纯仁茶药口宣
　　卿夙秉国均乆劳藩服特驰使指往谕诏音宜有宠颁用昭眷礼今差入内内侍省内东头供奉官勾当御药院李倬赐卿诏书银合茶药兼传宣抚问想宜知悉赐端明殿学士兼翰林侍读学士守礼部尚书苏轼乞改知越州不允诏
　　昔齐之臣有黔夫者使守徐州则燕人祭北门赵人祭西门齐王寳之重于照乘之珠楚之臣有左史倚相者能道训典以朝夕献善败于君使无防先王之业楚王寳之重于白珩夫以区区齐楚犹以贤臣为寳岂朕独无其人哉卿侍经席日陈法戒眷吾北圉虽无一日之虞而中山巨屏实难其帅借卿之重姑辍以行虽失倚相于中庶得黔夫于外以越为请非朕所望也所请宜不允
　　赐尚书左仆射吕大防生日诏
　　崧岳降神傅岩肖象为时柱石秉国钧衡土王在辰门弧纪庆特加颁赉以介寿祺今赐卿生日羊酒米麫等具如别録至可领也
　　赐尚书左仆射吕大防生日礼物口宣
　　卿论道冡司代天真宰间于二社式是百僚禀昴宿之元精应台阶之上象用锡尔祉俾寿而臧今差卿男右宣义郎景山赐卿生日礼物想宜知悉
　　赐皇弟大宁郡王佖生日礼物口宣
　　履武发祥复记初生之旦展亲备物莫先同气之恩往致寿昌宜膺宠数今差入内内侍省东头供奉官勾当御药院李倬赐卿生日礼物想宜知悉
　　赐皇叔徐王颢生日礼物口宣
　　叔父秉德佑我邦家大路啓封眷亲贤之莫二左弧纪庆宜福禄之无疆临遣使华往绥眉寿今差翰林学士左朝请郎知制诰兼侍讲国史院修撰兼知院事兼修国史范百禄赐卿生日礼物想宜知悉
　　西京无畏三藏开啓祈晴斋文【六月】
　　伏以苦雨累月积潦害田麰麦不登巳失三农之望禾稼既病将谓艰食之忧寤寐永叹穰祈未弭载驰使传逺即灵祠只建清塲薫修浄供觊时旸之协应俾隂沴之廓消尙有西成以苏羣品
　　除范纯仁制
　　朕嗣宅丕后若昔大猷劳于求贤职在论相眷言旧德还涖宰司乃颁命书播告在位观文殿大学士太中大夫髙平郡开国公范纯仁秉心直谅履道坦夷寛闳出于天资忠义本于家学始终一节出入四朝向觧钧衡乆临藩屏介圭修觐喜见仪刑公衮言归益隆体貌是用延登右弼仰应中台宠进文堦增陪井赋于戏髙宗恭黙思道得傅说以代言康王垂拱仰成有毕公之正色惟贤能俊杰尽其用则隂阳寒暑得其和外镇四夷内附百姓非至公不能成庶务非一德无以底丕平其殚乃心无替朕命可特授通议大夫守尙书右仆射兼中书侍郎加食邑实封
　　赐新除尚书右仆射范纯仁三上劄子诏
　　宰相代天理物坐而论道安危治乱系于其人断自予衷图任旧德深谋逺虑将倚老成蚤衰多疾亦惟常理勉起就位毋或过辞所请宜不允
　　赐新除尚书右仆射范纯仁三上劄子辞免不允诏
　　卿夙以人望尝居宰司今兹还朝复践旧位朕嘉与良弼共图康功勉纾贤猷以辅予治尚体注意勿为费辞所请宜不允
　　赐新除尚书右仆射范纯仁上第二表辞免防命不许断来章批答
　　昔周召之相成王实为左右平勃之辅文帝系其安危若防大川必得舟楫若作巨室必勤垣墉卿名誉之隆洽闻逺迩谋猷之益夙罄忠嘉同寅协恭属在耆德成命不易无劳执谦所请宜不许仍断来章
　　不允诏
　　人主之职在于任相宰相之职在于择人权衡无私故不可欺以轻重氷镜至静故不能防以妍媸朕夙寤晨兴学于古训思得贤佐同底丕平以卿老成复畀大任其佑乃辟无事于辞所请宜不允
　　赐新除尚书右仆射范纯仁辞免防命第二表不允断来章批答口宣
　　卿鼎槐旧德柱石时才已颁涣恩诞告中外往钦厥职毋复固辞今差入内内侍省东头供奉官李永言赐卿辞免恩命不允断来章批答想宜知悉
　　白沟驿赐大辽贺坤成节人使御筵兼传宣抚问口宣
　　卿等肃将瑞节来庆寿辰方暑在涂入疆授馆特先迎劳当体眷恩今差某官赐卿等御筵兼传宣抚问想宜知悉
　　雄州抚问大辽贺坤成节人使口宣
　　卿等载驰使隰首次边藩徂暑在辰严程趣驾特伸劳问以示眷懐今差入内内侍省内侍殿头秦肃之传宣抚问想宜知悉
　　赵州赐大辽贺坤成节使副茶药口宣
　　卿等逺奉邻欢来修庆礼适当炎燠言念勤劳颁赉惟优眷恩斯厚今差入内内侍省内东头供奉官江洙赐卿等茶药想宜知悉
　　就驿赐大辽贺坤成节人使银钞锣唾盂等口宣
　　卿等跋厯畏途憩休賔馆饰精金之用器制文锦之寝衣以慰勤劳式昭宠渥今差入内内侍省内侍殿头裴绚赐卿等银钞锣唾盂盂子锦被褥等想宜知悉
　　赐大辽贺坤成节使副生饩口宣
　　卿等命圭申信庆币讲欢式将馆粲之仪往致饔牢之餽以纾勤勚宜佩宠私今差入内内侍省内侍殿头冯説赐卿等生饩想宜知悉
