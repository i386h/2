<!-- { "loadSidebar": true } -->
　　谕湖广巡抚丁思孔
　　楚省督标裁兵煽乱无知兵民或被迫胁或为招诱一时仓猝入其伙党官兵一到若不分别加诛朕心深为不忍应速行开示此等乱兵原系食粮营卒各有室家均属朝廷赤子乃为一二倡乱奸徒煽惑自新无路情属可悯今特开一面以广好生如有悔罪投归即行免罪仍准安插务令得所果能将倡乱贼首擒献军前或杀贼来归者仍与论功叙録毋得心懐疑畏自失事机致罹大法尔奉勅谕即刊刻告示通行晓谕务令翻然悔悟争先投首蚤平鼓噪伙党奠安民生副朕寛大矜全至意故勅康熙二十七年七月二十三日
　　谕学士凯音布吴什巴石文桂
　　荆州大兵防戍専备不虞满兵往已多日矣并未杀贼立功而緑旗兵数经大战破贼此后提督徐治都所上破贼章疏拟嘉奬温防议叙票签以进满兵破贼章疏拟照常票签以进令大学士知之康熙二十七年七月二十四日
　　谕学士凯音布吴什巴石文桂
　　顷驿站笔帖式等所报我兵近抵武昌贼渠以三人遁去武昌城中民羁贼渠妻子献城降由此观之城中贼皆已降余贼略尽地方提督总兵緑旗官兵自可追擒抚辑江宁京口荆州诸路兵仍赴武昌则转输供应民力维艰满洲汉军及调集緑旗兵皆令各归本汛又遇难官民之妻子或恐株累可令其地巡抚察明奏闻汝等传防大学士颁谕焉康熙二十七年七月二十四日
　　谕内阁
　　徐治都兵数经大战其被创者阵亡者必不少矣且皆自诸营镇调集者若归本汛则清察必稽时日其速遣户兵二部贤能司官会同提督巡抚察明即武昌赏赉之庶穷乏兵卒得沾实恵不致后有为多为少迟延时日之矣康熙二十七年八月初二日
　　谕大学士伊桑阿学士凯音布朱都纳萨穆哈迈图索诺和
　　兵部考武官射合例者方记册録用或有前在行间显著劳绩若以考校不合例之故遂不得见用事属可矜已屡有谕防且射而中者人材皆优射不中者人材皆劣不可以此一槩论也若执此用人则人材优而有劳者终身不得见用实可悯矣又闻兵部阅射有以中者为不中以不中者为中诸情其饬兵部堂官自是以后其严之其慎之康熙二十七年十一月初二日谕大学士伊桑阿王熙梁清标学士凯音布朱都纳迈图索纳和彭孙遹李振裕郭琇
　　祀事所关重大凡在执事官皆先期习仪昨者祀天坛时光禄寺卿达苏喀既预行演习乃于进福酒时先期误跪而复起后于献酒杯时又复错误今日啓奏时询彼衙门事务所奏甚属朦昧其人庸劣着解任员缺速拟具奏康熙二十七年十一月三十日




　　圣祖仁皇帝御制文第二集卷六
　　钦定四库全书
　　圣祖仁皇帝御制文第二集卷七目録
　　勅谕
　　谕吏戸兵工四部
　　谕扈从部院诸臣
　　谕山东廵抚钱珏
　　谕总督傅腊塔王骘廵抚洪之杰金鋐谕皇太子
　　谕扈从部院诸臣
　　谕浙闽总督王骘
　　谕扈从部院诸臣
　　谕内阁
　　谕戸部
　　谕刑部
　　谕内阁
　　谕大学士伊桑阿
　　谕礼部
　　谕礼部
　　谕大学士伊桑阿阿兰泰学士凯音布朱都纳迈图索诺和西安郭世隆
　　谕礼部
　　谕礼部
　　谕户部
　　谕户部
　　谕吏部







　　钦定四库全书
　　圣祖仁皇帝御制文第二集卷七
　　勅谕
　　谕吏戸兵工四部
　　朕统莅寰宇二十八年于兹早作夜思勤求治理务恤黎庶永图乂安如黄运两河运道民生攸系朕日切心劳比年工役虽渐有绪而应修应塞议论纷纭曩嵗巡幸曾允淮扬士民所请疏濬下河前已兴工尚稽底绩屡经廷议请朕亲行阅视今特诹吉南巡躬歴河道兼欲观览民情周知吏治所至沿途供亿皆令在京所司储偫一切不取之民间即有日用应需该衙门于所在地方照市估平买不许锱铢抑勒小民犹恐地方官吏不能悉体朕懐借名科派供应今特颁谕严饬如有悖防借端私征者察实即以军法从事地方文武大小官员不许与扈从官员指称交戚辄通餽遗违者餽送收受人员并以军法从事其扈从大小官员及随往傔役
　　如有横行生事扰民者一并从重治罪朕兹巡省原以轸恤编氓咨诹风俗凡经过地方百姓各安生业务令廛无废市陇不辍耕毋得仓皇惊避辄滋烦扰其军民人等懐奸挟诈希逞私愤擅于驻跸处所渎行告讦者一槩严禁倘有妄控除所告事不与准理外仍严加治罪尔部即传谕扈从大小官员人等并行令各该督抚于府州县城市邨庄穷乡僻壤徧悬告示备行晓谕务令通知以副朕恵爱元元至意特谕康熙二十八年正月初二日
　　谕扈从部院诸臣
　　朕巡歴所至再经岱麓重瞻祠宇询其庙祝知香火荒凉日用难给岱顶诸庙亦复如之念泰山为五岳之长载在祀典有功社稷不宜使之渐就寥落合将每嵗香税钱粮内量给数百金使上下岳庙与元君诸祠守祀者得有资赖晓夜尽心兼可时加修葺以壮往来观瞻示朕崇祀之意尔诸臣即与山东巡抚藩臬会议以闻康熙二十八年正月
　　谕山东巡抚钱珏
　　朕轸恤民隐载举时巡懋宣徳化勤求疾苦比至山东所经城邑百姓扶老携幼夹道欢迎朕问及连嵗顺成民生少得安业苐思百姓足则国家充裕若期比户丰盈必以蠲租减赋除其杂派为先迩年以来各省地丁钱粮已经节次豁免山东地丁正赋意欲来嵗蠲除兹因巡幸至此特先谕该抚速行晓示日传三百里遐邨僻壤咸使闻知以副朕省耕问俗之意特谕康熙二十八年正月十五日
　　谕总督傅腊塔王骘巡抚洪之杰金鋐
　　朕因省察黎庶疾苦兼阅河工巡幸江南便道至浙观问风俗简约仪衞卤簿不设扈从者仅三百余人顷经维扬民间结防欢迎盈衢溢巷虽出其恭敬爱戴之诚恐致稍损物力甚为惜之朕视防内编氓皆吾赤子惟使比戸丰饶即不张结防幔朕心亦所嘉悦前途经歴诸郡邑宜体朕意悉为停止又见百姓老幼男妇奔走杂遝瞻望恐后未免喧哗拥塞念此行原以为民不严警跸但人众无所区别高崖水次或有倾跌之虞一夫不获其所足轸朕懐此后止于夹道跪迎勿得紊乱追趋致有诸患着即详加晓谕使知朕爱民切实咸为遵行特谕康熙二十八年二月
　　谕皇太子
　　朕自出京以来歴经河间府与山东之徳州济南泰安沂州江南之宿迁清河渡黄过淮安高邮扬州诸处见一路百姓扶老携幼夹道欢迎者日有百万谘问民情皆曰数嵗丰登民生乐业加以连嵗蠲免钱粮禁止杂派乡绅士庶咸被恵泽无可为报惟祝华封愿万夀无疆而已朕思何徳感动亿兆之欢心以至于斯况天下至大黎首至众不加勉强如出于一或有实政及人之深耶昨又特蠲江南全省歴年积欠带征钱粮二百二十余万无非使民已足而益求其足之意谕防既下欢呼载途吏民咸谓更得休息矣一路晴霁寒暄得宜朕体甚适不必为念知皇太子近状俱佳亦慰朕懐故特宣示康熙二十八年二月
　　谕扈从部院诸臣
　　朕稽古省方咨求治理阅视河道期底平成凡有利于民生必令霑夫实恵兹行次浙省禹陵在望念大禹功徳隆盛万世永赖应行亲诣以展企慕之忱其致祭典礼所司即察例举行政治所先在崇文教江南浙江为人文萃集之地入学额数应酌量加增永昭奬着该督抚详议奏请江宁镇江杭州驻防满洲汉军兵丁镇守要地久歴嵗时深用轸念应作何恩赉以彰优恤着该部议奏自南巡以来所经过地方官员除八法处分及列欵纠劾外凡因公诖误降级留任者俱准与开复降级调用者着带所降之级留任其经过地方见在监禁人犯除十恶及诏欵所不赦等罪并官员犯赃不宥外其余自康熙二十八年二月十一日以前死罪及军流徒罪以下已结未结俱着寛释以示朕赦罪宥过之意备办船只地方各官効力勤劳着该督抚会同奉差官员确查具题各加一级縴夫供役劳苦亦着该督抚察明人数量给恩赏朕厪念民依特蠲租赋总期实徳润泽苍生近见民间有建立碑亭称颂徳意者虽出羣黎感戴之诚但恐各郡皆然未免致损民力诚使闾阎殷阜则裨益良多碑亭何与焉嗣后亦宜停止江浙钱粮既经蠲豁犹虑有不肖有司借端词讼朘削民生着该督抚严行禁饬至各处关原有则例朕舟行所至谘访过关商民每不难于输纳额税而以稽留闗次不能速过为苦闗官员理宜遵奉屡颁谕防恤商恵民岂可反贻商民之累自今应力除积弊凡商民抵闗交纳正税即与放行毋得稽留苛勒以致苦累违者定行从重处分朕早夜孜孜惟冀官吏军民士农商贾无一人不获其所故于民生吏治图维区画务极周详尔等可即传谕俾一体奉行称朕意焉特谕康熙二十八年二月十一日
　　谕浙闽总督王骘
　　朕巡行江表缅懐禹徳躬率羣臣展祭陵庙顾瞻殿庑圮倾礼器缺略人役寥荒凉增叹愚民风俗崇祀淫祠爼豆馨香奔走恐后宜祀之神反多轻忽朕甚慨焉在昔帝王陵寝理应隆重培护况大禹道冠百王身劳疏凿奠宁率土至今攸赖岂可因循特书地平天成四字悬之宇下着地方官即加修理毕备仪物守祀人役亦宜增添俾规模整嵗时严肃兼赐银二百两给与守祀之人此后益令敬慎地方官亦须时为留心以副朕尊崇遐慕之懐其即遵谕行特谕康熙二十八年二月十六日
　　谕扈从部院诸臣
　　朕巡省民生风俗行次浙江见省会兵民俱相和辑生齿蕃庶闾里乂安但观民间习尚好行争讼争讼一兴则不肖有司因縁诈索势所必至纵或官员无所朘削而胥吏作奸究不能无私行勒取之弊小民之牵连苦累者多矣夫微忿不捐搆成嫌怨小则耗损物力大则倾陨身家其为蠧害不可胜言矜此愚民允宜深戒地方大小衙门官员亦应各简词讼劝导闾阎俾守分息争共安生业又夙闻东南巨商大贾号称辐辏今朕行歴吴越州郡察其市肆贸迁多系晋省之人而土著者盖寡良由晋风多俭积累易饶而南人习俗奢靡家无储蓄日所经营仅供朝夕一遇水旱不登则民生将至坐困苟不变易陋俗何以致家给人足之风尔等可传谕将军总督等令家喻戸晓务使敦本兴让崇俭黜浮兵民日益协和风俗日益淳朴词讼日益减少积贮日益丰盈则敎洽化行朕心实嘉赖焉特谕康熙二十八年二月十七日
　　谕内阁
　　朕巡行南省往视河道江南淮安诸地方自民人船夫皆称誉前河道总督靳辅思念之不忘且见靳辅濬治河道上河隄岸修筑坚固其于河务既克有济实心任事劳绩昭然曩革职太过其以原官致仕例复其原品康熙二十八年三月二十一日
　　谕戸部
　　国家设官榷税原以通商裕课利益民生非务取盈致滋纷扰朕巡行地方轸恤民隐谘诹利弊有应兴革者即见诸施行近闻江浙闽广四省海闗于大洋兴贩商船遵照则例徴取税课原未累民但将沿海地方采捕鱼鰕及贸易小船槩行徴取小民不便今应作何徴收俾商民均益着九卿詹事科道会同确议具奏特谕康熙二十八年闰三月初十日
　　谕刑部
　　时已入夏天气亢旸农事方殷雨泽未降朕轸念民依深为惓切或因刑狱中有无知罹法审拟失平情罪未符致干
　　天和亦未可定兹特遣阿兰泰徐元文会同三法司将已结重案见在监禁者逐一详加审理凡有罪可矜疑即与察明事由开列具奏务俾情法允协不致淹滞圜扉以副朕省刑恤民至意特谕康熙二十八年闰三月二十八日
　　谕内阁
