<!-- { "loadSidebar": true } -->
　　大司马长史臣郭昕、参军臣柳浦等七百八十九人言：奉被今年七月己卯诏书，伏读恳切，精魄散越，不知身命所当投措！昕等伏自惟省，蝼蚁小丑，器非时用，遭值千载，被受公孙渊祖考以来光明之德，惠泽沾渥，滋润荣华，无寸尺之功，有负乘之累，遂蒙褒奖，登名天府，并以驽蹇附龙托骥，纡青拖紫，飞腾云梯，感恩惟报，死不择地。
　　臣等闻明君在上，听政采言；人臣在下，得无隐情。是以因缘诉让，冒犯冤。郡在藩表，密迩不羁，平昔三州，转输费调，以供赏赐，岁用累亿，虚耗中国。然犹跋扈，虔刘边陲，烽火相望，羽檄相逮，城门昼闭，路无行人，州郡兵戈，奔散覆没。渊祖父度初来临郡，承受荒残，开日月之光，建神武之略，聚乌合之民，扫地为业，威震耀于殊俗，德泽被于群生。辽土之不坏，实度是赖。孔子曰：「微管仲，吾其被发左衽。」向不遭度，则郡早为丘墟，而民系于虏廷矣。遗风余爱，永存不朽。度既薨殂，吏民感慕，欣戴子康，尊而奉之。康践统洪绪，克壮徽猷，文昭武烈，迈德种仁；乃心京辇，翼翼虔恭，佐国平乱，效绩纷纭，功隆事大，勋藏王府。度、康当值武皇帝休明之会，合策名之计，夹辅汉室，降身委质，卑己事魏。匪处小厌大，畏而服焉，乃慕托高风，怀仰盛懿也。武皇帝亦虚心接纳，待以不次，功无巨细，每不见忘，又命之曰：「海北地土，割以付君，世世子孙，实得有之。」皇天后土，实闻德音。臣庶小大，豫在下风，奉以周旋，不敢失坠。
　　渊生有兰石之姿，少含恺悌之训，允文允武，忠惠且直，生民钦仰，莫弗怀爱。渊纂戎祖考，君临万民，为国以礼，淑化流行，独见先睹，罗结遐方，勤王之义，视险如夷，世载忠亮，不陨厥名。孙权慕义，不远万里，连所遣使，欲自结援，虽见绝杀，不念旧怨，纤纤往来，求成恩好。渊执节弥固，不为利回，守志匪石，确乎弥坚。犹惧丹心未见保明，乃卑辞厚币，诱致权使，枭截献馘，以示无二。吴虽在远，水道通利，举帆便至，无所隔限。渊不顾敌雠之深，念存人臣之节，绝强吴之欢，昭事魏之心，灵明鉴，普天咸闻。陛下嘉美洪烈，懿兹武功，诞锡休命，宠亚齐、鲁，下及陪臣，普受介福。诚以天覆之恩，当卒终始，得竭股肱，永保禄位，不虞一旦，横被残酷。惟育养之厚，念积累之效，悲思不遂，痛切见弃，举国号兆，拊膺泣血。夫三军所伐，蛮夷戎狄，骄逸不虔，于是致武，不闻义国，反受诛讨。
　　盖圣王之制，五服之域，有不供职，则修文德，而又不至，然后征伐。渊小心翼翼，恪恭于位，勤事奉上，可谓勉矣。尽忠竭节，还被患祸。《小弁》之作，《离骚》之兴，皆由此也。就或佞邪，盗言孔甘，犹当清览，憎而知善；谗巧似直，或乱圣听，尚望文告，使知所由。若信有罪，当垂三宥；若不改寤，计功减降，当在八议。而潜军伺袭，大兵奄至，舞戈长驱，冲击辽土。犬马恶死，况于人类！吏民昧死，挫辱王师。渊虽冤枉，方临危殆，犹恃圣恩，怅然重奔，冀必奸臣矫制，妄肆威虐，乃谓臣等曰：「汉安帝建光元年，辽东属国都尉庞奋，受三月乙未诏书，曰收幽州刺史冯焕、玄菟太守姚光。推案无乙未诏书，遗侍御史幽州牧考奸臣矫制者。今刺史或傥谬承矫制乎？」臣等议以为，刺史兴兵，摇动天下，殆非矫制，必是诏命。渊乃俯仰叹息，自伤无罪。深惟土地所以养人，窃慕古公杖策之岐，乃欲投冠释绂，逝归林麓。臣等维持，誓之以死，屯守府门，不听所执。而七营虎士，伍部蛮夷，各怀素饱，不谋同心，奋臂大呼，排门遁出。近郊农民，释其耨，伐薪制梃，改案为橹，奔驰赴难，军旅行成，虽蹈汤火，死不顾生。渊虽见孤弃，怨而不怒，比遣敕军，勿得干犯，及手书告诰，恳恻至诚。而吏士凶悍，不可解散，期于毕命，投死无悔。渊惧吏士不从教令，乃躬驰骛，自往化解，仅乃止之。一饭之惠，匹夫所死，况渊累叶信结百姓，恩著民心。自先帝初兴，爰暨陛下，荣渊累叶，丰功懿德，策名褒扬，辩著廊庙，胜衣举履，诵咏明文，以为口实。埋而掘之，古人所耻。小白、重耳，衰世诸侯，犹慕著信，以隆霸业。《诗》美文王作孚万邦，《论语》称仲尼去食存信；信之为德，固亦大矣。
　　今吴、蜀共帝，鼎足而居，天下摇荡，无所统一。臣等每为陛下惧此危心。渊据金城之固，仗和睦之民，国殷兵强，可以横行。策名委质，守死善道，忠至义尽，为九州表。方今二敌窥门，未知孰定，是之不戒，而渊是害。茹柔吐刚，非王者之道也。臣等虽鄙，诚窃耻之。若无天乎？臣一郡吉凶，尚未可知；若云有天，亦何惧焉？臣等闻仕于家者，二世则主之，三世则君之，臣等生于荒裔之土，出于圭窦之中，无大援于魏，世隶于公孙氏，报生与赐，在于死力。昔蒯通言直，汉祖赦其诛；郑詹辞顺，晋文原其死。臣等顽愚，不达大节，苟执一介，披露肝胆，言逆龙鳞，罪当万死。惟陛下恢崇抚育，亮其控告，使疏远之臣，永有保恃。（《魏志·公孙度传》注引《魏书》）
　　◎列女
　　◎高柔妻
　　高柔妻，姓氏未详。（案：晋亦有高柔。《世说·轻诋篇》注引孙统为柔集叙曰：「柔字世远，乐安人。才理清鲜，安行仁义，婚泰山胡母氏女，年二十，既有倍年之觉，而姿色清惠，近是上流妇人。柔家道隆崇，既罢司空参军、安固令，营宅于伏川，驰动之情既薄，又爱玩贤妻，便有终焉之志。尚书令何充取为冠军参军，黾勉应命。眷恋绸缪，不能相舍。相赠诗书，清婉辛切。」据此则高柔妻乃胡母氏也。然《御览》八百十六引高柔妻与柔书，皆作高文惠妻与文惠书，则又为魏之高柔，岂文惠亦有才妇而本传及裴注阙略欤？今姑编入《魏文》，俟博通者定之。）
　　◇与夫文惠书
　　今奉总合十枚，组生履一纟两，织成袜一量。（《御览》六百八十八，又六百九十七，又八百十六）

卷五十五·魏五十五
◎阙名（一）
　　◇诏
　　唯有一息，足堪负荷，思所以散其忧怀，给阳遂车四望。（《御览》七百七十三引《晋阳秋》曰：「魏舒子亡诏曰」云云。）
　　◇魏令
　　官长卒者，官吏皆齐衰，葬讫而除之。（《通典》九十九）
　　◇丧葬令
　　王及郡公侯之国者薨，其国相、官属、长史，及内史下令长丞尉，皆服斩，居倚庐，妃夫人服齐，朝晡诣丧庭，临以丧服视事。葬讫除服，其非国下令长丞尉，及不之国者相、内史及令长丞尉，其相、内史、吏皆素服，三日哭临。其虽非近官，而亲在丧庭执事者，亦宜制服，其相、内史及以列侯为吏、令长者无服，皆发哀三日。（《通典》八十八）
　　◇上言孔子祀典
　　汉旧立孔子庙，褒成侯岁时奉祠，辟雍行礼，必祭先师，王家出谷，春秋祭祀，今宗圣侯奉嗣，未有命祭之礼。宜给牲牢，长史奉祀，尊为贵神。（《魏志·崔林传》。景初中，鲁相上言。）
　　◇上言大人见襄武
　　有大人见，身长三丈余，迹长三尺二寸，白发，著黄单衣、黄巾，柱杖，呼「民王始语」，云：「今当太平。」（《魏志·陈留王纪》。咸熙二年八月，襄武县言。又见《水经·渭水注》引《魏志》「襄武上言」。）
　　◇奏改庙乐舞
　　改汉氏宗庙《安世乐》曰《正世乐》、《嘉至乐》曰《迎灵乐》、《武德乐》曰《武颂乐》、《昭容乐》曰《昭业乐》、《云翻舞》曰《凤翔舞》，《育命舞》曰《灵应舞》、《武德舞》曰《武颂舞》、《文昭舞、曰《大昭舞》、《五行舞》曰《大武舞》。（《魏志·文帝纪》黄初四年注引《魏书》有司奏）
　　◇奏立亲庙二
　　太皇帝大长秋与文帝之高祖共一庙，特立武帝庙，百世不毁。（《魏志·明帝纪》注引「黄初四年有司奏」。案：黄初中不合预称文帝，当是裴松之追改。）
　　◇奏改埋铭旌
　　祖宗之号，所以表德，题旌古今异仪。今列祖之号，宜改施新铭旌，故旌故杠所埋，如怡等议，与重俱埋于庙内外之左。（《通典》八十四，引《魏尚书奏》）
　　◇奏改元太和
　　《易》曰：「乾道变化，各正性命，保合太和乃利贞，首出庶物，万国咸宁。」宜为太和元年。（《宋书·礼志一》引尚书奏）
　　◇奏置《大钧》乐
　　臣闻德盛而化隆者，则乐舞足以象其形容，音声足以发其歌咏。故荐之郊庙，而鬼神享其和；用之朝廷，则君臣乐其度。使四海之内，遍知至德之盛，而光辉日新者，礼乐之谓也。故先王殷荐上帝，以配祖考，盖当其时而制之矣。周之末世，上去唐、虞几二千年，《韶》、《Ω》、《南》、《》、《武》、《象》之乐，风声遗烈，皆可得而论也。由斯言之，礼乐之事，弗可以已。今请太祖武皇帝乐，宜曰《武始之乐》。武，神武也。武，又迹也。言神武之始，又王迹所起也。高祖文皇帝乐，宜曰《咸熙之舞》。咸，皆也。熙，兴也。言应受命之运，天下由之皆兴也。至于群臣述德论功，建定烈祖之称，而未制乐舞，非所以昭德纪功。夫歌以咏德，舞以象事。于文，文武为斌，兼秉文武，圣德所以章明也。臣等谨制乐舞名《章斌之舞》。昔《箫韶》九奏，亲于虞帝之庭，《武》、《象》、《大武》，亦振于文、武之阼。特以显其德教，著其成功，天下被服其光辉，习咏其风声者也。自汉高祖、文帝各逮其时，而为《武德》、《四时》之舞，上考前代制作之宜，以当今成业之美，播扬弘烈，莫盛于《章斌》焉。《乐志》曰：「钟磬、干戚，所以祭先王之庙，又所以献酬酢也。在宗庙之中，君臣莫不致敬；族长之中，长幼无不从和。」故仲尼答宾牟贾之问曰：「周道四达，礼乐交通。」《传》云：「鲁有乐，宾祭用之。」此皆祭礼大享，通用盛乐之明文也。今有事于天地宗庙，则此三舞宜并以为荐享，乃临朝大享，亦宜舞之。然后乃合古制事神训民之道，关于万世，其义益明。又臣等思惟，三舞宜有总名，可名《大钓之乐》。钓，平也。言大魏三世同功，以至隆平也。于名为美，于义为当。（《宋书·乐志一》。太和初，公卿奏。又《通典》一百四十一）
　　◇奏乐舞冠服
