<!-- { "loadSidebar": true } -->
    君讳凝，字懋功，与李弟凌生同日，不周月而孤。伯兄凭，翦发为重，家居于吴。太夫人母道尊爱，教饰谨备。君之昆弟，孝敬出于其性，礼范奉于其旧，克有成德，辑其休光。东薄海、岱，南极衡、巫，文学者皆知诵其词，而以为模准；进修者率用歌其行，而有所矜式。君既举进士，以校书郎为书记，毗赞元侯，于汉之明，式徙荆州，由协律郎三转御史。元戎出师，用显厥谋，遂入王庭为起居郎。书事不回，著垂国典。又为尚书司封员外郎，革正封邑，申明嫡媵，事连权右，斥退匆惮。直声彰闻，仍参选部，以驭群吏。好臣席势，威福自己。他人求附离而不可得者，公则之。私以胥吏求署，一皆罢遣。曰：“吾不以三尺法为己利害。”居丧致哀，内尽其志，外尽其物，而无有不得于心者。服除，为右司郎中，危言直己，以致其诚。然卒中于讠皮辞，不得朝请，以检校交吏部郎中为宣武军节度判官。亳人缺守，往莅其政，孤老抚安，强猾戮死。垦凿尧卤，芟艾榛荒。作爰田，以赡人食。浚决潢污，筑复堤防，为落渠以定水祸。理不半岁，利垂千祀。会朝复命，次于汴郊，帅丧卒乱，不可以入，遂西走阙下。玺书迎门，劳徕甚备。以疾居家三年，复登于朝，遐迩咏歌。仍遇痼疾，天子致问，逾三月不赐告，幸其愈而用之。遂卒。天下文行之士，为之悲哀。
    呜呼！君有深淳之行，有强毅之志。内以和于亲戚，正于族属；外以信于朋友，施于政事。故身之进退，人之喜戚系焉。凡其昆弟，申明于朝，制书咸曰孝友。君子谓杨氏其仁义之府。君之文若干什，皆可以传于世。若某者，以姻旧获爱，不腆之文，君实知之。惟车马币玉，无可以称其德，用君之所以知者酬焉。
    ●卷五百八十九
    ☆柳宗元（二十一）
    ○尚书户部侍郎王君先太夫人河间刘氏志文
    夫人姓刘，其先汉河间王。王有明德，世绍显懿。至于唐，有文昭者，为绵州刺史，号良二千石。其嗣慎言，为仙居令、光州长史，克荷于前人。光州，夫人之父也。夫人既笄五年，从于北海王府君讳某。府君举明经，授任城尉左金吾卫兵曹。修经术，以求圣人之道；通古今，以推一王之典。会世多难，不克如志，卒以隐终。
    夫人生二子：长曰彝伦，举五经，早夭；少曰叔文，坚明直亮，有文武之用。负贞中待诏禁中，以道合于储后，凡十有八载，献可替否，有匡弼调护之勤。先帝弃万姓，嗣皇承大位。公居禁中，︳谟定命，有扶翼经纬之绩，由苏州司功参军为起居舍人翰林学士。将明出纳，有弥纶通变之劳，副经邦阜财之职。加户部侍郎，赐紫金鱼袋。重轻开塞，有和钩肃给之效。内赞谟画，不废其位，凡执事十四旬有六日。利安之道，将施于人，而夫人卒于堂，盖贞元之二十一年六月二十日也。知道之士，为苍生惜焉。天子使中谒者临问其家，赙以布帛。
    呜呼！夫人之在女氏也，贞顺以自处，孝谨以有奉；其在夫族也，祗敬以承上，严肃以莅下。事良人四十有九年，而勤劳不懈；生户部五十有三年，而教诫无阙。年七十有九，而户部之道闻于天下，为大僚，垂紫绶，以就奉养。公卿侯王，咸造于门。既寿而昌，世用羡慕。然而天子有诏，俾定封邑，有司稽于论次，终以不及，时有痛焉。是年八月某日，于兵曹府君之墓。铭曰：
    夫人之德，温柔敬直。承于明教，式是嫔则。克生良子，用扬懿美。有其文武，宏我化理。天子是毗，邦人是望。若若紫绶，荣于高堂。惟昔孟氏，号为母师。在汉称贤，有隽不疑。懿懿夫人，惟其似之。山北之里，神禾之原。问于灵龟，此显魂。勒石垂体，永永万年。
    ○朗州员外司户薛君妻崔氏墓志
    唐永州刺史博陵崔简女讳媛，嫁为朗州员外司户河东薛巽妻。三岁知让，五岁知戒，七岁能女事。善笔札，读书通古今，其暇则鸣纟玄桐讽诗骚以为娱。始简以文雅清秀重于当世，其后病惑，得罪投州。诸女蓬垢涕号，柳氏出也。以叔舅命归于薛。惟恭柔专勤，以为妇妻，恩其故他姬子杂己子，造次莫能辨。无忮忌之行，无犯迕之气，一亩之宅，言笑不闻于邻。元和十二年五月二十八日，既乳，病肝气逆肺，牵拘左腋，巫医不能已，期月之日，洁服饬容而终，年若干。某月日，迁枢于洛，某月日，于墓。在北邙山南洛水东。巽始佐河北军食有劳，未及录。会其长以罪闻，因从贬。更大赦，方北迁，而其室已祸。
    巽之考曰大理司直仲卿，祖曰太子右赞善大夫环，曾祖曰平舒令煜，高祖曰工部尚书真藏。简之父曰大理司直煜，祖曰某官鲵。唐兴，中书令仁师议刑不孥。其二世，大父也。巽之他姬子，丈夫子曰老，女子曰张婆。妻之子，女子曰陀罗尼，丈夫子曰某，实后子。铭曰：
    翼翼仁师，惟仁之硕。一言刑轻，绵载二百。其庆中缺，曾元不绩。简之温文，卒昏以易。七男三女，八我之出。仍祸六稔，数存如殁。宜福而灾，伊谁云恤。惟薛之妇，德良才全。邻无言闻，臧获以虔。推仁抚庶，孩不异怜。兄公是怙，夫属忻然。[
MDB]┶峨峨，笾豆惟嘉。蒸尝宾燕，其羞孔多。有有严，神飨斯何。奚仲仲虺，胡不遐。高曾祖考，胡嘏之讹。淑人不居，谁任于家。书铭告哀，以岩阿。
    ○马氏女雷五葬志
    马室女雷五，父曰师儒，业进士。雷五生巧慧异甚，凡事丝纩文绣，不类人所为者，余睹之甚骇。家贫，岁不易衣，而天姿洁清修严，恒若簪珠几，衣纨，寥然不易为尘垢杂。年十五，病死。后二日，葬永州东郭东里。以其姨母为嫂于余也，将死，曰：“吾闻柳公尝巧我慧我，今不幸死矣，安得分之文志我于墓？”其父母不敢以云。葬之日，余乃闻焉，既而闵焉。以攻石之后也，遂为砂书元砖，追而纳诸墓。
    ○唐故尚书户部郎中魏府君墓志
    魏氏世墓于某县某原。唐兴，有闻士讳之者，与子及孙，咸举进士，嗣为儒，家绵州。涪城尉讳全缶，魏州临黄主簿讳钦慈，太常主簿讳绲，尚书膳部员外郎兼江陵少尹讳万成，凡五代，名高而不浮于行，才具而不得其禄。江陵府君益之以闳达之量，经纬之谋，故豪士贤大夫痛慕加厚。生郎中府君讳宏简，字曰裕之，以文行知名。既冠，而德礼闻于乡党；既仕，而法制立于官政。温柔发乎外，见而人莫不亲；直方存乎内，久而人莫不敬。由进士策贤良，连居科首，授太子校书，历桂管、江西、福建、宣歙四府为判官副使，累授协律即大理评事，三为御史，赐绯鱼袋。在州六年，而人乐之。廉使崔衍曰：“吾敢专天下之士，独惠兹人乎？”遂献于天子，拜度支员外郎，转户部郎中。邦赋克举，人望逾重。年四十七，贞元二十年九月三十日，不疾而殁。震悼之声，遐迩一辞。且曰：“斯人也，而不得为善之利，中人其怠乎！”
    君尝三娶，而卒无主妇，庭无倚庐，堂无抱孤。有令兄弟以主其丧，有孝女以守其祀。故哭于客位，吊于殡东者，咸加哀焉。凡为部从事，府丧而当其位者三，州缺而居其守者二，皆得其理。君之先，再世贫不得葬。故以禄仕游于诸侯，薄衣食，损车马，凡十有余祀，卒获于厥心。其族属之无主后者，皆位于墓；娣侄之无归从者，咸会于家。由是处约以终其世。既敛，家宰庀其政。视廪惟釜钟，视藏惟束帛，无余积焉。十有一月，遣车归于洛师。某日，于墓。监察御史柳宗元闻其道而玩其文也久，居又同，故哀而铭之。其辞曰：
    郎中之道，惟直是保，淳泊坦厚，温恭孝友。郎中之文，惟孝是宣，溥畅周流，炳蔚纷纶。为周贤能，为汉贤良。始仕雠校，篇籍有光。仍授使檄，︳漠用扬。二居郎位，征赋以理。休声载起，显命伊始。生而不寿，孰知其止。殁而不嗣，孰济其美。有翩其旗，爰举裳帷。行道迟迟，望墓而归。象物是宜，卜筮孔时。里人作铭，不愧于辞。
    ○唐故朝散大夫永州刺史崔公墓志
    维元和五年九月十五日壬子，永州刺史崔公薨于位，享年六十八。己未，殡于路寝。景寅，迁神于舟。以某年某月日，归葬于某县某原，于皇考吏部侍郎赠户部尚书府君之墓。尚书讳漪，元宗南巡，内禅圣嗣，府君以谋画定命，起一旅以复天下，厥功载焉。尚书之先曰贵乡丞赠太常少卿府君讳子美。太常之先曰扬州江都丞府君讳道祯。行高位卑，华冠士族。
    公讳某，字某。承世德之清源，浚之以蠲洁，以端其志；采群言之枝叶，植之以茂实，以修其能。始由右千牛备身佐环卫，更、三原、蓝田尉，仍有大故，三徙同位。继授许州临颖、汝州龙兴令，推以直道，二邑齐风。哥舒曜尹河南，鲸寇猾骛，黎人播越。表公尉河南，糗粮刍茭，戎备毕给，版图田洫，民事时。迁扬州录事参军，实吴楚之大都会也。政令烦，贡奉丛沓。一日不葺，镌谯四至，公为之优游有裕。长史司徒杜公与之揖让，异于宾僚。入为太子司议郎，拜归州刺史。岩险湍悍，人类鸟兽，古号难理。公克有声，迁永州刺史朝散大夫。惟是南楚，风浮俗鬼，户为胥徒，家有禳礻更。大者虐鳏孤以盗邦赋，殴愚蒙以神讹言。悖于政经，莫有禁御。公于是修整部吏，黜侵凌牟渔者数百人，以付信于下，而征贡用集；擒戮妖师，毁蒿淫昏者千余室，以举正群枉，而田闾克和。宽以容物，直以率下。邦人方安其理，缙神犹郁其望。体魄遽降，哀何有穷？呜呼！
    公前夫人徐州参军荥阳郑钜女，有子曰义和，早夭。后夫人万年尉范阳卢彤女，嘉淑之德，继闻宗族。有子曰贻哲、贻俭，克承于家。洎公之兄子曰励曰礼，诚愿志于墓，无忘公之德。铭曰：
    孰为德门？清河浚源，远哉。自叶而根，世有显懿，扬其清芬。焕炳增华，昭于后昆。惟鲂与鲤，旧史是尊。孰为茂功？尚书清风，蔼其有融。勃焉而兴，披草从龙。布令诸夏，敷和六戎。赫矣太阳，克升于中。孰为惠政？公嗣余庆，形于谣咏。小程其功，大遂其性。黠吏是省，妖风以正。干邑于邦，克扬休命。孰为遗爱？公去昭代，邦人斯。始焉是赖，今也何戴。孰葬我公？于洛之会。何以铭之？徽音不昧。
    ○故永州刺史崔君流配州权厝志
