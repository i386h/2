<!-- { "loadSidebar": true } -->
　　汉代梁伯鸾挥手出秦闗五噫满天地其人阛阓间千秋王生亦如此北游黯淡风尘里海上珊瑚属银汉匣里莲花鬱秋水傲骨长横肮寒雄心肯受泥涂死侯门马勃空见收燕市狗屠无不游黄金自兀国士舘黑貂且付胡姬楼天子方祠太乙神甘泉赋客争前陈岂无蜀人扬得意相如不救成都贫蓟门駃騠雪花白临别殷勤绕朝防病夫竟逐车尘归偃蹇衣冠失顔色掉头汝夸五岳盟鞭抶万象无留行眼前嵗星人未识何用区区变姓名
　　醉歌赠明卿
　　吴生吾为若楚歌若为吾楚舞吾歌若舞不易得窈窕青冥下雷雨冯夷皷怒万灵奋真宰仓皇向谁主么麽碣石溟海外黯淡齐州一坏土建安七子开元客其人往往何足数昔贤踯躅襄陵辙今贤龌龊邯郸武安得神鳌断足立四极烛龙衔光导府羲和鞭巨灵斧王子借尔挥千古邢州太守朝天来日日相过问吾汝曰大儿孔文举小儿杨徳祖呜呼吴生勿轻吐
　　金吾行赠戴锦衣
　　金吾缇骑不可当逈若饥鹘搏大荒碧瓦雕甍战崷屼貂裘玉勒纷辉光但令奚雏剪头至赤手卧夺黄金章人间陆海天茫茫岂无英雄遂俛首戴子不肯夸身强邀我坐我堂中牀葡萄暖发茵陈香羽声春激白帝霜五侯七贵他自足要令名姓登词塲呜呼戴子一洗金吾色野人愧杀尚书郎
　　解嘲三章答明佐
　　长安酒旗红刺日少年半死邯郸瑟三月飞花何太疾庆卿被发悲且歌故人相遇不尽饮明日单车愁奈何
　　其二
　　乡里小儿爱儿戏丈夫胡为亦如此头颅四十可知矣铜池池上南风微庾公无金但袖手何人赎取太真归
　　其三
　　刘郎壁立无担石少年塲中逞顔色袒跣豪呼众辟易彭城有客亦摴蒱乾坤一掷分枭卢区区百万何为乎
　　戏题
　　落魄不休衰自惊学书学劔俱无成壶中有酒君且倾男儿七尺何所用借汝一驻千秋名
　　其二
　　长安日落俱苍然炎风大雪天无权醉来得语醒不传鄙夫五斗不敢厌与贼共着吴中田
　　其三
　　何来赭衣青犊车昨者玉带黄金鱼先生此时卧读书闺中小妇不解事问尔刺促终何如
　　明月篇
　　仲黙歌行明月为胜同时王子衡为之错杂不驯无复致语余乃以间次焉不敢他援奥僻以风人之义固耳其论则畧备仲黙引中
　　长安月团团薄太清初见扶光浴东海俄看垂象满西京东海一轮承日起西京万户廻光里叶叶坠云衣溶溶飘露蕋露蕋云衣湿奈何三衢九陌胜偏多鳷鹊观头银作栋凤皇池内玉为波谁家冶女能闲坐若个游人不啸歌此时汉帝发长扬白马鸣珂返建章羣乌争宿玫瑰树双燕元栖玳梁甲帐全铺云母润湘牀欲透水晶凉亭亭绰约还旖旎宛宛参差更颉颃小解罗褵交菡萏回看碧瓦甃鸳鸯别有愁规永巷中轻寒如水浸房栊葳尽澁朱门鎻防瑟偏归玉井桐陈后黄金买夜色班姬纨扇箧秋风千年羿嫔长生药百錬秦王照胆铜捣兎分辉浑不羡栖鸾顾影半成空分辉顾影愁无已天上人间略堪拟先驱蹀富平家后引秋千冠军里琥珀千钟写不寒珊瑚七尺看逾紫吹箫弄玉醉楼头夺箆秦宫卧花底为道难忘复易知结愿同生便同死东家覊妇望刀环西隣弃妾守钗钿织成霞绮愁难写捣尽霜砧响不传熠燿熹微时自没络纬刺促觧相煎明添宻障银灯恨暗促芳机玉筯悬玉筯银灯耿沾臆龙城一去无消息军前刁斗郁边声匣里芙蓉炼魄片片精光应太隂声声凄调中无射满俱惊似璧圆临流忽映如丝白托梦还乡未有期驰辉见君浑不得初二三夕展蛾眉四五明蟾已蔽亏君聴乐府闗山月只向征人唱别离














　　弇州四部稿巻十七
　　钦定四库全书
　　弇州四部稿巻十八
　　明　王世贞　撰
　　诗部
　　七言古体四十四首
　　与高大夫游盘山歌
　　高侯挟我游盘山下盘已见凌大荒一峯长悬辽海色千涧暗发松花香寒流触磴挂玉乳老桧破石垂青裳虎豹盘挐鬭屈强虬龙甲鬛森开张芒鞋怳蹑元气度竹榼欲借春云装行穷杳霭径将絶忽有钟声来上方排空独创舍利塔凿壁更筑支公房我疲足力欲就枕高侯贾勇不可当俯看羣山一培塿榆闗铁岭横苍茫建牙吹角浩无际飞刍转饷遥相望天门絶顶仅咫尺安得送侯北斗傍坐挥如意夺敌胆万马不敢骄秋霜野夫饱弄兹山色何似日作尚书郎
　　戏题
　　君不见道傍石太古留一拳自从陵阳过之泣千椎万琢不得全野夫有语且自保肯受龌龊时人传
　　其二
　　君不见道傍栁昨者黄金丝今日萧条秃于帚人间毁誉风雨来万事莫落书生口
　　怀柔六槐歌
　　怀柔署中六槐树小者百尺凌穹苍五如五岳峙大荒一若小室嵩之阳行天白日不能下呼雨防风势莫当金钱万缗夺春色珠玑千斛抟秋霜饥乌怪鸱啼不歇亦许狐兎穿其傍根蟠老大托后土区区斧斤宁见伤东家梧桐仅人立青皮剥落神摧藏虽有凤凰不肯顾安得送汝叅天长
　　端午日观骑士校艺怀来歌
　　五月五日千花晴怀来川头组练明乗骢使者出行营张侯手抚诸干城翿小带垂金铃马耳削立聴军声弯弓技似无甘蝇满若纎阿霹雳鸣尾衔飞镝双流星锦毬揉裂纷紫缨瞥然鸽起凌空冥董生劔舞技何精雪山怒压霜涛崩须臾突骑皷不停降畨猬鬛殊狰狞决骤拟肉中原兵何来一校驰相迎怳如云中白角鹰爪距格格摧秋翎栏腰师比七尺轻败马局蹐不能行掷来猊雏万众惊问之乃是前董生黄金凿落珊瑚倾野夫鲸吸干沧溟酒间慷慨涕泪零漠南咫尺皆王庭狼牙大纛天纵横呜呼汝曹慎莫矜
　　亚泉行吴仲子索也
　　谁罅五色石下注昆仑丘然万顷玻璃秋坼为两江河流再画中原膏九州蒸云噏日元气浮初分一线莲花边要种白璧浇蓝田但看错落琼珠圆往往上接沧浪天君不见康王谷头吐勺水敢道人间第一泉夜入保定公署秋隘风雨横来戏成一首
　　樊舆城中数椽木蔓藟骄生妬人足使者何妨入狗门诸君岂解惊牛屋此时天公太有权行风逐雨相扶颠遥闻柏府沈深甚不分啼乌竟夕眠
　　余定州飞白歌
　　吾家子敬不再得千载能飞讵能白天公缩入余生手独洗残碑悟神迹三尺生绡写相赠草堂顿尔生顔色矫如溟壑盘虬龙迅如雕鹗撃大空细如游丝飏白日澹如逺汉垂晴虹黄河九道拆天倒潆洄沸灪争相雄野夫平生好涂抹小巫气索难为工呜呼吾欲游五岳挟君题名遍寥廓六丁敛手那得妬好与匡庐鬭飞瀑
　　戏宗吏部买妾
　　江东小妇春十五珊瑚荧荧海光妩千载唐昌夺顔色帝遣琼枝待君吐鸦头歩袜生莲金胭脂销红玉筯侵半夜鸡声挽欢起畏聴旁帐白头吟
　　秋日过于鳞郡斋分赋十二体得俱字
　　使君匹马万里途东观碣石沧瀛枯朔风吹寒金仆姑道逢侠客胡虬须千金买宴争摴蒱为他一掷狼居胥低眉急毂趋天都道傍轻薄多揶揄使君大笑青云徂中山酒薄不肯沽下马突入邢州厨皎然文君坐当垆问我不醉何为乎把舞如意惊珊瑚古人往矣不可呼今人龌龊非吾徒与尔頫仰天糢糊安得化影长相俱鞭双飞龙竟八区
　　是何行赠徐汝思叅议
　　是何健儿来叩门令我衣裳欲颠倒金华徐卿乍相见落日金绯照枯槁老驺为倾厨头醖醉夫手剥盘中枣入眼黄花巧相媚促膝青灯寒更好未将华发论夙昔更出新诗见怀抱自尔高歌蜀道篇八数秋霜变原草山东李生大卓荦晩得宗吴亦不恶迩来太华失帝意下遣巨灵斧其角冠山神鳌颠簸荡鬛风长鲸怒喷礴燕中贵人若反掌江南佳丽同飞藿即使乔松亦摧挫岂唯桃杏能索莫问我诗名如许细黯淡逢人尚深削长安九衢春自隂尺地尽化为黄金纵有文章挂北斗其人往往皆陆沈腰间辘轳双玉鞘十日不出芙蓉深临岐慷慨解相赠报尔悠悠千古心
　　龙伯篇赠徐子与守汀州
　　我驰轺车去京国君拥楼船下震泽风尘片语成古今星斗垂天各南北云扶恒顶大陆青海擘鲸鬐九江黒贵人刺促虚见讐处处江山真宰愁华阳洞中按谪籍此曹落魄未可收不然簿牍纷相樛混沌少足延春秋我今蹭蹬之青州君亦五马东南游五马翩翩五赤龙玉华天开玉芙蓉汀溪溪发桃花红落花徐飞讼庭空讼庭往往烟霞色案头一峯青欲滴醉后频呼白接防兴来且着临川屐莫论名世五百年例是词人二千石飞章报君还自言道傍青绶何便便男儿身在无不可即使折腰那足怜君不见龙伯灼鳌鳌极转帝罸龙伯令之短犹能蚁观尘世人仰摘匏未为晩
　　游侠篇
　　侧坐眉騧双牵短尾刁豪鹰逐呼来万里天风骄平芜如裀杨栁緑新丰酒羙兎肩熟白日衔山不肯归醉拥胡姬野中宿归来唾谓文成侯汝曹防下不自羞斗大黄金何足问独身西断郅支头
　　其二
　　碧眼昆仑奴腰间双明月杯酒然诺间寸心纵横发三尺吴钩七尺身为君一掷同秋尘白虹射日日无色咸阳道血波溅人君不见平津邸车门防士夜如蚁乾坤不平从此始曷不一洗报天子轵深里人安足拟
　　壶公篇
　　昔有汝南白头翁手提玉壶称壶公壶中羙酒十万斛桃花树树骄春风长房小儿错狡狯三试不过同沙虫我今但入不肯出一醉天地无终穷
　　放歌赠子相考功出参闽省
　　自从上帝与富媪不相得展鳌一足摧一极黄河漰向西北赤水妖株扫奎壁天下文章夺顔色君不见厯下生尔时脱屣辞承明道傍黄绶不肯跪刺史刺促惭顔赪吴郎楚狂人凤歌往往嘲公卿朝来襆被门下省交游顷刻藏其名丈夫得失为龙蛇精灵变化空咨嗟君不见王世贞其人口吻俱烟霞令袴鐡裲裆守东海探丸杀吏纷如麻緑沈枪头雪生花腰间有骨不自保屈曲脂韦竟谁道欲诣扶桑数红日可向中原照颠倒数子岂不甘沉沦长安城中一宗臣酒酣击筑气益振高歌四座空无人怳如玉山映秋旻句成不知有鬼神翩然黄鹄离天津要驱娲石绣七闽霓为车风为马张石帆槌河皷叱来武夷君余与汝细数崇峯三十六一一峯尖凤凰舞只今西太华东岱宗两山壁立峙太古不知南天竟何力谁撑柱乃今知有武夷之颠高巉嵒使君为益千仞岩不忧岳神上相谗世贞昔东迁宗也遗之寳劔篇试弹蒯缑歌歌曲未竟风冷然商起眦眦尽裂回光滔荡难识察遂令人间三尺铁夜夜星辰莾回列我欲还君劔报君诗恐君试过延津道化作双龙乗雨飞
　　民兵行
　　竹皮之冠双鹖尾绣箙雕襴揷弧矢匣中濙濙三尺水马蹄纵横雪花起鲸波如山荡南纪壮士肯作寻常死使君扪腹千巻书那能血掴黄金鱼去时拜跪何足道回时使君应不如
　　为俞使君赋紫云裘
　　谁割五朶云裁为使君裘使君自是补天手天孙夺巧霓裳愁忆初裘敝西出秦弃繻颇畏闗头嗔苍皇五羖未称意蹉跎一绨愁故人风尘变化在反掌双熊却抱殷朱轮谁言汉家貂不足翠羽明珰揷晴陆九重忽念东征寒逡廵捧自黄金屋莵雪花大于席千嶂廻颷咽哀角老上穷庐匿河渚苏卿旄节凋沙漠芙蓉秀澁鐡如意葡萄昼氷银凿落使君披裘出按塞怳若青阳照幽朔珠覊玉控汗血肥锦鞲络臂腰师比降人偶立聴指挥三军顿其温挟纩天子不废高垂衣只今平明登紫微如花笑拥如云归酌君酒为君寿周家翠凤竟何在孟尝狐白那能守我有羊皮差胜君桐江已落垂纶叟
　　醉后信口便成九韵
