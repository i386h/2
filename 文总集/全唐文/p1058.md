<!-- { "loadSidebar": true } -->
    去泰，大历中朝请郎，行成都府广都县丞。
    ○资州刺史叱千公三教道场文
    四维无涯，元黄混其体；精气相射，阴阳孕乎中。寒暑推移，日月所以交会；道德敷畅，仁义所以表仪。即有金人流化，开悟方便之门。宝录（阙）宗冲融自然之理。法本无别，道亦强名，随化所生，同归妙用。故知二仪生一，万象起三；殊途而归，体本无异。至哉广运，元之又元。方丈之间，示我三教。察其规制，即资州刺史叱干公作礼虔诚，大历二年十月奉为我国家之所造也。公六德居邦，千里作镇，心贯白日，志励秋霜。出敌忘家，长安不修甲第；以身许国，阃域独作长城，公之忠也。每厌黑山尚屯，常以丹忱望阙，所经幽异，志诚感神，上启灵祗，誓清壤裔，公之义也。今南方已定，全蜀无虞，战马归山，众落附款，公之力也。襟带无外，书轨永同，至於海隅，罔不咸若，公之（阙）也。所以建此道场，上答神理，公之信也。天地合应，鬼神共资，磅礴山川，毖邃祠宇。（阙二字）智力谁启此门？巍巍乎视现不穷，荡荡乎思量无及。人世幻影，尽证虚无；无众圣真容，超然利见。无言说法，无色现身不动如如，能生此会。黄金照曜，上有白亳放光；紫气氤氲，下有真人现世。汉崇裒圣，已表儒风；唐号文宣，弥尊德位。仙云法雨，并洒虚空，东序西庠，尽函雾露。别为世界，更有神形，手持宝刀，常亲护法。枝叶本根，则後周之苗裔也。位尊茅土，再忝文王之名；班列将军，特（阙）龙骧之号。罗列四部，变现十方，迥向之间，不觉恍惚。想之疑远，人理并行；听之无言，风树传法。悲夫造化，未出陶钧。稽首归依，愿离生死。路踌勒石，用纪斯文。其词曰：
    西方大圣，为法现身，不生不灭，无我无人。某露洒雨，水（阙）净尘。心澄智海，道引迷津。湛然不动，永绝诸因。混元难测，杳杳冥冥。恍惚，有物，想像无形。（阙）天辩位四方（阙）星中含仙道，下育人灵。法传不死，空馀老经。广学成海，涣文丽天。光（阙）十哲轨范三千。获麟悲凤，赞易穷元。首唱忠孝，迹重仁贤。其道不朽，今古称先。
    ☆韩秀荣
    秀荣，代宗朝人。
    ○对给地过数判
    〈甲给地过数，所由日更耕之田。〉
    掌地之图，辨邦之数，会疆画野，度土居民。将以均其赋役，一其征缮。俾上下而为宜，体硗肥而施法。甲之所给，类彼均人。度以物情，颁其职事。我疆我理，虽差百亩之田；如茨如梁，何乖一易之地？且稽诸王制，考彼周官，当务审其徵求，而克均其政令。李悝为魏，方兴地力之能；管仲相齐，式廪军实之要。更耕而获，岂昧随时？受以公田，雅符通典。若科之罪，勿使能殖。
    ☆梁镇
    镇，代宗朝为昭应令，仕至司门郎中。
    ○谏罢违典左道吕祠表
    臣闻国以人为本，害其本则非国；神以人为主，虐其主则非神。故昔之圣王，所以极陈理道，明著祀典。将爱其人而慎用其材力，敬其神而虔恭於祠祭。故神享其明德而降之福，人受其大赍而尽其力，然後神人以和，而国家可保也。一昨蝥贼作孽，水旱为灾，虽王畿皆遍，而臣县最苦，此则神之不能御大灾明矣，又何力於陛下而得列祀典哉？且以残弊之馀，当凶荒之岁，丁壮素出家入仕，羸老方飞刍免粟。今但供亿王事，已不堪命，更奔走鬼道，何以聊生？臣又闻天地之神，尊之极者，扫地可祭，精意可享。陛下亦何必废先王之典，崇俗巫之说，走南亩之客，杀东邻之牛，而後冀无妄之福。陛下虽欲为人祈福，福未至而人已困矣，其不可一也。陛下不视昔者有道之君，至德之后，曷不卑宫室恶饮食，恭已以遂万物之性哉？陛下今违神亭育之心，竭人疲困之力，如是又何从而致其福哉？此其不可二也。又陛下宗庙之敬极矣，尚无一月三祭之礼，今此独为则宗庙之灵，将等以亲疏，校以厚薄，陛下又何以言哉？此其不可三也。又天地婆父，祀典无文，言甚不经，义无可取。若陛下特与大地建祖宗之庙，必上天贻向背之责，陛下又何以为词哉？此共不可四也。夫湫者龙之所居也，龙得水则神，无水则蝼蚁之匹也。故知水存则龙在，水竭则龙亡，此愚智之所同知矣。今湫竭已久，龙安所存？陛下又崇饰祠宇，丰洁荐奠为去龙之穴，破生人之产，人且怨矣，神何歆哉？此其不可五也，其道君三皇五帝，则两京及所都之处，皆建宫观祠庙，时设斋醮飨祀，国有彝典，官有常礼，盖无阙失，又保劳神役灵？此其不可六也。臣稽先王之典礼，观前圣之轨躅，休咎丰凶，灾祥祸福，必主帝王五事，不在山川百神，此其不可七也。臣伏察此弊，颇知其由。盖以道士李国祯等，动众则得人，兴工则获利，祭祀则受胙，主执则弄权。是以鼓动禁中，荧惑天听，逾越险阻，负荷粢盛，以日系年，无时而息。曾不谓神，功力空止，竭人膏血。以使人神胥怨，灾孽并生，罔上害人，左道乱政。原情定罪，非杀而何？臣昨受命之时，亲承圣旨，务存安缉，许逐权宜。诚愿沈邺县之巫，安流弊之俗。其所兴两祠，土木之功，丹青这役，三六之祭，洒扫之户，谨明宣旨，并以权宜停讫。人吏百姓等，知陛下以从善为心，嫉恶为务，蠲除不急，划革烦苛，皆喧呼於庭，跃於路，所徵粮糗，无不乐输。臣伏以国祯等并交结中贵，狡蠹成性。臣虽忘身许国，不惧谗构，终恐贿及豪右，复为奸恶。其国祯等见据状推勘，如获赃状，伏望许臣徵收，便充当县邮馆本用。其湫既竭，不可更置祠堂，又不当为大地建立祖庙，臣并请停。其三皇道君天皇伏牺女娲等，既先各有宫庙，望请并於本所依礼齐祭。
    ☆卢虔
    处举进士，历御史府三院刑部郎中江汝二州刺史秘书监，元和中卒。
    ○御史中丞晋州刺史高公神道碑
    大历七年冬十有二月辛酉，御史中丞前晋州刺史高公薨。呜呼！天柱折，地维缺，岂止梁木其坏，泰山其颓乎？中书令汾阳王闻之，衣及於寝门之外，至哀不哭，仰天久之曰：“天丧余，俾余何所依律？”苟在饮公之化食人公之德，莫不叩心绝气，行号巷哭。其月乙亥，天王使中使来归我公之，赠潞州大都督。诏曰：“狐裘濯冠，勤固无歇，闭阁留牍，尽瘁有终。”谓公有古人之风，故贶公以古人之节。《传》曰：“知臣莫若於君。”岂虚也哉？
