<!-- { "loadSidebar": true } -->
　　勑前知嘉兴监卢攸前知湖南院韦宙等国朝之制自外府正郎至于郡丞半刺不由防府之所选授者中外臣僚歳终得以闻荐而有司鍜链其簿籍叅校其资级夏五月各以其名来上惟尔攸等或以文学再登科第或以才人早居賔幕或以利用累司榷筦之繁或以荐延久佐州邦之理嘉乃成绩俾其叙迁至于赤县铜印之荣三川纲辖之任皆吾之慎选也尔其勉之
　　洛阳县令
　　授崔隐甫洛阳县令制　　　苏　颋
　　黄门正议大夫行汾州长史崔隐甫抗迹清循在公明察素禀才识早闻简练故以正而不挠和而不同廼眷有洛是称中土百里居官四方作则宜副曹摅之选俾旌王涣之能可检校洛阳县令散官如故主者施行
　　授徐锷洛阳县令制　　　　孙　逖
　　门下司封郎中徐锷业继文儒才优断割明而不滞干则有威五等是司已传名于台妙四方之防宜展用于京剧可河南府洛阳县令
　　授杨晋洛阳县令制　　　　常　衮
　　勑朝议郎守尚书金部郎中杨晋性方行纯识敏才达本以经术通于理体和而中礼善不近名仙署廻翔士林推重字人京邑多选台郎风雨所防俾分洛师之剧桴鼔不鸣伫继董宣之政可守洛阳县令仍赐绯鱼袋散官如故
　　授崔咸洛阳县令制　　　　白居易
　　勑度支员外郎崔咸汉以四科辟士求多略不惑强明断决者任三辅令故今四京令缺亦择尚书郎有才理者补之而咸在郎署中推为利用加以词学縁饰吏能操割洛阳必有余刃然宰大邑如烹小鲜人扰则疲鱼挠【集作扰】则馁寛猛吐茹其监于兹可洛阳县令
　　西畿县令
　　授元钦裕栎阳县令制　　　苏　颋
　　门下正议大夫行雍州蓝田县令元钦裕从政羙才干时良具山称多玉已鸣于属城地是雨金将候跸于驰道使助王防之辩冝符尹赏之迁可行雍州栎阳县令散官如故
　　授韦光业髙陵县令制
　　勑朝议郎行岐州陈仓县令韦光业効官敏济临事明察嘉其墨绶声以淡【疑】于鸡祠【见汉郊祀志】迁以黄图政伫成于鹿苑【见唐地理志】可京兆府高陵县令
　　授樊象蓝田县令制　　　　孙　逖
　　门下行京兆府司录叅军樊象发迹词场驰名吏职克勤于位皆着其能掾彼神州既彰人誉宰于近县俾叶时湏可京兆府蓝田县令
　　授栁子华昭应县令制　　　常　衮
　　勑朝议郎前守池州刺史上柱国赐绯鱼袋栁子华藻饰以文周通于事刚肠正色奉法无私临难而忠义偘然处烦而典礼不易顷者守春秋鹊岸之地介东南牛渚之险既明且察吏不敢欺大姓恱从伏戎【一作盗贼又作伏贼】散落政殊绩异风俗一清地雄神臯秩视京县国朝旧制亦以刺郡入补副予良选惠此疲人可守京兆府昭应县令散官勲赐如故
　　授东畿令吉旻西畿令制　　元　稹
　　勑前河南府登封县令吉旻邦畿之宰任得其人盖有以乂我黎庶足以张吾京师也自辇毂在镐瀍洛务轻长令之善康东人者徃徃移内史今京兆尹季同以敀有干蛊之称流闻于西遂陈换县之求无替字人之术可守京兆尹渭南县令
　　授裴寰奉先县令制　　　　前　人
　　勑裴寰等尹正务重自掾属已下至于邦畿之长徃徃选署以闻从而可之亦委任责成之义也以尔等或理谋居最或保任称能将委剧曹亦专近邑各懋乃职用酬尔知可依前件
　　授韦珩等西畿令制　　　　前　人
　　勑河阳节度叅议兼监察御史韦珩前懐州武德令李鄂等昔先王眚灾肆赦则殊死以防无不宥免而受财【集作贿】枉法者常罪【集作常常】罪之以此防吏吏犹有豪夺于人者朕甚悯焉日者覃懐有过籍之赋使吾百姓无聊生于下非珩等为吾发觉则吾终不得闻东人之疾苦矣今羙原蓝田皆吾甸内之邑尔其为吾飬理生息以惠困穷使天下长人之吏知朕【集有明字】用廉激贪之意焉珩可守羙原令鄂可蓝旧令
　　授李寘咸阳县令制　　　　白居易
　　勑某官李寘近者西戎【集作夷】犯塞诏诸将出师司计臣俊言寘有应办才可司馈饷故自京府掾假台郎宪职以命之属冦遁师旋未展其用况在公族推有器干今授铜印俾宰咸阳夫庻官之理同归抚字之任为急西郊咫尺伫尔能声可京兆府咸阳县令
　　授徐登醴泉县令制　　　　前　人
　　勑徐登京兆尹言登前为泾阳令清廉简直奉法爱人请补醴泉考其绩昔子路理蒲仲尼诲曰爱而恕可以容困温而断可以抑奸今醴泉人与蒲相类宜用此道徃训养之歳时之间期于报政可醴泉县令
　　授李友文兴平县令制　　　崔　嘏
　　勑前鄂州观察使殿中供奉李友文等畿甸之内百役是【阙】

　　授蒋邕济源县令制
　　勑夫任事之官亲于人者莫切于令长也非其才则百里告病得其人则元元获安况授其臣在乎所举献状推允用观尔能邕可河南府济源县令余如故
　　授王沂永寜县令范传规安邑县令制
　　元　稹
　　勑前汴宋亳颍等州观察推官殿中侍御史内供奉赐绯鱼袋王沂前宣武军节度推官监察御史里行范传规等比制诸侯吏府罢则归之有司以第叙常秩近或不时以闻谬异前诏朕申明之以复故典而去岁司徒以沂等入觐因献其能越在后庚之前且宠上台之请命汝好爵时予加恩勉字邦畿无虐黎献沂可河南府永寜县令传规可守陜州安邑县令余如故
　　授元寿陆浑县令制　　　　崔　嘏
　　勑右补阙元夀县令亲人之任在昔为难况我每念疲甿思于共理尔有利用可为此官宜辍任于谏垣俾足才于宰邑觧牛利刃来鹿殊祥勉思三异之能无忽百里之地可
　　授前右补阙孙握长水县令赐绯制
　　钱　珝
　　勑具官某士大夫不能理其身而能理于人未之有也尔尝以文行进取科名列士【一作任】华资讵非素志一旦自【一作身】退朝实多之所谓能理其身固可理于人矣加之朱绶用表积中寜无所操施为善政可依前件


　　文苑英华卷四百七
　　钦定四库全书
　　文苑英华卷四百八　　　宋　李昉等　编诸使一
　　观察使
　　授路嗣恭洪州观察使制　　常　衮
　　勑朕以守将之重兼文武之寄休否得失实系于兹至于海隅爰及鳏寡每以康济为念终夜永懐所以方靣久缺难于授任今大张藩政高选公卿银青光禄大夫检校户部尚书知省事上柱国陈留县开国公路嗣恭以仁义成准以清公致用练法脩制可以宣明纪纲好谋全节可以协定危难素精吏事连辟宰府【一有寜字】歴位忠恪始终秉彛城彼朔方靖我疆土早贰六官之秩再分五曹之座议刑必中敷教亦寛休望华资积于久次大江之外封略旷逺用达忧勤之防属于亲重之臣授以藩符建兹戎斾仍委防课俾扬风声夫洁其流者清其源正其末者端其本奉尔所守敬无废命可使持节都督洪州刺史充江南西道都团练观察处置等使检校户部尚书及散官勲封如故
　　授崔灌【旧唐书作瓘】湖南观察使制
　　勑刺史案部外廉数州遵俗宣风所系尤重今海内甫定方澄化源纲理羣县大明黜陟安人之寄歴选惟难必二千石职连【一作连职】者处之朗然明观以训天下银青光禄大夫前澧州刺史兼侍御史上柱国义豊县开国男崔灌尝守江潭有清静简易之化勤俭约已精诚感物小大之政必穷本于人情叅以事典出言而信出令而从狱讼衰止流庸还定息贪官之豪夺惩大姓之雄强岁无札瘥俗致康乂及澧阳移镇一其教理故郡黎庶靡然随之望风欣然如得父母可谓明恕慈惠吏人之师也况本之以经术济之以忠敬更于台阁练达朝章而识略沉达可以专方靣之任自湘之东制以连率委之监郡兼亦训戎彼都之人夙所爱慕叅领中宪以绥一方可使持节都督潭州诸军事潭州刺史兼御史中丞充湖南都团练守捉及观察处置等使仍兼充诸道营田副使知本道营田事散官勲封如故
　　授李栖筠浙西观察使制
　　勑王制千里之外设方伯选诸侯贤者而命之俾其遵俗宣风大明黜陟今以刺史条察列郡西汉成式厥惟旧哉银青光禄大夫常州刺史充本州团练守捉使上柱国賛皇县开国子李栖筠资朴厚之性秉礼义之宗其学博而精其文简而当明以辨政居官可纪秩更三署名重一时抗黄扉之论駮举冬卿之典制自守毗陵尤精藩职初剪横江之盗犹多击柝之虞言抚伤残克施惠训清静少欲以临其人礼让之风行于东国考其绩用实最方州震泽之北三吴之会有盐井铜山有豪门大贾利之所聚奸之所生资于大才济我难理加以中宪雄兹按部慎乃教令薄其征徭无倚法作威无割下附上勉副朝寄以绥一方可使持节苏州诸军事苏州刺史御史中丞充浙西西道观察使处置都团练守捉及本道营田等使散官勲封如故
　　加江西魏少逰刑部尚书制
　　勑古者外薄四海咸逮五长所以考察风俗懋宣理化茍或副忧人之防有称职之名彰善陟明存乎着令金紫光禄大夫使持节都督洪州诸军事行洪州刺史兼御史大夫充江南西道都团练守捉观察处置等使上柱国钜鹿郡开国公魏少逰端慤精敏沉和贞简秉心以直临事不回五践天台必辨疑而取正三尹京邑不吐刚而茹柔守其至公休有令问自十连分寄九江作牧式是方隅不渝操履停车决讼闭閤生风明示升黜蠲除疾苦清静而百城自【一作向】化讲艺而三军知礼定其赋税之差勤于转输之役事必条理人皆便安亦既政成不资于周月迁其秩序岂待于满岁宜分防府之坐载羙方州之绩可检校刑部尚书洪州刺史御史大夫余如故
　　加朱希彩幽州管内观察使制
　　勑古以五长八使考察风俗章善瘅恶时而飏之则监部廉部其理也今之元戎有声绩优异者锡命兼领亦进律之制焉而又实其封邑盖申之以明劝开府仪同三司试太常卿兼幽州大都督府长史御史大夫持节充幽州节度兼营田等副大使知节度事经略军使兼卢龙节度并管内支度营田及押奚契丹两蕃等使上柱国朱希彩贞方以合义纯厚以纳忠智谋濬发才识精辨作我垣翰保于幽燕讲求刑礼以叅军政敦洽敬让以合人心正其纲条郡务大举东罢渡辽之警比清戴斗之气疆吏缓带戎车税鞅典从亊简方靣以寜厥赋惟错实于天府选劳则大铭在旂常勤职首公有光相寄委以连率加其真食懋乃勲节服兹宠章可兼充管内观察处置使仍赐实封一百户余并如故
　　授辛京杲湖南观察使制
　　勑观察列郡之风督诸军之事兼兹二柄守分一方其在素名俾之专任开府仪同三司试太常卿兼御史中丞同朔方节度副使上柱国晋昌郡王辛京杲居敬可久尽忠必诚精辨郡务通于典试谦恭下士齐其劳苦先帝简防五原从征尝叅领防早着勲节藩麾佐朕夷险一心关洛事平莫非谋胜累书忠于甲令终不言于赏劳寻掌南北之军复二河汾之镇内外勤绩厥惟茂哉忧国奉公每形于色牧人驭众素有其才长沙故郡湘中千里徃建南辕之斾仍领司空之秩训戎遵俗宠以居之可使持节都督潭州诸军事行潭州刺史兼御史大夫充湖南都团练守捉及观察处置使仍赐散官勲封如故
　　授衞中行陜州观察使制　　元　稹【集无】
