<!-- { "loadSidebar": true } -->
　　昔汉毛义家居养母府檄守令义奉檄而入喜动颜色异时公交车征则坚卧不起宋赵康靖当修记注以譲欧文忠及郊祀覃恩则乞移以封母曰亲年八十一愿及今以为荣公交车之征有重于府檄移封之荣不过于修注而二公之去就如此则其志盖可知也夫摄令而喜则有大于为令者何如乞封犹喜则无俟于陈乞者何如此吾于周君伯明之事所以叹息艳慕至于喜极而悲而不能以自已也伯明初举进士时高堂具庆宰邑有异政推恩受封始入台以诏赐其亲御史服已而遂封如其官乡人荣之名堂曰三锡中厄于权奸再起奉母夫人居京邸出按山西子于岐继登进士第衣冠盛事萃于一门而君以夫人老恒欲奉以还呉思去官而不可得也今年夏五月有诏以君为南京大理丞盖选擢也而议者犹惜之谓如君者不当处留司而君闻命喜甚趣装戒行有一日千里之意盖以君才望诚有如议者之云而不知君之情即庐江奉檄之情君之志即康靖移封之志茍得遂焉虽小官有不择而况两都并列班秩惟均楼航板舆宻迩乡邑足以极爱日之欢而无逺游之叹邪予昔同君举于乡寓馆京师为同巷夫人寿日尝获升堂奉觞焉仰瞻春晖反顾飞云思君之一日不知几三公而可易也则今日之行君之喜宜何如而予之情又安能以自己哉君之初被命也诸公相约为赋诗君辞焉请以为夫人寿此其意又絶与赵公类也故作者更其题曰彩侍承恩而予为之序以明君志且以识予感云夫人姓李氏昆之旧族明慧端重福厚人也今年盖七十八云

　　单朴斋寿序

　　以山林视城郭则山林之民朴而城郭之民华以下邑视都会则下邑之民朴而都会之民华五陵诸豪列鼎鸣钟穷耳目心志之欲而青城老人至不识人间盐酪味桃源隐者不逢渔子则两都三国之兴废有不闻焉此岂其性之异哉亦居与习之使然也国家建都于燕实古荆卿田光秦武阳诸人驰骋之地矜豪任侠之气至于今犹有存焉百年承平民物炽盛王侯贵人邸第园林舆马服食之侈丽不可复加而俗之巧窳亦于是极矣然而潞河之壖去都城不一舎而乃有单氏兄弟所谓静斋朴斋两翁者则又质厚愿悫俨然若山谷中人不谓其生长于紫云红日之边也予往年待泮河下尝一再见之时年皆七十余被服古雅可敬而爱已去而心恒思之及再至而朴斋尚无恙遣其孙进士廷仪候诸途行役匆匆每以不一造其庐为恨也今年六月廷仪来告曰钺之祖今八十矣新秋七日将举觞为寿与钺游者皆有诗先生尝辱知不可以无言也闻古称得道长生者入水而不濡入火而不热冐寒触暑而不为之侵是何能然哉亦曰不以外而动其中尔朴斋生盛时家近郊其所居未有青城桃源之僻逺四方万国山梯海航之人辐辏其地珍竒谲怪瓌玮之观击皷吹竽酣歌叫呼之声接于耳目者日不知其几也而皆若不闻见焉葆眞完淳独立于风尘之外者八十年古得道之人不及见如翁者亦岂易得哉而其人之寿亦何可量也虽然吾闻老人村自通道能致食物后其人之寿亦渐衰武陵之迹一显于人间而后未有闻焉者盖天地眞淳之气其聚之难其保之尤难而外诱之移人其可畏若是也故吾叙翁之寿极其本而言之庶几乎翁之子孙常守翁之淳朴世登寿考以享太平之盛而乡之人亦永有所矜式云

　　寿呉尚书七十序

　　南京刑部尚书立斋呉公归老松陵之七年为正德丙子明年丁丑寿七十正月八日寔维公生辰嗣夫人丘氏年后于公二十四而生亦以是日公二子静之瞻之并守官京师静之比奉命虑囚江右得便道过家而瞻之给事内庭归未可得也乃援狄梁公登太行望河阳故事绘望云双祝图征诗于士大夫之能言者将寓归为寿以予场屋之旧而尝获交于公也属为序以先之松陵在姑蘓南当三江五湖之会土沃而衍水深而清古称三呉为天地奥区而此又呉之奥也桑麻秔稻鱼蟹之富不足以尽之故宜有魁人硕士出乎其间立斋公体貌伟然器宇凝重斯固其一人也公自居郎署为监司在在着声而闽中之謡至以其剖决之明拟宋之包拯人皆望其大用而自太仆转工侍自工侍转留都已翻然有江湖之兴乞归未许卒以断狱不阿忤权臣而去则公之节槩为何如夫物不能以两大而天下之美不容以具全使公当日能稍贬焉以迄于今将何所不至而以彼易此抑志违心有识者必能辨之然则浪迹于烟波放情于诗酒耳不闻黜陟心不关理乱招计然于洞庭狎天随于虹桥以全晩节以保荣名如公者宁不亦有光于山水哉给事君以庭闱之久旷交喜惧于中襟无以致之而有托于梁公之事不知公委运乘流盖无时不乐而未尽之忠正将以付之子孙区区晨夕之奉岂所以望于君哉盖思亲而欲归者欧阳詹之所以为孝宁其有离忧而不使之废业詹之亲之所以训忠斯理之并行而不悖者若公之望给事又恐不特如詹之亲之所以望詹也予故因序诗而发之以慰给事之心而且以明公志

　　徐太孺人金氏寿序

　　礼科给事中徐君瑞卿母太孺人金氏今年寿六十冬十二月七日实其生辰而瑞卿先月满考书绩于铨曹得推恩有封号瑞卿念其先人毕生之令德弗获承宠命而喜太孺人之康宁觊少致其区区而限于官守不得衣彩承颜朝夕于膝下太孺人睠其二季又不能逺违邑里就禄养于官居及是日也当欢庆之期而瞻恋兴懐顾有甚于他岁者士大夫闻其然也而思有以佐其欢于是相率为歌诗聨书之巨轴中为图写梅月清华之象而属予序其上方予尝怪父子之亲君臣之义同出于天性而其施于事也恒若相戾然专庭闱之养者无社稷之功而宣力王家者多晨昏之感盖其定分则然有不容以两尽者先王盛时四方万国仕者多不出其乡而行役往还已不免有南陔北山之叹而况今天下一君四海一国千里而从宦则固以为近矣而欲二者之兼尽得乎夫惟忠与孝不能以两全而上之人亦不能以是自安也于是遣使有皇华旋劳有四牡采薇之于戍役出车之于将帅所以序其情闵其劳而慰恱其心者亦无弗至焉其在于今则又明诏有司优其礼遇显其门闾家贫则听其分禄无兄弟则许其归侍三载考绩褒荣及焉生也为之封殁也为之赠其为制不同而所以体人子之心一也瑞卿举进士以学行被选读中秘书给事省闼直言正论为时所倚毗庭闱之奉有不得以专意者然方太孺人设帨之辰而褒隆之典适于是颁焉虽家人父子委曲周旋而以为悦者亦何以踰此夫如是又奚必躬奉豆觞置之膝下而始谓之孝哉诸君之见属意其在此吾尝闻太孺人慈而善教瑞卿其已效矣而二季骎骎皆将有云霄之望太孺人之寿其数且未艾焉吾恐家园之板舆不足久留而且见其拥辎軿而朝长乐矣瑞卿勉之其无眷眷于兹辰也瑞卿名之鸾予丁夘乡闱所校士二季之龙之凤也

　　会试録后序

　　正德十二年春二月天下士会试于礼部上命大学士臣贵辍机务往司文柄而臣清预焉既三试得士三百五十人列其姓名并刻其文之优者为録以献以传示于四方故事臣当序其后臣惟我国家自圣祖高皇帝创制之法尽削近代繁文之习以追复古帝王淳朴之治而于文章体制尤注意焉盖尝面谕儒臣以明道德通世务为为文之要以深怪险僻雕刻浮藻为为文之病而特举孔明出师二表与典谟并称大哉皇言其为后世训逺矣承平百五十年治化日隆文学日盛而浑厚淳实之气或渐以分黉序之间五尺之童皆知诵义理之文而宗圣贤之学场屋之士操笔议论动数千言皆煜然成章虽经义之文亦充溢四出贯穿百家若不可穷者其务为新奇游心高虚则有沦而入于他岐者矣夫朝廷者四方之极也士之进退取决于礼闱又天下之所视以为趋向也而乌敢以弗慎哉崇雅而去浮剪华而取实此有司今日之事所以仰遵圣祖之贻谋以为循是而求之庶乎得所谓诚与才合者以备将来之实用副九重侧席之盛心以少禆风化于万一而未知其果能否也抑臣闻之有伯乐而后能别盐车之马有和氏而后能辨荆山之璞诸士之文冀北之羣而万玉之府也故必待巨目而识之而臣非其人也亦曰尽此心而已矣诸君子之登名是録者思国家之求我与有司之毕力而搜扬意将以何为也尚相与勉力以图维厥终哉

　　送程尚礼之夹江序

　　德兴程尚礼六试于春官不利丁丑将行告于亲庙曰仍不利且注官不复试矣是夕梦先参议云汝官亦进士惜其逺耳问之曰泗州知县也县且在江中寤而思之泗州非逺地又不渉于江然莫测所以既试果不利参部授四川夹江令悟而笑曰斯顾不逺乎泗州者四川也在江心者夹江也夹江壮县旧多用甲科人故曰亦进士也门谢日诣予言之坐客皆叹异昔者尝观锺辂前定録谓人之生一饮食动静莫不有定数即其所征应虽时日晷刻不差若龎严之尹京兆崔龟从之刺宣州韩晋公之糕糜致疾类有人阴疏黙识按籍而授之者至李揆之紫丝囊赋事则并人之文墨思致皆得以潜制之而一莫能违尝以为修短贵贱是诚有定命必若是琐琐则人事可以尽废而一听于神非圣人设敎之意其后忝科名登仕籍精神物色要皆有先征焉而闻诸士大夫者亦多然后知辂之书未可尽废顾圣人罕言命而辂索言之且渉于神恠是以学者疑焉而要其极未可以尽废也今程君之事视锺君所记亦奚以异哉嗟乎俗之降也久矣知道之士世岂能几人纎芥得丧之间充然喜戚然悲怫然而愠怒至于反道叛德毕力以求尽丧其平生而终无以获者何限如斯人使早得辂书而读之又能信之斯不亦少有瘳乎程君自得解而从予游今二十年于场屋不可谓不困辛未壬申之间盗起乡邦奔走遯逃仅以身免者数矣而志不少移学不少懈非知义而安命者不及此夹江之兆发于梦寐若符契然非命之有定亦何以及此夫然则君之自信将不于此益笃而其践履将不于此而益坚乎当官治民之理讲于平居者熟矣无躁竞以挠其中无陨获以馁其气信而行之坚志以持之如是而位不崇名不彰则有任其责者矣而吾何尤焉予于君有责善之义今之行又当有以赠也故因以发之盖非好恠也将以信夫命之说而以为义之助也

　　送沈东之序

