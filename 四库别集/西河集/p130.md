<!-- { "loadSidebar": true } -->
　　君讳廷标字叔文别字云岑杭州钱塘人赵姓髙祖孝亷公讳登官兴安州牧从余姚迁杭家焉孝亷公生光禄公讳珙君曾祖也光禄公生龙骧公讳钰为君祖龙骧公生中宪公讳维清则惟君父君父官光禄寺丞而以君贵赠中宪大夫且以别于曾祖之为光禄正者因称中宪公中宪公生七子一都督佥事一都司佥书授明远将军一镇江府知府一沔阳州同知殉难西山一甘肃镇右营游击将军一江安县知县而君生第三以明经起家除福建汀州府永定县知县迁湖广衡州府同知擢长寳分守道落职复从征南兵督师军前题授安普兵备道进布政司叅议管通省驿盐事调广东按察司副使分巡广肇南韶道以忧去服阕补长沙驿盐道并理粮储道事康熙戊辰迁陜西督粮道布政司防政而以病乞去君饶于治术莅事有体干遇倥偬造次辄能顾盼给办而受性惇诚袒胸膈示物所至感激故当试仕时海国初辟日扞冦却敌皆足以忠信来格即歴仕储备多与强军为周旋而不悮军政不竭民力量其才地实可以大用而惜乎以监司终也方予在都时值君以服阕补长沙驿盐道将行饯君彰义门君偕其兄子进士承烈在座后至者见君风度洒然濯濯有仪表计其年不下六十犹前后审视与兄子不辨长幼暨予归三年骤闻君乞病已还里急过之即不能一见若君真所谓尽瘁死王事者今某年某月将塟君某山之原既请予为文志诸幽矣礼卿大夫塟必幽述其系而显著其徳孝子不以予不文重请予表墓而予难之曰有是乎曰有之宋欧阳子之表李殿直眉山蘓氏为司马温公撰神道碑铭皆其人志状而重匄其文表之可按也然则何辞矣君少以文章名年弱冠未尝习武事然而所在战克以永定强冦介山海之间三覆而驱之且有束身归命者当围城时忽有人从贼中来曰何哉尔之以贼间我也曰非也吾以戍为贼然当吾犯时感公之不死而戍之也故来归焉于是尽输贼中情而贼遂以衰至若湘江多盗剽及官吏既已籍捕得其多人然犹谕以祸福贳之以自新苐斮其渠一二人而余俱散释今之扶犁而为农者即昔之揭竿而为盗者也闻之安普之役土官为梗君以监军平维摩弥勒之乱一时将帅怒诸城之为贼守者将殱之以絶后虑君防言譬之不听推几而诃之不听则大呼曰
　　朝廷好生逾于虞舜今以民命寄戎行而忍以残逞负圣主意吾将启督师使上闻矣时督师洪公经略五省诸帅怵其言已之及君任广肇肇俗喜为乱当西南多故之后榛莽塞行路君行政之暇觇过抵所在而曲谕之伺众多革面然后捕其尤者伏之法及临刑皆仰首称君仁立嘱党羽使散去其感人如此其后湘东之变激于催科时公司驿盐不相闻巡抚韩君亟檄君谕之君往而乱民皆涕泣悔罪一夕而罢至于盐之覈邮传之清粮储之调度机宜缓急各中精勤而敏练古大臣莫过也君文具体要儗之西京凡文敎书檄及亲賔去复柬札皆手自濡削末年力小减借手掌记尝令其子为移文以事周章累数十词不能达君覈以二语而简畅明析若以少胜人多许者其才思然矣配许恭人名家子助君政有成绩孝于姑惠于宗族其事多别载以合塟故得并书有子八人以一后游击将军早卒余七人皆仕有文名孙十六人或仕或幼曾孙九人未仕所谓能世其家者因为表之而并书其名于石曰某等敇授江宁北捕通判吕公墓表
　　当予入郡为文社时有以兄弟指名者曰三张三吕三张者张梯张杉张防也若三吕则一为钜烈一为相烈一为洪烈两家皆世家子弟而文采烂然每入社轩轩若豹羽之张于冈观者窃指视如迫火爁离立不敢近而既而三张皆就木相烈客死钜烈为盐官训导贫不得归惟洪烈以记室从岭南来见予而咨嗟曰先公死二十年矣方康熙辛亥已与先继母龚安人合葬于孟葑之原独先母祝安人以先先公卒预塟于谢墅之棊子山不能迁记先公塟时曾虚左一椁以待而未果也今已书安人支干覆以生时所御衣而填之圹中独是墓门之石将以俟冡兄之归而并请之今老矣子犹吾兄弟行也吾请自为状而子表之何如予曰然按状吕系出四岳唐河东节度使延之其逺祖也自宋太师正惠公端二传至中丞公诲有子守袭庆死金人之难而其孙大理寺评事公亿负父骨南渡家于越州之新昌为新昌吕氏其后有贵义公者迁余姚余姚吕与李同音明初定户版里长谬呼吕为李遂姓李嘉靖间太傅文安公讳本以李通籍相世宗朝十三年及将致政乃始启奏请复姓方是时世宗重太傅甚先于余姚建相国里第为别筑一城居之复于郡治山阴地更造行府延袤若干区自防事外比视为堂室从以謻房凡旁櫩离舎皆可容若干筵且作永巷从横之使负贩嘂卖者得周行其中以故太傅公后一传为祠部柏阳公讳兖再传为铨部少防姜山公讳昌皆居山阴自铨部公子茂才公讳天成髙才早卒生公而頴异蚤见头角以为吕氏至公当益大故公母史太安人为郡守公讳继勲女知书能授经而祖母孙太恭人为尚寳公讳墀女尝与兄冢宰公讳鑨弟大司马公讳鑛者同馆学博极羣籍下笔成文章遂敎公为文而身师之公既善记忆一目可兼行下复以受太恭人敎年十一作放胆文顷刻千言观者皆咋舌去既而就童试适史太安人服未除及除而府试已毕不得已冒仁和籍补诸生仁和故省会太傅故有宅在省会间为举人何氏所占而公讼理之会学使嵗试胪名入何氏买伍伯搜挟书为奸阴以简折纳公袖随探而出以首公公抗辩不伏曰有嫁之者学使不能决下之府判府判受何贿于讼庭给笔札令试试题既艰甚乃故出重囚刑于庭謼噪嚎嘈既以詟公心且挠乱之使思不得属稍间嘱伺者以曵白报公伸纸疾书略不加防庭鞫者未竣而文已成且直拄何阴祸状判大駴揖公而退当公被防时适祝安人以疾卒公四顾怏怏及娶龚安人往往文战不利且不善事生产家中落会国家多故中原饥馑千余里流冦四讧自恃世家后慷当有以自效而进取无地无所用崇祯癸未入北雍旋以流冦破京城南归止山东时南郡建号者画河而守不得渡适季子洪烈有妇翁徐公者监靖南侯军迎公渡河居军中顺治二年王师下江南靖南侯死公与徐公还江南旅居会族父随
　　王师者授髙淳县令邀公同行时浙东五郡已括民徒抗
　　王师公念家浙东旦暮不保髙淳去家近或得随王师东渡作保全计因忻然偕行及抵县县典史遣持文书来迎私抵家以后时当笞公固请免之既而问故以妇娩对时暮食公劳以匕肉食竟连目公去明日下薙发令市民集无厉噪于讼堂公促族父出谕之族父迟囘间忽坏门入棓击者雨集公以脑受棓仆而僵俨跳身负屋梁者俯见体横地裸其衣将加以刅怖甚防致堕幸刅不即下众汹汹拥族父去抵暮众散觉身冉冉从屋梁降目瞑无所见顷之体苏曰魂附矣急逾垣出则典史署也时众已杀令典史知不免将窜去见公而惊既知为令客遽嗾两牵公出遣献以媚贼未曙坐月下公自念无死理且既已生之宁又死仰月咤防拾败纸拭面血临拭一熟视叩头曰恩公也防误公矣询之曰公不记后时耶公生而忍杀之遂语他各解衣衣公乘夜负公出他境得免居无何江南开试塲试流寓生可以为江南官者公试得第四授江南江寜府北捕通判先是县救公时公问其姓氏曰叶正甫也其后官军平乱民兼戮县之从贼者正甫以救公解公族父之子在军问状曰吾兄也释正甫勿杀至是公以髙淳为府属因檄髙淳令求正甫所在而正甫病死江南旧无督捕官因狱烦创设诸务山积公行以仁恕凡阅囚无轻重曲直多用贷免以为江南当丧乱之后民贫易犯法其罪皆可矜勿使寃入一时翕然颂公仁会内院洪公故明两浙督学使也公试髙等至是将荐公值颁春治春宴于堂江宁故留都地设京兆府自治中别驾以下皆属吏每宴京兆席南向余东西向今改尹为守则守判敌体宜雁行列而胥史尚遵故京兆仪注已设席而公执不可将就坐更席守心衔之未防甲有讼乙入旧内剽掠者公按之无有遂直之是夜丹徒簿解帑金藩司昏黑不能前以公同乡负金投公署辨明输去守阴侦得之疑得剽旧内者财谳事不实遂摭以告臬及勘騐实讼不得财报无罪而臬已先騐一日遽劾公去顺治三年
　　王师渡绩溪将下江东适徐公在内院军中公亟趍军门谋所以全江东者徐公初难之公以跪请徐公言无他苐遣父老诣军前请命公曰诺及渡江入山阴界父老迎且拜徐公从容在傍向大将军乞哀怜愿勿屠城大将军许诺立令封刃不复戮一人【公是事颇秘至今尚相传城隍神寄梦父老令迎于钱清之太平桥故封刃真隠徳也】既而大军进婺州内院补公三衢敎授随军行及至衢而徐公奉大将军令先入城抚抗命者为乱兵所杀公乃徒行求徐公尸时尸僵横路血胾狼籍无可辨公乃求其可记者辩得之为请殓请防防之归公在衢经年葺学舎修文宣王庙招俫诸生之窜伏者课以文文敎大起内部闻公名移咨学使谓衢州敎授与旧时江宁北捕通判同名氏是一人否学使遽以私人易公名公不置辨拂衣去公尝曰吾两次去官皆宜辨而不之辨且前此防不韪名犹嘿嘿岂甘以汚自居乎古者降其志辱其身夫犹是也又曰吾世受显爵思以绍大而竟止于是以视灵运之述祖徳平原之扬世烈不无有愧然予与平原灵运同遭丧亡而予以卑栖独保全首领以安其天年不可谓非天幸也其言如此惟是世禄之家多产才士而公承茂才公后继以三吕皆旷代轶才而茂才公早卒公坎不偶三吕者鹰扬虎峙非不足荫映一世而卒之蹉跎就老竟赍志以终其身悲夫公讳师着又讳王师字谪名客星其号也为人才大而意不薄少于学无所不窥下笔铦利如铁英之发于铓而居之以厚好解人急每欲于人死中曲求其生尝入友人幕平反大狱友人诮之曰君坐是失职而欲以是遗我乎公曰能生人虽失职何害间擅岐黄术起友人死当江南乱时从髙淳之芜湖见道傍死人既过思救之及还视则故仆也负之归投药而起先是茂才公少时工填词别号蔚蓝生着樛木园词十数种为呉江沈词隠及同郡方诸生所推伏然雅不善歌公独能歌且能言五声六律七始九辨之学故他著作甚伙皆屏去惟以传竒七种行人间曰此羊枣也康熙甲辰七月三十日以微疾卒距生明万厯已亥享年六十有六配祝安人州牧金阳公孙女乌程敎谕心严公女年三十一卒生子三即三吕也继龚安人台州水师营游击将军某公女年五十卒生子一煌烈孙七铭曰
　　惟公之德閟不以扬知公后人必保大以昌其子之友萧山毛奇龄谨书其文于墓石之阳曰时吕公之蔵







　　西河集巻八十七
　　钦定四库全书
　　西河集巻八十八
　　翰林院检讨毛竒龄撰
　　墓表【三】
　　勅封承德郎云南永昌军民府通判林君墓表
