<!-- { "loadSidebar": true } -->
　　制诗眼望青防行得路心忧白发见无期临岐直是难为别二十年来两故知
　　画义
　　我有古玉器褁诸片青氊烱如一钩月映出初三天纎纎鋭两头弓势未扣下连径寸靶中窍外规圜爱惜徒手摩致用无由縁昨得桃竹杖肌理细且坚命工稍斵削冠玉于其巅呼之曰画义古制想当然东坡昔居黄剩有挂壁钱持义日取百月费犹三千我今已镌俸仰屋方髙眠夫岂有余资贯穿梁上悬义成等无用一笑仍弃捐何如刻作鸠扶我归农田
　　题王石谷山水四首
　　浮岚暖翠望重重几道清泉出古松知有僧楼寻不到似闻一杵隔云钟
　　水滙山环去复回林端无径不梯苔石梁果与天台接可许人间肉马来
　　想当泼墨目无前董臣源流却井然天下溪山皆粉本空中结搆是云烟
　　朱瑶晩軰今多小真迹尤须爱惜看见说山人年八十白头重画此图难
　　留别润木即次弟送行原韵四首
　　谁能问舍更求田车自今悬室早悬乆病我忘官爵好同朝人羡弟兄贤鱼随水退先归壑鴈逐云飞尚各天【时德尹岭南未归】若是登真须拔宅良常何敢独为仙
　　几夜连床听雨声却教离恨此中生贫思饱暖原竒福老恋桑榆亦至情出处多岐非意料去留无累稍身轻只愁五十平头客婚宦何时了尚平【弟今年五十矣】
　　指防林庐眺望赊晓随门鹊暮栖鸦桐为先世成隂树【池上梧桐　先君子手植二十年前已合抱宋人称韩子华兄弟为桐树韩家】桂是吾家及第花【吾家防事前银桂五株自癸酉以来每逢科诏兄弟子侄軰有获隽者必发金花一枝为先兆歴歴不爽】屋后篱疎须补竹墙西地瘠想宜茶得归已乏躬耕力种植书中课有加
　　事兄慙愧竟如师至性怡怡实在斯何日始酬偕隠愿向人羞乞买山资梦余得句怜灵运膝下成名爱阿宜【杜牧与侄阿宜诗连年掇科第若摘颔下髭时五侄克绍新举京兆故云然】此外升沈皆分定吾言虽浅要寻思
　　留别诗社诸同人次张匠门见送原韵
　　去住何闗此一官衰年只别友朋难烟霄过眼看如雾草木论心臭比兰身在梦中谁独觉事当局外毎长叹是间着我初无谓狮子林中一野干【禅宗语录有野干随逐狮子终不成狮之语】
　　白头白尽想巢南早署庵名未有庵朝迹已收双屐在归装犹累一僮担髙僧瓶钵原初约老圃桑麻岂腐谈多谢故交频恋别尚容谐谑互相参
　　匠门以瓶莲十二韵索和次答
　　脉脉凌波质朝来带露携出瓶看蕊绽照眼得花齐长养仍资水清幽更洗泥畧教分向背初不竞髙低欲语殊多态何愁自少啼艳将同洛浦爱岂独濓溪有客寻池上无鱼戯叶西依稀能忍笑绰约好防迷顾影移秋蝶分香梦夕鹥暑飔迎淡淡凉雨避凄凄立傍屏风鹭谈亲麈尾犀涉江吾拟采先与报笺题
　　题吴寳崖茌山读书图即送其出宰茌平
　　无事饮犀首亡何饮袁丝饮之为功固不细阮能罢哭陶忘饥张芝李白大畅此中趣可以狂草可以诗逃名混迹靡不取独于从宦非其宜何况邑宰寄民社设遇烦剧尤难为吾党吴生性躭酒其人磊砢而英竒今将行作吏得县古名茌有山衮衮东南邮有水霅霅西北驰中间旷衍百余里厨传四走当冲逵似闻齐俗夙健讼邦治邦法难兼施书生习气要一变嗜好勿使旁人窥仕而优则学二者恒相资公余读书良有味絶胜千钟百榼痛饮夸淋漓劝君可止则径止未能遽止请损之赠行实闗朋友义吾言虽戯庶可以箴规
　　诸君为余作桃枝竹杖歌余亦自赋一首
　　劳不得及奔马逸不得乗安车飞不能羣众鸟游不能队潜鱼无端人趋我亦趋仓卒一蹶谁当扶七尺之杖六尺躯
　　圣恩寛大容田庐归与归与吾与尔俱杖国虽不足杖乡已有余
　　苦热
　　不辞河朔饮酷暑竟难逃髙屋同炊甑轻褣剧緼袍石栏干迸火松柱液流膏嗟尔巢栖者多应厌羽毛
　　题庄书田笠屐探梅图
　　杜家亦有笠谢家亦有屐何必眉山翁区区拟其迹身挟氷雪骨胷贮氷雪文但遇梅花开入山寻白云白云旧在题诗处画里溪山能乆住君今笠屐且闲抛借与归人作游具
　　仇山村诗翰一巻乙丑秋于竹垞寓斋见之偕故友魏禹平题名其后未几此巻归吾乡髙文恪公又二十九年癸已公之孙砺山携至京师属余题句存殁之感怆然于中聊附数言以志岁月
　　四百余年翰墨新流传重是宋遗民论诗正尔空当代展巻浑如遇故人世阅古今双转烛事闗存殁一伤神先公手泽依然在肻使桓厨赝乱真
　　题郑寒村为魏仿韩画栖鹤图二首
　　鳬雏鴈子影参差簉羽羣窥浴凤池争及寥天秋一鹤巢松独占旧髙枝
　　携将郑老一幅画来索查田七字题我是人间退飞鹢相逢只爱说岩栖
　　题泰州宫氏春雨草堂图
　　于野去山遥环城为水滙草堂筑其上春雨名犹在老木皆十围湖鼋兀碨磊问君今几世物色旧无改正赖后多贤画图益精采鲤鲂富罩汕虾蚬蕃菹醢樵去唱乌盐渔来歌欵乃路迷葭菼岸舟出蒲莲海我欲溯回从苍苍隔烟霭
　　观蜘蛛布网
　　小童持竹竿檐角除蛛丝既除旋复吐日事经营为尔网宻以张尔腹恒苦饥羽虫投一目所获良已防并生天壤间动者罗祸机两皆置得失且复吟吾诗
　　洗象词五首和顾侠君
　　画鼓声中缓步来红旗影里撇波开都人六月汗如濯惯是一年看一回
　　俸料新加例有无寻常已饱大官刍被他三品闲鸥笑出没成羣听象奴
　　两齿觩然臂耸然老于糟枥浴于川就中云有前朝者曾见
　　天家破贼年【相传李自成僣号登极时象有流涕者入本朝驯服如故】
　　角壮浮深去复回旧鞍重与拂炎埃也应三日同休沭辛苦终年立仗来
　　众里观塲老比丘粗从三喻识沈浮兎迒马迹纷纷渡彻底输他是截流
　　题侠君噉荔苐二图
　　醴泉廿露吾不知人间絶品惟荔支惜哉逺落闽粤徼为又与烦蒸期四月则太早七月则太迟佳者熟当小暑时阑风伏雨交纷披炎官火伞赫赫曦飬成姑射仙山肌氷丸雪片不受嚼化作凉液沁入人心脾我昔游闽遇岁稔日噉四百五十颗有竒尔来喉吻乆枯澁北果厌摘频婆棃故人宻渍或逺致四三五枚防见贻色香味三了无取但觉一甘入颊胶如饴十年梦寐西禅枝仙踪缥缈胡可追顾侯好事乃过我闽产粤产兼尝之初尝得火山名虽曰荔格实卑继而得挂緑渐入佳境方称竒生绡半幅写不足拟再乞画还徴诗今君已为一组縻画饼说食徒尔为我归大作口腹想岭峤虽逺不过天南垂鹧鸪孔翠成羣飞老夫兴发神与驰齿牙缺落舌尚在清泉涌穴防蓛先流頥
　　藏经匣歌【并序】
　　匣漆皮为之无缝不可开相传古罗汉写藏经锢其中长三寸许濶二寸许厚不盈寸正面画佛像一尊背及四旁俱有梵书西域喇嘛仅识其半云此大西天字也彼中奉为法寳流入中国者七部四部藏匣内三部藏佛腹中好事者启视壊其一今在人间者尚有六部此其一也佩之水火盗贼不能伤魍魉魑魅不能害云中州李庶常牟山出以见示成长短句一章
　　毘勒最初藏三百余万言后人忆诵少从简删其繁余存三十八万四千字梵夹秘在庵罗园【大论云毘勒藏有三百二十万言佛在世时所造后人忆诵力少不能广诵撰为三十八万四千言】四十二章经流入震旦同河源六朝南北洎唐代髙僧軰出如云屯两伊合新旧【西方有新旧两伊犹此土之篆】悉本经义为译翻后来广增律论部与经为辅传仍昆白马讵胜防刼火安能燔云谁收入方寸箧三藏奚翅千千畨相传阿罗汉恐是须陀洹手摹梵天书流布于九垠中国凡七部一部已壊其六存六部之中此其一佩此可以安神魂洵若彼所云西江一口何难吞吾闻释迦教率以譬喻论有如须弥山纳一芥子大海水吸玻黎盆细入无缝大则包乾坤撮抟寳掌成胚浑世人自昩真实谛暗锁白日长昏昏疑者以为无空诸所有胡得焉信者以为有实诸所无非本元语言文字互胶扰证入不二于何门安得霹雳手稽首两足尊凿开真函破妄见是则名为报佛恩咏周尊彛十六韵【形方而堕两耳四足中有古篆鲁公作文王尊彛七字无铭词岁月可考】
　　三代多铭识图从博古援世惟金石寿今觉鼎钟繁【庾子山文公侯复始鼎钟逾繁】此物传周器何时入国门问名充象着索价重瑶琨鲁国年无纪姬公典幸存启封从圣子近裔属文孙大祀新宫焕东藩古制敦【少陵诗宗卿古制敦】百笾偕簠簋五献设彛樽螭虎形差肖防跜势若蹲比铏安足穏似鬲取唇反【叶平】上耸环堪贯中虚腹可扪规模因朴着容受以升论黯黮苔封色依稀土蚀防俯将轻汉爵前欲嫓商尊俗已无精鉴评难定一言防逢欧赵軰重与考渊源
　　诸同年醵分饯行于陈秉之寓楼即席留别四首
　　来迎华盖出朱轮九陌炎歊万斛尘慙愧曲江诸旧好緑槐隂下饯归人
　　有约难随座主行【许座师于一月前南归余乞假之　防未下】秋风渐老碧芹羮济时心力输公等只好江东作步兵
　　鹓鸾队里一沙鸥饮啄曾同十载游今日分飞怜只影烟波满眼又回头
　　戸小先入醉乡解衣盘礴自生凉定知此后同年防故态犹能记老狂
　　自怡园二十一咏偕西厓前軰赋呈副相揆公筼筜坞
　　游人裾上尘马迹门前路一径转琅玕苍然三里雾
　　双竹廊
　　七松少傅宅五栁徴君屋输此十步廊天生两竿竹
　　桐华书屋
　　亭亭百尺枝下防一栏翠童子正开门桐花风满地
　　苍雪斋
　　碧玉方开箨量成六寸围濯枝多雨露新粉欲沾衣
　　巢山亭
　　逺移三叠屏突兀凌空起势压小亭低前临一潭水
　　荷塘
　　记得初移藕田田贴水荷香风随櫂逺花校去年多
　　北湖
　　放眼际遥碧近身叶似舟鸳鸯最相恋惊起却回头
　　隙光亭
　　一片平颇黎穿林光琐碎阁栏如鸟巢隠隠柴其内
　　因旷洲
　　洲势极空旷旁分几泒江因添方丈室面面与开窗
　　邀月榭
　　月出东皎皎月落西茫茫有时夜无月倒影摇湖光
　　芦港
　　春涨今年足芦根上岸生人间正炎热物外已秋声
　　栁沜
　　千株万株栁夹浦浓于黛忽度一声莺蒙蒙烟雨外
　　芡汊
　　芡是吾乡实充盘忆水羞羡君池汊上两处种鸡头【院长城居在鸡头池上】
　　含漪堂
　　凉从何处来适与披襟遇风过水防波于中得佳句
　　钓鱼台
　　璜溪坐姜叟濠上游庄周果若知鱼乐不妨施直钩
　　双遂堂
　　心迹既双清宦游亦双遂一事胜香山公头白犹未
　　南桥
　　两厓石齿齿一壑流濊濊桥北与桥南仙凡此分界
　　红药栏
　　手自栽红药旋开穏重花禁中吟未足归到日西斜
　　静镜居
　　先生静多妙迹显心逾静借问祖师禅无尘安有镜
　　朱藤迳
　　十万寳璎珞举头迷下上好笑王君夫紫丝开步障
　　野航
　　野趣随所寓陆居同水宿偶以舫名斋已忘舟是屋
　　次答廖若村同年赠别原韵二首
　　六人三载同书局出入羣聨鴈一行【武英殿编缉韵府余与若村吴山抡宋山言汪紫沧钱亮功六人皆癸未同年也】自比虫鱼辞蠧简忽投珠玉满奚囊感深纨扇秋风箧梦散宫衣旧日香敢对离筵论后防直縁情重不辞觞
