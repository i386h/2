<!-- { "loadSidebar": true } -->
　　徐月琴，行三，向与戈二娥同寓，今居丁家巷。其母号圆通四官，月琴因有小圆通之目。眉宇清越，秾纤合度，歌喉燎亮，惜无铜琵琶、铁绰板合之。酒怀不甚宽，而豪于饮，拇战恒北，不辞醉吐，酒酣时偏有丈夫气，不与世俗推移。小圆通或偶然耶？ 
　　钱韵兰，行大，居礼拜寺前。光艳未足，而柔媚有余。年差长，洞烛世情，体会恒入微，不失前辈之流风余韵也。韵兰有二，一为武陵王氏，尝游江淮间，工小曲，能作曼声，今亦居礼拜寺前，与张氏比邻。 
　　顾月舟、云洲，杨树弄双姊妹也。月舟行四，云洲行五。好读书，不喜装饰，案头无脂粉，亦无笙笛琵琶诸具，惟六朝三唐诸名家诗数十卷。余初晤时，问姊妹喜读何人诗？答以无从去取，但指王翼云所注《古唐诗合解》云：“似乎选路太窄，当购何人选本？”余几无以应。时余饮于他处，乘醉过访，闻其言，觉肃然起敬，不敢久留。 
　　周双喜，字溯真，居算盘巷。秀眉鬒发，佚态横生，倩盼飞扬，齿牙伶俐，有游侠风。幼读书，不事笔墨，见他人扇头诗词，过目能成诵。闻姬善林灵素之术，或背人读《祁禹传》、《东游记》等书，其桑冲之类欤？未知其实也。女弟葆珠，亦风流跌宕。 
　　潘四寿，字蓉香，居小郑弄，秀珠之妹也。秀珠色艺过人，已归南华少史。四寿不愧桃根，貌温雅而体轻便，肉竹丝弦，大抵皆苦心孤诣，与人酬酢，不即不离。而求凰者未遇，岂丰年珠玉乎？ 
　　王花于，名来珠，船娘之最著者也，居永福桥。玉颜光润，星眸莹然，肌不甚白，而有细腻风光。语言便捷，工针黹刺绣，不外求，暇日则姊妹对绣，河庭帘卷，不啻临水双芙也。妹赛珠，字宛云，瘦影蹁跹，别有风致。 
　　王芷香，名馥林，居永福桥。花于姊妹行，门庭相对，色艺亦相仿。花于以丰艳胜，芷香以清丽胜。而芷香能唱大净、老生诸阔口。饮兴颇豪，故桃叶临波，移船相近者，几于如火如茶矣。 
　　沐小蓉，行三，居杨树弄。姽婳幽静，沈详不烦，樱唇丹鲜，星眸精朗，洵绚秋之芳华，傲霜之俊友。余初见于冶芳浜竞渡舟次，舸舰纵横，不及停桡相访。暑夜因友人访晤，枇杷门掩，团扇扑萤，疏罗却月，当窗玉镜，素艳欲流，觉泠泠清气沁人心脾，亦一帖清凉散也。 
　　王晓荷，行二，居大马坊巷。芳姿皎洁，静馥氤氲，不愧花中君子。余于竞渡舟次席间不期而遇，适座客亦翩翩美少年，酒边花雾，然百和之香，镜里朝霞，映六郎之面，惜不能化身作亭亭翠盖，长护鸳鸯耳。 
　　沈仲兰，行二，前与也兰同寓，今居朱家庄。巧不伤雅，瘦不嫌弱，曼睩四照，灼灼逼人，有若牛渚然犀，鬼怪悉难遗匿。所喜禀性温惠，不事深刻，故城中诸名士，乐与相从，姬亦有名士气。 
　　张兰仙，行二，住八房河头李响云故居。眼波摇漾，靥晕依稀。其父以伶工擅长，故姬曲学，亦胜侪辈。居三层楼中，楼曲折跨街市，临河启窗，凭栏俯视，画舫不离咫尺，客至倚阑并坐，几不辨其为船为楼也。 
　　程小红，行二，居丁家巷中桃李园，默琴继女也。柔姿皓质，气味温雅。余因藕塘司马访晤，迟迟揖客出，蒙绉絺。默琴代致词云：“弄璋才二旬，闻旧雨至，始一揽镜出帏耳。”是日风雨大作，余舟不能解维，主人预作汤饼会，七夕生携慧卿入座，并送余行。漏初下，雨霁月出，玉宇如洗，余亦乘醉登舟，挂帆迳去矣。 
　　黄月娵，前录列名于投赠卷中而无小传，故补赘焉。月娵一字月舟，名婉仙，行大，初居风箱弄，后迁杨庵浜。仙姿旷世，佚态离伦，慧业三生，佳人绝代。癸亥秋，余浪游京口时，琅琊仙吏方在幕府，夜雨连床，问余以茂苑名花谁为第一？余答以月舟，琅琊曰：“月舟何如？”余曰：“娇矣，好矣，美无伦矣！芙蓉临镜，不足方其艳也；明月入怀，不足方其朗也；针穿七孔，锦织回文，不足方其巧也；冰瓜雪藕，仙露明珠，不足方其聪隽；峡猿啼月，络纬悲秋，不足方其幽怨而酸楚也。青眼照人，识余两阅岁，曾未闻女萝之托也。”琅琊唯唯，若未深信。月舟早得盛名，俯视绿云、得月、研花诸楼，而诸楼中亦甘为避面。余犹见梦楼太史所赠诗，字体整暇，其卒章云：“甘作阳台局外身。”洵老眼看花者，倾心若揭矣。会稽太守挥三千余金，欲置为侧室，姬缘太守爱已博，不果行。后归于高氏，不容于大妇，流离漂泊，仍返吴门。余以丁卯秋出长安，道经金阊，闻姬新迁杨庵浜，与张轻云同居。轻云者，亦茂苑名花，语详西溪《画舫录》。姬以室家新造，外侮孔多，琅琊实捍卫焉。或以余言为不妄也。及访晤时，余固满面风尘，姬亦玉容憔悴，断梗飘蓬，相为慰藉，各有愧色。余以匆匆赴江右，终已不顾，以不获晤琅琊为憾。消息不通者三年，庚午秋，闻姬已归琅琊，枯鱼竟展之清波，饥凤既饫以竹实，今而后月舟当得所矣。远怀欣慰，作诗四律贺之。 
　　周素珍，行大，居丁家巷。天然风韵，顾影自怜，眉目瑟瑟向人，望之情味俱远。居常处俭约，有寒素风。歌喉清越，迥出侪辈。而其感人处，尤在不矜才，不炫色，有万事输人之量，而绝无矫强，其明慧殊可念也。兰玉早凋，倏焉物化，又殊可惜也！ 
　　曹稷香，行二，居大马坊巷，前录中托言赵某官者也。辛酉小春，余偕会稽太守晤姬于虎山桥畔。时姬二十许人，辩才新颖，咳唾生香。迨丙寅重晤于云璈仙馆，则柳亸花慵，憔悴可掬。问所由，曰：“病肝气。”种榆道人题其楹云：“对月罢弹瑶瑟怨，买脂学画牡丹香。”白岩山樵赠句云：“不信罢弹瑶瑟怨，此身毕竟未分明。”其明年春，闻稷香病剧，呜咽三日而死。呜呼！或自惜此身之未分明，终以此赍恨而卒也。濠上某生素与姬昵，即西溪山人所谓妩媚若巾帼，姬闻生家中落，衣食供奉之，若伉俪然者，为卜葬于虎邱山下，立墓石焉。 

　　吴门画舫续录外编 
　　朱紫芗，名兰，旧籍秦淮，今居水潭头。靥辅丰丽，吐词洒落，宜喜宜嗔，风流儒雅，令人想见莫愁桃叶遗风。余于竞渡时邂逅渌水桥舟次，眼波微度，竹肉轻调，觉冶而不妖，细而不腻，吴中美丽，未能或之先也，其厌故而喜新欤？姑志之以待明眼。近见碧城外史知与高玉英姊妹，并邀激赏，则余之倾倒，窃喜不谬矣。 
　　陈映华，行一，杭州人，今寓居下塘菩提庵前。所与游，皆当时名士也。皓质鬒云，歌如珠贯，酒饮一石，潇洒出尘之概，流露于辞色之外。去岁余濒行，同远峰居士走访，寒暄数语，即订于来日较酒量；并闻木石山人豪于饮，欲余邀致之，不能饮者，罚以诗词书画。会虽不成，其梗概可想见也。闻映华严于趋避，某公子挥数千金，不获一携素手，殆有心人也。 
　　高玉英，行大，旧籍秦淮，今寓上塘道林庵前。面呈玉镜，发叠油云，貌似素月，而俊佚过之，有玉屏风之目。余于筱玉席间邂逅一面，隔座，闻余谈《红楼梦》，执壶而前曰：“亦喜此书耶？”余醉中漫应：“熟读之二十年矣。”姬引一觞进曰：“亦数年从事此书，真假二字，终不甚了了。君暇日枉顾，当为解之。”余诺之，惜行期已迫，不及走访。女弟玉霞，年十四，垂髫亸云，修眉连黛，学琴于木石山人，学书于双树生，学诗于碧城外史。其立志可知矣，碧城字之曰蕙君。 
　　石小宓，行四，向居永宁巷，翠羽楼名姝也。宛如清扬，延颈秀项，腰如约素，发似盘鸦，状其形者，惜无陈思妙笔续赋之。能琴诗，兼善围棋，以及口技觞政，皆出人头地。然不自炫露，自能显者。旧与素月有桑中之期，后重游吴下，访素月至再，素月拒之，谢曰：“此足累名公声望也，愿勿复来。”青楼中素有相轻之习，惟素月于同时姊妹，靡不交口誉之。峨眉能让，岂止巾帼中绝无而仅有者哉！性本勤谨，虽卜夜者，厌厌尽醉，而红绡帐底，不恋衾温，秀秀冬冬，率先洒扫。晓妆客至，曾未见剩粉零脂，与隔宵蜡泪。他日得所归，庶几犹有鸡鸣戒旦之风，未可遽谓泥淤中无青莲花也。 
　　杜又兰，行三，本嘉兴人，居下塘水潭头，研花楼后起之隽也。自宛兰归七夕生，素芬归蘼芜山人，各得所天，又兰遂声称藉甚。明眸皓齿，弱不胜衣，琐骨珊珊，掌上可舞，兼薛素素之能。而门庭有旧，厨娘羹嫂，条条不紊。度曲行觞，落落大方，绝无争妍取怜习气。寿潜老人曾赠诗二章志慕焉。素芬自绘《怜影图》，一时吴下知名士，各系以诗，传为佳话。附录以补前传所未载。 
　　崔小英，行四，初居半塘，后迁木梳巷，为钱湘痕旧居，绿云楼漱英之妹也。眉目明秀，秾纤得中，柔情缱绻，若小鸟依人。精于音律，固属家传衣钵，亦由别有会心。绿云楼盛名难继，漱英比年多病，赖小英主持，内调药饵，外侍壶觞，且草卜宜男，梅看结子，处之裕如。虽藉声势于上风，实能绸缪于未雨也。先是漱英有三妹，曰髫卿，不禄。漱英犹女彩芝，盈盈十五，英气露眉黛间，亦后来之秀。 
　　邵素筠，行三，居闻德桥风箱弄。丰肌雅度，可作《丽人行》赠之。门庭色艺，声价素高。酒酣时憨态可掬，固应倾倒一时矣。余寓金阊，仅获一面，暇日因友人看花，拟再访，辄不果。非品花者好恶有偏，即素筠偶有所阙，何同人不誉之甚也？谁投谏果，企余望之。 
　　陆织云，行二，向居西门内瓣莲巷。后迁庙堂巷谭氏河房。姿媚天然，仪度娴雅。能琵琶，工南北曲，然深自韬匿，不肯对座客发声。又素有洁癖，饮其室者，虽当酒酽香浓，未尝有僛僛之态。向与漪亭生有约，为其戚某坚挠而止。自是漂鸾泊凤，不得自由，幽怨惺松，形于眉睫矣。嗣漪亭生绘白桃华画册，题诗寄意，一时和者甚众。诗达云所，云且诵且泣曰：“我负漪亭，漪亭不负我。”适漪亭寓书至，情旨婉笃，织云复以小札，其略云：“元宵节后，辱承过访，垂念故人，关情脉脉，使云数年来晨风零雨之思，稍堪自解。春仲复荷赐书，言词真挚，令人且感且泣。云自沦没风尘中，求一真心相视，情意不衰者，无君匹也。所恨缘悭命薄，不克常侍君子，以惬素心。桃叶江干，未知何日？枣花帘底，料有同情。”其书颇长，不备载。近闻其杜门已及一载，斑骓之期，当不远矣。织云初名曼云，以为种榆道人、碧城外史所品藻也，后改今名。闻碧城赠句，有“春人娇似未开花”七字，可称传神之笔。 
