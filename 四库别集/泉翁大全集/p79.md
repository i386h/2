<!-- { "loadSidebar": true } -->
　　壬辰之秋，钱子洪甫以进士告教职，以便迎养，得苏州教授，问教学之道於甘泉子。於是魏子、金子、沈子、柯子为先焉。甘泉子曰：「嘻！吾尝职斯矣，教学之道，信乎斯，斯已矣。夫学，觉斯者也；夫教，效斯者也。是故明乎斯，斯之谓学；达乎斯，斯之谓效。漆雕开曰：『吾斯之未能信。』伊尹曰：『予天民之先觉者，予将以斯道觉斯民也。』夫斯也者，斯道也；斯道也者，天之理也；天之理也者，人之心也。正人之心，体天之理，信乎斯已矣。故以之成己则模范立焉，以之成物则士习淳焉。模范立则师道尊，士习淳则人道兴。师道立，人道兴，则风俗厚，贤才昌，治化理，而天下平矣。故厚风俗，昌贤才，理治化，平天下，在师儒教学之道始矣。」或曰：「钱君学於阳明子，盖举进士六年而不仕，以丧於墓庐。则阳明子之道深矣。阳明子之道，良知也，足以教矣。而又求言於甘泉子者何哉？且甘泉子之道，天理之学也，而又何取焉？」应之者曰：「子谓知有二乎哉？子谓天有二乎哉？子谓子之天理有二乎哉？天有二，则理有二；理有二，则知亦有二矣。无所安排之谓良，不由於人之谓天，故知之良者，天理也，孟氏所谓爱敬之心也，知良知之为天理，则焉往而不体？故天体物而不遗，理体天而不二，故良知必用天理，天理莫非良知，不相用不足以为知天。良知必用天理，则无空知；天理莫非良知，则无外求。不空知而外求，故曰：人之心也，天之理也，先觉觉后觉之斯道也，尽之矣。今钱子之往[也，则必召庠士]而问之曰：「子今之天，与尧、舜、孔、孟之天同乎？」彼将曰：「同。」「天之所生，同此人乎？」彼将曰：「同。」「人之生，同此心乎？」彼将曰：「同。」「心之生，同此知乎？」彼将曰：「同。」「所知同此天理乎？」彼将曰：「同。」「同则将求之乎？」曰：「然。」「然则学、问、思、辨、笃行[则将何求矣？」曰：「焉]求哉？求自得斯而已矣，求斯心而已矣，求其知而已矣，求体乎天之理而已矣，求复乎天者而已矣。」则将应之曰：「子既不能外天，又乌能外乎天之理？又乌能外心？又乌能外心之[知？则将豁然大悟吾心与天一，吾知]与天一，而吾之理与天一。其为物[不贰，故曰配天。]」於是苏之士，人人知为师者之所以教，为弟子者之所以学。壬辰八月二十六日 
　　
　　淳安大长公主八十华诞祝寿序 
　　
　　寅惟淳安大长公主，乃英庙之三公主也，国朝之贤公主也，与驸马都尉东轩蔡公孟旸夫妇谐老，齐眉交宾，合敬同爱，同享五福媲好德，同禄千钟，同跻八秩。四月二十日，实惟华诞之辰，其子婿抚宁朱公，与东轩都尉，谋及遇、遵、逵、迁四子，二女、内外男女、孙曾继祖等二十有二人，开寿域之筵，效瑶池之宴，宛若王母之於曾孙者，盖人间之稀有也，天下之至荣也。於是都尉公谓抚宁公尝有德於广人者，乃俾以祝寿之文，谋及於水。水曰：「惟德斯寿，故寿必德。诗曰：『乐只君子，万寿无疆。』寿原於德也夫！然而妇人德美不见於闺外，况天威之尊严乎！然则曷祝哉！以其夫子焉见之矣。夫夫之善匪独身致之耳，盖亦有内助焉。是故妻也者齐也，所以齐德也，妇也者辅也，所以辅德也。故妇也、妻也，辅君子以齐德焉者也。曷称坤？所谓妻道也、地道也。地道无成而代有终也，故曰於其夫子焉见之也。」抚宁公曰：「若我淳安大长公主者，仁慈天授，孝敬笃至，衣不曳红，冠不簪花，恭以持己，恩以逮下，其斯之谓德矣。是故都尉公宽厚朴纯，孝友忠义，声色货利，澹无所嗜，而好学崇礼，老而不倦，其斯淳安大长公主之内助，形於懿德者欤！一宜寿矣。式教子孙，勤俭是修，孝慈肃雍，戚里轨范，贤与彰闻，穆穆斩斩，其斯淳安大长公主之内助，形於政者欤！二宜寿矣；都尉公屡代祭享，神明以格；命典大婚徽号，人用敬肃；命掌宗人，废坠以修；廷折大狱，逆瑾受罪；其斯淳安大长公主之内助，形於国政者欤！三宜寿矣。有斯三懿者，是宜万寿无疆也。」或曰：「敢问德之所以致寿者之形何以？」曰：「子不见桃李之生於泽圃乎！非无荣华，炫耀於一时，不崇朝而瘁者，其根与气使之然也。松柏生於千仞之岗；贯四时，历千霜，而愈茂者，其禀气厚而植根深也。淳安大长公主蕴兹懿德，出於天潢，非犹乔松之根气深厚乎！故能膺崇封、食厚禄，以迓百福之臻、子孙之蕃，非犹松之植根於千仞之岗，而枝叶茂盛者乎！夫妻谐老，自耄而期，自期而寿於无疆，非犹柏之贯四时、历千百岁而长存者乎！故曰：寿者德之征也。」於是抚宁以复於都尉，公请书以为寿诞之祝。壬辰九月日 
　　
　　贺陈母封太安人七十华诞序 
　　
　　维嘉靖壬辰十有二月之望，寔惟陈母某安人华诞之辰。其子东昌太守儒走简千里，因柯侍御迁之谒寿文於甘泉子。甘泉子辞焉，陈子赋诗曰：「欲报之德，昊天罔极，惟先生是赖。」甘泉子曰：「大安人者，於锦衣望族也。於以子贵，拜恩封也，命服宠光，膺受休显。霞帔耀瑞日之辉，珠翟戴祥云之丽。华筵舞孔雀之衣，寿酒献黄堂之斝，於斯已为荣寿矣。夫何假於一字之文，而远求於予乎！」柯侍御曰：「古者一字之褒，荣於华衮者，惟先生之言是重。」甘泉子曰：「吾有重乎哉？其重慈母贤嗣之身耳矣。吾闻之，安人之於归陈氏也，惟巽惟贞，以承事乎夫子，以相先大夫於地曹，以成於厥官。惟母之贤，斯亦未足以寿乎？於其奉身也，惟勤於红，惟俭於庸，共乃绩纺，谨乃馈於中，素衣淡饰，以为家倡。惟母之贤，斯亦未足以寿乎？其治於而家，严以励下，恩以逮贱。严以励下，则有过罔假，故闺门肃焉。恩以逮贱，食衣必均，故人心归焉。惟母之贤，斯亦未足以寿乎？其教子也，鸡鸣必烛，游奕必挞，曰：『尔先大夫贤而早世，尔母忝於前文人，以委於厥志，以坠於而宗。尔幸举进士，历户曹以守於兹，尔慎尔官守、坚尔志，毋酷毋虐尔赤子，毋贪纵尔官吏，以丧尔家声，以负於休命。我亦永有休光，否则厉亦如。』惟母之贤，斯亦未足以寿乎？惟儒凛凛，如临师保，治兹东郡，上下和协，驰厥贤声，以扬显令名。惟母之贤，斯亦足以寿乎？」甘泉子曰：「吾观於陈氏而知天下之父母之子之同气也、一心也，可以相感而无间也，以达诸天下而知王道之易易也。夫人子之身也，亲之肢也，气之遗也，胥感以感焉，胥和以和焉，胥贤以贤焉，虽胥继於百世可也。是足贻寿於无疆矣。诗曰：『万寿无疆。』贻寿之谓也。夫岂以自外荣者、自外寿者自足云乎哉？」柯子以复陈子，以为寿酒无疆之祝。壬辰十一月　日 
　　
　　魏氏封君夫人双寿序 
　　
　　以司空金子者数人踵门而告甘泉子曰：「黄门魏子，子知也，其严亲封君与其慈亲封孺人之寿，则屇兹良时，盖请同寿乎！请闻其说。」甘泉子曰：「诸子欲知同寿之说，吾请观诸阴阳，吾请观诸天地。是故阴阳合德而后天地立，天地合德而后万物遂。父生之，母成之，父教之，母仪之，而后男女遂。故男女者，父母之德也；万物者，天地之德也。欲观天地之德，於万物焉见之矣；欲观父母之德，於人子焉见之矣。何则？子之身，亲之枝也；子之才，亲之遗也。是故居处不恭，不可为人也；事君不忠，不可以为人也；莅官不敬，不可以为人也；□□□□□□□为人也。故不可以[为人]，则不可以[为子]；不可以为子，[则]不可以事亲；不可以事亲，则不可□□寿。故寿亲自[人]子之身始矣。故欲致同寿者，自人子之阴阳刚柔之合德始矣。以予观於子魏子，而知可以[合寿其亲矣。何居？]曰：「魏氏之子学於阳明，得良知之传，端然以澄其知，严肃以坚其知，起居动静必於是焉，斯不亦居处之恭乎！故以子之恭，则可以恭寿其双亲矣。为谏官也，知则[必]言，言则[必]尽，在营尽营，在朝尽朝，斯不亦事君之忠乎！故以子之忠，则可以[忠寿]其双亲矣。其在谏垣也，敬恭尔职，毋贰尔心。人谓□□激乎？曰：「吾敬其事也。」人谓盍随时[乎]？曰：「吾□□□□人也。」[斯]不[亦]莅官之敬乎！故以子之敬，则可以敬□□□□□□□□□□也。仁以取友，友以辅仁，有长於□□□□□□□□□以上求而忘乎吾之年也。有少□□□则□□□□□暮以下□而忘乎吾之势□□□□□友之信乎！故以子之信，则可以信寿其双其亲矣。□□□敬忠□□□□身天下□大人也使人称□□□敬□信之□□□之贤子也□恭敬忠信致令□於其亲天□□至□□□□□子□寿双亲，请寓恭敬忠信与□□□□□□□□筵则南山北海之祝不足言矣。夫五觞进则百祥臻，而万寿无疆焉。请以是侑，请以是祝。壬辰十二月十七日 
　　
　　泉翁大全卷之二十三 
　　
　　文集 
　　
　　门人江都沈珠等校刊 
　　
　　送督学林君汝雨之浙江序 
　　
