<!-- { "loadSidebar": true } -->
　　天下文章莫难于诗。刘会孟尝序余族兄以直诗，其言曰：诗欲离欲近。夫欲离欲近，如水中月，如镜中花，谓之真不可，谓之非真亦不可。谓之真，即不可索；谓之非真，无复真者。惟德机、与砺知之及此，言之及此，得之及此，故余倾倒于二君焉。而德机已矣，余无能为矣；庶几犹有若与砺者，他日足为学诗者之依归也。
　　傅君初字汝砺，余以天下同其姓字者众也，而易之曰与砺，且以「与」与「汝」声相近而便于改称也。元统三年九月辛巳朔，揭傒斯序。 
　　【（录自嘉业堂丛书本傅与砺诗文集卷首）】 

　　△送傅与砺序 
　　元统三年秋七月，诏假羣玉内司丞铁柱吏部尚书，丞相掾智熙善礼部郎中，使安南。以临江傅若金为辅行。
　　若金字与砺。为学有本末，为文章有规矩。至于歌诗，盖无入而不自得焉。其高出魏、晋，下犹不失于唐。又能知为国体要，自秦、汉而下逮于我朝，凡使安南，贤否、姓名、若出使岁月，皆历数不遗。故凡使事，悉以谘之，动静相维，举措必戒，先事而虑，物至而应，举小包大，万变不穷。国中赂遗，毫发无所取而皆本之至诚，得尊中国、抚四夷之道，虽傔从趋走皆畏惮过于使。往返万数千里，所至大府交荐其贤。及安南入贡使及国门，首问傅先生安在。
　　初，安南数侵占城，遣使入告。是行也，有别旨切责安南，而所降制书上有「安南王」字。行至真定，默省曰：安南自陈日烜绝王封，朝廷有诏、安南上表，皆止称世子。今制书有「安南王」字，是无故自王之也。安南遂自称王，奈何？请二使还白朝廷，二使议未决，乃自请行。即赁马驰至都堂，都堂大喜，立收还制书，且以得傅君辅使事为甚幸，而君命以不辱。及使还，首循旧制授以广州儒学教授。
　　呜呼！向非朝廷知人，不能使傅君；非傅君之学，不足以称朝廷任使。使朝廷皆若用傅君，安有败事哉！然傅君之名由是而立，傅君之荣由是而基；他日任朝廷之事必有大于此者，又当何如也。故余送傅君之行不及广州之说，而本于使事云。至元四年岁戊寅四月十有一日，揭傒斯序。
　　【（录自嘉业堂丛书本傅与砺诗文集附录，标题系辑者拟，原题作揭文安公送行序）】 

　　△欧阳先生集序 
　　欧阳先生集，曰诗流者三卷，曰鈆中者十卷，曰驱烟者十五卷，曰强学者十卷，曰述直者三卷，曰脞语者三卷。其门人王师模所辑也。所辑者止此，作而未已者不止此。
　　先生于书无不读。其为文丰蔚而不繁，精密而不晦者，有典有则，可讽可诵，无南方啁哳之音，无朔土暴悍之气，惜弃在草野，不得与典谟训诰之述作以黼黻皇度。然文关于世教，斯可传矣，不系其人之隐显；学贵于知道，知道，斯可法矣，不系其书之繁简。先生之可传可法者，固有在矣。余独恨不登先生之堂，从诸生之后而请益焉。因王君请为集叙，姑书以识予向慕之意。后至元六年冬十有一月朔，揭傒斯序。
　　【（录自四部丛刊本圭斋文集卷首）】 

　　△吴澄神道碑 
　　皇元受命，天降真儒；北有许衡，南有吴澄；所以恢宏至道，润色鸿业，有以知斯文未丧，景运方兴也。然金亡四十三年，宋始随之。许公居王畿之内，一时用事，皆金遗老，得早以圣贤之学佐圣天子开万世无穷之基，故其用也弘。吴公僻在江南，居阽危之中，及天下既定，又二十六年，始以大臣荐，强起而用之，则年已五十余矣。虽事上之日晚，而得以圣贤之学为四方学者之依归，为圣天子致明道敷教之实，故其及也深。上既命词臣欧阳玄诔许公之行于石，复以吴先生之述诏臣傒斯。臣材质驽下，于学问无一堪可，讵足以窥涯涘，塞明诏，然国家盛典，敢不钦承！
　　谨按前奎章阁侍书学士虞集状，公讳澄，字伯清，抚之崇仁人。曾大父大德，大父铎皇，赠中奉大夫、淮东宣慰使、护军，追封临川郡公。父讳枢皇，赠资善大夫、湖广等处行中书省左丞、上护军，追封临川郡公。祖妣谢氏，妣游氏，追封临川郡夫人。
　　世有积德，为儒家。其所居咸口里，在华盖、临川二山之间。丰城徐觉者，善望气，尝过而指曰：必有异人出焉。已而生公之前一夕，里中人梦有神物蜿蜒降公所居，明日生公。三岁能诵歌诗数百篇。五岁出就外傅，日受千余言，三四过即记不忘，夜诵常至达旦。七岁能默诵五经。十岁知为学之本，大肆力于朱子诸书，犹以大道为入道之门，必日诵二十过，如是者三年。十五遂以圣人之学自任，作勤、谨二箴，敬、和二铭。十六拜程若庸先生，友程文宪公巨夫。十九作自新、自修、消人、理长、天理、克己、悔过、矫轻、警惰诸铭，以自策励。二十举进士，明年，下第。又三年，宋亡，天下为元，是为至元十三年。而政教未舒，民疑未附，乃与乐安郑松隐居布水谷，作孝经章句，校定易、书、诗、春秋、仪礼、大小戴记。
　　二十一年，遭父丧，凡治表悉从古制，乡里皆化行之。服除，程文宪公以南台侍御史奉诏求贤江南，强起公，以故旧，俱至京师，而不受其荐。居数月，以母老辞去。程公既不能屈公，又言所校诸书宜置国子监，以资学者。朝廷下行省，行省下有司，即其家尽录上之。元贞初，至豫章，宪幕长郝文公迎馆羣庠 【公迎馆羣庠，疑当作「迎公馆郡庠」。】 ，朝夕听讲，有所问答原理数千言。省属元文敏公明善以学自命，问易、诗、书、春秋，叹曰：「与吴先生言，如探渊海。」终身执弟子礼。董忠宣公士选时为行省左丞，迎至家，亲执馈食，曰：「吴先生，天下士。」董公由南台御史中丞入签枢密院事，荐有道，东平文贞王不忽木曰：「董公不妄举。」方议行用之，会迁御史中丞，寻以疾薨，不果用。五年，又以董公为中丞，乃授应奉翰林文字、登仕郎、同知制诰、国史院编修官。比至，已有代。执手遮留不去。中山王、张达，河西张恒辈，皆从受业焉。八年秋，除将仕郎、江西儒学副提举。明年，侍次家居，校定邵之书，始推其书上接伏羲、文王、周公、孔子之传。明年冬，始就官，居三月，即免去。校定老子、庄子、太玄。
　　至大元年，以从仕郎国子监丞召。修许文正公之教，日讲于公，夕讲于次，寒暑不懈。仁宗即位，进司业。乃损益程文公学校奏疏，胡文定公大学教法、朱文公学校贡举司议，为教四条：一曰经学，二曰行实，三曰文艺，四曰治事。未及施行，为同列所嫉，一夕竟去。六馆诸生怅怅如失父母者；有不谒告从之而南者，居数年然后归，归皆取高科，为名士。集贤以祭酒召公，中书不可。延佑初，宾举之诏行。四年，再校议江西而诏集贤修撰虞集乘传山中，起为集贤直学士，特加奉议大夫。明年秋，行至仪真，以疾谢遣使者，就金陵，过九江，拜周元公墓而归。北方学徒数十人，皆从之至家，留不去。
　　英宗即位，郓忠宪王拜住为丞相，进贤屏恶，天下风动。至治三年春，遣中书直省舍人会江西省臣就家起拜翰林学士、知制诰同修国史，进阶太中大夫。以五月至京师，时驾在上都，寻有南坡之变。明年春，治任将归，众皆恳留，为大行实录计。会朝廷以江浙行省左丞赵简言请开经筵，以公及平章政事张蔡公珪、国子祭酒邓文原为讲官。每进讲必三四过乃已。泰定二年闰月，修英宗实录。八月，书成，未及上进，即称疾。中书知有去志，即院具宴举留，宴毕，乘小车出城委牒而去。中书闻之，即以驿舟追至杨村，不及而返。明年诏遣使赐楮币五十缗，金织段文二，进阶资善大夫。公上表辞所赐物。四方学者日益众，公虽疾，必强起教之，又衣食之，故学者多至卒业而后去。
　　元统元年六月，微疾。乙酉夜，有大星陨其舍东北隅，明日日中遂薨，年八十五。以玄端敛。及治丧，一用公所定家礼。赠江西行省左丞、上护军，追封临川郡公，谥文正。妻余氏，追封临川郡夫人。
　　子男五：文，以泽授奉议大夫同知柳州路总管府事，后公一年卒；衮，先卒；京，以便养特授抚州路儒学教授；禀，亶。孙男十：当、蕃、畣、■〈艹富〉、■〈田〉、奋、里、畀、畟、畧。当，国子助教；畣、■〈田〉早世。女五，谭观、会、文、熊铃、黄盅，其壻也。曾孙男四：亼、全、仚、仑，孙女二。
　　臣窃惟我国家自太祖皇帝至于宪宗，凡历四朝五十余载，天下犹未一，法度犹未张，圣人之学犹未明。世祖皇帝以天纵之圣，继统纂业，豪杰幷用，羣儒四归，武定文承，化被万国，何其盛欤！至若真儒之用，时则有若许文正公由朱子之言，圣人之学，列位台辅，施教国子，是以天启昌明之盛也。乃若吴公，研磨六经，疏涤百氏，纲明目张，如禹之治水，虽不获任君之政，而著书立言，师表百世，又岂一材一艺所得并哉！其学之源，则见于易、诗、书、春秋、礼记诸纂言；其学之序，则见于学统、学基诸书，而深造极诸犹莫尚于邵子。其所著书文章皆行于世。
　　公隐居时，有草屋数间，程文宪公过而署其牖曰草庐，故号草庐先生。其葬以元丁亥 【此句疑有脱字。】 。其墓在县之礼贤乡，地名左桥陈顷蛇坑。其铭曰：
　　天地之大，六籍载焉；帝王之尊，六籍位焉。六籍之道，无内无外；六籍之义，有显有晦。匪伊求之，道何由明；匪伊明之，道何由行。昔岂弗求，求或未至；昔岂弗明，明或犹蔽。天监之籍，生此哲人；抉微阐幽，志气如神。其言汪汪，其书洋洋，其学之方，其国之光。天下儒师，国中通贵；永配孔庭，以式百世。 
　　【（录自四库全书本吴文正集附录）】 

　　△金台集后序 
　　诗之义本于讽谕，盖心欲有言而言不足以道志，故假于辞焉。而辞也者，欲其谕难言之志也。然语涩而俚，意浮以近，文采不足以动人，立言易朽，君子不由也。余致力于斯甚久，未尝敢以易心为之。盖得于意者为难美，而修于辞者不失之过则不及，以是而辍者十八九。呜呼，其难矣哉！
　　金台集者，友人合鲁易之之诗也。其诗百余篇，森然若开羣玉之府，圭璋琮璜，各有列位，辞语至到，而神与情诣，动荡激越，可歌可舞，信乎其能谕诸人者。余读之再过，因叹赏不已，遂书所见于其篇末云。至正三年二月既望，揭傒斯书。
　　天历元年春二月八日，淮东宣慰使李公薨，赠通奉大夫、江西等处行中书省参知政事、护军，追封潞阳郡公，谥忠靖。元统二年冬十有一月二十二日，其配潞阳夫人柴氏薨。十有二月六日，合塟通州潞县之南台坡先茔。嗣子世安请铭。
