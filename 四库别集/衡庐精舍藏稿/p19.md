<!-- { "loadSidebar": true } -->
　　今天子统承丕丕基握符纪元聿新鸿猷濬哲狥齐神资絶出圣学日蒸彰闻中外寤寐贤隽賔兴海宇爰自畿甸达于侯绥江介岭海之间瓯脱斗辟之内士有章缝而呫毕者咸忻圣作而快先覩于时廵按御史唐某监临广西试事録成某以职事宜叙诸末简某闻之重华南廵警跸贲于衡湘声教达于梧野西粤固古帝之流化区也秦汉以戈船载辟桂林象郡歴唐弥显竒人墨士与桂蠧翠翿文犀驯象竝贡称珍明兴树藩设学材贤彚征名卿硕辅勋猷代着下至酋长莫不慕义趋风解结投弩竞列缨緌之林猗其盛哉然某甞涉湘浮漓揽结西粤之胜海阳中峙支嶂万分攅防列珪翥鷟翔鸳甗锜柴虒岭嵤閜砢云谲波诡不可状陈而其间二三巍峦赤立乎汉表若伟丈人儒长者髙踞俯视羣子弟蒲伏趋走听指授之不皇也又若元戎搴旗连百万熊罴虎臣骁骑角力之恐后也斯其山川竒胜虽秦蜀莫之甲也盖蹶然叹曰西粤材贤之众多其间名公卿之勋猷以揆之今日其方权舆而未可津涯者与何则昆仑之气鼓行域内自北徂南而西粤固南国之极壤精华之尤萃也以彼其山川而値精华之萃故曰今日未可以津涯也曩闻莅兹土者惟固守简阔旧画多未甞事事曰吾无撄也已而虺穴木樵魋跣之余孽卵育日繁豪噬我民其极至侵疆夺邑戕官剚吏嵗罔虚日襟喉为之鬲塞诸司犹然视曰吾无撄也顷得节钺大吏绣斧使臣毅然议征于是古田先复府江继通刋除蓊郁旁鬯日南之遐谈者则曰西粤之人事又何其与天运地灵相恊应也然则西粤材贤骏发而鸿宣引长而勿替斯又非其时与兹者大比賔兴罗搜卓荦诸士乘昌运遘盛时而适际圣作之期则三试之所挥霍有司之所鉴遴谹词奥义铿耳溢眦纚纚林林固足以进叩南宫矣不知其翊运应时仰对圣人求贤之实讵止斯艺已乎夫士之为艺谈儒行则宗圣脩而诋老佛论治法则尊王道而卑五伯筹国计则上商周而下管桑非不彰彰著也然一朝布之中外较其行事与曩所言者若两人焉何哉则以未达国家求贤之实者也诗曰济济多士维周之桢士胡以克桢哉书曰不惟逸豫惟以乱民诗又曰百尔君子百辟卿士不解于位民之攸暨是则国家自养士布列有位冀为国桢非斯世斯民无为也士自始学至列有位爰桢乃国非斯世斯民无事也此国家求贤之实亦士之自靖也士既不知其实而脩之方其学操翰辄私心卜曰吾得繇是饱刀泉华闾里足矣他吾奚有有晋是者曰吾得繇是树名检阶显融则身名兼之矣他吾奚有又有晋者则又曰吾得繇是抒猷悃垂后世可也是非无世与民之事也而其实非也既非其实则士虽日日操翰而宗圣脩是楮生圣脩也其行有老佛覆诋之者矣虽日日操翰而陈王道是楮生王道也其政有五伯覆卑之者矣日日操翰而伟商周是楮生商周也其计有管桑覆下之者矣夫国家求贤之实若此而士固如彼则世与民将焉赖国家亦焉用三试士为也是必有古之已饥已溺一夫引辜者作夫乃可以斡世而膏斯民则士于国家非独桢之且龙之矣嗟夫今西粤士欲以翊运应时仰对圣人求贤之实安知不有若而人者绳绳继继賛睿徳而鬯鸿化也某滋望矣故曰今日未可以津涯也
　　赵浚谷先生文序
　　自易象以风水语文而文之变备矣彼水至大者莫如海邹孟氏甞以海况圣言海固不易谈已其次莫若江河予甞浮彭蠡絶淮泗固江河之巨滙也方其微风飏波纡纡容容涵云霞之丽抱日月之晶覩者固已荡胷臆皇耳目矣已而噫气喷薄雷震霆踶万马舞三军鬭虬螭而咆熊虎覩者震掉不敢正视顷之则又恬如寂如放乎无有凡此不出晷刻而其变不可穷诘非独彼水与风不得知虽造物者亦不知其然而然也此非天下之至神其孰与之自邹孟氏以后其文之尽变有若此者唯庄荀司马太史韩苏数子擅之柳欧以下亦颇得其七八然予又观江河下上有三峡龙门其变不在风而在石彼其石之嵲崱屶与波防撞天下希竒也而庄荀太史数子间极其变亦或有似之然不常有也何则使天下水咸为三峡龙门则利渉者阻矣故三峡龙门谓江河间出之竒可也非所以语于文之大凡也国家自正间文章复古学士词人竞尚剞劂徃徃语骛嵺崤而音入焦杀其极至袭古人胜语以相矜严此何异独夸三峡龙门不复知江河风水自然之变亦少过矣嘉靖间三四君子起而定之若赵平凉之作髙者雄浑顿挫不袭一家而姿态不可系视数子最为近予甞得平凉集未全稍録其粹予友邹继甫故平凉髙第弟子也将梓行之而属予为序因尚论之如此
　　万安仓前周氏族谱序
　　予闻汉人之语士曰脩之于家壊之于天子之庭尝窃怪之以为士果脩也而又奚壊乃不知今之脩于官者或壊之于家则又何哉今夫君子之语修也以身而其所以为修者以仁身固一矣而仁尤至一夫惟君子之仁其身者无弗一也是故当其仁家则民与天地万物未始违当其仁民与天地万物则其家未始置至其异日释而返服于家其素所教又未始更端也何则彼其所以为家国天下者畴非身也亦畴非仁也又恶有修此而壊彼哉故世之有修而有壊者非所谓修也予少与万安周方伯洞岩君共事欧阳先生与闻求仁之学继同举又同朝昕夕通家予不能尽语君之修甞试观之其梱内雍雍子弟翼翼僮仆鱼鱼如也其爱人无崇卑众寡戚防属属如其当官侃侃忧国恤恤如其然诺石如辨是与非山如也其道人善规人过又挈予而道之规之茧茧訚訚如也已而出为郡为藩臬其眎采属民庶胥卢儿犹其一家其删难济变犹治其家艰至于下上之间辨是与非导善规过犹曩之予导予规者然君竟以是取憝下上遂致而归天下士共惜之而君弗以屑意惟日笃于睦宗辑谱教家饬族将兴乡人而趋焉君岂不知家国天下之异势哉盖君之所欲以仁其身者一也而又奚有两修两壊之殊予闻君之先有游濂溪先生门者为某翁防世为方伯某翁又防世而有君从弟某举进士令宣城咸以正学闻则周氏之为世修久矣其谱实自某公创修之至君凡防修而以序属予予以为君之修谱者影也其修诸身者实也君将俾族之人索影而求其实则必自君之仁身者始由是而乡之士与四方之士兴焉将亦自君之族彦始然则君虽隐矣而君之欲为国与天下以达于天地万物者今未始减曩也是在斯谱而君之修固亦与斯谱为无穷也
　　金陵三胜纪略序
　　夫览观方舆纂图列胜此愽综者为稽而已而非以为游也登蹑崇幽抒词掞藻此游观者为适而已而非以为道也是故君子苟渉乎道则游非游矣舂陵古称山水之域其大者若九嶷舜陵其次濂溪月岩称三胜万厯改元孟夏予掔二三子从湘源谒濂溪窥月岩濂溪去州舍许去元公庐不里许泉汩汩从石出相传元公濯缨其下月岩又去濂溪舍许岩辟东西双阙中空洞透天围不啻百十丈游者从西入视之类月下东入为上踞中则中天矣予行四方探陟有年未覩有若斯殊胜者也遂偕二三子留宿啸歌不能去已而州大夫出三胜纪畧请序予披诵顾二三子曰为此编者其亦有乡道之心乎昔者精一之防发自虞舜旷数千年阒乎寥寂无欲学圣之防又发自元公夫无欲精一之门也学不从无欲而自谓能入道者诬矣诬矣二三子识之而况舜之藏元公之生咸不越封内山川之灵疑若有属今州大夫编次得之是岂为稽与适而已哉不然自三胜而下澹岩称稀于天下矣大夫曷为其绌之也二三子识之于是予与二三子为九嶷之期别大夫而序以遗之大夫罗某铜仁人其先出予乡之清江二三子蒋论曹学参全州人周鸣球罗田人













　　衡庐精舍藏稿巻九
　　钦定四库全书
　　衡庐精舍藏稿巻十
　　明　胡直　撰
　　序
　　刻白沙先生文集序
　　夫人心者天地万物之都宅而道之本也记曰物有本末事有终始知所先后则近道矣故古之学未有不先本后末者也自后世以趋末为工苟有为古之先本者则不问其所底辄羣然诋之曰是非老则禅也而世之末儒畏形而避影者乃又甚其説以自表异曷怪乎数百年之甍甍而和懵懵焉而趋也夫先本非絶末也以为非本不足以生末故古之君子先从事焉善养其易知简能者而天下之理自得则天地万物将为举焉故曰正其本万事理又曰本立而道生犹之树材者先壅溉其根柢则枝叶自从而敷荣焉非必若剪缀然枝枝以营之叶叶以修之者也故记者谓之近道若夫老与禅则颛焉以閟其根逆焉以销其枝叶与吾圣人先本后末之学大有间矣夫恶得拟其所似而槩诋其眞反以拒天下知本之士甚哉后之末儒之难与语学也白沙先生自少有志圣人之学始从临川呉聘君未有入乃返求诸约端居十有二稔然后见吾心之体隐然参前倚衡应务观书若马之有啣勒水之有源委乃涣然自信曰作圣之功在兹矣而措之日履坚贞明懿孝友天至虽寠极且划田庐以食太夫人之兄子买婢出良族辄选配为婚友丧服缌佐奠至数千里外自彭惠安刘志宣罗文毅以下靡不景从邑令执弟子礼服行其教輶轩过者挹其德容至称之活孟子云片撰只语咸踔絶出尘表可辅世而翊道嗟夫若先生之学岂尝枝枝而营叶叶而脩者哉盖亦崇其本而自丰其末者彼二氏者有是乎哉而世之谈者未诚有向道之志知向之矣又未能若先生反约而深造且不亟考先生之贞履则皆逐块寻声随阳浮而争置一喙是犹守浍洫而议渊海执碔砆而评荆璧亦左矣夫或者经怪其出语间用释氏是又不然昔程伯子亚圣俦也盖亦间用之而尼父徴言于老聃轲氏借证于阳货咸自顾眞脉何如耳岂必善避其语者哉苟不以其脉而独屏形声取善畏避者以为韪是亦自附剪缀之工已耳而于先生又曷为有无于时予寮佥宪何君重刻先生文以传予惭无能为役乃为叙其先本之学或以囘避影者之辕而知学圣之有归然则世欲繇先生以入圣则亦求诸先生虚立本之防而自得之慎无逐末儒自左其趋以日逺于大道何君名某字某南充人賛其成者刘君某字某某县人李君某字某思南人
　　南溪萧氏续脩族谱序
