<!-- { "loadSidebar": true } -->
　　九月九日眺山川归心归望积风烟他乡共酌金花酒万里同悲鸿鴈天
　　邵大震九月九日登玄武山旅眺附
　　九月九日望遥空秋水秋天生夕风寒鴈一向南飞逺游人几度菊花丛

　　河阳桥代窦郎中佳人答杨中舍

　　披风听鸟长河路临津织女遥相妬判知秋夕带啼还那及春朝携手度

　　王子安集巻三

　　●钦定四库全书

　　王子安集巻四

　　（唐）王勃 撰

　　○序

　　续书序序

　　曰书以记言其来尚矣越在三代左史职之百官以理万人以察扬于王庭用实大焉茍非可以燮理情性平章邦国敷彝伦而叙要道察时变而经王猷树皇极之纲维资生灵之视听皆可畧也昔者仲尼之述书也将以究事业之通而正性命之理故曰吾欲托之空言不如附之行事道徳仁义于是乎明刑政礼乐于是乎出非先王之徳行不敢传非先王之法言不敢道纪千数百歳断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸于筌蹄驱后主于轨物宻而显宏而奥乆而弥新用而不竭非古之聪明圣智玄覧博逹孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家标指失中陈事乱而无当制理参而不一繇是大典散而人文乖是非繁而取舍谬与夫古先哲人制述之意不其疎乎我先君文中子实秉睿懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续书为三百六十篇考伪乱而修元经正礼乐以旌后王之失述易讃以申先师之旨经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足埀训作则冒天下之道如斯而已矣当时门人百千数董薛之徒并受其义遭代丧乱未行于时厯年永乆稍见残缺贞观中大原府君考诸六经之目则亾其小序其有録而无篇者又十六焉呜呼兹不可复见矣家君钦若丕烈图终休绪乃例六经次礼乐叙中说明易讃永惟保守前训大克敷遗后人勃兄弟五六冠者童子六七祇祇怡怡讲问伏渐之日乆矣躬奉成训家传异闻犹恐不得门而入才之不逮至逺也是用厉精激愤宵吟昼咏庻几乎学而知之者其修身慎行恐辱先也岂声禄是狥前人之不继是惧间者承命为百二十篇作序而兼当补修其阙爰考众籍共参奥旨泉源浩然罔识攸济呜呼小子何敢以当之也其尽心力乎始自总章二年洎乎咸亨五年刋写文就定成百二十篇勒成二十五巻昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之逹晤者将有得于斯文乎于时龙集阉茂勉踵前修在大唐御天下之五十七祀也

　　黄帝八十一难经序

　　黄帝八十一难经是医经之秘録也昔者岐伯以授黄帝黄帝厯九师以授伊尹伊尹以授汤汤厯六师以授太公太公授文王文王厯九师以授医和医和厯六师以授秦越人秦越人始定立章句厯九师以授华陀华陀厯六师以授黄公黄公以授曹夫子曹夫子讳元字真道自云京兆人也盖授黄公之术洞明医道至能遥望气色彻视腑臓洗肠刳胸之术往往行焉浮沉人间莫有知者勃养于慈父之手每承过庭之训曰人子不知医古人以为不孝因窃求良师阴访其道以大唐龙朔元年岁次庚申冬至后甲子予遇夫子于长安抚勃曰无欲也勃再拜稽首遂归心焉虽父伯兄弟不能知也盖授周易章句及黄帝素问难经乃知三才六甲之事明堂玉匮之数十五月而毕将别谓勃曰阴阳之道不可妄宣也针石之道不可妄传也无猖狂以自彰当阴沉以自湥也勃受命伏习五年于兹矣有升堂覩奥之心焉近复鑚仰太虗导引元气觉滓秽都絶精明相保方欲坐守神仙弃置流俗噫苍生可以救耶斯文可以存耶昔太上有立徳其次有立功其次有立言非以狥名也将以济人也谨録师训编附圣经庻将来君子有以得其用心也

　　四分律宗记序

　　昔在调御利见迦维光宅浄都抚临法界抑扬垢路之业以疆理情田阐导毗尼之藏以堤防性海二边云彻方知寳相之尊十刹风行乃识真如之贵将使龙象缁服维明克允鹙鹭玄明有耻且格五篇垂范岂同训夏之科七聚分宗寜比歌虞之制功存离欲道在降魔仙苑创基因善果以调物提河灭迹慿浄戒以为师诚拯溺之舟航而御黠之衔策者矣故能庄严百福粉绘三身摧憍慢山拔生死树覆篑菩萨之道滥觞正觉之源除惑箭而断爱枝销恚刀而解疑网自银棺掩耀金杖殊珍五师烟腾四分云矞波离睿旨明而更明饮光妙迹盛而愈盛其后卑摩覃思犹沉赤水之辉惠逺研精尚玷玄岩之彩遂使琼编浩汗利渉迷于要津瑶轴纷纶登髙暗于飞陛熟习者博而寡用志学者劳而少功七众所以迟回八部繇其太息丕应冥发睿感潜融爰挺异才式扶象训有西京太原寺索律师俗姓范氏其先南阳人也殷霸洪胤周藩茂族八鸾与四牡竞驰紫绘与青蜗迭照六军卿胄绩着于锺彝三传儒门业流于训诂律师冲襟霞映峻局霜凄筠抱显于髫龄兰芬凝于丱齿繇是糠粃礼乐锱铢名教以尧舜为尘劳以周孔为桎梏爰依白法遂托玄徒探鹫岭之微言得龙宫之秘藏咸亨之祀椒房谅阴舍槐里而构竹园因金穴而开银地伽蓝肇建号曰太原明阳所及咸收时望自价隆康会誉重摩腾竺法猷之苦节支道林之逺致将何以发明禅宇光应纶言律师乃以道众羽仪释门栋干粤自弘济来游太原经行徳人于斯为盛既而惧六和之紊绪悼三聚之乖宗稽法令之遗文讨惠猷之旧业网罗近护吞含觉明原始要终探赜索隠芟夷疣赘剪截骈枝收絶代之精微诘往圣之纰缪葭灰屡变槐燧骤迁开遮持犯之异同废立止作之轻重故以该象牙之扇穷贝叶之图鑚研刋削五载而就名曰开四分律宗记凡十巻三十七万六百三十言律师又以为仲尼述易申妙典于系辞元凯谈经托余文于释例爰因多暇更辑旧章牢笼秘密之宗发挥沉郁之旨名曰开四分律宗拾遗钞凡十巻四十万余言所以禆助三明抑扬四谤弘八正之道成一家之言庶使众善雷奔羣疑雾敛照欢戚之两镜荡欣忧之二瓶凭此戒田方跻定境岂直功周沙甸道制铁围而已哉弟子才非玄度识劣真长本乏凌云之词虗荷弥天之眷揄扬盛烈顾孙绰而多惭归依胜侣仰郗愔而自朂輙牵庸陋轻序徳音岂比夫公理昌言资缪实之引太冲作赋假士安之谈盖所谓观博而识班闻乐而窃抃者矣故曰四分律宗记序

　　入蜀纪行诗序

　　总章二年五月癸卯余自常安观景物于蜀遂出褒斜之隘道抵岷峨之絶径超玄溪厯翠阜迨弥月而臻焉若乃采江山之俊势观天地之竒作丹壑争流青峰杂起陵涛鼓怒以伏注天壁嵯峨而横立亦宇宙之絶观者也虽庄周诧吕梁之险韩侯怯孟门之峻曾何足云盖登培塿者起衡霍之心游涓浍者发江湖之思况乎穷覧胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编为三十首投诸好事焉

　　三月上巳祓禊序

　　观夫天下四方以宇宙为城池人生百年用林泉为窟宅虽朝野殊致出处异途莫不拥冠盖于烟霞披薛萝于山水况乎山阴旧地王逸之池亭永兴新交许玄度之风月琴台寥落犹停隠遯之宾酿渚荒凉尚遏逄迎之客仙舟溶裔若海上之槎来羽盖参差似辽东之鹤举或昻骐骥或泛飞鳬俱安名利之场各得逍遥之地而上属无为之道下栖玄邈之风永淳二年暮春三月迟迟风景出没媚于郊原片片仙云逺近生于林薄杂花争发非止桃蹊羣鸟乱飞有踰鹦谷王孙春草处处争鲜仲阮芳园家家并翠于是携旨酒列芳筵先祓禊于长洲却申交于促席良谈吐玉长江与斜汉争流清歌遶梁白云将红尘并落他乡易感增凄怆于兹辰羇客何情更欢娯于此日加以今之视昔已非昔日之欢后之视今亦是今时之会人之情也能不悲乎且题姓字以表襟怀使夫会稽竹箭则推我于东南昆阜琳琅亦归予于西北

　　守岁序

　　岁月易尽光阴难驻春秋冬夏错四序之凉炎甲乙丙丁纪三朝之气数十二月之阴气玉律穷年一万岁之休祯金觞献寿贲鼓雷动烟火星流伥子黄童统钩陈而驱赤疫诸王等集陈玉帛而朝诸侯京兆天中竦楼台而彻汉长安路上乱车马而飞尘王丞相之登临行将在目戴侍中之重席忽尔明朝槐火灭而寒气消芦灰用而春风起鱼鳞布叶烂五色而翻光鳯脑吐花灿百枝而引照悲夫年华将晚志事寥落公孙弘之甲第天子未知王仲宣之文章公卿不识对他乡之风景忆故里之琴歌栢叶为铭影泛新年之酒椒花入颂先开献岁之词作者七人同为六韵

　　山亭兴序

　　仁者乐山智者乐水深山大泽龙蛇为得性之场广汉巨川珠贝是有殊之地岂徒茂林修竹王右军山阴之兰亭流水长堤石季伦河阳之梓泽下官天性任真直言淳朴拙容陋质眇少之丈夫蹇歩穷途坎■〈土禀〉之君子文史足用不读非道之书气调不羁未被可人之目颕川人物有荀家兄弟之风汉代英竒守陈氏门宗之徳乐天知命一十九年负笈从师二千余里有弘农公者日下无双风流第一仁崖智宇照临明日月之辉广度冲襟磊落压乾坤之气王夷甫之瑶林琼树直出风尘嵇叔夜之龙章凤姿混同人野雄谈逸辩吐满腹之精神逹学竒才抱填胸之文籍簮裾见屈轻脱履于西阳山水来游重横琴于南涧百年竒表开壮志于高明千里心期得神交于下走山人对兴即是桃花之源隠士相逄不异菖蒲之涧黄精野馔赤石神脂玉案金盘征石髓于蛟龙之窟山樽野酌求玉液于蓬莱之峰溪横燕尾岩竖龙头锻野老之真珠挂幽人之明镜山腰半折溜王烈之香膏洞口横开滴严遵之芳乳藤牵赤架南方之物产可知粉渍青田外域之謡风在即人高调逺地爽气清抱玉策而登髙出琼林而更逺汉家二百所之都鄙宫殿平看秦氏四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隠隠阑干象北斗之宫清渭澄澄滉漾即天河之水长松茂栢鑚宇宙而顿风云大壑横溪吐江河而悬日月凤凰神岳起烟雾而当轩鹦鹉春泉杂风花而满谷望平原荫藂薄山情放旷即沧浪之水清野气萧条即崆峒之人智揺头坐唱顿足起舞风尘洒落直上天池九万里丘墟雄壮傍吞少华五千仞裁二仪为舆盖倚八荒为户牖荣者吾不知其荣羙者吾不知其羙下官以词锋直上振笔札而前驱高明以翰苑横开列文章于后殿情兴未已即令樽中酒空彩笔未穷湏使山中兔尽

　　山亭思友人序

　　高兴之后中宵起观举目四望风寒月清邻人张氏有山亭焉洞壑横分竒峰直上郁然有造化之功矣嗟乎大丈夫荷帝王之雨露对清平之日月文章可以经纬天地器局可以畜泄江河七星可以气冲八风可以调合独行万里觉天地之崆峒高枕百年见生灵之龌龊虽俗人不识下士徒轻顾视天下亦可以蔽寰中之一半矣惜乎此山有月此地无人清风入琴黄云对酒虽形骸真性得礼乐于身中而宇宙神交巻烟霞于物表至若开辟翰苑扫荡文场得宫啇之正律受山川之杰气虽陆平原曹子建足可以车载斗量谢灵运潘安仁足可以膝行肘歩思飞情逸风云坐宅于笔端兴洽神清日月自安于调下云尔

　　王子安集巻四

　　●钦定四库全书

　　王子安集巻五

