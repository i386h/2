<!-- { "loadSidebar": true } -->
    臣某言：伏奉今年某月日恩旨，恕臣重责，护臣小才。月日之明，早曜丝发；雷雨之施，振起昆虫。臣某中谢。臣二十馀年，数从远谪，流离辛苦，契阔死生。因陛下兴圣，谋行天讨，救万人之命，解四海之悬：臣所以脱於往危，保於今泰者为此。顷岁昌宗执柄，三思弄权，臣与宋同论，桓敬俱奏。贬臣为富（一作常）州司户。实荷陛下诛韦氏之後，收正人之馀，特拜臣左台侍御史：此陛下活臣之命、贷臣之荣一也。顷岁谯王重福谋立东都，臣当留台，与洛州司户（一作马）崔日知挫其逆彤，收其馀孽，东都底定。职臣之功，自文林郎拜朝散大夫，除户部员外郎，岑曦、崔之辈以臣再用往还，并忌崔隐甫、倪若水等，恐为陛下之助，与臣同制各贬官，仍联翩左迁，为崖州舍城县丞。及陛下正位紫宸，臣又自岭南九品远恶官除朝散大夫户部郎中，又荷陛下活臣之命、贷臣之荣二也。顷岁陛下东封将还，臣路左谒见，猥承圣顾，广录旧文。朝议恐陛下用臣，薛自勤与外生库狄履温罗织臣至死，仍承陛下免其罪，授臣官：又荷陛下活臣之命、贷臣之荣三也。臣出入岭南，自经一纪，自沣州司马加朝散大夫，兼此州牧，解青绶，垂彤，去瘴毒之艰，遂江山之性：又荷陛下活臣之命、贷臣之荣四也。且臣远览前书，颇闻故事，一餐之惠，尚可杀身，况臣蒙圣主千年之恩，救愚臣万死之急。至若训诲委积，率谕再三，蚊力负山，不胜其重，萤火向日，徒失其晶。必当闭户绝交，澄心去欲，下以安所部，上以报所天，岂徒殒躯丧元，焚妻夷族而已？无任生死肉骨恐惧感戴之至。
    ○进喜雪诗表
    臣邕言：一昨瑞雪愆期，农人阻望，陛下以亿兆勤虑，仓廪贻忧，礼元冥，祈祷黑帝，固能至诚应物，圣德动天，朔雪下於龙山，海神朝於凤阙。是以途歌邑舞，野庆朝欢，荷一人之渥恩，为四海之膏泽。臣仰思扬化，伏念辅时，虽力减鸿毛，而情殷鹤立。无任喜跃庆贺之至，谨昧死诣金阙门陈表，贡诗一章，臣邕诚惶诚恐。
    ○进文马表
    臣某言：臣闻禽兽殊祥，卉木奇状：自古感者，必有应焉。伏惟陛下德合天地，道通神明，天物所以来，神物所以见。且麟者仁兽，主仁者则呈；马者文身，君文者即降：曾是上叶尊号，下报太平也。观夫豹蔚腾文，龙章助圣，书籍所未载，耳目所未闻：即知非常之君，必有非常之物。臣不胜跃欣庆之至，谨遣某官驰表奉进以闻，臣某诚惶诚恐。
    ○谏郑普思以方技得幸疏
    盖人有感一餐之惠，殒七尺之身，况臣为陛下官，受陛下禄，而目有所见，口不言之，是负恩矣。自陛下亲政日近，复在九重，所以未闻在外群下窃议，道路籍籍，皆云普思多行诡，惑妄说妖祥，惟陛下不知，尚见驱使，此道若行，必挠乱朝政。臣至愚至贱，不敢以胸臆对扬天威，请以古事为明证。孔子云：“诗三百，一言以蔽之，曰思无邪。”陛下今若以普思有奇术，可致长生久视之道，则爽鸠氏久应得之，永有天下，非陛下今日可得而求。若以普思可致仙方，则秦皇、汉武久应得之，永有天下，亦非陛下今日可得而求。若以普思可致佛法，则汉明、梁武久应得之，永有天下，亦非陛下今日可得而求。若以普思可致鬼道，则墨翟、宝各献於至尊矣，而二主得之，永有天下，亦非陛下今日可得而求。此皆事涉虚妄，历代无效，臣愚不愿陛下复行之於明时。惟尧舜二帝，自古称圣，臣观所得，故在人事，敦睦九族，平章百姓，不闻以鬼神之道理天下。伏愿陛下察之，则天下幸甚。
    ○谢恩命遣高将军出饯状
    右高力士奉宣口敕，以臣临政，特令赐宴。恭承惠渥，伏念庸微，天地周仁，木石知感，不胜惶悚戴荷之极，臣死罪死罪。臣历观自古君臣，凡所际会，或因缘党进，或收接功成，故未谒而知，不言而信，岂有地孤援寡，毁众谤深，察蒙蔽之中，致昭旷之外？逢陛下特达之遇，当陛下明圣之朝，事出常均，恩重今昔。臣誓将沥血，足可竭诚，徒欲杀身，岂能报德？至如励精勤政，举直徇公，副陛下忧人之心，行陛下宏道之化：岂敢失坠，以负神明？但函关路悬，长安日远，不任恋主之至。
    ○又韦巨源谥议
    夫古之谥，在乎劝沮，将杜小人之业，冀长君子之风。故为善者，虽存不贵仕，而没有馀名：此贤达所以砥节也；为恶者，虽生有所幸，死怀所惩：此回邪所以易心也。呜呼巨源尝未斯察，而闻义不从，与恶相济，蓄罔上之志，协群凶之谋，苟容圣朝，贪昧厚禄。自以宰臣之贵，不崇朝而贾害者，固鬼得而诛之也。彼则匹夫之微，未受命而行刑者，固人得而诛之也。幽明之愤，断焉可知；天地之心，自此而见矣。顷者皇运中兴。功臣翼政，时序未几，邪逆执权，奸慝者拜爵於私门，忠正者降黜於藩郡。巨源此际，用事方殷，且於阿韦何亲，而结为昆季？於国家何力，而累忝大官？此则ウ通中人，附会武氏，托城社之固，乱皇家之基，其罪一也。又国之大事，在祀与戎，酌於《礼经》，陈於郊祭，将以对越天地，光扬祖宗，既告成功，以观海内。惟昔亚献，不闻妇人，阿韦蓄无君之忱，怀自达之意，潜图帝位，议啄皇孙，坛拟仪，拜赐明命，将预家事，无守国章。巨源创迹於前，悖逆演成於後，时有礼部侍郎徐坚、太常博士唐绍、蒋钦绪、彭景直并言之莫从，其罪二也。又上天不吊，先帝遇毒，悔祸无徵，阿韦将篡，画计未果，逆心尚摇，周章夷犹，仓卒迷谬。於是太平公主矫为陈谟，上官昭容绐草遗诏，故得今上辅政，阿韦参谋。将大业垂成，而休命中辍者，职由巨源蹑韦温之足，楚客附巨源之耳，枭声遽发，狼顾相惊，以阿韦临朝，以韦温当国，其罪三也。又人为邦本，财实聚人，夺其财则人心自离，无其人则国本何恃？巨源屡践台辅，专行勾徵，废越条章，崇尚侵刻，树怨天下，剥害生灵，兆庶流离，户口减耗。况以三思食邑，往在贝州，时属久阴，灾逢多雨，租庸捐免，申令昭明，匪今独然，自古不易。三思虑其封物，巨源启此异端，以为稼穑湮沈，虽无菽粟，蚕桑织，可输庸调，致使河朔黎人，海隅士女，去其乡井，鬻其子孙，饥寒切身，朝夕奔命，其罪四也。但巨源长於华宗，仕於累代，作万国之相，处具瞻之地，蔽日月之层辉，负邱山之重责：今妄加褒述，安能分谤者哉。
    ●卷二百六十二
    ☆李邕（二）
    ○端州石室记
    日者托宿秘篆，寄傲神府，撰奇讨异，注灵通感；冥搜海Й，遐瞩坤极，敞金阙，疏玉堂，河汉未祭其源，今昔聆其语。曷若宛此山郭，介在江，薄人寰，腾物外，妙有特起，灵表Е洞，绮田砥平，锦嶂壁立，肇衍洞穴，延袤中堂。蹙怪形以万殊，砑地势以千变，伏虎奔象，浮梁抗柱，激涛海而洪波沸渭，合杳{穴条}而群峰嵯峨。飞动逼人，屹耸惊视，密微微而三分地道，风萧萧而一变天时。窦乳炼於玉颜，石床列於仙座，隔阂尘境，延集福庭。寂兮寥兮，恍兮惚兮，使营魄九，嗜欲双遣，形若希羽翼，志若摩云天。秦汉之，莫知代祀，羲皇之上，自成遐邈。当是时也，慕名者执雌而退，徇物者守心而安，求道者息虑而凝，怀书者陋古而默：有若邦伯，毕公守恭，广孝闻家，至忠观国。政门尤迹，谈者不容於口；议心厚行，游者每藉於名：故能吏修其方，人乐其业，流冗归止，介特安。於是命友僚，纵琴酌，一歌一咏，以遨以游：莫不解榻於斯，张乐於斯，腾驾五龙，遣去驷马，岂惟避暑窟室，缔赏林峦？击石如钟，酌泉如醴，固亦转丹灶，掇紫芝，迹参寥之远心，推习隐之幽致者也。
    ○崧台石室记
    高要郡北五里有石室，诡怪万状，崆峒其中，发挥灵踪，盘薄厚地：皆神仙之窟宅，为区宇之胜概。有巨石，皆似蹲兽之类，叠花仰空，的砾琼脂。色如截肪，傍引穴窍，疑为洞门，横耸石床，出次仙座。东厢峭壁下有涵泉，涨澄镜色，味轻琼浆。东西倚山之阳二十馀里，西通武林，东抵岭羊峡。
    ○越州华严寺钟铭（并序）
    有同乎源，播厥派者夥哉！沿之椎轮，则终列大辂；革以穴处，则崇构厦屋：译梵言於华学，象楗槌於景钟，从来久矣。观其聆妙音，奖宏誓，艾苦趣。警禅门，剑轮（疑）在空，法众斯集：镛之时义大矣哉。郡司寇北平杨公，沙门师萌抵净根保耳界妙有，忠为迦维之业，坚朴象正之钧，尝慨灵越乐郊，勾吴通邑，虽经行大壮，塔庙艺释训。首唱群吏，传闻庶氓，合德悉心，聚粮殚币，铄文马以庀制，骧群龙以范锺。撰祥时，历令日，倾郛鄙，毕缁黄，举帆云屯击毂雷动，百身勇施，累赞愿言者，计以万亿。然後陶人事炉，火正疏冶，风伯鼓橐，乐工杨嬉，（疑）焕乎鼎陈，蔚焉邱峙。手舞者翳景，称庆者振林，迟明蒇功，亭午卒业。於是曾台大起，雕ね悬列，鲸鱼叱怒以震击，蒲牢ㄣ曲以骇敫，隐天纲，[B13G]地理，刹那昭应，一念信心。有无识生，幽执鬼物，莫不休复净域，贞观真谛矣，有若大者不瓠，小者不窕，则州鸠之听，曷以臻其欤？其词曰：
    大雄立号兮考彼华钟，震发三界兮以觉其聋，俾我群动兮不罹厥凶，君子是象兮载铄载，弥亿斯年兮罔有天镛。
    ○滑州大厅铭
    大厦中构，山屹飞斗。黄河畎浍，大行培娄。整庶宣风，缉戎备寇。镇宁一方，光辅元后。
    ○大照禅师塔铭
    奂上人至，传诸大德意，令弟子撰和上碑。但重元门深（阙）四海大君者，我开元圣文神武皇帝之谓也；入佛之智，赫为万法宗主者，我禅门七叶大照和尚之谓也。是以从无因得，不出三界，於清泰运，教昭宣圆，常洽著菩萨之本心，密住依国王之信力，四生於涅者，不其广欤！和上讳普寂，俗冯氏，长乐信都人也。其先毕公高之後，毕万入晋，受邑於魏，支子食采冯城，因而得姓。洎亭为韩上党守，在赵为华陵君，异汉征西将军，思义晋骠骑将军，家於河南，今为河东人也。祖居士讳道相，经德营道，晦用藏密；考居士讳会均，艮背园庐，飞遁乡邑。
