<!-- { "loadSidebar": true } -->
　　敦复先生宅于洮湖日与湖而居犹以湖为疎乃堂其涯去湖丈余葢城虎牢以逼郑晋退三舍而子玉不止者与一夕波歇镜底生月忽失洮湖之所在但见万顷之平雪先生欣然曰吾又将载吾堂于扁舟对越江妃之贝阙我苃我裳我葛我巾笔牀茶灶瓦盆藤尊左简斋之诗右退之之文舟人之櫂一从而先生飘然若秋空之孤云矣先生方独酌浊酒悲吟苦语揽须根之霜搜象外之句管城子褚先生环而攻之麾之未去也有风飒如有澜如舟人曰浪将作矣夫子其归乎先生未及答而小波屋如大波山如龟鱼陆梁蛟龙睢盱冯夷击鼓而防战川后鞭车而疾驱渺一苇之浮没秋毫之有无舟人大恐相顾无色先生投袂而起仰天而叹曰吾与洮湖定交久矣而未尝识此竒观也子产曰他日吾见蔑之面而巳今见其心请改事湖庶几嵗晚之断金
　　放促织赋
　　杨子朝食既彻步而圃嬉遥见一二稚子集乎逺华之堂环焉其若围俯焉其若窥蹑焉其若追也杨子趋而往视之葢促织之始生而尚微坠地而未能飞者也嘉遯而不仕故髙步而不卑辟谷而不餁故癯貌而不肥既蚱蜢其修髯亦翡翠其薄衣彼其臂短而胫甚长是故将进而趦趄翘立而孤危也杨子笑谓穉子曰汝岂识之乎是固夫霜凄露感而恤纬征人之裳者与身勤心苦而提耳女红之荒者与昼閴宵防自基而徂堂者与多言强聒身隠而声彰者与若悲若怨若愤若叹而吟啸秋夕之清长者与奚失据于幽茂而阽身于借若是其幼且孱也乃命稚子籍以羽扇迁之丛间见宻叶其跃如曝冬日其欣然穉子反命曰是虫也若子产之鱼圉圉焉洋洋焉矣杨子使稚子反视之至则行矣
　　雪巢赋
　　天台林君景思之庐字以雪巢尤延之为作记庐陵杨某复赋之其辞曰
　　赤城兮霞外天台兮云表有美兮先生相宅兮木杪厌人寰兮喧卑薄市门兮嚣湫壑谷奥渫蜗庐褊小陟彼悬崕天绅之涯竒峰日拂枯松霄排飞上万仭之颠旁无一寸之阶我营我巢维条伊枚命黄鹄而衘枝驱鹤而曵柴斧辛夷以为柱刈山桂以为栋兰橑椒其芬芳荷葢岌其不动将旁招樵夫朋盍溪友以落之且有友其善颂矣夜半风作顿撼林薄天骇地愕山跳海跃巳而寂然四无人声黯天黒而月落忽入窻之夜明恍身堕于冰谷羌刮骨其寒生穷猿曹嗥饥鸟独鸣先生夙兴而视之但见千里一缟羣山失碧翺玉妃以万舞飘天葩之六出皓皓的的缤缤籍籍葢朔雪十丈干没吾巢而无人迹矣先生举酒酬曰巢成雪至雪与巢防式瑶我室式珠我廨空无一埃防我胜概继自今匪仙客其勿近匪诗人其勿对乃捣水浆与雪升饮兎须于墨浍大书其楣曰雪巢摽俗子出诸大门之外
　　清虚子此君轩赋
　　吾友清虚子家有竹轩命曰此君诚斋杨某为之赋曰客有问于清虚子曰昔者子猷爱竹字之曰此君谓此君一日之不可无古之知竹者未有若子猷之勤者与清虚子曰子猷可谓爱竹矣知竹则未也古之知竹者其惟吾夫子乎葢尝闻之夫子适卫公孙青仆子在淇园有风动竹闻萧瑟檀栾之声欣然忘味三月不肉顾谓青曰人不肉则瘠不竹则俗汝知之乎其诗曰瞻彼淇澳菉竹如箦言念君子温其如玉吾乃今知竹之所以清武公之所以盛也葢君子于竹比徳焉汝视其节凛然而孤也所谓直哉史鱼邦有道如矢者与汝视其貌颀然而臞也所谓伯夷叔齐饿于首阳之下民到于今称之者与汝视其中洞然而虚也所谓回也其庶乎屡空有若无者与故古之知竹者其惟夫子乎子猷非知竹者也客曰甚哉清虚子之言似夫子也敢贺此君従陈蔡者皆不及门君何修何饰乃得与四子而同席乎愿坚晩节于嵗寒以无忘夫子之徳
　　梅花赋
　　绍熈四祀惟仲之冬朝暖焉兮似春夕凄其兮以风杨子平生喜寒而畏热亦复重裘而厚幪呼浊醪而拍浮嗔麟定之未红已有月漏微明雪飞满空杨子欣然而叹曰举世皆浊滕六独清举世皆暗望舒独明滕也挟其清而不汚终嵗遯乎太阴之庭舒也倚其明而不垢当昼閟于广寒之扄葢工于相避而疑其不相平也今夕何夕惠然偕来皎连璧之逈映蹇欲逝兮徘徊吾独附冷火而拨死灰顾不诒二子之咍乎爰防枯藤爰蹑破屐登万花川谷之顶飘然若絶弱水而诣蓬莱适羣仙拉月姊约玉妃防酣乎中天之台扬子揖姊与妃而指羣仙以问焉曰彼缟裙而侍练帨而立者为谁曰玉皇之长姬也彼翩若惊鸿矫若防龙者为谁曰女仙之飞琼也彼肤如凝脂体如束素者为谁曰泣珠之鲛人也彼肌肤若冰雪绰约若处子者为谁曰藐姑射之山之神人也其余万妃皓皓的的光夺人目香袭人魄问不可徧同馨一色忽一妃起舞而歌曰家大庾兮荒凉系子真兮南昌逢驿使兮寄逺耿不归兮故乡歌罢因忽不见旦而视之乃吾新植之小梅逢雪月而夜开
　　海防赋【有后序】
　　辛巳之秋北人侵邉既饮马于大江欲断流而投鞭自江以北号百万以震扰自江以南无一人而寂然其帅抵掌而笑曰吾固知南风之不竞今其幕有乌而信焉指天而言吾其利涉大川乎方将仗三尺以麾军旅济六师以耀戈鋋掠木緜估客之艓登长年三老之舡并进半济其气巳无江壖矣南望牛渚之矶屹峙七宝之山一帜特立于彼山颠其帅大喜曰此防幡也其众呼万嵗而贺曰我得天乎言未既防冲两艘夹山之东西突出于中流矣其始也自行自流乍纵乍收下载大屋上横城楼缟于雪山轻于云毬倏忽往来刻顷万周有双罍之舞波无一人之操舟其众指而笑曰此南人之善幻不木不竹其诳我以楮先生之俦乎不然神为之楫鬼与之防乎笑未既海防万艘相继突出而争雄矣其迅如风其飞如龙俄有流星如万石钟霣自苍穹坠于波中复跃而起直上半空震为迅雷之隠谷散为重雾之防蒙人物咫尺而不相辨其众大骇而莫知其所从于是海防交驰搅西噪东江水皆沸天色改容冲飊为之扬沙秋日为之退红敌之舟楫皆借于海防之腹底吾之戈鋋矢石乱发如雨而横纵马不必射人不必攻隠显出没争入于阳侯之珠宫其帅匹马而宵遁未几自败于步之棘丛予尝行部而过其地问之渔叟与樵童欲求北人败衂之处杳不见其遗踪但见倚天之絶壁下临月外之千峰草露为霜荻花晚茸纷櫂讴之悲壮杂之以新鬼旧鬼之哀恫因观防冲海防于山趾之河汭再拜劳苦其战功惜其未封以下濑之社侯册以伏波之武公抑闻之曰在徳不在险善始必善终吾国其勿恃此险而以仁政为甲兵以人材为河山以民心为垣墉也乎
　　右采石战舰曰防冲大而雄曰海防小而驶其上为城堞屋壁皆垩之绍兴辛巳金亮至江北掠民船指麾其众欲济我舟伏于七宝山后令曰旗举则出江先使一骑偃旗于山之顶伺其半济忽山上卓立一旗舟师自山下河中两旁突出大江人在舟中踏车以行船但见舟行如飞而不见有人敌以为纸船也舟中忽发一霹礟葢以纸为之而实之以石灰硫黄礟自空而下落水中硫黄得水而火作自水跳出其声如雷纸裂而石灰散为烟雾眯其人马之目人物不相见吾舟驰之压敌舟人马皆溺遂大败之云
　　后蟹赋
　　昔赵子直漕江西饷予糟蠏因为赋之江西蔡帅定夫复饷生蠏风味十倍曹丕再为赋之
　　司徒道明来自洛师至止江湄逢一湖海之仙貌肖乎晋之解扬而其怒有赫骨像乎汉之彭越而其圜中规独爱其二执戈者前矣视其趾二四而有踦意以为吴中介士郭先生也不知其姓则彭其字则蜞也亟擕其手而上曰吾自渡江以来取友不少矣如孔之金如王之琼吾皆得而友朋如魏之玉如庾之谷吾皆得而曲夫子安在何相见之暮而不夙也于是齿牙嗜焉胸懐寄焉与之一饮一食而同醉焉夜半客起若有所刺者司徒腹心岑若有所祟者诘朝下逐客之令屏之阳侯之遐裔焉他日以天子之命作牧于豫章幕府初开遥见俊良望见一客又似乎彭越与解扬命典谒曰是尝祟我而几我伤者矣予不汝杀世无黄祖其生致之于是溯江而上之杨子杨子方晩饮闻其至揖而进之曰吾有二友惟彼麴生与尔郭索老夫与之同生死不减顔氏子之乐彼也日従予防尔也乆于云邈何相忘江湖莫我肯顾也何使我清风明月必思元度也尔之徳吾能言之洗手奉职徳之上也就汤割烹徳之次也餔灵均之糟卧吏部之瓮徳斯为下矣客于是涕唾流沬圜视而颦谢曰士固有以赝乱真以逺间亲圣而受围肖乎形也孝而投杼同乎名也仆之王公昔以彭为郭今以郭为彭不遇蔡司徒幸遇扬子云愿借先生苍颉之篇与太后引之文详注尔雅彭郭之异族庶解嘲于司徒之门
　　诚斋集巻四十四
　　钦定四库全书
　　诚斋集巻四十五
　　宋　杨万里　撰
　　辞
　　张丞相咏归亭词二首
　　湘之山兮幽幽湘之水兮舒舒我来兮桂之阳春聿云暮兮上下緑浄而交如鸟鸣兮花干彼湘之人士兮咏逰而鱼鱼长者兮矩步童子玉雪兮趋亦趋挟防兮抱琴若将逰兮物之初埜风兮修修吹万而不可执兮所过而敷腴长者顾谓童子曰快哉此风吾为汝援琴而歌之歌曰沧浪兮濯缨风凉兮舞雩防徳人兮焉归以斯道兮金玉予欲问津兮沂之水其则不逺兮又焉知湘江之非欤
　　兰圃兮沼芙蕖有美君子兮何斯其燕居孚尹兮袖间陞白虹兮斗之虚章甫兮深衣御风骑气而天防兮与造化而为徒独立万物之表兮室迩而人甚逺山立而渊靓兮道徳燕及乎虫鱼韦编兮在手隠几而卧兮梦一丈夫首肖乎尼山兮河其目莞尔而笑兮告予以下学而上达知我者其天乎忽寤兮四顾乃一声兮亭之西隅
　　和张钦夫望月词
　　钦夫示往嵗五月咏归亭侍坐大丞相望月词予以辛巳二月既望夜归读书于诚斋甲夜漏未尽二刻月出于东山清光入窻欣然感而和之
　　玉虫晕以贯虹兮学林之颠閴其宵兮圣贤毕参于前心超兮千载忽乎纳自牖兮光寒而静娟吾兴视兮何祥望舒推毂兮辚大圜生两仪兮虚白饰万物兮清妍彼何居兮辏兹挈一规兮破幽偏代天兮宣精防欹兮恶盈似道兮日损缩于一晦兮万斯年而求伸宅天下兮至晦镜天下兮至明烛吾心中之月兮贯地纬而洞天经吾奉月兮周旋月踵吾兮后先夫君寄我兮三章招月而与寓目兮烱笔势之顾翩想他日之独立兮过庭而侍侧谁其耳剽于玉振兮惟此月知其然月不予留兮予亦咏而归歌三终兮谢明月何夕复恵然兮临我于亭乎而
　　延陵懐古
　　予假守延陵葢州来季子之虚也迨暇登城防目四顾慨然想见季子之风烈既而问诸故老古今之士或邑于斯或寓于斯者得三人焉作延陵懐古词
　　延陵季子
　　荆之溪兮澹以幽恵之山兮云侔思君子兮不见莽草树以修修面勾吴兮东坐背朱方兮北卧齐楚岂不强而大兮吾王以妥贤于国其无裨兮不曰季子存而吴贺彼懵者之躗言兮谓兆亡于譲王弗丕承于考心兮用永五湖之与三江祀太伯其忽诸兮顾袭誉于子臧曾不知民无让而不立兮自古皆有亡诹屺岵与锄箕兮畴莫知其重轻若千乗暨箪豆兮絜丰约而则明迨躬逢而利怵兮亦几何而靡争谓吾札之不懿兮札亦恬受而茹声复思兮君子乾坤毁而日月息兮则君子之亦死
　　兰陵公
