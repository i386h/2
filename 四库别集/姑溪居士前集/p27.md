<!-- { "loadSidebar": true } -->
　　治平中钱塘元积中子发守山阳乐士喜谈笑山阳介东南舟车之冲以故客至殆不容馆谷伯筠尝岸幅巾着芒鞋见子发于清晨盛服听览之际子发为之倒屣即谢他客辍所事命酒三斗挹大觥以沃之语谆谆劳苦钦拥之不已伯筠直视取釂了不与酬对酒尽翻然引去州人讙传曰吾使君有客是可不徃敬耶户外之屦至无少间伯筠多作字出廋词为谢而口未尝启也予为儿童时亦徃见之辄谓予曰家何在将奉报明日既至索酒满饮挥满壁而去方时子发募州人作新桥甫成矣请伯筠记之适据一大几随请题几上州人亟模之石相与率百金为谢伯筠怒目叱去清晨拏小舟经归子发走十余辈挽之不回呜呼世岂复有斯人哉
　　跋论坐位图
　　鱼朝恩擅国卖权后世言恶则必稽焉然鲁公名重一时时降意交接而拳拳以约于正固曰既明且哲以保其身要亦未始辄忘其本也
　　跋沈睿达帖
　　予官四明与睿达为僚时才二十余虽【阙】　　　　好书而漫不识其径路始问津于睿达而特展转开晓后不能副其勤要亦不忘所自其所见晓至于近古无蹈姿媚以悦可世俗为工今则没溺殆不容出头矣每有愧于斯言也
　　跋懐素帖
　　草书以精神为主传模既已失真又恐流传分布不见行笔次序尔要之骨肉俱无安可语精神所以懐素字【阙】肉多当时固已调之云憨肥和尚岂能作清劲字是后稍就瘦硬盖亦非其故步
　　跋古栢行后
　　或为子美作此诗备诗家众体非独形容一时君臣相遇之盛亦可以自况而又以悯其所值之时不如古也苐深考之信然作者茍能周旋于其命意造语之际于诗于履践皆可追配昔人不当止谓之诗而易之盖自风雅之后正宜有取于此世无孔子故单见浅闻有所分别良可叹也政和元年十二月二十二日积雪初霁希韩徳循携茶相期于天宁圆若虚首座之天竺轩希韩出此纸见邀作字辄以为应之既终二君又作山药芋头萝卜晩菘号甜羮为润笔真一跋佳事防者天宁庆西庵琳禅鉴仁姑溪老农

　　姑溪居士前集巻四十一
　　钦定四库全书
　　姑溪居士前集巻四十二
　　宋　李之仪　撰
　　题跋
　　跋画賛洛神赋
　　画賛在丁文简公家熈宁初予与公之孙义叟上民游尝宻以相示锦囊什袭非甚相好不妄出也后十余年始见石刻流落讹缺无复完本不知真迹果何在耶洛神赋乃绢上书在周安惠家安惠之孙延年翁孺尤见厚每过其家必传玩乆之其后无闻矣是书亦莫知所托可胜怅然
　　跋春秋后
　　春秋之世先王之迹犹在故一言之出盛衰存亡系之孔子因而是是非非以诏后世左丘明随事而解之炳如星日孔子作春秋而乱臣贼子惧丘明与有力焉然诗书所述训其未然之教而春秋之法示其已然之实至文辞之所研确记叙之该贯学者所当洗心不独书法之可传信也
　　跋邵仲防书
　　邵仲防字秀有余而老不足余以是知其为不寿也诸帖皆陜西转运使时与李献父者语严意重所以事尊亲前辈当如此
　　跋醉吟先生书
　　醉吟老人固善书而未尝以书自名真善书者也正行盖尝见之矣独小字今始得之使古人复作余未知其先后也
　　跋欧阳率更书
　　此碑于欧阳率更书中为第一于今所传正书为第二从一防一画求之无一毫发差舛信所谓如锥画沙如印印泥者旧藏西京范忠献家今则破碎殆不胜摹印矣此亦近所摹者其补葺仅能成帙而不知他日又何如也拊巻增感
　　跋古帖
　　叙事有法度殆无一字虚设非老成于文学者不能至是似是吕文靖公所书元方嘉问皆吕氏子弟余尝见文靖书故不敢直以为是
　　跋吴仲鹿书
　　前辈于所事无不尽仲鹿作此字时已老矣想见其人览之增敬
　　跋储子椿藏书
　　凡书精神为上结宻次之位置又次之杨少师度越前古而一主于精神栁诚悬徐季海纎悉皆本规矩而不自展拓故精神有所不足或谓习字正如习马步骤驰骋各有先后一失其莭御者所愧至其奔轶絶尘则乃能见其材鲁直草字有类诚悬季海与夫马之在御者正书行书则苍秀为多要之足以名世也大观二年八月四日姑溪居士题
　　跋梅圣俞与郭功甫诗
　　余为儿童时诵采石月诗爱其诗想见其人既见其人则知圣俞仅能识其诗尔今得尽观其所与诗帖亦与余畴者所期无以异岂所谓仁者见之谓之仁崇宁二年十月十九日汝坟刘晦叔建安游定甫赵郡李端叔
　　又
　　圣俞以诗名世一时伟人合力挽之而竟不得进晩始为国子监直讲唐书置局仅得与讨论书成将用为馆职而死矣命不可控乃至是耶或者云亦可为功甫三叹余以为不然圣俞得名如是故如是而止功甫之名不止如是将不止于是孰谓命终不可控哉崇宁二年十一月一日
　　题栁子厚三戒后
　　余读栁子厚三戒未尝不反覆而屡叹窃谓伦类中岂复有是事特子厚出竒以为警尔晩迁江上遂于衣冠中遍见之乃知子厚所戒为不诬初有疑于异类而今辄见之于人而又傲然歆艶一隅方且有临之者是可骇也可胜叹耶虽贤者于祸可得而逃哉
　　题所和丁希韩诗后
　　姑溪居士将有坟山之役车载脂马已勒仆夫以日暮途逺为告甫命驾矣有当其所前者头不裹而髪鬅鬙颔无须而立踉跄持短封顾余欲持而不能语诘之亦不答比发封展玩则吾希韩之诗也数十语之间铺叙一塲佛事了无毫髪可间其隙虽欲不报其可得耶既报之又接武而至盖愈多而其语益工愈穷之而愈不可测昔王勮为鳯阁舍人一时号为敏丽尝大庭班齐同日七八制下勮命数笔吏环立而口授之笔吏曰舍人少从容我辈笔不能给惧恐失事既而制出中外传诵其后过于其前信作者之工必在于是余今而后将阁笔矣茍或见寛幸以此为约庶几追逐获借余地希韩以为如何余既録所和诗因附见其意法家者流愿无以请求见束
　　跋黄拟山所藏刘君锡太尉画
　　刘瑑为宣武莭度使毎大飨牙将进歌童舞女瑑以为非是乃更用壮士介甲胄挟剑防相搏刺使观者增气史氏韪之殊不知投壶雅歌轻裘缓带真古昔名将之事也尚何累于歌童舞女哉刘侯以椒房近亲致位通显而耻以之自下辄感慨激厉取名戎马间卒提卫兵佹得钺遽不幸视其趣尚幽逺动有典则虽笔墨流传人争得而寳之与夫习膏粱以玩于无所事而然者不可同日语也呜呼天下太平日乆矣斯人者不得崛起于功名使卫青霍去病辈独髙于前世而死可胜叹耶盖将有拊巻想像欲作而不可得者建中靖国元年六月二十四日姑溪李之仪
　　书林逋处士诗后
　　西湖风物固不迁但无和靖辈人物尔览之怅然姑溪老农
　　题范巨卿传后
　　朋友之道废乆矣托生犹不可得况托死耶凛凛若人至今尚有生气师道独友之于千有余年之后岂其金石不渝真有志于是者欤遂假一时善书録以置座右而时用以自警防且复告诸气类孰不知有是道孰不知有是人而未彷佛于议论商确者讵能雍容履践将与之并驱争先乎吾知勉矣亦由师道而发之也










　　姑溪居士前集巻四十二
　　钦定四库全书
　　姑溪居士前集巻四十三
　　宋　李之仪　撰
　　祭文【荐亡疏文附】
　　祭秦少游文
　　呜呼少游子不可得而见矣而子之平生未尝一日忘于胸次也想像展转一嚬一笑拱揖步骤折旋俯仰至于眉须肤髪已来歴歴可数可袭如扶携倾倒论难抑扬之际也昼而思夜则徃徃发于梦寐不在扁舟江湖之上即并辔阙廷之下与委蛇班列之中或相与追逐樽俎之地也呜呼子一去虽防防寂寂无路可从然子之所寓予已得之而无疑其清都紫府云衣玉简寔子之素志而今辄未及者岂有以记之而适乘其系累也方其闻子之讣也予哭之几不欲生已而丹旐之归又得哭于江上盖尝冩子之哀而宣之以祭也于是子之孤羸然衰服执徐夫人之丧来讣之于予曰将迁子之柩合塟于惠山之隂而用予昔游之诗以定计也呜呼故乡义也今子之藏予固所愿归骨似在其左右而一语动摇遽不能自果亦初不谓子由此而来遂夫阡陇为隣使子孙嵗时展省永不相舍命矣乃天若有所制也衰疲茍生余日无几既不得凭棺一恸又不得从撼铎之声以临其堋而雪涕也不腆仪物聊致一奠庶几不忘畴昔为子随所厚薄属餍而尽醉也
　　祭折渭州文
　　理固可期命或难制天人之间时有同异虽公之出逢世昌明束髪从军隐然其名以忠得君以仁得众谈笑廓清亦鼓而勇彼絶漠来天都其薮鸟窜防伏恃此以乆于赫先庙神灵在天既遗圣子又委公贤献俘重光收功大观髙旌巨节以极歆羡方期都防开府称觞公胡不淑正昼而亡上自朝廷下至蕃汉叹惜震悼情无少间矧我以鄙早辱公知发讣失声既惊犹疑十年江湖望公天际公不我遗轸防相继公今已矣欲报不能公有令子实我弟昆临丧无从又阻执绋有泪如泉淋浪胸臆
　　祭文
　　嗟我晩生犹及前辈端厚沉懿莫或瑕纇固不妄发发必有对落羿彀中游岂在外表柔里刚如未尝淬一振其铓万牛可脍彼不知我我何彼罪命非力胜谁进谁退尝谓涉世有同碾硙运转循环即分向背惟我低昻无彼殿最以是始终一槩诸内白首归来自信不昧庶几百年逺与徳配如器琉璃忽尔破碎求仁得仁公则何憝彼譛人者宁不知悔方公之归亟欲徃防杖履周旋豁我蓊荟差池未及奄隔明晦茹叹衔哀荐此一醉
　　祭某氏夫人文
　　呜呼不求而得不思而至自非积累岂复如是八十之年临终而仙防告之符孰不谓然夫人之贤乃其自出端静柔闲不愧典则来嫔君家实配我公翕然宗之有徳有功公且逝矣奄然先之意将禊除以侍公归茫茫青都表表净土不仙则佛固有其处万世之后瞻望何及生者之情徒啜其泣声若罗列醉斚【阙】　后先失声【阙】　　　庶与公俱歆此一奠
　　祭文
　　呜呼霜天之鹗雪野之骥既得其时斯动而锐君相一徳礼贤下士知公有才首擢已试浮云虽作旋亦昭示事任遽隆宠荣斯洎如何不享使我增喟呜呼我登公门公甫数嵗气已食牛信必达器惟文防公每进诸穉指公语我此郎特慧他时可观吾家几世四十四年利害多契情好之笃无异兄弟我方南迁为众所弃公独不恤问劳相继间遣其子顾吾穷裔眷言恩勤实自髙义比家金陵公且适至暮夜过门握手出涕谓我虽老寿骨可恃鸡黍田园约我为备我笑谓公非公所议愿公直前无跋无疐公能信然亦我之利别来两月忽讣已逝不觉失声公而止是公有令子敏洽而艺庶其绪余必践无愧虽不终享足以为遗独我报公几至无地敛不得亲器不得致用托长疏侑公一醉
　　疏文
　　藏云十二月十四日斋僧转经功徳疏是日大雪
　　嵗月易遥恍如梦断音容虽隔宛在目前念去识之莫追仗真乘而仰导适临讳日恭诣灵园延西竺之胜流演贝叶之秘说上林震动俄瑞雪之来符歌呗抑扬犹内官之化现光明说法之地散漫雨花之天召此休征尤知显应某人神游不昧寳界安居经彻三摩永谢诸縁之漏同防一处长陪上善之人
　　先妣忌日斋疏
