<!-- { "loadSidebar": true } -->
    门下：银青光禄大夫前行给事中上柱国陇西县开国公李е，德崇业广，多识前言，究典坟之至精，考礼乐之所极。时有著述，赡而不流，其在家邦，率由忠俭。历位要重，秉兹谅直，久以病免，澹然自居，混冥元和，屏绝外务。每制度未决，质文或差，常奕处正大议，冠诸宗室。储宫综事，可谓优闲，岂迫以朝议，且颁其禄赐。烦於赞相，寄在亲贤。可行太子左庶子，散官勋封如故。主者施行。
    ○授许从之太子右谕德制
    敕：朝议郎试太子司议郎赐绯鱼袋许从之，学究儒流，文推策府，行能优敏政事通明。公勤之效，备彰於履历；迟暮之年，固资於颐养。俾迁阶秩，仍遂休闲。可朝散大夫守太子右谕德致仕。
    ○授王寅太子左谕德制
    敕：关内河东副元帅随军要籍朝议郎试秘书省著作郎赐绯鱼袋王寅，业继儒门，才通吏术，尝践清秩，不渝素检。自参戎府，更展文韬，进职宫僚，用嘉勤绩。可试太子左谕德，馀如故。
    ○授师良太子左赞善大夫制
    敕：朝议大夫前舒州别驾直中书师良，久直禁垣，参典书命，既精文理，尤达事经。常远其私，亦过於慎，夙夜有恪，岁时积劳。顾班列而颇淹，在朝章而可举，藩僚之选，以序而进。可守太子左赞善大夫依前直中书，散官勋封如故。
    ○授王干等太子左赞善大夫制
    敕：福建节度孔目官朝议郎试左金吾卫长史上柱国赐绯鱼袋王、文林郎寿州录事上柱国郭皎等，贞以干事，敏于在公，掌戎门之条目，精详著称；董方州之财赋，底慎惟勤。宜懋乃官，以畴其效。干可试太子左赞善大夫，馀如故。皎可朝议郎行鄂州武昌县尉，勋如故。
    ○授孙履晖太子左赞善大夫制
    敕：滑亳节度都知兵马使银青光禄大夫试殿中监孙朝俊父朝议郎行原州司户参军上柱国孙履晖，器韫黄中，行敦素尚，勤於学艺，守以谦光。顷践班资，未申才用，顾其允嗣，积有勤劳。宜列宫僚，俾光庭训。可试太子右赞善大夫，散官勋封如故。
    ○授张崇俊韩王傅制
    敕：朝散大夫前守彭王府谘议参军充内飞龙厩驱使赐紫金鱼袋张崇俊，敏行资身，良才适用，列官朱邸，早陪文学之车；从事玉台，久佐飞黄之皂。强力匪懈，清心不渝，忠效见称，器能可录。王门传道，允藉纯臣，仍进荣阶，俾超彝序。可银青光禄大夫韩王傅，馀如故。
    ○授卫元蜀王府谘议制
    敕：摄郡牧都使判官朝议大夫行杞王友上柱国卫元，顷以勤劳，爰从奖授，纪官之号，有犯闻名，俾更他职，式叶彝典。可守蜀王府谘议参军，馀如故。
    ○授李友信蜀王府司马制
    敕：正议大夫试秘书监前吉州刺史上柱国萧县开国男赐紫金鱼袋李友信，往以剖符闽徼，颇守官常，移镇庐陵。稍迁秩序。而晦明生疾，寒暑经时，久淹海隅，寻易藩寄。使臣所鞫，情实用彰，宜降常资之授。俾申颐养之适，可试蜀王府司马，散官勋封赐如故。
    ○授孟京兆尹制
    门下：天府惟雍，神皋作京，当四海之会同，在三辅而尤剧。汉以郡国二千石高第入守，而毂下称之，今因其制而选用，亦陟明於辨理也。正议大夫守汝州刺史兼御史中丞知本州营田上柱国平昌县开国男赐紫金鱼袋孟，端一简亮，外宽内肃，兼文行忠信之美，达礼乐刑政之要。在割能断，见事风生，历践通列，侃然处正。自守梁宋，化行山东，承大军荆棘之馀，当析骸易子之後。苦心精虑，夙夜思职，淳卤载作，岂止十千之耦；流人自占，实逾八万之数。可谓大郡表率，一时理平，移镇汝坟，不易其操。懋兹声绩，堪委重烦，京师化源，庶尹之则。承平无事，统正犹难，或多毁伤失名，数月辄罢；况寇难未靖，边备尚劳。率西之师，取给畿内，戎衣军饷，困竭闾阎。奸人豪夺，吏气伤沮，屡有申敕，未惩其弊。思得至公明断之才，旷然大变其俗，是用命尔典司剧任，勉修先父之职，以继缁衣之好。肃清权右，扶养元元，无俾赵张，专美有汉。可守京兆尹，依前兼御史中丞，仍充勾当神策军粮料及木炭等使，散官勋封赐如故。
    ○授贾至京兆尹制
    门下：方外甫定，惟新制度，必於根本源流正之，以丕式於十有三牧。县内之御，万邦所瞻，将自中刑外，致一其政化，若独任辨吏，何以模楷？故前代尹京，多用经术之士，翟方进隽不疑，皆首参此选，称於毂下，今亦因其制而进用也。正议大夫行尚书兵部侍郎信都县开国男赐紫金鱼袋，贾至，高文典诰，合於《韶》、《雅》，五经大义，会於宗极。识略精技，辅之以仁全节致命，形於危难。历阶要重，澹然虚怀，宗伯以和人神，夏官以纠邦国。久於参贰，多所发挥，省理持纲，亦既详当。朝有大议，访求所得，於公卿大夫之闻，举汉魏名臣之奏，不失其正，有补於时。加以经务大才，堪任烦剧，艰虞一纪，旷废百度。有司失职，京邑尤甚，频明赈救，差可条缉。今京府九卿，率由旧典，大变风俗，以明朝纲。统尹之重，益难其任，仗贤立政，参领南台。懋乃休绩，慎乃出令，以惩强猾，以惠困穷。举能其官则理，称匪其人则败，端本静末，尔其诫之。可守京兆尹兼御史大夫，散官勋封赐如故。
    ○授京兆尹魏少游加御史大夫制
    门下：肃清风欲，纠正朝廷，必求蹇谔之才，式总纲纪之任。金紫光禄大夫行京兆尹上柱国钜鹿郡开国公魏少游，直方其行，简亮在躬，有玉壶之清澄，兼龙泉之断割。通变可以成庶务，精密可以举人伦，中外累更，风声益振。法无所避，奸不能欺，贰职司徒，实平邦教。三尹京邑，备洽人谣，不有兼官，岂云重寄。宜授赵尧之印，俾雄张敞之职。可检校御史大夫，馀如故。
    ○授张延赏河南尹制
    门下：域彼四海，尹兹东郊，分其三川，式是中宪。加以舟车之会，转输之殷，参贰保，责成播殖，总此庶务，属於兼才。银青光禄大夫行中书舍人上柱国河东郡开国公张延赏，相府馀庆，儒门济美，德行文学，修身於四科；忠录恭懿，齐名於八族。绰有纯性，澹然素怀，凡所历职，必闻异政。推之以诚信明恕，守之以廉能简约，既精练於典常，亦陶融於理本。故左曹之驳，所为平当，南台之纲，斯焉振举。自参紫垣之列，颇擅黄缣之妙，然以素更中外，可任烦剧。河洛凋残，其来自久，迭用良吏，庶康疲人。典领之重，眷求无易，劳徕安集，往哉汝谐。可检校河南尹兼御史中丞充东都副留守河南水陆转运使仍充诸道营田副使专知都几，营田事，散官勋封如故。
    ○授李勉河南尹制
    敕：四方取则，千里分圻，实惟卜洛之都，咨尔尹京之任。御史中丞东都畿内观察使李勉，才茂宗枝，名推公器，风标自肃，操履愈高。智略可仗於安危，忠贞克同於休戚，亲贤是赖，中外必闻。属肆觐观风，三川展义，来苏望积，处剧才难，实资模楷之良，共缉保之政。可守河南尹兼御史中丞，勋封如故。
    ○授路嗣恭京兆少尹制
    敕：中散大夫守太子左庶子兼御史中丞充关内副元帅判官路嗣恭，蕴其才略，资以干能，中外累更，政声尤异。龙楼谕善，载实春华，乌府持纲，克平霜宪。三王佐理，九扈劭农，宜升亚尹之秩，兼资大田之务。可兼京兆少尹。
    ○授黎干京兆少尹制
    敕：朝散大夫前守谏议大夫兼侍御史内供奉赐紫金鱼袋黎干，经远良图，宏通敏识，典坟聚学，风雅成文。操守甚贞，行归於正，早登近掖，见重中朝。俊德用彰，嘉言罔伏，顷有归闲之志，益存难进之诚。亚彼尹京，眷求公器，宜膺奖命，俾展多方。可京兆少尹，散官勋封如故。
    ○授贾耽太原少尹制
    敕：朝散大夫殿中侍御史内供奉充河东支度判官上柱国赐绯鱼袋贾耽，燕赵环奇之士，儒雅之才，循良秉懿，冲用经远。著安边之上策，佐分阃之中权，行达理体，精详法度。论兵契要，先务於止戈；馈运惟艰，且闻於足食。累书嘉绩，备洽令猷，素推兼济之能，允叶至公之举。固可以贰其尹正，副我保，俾参台阁之宠，仍赐采章之命。可检校尚书膳部员外郎兼太原少尹侍御史充北都副留守河东支度副使，仍赐紫金鱼袋，散官勋如故。
    ○授张增凤翔少尹制
    敕：朝议大夫守凤翔府天兴县令张增，平简以清心，直方以慎行，积於政理，擅於文词。字人晋阳，大变风俗。更秩陵邑，不阿贵强。迭居右辅其政如一。属府兼戎号，岁聚军储，允济率西之师，且无《大东》之刺。赏以劝善，官惟任能，贰我藩畿，仍参邦宪。可守凤翔少尹兼侍御史，散官如故。
    ●卷四百十三
    ☆常裒（四）
    ○授韦贾万年县令等制
    敕：朝议郎行尚书工部员外郎赐绯鱼袋韦贾、朝奉郎行尚书仓部员外郎上柱国赐绯鱼袋徐演等，器行纯备，文以彰之，尤通政体，必本经术。直道以进，当官而行，执宪字人，早扬厥职。自参俊茂之选，各举弥纶之要，遵我风化，始於京邑，素称雄剧。今则仓廪空虚，戎车未宁，兵食屡调，税有倍征之重，用过经费之数。公私扌元弊，人户离遏，虽难理之任，又属艰虞；而制事之宜，亦有工拙。苟或贞介纯白，端诚奉公，恭敬以仁明察以断。不虐鳏寡，不阿贵强，以兹抚驭，庶有苏息。择才而授，政岂远哉？俾尔化神皋之俗，分司隶之路，考其能否，当有迁黜。勉思诫敕，以副忧勤。覃可守万年县令，散官勋封如故。演可守长安县令，散官勋赐亦如故。
    ○授杨晋洛阳县令制
    敕：朝议郎守尚书金部郎中杨晋，性方行纯，识敏才达。本以经术，通於理体，和而中礼，善不近名。仙署回翔，士林推重字人京邑，多选台郎。风雨所会，俾分洛师之剧；桴鼓不鸣，伫继董宣之政。可守洛阳县令，仍赐绯鱼袋，散官如故。
    ○授柳子华昭应县令制
    敕：朝议郎前守池州刺史上柱国赐绯鱼袋柳子华，藻饰以文，周通於事，刚肠正色，奉法无私，临难而忠义侃然，处烦而典礼不易。顷者守春秋鹊岸之地，介东南牛渚之险，既明且察，更不敢欺。大姓悦从，伏戎散落，政殊绩异，风俗一清。地雄神皋，秩亲京县，国朝旧制，亦以刺郡入补，副予良选，惠此疲人。可守就兆府昭应县令，散官勋赐如故。
    ○授李抱玉河西等道副元帅制
