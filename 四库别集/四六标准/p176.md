<!-- { "loadSidebar": true } -->
　　显升簿正改贲使华【升贲卦名】国方贪贤使服班行之上【韩文论孔戣致仕状优以禄秩不听其去以明人君贪贤敬老之道又今戣据礼求退若不听许亦无伤于义而有贪贤之羙王荆公诗从来贵势公何慕自是贤名上所贪行寒刚切列也诗寘彼周行传列也传周之列位谓朝廷臣也韩诗班行再肃穆】民尤望赐故资原隰之驱昼绣分光宵衣寛顾【竝见前】恭惟某官性资寛栗【尚书寛而栗】材具硕肤观其不辞州县之劳固知必为廊庙之器两着扞城之绩去则见思【左传百官承事朝而不夕此诸矦所以扞城其民也桓温传賛受寄扞城用恢威畧东坡诗谁信儒冠也扞城】一罹枕块之悲毅然执礼【礼记寝苫枕块哀亲之在土也枕之防反块土也又父母之防居倚庐寝苫枕块又寝苫枕块所以为至痛饰也】既毕祥琴之御【东坡诗祥琴虽未调余悲不敢留】爰膺戎器之除【易君子以除戎器戒不虞此除军器监借用除字】适是重湖年饥而用不足加之诸洞地大而蘖易牙【蘖鱼列切木余也谓斩而复生鲁语山不槎蘖注以株生曰蘖牙通作芽淮南子萌兆牙蘖未有形埒垠堮韩文平淮西碑物众地大蘖牙其间东坡诗诘曲自牙蘖】欲其澄清知所敛散【周益公诗敛散新陈倚绣衣】非辍寛闳通敏之士难课还定安集之功四牡载驰万物吐气突不黔席不暖了无媮安避事之情居有仓行有粮防见节用爱人之学【竝见前】某贺我选厥【晋语赵宣子言韩献子于灵公以为司马河曲之役赵孟使人以其乘车干行献子执而戮之众咸曰韩厥必不没矣其主朝升之而莫戮其车其谁安之宣子召而礼之皆告诸大夫曰二三子可以贺我矣吾举厥也而中吾乃今知免于罪矣注宣子赵盾献子韩厥司马军吏也干犯也行音杭军列也没终也车车仆也朝莫喻速也】逄人説斯【见前】暮见吴山有老大徒伤悲之感【古乐府长歌行百川东到海何时复西归少壮不努力老大徒伤悲】晓行湘水愿功名留久逺之防【见前】
　　代回浙东孟提举【植】
　　肃将星驾分察日畿【见前】逺而光华况去天之尺五【杜诗尔家最近魁三象时论同归尺五天公自注俚语曰城南韦杜去天尺五】近在旦夕伫击水之三千【庄子鹏之徙于南防也水击三千里】曾旅进之未由何谦防之先辱恭惟某官器资凝重徳宇浚明【陆玩传搢绅之徒莫不廕其徳宇柳诗宏防髙徳宇丽藻竞词林】方公少年尝栖棘于独秀之下【独秀峰在南安府南康县东旧名鸡笼东坡南迁更名独秀】维时老子偶泛莲于郁孤之【马援传颇哀老子陶侃传老子婆娑郁孤台在赣州丽谯坤维隆阜郁然孤起平地数丈冠冕一郡之形势而襟带千里之江山唐李勉为防州刺史登临北望慨然曰余虽不及子牟而心在魏阙一也郁孤岂令名乎改为望阙郡守曾慥増创二台南为郁孤北为望阙东坡诗烟云缥缈郁孤台积翠浮空雨半开想见之罘观海市绛宫明灭是蓬莱程师孟诗昔人善名名鬰孤下视百里如平铺千岩迤逦何独秀白云蔽亏青骨瘦】屡获过从【刘禹锡诗官班髙后少过从山谷诗稍喜过从近又巷僻过从少】不胜倾倒【杜诗苏侯得数过懽喜每倾倒山谷诗推毂天下士诚心要倾倒】凄其三纪【诗凄其以风】存者几人细思一梦之囘【东坡诗梦回闻剥啄李后主词细雨梦回鸡塞逺】何啻千帆之过【刘禹锡诗沉舟侧畔千帆过枯木前头万树春】天子有诏选公卿于西汉之循【韩文毋疾其驱天子有诏循吏传公卿缺则选诸所表以次用之】太守谓谁疑姓名必东家之故【欧文醉翁亭记太守谓谁庐陵欧阳脩也】顾取斜飞之势又为直指之行【见前】登蓬莱宫问百万苍生之辛苦【唐髙宗纪龙朔二年四月作蓬莱宫礼乐志唐初钟磬凡三十六簴蓬莱宫成増用七十二簴杜甫三献赋蓬莱宫】探防稽穴添一部史记之雄深【司马迁传上会稽探禹穴又迁为太史令防史记石室金鐀之书马子才赠盖邦式序司马子长之文章不在书学者每以书求之则终身不知其竒予有一部史记在天下名山大川壮丽可恠之处将与子周防而歴览之庶几可以知此文矣】举头即在于长安濯足防登于云汉【见前】某鸡豚共社【韩诗愿为同社人鸡豚燕春秋详见前】虎防同宫【国史补陆长源以旧徳为宣武行军司马韩愈为廵官同在使幕或讥年軰相悬周愿曰大虫老防俱为十二属何恠之有旬日此语布之长安】方欲冩赞喜之忱乃先沐过情之谢厌承明之庐劳侍从之事无以公归【竝见前】为邦家之光非闾里之荣岂惟我贺【左传叔弓如晋贺虒祈也防吉相郑伯以如晋亦贺史赵见子大叔曰甚哉其相防也可吊也而又贺之子大叔曰若何吊也其非唯我贺将天下实贺余见前】
　　代囘江西王提举【顾问】
　　簮笔何功蒙误防之起废【蔡谟传昔阶谬防防忝非据东坡集计此误防必难安处陈后山诗将老蒙误防太史公自叙春秋补敝起废东坡诗今年闻起废】函牋为恵感妙语之枯【郑太清谈髙论嘘枯吹生东坡集固无心于集苑而有力于嘘枯】有味其言【见前】不知所贺【左传国老皆贺子文蒍贾尚防后至不贺子文问之对曰不知所贺】恭惟某官王之肤使古之谋人慷慨登车觉范滂之不逺【竝见前】勤渠下榻正徐穉以前来【诗夏屋渠渠注夏屋大具也渠渠勤勤也言于我设礼食大具以食我其意勤勤然余见前】故当驾彼四牡之劳不废遗我双鱼之宠【见前】某老将及耄【左传老将知而耄及之】生也有涯【庄子吾生也有涯而知也无涯注所禀之分各有极也夫举重携轻而神气自若此力之所限也而尚名好胜者虽复絶膂犹未足以慊其愿此知之无涯也故知之为名生于失当而灭于防极防极者任其至分而无豪铢之加是故虽负万钧茍当其所能则忽然不知重之在身虽应万机冺然不觉事之在已此飬生之主也】虽则荷囊还本来之靣目【法寳坛经不思善不思恶正与麽时那个是明上座本来面目东坡诗一任秋霜换鬓毛本来面目还如故】其如蓬髩当自揣于头颅【见前】曷月还归定相从于杖履【还音旋诗懐哉懐哉曷月予还归哉注懐安也思乡里处者故曰今亦安否哉安否哉何月我得还归见之哉思之之甚韩文古之老于乡者闾井田宅具在亲戚之不仕与倦而归者不在东阡在北陌可杖屦徃来也】因风占谢愧莫报于琼琚【李陵答苏武书时因北风复恵徳音晋书何劭传诸方贡献帝輙赐之而观其占谢焉南史谢颢传诣齐髙帝自占谢言辞清丽容仪端雅左右为之倾目】
　　代回湖南叶提举【宗鲁】
　　起自家林肃将庾节民以财为本当加培植之功【食货志洪范八政一曰食二曰货所以分财布利通有无者也二者生民之本】君乘使者车必有阜通之政得人如此通国驩然恭惟某官风调不群天材甚茂郎潜既久忽为襆被之谋邉隙方开亟进徙薪之计身谋虽左物望益髙兹膺礼乐之光华复任货财之平凖【竝见前】政恐公车之暮召【主父偃传廼上书门下朝奏暮召入见】不容湘水之晓行某尝具一笺未敢多贺驾彼四牡谅有功而见知【竝见前】虽则七襄愧成章之匪报【诗匪报也永以为好也】
　　代囘章提举【良肱】
　　郡符防合庾节光华昔湖南之一州敛此大恵【竝见前】今江西之列郡汔可小康【诗民亦劳止汔可小康说文汔水涸也诗传危也笺几也正义曰尔雅汔也疏近也郭璞曰谓相摩近反覆相训是汔得为几也左传亦引此杜预云期也然则期字虽别皆是近义】縯而申之【縯引也增韵长也易引而伸之触类而长之】自此升矣【见前】恭惟某官器资凝逺学行渊源领着讐中岂固薄蓬莱之岛【刘向传诏向领校中五经秘书师古曰言中者以别于外栁文谪龙说薄蓬莱羞昆仑而不即】抗章请外必欲开祝融之云【见前】人言衡山千里之遥【礼记自江至于衡山千里而遥】孰知周公期年而变兹从画防易畀绣衣载驰载驱民已安于四境【见前】受容受察吏知服于六条【韩文受容受察不复进谢】将由肤使之功又趣面君之诏燕人为函粤人为镈奏技阙然【镈音博田器函铠也考工记粤之无镈也非无镈也夫人而能为镈也燕之无函也非无函也夫人而能为函也】伯氏吹壎仲氏吹篪均茵幸甚【周阳由传汲黯为忮司马安之文恶俱在二千石列同车未尝敢均茵焉师古曰茵车中褥也言此二人皆下让由故同车之时自处其偏侧不均敌也互见前】某自闻除目尤切懽顔【见前】托诸矦以寓公自今以始【礼记诸矦不臣寓公故古者寓公不继世正义曰寄公者何也失地之君也或天子削地或被诸矦所逐诗自今以始嵗其有】受一防于仁政曷月于归【见前】
　　代回文思赵提举【希仓】
　　畴庸百里进辖五工【辖下瞎切音与黠同或作牵说文车轴耑键也】礼仪知皇帝之尊所闗甚重【叔孙通传髙帝曰吾廼今日知为皇帝之贵也】台阁须子弟之习未占已孚【新唐书选举志李徳对武宗曰朝廷选官须公卿子弟为之何者少习其业自熟朝廷事台阁之仪不教而自成详见前】恭惟某官礼乐宗英典刑家法两试一同之地并腾三异之声所去见思愿留借防后来居上无以易尧【并见前】夏氏上匠虞氏上陶小烦鸠僝【攷工记有虞氏上陶夏后上匠殷人上梓周人上舆尚书共工方鸠僝功】周公拜前鲁公拜后防即象贤【见前】某天幸同曹【霍去病传亦有天幸】早勤委质名父子之歴块俯仰为僚【见前】老诗书之斵轮始知终免【庄子行年七十而老斵轮山谷诗问取人间老斵轮】
　　代回孟提举【植】
　　宪曹赞治自揆罔功起部虚员遽叨摄长【月湖自刑部侍郎迁工部尚书故云】冐国防而有腼托隣芘以知归恭惟某官宻迩王畿【尚书宻尔王室】久将使簜有功则说行当劳四牡之来【并见前】位事惟能必进扈六飞之御【尚书建官惟贤位事惟能袁盎传陛下骋六飞驰不测山如淳曰六飞六马之疾若飞也】何防观之巧匠【韩文巧匠防观缩手袖间】犹不废乎拙工特枉双鱼见华五雉【竝见前】某渎三不告【易初筮告再三渎渎则不告】负四宜休【山谷四休居士诗序粗茶淡饭饱即休补破遮寒暖即休三平二满过即休不贪不妬老即休】某水某丘乃童子所钓游也【韩文某水某丘吾童子时所钓游也详见前】彼锯彼斧惟梓人之进退焉【栁文梓人传委群材防众工或执斧斤或执刀锯梓人左持引右执杖而中处焉挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢怨焉】
　　代囘广东孟提举【植】
