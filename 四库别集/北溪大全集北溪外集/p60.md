<!-- { "loadSidebar": true } -->
　　某寓客不当出位而言但耳目所接海盗利害闗系甚重其事几有不容失敢与同志者一言之夫贼之南徙非畏我而遁也以贤太守之精明贤幕府之忠勤相与谋谟规画为甚切出军遣将厚饷醲赏无一毫少吝而贼未能即就擒者失之仓卒而无素具故也贼跳梁于巨浸中而大军之屯岸上者过多布水道者殊少贼徒示我以骄狂不可犯之势而我军冒不相及且无虎飞鹰搏之术而又狃于安平日久无誓不与贼俱生之意岸上之兵徒束手而空视水道之师又幸风而逗留民船单寡器械不精日夜望官军而不得防合董戎者虽亲履行陈相度要害甚爲恳切而下无骁锐将校谁与统率勇进而先登民船与官船不相应将心与士心不相一赏格虽明而罚纪不张请行者虽奋发而至止者竞馁缩贼气不挫势不衂虽曰南徙必易我而复来而我不可安然置之度外既徃者不可咎及今以后不可不亟爲之备以俟其来今爲州司计者一宜急拣悍锐之卒及选募重役军兵与海道作过之人约五百余额爲水军又择骁勇出羣之才分布诸船以将之督习水战于南门外新桥之侧日有课旬有按月有阅而郡将时或不测临观以激厉之使其身惯出入于风涛之上如履平地而不没足熟驰逐于樯艣之旁如骋康庄而不踬然后手施击刺斩斫之技随吾意之所之而无不防若是者不出两月必爲精水军矣二宜按境内濒海诸湾澳船户之籍凢有船总若干分爲若干陈各随诸湾澳推其才力过人者郡补爲首领以统率之使督所统之船各新利其器械亦日习水战彼生长于水御防之技本其素习今再从而激厉振作之则气爲之益锐而技爲之益精至于教习已成则民船与官军又期一日大防于近江而郡将复亲按阅焉若是则公私皆有水战可用之兵而郡之武威大振矣三宜立军政夫驱人于万死一生之地人情莫不惜生而畏死必用命者有赏不用命者有戮然后人敢于勇而不頋虽圣贤行军用师亦不能以废此近世军政不立赏罚莽卤俱废者固不足道间有贤人君子存忠厚不嗜杀之心专用醲赏以厉将士而于重刑有所不忍且身后堆金积帛岂足以夺人舍生之心而区区敲朴之威又岂足以絶人畏死之路矧锋刄既交前有决死之敌后无必死之刑谁不思退而宁肯冒进昔诸葛武侯街亭之役至流涕以斩马谡此公岂嗜杀者观其言曰兵交方始若复废法何用讨贼邪亦以大义所当断不容行姑息之仁而忍于一人乃所以爲千万生灵之地也大抵用命俱奋则有可生之理顾命不前则有俱毙之势此决然无可疑者今贼未殱正立法之始贤太守亲笔奠文收录死事之孤于赏固不吝矣然似闻当时失利同事中有先奔不爲援者若果然而废其不用命之诛则异日讨贼将士卒伍决不以区区之赏而冒赴必死之地吾恐波涛汹涌之间彼此顾望不前其失岂特无功而已哉区区窃以爲三者诚此邦目下之急务果能拣练民兵以精水战之技又能大明诛赏以作其用命之心技既精人皆致死虽用之大敌何徃不克而况蕞尔海冦乎外此更当讲明裕财之防以副之葢事役重大非财力充赢则运用斡旋不能以如志或曰贤太守一毫不妄取于民其如郡计之不充何曰事有经有权平居无事不妄取于民者经也仓卒有警随宜而取之者权也今海道不宁米船百货爲之不通而郡民生生之具蹙此一邦通患正用权之时民力竭矣常赋之外决不可以妄取若寺院者民之保障乃国家物力而住持者掌之非僧家祖业与房奁中物也移国家财爲国家用以安国家之民非郡守私计也于僧乎何伤葢空门设教本事清虚寂灭以独洁其身于斯世已爲无用今其曹无复有脩祖师来意大率只是饱食暖衣于幽闲无事之境专一巧运机筹鼓唱邪说以攫良民财帛爲奸养之资且低眉拱手先意趋和以勾致时官权贵之欲而借其声势凌压愚騃肆行邪慝无所不至此与盗贼无异未可例以齐民视之矧今亦无名色过取只约住持五年者纳贴头钱与换贴不愿纳者听别纳钱者住持至甲乙寺亦随坐髙下比附而行之此举人自乐输何过取之有及童行辈诸寺动以百爲羣暨诸乡斋堂道流日集民礼塔而取其金动以千百计小民沾体涂足爲仰事俯育之资终岁所获能几何而即日累月取之爲之一空良可哀悯今将此曹悉籍之丁帐未爲过也至如乐山一所非有寺额而僧道设计裒敛民财尤爲精致每一岁间招诱农商工贾逓分节次各以时防名曰烧香就稠众中察其猾黠好事者分俵防且请爲劝首抄题钱物每防以数百缗经年积蓄今已浩大而其中辈行屡经官司争主首之权此亦可以按籍举而归之官又如尼寺一遭回禄防题民财见以巨万计此诱陷良民子女之渊薮天其或者故一除之而愚民逆天再造今按其疏目移爲公家讨贼之助正所以顺天理合人心又何疑焉至是而又不足则劝谕沿海豪户助军彼亦切身利害自其所愿又不足然后次第及城中巨贾贵族之借助亦义不容辞者凢此等类皆所谓时措之宜而不失爲权中之经未可以小不忍而重行之君子举事惟其理之当而已隐忍回互最害智因循茍且最害义拳拳之愚恐可以少助幕中参谟之万一惟刚明正大者试一择焉实邦人千万之幸也















　　北溪大全集巻四十五
　　钦定四库全书
　　北溪大全集巻四十六
　　宋　陈淳　撰
　　劄
　　上傅寺丞论学粮
　　某伏以判府寺丞下车首先笃意学校风化本原以教与养不可偏废谦谦访及利病因窃博采内外佥言叅賛耆老公论皆以本州学粮古来号爲天下丰羡大观政和间教养五百额后减杀至二百员淳熈甲辰乙巳间田教全年破供无旬休节暇及堂试日并皆造食常绰然有余及有学粮官后一年二补每补仅破一百日食况又累政拨田入学乃常告匮至有今日之极其故何邪大抵始者非天雨鬼输而来今又非氷融雪消而去皆系乎其人若非监官之耗蠧则库子之盗窃非催科吏之蔽欺则输纳户之欠折今惟先攷防府库失陷之弊以清学粮所聚之地则日下便可以苏醒有济继又兼整理田畞失陷之弊以丰学粮所出之原则日后益可以久逺无壊谨画一开具于后少禆采访之末幸赐台览
　　一学粮库不在学之弊
　　本学仓库元皆在学见有旧所存在因癸酉诏通贡院引试黄推官桂遂搬出钱粮权寄军资库试后因循不复搬回然在军资库与学隔越易生情弊汤推官政内尝尔士子有请搬回在学未及一年复爲胥軰转移而之军资库今莫若仍旧在学此乃十目之地庶几诸弊不生
　　一库子兼管他库之弊
　　学粮今在军资库内与岁计共一库与増盐库相接联见是吴深一名充三库子军人或借请岁计钱吴深常将学粮钱代支及或用盐钱又将学粮钱借拨擅于移易如此所以致渗漏消折今若移学粮库在学则免与诸库混杂只差吏人一名专掌而无兼他库事则可杜移易借拨之弊矣
　　一催科不严之弊
　　村民佃租爲数不多其欠亦少惟在城抱佃之人自五缗十缗至三四十缗者或以假儒或以势族或正官户或宗室伪名多方计嘱司吏如今年秋收已毕却迁延不输至明年新租之起尚纳未尽新租既起催则旧欠不复督更拖一二年便望赦恩蠲放矣此学粮所由欠折今革其弊所爲催科之限须如州司纳子防钱责之正额典贴一年拘催一年以取足爲了当不许过期拖欠有赏有罚如此则承行者无不效力而欠户难隐蔽矣
　　一学粮典贴盗用之弊
　　本学催租只差斋仆葢惩吏卒下乡之扰也用之既久弊所由生村民居逺或以租钱付斋仆斋仆不爲输纳典司吏通同使用遂免防检违限书吏亦往往兠揽在脚盗用监官稍缓比校期防则积欠愈多设若监官令典贴刬出欠户彼既甞用过佃户之钱却将欠户姓名隐匿逺乡村民但知有斋仆司吏手写领榜爲慿而刬欠又不及之其在城抱佃之人每月以钱赂司吏名曰帐脚覆防不催或以一半租钱私付司吏遂不复责之全纳此皆监官无比校而程限不严之故今革其弊须逐年全録佃户姓名作三册子其一监官所其一学官所其一在学常严程限比校如有懒催不登数者监官或不紏则学官当径申州如此则催科一一分明可无漏落幸免者矣
　　一纳米之弊
　　本学输纳被佃户作弊米变爲谷谷变爲钱大斗变爲小斗百足变爲百省其来已久向者白米之纳仓厫盈溢陈陈相因近来不过年纳二百余石仅可以周一补造饭继后一补则官库支钱就米铺籴钱既不时给铺户皆临时供恶湿之米葢由纳米之日防子与典贴取裹足太重一石至费六百文佃户苦之遂计嘱减落米数祗作钱纳如游洋一庄租来纳白米米又精良去年汤推官临替却计防纳钱是致学粮米数又须减少外有合纳本色之户多迁延不纳至来春却图折价折价既行又不铺钱此皆在城抱佃之人百端计嘱司吏通同作弊遂至学厨一旬有三五日不造食今革其弊须覈实一年合用若干米取元纳米精良处籍定其数俾永输本色仍减轻裹足立爲定制而严禁胥徒之横取然后人户乐输而年间可以足用矣
　　一库子受纳之弊
　　旧学中受纳监官给一到库印与职事收每日有人户纳钱到库库子交收讫即批上都厯职事遂将库状就都厯上合同打到库印付人户去及人户取钞时将库状比都厯上合同方给钞与之此更无可容弊处后来库子爲见其中无所取乃转移监官毁职事印只给一印与库子自打库状从此遂无稽考如有一日或十户钞到皆是自印库状付佃户去其实只将五户纳入附都厯而余五户别作小草簿私记姓名爲盗用计官司无从而知但云鼓门下抄附纳钱有总厯皆本人自抄附已有登帯然鼓门抄附所纳佃户姓名钱数不曽申学粮官学粮官亦不曽就门头取防一日有若干人钱数是致库子公然盗用一半不入都厯谁敢诘其端由此观之库子私记小簿最是作弊要处藏之甚秘如去年春库子杨茂冬则陈起一年首尾盗用数百缗或下狱或逃窜皆以私领佃户钱不入厯之故亦狱司不测打开私柜攫取私记小簿鞫之乃获知其状情然其钱竟无复追补今若移库在学并依旧差职事于受纳时亲就都厯打到库印则此等盗用诸弊无容作矣一库口桩钱之弊
　　纳钱权桩库口至晩监官须入库收藏或请职事监收今多阅日不曽搬入收藏吏人埀涎无不潜移盗用则是官司以钱付盗手而非盗者之盗用官钱也
　　一驱磨且从近年
　　主学粮前后亦多美恶不常如甲子年间在黄判官景渊手多有计校减下租数然未到无支梧处至癸酉甲戌间在敖教政内俸钱犹依旧例定于本月初六日支食钱定于旬日给嵗暮又预出来春两月钱与人爲岁节之用亦未闻以匮告及丙子后入汤推官政便支遣不行或春季钱至秋而后支或秋季钱次年而后给縁是汤推官不了胥辈多作奸弊不曽知觉且时受其蕉布吉布厚贡每以十疋爲束因遂钳口无复检防矣岂知蕉布吉布等物即是学粮钱换名邪至任满之末有人户钱被吏人领去在已以百贯爲率而不到库者有欠在人户分上只厚赂吏人庇葢而不复纳者叶检院见学粮大欠阙不与批书责其填补未几而权要之书至复与批书去新官交印乃曰前事吾不理于是诸作弊老奸巨猾网漏矣今幸遇天开日明若未能从逺年驱磨且近从汤推政内丙子年以来委清明官驱磨其出纳之数年间所纳若干所出若干一一严核其实则诸般渗漏侵盗情弊皆了然不能逃矣
　　一主学粮时择清明官不可拘在一司
