<!-- { "loadSidebar": true } -->
　　盖闻徳至如神凡所过而即化恩流丕泽每有感而必深麦秀棠隂此歌謡之自始月临日照乃祝颂所难谖也蔚生张公南越鼇搴北溟鹏奋须眉出众咸惊惠恕英姿气度兼人共服齐贤雅量研二京而作赋汉重才得十乗以赐书晋推博物螭头射策文章髙华国之名骥足骋才经术裕济时之畧三千直上名贯斗而彻九重百二遥临福为星而占一路长才无嫌于短驭暂试烹鲜钜量不弃于细流还闻驯雉濯缨亭上返流亡于洪水之余得剑湖边留孑遗于熯阳之后昭阳鼓舞千年而重遇仲淹延令讴歌两境而共争杜衍允文允武得多士以作周桢不竞不絿抚兆庶而襄汉礼吏在冰而民在镜既所到之皆然春有风而夏有雨爰无施而不可一垣分炤幸叨穴壁之光九里沾恩遂获代庖之泽在上台之倚重久知靡润脂膏幸瘠土之依仁共喜同瞻覆载念军储之是赖隆其体乃以得其心计国赋之维艰用其才因以惜其力屏桁杨而不事宁须更试蒲鞭化魑魅而咸蔵不待再施桃茢追呼絶响石濠之吏靡闻疾苦常询卖菜之佣安问礼贤辟舘惟广察其訏谟引客同车要常咨其利弊疏河济运而飞挽不匮于坚冰煮海宣劳而斥卤尽同于沃壤此则善政而兼之善教宋人传快活之条仁闻而本之仁心汉守着循良之化矣若乃操坚瘗鹿却属吏之餽遗节凛悬鱼谢部民之供亿破从前之积例何问赢余减额内之输将并严需索此又洁清本之天授廉介出于性成方之古人惟飡吴水同于前哲自运家粮者矣是以万灶懐恩千屯待饱课不征而自足知疲困之皆苏卤匪溢而加多识凋残之尽起关中运饷功欲比于酂侯郡内兴謡思巳深于何武某等情殷庇厦分属授防陶地四通谬学朱公之防羲爻三倍幸依贾父之仁惧借冦以未能愧颂徯而罔嫺谨陈懿行用乞宠章垂之无穷可列孟坚之传作之不愧斯为有道之碑为朝廷而得人名公卿可交章而奏绩庆风云于梦弼圣天子将赐玺以征贤矣谨啓
　　姚东只五十征诗啓
　　东老姚年翁歙浦英流瀛洲华名不殊于第五品独擅其无双赋体髙华信是扬雄之匹史才妙丽知为姚察之儿乃笔敏八义人同文虎而楼登百尺客自元龙感重片言事急堪酬赤剑交深斗酒家贫不爱黄金茍有意以相投长倾肝胆问不平为何事輙动须眉诚哉国士之风允矣才人之致绮等雅缔兰言恒同卉借与幼安而共席效叔夜以登堂聴徳操之谈频忘执爨看刘琨之舞爱着先鞭兹为季夏之三朝适值大年之五十髙达夫日有篇章朱翁子时当富贵相看半百宁无置酒之欢共羡八千可少引年之祝君能学易将为松菊主人吾欲言诗是颂台莱君子
　　汪扶晨六十征言啓
　　栗亭汪子玩鸥华胄吐凤竒才文章本自性成孝友原于天亶数龄能赋对已善于杨梅早嵗著书词更华于菡萏星前刲股愈母疾而惟诚海内论心与人言而不负名卿赠纻时来韩愈之居多士盈门日满孔融之座奬成不吝后进恒缘以立名推解无私素交每因而受徳虽数竒多有嗟猿臂以难封而才大不官觐龙顔而未遇兹当建午之月适逢周甲之期从此而孙上书终须开阁及兹而龚明按籍已合寄觞况在同心宁无借手愿抽珊瑚之管开五色之花光庶得琬琰之镌祝千年之椿算谨啓
　　家希虞八十征诗啓
　　盖闻万年之颂首先举其令仪五福之征究必称其好徳爰考诸礼式存几杖之文长发其祥乃着钟鼓之实则家希虞公盖有之矣公幼多至性长负隽才里传曾闵之称家有融褒之誉志存慷慨常思珥笔而游运值纷更遂乃弃觚而叹风髙万里愿乗宗慤之船地处四通聊挟计然之策初游汉水物望咸归继寓章江家声益振躬严三省同钦白璧之光诺始片言可比黄金之重焚券非关于市义造车恒望以借人辍食而行原孝先多因急难射书即下鲁仲连最善解围时遇盗菘翻欲奉身而避偶逢认履不妨徒步而归隂徳有若耳鸣盛事难为指屈至若蒲圻设渡永息喧争车埠成梁恒称利涉伐戴滩之怪木扬帆无覆溺之忧平牛岭之危途行路免﨑岖之叹坚持杀戒全物命于金刀恪奉格言济民生以宝诰斯又义声驰于荆豫仁徳着于山川者矣兹者单阏逢年终陬在月当春王之四日为硕老之八旬三凤呈毛若友声等雅能梓敬九龙绕膝如大章辈并着兰芬兆贵显于杨家已经四世效传呼于萧氏更庆双曾彩衣曾舞于亭前白发为欢于堂上才如尚父不羡垂纶龄拟潞公方期结社某等谊关亲族喜见耆英敢陈笃行之百篇用恳华章之九锡
　　蒋公暨李太君双寿乞言啓
　　盖闻易着严君内外列乾坤之卦诗歌君子升恒献日月之篇是以金姥木公传诸黄老而六身二首算在绛人福有所征理无不协矣如蒋公者乐安华胄邗水名贤自宠锡于铜符家传彩笔迨班齐乎玉笋世驾朱轩衍三迳之清风种五都之妙誉少能懐橘雅知陆绩性成长更推梨早识孔融身让乃以食繁析箸遂尔业废投觚王安丰之持筹何嫌达识端木赐之结驷益见名儒诺比于金何千金之足重洁同于璧虽百璧而不渝若樊重之分财里皆懐惠如彦方之守正盗恐知名鲁仲连之解围射书必下原孝先之急难啜食而行既衾影之无慙复帏帟而有礼暨乎李氏太君肇仙踪于指树亶慧性于颂椒入司之家何辞挽鹿居处宗之室更警鸣鸡夜绩堂前时作逸劳之训宵吟灯下长陈礼让之篇百口乃致以名桥三党咸因而举火何无何有解杂佩以相将乃积乃仓费糇粮而不厌用承先者而即以啓后以教子者而即以贻孙是以兰桂相继以争芳乃见椿萱并荣而益茂万石君之家声更广五世卜之祚业弥昌今者嵗在骑羊庆宜酌兕当西池诞龄之际悬锦帨于秋初随南斗授箓之先舞防衣于寒孟忆前此之十载宾筵曾叨宠于设樽矧今此之一时盛典复膺荣于锡杖黄眉白发既携手以俱仙骥种龙儿复同心于肯构歴乎甲子皆余四百之龄守厥庚申亦满三千之行故一门之内或弹琴或制锦而诸昆皆效力于皇图三世之间若鼓箧若鸣弦而长孙早驰名于文苑猗欤盛矣宁有量哉某等谊忝登堂分宜捧斚敢乞灵于燕许藻发珊瑚庶阐徳于陈荀芳流琬琰则饮千日之酒可庆无疆而封万嵗之乡争传不匮矣谨啓
　　家孺立暨余太君双寿啓
　　盖闻青裾迈世拜金母以成真绛节朝元偕瑶姬而证道斯为尚已莫可几焉何若懿徳宣徽仪朗映流芳彤管衍庆祚于一门着美青箱贻芳名于百世齐眉偕隠循内则而无愆携手相庄卜女贞之终吉闺仪是赖家道克昌如吴母余太君者也太君为孺立公之淑配而诸昆季之慈亲也裔出富山门髙歙浦秦邦受姓家传四谏之声楚国分支胄衍一元之秀性生淑质不待染于朱蓝天赋柔仪匪借华于粉墨入谢家之墅常闻咏絮才情得王国之风雅具采苹徳性盖自其曽大母栢舟励节久着冰操萱寝贻行常多霜节而太君承顔堂上受训闺中静婉有所自来温恭由于师事实称佳妇归我寒宗祥女登堂俾百年而偕老名姝入室致九族之同钦鸡黍维防力任苹蘩之重鹿车共挽躬亲井臼之劳振家声于中落之余豆区釡钟之必谨相壮业于方刚之际内外上下而咸周念夫子以躬耕而养其亲垂十余年而不倦迨大父以耄耋而捐乎馆四五省而未归为健妇以持门赖硕人而当户耕问奴而织问婢宁借苍头左或圆而右或方惟凭赤手遂使长女服其身教既絶粒以殉夫诸子奉为心仪皆勤修而象父盖孺立信义行于列郡九州多慕义之人齿徳重于诸侯三事修礼贤之典皆阃仪之内助硕徳润于本根致道誉之日隆骈祉施于来叶兹者嵗当逢酉迨夫春始建寅为上浣之十朝介纯禧于百福宣文君之绛纱犹在崔太母之丹毂还来虽鹤发同心庄椿较余六载而龙文绕膝窦桂已茂五枝舞彩堂前兰生未巳众香国内芝秀非常岂不盛欤是可颂也敢乞江毫之五色用褒鲁衮之一言则文重鼎彞永赖仁人之赠而词髙琬琰瞻君子之光矣谨啓
　　家赞公暨徐太孺人六十双寿征诗启
　　盖闻家有严君配两仪之位妃为徳偶储百世之祥第好徳重于箕畴而徳莫先于孝义独行原于周礼而行尤始于睦婣歌麟庆于未央卜鸿禧而方大则赞公偕徐太孺人实惟其人用当斯庆矣公少多至性长懋懿修懐橘岂待六龄让枣宁辞七嵗博窥经籍废书于陟岵之辰雅好交游投笔在登堂之际家虽中落晨昏必膳双鱼志切先谟江汉时将驷马一成一旅兴厥祚于既衰三缩三盈缵前功而弗替徳施宗党咸称长者之风义着寰区动以古人为法忆在甲寅之嵗乱生戊巳之屯赴义临川首壶浆而先倡论交泮水矢金石于后雕诺重片言遂能全其妻子名存一邑卒无愧于死生迨乎楚戍操戈郢人沸鼎十五年后重闻风鹤之惊百万军前不损元龙之气受故人之重托有同季布黄金出巨冦之凶锋竟返相如白璧不遑寝食惟思窀穸未安每减糇粮冀卜陇阡之吉他若完婚毁券皆为隂徳全功至如恤寡懐孤尚属平居细事而徐太孺人族髙东海好缔南溪婉娈本于性成贤淑原于天授既鸣鸡而推枕或弋鴈以由房厨下尝羮独谙姑性堂前进服每为时寒李光进之家不私管籥张孟仁之室迭乳婴儿常脱珥以易书用资闻见每具觞以延客冀广切磋相夫既已为龙训子还能似鹤汉若成家有道已看名振一时鸣夏华国能文行且誉腾千里兹值建申之嵗并逢周甲之期月在清和四日先悬锦帨时方仲冬中浣即设瑶弧兰以春桂以秋两世见鹏抟之盛椿以冬萱以夏一门歌燕喜之祥献其觥筹绕堦前而舞防铭诸钟鼎登座上以抽毫伏愿锡类推仁竚待赐之华衮引年致颂必将镂以丹彞谨啓
　　罗母吴太君六十征诗啓
　　长沙纪绩爰传白雀之祥渤海成仙每属防鸾之异盖殊休必生于华胄而灵迹要出于淑媛理有相需福无或爽于斯为盛雅足称竒则如苹洲罗先生元配吴太君是其人矣先生世履朱缨家承黄甲髙祖父闻野公荣膺秉钺壮锁钥于北门曾大父虚舟公职属司衡重干城于南部虽当末运值文学而中微然亶才有节推而继起世皆称为国士谓当配以淑人太君承遥胄于延陵受家风于内翰才髙咏絮早擅鸣鸠徳裕采苹终当秣马既称佳妇用事良人尽夜披衣每焚膏而助读中宵推枕常伸纸以候书虽劝学无待于吕荣乃赠镜有同于徐淑成名之后操益警于鸣鸡服官之余廉更箴于瘗鹿持毫对泣为刑状之非轻执烛相规励观贞于不败既而天倾莫补海涸难填寡鹄悬帷经三秋之风雨孤鸾舞鉴歴屡嵗之雪霜却赙赠以名廉不为清白之累束诗书以成教无忘忠孝之模丸栁氏之熊宁知异出养乐家之豹行见大成兹者嵗在壬申期适逢乎周甲月当癸丑庆用协于长庚恐母徳之不传用希鼎吕述阃仪于既备仰借球琳伏冀推锡类之仁流芳斑管斯乃作传家之宝振彩彤编矣谨啓
　　张母卢太君六十寿啓
