<!-- { "loadSidebar": true } -->
　　某负罪未死捐弃漂没不当行李未尝得望光彩昨以亲嫌迁置贵部遂得潜伏蓬荜为乐国之民窃以自幸区区常虑谴谪之尘垢防污大斾之光华以是久之不敢通书于记室恭惟君子尽人之情知其操心危虑患深终不以为简也
　　闲居杜门不甚预闻人事不欲烦公家借书史故非至亲至旧可以致手书不以谪籍防污为嫌者未尝敢通音问也以是密迩旧治不能作记以道衰疾之迹蓬蒿塞门贫病在躬直可弃捐何足为长者道之勉强修敬头目昬书札不如礼惟高明尚能贷之
　　与杨斋郎书二
　　某顿首辱书勤恳喜承盛暑侍奉万福某捐弃漂没不当行李得罪明时无可解说而足下相与如平生数千里之间精神感防勤勤恳恳如慕古人亦足以观足下之不随流俗故不待相识而相知也然当此盛暑未宜冲冐贻老者思念耳未即瞻对怀仰则勤尚冀珍重谨奉状
　　伏承尊公岂弟之政在民民安乐之又得借冦恂之愿想见乐国风物之美恨不得身出其间耳欲作尊公书适病起疲倦作二书已不能堪幸因问膳道向往之意
　　答史子山书
　　某顿首辱书勤恳审侍奉万福为慰寄惠石刻感戢恨摹勒者非其人不称显亲传后之意亦是鄙文不足以行逺故感果如是耳远致张雅墨丝鞋煮酒公自食贫何烦如此只增愧耳唐坦之馆谷数月刲舂鉏之股以啗于菟岂能久堪耶鲜自源烦调防西归良不易微公索之枯鱼之肆矣然斯事亦难责办于在官者惟公尚可耳盛暑不雨比来体力何如讲授不至疲劳耶未期良集惟希珍重
　　与周元翁别纸
　　往在双井所见黄龙心老盖庄子所说伯昏瞀人之流但年已七十四五不复肯出矣有淸新二禅师是心之门人道眼明彻自淮以北未见此人今所与共居师范上座是简州沩山喆老门人也其人闻道已久多见前辈道机纯熟智虑深远于士大夫中求之未易得恨公未见此人耳若漫学言句穿得佛祖如贯珠终何益哉思公穷悴而守道不渝此盖古人所难也然已知求道于生死之际则世累自已甚轻但未直下拨尘见已耳所寄绢轴谩书此数种语试观之何如所云天注目而不瞬若视去如来不当言动不动法皆是磨灭败坏之相故长者云若不见法身本体所以万行皆属人天果报有漏之因既尽心于此不可不着些精神打令彻底不疑念念但观不舎昼夜岂更有一尘佛法可建立也
　　答秦少章帖六
　　某顿首前辱惠教并示新文累纸又屡屈车马公私匆匆不办眼前盛意未报然钦爱之诚则勤足下当谅此天气日夜凉渐宜灯火想于文字益有功凡可以养生事亲者用心焉事无道俗一以贯之独愿勿载得失于心术耳午后稍暇当约过酺池闲谈
　　作文字不必多每作一篇要商防精尽检阅不厌勤耳举场中下笔迟涩盖是平时读书不贯穿也并书十扇甚愧勤国士也笔意殊有佳处公旧学苏余杭书巳有功政坐变从不肖规模笔乃小嫩耳
　　前承惠诗并得教极荷相与不怠诗辄和呈所问文体大似击钟叩其旋虫与笋簴不若发其全体之声耳欲得陈无已旧作黄楼赋记及答李端叔书如有本且借示
　　学问之本以自见其性为难诚见其性坐则伏于几立则垂于绅饮则列于樽彞食则形于笾豆升车则鸾和与之言奏乐则钟皷为之说故见已者无适而不当至于世俗之事随人有工拙者君子虽欲尽心夫有所不暇相见乃尽之
　　辱简记承学问不怠为慰前得所惠书展读颇有家法此事要须从治心养性中来济以学古之功三月聚粮可至千里如足下才性之美何患不及古人但勿欲速成耳前承陈无已语有人问老杜诗如何是巧处但答之直须有孔窍始得因相见试道之
　　比在吉熟读前所惠诗巻如公辟祭文语气甚善诗句极有风裁可喜合处便似吾少游语然恨工在遣辞病在骨气耳古之闻道者请问治天下则对曰去汝鄙人也何问之不豫也文章虽末学要须茂其根本深其渊源以身为度以声为律不加开凿之功而自闳深矣公诚以此言为可则犹有一物为公道之二十年来学士大夫有功于翰墨者为不少求其卓然名家者则未多盖尝深求其故病在欲速成耳夫四时之运天徳也不能即春而为冬断可识矣承自屈访逮故及此更占大方之家有所闻见幸见教
　　与朱圣弼书
　　某顿首公从事于仕上下之交皆得其懽心又勤于公家可以无憾惟少读书耳能逐日辍一两时读汉书一巻积一岁之力所得多矣遇事繁暂阙明日辄续则意味自相接空时亦不须贪多要有伦序耳【右皆家传】














　　山谷别集巻十六
　　钦定四库全书
　　山谷别集巻十七
　　宋　黄庭坚　撰
　　书简
　　与徐师川书四
　　师川外甥奉议别来无日不奉思春气暄暖想侍奉之余必能屏弃人事尽心于学前日承示谕自当用十年之功养心探道每咏叹此语诚能如是足以追配古人刷前人之耻然学有要道读书须一言一句自求已事方见古人用心处如此则不虚用功又欲进道须谢去外慕乃得全功古人云纵此欲者丧人善事置之一处无事不办读书须静室焚香令心意不驰走则言下防理少年方强时能如此半古之人功必倍之甥识性颖悟必能解此故详悉及之夏初或得相见因五舅行作记草草
　　某叩头得手记审秋来侍奉万福闲居不废问学甚慰怀想老舅穷露病羸比经先亲练祥追慕不逮痛深刲割又闻给事叔父之讣号恸塞绝门户陵迟一至于此痛毒之情殆不能堪逺承慰防曷胜哀感所寄吉州旧句并得见诸贤和篇皆淸丽有句法读之屡叹糠粃在前老者增愧耳甥人物之英也然须治经自探其本行止语默一一规摹古人至于口无择言身无择行乃可师心自行耳君子之言行不但为贤于流俗而已比其大成使古之特立独行者皆立于下风也尝有赠邢惇夫一诗谩录往多病意尝愦愦书词不次
　　辱书存问勤恳见所作二诗皆有老成之气他日学问文章当不忧但念当得智识深远老于世故者相与琢磨乃为有益好学之士常病人我最难调服能日三省此事去道不远矣禹治水十九年于外三过其门而不入然而不矜不伐况于世间知书能文果不足骄人矣潘君诗句中观其人甚刻厉不轻发然不知于治心养性有少功夫否凡倦殻轩诗巻中人但能讷于言而敏于行皆足以追配古人矣今人不足骄也不审甥与诸友尝如此念之否多病草草因来有新作惠示为望比遣李掾人报书灭裂及今欲一一作书临纸辄头昡意绪可知也累日得雨天气差凉虽阻江山风气想不殊比来八姊郡君尊候何似甥读书益有味否顷精治一经知古人关捩子然后所见书传知其指归观世故皆在吾术内古人所谓胆欲大而心欲小不以世之毁誉爱憎动其心此胆欲大也非法不言非道不行此心欲小也文章乃其粉泽要须探其根本根本固则世故之风雨不能漂摇古之特立独行者盖用此道耳洪潘皆是佳少年但未得严师畏友追琢其相耳忠信孝友立则见其参于前在舆则见其倚于衡常久而后安之若但绣其鞶帨又安能美七尺之躯哉非甥辈有可以追配古人之才老舅不出此言也未縁趣席千万强学自重
　　与洪氏四甥书五
　　驹父别后惘然者累日虽道途悠远鸿雁相依颇不索寞黄州人来得平安之音甚慰也即日想安胜太守书颇相知更希善事之尺璧之阴常以三分之一治公家以其一读书以其一为棊酒公私皆办矣玉父若且留黄亦自佳不知能如此否外婆比来意思殊胜比去冬十减六七望夏秋间得佳也
　　龟父玉父盎父诸甥皆得书知侍奉太母县君安乐甚以为慰驹父常得近耗代者已至否鸿父只在齐安否龟父所寄诗语益老健甚慰相期之意然家贫老人须养未免就科举更须收拾笔墨入规矩中得失虽不在是要是应科举法也方君诗如凤雏出殻虽未得翔于千仞竟是真凤凰耳今几许春秋性行何如治经术否潘子真近有书来倾倒甚至亦未暇作报盎父知读书有味否所欲于范守处借人易耳但平生不相识方一通书后信便可言此未縁相见思念何日不勤惟万万自爱因来频寄书
　　见师川所寄诗巻有新句甚慰人意比来颇得治经观史书否治经欲钩其深观史欲融防其事理二者皆精熟涉猎而已无此功也士朝而肄业昼而服习夕而计过无憾而后即安此古人读书法也潘君必数相见比得其书甚想见其人
　　龟父外甥得递中书审侍奉太母县君安裕同诸弟进学不倦甚慰怀想即日霜寒想同新妇供具甘防不匮黄州教授得安问寄诗比旧增胜每得所寄文字虽衰苦憔悴中亦一开顔也所问礼乐事具悉礼乐者圣人所以节文仁义至于大成者也修之身立之天下一法也一物也乐由天作礼以地制夫范围天地非圣人孰能之惟圣人能遂万物之宜通天下之志万物皆得宜礼之实也天下皆得志乐之情也董生王吉刘向所论盖欲用先王之礼乐宜于世者以教化民此与圣人之言不悖也孔子所论孟公绰卞庄子之徒盖或过不及非以礼乐节文之则不可为成人如孟子所论合矣圣人者知人之本根材器故其用礼乐也知变化之道而与天地同流故钟鼓之间而与天地同和俎豆之间而与天地同节后世不本心术故肝胆楚越也而况于礼乐乎
　　得来书知侍奉万福进学不倦为慰老舅霜露衰摧比经祥练追慕无冀痛深屠割奈何奈何方此荼毒百骸殄瘁又闻给事叔父之讣一恸欲绝奈何奈何鸿父在太学时得安问否得刘教授书推与二生文艺颇慰悬情通知古今在勤读书文章丽在笔墨追古至于夜行之行不见之美极须留意略说人之常病有十种喜论人之过不自讼其过嫉人之贤已见贤不思齐有过不改而必文称事而增语与人计较曲直喜窥人之私乐与不肖者游好友其所教试反已而思之若一日去其一则十日亦尽去矣管子曰圣人贵夜行此之谓也此所谓安身之利用孟子所说旷安宅而不居者谓此等也潘君文字极有思致近又得渠书倾倒甚至多病未能即作答且为道意不知此君能留意治心养性否古人言说得一丈不如行取一尺说得一尺不如行取一寸此至言也见徐外甥奉议亦道此意数十年先生君子但用文章提奬后生故华而不实诸生寡过可讨郭林宗传观茅季伟田仲乙安用文章也未能相见千万自重勤务本之学
　　与李徳叟书
　　徳叟推官六弟前尝作书具道成都事始末来人不取报而行因循留斋中以至今得刘左藏来元日所寄书审侍奉三妗太君万福张新妇彭团练佛儿僧儿各安胜为慰蕲州学舎尚可忍穷以待黄陂阙否两年来百忧满怀又亲老常须医药苍颜白发已成一翁但以老者系恋儿女不欲向江湖直强颜班列中尔局中文字煎廹旧书亦荒废终日愦愦了无可乐者甚思阿髯诵诗猬毛森张慰此寥落也江外方春寒千万为亲自重【右皆家传】
　　与李广心书
