<!-- { "loadSidebar": true } -->
　　大哉心乎出入造化进退古今皆我所得为彼自待之凉则我不敢知幸而知自好焉或衷褊气盈无所容受或质柔形躁不能自持古所谓士则仁为己任之死靡移其无不包如天地之于万物毅不可夺如金石之与四时我独奚为徇同耻异叹陋嗟卑呜呼颜何人斯曽何人斯其亦未之思与先民有言而不毅则无防矩而难立毅而不则隘陋而无以居之维景仁甫其反思乎而其懋敬乎而
　　宋伯谟【震龙】达斋铭
　　王万里名宋伯谟之室曰达斋魏了翁为之铭曰
　　于皇上帝诞降民彞恻隠羞恶辞逊是非具乎其心是曰良知能者迪兹造次不违主于质直行而适宜审于言色敬以自持匪誉匪交为所得为循循不已泉科泽陂既盈而达谁能御之彼所谓闻潢潦涧谿崇朝雨集夕为兆宾主内外所差毫厘善利之分跖蹻随夷圣门申书日掲星垂惟伯谟父惟是训之依
　　表兄高南叔以絜矩名堂魏某为之铭曰
　　规圆矩方制器之具人之絜量奚取于矩矩生于规地之体数半矩为宣丈方为堵车舆垣室皆于是取人以一心成位载覆充周范围贯彻今古存之为忠推之为恕已有不欲亦人所恶以我所恶事上使下一膜之外即分尔汝是以古人以身为度举一反三瞻前知后譬诸大辰既正于夏则春为龙秋蛇冬虎日之北至日在南斗四时夜旦皆可逆数虽天之高不出勾股况我同类储精二五既云一本安有异虑所恶勿施所欲与聚是心所加縦横仰俯公平正大无一阙处浩乎六合何忧何惧伯也名堂尝事斯语我铭申之式谷来者
　　存庵铭为张防咏之作
　　眇然一心形骸之内贯通古今包括细大居而父兄出而公卿内而夫妇外而友生日用饮食于墙于出入起居于前于衡诚之斯存随事耿光旦昼虽梏实未尝亡汉存雅乐周存尊彞所谓存者常常在兹张君敬哉尔心尔知尔不自存我铭奚为
　　毖斋铭为裴梦得及卿作
　　毖之为义或劳或谨莫知字始相承为训劳则勿逸谨则无失敬哉尔室毋曰不觌
　　恕斋铭为师遇厚卿作
　　圣门之学推忠则恕参赐伋轲习察行着然而是义于文已具中心如心见于传注人物之生职职同宇是心之灵贯上彻下叅前着后穷今亘古放之则准絜之则矩无适不同以一本故人或不仁防我权度徇已所欲施人所恶既非如心纷扰百虑遇也念兹反覆叅顾毋为空言心感形喻
　　顾斋铭
　　潼川严师防过予江阳孜孜焉敏学而审问与之语气聴神受将以研覈理道释回矫偏惟君子之归非若世之剽窃语言为哗世诬民计也尝从容言曰昔者吾摘中庸语名吾斋庐曰顾夫子其为我铭之呜呼斯为学之大端也予曷敢辞铭曰
　　仲尼之道博大如天仰高而鑚坚似不可企及然而其言曰君子之道四丘未能一焉夫事父事君与施诸兄弟朋友之间此庸德庸言耳而仲尼自名以发于词子思不讳以着于篇人谓德愈盛则词愈谦岂知知愈明则言愈艰言之艰则言必顾行知之明则行必顾言谓顾者何诗之乃眷西顾书之开厥顾天反求孰察周览还观盖反覆而视后非果敢而直前呜呼子韶其尚勉旃此众人之所易而仲尼之所难
　　彭城陈如愚愚斋铭
　　圣门之学贵知贱愚而陈氏子以名其庐如愚不愚与圣为一愚而不移则民之疾中庸教人是疾不痊则百其勇以及于千陈君念哉退省其私勇于克之明以为期
　　虞退夫【兟】敬和堂铭
　　肃雍和鸣先祖是聴此诗人以肃敬雍和形乐之声而记人推之曰夫敬与和何事不行盖操心而存则体安而气明闲家而威则分定而志平涖官临民而肃则上下有序而交致其情先儒尝记敬者礼之所以立和者乐之所由生虽则云然有主有宾敬存于志虑则和见于气形尚敬之哉以征我铭
　　临江彭应龙省斋铭
　　孔门弟子道师之言而有子之后曽子继焉曽以守约为事异乎诸子之沦于偏其施诸人必以察诸已其尽诸已又以叅诸人有一毫之未合斯亏体而辱身呜呼此其所以卒能任圣贤之重归父母之全茍有志于是者其视兹而勉旃
　　合州阳醇三勿斋铭
　　浩然之气生于集义未尝知义则义外不慊于心则气馁必有所事焉勿正心以豫待然勿正之敝则忘而废既勿忘之又将有助长之害其朝益而暮习庻身体而心会吾非能之粗识其槩以告诸阳生相与只勤而无怠
　　江万里子逺古心堂铭
　　人心之灵神明所舎至近而逺至微而着毋云不觌万目攸睹毋自菲薄可舜可禹往古匪前来今匪后今吾子逺有闻于愈乃以古心扁诸环堵古前之今今后之古先民与我异宙同宇气有浇淳俗有隆汚心而古今是二天下勉哉江君天实厚汝毋问于予请研诸虑
　　曽三异无疑归全庵铭
　　曽君无疑为百嵗居衣厥祖训归全名庐抑所谓全非苟全躯人物之生一本万殊仁义忠信自生与俱物物备具无欠无余我居广居我位正位我行大道百年一日乃知免夫譬诸有国弗终是虞岂惟兢兢惧失一夫大训大玉兑戈河圗有一弗备犹忝厥初譬诸农夫全付有家疆室垣有弃弗畬有茀弗除得为孝乎或疑永全爱及发肤则舎生者不得全与可仕可已可生可死不辱其身不亏其体茍得正焉斯为全矣曽子之孝战陈无避樊侯保身彊御不畏谓兹不然托训私已则干逢非而孔张是太史了翁特发斯义以告无疑以儆同志
　　当涂辛钦夫【克承】孰庵铭
　　荆州辛侯以孰名庵临卭魏某发所以为孰之义而系之铭曰
　　其耕泽泽其达驿驿阴阳既索我黍我麦其释叟叟其烝浮浮水火既交我酒我羞自生而成俱谓之孰而于其间迭为见伏黍垂而实麦仰而荣酒浆以气殽羞以形四时之宜九献之节升降后先皆従其朔盖所谓孰阳反归根阳伏而实阴见而文人物之生其本则一能者养之敛华就实其不能者与气盛衰不躁而戾则柔而坯是谓不孰刚柔胥失辛侯念兹以孰名室惟侯之资则厚且夷而能善养如耨如炊刚柔节适乃底成德我铭不诬日用饮食
　　莆田陈师道【宿】克斋铭
　　性命之原纯乎天德有气有形则感于物喜怒哀乐味声色虽感而动乃性之欲以命节性罔匪天则徇欲而流斯为蟊贼人心天理此出彼入胜负之几间不容发是以先民示人用力威爱刚柔毋过不及左申孔训以胜为克顔事四勿则克之目有能于此随事察识如阳排阴外消内息黄宫既孚其卦为复在初即仁二比为吉其端甚微其流不测式昭斯铭勉勉无斁
　　靖州李升父【登】升斋铭
　　地中生木日夜所息圣人观象以明顺德盈天地间一降一腾道不孤立独此言升巽体刚中坤阴柔外有本有文乃升之义万物反生复命于身由贞而元为利为亨生道不穷所立有本于减而进于盈而反人一于升贪高骛逺本之则无升极乃困所以圣人命曰防升而云所利不息之贞人能知此主以刚实贞元相生何有限极中庸之末凡八引诗愈敛愈约天德之归圣贤垂训贲若草木我申此义以劝谨独
　　衡阳李【芾】肯斋铭
　　衡阳李芾名斋曰无暴弃而请予书之予请更名曰肯斋又系之铭曰
　　父生师教人所同然而有父师所不能传譬之菑室子播子堂子而弗肯彼自肺肠学乎为已仁乎由已或圣或狂一念攸始嗟嗟李君不自暴弃我铭肯斋庸申尔志
　　高瞻叔敬身堂铭
　　刘文节公尝为吾表兄高瞻叔名堂曰悦亲书之又诗之既事与志违瞻兄参用孔曽子语更曰敬身以述刘义某为之铭曰
　　阳徤阴顺体性相成子于父母同气异形终风之陟岵之行此感彼应山夷钟鸣是以古人跬步弗忘事君必忠居处必庄临阵必勇取友必良发肤之末犹惧毁伤矧受之亲五事五常毋问穷达与亲在庭秋毫弗尽即忝厥生岂待辱身始遗恶名曽子之敬子思之诚孟子之守孔训益明嗟我小子风闻于兄还以赠之为堂之铭
　　湘乡赵县尉【与臻】茅斋铭
　　茅之为物可蒩可莤可借可鼎可包可束坚刚洁白君子之属肆古宫室编茅架木土阶简简清庙肃肃侯苴分社农绹乗屋上下同然俭而易足匪惟着俭抑亦观德于泰象阳于诗比玉瓦葺之分考工所录迨其流敝文题刻桷去洁尚华损刚従欲赵君之居涧泉之目章泉之诗古义是笃睹名知训我铭维服
　　清湘滕景重【处厚】已斋铭
　　人之一心至壹不贰所居广居所位正位君臣父子夫妇兄弟尔性尔命何闗人事古之学者蓄德精义各钦厥止夫岂有为虽云善身所以善世舎曰为人孰非为已毫厘之差厥缪千里气盈狥饰气衰狥利气暴耻安气柔耻异尔性尔命而人作止笃哉滕君念兹已久我铭申之耸善扶志
　　湘乡萧定夫【佐】师友堂铭
　　湘乡萧定夫佐以书来曰佐之外祖王父黎君明师事文定胡公建炎间避地荆门外王父为室庐具器备往迎之胡氏奠居南岳实昉乎此佐之先人事五峰先生与张宣公为同门友佐繇是亦获拜宣公于长沙宣公授以居敬一言又十有五载朱文公师帅湖湘佐又従受学以进德修业请问文公不鄙而幸教焉岁月慆迈大惧无以迓续师传永负先志尝裒粹胡公父子及宣公文公手迹筑室以贮之凡为一堂二内建安真公为文题识佐摘其语名堂曰师友以请于吾子既辱书之又摘宣文语名二内曰居敬进德虽然不得一言无以谷来者余以学未能信谢焉而请至五六乃为之铭曰
　　在三之义曰君父师大伦有五朋友终之父母生肓而君所司兄弟夫妇凡皆天彞彼师与友若弗是伦孝敬弟顺赖兹以存是知师友亦命于天尚论世变必观师传古之师者传道喻德为已之功极于成物其次专门如汉授经末流之敝仅拟金籯其次愈降习浮承陋词华之趋科目之诱其下胥失求为人师虽官学校循格计资况于朋友亦罕古谊相鬻以文相蛊以利天开周子师道复明至于中兴世载其英前授后承不越居敬谨厥攸居则德之进勉哉定夫允践所闻毋使往帖徒为空文
　　金华邵曽习斋铭
　　邵曽名斋以习临卭魏某为之铭曰
　　人而不学自暴自弃学而不习不有诸已其习维何洒扫进退起居饮食夫孰非事是在鲁论羣言之首邵生敬兹如酌孔取
　　番阳许【槩】晋斋铭
　　大虚无形月星无光大明照之仪象乃章朝东夕西夏南冬北标凖四游纲维八极是孳孳者谁实使之人有明德而不自知谓莫余觌不谨闇室谓姑可已自弃自画况以是心方之大明瞻前靡间垂后有光被日而明有窒斯晦而心无时贯彻内外干离同位垂象示人我犹模绘以告许君或云四上以晋为厉晋而不已夷伤乃至晋极而伤盖以位称不息之真何厌乎升
　　湘中万伯宗【宗大】兊斋铭
　　湘中万伯宗宗大名所居之室曰兊斋而属予铭铭曰
　　朋友讲习于义为大圣人观象奚取于兊两泽相丽众水之滙孚实在中和柔处外同气相感朝滋暮溉如人相观匪命匪诲筋骸之束肌肤之会渐摩不已睟靣盎背万君名室克自儆厉我铭申之尚谷同志
　　清湘蒋成父【公顺】一斋铭
　　蒋君筑室命之曰一原一之初冲漠无迹其物不贰其生不测两仪其感五行异质于爻用六而用七卦八九河圗则十引而伸之时万时亿而此一者流行不息职职芸芸各一太极验之人心虚灵湛寂五行之端五性之实必有事焉不显不觌是戒是惧靡徐靡亟致用之原皆由此出始于尚綗终反天德蒋君敬之一在尔室真知实践亹亹无斁
　　渠阳唐吉【佑之】敬义堂铭
