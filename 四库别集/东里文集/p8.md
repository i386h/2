<!-- { "loadSidebar": true } -->
　　○送林教諭致仕詩序 

　　永嘉林士賢先生今年八十有九矣以分教邑學考績來京師書最　朝廷優異之陞教諭俾致事行且有日大夫士為詩送之右春坊大學士黃公属余引其端古之君子學而成也其心未嘗一日而忘斯世故或施之政事以利天下或推之講學以淑諸人人持必為之志恒久而不息不以強壯衰弱而或有作輟也盖曰大之所以畀我豈使自足其身而已存心之厚如此然人之所稟其聰明精力既老則衰矣雖其志篤勤弗懈而身不足以勝其事故先王有七十致事八十拜命一坐再進九十使人受之制夫人之生有不能七十八十者多矣况乎九十又足以□事哉漢伏生年九十孝文欲召之而老不能行使掌故往受經生不能正言至使其女傳言今林先生幾於伏生之年而懷惓惓之誠以勤教為盡臣職以育材為報　君上耄勤不倦非存心之厚歟然清明康徤馳涉川陸二千餘里述職京師趍進拜俯威儀翼如光膺　寵命歸樂其餘年非盛福哉觀其身論其心詩而送之不亦宜乎 

　　○送徐理問詩序 

　　吾友徐崇威自征商陞中書舍人踰年改陝西布政司副理問數月復改廣西□威有疏達之才端厚之行又嘗出吳楚道梁宋秦雍縱觀山川崇大之勢博覽古人興敗之迹充乎其氣廓乎其智將見諸行事也譬如駕長舟乘春流□蕩而東西翼以厚風雖一日千里易易矣然崇烕自拜理問之命其心常兢兢焉如有所弗任盖司理之職難矣人之生皆有惻隱之心士之從政也皆以生人為務然其有罪焉憫而宥之　天子之所得為也司理之臣雖欲為之而非所得專也司理知有法而已知求當乎中而已其罪重也重刑之罪輕也輕刑之情出乎過也過罰之出乎故也故罰之刑罰不自輕也輕則由我縱惡亦不自重也重則由我濫誅此在　天子猶慎焉况於司理之臣乎司理者輕重不爽於錙銖是非必適於至公而非察之至明鮮有不失一失則為不勝任司理非誠難乎然能至誠以求之虗己以聽之權度精明敬慎不懈而哀矜惻怛之意不離乎中則司理之任亦未有不可勝者崇威行大夫士為詩送之余故推其說為敘以廣其意 

　　○沙羡槀引 

　　沙羡楚壤也春秋之夏汭漢之鄂縣孫吳之武昌在焉晉以後因革不一而皆為江漢重鎮國朝置布政司臨之以總十七府州之治余弱冠而游也盖嘗踰大別泝岳陽觀洞庭浮湘水望衡山而還而憩此最久其賢人君子多與之交文事之討論篇什之倡和多與也今足跡不至者十五年舊交零落過半間發故篋得往年所為詩文百餘篇雖詞旨淺陋無可采而懷故人之不見想山川之在目情之所存不忍棄也因稡為一卷題曰沙羡槀云永樂辛卯夏五月朔士奇書 

　　○五臺槀引 

　　歲屠維單閼石臺蕭德蕢延余教塾舘石臺在吾邑東南一舍所桃源里中里有溪溪有石臺如砥容坐十數人故桃源又名石臺里云環吾邑數百里其山水閎博秀麗其壤地肥沃宜耕稼歲無水旱之虞者莫出於石臺而崇儒隆師又有耈老成人及多聞之士相與上下譚論之樂者莫出於蕭氏余是時方幸來此從容優逸將用其志意以增益所未至歲餘迫於召命不遂所欲然至於今其心未嘗一日不在石臺也當時所為詩文率出一時應酬或錄或棄所錄者此卷是已間一展讀撫歲月之如流念舊學之不進不能無嘅焉於中也因題之曰石臺槀云永樂辛卯冬十月朔穀軒識 

　　○長林書屋圖詩序 

　　長林書屋者文淵閣大學士兼左春坊大學士胡公之故居也在廬陵吉水之間前有金螺白鷺之勝後有青原石鑨之奇夫容天玉墨潭諸峯嶻然相望於左右而文江之橫帶滄洲之演迤層阿複壠青林白石之廻抱於旁近者實江南勝處也公世家於此自其擢高科陡清華其身之不至焉者殆二十年而其心未嘗一日去此也間命善繪者為圖以旦夕接于目適于心而與公相知者又賦詩其端以道公之意夫古之仁人君子其處也未嘗忘斯民及出而仕矣亦未嘗忘乎其平昔丘園棲遁之適盖其所學必在乎兼濟而所自得於內者不以窮達而有所變易也苟一朝得乎彼忽忘乎此沉酣溺焉變易其所素此其人可與有為者乎公少居於此樂於此久不不忘於此盖人之情也顧今遭遇聖明居斯文之首任寵待之隆千載一時也公於是時方圖盡其所當為者以仰荅盛遇之不暇其暇乎望山林處士之適哉然則公之斯圖殆所謂寄意者乎嗚呼觀公之所存將公之所有成可見矣余知公有素三復此詩安得不以為士大夫道哉遂為之序 

　　○蔡氏族譜序 

　　蔡氏西昌之望也中更變故其子孫微矣余少獨識月窓甫蒼顏白髮長身王立翛然塵表時時從人道其先代盛時風流儒雅可敬可慕而今為可悲嘅也月窓沒蔡之後獨有震亨兄弟在而震亨之考文玉嘗出後胡氏蔡之祀幾為若敖氏之餒矣震亨凜乎斯懼將復其初也而求其世譜已湮沒不傳獨月窓先墓記自十六宣義得常而下有可稽者盖得常而下為十朋十朋而下為賢卿賢卿四子申甫清甫澄甫濟甫八孫志學志弘志道志遠志武聖傳壽傳性傳然自月窓沒八孫已莫辨為孰之子今獨知聖傳壽傳性傳皆濟甫之子盖出劉尚書崧題愛山圖所云月窓則壽傳之孫文玉則某之孫也震亨據此錄為譜將示來者其存心厚矣以其先嘗於吾家有連也求序之吾聞蔡之世詩書行義累累相望而特顯於濟甫濟甫諱源愛山其號也登宋寶祐丙辰文天样榜進士歷官司農少卿湖南安撫使政治卓卓搢紳間尤為潭州守李芾所知嘗薦之於朝其所居地不知幾易主至今鄉人父老過者徘徊嗟咨曰此安撫宅也嗚呼盛極而衰衰極而復天之道也蔡之後將不有復振者乎君子之澤譬諸大木立乎高山曠野疾風炎日氷雪之侵凌益久益深其柯葉條幹隕折幾盡幸其本之存也一日乘太和之氣有不奮發而復榮者乎傳曰公侯子孫必復其始蔡氏之後其必務學敦德以符之哉是為序 

　　○送蔡孟愷永州教授序 

　　廬陵蔡孟愷清脩苦行恒轗軻落落不偶於世然其心未嘗不自得也負氣義夷險不貳與余外兄陳仲述為同門之交仲述博學守道非其友不友顧與孟愷相好也仲述家故貧為監察御史十年沒時惟一布被猶讀書郡齊所製一子賞未齓也喪其母依飬於□孟愷過之愴然有動乎中指賞告其叔曰子善撫之吾有女以妻焉所親難之曰孤寒之孽其終有立乎孟愷曰吾誠不忍此故人之子且安有仁如仲述而其後不立者乎卒以女妻之於乎今之人以貴富勢利相交處失其貴富勢利則東西散去為楚越者恬不為恠或有一人焉不為此慨然欲脩古人之道則相與聚咲而愚視之於是其習愈倍而去古愈遠求如孟愷者何其少見也孟愷今奉命往教永州郡學其兄子吏部主事學淵求諸能賦者作詩送之又求余為序今之所謂教官者能從事於文藝則善矣有尚論其躬行者乎是以輕彼重此違本逐末□然而從風久矣夫能脩其身必能推以□人能辱其友必能推以事君孟愷往焉盡為臣之節明教□之本所謂舉此而措之者耳故畧述其行以示□□□□此可以知其餘他日永之學者有文行可稱本末兼舉必出吾孟愷之門乎 

　　○送蕭善本序 

　　自余來京師十有五年於文溪武山之域父兄之鄉吾少壯出入嬉遊之處未嘗不在余懷也而遭逢聖明叨職近侍恩眷隆厚然材薄識陋不能效纖芥報稱日懷愧惕之不暇顧敢言其私哉而比年鄉人親交有至京師而過余者昔之壯者皆已蒼顏而華顛矣昔之童丱者皆已趐然楚楚矣而敬問吾父之執焉盖淪謝既盡不能不嘅焉怊悵也前三十年余所往還講學今存者不三四人幸皆仕京師時得聚處討論相益以寬鄉邑之思善本亦當時所與還往者近歲始來為太學生無幾輒以使命出再歲而還還數日又以展省歸未嘗一得從容盡意也臨別能無情乎雖然子歸而過縣門之南徘徊龍洲歎嘉應之不爽而觀於其人復有繼今而起者乎又過高漚而試聽焉將有鏗然噌吰而出者哉又南望三顧之山而物色焉復有繼蕭清節高風遠躅者乎有之而賢者將出其門乎其必有以慰余之思 

　　○贈蕭照磨序 

　　余總角就學與子敬同師入同講習出同嬉遊相得也子敬資性嚴厲尋常不妄言咲朋儕一語不合不能容輒面斥斥己雖無宿怒意然人未嘗不私怪其過剛也子敬年十四五出游京師後二十年余至京時子敬洊歷艱嶮道萬里而歸授鴻臚序班余竊意其所謂剛者必已摧折無有而變為和柔巽懦矣與之處察其所發固未嘗變也凡所還往莫或敢規之者獨於余最故余時規之雖少止無幾復然矣豈其中所飬者直故不屈於外耶抑根於所賦者一定而不遷耶夫君子之剛以直乎內盖本於道義之正所謂浩然之氣是也而發於外者固雍容不迫無所乖戾而適乎大中所謂性情之正也士不務出此而徒肆意以行之傳不云乎心有忿懥賤惡則不得其正夫以是感之亦必有以是應之者矣古之人所以為佩韋之戒也子敬今除高州照磨相去數千里臨別無以為贈輒舉其所切諸己者告之山城務簡時求前言往行以致涵飬之功焉 

　　○萬木圖序 

　　萬木圖者右春坊右庶子兼翰林侍講建安楊榮勉仁昭其大父達卿先生之德示其後之人也先生有孝行於為善施義汲汲焉然不專以施名以為□□之施者恒有愧恥為辱之心而不自慊也夫施於人而使其心愧恥為辱而不自慊猶不施也必使受吾之施者如其所當得如無與於我而即乎其心之安庶幾可也元之季世兵戈饑饉民用窮□餒無食至相食以苟活雖父子夫婦相視不能相□卹所在皆然時先生藏穀甚富將發廩振之指某□號於眾曰有能相吾力樹木者乎樹一木予穀若干願相吾力者先予穀於是爭願出力求請穀既悉飯之乃如所言願樹木多□予之穀不籍識其姓名卒亦不視其功而所活不可勝計矣先生之樂施何其忠厚委曲而周備歟居數歲木欝然崇茂悉中於材先生指以戒其子若孫曰不自意今之盛如此也其毋為自為利將有為學官為釋老之宮為橋梁及津渡之舟而需材者給之有貧欲為居室沒欲為棺而不得材者給之毋苟自利也於是所施利益多矣時福建行省左丞阮德柔聞而高之命工作萬木圖表之搢紳君子多為文若詩紀之詠之既皆失於兵而其子若孫佩服訓戒至于今不違然欲其後世□佩服不違此圖可以繼作也嗚呼始先生知施穀而已知求受施者即乎其心之安而已豈計樹之大後當何如哉而受施者必盡力焉不可以苟盖天理之在人心有不能已也先生所存如此惜乎其僅施於衰亂艱虞之際畎畝之間而徒布衣以終其身也不然使遇治平之時得一命為所欲為所施利不其博哉如其後之人能世承其訓推廣是心而行之不已焉其於施利固又博也是用告諸某來者 

　　○南窓吟槀後序 

