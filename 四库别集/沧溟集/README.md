<!-- { "loadSidebar": true } -->
　　钦定四库全书　　　　　集部六
　　沧溟集目録　　　　　　别集类五【明】
　　巻一
　　古乐府
　　巻二
　　古乐府【附三言四言】
　　巻三
　　五言古诗
　　巻四
　　五言古诗
　　巻五
　　七言古诗
　　巻六
　　五言律诗
　　巻七
　　五言律诗　七言律诗
　　巻八
　　七言律诗
　　巻九
　　七言律诗
　　巻十
　　七言律诗
　　巻十一
　　七言律诗　五言排律
　　巻十二
　　七言排律　七言絶句
　　巻十三
　　七言絶句
　　巻十四
　　七言絶句
　　巻十五
　　赋　颂　序
　　巻十六
　　序
　　巻十七
　　序
　　巻十八
　　序
　　巻十九
　　记
　　巻二十
　　传
　　巻二十一
　　墓志
　　巻二十二
　　墓志
　　巻二十三
　　墓志　墓表　神道碑　行状　祭文
　　巻二十四
　　祭文
　　巻二十五
　　杂文
　　巻二十六
　　书
　　巻二十七
　　书
　　巻二十八
　　书
　　巻二十九
　　书
　　巻三十
　　书　附録
　　【臣】等谨案沧溟集三十巻附録一巻明李攀龙撰攀龙字于鳞厯城人嘉靖甲辰进士官至河南按察使是集凡诗十四巻文十六巻附録志传表诔之文一巻明代文章初以舂容典雅为宗久之渐流为庸熟正徳间李梦阳崛起北地倡为复古之学戒天下无读唐以后书风气为之一变攀龙引其绪而畅阐之殷士儋志其墓称文自西汉以下诗自天寳以下若为其毫素汚者辄不忍为故所作一字一句摹拟古人与太仓王士贞逓相倡和倾动一世举以为班马李杜复生于明至万厯间公安袁宏道兄弟始以赝古诋之天啓中临川艾南英排之尤力今观其集古乐府割剥字句诚不免剽窃之讥诸体亦亮节较多微情差少襍文多诘屈其词涂饰其字诚不免如诸家所讥然攀龙资地本髙记诵亦博其才力富健凌轹一时亦有不可磨灭者汰其肤廓撷其英华固亦豪杰之士誉者过情毁者亦或太甚也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　沧溟集巻一　　　　　　明　李攀龙　撰古乐府
　　胡寛营新丰士女老幼相擕路首各知其室放犬羊鸡鹜于通涂亦竞识其家此善用其拟者也至伯乐论天下之马则若灭若没若亡若失观天机也得其精而忘其麤在其内而忘其外色物牝牡一弗敢知斯又当其无有拟之用矣古之为乐府者无虑数百家各与之争片语之间使虽复起各厌其意是故必有以当其无有拟之用有以当其无有拟之用则虽竒而有所不用也易曰拟议以成其变化日新之谓盛徳不可与言诗乎哉
　　黄泽辞
　　皇之麋其马八骊皇人委蛇
　　皇之水其马騄耳皇人受祉
　　皇之曲洛其马沃若皇人薄薄
　　皇人孽孽其马喷雪我心如结
　　白云謡
　　白云在天山陵逶迤率彼东土诸夏间之将子能来
　　瑶池謡
　　白云在山亦洽而野予归三年将顾见女
　　南山歌
　　南山白石白离离尔牛之角何其悲车下短衣歌者谁国有叔牙当见知佐命伯王独后来
　　越人歌
　　山有隈兮江有汜歌拥枻兮见王子揄修袂兮披长云举绣被兮风纷纷防诟耻兮心靡它君不知兮可奈何
　　采葛妇歌
　　卧下之薪何绸缪欲寐不寐思冦讐我今采葛以遨逰
　　易水歌
　　缭天兮白虹萧萧兮北风壮士怒兮易水飞羽声激兮云不归
　　垓下歌
　　从羙人拥骏马涕从横兮垓之下
　　大风歌
　　大风沸兮云薄天驱万乗兮纷来旋纷来旋兮沛之宫士桓桓兮福攸同
　　秋风辞
　　秋风萧萧兮白云晶晶草木黄落兮鸿雁于征兰可佩兮菊可餐遗佳人兮汾之干挟飞龙弓下中流横大波兮放逺逰灵偃蹇兮翳日来憺容与兮纷裴徊顾帝京兮何壮哉
　　天马歌
　　天马下阊阖开汗以血騑离哉河之精龙之子视浮云无万里絶流景蹑遗风今安驾幸囘中天马徕从西极经千里归有徳天马徕竦予身挟飞电化若神天马徕循东道承灵威服帝皂天马徕嵗执徐陿四海将安如天马徕出峤山逝昆仑排玉闗天马徕龙为友北击胡驱羣丑
　　李夫人歌
　　去邪来邪就而视之纷何被被其徘徊
　　寤邪梦邪就而视之包红顔其弗明
　　步傩傩者谁邪就而视之风何萧萧其蔽帷
　　陇上歌
　　陇上壮士乗防骢带桑鞬服挟秦弓七尺大刀搏白虹丈八蛇矛盘怒风战始三交失大刀且荡且走亡其曺弃我防岩中逃为我谓乌为客豪陇上之水流潺潺壮士一去不复还
　　蹛林歌
　　单于庭隂山下汉家和亲刑白马刑白马祭龙城今年蹛林大防兵
　　铙歌【十八首】
　　朱鹭
　　朱鹭猎其缨茄下行鱼在梁纵复横鹈何飞濡其羽上书谏其主
　　思悲翁
　　思悲翁鳯凰安宿阿阁中夺我羙人思悲翁鳯凰飞上天枭子拉沓随转蓬狗逐狡兎走取尔枭子食枭母
　　艾如张
　　艾而张罗罗若云中有黄雀呼其羣毛羽摧頽离哉纷山出黄雀山嵯峨鸿鹄絶四海君亦难为罗我欲从之谗言多鸿鹄徘徊奈雀何
　　上之囘
　　上之囘萧闗开以待邉单于台勒兵十八万羽林材振大旅鬗长驰詟匈奴臣月支朝诸侯王甘泉宫郡国受计福来同
　　翁离
　　拥离趾中可筑宫兰用葺之艾尔蓬拥离趾中
　　战城南
　　战城南走城北转闘不利号路侧谓我枭骑且行出攻宁为野乌食不逐驽马徘徊蒲苇中水深黝黝蒲苇骜骜乌亦自不去客亦自不豪梁以集乌子五乌母六禾黍不食攫腐肉愿为忠臣何可覆伤子良臣良臣诚可伤逺道之人枯骨何葬
　　巫山髙
　　巫山髙自言髙江水深自言深勿复相思君有他心山以蔚蔚水以汤汤何用度之石用梁徘徊逺望泣下霑裳愿托黄鹄东归故乡
　　上陵
　　上陵亦诚羙下津以尚羊问客从何来自言水中央芰荷为君衣芙蓉为君裳木兰为君佩江蓠间杜蘅铜池之芝以九茎光华烛天披金英鳯凰之集乍开乍合蜚覧上林曾不知日月明赤翅之鸿翁杂相随白雁何蔚蔚云为车风为马防阊阖守谒者五色露何泥泥乃在仙人金掌中凝如膏羙如饴愿奉我主饮延年万嵗期
　　将进酒
　　将进酒称我觞纷佳哉以浩倡心所作未尝闻徘徊三叹一为君君之臣明四时和国有良工悉索歌观者不苦奈子何
　　君马黄
　　君马黄臣马骊二马异体同权竒徘徊四海羙人子二马相得以千里故东非我东西非我西南非我南北非我北驾如六飞龙之翼路訾邪谓何覧遨逰安终极二马视驽马局促食辕下将以问驭者
　　芳树
　　芳树如此之蔚蔚上有黄鹄以翺翔下饮兰池鸣锵锵二而为侣三而为行芳树拉杂黄鹄伤秋风萧萧思其乡妬人之子妬杀我君有它心无不可黄鹄髙飞亦有罗目欲顾之奈乐何
　　有所思
　　有所思乃在燕山隅何用问遗君大秦明月珠结以连理带荐以合欢襦又何问遗君青丝系玉环可直千万余翠羽绍缭之黄金错其间闻君有它心拉杂其珠摧其环摧其环临髙台反袂以障之当风扬其灰从今以往勿复相思若复相思有如此珠有如此环非我可为鸡鸣狗吠我视兄嫂不言谓何东方须臾髙奈何
　　雉子
　　雉子斑如此之趋跄跄雄来蜚从雌拉沓曳水集于梁目以顾之蔚蔚防防艾而张罗雉子知得奈我何王孙有罗以雉子黄鹄之罗当千里驾以南驾以北朝行出遨逰暮从羙人食
　　圣人出
　　圣人出应熛怒赫炎精文教洽武功成寒暑徳河海清驾六龙何騑离圣人哉圣人御天以调之日月星辰和四时郡国吏功上所治君之臣明逺如期
　　上邪
　　上邪我欲与君同心乐以不可禁相思绍缭谗言防极大驾六龙处天侧日月出入沧海中妬人之子难为工
　　临髙防
　　临髙台望江水江水之流以千里黄鹄知得髙蜚止愿遗香草羙人子闗弓问鹄从何来我主万年亦诚哉禾黍不获鹄何食遨逰四海安终极
　　逺如期
　　逺如期宜四海皇帝日月所置有甘露三载单于自归大佳以万人稽首陛下北藩臣左右贤王奉国珍谒者令引之乡殿陈槖佗拉沓就羽蒙戎酪酒乃是阏氏之所饮駃騠生自余吾中将进酒顾其豪挠以留犁径路刀何用赐之黄金犀毗赤绨锦袍扶伏沮泽曾不知天子神灵从今以往但居光禄塞下不愿归庭
　　石流
　　石流津以梁无敢曳水君安所薄秋风汤汤东飞者鹄北逰者河中有冥冥之白沙逺道之人谓之何兰以有香君不知愿言懐之遗所思
　　五鳯曲
　　梧桐生髙冈凤凰鸣中央三百六十鸟翁杂朝四方其东鸣青鹖其西鸣鹔鹴鸑鷟鸣其隂鹑雀鸣其旁
　　精列
　　欲何为虽有一介志慷慨非其时慷慨非其时言从吾所好混迹于鸱夷入宫无羙女名士常见持名士常见持卞和乃衞足白璧以终疑白璧以终疑还君十五城抱之宁自竒抱之宁自竒周孔圣殂落世人莫我知虽有一介志慷慨非其时
　　东光
　　胡儿平倭奴何不平倭奴利水战海堑船为城诸军彀骑士驰射难纵横
　　对酒
　　对酒歌阳春含意未能申请客聴其真男儿居世无依因诚独难自絶于要津视扶风称三辅吏共理之臣奉职亦何状盘桓磬折闗石和钧为积书以报诸天官自公卿大夫士咸颔其人以君子经纶是时贱玉而贵珉独防迫濩落非其伦素无跅之才四载不迁敢辞于积薪此道当何以具陈彷徨所欲归洁其身
　　乌生
　　黄口四五雀罗坐秦氏桂树间啄啄树上蠧母子相哺自言安唶我三河不知为谁家有轻薄少年臂坐一鹞子鹞子小小如人拳出入雀东西一纵即中两黄口毛羽摧頽魂魄飞上沧浪天鹞子下来还少年阿母生黄口时乃在髙堂欂栌间唶我人民安知雀乳处窈窕紫深宫中安从通白兎乃在平原大泽中罗者尚复得脯腊之唶我猛虎斑斑南山间射工尚复得枕藉之明珠乃在合浦深渊中后宫尚得剖以缀其襦唶我人民生各有夀命何须尚复计防贤愚
　　平陵东【二首】
　　太山阳璆琳琅有羙一人坐明堂坐明堂以王者徳大从羣臣朝万国朝万国如防同頋见白云生封中生封中禅梁父今上皇帝圣神主
　　其二
　　隂山旁马牛羊不知何人城朔方城朔方絶大荒虏两阏氏一贤王一贤王战失利虎头将军顾骠骑顾骠骑曰归止单于敢望汉天子
　　陌上桑
