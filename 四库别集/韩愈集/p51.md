<!-- { "loadSidebar": true } -->
　　（汉时依上古法，朝列以右为尊，故谓降秩为左迁。蓝关，即秦之关，在今蓝田县。《青琐高议》云：“湘字清夫，公侄也。落魄不羁，公勉之学，乃笑作诗，有‘能开顷刻花’之句。公曰：‘汝能夺造化开花乎？’湘遂聚土覆盆，良久曰：‘花已发矣’。举盆乃碧花二朵，叶间有小金字，乃诗一联云：‘云横秦岭家何在，雪拥蓝关马不前。’公未晓诗意。湘曰：‘事久可验’。公后贬潮阳，途有一人冒雪而来，乃湘也。湘曰：‘公忆花上句乎？乃今日事也。’公询地名，即蓝关。再三嗟叹曰：吾为汝成此诗”云云。《酉阳杂俎》，亦载是事，独不载湘名。然公逸诗有《徐州赠族侄》云：“自言有奇术，探妙知天工。”意亦若指是事。岂湘果有出世之学耶？《笔墨闲录》云：“此诗仁且有礼，非志仁义者不能也。”）   
　　一封朝奏九重天，夕贬潮州路八千。（州一作阳。元和十四年，公为刑部侍郎，上表极谏佛骨事。帝大怒，将抵死，持示宰相崔群、裴度。群、度力言愈忠，愿少宽假，以来谏诤。帝稍解，乃责潮州刺史。）欲为圣明除弊事，肯将衰朽惜残年？（欲或作本。肯将，或作岂将，又作岂于。朽或作暮。惜一作计。）云横秦岭家何在？雪拥蓝关马不前。（拥或作掩。今按：此诗于暮计掩四字皆不如今本之胜。）知汝远来应有意，好收吾骨瘴江边。（《左传》蹇叔曰：“余收尔骨焉。”）   
　　【武关西逢配流吐蕃】   
　　（《唐·志》：“武关在商州商洛县之东。”公谪潮州，自蓝田入商洛，于武关西见作。）   
　　嗟尔戎人莫惨然，（戎或作胡，）湖南地近保生全。（地近，或作近地。）我今罪重无归望，直去长安路八千。   
　　【次邓州界】   
　　潮阳南去倍长沙，恋阙那堪又忆家。心讶愁来惟贮火，（惟一作谁。）眼知别后自添花。商颜暮雪逢人少，（《前汉·沟洫志》“引洛水至商颜下。”注：“商山之颜，譬人之颜额也”。）邓鄙春泥见驿赊。（邓鄙字见《左》成公九年。）早晚王师收海岳，普将雷雨发萌芽。   
　　【题临泷寺】   
　　（临泷，韶州县名。公前《泷吏》诗具述其详。）   
　　不觉离家已五千，（《汉·高帝纪》“提三尺取天下”，及《韩安国传》本无剑字，古固有如此造语者。公言离家已五千，则知其为里也。或以歇后诮之，则非。）仍将衰病入泷船。潮阳未到吾能说，（吾能，或作人先，或作先闻。）海气昏昏水拍天。（水或作浪。）   
　　【晚次宣溪辱韶州张端公使君惠书叙别酬以绝句二章】   
　　（或无“辱端公绝句”字。韶去潮尚远，当在元和十四年夏作。《笔墨闲录》：“潮州以后诗最哀深，宣溪绝句等诗绝有味。”）   
　　韶州南去接宣溪，（或作潮，非是。）云水苍茫日向西。客泪数行元自落，（元或作先。）鹧鸪休傍耳边啼。   
　　兼金那足比清文，（那或作安。）百首相随愧使君。（百或作白，）俱是岭南巡管内，莫欺荒僻断知闻。   
　　【题秀禅师房】   
　　桥夹水松行百步，（松或作船。）竹床莞席到僧家。（床或作林。莞，九还切。）暂拳一手支头卧，（头或作颐。）还把渔竿下钓沙。（钓或作晚。）   
　　【将至韶州先寄张端公使君借图经】   
　　（或“无端”公字。此诗及下至韶州留别诗，皆自潮移袁道中作。）   
　　曲江山水闻来久，恐不知名访倍难。愿借图经将入界，每逢佳处便开看。（每或作亦。）   
　　【过始兴江口感怀】   
　　（韶州，始兴郡。大历十四年四月，起居舍人韩会以罪贬韶州刺史，公随会而迁，时年十岁。至是贬潮州，道过始兴，所谓感怀也。）   
　　忆作儿童随伯氏，南来今只一身存。目前百口还相逐，旧事无人可共论。   
　　【韶州留别张端公使君】   
　　（公量移袁州，故云留别。又曰：公元和十四年正月以论佛骨贬潮州，三月至潮州，十月量移袁州，十五年正月至袁州，其往来上下于韶，皆梅柳新时也，故云“来往再逢梅柳新”。）   
　　来往再逢梅柳新，别离一醉绮罗春。久钦江扌文才妙，（陈孔奂曰：“江扌文华之人。”）自叹虞翻骨相屯。（虞翻仕吴为骑都尉，尝云自恨骨体不媚，犯上获罪。）鸣笛急吹争落日，清歌缓送款行人。（诸本争作催，款作感。唐本云蜀本亦作争。李云：“二宋评此诗，小宋疑感字误，大宋初不以为然，后得善本始信。”）已知奏课当征拜，那复淹留咏白苹。（“汀洲采白苹”，柳恽诗语。）   
　　【量移袁州张韶州端公以诗相贺因酬之】   
　　（或无“端公”、“因”三字，或作《量移袁州酬张韶州先寄诗贺》，或作《量移袁州张韶州先诗见贺因酬之》。题语凡四易，各有义也。）   
　　明时远逐事何如？遇赦移官罪未除。北望讵令随塞雁，（《管子》：“雁春北秋南。”）南迁才免葬江鱼。（屈原：宁葬江鱼腹中。）将经贵郡烦留客，先惠高文谢起予。暂欲系船韶石下，（《水经》：“韶石对峙似阙。”《郡志》曰：“舜尝登此奏乐，今有庙在焉。”）上宾虞舜整冠裾。   
　　【次石头驿寄江西王十中丞阁老】   
　　（仲舒也。时仲舒自中书舍人，出为江南西道观察使。公自袁还朝，次石头而作。按《水经注》：“赣水西岸有盘石，谓之石头，在豫章郡北”。）   
　　凭高试回首，（试回或作回马。今按：下句有马字，作马非是。）一望豫章城。人由恋德泣，（由或作犹。）马亦别群鸣。寒日夕始照，风江远渐平。（风江或作江风。）默然都不语，应识此时情。   
　　【游西林寺题萧二兄郎中旧堂】   
　　（萧兄有女出家。诸本游作题，题作故，无兄字及注。萧二，存也。存少与韩会、梁肃友善，恶裴延龄之为人，弃官归庐山。庐山今犹有萧存、魏弘、李渤同游大林题名。）   
　　中郎有女能传业，（中郎，蔡邕也。其女文姬，能诵忆父书无遗误。）伯道无儿可保家。（今按《因话录》作“无人可主家”。伯道，邓攸也，弃己子而全兄子，卒以无后。时人哀之曰：“皇天无知，邓伯道无儿。”）偶到匡山曾住处，几行衰泪落烟霞。（《因话录》作：“今日匡山过旧隐，空将衰泪对烟霞。”）   
　　【自袁州还京行次安陆先寄随州周员外】   
　　（诸本如此，但以随为循。方从唐本云：“自贬所蒙恩袁州除官还京，凡多六字。”方云：如淳《汉纪》注曰：“凡言除者，除故官，就新官也。”公志郑儋墓曰：“诏授司马节度，除其官为工部尚书。”与此同。周员外，周君巢也。时为随州刺史。以经由道里考之，作循非是。今按：诸本得之。唐本既颠倒重复，而方说又不可晓。疑袁州字当在贬字上，或注在所字下。循州之辨，则方得之。或本袁州下有除官二字，亦通。随又作复，当考。）   
　　行行指汉东，（《左氏》：“汉东之国随为大。”）暂喜笑言同。雨雪离江上，蒹葭出梦中。面犹含瘴色，眼已见华风。岁暮难相值，酣歌未可终。   
　　【题广昌馆】   
　　（馆在随州枣阳县南。）   
　　白水龙飞已几春，（张衡《东京赋》：“我世祖乃龙飞白水”。）偶逢遗迹问耕人。（逢或作寻。）丘坟发掘当官路，（或作道。）何处南阳有近亲。（显宗为东海公，曰：“河南帝城多近臣，南阳帝乡多近亲。”）   
　　【寄随州周员外】   
　　（随或作循，或作复，说已见上。）   
　　陆孟丘杨久作尘，（蜀本杨作阳。公与陆长源、孟叔度、丘颍、杨凝及周君巢，同为董晋幕客故也。）同时存者更谁人？金丹别后知传得，（周好金丹服饵之术，柳子厚集中有《答周君巢论饵药久寿书》是也。）乞取刀圭救病身。（《本草》云：“刀圭者，十分方寸七之一。”）   
　　【酒中留上襄阳李相公】   
　　（谓逢吉也。诸本作《醉中留别襄州李相公》。）   
　　浊水污泥清路尘，（曹子建诗：“君若清路尘，妾若浊水泥。”）还曾同制掌丝纶。（公元和十一年正月为中书舍人，而逢吉以其年二月自舍人拜相，故云。）眼穿长讶双鱼断，（《选》：“遗我双鲤鱼，中有尺素书。”）耳热何辞数爵频？（杨恽书云：“酒后耳热，仰天拊缶，而呼乌乌。”）银烛未消窗送曙，（销或作终，或作残。窗或作鸡。）金钗半醉座添春。（醉或作坠。许彦周云：“退之此语，殊不类其为人，乃知赋梅花不独宋广平也。”）知公不久归钧轴，应许闲官寄病身。   
　　【去岁自刑部侍郎以罪贬潮州刺史乘驿赴任其后家亦谴逐小女道死殡之层峰驿旁山下蒙恩还朝过其墓留题驿梁】   
　　（诸本只作《题驿梁》。下有注字，与此题少异，今从唐本。）   
　　数条藤束木皮棺，草殡荒山白骨寒。惊恐入心身已病，扶舁沿路众知难。（舁音余。）绕坟不暇号三匝，（延陵季子适齐，子死，葬于嬴博之间。既封，且号者三，见《礼记》。）设祭惟闻饭一盘。（《荆楚岁时记》：“祭子推文：黍饭一盘。”）致汝无辜由我罪，百年惭痛泪阑干。   
　　【贺张十八秘书得裴司空马】   
　　（张籍、裴度也。或作《酬张秘书因骑马赠诗》。）   
　　司空远寄养初成，毛色桃花眼镜明。（《尔雅》：“马黄白杂毛曰丕。”注云：“今桃花马也。”颜延之《赭白马赋》曰：“双瞳夹镜。”）落日已曾交辔语，春风还拟并鞍行。长令奴仆知饥渴，须著贤良待性情。旦夕公归伸拜谢，免劳骑去逐双旌。（骑去，或作去骑。裴诗有“他日著鞭能顾我”之语，故公云尔。）   
　　【杏园送张彻侍御归使】   
　　（或作侍郎，无归使字。方从唐本云：“彻时以幽州判官趋朝，半道有诏还之，仍迁侍御史，从张弘靖之请也。”杏园在长安城南，其实彻已抵京，但未朝见耳。《旧传》云“续有张彻自远使归”是也。）   
　　东风花树下，送尔出京城。久抱伤春意，新添惜别情。归来身已病，相见眼还明。更遣将诗酒，谁家逐后生？   
　　【雨中寄张博士籍侯主簿喜】   
