<!-- { "loadSidebar": true } -->
朱舜水文选 明 朱之瑜 撰  

　　●朱舜水文选目录
　　庚寅年陷难告天文（祷词）
　　上监国鲁王辞孝廉疏（疏）
　　吴霞舟先生惠诗（诗）
　　漫兴
　　钱塘
　　上长崎镇揭（揭）
　　致定西侯张公（书）
　　祭王侍郎文（一）（祭文）
　　上监国鲁王谢恩疏（疏）
　　安南供役纪事（专着）
　　祭王侍郎文（二）（祭文）
　　祭王侍郎文（三）
　　与完翁（杂帖）
　　答安东守约（书）
　　答安东守约
　　与安东守约
　　答安东守约杂问（答问）
　　与释独立（书）
　　阳九述略（专着）
　　答明石源助（书）
　　答释独立（六四）
　　送林道荣之东武序（序）
　　答林春信问（答问）
　　答源光国问先世缘由履历
　　答源光国杂问
　　与某（书）
　　与男大成
　　祭显考某府君文（祭文）
　　答小宅生顺（书）
　　答小宅生顺问（答问）
　　与安东守约（书）
　　与陈遵之
　　答黄德舍
　　答奥村庸礼
　　答王师吉
　　与诸孙男
　　与孙男毓仁
　　答野节问（答问）
　　附录
　　舜水先生行实（今井弘济、安积觉）
　　明故征君文恭先生碑阴（安积觉）
　　长崎祭舜水朱先生文（张斐）
　　祭朱先生文二（张斐）
　　祭朱先生文（安东守约）
　　朱舜水先生文集后序（安积觉）


　　●庚寅年陷难告天文（明永历四年、鲁监国五年庚寅三月初七日）
　　帝载亦有何奇，祗此赫赫明明，炤临下土；鬼神无所为德，要使愚夫愚妇，惕息严威。善恶之报反，则中人不劝；彭殇之权失，则天地不灵。
　　大明南直隶松江府恩贡生朱之瑜，原籍浙江余姚人；生无欺伪，念切痌瘝。自耻炎刘之多士，欣欣有新；宁为周室之顽民，皇皇雒邑。虽愧非才非艺，实亦无罪无辜。乃者身陷大泽，进退皆触网罗；今日舟荡洪波，前后都无畔岸。吐吞鲸穴，玩弄虎牙。之瑜一身不足惜，深明于「生寄死归」；刘文高等七人其何辜，乃使之为善蒙祸！保残贼而弃忠良，歼信义以长奸宄；窃恐降监乖而两仪敝、人心死而三纲绝矣！
　　李靖有言曰：『倘三问而不对，亦何神之有灵』！诚哉！是言也。三月初七日，焚香盥手，书附龙王水府诸神、值日功曹、符勒使者上达天听。倘之瑜获罪于天，伏乞立敕风雷倾舟破楫；船中无舵师、乏篙工，毋作此梦梦，罔有视听也！
　　●上监国鲁王辞孝廉疏（明永历四年、鲁监国五年庚寅）
　　伏以鹿鸣有咏，承筐用锡于周行；鹈咮不濡，称服贻讥于之子。祈重旁求之典，端隆光复之勳。臣之瑜诚惶诚恐，稽首顿首上言：窃惟处士戒乎坏宝，谊主职在兴贤。臣靡奏略于灌鄩，旅成匡夏；胥说涉川而舟楫，奋伐胜周。孝友侯在中枢，武夫为宪万国。酇侯位居第一，汗马非功；忠武绩在分三，运牛多术。房、杜洵开国之彦，宣、邺亦兴复之才；自非其人，何取轻畀。兹盖伏遇主上，知勇天锡，文武学成；挺出孔子之乡，驻跸宋高之土。拊髀颇牧，熊罴未睹如云；侧席贤豪，薖轴犹艰就日：是岂印刓而莫予，抑缘竽滥而多觞！臣之瑜才惭折线，志慕请缨。祖父兄恩叨一品，必无臣虏之子；士农商业已三迁，岂犹康济之英！卧榻起戈矛，知人之哲见矣；扣舷决生死，制胜之奇罔焉。止梦渡河而呼，捐糜应尔；未痛黄龙之饮，视息徒然！即使肤发自全，宁遂士人奇节！此犹国典，更切臣私。丧三载而未葬，日痛终堂之老母；聘七年而不娶，疑有去帷之生妻。洁己不廉，移忠非孝。（阙）在按臣思深风厉，非私桃李于公门；在主上念切匡时，当汇茅茹于上国。顾小臣尚无辞恩之例，何况书生；然一介犹严取与之文，敢承巨典！伏愿收回成命，别简贤能！（阙）吁俊尊上帝（阙）。行将展敬园陵，庶扬眉于故国；恢宏志气，毋洒泣于新亭。臣之瑜无任瞻天仰圣，激切屏营之至！谨封原旨，随表缴进以闻。
　　●吴霞舟先生惠诗
　　孤生倚知己，飘泊谢浮名；自接瑶华赠，能禁白发生！八闽秋水阔，三楚晓云横；漫作山中约，归耕向四明！
　　●漫兴
　　远逐徐生迹，移舟住别峰；遗书搜孔壁，仙路隔秦封。流水去无尽，故人何日逢？乡书经岁达，离恨转重重！
　　●钱塘
　　天际银幡立，鸱夷怒未消；定知千载上，江水不生潮。
　　●上长崎镇揭（明永历五年、鲁监国六年辛卯十月）
　　辛卯岁十月日，朱之瑜谨揭。
　　敝邑运当季世，奸贪无道，以致小民怨叛，天下丧于逆虏；使瑜蒙面丧心，取尊官如拾芥耳。然而不为者，以瑜祖父兄世叨科甲、世膺诰赠，何忍辫发髡首、狐形豕状以臣仇虏！然而不死者，瑜虽历举明经孝廉、三蒙征辟，因见天下大乱、君子道消，故力辞不就、不受君禄；而家有父母未襄之事，义不能许君以死。侧闻贵国敦诗书而尚礼义，是以不谋家人，遁逃至此。不意来此七年，忧辱百端，无因一见阁下之玉颜。瑜意阁下巡方之任耳，其官则御史钦差、其职则管榷廉访。既与大明通市，宜乎大明细大之情朝至而夕闻，乃犹难见如此；尚安望见贵国之执政大臣，尚安望贵国之王加礼远人哉！古者君灭国亡，其卿大夫以及公子、卿大夫之子义可无死者，皆出奔他国；所至之国，待之者有五：太上则郊迎（秦穆公、楚庄王之于重耳），而宾之师之（汤之于伊尹、秦昭王之于范睢，随在皆然，不能悉数）。其次则廪饩而臣之；畏彼之见讨，则因而归之（施伯之于管仲）；有罪，则逐之（季文子之于莒仆）：载在典册，可稽而考也。未有不闻不见，听其自来自去者。倘贵国念忠义不可灭，慨而留之，亦止瑜而已；此外，更无一人可以比例。且瑜世守忠贞、家传清白，读周公、孔子之书，不识南蛮天主之教；况敝邑与南蛮远去万里，更无可疑！若蒙收恤，瑜或农、或圃、或卖卜、或校书以餬其口（汉杨恽南山种豆、东陵侯邵平种瓜、齐世子法章灌园、严君平卖卜成都市、谢叠山卖卜洛阳桥、汉宗室刘向校书于天禄阁），可不烦阁下之廪饩。即四方观听者，宁不播扬而诵美；异日着之史书，一者全孤臣之节，一者增贵国之光。阁下何惮于瑜一人而必欲去之！贵国取与有义、辞让有礼，富而知方、仁而好勇：真洋洋乎大国之风也。既读书好古，岂不知「救灾恤邻」之道、保全忠义之方；特以通事年行诸司，畏法而自全、画地以相守！不知此虽小故，关系国家大体。阁下巡方大臣，职守大事；乃不能扬贵国之盛名，而反示四方以僻陋哉！
　　瑜碌碌无才，诚不足数。设使大明有慕义而来者，德如孔子、颜渊，胸罗锦绣、口吐珠玑，亦且没没于商贾之中，拒之使归乎？夫锦絺药饵、尊罂盘盂，大明之小物耳；贵国犹且重价以招徕之、专官以防察之；恐人之匿之也，则搜简而封职之，罗列于庭而看验之。验而中也，则飞递以上之。至于贤人君子，为国重宝；既不简搜、亦不看验，弃之如敝屣，置之不得不死之地，亦独何哉！宋人宝燕石而弃美玉、郑人千金买椟而还人之珠，世犹以为笑；岂大国识监精明，而亦同于宋、郑之人取笑后世哉？
　　今瑜归路绝矣！瑜之师友三人，或阖室自焚、或赋诗临刑，无一存者矣！故敢冒死上书，惟阁下裁择而转达之执政：或使瑜暂留长崎，编管何所，以取进止；或附船往东京、交趾，以听后命。瑜之祖宗坟墓、家之爱子女，皆在故国；远托异域，岂不深悲！祗欲自全忠义，不得已耳。幸阁上哀怜而赐教之！瑜虽亡国之士，不敢自居于非礼，亦不敢待阁下以非礼；故端人賫书进上，非敢悖慢也。临椷可胜惶悚待命之至！
　　●致定西侯张公（明永历六年、鲁监国七年壬辰八月）
　　去秋，之瑜幼子至，知舟山被陷，藩台奉主上阻于外，宫眷及阖府自焚；可胜惊悼！太夫人惠哲着闻，耄耋之年罹此奇厄，真足大痛。犹幸藩台及将吏俱无恙，国耻家仇，正可竭力以图报雪。
　　逢人问讯，直至今年四月，于交趾路闻动定。即欲附厦门黄紫官船来奉慰，适为剧病所困。又闻国姓藩台师行无定，诚恐谒见无时。病躯委顿，故仍归日本。今杨监副力违群议，叩谒军前。奈瑜彼中受人所托，不终其事而弃去之，不祥；侵然诺，不信：中怀怏怅耳。大约明年夏，从交趾觅便船过候；此时奉色笑于吴会，方快夙心。王完老五年起义，无限艰难。昨夜被难，临刑慷慨激烈，有志之士闻之，无不痛心挥涕。已遣小儿访其家眷着落，尚无回报。
　　瑜飘零异国，为江陈所负；止存一愁病之身，无可为藩台献者。培植数年，相去万里！今始有一言奉献藩台：得郡、得县，惟以得士为先。所称得士者，明古今、知兴废，直躬谠论，为藩台所「敬而事之」之人；非仅读书识字，事藩台之人也。得士，则过失日闻，嘉言、嘉猷日进，以此收桑榆之效不远也。若止占望颜色、伺察喜怒，称大美而道盛德者，则非藩台今日之所急矣。惟留意而裁择之！
　　附定西侯来书
　　别后狡虏窥关，三路并至。不意荡胡以轻敌阵亡，虏骑遂得飞渡。不佞直堵吴淞，幸获全捷；而孤城授绝，死守十日，竟为所破。不佞阖门自焚，而全城被戮矣。奈败军之余，尚思卷土；但虑势力单弱，遂扬帆南下。正月已抵厦门，国姓公眷顾殷殷；近在整顿军营，明年三、四月必去舟山矣。
　　昨十一月内，杨月恒至营，方知台兄的耗，不胜欣慰。又辱佳惠远怀，更感高谊；谢谢。鄙怀缕缕，不尽欲言。
　　制通家侍生张名振拜。
　　●祭王侍郎文（一）（明永历八年、鲁监国九年甲午八月十三日）
　　按王翊，字完勳；慈谿人，徙居余姚。鲁王监国，翊与诸生王江同起兵海滨，应江上师。浙江不守，翊说黄斌卿攻宁波，不克。乃入四明山寨居之，有众万余；再破上虞，略天台、徇奉化、拔新昌，卒为清师所执。是时浙东山寨相望，诩号最强，义声着于远近。翊为人有智略，黄黎洲撰「四明山寨记」，推服甚至。
