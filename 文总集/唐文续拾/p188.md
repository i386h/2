<!-- { "loadSidebar": true } -->
    诸道节度使、观察、都团练使，请朝官任使。准贞元年敕，中书门下有供奉官，及尚书省、御史台见任郎官、御史、诸司诸使并不得奏请任使。伏以周之列国，咸有命卿，汉代诸侯，皆建傅相。荩以崇重五爵，施之宠荣。贾生龙活为傅於长沙，管仲让王之上礼，出其廷彦，日命为卿。经史垂文，古制斯在。况贞元之初，戎镇之事，比於今日，颇谓不同。圣朝授任推公，惟才是急，辍诸上选，分佐戎行，职则稍尊，命则稍重。而又才人涉历，练远武经，出入往来，便堪奖用。是朝廷之所利，诚方镇之得人，希古济今，匪宜专吝，酌于临事，可否在兹。
    臣等商量，诸节度、观察、都团练使，朝中素有相知者，许奏一人充副使，章服准大和三年五月八日敕。如素无相知，不奏亦听。其方镇带相，及自庙堂平章事出镇者，任约旧例奏署。庶使藩方益重，试任程才，其今日以前，应奏署敕巳行者，虽关前敕，人数至少，式遵成命，又难追移。伏请自此已後，不得违越。（《唐会要》七十九）
    ○驳张克勤回授外甥官奏（开成二年二月，吏部）
    准制请叙一子官。张茂昭男左武卫大将军克勤进状，称男小未堪授任，请回与外甥。准起节文，只许回与周亲。克勤又奏：承前诸家请回授外甥，并蒙允许。中书省牒吏部详断。左司员外郎权判吏部废置裴夷直断：一子官，恩在报功，贵延赏典，若无已子，许及周亲。今张克勤知有息男，妄以外甥奏请，移於他簇，知是何人。傥涉卖官，实为乱法。虽援近日敕例，难破著定节文，国章既在必行，宅相恐难虚授。具状上中书门下，并牒中书省，克勤所请不允。（《册府》六百三十一）
    ○中谢官不必侯延英开日奏（开成三年二月，御史台）
    宜自今以後，遇延英开，拟中谢官委司台立一日，依官班具名列奏。如先奏，即不在中谢限。（《唐会要》二十五）
    ○停罢退朝只候奏（开成三年二月，中书门下）
    仆射、尚书、侍郎、左右丞、五监、九寺大卿监，准开成元年三月敕，每遇延英开，并令候对。如入阁日班过後，各於紫宸殿前东西松树下，依位立，本司有公事，即闻奏者。伏以两衙坐日，宰臣及次对官奏事，比及退朝，已是辰已之间，若更只候，即废阙公务。今日延英面论，并请停罢。如须顾问，隔宿及临时宣召，不必稽迟。（《唐会要》二十五）
    ○宰相出镇奏请朝官五人奏（开成三年四月，中书门下）
    宰相带平章事出镇，应朝官充使府职事，任约旧例奏署，使藩方益事，委任程才。谨详敕文，意在明许，亦不定言人数，及所请职名。臣等商量，起今以後，宰相自朝廷出镇，奏请朝官及剌史佐幕，前後更五人，数内有迁转停罢者。或须填替，任更奏来，如或辟用他官，不奏亦得。官至侍御史以上者，即许奏章服。便为常例，庶可通行。（《唐会要》七十九）
    ○剌史替人未到杂给俸料奏（开成三年五月，中书门下）
    旧制，剌史已除，替人未到，依前管一应务，并给俸料。待替到交割，便听东西。据山南道所奏，剌史得便令牒停务，别差官知州事，待到交割，方可东西。臣以为剌史禄俸固薄，留滞可矜。又岭南诸管及福建、黔府，皆是远僻，须有商量。并请除到後未交割以前，据俸料杂给之中，三分支一，以资其停费。惟戒所由，不可比例。（《唐会要》六十八）
    ○官典犯赃分别公私奏（开成三年五月，刑部）
    准今年二月八日赦书，官典犯罪，不在此限者。伏以律载赃名，其数有六，官典有犯，并列科则。其间有入已者，罪即悬别。今请监临、主守将官物私自贷用，并借贷人及百端欺诈等，不在赦限。如将官物还充公用，文记分明者，并请原免。（《唐会要》三十九）
    ○举人纳状五人相保奏（开成三年十月，中书门下）
    朝廷设文学之科，以求髦俊，台阁清选，莫不由兹。近缘核实不在于乡闾，名颇杂于非类，致有跋扈之地，情计交通。将澄化源，在举明宪。臣等商量，今日以後，举人于礼部纳家状後，望依前五人自相保。其衣冠则以亲姻故旧，久同游处者；其江湖之士，则以封壤接近，素所谙知者为保。如有缺孝弟之行，资朋党之势，迹由邪径，言涉多端者，并不在就试之限。如容情故，自相隐蔽，有人纠举，其同举人并三年不得赴举。仍委礼部明为戒励，编入举格。（《唐会要》七十六）
    ○皇太子丧公除奏（开成三年十月，中书门下）
    皇太子今月十六薨，自十六日举哀，二十八日公除。臣等参详惠昭太子例，盖缘在公除内。今从举哀日数至二十八日，十三日满，合公除，不合更待辍朝日满。臣等商量，望令百寮二十九日概行参假，便赴延英奉慰。（《唐会要》三十八）
    ○皇太子丧停诸祠祭奏（开成三年十月，太常礼院）
    皇太子薨，礼仪至重。诸祠祭除天地、社稷之外，并合权停。其天地、社稷祭日，悬而不乐，虞祭已後，却依常式。（《唐会要》卷四）
    ○请废让皇帝庙奏（开成四年，中书门下）
    伏以让皇帝睿宗之子，元宗之兄，位止列藩，功非及物。元宗情深同气，恩起权宜，赠王者之尊名，中友于之私分，别构庙宇，以时尝。求之古先，则匪经制。比及肃宗之代，岁月未深，礼仪使杜鸿渐言其不可，四时享献，从此并停，每至之年，犹令一祭。伏以给之礼，义理甚明，谓合祭祖宗，谓寂谛昭穆。让帝亲非正统，名是赠加，久从，颇为乖爽。臣等又以睿宗之尊崇，元宗之功德，皆以亲尽祧去，藏主于夹室之中。而让帝宗祀依然，庙宇仍旧，曾无昭穆之序，而有之仪，惟情与理，俱所未可。况自建立，于今九庙，比章怀、孝敬，名位犹轻，与德明、兴圣，尊卑顿异，岂可因循不毁，享献无穷者也？伏以今年夏祭俯临，辄敢举明，特希废革。如或以臣等所见，不至乖殊，望下礼官，详议闻奏。（《唐会要》十九）
    ○准废毁让皇帝庙奏（开成四年，太常寺）
    臣等伏以让皇帝追尊位号，恩出一时，别立庙祠，不涉正统。既非昭穆所及，又无子孙享献之仪，亲尽则疏，岁久当革。杜鸿渐所议之月时一祭者，盖以时近恩深，未可顿忘故也。今睿宗、元宗既己祧去，又文敬等七太子，其中亦有追赠奉天、承天皇帝之号，皆已停废，则让皇帝之庙，不且独存。臣等参详，伏请准中书门下状，便从废毁，沿情定礼，实谓协宜。（《唐会要》十九）
    ○交割廊下食料钱奏（开成四年五月，光禄寺）
    当司伏准大历八年四月十八日敕，令主办百寮廊下赐食，仍委御史台勾当。至於补置所由，计料费用，即是当司本事。自从台司自置，都一人管计，今造膳支办，尽非有司阙败，罪归当寺。比於台司论请，因循竟未却还。今御史中丞丁居晦深知前弊，悉还所职，其廊下食料钱，敕令见於台司交割。（《唐会要》六十五）
    ○牒光禄寺部置人吏奏（开成四年，御史台）
    伏准大历八年元敕，任委御史台勾当。本虑事有阙违，自後因循，遂成侵占。人吏虽隶光禄寺，补署多出台司。谨详敕旨根寻，应申归有司，方可求理。已牒光禄寺自部置，若有阙失，责在本司。仍依前差御史一人充使勾当。（《唐会要》六十五）
    ○五经博士定为五品奏（开成四年二月，中书门下）
    伏以朝廷兴复古制，置五经博士，以奖颛门之学，为训胄之资。必在得人，不限官次。今定为五品俸入，四方有经术相当，而秩卑身贱者，不可以超授。有官重而通《诗》达《礼》者，不可以退资。从今已後，并请敕本色人中选择，据资除授，令兼博士。其见任博士，且仍旧。（《唐会要》六十六）
    ○上佐权充知州奏（开成四年三月，中书门下）
    岭南小州，多是本道奏散试官及州县官充司马知州事。不三两考，便请正除，侥幸之门，莫甚於此。须作定制，令其得中。应奏授上佐知州事，起今已後，一周年在本任无破缺，即任奏请充权知剌史。宦途之内，犹甚径捷，仍须俟一周年考，不得将两处相续。（《唐会要》六十八）
    ○勒停诸道行军司马参谋奏（开在四年六月，中书门下）
    诸道节度使参佐，自副使至巡官，共七员，观察使从事又在数内。虽大藩雄镇，有藉才能，而边鄙遐方，岂易供给？况行军之号，本系出师，参谋之职，尤是冗长。其行这司马及参谋，望勒停省见。任人如本道有相当职员，任奏请改转。其馀官序稍高者，许随表赴京，到日，量才奖授。郎、御史以下，各令冬荐。节度判官旧额，虽本两员，近日诸道亦不尽置。起今已後，望以一员为定。其课料等，本是供军数内，户部不可更收。（《唐会要》七十九）
    ○勒停长定纲奏（开嘏四年十月，中书六下）
    准开成元年三月十日敕，宜令两税州府，各於见任官中拣择清强，长定纲；往来送五万至十万为一纲；纲官考满，本州便与依资奏改，通计十年往来优成，与依资选，迁当处令、录、长、马；如本州官资望无相当者，许优成奏他处官者。伏以诸道有上供两税钱物者，大小计百馀处。旧例，差州县官充纲，亦不闻过有败阙。若依敕以长定纲为名，则命官不以才能，赋禄难凭僦运。况江淮赋大州，每年差纲十馀辈，若令长定，则官员长占於此流，若氐取数人，纲运当亏其大半。
    臣等商量，长定纲起来年已後勒停。臣又准开成元年已後旨条，州县官充纲送轻货四万已上，无欠少，不逾程限者，书上考，十万减一选；其馀优奖，犹以稍轻。送二万至五万，依旧书上考；五万至七万，与减一选；七万至十万，减两选；十万至十五万，减三选。如一度充纲，优劳未足，考秩之内，情愿再差者，旨条先有约绝，此後望令开许。如年少及材质不当，但令准旧例以课料资陪，不必一例依次差遣。其馀并望准前旨条处分。（《唐会要》八十四）
    ○请申明国忌日彻乐废公奏（开成四年十月，御史台）
