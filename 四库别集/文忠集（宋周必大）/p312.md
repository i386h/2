<!-- { "loadSidebar": true } -->
　　某顿首辱书喜承起居集福邑无大小其难等耳易地未必谐就如雅意徒有徃复之劳谓宜暂束三传于高阁姑悉力以治民事凡百虚心应之使寛严适中纵有扞格防更且隠忍美成在久防当铸顽成仁也楚辞考已快读上卷辞意深逺晞踪古人朱赵二子文笔自可喜何必他求落英旧尝因尔雅谓俶载权舆落皆训初遂比访予落止楚子落章华台之类疑为初英今左右连坠露而喻憔悴则与华落色衰桑之未落不殖将落之义相应其理自长近有临汝薛慈俭云屈子拳拳宗国至以身殉岂肯反取伍子胥之雠人今观所引五子失家巷事谓班固改易前疑则薛言殆有证矣其谓伤徃日悲回风二篇复如何并本去愿闻折衷至如名平字原之训释子椒子兰之比兴分析其章辨明九数不袭不凿自成一家徃徃究王逸之遗余发灵均之秘奥谅非神交千古岂易及此然且槩以中道叹多言之数穷又云汉志直曰赋二十五篇后人乃僣名为经曰章句曰传皆非是未尝执一偏之见而曲为之説用心可谓公矣所着音义虽亡尚可省记而补之否某老病不能出一语少赞盛美姑以手书道谢余惟为民自厚不宣
　　新湖北徐宰干【浩　庆元三年】
　　某顿首居幸邻州闻盛名之日旧矣知与元晦君举从之茂献诸公防固宜尚友前哲笑视老誖虽欲强附所不敢岂图高谊先枉手书重以杂著数十篇论事之高逺发防之精详表启之得体诗词之中律譬如竒材异寳森列横布反覆诵味拱揖不暇至于唐论五篇探端知绪深切着明尤得作者闗键而非寻常文人才士所能及也则虽未识风度而所谓看书道眼惊坐英谈已在不肖耳目中矣方当执热顿濯清风其快孰御哉属病倦强投笔为谢不审履况何如尚阻晤语万万保爱不宣
　　晁子与【庆元三年】
　　某拜启问违嵗月峥嵘仰徳为劳书翰逺临歴歴记旧事殊不类逾八望九之人知寿禄绵延未艾也感荷以还欣审履况集福精于调摄又传文元之心要此固某所敬畏愿请教而未遂者反防垂记贱生恵以三诗笔力乃学道之余事施诸不肖则过矣某后一星终而生正坐叨窃过当日弊精神于无用心悸足弱目昏耳瞆徃者不可追来日复不知自勉视吾兄贤愚相万也东里梦寐所不到三复来示又以太息余惟顺令頥养追配乔松不宣
　　某上问眷集均庆元归省未果专状小儿幸依仁人有以教督之良幸羣从文采交映南渡以来鲜有故家文献相承如盛族者钦羡元黙想常通书求荐难于登天深恨不能力也有委勿外
　　临川叶季兴【庆元三年】
　　某顿首辱十月二十八日书论天人之至理明学问之大端申以二诗意深辞古自非识度高明蕴蓄闳富安能及此窃窥雅度必欲与前哲并驱争骛岂但与近世文人才士相为雄长而已惟是自处太谦施之不肖者太过愧无以称也迩日凝寒履况何似向于小児防得瞽谭一编熟读累累篇篇敬服如谓武王乐舞孔子明知之晏婴近谀孟子畀之荘列异端差自毫厘周汉迁都规模整暇吕后称制之由东晋机防之失景帝深刻尚知文帝之寛厚徳宗昏庸犹习太宗之纳谏申屠嘉禾为不学李勣谲不可掩譬之形过水镜妍丑毕见物遇权衡轻重无差此贯穿古今审思力究之功也至于明言形势不如徳之所出足以彰博学收人才于科举之外足以观议论所恨相望数百里老病无由靣承绪言大启疑蔽临笔惟切驰企谨谢希保爱不宣
　　抚州张琚【庆元四年四月】
　　某顿首前嵗冬严仲和过此适曽祖母忌辰初不知从者偕来兹承示翰感愧无已夏清和喜承履况集福长书词义高古甚非所称借喻乘槎抑何谦也诗文二百一篇又杂著五首附别巻连日快读如防清都夜光鼂采照耀银海徐而审观则意之所至言必随之种学绩文夫岂一日之功凡前軰钜公及近时名士班班见于巻中则足下平昔博约固有自来通鉴遗説战国防杂论发明昔人所未及尤有益于后生何时得奉谈笑闻所未闻临笔驰企谨奉此为谢向暑保重不宣
　　庐陵黄同【庆元四年】
　　某顿首昨荷垂顾即惟文履清胜示及诗书详説縁巻帙稍多老眼昏花繙阅费日兹方能竟大扺汉儒训传皆有传授语虽简而意则长至近世诸公讲论益详徃徃发明圣人之道其有补于学者甚大然譬之海焉愈测愈深亦曰仁者见之谓之仁智者见之谓之智而已今足下二经既不背先儒之言又能参以众説其用力勤其存心善持此诲人足以袪未达施诸决科直反掌之易耳元本奉还略此为谢不宣
　　刘三退【庆元五年】
　　某顿首蚤勤宠顾恵以长牋及和陵阳二诗叹服无斁丁未嵗恶札读之汗顔当时不能为地今复何云相国帖幸得三复昔者周旋如此今兹岂止老啇之眄而已昭州欧阳签判昨日擕冬官书来辄以回字凂从人有如令子涵养一纪决登高第乡里自有季寳之郭敬叔近事作继何必他求不宣
　　管球【庆元五年二月】
　　某顿首适勤访别至感移刻起居何如长书四诗三复钦叹令祖朝奉躬有贤徳克备五福子孙众多亲朋徧于乡闾无故八年未葬其説安在足下切切以贫为言当折衷于礼经夫子不云乎称家之有亡苟亡矣敛首足形还葬县棺而封人岂有非之者哉既以是告子防矣子路又问伤哉贫也死无以为礼复告以称其财之谓礼今舍此不图于亲且旧之间而望郭元振范忠宣于他乡不亦过乎老病无縁留欵十千聊助旅费余希善爱不宣
　　万迈子德【庆元五年】
　　某顿首叠勤相过至感春和起居佳胜平园赋愿席之正憎几之曲履道之直取屡之方其于治已絜矩已得其要然后驰骋歴代周防四方及乎一乡之中凡措意遣词悉有条理而又协韵在助语之上合于律度传言登高能赋可为大夫进而不已一第直相慁尔虽然既为仆设未免溢美将出以示人恐贻子虚亡是公言过其实之诮抑而弗掦则掷地为金声无自而发二者未知所防足下其重教之不宣
　　王千遇【庆元五年三月】
　　某顿首叠勤宠访病倦不能延欵春暄想惟旅食佳胜宠示长牋及北游古律诗赋一编文从字顺有意前修体物叙事略无滞澁之态自非学殖富笔力高安能至是宜乎艮斋诚斋称道于前四方士大夫交誉于后若仆者老退明农旧学荒废既无万间可以庇子之贫又无一字可以掦子之善惟愧且感不知所云谨谢不宣
　　曽无愧【庆元六年】
　　某拜启比荷垂顾以能教不能迄今有味盛作也别后未果奉记辱书奉喜承履况清安某今年五月四日火星入限与当生月孛相値对照命宫徃来留逆嵗莫乃退毎以为惧是日遂觉感冒畏风伏枕何其神也谕及切利之説出洪觉范高僧传临川有本近太和刻墨池阁记谩纳二本其一烦送无疑属病中占吏草草余惟珍爱不宣
　　江州赵倅彦橚【庆元六年夏】
　　某拜启比以书附谭司理人何为未逹兹辱翰示欣审台集福祷雨喜遂感应不后时否忠节録幸得拭目但愧序文不称耳告词何故于具位姓名之下添制曰二字莫是当时告院吏人差悮或日厯所书如此耶即印当时真本又不应尔要当除去为佳某自端五后抱病迄今未全愈占复草帅所几为时珍爱伫膺环召不宣
　　太和卓宰洵【庆元六年】
　　某拜启霜寒恭惟政成俟代尊万福冰霜神道碑久已相诺只从者入城靣纳今新宰既到不免扶病类次但行状中前后除授多无年月如任礼侍同知贡举乃淳熙八年某在榻前进呈尚记曲折今行状却与权吏书并作十一年皆差三年又恐老誖所记不审未知有郑丈脚色否然此事郑丈出守在十年二月契勘得却子细谓如自权检正移大理今直书曲折湖南宪避谏官岂非林居仁乎漕是司马否今皆潜其姓名矣嵗月则不可无辱常惮于执笔正为不敢卤莽耳余兾保爱即对召擢不宣
　　汪提干端中【嘉泰元年】
　　某拜启天气渐热恭惟执防尽礼休力支裕某从南丰令亲防传尚书劄翰尝丁寕遇便相报欲致酬答继传遗表已上不胜悲骇去夏卧病渉秋平地一跌几至委顿嵗莫乃苏方图访便致唁而专介宠况翰墨三复感懐重以怍慙尚书厚徳真才虽高遐寿士论犹恨不大用且百年也发掦潜徳义不容辞恨衰病非两年前比文思益落又方贬秩正此省愆全不成语姑用翰林所书行寔及参以别册缀缉纳上龙曾事某固身受其害然不欲书者投鼠忌器盖有深意不然明主用人岂渠軰所能与乎恶札不敢辞正恐尚有合啇量防且未知石大小须俟来命若篆额则如陈紫薇兹可就委只欲知借谁细阶然后并冩道逺不烦专介只送临安旧吏秘书省杂务张成忠思恭常有便介颇速也余兾自重不宣
　　余知县【嘉泰元年】
　　某顿首启尉礼如右霜冷缅惟孝履支持先丞相盛德伟望中外皆期再相起镇乃其渐也不谓遂弃斯世殄瘁之悲士大夫所同某比收道中所答钧翰方俟开藩嗣布区区则已无及追惟淳熙同朝之好恨恨可知适衰病闲退无人可以探伺不获一走宜春临江之间迎池翣惭恨无已今遣私仆逺致奠仪文固不工其叙大理一节他人未必知也襄奉在何时愿言节哀自厚不宣
　　某拜问国夫人钦想玉体安裕昆仲学士未果一一奉状刘公实侍郎必相见望再三致意寔縁病倦久不通问非作疎也
　　庐陵赵宰汝厦【嘉泰二年】
　　某拜启辱手帖喜承徳履清胜诚斋二帖极荷宠教更欲老誖一言执谦过矣古人学力唯临民然后见故以夫子之圣犹宰中都而其高弟以治邑称于论语者不一而足及子路使子羔为费宰则曰贼夫人之人是岂学政之谓乎明府洗印未久而吏畏民爱治效已着三年有成又当如何此无他昔者学优而仕今复仕优则学真得圣人之遗意矣即墨万家之封行有诵留滞周南者谨拭目以俟尚惟勉旃不宣
　　吉水王宰中纯【嘉泰二年夏】
　　某拜启比幸晤言既别倾向辱恵翰斦审鸣琴化俗坐膺多祉继奭政省力为多况高明岂弟自足铸顽成仁曽未五月治声已蔼然可为百里庆也前郡委兰溪曽三异修治境图志补昔日之疏畧必须得守观碑刻之类子细考证私家既不能办若从官司则虽小事亦未免行移扰人不然以非急务忽之若于政事余闲能遣一介招曽君相见与之靣议庶几有成其人自是佳客非鹿鹿者比也莼菜分至感匆匆姑此叙谢余兾为民珍厚不宣


　　文忠集卷一百八十八
　　钦定四库全书
　　文忠集卷一百八十九
　　宋　周必大　撰
　　劄子一
　　贺王徳言兼玉牒脩书官【绍兴二十六年】
　　伏审某官荣拜芝函兼修皇统恭惟庆慰窃以三格之书列圣攸重非特推洪源之濬发纪银潢之别而已凢圣谟睿徳殊勲伟绩悉繄大手登载本末盖不如此不足以镂白玉之牒秘金匮之藏传无穷施防极也今主上隆儒复古益崇盛典而先王瓌词奥学独被选除用既值才辞必称事策勲翰墨行秉政机庆牍之驰当继今而往矣言非佞妄惟台慈孚察幸甚
　　为舅氏求汤丞相举状【绍兴三十一年】
