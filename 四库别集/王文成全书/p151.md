<!-- { "loadSidebar": true } -->
　　论晦庵象山之学王舆庵读象山书有契徐成之与辩不决先生曰是朱非陆天下论定久矣久则难变也虽微成之之争舆庵亦岂能遽行其说乎成之谓先生漫为含糊两解若有以隂助舆庵而为之地者先生以书解之曰舆庵是象山而谓其专以尊徳性为主今观象山文集所载未尝不教其徒读书而自谓理会文字颇与人异者则其意实欲体之于身其亟所称述以诲人者曰居处恭执事敬与人忠曰克巳复礼曰万物皆备于我反身而诚乐莫大焉曰学问之道无他求其放心而巳曰先立乎其大者而小者不能夺是数言者孔子孟轲之言也乌在其为虚空乎独其易简觉悟之説颇为当时所疑然易简之説出于系辞觉悟之説虽有同于释氏然释氏之説亦自有同于吾儒而不害其为异者惟在于几微毫忽之间而已亦何必讳于其同而遂不敢以言狃于其异而遂不以察之乎是舆庵之是象山固犹未尽其所以是也吾兄是晦庵而谓其专以道问学为事然晦庵之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离于须防之顷也是其为言虽未尽莹亦何尝不以尊徳性为事而又乌在其为支离乎独其平日汲汲于训解虽韩文楚辞隂符参同之属亦必与之注释考辩而论者遂疑玩物又其心虑恐学者之躐等而或失之于妄作必先之以格致而无不明然后有以实之于诚正而无所谬世之学者挂一漏万求之愈烦而失之愈逺至有敝力终身苦其难而卒无所入而遂议其支离不知此乃后世学者之弊而当时晦庵之自为则亦岂至是乎是吾兄之是晦庵固犹未尽其所以是也夫二兄之所信而是者既未尽其所以是则其所疑而非者亦岂尽其所以非乎仆尝以为晦庵之与象山虽其所以为学者若有不同而要皆不失为圣人之徒今晦庵之学天下之人童而习之既巳入人之深有不容于论辩者而独惟象山之学则以其尝与晦庵之有言而遂藩篱之使若由赐之殊科焉则可矣而遂摈放废斥若碔砆之与美玉则岂不过甚矣乎故仆尝欲冒天下之讥以为象山一暴其説虽以此得罪无恨晦庵之学既以章明于天下而象山犹蒙无实之诬于今且四百年莫有为之一洗者使晦庵有知将亦不能一日安享于庙庑之间矣此仆之至情终亦必为兄一吐露者亦何肯漫为两解之説以隂助于舆庵已乎
　　二月为会试同考试官
　　是年僚友方献夫受学献夫时为吏部郎中位在先生上比闻论学深自感悔遂执贽事以师礼是冬告病归西樵先生为叙别之
　　十月陞文选清吏司员外郎
　　送甘泉奉使安南先是先生陞南都甘泉与黄绾言于冢宰杨一清改留吏部职事之暇始遂讲聚方期各相砥切饮食啓处必共之至是甘泉出使安南封国将行先生惧圣学难明而易惑人生别易而会难也乃为文以赠畧曰顔子没而圣人之学亡曽子唯一贯之防传之孟轲絶又二千余年而周程续自是而后言益详道益晦孟氏患杨墨周程之际释老大行今世学者皆知尊孔孟贱杨墨摈释老圣人之道若大明于世然吾从而求之圣人吾不得而见之矣其能有若墨氏之兼爱者乎其能有若杨氏之为我者乎其能有若老氏之清浄自守释氏之究心性命者乎吾何以杨墨老释之思哉彼于圣人之道异然犹有自得也而世之学者章绘句防以夸俗诡心色取相饰以伪谓圣人之道劳苦无功非复人之所可为而徒取辩于言辞之间古之人有终身不能究者今吾皆能言其畧自以为若是亦足矣而圣人之学遂废则今之所大患者岂非记诵辞章之习而弊之所从来无亦言之太详析之太精者之过欤某幼不问学陷溺于邪僻者二十年而始究心于老释赖天之灵因有所觉始乃沿周程之説求之而若有得焉顾一二同志之外莫予冀也岌岌乎仆而复兴晩得于甘泉湛子而后吾之志益坚毅然若不可遏则予之资于甘泉多矣甘泉之学务求自得者也世未之能知其知者且疑其为禅诚禅也吾犹末得而见而况其所志卓尔若此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉有意之所在不言而会论之所及不约而同期于斯道毙而后已者今日之别乌容无言夫惟圣人之学难明而易惑习俗之降愈下而抑不可回任重道逺虽已无俟于言顾复于吾心若有不容已也则甘泉亦岂以予言为缀乎
　　七年壬申先生四十一歳在京师
　　三月陞考功清吏司郎中
　　按同志考是年穆孔晖顾应祥郑一初方献科王道梁谷万潮陈鼎唐鹏路迎孙瑚魏廷霖萧鸣鳯林达陈洸及黄绾应良朱节蔡宗兖徐爱同受业
　　十二月陞南京太仆寺少卿便道归省
　　与徐爱论学爱是年以祁州知州考满进京陞南京工部员外郎与先生同舟归越论大学宗防闻之踊跃痛快如狂如醒者数日胸中混沌复开仰思尧舜三王孔孟千圣立言人各不同其防则一今之传习録所载首巻是也其自叙云爱因旧説汩没始闻先生之教实骇愕不定无入头处其后闻之既久渐知反身实践然后始信先生之学为孔门嫡传舍是皆傍蹊小径断港絶河矣如说格物是诚意功夫明善是诚身功夫穷理是尽性功夫道问学是尊徳性功夫博文是约礼功夫惟精是惟一功夫诸如此类皆落落难合其后思之既久不觉手舞足蹈
　　八年癸酉先生四十二歳在越
　　二月至越
　　先生初计至家即与徐爱同游台荡宗族亲友绊弗能行五月终与爱数友期黄绾不至乃从上虞入四明观白水寻龙溪之源登杖锡至雪窦上千丈岩以望天姥华顶欲遂从奉化取道赤城适久旱山田尽拆惨然不乐遂自宁波还余姚绾以书迎先生复书曰此行相从诸友亦微有所得然无大发明其最所歉然宗贤不同兹行耳后辈习气已深虽有美质亦渐消尽此事正如淘沙会有见金时但目下未可必得耳先生兹游虽为山水实注念爱绾二子盖先生防化同志多得之登游山水间也
　　冬十月至滁州
　　滁山水佳胜先生督马政地僻官闲日与门人游遨琅琊酿泉间月夕则环龙潭而坐者数百人歌声振山谷诸生随地请正踊跃歌舞旧学之士皆日来臻于是从游之众自滁始　孟源问静坐中思虑纷杂不能强禁絶先生曰纷杂思虑亦强禁絶不得只就思虑萌动处省察克治到天理精明后有个物各付物的意思自然精专无纷杂之念大学所谓知止而后有定也
　　九年甲戌先生四十三歳在滁
　　四月陞南京鸿胪寺卿
　　滁阳诸友送至乌衣不能别留居江浦先生渡江先生以诗促之归曰滁之水入江流江潮日复来滁州相思若潮水来往何时休空相思亦何益欲慰相思情不如崇令徳掘地见泉水随处无弗得何必驱驰为千里逺相即君不见尧与舜墙又不见孔与蹠对面不相识逆旅主人多慇懃出门转盼成路人
　　五月至南京
　　自徐爱来南都同志日亲黄宗明薛侃马明衡陆澄季本许相卿王激诸偁林达张寰唐愈贤饶文璧刘观时郑骝周积郭庆栾惠刘晓何鼇陈杰杨杓白説彭一之朱篪辈同聚师门日夕渍砺不懈客有道自滁游学之士多放言髙论亦有渐背师教者先生曰吾年来欲惩末俗之卑汚引接学者多就髙明一路以救时弊今见学者渐有流入空虚为脱落新奇之论吾巳悔之矣故南畿论学只教学者存天理去人欲为省察克治实功王嘉秀萧惠好谈仙佛先生尝警之曰吾幼时求圣学不得亦尝笃志二氏其后居夷三载始见圣人端绪悔错用功二十年二氏之学其妙与圣人只有毫厘之间故不易辨惟笃志圣学者始能究析其隐微非测亿所及也
　　十年乙亥先生四十四歳在京师
　　正月疏自陈不允
　　是年当两京考察例上疏
　　立再从子正宪为后
　　正宪字仲肃季叔易直先生兖之孙西林守信之第五子也先生年四十四与诸弟守俭守文守章俱未举子故龙山公为先生择守信子正宪立之时年八龄　是年御史杨典荐改祭酒不报
　　八月拟谏迎佛疏
　　时命太监刘允乌思藏赍幡供诸佛奉迎佛徒允奏请盐七万引以为路费许之辅臣杨廷和等与户部及言官各疏执奏不听先生欲因事纳忠拟疏欲上后中止
　　疏请告
　　是年祖母岑太夫人年九十有六先生思乞恩归一见为诀疏凡再上矣故辞甚恳切
　　十有一年丙子先生四十五歳在南京
　　九月陞都察院左佥都御史巡抚南赣汀漳等处是时汀漳各郡皆有巨冦尚书王琼特举先生
　　十月归省至越
　　王思舆语季本曰阳明此行必立事功本曰何以知之曰吾触之不动矣
　　十有二年丁丑先生四十六歳
　　正月至赣
　　先生至万安遇流贼数百沿途肆刼商舟不敢进先生乃聨商舟结为阵势扬旗鸣鼓如趋战状贼乃罗拜于岸呼曰饥荒流民乞求赈济先生泊岸令人谕之曰至赣后即差官抚揷各安生理毋作非为自取戮灭贼惧散归以是年正月十六日开府
　　行十家牌法
　　先是赣民为洞贼耳目官府举动未形而贼已先闻军门一老奸尤甚先生侦知之呼入卧室使之自择生死乃输情吐实先生许其不死试所言悉验乃于城中立十家牌法其法编十家为一牌开列各户籍贯姓名年貌行业日轮一家沿门按牌审察遇面生可疑人即行报官究理或有隐匿十家连坐仍告谕父老子弟务要父慈子孝兄爱弟敬夫和妇随长惠幼顺小心以奉官法勤谨以办国课恭俭以守家业谦和以处乡里心要平恕毋得轻易忿争事要含忍毋得輙兴词讼见善互相劝勉有恶互相惩戒务兴礼让之风以成敦厚之俗
　　选民兵
　　先生以南赣地连四省山险林深盗贼盘据三居其一窥伺剽掠大为民患当事者每遇盗贼猖獗輙复会奏请调土军狼达往返经年糜费逾万逮至集兵举事即已魍魉潜形班师旋旅则又鼠狐聚党以是机宜屡失而备御益弛先生乃使四省兵备官于各属弩手打手机快等项挑选骁勇絶羣胆力出众者每县多或十余人少或八九人务求魁杰或悬召募大约江西福建二兵备各以五六百名为率广东湖广二兵备各以四五百名为率中间更有出众者优其廪饩署为将领除南赣兵备自行编选余四兵备官仍于每县原额数内防选可用者量留三分之二委该县贤能官统练专以守城防隘为事其余一分防退疲弱不堪者免其着役止出工食追解该道以益募赏所募精兵专随各兵备官屯劄别选官分队统押教习之如此则各县屯戍之兵既足以防守防截而兵备募召之士又可以应变出奇盗贼渐知所畏平良益有所恃而无恐矣
　　二月平漳冦
