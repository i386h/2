<!-- { "loadSidebar": true } -->
　　臣叨恩收召获对清光不可以故事具文之言对惟陛下垂聴焉臣窃惟天下可虑之势譬之舟泛沧溟非不厯惊波怒涛之险幸狂飚之粗息宜同心而共济可也茍以恬静自纾偃仰少憩视罅漏之渗而弗窒睹维楫之亡而弗救于于然略无诞先登岸之意正恐天下以风其何以支方今之弊无以异此臣闻敌国外患之有无正所以系国之存亡也自古不恃敌之不来恃吾有以待之国势必尊严内治必整饬君臣上下凡见之于严训胥告者惟曰常谨其在我而已是以唐虞盛时四夷来王实本于无怠无荒之忱蛮夷率服不外乎惇徳难壬之化当时廷臣告语首欲其儆戒于无虞之日帝之作歌非夸诩也凛凛乎勅天之命而不敢安臯陶之飏言非溢美也恳恳乎兴事谨宪而不敢怠不特此尔上之所以告者曰惟时则不玩于惜隂也曰惟几则不忽于谨微也下之所以复者首之以念哉而致其虑终之以钦哉而坚其志不徒为明良喜起之赓必严于丛脞惰堕之戒夫以泰和气象犹谆切规警如此今果何时视为已安已治而悠悠玩愒得乎陛下与二三大臣以宗社为心是正励志复雠卧薪尝胆汲汲于生聚敎训之时也是正忧治危明寝薪厝火皇皇然痛哭流涕之时也陛下一警悟及此则夫发愤立志责躬救过以先羣下者是又今日之良机也然立志最易消靡救过常易因循叹白日之如飞痛事功之何及慨苍天之罔极懐报称之何穷体认乎天地眷祐之隆感念乎祖宗付托之重悼襄汉之未葺愤淮蜀之未靖陛下必有志于拨乱二三大臣亦必相与坚定夫修攘之规模而燕安江沱玩敌噬脐者不可不鉴也乱离斯瘼之在念劳来还定之闗忧陛下必有志于平治二三大臣亦必相与恢拓夫济之事业而民亦劳止汔可小康者不可不戒也臣闻前乎十年圣语尝曰即位以来未尝为祖宗办一事是盖圣志英烈质天地神明而无愧惜乎其工夫经理之次第不能反而求之以乖陛下之初心而法家拂士所以规切时政者又不能谆勤恻怛以开明夫上下有为必遂之志举世之耆艾骨鲠为之摈弃沦落而无余者则亦甚可惜也虽然事无难易有志竟成鉴旧图新办此心尔陛下以不负天地祖宗为心必示人以予违汝弼之防二三大臣以不负陛下为心必谕人以勤攻吾阙之求自是而倡之则内外大小之臣亦必洗心涤虑莫不有官师相规之义故夫谨法守者勿求多于道揆之常井然周官法度之中隠然闗雎麟趾之意至公血忱对越之实徳相与毎事而发见凡有动于血气之私必深省而自窒之刻励坚苦负荷之定力相与协心而扶持少有邻于便安之适惟深戒而隄防之如是则自上而下无一念而不以天下国家为事无一事而不以天地祖宗为心是盖古者君臣相与克艰之义不惟逸豫惟以乱民其防如此陛下与二三大臣信能持此之志坚如金石救此之过疾如雷风则举天下之事势自莫不就吾之条理矣虽然臣所谓立志者志于与治同道囘承平之气脉也臣所谓救过者救其与乱同事起积壊之膏肓也况夫上而天命之靡常所以祈天而永命者在是下而人心之可畏所以感人而结心者在是臣观圣人之春秋其于鲁宣之时书灭赤狄书大有年又必书灾异而迭见于先后其意盖亦深矣此古大臣所以日奏四方水旱盗贼之变以警惧上心者非过虑也盖有所警惧则不敢玩物入而谨之于存养者皆所以事天出而推之于宠绥者亦所以相帝无敢戏豫敬天怒也而宾筵媟近或以汩清明之气而售其欺者不可以不防治民祗惧畏天命也而田里愁叹因以致乖戾之证而莫之闻者不可以不察以世敎所当身任也必修明乎三纲五常以为扶持有永之道以国事所当时饬也必兢业乎一日万几以寓寅畏自度之敬以至节无艺之费用罢不急之工役去无益之崇尚庶几简静足以宅圣志忧勤足以玉圣躬推而见于酬酢运量之际无往非刚健粹精之徳兹皆人事之所当尽而天理之所必契者陛下其深念之舎是则应天以文何以迓续乎天命夫人心不同如其面然公是所在千万人一心也昔者烹阿大夫封即墨大夫齐国大治人人各尽其忱唐之朝廷举措得宜自有以深服乎将帅士卒之心陛下责吏治有诏戒边帅有诏风飞雷厉之下草偃蛰奋宜无留难然以臣观之人心垢玩积习矣士大夫志富贵而不志功业革其面而不革其心锢于患得患失之已私而爱君爱民之心事无复有矣陛下及是之时勇于立志开忠直之路塞邪枉之门聚贤人君子以肃羽仪择监司帅守以严按察诏二三大臣以包荒冯河之力量于以崇难进易退之风凡忠良明知有欲为而未遂者必意气感动而招徕责三边将帅以备塞御戎之事功于以行信赏必罚之令凡偏裨行伍有轶羣而超众者必共搜举而躐用之如是则内外知所信向盖不但可以作新吏治而已舎是则动人以言何足以感服乎天下今天下大势有可以兴起之机陛下与二三大臣当悠长以思惟至公尽诚可以感召和气惟刻厉坚苦可以成就良才则臣所谓发愤立志责躬救过者虽天且弗违而况于人乎况于隣敌乎臣草茅书生不识忌讳深念受恩罔极无补涓埃斋心积忱以对越之心对陛下志于感动不觉言多惟陛下不以故事具文视之则宗社幸甚天下幸甚
　　第二劄
　　臣闻之诗曰周虽旧邦其命维新言邦邑承袭之旧而当作新乎民以承天命之常新也今钱塘驻跸之久骄奢淫逸长此安穷人欲炽而天理灭矣涤旧染之风声回新美之气习此其括在陛下而已然自曩时有纳声色以固宠位者而后举天下成诲淫之风至今观光上国之士自一命以至班改粉白黛绿羣载后车其势已不容不贪黩臣观都人生女自襁褓而敎歌舞计日而鬻之不复有人父母之心士大夫以其良贵不赀之身毎毎自于冶容茍售者之贱则夫严事君父而告之以不迩声色觊其毓粹清明也奚其信昔墨翟不入朝歌之邑今堂堂礼乐之区此风积习转转日甚连甍罕良家矣是可不为风俗虑乎唐太宗出宫女三千人盖其英武有大志如此孰谓陛下春秋鼎盛而不能为太宗之勇乎继今其端本于宫掖之地先以礼制心而后士大夫能以礼防民徳可以归厚矣自曩时有来苞苴以啓贪残者而后举上下成诲盗之风今苞苴之路虽窒士大夫犹忍施劫夺之政其弊在于不贵桑麻谷粟而贵金银之器用匹夫之家亦越分而求之畿甸为尤甚比年金银踊直上应乎天象之占楮弊积轻反以为郡县折变之利士大夫方征求窃取不念胞体之本同向也緑林鼪鼯之扰生灵肝脑涂地以至上闗玉食之忧而士大夫至自贾祸者懐璧其罪也齐髙帝曰吾治天下当使黄金与土同价陛下动心于此不以人废言而以流化自近始继今惟俭朴实用之崇置金银于无用之地屏贪残以挽生意消物欲以还天真是亦陛下训廉谨刑之一助矣今流风交煽侈习竞趋渡江以前穷奢极娱之祸厥鉴犹不逺也京畿根本实系观瞻风俗枢机端自圣化为今之计莫若抑文尚质务实去华明礼敎而为之范因人情而为之防欲使都人知有人父母之心不可不使士大夫知有暗室屋漏之愧臣愿陛下以身率臣下臣下以身率天下旧邦新命此其日也臣迫于忧爱而言之惟陛下与二三大臣亟图之贴黄臣不佞已奏请于陛下之前乞崇质朴以化天下士大夫知有暗室屋漏之愧矣然臣列属天官服役兹始深念选调者之淹滞而流品之未易清资格之不容不守也及观公牍纷然求雪罪犯者何其多至有初筮数罹罪罟而恬不知悔者与臣在田野间所闻皆此之类问之则曰已经赦宥已下约法风闻无实不经取勘今当洗拭也臣窃痛念今日民病极矣州县间吏以朝廷忠孝为可恃用虐济贪无所不至所赖者当路按察使之屏处自新如按察者之所请可也继今欲望陛下谨择监司郡守极其精选勿以轻畀举行祖宗之典令监司精宻以察郡县等吏郡守精宻以察幕掾令丞等吏凡所刺者必事事节节各务真的而不至有风闻之误茍丽于罪刑故无小其奸贪甚者屏弃勿用断断行之则官吏洗心而民物吐气矣兹事甚重上闗惨舒臣即其已言者荐渎天威实念民病之未易瘳州县吏之未易察监司郡守之未易精择臣惓惓愚忠惟陛下与二三大臣亟审处之不胜社稷生灵之幸
　　甲辰冬轮对劄子
