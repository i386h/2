<!-- { "loadSidebar": true } -->
　　帝讳赜，字宣远，小名龙儿。高帝长子。初为寻阳国侍郎，辟州西曹书佐，出为赣令。泰始中征为尚书库部郎、征北中兵参军，封西阳县子，带南东莞太守，越骑校尉、正员郎、抚军长史、襄阳太守，转宁朔将军、广兴相。元徽中，转司徒右长史、黄门郎。出为镇西长史、江夏内史、行郢州事。升明初为左卫将军，转散骑常侍，征虏将军、江州刺史，封闻喜县侯，征侍中、领军将军，转散骑常侍、尚书仆射、中军大将军、开府仪同三司，进爵为公。齐国建，为齐公世子，加侍中、南豫州刺史，进爵王太子。高帝受禅，为皇太子。以建元四年三月即位，明年改元永明。在位十一年。谥曰武皇帝，庙号世祖。

　　◇下内外官诏（建元四年三月）

　　丧礼虽有定制，先旨每存简约，内官可三日一还临。外官间一日还临。後有大丧皆如之。（《南齐书·武帝纪》）

　　◇原城直诏（建元四年三月）

　　城直之制，历代宜同，顷岁逋弛，遂以万计。虽在宪宜惩，而原心可亮。积年逋城，可悉原荡。自兹以後，申明旧科，有违纠裁。（《南齐书·武帝纪》）

　　◇赈血阝贫民诏

　　比岁未稔，贫穷不少，京师二岸，多离其弊。遣中书舍人优量赈忄血。（《南齐书·武帝纪》）

　　赈忄血灾民诏（建元四年五月）

　　顷水雨频降，潮流荐满，二岸居民，多所淹渍。遣中书会人与两县官长优量赈血忄。（《南齐书·武帝纪》）

　　◇讯狱蠲租诏（建元四年六月）

　　水潦为患，星纬乖序。京都囚系，可克日讯决；诸远狱委刺史以时察判。建康、秣陵二县贫民加赈赐，必令周悉。吴兴、义兴遭水县，蠲除租调。（《南齐书·武帝纪》）

　　◇恤桓康诏（建元四年七月）

　　康昔预南勋，义兼常怀，倍深恻怆。凶事所须，厚加料理。（《南齐书·桓康传》。）

　　司徒褚渊死下诏（建元四年八月）

　　司徒奄至薨逝，痛怛恸怀，比虽瘵，便力出临哭。给东园秘器，朝服一具，衣一袭，钱二十万，布二百疋，蜡二百斤。（《南齐书·褚渊传》。）

　　◇赠谥褚渊诏（建元四年八月）

　　夫褒德所以纪民，慎终所以归厚。前王盛典，咸必由之。故侍中、司徒、录尚书事、新除司空、领骠骑将军、南康公渊，履道秉哲，鉴识弘旷。爰初弱龄，清风夙举。登庸应务，具瞻允集。孝友著於家邦，忠贞彰於亮采。佐命先朝，经纶王化，契阔屯夷，绸缪终始。总录机衡，四门惟穆，谅以同规往古，式范来今。谦光弥远，屡陈降挹，权从高旨，用亏大猷。将登上列，永翼声教。天不遗，奄焉薨逝，朕用震恸於厥心。其赠公太宰，侍中、录尚书，公如故。给节，加羽葆鼓吹，增班剑为六十人。葬送之礼，悉依宋太保王弘故事。谥曰文简。（《南齐书·褚渊传》）

　　◇又诏

　　渊妻宋故巴西公主埏隧暂启，宜赠南康郡公夫人。（同上。）

　　◇宣旨缘淮戍将临会诏（建元四年九月）

　　缘淮戍将，久处边劳，三元行始，宜沾恩庆。可遣中书舍人宣旨临会。後每岁皆如之。（《南齐书·武帝纪》，又见《南史》四。）

　　◇追恤宋建平王景素诏（初即位）

　　宋建平王刘景素，名父之子。少敦清向，虽末路失图，而原心有本，年流运改，宜弘优泽，可听以王礼还葬旧墓。（《宋书·建平王宏传》，又略见《南史》十四。）

　　◇优奖守宰诏（永明元年正月）

　　经邦之寄，实资莅民，守宰禄俸，盖有恒准。往以边虞告警，故沿时损益，今区宇宁晏，庶绩咸熙，念勤简能，宜加优奖。郡县丞尉，可还田秩。（《南齐书·武帝纪》，又见《南史》四。）

　　◇甄黜守宰诏（永明元年三月）

　　宋德将季，风轨陵迟，列宰庶邦，弥失其序，迁谢遄速，公私凋弊。泰运初基，草昧惟始，思述先范，永隆治根，莅民之职，一以小满为限。其有声绩克举，厚加甄异，理务无庸，随时代黜。（《南齐书·武帝纪》）

　　◇申辛亥赦恩诏

　　朕自丁荼毒，奄便周忌，瞻言负荷，若坠渊壑。而远图尚蔽，政刑未理，星纬失序，阴阳愆度。思播先泽，兼酬天眚，可申辛亥赦恩五十日，以期讫为始。京师囚系，悉皆原宥。三署军徒，优量降遣。都邑鳏寡尤贫，详加赈血阝。（《南齐书·武帝纪》）

　　◇又诏

　　四方见囚，罪无轻重，及劫贼馀口长徒敕系，悉原赦。逋负督赃，建元四年三月以前，皆特除。（《南齐书·武帝纪》）

　　◇改葬袁粲等诏（永明元年四月）

　　昔魏矜袁绍，恩洽丘坟，晋亮两王，荣覃馀裔，斯盖怀旧流仁，原心兴宥，二代弘义，前载美谈。袁粲、刘秉，并与先朝同奖宋室，沈攸之於景和之世，特有乃心，虽末节不终，而始诚可录。岁月弥往，宜沾优隆。粲、秉前年改葬茔兆，未材官，可为经略，粗合周礼。（《南齐书》作「材椁可为经理，令粗足周礼。」）攸之及其诸子丧柩在西，可符荆州，以时致送，还反旧墓，在所营葬事。（《宋书·袁粲传》、《南齐书·武帝纪》，又略见《南史》二十六。）

　　◇诛垣崇祖诏（永明元年四月）

　　垣崇祖凶诟险躁，少无行业。昔因军国多虞，采其一夫之用。大运光启，频烦升擢，溪壑靡厌，浸以弥广。去岁在西，连谋境外，无君之心，已彰遐迩。特加遵养，庶或悛革。而猜贰滋甚，志兴乱阶，随与荀伯玉允合不逞，窥窬非觊，构扇边荒，互为表里。宁朔将军孙景育究悉奸计，具以启闻。除恶务本，刑兹罔赦。使可收掩，肃明宪辟。（《南齐书·桓崇祖传》）

　　◇诛张敬儿诏（永明元年五月）

　　敬儿蠢兹边裔，昏迷不。属值宋季多难，颇获野战之力。拔迹行伍，超登非分。而愚躁无已，矜伐滋深。往莅本州，久包异志。在昔含弘，庶能惩革。位班三槐，秩穷五等，怀音靡闻，奸回屡构。去岁迄今，嫌贰滋甚。镇东将军敬则、丹阳尹安民，每侍接之日，陈其凶狡，必图反噬。朕犹谓恩义所感，本质可移。顷者已来，衅戾遂著，自以子弟在西，足动殊俗，招扇群蛮，规扰樊、夏。假托妖巫，用相震惑，妄设征祥，潜图问鼎。履霜认开运之辰，坚冰於嗣业之世，此而可忍，孰不可容？天道祸淫，逆谋显露。建康民汤天获商行入蛮，备睹奸计。信驿书翰，证验炳明。便可收掩，式正刑辟，同党所及，特皆原宥。（《南齐书·张敬儿传》）

　　◇报薛渊诏（永明元年）

　　远隔殊方，声问难审。渊忧迫之深，固辞朝列。昔东关旧典，犹通婚宦，况母出有差，音息时至，依附前例，不容申许。便可断表，速还章服。（《南齐书·薛渊传》）

　　◇罪谢超宗诏（永明元年）

　　超宗衅同大逆，罪不容诛。彖匿情欺国，爱朋罔主，事合极法，特原收治，免官如案，禁锢十年。（《南齐书·谢超宗传》）

　　◇封茹法亮诏（永明元年）

　　茹法亮近在盆城，频使衔命，内宣朝旨，外慰三军。义勇齐奋，人百其气。险阻艰难，心力俱尽。宜沾茅土，以甄忠绩。封望蔡县男、食邑三百户。（《南齐书·茹法亮传》）

　　◇青溪宫落成小会诏（永明二年七月）

　　夫乐所自生，先哲垂诰，礼不忘本，积代同风。是以汉光迟回於南阳，魏文殷勤於谯国。青溪宫体天含晖，则地栖宝，光定灵源，允集符命。在昔期运初开，经纶方远，缮筑之劳，我则未暇。时流事往，永惟哽咽，朕以寡薄，嗣奉鸿基，思存缔构，式表王迹。考星创制，揆日兴功，子来告毕，规摹昭备。宜申衅落之礼，以畅感尉之怀，可克日小会。（《南齐书·武帝纪》）

　　◇加恩京师二县诏（永明二年八月）

　　窆枯掩骼，义重前诰，血阝老哀癃，实惟令典。朕永思民瘼，弗忘鉴寐。声忄惠未敷，物多乖所。京师二县，或有久坟毁发，可随宜掩埋。遗骸未榇，并加敛瘗。疾病穷困不能自存者，详为条格，并加沾瘗。（《南齐书·武帝纪》）

　　◇增封豫章王嶷诏（永明二年）

　　汉之梁孝，宠异列蕃，晋之文献秩殊恒序。况乃地侔前淮，勋兼往式，虽天伦有本，而因事增情。宜广田邑，用申恩礼，增封为四千户。（《南齐书·豫章王嶷传》）

　　◇诏报扶南国王（永明二年）

　　具摩醯降灵，流施彼士，虽殊俗异化，遥深欣赞。知鸠酬罗於彼背叛，窃据林邑，聚凶肆掠，殊宜翦讨。彼虽介遐陬，旧修蕃贡，自宋季多难，海译致壅，皇化惟新，习迷未革。朕方以文德来远人，未欲便兴干戈。王既款列忠到，远请军威，今诏交部随宜应接。伐叛柔服，实惟国典，勉立殊效，以副所期。那伽仙屡衔边译，颇悉中土阔狭，令其具宣，上报以绛紫地黄碧绿纹绫各五匹。（《南齐书·扶南国传》）

　　◇兴学诏（永明三年正月）

　　《春秋国语》云：「生民之有学学攵，犹树木之有枝叶。」果行育德，咸必由兹。在昔开运，光宅华夏，方弘典谟，克隆教思，命彼有司，崇建庠塾。甫就经始，仍离屯故，仰瞻徽猷，岁月弥远。今遐迩一体，车轨同文，宜高选学官，广延胄子。（《南齐书·武帝纪》）

　　◇考课诏

　　守宰亲民之要，刺史案部所先，宜严课农桑，相土揆时，必穷地利。若耕蚕殊众，足厉浮堕者，所在即便列奏。其违方骄矜，佚事妨农，亦以名闻。将明赏罚，以劝勤怠。校核殿最，岁竟考课，以申黜陟。（《南齐书·武帝纪》）

　　◇答豫章王嶷求解大傅诏（永明三年）

　　公惟德惟行，无所厝辞。且鲁且卫，其谁与二。方式范当时，流声史籍。岂容屡秉谦，以乖期寄。（《南齐书·豫章王嶷传》）

　　◇蠲孤独田租诏（永明三年五月）

　　氓俗凋弊，于兹永久，虽年谷时登，而歉乏比室。凡单于之身及茕独而秩养养孤者，并蠲今年田租。（《南齐书·武帝纪》）

　　◇下梁弥颉诏（永明三年八月）

　　行宕昌王梁弥颉，忠款内附，著绩西服，宜加爵命，式隆蕃屏。可使持节、督河凉二州诸军事、安西将军、东羌校尉、河凉二州刺史、陇西公、宕昌王。（《南齐书·氐羌传》）

　　◇皇太子释奠诏（永明三年十月）

　　皇太子长懋讲毕，当释奠，王公以下，悉往观礼。（《南齐书·武帝纪》）

　　◇耕藉诏（永明三年十二月）

