<!-- { "loadSidebar": true } -->
　　朕东望齐鲁之国河岱之间沃野千里生齿亿万商农阜通儒侠杂居可以大度长者服难以细谨法吏治也具官李承之生于甲族世为名臣屡试有劳所见者大肆予命汝尹兹东土昔曹参为齐问治于其师盖公盖公曰治道贵清静而民自定汝师其言则予汝嘉
　　韩维父亿赠冀国公　　　　　　苏　轼
　　朕闻仁宗在位之久有同成康得士之盛不减武宣如储药石以待疾病如种梓漆以备器用凡今中外文武之选率多庆厯嘉祐之人而况一时之老成与闻当年之大政德业传于父老仪刑见于子孙名在国史像在原庙朕用慨然想见其人具官韩维故父亿少禀异材进由直道出为循吏入为名卿福禄终身而人不疵富贵奕世而天不厌实生三子翼辅两朝旌旄交驰棨防互设朕欲贲其家庙而贵已穷于人爵改封大国益着隆名庶使昭陵之老臣永为北土之藩辅
　　母蒲氏王氏赠秦国太夫人　　　苏　轼
　　慎终追逺仁也显亲扬名孝也得志行道泽可以及天下而富贵不能及其亲天也虽不能及而追荣之典可以贯幽明褒大之训可以表后世礼也呜呼此亦仁之至义之尽矣具官韩维故母蒲氏王氏族为世望德为女师恭俭以相其夫严敬以成其子使朕获老成之佐以济艰难之功宜推异恩以报旧德














　　宋文鉴巻三十九
　　钦定四库全书
　　宋文鉴巻四十
　　宋　吕祖谦　编
　　诰
　　蒋之竒天章阁待制知潭州　　　苏　轼
　　三后在上遗文在下炳若云汉昭囘于天乃眷藏书之府因为育材之地爰登秀杰以备顾问虽持节出使剖符分忧一挂名于其间遂增重于所莅且使民见侍从之出知朝廷之念逺也具官蒋之竒少以异材辅之博学艺而从政敏而有功使之治剧于一方固当坐啸以终日勿谓湖湘之逺在余庭户之间务安斯民以称朕意
　　吕惠卿责授建宁军节度副使本州安置不得签
　　书公事　　　　　　　　　　苏　轼
　　凶人在位民不奠居司防失刑士有异论稍正滔天之罪永为垂世之规具官吕惠卿以斗筲之才挟穿窬之智謟事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚苟可蠧国以害民率皆攘臂而称首先皇帝求贤若不及从善如转圜始以帝尧之心姑试伯鲧终然孔子之圣不信宰予发其宿奸讁之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬德音犹在始与知已共为欺君喜则摩足以相欢怒则反目以相噬连起大狱发其私书党与交攻几半天下奸贼狼籍横被江东至其复用之年始倡西戎之隙妄出新意变乱旧章力引狂生之谋驯致永洛之祸兴言及此流涕何追迨予践祚之初首发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私李南公知沧州穆珣知庐州王子韶知寿州赵扬
　　知润州　　　　　　　　　　苏　轼
　　刺史秩六百石以按列郡而治行卓然乃以二干石为郡守昔以责人者今以自责则物被其惠民无间言尔皆尝奉使督察官吏公明之称达于朕听董制江淮控临河海任亦重矣益勉之无使风采减于平昔
　　李之纯户部侍郎　　　　　　　苏　轼
　　保国犹保身药石不如养气御民犹御马鞭棰不如轻车故兴利以富民不如省事而民自富广求以丰国不如节用而国自丰朕嘉与庶工共行此志具官李之纯屡试以事号称循良虽为有司不吝出纳宜膺躐等之用庶无虚授之讥服我训词以厌公议
　　谢卿材陜西转运使　　　　　　苏　轼
　　治边者不计财惟边之所用治财者不防民惟财之为富此古今之通患也朕知汝才智可倚忠厚可信故以西方之政责成于汝徃与帅守者谋之惟适厥中以民为本
　　御史中丞刘挚兼侍读　　　　　苏　轼
　　孟子有言君仁莫不仁君义莫不义一正君而天下定矣朕惟台谏言责之臣虽知无不言常救之于已失而劝讲进读之士盖朝夕纳诲故日化而不知合于孟子正君之义非独有司之事也具官刘挚以道事君非法不言使朕日闻所不闻天下称焉宜因古今书册之成文取其兴坏治忽之要论言之于无事救之于未失使朕立于无过之地岂非汝争臣之大愿乎
　　皇兄右千牛卫将军士升转官　　钱　勰
　　九庙子孙其丽蕃衍垂绅入侍悉以嵗迁拱卫之严列于督护尚惟敦睦以称恩休
　　待制知青州邓绾可龙图阁直学士知永兴军
　　钱　勰
　　雍州积髙号称陆海屏翰之重坐镇西陲贤相所宜付畀其选具官邓绾资适逄世早践禁途蕃宣囘翔嵗月淹久学士通贵还陟近班帅守镇临徃敷寛诏服我休宠无怠毖懃
　　范育直龙图阁知秦州　　　　　钱　勰
　　古者不以勇猛为边贵谋而贱战故国家妙选耆儒颛付方镇外以训齐戎旅而内以息安元元用此道也具官范育才猷智畧夙膺器任边众揆材徃临帅阃夫新秦奥区控扼汧陇绥怀夷落应援新邦无以久安而忘备豫祗膺休显益思报称
　　刘攽秘书少监　　　　　　　　钱　勰
　　学者以东观为老氏藏室道家蓬莱山而国家所以涵养令器待材用者之宅也以尔攽词艺之富囘翔之久擢贰厥官益将试用
　　正议大夫知枢宻院事章某知汝州
　　钱　勰
　　黜陟之典咸徇至公进退之间尚存大体具官章某早繇法从亟预近司肆彼躁轻失于审重至于御之列尝通问遗之私比议役书本俾防订当其敷纳初不建明逮于宣行始兴沮难务从含贷益至喧呶鞅鞅非少主之臣硁硁无大臣之节稽参故实稍屈典刑噫朕以幼冲仰烦慈训苟乖恭事曷肃宪章其解政机徃临郡寄弗忘循省服我寛恩
　　刘奉世起居郎孔文仲起居舍人　苏　辙
　　欲治国家当先得士顷者人物之评废而长育之道防朕顾瞻周行恻焉兴叹或盘桓久次而未用或沉伏下僚而莫知将以责成功折遐冲人不素具其何赖焉具官刘奉世家世名臣才頴风发试以治剧烦而益明具官孔文仲进以直言文史足用责之典礼守正不囘斯皆一时之俊良多士之领袖方欲寘之侍从益当养其才能左右史官号为要地前后达者皆由此途手刋册书足以明枉直之效宻侍殿陛足以观进退之详益勉自修以须不次
　　陈烈落致仕福州教授　　　　　苏　辙
　　维孝友于兄弟是亦为政尔以笃行见纪于东南虽老而不试可以无憾朕方欲推尔所为施于乡人其起视学校使诸生有所矜式
　　蔡确改知安州　　　　　　　　苏　辙
　　朕体貌大臣务全终始有善则藩饰褒显以风励天下有过则迁就讳避以曲全旧恩至于用法盖不得已具官蔡确早以才力奋于下寮旋防器使致位元宰弟硕不类贪冐有素而溺于私爱以废公议曲从举吏之请遂成黩货之辜其骄奢滛纵之状理无不知而涵养防蔽之甚殆非体国致烦言之并作虽欲宥而不能黜守小邦仍褫旧职徃自循省尚体至恩
　　侍御史林旦权淮南运副　　　　苏　辙
　　淮甸之民荐罹饥馑乃者诏发仓廪辍吴楚之漕以拯其急犹以乏食流徙达于朕听朕惟救荒之术行之畧尽惟得良使者因事施宜为若可赖尔由郎官以才任御史习于扬楚之故其为朕徃视之均徭薄敛禁暴戢奸无使斯人重被其困
　　郭逵自致仕起知潞州　　　　　苏　辙
　　秦伯复用孟明是以能霸蜀人亟诛马谡终亦无功朕周于用人笃于求旧虽设干羽以怀柔异类而听鞞鼓则无忘将臣岂其旧勲久废不用具官郭逵蚤学弓劒晚通诗书勇而有谋整且能暇威名慑于西鄙柄任及于中枢南伐无成嗟伏波之遂弃退居能饭知廉颇之未衰擢从解组之余复寄长民之任过而能改岂一之足云穷当益坚或来功之可冀勉于图报以称异恩
　　范镇侍读太一宫使　　　　　　苏　辙
　　为国无强于得人用人莫先于求旧朕厯选贤俊至于侧防患其德望之未充而典刑之未练舍骐骥而不御临长道以咨嗟人皆病之予何疑者具官范镇文冠多士有扬雄之遗风任厯三朝守刘向之忠节蚤事仁祖首开社稷之言晚説裕陵复陈尧舜之道自处以义归不待年身友渔樵已无求于当世名书简册恍或疑其古人兹予缵服之初日思讲义之益谓白首穷经之乐尚可推以与人而真祠访道之游必使退而养志勉狥予意毋留所安
　　庄公岳成都提刑苏泌利州运判　苏　辙
　　守令贤否朝廷不能自知天下利病吏民不能自言宣吾德泽于下而达民情于上者部使者也朕旣选用旧人而去其贪暴诏举亲进而汰其不以实者矣以尔公岳久任刺举所至称治以尔泌家世文雅通于吏事益利崄逺民罹茶盐苖役之害罢瘵未复朕念之深矣其悉乃心谨察苛吏与民休息毋废朕命
　　刘摰尚书右丞　　　　　　　　苏　辙
　　汉御史大夫能任其职则为丞相近世中执法议论不挠亦补执政昔我仁宗优养正士开受直言时则有若包拯张升之流咸以敢言获闻大政旧俗已逺此风寂寥容悦相承亦弃不用朕追怀先正选建忠贤谔谔之声庶几前烈具官刘挚蚤以御史祗事裕陵力陈是非不避权宠十年流落志气不衰召置台端首开正论进任中司之要屡闻白简之言风声凛然国是以定朕欲试其行事之实是用付以右辖之权治忽所关寄任尤重夫以言责人甚易以义持已实难尔其勉之毋使辅政之功不若言事之效
　　太仆少卿李周秘书少监　　　　曽　肇
　　东观以图书为职长贰之选尤髙非年耆德茂未易得也然秩清务简处不争之地恬于荣进则能安之好利夸侈者不能一朝居也具官李周质性纯厚临事有守厯试烦使时之老成位于列卿众谓淹久进秩外史徃服少事优游省闼不亦美欤
　　通议大夫贾昌衡正议大夫致仕　曾　肇
　　士大夫束发起家白首辞位终始无悔人之所难岂无褒嘉慰尔归老具官贾昌衡名卿之裔以吏能进厯试内外致位通显优有风绩号称廉平上书引年愿还印绶嘉其知止足之谊闵尔有官职之劳序进文阶以为尔宠退安闾里益俾寿臧
　　左武卫上将军郭逵特赠雄武军节度使
　　曾　肇
　　念功隐卒国有彛章矧予劳旧之臣尝处訏谟之地奄终寿考宜极哀荣具官郭逵少也知书长而甚武蚤着战多之绩深通静胜之谋伏波未衰尚威名之可亿营平旣老亦筹防之是咨孰云注意之辰忽起云亡之痛听皷鼙而增感赐鈇钺以饰终尚其有知膺此异数正议大夫知邓州蔡确复观文殿学士差遣依旧
　　曾　肇
　　法始于贵者所以示朝廷之公恩笃于旧臣所以为天下之劝眷吾近弼尝絓防文虽符守之旣更顾宠名之尚阙吏民安仰廉陞未尊具官蔡确材术疏通谋猷肤敏与闻机政自元丰之纪年升冠宰司当永裕之复土属均劳于辅郡旋褫职于殿庐原情无他在法当复尚淹时日以塞人言未忘矜念之心难废公平之典备顾问于帏幄稍还近班宣条教于翰垣益思尽瘁
　　龙图阁直学士朝议大夫御史中丞兼侍读李常中大夫依前龙图阁直学士御史中丞兼侍读
　　曾　肇
