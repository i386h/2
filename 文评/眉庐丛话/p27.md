<!-- { "loadSidebar": true } -->
　　江淹梦五色笔事，自昔艳称。按：马总《大唐奇事》：“廉广者，鲁人也。因采药于泰和，遇风雨，止大树下。及夜半雨晴，信步而行，逢一人若隐士，问广曰：”君何深夜在此？‘仍林下共坐。语移时，忽谓广曰：“我能画，可奉君法，与君一笔，但密藏焉。’即随意而画，当通灵，因怀中取一五色笔授之。广拜谢讫，此人忽不见。尔后画鬼兵能战，画龙能致云雨，画大鸟能乘之而飞，寻复见神还笔，因不复能画”云云。此又一事也，特彼文笔此画笔耳。

　　《千字文》“律吕调阳”，“吕”当作“召”。按：唐《南阜羯鼓录》云：“玄宗洞晓音律，由之天纵，凡是管弦，必造其妙。若制作调曲，随意即成，不立章度。取适短长，应指散声，皆中点指。至于清浊变转，律吕呼召，君臣事物，迭相制使，虽古之夔旷，不能过也。”律召，即“律吕呼召”意。

　　道光季年，京师有人制联云：“著、著、著，祖宗洪福穆鹤舫，是、是、是，皇上天恩卓海帆。”扁曰：“如何是好”。盖二相饶有伴食之风，造膝时绝鲜献替，唯阿容悦而已。然穆相尝汲引曾文正，每于御前称曾某遇事留心，可大用。一日，文正忽奉翌日召见之谕，是夕宿穆相邸。及入内，由内监引至一室，非平时候起处。逾亭午矣，未获入对，俄内传谕，明日再来可也。文正退至穆宅，穆问奏对若何，文正述后命以对，并及候起处所。穆稍凝思，问曰：“汝见壁间所悬字幅否？”文正未及对，穆怅然曰：“机缘可惜。”因踌躇久之，则召干仆某，谕之曰：“汝亟以银币四百两，往贻某内监，属其将某处壁间字幅，炳烛代为录出，此金为酬也。”因顾谓文正，仍下榻于此，明晨入内可。洎得觐，则玉音垂询，皆壁间所悬历朝圣训也。爰是奏对称旨，并谕穆相曰：“汝言曾某遇事留心，诚然。”而文正自是向用矣。

　　曾文正初入翰林，僦居绳匠胡同伏魔寺，自颜所居之室曰藏云洞，盖寓出山为霖之意，及何桂清丧师失地，江南京僚联衔请公督师，卒成伟业。故文正于江南人至为契合云。

　　曾文正官翰林时，亦日书小楷，以备考差。适介弟忠襄读书京邸。一日，有友荐仆至，文正不欲留用，而仆固求不已。文正曰：“此仆殊纠缠，吾竟无术遣之。”忠襄曰：“但以所书白折示之，彼必恝然舍去也。”文正怒之以目，所谓善戏谑兮，此固无伤怡怡之雅。

　　咸丰初年，左文襄以在籍举人就张石卿中丞之幕。张公去位，骆文忠继之，信任文襄尤专。文忠每公暇适幕府，值文襄与幕僚数人，慷慨论事，援古证今，风发泉涌。文忠静听而已，未尝置可否。世传文忠一日闻辕门鸣炮，顾问何事。左右对曰：“左师爷发军报折也。”文忠颔之，徐曰：“盍取折稿来一阅？”当缮发之前，未尝寓目也。当时楚人或以“左都御史”戏称文襄，意谓文忠官衔不过右副都御史，而文襄权尚过之也。文襄练习兵事，智深勇沈，感激文忠国士之知遇，为之集饷练兵，选用贤将，两败石达开数十万之众。复分兵援黔、援粤、援鄂、援江西，而即以为屏蔽吾■之至计。文忠得以雅歌坐啸，号为全楚福星。天下不患无才，患知才不能用，用才不能尽，若文忠之有文襄，信乎能尽其才者矣。

　　咸丰初年，蜀中童谣云：“四川军务恶，硝磺用不着。若要川民乐，除非马生角。”末几，朝命萧启江、黄熙先后筹办防剿，迄无成绩。萧黄、硝磺同音，所谓“硝磺用不着”也。迨骆文忠开府，内而蓝朝鼎、李短衲成擒，外而石达开授首，星周甫易，而全蜀肃清。骆字从马从各，蜀音各与角同，所谓“马生角”也。华阳王息尘廉坊云：“文忠之薨也。先数日寝疾，息翁之居，距督署只赤。某夕深坐，俄闻灵风飒然，声振屋瓦，若龙阵之骤惊也。顷之，闻节辕鸣炮九，知骖鸾腾天矣。”生为屏臣，殁为明神，可知传说骑箕，讵谬悠之说耶。相传文忠督川时，蜀民见其摧陷廓清，用兵神速，以为诸葛复生。其后双目失明，僚属来谒者，或手扪其面目，耳听其声音，辄辨为某人，与之谈论公事，百不失一云。

　　石达开，广东花县人，与骆文忠同县。相传达开被擒，有幼子，求文忠宥之。文忠留养署中数年，虽教诲备至，颇桀骜露圭角。或与之言志，则曰：“唯有为父复仇耳。”或以告文忠，乃挥涕密鸩之。达开固英物，擅文武才，甚可念。文忠之未能恝然，非必推情桑梓也。

　　合肥相国李文忠，生平未膺文柄。光绪乙未春，由直督召入，寓贤良祠。令人于厂肆购《讲义》、《制艺》等书，为会试总裁之预备。乃竟未得简，亦缺憾也。

　　李文忠之封翁，讳文安，道光戊戌进士。官刑曹时，为提牢厅坐办，著有《提牢纪事诗》，盖旨在恤囚也。吴县潘尚书文勤为开板于京师。论者谓文忠位极人臣，为积善之余庆云。

　　李文忠督直隶时，某年，以“麦秀两歧”入告，御史边寿民劾之，有“阳为归美于朝廷，阴实自誉其政绩”之语，文忠致函谢过焉。

　　李文忠任直督时，某年寿辰，僚属制锦称祝，天津守某领衔所撰寿文，先呈文忠阅定，文集葩经，用“我公东归”句，误作“我公西归”，文公戏作公牍语批其后云：“本部堂何日西归，仰该守查明禀覆。”太守见之，主臣无已。

　　苏州潘蔚如中丞初以巡检需次保定，每衙参，恒以市车往，有御者某姓辄受顾，习矣。某日，值某御者不在，潘遂顾用他车。越日见而问之，御者言：“因妻病，弗遑执鞭也。”问何病，则绊恋愆期。圜的不施，数阅月矣，于妇科为险证，往往弗治。潘固夙谙歧黄家言，谓御者：“我善医，曷御我往诊？”御者亟鞠跪谢，御潘至家，为诊之。方再易而病愈。明年，潘补芦沟桥巡检，时那文诚总督直隶。一日，潘忽奉五百里札调，大惊，不解其故。星夜晋省，面谒首府探询，亦不知所为。第为先容，则立予传见。盖文诚之女公子，已拴婚恭邸为福晋，嘉礼将届，乃婴疾，与某御者之妻同，{比土}历诸医，悉穷于术。适某御者执役督署，知潘之善医也，辄称道弗去口，辗转达于文诚，故亟札调。洎入诊，益复澄思研虑，竭尽所长，盖未几而霞侵鸟道，月满鸿沟，女公子当浣濯矣。及既为福晋，德潘甚。旋恭邸枋钧，潘蒙不次迁擢，竟开府贵州，所谓一艺成名者矣。

　　武进汤贞愍由荫生起家武职，工诗善画，笃嗜风雅、著有《琴隐园集》。咸丰初年，官江宁副将，日与赳桓者处。有寅僚某，好读《三国志演义》，自诩知兵。一日谈次，谓贞愍曰：“凡人作善，子孙亦必善人。故孔子之后，生孔明也。”忠愍微笑曰：“或亦未必尽然。孔子下便是孟子，何孟子之后，乃有孟德耶？”闻者为之忍俊不禁。

　　相传胡文忠抚鄂，长白文恭领兼圻，两公稍不相能。既而文恭欲媾解，顾未得当。会文忠太夫人板舆就养，文恭亲自督队郊迎，文忠感其礼意，成见冰释。由是事无巨细，悉锐身任之，遂成中兴大业云。

　　王逋《蚓庵琐语》云：“崇祯甲申，有吴江薛生号君亮者，能李少翁追魂之术，又善写照。其法书亡者生殁忌日，结坛密室，悬大鉴于案南，设胡床于案下，床黏素纸，持咒焚符七七日。视鉴中烟起，则魂从案下冉冉而升，容貌如平生。对魂写照毕，魂复冉冉而下。亡四十年外者，不能追矣。此可与长沙芙蓉镜照相事消息互参。

　　沪上熟肉店不下数十家，无一非陆稿荐者。相传陆氏之先设肆吴阊，有丐者日必来食肉，不名一钱，主人弗责偿也。后竟寄宿店庑，亦不以为嫌也。丐无长物，唯一稿荐，一日，忽弃之而去。久之，店偶乏薪，析荐以代，则燔炙香闻数十里，因以驰名。继此凡营是业者，即非陆姓，亦假托冀增重云。

