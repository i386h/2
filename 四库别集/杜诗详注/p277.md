<!-- { "loadSidebar": true } -->
　　遣闷奉呈严公　直作鸟窥笼【吴注鹖冠子笼中之鸟空窥不出】晚秋陪严郑公　湍驶风醒酒【吴注风赋清清泠泠愈病析醒】高城秋自落杂树晚相迷【随笔云杜诗用自字相字共字独字谁字皆以寔字为对如径石相萦带川云自去留山花相映发水鸟自孤飞高城秋自落杂树晚相迷百鸟各相命孤云无自心胜地初相引徐行得自娱云里相呼疾沙边自宿稀暗飞萤自照水宿鸟相呼猿挂时相学鸥行炯自如自吟诗送老相劝酒开顔俱飞蛱蝶元相逐并蒂芙蓉本自双自去自来堂上燕相亲相近水中鸥此时对雪遥相忆送客逢春可自由梅花欲开不自觉棣萼一别永相望此以自字对相字也自须开竹径谁道避云萝自笑灯前舞谁怜醉后歌死去慿谁报归来始自怜哀歌时自惜醉舞为谁醒离别人谁在经过老自休永夜角声悲自语中天月色好谁看此以自字对谁字也野人时独往云木晓相参正月鸎相见非时鸟共闻江上形容吾独老天涯风俗自相亲纵饮久拚人共弃懒朝真与世相违此日此时人共得一谈一笑俗相看此以共字独字对相字也】
　　严郑公岷山沲江图【补注杨廷秀曰老杜沱水临中座岷山赴北堂此以画为真也曾吉父云断崖韦偃树小雨郭熈山此以真为画也】
　　哭台州郑司户苏少监　情乖清酒送【补注清酒送谓生前阙于饯送清酒二字见毛诗迩可欲改作渍酒但平仄未谐张汪引徐稚传人家有丧以绵絮渍酒暴干以裹炙鸡用水渍绵使有酒气白茅为借以鸡置前酹酒毕而去】望絶抚坟呼【谢灵运诗抚坟徒自伤】
　　禹庙【补注此赋忠州禹庙也移动他处不得只此四十字中风景形胜庙貌功徳无所不包其局法谨严而气象壮读之意味无穷宋延清禹庙诗用五排扬厉而语带寛浮秦少游禹庙诗用七律铺张而词少精警故曰他诗虽大而小杜诗虽小而大】
　　房相公灵榇　劒动亲身匣【吴注亲身匣旧引左传不设属辟疏云属次大棺辟亲身棺也匣即蛟龙玉匣未确按劒动匣中直指劒匣非谓棺也谢惠连诗裁为亲身服着以俱寝兴亲身二字亦可相证何必引左传疏文乎】
　　子规　两边山木合终日子规啼【补注西湖志载宋孝宗时有蜀士新选县令帝问以蜀中风景令对云两边山木合终日子规啼帝大称赏次日宰相召问所对之语何从得来答云梦中所记宰相云子当速去倘再召恐无以复应数日后帝果宣召而令已出国矣嘉莲燕语载元时李杲字明之其祖贫时夜读书有一女子从室西地中出与杲祖坐谈甚美少顷渐以身亲杲祖屹然不动将告去杲祖问曰汝是何神何耶女子取笔书于几上曰许身愧比双南遂复入地中已而阅子美诗始悟其为金也掘之得金一笥杲从张元素学医术世称东垣先生姚江黄梨洲先生文集记其高伯祖少雷当天顺间其兄久游不归十余年乏消息遍寻南方不得一日祷于南岳庙中祈神托梦岳帝云沉绵盗贼际狼狈江汉行醒而不解其意翼日遇一士人告以梦语解云此杜少陵和元道州诗也汝兄应在道州之地访至州中果逢于街衢以此三事观之知杜诗流行天地间非特骚人墨客诵法少陵即神灵爽亦识杜句矣】
　　赠郑十八贲　心虽在朝谒【吴注杜估通典诸给事日上朝谒】
　　别蔡十四　浮龙倚长津【吴注龙即舟也晋謡语及郭璞诗皆指舟为龙】十五巻
　　八阵图　遗恨失吞吴【吴见思论云末句作遗恨在吞吴文意自明旧作失吞吴似费解】
　　老病　夜足霑沙雨春多逆水风【随笔云白乐天诗巫山暮足霑花雨陇水春多逆浪风此全用杜句但变五字为七言耳按杜云晓看红湿处又云湖日荡船明陆放翁诗则云猩红带露海棠湿鸭绿平隄湖水明用湿明二字于句尾先冠猩红鸭绿于句头以已意镕链前人语愈増壮丽】
　　最能行　小儿学问止论语【吴注顔氏家训虽百世小人知读论语孝经者尚为人师】
　　峡中览物【补注杜诗巫峡忽如瞻华岳蜀江犹似见黄河元范徳机云黄河东去从天下华岳西来抜地高觉杜平板而范流动矣杜诗江间波浪兼天涌塞上风云接地阴宋朱淑真云水光激浪高翻雪风力吹沙远涨烟其峭抜惊竒亦堪歩趋少陵矣】
　　雨　风吹苍江去雨洒石壁来【补注朱子改树为去言风吹苍江而去雨洒石壁而来去来指风雨董氏改为苍江防却是説风吹而江防矣岂可云雨洒而壁来乎犹觉未安】
　　雨　沉思情延伫【补注陆机诗沉思钟万里】
　　雨　夷歌负樵客【补注李峤诗荒阡下樵客野猿惊山鸟】
　　赠李十五丈　峡人鸟兽居【吴注鸟兽居即巢居穴处】
　　谒先主庙【附记昭烈帝庙祀千秋而曹魏后世无闻可见公道之在人心也又考汉魏陵墓亦存毁各异此天道之不爽者津逮秘书载惠陵一事有蜀盗潜入隧道见帝与闗张共聚一堂令盗饮酒一椀赐玉带一具其人战惧而出所饮之酒乃漆浆也所与之带乃白蛇也此见千古英灵长存天壤矣近年甲寅乙卯之际河北漳水中有十五岁童子夏浴于河腰斩尸浮其家惊异使强壮负力者仍入水中又断足股而死士人羣怒因载河上下流车涸其水见一铁轮旋转如飞轮角挂以利刃土人去其刃碎其轮见轮旁有石椁用巨木撞破之椁中铜弩齐发射伤数人其内仍有石壁土人用板扉蔽身横撞而碎壁内有两石榻男左女右对卧其上衣冠面貌宛若生存视其碑石知为魏武帝之墓众人恶其生前篡国死后杀人遂拽出其尸粉碎骸骨先是一月有营卒于梦中见一五十余岁大夫自称汉丞相云将来子当为我保防旧居及将发之前一夕又现梦云明朝难作我室中金宝任汝携取慎勿毁我身体及期众怒难解此卒亦分其所藏故物时湖南逆藩称乱遣河北兵督讨此卒为把总官竟伤于炮火但能戮力从军捐躯报国胜于曹氏远矣噫疑冢七十散布于大行河北而眞圹究为后人发掘前以机械陷人究以机械自灭反祸不漏可为奸雄永鉴矣此时安阳邑令乃莆田林进士有刻文以纪其事】
　　古柏行　黛色参天二千尺【何光远鉴戒录曰沈存中笔谈杜古柏行霜皮溜雨四十围黛色参天二千尺四十围乃是径七尺无乃太细长乎余谓四十围若以古制论之当有百二十尺即径四十尺矣安得云七尺也武侯庙柏当从古制为定则径四十尺其长二千尺又宜矣岂得以太细长疑之今按古柏虽极高大亦不能至二百丈只是极形容之辞如秦州诗高栁半天青栁岂能高至半天乎】
　　十六巻
　　诸将一首　见愁汗马西戎逼曾闪朱旗北斗闲【张希良曰注家以少陵父名闲因改闲为殷非也上云西戎逼下云北斗闲二字反对言戎马之急如此而我军旗帜高竝北斗者悠飏闪烁如此闲暇则其逗留玩寇可知矣当从赵次公之説且闲字从木闲字从月义同而防画各别何嫌名之可讳乎又如娟娟戏蝶过闲慢正与急湍相反对若改作开慢意致索然】
　　夔府书怀　贞观是元龟【张远注褚遂良传太宗曰朕行有三监前代成败为元龟】壮游　王谢风流远【张注庾信文风流则王蒙谢朓】
　　十七巻
　　秋兴第三首　千家山郭静朝晖每日江楼坐翠微【补注旧本作日日乃起下还泛泛故飞飞但嫌重字太多吕东莱作百处江楼与千家山郭相对但句法似板若作每日江楼仍是对起而兼能起下矣】
　　十八巻
　　偶题　余波绮丽为【吴注周书庾信父肩吾为梁太子中庶子掌管记室东海徐摛为左卫率摛子陵及信竝为抄撰学士父子在东宫既有盛才文竝绮丽故世号为徐庾体焉】经济慙长防【补注张九龄诗虽然经济日无忘幽栖时】
　　小至　云物不殊乡国异【随笔云今人以冬至日为书云至用之表啓中虽前辈亦不细考按左氏传僖公五年正月辛亥朔日南至公既视朔遂登观台以望而书礼也凡分至啓闭必书云物为备故也　杜预注云周正月今十一月分春秋分也至冬夏至也啓者立春立夏闭者立秋立冬云物者气色灾变也盖四时凡八节其礼竝同汉平帝永平二年春正月辛未宗祀光武毕登灵台观云物尤为可证世但读左传前两三句故遂颛以指冬至云今太史局官每至此八日则为一状若立春则曰风从艮位上来春分则曰风从震位上来他皆仿此盖古书云之意也】
　　王兵马使二角鹰　悲台萧飒石巃嵸【吴注西征赋作归来之悲台按赋言悲台用戾太子事于此诗不切今以曹植诗为证】
　　愁　江草日日唤愁生巫峡泠泠非世情盘涡鹭浴底心性独树花发自分明【补注此四句本佳景而看作愁端乃拗律之别派也故原注云戏为吴体朱瀚亦尝辨驳之疑非少陵手笔今按江草唤愁犹云花溅泪憎柳絮説来尚觉有情下三句于水泠鹭浴花发处缀以非世情底心性自分明于上半句皆无交渉不特意拙抑且语稚矣自属可疑】
　　晚登瀼上台　深峡转修耸【补注张九龄诗孤顶乍修耸防云复相续】十九巻
　　课伐木　季月当泛菊【补注李峤九日诗仙杯还泛菊宝馔且调兰】
　　见萤火　巫山秋夜萤火飞帘疎巧入坐人衣【补注田艺云北齐刘逖诗无由似豹纵意坐山中张説诗树坐猿猴笑杜诗枫树坐猿深又黄莺竝坐交愁湿又巫山秋夜萤火飞帘疎巧入坐入衣豹坐猿坐犹人所能言若黄莺竝坐语便新竒而萤火坐衣则更新更竒】
　　寄狄明府博济　禁中决防请房陵【西汉传赞灌夫一时决防而名各显】同元使君春陵行　狼狈江汉行【补注荀悦汉纪周勃狼狈失据】秋日夔府咏怀　回肠杜曲煎【司马迁书肠一日而九廻】朋来坐马鞯【吴注坐当作剉用陶侃事也】
　　二十巻
　　秋野五首　连山晚照红【补注王勃诗浦楼低晚照乡路隔风烟】
　　复愁十二首　犹被赏时鱼【补注赏时鱼谓当时所赏之鱼袋随笔云唐职林鱼带门叙金玉银铁带及金银鱼袋云开元勅非灼然有战功者余不得辄赏鱼袋】
　　登高　风急天高猿啸哀渚青沙白鸟飞回【补注此联每句各包三景又杜诗露下天高秋水清空山独夜旅魂惊句中亦含三折元人诗云落日乱鸦红树老断云孤雁碧天长句法相似其写深秋景色最为工肖但语近悲凉不如杜句之雄壮高爽也】无边木叶萧萧下不尽江流滚滚来【原本以落木萧萧下对长江滚滚来落下二字似乎犯重若以木叶对江流庶免字楚辞洞庭波兮木叶下古诗大江流日夜客心悲未央可以相证】
　　刈稻了咏怀　寒风疎草木旭日散鸡豚【补注四明屠惟忠田家即事诗小圃连茅屋疎篱防水门寒风催落□野色散朝暾刈稻腰鎌出祈神社鼔喧坐看放犊去溪步入前村此诗三四力摹杜诗而全首俱见稳称杂诸杜集中几难分辨】
　　大厯三年九月三十日　瘴余夔子国霜薄楚王宫【补注杜诗又云夜郎溪日暖白帝峡风高元薛卿诗明月梦回夔子北长风吹度夜郎西正用夔子国夜郎溪也又李子构诗天入五溪无雁到地经三峡有猿啼此亦采用三峡楼台五溪衣服句也】
　　雷　天地划争回【吴注海赋地轴挺拔而争回】
