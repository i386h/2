<!-- { "loadSidebar": true } -->
　　绩有老人好楼居者而名其楼曰怡老人称之亦曰怡老楼云或曰人之老者备养则怡多贤子孙则怡获良朋则怡是故二膳既具常珍日随居有蒲轮重茵就寝夫是之谓备养养备则无外求无外求则心泰斯不足怡耶谢庭玉树燕山桂丛八龙争跃三凤和鸣夫是之谓多贤子孙多贤子孙则心傔斯亦不足怡耶香山盍簮耆英日集酒后耳热歌而鸣鸣夫是之谓获良朋获良朋则志恊斯亦不足怡耶之三者皆所以怡老也老人寔兼之彼危梯杰阁扶杖而升拾履而下鳃鳃然惧其倾且跌者多矣而顾曰怡焉不怡彼而怡此岂人之情宜尔耶抑若之情独异于人之情耶老人曰吾闻登高者眺逈景会者形释吾尝凭阑白日则见夫山之苍崖翠壁嵯峨嶻嶪挟光景而薄星辰与夫溪之平沙漫流微风远响芙蕖鸥鳬下上而浮沉者皆出乎履舄之下阴阳晦明草木荣悴纵吾大观变幻百出吾安往而弗怡也吾虽贫而寡交且乏义方之训然寝食于斯宴会于斯聚族姓于斯则楼之怡我者不既多乎君子闻之曰嘻畅哉悠悠乎老人其殆知道者乎夫有所待于外而后为乐者必其内有所不足也无不足于内则必无所待于其外矣老人其足于内者乎因其言以卜其为人盖将壁立万仞极其趣于埃壒之外而凡利势恶爱毁誉失得宠辱险夷举不足以动于其中蔓然而孤高超然而旷邈咲傲乾坤吞吐日月出入烟霞凌厉霜雪驭鹤鸣于长空蹴蜚鳬于碧落踽踽焉洋洋焉初不知天地之为久远而海岳之为高深也今乃欲局局然求老人于一楼之间是以形器拘老人矣岂知老人者乎老人咲而不答遂次其语为记老人程姓名长字道远朴斋其别号云 

　　○乐稼轩记 

　　绩溪之北余十里有地曰高枧邑人许翁汝楫田之伐石浚泉以图树艺其为力也孔勤而其入也亦视他壤倍构轩乐稼则自翁暨翁之子贯二世矣乃今贯之子辅偕其弟弼主是轩又从而拓之堂于前曰启佑以昭世业楼于后曰追远以祀先人之肇基者亭台池馆草树花竹言言而渟渟离离而郁鬰咸以相斯轩之乐也经始于嘉靖戊子十月越明年己丑三月落成或过而问之曰噫稼果可乐乎佃彼甫田驱尔黄犊沐雨栉风胼手胝足勤动三时始获斗粟吾闻天下之至劳者莫若农奚乐为彼牵黄臂苍风毛雨血上碍鹏霄下窒兔穴逐电穿云搜霜猎雪斯不足乐欤主人曰荒哉頟頟乎吾乐不在是也又□燕姬赵女粉黛绮罗清歌宛转妙舞婆娑华筵竟夕酒旨渑多斯亦不足乐欤主人曰佚哉儚儚乎吾乐不在是也又曰秦权汉戚春申淮阴佩纡夜玉剑铸秋金出入禁闼奔走朝簮斯亦不足乐欤主人曰豪哉奕奕乎吾乐不在是也然则稼之乐何如主人曰春殖嘉禾有雨滂沱耕之耘之载皷载歌吾于稼也乐其始焉遵彼坑际秋月初季翼翼穰穰有穉有穗吾于稼也乐其成焉耕获之余上输公税催租吏经岁不扣吾门吾因其赢以自食其力醉卧石岩吟对龙洞日与田夫牧竖控时数节较晴量雨晏晏悠悠初不知松曙金山而烟暝杨溪矣金山杨溪地名黄牛十角沃壤一区吾将遗安于其子孙释耒耜以易圭璧吾且不屑声色游田又何有焉君子闻之曰辅与弼也其　圣世之逸民乎志不外慕而即其所居贻谋以安虽更世弗易其业盖贤而隐于耕者书曰惟土物爱厥心臧心之臧矣乐岂专于稼哉昔龎德公携妻子入龙门山栖迟畎亩咲傲泉石嚣嚣然不复问人间荣辱事识者重其高致上与巢许并称乐稼若许氏者非其俦欤非其俦欤作乐稼轩记 

　　○绩溪县文峰书院记 

　　绩东梓潼山有文昌祠故址屏峰北峙天马南翔溪流回抱如不欲去前令东洲李子尝登之欲为院以业诸士夺于东阳弗果历三令得今温泉李子政既大行乃暇日以邑慱鹤麓文子石山张子请偕郑丞瞻李簿儒相之卜日庀材攻位首复厥祠拓祠前地数弓为堂五楹高二寻纵如高衡视纵三之翼以两庑庑尽为门如堂之楹而高杀其四之一又左右为栖士舍若干楹榜曰文峰书院市廛若田籍之于官资岁入以供缮理备矣温泉子曰兹道化之基也昔未始有有自今日非偶然曷得金石之文纪成绩乃命士某某以书来言状予闻道之显者曰文日月星辰经乎天天之文也山川草木罗乎地地之文也君臣父子夫妇长幼朋友存乎人人之文也天文乖盭失其所以为天地文裂绝失其所以为地人文纰缪失其所以为人是故圣贤仰观天俯察地近取诸身经纬弥缝炳然为天下后世大观以尽文也以文为文末矣诸士子陟斯山升斯堂朝夕游焉相与厉文之津阐道之藏德以周身文以经世父子亲君臣义夫妇别长幼序朋友信求尽至文母□文以为文也则兹山之藉以重多焉而匪直为观眺尔矣若乃瀛洲冠步宫锦叨荣回首旧游自谓山川生色昔人所以为细也与于斯文云者岂若是已耶作之者之光记之者之光岂若是已耶是役也经始壬辰十月某日越某月而讫工赀出于温泉鹤麓石山暨前训导笔峰王子之割俸材贸于山之良而力佣于农之隙咸可书事书之东洲名邦直茂名人温泉名旦永兴人鹤麓名宗颜祁阳人石山名儒德兴人笔峰名惟孝贵阳人许耆辅董厥事者书法例宜附附焉 

　　○重修翚岭路记 

　　徽环万山而绩为最重峦沓嶂窅乎不知其所穷西去吧治十里许曰翚岭绵亘余二千弓冠盖之往来啇旅之负挽以达于两都而适乎诸郡邑者日相属盖孔道也然险绝诎曲千盘而百折始陟乎其椒层云荡胷而目之所极入于飞鸟之所没虽昔人所称蜀道之难羊肠之险亦不是过以故车殆马烦足趼胁息为之踌躇四顾而嗟苦之盖自古云然矣屡更良有司咸莫之缮治今年夏郡伯关中段公经而叹曰兹非王介甫所咏之途哉若是乎其险行者能勿病耶顾谓邑侯曰盍令僧募众治之侯曰吾志也遂各捐俸金为倡由是邑之人闻之愯乎若忭倏乎若趍畚锸具举工徒毕集实厥坳夷厥垤刓厥兀铲厥铦自四月戊子始事至九月庚午讫工谽谺峭绝抹摋芟夷练纾砥平旷若骖逵矣骑者舆者负者徒者肩摩踵接日往来如织罔不称便伊畴之锡哉佥曰翚岭便安昔未尝有有之自我公我侯始宜铭贞石以永厥羙以慰邦人崇报之意于是砻石建亭相与踵东园属余记焉尝闻道路之政掌达则合方是职修除则野庐是司盖圣人之治细大毕举其为民也周而至若此乃今翚岭之险行者良苦不知几何年卒莫或治之而我公我侯独能睠睠是经是营底有成绩其它举废兴坏可知昔单襄公假道于陈以聘楚谓道茀若塞占其国有大咎武侯治蜀桥梁道路靡不修缮君子以为几于先王之政是则道途之治废讵可目为细故也哉我公我侯得之矣公精练宜民侯敏勤集事治行总总类有可书兹弗及盖纪岭绩特详于岭云尔 

　　○绩溪县建城记 

　　徽故于越地自昔有郡城六邑无城迩因倭警城休歙矣余邑尚多未暇嘉靖丙寅春婺忽寇至墟庐舍空藏蓄比邑震动郡大夫平阳何公东序躬险审画始克底宁乃怆然喟曰假婺有城与民守之奚流毒至是彼因循者宜谓惜民力命之弗保而力之惜乎此其利害相万较然也我不可更贻戚于后之人于是谋之寅僚白之当道闻于　朝而檄城婺又城祁城黟城绩绩大夫某侯恊然同心卫民是思不遑宁处于时东作方殷且岁恶民饥帑无余金庾无见粮不城不豫亟城不时爰集乡大夫士庶群议于庭渐次图之匪棘匪纾始以相基継以经费城基初约周九百四十丈有奇方隅环抱为虑甚悉母毁民庐母夷兆宅城费约可三万余金按籍而核之以粮计金以金任地金有敛散责之里夫官罔敢知地有险易量工区分人咸称便又城必有门门必有楼厥基高广度丈计费不可与任地者例乃于荒之区缩城九分之一取其半以充费门择有心计数人监理之市材佣工皆于是乎出夏六月甲申侯躬率始事邑中编列之氓携畚荷锸咸效子来外方木石之工闻风售技各以类至视表画界铲隆实洼支联节比并力偕作群然赤日中虽劳无怨门四东曰玉鄣南曰华阳西曰望翚北曰屏镇惟伉惟将是营是餙又为次门者三以便畊牧樵汲者之出入为水门四以泄行潦之暴涨而免其沮洳焉备矣是岁夏不雨秋又不雨农民分番溉田佣城公私足力天若默相人无旷工阅四月而事用竣其崇为丈者二厚半之其根入地凡数尺上砖下石屹如焕如楼橹翚飞雉堞遒翼风气以密威严以增监司过之壮其县而奖檄至士民乐之灵其城而颂声作乃胡子蹶然起曰是何侯之城吾绩若兹易易耶徽之俗君子好义小人勤力自古云然矧侯以义启之以身劝之固宜其易若兹也而岂必高于訾然耶于是邑人思侯功德不可无纪相与砻石于南城之门楼而属记于胡子胡子曰此直道也斯民有心君子识之非予其谁宜为或曰春秋书夏城郎讥不时也乃今六月与兹役岂惟时诎举赢无亦非时乎曰时有赢诎事有经权昔范希文领浙西岁侵广兴作既以恤饥因以集事卒之诸路困甚而杭独晏然识者以谓能权侯虽夏月城吾绩然工技服力之人仰食于公者日无虑数千计以饥易饱诡沟壑为袵席岁凶莫能灾回视范之于杭盖千石而一辙也又奚疑焉抑闻之古之所谓保障人和为最地利次之绩之为绩迨于今不知凡几许年令绩者欲城而未能城不知几许人矣我侯于数月之间而能树有绩以来未树之业惬前人欲有为而未能为之心非得人和何以致此君子谓侯不朽于吾绩实兼地利人和而有之后之专城者于兹是考焉岂惟有城且将有人勿替引之绩其永永有赖矣宜记之以俟 

　　○商山吴氏修复祠墓记 

　　祠祭之来远矣墓祭虽非古亦礼之以义起者孝思之忱不容己也休啇山吴氏为吾徽巨姓祠有堂矣岁久而圯焉祖有墓矣时易而迷焉嘉靖戊午乃吴子瀛奉　勑归扫堂圯而复修之墓迷而复获之不胜喜亦不胜戚也爰造承庵子之庐请文其事以啚不朽曰艰哉吾祖之有祠与墓也幸哉吾族之有谱也按谱宋安抚吴文肃公寔吾百世不迁之显祖妥灵于寝藏魄于墓亦既有年矣至吾曾祖若麟等始为堂而祠之迨嘉靖庚戍叔父育琼等建楼于堂之后备寝室焉门庑器物尚多缺畧历兹数世堂渐久而将圯墓尚迷而未获荐祭阔踈展省无所瀛闻之士不及兹四者不裘不葛盖念祖之至而伤之也其何为情哉亟图归与诸兄某等议之命瀛董其事蒇工庀材易故创新绘而堂室峻而垣墉器物奚贮东西为庑五楹子姓奚叙前为楹亦如之树坊于门而祠翼翼甃街于坊而道坦坦不数月而祠堂之制畧备矣载循谱牒走山谷至止于绩之赵干求志先茔得族之彦者指焉丘垄幸无恙绵世荒迷一朝发朗意愿甫毕立碑缭垣封植有加祠墓两新形神如在庶几成礼会我族人置祭田具祭器以六世祖怡轩公所遗得租二百入之祠用厘岁事荐享奠扫仪品有常不黩不怠不侈不隘盖经营于百年而仅成于今日何其艰也又何其幸也呜嘻夫人孰不有报本反始之思哉其成之之难若此以族众情涣也萃而格之其道何繇不佞于今日志之谱矣矢之约矣犹惧夫不足以喻我族人而不免于前之弊也敢敬告于大君子祈以训词贞诸珉石揭之堂庑既祭而宴岁时览观必有以启发其良心者承庵子曰吴子之言备矣予更何所言哉闻之语曰不肖者废之贤者兴之登斯堂也孰不愿为贤不愿为不肖乎乃次第其语为之记既以嘉吴子之能贤且以诏吴氏之后之思贤也 

　　○遵义坊胡氏家庙记 

