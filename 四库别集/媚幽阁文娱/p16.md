<!-- { "loadSidebar": true } -->
　　夫芳华摇落。士衡兴叹逝之词。时序推迁。照邻动悲昔之感。江河顿异。踞新亭以沾巾。松栢空怀。登牛山而陨涕越宫落鹧鸪之影苏台走麋鹿之尘小苑莺歌初歇。长门蝶梦偏多黄鸟骂桃花谁辨南山之语红螺倾竹叶亟援北斗之浆触往事以悲今。感新声之代故。岂辞荣而就瘁。何欢寡而愁殷。若乃搴帷拂袖。心伤碧玉之家。揽镜执钗。肠断绿珠之井。路傍芳草。凝归怨于王孙。陌上垂杨。悔封侯干夫壻。结眉表色破粉成痕。惜青镜兮多亏。怅朱弦兮易啮。及夫金园金谷。起旧乡旧国之愁。河水河桥。动飞雪飞蓬之感。晨曦恐其易夕。老洫悼其不阳。厥有忧乎。谁能遣矣。余亢浪家居。迂疏人境。愤尘埃之剌眼。涤名利之焚心江东日暮云思美人而不见淮南秋雨夜招隐士以无从。尔其抗目远览。冯轩高临。春每归兮花开。花巳阑兮春改。或朝蕤而速谢。或夕秀而遄衰。高者排玉户。扬金铺。卑者堕泥涂。沿秽厕。遂乃援笔为叶。依韵成章。友人某、谬加奖饰。辄置品题。听泉流而发清机。执蛙鸣以当鼓吹。倚韵属和。赓律互酬。盖其少工铅椠长博典坟、骥枥空淹、未得英雄入彀、牛刀小试羞将贵介为容、旋返初衣。怅吾腰之难折。复陈新箧。视予舌之尚存。是以吐风云于行间。挥珠玉于字里。极感慨淋漓之致。摹荡瀁恍惚之容。比于吴歈楚些。风泉咽而罢声。儗诸羌管胡笳。狐鹤闻而下泪。是盖听瓦釜而得黄钟。借荧光以发龙烛。彼自咀商嚼征不减殿上之含香若谓步韵谐声毋乃海滨之逐臭艳而不腻 

　　○俚引 

　　王纳谏 
　　里中长者、刻谕世训解、必欲纳谏作序、纳谏以为圣谕六言正如唐尧五伦之教皆是圣人生知言约理尽仲尼六经尚觉繁辞既有训解真切动人又何须增益浮艳必不得巳、宁从俚质、且如诸老今聚众讲谕来听讲者、吾说有三种心、云何有三种心、其一信。其一承。其一翫。其义云何、昨闻某贤听讲孝顺父母泣如雨下此是剌 【 方便说法】 得心头血寻得岭头泉真脉淋漓。故信是一种心。至德要言。如白煮饭虽实养人不见滋味、或者相唤听讲。只得应承故事。故承是一种心相承既久。官司视为腐套。里社目为戏具。仲尼所谓吾不欲观之矣。故翫又是一种心。问有何法使人皆信而不翫。此在升讲座者有一副不可磨灭精 【 却少】 神主持提掇纸上之言。终不济事。请引古一证昔者楚申包胥、恸哭秦廷、七日七夜、遂感动秦伯、借兵救楚危国复存只缘包胥实是个忠义汉他有那裂金石的精诚蹈白刃的果决所以一场哭博得十万师若别样人无其志而学其哭。只 【 真可笑】 堪相传一笑而巳。今之君子、 有这一副精神。方感得这大众诚意。方不负这一部训解。 

　　妙丁以俚醒俚 

　　○夷光野乘引 

　　朱灏 
　　绣闼幻青宫、金宫化白云、讨芝访薜、窥烟液、瞰沧洲、脱尘械石缰、独立江水视荣禄如累卵金钱上故夷光甘扁舟偕游从攒花拥翠中坚木肝石肠卒灭吴伯越、以 【 夷光知巳】 雄心炼仙骨五湖曲、傲小海唱、观其寄履迹灵岩。非沉香埋彩。其幻异与洒石成花者畧同。彼鸱夷子皮。卖药兰陵。比即得仙。舍夷光谁侣。一云沉江上、安知不为水解。乘光游霞、气舟风柁、纵意容冶始卑栖终高唳游廵灵矫莫测其涯虽一堕千刼、幸千岁后有子京、将吾牿我辱者俱成龙蜕蝉解尤欲以西方度西子。或以伽陁祗夜半偈。为唤醒。婆心顿热。余又谓泛泽之从。堪配访松子京所辑野乘、不啻授以丹书令其光颜如碧草若渡西海时 【 幻绝】 应口  两鸱夷 

　　金简玉字中可参一位○宗远之文之诗之书之画无一为凡目习见真负奇癖者 

　　○王季重悔谑抄引 

　　倪文璐 
　　谑 【 谑是不谑下谑是谑卓老机锋应为卷舌】 庵之谑、似俳似史、其中于人、忽醴忽酖醉其谐而饮其毒、岳岳者。顿折如城之角。期期者。莫弯报怨之弓。于是笑撤为嗔、嗔积为隙、此谑庵所谓祸之胎而悔也、虽然、谑庵既悔谑祸、将定须庄语乞福、夫向所流传按义选辞、摛葩敲韵、要是谑庵所为庄语者、而其中于人非惟折之角且剺其面非惟报怨无门至乞 【 世人受此不怒亦可哀矣】 一生活地不可得无问世人余即甚诵谑庵者。然每读谑庵所论著。领其谑者。即不禁性火上腾。妬河中决危哉。亦谑庵之祸机矣。谑庵不悔庄而悔谑何也。且夫致有诙而非谩也。不可以刃杀士。而诡之桃以杀之。不可以经断狱。而引非经之经以断之。春秋斩然严史。而出语奸尖。如盗窃公孙天王狩之类。极云谲波诡之致假春秋一书、令宣尼鼓颊而出之度必诙气满面而要其毒锋向人有不可逼迩者谑庵以俳戏发其史才。提尤喝谬。自作王氏春秋耳。庸谑乎。若夫不曰窃取而蔑其名曰虐诬其情曰悔 【 刻想】 斯则谑庵谑矣孔子曰、罪我者其惟春秋乎此谐语也 

　　○陈季慈爽阁图题词 

　　李柄 
　　夫胜槩何穷、挹取斯在、会心不远、俗累都捐宁必考室山阿。迯名空谷。乃能收烟云之万态。涤尘溷于一腔者乎。武陵邑侯陈季慈氏、拂衣花县卜筑芜城适在西偏。构兹爽阁瞰公路之浦水树参差眺隋帝之宫松岩嵂崒旭日升而晴岚晃朗。朝霞彻而雾宇澄清。山色空蒙。江外逓千峯之秀。波光潏浡。林端飞八月之涛雨落楚天青近平林而度雁云生锺岫白暎水气以成鳞至若返照岩阿。颓阳明灭。暮烟丛薄。杳霭稀微初月城头先下当 【 以□子山】 轩之照流霜高树遥生入座之寒风起郊原。坐聆一天清籁。雪霏岭屿。卧看万里愁阴。固变幻以多奇。每登临而日异。尔乃披襟长啸。解绰放歌。远水遥岑。尽入琴尊之韵。竹风花露。如沾履舄之香玉人箫吹对凭栏九曲溪回春色名士风流痛饮酒千秋业在骚坛。于是进何逊以赓诗。引鲍昭而作赋。耽物外之赏。日有求羊。谢区中之缘。此焉箕颖。仲长统之怡性。未况萧疏。陶彭泽之乐天。庶几旷达。可谓藏身大隐。得趣考盘者矣。以斯为爽。不其然乎。图绘绡悬。诗歌玉缀。敬裁小引。以附赏音。 

　　○卧游题辞 

　　陈继儒 
　　俞使君宰华亭之三年政洁而民龢弦歌之暇、手篹卧游清福编命陈子序之、儒闻之、名山洞府。造物不付之冠剑车骑贵人。而私之隐君子。此语似有致。而寔否否。夫王公大人之游。或侍宸舆。或领使节。屯军驻驆。问俗褰帷。小有未济则兵丁曹 【 此真吝胜之具】 伍腰鎌负锸而前导之能使目与足两无憾而后止。若蓬翟逸民。不肻三尺笻。与一■〈革两〉屐耳。历览几何。而辱之曰游。则不得不退寻纸上之陈迹。而指数之。曰是某水。是某丘若置其身于空青钝碧之间以稍自宽云耳则卧游编者冠剑车骑贵人可无而隐君 【 反说妙】 子不可不有也俞使君曰、余从大夫之后、宦辙所经。虽不敢辍民事而媚山灵。然山游之难。我知之矣大抵巨灵五丁洗凿之地半出于神鬼护呵俗子命车则风雷雨电随其后非夙具灵根者不能游猱岩虎窟蛟穴鼍宫与夫族家丛 【 言之欲走而况身临其地】 祠之林狐狸啸而休鹠啼非有胆智者不能游栈腐梯残葛枯萝脆非捷如猿鸟而顽如樵牧者不能游。寒暑载途变色而进喘不续吁胸与膝拄非精爽壮旺而好奇者不能游。诸游具矣而纠于俗务顿于老疾左于非时甚则兴尽者才尽才尽者山川之秀亦尽而游不必记记不必文者。多矣甚矣 【 良然】 游之难也非游之难也难于上帝之清福也嗟乎、自古山河幻住。陵谷变迁。海底尘飞。蓬莱水浅。即天地且无所恃以久存。而何况山川。又何况游者。尝试访古今游客姓氏。于仆碑断础中。野草夕阳。冥冥漠漠而幸有一二记游尚在。则昔人湎云啸月。讨松论桂之意彷佛可求。而穆王八骏之所未廵。秦隋六龙之所不及临幸者皆得与巢公一巢壶公一壶共缩而游之几上比之王玄仲举烟为信。韩昌黎恸哭缒书。谁为劳逸哉。是编也。无问隐君子。与冠剑车骑贵人但有清福者然后出此以授之 

　　○跋西蜀尹西有卜筑桃源图卷 

　　倪元璐 
　　观夫三士致谋、五丁毕力、狩峨青于别磴延岷泚于旁澜钤云辖霞。雕岩绣壑。奥文诘曲。别味鲜清。诚山典之殷盘。景筵之瑶柱。栖其界者。苟非八叟。定亦雨 只童。将皆分陕仙凡。割沟玄白。然而其灵不閟。道亦以章。昔之三程。跃其池铁。今则二尹。着于宫锺。夫踪绝渔樵。而大夫去之役戎马之场。代沉魏晋。而文学就此探天人之策。原其飞光淝水、通隐金门非为抱梁、固足贵也、若所招招何其磊磊或才方藻国。有陈子之霞舒。或名巳倾都。为余生之雷呴。各无滞骨、殊异枯禅既　圣世之有桃源即酒人而可莲社故得貌其幽韵。体以文绡。则有应物之能。存形之手加毛溪颊点睛石眸道玄致嘉陵之功。右丞极辋庄之状。夫使处则境皆图畵。出则袖有云烟。非夫名通、不具此致也若乃尚平结遥盟于毕娶。宗炳开便法于卧游。则不知武溪亦男女其中华山有鼾齁于外而此二子、倘亦情疏野鹜。心畏真龙乎。 

　　岩岭高则云霞之气鲜林薮深则箫瑟之音清文境如是 

　　○跋董玄宰书王念生勑命册子 

　　倪元璐 
　　夫雨露竭澍而奖百昌之能云霞极姿以赞穹玄之色故征和九策。瑞蒸都尉之闾。太学五经。光发中郎之篆。何则、瑟瓒黄流。取殊荣之相报。明珠华椟。亦圣言之所资也。有番君之匹、亦召父之流、禀其孤清。唳绝华亭之鹤。出为腾踔。啼遏会稽之鸡。画界蝗迁。行车禽拥。刘玄明之第一。徐圣通之无双。不其然乎、属以　虞瞳远瞩。察姑臧之绝踪。　汉诏华飞。役许燕之大手。十行星烂条廉署能、三命风申、旌庭策阃、如纶之致、可得而观焉夫物护甚则锦承、人衔深者丝绣、于是乃使锺索之彦。起而拏骞。颜柳之英。致其奔抉。观其体凌拨镫。法极悬钗。栗栗如临邺下凌云之牓。飘飘欲举绛州碧落之碑。斯则唐宗之所以酬妙于缾盘魏后之所为躭佳于壁帐也。垂于览者、其道无方可识 
　　皇谟、并资吏范、大则天球之贵。小亦墨池之娱。则知七宝合成月姊之宫有为幞凿五方转换天王之目随在摩珠呵以佩刀。誓于淮水。惊其神物。渡延浦而龙翔。考尔世珍。对岐山而虎拜。云尔。 

　　序黄侍御疏草畧云、夫笃时者夏迷游光者春咽惊颷者秋嘿悔革者寒号是以多舌无诛。侧想祅童之世。列腰齐堕。疏观曲女之城。○欲使贾言失至陆语隳新俪语浑金璞玉于汉魏而锵鸣于□唐此能兼擅其胜宋人不足言矣 

　　●媚幽阁文娱 制辞（附奏疏议策） 

　　明　郑元勋超宗选 
　　陈继儒眉公定 
　　郑元化赞可订 

　　南京户部尚书郑三俊诰命（黄景昉） 
