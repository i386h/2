<!-- { "loadSidebar": true } -->
    臣按《礼记》及《家语》云：“舜弹五弦之琴，歌南风之诗。”是知琴操曲弄，皆合於歌。又张华《博物志》云：“《白雪》是天帝使素女鼓五十弦瑟曲名。”又楚大夫宋玉《对襄王》云：“有客於郢中歌阳春白雪，国中和者数十人。”是知《白雪》琴曲，本宜合歌，以其调高，人和遂寡。自宋玉以来，迄今千祀，未有能歌《白雪》曲者。臣今准敕，依琴中旧曲定其宫商，然後教习，并合於歌，辄以御制雪诗为《白雪》歌词。又案古今乐府，奏正曲之後，皆别有送声。君唱臣和，事彰前史。今取太尉长孙无忌、仆射于志宁、侍中许敬宗等奉和雪诗以为送声，合十六节，今悉教讫，并皆合韵。
    ○议僧道不应拜俗状
    一，谨案老子《道德经》云：“域中四大，王居一焉。”又案《仁王般若经》云：“地前三贤菩萨，位当四天下主。”《内经》又云：“假令比邱得须陀洹果经八万劫，始见於地前。”今令道士、女冠拜敬域中之大僧之及尼拜敬地前菩萨，此乃不乖本教，正合其宜（弹曰：佛经所以不令僧敬俗者，良以出处不同故也。纵使三贤菩萨为四天下主，而犹现有妻子相不舍，家位厚信曰如然，致敬则无诚说。故《涅经》云：“诸出家人从诸白衣，谘受未闻，不应礼拜。”据此则殊乖本教何谓正合其宜耶）。皇后、皇太子尊同於君，理合敬拜（弹曰：《仁王经》云：“出家人法不拜国王。”国王尚不许拜，自下断焉可知矣）。一，又案《道经》云：“道士一人得道，乃追荣七叶父母。”此则立身成道，贵於追显前叶。今时未得道者，见生父母，理合拜敬。又案《内经》云：“西方妙乐国土，本为法藏比邱愿力所成。”是知妙乐之所，乃是比邱愿往生处也。又案《无量寿观经》云：“愿生妙乐国土者，先须孝养父母。”後云具足戒行，然经宿不见，即须跪问，孝之仪也。不拜父母，何成孝义？今令僧尼、道士、女冠拜敬父母，亦是不违本教（弹曰：如经所云：生西方者，该通道俗言孝养父母者，此明处俗往生因也。言具足戒行者，此明出家往生因也。此则道路悬隔，修行两殊，安得混彼二因，俱言释侣且孝养异仪，宁唯跪礼扬名後世？亦其至也。故《五分律》云：“若诸沙门左右二肩荷担，父母亲於身上便利不净，纵使一劫，犹不能报须臾之恩。若教父母识三宝、四谛，受持五戒行、十善道於一念顷，即为以报父母之恩，何以故荷担等事？是人中善不能令彼生天证圣，若教父母识谛实因果，受齐持戒，由此因缘，即能证圣。”又《四分律》云：“佛言比邱不应礼敬一切白衣父母，虽曰居尊，终同白衣之例佛教不令礼拜。若拜乃陷於亲，虽生有致敬之容，死招无量重罪，不孝之极，宁越是乎”）一，谨案《周礼》有九拜之仪。一曰稽首。注云：“首至地也。”又案《尚书》言於禹益等，拜皆言稽首，此为拜君之敬，通於古今也。然今之僧尼礼拜，正当稽首之法。是以《维摩经》云：“导众以寂，故稽首。”然今若令尼作妇女跪拜，但为衣服不称，恐爽於常情。圣人无心，以百姓心为心，俗行已久，不求改变。今令尼等拜敬，望请许其稽首，此则不乖古今之仪，顺於舆人之颂（弹曰：夫希颜之士，亦颜之俦；慕骥之乖，亦骥之类。今尼等辞荣是一，入道不殊，何独虑爽之常情，即欲令其稽首？若也不求改变，稽首未是循常情。既也不循，岂顺舆人之颂）。谨议。
    ○因明注解立破义图序
    盖闻一消一息，范围天地之仪，大哉！至哉！变通爻画之纪，理则未宏於方外，事乃犹拘於域中，推浑元而莫知，穷阴阳而不测。岂闻象系之表，犹开八正之门；形器之先，更宏二智之教者也？故能运空有而双照，冥真俗而两夷，泛六度於爱河，驾三车於大宅。是知法王法力，超群生而自在；自觉觉人，摧众魔而独悟。业运将启，乃雷震而电耀；化缘斯极，亦火灭而薪尽。观其应迹，若有去来；察此真常，本无生住。但以宏济之道，有缘斯应；天祚明德，无远不臻。是以萌蒂畴昔，神光聊见於曩时；祥瑞有归，净土咸叹於兹日。
    伏惟皇唐之有天下也，运金轮而临四有，握极而抚万方，耀慧日於六天，蒸法□於十地。西越流沙，遂荒妙乐之地；东渐於海，奄有欢喜之都。振声教於无边，通车书於有顷。遂使百亿须弥，既咸颁於望秩；三千法界，亦共沐於皇风。故令五印度国，改荒服於街；十八韦陀，译梵文於秘府。
    乃有三藏元奘法师者，所谓当今之能仁也，聪慧夙成，该览宏赡，德业纯粹，律禁翘勤，实三宝之栋梁，四众之纲纪者也。每以释教东迁，为日已久；或恐邪正杂扰，水乳不分。若不稽实相於迦维，验真交於摩竭，何以成决定之藏，为毕竟之宗者乎？幸逢二仪交泰，四海无尘，遂得拂衣元漠，振锡葱岭。不由味於酱，直路夷通；岂藉佩於杜衡，遥途近易？於是穷源河於西域，涉河水於东维，采贝叶於鹫山，窥金文於鹤树。所历诸国，百有馀都，所获经论，向七百部。并传以藩驿，聿归上京，因得面奉圣颜，对扬宗极。此因明论者，即是三藏所获梵本之内之一部也。理则包括於三乘，事乃牢笼於百法，研机空有之际，发挥内外之宗，虽词约而理宏，实文微而义显。学之者当生不能窥其奥，游之者数载不足测其源。以其众妙之门，是以先事翻译，其有神泰法师、靖迈法师、明觉法师等，并以神机昭晰，志业兼该，精习群经，多所通悟，皆蒙别敕，追赴法筵，遂得函丈请益，执卷承旨，三藏既善宣法要，妙尽幽深。泰法师等是以各录所闻，为之义疏。诠表既定，方拟流通，无缘之徒，多未闻见。
    复有栖元法师者，乃是才之幼少之旧也。昔栖遁於嵩岳，尝枉步於山门；既筮仕於上京，犹曲眷於穷巷。自蒙修摄，三十馀年，忉怛之诚，二难具尽。然法师节操精洁，戒行冰霜，学既昭达於一乘，身乃（阙一字）局於十诵。才既睹其清苦，时以开遮折之。但以内外不同，行已各异，言戏之间，是非锋起。师乃从容谓才曰：“檀越复研味於六经，探赜於百氏，推阴阳之愆伏，察律吕之忽微。又闻生平未见太元，诏问须臾即解；由来不窥象戏，试造旬日复成。以此有限之心，逢事即欲穿凿，但以佛法元妙，量谓未与彼同。虽复强学推寻，恐非措心之所，何因今将内论，翻用见讥者乎？”法师後逢因明创行，义趣幽隐，是以先写一通，故将见遗。仍附书云：“此论极难，深究元妙，比有聪明博识，听之多不能解。今若复能通之，可谓内外俱悉矣。”其论既近至中夏，才实未之前闻。耻於被试，不知为复，强加披阅，於是依极成而探义深，凭比量而求微旨，反覆再三，薄识宗趣。後复借得诸法师等三家义疏，更加究习。然以诸法师等虽复序致众富，文理会通，既以执见参差，所说自相矛盾，义既同禀三藏，岂合更开二门？但由衅发萧墙，故容外侮测。然佛以一音演说，亦许随类各解，何必独简白衣，不为众生之例？才以公务之馀，辄为斯注。至於三法师等所说，善者因而成之，其有疑者，立而破之；分为上中下卷，号曰破注解。其间墨书者，即是论之本文；朱书者，以存师等旧说；其下墨书注者，是才今之新撰，用决师等前议，凡有四十馀条，自郐已下，犹未具录。至於文理隐伏稍难见者，乃画为义图，共相比较，仍更别撰一方丈大图，独存才之近注。论既外无人解，无处道听途说。若言生而知之，固非才之望也。
    然以学无再请，尚曰传灯，闻一知十，方称殆庶。况乎生平不见，率尔辄事含毫，今既不由师资，注解能无纰紊？窃闻雪山夜义说生灭法，邱井野兽叹未曾有。苟令所言合理，尚得天仙归敬，才之所注，庶几於兹。法师等若能忘狐鬼之微陋，思句味之可尊，择善而从，不简真俗，此则如来之道，不坠於地；宏之者众，何常之有？必以心未忘於人我，义不察於是非，才亦扣其两端，犹拟质之三藏。
    ○东皋子後序
    君姓王氏，讳，字无功，太原祁人也。高祖晋穆公，自南归北，始家河汾焉。历宋魏迄於周随，六世冠冕，国史家牒详焉，君性好学，博闻强记，与李播、陈永、吕才为莫逆之交，阴阳历数之术，无不洞晓。大业末应孝弟廉洁举，射高第，除秘书正字。君性简放，饮酒至数斗不醉，常云：“恨不逢刘伶，与闭户轰饮。”因著《醉乡记》及《五斗先生传》，以类《酒德颂》云。雅善鼓琴，加减旧弄，作山水操，为知音者所赏。高情胜气，独步当时。及为正字，端簪理笏，非其好也，以疾罢，乞署外职，除扬州六合县丞。
    君笃於酒德，颇妨职务，时天下乱，藩部法严，屡被勘劾。君叹曰：“罗网高悬，去将安所？”遂出所受俸钱，积於县城门前，托以风疾，轻舟夜遁，随季版荡，客游河北，去还龙门。武德中诏徵，以前扬州六合县丞待诏门下省。时省官例日给良酝三升，君第七弟静，为武皇千牛。谓曰：“待诏可乐否？”君曰：“吾待诏禄俸，殊为萧瑟，但良酝三升，差可恋尔！”待诏江国公，君之故人也。闻之曰：“三升良酝，未足以绊王先生，判日给王待诏一斗。”时人号为斗酒学士。
    贞观初以足疾罢归，欲定长往之计，而困於贫。贞观中以家贫赴选。时太学有府史焦革，家善酝酒，冠绝当时。君苦求为太乐丞，选司以非士职不授。君再三请曰：“此中有深意，且士庶清浊，天下所安。不闻庄周避漆园，老聃耻柱下？”卒授焉。数月而焦革死，妻袁氏，时送美酒，岁馀袁又死。君叹曰：“天乃不令吾饱美酒！遂挂冠归田。自是太乐丞为清流，君後追述焦革酒经一卷，其术精悉。兼采杜康仪狄已来善为酒人，为《酒谱》一卷。太史令李淳风见而悦之，曰：“王君可为酒家之南董。”君历职皆以好酒，乡里或ㄉ之，因著《无心子》以喻志。
    河汾中先有渚田十数顷，称良沃。邻渚又有隐士仲长子光，服食养性，君重其贞素，顾与相近，遂结庐河渚，纵意琴酒，庆吊礼绝十有馀年。河渚东南隅有连沙盘石，地颇显敞，君於其侧遂为杜康立庙，岁时致祭，以焦革配焉。
    贞观中，京兆杜松之、清河崔公善继为本州刺史，皆请与君相见。君曰：“奈何悉欲坐召严君平？”竟不见。崔、杜高君调趣，卒不敢屈，但岁时赠以美酒鹿脯，诗书往来不绝。
    君又葛巾联牛，躬耕东皋，每著书，自称东皋子。晚岁醉饮无节，乡人或谏止之，则笑曰：“汝辈不解，理正当然。”或乘牛驾驴，出入郊郭，止宿酒店，动经岁月，往往题咏作诗。好事者录之讽咏，并传於代。
