<!-- { "loadSidebar": true } -->
    月日，左拾遗张九龄谨奏记紫微令梁公阁下：公登庙堂运天下者久矣。人之情伪，事之得失，所更多矣，非曲学之说，小子之虑，所能损益，亦已明矣。然而意有不尽未可息，区区之怀，或以见容，亦犹用九九之术，以此道也，忍弃之乎？今君侯秉天下之钧，为圣朝之佐，大见信用，渴日太平，千载一时，胡可遇也？而君侯既遇非常之主，已践难得之机，加以明若镜中，运如掌上，有形必察，无往不臻，朝暮羲、轩之时，何云伊、吕而已？际会易失，功业垂成。而举朝之众倾心，前人之弊未尽，往往拟议，愚用惜焉。何者？任人当才，为政大体，与之共理，无出此途。而曩之用才，非无知人之鉴；其所以失，溺在缘情之举。夫见势则附，俗人之所能也；与不妄受。志士之所难也。君侯察其苟附，及不轻受，就而厚之，因而用之，则禽息之首，为知已而必碎；豫让之身，感国士而能漆。至於合如市道，廉公之门客虚盈；势比雀罗，廷尉之交情贵贱。初则许之以死殉，体面俱柔；终背之而饱飞，身名已遂：小人恒态，不可不察。自君侯职相国之重，持用人之权，而浅中弱植之徒，已延颈企踵而至，谄亲戚以求誉，媚宾客以取容，情结笑言，听机羽翼。万事至广，千变难知，其岂不有才？所失在於无耻。君侯或弃其所短，收其所长，人且不知深，旨之若斯，便谓尽私於此辈。其有议者，则曰不识宰相，无以得迁，不因交游，无以求进，明主在上，君侯为相，安得此言，犹出其口？某所以为君侯至惜也。且人可诚感，难可户说，为君侯之计，谢媒介之徒，即虽有所长，一皆沮抑，专谋选众之举，息彼讪上之失，祸生有胎，亦不可忽。呜呼！古人有言：“御寒莫若重裘，止谤莫如自修。”修之至极，何谤不息？勿曰无客，其祸将大。夫长才广度，珠潜璧匿，无先容以求达，虽後时而自宁。今岂无之？何近何远？但问於其类，人焉瘦哉？虽不识之，有何不可？是知女不私人，可以为妇矣；士不苟进，可以为臣矣：此君侯之度内耳，安用小人之说为？固知山藏海纳，言之无咎，下情上通，气用和洽，是以不敢默默而已也。愿无以人故而废其言，以伤君侯之明，此至原也，幸甚幸甚。
    ○答严给事书
    自出江郡，慰诲累及，情义已积，昆弟无喻，人生相知，可谓厚矣。仆方请归养，从此告辞，会面无期，所怀当尽，故复累而言之耳。凡为前相所厚者，岂必恶人耶？仆爰自书生，燕公待以族子，颇以文章见许，不因势利而合。但推奖之日，不量不才，引致掖垣，有负时议。然则初有超拔，岂由本心？嗷嗷之口，曾不是察，既不称其服，又加之谗，负乘致寇，几於不免。当此时也，若无所容，以孤特之身，处背憎之地，自怪既往，何幸而全？追想寒心，发悸，严子足下，不意而然。既而远出，犹有馀衅，巧言潜构，期仆倾危，故使者之来，怒於心而色於事，赖於自慎，幸且无咎。不者吹毛洗垢，求其痕疵，势穷力屈，将无控告，未始怯事也，有为而然，以故春中有书，薄言求庇。足下犹不谅此意，以为汲汲於声名，而约以庄生之言，博以东山之法，晓导精至，诚故人之情。向之所防，有异来旨，彼二教者，妄情灭识，无有缠爱，故福至不喜，祸至不忧。今仆养亲，岂复割离恩爱，直措心於此地哉？正欲惟疾之忧，全身远害，故虽在小小，敢不兢兢？至如自放身心，虽复懵昧，幸受教於君子，亦闻道於古人，岂不能少有所适，方复屑屑於毁誉之际也？管仲尝三战三北，而鲍子不以为无勇，以其有亲，足下宁不我知，而有此诲？且往者不自量力，因缘小技，敝进，荏苒历年，固以为运属盛明，朝多君子，义能容物，而忘其孤陋，则不知弊帚之贵，末路多艰。今专典一州，荩幸遇已甚，而平生万事，为寒暑所移，虽忝簪缨，若溪壑者耳，诚耻令名之不副宠章也。昔贾谊才偕管、晏，言则霸王，名重汉廷，官止梁傅，班固犹云未为不遇，况仆拟非其伦，遇已过彼，顾多惭色，岂敢怨而更求欤？足下知心，当明义有所在耳。
    尊者慈爱诸下，怀宁本乡，不欲随官，重有离别。春秋高矣，晨昏久违，仆岂复规规然徼无妄之福？在悔吝之动，而迥无所恃，单孑独立，万一蹉跌，或远庭闱，朝心不开，暮发尽白，行已五十，独不知命？是以冒死抗疏，乞归侍药，一则洁膳以展下情，二则辞满而无贻忧。《周易》曰：“飞鸟遗之音，不宣上宣下。”荩取此义，亦自卜者审也。顾恨上负明主邱山之恩，未有涓尘之答；下愧知已契奖之力，卒无如言之效。又平生不饰小节，苟取虚名，使吠声之徒，退有後议，竟未获尽展所有之用，以塞罔极之谗，碌碌而归，不能不耿耿耳。古人有从所好者，仆亦有心，庶承颜之馀，放性自适，轩冕之事，亦云傥来，林泽之，聊足散虑，纵绝後望，亦了一生，何必崎岖不平，龃龉求入，然後为得也？去矣严子，勉事圣君，傥存平仲久要之言，无惜诗人金玉之问，幸甚。张九龄白。
    ○与李让侍御书
    李公足下：夫心以义持，公为时出，虽冥冥入穷神之奥，鬼莫我窥；而忄凶々自众人之口，通者谁惑？何则？我有独见之明，物无浮言之信，亦犹太阿之剑，犀角不足齿其锋；高山之松，霜霰不能渝其操：斯岂非爱恶则物之相背，而终始则我之不移？且如明公义贯心灵，人推正直，遂雄飞清宪，高步等夷。向若见不决於明，济不兼於物，终然独善而已，何自致之若是乎？如此，则明公独运之机，以获当仁之利，固人情之可恕，何横议之能？昨所造次下风，求为从者，亦望心与道合，申一言而取容，人以义图，轻千驷如脱屣。则不意制以形骸之外，拘於牙齿之，荩下慎闭门，而公奚措意？
    夫国家所以历试官序，推择士林，虽因时买利之夫，犹能变节；而服义亡躯之意，奚遽生疑？此亦人言，亦何害岁寒之取效？然明公所以不容左右，诚非克堪固当别有嘤鸣，如为蛇足，而以为家属在彼，用防未然。既明公之虑极精微，亦下官之心怀感激，何者？至如中朝著姓，连姻华族，及夫委以钧轴，综其条流，而朝廷岂可南求儋耳之酋，北取旄头之虏，必伫异方之任，无内顾之私者耶？故知事有是非，公无远近。昔如祁奚之举子，不避其亲；齐人之为盗，固在於楚：是以为善在已，执一心之既定；诡道从时，千人之所指。然下官所以勤勤自致，其功靡他，正以居本海隅，始无朝望，昔遇光华启旦，朝制旁求，误登射策之科，忝职藏书之阁；又属朝廷尚义，端士相趋，复以无依见容，不时弃置，所以迟回城阙，感激身名。未甘田里之平人，所慕君亲之大义，而才能不急，时用无施，俸犹拟於侏儒，举未优於储彳待，所以饥寒在虑，扶侍增遥。而慈亲在堂，如日将暮，遂甘心附丽，乘便归宁，不然，则命非饮冰，幸安中土，又安能崎岖执事之末？还无一级，去且二年，愿明公寓图彼人向者何为。呜呼！忠信获戾，古人之言，惟教义之所矜，讥嫌之见及，恨不能隳肝尝胆，徇知已以求申；而饮气吞声，负当年而叹息。庭闱眷恋，行路屏营，斯薄宦之所婴，念劳生之有役，望美高传，何嗟及矣！炯炯式微，心为谁矣？转当侧听妙选，用息鄙心，心之有怀，言不能尽。某再拜。
    ○集贤殿书院奉敕送学士张说上赐燕序
    集贤殿者，本集仙殿也。上不以惟睿作圣，而犹垂意好学，用相必本於经术，图王亦始於师臣。及乎鸿生硕儒，博闻多识之士，自开元肇建，以迄於今，大用徵集，焕乎广内，而听政馀暇，式燕在兹。忠臣嘉宾，得尽心之所；聪明潍，有光被之德：故下以道亲，上亦欢甚。即於御座，爰发德音，以为候彼神人，事虽千载，传於方士，言固不经。遂改仙为贤，去华务实，且有後命，增其学秩，是以集贤之庭，更为论思之室矣。中书令燕国公，外弼庶绩，以奉沃心之谋；内讲六经，以成润色之业。故得出入华殿，师长翰林，惟帝用臧，固天所赖，拜命之日，荷宠有加，降圣酒之，颁御厨之膳，食以乐侑，人斯德饱。时有侍中安阳公等承恩预焉，学士右散骑常侍东海公等摄职在焉。或呙稷大贤，或泉云诸彦，文王多士，周室以宁；武帝得人，汉家为盛。而高视前古，独不在於今乎！咸可赋诗，以光鸿烈。
    ○陪王司马宴王少府东阁序
    夫道行与废命也，非谋之不臧；命通与塞时也，岂力之为弊？古之君子，推其分，养其和，仲尼得之以弦歌，傅说因之以版筑。至若《诗》有怨刺之作，《骚》有愁思之文，求之微言，匪云大雅。王六官志其大者，司马公引而申之，谪居何心，不欲贾生之投吊？穷愁非我，安用虞卿之著书？尝以风月在怀，江山为事，簿领何废？形胜不辜，既好乐而无荒，亦上同而不混。迨乎倚层阁，凭华轩，川泽清明，上悬秋景，岑岭回合，下带溪流，联草树而心摇，际烟氛而目尽：兹邦枕倚，是日登临，岂子虚之过诧？诚仲宣之信美。物色起殊乡之感，谁则无情？而道术得异人之资，吾方有遣。於是旨酒时献，清谈发，歌沧浪以放言，泳蟋蟀而伤俭。荩古人之作者，岂异於斯？盍赋诗以扬其美？
    ○益州长史叔置酒宴别序
    天子建五长，守四方，内以承卫京师，外以攘却戎狄。则有持其节制，未十年而历践；抚其封疆，既一行而宁辑：尽在我叔父，备闻於朝廷。昔者吉甫是钦，仲著孝友之德；楚子所畏，在诸侯之选：世有实绩，今以美济。俾我张氏，郁彼士林，以媚於一人，以正於四国，岂非德能光大，谋必变通？思古人之获心，施君子之不器。所以前拜小司马，兼拥旄於五命。今为左常侍，仍总戎於三蜀。轨模素远，绰有先路之风声；车服载驰，光被上军之礼命。莫不文茵畅毂，淑绥章，单々皇皇，途将出於华阳，威已叠乎夜郎。是时也，四序鳞次，属当春夏之交；千里草长，有怀原隰之往。辟轩宇，邀宾寮，自髦士而及同姓，由金华而下建礼：或交以道合，岂徒肆好之风？或情以族亲，所谓宗盟之义。黾组交映，肴蔌骈罗，而声欲成文，发中堂之弦管；志在击节，感四座之衣冠。必名义而为言，虽聚散而何有？酒酣相顾，骊歌作，白日西下，求壮士之翻车；青山南登，爱忠臣之叱驭。凡我明懿，赋诗饯行。
    ○景龙观山亭集送密县高赞府序
