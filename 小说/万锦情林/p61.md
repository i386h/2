<!-- { "loadSidebar": true } -->
　　却说夫人，命香桂请小姐，同元生过午，二人升堂，饮食间眼角传情。酒毕，生辞姨，归家见母，禀姨娘相待之情，回书馆攻书。
　　不过数日，文宗余考至杭州，学官差人催陶生赴考。陶生辞母登程，小试幸中案元。下科，元生回至家庭见母，母曰："幸有科名，可即择日起行。"生曰："不肖文学未全，况家中老娘，无人侍奉，安可为名利两字，终为不孝之人。"母曰："儿言须是，争奈一科不去，耽搁三年。不若请姨娘母子，搬来我家，以为相倚。吾儿放心前去如何？"生曰："若得如此，儿稍放心。惟恐姨娘不肯。"母曰："姊妹之情，不妨。"即遣来童，去熊夫人家，禀过前事。熊夫人闻知大喜，同群娘商议，收拾急用之物，封锁家庭，命老仆看守，同群娘来见夫人，各各欢喜。择七月十三日起程，元生曰："老母得姨娘来家相陪，略无忧虑，冬温夏清，敢托贤妹代之何？如不弃受托，方敢起行。"群娘微笑而答曰："兄但放心怀。兄之母，即妾之母。早晚事之，不劳挂念。"生曰："若得如此，吾无忧矣。倘有寸进，不忘贤妹之恩。"遂辞母、姨登程。
　　却说群娘，进前禀母曰："兄今日往省赴试，孩儿具有饯酒，欲于长亭饯行，未知允否？"母曰："礼当如此。奈汝闺门绣女，元兄白面书生，又沾表亲，恐人议论。"群娘又曰："儿闻长亭左侧有一庵，置酒于庵内，略表寸情，便回不妨。"母见其不可阻，只得随女所为。
　　来日，陶生遣来童，收拾琴剑书箱起程。至长亭庵中，群娘同香桂至，殷勤斟酒，双手相持奉生，欲言又忍。生亦回递一杯奉群娘。四目相迎，徘徊眷恋。群娘作送行诗一律云：
　　长亭万里路迢遥，不忍离怀单自劳。
　　万种深情无说处，一杯饯酒蕴心头。
　　纵有红颜如不见，须念家中丑女流。
　　但愿高堂齐安乐，此行准定着官袍。
　　生亦作一律，以答之云：
　　复生恩情岂敢忘，一刻夫妻天地长。
　　倘得丹桂连根掇，怎效□□薄幸郎。
　　二人不忍分别，流泪无声。各于袖中，取手帕拭泪。生推群娘登轿，群娘让生上马。两不忍别，双双辞去。元生马行十步九回头，群娘停轿□目送，同香桂回家不题。
　　却说陶生到省，温习经书，幸中乡试七名。作家书一封回报。直到京城会试，联登进士。殿试上表一章奏云：
　　臣启元奏乞恩养亲还乡旌烈事：臣父先年，叨膺进士。蒙除广州府知府，在任身故。止生臣一人，扶柩还乡，同母守节，昼夜攻书。老母六旬，履虚目昏，逼臣应试，臣难分别。母子未决之间，幸见怜于姨母。姨丈熊梦龙同父进士，恩除北京给事，还乡身故，止生一女，名群娘，未偕良配，同母守节，玉洁冰清。闻臣母子不忍分离，群娘同母来家，甘愿代臣子职，侍奉臣母，臣才放心应试。叨蒙圣恩，复取臣为进士。臣年二十有二，内无室家，别母孤单，风烛难定。乞恩赐臣还乡娶妻，养亲尽孝。母终天年，复尽臣职。忠孝两全，大彰陛下劝孝之仁。臣幸甚，臣母幸甚，烈妇幸甚。臣不胜恳切，无任感戴之至。
　　元帝览表，御笔批云：
　　知府之子，给事之女，男无室，女无家，理宜配合。男母寡，女母贞，例应旌奖。群娘未配，先奉箕帚，当成孝妇之列。启元所奏情切，恩赐成亲，养母终年复任，来京擢用。二母氏，各封一品夫人。群娘封为孝夫人。
　　择日辞朝，谢恩。
　　却说元生得旨，喜不自胜，衣锦还乡，报知母、姨接旨。元生拜母、姨相会，与群相见，禀母择日成亲。生私与群曰："新人是旧人。"群笑曰："新旧难辨别。"生曰："交合即见，定不似前岁，竞竞忍痛。"二人各笑而别。择于十二月十六日成亲，双双升堂拜母。洞房花烛，销金帐中，何乐莫大乎！此正是：金榜挂名，洞房花烛，人有善愿，天必从之。后陶生生二子，皆为显宦。群娘夫妻二人，寿至七旬，以终天年。拔笔聊记一传省眼，只此而已。

卷之五 下层
　　【天缘奇遇】
　　祁羽狄，字子，吴中杰士也。美姿容，性聪敏，八岁能属文，十岁识诗律，弱冠时每以李白自期，落落不与俗辈伍，独有志于翰林。每叹曰："乌台青琐，岂若金马玉堂耶！"下笔有千言，不待思索。诗歌词赋，奇妙绝倒。且善钟王书法，又粗知丹青。时人目为才子，多欲以女妻之，皆不应。其姑适廉尚，督府参军也。姑早亡，继岑氏，生三女，皆殊色。长曰玉胜，次曰丽贞，三曰毓秀，随父任所，皆未适人。尚以衰老，乞骸骨归。时生以父爱，家居寂寥，郁郁不快。或散步寻诗，寄身林壑，或操舟访隐，傍水徘徊。
　　一日，与苍头溜儿入市，见一妇人，年二十余，修容雅淡，清芬逼人，立疏帘下，以目凝觑生。生动心，密访之，乃吴氏，名妙娘，颇有外遇。生命溜儿取金凤钗二股，托其邻妪馈之，妙娘有难色。妪利生之谢，固强之。妙娘曰："妾觑此郎果妙人也。但吾夫甚严，今幸少出，但一宿则可，久寓此，不宜也。"生闻之，即潜入，相持甚欢，极尽款曲。即枕上吟曰：
　　深深帘下偶相逢，转眼相思一夜通。
　　春色满衾香力倦，瘦容应怯五更风。
　　妙娘曰："妾亦粗知文墨，敢以吴歌和之。"
　　别郎何日再相逢，有时常寄便时风。
　　一夜恩情深似海，只恐巫山路不通。
　　歌罢，天色将曙，闻外叩门声急。妙娘曰："吾夫回矣。"与生急拥衣而起，开后门，求庇于邻人陆用。用素与妙娘厚，遂匿之。
　　用之妻，周氏也，小字山茶，见生丰采，欲私之，生应命焉。茶曰："吾主母徐氏新寡，体态雅媚，殊似玉人，坐卧一小楼。焚香礼佛，守法甚严，但临风对月，多有怨态，知其心未灰也。妾以计使君乱之，可以尽得其私蓄。"生谢曰："乱人之守，不仁；冀人之财，不义；本以脱难而又欲蹈险，不智。卿之雅情，心领而已。"言未毕，一少女驰至，年十三四，粉黛轻盈，连声呼茶。见生在，即避入。生问："此女何人？"茶曰："主母之女文娥也。"生曰："纳聘否？"曰："未也。"
　　文娥入，以生达其母。母即自来呼之，且自窗外窥生。见生与茶狎戏，风致飘然，密呼茶，问曰："此人何来？"茶欲动之，乃乘机应曰："此吴妙娘心上人也。今碍有夫在，少候于此。"徐氏停眸不言久之。茶复曰："此人旖旎洒落，玉琢情怀，穷古绝今，世不多见。"徐氏佯怒曰："汝与此人素无一面，便与亵狎，外人知之，岂不遗累于我！"山茶亦佯作愠状，对曰："妾但不敢言耳。言之，恐主母见罪。"徐氏诘其故。山茶曰："此人近丧偶，云主母约彼前来偕老。"徐母惊曰："此言何来？"茶曰："彼言之，妾信之。不然则主公所遗玉扇坠，何由至彼手乎？"徐氏即探衣笥中，果失不见，徘徊无聊又久之。山茶知其意，即报生曰："娘子多上复：谨持玉扇坠一事，约君少叙，如不弃，当酬以百金。"生揣："事由于彼，非我之罪也。"乃许之。盖徐氏三日前理衣匣，偶遗扇坠于外，为山茶所获，至是，即以此两下激成，欲俟其处久而执之，以为挟许之计耳。
　　近晚，生登楼，与徐氏通焉。缱绻后，徐氏问曰："扇坠从何来？"生曰："卿之所赐，何佯问也？"徐氏曰："妾未尝赠君，适山茶谓君从外得者，妾以为然，故与君一叙。今乃知山茶计也。"徐氏悔不及，明早果以百金赠生行。生留一词以别之，名《惜分飞》：
　　乘醉蜂迷莺不语，只是妙娘为主。玉坠凭谁取？又成红叶偕鸳侣。　　两地风流知几许，自喜连遭奇遇。愁对伤处，何时得共枕，重相叙。
　　徐氏恨山茶卖己，每以事让之。茶不能堪。遂发其私。徐氏无子而富，族中急嗣，因山茶实其奸，鸣之于官。受官嗣者贿，竟枉法成案。徐氏以淫逐出，文娥以奸生女官卖。徐氏耻而自缢。生闻之，不胜伤痛，作挽歌以吊之曰：
　　胡天不德兮，歼我淑人。情轻一死兮，我重千金。花残月缺兮，玉碎珠沉。俾生长夜兮，梦断芳春。遭此仇兮，何所伸？欲排云前代诉兮，奈力寡而未能。心耿耿兮思素思，神恍惚兮怀素情。泪潸潸兮滴翠巾，愁郁郁兮欲断魂。千回万转兮，痛我芳灵。灵其有知兮，鉴我微忱！
　　生且泣且歌，不胜哽咽，乃散步林外，少放闷怀。不意新月印溪，晴烟散野，泉声应谷，树影坠地，生乃还步，踽踽独行，凄惨愈切。忽闻后有环珮声，生回顾，见一女子冉冉而来。后随有女童，一掌扇，一执巾。生以为良家子也，意欲趋避。乃遥呼曰："祁生何为避耶？"生疑为姻戚，进步迎揖。然芳容奇冶，光彩袭人。生惊讶，未遑启问，女即曰："妾玉香仙子也。朝游蓬岛，暮归广寒，拂扇则风行千里，挥巾则云幔九霄，非俗女也。因与君有尘缘，到此一相会也。"生闻其言，疑为鬼魅，不敢近，但唯唯求退而已。女笑曰："妾乃不如徐氏耶？君子日后奇遇甚多，徐氏不足惜也。"即携生手，同还生家。生闻其香气清淑，爱其纤指温润，亦不甚怪。然而夜深人静，重门自开，灯灭帘垂，明辉满室，生虽疑，不能却矣。与之共枕，颇觉绸缪。至五更，二女童报曰："紫微登垣，壬申候驾。"女即整衣而起，与生别曰："后六十年，君之姻缘完聚，富贵双全，妾复来，与君同归仙府矣。赠玉簪一根，叩之，则有厄即解；小诗一首，读之，则终身可知。"言毕，凌空而去。生望之，但见云霓五彩，鸾鹤翩翔，生始信其为仙也。即视其诗，乃五言一律：
　　君是百花魁，相逢玉镜台。
　　芳春随处合，夤夜几番灾。
　　龙府生佳配，天朝赐妙才。
　　功名还寿考，九九妾重来。
　　生与玉香方合，精采倍常，颖悟顿速，衣服枕席，异香郁然。人皆疑其变格，而不知其所自也。
