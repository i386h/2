<!-- { "loadSidebar": true } -->
　　第三十七回　殷开山独战四将李密自到长安，帝待之甚厚，或三日、五日设一大宴，则命众谋臣、武士侍立于侧，以亲情待李密，筵上分座。比及送回，已拨绫锦百匹、金银器皿俱全。帝虽敬礼如此，而李密之心终不自安。原来李密投唐之时，因秦王往陇西征薛仁杲，不在朝内，故受其降；若使秦王在内，岂肯容之、而复以独孤公主嫁李密乎？
　　却说薛仁杲乃薛举之子，隋大业十三年，薛举收集人马数万余人，据于陇西，自称西秦霸王，改元兴元。后至武德元年八月，眼瘤突睛而死。仁杲年十六岁，文武兼备，性刚好杀，遂即父位，以领其众。先为太子之时，与诸将不和，互相妒忌。
　　及即位，众心自相猜惧，由是国势浸弱，帝乃命秦王举兵讨之。
　　秦王领命，次日，调遣人马，遂以房玄龄、杜如晦为左右军师，使马三保为先锋，刘弘基、殷开山为护卫，大发精兵十五万，杀奔西秦而去。
　　哨马报于仁杲，仁杲大惊，遂问于群臣曰　：“李渊无故遣子世民兴兵犯境，谁敢引兵拒之？”陈斯钺曰　：“若唐攻打之时，切不可轻出，弓箭炮石不许乱发。唐兵千里而来，难以久住，待粮尽退去，用兵击之，一鼓而可擒矣　。”仁杲曰　：“吾有十万之师，兵精粮足，可以拒敌，岂待兵临城下，坐以待死。
　　”遂不听斯钺之言，令罗宗睺为元帅，韩简为先锋，梁师成副之，邓贵、许华为左右队，郑庆、李如圭为保驾，率精兵十万出城。仁杲所骑之马高有丈余，名曰小驷。出师之次，其马悲嘶不止。郑庆进曰　：“古者，王侯出征，必乘本国所产之马，盖其马生本土，知其人心，安其教训，服指道路，所以战无不克。今临大敌，而乘异产之马，恐不利也　。”仁杲叱曰　：“此马，吾之所爱，不必多言　。”遂望唐而进。遇于高墌，相去六十里下寨。次日，使韩简挑战，唐使马三保出迎。二人战上三十余合，不分胜负，引兵各回本寨。仁杲问韩简曰　：“唐兵之势何如？”韩简曰　：“唐兵锋锐难当，其斗志勇于我兵十倍。
　　”仁杲叱曰　：“焉有是事？我当观战　。”次日，两军对阵，阗然一鼓，仁杲抢出，身披红袍金铠，头戴嵌宝盔，手持长枪，身跨小驷，遥谓秦王曰　：“军旅之间，不能施礼　。”秦王亦披金铠，戴珠盔，在马上欠身答曰　：“谁怪汝来？知吾天兵压境，速宜远迎投降，尚敢引兵而拒敌乎？”仁果骂曰　：“匹夫逆贼，何敢无状！彼此皆是隋臣，汝为唐主，吾为西秦，兴兵犯界，是何名也？吾国虽小，亦有雄兵数十万，岂惧汝哉　！”言罢大怒，拍马持枪，直取秦王。斗不十合，仁杲马不惯战，败兵南走。秦王迫至大周山下，仁杲之兵四集，左邓贵，右许华，前韩简，后郑庆，交战秦王。秦王困于山下。
　　忽山后喊声大振，一队人马杀到。当先一员大将，连声大叫　：“勿伤吾主　！”众视之，乃唐将殷开山也。开山手持大斧，舞动如飞。邓贵见开山来得骁勇，四将持四般军器，弃了秦王，来战开山。开山不恋战，杀入重围，左冲右突，如入无人之境，前后遮拦，救引秦王杀出。四将齐追，开山且战且走。走不五里，梁师成、冯右引兵拦住归路。开山虽身被重伤，奋发精神，独战六将。六将虽困住秦王，见开山骁勇，不敢近前。自午至酉，仁杲兵渐渐围至数重，开山告秦王曰　：“秦兵大至，不可久停　。”乃脱重铠以盖秦王，挺斧来战六将。六将一齐迎敌，又杀三十余合，梁师成挽弓望秦王端发一箭。原来秦王眼看得切当，低头手接来箭，回射师成，倒翻落马。邓贵轮刀便砍，开山大喝一声，先斩邓贵于马下。又与秦王走上二里之地，四将奋力来追。
　　正在危急，忽听得大周山北喊声大震，一彪人马奔来，开山认得是唐旗号刘弘基也，遂令保秦王前走，自乃勒马挡住秦兵，扬威大喝曰　：“谁敢当先者斩为两段　！”秦兵自相回顾，逡巡不敢近。马三保亦厉声喝曰　：“有胆力者来战当先，何故迁延不进？”秦兵惊惧，披麾逃回，自相践踏，死者不计其数。
　　开山追杀一阵，夺得盔甲马匹而还。丽泉观此，有诗赞云：仁杲交锋高墌地，开山临敌独盘桓。
　　一枝斧动兵心落，百石弓开将胆寒。
　　出入大周龙滚滚，折冲秦阵虎嚎嚎。
　　秦王不有英雄将，争脱重围奏凯还。
　　开山既保秦王归寨，史岳、王常皆因败兵来会。秦王顾诸将曰　：“此阵若无开山，险陷性命于数人之手矣　！”开山解下衣甲，身上矢石之伤浸透重铠。秦王看见，嗟叹不已，命排筵重赏开山。房玄龄曰　：“秦兵得胜，明日必令挑战　。”秦王曰：“何以破之？”玄龄曰　：“兵临彼境，深入重地，难以久持，只宜设计以破之　。”乃令刘弘基引一枝军伏于高墌西北污泥涧畔，听举火为号，出擒秦兵。又令白显道领一枝兵伏于大周山下，以截秦之救兵。又令史岳、王常各引兵五千从秦兵寨后抄出，夺其粮草、器械。又令马三保率铁骑五千，保秦王亲自挑战。调遣已讫，诸将各领计而行。房玄龄、杜如晦与李靖山顶举火，号令诸将。
　　次日，秦兵果来挑战。秦王披挂，与马三保等出阵。仁杲闻秦王又出，欺其怯弱，便出阵前，更不打话，轮刀直取秦王。
　　秦王迎敌，杀不数合，秦王败走，仁杲拍马后追。秦王且战且走，玄龄在山上见仁呆追入污泥涧，遂放起火炮来。唐兵四起，刘弘基引兵先迎秦王渡涧，韩简、罗宗睺后面迫至，马瘦力劣，跳不过涧，连人带马，一齐陷于污泥。泥深数丈，挣跃不起，弘基厉声一呼，钩镰手两下齐出，将韩简、罗宗睺搭倒获之。
　　仁杲在后，见前二马陷泥，亦不来赶，勒马而回。郑庆、许华听知二人被擒，正欲杀来，被殷开山挡住来路，斩郑庆于马下。
　　许华抵死欲进，忽小卒马后报曰　：“唐兵抄入大寨，焚吾粮草，将衣甲器械尽夺而去　。”华听言大惊，遂抽兵救寨。
　　此时开山追于后，史岳、王常拦于前，三将夹攻，斩其副将孙伯。华力战而出，唐兵左右冲突于高墌山下，秦人首尾不能相救，士卒大溃，斩首数千级。仁杲与诸将走入城，坚闭城门。秦王亲率二千轻骑追之，谕诸将曰　：“破竹之势，不可失也　。”遂进至城下，围裹数重，如铁桶相似，水泄不通，喊声大振。仁杲自登城观看，唐兵八面，分布整齐，军马雄伟。比及夜半，守城军士自相谓曰　：“今唐兵锋势甚锐，难与为敌。
　　仁杲岂秦王之对手？死在旦夕，不如归附秦王，免受刀剑之苦。
　　”至是互相抛戈弃甲，争自投下。
　　仁杲见军士离心，各无斗志，计穷策尽，遂大开城门，负袒投降。城内百姓，香花灯烛，迎秦王入城。安抚军民，籍其户口、粮米之数，金银、彩绢、珠玉封号在库，止带仁杲并罗宗睺数人赴长安面君，其余将土俱各仍居原所。令李靖权守其城，以候圣旨定夺。是日秦王设宴，犒劳三军，拔寨而起，奏凯还朝。丽泉诗云：纵横战马滚红尘，仁杲无谋粪土臣。
　　不是世民谋略远，焉能一鼓灭西秦。
　　秦王子了西秦，早有小校飞驰长安报捷。帝大喜，谓裴寂曰　：“卿昔教朕受降李密，今日世民得志，必不利于密矣　。”
　　寂请问故，帝曰　：“世民与密本势不两立，每欲报密之仇，而不可得。今奏凯还朝，其气昂昂，见联纳密之降，又妻以公主，其心愈忿，必不肯容。卿有何策？与朕谋之　。”寂曰　：“此事甚易，只叫李密远接秦王百里之外，曲尽臣礼，岂有人以礼来迎、而遽杀之乎？秦王虽怒，见之意必稍解。待其入朝，陛下美言谕之，必无害矣　。”帝曰　：“卿言当理，亦良策也　。”急令宣入，帝谓李密曰　：“卿自来此，与世民未尝觌面，朕恐世民怀念旧恨，不利于卿。卿可远接，曲尽人臣之礼，勿使有失。
　　”密曰　：“臣自投拜，期在犬马之报，此事全托陛下天威　。”
　　帝曰　：“无妨，卿可速行　。”密辞唯唯而退。毕竟还是如何？
　　总批：仁杲兵败南走，秦王乘胜而追，岂意其四集之兵交战，及被困于大周山下乎。犹幸有开山骁勇，独与六将相持，卒保秦王之出重围，一鼓而灭西秦，固其谋略然哉。吾不知秦王奏凯之日，尚与密怀旧恨否也。
　　第三十八回　秦王十计羞李密当日，李密即领原跟随将士二十余人离了长安，望北而行，直至豳州。哨马报说秦王人马至近，李密慌问祖君彦曰　：“秦王有问教，吾如何对答？”君彦曰　：“不问则已，若有问时，只推圣上教臣远接。秦王虽怀旧意，亦不敢加害于大王矣　。”
　　密曰　：“此言甚善　。”
　　二人正在商议，忽见一彪人马奔来，密慌与众将近前迎之。
　　但见：金鼓喧天，炮声振地，锦衣队队，花帽簇簇。左右总管十八，两边剑戟排匀。前面数行高声喝导，正中坐下世子还朝。
　　密与众将分班而立，令乐官坝篪迭奏，鼓瑟承迎。马上之将大呼曰　：“吾非秦王，乃是长孙无忌、刘弘基也。秦王尚在后面未来，汝是甚人？可立待之　。”李密闻言，心中气恨懊恼：秦王待我何薄！以此二人装作王子，与我来接，特地如此羞我。
　　欲待不接，又恐主上见怪；若接则羞脸难藏。
　　与众将正在懊恼，又见一队人马排列而来，蛮舆耀目，剑戟森严，旗分五色，凤起蛟腾，喝声渐逼向前，两面回避金牌。
　　李密暗思必是秦王，遂拱手而立，呼接千秋。马上二人笑曰：“吾二人殷开山、白显道也，大王欲接秦王，后面保驾帷幔高坐是也，大王可向前迎之　。”李密听言，捶胸跌脚，满面羞惭，仰天叹曰　：“大丈夫不能自立，屈于人下，受此耻辱，何面目立于天地间乎　！”即欲拔剑自刎，王伯当向前急夺之曰　：“大王何如此自寻死耶？昔战国之时，越王勾践为吴王夫差所败，栖于会稽山，身请为奴，妻请为妾。夫差赦其死罪。勾践归国，乃苦身焦思，卧薪尝胆，志在复仇。越后十年生聚，十年教训，一旦兴兵，灭了吴国。大王不可因小以失大也　。”密曰　：“吾亦人杰也，安受此腌臜恶气？”伯当日　：“时势如此，请大王思之　。”
　　此时李密怒气略息，忽人报曰　：“前面风卷出一面黄旗，大书‘秦王’二字。今次来者，必是秦王　。”密无柰，只得侍于路侧。骤然一队人马到来，飞旗彩耀，宝驾相连，将跨银鬃之马，浑如璧玉麒麟。力士前引，掌扇后随，史岳、陶武钦依队有进，王常、丘士尹按辔徐行。四将认得是李密，各在马上口称　：“大王休怪失礼　！”密与数将默然无语，不觉眼泪流下，连声叫苦。伯当三回五次，只以忍言慰之。
