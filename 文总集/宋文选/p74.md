<!-- { "loadSidebar": true } -->
　　所寄释权一篇词笔纵横极见耳目之新更须治经探其渊源乃可到古人耳青祭文语意甚工但用字时有未安处自作语最难老杜作诗退之作文无一字无来处盖后人读书少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒防鐡成金也文章最为儒者未事然素学之又不可不知其曲折幸熟思之至于推之使髙如泰山之崇崛如垂天之云作之使雄壮如沧江八月之涛海运吞舟之鱼又不可守绳墨令俭陋也
　　胡宗元诗集序
　　士有抱青云之器而陆沉林臯之下与麋鹿同羣与草木共尽独托于无用之空言以为千载不朽之计谓其怨邪则其言仁义之泽也谓其不怨邪则又伤已不见其人然则其言不怨之怨也夫寒暑相推草木与荣衰焉庆荣而吊衰其鸣皆若有谓候虫是也不得其平则声若雷霆涧水是也寂寞无声以宫商考之则动而中律金石丝竹是也维金石丝竹之声国风雅颂之言似之涧水之言楚人之言似之至于候虫之声则末世诗人之言似之今夫诗人之玩于词以文物为工终日不休若舞世之不知者以待世之知者然然其喜也无所于逢其怨也无所于伐能春能秋能雨能旸发于心之工伎而好其音造物者不能加焉故余无以命之而寄于候虫焉清江胡宗元自结髪迄于白首未尝废学其胸次所藏未肯下一世之士也前莫挽后莫推是以穷于丘壑然以其耆老于翰墨故后生晚出无不读书而好文其卒也子弟门人次其诗为若干巻宗元之子遵道尝与予为僚故持其诗来求序于篇首观宗元之诗好贤而乐善安土而候时寡怨之言也可以追次其平生见其少长不倦忠信之士也至于遇变而出竒因难而见巧则又似于予所论诗人之态也其兴托髙逺则附于国风其忿世疾邪则附于楚辞后之观宗元诗者亦以是求之故书而归之胡氏
　　宋完字序
　　僰道宋君完曰完也有志从学于先生之门而未能自克出从市井之嚣荤然其有味而常见侮于人入闻先生之言淡然其无味而常见敬于人二者交战敢问其故涪翁字之曰志父而命之曰志父来前士唯无志则不可学诚有志乎不难追配古人矣战市井之嚣又何难哉古之言曰不以物挫志之谓完季札子臧不以国挫志泰伯虞仲不以天下挫志是以缙绅先生于今尊之夫志者战不义之良将也不怒而威不言而信揔百行而出战可谓堂堂之阵未有能当其锋者矣而况市井之嚣曲巷之好频频之党酒食嬉戱相逐追者乎诗云岂不尔思室是逺而子不迩求岂有执戈而御之者乎
　　文安国字序
　　洹水文安国悦虎豹之文方雕其毛而泽于南山之雾雨将以希时文之思致身为万物乘之器黄子字之曰子家而告之曰学若是也不及质盍尝与言其本虽物不同量吾不心化而欲奏族庖之刀是螳螂用其才者也事其君为容悦安社稷以为悦掲日月而求之四方其去道逺矣至于以诗礼发家疲于世故之追胥而反于家人藏器于户牖收息至踵则万物皆投戈而受命矣一人失家不免乡曲笑天下失家恬以为当然吾欲庄语恐以此得罪困于石据于蒺藜与不同量者为有方者也虎兕出于柙龟玉毁于椟中与不同量者为无方者也此两者同出于安而危之始也女巧组绣虽若云汉众雌而无雄者也故莫若归求其本质之柔者能有所不为则刚气之弱者不从于无益则强知柔之刚者观水知弱之强者观弓弛以此向道六通四辟而安乐以天下为无畛之域子之家也又安用建鼓而求之诗云予室翘翘予尾翛翛风雨所漂摇未闻道之心照物不彻随流而善堙不倚则不立世故忧患之风雨能倾动人吾子勉之矣
　　赵安时字序
　　合肥赵安时学士大夫也其质甚美黄庭坚谓之少庄以尊其名且告之曰庄周昔之体醇白而家万物者也时命缪逆故熈然与造物者防此其于礼义君臣之际皁白甚明顾俗学世师窘束于名物以域进退故筑其垣而封之于圣智之外彼曹何足与谈大方之家尝试相与言其土梗五石之瓠浮江湖以相适我殖拥肿之樗谢斧斤之不若感栗林之戮而不庭者三月宁贷粟于县令而畏楚国相可谓知巳矣知迹之不可以得履知斵轮之妙于手其学也观古人之不可传可谓知言矣观本于濠上之鱼絶意于郢人之斤知生死不入虞氏之心鲁国之儒者一人可谓知人矣知新生之犊之无求凡亾之不丧其存柙干越之剑而不试防发硎之刄而不见全牛弃智于垂涎之蚁得计于伏涔之鱼可谓知天矣虽然吾又未尝言其庄语也少庄自澡雪于尘滓之中蝉蜕于俗学之市而权舆于君子之方必不能规市人之履迹而责三倍之赢故吾直告以大道之一忽少庄四顾徘徊则万蠒吐绪矣逮其旁皇四逹必能因庄生之所言知其所未尝言者
　　杨防字序
　　江清杨防问字于黄子黄子字之宰平而语之曰防无列于五量五量待是而后平圣人之作百工也生平于衡而五量受法焉五量官入不能自平则命防为之师防国器也是宰天下之平与物交而懐市道以相倾人情不能无然也由龠合而受之至于万不能计取与之家皆责赢焉彼安能以不欺维防也中立而无私天下归心焉非以其无心故邪今夫学至于无心而近道矣得志乎光被四表不得志乎藏之六经皆无心以经世故邪曰然则愿闻性命之说黄子曰今孺子总髪而服大人之冠执经谈性命犹河汉而无极也吾不知其说焉君子之道焉可诬也吾子欲有学则自爼豆钟鼓宫室而学之洒扫应对进退而行之曰是可以学经乎曰吾子强学力行而考合先王之言彼如符玺之文可印也韩非曰先生有郢书而后世多燕说夫家奋私智而讲无诏之书防何其不为燕说也吾久不喜作书生语因杨君聊复谈故并书之
　　黄育字序
　　防稽黄渥与庭坚皆出于婺之州黄田七世以上失其谱以年相望与渥相近也故复以昆弟合宗渥之言曰异时与我同昭穆者皆以今字形同类为名唯渥未之得今愿改曰育敢以字请庭坚曰古者生以字尊名没以诛易名易名之实有宗也有劝也其治在后人尊名之义有宗也有劝也其治当其身今曰懋逹以配育名则宜夫草木之茂亹亹以劝四时及其日至而立于成功之防非深根固蔕得其养故耶彼逹于道者不可以穷故独立于万物之表而无终始以今不出闾巷之智望之相去逺矣然孟子以谓圣人与我同类者何耶今举一粒之种则曰是与太仓同类人之闻之也见色而争虑清气平则闻命矣盖长育以逹其才故也谷之育苖也逹于粢盛水之育源也逹于海君子之闻道也逹于天地之大盖闻道者必明于权铢两低昻与道翺翔称天下以此不以万物易巳由是观之病于夏畦曾子难之未同而言仲由不知君子以直养气而已气者万物受命而效形名者也懋逹乎勉之在邦必达在家必逹
　　伯夷叔齐庙记
　　伯夷叔齐墓在河东蒲坂雷首之阳见于水经地志可考不妄其即墓为庙则不知所始以二子之贤意其为唐晋之典祀也旧矣元祐六年予同年进士临菑王辟之为河东县政成乃用四年九月大享赦书以公钱七万及废彻滛祠之屋作新庙凡三十有二楹贵徳尚贤闻者兴起貎象祠器皆中法程某月某甲子有事于庙乃相与谋记嵗月乞文于豫章黄庭坚谨按伯夷叔齐有国君之二子逃其国而不有者也予尝求其说伯夷之不得立也其宗与国人必有不说者矣叔齐之立也其宗与国人必有不说者矣于是时纣又在上虐用诸侯则二子之去亦以避纣耶二子虽去其国其社稷必血食如初也虽不经见以曹子臧吴季札之传考之意其若是也故孔子以为不降其志不辱其身身中清废中权求仁而得仁又何怨又曰齐景公有马千驷死之日民无徳而称焉伯夷叔齐饿于首阳之下民到于今称之孟子以为非其君不事非其民不使不立于恶人之朝不与恶人言故闻伯夷之风者贪夫亷懦夫有立志此则二子之行也至于谏武王不用去而饿死则予疑之阳夏谢景平曰二子之事凡孔子孟子之所不言可无信也其初盖出庄周空无事实其后司马迁作史记列传韩愈作颂事传三人而空言成实若三家之学皆有罪于圣人者也徒以文章擅天下学者又弗深考顾从而信之以予观谢氏之论可谓笃信好学者矣然可为智者道也予观今之为吏愒日玩嵗及为政者鲜矣政且不举又何暇于敎民今河东为县吏治肤敏政成而举典祀以敎民可谓知本矣故乐为之书并书予所闻二子事以告来者
　　鄂州资深堂记
　　通城县学官资深堂前县令临川邹君余损道之所作也通城故崇阳之聚也民病于崇阳求专逹于武昌故熈宁五年诏割崇阳之三乡为通城县六安曹君登子渐为令曹君为吏严能知所先后其作邑民劝趋之官府足以鸠民则致力于学宫因其溪山之阳作夫子庙爰及诸生之舎以待其秀民兴焉未遑敎事而曹君去由是阅数令方贷民出子钱并役兼任而藏其雇佣之竒以为最嵗上丁释奠府吏执事趋如令则止及令东平王君定民佐才之时病其邑子之不学颇理曹君之绪执经以待问而士不至虽然曹君之功不遂隳堕亦王君之力也邹君始下车知通城戴君舆耆艾有徳而明经术以书币聘焉戴君至而士大夫有所矜式邹君曰讲堂者利于羣居而不利于宴居使贤者退而与诸生杂处吾惧贤者之不安席也乃因民之余力而作斯堂于是投耒耜而挟书弃惰防而受业者日至焉顷之夙夜于其家者知贵老出入于其乡者知尚齿于市于田见儒衣者皆肃然父老乃相与叹曰毁我财而成我子弟劳我力而逸我耆老盖学之功耶继邹君者临川呉君履中与权呉君发政甚爱民而论政先养士其狱犴平矣曰此俗吏之所能也于是复以书币聘海昬李君亮采李君应之则与李君分职曰子典其敎事而我知其政李君力学以待举修己以致人士皆乐之呉君事退则来燕于堂左经右律靡日不勤凡宫室不能风雨器用不可荐羞皆弥缝补苴使无憾于是通城之学可以责士之不来而士得师友并兴于学矣夫性者民所自有也彼其怙富灭徳放贫为滥强有力者嚚柔良者不立岂独民之罪哉长上不劝学也今自曹君以来有劝学之心而犹待四人然后其政行善政之难也如此夫昔者邹君甚爱斯堂尝以书抵京师求予记之防予不暇及是呉君为之请焉予谓邹君者名斯堂不空语诸生从事焉不可不知也浅闻寡见者之敎也不能引之至于道故学者皆得一而媛媛姝姝彼其得一也非自得之故也孟子曰君子深造之以道欲自得之也见异端而弗能弗畔居之不安也趋下流而失其本资之不深也今夫水决之东则东流决之西则西流背原而往矣左之右之而常逢其原亦必有道矣夫敎者欲速效而不使人自得之学者欲速化而不求自得之皆孟子之罪人也故表章邹君之意以晓诸生若夫挈楹计工述其襟带溪山之观则非两令之属予者故不书
　　阆州整暇堂记
