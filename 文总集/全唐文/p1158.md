<!-- { "loadSidebar": true } -->
    天序运气，王统时纪，钦若是授人之初，履端为步历之始。欲正时而罔忒，非置闰其何以，伊昔陶唐，五帝之世。申明推策之术，表锡落之异，羲和之职既分，历象之文始备。於其寅亮帝图，式昭天事，其则伊迩，其猷孔嘉。日月运行，故有迟速之异；晦朔循轨，因为大小之差。立分至则寒暑不忒，积馀日而盈亏匪赊，且正者王之丕训，时者天之大信。正得其序，则面离而御乾；时失其经，则夏雹而冬震。人殃於疫，年不为顺，故时不得不正，岁不得不闰也。昔周礼在鲁，历法可推，官或尸位，闰则迷时。良史为之追正，议士为之兴辞，俾夫司历法者，罔或二事，建皇极者，於焉慎思。则序不愆而事不悖，可伏而祥可期我唐百王居盛，九叶伊圣，昧爽无忘乎顺序，动息必繇乎时令。兹岁也，当仲秋而归馀；居位也，阖左扉以舒政。化灾为祥，纡忧作庆，南山之寿，闰月而潜宏；北户之，重译而归正。於时金风半肃，雕云乍敛，野树丹舒，遥峰翠点。燕溟海以驰归，鸿朔漠而方渐，正时之文，存乎往志。舍之则玉烛不调，得之则铜仪安次，可以使四方禀朔之君，万代守文之士，知我正往历，奉天时而置也。
    ☆马总
    总字会元，扶风人。元和初为虔州刺史，入为刑部侍郎，历淮西忠武天平军节度使，长庆二年加检校尚书左仆射，入为户部尚书。三年卒，赠名仆射，谥曰懿。
    ○为戴中丞谢赐中和节诗序表
    臣某言：中使至，奉宣圣旨，赐臣敕书手诏，并御制中和节诗序及尺等。天贶荐临，睿文亮发，仰观俯愧，祗惧若惊。自受殊恩，守兹远镇，才拙日浅，政未及人。陛下频降宠私，骤施惠渥，虽大君奖饰，其道则然，微臣驽猥，岂宜及此。臣闻先圣有作，不相沿袭，苟合天理，顺乎人心，则可以垂宪百王，布诸彝典。侧览明诏，以二月一日为中和节，事因祈谷，便赐欢娱，兼赐臣御制诗序一本、尺一枝者。伏以仲月良辰，首建嘉节，朝野庆洽，君臣乐康。助萌芽之发生，拟天地之含育，诚所以跨越周汉，迈绝古今。况圣人丽藻，高悬日月，皇储妙翰，益睹文明，诞告万方，孰不欢。又书同律度，礼均衡石，以尺颁赐，固协其时，敢不佩此谟猷，谨於轨范。限守边镇，遂阙称觞徒观宴镐之诗，不厕赓歌之末。无任兢荷欢跃之至。
    ○代郑滑李仆射乞朝觐表
    臣闻牙之事君，如子事父，子有晨昏之道，臣有朝觐之仪，载罹寒暑之迁，岂胜犬马之恋。臣闻古之郡国，皆有邸第，列在京师，出命守藩，入令述职，所谓百谷朝海，众星拱辰。伏惟皇帝陛下德伏万邦，理臻三代，夷夏率俾，沉翔煦然。臣顷受任番禺，星霜七变，身在南海，心悬北阙，特蒙渥泽，徵领宗司。方厕朝行，旋牧关辅东郡缺帅，又忝总戎，双旌自天，便道之镇，赤墀转远，伏谢无因。及兹三年，丹恳每结，况自贞观之後，迄於圣朝，臣之一门，继荷重任，拥旌钺者，仅二十人。高祖淮安郡王神通，弼亮太宗，戮力缔构，荣登左揆，以宠勋劳。臣无先祖之功，而尘先祖之位，师长宗秩，胡堪谬列，是愿罄述愚志，一睹圣颜，宵肠九回，书食三叹。今河朔轨道，汴宋底宁，臣所部宣扬睿慈，绥缉黔庶，师旅知训，农桑以时，徵赋有常，廪储有备，但以违奉既久，心不遑安，辄敢冒昧上闻，特希矜许入觐。臣获蹈舞班叙，亲承德音，却归方隅，生死荣幸。
    ○南海举给事中穆质自代状
    右。臣伏见前件官才略过人，清贞出众，早居省闼，郁有政声。官叙巳高，时望仍重，爰自出牧，美绩尤彰，正直不回，沉毅能断。伏乞以臣官授之於质，则必能镇静方域，辑和蕃戎，臣之才能，诚所不逮，官谤易召，荣福难叨。伏希圣慈，允兹诚请，则君无妄授之义，臣无虚受之名。不胜恳切愧之至。
    ○郓州刺史厅壁记
    唐受天修命，用古道理，仁覆德载，与二侔大，宏煦丕冒，与三并曜。继明嗣睿，万叶其始於十一圣；圣谟熙载，千祀其初於十四岁。岁二月丁已，平巨寇，复齐鲁地，三月巳丑，乃命臣总，授节分阃，抚安馀众，且理於郓，而观察曹濮。故荷皇泽，来濯俗，人既沐浴，咸以洁清，物无夭伤，各遂性命。不化化，不，感圣德也，岂待守臣施诸政术，而革讹止谬乎？於以见周公太公之遗风，仲尼之礼教，有所不泯者焉。何以言之？先是元凶事犹未顺，唯此邦众，尚或率从，及显逆谋，多不为用，其所宠任，皆亡命之徒与皂隶耳。故义声一呼，厥众感应，乃知斯人可与为顺，不可与为逆，此其明验与！夫州郡厅事之有壁记，虽非古制，而行之已久，其所记者，不唯备迁授，书名氏，将以彰善识恶，而劝戒存焉．其土风物宜，前政往绩，不俟咨耆访耋，搜籍索图，一升斯堂，皆可辨喻，原兹邦域，其来远矣，曰太昊之墟，曰鲁之须句，曰汉之东平，曰今之郓州，其地一也，武德中为总管府，亦为都督府，而蒋曹戴濮兖五州隶焉。贞观初废府复为州，八年始自郓城移於是，就高爽也。自逆帅攘据，罔率训典，改易升降，名称溷淆，盖无取焉。今以平寇之初，魏博田公，奉诏权兼勾当，则位同正牧，宜书为新闻片，亦春秋始鲁隐公，贤之也。其国初以来刺史名氏及迁改之次，既遭蔑弃，难以究详，访诸史官，异日备於东壁。时圣历元和纪号己亥直岁十二月己卯，检校礼部尚书兼郓州刺史御史大夫马总记。
    ☆崔衍
    衍，左丞伦之子。历官江苏虢三州刺史，贞元二十一年加工部尚书。
    ○请减虢州赋钱疏
    臣所治，多是山田，且当邮传冲要，属岁不登，颇甚流离，旧额赋租，特望蠲减。臣伏见比来诸郡论百姓间事，患在长吏因循，不为申请，不诣实，不患朝廷不矜放，有以不言受谴者，未有言而获罪者。陛下拔臣牧大郡，委臣抚疲民，臣所以不敢顾望，苟求自安，敢罄狂瞽，上干圣览。
    ☆严维
    维字正文，越州山阴人。至德二载进士，擢辞藻宏丽科，调诸暨尉，辟河南幕府，终秘书省校书郎。
    ○中书试黄人守日赋（以四声用韵）
    圣人之在运也，上天为之降祥，将以示德远，告时康。火精始凝，初临於谷；阳德用事，首出於东方。作大明兮其彩白，有善守者其人黄，惚兮恍兮，见於为物之体；窈兮冥兮，来於无何之乡。岂惟有德动天，景再中於汉帝，至诚感物，退三舍於鲁阳。所谓人者臣之称，日者君之象，三光可得居尊，众灵於焉称长。人所以守日，叶伊皋之弼亮；天所以垂休，明亿兆之所仰。实王化之基格，谅神功之。则知唐虞之代，羲和之最，萧索纠纷，如烟如霭。又况夫兆庆於合璧，告祥於抱戴，嘉其气霁地表，云收天外。出谷而轮开，当亭午而光大，映真人之丽质，烂霓裳与羽旆。离娄以丧明，周文咄咄而延昧，属宇宙以廓清，表阴阳以交泰。我君如日之，惟天是则，君臣合体，符瑞允塞，以太古而望今，齐哲圣以同德。
    ☆李益
    益，宰相揆族子。第进士，宪宗闻其名，召为秘书少监、集贤殿学士，迁太子宾客，转右散骑常侍。太和初以礼部尚书致仕卒。时又有太子庶子李益同在朝，故世言文章李益以别之。
    ○诗有六义赋（以“风雅比兴，自家成国”为韵）
    夫圣人理，原於始而执其中，观天文以审於王事，观人文而知其国风。故每岁孟春，采诗於道路，而献之泮宫，有以知下之化，达人之穷，发於《关雎》之首，及乎王道之终。故曰天明自人而视，天听自人而聪，所谓政於内系一人之本，动於外形四方之风。始於《风》，成於《雅》，失其道或天方荐瘥，得其宜或锡之纯嘏，是人情之大窦，未有不由於斯者。尔其德以颂宣，事以类比，陈之於学校，将可以反正辍淫；播之於丝桐，何有於翦商变徵。属辞庶因於劝戒，缘情孰多夫绮靡，嘉鱼作而贤者进焉驺虞废而王道缺矣。至於诗之为称，言以全兴，诗之为志，赋以明类。亦有感於鬼神，岂止明夫礼义，王泽竭而诗不作，周道微而兴以刺。俾乃审音之人，於以知风之自。洎夫代见更改也，运历於诗亡；自天未丧斯文也，以至於皇唐。於是抑文尚质，崇俭去奢，振六艺以补化，秉一言之无邪。不然，何以天地奉若，而不兴云汉之嗟，用能德馨而繁可荐。诚达而来降生，虽九重岁招其谏诤，而九有日闻其颂声，且君非五谏兮何弼，诗匪六义兮何成，我皇乃以诗而条之国政，本乎人情，故得行於蛮貊，岂独用之邦国。修之身则寿考不忘，垂乎後则子孙千亿，乃知诗之为教，盖亦玉猷之至极。
    ☆吴通微
    通微，海州人。德宗朝官寿安县令，入为金部员外郎，召充翰林学士，迁职方郎中知制诰。
    ○内侍省内侍焦希望神道碑
