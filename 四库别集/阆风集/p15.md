<!-- { "loadSidebar": true } -->
　　篆畦者予宅西之小园也阆风之山自天台华顶天封东下过宁海分水为鴈苍东逾岭为紫洞二山腹背为西谷紫洞之山逆海而上为龙舒山自龙舒起为大山曰香岩又伏而为小山曰花架尖尖北为大雾山其里为阆风其村为尚义此山周回七十里是为鴈苍紫洞之面目也花尖之麓引而为二其南下为长垅予种梅植桃之地也曰平臯东骛十里而为樟海其北下曰下泽为予五畆所居之庐庐当北麓两臂之阿其右臂伸而东旧为竹杏之陇其左臂自花尖大雾之间有小涧出焉昔人尝名之为曲水流觞之观水南过左臂之曲趋于平田田实分受其灌溉之利有咸平间古松偃蹇周覆百步据左臂之曲曰篆畦葢右臂之肘腋也其门与松相对予少而喜曰真佳山水又思为防衣板舆奉亲之适二亲暇日游焉休焉虽未树亭宇然洼隆曲折隠见于竹树之隙南可以眺宁海黄溪归帆落鴈之缥缈也东可以揽月中峰云归石室洞西可以眺玉峰之双竦锦屏之九叠也北可以思故埼天封沧海之吐吞蓬岛镇亭神物之变化也二亲指顾之所颇得要领予唯唯而退经营其中一手茨葺积嵗月而成予以其行迳纡余贯穿若篆文焉故曰篆畦以扁其门【以上东西南北以地里方位言】门于宅为东向入门为小迳横障以桧折而西入分为三迳一为归樵岭陟而登也一为小轩三间曰无琴夹迳植宫梅香杏其一为长迳绕堤而步夹迳植玉毬红茶月丹宝相蔷薇金沙酴醿徘徊玫瑰锦春月季林禽紫薇八仙海棠下植素馨冬萱山姜杜若俯临土谷谷中望迳侧之众芳皆覆冒于岸若珠璎步摇之粲翠岸上望谷中桃李芙蓉杂卉恍与岸平若云霞之兴于步履之下也外环以墙墙之外又皆芙蓉杨栁冬青有谷之势焉墙与谷合故曰谷口迳至此北岐而为迳者二其一折而北又折而东至指竹亭之南夹迳植岩红栀子宻囿百结紫荆雀李金雀之属又折而南过三角畦之地遇列桧而斜避与长迳双驰隔以月丹其北则丛桃桃有千叶真红粉红合欢碧色之异又折而过藂桃之东老桂之西北为好翁亭又折而东为橘径又折而东北与无琴之迳合而入于轩中由轩而西入小廊为大亭即好翁亭也亭北为坛三级下植桂中植山榴天竹鹿葱玉簪之属上植桧自好翁亭而西为小廊入指竹亭亭北三面为小廊自廊北入累级而登为乘桴亭亭势颇髙东南见海其下植梅梅有千叶红香黄香緑萼真红粉红之别指竹左右皆列桧为屏环而合于亭之南结为洞门以出而达乎前月丹之径由乘桴而北为小廊三间达乎耕养堂面列桧为障穹然如小山即好翁亭北之上级也植牡丹芍药柽栁含笑頳桐红蕉锦带桃独带玉毬千叶栀水栀天竹之属中有迳可环绕而行也堂有二斋左曰方寸地右曰静明天此旧所居堂西之扁也堂既改造移置于此不忘旧也由耕养而东为小廊南入长友亭书味轩轩亭皆有复轩前为长友而后为书味也长友北有大柑树二株盖百年物也取楚颂之辞以名之亦取其甘之义也由其左为小廊门以出又折而为廊三间经归樵岭西达山亭曰羽人台盖台可以见东山山有陶隠居张少霞链丹之故迹也谷口之横迳自篆畦直入至于老樟之东凿墙为门以出曰山扉扉前有竹林竹有黄甘旱筀斑筀之品指竹之为指竹其始指此竹以名之也由竹林开迳折而东下临荷田为舫亭曰燕嬉舟右曰杨栁左曰芰荷洲燕嬉亦旧亭名也亭之西夹迳植海棠循坡西北植木笔拒霜辛夷紫笑迳形正方与山扉之前迳合其中斑竹之林也由山扉北入植丹桂木犀中有亭曰丹林由丹林西折而北为桧障穿障为洞又以八桧为两亭亭左右相对揽结而成可蔽暑日不假般斧旁植防榈丝杉罗汉树又于两亭之间凿土为井井环以小廊穿桧为门南出为菊畦曰花隠自井北入为橘井之药圃中外皆有迳迳列植黄杨由桧亭橘圃夹径以东植栝松东折而南又沿桧障以东右植蜡梅左植白茶为阶三级以上即指竹亭西之桧障也障外皆植梅与乘桴亭西之梅接梅间横开小迳以入指竹之右腋又阶以升乘桴也虽无壮武之观华丽之饰然步武寻常萦回往复若陶泳之鱼九岛千里也【以上南北东西以居屋之前后左右而言】此篆畦之大畧畦创于宝祐丙辰今三十年矣畦中花木多自旧都买致有可慨然者二亲既弃世念此先人之旧游也不忍使榛莽之翳而斤斧之入也葺而不废世殊事异予既不仕以农自食又不得安其职而乐其业也一觞一咏虽不减往昔然几嘻笑而几痛哭也同志刘正仲居梅林而遯于鴈苍每一过余畦一相唁也前后唱和多矣就中过余最乆者惟癸未留半嵗有子戚而归甲申春冬凡四至今嵗又为余来穷老不相忘来当未己也为余写前后诗成巻轴请予序噫辋川之游惟见裴迪金谷之赋仅存潘生相得之难如此而可传者益少岂不悲夫引笔识之予实眼暗乆不能书正仲之小楷精妍可爱更二十年后亦恐不能逮今也篆畦之花残木老矣此非可乆之道书以遗我后人他日傥有衣食余赀其锓于予墓左以光逺也嵗在乙酉三月望日阆风舒岳祥叙
　　百一老诗序
　　应璩有百一诗盖百虑而有一得也篆畦百一直以数计耳然亦不无意者焉天者万物之祖将赋百物而不知所始可乎故先之以老天焉天之所以生成万物者四时也代谢之际固若老焉然元亨利贞未尝一息间断故继之以四时焉维南有极老人星居之见则天下寿昌夫星之丽乎天无不寿者此星独以老人名盖主天下之夀者也故继之以老人星焉在天成象星辰着焉在地成形山川奠焉故继之以老山老溪焉有溪有山而后民得居之故继之以老人村焉村以老名尊徳尚齿祝以夀耉孝敬之俗成矣故继之以彭祖以下六首村者四民百家之杂也故继之以书生以下若干首焉民物既繁屋庐斯有故继之以老屋以下若干首焉屋庐既安则必有玩好什物之具故继之以老石以下若干首焉器用之资材木为先蓄不可以不乆也故继之以老椿以下若干首焉龙者天之骐骥膏泽攸溥马者龙之苗裔利用无疆养生之具首乎足食代步之劳逸于安车故继之以老龙以下若干首焉碎庶彚荣瘁倐忽不入品者兹不列焉此诗止百首而曰百一者以吾一老人寄于百物之中为是诗者即其一也庶几观者知吾不知老之将至而乐天知命能游戏于篆畦者如此书藏晚易斋以授吾子云嵗在丁亥三月上巳日
　　蝶轩藁序
　　先祖拙斋翁读庄子至梦蝶一章论之曰周梦为蝶蝶也非周也蝶觉而为周周也非蝶也蝶与周二欤非也蝶而为周也周蝶也周而为蝶也蝶周也周知之而为蝶乎蝶知之而为周乎周知之为蝶非蝶也蝶知之为周非周也周不知而为蝶故蘧蘧然而蝶也蝶不知而为周故栩栩然而周也周梦蝶欤蝶梦周欤蝶者周之梦也非有蝶也而非无蝶也周者蝶之觉也非有周也而非无周也谓周之为蝶之觉也而非觉也谓蝶之为周之梦也而非梦也梦而为周欤觉而为蝶欤梦与觉也奚辩蝶与周也奚别蝶非周也而非非周也周非蝶也而非非蝶也梦非梦也而非非梦也觉非觉也而非非觉也呜呼周至于非蝶之蝶蝶至于非周之周也至矣予自丙子数罹忧患于是悟古今一梦也此身一蝶也其有乐乎蝶之乐也其有忧乎蝶之忧也不足为有无轻重己丑春盗起兵作书焚庐毁身外无余物矣是夏辟地奉化棠谿袁中素季厚兄弟乐善好事人也为予洒扫一室延入居之予慨然有感于先生之言因名寓曰蝶轩噫身之所至蝶之所至蝶之所至轩之所至也明年春予归省松楸周视瓦砾塲中故物无一在者惟篆畦花木尚可寻问毁失者过半三宿田家复还借居往来一蝶也不知向之为乐而今之为忧也因集己丑以后诗文若干篇目曰蝶轩藁云

　　钦定四库全书
　　阆风集巻十一　　　　　宋　舒岳祥　撰记
　　月中桂记
　　余记童丱时先祖拙齐翁夜课余读书防中秋月色浩然闻瓦上声如撒雹甚怪之也先祖曰此月中桂子也我少时尝得之天台山中呼童子就西厢天井烛之得二升许其大如豫章子无皮色如白玉有纹如雀其中有仁嚼之作脂麻气味余嚢之杂菊花作枕其收拾不尽散落砖罅甓缝者旬日后輙出树子叶柔长如荔支其底粉青色经冬犹在便可尺余儿戱不甚爱惜徙植盆斛往往失其所在矣是后未之见也毎遇中秋月明輙忆此时事今年五十九对月怅然此至清之精英也今若有此定汲井花咽下也
　　爱闲堂説
　　余毎爱陶靖莭之言曰少学琴书偶爱闲静开巻有得便欣然忘食见树木交隂时鸟变声亦复欣然有喜毎五六月中卧北窓下凉风暂至自谓羲皇上人余亦自谓颇知渊明真趣然未尝以语人魏君天与新作堂扵所居曰爱闲求文于余余问其义云何则曰此取吕文靖爱闲能得几人来之句也余谓之曰是爱他处之闲非爱其居之闲也当为子易之既而忘前语盖衰老之常态也逾月而君来索名予无以复之则曰名不必易也当易其説耳遂举陶公语以告之君亦怡然领悟请揭诸屏余亦自笑曰题犹故而意则异耳盖亦举子之故习也览者得毋有冯妇攘臂下车之诮耶虽然君昔以举子业而荐乡书矣必不余诮也遂书以授之为爱闲堂说嵗庚辰十月朔日
　　新建委羽洞天大有宫记
