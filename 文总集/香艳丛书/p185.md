<!-- { "loadSidebar": true } -->
　　晴雪丛丛夹岸铺，渔艭红透一灯孤。 
　　低迷远渚疏还密，倒映寒流有亦无。 
　　素影欲遮烟雨艇，白描写出水云图。 
　　共开不借东风力，玉骨珊珊傲五湖。 

　　曾泊浔阳送别船，琵琶弹醒野鸥眠。 
　　半江月冷闻渔笛，两岸花飞逐客鞭。 
　　一片潮声催远浦，十分秋色淡平川。 
　　此中记有英雄隐，古垒依稀不计年。 

　　迷离一望白纷纷，色与遥天淡不分。 
　　点点寒光吹作雪，重重凉影酿成云。 
　　声传月夜惊羁客，迹隐烟波傲此君。 
　　占断秋风来水国，萧疏红蓼共斜曛。 

　　古渡苍凉昔景非，夕阳红上钓鱼矶。 
　　月明浅水群鸥宿，霜冷荒江一雁飞。 
　　画尽寒灰书草草，听残羌管思依依。 
　　漫言难敌春棉暖，曾作当年孝子衣。 

　　吊小青 
　　冷雨幽窗肠断时，聪明悔作有情痴。 
　　空将心事留图画，付与痴郎恐未知。 

　　狮吼朝朝几度惊，女儿命薄可怜生。 
　　挑灯洒尽红冰泪，忍听中宵杜宇声。 

　　小劫华鬘绝可怜，妒花风雨奈何天。 
　　情缘一笑今参破，莫作他生并蒂莲。 

　　亭亭瘦影照春波，怜我怜卿唤奈何。 
　　凄绝孤山旧游处，埋香冢畔落花多。 

　　清才国色本难兼，愁重何堪病更添。 
　　一盏梨浆难续命，凄风冷雨不开帘。 

　　挽琼卿从姑 
　　〖姑，叔祖翁泉生公女也。年十九失怙，事叔祖姑陆费夫人至孝。越五年，叔祖姑卒，遽仰药，为家人所持，不得死。卒投缳以殉。为绝命诗数百言，尤殷以附葬母傍为属。时光绪庚子十月廿一日也，年仅廿四岁。事上，得旌表如例：〗 
　　纯孝争夸媲北宫，承欢曲意廿年中。 
　　无端一夜萱花萎，雪样麻衣泪染红。 

　　绝命词成血泪枯，寒灯冷月影模糊。 
　　捐身一死寻常事，如此从容毕竟无。 

　　闺阁咸钦咏絮才，料应此去返蓬莱。 
　　梅花依旧开如雪，可有芳魂月下来。 

　　侍母重泉誓不归，人间天上愿相依。 
　　遗诗怕向寒窗读，南望潇湘空泪挥。 

　　长白惠兴女史以身殉学诗以悼之 
　　茫茫大陆化虫沙，白祸侵寻未有涯。 
　　记取有人先觉任，女豪生近帝王家。 

　　国势存亡争一着，最先教育重家庭。 
　　苦心兴学牺生命，女界沉沉此唤醒。 

　　金钗典尽力难支，慷慨捐躯谏以尸。 
　　赖有姚黄能继起（姚君发起中国公学，黄君发起竞存公学，皆以身殉学），不然愧煞此须眉。 

　　学子莘莘泽莫忘，先生此举破天荒。 
　　千秋学界传佳话，俎豆湖山姓氏香。 

　　华室诗选题词　 
　　字里行间气似兰，愁肠宛转触无端。 
　　锦囊佳句搜罗富，白璧微瑕指摘难。 
　　吐尽春蚕丝未断，吟成别鹄泪空弹。 
　　一般茆屋牵萝恨，日暮天寒翠袖单。 

　　苕溪一水隔盈盈，展卷疑通咳唾声， 
　　画荻他时酬苦志，颂椒早岁擅才名。　　　　 
　　苔岑聚首情如昨，花月联吟梦易惊。 
　　几度焚香三复诵，雪泥鸿爪咸平生。 
　　　　　　　　　　　　　　琴香女史朱月莲题 
　　　　　　　　　　　　　　　　　　　　　 
　　绝妙无惭是好辞，修眉未画早工诗。 
　　挑灯细读销魂句，人似梅花瘦可知。 

　　拈韵分笺互唱酬，清才如水自风流。 
　　可怜一管生花笔，不写《关雎》只写愁。 

　　工愁善病孰如君，哀艳词华不忍闻。 
　　江北江南众闺秀，新诗一卷独超群。 

　　柏舟早赋正华年，六载匆匆怅短缘。 
　　薄命红颜原有例，从来福慧不双全。 
　　　　　　　　　　　　　　安定女史伯荃胡士兰题 
　　右为吾乡徐曼仙女史所作。女史学通新旧，善画工书，曾任天足会学堂教员，桃李盈门，极一时之盛。所拟《红楼梦叶戏谱》已列入本编三集中。兹读其诗，缠绵往复，神韵悠然，雅近晚唐风格。附录庄词后，珠联璧合，旗鼓正自相当耳。宣统二年四月，皞皞子附识。 



　　恨冢铭（并序）　清　文冲旧侣陆伯周　撰 

　　〖过奢者必折福，况是妇人；好淫者无真情，遑言妓女！因此两宗的义，成兹一段新闻。文异庄谐，事非杜撰。有如孔墓，采来五父之衢；可补涂碑，莫认三人之市。当此榴红似锦，蕉绿如油，有笔墨之余闲，喜窗棂之俱静。忆天宝风流之旧事，叙巴山夜雨之余哀。名曰《恨冢铭》，藉完每日课。〗 
　　缘有朱门贵女，金屋娇娃，系出凤城，侨居羊石。溯唐朝之富贵，宠赐温泉；冠隋室之勋名，封为柱国。传来奕叶，不坠宗枝。家有簪缨，门成冠盖。贾后以投怀而见宠，谢公因最少而生怜。蔗是傍生，棠从娇长。女之诸兄有肄文业者，女亦从之。谢道韫之咏絮才，因心作则；卫夫人之簪花格，信手拈来。原是油头，竟成绣口。良以灵犀窍活，故能雌凤声谐。尚书未及赐衣，进士但嫌不栉。试较伏生孙女，淹博何如；不图蔡琰姑娘，聪明乃尔。由是四声谐韵，巧更溢于回文；七步成诗，快倍逾于击钵。愧杀中郎阿大，甘为刘表之豚；定知学士文人，让出何充之豸。诸兄中有习武艺者，女又从之。以脆骨之娇姿，授《易筋》之内力。铁胎枪好，能舞梨花；玉臂弓柔，惯穿柳叶。秦良玉非壮夫可敌，窦线娘得保姆真传。悟剑器于公孙大娘，得衣钵于长安女子。揎袖现雪花之臂，时人任看；企舒杨柳之腰，天生神力。是故弓鞋两三寸，的的移来；能将铜锏十七斤，呼呼乱舞（彼所用之铜锏，右手重九斤，左手重八斤，每对客起舞，贮以锦匣，约值银三十元）。诚璇闺之雌虎，为巾帼之英雄，文武能兼，见闻亦罕。加以精通乐府，善谱《凉州》；玉管银筝，固属可空冀北；铜琵铁拨，又能高唱江东。举凡文君之琴，湘妃之瑟，江采苹之笛，秦弄玉之箫，无不妙到十分，的是奥探三昧。既喜心灵手敏，又欣喉润吭清。每为樊素之歌，试学小红之唱。惯将文艺，谱入琴弦（彼能手打洋琴，口诵曹一士仁亲以为宝文，按腔合拍，闻所未闻，洵绝技也）。有缠绵悱恻之哀，泪倾司马；尽挥洒纵横之致，目送飞鸿。此又非子夜所能，而定知周郎所乐顾者也。《恨冢铭》借钟川岳之灵，为嫌不栉；允号闺门之秀，宁只知书。加以落落大方，非小家之碧玉；又是亭亭脱俗，似出水之红蕖。问年恰在瓜初，倚日倍形杏贵。善修眉史，文君之十幅何奇；别有心旌，萧后之千金转陋。宜其画屏未列，争来射雀之人；不烦彩线遥牵，始得乘龙之客矣。而乃礼已及笄，易占不字，愿守荆山之璞，羞闻金谷之珠。牡丹留无子之香，海棠漏有宗之籍。怕犯克夫劫数，谢绝红鸾；特安处女清操，免歌黄鹄。棣萼亦嘉其志，椿萱乃遂其求。于是分以家资，别开门户，特挑四婢，拨事八姑。如许红颜，偏教独处；得毋翠羽，仍异长埋。此固氤氲使者所未安，亦有瞌睡先生之有不信者矣。夫静极则思动，寂处则寡欢。未必日玩琴书，即可夜安衾枕。用是广罗闺友，以破寂寥；频带家人，驾言游玩。则有某氏女者，富饶父业，好扮男妆，虽是巾帼之内容，竟袭冠裳之外貌。自谓莲花不染，岂知豆蔻先开。与女萍水相逢，遂尔苔岑同契。如磁之引铁，似漆之投胶。乃泛棹于珠江，复开筵于画舫。招有名之花旦，耳鬓相磨；岂已过之瓜期，心肠真硬。体面之不拘若此，形骸之放浪云何！不待刘桢，平视无避嫌之礼；竟同韦后，随缘操自择之权。有郑、卫之遗风，采兰以赠；得梁、陈之习俗，掷果何嫌。居然大会无遮，说甚外言不入！是诚怪事，翻作美谈。父母置若罔闻，昆弟弗知禁戒。马无缰辔，越道而驰；蜂逐香车，扑帏不去。是故墙茨之扫，每生于诗礼之家；野草之歌，易启于绮罗之地也。日沉湎而不回，水趋流而愈下。不分昼夜，招集绥狐；才起秋风，又思斗蟀。夺来锦帜，喜少女亦争雄；笼却金丝，集壮夫而会猎。以温文之女史，竟蹀躞乎人丛。过口瘾则评足品头，近身傍则挨肩擦腕。纵乏蔷薇之刺，应知瓜李之嫌。而乃绝不识羞，反行斗力。未举孟光之臼，先怀征贰之刀。曾有瞎眼狂且，泼皮无赖，横加轻薄，欲讨便宜。女乃倒竖柳眉，略伸藕臂，遂使之五体投地，双手爬沙。陈贞丽打翻阮大铖，扈三娘活擒王矮虎。喝个当场大采，竟然辘倒冬瓜；且看贴地纤痕，仍是小如春笋。顾婆娘虽勇，而师氏何存？按诸断臂之鸣贞，露筋之表洁，真径庭之迥异，泾渭之悬殊。姆教难容，人言可畏。而女既以女元龙律己，复认母大虫为师。纵欲则无限心猿，倾偈则自夸腰马，食过当年之夜粥，遂成此日之沙尘。至于笔墨之能工，管弦之精妙，绝无自负，视作等闲，是盖另有脑筋，不同肺腑者欤！ 
　　夫水不添流则易涸，山多缺陷则渐崩。女既不事营谋，第知挥霍，莫点吕岩之石，终成赵望之囊。试观富贵王孙，尚有锥地俱无之日；况是骄淫女子，宁免铜山遽倒之时？故始则肆应到十分，而继则七穿又八裂。认识长生之库，作外府之收藏；惯登避债之台，向谁家而赊借？从前首饰，金变为铜；以后腰缠，橐垂空袋。恰似丰年骤歉，境况难堪；本然维日无多，家财竟尽。早识赤贫之易，应嗟白攫之非，时也。怙恃俱无，伶仃倍苦。岂乏金兰密友，而临存遭门外之羹；欲求玉树诸兄，而薄诉咏泥中之句。未归司马，何以当垆；迫作流莺，藉图掷锦。朱淑真出于无奈，鱼元机殆有前因。恨煞天鹅，竟成野雉，为填花债，又启丛谈。因彼美之多谋，作贪夫之警戒。 
