<!-- { "loadSidebar": true } -->
    郭知运骁勇有谋，善用兵，起行间为唐上将。当时唐兴百馀载矣，天下充富，太仓有二十年之蓄。元宗循汉武故事，方锐意拓土。知运适与时会，遂乘天威，奋其材力，敢与虏角。故能破默啜可汗以靖其北庭，败吐蕃，诛康待宾，陇坻以西，烽火为息。慰荐麾下吏士，任必以才，往往超伦，绩用茂著。王君奂以果勇代处分阃之寄，牛仙客出将入相，以清干信谨称，斯又奖拔之明也。当时议者谓知运与郭虔、王睃、薛讷并为中兴名将，至今陇上将士思之，或有起祠宇於故城，遗垒尸而祝之者。上元中，肃宗加太公望以武成王之号，知运列於配食之位。则是勋伐事业，宜有以美称易其名者。谨按谥法，服叛怀远曰威。《易》曰：“厥孕威如。”《系辞》曰：“弧矢之利，以威天下。”《虞书》曰：“董之用威。《传》曰：“非威非怀，何以示德？”则威者，圣人所以佐仁义以济天下者也，施於名号，可以表将帅之德，请谥知运曰威。谨议。
    ○太常停谥陇右节度使郭知运议
    礼时为大，顺次之。将葬易名，时也。有故阙礼，追还请谥，顺也。假如诸侯五月而葬，鲁惠公之薨也，有宋师，至隐公元年十月而改葬，不以逾时废礼。又公叔戌请谥，适当葬前。谨按礼经，曾不言已葬则不可追谥。况帝王殊途，不相沿袭。新礼则死必谥，不云日月有时。今请易名者五家，无非葬後。苗太师一年矣，吕四年矣，卢奕五年矣，颜杲卿八年矣，并荷[B14A]龙，无异同之论。独知运以其子不幸，遂以过时见抑。苟必以已葬未葬为节，则夫八年与五四年者，其缓一也，而与夺殊制，无乃不可乎？议云：“已孤暴贵，不为父作谥。”此谓其父无位，而其子则居大官，不当以已之贵加荣於父也。礼不云乎？父为士，子为大夫，葬以士礼。”若知运者，处方面之寄，位列九卿，茂熏崇名，与卫霍侔，饰终之礼，宜加於他将一等，岂待因依嗣子，然後作谥？今之专征者，虽逢风□，化为侯王，其祖父爵位，与知运齿有鲜矣，奈何惧名器等於草芥？以是杀礼，窃为近诬。乾元以来，累有诏追赠百官祖父，内外文武具寮之先，悉蒙恩锡。或音徽久沫，或墓木已拱，受大名贵位於九原者以万数，未尝以殁代远近为限。夫赠谥一也，赠者一时之宠，谥者不刊之令。今以岁久而废易名，是王泽浃於天下，而独隔於一人也。当开元二年，吐蕃以举国之师入五原塞，击柝之声，闻於咸雍，知运与郭虔讨平之，以张王室。当时微知运，则陇之西，左衽是惧。今朝廷方命将帅，以征不服，讨不廷，宜[B14A]宠之，以劝握兵者，安可以葬久而废大典？况夫谥法者，盖考其言行事业之邪正，必以字[B14A]贬之，使生者闻美谥而慕，睹恶谥而惧，不待赏罚，而贤不肖皆劝。是一字之谥，贤於三千之刑，本非为殁者之子孙，以为哀荣宠赠之具。假令知运无子，且未尝立功，苟位至上将，则谥不可废。岂以其子之存亡，为请谥之可否？窃稽载籍，徵诸旧章，易名之礼，请如前议。谨议。
    ○故江陵尹兼御史大夫吕谥议
    吕任职从政，聪敏肃给，能以才智，润饰吏道。至德中，与三司同鞫大狱，独引律文，附会经义而平反之，当时卒用中典，参其论。在台司龊龊，虽无匪躬之能，然平章法度，守而勿失。其为荆州，一年有成，号令明具，赋敛均一，物有制而事有伦。大抵以威信为主，戮陈希昂，按申太芝之奸，而三楚之人悦服，厥功茂焉。自至德以来，荷推毂受之寄，处方面者数十辈，而将不骄，卒不堕，政修人和，如者盖鲜矣。岂不以人散久矣，而兵未戢，挹浊流者难俟清，整棼丝者难为功？当此时，能以慈惠易其疾苦。且训其三军，如臂使指，阖境无拔葵啖棘之盗，而楚人到於今犹歌咏之。此其才略，必有过人者，虽欲勿[B14A]之，其可乎？按谥法，威德克就曰肃，禁暴威也，爱人德也。考礼议名，而拟诸形容，请谥曰肃。谨议。
    ○太常拟故相国江陵尹谥议
    吕任宰相日浅，当时会肃宗躬亲万几庶政，群臣畏威，奉职而已，虽有谟谋於岩廊之上，莫由有知之者。及其荆门之政，为仁由已，其略见於事，其惠被於物，其风谣存乎人，故得而称之。议名之际，敢不阙其所疑，而录其尤著者，有司之职也。其阅实诏狱，在未执政之前，已议之详矣，敢辱再告。至若推进名贤，使当大任，既同温室之树，且行状所不载。孔子曰：“君子於其所不知，盖阙如也。”故不书。今奉符令，必用二字，且以忠配肃。谨按旧仪，凡殁者之故吏，得以行状请谥於尚书省，而考行定谥，则有司存，朝廷辨可否，宜任众议。今议撰谥异同之说，并故吏专之。伏恐乱庖人尸祝之分，违公器不私之戒，且非唐虞师锡佥曰之道。
    昔周道衰，孔子作《春秋》以绳当代，而乱臣贼子惧。谥法亦《春秋》之微旨也，在惩恶劝善，不在哀荣；在议美恶，不在字多。文王伐崇，周公杀三监、诛淮夷，晋重耳一战而伯诸侯，武功盛矣，而皆谥曰文。以冀缺之恪德临事，甯俞之忠於其国，随会之纳谏不忘其师、谋身不失其友，其文德岂不优乎？而并谥曰武。固知书法者，必称其大而略其细，故言武不言文，言文不言武。三代以下，朴散礼坏，乃有二字之谥。二字谥非古也，其源生於衰周，施及战国之君。汉兴，萧何、张良、霍去病、霍光，俱以文武大略，佐汉致太平，其事业不一，谓一名不足以纪其善，於是乎？有文终、文成、景桓、宣成之谥。虽渎礼甚矣，然犹裒不失人。唐兴，参用周汉之制，谓魏徵以王道佐时，近文；极言直谏，爱君而忘身，近贞。二德并优，废一莫可，故曰文贞公。谓萧端直鲠亮，近贞；性多猜贰，近褊。言褊则失其謇正，称贞则遗其吝狭，非一言所能名，故曰贞褊公。其馀举凡推类，大抵准此，皆有为为之也。若迹无殊途，事归一贯，则直以一字目之。故杜如晦谥成，封德彝谥明，王谥懿，陈叔达谥忠，温彦博谥恭，岑文本谥宪，韦巨源谥昭，唐休谥忠，魏知古谥忠，崔日用谥昭，其流不可悉数。此并当时赫赫以功名居宰相位者，谥不过一字，不闻其子孙佐吏有以字少称屈者。由此言之，二字不必为裒，一字不必为贬。若[B14A]贬果在字数，则是尧舜、禹汤、文武、成康，不如周威烈王、慎靓王也；齐桓、晋文，不如赵武威、魏安、秦庄襄、楚考烈也。杜如晦、王以下，或成或懿或宪，不如萧之贞褊也。历考古训及贞观以来制度，似皆不然。今奉所议云“国家故事，宰相必以二字为谥”，未知出何品式？谨请具示，当以为按据。
    若忠者，臣事君之常道。苟靖恭於位，谁则非忠？非有炳然之异，则不必以为谥。至如议狱缓死，任贤举善，德之美者。然肃者，威德克就之名也，亦足以表之矣。且《月令》有之曰：“时及孟秋，天地始肃。“《诗》言之矣，曰“曷不肃雍”，又曰：“肃肃王命，仲山甫将之。”肃严也敬也，忠之属也。天地不肃，则岁不成；宗庙不肃，则礼不立；军旅不肃，则人不服，肃之时义大矣哉！若夫以之从政也，威能以闲邪，德可以济众，故以肃易其名，而忠在其中矣。亦犹夫随会、甯俞之不称文，岂必因而重之，然後乃为美也？魏晋以来，以贾诩之筹算，贾逵之忠壮，张既之政能，程昱之智勇，顾雍之密重，王浑之器量，刘忄炎之鉴裁，庾翼之志略，彼八君子者，方之东平，宜无惭德，死之日并谥曰肃。当代不以为贬，何尝徵一字二字为之升降乎？谨上稽前典，下据甲令，参之礼经，而究其行事，请依前谥曰肃。谨议。
    ○答杨贲处士书
    上德无为，其次为而不扰。及为邦岁期，而人疲如初，终日以贡赋不入，获谴於上官。遂以州比不调之琴，思解弦更张之义，算口徵赋，以代他征。意欲因有为以成无为，为未著而人已告怨，迹其所以然，无德故也。夫导政齐刑，民犹免而无耻，况权道以反经为用，去德逾远，使无速谤，末由也已。所喜幸苟有过，吾子知之，贻书见让，以直谅相益。商也起子，孟孙爱我，吾子兼之矣。愧辱嘉贶，顾无以当之，三复白圭，欲罢而不能。
    然来书所陈，富人出万，今易以千，贫人出百，今亦数倍，富倍优，贫倍苦。窃详雅旨，事或未然。昨者据保簿数，百姓并浮寄户，共有三万三千。比来应差科者，唯有三千五百。其馀二万九千五百户，蚕而衣，耕而食，不持一钱，以助王赋。《诗》不云乎？“或燕燕居息，或尽瘁事国。”在於是矣。每岁三十一万贯之税，悉锺於三千五百人之家。谓之高户者，岁出千贯，其次九百八百，其次七百六百贯。以是为差，九等最下，兼本丁租庸，犹输四五十贯。以此人焉得不日困？事焉得不日蹙？其中尤不胜其任者，焉得不襁负而逃？若以已困之人，已竭之力，杼轴不已，恐州将不存。苟以是为念，安敢不夙兴夕惕，思有以拯之？方今为口赋，诚非彝典。意欲以五万一千人之力，分三千五百家之税，愚谓之可复，使多者用此以为裒，少者用此以为益，损有馀补不足之道，实存乎其中。富人贫人，悉令均减，倍优倍苦，何从而生？窃料动摇不安，以遁逃相扇者，不过以规避之户与寄客耳。此辈浮食偷安，久漏差科，恶同均赋税之名，祗思苟免。若编户地著者，虽驱之使逃，亦固不从。今已择吏分官，以辨其等差，量分入赋，其数悬榜，以示之信。若信之不明，分之或过，等差之不均，官吏之不仁，困而後去，谁曰不可？乃未及知敛之薄厚，辩之济否，望风聆声，遽告劳而逃，斯岂为政者之过乎？顾礼义之不愆，孰能恤叛者之言耶？天下无不食王土之臣，宁有不输王赋之民？此辈饮国之泽，食地之利，将薄敛以助逋赋，则曰挈妻子而去之，是与鸟兽蛮貊，无以异矣。其来既不可以奉征税，其去亦何足以病州县？违之一邦，亦犹是也。等不为用，又焉能资邻？然计斯人之徒，亦未必悉然，固或有不去者焉。庶几其所济犹大，但不防之於微，拙诚有之。奉教三省，敢不知罪？子产铸刑书、作邱赋以救郑国，而获讥於叔向。及才不如子产，口算不如邱赋，吾子之言，过於叔向之直。中心藏之，何日忘之。簿领拘限，莫由诣展，未见君子，驰诚无极。不宣。舒州刺史独孤及顿首。
    ●卷三百八十七
    ☆独孤及（四）
    ○奉送元城主簿兄赴任序
