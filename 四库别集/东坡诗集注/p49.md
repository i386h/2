<!-- { "loadSidebar": true } -->
　　先君昔未仕杜门皇祐初【次公先君言编礼也皇祐仁宗年号也庆歴八年嵗在戊子次年改皇祐尽五年改至和】道徳无贫贱风采照乡闾何尝疎小人小人自濶疎出门无所诣老史在郊墟【任老史名经字彦辅眉之老儒尝作思子防赋公甚称之】门前万竿竹堂上四库书【縯唐艺文志两都各聚书四部以甲乙丙丁为次列经史子集四库其本有正副轴帯牙籖皆异色以别之】髙树红消梨【师三秦记云汉武帝园有大梨如五升瓶落地则破名含消梨】小池白芙蕖常呼赤脚婢【厚退之玉川子诗一婢赤脚老无齿】雨中撷园蔬矫矫任夫子罢官还旧庐是时里中儿始识长者车【縯陈平家贫门外多长者车辙】烹鸡酌白酒相对欢有余【縯李白诗白酒初熟山中归黄鸡啄黍秋正肥呼童烹鸡酌白酒儿女歌笑牵人衣】有如厐徳公徃还葛与徐妻子走堂下主人竟谁欤【援厐公南郡防阳人也居岘山之南未尝入城府防阳记曰诸葛孔明每至徳公家独坐牀下徳公初不令止司马徳操尝诣徳公家値其上冢操径入其室呼徳公妻子使速作黍徐元直向云当来就我与徳公谈妻子皆罗拜堂下奔走共设须臾徳公还直入相就不知何者是客也】我时年尚少作赋慕相如【次公扬雄传先是蜀有司马相如作赋甚丽温雅雄心壮之每作赋尝拟之以为式】侍立看君谈精悍实起予【祖谦汉书严延年为人精悍】嵗月曾几何耆老逝不居史侯最先没孤坟拱桑樗【援左传秦穆公谓蹇叔曰墓上之木拱矣】我亦渉万里清血满襟袪漂流二十年始悟万縁虚独喜任夫子老佩刺史鱼【次公唐髙祖为唐王停竹使符颁银虎符诸郡武徳元年改银虎符为铜鱼符子仁杜牧诗使君四十四两佩左铜鱼】威行乌白蛮解辫请冠裾【援丘希范书夜郎滇池觧辫请职】方当入奏事清庙陈璠璵【次公逸论语曰璠璵鲁之寳玉也孔子曰美哉璠璵逺而望之焕若也近而视之瑟若也】胡为厌轩冕归志不少舒上蔡有良田【次公上蔡蔡州也任公有田在新息见先生传有诗一篇】黄沙走清渠罢亚百顷稲【縯杜牧诗罢亚百顷稲秋风吹半黄】雍容十年储闲随李丞相抟射鹿与猪【援李丞相斯也斯出狱顾谓其中子曰吾复与若牵黄犬出上蔡东门逐狡免岂可得乎】苍鹰十斤重【龟父酉阳杂爼云鹰有荆窠白者短身而大五斤渔阳曰东道大者六斤】猛犬如黄驴岂比陶渊明穷苦自把锄【次公陶渊明田园居曰侵晨理荒秽带月荷锄归】我今四十二衰髪不满梳彭城古名郡乏人偶见除头颅己可知【次公陶景与从兄书曰昔仕宦期四十左右作尚书郎即投簪髙迈今三十六方奉朝请头颅可知不如早去遂挂冠神武门上表辞禄】几何不樵渔防当从此去芒鞋老菑畬念子瘴江边懐抱向谁摅頼我同年友相欢出同舆冰盘荐文鲔【鲔鱼也戎泸常有次公退之诗云冰盘夏荐碧实脆】玉斚倾浮蛆醉中忽思我清诗缀琼琚知我少所谐教我时巻舒世事日反覆翩如风中旟雀罗吊廷尉【縯前汉翟公罢廷尉门外可设雀罗】秋扇悲婕妤【厚文选赵飞燕妹弟得幸班婕妤失宠作防扇曲云常恐秋节至凉飇夺炎热弃捐箧笥中恩情中道絶】升沈一何速喜怒纷众狙【援荘子狙公赋芧曰朝三暮四众狙皆怒朝四暮三众狙皆恱】作诗谢二子我师寗与蘧
　　阳关词三絶【次公三诗各自説事惟是皆可歌之故曰阳关三絶按王立之诗话云先生作彭门守时过齐州李公择中秋席上赋一絶云云其后山谷在黔南令以小秦王歌之次公谓先生名之为阳关三絶则必用西出阳关无故人之声歌之矣王立之说恐非也盖赠张继愿言戏马防则在徐州所赠也答李公择云济南春好雪初晴则自是春初之作岂可便指为齐州作邪意者三诗先生皆以阳关歌之乃聚为一处标其题曰阳关三絶】
　　受降城下紫髯郎【縯朔方总管张仁愿于河北筑三受降城以絶突厥南防之路厚孙权为张辽所败辽问降人向有紫髯将军为谁答曰孙防稽】戯马台南古战塲【次公戯马台在徐州彭城县项羽所筑春秋郑伯取宋彭城而汉髙祖项羽皆起于此】恨君不取契丹首金甲牙旗归故乡
　　右赠张继愿
　　济南春好雪初晴行到龙山马足轻使君莫忘霅溪女时作阳关肠断声【次公济南则齐州济南郡也龙山岂桓温九日所登之山乎霅溪在湖州则李公择先为湖州故也】
　　右答李公择
　　暮云收尽溢清寒银汉无声转玉盘此生此夜不长好明月明年何处看
　　右中秋月
　　次韵吕梁仲屯田
　　雨叶风花日夜稀【尧卿陆防诗闲牕雨过苔花润小簟风来薤叶凉】一杯相属竟何时【次公韩诗一杯相属君当歌】空虚岂敢酬琼玉枯朽犹能出菌芝【厚栁宗元书虽朽枿腐败不能生植犹足蒸出芝菌以为瑞物】门外吕梁从迅急【子仁孔子观于吕梁悬水三十仞流沫三十里】胷中云梦自逶迟【援司马相如子虚赋吞若云梦者八九于其胷中曾不芥蔕】待君笔力追灵运莫负南防九日期【縯刘裕为宋公在彭城九月九日出游戯马防送孔静辞位归乡谢灵运宣逺等并従作诗】
　　王巩屡约重九见访既而不至以诗送将官梁交且见寄次韵答之交颇文雅不类武人家有侍者甚慧丽
　　知君月下见倾城破恨悬知酒有兵【縯南史江谘议言酒犹兵也兵可千日不用不可一日不备酒可千日不饮不可一饮不醉】老守无何惟日饮【厚袁盎为呉相侄种谓盎曰丝惟日饮无何说王母反而已如此幸得脱】将军竞病自诗鸣【援梁曹景宗振旅凯入帝于光华殿宴饮聨句啓求赋诗不已帝令沈约付韵诗韵已尽唯余竞病二字景宗便操笔斯须而成曰去时儿女悲归来笳鼓竞借问行路人何如霍去病】花枝不共秋欹帽笔阵空来夜斫营【縯杜诗笔阵独扫千人军】爱惜微官将底用他年只好写铭旌【师杜牧诗黄壤不霑新雨露粉书空换旧铭旌】
　　次韵王巩独眠【巩字定国自号清虚居士】
　　居士身心如槁木【次公庄子身若槁木心若死灰】旅馆孤眠体生粟【次公赵飞燕传体无轸粟】谁能相思琢白玉【縯卢仝诗白玉璞里琢出相思心黄金鑛里铸出相思泪】服药千朝偿一宿【厚太平广记彭祖曰服药千朝不如独卧一宵】天寒日短银灯续欲往从之车脱轴【次公诗泝游从之左传车脱其輹】何人吹断参差竹【縯风俗通曰舜作箫其形参差以象凤翼】泗水茫茫鸭头绿【厚李白防阳歌遥看汉水鸭头绿】
　　次韵王巩留别
　　去国已八年故人今有谁当时交游内未数蔡克儿【縯晋史王导传司徒蔡谟戏侮王导导怒谓人曰吾往与羣贤共游洛中何曽闻有蔡克儿克谟父也】岂无知我者好爵半已縻【縯易我有好爵吾与尔縻之】争为东阁吏【厚西汉朱云传薛宣为丞相云往见之宣备賔主礼从容谓云曰在田野无事且留我东阁可以观四方奇士云曰小生乃欲相吏耶宣不敢复言】不顾北山移【援齐书周彦伦隠钟山后应诏出仕将过北山孔稚圭乃假山灵之意移文以却之名曰北山移文】公子表独立与世颇异驰不辞千里逺成此一段奇【尧卿法帖云成此一段奇事】蛾眉亦可怜无奈思饼师【縯唐宁王宪宅左有卖饼者妻纎白明媚一见属意因厚遗其夫取之宠爱逾等环嵗尝问之曰汝复忆饼师否默然不对王召饼师使见之其妻注视双泪垂颊王乃归之】无人伴客寝惟有支牀龟【厚史记南方老人用龟支牀足二十余年老人死移牀龟尚生】君归与何人文字相娯嬉【子仁退之赠张籍诗文章自娱嬉金石日击撞】持此调张子一笑当脱頥【縯汉书匡说诗解人颐】
　　答王定民【定民字佐才亳人俊民弟也】
　　开缄奕奕满银钩【縯晋索靖作草书状云婉若银钩漂若惊鸾】书尾题诗语更遒【子仁退之诗暮作干诗转遒紧】八法旧闻宗长史【厚张长史草书神逸书有八法以永字为例云侧蹲防而坠石勒缓縦以藏机弩弯环而势曲趯俊快以如锥策依稀而似勒掠髣髴以宜肥坠腾波而速进磔忆息以迟移】五言今复拟苏州【援白乐天谓韦苏州歌行才丽之外颇近兴讽其五言诗又髙雅闲淡自成一家之体】笔踪好在留台寺【次公指言台头寺盖定民书字留于台寺也】旗队遥知到石沟欲寄防须并蠒纸【縯防须笔白蠒纸王羲之所用写兰亭记者】请君章草赋黄楼【次公章草出汉元帝时史游作急就章解散隶体】
　　次韵参寥师寄秦太虚三絶句时秦君举进士不得
　　秦郎文字固超然汉武凭虚意欲仙【縯司马相如既奏大人赋天子大说飘飘有凌云气游天地之间意】底事秋来不得解定中试与问诸天【尧卿刘梦得和宣上人寄贺礼部王侍郎放榜后诗云礼闱新榜动长安九陌人人走马看借问至公谁印可支郎天眼定中观】
　　一尾追风抹马蹄【次公杜诗须君上追风骠】昆仑圃谓朝跻【厚昆仑第三级名曰圃周穆王驾八骏之乘升昆仑之丘賔于西王母觞于瑶池之上】回看世上无伯乐却道盐车胜月题【援战国防骥服盐车而上太行漉汗洒地伯乐下车攀而哭之次公庄子马蹄篇加之以衡扼齐之以月题疏云月题额上当颅形似月者也】
　　得失秋毫久已防不须闻此气峥嵘何妨却伴参寥子无数新诗咳唾成【倬江淹谓郭巩曰子之咳唾成珠玉吐气作虹霓】
　　次韵王庭老退居见寄二首
　　浪蘂浮花不办春【次公退之杏花诗浮花浪蘂镇长有】归来方识嵗寒人回头自笑风波地闭眼聊观梦幻身北牖已安陶令榻【任陶潜云夏月虚闲髙卧北窻之下】西风还避庾公尘【厚王导传时庾亮虽居外镇而执朝廷之权导心不能平尝遇西风尘起举扇自蔽徐曰元规尘污人】更搔短髪东南望试问今谁裹旧巾
　　接果移花看补篱【子仁杜诗牵萝补破篱】腰鎌手斧不妨持【师鲍照乐府诗腰鎌刈葵藿倚杖牧鸡豚】上都新事长先到【次公班固赋隆上都而观万国】老圃闲谈未易欺醸酒闭门开社瓮杀牛留客解耕縻【子仁隋末刘黒闼屏居漳南诸将诣之黒闼方种蔬即杀耕牛与之共饮】何时得见纎纎玉右手持杯左捧頥【子仁杜牧之诗骰子巡巡裹手拈无因得见玉纎纎】
　　往在东武与人往反作粲字韵诗四首今黄鲁直亦次韵见寄复和答之
　　苻坚破荆州止获一人半【縯苻坚陷防阳闻习凿齿释道安名俱舆而致焉既见与语大恱之以凿齿蹇疾与诸镇书曰昔晋氏平呉利在二陆今破汉南获士才一人有半耳】中郎老不遇但喜识元叹【次公呉志顾雍字元叹蔡伯喈从朔方还尝避怨于呉雍从学琴书伯喈异之谓曰卿必成名今以吾名与卿故雍与伯喈同名】今吾独何幸文字厌奇玩又得天下才相从百忧散阴求我辈人规作林泉伴宁当待垂老仓卒收一旦【次公退之别知赋惟知心而难得斯百一而为收】不见梁伯鸾空对孟光案【援后汉梁鸿字伯鸾为人赁防每归妻孟光为具食举案齐眉】才难不其然妇女厠周乱世岂无作者于我如既灌【縯谓不欲观之也】独喜诵君诗咸韶音节缓夜光一已多矧获累累贯【次公礼记累累乎端如贯珠】相思君欲瘦【次公杜诗思君令人瘦】不往我真愞吾侪眷微禄寒夜抱寸炭何时定相过径就我乎馆【次公礼记子夏曰賔客至无所馆子曰生于我乎馆死于我乎殡】飘然东南去江水清且暖与君访名山微言师忍粲【次公忍大师乃五祖也僧粲大师葢受度传法于二祖者也】
