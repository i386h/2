<!-- { "loadSidebar": true } -->
    敕。凡在南宫，必资望实。而仪曹之选，益难其人。以尔松篁清韵，瑰璧贞姿。以文章为积行之基，用规检为修身之具。饰外以举其众能，居中自持其谋益。佐□幕而郁有佳声，处霜台而介然独立。玉墀之下，益振金相；载笔之间，共推直史。是用迁于粉署，光彼文昌。勉膺起草之求，无忝握兰之美。可依前件。
    ○授李骘祠部员外郎等制
    敕。由宪府而入文昌，自藩方而升粉署。既为佳选，亦举滞才。尔等皆以文藻发身，馨香驰誉。早茂闺门之行，久从宾幕之游。或赐告经时，颇积退藏之美；或纲丞上请，雅膺选擢之科。祠膳清曹，省闱右地。勉思起草，无念应星。骘可祠部员外郎，陟可膳部员外郎。
    ○授李浑比部员外郎等制
    敕。著作郎李浑等，台庭积庆，文苑驰声。玉让其温华，山挺其芳茂。幼闻《诗》《礼》，在家推鲤也之贤；夙禀清英，行己有蔼然之举。蓬邱探讨，莲府周旋。颇闻编轴之功，雅得副车之体。纲曹妙选，粉帐华资。方承彩服之荣，共许应星之美。为郎匪因於父任，题柱自奏於帝知。勉服鸿休，更观骥骋。可依前件。
    ○授高宏简司门员外郎判度支案判
    敕。司国计者，统天下之财货，量入以为用，在於赋有馀也。事归一途，故必取其疆力多闻，分掌薄籍，俾操无滞，精明莫欺，宏正上言。以尔尝居宪署，亦领郡符，通於吏术，素传儒业。是可以分列宿之位，理聚人之财。尔其佐我才臣，资於国用，无俾健酷，以罔遗利。可依前件。
    ○授苏彰屯田员外郎制
    敕。具官苏彰，尝以艺能，再宪府。闻其奉使，亦甚称职。往来万里，勤劳一心。而卧疴经时，赐告逾岁。迁居粉署，用应星文。勉思覆被之荣，无忝握兰之美。可屯田员外郎。
    ○授温璋侍御史制
    敕。大理丞温璋。胡廷用人，不独取名声畅茂，曹唱群和而命之。至於御史府，尤藉才能，以责官业。前时阴率众吏，构成奸谋，焚我帑聚。其主事以火事上闻，付于理寺。而璋於群疑之中，独出明见，比令左验，事则果然，此真宪府之任也。俾戴豸冠，仍加朱绂，勉思奉职，无忝我用才之意。可依前件。
    ○授卢就等侍御史制
    敕。前义武军节度判官卢就、东川节度判官尔朱杭等。侍御史居其府则掌领推按，纠绳愆尤；立於朝则正其视瞻，峻彼风范。官号清重，才资鲠直，拔而用之，不在阶级。尔就尔杭，立身有文，能用嘉猷，参于将席。宪丞上请，咸曰得人。呜呼！神羊在庭，屈轶在砌。触邪指佞，二物可师。无为畜缩，以孤我诚臣之举。可依前件。
    ○授李童韦澳裴达殿中侍御史等制
    敕。右拾遗李童等。御史府有三院，凡所选用，其器得以专达，必取其刚廉劲健，才行兼至者，则可奏而授之。今童朴重有文，直而不讦，司我谏纳，宏益仍多。以澳洎达，咸用词学器识，累参宾画，研朱益丹，莹玉无玷。皆可以修明宪职，振凛霜标。屈轶有灵，獬豸不惧，惟此二物，尔其师之。可依前件。
    ○授郑韬殿中侍御史制
    敕。监察御史郑韬。御史府三院，转迁虽曰彝制，至於用舍进退，亦系於一时之事迹。以韬立志甚贤，居官称职。霜简在手，风标竦身。其长吏言，请用迁陟，班我殿内，升为近臣。屈轶神羊，无怠前志。可依前件。
    ○授蔡京赵滂等御史等制
    敕。监察御史蔡京、忠武军节度副使赵滂、桂管副使郑鲁洎陈许观察判官薛蒙等。朝廷之选御史，虽委其长吏得以专举，然亦详求物议，然後取舍无私，宪丞上言。滂与鲁洎蒙，皆业於儒术，傅以吏道。其刚明劲果，可委以击断；其温敏庄肃，可资其检绳。而皆久滞藩方，未升朝序。吾且循其声迹，颇契符言。是用擢自宾筵，置於宪席。而京再覆大狱，吏不敢欺，满岁当迁，吾何所惜。京可殿中，滂可殿中，鲁洎蒙并可监察。
    ○授萧邺李元监察御史制
    敕。御史府居朝廷之中，杰出他署。盖以圭表百吏，纠绳四方。故选其属者，必在坚明劲峭，临事而不挠，不独取谨厚温文，修整咨度而已。尔等皆以词华升于俊秀，从事贤侯之府，驰声馆阁之中，筹画居多，操持甚固。是宜持此霜简，峻其风标。使避马之谣，不独美於桓典；埋轮之志，无所愧於张纲。勉服宠荣，无忘职业。可依前件。
    ○授李毗集贤校理等制
    敕。秘书正字集贤校理李毗等。披书殿雠校之文，秉东观铅黄之笔，必选其雄词掷地敏学通天者而授之。尔等皆以後来之英，前达所许，人推领袖，名於缙绅。或荆山蕴片玉之姿，或桂树择一枝之秀。五常师於中道，万里视其长途。况我台臣，监领二职，以尔上请，是谓得人。宜思结绶之荣，各勉分飞之势。推轮覆篑，其在兹乎！毗可蓝田县尉充集贤校理，浣可兴平县尉直史馆。
    ○授杨鲁士长安县令等制
    敕。兵部郎中杨鲁士等。朕方以亲人之任，重其守宰，欲使中外迭处，周旋可观。至今於尚书省御史府以时序迁者，亦皆推於公议。复中念孔门以政事、文学列为四科，而鲁士等各擅其能，久而益励，付之剧县，分以名曹。必能展剖繁析滞之才，副题柱含香之美。且有後命，尔其敬哉。
    ○授卢攸河南县令等制
    敕。前知嘉兴监卢攸、前知湖南院韦宙等。国朝之制，自外府正郎至於郡丞半刺，不由会府之所选授者，中外臣僚，岁终得以闻荐。而有司锻炼其簿籍，参校其资级，夏五月各以其名来上。惟尔攸等，或以文学再登科第；或以才人早居宾幕；或以利用，累司榷之繁；或以荐延，久佐州邦之理。嘉乃成绩，俾其叙迁，至於赤县铜印之荣，三川纲辖之任，皆吾之慎选也，尔其勉之。
    ○授蒋邕济源县令制
    敕。夫任事之官，亲於人者，莫切於令长也。非其才则百里告病，得其人则元元获安。况授其臣，在乎所举，献状推允，用观尔能，邕可河南府济源县令。馀如故。
    ○授元寿陆浑县令制
    敕。右补阙元寿。县令亲人之任，在昔为难。况我每念疲，思於共理。尔有利用，可为此官。宜辍任於谏垣，俾足才於宰邑。解牛利刃，来鹿殊祥。勉思三异之能，无忽百里之地。可陆浑县令，
    ○授纥干Н江西观察使制
    敕。钟陵奥区，楚泽全壤，控带七郡，襟连五湖。人推征赋之饶，俗擅鱼盐之利。静则易理，动则难安。思得良能，以臻富庶。选求之下，是举佥谐。中书舍人纥干Н，气惟雅茂，才实变通。黄锺涵待扣之音，青萍蓄善割之用。早以俊造，播其馨香。霜台竦介立之标，兰省蔚和光之操。洎司纶，益茂声猷。粉泽惟工，克赞凤池之美；温华自润，皆推鸿笔之资。蕴商也之文，可以华国；布求也之政，可以观风。是用辍於演纶，付之廉问，必能宣我大化，苏其远人。伫闻来暮之谣，必有借留之思。尔其简以临众，清而自持，惠养益厚於疲羸，操断无遗於桀骜。一方之任，不愧於前贤；五字之精，永光於禁掖。仍加中宪，式峻外台。可江西观察使。
    ○授郑亚桂府观察使制
    敕。地理五岭，川束三江。直千里之奥区，杂夷风之阜壤。静则可理，动则难安。思得长才，以绥裔俗。求於佥论，多曰汝谐。给事中郑亚，识洞古今，情惟端愿。富三冬之精学，控六变之雄文。早升甲乙之科，雅有词华之誉。周旋粉署，堂堂表题柱之荣；纠正霜台，肃肃有埋轮之志。人推长者，时许多能。洎入赞黄枢，超居青琐。弥缝阙漏，衮职以之无遗；参酌宪章，国典由其益振。朕方宏理道，志切惠人，精求廉问之才，用广移风之化。尔宜将我诚意，布其惠和，抚俗必务於洁廉，奉已宜思於简俭。无以地远而忽其簿书，无以官尊而怠於统驭。将期富庶，必在严明。承我宠荣，勉思报效。
    ○授李陇州刺史兼防御使制
    敕。陇陕之西，地连番境。虽舅甥和好，绝塞无虞，而边徼抚循，长才以藉。尔武能御寇，智可图功。早推奉国之诚，共许统戎之略。及位分六校，职长千夫。尔彰夙夜之劳，益尽爪牙之用。是思宠擢，委以疆场。尔宜推赤心以任人，励元甲而训士，约以奉已，忠以报君。无兴踊虏之功，更起事边之计。静能制动，安亦虑危，勉而行之，富贵可保。将表戎旌之盛，仍兼专席之荣。可陇州刺史兼御史大夫充本州刺史防御使。
    ○授薛廷范淮南副使制
    敕。考功郎中薛廷范等。吾命重臣，往镇淮海，其所选署宾僚，得以参用朝列。伊尔廷范，为时所闻。可升天子之堂，早入贤侯之幕。周旋不忘乎中道，出处必践其正途。辍兹考绩之能，俾ヘ戎旃之盛。尔能以侍君之道以奉帅，则无往而不适矣。惟孜与球，皆郓之旧僚也，能以通方，佐成茂绩，至今庸蜀，人多怀之。至於参佐计司，主领院务，统两地之榷，专五铢之熔造，各从其请，以展良能。勉副已知，用光所举。可依前件。
    ○授卢戡桂州副使制
    敕。前江陵县令卢戡等。藩方之命采寮，虽得以上朝廷，亦择其可者而授之。至於升副车，首宾席，自非贤才，孰充佳选。戡尚义有闻，积学多识，去於荣进，乐在闲放。以是为请，宜乎得人。由山立而下，或以吏能发为官业，或以词藻蔚彼隽髦，各从所适之宜，以广用人之路。银章赤绂，耀彼华筵。可依前件。
    ○授郑齐之灵武副使制
    朕以灵武重镇，控制西戎。故选於和门，付以油节，思得干用，以佐参画。如闻齐之自得科名，留心政术。奉沙漠之使，佐榷之司。口不告劳，人称奉职。某与思谦临洎思退，皆钻研文学，承袭轩裳，畅彼声光，端其操履。是可以佐樽俎於台席，奉指教於才臣。而八达九冲，晓巡夜警，亦执金吾之重务也。咸允章奏，无忝所从。可依前件。
    ○授郑公舆镇州副使等制
    敕。大厦将构，必藉良材；□幕既开，是资髦士。况易水居常山之北，容川当桂岭之南。惟是徐方，俱发为重寄。凡所选用，诚皆得人。尔等或以文学进身，或以簪缨袭庆，勉思公举，无忝嘉招。至於佐戎幕而静辕门，辑政刑而抚凋瘵，亦副车之任也。正郎命服，吾岂惜焉。可依前件。
    ○授田密相州长史等制
    敕。田密等并以才识，闻於所知，主帅上言，计司有请。各从所便，分以命之，仍假宪臣，式彰优宠。
    ○授王叔政洪州别驾等制
