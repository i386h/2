<!-- { "loadSidebar": true } -->
　　佛氏善效其说与儒者或不能不同而其徒与士大夫风俗亦未始大相异易之理难明也乃以龙喻干以马喻坤于一物取一象而易可推圣人之德难言也故孔子以天喻尧子贡孟子以日月宫墙泰山河海麒麟鳯凰喻孔子而圣人可知旁行之书非六经语孟比也于其种嗣根器之伟者以龙喻以象喻以狮子喻以苾刍摩尼喻以薝卜优鉢昙花喻其聚僧之所曰选佛其为之侍者而处于将僧未僧之间则曰选僧而又侈其牓曰旃檀林亦犹国家用人用将相大臣于巳官者未官者也于士乎取士登一名谓之擢桂故取士之地世谓桂林释氏之法异于儒而其取人之説合乎吾儒之説者如此古睦南山禅寺自无竭禅师如川主之陶虚铸空新其聚僧之所檐宇靓崇屦鉢昌庶予为文以记犹惧其离于有相也既予归紫阳山下龙集癸未再以书求记所谓旃檀林者按图故础为数六十露庭风牖篁砌柏厢凡将僧未僧之众与夫亚于座席而各执佛之事者饥饘垢浣炎浴凉炉纎举悉备且不惟是丈室舒啸有寄傲之穹阁为栋三给薪买邻山为顷半捍水作石堤为丈百浚塘溉新粳辟园莳豆麦庄农佃叟户加室增实首捐私泉十二万而后檀者踵至或谓斯皆有相之所为而出于好名者之所不能自御然予尝谓近世士大夫贪恶亷进恶退缄黙恶直谏阿党恶至公则诋曰是皆好名世道以是潦倒泥腐今释氏之法盛行而乗以射利者无所能亦无所畏视事如监司守令马前后呵殿有驺从案牍有胥吏笞挞有卒徒凶酗饕淫不啻跖蹻顾视吾川独勇于为善则箝制之以为好名亦近世不肖士大夫妬贪之术耳呜呼均是人也能言之类一也则其说释与儒乌得而独异虽曰均是人也上智下愚殊趍也中人以上中人以下不侔品也则释之徒与士大夫风俗焉得而不同然则说与儒者合吾见一川矣曾不能变其徒之风俗将有如近世士大夫之弊则予未见百川也是旃檀林中必有读吾文而兴感于斯
　　善应庵记
　　予所居县曰歙渡紫阳山下溪西南五十里曰航口其地隠僻其人古直孙居士复兴家焉其近乡有为尉于信之贵溪者曰呉君雷孙其子曰谨于杭袖书过予言孙居士寻与书皆来书曰居士防甚贫事母黄氏孝母殁誓终身庐墓积俭累勤买田十畆筑室十间田以供粢盛屋以祀其先时延道友饭之绘世所谓观世音者奉之大人尉贵溪之日为请于三十六代天师张真人宗演书善应庵三字扁之僻隠之地轮蹄隔絶古直之人巾屦追随竹树茂密溪山竒胜请予记予谢曰耕畴居宇如是其眇也而可记古有庙祭无墓祭骨肉毙于下隂为野土之死而致生之不智也故不祭于墓其气发扬于上为昭明焄蒿凄怆之生而致死之不仁也故祭于庙其祭也荐血腥之礼燔燎羶芗以求诸天报气也馈食之礼黍稷肺心醴酒以求诸地报魄也反始用情谓之二礼故有阳厌有隂厌于庙不于墓而孝子之心尽矣且祭必用尸周之东而废尸而用主今之礼无一而古重墓祭而轻庙祭卜尸迎尸懵莫之晓以纸若木书其先之称谓近于主稍饰则画素肖形曰影堂又过是则凡鬼神无不刻梓冶金为像而其事侈矣子贡庐孔子墓三年而去后世有以终身庐先墓废庙不祀为孝者皆非古也居士即墓为庵若混乎庙墓之祭为一为善而应理所必然事葱岭之神而庵之命名书额乃出于阳平都功之教又似乎混佛老而为一者也若之何为记曰不然墓祭汉以来尚矣墓有庵以歳时烝尝犹不失古意今之祭然香明烛爇币非报气乎酹酒瘗牲非报魄乎祭不以血食而以菜茹则佛老之説俗不可镌然易曰随时兵兴已来百顷千楹之家顷刻羽化惟佛老之徒得全桀者托于佛老而恣庸者依于佛老而苟中人藏其身于佛老之间亦可以粗安田里而无他虞居士好善于世无求方之奔竞官路走趍公门顾财贿而不知止防刑辟而不知悔者固有间矣他岂无称儒生而叛孔氏者惟口惟腹蜗战蝇营视居士亦或愧焉且居士知方使君之名求文以寿斯庵此一节亦不可不书也是为记
　　肃斋记
　　昔河南程氏继孔孟絶学教学者求道入德曰敬既为之训曰主一之谓敬又为之训曰无适之谓一学者能至于主一而无适乃敬之极功初学之士或难之至紫阳朱氏集注论语第一篇之第五章本程氏説亦曰敬者主一无适之谓至为敬斋箴而后有曰不贰以二不参以三则主一无适之义始明大抵心在乎此则不可又适乎彼方主乎此事则不可又杂乎他事此其义虽甚易知而未易行也全此敬于成熟之余者固必能主一而无适持此敬于操存之者如之何遽欲主一而无适哉朱氏晚节别为之训曰敬之为义惟畏字足以尽之葢有取于太公之丹书敬胜怠者吉子思之中庸戒慎乎其所不睹恐惧乎其所不闻怠则不畏不戒慎则不畏不恐惧则不畏人于天地之间罔有所畏则荡然自肆人欲恣而天理灭矣是故惟畏可以训敬而初学者易以入门虽然犹未也朱氏之髙弟曰勉斋黄氏又以肃训敬引洪范之肃以明之谓肃亦畏字之意敬自内出则貌恭恭既外形则心愈肃故曰恭作肃而记礼者亦曰心肃则貌敬以畏状敬而又以肃状畏初学者所以防闲束缚之方不在兹乎今夫震击雷霆谈説神鬼闻者莫不肃然何也肃即畏也畏即敬也皆人心之本体而因事以发见者也常人于此仅有斯须之肃斯须之畏斯须之敬君子则不然常如是肃常如是畏常如是敬静则暗室屋漏俨然若思动则出门使民如临賔祭善学者由肃入畏由畏入敬贯程氏朱氏黄氏三言而一之于求道入德亦可以弗畔矣夫真定石君郁文卿好学妙年从师以肃名其读书之斋近俾予为记以析其义而予裒是说以复焉然则肃而畏畏而敬所以涵养其心而徒敬无事则流为异端故先儒教人尤贵于致知求之于方而古人与俱如易之畜德求之于朋友而今人与迪如易之兊习则防矣君年甫四十三尝为湖北宣慰司上幕尹盐官富阳二大邑皆有声今将尹武冈以是肃为政其不有如时雨化之者乎
　　三勿斋记
　　心一而已而有人心道心之分有未发既发之分有忿懥恐惧好乐忧患之分有恻隠羞恶辞譲是非之分心岂若是其多端乎心统性情性静情动圣人教人以养心之法制其动之不善以全其静之善不得不分别言之也昔者孟子与公孙丑论不动心之道十有四问十有四荅其七问而七荅也有集义养气之説虽养气也实养心也心得其养则其气浩然心失其养则其气馁故曰志气之帅也何谓心得其养孟子之十有四言尽之矣必有事焉而勿正心勿忘勿助长也有此一有勿此三勿则集义而义集矣养心在是而养气亦在是矣西京赵氏河南程氏以心字属下句临川陆氏以心字属上句新安朱氏以为属上属下皆通必有事焉之事如有事颛臾如昭事上帝如请事斯语如从事于斯必有云为必有注措一举一动无非义者此集义之纲也然是心也苟或毫髪觊望有所为而为之则不为义故设为勿正心之戒传曰师出不正反战不正胜孟子曰忠信不二非以正行也葢悬探预期邀誉计功之谓此心既除然又恐其流于怠惰苟且荒唐缪悠而莫之救故又设为勿忘之戒忘也者不耘苖者也人之一心扶左而右危起东而西仆勿忘可也过于勿忘而无以御之或至于矫枉诈伪诡遇行险故又设为勿助长之戒助长也者揠苗者也一勿利心也二勿放心也三勿戕贼之心也一勿不戒庄子鸮炙时夜之谓也二勿不戒释氏槁木死灰之谓也三勿不戒截鹤续鳬割肉防口爱子而衣裘裳延年而饵金石无益有害甚矣学者之于此心能体认孟子一有三勿之训三纲正三目举义为心主心为义主不淫不移不屈岂不所谓大丈夫者哉胶西王君玹德玉宦学江左讲明心学有志有气东嘉孔君文杓端卿以三勿名其斋属予记之予敬诵所闻抑予谓味七问七荅之养气又当味八问八荅之知言养气者干之刚知言者离之明刚孰有如天者乎明孰有如日者乎刚不挫于人明不惑于人儒者之能事毕矣
　　万山轩记
　　干世者患出山之太早又一出而不复入也避世者患入山之不深又一入而不复出也入而不出古有之今未之见也出而不入则于今多见之然则勇于避世者虽未敢尽以为贤急于干世者其贤否可知已士大夫非无用世之心出处有时进退有命当外观内省而自谋之谢安石之在东山晋室安危系焉一出而内难平外患弭然犹东山之志始末不渝海道一舟竟违雅志后世当途之士虽负大声名未至如谢公之于国家决不可无则莫若常以邱壑泉石之念寘诸胷中可仕即仕可隠即隠髙唐陈侯忠正之才髙而气刚春秋五十有九官甫至郡贰尝屑仕吾州爱其山而乐之以万山名其轩所至掲焉侯之説以为入山不复出过于矫激出山不复入过于奔竞皆吾所不为也时止时行山不在目而常在其心所谓每饭未尝不在钜鹿下也是心也孟晋迷复之失可以免矣若夫万山云者非谓枚一十百千以至于万也犹之万人万事万物举成数而言耳噫侯之宦游万山之间去之久而不能忘愚家居万山之间非不欲老焉而未即归其不有愧于侯之髙风也是为记
　　丰山亭记
　　古歙大州也婺源大县也汪氏大姓也逥岭之下有丰山焉丰之为言大也州大县大姓大山大宜必有大丈夫藏脩其间而友人汪君茂春令以文记其丰山之亭君之说曰嫓欧暨苏非建绍大词臣乎吾家浮溪老大文章也嗣濂绍洛非干淳大儒宗乎吾乡晦庵翁大学问也吾非不早负大志吾亦欲逺希大贤青衫初筮里社相邻黄纸再除海壖于役弓刀警逻桴鼔徼廵既重之以簿领之勾稽又责之以歌之抚字嘅一身之余防丛四职以并兼三千食客之封君八百家僮之巨室贯耳雕题之防蛮琛岛賮之冲此是而彼非左恩而右怨多争而少譲面誉而背疵劳心而劳力畏首而畏尾得情勿喜实繁望廷尉之徒知防其神莫甚见督邮之耻大丈夫于此不逺复可也而可以迷复乎哉东阡西陌吾其田上栋下宇吾其宅栽桃种李岂必河阳抚松采菊是亦柴桑蕙兰无澧浦之悲橘柚非泛洲之货菰蒲芰荷之沼鲤泳浮梨柿橡栗之林鹿呦猿啸粤蕉岷芋渭竹庾梅后土洛阳之花神农雷公之药唯力是视具体而微不丰于爵位而丰其甘防以奉亲不丰于泉布而丰其馔羞以娯客酾緑醑兮劳农耕野剔青灯兮听子读书此吾所以因山筑亭有取于丰大之义葢谓丰于天理则吾之大丈夫者非世俗丰于人欲以为大者也吾观于易离下震上明动相资所以致丰明而不晦动而不静不可以保丰如日在天惧过乎中吾之仕将进而穷乎宁退而通乎同郡方回髙其识壮其言神逰其亭为之谣曰识象外之意者可与言易丰之彖传可以象测物盛而大皆不可极天地日月与时消息酒饮微醉花看半开焉得深于理者与之歌观物之吟于斯亭而和之以归去来乎
　　有有堂记
