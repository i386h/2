<!-- { "loadSidebar": true } -->
　　李日升者吾同乡人也据李氏家牒九世祖廷翰通判登州本简人徙居于陵阳之仁寿世隠畎亩日升生七十有四卒于绍兴之乙亥以辛巳之冬墓于所居之里所先是日升有子徳辉蚤世独嫡孙邦光侍养后前常诲之曰来汝能法我力诗书以藩吾门吾志乐也今里有通儒曷亲之于是歳己巳邦光执贽拜吾庐下承奉菽水恭甚三返吾竟以诺久之予因间问邦光翁为人何若曰翁平居不易言不以事不造公寺喜读书乐于耕事予即叹惜谓尔翁所为者当与若共效之后偕二三子即翁垅上见其执意力耕励志不怠则晓之曰老父而歳徃矣何至苦身甚勤如此翁曰吾闻之天下之事为者昏昏则报者没没岂文事固然耕事独无然乎吾喜其言退谓二三子曰之人乎诚愿人也昔汉盛官仪于竟陵百姓聚观汉隂老父独不观而耕事不辍也彼老父者岂以天下纷华之动而易吾耕事哉彼其中则有处也今之人华颠在畎亩不易操殆有汉氏之人之心乎二三子其识之后七年卒邦光求属予言而为之铭曰
　　仁而寿晦而勤卜于斯固且宁
　　左奉议郎致仕贠公墓志铭
　　贠氏自唐半千而次咸有代序具家牒兴宗鼻祖任城令君讳延禀资夷澹尝习道论于陈图南所图南者髙世士所谓希夷先生者也希夷为人师友造化草芥视诸公贵人者一见任城遇之谨每谒入任城未尝不趋风而庭执礼恭甚最后告归蜀图南出一编书遗之曰子诚去我矣乎我亦有以遗子矣子勉之无病贠宗之无人贠宗有人焉子率礼而不越韬徳而不耀是不三世子孙其殆有兴者兴则衣冠世鼎鼎矣是书所以志也任城因避席再拜敬承其遗以去徐囬发其书踪迹之古方书也任城竟老于三嵎以死死二世生曾伯祖讳安舆次讳安宇皆以学自力登进士第而安舆者字文饶词最髙伟大儒苏洵明允文同与可皆与之定交此两人者立名天下于世无所推第独敬尚文饶甚备与可尝曰文饶乐府髙处当苖裔骚人抗衡张籍何廼今人也当时通人称谓其严类此官终屯田贠外郎子子思亦第进士安宇终朝奉大夫知眉州眉州生石石生公公讳南圭徳温其字也常出后从父当昼幼开敏得经史之读有不烦切谕者里之长老怜异之虽童子朋游例不敢狎以语未冠偕羣从出观所谓家校者文籍放纷退忽忽不乐曰嗟夫东里图书先世所以业子孙也独奈何不业于是而饱嬉于是贠宗岂欲终已耶且先友二公格言谓何今不吾逺而陈先老人之教亦不吾欺也羣从知勉沐浴所闻则可矣公自是归居极意经言一以夜日经明有司第其文为贡士选首盖宣和三年也寻试礼部报罢则奋曰果然吾命其有制哉凡在我可以自尽在天可以自安非有司能枉我也吾宁掉谈舌从容为大梁布衣不能归下里饰小说希县令矣因留太学久之游道日困势人贵倨无能器之者独何丞相兄弟善视焉丞相者亦三嵎人文缜也时官中书舍人在乡校雅故知公至是礼遇甚恩一日笑谓公曰子吾故人也故人欲通至言何如公曰请受命文缜曰闻之时趋之士就学者有方就禄者无方今京都缝掖牵连求合用此道也徳温傥亦有意乎吾欲羽翼子名以就子也公矍然应曰嗟嗟我何为至是舍人素所以友我者必将有以取我也今不察其行孚其心所取我者独何与盖君子达道以充位于位犹避也道则不正何所观赴位则不正何所则效士叛操履而托名于气力之门士亦安以为也舍人休矣文缜叹曰徳温之见至尔乎始吾以子乐易可友今知其可畏者也丞相以故遇公过平生居无何公病而西丞相竟当国公闭户追条旧书不形纎芥媚傅之意绍兴甲子复试外省合其格盖距丞相之亡余二十年矣褫褐主绵州彰明簿府州素闻其声扳摄州学教授诸生质经谊究源委有暍日者顷之兼领州掾时茗使韩璆好气数绳郡县吏人人惴恐防飞语有言阆之通守某以仓庾自入者命公讯状通守以篚币寄请且告公曰某愿以此寿公可乎某坐愚抵此一粒不私也公长者惟公死生之公闻大詈曰为吾寄声监州汝以墨闻诸司今复欲以墨汚我汝为之而我仍之是以血洗血也官曹何自而清大狱何自而觧乎通守聆公言伏阁大恐公竟平反其事卒无见寃者秩满再调汉之徳阳监税前吏征索甚惨贼取质责有逮马牛者公一切与为易行客至至则营取有经劳勉有状涂之人负者肩者率曰官善人官不呵诘我曹我曹宁乐输耳逮公至算入遂倍后邑长攘之以为己功公竟安之弗辨也以考升从政郎为绵州録事参军益倦世故遂谢病以左宣教郎老焉覃恩转奉议郎赐五品服初公之欲老年未七十精爽甚习于事尚有絶人者里人或勉之曰丈人生平植立良苦矣幼而学老而笃几晚而仕仕未几而去丈人投迹于世宁能独髙乎且又何以见志公曰汝错矣勿言此吾志也自吾先世陈义咸有本末凡知止即义也竞名非义也故轻仕者为竞名重仕者为知止与其使我为竞名不若使我为知止吾衰矣尚奔走狂蹷而叛义也邪使簿书一有不详鞭笞一有不下吾恐大吏玩吾于掌而纎吏唾吾于背也今所以去之决而志之扬者为是故也岂形虚愿也哉自是优游怡愉退寓意于诗章清丽闳肆间则筑亭于跨鼇之榜以四营将大考质易书躬致命之说尝叹曰经爻日月也所从不明廼讲师者汨之学士者传之且遂晦之也去此则圣趣白矣遂着易说二巻书未成绍兴壬午七月丙辰卒年七十有六明年十月乙酉于郡之布徳乡临池里从母牟氏安人之兆也初室喻宗既醮而死遂娶于氏盖公歳晚百须无不顺善得一意诗礼者则今夫人也二子曰将辰曰昌辰昌辰先公卒某继亡二女长嫁进士苏有功次嫁进士范仲芮孙子张子乔子年皆有学质外孙凡七人得日夫人使来言曰吾素有闻于公矣谓汝词喜切深而欲逺绍先民而笃意寂寞者汝铭公固宜兴宗以心制多难为觧夫人曰汝忘诸父谓何其尚忍令于后没没乎某谨雪涕而勉继之以铭曰
　　弗宰弗卿命岂其偶实则躬与胡宁敢后载而敷载绪而守惟蒙之贞惟仁之茂惟铭以昭之皆公之有也
　　夫人贠氏墓志铭
　　夫人姓贠贠起洙泗之间鲁衰季孙子亭于贠因氏焉自大夫半千仕唐行应礼义龙纪初有闻孙防嵩者刺简州殉国以死子孙自旁郡家于陵至予曾伯祖安舆安宇聫第进士而三嵎之贠滋大安舆者字文饶才茂异常与西州处士苏洵明允张愈少愚通书周旋文谊当是时巴蜀学士深心翰墨者莫不共髙此三人安舆后才为屯田贠外郎防官下隆山长老共戚之谥曰文质先生至今人犹以为文也文饶生当侯当侯生之之有子男一子女二季即夫人也幼明悟即防父姆保常占韵语投日诲之已能贯贯不乱姆拊其首曰是真文饶孙子耶惜非子男可属宗家者不然文饶为不没矣既齓至笄作止有矩母及家之人平章曰女甚才于法不当与凡子防眉山孙氏以名通母喜曰是故少师家乎吾闻少师法度士其行冠冕一方其子固可女也于是以归书言书言为人志髙亮喜倾賔客亦多慕尚者请谢无虚门夫人理内必栉首盥手日勅婢子奉酒炙相属虽风雨不惮也书言以故游道益广及春秋有事在庙则先事以戒细大翼如也以进既事乃敢即安盖尝叹曰孙宗所以名大门者君姑典若法于今在矣属虽不幸子孙其谓何其敢有怠志故凡富春氏所用礼经甚严率为州人称可者夫人预有劳焉先是少师多男子其行次至六书言也长兄伯敦世业至大吏后数返舍夫人执礼恭甚每跪起诣前奉之与舅等兄伯踧踖曰汝无然为姒岂当尔耶汝固谦谦自牧欲以昭吾家然非所以安吾意也屡晓譬不可而夫人礼意终不衰伯素悯夫人诸子欲以其泽为长男具奏书后亦不及也识者恫之然夫人泰若独教诸子甚力曰诗书吾家衣鉢也衣鉢已具是中大有乐趣何必乳下求官耶其植志简逺如此初书言家政既序夫人悉推嫁时服物惟弟之归至其所生则遂辇以来曰世谓母子异处同安理万无是今我怡吾心耳非有矫也所生至今尚无恙云夫人早日尤喜西氏旁行之说每晨兴诵阅数过谓人曰是有究竟说不縁说而得则得之矣绍兴二十有六年三月十二日防疾以卒年四十有八子男女亦八焉长曰偁次曰攸俱业儒竞爽长女适涛江张湜次陈锷徐仲弓幼适师琮史歩昌皆世家也幼者未行孙男女各一外孙多至十有六以隆兴二年十一月乙酉于眉之眉山永寿乡长陇之原盖东南相望少师呉蜀两国及太安人之藏者先日偁以书言之命来告曰闻之古女具幽闲静顺贞烈之操其事皆不虚书书则有颂有议有传汉刘向所列上者是已后世无闻焉岂有而不大其传也欤或传之者非其笔也吾不忍吾配没没于后今君躬雅言出入先汉者愿书元堂之铭兴宗曰内徳之茂起于国风声诗已形矣何独向也彼以房闼遭先王之化琢其质而充其美其容有以及此今夫人混此世处此土何资何守而风徽至是岂以少师躬行善后典刑有自也欤抑其姓之故着不可及也是应铭铭曰
　　屹若眉山士岂其简蕃蕃故家孙望则逺邈惟少师百有具宜千官流连其孰軰之匪矜匪骛不浅其付艺履躬兴用相厥妇妇兴介止礼亦勤止弗爵而龄则究以死元琰披披载镵载诗匪今之悲惟文饶之思兮







　　钦定四库全书
　　九华集巻二十二　　　　宋　员兴宗　撰论语解
　　论语解序
　　万世无弊之谓道诚身以道之谓圣惟圣有作之谓经世非道不立道非圣不明圣非经是无以为教也故圣与道与经名之则三而复通则一呜呼其亦可谓重哉自大道世衰圣言不作众说互起遂使圣人之经句无完说穿穴駮乱其去亡几矣此非经之昧传经者之言务为天下裂本训奥义欝欝而不伸之过也盖六经之作夫子所以载道独论语之作门人所以载夫子之道者世儒不学夫子则已如学之必无不该不徧以求斯道以穷夫六籍之奥未有不由此书也所谓管辖六经云者其以此哉然自汉以来老师巨儒发明大义欲究讹舛用心于此人百其说矣始以注解笺传为不足则有训释义疏训释义疏为不足则有辩议拾遗童而习之耄而终之其说不同其欲明经一也专门传授习鲁章句自龚氏齐章句自王氏古文章句自张氏凡篇之增者二字之异者四百而已其名不同而其实则一也然而是书夫子所歴者非止一国也故言非一时指事者非答一人也故举非一事揆于道则其致一而已矣而后世之耳目遑遑焉于此惑乱而不昭此何由也其弊出于众君子之异论支离荡佚不究圣秘辩于前则攻于后入于彼则出于此以是欲鸣于天下取信于后世呜呼其果可信矣乎虽吾亦未之信也此无他其所见也杂博故其择也无禁不以道心明不以公心辩传曰明明蔽其明者不见植木今物欲是非蔽其虑矧曰能穷理乎圣言犹大海也诸儒言经犹以器测海也故世以笺传穷经而经益不可穷以寻丈测海而海亦不可测诸儒奈何其嚣嚣乎然则是经终不可穷耶曰奚而不可也君子以理详之以心约之惟心之一故思之深思之深故得之精得之精故守之坚夫然后一趣于圣意庶乎其不悖也盖自宋兴二三大儒知经之自者亦尝是正其缪论著其说足以反汉唐之末流而更晋魏之蠧植矣惟其能以理详以心得故也虽然君子于此反复而择之平心而察之君子犹有憾焉窥其词于圣人之词未必无合也吾其可复言乎穷其意于圣人之意未必皆合也吾其可无言乎故畧其词之所以可又穷其意之所未可论于斯以备一家之载焉吾非好胜也好辩也有不可已也好事君子其详之绍兴壬申九华子序
