<!-- { "loadSidebar": true } -->
　　洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉命谨按王讳子兴姓郭氏其先曹州人王父少好术数常从异人游得其书年长未娶南游定远邑人神其术将有为叩之必验邑中富翁家有处女以瞽未许嫁王父过其门翁以女命求卜数成曰此贵人也翁曰瞽未配王父曰翁能不鄙我乎则妻之翁曰诺既而娶不数岁夫妇家日赡生子三女一王中子也始生父卜之喜谓人曰是儿得佳兆异日非常人必大吾家既长兄弟别籍三人皆善殖产元末民间有造言者王误中其说信之甚笃忽不事业而妄散家财阴结宾客至正壬辰汝颍兵起王识天下将变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军帅四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忿未几客军首帅彭赵以兵来驻濠二姓皆僭称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趦趄因请扶疾往卒说降之得其精卒三千既而彭赵东屯泗州因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳王兵共四万其麾下仅万人皇上所部三万有竒明年乙未王命守和阳既而信流言亲至和阳视师值王雠人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战没次为降人所陷幼与羣小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩寔帝业所始乃封滁阳王建庙墓阳命有司岁时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助维持之者亦得与以享其荣传之无穷而施之罔极惟我皇上奋布衣提一劔而起外无尺土一民之助而王能脱危难识潜微纳于贰室授以兵柄慨然不少吝惜遂肇大业可谓有知人之鉴矣及今大统既定四海一家推本寻源寔由于王爰建显号俾永永血食葢非王无以开万世之业非皇上无以永王之名臣谨即是为铭铭曰
　　皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池涤其垢氛龙腾日升伊谁之功有相自天寔启王衷皇奋无旅王命予之皇室未嫓王命女之谋行谏从肝胆弗疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪弗享其成皇明日昌既臣万方剖符锡爵乃侯乃王爰念旧恩极天罔报一饭必酬矧有大造乃封大郡乃建庙庭乃复滁人护其园茔祠官孔严报祀春秋罍酒铏羮黍稷羊牛王其来歆母曰无后王女皇妃三王挺秀王支百世王有庙祀棼棼者雄孰王之似小臣受诏作此铭诗勒着贞珉以永无期

　　徐文清公祠堂碑　　朱廉

　　宋徐文清公祠堂在义乌县南四十里之赤岸赤岸公里也公之被谗及奉祠家居里士朱府君良佑举贤尚徳诚意恳至命三子（阙）中（阙）受学于公凡公贾田筑室之事府君悉心左右无遗力又度里之胜地作适意亭日与公游息其间当是时公之髙节大义闻天下贤士大夫皆有企慕不可及之叹而府君与游相得欢甚三子在门又皆力学有立朱氏由是益大其后子姓聫登科第者接踵其经学行谊政绩皆有出于人衣冠之盛久而弗替渊源所自实本于公今年春乃相率就适意亭故址东偏构堂以祀焉既又合辞谓廉曰公之殁当有祀于乡而淑于我朱氏者为大是以有今尸祝之宇吾惧后世弥远而弗知也子其着文镵诸贞石以示将来廉府君五世孙而私淑于公者为尤深辞以无文是忘本也谨用摭取宋史传文系铭其下使后之荐奠于斯者仰瞻徳义兴起于学而毋敢怠忘传曰公名侨字崇甫淳熈十四年举进士调上饶主簿始登我文公之门文公称其明白刚直命以毅名斋入为秘书省正字校书郎兼吴益王府教授直宝谟阁江东提点刑狱以忤丞相史弥远劾罢宝庆初葛洪乔行简代为请祠迄不受禄绍定中告老得请端平初与诸贤俱被召迁秘书少监太常少卿趣入觐手疏数千言皆感愤剀切上劘主阙下逮羣臣分别黒白无所回隠理宗数慰谕之顾见其衣履垢弊愀然谓曰卿可谓清贫公对曰臣不贫陛下乃贫耳理宗曰朕何为贫公曰陛下国本未建疆宇日蹙权幸用事将帅非才旱蝗相仍盗贼并起经用无艺帑蔵空虗民困于横敛军怨于掊克羣臣养交而天子孤立国势阽危而陛下不悟臣不贫陛下乃贫耳又言今女谒阉宦相为囊橐诞为二竖以处国膏肓而执政大臣又无和缓之术陛下此之不虑而耽乐是从世有扁鹊将望见而却走矣时贵妃阎氏方有宠而内侍董宋臣表里用事故公论及之理宗为之感动改容咨嗟太息明日手诏罢边帅之尤无状者申儆羣臣以朋党为戒命有司裁节中外浮费而赐公金帛甚厚公固辞不受侍讲力开陈友爱大义用是复王子竤爵又请以周敦颐程颢程颐张载朱熹从祀孔子以赵汝愚配食宁宗皆从其请金使至公以无国书宜馆之于外如叔向辞郑故事忤丞相意力请休致理宗谕留甚勤迁工部侍郎辞益坚遂命以内祠侍读不得已就职遇事尽言以申前请乃以宝谟阁侍制奉祠卒谥文清尝言比年朱文公之书满天下学者不过割裂掇拾以为进取之资求其专精笃实能得其所言者葢鲜故其学一以真践实履为尚奏对之言剖析理欲因致劝惩弘益为多若其守官居家清苦刻厉之操人所难能也铭曰侃侃徐公实践真知国之正臣士之硕师天与之气清明刚毅而不与时当宋之季权奸柄国妇寺蛊之崇论塞胷抑欝莫施进必以义亦列禁近凡所对扬直辞凛凛知有国耳焉知贵势我位可贬言不可避周程从祀赵相侑食济王复爵皆公裨益学之所宗自我文公启迪俊髦澍雨春风赤岸之里有斐朱氏数百年来冠绅济济或立于朝或任烦剧文为国华行为士式端绪所闻伊谁之力里有吉土公昔游焉双流右会双峯列前有堂崇崇祀公其间公所授受斯道之脉道在人心精神罔隔岂必子孙而后歆格道之无疆公神不亡春秋觞爼牲酒鲜香明明千载妥侑斯堂

　　岐阳武靖王勲徳碑　　苏伯衡

