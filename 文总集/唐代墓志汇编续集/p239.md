<!-- { "loadSidebar": true } -->
唐刘公张氏齐氏墓铭
【志文】
唐义昌军俊院军头□彭城刘府君清河张氏鲁郡齐氏夫人墓志并序望重彭城，其来久矣；清河鲁郡，亦非迩焉。仕族名家，门维冠冕。□师汉相，乃叶流芳。府公讳元政，皇考讳应莒，世传儒墨，代习玄言，了性悟空，不求名禄，自在云林，府君则之令嗣也。岳杰仁灵，才包文武，致身祸力，人伦罕俦。忠感夏霜，孝闻冬笋，谋深千里，智果元从，塞垣有闻，砂场声振。方将九皋鸣羽，万里搏翔，谁谓玉碎荆山，剑沉□水。二竖俄止，两楹奄皈，长材未展於明时，大运何逮於魂路。戎幕伤叹，闾里哀嗟，巷不举欢，邻休相杵。享年七十有七，咸通八年八月廿七日终於玄都坊之私第。夫人张氏，当年从眷，礼请舅姑，言保岁寒，高堂偕老。谁料＊家沦塞，先天而亡。春秋七十有一，大中十四年三月十六日奄从私位。夫人齐氏，承家继嗣，德行罕闻，九族钦风，六姻和睦，居家理治，敬爱难俦。公始终将期，鹤发同保，岂言和鸣中阻，剑镜一沉，不及於飞，江河半竭，寿有还往，相次迁移，积善□感，飞鸣哀伤，时年六十九。咸通九年十二月十二日窆於私室。公男後院亲事官友畅，承重章土，血泪捐躯，昊天罔极，荒迷毁瘠，号恸似存。□□咸通九年戊子岁十一月庚寅二日辛卯於长芦界西南五十里孝感乡令□堡先茔之礼。恐山河改易，□石纪焉。铭曰：
祖代公勋，香名复存，侯伯之系，仁谁不闻。令德□仪，□□共推，□言积善，贤愚同皈。
（录自《考古》一九九一年第五期）
№咸通０５６
【盖】
失。
【志文】
唐故右金引驾游击将军守左卫翊府中郎将上柱国萧府君墓铭　　　侄男乡贡进士遇撰　朝散大夫行左监门率府长史上柱国赐绯鱼袋牛季环书并篆府君讳行群，字中逸，兰陵人也。其先派裔自於齐宣帝。下二世祖曲江王遥欣公之後。曾祖审，皇亳州司马赠丹州刺史。祖强，皇太子司议郎兼侍御史。考辟，皇大理评事。妣义阳朱氏夫人。自亳州已下，咸以文行忠孝迭相付焉，谱谍载之，固不叙述。府君即评事第八子也。业袭儒风，弓裘不坠。行艺早著，声华夙彰。既孝於家，亦忠於国。官居四品，历事五朝，而位列殿庭，累升班秩。晨趋天阙，夕出金门，人之慰怀，莫大於此。改授银印朱绂，亦不谓之不荣也。府君虔奉三敦，克遵五常。丽藻清词，雅有篇什，释道圣典，博览精专。知生灭之源，识有为之理。疾逾旬朔，自度难痊，以咸通九年戊子岁秋八月壬戌廿六日丁亥薨於长安延政里之私第，春秋七十有七。呜呼！官已达矣！寿亦至矣！娶夫人东海徐氏，中年而逝。有二子：长曰弘宣，前任孟州岩邑府果毅，职縻中禁，得侍晨昏，哀号营护，礼无遗阙。次弘愈，素蕴才艺，常工隶篆，往年进献，请试翰林。圣旨允从，许俟负阙。无何因疾，一旦而终。呜呼！天丧予弟，忍不痛哉！一女四德俱备，六亲所推。其未从人，躬侍汤药，忘食忘寐，晓夕专勤，亦可谓之仁孝也。适赵郡眭氏，官任衡州长史，职兼宪台承旨，皆鼎族之士，结为姻好也。府君再娶夫人曹氏，十换星霜，相次而卒。三娶夫人贾氏，中馈承家，洁修令范，呜咽流涕，有类崩城。暨弱冠从事东周，季父职於上国，旋乃假名吴越，不常其居。迩来数年，犹获侍座。私心祝圣，潜乞遐龄。岂料夕之间，遽成今占。
矧乎六十衰朽，残生几何？洒血泪而号泣神魂，叫苍而衔哀殒绝。斯由行违神理，延累尊堂。扪心诉天，天不下照。号恨摧裂，酷毒难胜，苦痛苍天，日月有期，陵谷非远。今与弘宣扶护。以其年冬十一月八日龟筮叶吉，葬於京兆府万年县崇道乡大也村，合徐曹二夫人之茔，宁神永永，礼也。遇忝为骨肉，礼合陈辞，触绪哀摧，言不能尽。扌文泪纪石，志於玄堂。铭曰：
九泉幽宅，万古贞石，纪父之名，纪父之迹。垅月，山云幂幂，德行空存，音容莫觌。孤孀骨肉，血泪相续，想像平生，俄而风烛。一子承家，千龄继躅，期颐不及，纵心何促！星犹有度，冥岂无数，大也之村，府君之墓。夫人茔魄，同棺合。白日佳城，魂兮斯路！（录自《隋唐五代墓志汇编》陕西卷第二册）
№咸通０５７
【盖】
南阳邓氏夫人墓志铭
【志文】
仲父故白水县令府君如夫人南阳邓氏墓志并铭　　前陕虢等州都防御判官将仕郎监察御史里行夏侯藻撰夫人姓邓氏，高曾下仕，故不述。父何，皇任徐州录事参军。夫人之子洙，是藻仲父弟，哀次，请余撰文。夫人梗，性刚克，有难犯之色，爱自抱恙，语其子曰：我百年後，葬我於长安城足矣，无负吾心也。洙既奉慈旨，敢违其教？夫人一女，省师，小亡；一子，洙；毁瘠羸形，以奉丧次。夫人咸通九年十月七日殁於河中官舍，以咸通九年十一月廿五日葬於万年县洪固乡中大韦村。铭曰：
天何高而昧？地何厚而不载？已矣，夫人身不留於代。
乡贡进士孪崇书并篆盖（录自《隋唐五代墓志汇编》陕西卷第四册）
№咸通０５８
【盖】
□□墓志
【志文】
大唐故范阳卢氏君夫人刘氏墓志铭并序君名荣，以名为字，是晋安君後，因依逐禄于信陵遗邑之东北廿里别业，今为魏人也。祖讳不记，考讳升朝，夫人绍氏，□荣。俭谨修身，□孝为德，道高不仕，探讨儒墨。君春秋六十有一而终私第。夫人淑令天姿，姬姜比德，诫女有曹氏之风，训子有择邻之则。呜呼！穹苍不遗，奄归泉域。夫人享年＊有九，而终寝室。夫人有子四人：长曰怀，次曰怀庆，次怀＊，小曰德；有女四人：长适范氏，次适杜，二女笄初，文不具载。至孝行同曾子，孝越高柴，停颡而谓曰：
卜吉兆，挥高原，穿邃户。於咸通九年岁次戊子十二月庚申朔十四日癸酉葬在业庄西北一里祖茔後以为先人之後，礼也。恐青山变谷，碧海为陵，贞石表词，以旌不朽。词曰：
天生英灵，叶国之珍，有典有则，怡厥子孙，仁□不永，奄谢泉门。夫人：
肃肃芳妍，威容椒态，范训有礼，辉光盖代，早没君前，要名千载。
（录自《隋唐五代墓志汇编》江苏山东卷第一册）
№咸通０５９
【盖】
　李府君墓志铭
【志文】
唐故陇西李府君墓志铭　□□乃□西人也，承□□枝之胤，桂叶□乎□（下残）□□。曾祖讳光。祖讳朝，从官银州，因置大业。□□□□尚不仕。府君讳公政，禀性孤达，才高气雄，卓然贞□□□□，爽朗立冰霜之操，居家以孝悌成志，朋友标信义为怀。□□□马之期，必著成人之美。将冀寿同彭祖，龟鹤比肩。岂图□□□祟，缠绵累夕。秦医扁术，无不寻求；良药殊方，莫能见效。呜乎！年五十有七，以咸通九年七月廿六日厥终於第。昆兄二人：公亮、公庆，侄文素，孙胡儿、小胡，季弟公辅，任营田押衙。咸通五年八月卅日终。新妇卫氏，育三女。长适孟氏，次韦氏，小武氏。新妇□氏，育男胡哥，女博儿。夫人郝氏，志行温柔，贤和守节。
箴□□誉，轨范无差。佳以训子有孟母之规，令闻法班家之美。育□男二女。男文审，婚张氏。育男喜子、合儿，女＊儿、福儿。小男八□婚王氏，男顺儿，女二人，十二娘，娉张氏；十五娘，始笄。孤子文□聪俊天假，英髦异时，礼让持身，仁义立德。佳以事父母尽单□之孝，交朋友乃宿诺无违。片善必求，轻财重义。皇考既丧，□倾地摧。五内分崩，肝肠寸烈。思生前之鞠育，粉骨未酬；想趋□之恩，昊天罔极。於是运陶机，瓴＊，召丹＊，绘平生。析木□□，移风易俗。时咸通九年十二月七日迁厝於州城南山之左，礼也。恐时革今古，桑田殁移，刻石为铭。词曰：
府君之盛，陇西之胤，桂叶芬芳，名雄上镇。英华当□，元□与信，冀保遐龄，俄＊疾疹。药饵无效，祸临□□，孤男幼女，夙夜□□。叠＊为藏，负土成坟，期於□□，□□□□。
咸通九年十二月八日（录自《隋唐五代墓志汇编》陕西卷第二册）
№咸通０６０
【盖】
　失。
【志文】
唐圣真观故三洞郭尊师墓志处士刘言撰夫玉者山之宝，道者人之德。玉之在石，匪大匠之＊不可知其珍，道之在人，非智者之迹不可察其玄。且玉谓之美，美之为美，道谓之玄，玄之去又玄，岂寻常而闻，造次之得者也。尊师姓郭，讳元德，洛阳人也。代无轩冕，世袭玄风，以全德保真，纯□养性，深根固蒂，泉源澄彻。今在兹乎，岂虚言哉！尊师□居冠褐，长而周仁，降心好问，饱悟玄理。年十九，诣升玄刘先生授盟威廿四阶。
大中三年十一月廿一日，又诣麻姑邓尊师□洞神洞玄及上清毕法。紫纹交带，累参秘，身佩灵符。每以灰心斋戒，醮阅朝修，夜寐夙兴，而无懈焉。至於玄科秘诀，道德真筌，旁通博学，艺业多能，问之以琴啸，杂之以诗书。仁者企其下风，智者许其妙用。香火之外，或吐纳元气，呼吸阳精，修坐在立忘之术，□升入无形之道。曾谓门人曰：古之蝉蜕，今之坐忘也，吾今得矣。既居性命之乡，终从变化之路，已矣何言。时春秋五十有八，以咸通十年三月十九日，解化於洛阳县圣真观东院。叹松桂之先凋，痛晨光之早暮。其年四月十六日，迁葬於杜翟村，先师茔东北一里而卜兆焉，礼从仪也。有弟子三人：洞玄弟子杨思玄，入室弟子郑咸章，子侄宗玄，并以严训立身，亲承指教。自师奄化，衣不衣帛，食不甘味，号泣过哀，柴毁惊众。追想遗风，乃相谓曰：将恐代变时移，桑田复海，遂不才，以为铭曰：
无为之教，虚寂之门。修之难得，得之无言。能知能守，绵绵长存。窈冥窈冥，有物英精。吾师修此，奄然蜕形。云与既往，鹤驾难停。云远玄乡，鹤吟薤露。月惨寒庭，风悲垅树。卜日无期，晦人追慕。刊坚石兮为铭，纪千秋兮万古。
（录自《洛阳出土历代墓志辑绳》）
№咸通０６１
【盖】
失。
【志文】
唐故殿前高班承务郎行内侍省内府局令员外置同正员上柱国赐绯鱼袋魏府君墓志铭并序　　前黔府经略推官朝请郎试大理评事杨轩述府君姓魏氏，讳孝本，字永锡，钜鹿人也。曾祖进诚，皇任弓箭库过益。祖惟彦，皇任如京判官。父公乃，前任登仕郎，行内侍省掖庭局宫教博士上柱国。
府君少小自立，尘游不杂。孝行比於曾参，聪惠过於颜子。年逾弱冠，入仕王庭。
洎大中十二年二宣宗在位，擢为□内廷试用，锡＊臻＊，甄於绿裳。迨皇上御极，叶於旁求，周旋宠光，特假名器。四年，拜内养。五年，赐绯鱼袋，又累加峻级，居承务郎。骤转华资，升内府令。其於恩渥践历，全德尽善。人皆熟於时论，固不＊缕而言也。呜呼！人居在世，命有修短。修短系乎分，分系乎生，生系乎死。
