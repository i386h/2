<!-- { "loadSidebar": true } -->
　　或问代府宗室云中激变之论如何曰所论可观矣然知其一不知其二也往岁军士杀巡抚固出于有激然亦骄悍而无知者也朝廷处之过寛失于姑息彼遂以杀上官为常事矣彼既以杀上官为常事则上官一忤其意即皆可杀此所以复有李总兵之变也李总兵之见杀也吾尝访其故矣非为其克减粮赏也非谓其妄杀无辜也不过谓用法过严副叅以下至于军士皆不悦耳总兵用法过严军士即敢杀之已为不道况又有阴谋相倾之机伏于其内乎夫杀总兵者固非副叅都司指挥也然军士敢杀总兵不复以副叅都司指挥为可畏副叅都司指挥亦坐视总兵之见杀而不救此其故则不可不察也副叅都司指挥各有握兵之权同居一城之内其救总兵非难也乃坐视不救其情可知矣若非阴纵主谋亦系畏懦失机治以军法岂容免死军士杀总兵谓由总兵虐害所激此虽未知虚实尚有可诿朝廷命将征剿不过欲得首恶耳大抵止一二百人非欲尽屠大同之人也乃复抗拒不服不肯送出首恶甚至敌杀官军勾引诸边此岂亦朝廷虐害所激哉副叅都司诸人坐视若罔闻知既不设法擒剿又不禁治阻当此何意耶论者犹谓军士不反朝廷其情为顺副叅诸人无预军士之谋何所见耶及朝廷差官招抚乃始取十数无援之人以充首恶之诛其情岂可掩耶朝廷乃一切以姑息待之置而不问而马升杨林之首恶有名者且以有功升官矣既不能正首恶之诛又未闻有善后之策吾不知祸乱何时而已也天下之患常起于上之人以下之人不足畏恣意凌虐及下之人激而生变则又畏之太甚不敢复治此奸雄之所以观衅而生心也此天下之势所以一去而不可回也昔元魏时髙欢行役洛阳见羽林军士相率焚大臣张彝之第魏朝不敢深治乃慨然曰朝廷纪纲如此家财岂可保乎遂散财结客后卒成霸王之业奸雄代有不可谓今天下尽无其人也论者谓军士杀总兵为常事乃欲朝廷缓以处之待其自溃且以痈疽为譬此葢未深思也譬如人于平日恣意声色不知自谨驯致有痈疽生于胸腹之间不知医之治此当针石补养之并用乎抑止归咎其平日不谨畏其痛楚不复攻治而待其自溃乎吾恐其毒气流注臓腑俱病一旦毒发而不免于死也窃意朝廷之处此变当通究始终尽殱首恶然后选任贤将抚以恩威乃可今既失之于前矣如欲求善后之策宜明以朝廷不究既往之意丁宁戒谕使军士知非常之恩不可屡得各要改过自新安分守法如总兵以下有剥削酷害军士者许具奏拿问不许擅自杀害违者全家处斩复申明军法使总兵副叅游击都司诸人俱要抚恤军士不许剥削虐害违者或告发或访出俱各拿问仍各禁治所部军士不许諠哗谋乱犯者以军法重治有作乱者即互相策应擒剿不用命者即以军法从事总兵副叅都司诸人有不相策应至于失机者各罪坐所由依军法处斩不赦有司之民护卫之军丁各结为保伍择人管领有变互相策应违者亦各治罪如此则大小将官同心协力形格势禁乱庶可已不然则纵有贤将亦不能行其号令事势所激乱必复作天下奸雄观衅而起朝廷虽欲一切以姑息待之恐亦不可得也近又见宗室有因云中之变奏请禁治贪酷恐酿成天下之变者其言深有所见然未探其本也天下之本在朝廷朝廷之本在君心君心未知治乱安危之机好谀恶正则小人进而君子退矣小人当道则顺旨固宠剥下附上无所不至以类引类则据要地者皆其党矣纵有一二贤者亦不过谨厚自保岂敢正言其非然则虽有禁治贪酷之法谁奉行哉而奏中言不及此岂未及深思乎抑有所畏而未敢言乎朝廷有禁治贪酷之法而臣下废格不行此诚天下治乱宗社安危之机非小事也窃谓此宜深劝朝廷以治乱安危为重亲任忠贤斥逺谀佞然后勑谕该部禁谕文武职官各令守廉奉法不许剥削酷害军民犯者文职即依题准问刑条例枉法赃满贯者问以充军不许止问革职武职依户部题准事例犯私罪杖徒以上者依律各问降革不许止问立功违者法司即将原问官叅究问罪轻者降调重者黜退有赃者亦问充军若法司循情不叅朝廷或摘取诘问亦轻者降调重者黜退有赃尤加重治如一年之内全无问到贪酷官员亦要通行查究仍刻榜晓谕天下如在外法官问断贪酷官员不依禁例许诸人奏闻究问如此则法令可行不为虚文贪酷可减军民得所而祸乱不作矣语称臣之于君三谏而不听则去之子之于亲三谏而不听则号泣而随之异姓之臣去之而已同姓之臣无可去之义犹子之于父也念哉念哉林下之臣法当括囊自守不谈时事而区区忧国之心有未忘者因观宗室论奏喜其有忠爱之心而惜其未尽事理之变乃草此于后以备采择观者幸见恕哉 

　　兵论跋 

　　予卧病林下本不当复谈世事但予念敌兵深入抢杀事闗地方利害非一家之私可比又念地方既乱亦无一家独安之理故不得已告于士夫之知事者庶转达当道见诸行事则亦救时之愚虑也 

　　守拙巻跋 

　　予幼读濓溪拙赋恠其词太简问于友人友人笑曰甚哉子之固也不曰拙者黙乎天何言哉四时行焉百物生焉吾尚病濂溪未能忘言子乃恠其简乎予无以应同寅潘希周先生示以守拙传文一册葢诸名公为其伯父傅润翁而作者也凡古今巧拙之论葢彬彬备焉予拙于词不能有所发明偶记所闻于友人者漫书于后不知于守拙翁之意竟有合否 

　　镜中真讃跋 

　　其色温温其容穆穆屹然如山旷然如谷孝友成于家庭信谊着于宗族在富贵而不侈不骄处乡党而不谄不渎若是者虽累言尚不足以形容况丹青岂能写其心曲噫此虽未足以得君之大全岂不庶几识君之彷佛也耶嘉靖庚寅姻家萧君文敏寿六十有三长子拱旸乃谋于弟鳯弟鸾弟鹳若曰语称父母之年不可不知也一则以喜一则以惧父母之寿髙矣可喜也亦可惧也吾闻为人子者虽跬步而不忘亲父老矣吾兄弟各居虽欲朝夕望见父之颜色而不可得况后世子孙乎盍募良工写父之神吾兄弟各收其一朝夕奉事如见颜色何如诸弟曰甚善神既写矣复谓诸弟曰父之颜色工之所能写也父之徳行所以庇佑我子孙者则非工之所能写也盍请名笔述而为讃使我子孙见父之颜色则思父之徳行庶永慕于无穷乎诸弟曰诺乃请于予予感应干兄弟之孝既述以讃复系以跋使观者知所自云 

　　○策问 

　　九问 

　　问周子论士希贤而曰志伊尹之所志学颜子之所学曰志曰学有以异乎于伊尹曰志于颜子曰学意必有在抑二子果有所长而不能相兼乎幸明以告我 
　　问救荒之政古人言之详矣或发仓粟或募民出粟或鬻官鬻度牒孰可行于今至其赈给之法则或煑粥或给以粟然粥之煑有限而待哺者无穷使穷困之民伺候于旬日之久而始得升斗之粟恐不能有济将何施而可诸生有善策幸以告我我将以告于当道者 
　　问盗贼不息则良民不安浙中旧称无盗近来桴鼓四鸣道途多梗其咎安在古之善治盗者如晋之随会郑之太叔汉赵张龚遂虞诩之徒事功之详具在史册或以寛或以严或以钩距或以徳化往往不同孰可以行于今诸生其明以告我以观有用之学 
　　问海潮之难明也尚矣昔人之论或以为由于日或以为应乎月或以为气之喘息或以为地之升降或以为海蝤之出入孰为至当昔余襄公生长海上故其海潮之论独为先儒所取葢以其知之真也诸士子生长于滨海之地安知无襄公其人乎幸明以告我以观穷理之学 
　　问孔子曰我非生而知之者好古敏以求之者也议者多以为谦辞然问礼问乐问官之类备载典籍则好古敏求非尽出于谦者夫以孔子之圣尚不得谓之生知则生知之圣何人可以当之诸生其明以告我 
　　问学校兴则人才盛富阳生员甚少及选送童生又止二人可谓不振之甚矣夫闽蜀荒陋之地也一遇大君子振作于上其文教至今不衰况浙中人才渊薮而富阳乃若此其咎安在语称豪杰之士虽无文王犹兴在上之所以作兴与诸生之所以自为谋者其道何由明以告我我将采而行之尚无譲 
　　问宋之道学莫盛于南渡之余葢自考亭得伊洛之传于延平李氏南轩东莱既与之同心协徳而象山止斋龙川诸贤亦与之上下其论故斯道大明此固天下后世之所共知也然观其议论或主徳性或主问学或先功业或先礼制往往若不可合者岂道之多端固若是欤抑人之所见有浅深得失之异欤温号海滨邹鲁诸士子于先儒之绪论葢必有留心于其间者矣其明辨以对毋泛毋畧 
　　问先儒有言西汉之人才可与适道东汉之人才可与立三国之人才可与权夫道未易言也两汉之人才果可与适道而立乎至于权则圣人之大用尤有未易言者孔门髙弟如颜曾之贤尚未足以与此三国季世也乃有可与权者乎不然则先儒之论疎矣诸士子其各据所见以对毋泥成说 
　　问孔子尝言天下有道则见无道则隐春秋之时天下之无道也极矣乃周流四方而不隐何欤已言之而已自违之何以取信于人荷蒉讽其可已盖亦无道而隐之意也乃复以果哉讥之何欤自我言之则以为是自他人言之则以为非无乃好胜而强辨乎凡此皆诸生朝夕之所讲诵者也其各以所见告我 

　　○杂着 

　　读韩栁文 

　　韩文髙栁文巧于模写然于韩为劣 

　　读审势 

　　赏罚有常而不易则人自有所惩劝矣用不测之刑用不测之赏使民不知所从发则民无所措手足矣商鞅之法可以强秦亦可以灭秦然其法犹有定制而不变使民可守何尝有使人不知其所从发之意耶呜呼商鞅极矣老泉乃欲上之耶然此非老泉之立言本意也 

　　读田枢密书 

　　其所自贤者文其论孔孟非也其欲见用则有挟而求也洵乎洵乎权诈之流也 

　　读律吕元声 

