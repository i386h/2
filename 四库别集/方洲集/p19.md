<!-- { "loadSidebar": true } -->
　　珠林琼岛锦江滨桃李东风满眼春金碧楼台何处尽丹青图画几回新中山古道多行径北海寒波隔要津白发题诗思何限少陵已是倦游人
　　佳气茏葱映海霞乱山环翠水生华笙歌不空渔樵地岩谷偏多佛老家金屋藏春帘结绮锦軿迎旭扇笼纱太平人物欢游盛回首芳春日易斜
　　送薛公子
　　娇歌急管送春辉春色薰人上锦衣花压玉山人尽醉云随金勒马如飞鲈鱼江上诗情逺燕子楼中客梦微此去不须成怅望桑弧蓬矢愿无违
　　寿曹绣衣廷章父
　　海屋添筹豸拥冠夀星光映紫防寒早来同甲谁相似老去承恩古亦难春向百花庄上满人从五老画中看列卿御史中书宅莫道非熊梦已阑
　　迎碧堂
　　茆屋临深面面开虚明无处着尘埃苍茫晩色烟中起晃漾晴光雨后来静緑侵衣人傍槛空青入座水生苔诗成却爱沿流咏苹蓼香中有钓台
　　寿刘侍御母八十
　　朝廷有道家无事八十年来见太平婚嫁及时诸子在闺门如水一身清龙章到日心应满鹤发逢秋眼倍明如记北堂萱草畔年年此日庆长生
　　相文吉裕陵进香还任
　　千里遥持一瓣香钧天无路觐先皇翠华想像宸仪逺玉几弥留末命扬终古山川归永宅九霄日月丽重光东风不尽昭陵泪回首空江烟水长
　　贺崔千户中试
　　广场初日照戈矛一骑红尘忽过沟弓影横开孤月满劒光飞决白云浮勳名不废先公业谈笑能分主将忧好趁少年能事日玉闗千里觅封侯
　　严侍御提学南直隶赋得骢马行春巻送之
　　使君骢马出康庄千里江淮淑气长南国尽兴周礼乐西京不改汉文章衣冠总被阳春泽草木犹沾化雨香不独澄清眼前事百年桃李在门墙
　　送夏大尹复任江西
　　昔年曾共杏园游物惊新野水流霄汉六年长在客云山千里又逢秋微霜夜度吴门树疎雨凉生楚客舟作邑如君应有待不须樽酒慰离愁
　　题菊隣巻
　　风露萧条一草堂四隣惟有菊花黄清连魏圃秋容澹疎映陶篱旧宅荒穿径杳无鹅鸭恼过墙犹讶蝶蜂忙只应晩节长亲并不减当时碎锦坊
　　寄吴东升
　　辕门歌管振芳辰翰墨穷工世絶伦铗气犹寒弹后月笔花空晩梦中春盛时郎将乌纱旧幕府儒賔白发新二十知名今共老相逢不是薄游人
　　辰州髙指挥竹轩
　　百战功垂万户侯緑云髙隠草堂幽平安不是青门日萧瑟犹惊紫塞秋一枕寒声疎雨歇满庭凉影夕阳收门墙逺带湘江意何日相寻乐醉游
　　游朱协律山房
　　欲寻勾漏问丹砂因过都羽士家壶里有天迟日月洞中无路入烟霞书余别院闻清磬坐久空林见落花安得闻身如野鹤共临秋水诵南华
　　再游朱氏山房用前韵
　　九转新成玉鼎砂洞门深锁是谁家鹤书一寄连沧海凤管双吹隔紫霞旧雨重来前度客东风又发去年花何当了却平生事余向山间老嵗华
　　题菊坡秋芳图
　　嵗序年芳似水流栖迟风景老丹丘斜阳疎影和人瘦夕露寒香伴鹤愁开口笑逢今日醉满头狂忆少年游柴桑旧隠知谁在烂漫残花独自秋
　　湖山归隠诗为周佑推官作
　　东湖山水绕柴桑旧隠归来业未荒兰泽秋风羣鴈下草堂春雨百花香林泉久屈周颙节诗酒今同贺监狂人事已周身事遂白头清世趣何长
　　寿阳武侯祖母鄞国夫人
　　白发朱顔迈八旬五朝门第太夫人侯封庆衍曾孙蚤伯爵人夸宅相真鄞国仪章金作凤主家供具玉为麟洞门潭府梅花月千古同含不老春
　　张侍御汾溪六景
　　汾溪雨霁
　　东风吹雨过山溪霁景无穷入品题花落平林春水漫草深髙岸夕阳低天光荡漾羣鸥下云影苍茫野棹迷几度临流坐忘返夜深随月转荒谿
　　马步夕阳
　　路转荒村隔断湾古桥斜日映青山苍茫影里长虹卧欵段声中驷马还枯木残鸦行客尽野烟寒水钓舟闲济川功业知相待莫道侵寻暮景间
　　鳯山秋晚
　　凤山十里鬰崔嵬曙色初升霁色开万壑晴云连碧落满林凉露湿苍苔霏微灏气催寒蚤晻霭晨光入户来几度东篱闲眺久悠然相对菊花杯
　　松磵鹤鸣
　　千尺乔松古磵隈緑隂满地鹤飞来清音雅合琴中调传信应从海上回孤馆昼眠诗梦醒九臯人静客懐开劝君莫作辽东语好叶韶钧入凤台
　　南馆书声
　　溪南书馆隔幽林灯火通宵嵗月深断续晓随鸡唱歇咿唔寒共漏声沈饭牛辞古懐髙节弹铗歌长见苦心今日青云轩冕贵还应不负买书金
　　东江渔火
　　落日渔舟趁晩潮夜深渔火乱相交江空野水和烟汲月黑黄芦带雨烧风急栁梢光欲灭浪平沙际影还揺惟应南馆书牕下夜夜青灯伴寂寥
　　顾文之进士养病还姑苏
　　飘飘词气欲凌霄翠竹苍梧玉树标酒病渐疎潘岳鬓诗懐新减沈郎腰杏花春雨江南梦淡月疎星蓟北朝身在故乡心恋阙未应踪迹混渔樵
　　寄范处恒
　　苍茫无路入林扄草色缘阶竹绕庭满地烟霞朝采药一天星斗夜吹笙兴来自拟骑鲸客醉后多临相鹤经何事白云闲出岫逺携官绶下明庭
　　舟中与徐文海叙旧追赋旧事三首词虽婉媚意实经常总不能效丽则之言然亦非香奁体也
　　龙髻盘云翠作翘绣鞋尖小束轻绡鳞鸿附托芳心许弟妹传呼小字娇彩凤竟分萧史伴黄花瘦减易安腰无端却忆朱帘下手劈云香待月烧
　　曾将玉杵捣霜红叶无情逝水长明镜已孤鸾凤影罗衣空染蕙兰香东风梦觉空凝涕秋月诗成欲断肠唯有谢家兄弟在时时相见一凄凉
　　能书能赋复能棋学得功成欲向谁阿大中郎真有意叅军新妇竟难为莫思旧事成新事相见闲时即闷时闻道赤绳先系足可能重和白茅诗
　　追挽郑良载
　　君门蚤乞此身还白首心期石壁山喜有文章归大雅恨无金紫列青班行云逝水应何在尘世浮生总是闲却爱谢庭兰玉茂依然清誉满人间
　　江山胜览为维扬张明之题
　　万里江山接故乡十年诗酒任疎狂黄河西去龙门逺清渭东来劒阁长一骑寒云登五岭孤舟明月度三湘何当收拾天涯兴归卧维扬旧草堂
　　八月十九日与张良甫宿彭城风雨有作
　　夕阳初挽上洪舟邂逅彭城此夕秋世事闗心多感慨故人相见易淹留对牀风雨疑前梦举目江河念昔游幽话更长秋夜短不禁钟鼔起谯楼
　　张道士雪崖
　　冬来积雪满尘崖清赏都归物外家絶磴髙寒春尚早古坛虚白夜无哗望中乍失青城路深处应开玉树花留得嵗寒终古意年年幽寂卧烟霞
　　登子陵祠
　　南游重上富春山髙节清风竟莫攀苗裔尚存寒士业松堂长伴客星闲千山秀落双崖里一水名髙四海间日暮长歌山下去隔江犹有钓船还
　　夜行舟中闻笛
　　白露青枫夜色寒何人吹笛向江干风回浦溆滩声合月落闗山客梦残金殿几时闻旧吹画楼何处倚危栏天涯早已难为聴况复懐人泪不干
　　除夕风雨卧病郡斋
　　萧萧风雨到闲庭愁病相兼酒易醒身外功名何潦倒眼前儿女尚伶仃清霜客鬓随年白芳草云山入梦青底事夜深眠不得自烧银烛看医经
　　过皇恐滩
　　曾于信史见遗名今日畨从此路行极目烟霞迷石浪满船风雨起滩声分明瞿峡西游处彷佛梁山北去程独有孤臣懐国意东流不尽故时情
　　寿沈廷贵母夫人张氏
　　封章频沐圣恩覃眼底年华七十三八座功名劳主馈九重侍从见宜男花迎淑气春方好蔗近秋风晩正甘想到髙堂称庆日锦衣华发共清酣
　　送王元昭赴中都
　　淮西留守去何之千里春江草緑时圣主有懐汤沐地官曹不忘大风词投壶别野清游惯运甓空斋独卧迟君是玉门班定逺可能髙枕废驱驰
　　送薛九南游
　　旧家公子擅风流十载江湖赋逺游一饮不辞鸲鹆舞千金新买鹔鹴裘神游湘水云生浦梦觉阊门月满楼犹有故家遗烈在几回含笑看吴钩
　　过伍公矩宅
　　湖头秋水映楼台湖上荷花几度开西塞风烟游子返北山鹤故人来闲谈旧事心先醉坐惜流光晩又催清兴满懐消未得欲呼渔父共余杯
　　病还部议未许将北行
　　双鬓苍浪野兴生静依疎柳聴秋声一身未老心先老万事无成病早成门巷萧条归似客江湖飘泊住还惊如何嵗晚青山下犹有天涯未了情
　　咏草为刘公觐
　　几度隂隂几度晴年华不改旧林坰风霜满野根都白天地无心叶又青浓伴客愁迷逺道澹随诗思到闲亭蘼芜万里湖南路一片萧疎绕洞庭
　　班婕好团扇图
　　宠辱由来事不常佳期未必永相忘君恩偶为炎凉换妾意终当箧笥藏粉黛香消金屋妬熊罴梦反玉簪祥旧懐寥落新愁并长信宫前草又黄
　　月波亭
　　明月流光水上头凭栏对月思悠悠江湖万里何人共天地百年今夜秋桂子香生翻兔药芦花影动泊渔舟此情欲借清商发抱得瑶琴不自由
　　丙戌除夕舟次富阳
　　三百九旬今夜尽四十二年明日来功名荏苒老将至红尘汨没朱顔催庭帏咫尺如万里飞梦复绕黄金台明年今夜知何处卧聴寒潮心转哀
　　和陈彦章见寄用钱学士原韵二首
　　蚤期功业誓河山未到封侯惜暂闲飞将霸陵逢醉尉孟尝函谷滞晨闗和烟芳草凝愁发带雨寒潮载梦还身在江湖心魏阙几回寒暑念民艰
　　草堂尊酒对南山身外功名似梦闲老我病辞青琐闼看人生出玉门闗垂杨野渡虚舟泊古木荒林倦鸟还离合悲欢总回首可应头白尚多艰
　　戊子除夕
　　前年此夕泊钱塘去嵗寒灯卧草堂客路风霜闲亦扰故乡诗酒病还狂送穷漫学车船戏逐疫新翻傀儡装最喜家门尽强健防衣称庆醉椒觞
　　雪中偶书
　　江南三白兆丰年最好湖山晩霁天沽酒欲迷归市路捕鱼还见出浜船云连野色和烟暝人共梅花待月圆不是梁园词赋日也随清景一陶然
　　许廷冕留咏亭
　　曲水流觞事不迷山亭浑似浣花溪情闲野渡舟横晩思入空梁燕落泥谁向松间寻旧作自从竹下刻新题山灵不管诗人倦草緑烟明鸟乱啼
　　采芳艇
　　十里湖山一叶舟年芳荏苒水东流闻歌白苎聊相和欲采青苹不自由杜若洲空逢断荇菰蒲渚浅趁轻鸥涉江风雨芙蓉老逺道深秋已倦游
　　再游寳所
　　负郭岩扉敞石坛上方门径绕层峦楼观海日夜先曙竹引湖风夏亦寒林外歌声泉出谷水中人影钓扬竿何当雪月烟花来共山僧信宿看
　　范德章金台对雨诗巻
　　南北追携共一身对牀风雨夜纷纷醉疑瞿峡愁中卧寒忆巴山梦里闻白发孤灯人望逺緑波芳草鴈离羣何年得似彭城防剪烛论诗坐夜分
　　雪村书舍
　　积雪空林晩乍晴小牕孤榻罢韩檠光揺竹简芸牕净寒入梅花纸帐清坐久却疑更漏断夜深兼借月华明洛阳旧隠如相问为报袁安素业成
　　送刘绣衣兄还江西
　　黄金台下驻春晖千里江山疋马归淮浦东风芳杜合楚江烟雨鹡鸰飞重来会见声华着此去无令信息稀独有恵连伤逺别天涯回首各沾衣
　　为丰叅议题栁岸春风
　　林塘三月栁依依揺飏东风近竹扉旋逐歌声飘舞席淡随春气入罗衣落花满路啼莺歇芳草凝寒燕子飞自是平泉行乐处风光不与赏心违
　　送徐用济太守还金谿
　　飞盖云随画舫还不须童穉柴闗南州旧隠文章显中世髙风富贵闲松竹未交秋节后桑榆犹在午隂间年芳正好故人去一曲清湖绕碧山
　　和王瑞之旅懐见寄
