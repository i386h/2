<!-- { "loadSidebar": true } -->
　　钦定四库全书　　　　　集部三
　　柯山集　　　　　　　　别集类二【宋】
　　提要
　　【臣】等谨案柯山集五十巻宋张耒撰耒有诗说已着録苏轼尝称其文汪洋冲澹有一唱三叹之音晚嵗诗务平淡效白居易乐府效张籍故瀛奎律髓载杨万里之言谓肥仙诗自然肥仙南宋人称耒之词也文献通考作柯山集一百巻兹集巻数半之案查慎行注苏轼诗云尝见耒诗二首而今本无之考周紫芝太仓稊米集有书谯郡先生文集后曰余顷得柯山集十巻于大梁罗仲洪家己而又得张龙阁集三十巻于内相汪彦章家己而又得张右史集七十巻于浙西漕台而先生之制作于是备矣今又得谯郡先生集一百巻于四川转运副使南阳井公之子晦之然后知先生之诗文为最多当犹有网罗之所未尽者余将尽取数集削其重复一其有无以归于所谓一百巻以为先生之全书云云然则耒之文集在南宋已非一本其多寡亦复相悬此本巻数与紫芝所记四本皆不合又不知何时何人摭拾残剰所编宜其阙佚者颇伙然考胡应麟笔丛有曰张文潜柯山集一百巻余所得巻仅十三葢钞合类书以刻非其旧也余尝于临安僻巷中见钞本书一十六帙阅之乃文潜集巻数正同明旦访之则夜来邻火延烧此书倐煨烬矣余大怅惋弥月云云此本虽不及百巻之完备然较应麟所云十三巻者则多得已不啻数倍亦足见耒著作之大略矣乾隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　柯山集巻一
　　宋　张耒　撰
　　赋
　　大礼庆成赋
　　惟宋六世皇帝践阼之七年所以和同天人绥静中外垂鸿袭裕増髙累厚以对于神祗祖考者固已防被充塞光融翕赫六合一意四海一口无得而言矣粤以壬申之仲冬将有事于南郊乃诏列位恪职赋事而有司建言惟我国家因时施礼郊丘之位天地咸在牲币并荐礼乐合举而古者乃以隂阳之至即南北之郊别位殊时荐献异数有司其何从于是天子惕然深思只畏敬慎曰兹大事我其敢专羣公卿士典礼之官竭思和防以订不易于是议者曰先王斋明以享帝而帝之享否虽圣人末由知之惟受福者其享之占恭惟国家合祭天地于兹六世矣惟我太祖躬膺骏命以遏乱略堂皇二仪拓落八极以定万世之业太宗威定宇内震荡大漠以一九有定天下于一尊真宗熈洽富盛符瑞委积南牧之旅不战请命威加北荒奏功岱宗仁宗席安据厚不动指顾孽獠猾羌含毒内向吏士未顿藏窜屈伏终始太平垂五十年英宗入纂百姓与能神考有为六服承徳此可谓受天地之福矣然则神祗之安吾享也其久哉于是天子乃翳青云之屋乘雕玉之舆应龙受辔招摇翼辅建虹霓之修竿兮飏彗星之飞斿太一执节以先驱兮二十八星拱手布武经营而周游貔貅六师雷霆万乘初海沸而云涌忽山峙而川静葢天子粹然玉温健然天运望宫门而动色顾执防而命进惟烜赫之灵源兮实鼻祖于神明览光徳而来降兮馆玉宇之严清张咸英之广乐备干籥之盛舞景光交彻鸾鹤来下神嬉灵豫醉爵饱俎翼翼清庙观徳之宫七圣在天时降于宗世有哲孙岂弟无疆惠我文人【案此下原脱四字】瞻祖祏而念功兮顾祢室而感亲圣孝油然发中兮在位望而含辛霁旸告旦祥颷掠尘从我髦士来只精禋御史肃吏司马饬兵既逶逶迟迟云流而日行兮又汹汹业业海运而天声灵旂洪顺翕赫歘霍兮攫拏龙虎而乱鲲鹏雄骜憺威而震伏兮柔良化礼而肃清弛天威戢天戈兮固已熄威蚩尤而折欃枪执飞亷圉商羊属之有司矣羲和磨刮披拂尽献其光明葢倾都空闾翘首跂足俯窥履綦傍觇佩玉者忽焉不知手之加颡口之成祝也于是背都城望帷宫郊坰坦其迤逦兮埸圃既寒而毕功頽青云以连属粲红霓之经纬紫防下属于两观勾陈错施于万雉扶顷之神仰立而拱翔徳之龙下视而曳疑神变之欻成兮涌九地而出峙连庑千柱广殿万杙飞甍鬬桷洞牖屹壁酸股之隅目之极唐洛执算而莫计班倕操斤而自惑者类非资才于斵墁而皆机杼之纺绩也一室之用足以温一家一宫之费何啻衣一国惊霆之跸既震汹壑之声咸寂敞斋寝之静深兮何清虚而防密天子方端俨而虚一多仪未举精意已塞甲夜始晦严鼓再作飞敛走伏神詟鬼愕望舒腾精以烛宵兮防收威而布徳灵鼍五震轸车将中天子乃披衮执玉兮斋明庄肃之诚动于进趋表于形容千燎具万炬毕融上揜荧惑旁烁烛龙近为朝旸逺为融风赫赫曦曦煌煌辉辉列次之士野屯之师岿如酌醇醪而御兼衣黄流汪洋璧玉照彻祥祲衡布协气下浃音为乐和形为人悦白质之兽箫声之鸟纷披杂沓应奏而舞节陟防既周燎烟始升奔星走虹奉璧荐牲丰隆奔驰而仰骛兮祝融焜煌而上征开阊阖兮辟清都后帝燕兮百神愉圆锡葢兮方献舆岳输固兮溟効濡于是礼备乐成整车而旋万类环极端门辟天赏出千庾恩流百川北包大壤南尽岛蛮西越流沙东穷海壖令未脱口雷运风传野无穷人狱无宿愆破械解缧负帛囊钱车反其舍士复其伍効技呈才千钟万鼓天子举酒以属羣公咸曰休哉天子之功系曰于穆圣王建皇极兮严防精禋帝来格兮柔祗并位俨牲璧兮文祖在坐临有赫兮于惟祖宗有常则兮讳兵畏刑后货食兮政有损益兹不易兮帝则鍳之戬谷锡兮兢兢业业日一日兮三载一祀年万亿兮
　　游东湖赋
　　纷不知吾之所如兮独漫漫而若狂乘醉饱之余力兮遂陟巘而縁冈惟大冬之栗烈兮莽川泽之茫茫农功休乎埸圃兮平陆散夫牛羊悯大木之百围兮惨赤立而无裳鹳鹤羣鸣而下上兮杂篁竹之青黄忽平陆之既穷兮渐积水之汪洋曰是为齐安之东湖兮右合乎涛江荒湾寂寥而葭苇兮悬疏罾于夕阳为举网而无获兮嘉鱼逝而洋洋吊村落之柴荆兮哀淮夷之陋荒呼徒侣而还归兮隂风振而尘飏畏星昴之将中兮冒夜之飞霜顾谓童子汝其赋诗爰有小子褎然致词歌曰嵗穷木落兮大泽空雁宵征兮天北风曷不饮酒兮御冬归来归来兮乐未终余曰汝歌置之乃歌曰临山川兮懐故乡岁穷隂兮昼不旸升髙堂兮洁余樽耿余思兮古之人
　　问双棠赋【自序】
　　双棠者予寓陈僧舍堂下手植两海棠也始余以丙子秋寓居宛邱东门灵通禅刹之西堂是嵗季冬手植两海棠于堂下至丁丑之春时泽屡至棠茂悦也仲春且华矣余约常所与饮者且致美酒将一醉于树间是月六日予被谪书治行之黄州俗事纷然余亦迁居因不复省花到黄且周嵗矣寺僧书来言花自如也余因思兹棠之所植去余寝无十步欲与隣里亲戚一饮而乐之宜可必得无难也然垂至而失之事之不可知如此今去棠且千里又身在罪籍其行止未能自期其于棠未遽得见也然均于不可知则亦安知此花不忽然在吾目前乎因赋问棠以自广云
　　寓舍之壤既膏且腴手植两棠于堂之隅风来自东氷雪融液兴视吾棠既葩而泽乃沽我酒又命我人期一醉于树间聊快酬于芳春夹钟之初谪书在门陆走千里止于江滨天星一周穆然旧春想见吾棠粲然含姿俯睨旧棠今居者谁婉如怨而有待淡无言其若思嗟乎始种自我其享将获盈我防酒防我宾客一酌未举俯仰而失事至而惊其初孰测惟得与失相寻无极则亦安知夫此棠不忽然一日复在余侧也且夫棠得其居愈久愈敷无有斧斤斵伤之虞我行世间浮云飞蓬惟所使之何有南东夫以不移俟彼靡常久近衡从其志必偿歌以讯之用着不忘
　　柯山赋
　　入东门而右回兮原迤靡以相属抜磅礴以陆起兮是为柯山之麓其上萧森而晻霭兮冠万竿之修竹下硗确而坚密兮拱髙林与乔木散鸡犬于危阨兮杂茅茨与夏屋通樵牧之蹊迳兮路纵横而防续撮土石列暗窦谷虚鸣鸟上下伏兽号呼俯江流之荡潏招列山之蟠纡林峦作态而蔽亏兮风云効技而巻舒固可以开阖隂阳于一气寅饯日月于天衢爰有穷人癯然无归旷四海无所投其足兮后帝命我于山之隈庇蓬茅之数椽兮抚枵腹而常饥时醉饱而自得兮亦杖履而遨嬉逾山而东席门草藩爰有君子于兹考槃自种自食隣里莫干图书满家儿稚饥寒相见輙喜有时不冠寄万事于一笑兮不知食粝而衣单吾不加物以一毫兮亦莫受人之燠暄悟纷华之多虞兮幸寂寞之至安饮我薄酒懽有余啜我豆羮甘而腴隠几而休读我书乃曳杖歌曰升柯之巅明逺眺兮筑柯之崦可以老兮终古不忒天之道兮于于而行无丧吾宝兮
　　夘饮赋
　　张子晨起落然四壁千林霜晓四顾寒寂先生惘然而不自得顾视壁间若有物焉短脰魁腹兮长喙旁啄而椎髻上直也虽未知其何祥而津津然有喜色矣于是童子趋而进曰是有客曰麴生者愿奉先生于顷刻先生欣然三揖而进之葢其气盎盎冽而浮兮其声浏浏和而幽兮其质醇醇毅以柔兮先生曰甚矣予之不敏也今日乃知从子之游于是体之栗然寒者温心之郁然结者散已大忘于寒暑尚何有于夜旦揖麴生而告之曰吾将旦旦与君周旋既导君以良辰又饯君以芳鲜而可乎麴生对曰斥子之泉吾泉出兮枵吾之腹君腹实兮陋彼昏之献嘲何啻富子于一日
　　鸣鸡赋
　　先生闲居学道昧旦而兴家畜一鸡司晨而鸣畜之既老语黙有程意气武毅被服鲜明峩峩朱冠丹颈膺苍距矫攫秀尾翘腾奉职有恪徐步我庭啄粟饮水孔肃靡争山川苍苍风霰宵凝黯幽牕之沉沉怳余梦之初惊万里一寂钟鼓无声闻振衣之腷膊忽孤奏而泠泠委更筹之离乱和城角之凄清应云外之鸣鸿吊山巅之落星歌三终而复寂夜五分而既更万户皆作车运马行先生杖履而出观大明之东生
　　暑雨赋
　　提九山于空虚忽并击而俱烈壅百川于河汉乃防隤而一决哀下土之微生何足拱夫推折方朱鸟之宵中嵗仲夏兮大热虽惔焚之一快俄郁蒸之莫泄丛百指于环堵顾杖履之安设委熏风于九旬滛疾苦于百节付六凿于浑沌独天游而神悦忽翛然而轻举固已窥寒门而蹈氷雪揽北斗而酌天酒觐上帝于阙聊逍遥兮穷年俯故土兮螘蛭
　　芦藩赋
　　张子被谪客居齐安陋屋数椽织芦为藩疎弱陋拙不能苟完昼风雨之不御夜穿窬之易干上鸡栖之萧瑟下狗窦之空寛先生家贫一裘度寒曽胠箧之不防何籓篱之足言鼓钟于宫声出于垣中空然而无有徒望意而輙还故吾守此败芦其固比夫河山若夫朝旸不出防霰既零声如跳珠浙浙可聴及夫衡门暮掩鸟雀就栖挂荒山之落景络衰蔓之离离其下榛草樵苏往来蝼蚓出入羊牛觇窥先生跫然杖藜过之瞻顾四隅悯然歌之曰公宫侯第兼瓦连甍紫垣玉府十仭涂青何尝知淮夷之陋俗穷年卒嵗乎柴荆也哉
　　燔薪赋
　　嵗暮苦寒烈风不休先生家贫衣无重裘读书夜阑炉炭己灰先生瑟缩凄然不怡顾谓童子与薪偕来童子把薪而来曰是薪也陈之壁间自春徂冬风日所熯埃尘所防固沈液之干竭乃外稿而中空唯利簇燔无所献功与火相得赫然大烘坚枿劲节久而后燃后羣枯而効技又荧荧而不烟于是先生欣然环坐皆喜或祼股赤足或引手张臂穷谷萧条薪炭如土益取之而不竭顾此乐之甚富又何必琴材修直兽材攫搏汉壁之椒效暖魏宫之金辟寒谁知空山寒夜之叟敢傲温于狐貉之前【原注今供上方炭率斵成琴材胡桃文鹁鸽之色】
　　杞菊赋
