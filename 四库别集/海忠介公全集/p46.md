<!-- { "loadSidebar": true } -->
　　以上丈田事大槩备矣有未尽者田必覆丈县官盖无一日不在田亩之间也比前间出勘事不同是必米菜随行手下人担水而□其取之民天下无弗与之火而已吏胥随行之多尤当严禁不然今日明日又明日虽不为扰而自无不扰之事矣屯田有杂之民田之中者矣其别自一埇别自一区不必言虽有间错当别为一册民田四至书屯军某人田军田四至书民某人田四至加书军屯民字以为别归粮之日抽出筭入屯田军册之上丈田有痴筭法如二百四十步为一亩一步是一格眼二百四十步是二百四十个格眼也二十四步为一分二十四步是二十四个格眼也书之纸上或以灰炭画地而数其眼即便可见其歪斜其零碎不成一眼则培补筭痴筭人人能知之则人人皆自筭得巳田筭手不能欺之矣丈田尺尺寸寸不可差错横步直步有别如有田直一百步横步二十直少报一步只少得二十步横少一步则少去一百步矣横步尤宜着意秧地抯秧去仍做一熟田者报田止下秧两熟俱不栽禾者报作地写入荒田册上明开秧地绳用棕细破鹅毛管如丝少杂之遇雨遇水方不伸干亦不缩每步为号亦以鹅管丝横织棕黑管丝白间之更有分明弓步着一钉于脚下使转则入地走丈不致那移一熟田反胜二熟有之然上等只当以二熟田为之一熟虽极好然只一年一得而巳当自中则起下下又则一熟二熟俱有之公正人等酌定作弊人谓县官不及知必求不及知之所在知之作弊人谓县官力查不到之事必寻力查不到之事查之书筭乘间为弊必朝朝夕夕册在我手我虽不亲书亲筭亲目监督县官能此而丈田自无不均之弊矣
　　右余议前四欵不及言者附见于此

　　○流水鱼鳞图      

　　见图（省略）

　　?就此小纸写之使人照此如式云尔官中当用大纸如荆川连顺昌等纸一张截而为二各随地方所有之便东西南北如此写县官一坐堂查册南即其面向北即其背后东即其手之左西即其手之右如琼山县一百四里通公册底册皆然县官查对亦便可免不致错乱其余俱要一一如式写不得少有颠倒中有只写户首名者其田系是户首之田也前说上写户首名者谓黄册只有户首之名也今听其写户下人名者恐其兄弟叔侄日后有争兢也
　　井田不可复矣限田又不可复矣下策之良无过丈田盖丈田则无虗粮虗差小民虽无田而得自生理无先日官中苦恼矣乃今无一处不称丈田之害弊端百出与先年黄册飞诡无异民间出钱奔走无日而息甚之如雷州四竖激变黄旗迯流他方者无数人谓丈田如遭一大兵火良是朝堂羙意宁知今日反成毒害乎其一是书生平日不知有此而朝更夕改多为之法致有骚扰其一是贪毒之人借此名目为取钱之计若能先知势必至此南之田北之地一一深求其丈之之故而讲明之着为一定之法必如此而丈如此而丈少不如法黜官治罪议定后行不先之曰听外便宜行事为此通融之语以滋外官生事纷扰之害今日宁复有此乎今日宁复有此乎

　　○申军门吴尧山并守廵道请改招详文

　　贑州府兴国县为土豪大户欺骗买木银两返触打抢事缘本县问张魁张豹等事参稽前后情节迟留数日极加详审虑魁豹称是张尚书公子官舍或有后言是以比凡百姓事慎之又慎审之又审情真极无枉申觧本府蒙问拟不应罪后张魁复诉分廵道本县犹谓致不心服或有故也加详访每逢人必问所以见得供申无丝毫枉屈是以别具文申　军门分守分廵道并赵推官今赵推官却又别为一问今日卑县有不得不言者民冤之甚而合县之人不心服也张尚书书柬无一衙门不重迭投逓过往贑州士夫无一不请托为觧求未可尽以嘱托公事当之然张尚书居南昌张豹犯事在兴国县张尚书纵有神智焉知千二百里外事魁豹若果张门家人投托权豪正为挟势骗财计也出门而欺常情常事昔人谓狱贵初辞张尚书遥度之言可信本县申文乃无一字可信本县申文无一字可信张魁诉状乃无一点一画招虗本县居官颇久了知衙门宿弊到任以来极留心察访诸人今谓尽无分文嫌于夸诞窃谓万一有之未至于张魁所诉状也且魁豹在县气焰可畏皂隶唤之则不来不唤则又突入登堂辩说原装官舍气象少与犯人作伍肯与人以银乎今日纷纷书柬魁豹先日原有此意也泰山可倚何故剥囊与人本县恶其横而诈魁豹知之供申出本县意也魁豹亦深知之与书手以银觧脱何罪种种招情极出亏枉此本县所以同合县人不输服也参稽情事成　本部院之误批允者赵推官成赵推官之误问者锺齐朝黄春槐也春槐愚稚子丧胆权贵语言出入不足恠齐朝积禾致富今且托口观望上人出不得巳咎赵推官矣巨猾老奸可轻纵乎魁豹得利而去然系南昌人氏非化外之民王法度不相及也上司职重在锄强抑暴本县权微专牧飬理幽抑视民冤而不为言知奸发而莫以告上慢残下可以为民父母哉夫士君子行政要在服人之心不在服人之口今日魁豹叩首谢恩而去矣然其良心发见心口相语未必不别有说也元规元雍输银服刑矣然母子弟兄与泣冤于家庭僯里亲友与恤冤于巷野未必不别有议也法可执于庶民不可行于乡宦俗有是说然论道理法度不如是也有官守者不可与俗同谋同道也本县有不得不言者为此复备由具申

　　○示谕

　　谕老人

　　贑州府兴国县为推选老人事钦奉　圣制老人里长听各里之讼于申明亭老人原非轻任近日府县官奉行不谨不加礼貌遂至身充里老之人亦自轻贱不肯学做好人不公不法刻剥小民加一老人反生一害本县今日省令各里里长排年地方人推选实是年高有德之人充当斯任照旧同里长听各里讼本县隆礼相待不敢如前轻视尔等尔等身为老人须慎自爱惜不可妄取小民一分一厘一升一合公直存心均平处事捧　圣谕孝顺父母尊敬长上和睦乡里教训子孙各安生理母作非为六事朝夕为尔里内之人劝谕必使遵行凡一里之人谁善谁恶谁贫谁富谁困苦谁强梁谁户是虗粮虗丁谁户是漏丁飞诡县官远而不能察尔等近而知之真者一以公心直言为县官告使县官刑赏不差政事恰当是尔等能称斯任也如或不然是加一老人生一大害也律有明条本县必不尔贷

　　○延平条议

　　教约 
　　规士文 
　　申海南道陈双山文 
　　驿传申文 
　　驿传议上策 
　　驿传议中策下策 
　　无策 
　　杂议 

　　教约

　　延平府南平月儒学教谕海　为申明教约事照得当职虽尝有志于圣贤之学而质鲁力薄终未能至于其间环顾其中无可以表率人者但志图补荅一二而例之所得今官也一无以为诸弟子励焉夫何以称用是悚惕强自饬躬求足以为观法地矣外有一得可持以为修进助者取为诸弟子论之本职钦承　明命请以严师自处诸弟子今有一日之雅当以从令自画一一遵信而强行之本职籍成以免尸旷之责本职幸矣如其不然亦岂敢以姑息从事轻则威行夏楚重则兼请黜降是亦今日事也为教弛日久诸弟子之不信吾说也先为诸弟子严之
　　一学问之道朱子所揭于白鹿洞学者五教之目父子有亲君臣有义夫妇有别长幼有序朋友有信为学之序慱学之审问之慎思之明辩之笃行之言忠信行笃敬惩忿窒欲迁善改过修身之要正其谊不谋其利明其道不计其功处事之要巳所不欲勿施于人行有不得反求诸巳接物之要大槩备矣诸生率此而行夫何学之不进第今人虽知圣门之教有在而每援事之无害于义从俗可也自恕则于此不能无戾试举一事如册报类减年岁甚者冐他方籍顶他人名原厥心未始不以通弊自诿也然德之不修机实此在孟子曰学问之道无他求其放心而已矣盖言所知所行无非为存心设法也损年图进此心巳陷于不诚不一之地矣更学何事君子之过也如日月之食焉请为改图约诸生五日内一一将年甲籍贯三代脚色从实写报本学请提学道另行更造册籍诸生凡素行类此者亦痛自湔洗勿以恶小而为之庶乎不远而复自此无不慊心之事集义以生浩然之气为贤为圣异日为国家建伟业无难矣一圣门之学在知行德行属行讲学属知慎自修饬者决无不讲之学真实读书者肯弃身于小人之归乎是故知行非有二道也然今称德行文章则当有辩孔子曰过我门而不入我室我不憾焉者其惟乡愿乎居之似忠信行之似廉洁此其为人之槩也今俗则惟此是誉诸弟子宁无若柳子所称一凡人颂之自以为喜而陷于此者耶至吾辈之所谓义气人者又自可笑非傲慢猛悍不逊不弟之为则出入衙门把持官长攻讦他人长短逞凶图利之行孟子养浩然之气平日以不见诸侯自守或人申枨之对孔子曰枨也欲焉得刚诸弟子请干此辩之今后凡一应优免讦告等事不由本学申请并先行禀说者纵有司见容本职亦不汝贷
　　一文也者所以写吾之意也吾平日读书体认道理明白立心行已正大光明吾之神也作而为文不过画师之写神者耳孔子涵养至到论语之言莫非中和气象孟子善养浩然之气论七篇者曰泰山岩岩焉盖自所见所养出之莫加亮末于间也孔孟之文天下至文论语七篇后人作文之法也今则舍此不务不求之心而求之讲章墨卷临文则取夙所记忆者改窜首尾影响模范就文求题则题意不可得求人则人品不可知将举而见之行事间所言又无着实地步夫　朝廷养士盖欲异日为天下用诸士日逐营营必小有裨补后可乃今一生读书作文于家国身心无毫毛补益谓之何哉昔之评诗者曰可惜一生心用在五字上愚于此亦云竟为滥恶之物以欺人非工之良也舍其梧槚而养其贰棘则为贱场师焉请试思之俟本职酌取数篇为式日后仍踵前弊不流之胷中而取之他人者纵极词华亦加朴戒一学以知为先读书所以致知也昔辅汉卿会粹朱子平日教人之法定为六条曰居敬持志曰循序渐进曰熟读精思曰虗心涵咏曰切巳体察曰着紧用力兼之前慱学审问数事读书之法无越此矣今与诸生约将四书本经通鉴性理分为十二分应月考又自一月中分为二应朔望讲书又分为三应日课诸生自量资力次者减性理再次者减通鉴再次者减经非甚不得巳必宿号宿号者两日背书一次复书一次毕讲书用辰时三六九作课用巳午时将作课发落前课不在号生员去学十里内者朔望赴学背复半月以前书送半月以前课在十里外者月考赴学后一日背复一月书送一月课发落月考在再考次日辰时取便村居生员也发落课亦同考用二十九日凡位次俱是本职编定无得搀越将明唱名平明命题唱名过至者责准考封门后至者从不到考者论作课规矩亦同诸凡程限正欲诸生着紧用力而又不失于骤迫若居敬持志四事则作文背复有可验者就先人之已试而立之法非作无益也诸弟子行之
