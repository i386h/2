<!-- { "loadSidebar": true } -->
　　【樊曰谢眺直中书省云红药当阶翻公尝和席八舍人云傍砌看红药至是知制诰直禁中故亦有此】
　　浩态狂香昔未逢红灯烁烁緑盘龙【孙曰红灯烁烁以喻其花緑盘龙以喻其叶】觉来独对忽惊恐【蔡本作情惊恐】身在仙宫第几重和虢州刘给事使君三堂新题二十一咏【并序孙曰开元中歧薛等五王迭为此州作三堂后刺史马锡改作遂有名于世三堂者取臣子在三之节】
　　虢州刺史宅连水池竹林往往为亭台岛渚【孙曰水中有山曰岛小洲曰渚渚沚也】目其处为三堂刘兄自给事中出刺此州在任逾岁职修人治州中称无事颇复増饰从子弟而游其间又作二十一诗以咏其事流行京师文士争和之余与刘善故亦同作
　　新亭
　　湖上新亭好公来日出初水纹浮枕簟瓦影荫鱼
　　流水
　　汩汩几时休【孙曰说文汩水流也祝曰淮南　子混混汩汩○汩于笔切又音骨】从春复到秋只言池未满池满强交流
　　竹洞
　　竹洞何年有公初斫竹开洞门无锁钥俗客不曽来
　　月台
　　南馆城隂阔东湖水气多直须台上看始奈月明何
　　渚亭
　　自有人知处那无步往踪莫教安四壁靣靣看芙蓉【芙蓉荷花】
　　竹溪【唐本作渚前亭】
　　蔼蔼溪流漫【一作慢】梢梢岸篠长【篠细竹也祝曰宋玉笛赋竒篠异篠○篠先鸟切】穿沙碧簳浄【簳古旱切】落水紫苞香
　　北湖
　　闻说逰湖棹寻常到此回应留醒心处凖拟醉时来
　　花岛
　　蜂蝶去纷纷香风隔岸闻欲知花岛处水上覔红云
　　栁溪
　　栁树谁人种行行夹岸髙【行胡郎切】莫将条系缆【缆挽船索○缆力憾切】着处有蝉号【着直略切】
　　西山
　　新月迎宵挂晴云到晚留为遮西望眼终是懒回头
　　竹迳
　　无尘从不扫有鸟莫令弹若要添风月应除数百竿
　　荷池
　　风雨秋池上髙荷盖水繁未谙鸣摵摵【祝曰摵摵陨落声选卢子谅云摵摵芳叶零潘岳秋兴赋庭树摵以洒落公诗又有摵摵井梧疎更殒之句○摵音索】那似巻翻翻
　　稻畦
　　卦布畦堪数【孙曰卦布者如八卦分布畦畦垄○数所矩切卦布一本作罫圃】枝分水莫寻鱼肥知已秀【秀稻花也】鹤没觉初深
　　栁巷
　　栁巷还飞絮春余几许时吏人休报事公作送春诗
　　花原【一作源】
　　原上花初发公应日日来丁宁红与紫慎勿一时开
　　北楼
　　郡楼乗晓上尽日不能回晚色将秋至长风送月来
　　镜潭
　　非铸复非镕澄忽此逢【乌宏切】鱼鰕不用避只是照蛟龙
　　孤屿
　　朝游孤屿南【祝曰屿水中洲也选乱流趋孤屿○屿音叙】暮戏孤屿北所以孤屿鸟与公尽相识
　　方桥
　　非阁复非船可居兼可过君欲问方桥方桥如此作【祝曰广韵作造也吴人以作为佐】
　　梯桥
　　乍似上青冥【青冥青霄】初疑蹑菡蓞【菡蓞荷花】自无飞仙骨欲度何由敢【孙曰桥如梯状故云】
　　月池
　　寒池月下明新月池边曲若不妬清妍却成相映烛
　　游城南十六首
　　【樊曰游城南十六首未必一日所作编者集之云尔】
　　赛神
　　【孙曰赛谓祷赛字本作塞汉书郊祀志云冬塞祷祀广陵厉王杀牛塞祷是也今作赛○赛悉代切】
　　白布长衫紫领巾【巾巾帨】差科未动是闲人麦苗含穟桑生葚【孙曰穟秀也与穗同葚桑实诗食我桑黮怀我好音黮即葚字○葚食荏切】共向田头乐社神
　　题于宾客庄
　　【孙曰于頔字允元元和八年为太子宾客樊曰公作此诗时頔死矣故其落句云云】
　　榆荚车前盖地皮【集注释木云榆荚榆钱尔雅云白枌车前草名释草云一名芣苢一名马舄郭璞云大叶长穗好生道边江东呼为虾蟇衣又陆机云马舄一名车前一名当道喜在牛迹中生○车尺遮切】蔷薇蘸水笋穿篱【孙曰蔷薇花名蘸水谓垂在水中】马蹄无入朱门迹纵使春归可得知【春归谓春到也】
　　晚春
　　草树知春不久归【草树草木也一本作草木】百般红紫鬬芳菲杨花榆荚无才思惟解漫天作雪飞
　　落花
　　已分将身着地飞【分扶问切】那羞践蹋损光辉无端又被春风误吹落西家不得归
　　楸树二首
　　几岁生成为大树一朝纒绕困长藤谁人与脱青罗帔看吐髙花万万层
　　幸自枝条能树立【幸自一作自幸】何烦萝蔓作交加【孙曰萝女萝蔓草名诗鸟与女萝尔雅云一名兔丝】旁人不解寻根本却道新花胜旧花
　　风折花枝
　　浮艶侵天难就看清香扑地可遥闻【扑弼角切可字一本作只】春风也是多情思故拣繁枝折赠君【故字一本作将又一本云故折花枝将赠君】
　　赠张十八助教
　　【孙曰张十八籍也时为四门国子助教】
　　喜君眸子重清朗【韩曰籍尝病眼故云樊曰籍亦有诗云三年病眼今年校】携手城南厯旧游忽见孟生题竹处相看泪落不能收【孙曰公与孟郊尝游此有城南聨句在集中至是郊死矣郊以元和九年八月卒】
　　题韦氏荘
　　【樊曰城南韦曲在唐最盛名与杜陵相埒当时语曰城南韦杜去天尺五杜子美赠韦賛善诗所谓时论同归尺五天是也时庄巳衰矣故公所题诗语如此】
　　昔者谁能比今来事不同寂寥青草曲散漫白榆风架倒藤全落篱崩竹半空宁须惆怅立【须一作知惆一作怊】飜覆本无穷
　　晚雨
　　廉纎晚雨不能晴【廉纎细雨也一本作晩雨廉纎不能晴】池岸草间蚯蚓鸣投竿跨马蹋归路才到城门打鼓声【门一作闻】
　　出城
　　暂出城门青草逺于林下见春山应须韦杜家家到【韦杜见上注】只有今朝一日闲
　　把酒
　　扰扰驰名者谁能一日闲我来无伴侣把酒对南山【对一作谢】
　　嘲少年
　　直把春偿酒都将命乞花【乞与人物也○乞音气】只知闲信马不觉误随车
　　楸树
　　青幢紫盖立童童【孙曰幢幡幢也蜀先主传舍东南角有桑树童童如小车盖童童茂盛貌○幢传江切】细雨浮烟作防笼不得画师来邈取【邈摹也○邈莫角切一本作貌取】定知难见一生中
　　逺兴【一作遣兴】
　　断送一生惟有酒寻思百计不如闲莫忧世事兼身事须着人间比梦间
　　赠同游
　　【补注此篇今诸本去其辞而见于外集按旧本次风折花枝后或谓当在把酒下未详姑载于此以备十六章之诗】
　　唤起窻全曙催归日未西无心花里鸟更与尽情啼【洪曰鲁直云吾儿时每哦此诗而了不解其意自出峡来吾年五十八矣时春晓偶忆此诗方悟之唤起催归二禽名也古人于小诗用意精深如此况其大者乎盖其学问渊源有五石六鹢之防催归子规也唤起声如人络丝圆转清亮偏于春晓鸣江南谓之春唤补注复斋谩録云予尝读唐顾渚山茶记曰顾渚山中有鸟如鸜鹆而色苍每至正二月作声曰春起也三四月云春去也采茶人呼为唤春鸟然则唤起之名唐人说矣豫章不举为证何耶】



　　五百家注昌黎文集巻九
　　钦定四库全书
　　五百家注昌黎文集巻十
　　宋　魏仲举　编
　　律诗
　　送李尚书赴襄阳八韵【得长字】
　　【孙曰李逊字友道荆州石首人元和十年十月分山南东道为两节度使以逊检校工部尚书为襄州刺史充襄复郢均房节度使以右羽林将军髙霞寓为唐州刺史充唐随邓节度使逊赴襄阳廷臣送者三十余人分韵赋诗太常卿许孟容为之序韩曰按逊本传迁户部侍郎为山南东道节度使又按襄州石本题名衔云检校工部尚书李逊时逊盖自尚书而出史略之】
　　帝忧南国切【孙曰诗召伯之教明于南国南国谓南方之国】改命付忠良【孙曰先是山南东道节度使严绶讨吴元济无功罢为太子少保乃以逊为节度故云改命忠良谓逊也】壤画星揺动【孙曰壤画谓分画其土壤为两节度也九州之地皆有分星因壤画故分星揺动也】旗分兽簸扬【孙曰周礼熊虎为旗分赐也旗分谓分赐之以旌旗兽即熊虎之属○簸音播】五营兵转肃【孙曰后汉张奂率五营士围窦武武自杀五营士谓禁旅韩曰五营谓逊所部五州】千里地还方【韩曰孟子海内之地方千里者九】控带荆门逺飘浮汉水长赐书寛属郡战马隔隣疆纵猎雷霆迅观碁玉石忙风流岘首客【岘山名在襄阳樊曰晋羊叔子登岘山从事邹湛曰公名当与此山俱岘首客谓湛也○岘胡典切】花艶大堤倡【大堤地名在襄阳韩曰宋隋王诞为襄阳郡闻诸女歌因为词曰朝发襄阳城暮至大堤曲大堤诸女儿花艶惊郎目】富贵由身致谁教不自强
　　和席八十二韵
　　【樊曰席八或以为席谦非也当是席□按讳行録席□行八贞元十年进士刘公嘉话云韩十八初贬席十八舍人为词嘉话以席八为席十八唯元防之和乐天诗有云寻伤掌诰殂其下笺云去年闻席八殁而范摅云谿友议记刘梦得语云与吕化光论制诰而鄙席舍人□是以知席八为席□也明矣公以元和十一年与之同掌诰故有倚市吹竽之句十二年□卒】
　　綘阙银河曙【绛阙丹阙】东风右掖春【韩曰应劭汉官仪中书为右曹称西掖孙曰正门之两旁曰掖】官随名共美花与思俱新绮陌朝游间【孙曰绮谓阡陌如绮绣也南北曰阡东西曰陌阡陌谓径路也间碍也】绫衾夜直频【孙曰汉官典职仪曰尚书郎入直供青绫白绫被直宿直也韩曰又汉内臣卧青绫被】横门开日月髙阁切星辰【切近也】庭变寒前草天销霁后尘沟声通苑急栁色压城匀纶綍谋猷盛【孙曰礼记王言如纶其出如綍纶丝纶綍大索○纶音伦綍音弗】丹青步武亲芳菲舍斧藻【孙曰扬子吾未见斧藻其徳若斧藻其楶者斧藻文饰也】光景畅形神傍砌看红药【樊曰谢眺中书省诗云红药当阶翻红药芍药也席八为舍人故公有此句】巡池咏白苹【孙曰栁恽为吴兴太守有江南曲云汀洲采白苹日落江南春诗意以席比栁恽也】多情怀酒伴【怀一作怯】余事作诗人倚市难藏拙【韩曰汉书刺绣文不如倚市门市字一本作玉】吹竽久混真【樊曰韩子齐宣王使人吹竽必三百人南郭先生不知竽者而滥于三百人中以吹竽食禄后王即位曰寡人之好竽欲一一吹之南郭先生乃逃】坐慙空自老江海未还身【孙曰自倚市以下公自喻也】
　　和武相公早春闻莺
　　【孙曰相公名元衡元和二年十月自门下平章事出为西川节度使樊曰元衡以元和八年三月自西川节度使拜相公此篇与所和孔雀皆元衡拜相后追和其镇蜀时作】
　　早晚飞来入锦城【锦城成都】谁人教解百般鸣春风红树惊眠处似妬歌童作艶声
　　太安池
　　【韩曰唐长安有大安宫有大安亭而大安池未尝载见岂安乐公主所凿定昆池耶安乐公主中宗女景龙中请昆明为私沼中宗不予主怒自凿定昆池延袤数里诗所谓当年欲占春者以此耳】
　　公主当年欲占春【当年一作年常】故将台榭压城闉【音因】欲知前面花多少【补注少字一本作处笔墨间録云令狐澄本作多少字胜处字十倍矣】直到南山不属人
　　晚春
　　谁收春色将归去【将归去一本作归将去】慢緑妖红半不存【妖一作夭】榆荚只能随栁絮等闲撩乱走空园
　　大行皇太后挽歌词【三首】
