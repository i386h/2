<!-- { "loadSidebar": true } -->
　　夫先王之道远而难明；当世之法近而易知。凡人莫不违其疏而从其亲，见其小而暗其大。今贤者固远主矣，而执远而难明之物；奸人固近主矣，而执近而易知之理。则忠正之言奚时而得达哉？故主蔽于上，奸成于下，国亡而家破。伍子胥为吴破楚，令阖闾霸，及夫差立，鸱夷而浮之江；乐毅为燕王破强齐，报大耻，及惠王立而驱逐之。夫二子之于国家，可谓有功矣，夫差、惠王足以知之矣，然犹不免于危死者，人主不能常明，而忠邪之道异故也。又况于草茅孤远之臣，而无二子之功，涉奸臣之门，经倾险之涂，欲其身达，不亦难哉？今人虽有子产之贤，而无子皮之举；有解狐之德，而无祁奚之直；亦何由得达而进用哉？故有祁奚之直，而无宣子之听；有子皮之贤，而无当国之权；则虽荆山之璞，犹且见瓦耳。故有管仲之贤，有鲍叔之友，必遇桓公而后达；有陈平之智，有无知之友，必遇高祖而后听。桓公、高祖不可遇，虽有三子之才，夫奚得用哉？
　　◇厚德
　　恃门户之闭以禁盗者，不如明其刑也。明其刑，不如厚其德也。故有教禁，有刑禁，有物禁，圣人者，兼而用之。故民知耻而无过行也。不能止民恶心，而欲以刀锯禁其外，虽日刑人于市，不能制也。明者知制之在于本，故退而修德：为男女之礼，妃匹之合，则不淫矣；为廉耻之教，知足之分，则不盗矣；以贤制爵，有民德厚矣。故圣人贵恒，恒者德之固也。圣人久于其道，而天下化成，未有不恒而可以成德，无德而可以持久者也。
　　◇用贤
　　治国有四：一曰尚德，二曰考能，三曰赏功，四曰罚罪。四者明则国治矣。夫论士不以其德，而以其旧；考能不以其才，而以其久；而求下之贵上，不可得也。赏可以势求，罚可以力避，而求下之无奸，不可得也。为官长非苟相君也，治天下也。用贤非以役之，尚德也。行之以公，故天下归之。故明王之使人有五：一曰以大体期之，二曰要其成功，三曰忠信不疑，四曰至公无私，五曰与天下同忧。以大体期之，则臣自重；要其成功，则臣勤惧；忠信不疑，则臣尽节；至公无私，则臣尽情；与天下同忧，则臣尽死。夫唯信而后可以使人。昔者齐威王使章子将而伐魏，人言其反者三，威王不应也。自是之后，为齐将者，无有自疑之心，是以兵强于终始也。唯君子为能信，一不信则终身之行废矣。故君子重之。汉高祖，山东之匹夫也，无有咫尺之土，十室之聚，能任天下之智力，举大体而不苛，故王天下，莫之能御也。项籍，楚之世将，有重于民，横行天下，然而卒死东城者，何也。有一范增不能用，意忌多疑，不信大臣故也。宽则得众，用贤则多功，信则人归之。
　　◇悦近
　　孔子曰：「为上不宽，吾何以观之。」苟政甚于猛虎，诗人疾掊克在位，是以圣人体德居简，而以虚受人。夫有德则谦，谦则能让，虚则宽，宽则爱物，世俗以公刻为能，以苛察为明，以忌讳为深，三物具则国危矣。故礼法欲其简，禁令欲其约，事业欲其希；简则易明，约则易从，希则有功，此圣贤之务也。汉高祖，山东之匹夫也，起兵之日，天下英贤奔走而归之，贤士辐凑而乐为之用，是以王天下而莫之能御。唯其以简节宽大，受天下之物故也。是故宽则得众，虚则受物，信则不疑，不忌讳则下情达，而人心安。夫高祖非能举必当也，唯以其心旷，故人不疑，况乎以至公处物，而以聪明治人乎？尧先亲九族，文王刑于寡妻，物莫不由内及外，由大信而结，则易简而上安，由仁厚而下亲。今诸侯王国之制，无一成之田，一旅之众，独坐空宫之中，民莫见其面。其所以防御之备甚于仇雠，内无公族之辅，外无藩屏之援，是以兄弟无睦亲之教，百姓无光明之德；弊薄之俗兴，忠厚之礼衰；近者不亲，远者不附；人主孤立于上，而本根无庇荫之助：此天下之大患也。圣人者，以仁义为本，以大信持之，根深而基厚，故风雨不愆伏也。
　　◇贵公
　　治国之道万端，所以行之在一。一者何？曰公而已矣，唯公心而后可以有国，唯公心可以有家，唯公心可以有身。身也者，为国之本也；公也者，为身之本也。夫私，人之所欲，而治之所甚恶也。欲为国者一，不欲为国者万，凡有国而以私临之，则国分为万矣。故立天子，所以治天下也，置三公，所以佐其王也。观事故而立制，瞻民心而立法，制不可以轻重，轻重即颇邪；法不可以私倚，私倚即奸起。古之人有当市繁之时而窃人金者，人问其故，曰：「吾徒见金，不见人也。」故其爱者，必有大迷。宋人有子甚丑，而以胜曾上之美。故心倚于私者，即所知少也。乱于色者，即目不别精粗；沈于声者，则耳不别清浊；偏于爱者，即心不别是非。是以圣人节欲去私，故能与物无尤，与人无争也。明主知其然也，虽有天下之大，四海之富，而不敢私其亲，故百姓超然背私而向公。公道行，即邪私无所隐矣。向公即百姓之所道者一，向私即百姓之所道者万。一向公，则明不劳而奸自息，一向私，则繁刑罚而奸不禁。故公之为道，言甚约而用之甚博。
　　◇治乱
　　治国之要有三：一曰食，二曰兵，三曰信。三者国之急务、存亡之机，明主之所重也。民之所恶者莫如死，岂独百姓之心然？虽尧舜亦然。民困衣食，将残亡，而望其奉法从教，不可得也。夫唯君子而后能固穷。故有国而不务食，是责天下之人而为君子之行也。伯夷饿死于首阳之山，伤性也。管仲分财自取多，伤义也。夫有伯夷之节，故可以不食而死；有管仲之才，故可以不让而取。然死不如生，争不如让。故有民而困贫者，则君子伤道，小人伤行矣。君子伤道则教亏，小人伤行则奸起。夫民者，君之所求用也。民富则所求尽得，民贫则所求尽失。用而不得。故无强兵；求而皆失。故无兴国；明主知为国之不可以不富也。故率民于农。
　　富国有八政：一曰俭以足用，二曰时以生利，三曰贵农贱商，四曰常民之业，五曰出入有度，六曰以货均财，七曰抑谈说之士，作曰塞朋党之门。夫俭则能广，时则农修，贵农则谷重，贱商则货轻，有常则民壹，有度则不散，货布则并兼塞，抑谈说之士则百姓不淫，塞朋党之门则天下归本。知此者，国虽小必王；不知此八者，国虽大必亡。凡上之所以能制其下者，以有利权也。贫者能富之之谓利，有罪者能罚之之谓权。今为国不明其威禁，使刑赏利禄，壹出于己，则国贫而家富，离上而趣下矣。夫处至贵之上，有一国之富，不可以不明其威刑而纳公实之言，此国之所以治乱也。至贵者人夺之，至富者人取之，是以明君不敢恃其尊，以道为尊；不敢恃其强，以法为强。亲道不亲人，故天下皆亲也；爱义不爱近，故万里为近也天下同道，万里一心，是故以人治人，以国治国，以天下治天下，圣王之道也。凡有国者，患在壅塞。故不可以不公；患在虚巧，故不可以不实；患在诈伪，故不可以不信：三者则国安，三者不明则国危。苟功之所在，虽疏远必赏；苟罪之所在，虽亲近必罚。辨智无所横其辞，左右无所开其说，君子卿大夫其敬惧如布衣之虑。故百姓蹈法而无徼幸之心，君制而臣从，令行而禁止，壅塞之路闭，而人主安太山矣。夫礼者所以正君子也，法者所以治小人也，治在于君子，功在于小人。故为国而不以礼，则群子不让；制民而不以法，则小人不惧。君子不让则治不立，小人不惧则功不成，是以圣人之法，使贵贱不同礼，贤愚不同法。毁法者诛，有罪者罚。爵位其才行，不计本末；刑赏以其功过，不计轻重。言必出于公实，行必落于法理，是以百姓乐义，不敢为非也。太上使民知道，其次使民知心，其下使民不得为非。使民知道者德也，使民知心者义也，使民不得为非者威禁也。威禁者，赏必行刑必断之谓也。此三道者，治天下之具也。欲王而王，欲霸而霸，欲强而强，在人主所志也。
　　◇损益
　　夫服物不称，则贵贱无等。于是富者逾多，贫者不及，小人乘君子之器，贾竖袭卿士之服；被文绣，佩银黄，重门而玉食其中，左右叱咄，颐指而使。是故有财者光荣，无财者卑辱，上接卿相，下雄齐民，珍宝旁流，而刑放于贿。下而法侵，能无亏乎？
　　◇世治
　　天地之道贵大，圣人之道贵宽，无分寸之曲，至直也。以是绳之，则工不足于材矣。无纤分之短，至善也。以是规之，则人主不足于人矣。故凡用人者，不求备于一人。桓公之于宁戚也，知之矣。夫有近会者无远期。今之为法，曰「选举之官不得见人」，曰「以绝奸私」也。夫处深宫之中，而选天下之人以为明，奚从而知之？夫交接人之道，不可绝也。故圣人求所以治交，而不求绝交，人莫问不交，以人禁人，足以私禁私也。先王之用人不然：不论贵贱，不禁交游，以德底官，以功底禄，具赏罚以待其归，虽使之游，谁敢离道哉？
　　◇刑法
　　礼法明，则民无私虑；事业专，则民无邪伪；百官具，则民不要功。故有国者，为法欲其正也，事业欲其久也，百官欲其常也。天下之事以次为，爵禄以次进，士君子以精精德显。夫德有次则行修，官有次则人静，事有次则民安。农夫思其疆畔，百工思其规矩，士君子思其德行，群臣百官思其分职，上之人思其一道，侵官无所由，离业无所至。夫然。故天下之道正而民壹，夫变化者，圣人之事也；非常者，上智之任也。此入于权道，非贤者之所窥也。才智至明，而好为异事者，乱之端也。是以圣人甚恶奇功。
