<!-- { "loadSidebar": true } -->
　　先生讳从义，字用之，族袁氏，世为虞乡著姓。母娠十二月而生，且有神光照室之异。幼沉默，不好为童子剧。及长，仪观秀伟，音声如钟，识者知其不凡。年十九入道，师事玉峰胡先生于金玉峰。道风儒业，名动京师。年八十，章宗特征授礼官，先生尽传其学。通经史百家，旁及释典，亦称该洽，而于《易》学盖终身焉。初，亲旧以先生龙蟠凤翥，有云汉之望，劝之就举选；先生薄于世味，不之屑也。中条灵峰观，唐贤罗通旧隐，岁入颓圯，不庇风雨；先生率同志麻长官平甫共葺之，命高弟乔知先象之居焉。结茅此山之王官谷，近司空表圣休休亭故基，是为藏云道院，先生因以“藏云”自号。种竹余三十亩，山田二顷，足充宾客之奉。先生道价既重，州郡长吏到者，率诣山门致谒。礼部闲闲赵公周臣、内翰屏山李公之纯，每见必厥相慰藉，互以诗什为赠。中朝名胜如史季宏、王隆吉、罗鸣道、李钦止、吉仲器、马元章、王可道、许德臣、元礼昆季，皆就传《易》道。自余成业于先生之门者，又不知几何人矣。先生资乐易，行已接物，得于吾孔、孟书者为多。事母弟，故生平未尝远出。母年九十，终于隐所，葬祭如礼，州里称焉。里中孤幼不能自存者，先生收养之，躬自教督，使有受学之渐。既长，又为之婚娶。如是十余辈，其后俱有所成。雅好医术，病者来以药请，赖以全济者甚众。兵后岁饥，民无所于籴，尽出余粟以赡贫者。或时出，乡人争延致之，谈经诵道，言笑弥日。凡今世道家祭醮章奏，皆鄙而不为。尝独行山间，遇异人自称衡岳主者萧正之，谓先生三世学道，乃今有成，“吾于蓬山仙注院见吾子名氏。却后当为孝廉贞净仙人，代郑云叟为少室伯，主司真洞天。”言讫失所在。然先生自以为不敢当也。正大甲申，朔方兵再略蒲解，先生避乱山阳史华国家。已而保聚被攻，先生义不受辱，顾谓弟子言：“吾往矣！”乃闭息土室中，怡然而逝；年六十六，时二月十有四日也。犹子致中等葬之山麓之南。所著《易略释》、《列子章句》、《庄子略解》、《云庵妙选方》传于世。始予罢内乡，致中介于刘邓州光甫，丐予文以表先生之墓。及官京师，见闲闲公，亦以为言，并以挽诗见示。朔南丧乱，因循未暇，而予心未始忘也。丁未春，芮城李邦彦过吾州；邦彦，先生乡曲，与之游甚款，用是重以斯文为请。予问邦彦：“藏云所以为天下所高，可得闻乎？”邦彦言：“藏云隐节可以配古人，而器量可以奉至尊。吾不知其他。”予捧手曰：“有是哉！”乃为次第之。其铭曰：

　　山泽与之臞，道味与之腴。翩翩独征，游物之初。谓当风岸绝出而莫可接，乃温兮其玉如。以君为黄冠师邪？合炼之刀圭、禳禬之绵蕝，又非句漏令寇谦之之徒。况乞灵于绿囊，进技于黄襦，劝义人伦之先，尽欢菽水之余。洗心有经，先天有图，绝学我传，宿惑尔祛。以君为缝掖生邪？胡不繁文以拘，而脂膏以濡？嗒焉尸居，奋而亨衢；塞为瓠壶，震惊八区。其卷其舒，其知其愚。之人也吾无以命之，殆方内之外，而方外之内者欤？

　　告山赟禅师塔铭

　　龙兴汴禅师为予言：“汴落发于告山赟公，承事五六年，始避兵而南。北归，赟公去世已久。师生于正隆初，而殁于兴定之末年，年过六十。但以丧乱之后，时辈凋丧，师之行事无从考案，至于卒葬时日，亦不能知。今所知者，特某甲未南渡时事耳。呈子尝试听之。师讳法赟，出于州侯氏，自幼出家，事嵫阳明首座。大定间，以诵经通得僧服，即以义理之学从事。根性颖利，同学者少所及。游参扣诘，洞见深秘。得法于告山明和尚，嗣法灵岩才师，即大名曾孙也。出世住告山。方世路清夷，禅林轨则未改，师道风蔼然，为诸方所重。再往州之普照。州倅信都路公宣叔，文翰之外兼涉内典，与师为淘汰之友。师开堂，宣叔具文疏，朝服施敬，继为先大夫荐冥福，礼有加焉。其为中朝名胜所推服如此。汴老矣，尚能记。师沉默自守，不以文字言语惊流俗，为门户计。住持不胜营造，学者虽多，迄无授记者。行义如是，而使之随世磨灭，门人弟子实任其责。窃不自揆度，敢以撰述为请，幸吾子惠顾之。”不肖交于汴公者三十余年矣，汴南迁后，嗣法虚明亨公，在法兄弟最后蒙印可于临济一枝，亭亭直上，不为震风凌雨之所摧偃。龙兴焚荡之余，破屋数椽，日与残僧三四辈灌园自给，不肯轻傍时贵之门。予尝以五言赠之，有“大道疑高謇，禅枯耐寂寥。盖头茅一把，绕腹篾三条”之句。意其孤峻自拔如此，必有所从来。循流测源，乃今知所自矣。因略记赟公遗事，故兼及之。岁丁巳夏五月二十有五日，河东人元某书。

　　徽公塔铭据河南辉县白云寺石刻新补

　　师讳澄徽，出于平定和氏。弱不好弄，行值塔庙，如欲作礼然。七岁白其父求出家。父知其代值善根，送之冠山大觉寺，师宗圆大德洪公。一日，诣洪公言：“今释子迥迥，率言誓求佛果。如经所说，沙门修行历三数劫，以至大千世界，无一卧牛许地非其舍身命处，乃得成道。信斯言也，世岂有一人可证佛果者？”洪虽心异之而不知所以答也。崇庆初，以恩例得僧服。洪命师历讲席以求义学，不三四年，能为先学者指说。既久，厌抄书之繁，投卷叹曰：“渠宁老于故纸间也！”即拂衣去，依清拙真禅师于亳泗间。真一见师，知其不凡，赠之诗，有“三尺枯桐传古意，一根藜杖知归程”之句。再参少林隆、宝应迁，最后入龙潭虚明寿和尚之室。虚明风岸孤峻，特慎许可。师扣请未几，即以第一座处之。有为虚明言者：“公于徽首座推激过称，不重加炉锤，则吾恐一军皆惊将复见于今日矣。”虚明笑曰：“君未之知耳！我二十年不了者渠一见即了，尚待炉锤耶？”癸未冬，佛成道日，众以师心光焕发有不可掩焉者，请于虚明，愿为师举立僧佛事。师不得已升座，举岩头大岁法语云：“见过于师，方可传授；见齐于师，减师半德。今日徽首座为是见齐于师，为复见过于师？若谓见过，辜负虚明老人；何止辜负虚明，亦乃丧身失命。若谓见齐于师，宁不辜负徽首座，何止辜负徽首座，云门一枝，扫地而尽！然则究竟云何？”徐拈柱杖云：“一朝权在手，看取令行时。”虚明失喜，至以得人自贺。正大甲申，住陈留之东林，明年，开堂于亳州之普照。名士史内翰季宏而下，为具疏。于是，师之道价隐然于东南矣。师以世将乱，从虚明于静安，筑室汴水上。五、六年，杖策北渡。故吏部尚书张公履，留师住彰德之天宁。师天性简重，且倦于迎接，不二年，遁居大名，闭门却扫，人事都绝。雅善琴道，且于诗律有功，惟以二事自娱。而学人之来者日益多。编茅为屋，乞米为食，有依止岁久而不忍去者。师幡然曰：“今狂解塞路，诚羞于同列。然玄纲之坠久矣，将不有任其责者乎！”乃听学人入室征诘。开示极为周悉。因师得证者继有其人。俄以补印《藏经》，赐号寂照通悟大禅师。以乙巳冬十一月之五日示微疾，却后五日，沐浴更衣，留偈而逝。得年五十有四，僧夏三十有三。度弟子于内得法者十有一人：智赟、子昶、善明、子广、德澄、善惠、惠臻、普琼、净瑞、子源、道忠。所著《升堂语录》、《解道德经》并诗、颂、文，传于诸方。师没之七日，远近会葬，倾动州邑。茶毗之际，灵异甚多。起塔于二祖元符禅寺与山阳之白茅寺，遵遗令也。往予过大名，曾一谒师。予先世家平定，然未尝语及之也。今年秋九月过平定，游冠山，聂帅庭玉指似予：“此寺即徽上人落发处也。渠已老，故瞻枌榆，有终焉之志，旦夕往迎之矣。”时殿后一大松，槃礴偃蹇，高出尘表，予拊而爱之。庭玉又言：“此松先有虬枝，及地而起，画工往往貌之以为图。此夏忽为大风所折，松今非向比矣。”予私念言：“成都石笋折，随有当之者。上人其不归乎？”及到大名，而师之逝已三日矣。僧赟及琼辈，以予师乡曲，丐为塔铭。予正宗无淘汰之功，谢不敢当。赟三请，益勤。度为可终辞，因就师象前问：师能为我说法否？寂听良久，捧手曰：法王法如是。乃退而为之铭。铭曰：父无此儿，祖不渠孙，秘窟龙潭，孤奉佛恩。其生也坐断水月之场，甚没也卧护稠禅之门。岿然一塔，如不动尊，渺冠山之云，澹兮似无所存。异时触石而起，又安知其下涵盖乎乾坤。时大朝丙午年四月初十日嗣法小师子昶建塔，门人德澄立石。施碑人翟评事，镌字人张天才。

　　故规措使陈君墓志铭据成化本《山西通志》新补

