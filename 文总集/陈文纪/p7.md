<!-- { "loadSidebar": true } -->
　　周正【字思行汝南安城人颙孙梁太常卿都官尚书入陈歴尚书右仆射】
　　奏记梁晋安王纲
　　【梁晋安王为丹阳尹引正为主簿歴司议侍郎昭明太子薨其嗣华阳公不得立以晋安王为皇太子正奏记其抗直守正皆此类】
　　窃闻防谦之象起于羲轩爻画揖让之源生于尧舜禅受其来尚矣可得而详焉夫以庙堂汾水殊途而同归稷契巢许异名而一贯出者称为元首处者谓之外臣莫不内外相资表里成治斯盖万代同规百王不易者也暨于三王之世寝以陵夷各亲其亲各子其子乃至七国争雄刘项竞逐皇汉扇其俗有晋扬其波谦让之道废多歴年所矣夫文质递变浇淳相革还朴反古今也其时伏惟明大王殿下天挺将圣聪明神武百辟冠冕四海归仁是以皇上发德音下明诏以大王为国之储副乃天下之本焉虽复夏啓周诵汉储魏两此数君者安足为大王道哉意者愿闻殿下抗伯夷上仁之义执子臧大贤之节逃玉舆而弗乗弃万乗如脱屣庶改浇竞之俗以大呉国之风古有其人今闻其语能行之者非殿下而谁能使无为之化复兴于邃古让王之道不坠于来今岂不盛欤岂不盛欤正陋学书生义慙稽古家自汝颍世传忠烈先人决曹掾燕抗辞九谏髙节万乗正色三府虽盛德之业将絶而狂直之风未坠是以敢布腹心肆其愚瞽如使刍言野説少陈于听览纵复委身烹鼎之下絶命肺石之上虽死之日犹生之年【陈书　来今通鉴作来叶】
　　请梁武帝释乾坤二系啓
　　【正迁国子博士啓髙祖周易疑义五十余条又请释乾坤二系诏答之】
　　臣闻易称立象以尽意系辞以尽言然后知圣人之情几可见矣自非含微体极尽化穷神岂能通志成务探赜致逺而宣尼比之桎梏絶韦编于漆字轩辕之所听莹遗珠于赤水伏惟陛下一日万机匪劳神于瞬息凝心妙本常自得于天眞圣智无以隐其几深明神无以沦其不测至若爻画之包于六经文辞之穷于两系名儒剧谈以歴载鸿生抵掌以终年莫有试游其藩未尝一见其涘自制旨降谈裁成易道析至微于秋毫涣曾氷于幽谷臣亲承音旨职司宣授后进诜诜不无传业但乾坤之蕴未剖系表之妙莫诠使一经深致尚多所惑臣不涯庸浅轻率短陋谨与受业诸生清河张讥等三百一十二人于乾坤二系象爻未啓伏愿听览之闲曲垂提训得使微臣钻仰成其笃习后昆好事专门有奉自惟多幸懽沐道于尧年肄业终身不知老之将至天尊不闻而冐陈请氷谷寘怀罔识攸厝
　　梁武帝诏答周正
　　设卦观象事远文高作系表言辞深理奥东鲁絶编之思西伯幽忧之作事逾三古人更七圣自商瞿禀承子庸传授篇简湮没岁月辽远田生表菑川之誉梁丘擅琅邪之学代郡范生山阳王氏人藏荆山之宝各尽言之趣説或去取意有详略近搢绅之学咸有稽疑随答所问已具别解知与张讥等三百一十二人须释乾坤文言及二系万几小暇试当讨论
　　谢东宫赐縠袍启
　　或俦名丽辞等质轻雾或色华少海用宝丛台或粲彼三英缝兹五緎品颂岁袭禄夺春耕蒿席可充緼袍易足
　　谢梁元帝赉春秋糊屏风启
　　昔琉璃见重云母称珍虽尽华丽有伤真朴岂若三体五例对玩前史一字褒贬坐卧箴规无复楚台之风得同邹谷之暖
　　谢梁元帝赉玉门枣启
　　安期旧美安息髙名臣金马之荣未获趋奉方朔之赐遽降洪恩
　　谢勅赉紫鲊啓
　　珍韬江浦味越茗川昔闻八骏东征止收黑水之麦七华西讨才获苦山之菜岂如两阶干舞四方来格临朝拱黙任土争贡
　　谢勅赉乌纱防等啓
　　虽复魏宣二端岂能比今兹赐广微四缝未足方其华饰既受非望之恩方贻匪报之诮【竝艺文类聚】
　　谢赉漆枹根屧启
　　防此慈物便得轻举【北堂书钞】
　　测囚法议【梁代旧律测囚之法日一上起自晡鼓尽于二更及比部郎范泉删定律令以旧法测立时久非人所堪分其刻数日再上廷尉以为新制过轻请集八座丞郎并祭酒孔奂行事沈洙五舍人防尚书省详议时髙宗为安成王録尚书集众议之正为尚书左丞议及沈洙议上众以为宜依范泉前制髙宗谓沈长史议得中宜更博议左丞宗元饶请依沈议施行】
　　凡小大之狱必应以情正言依凖五听验其虚实岂可全恣考掠以判刑罪且测人时节本非古制近代以来方有此法起自晡鼓迄于二更岂是常人所能堪忍所以重械之下危堕之上无人不服诬枉者多朝晚二时同等刻数进退而求于事为若谓小促前致实罪不伏如复时节延长则无妄欵且人之所堪既有彊弱人之立意固亦多途至如贯髙榜笞刺爇身无完肤戴就熏针并极困笃不移岂关时刻长短掠测优劣夫与杀不辜宁失不经罪疑惟轻功疑惟重斯则古之圣王垂此明法愚谓依范泉着制于事为永
　　舎人盛权议
　　比部范泉新制尚书周正明议咸允虞书惟轻之旨殷颂敷正之言窃寻廷尉监沈仲由等列新制以后凡有狱十一人其所测者十人款者惟一愚谓染罪之囚狱官宜明加辩析穷考事理若罪有可疑自宜啓审分判幸无滥测若罪有实验乃可啓审测立此则枉直有分刑宥斯理范泉今牒述汉律云死罪及除名罪证明白考掠已至而抵隐不服者处当列上杜预注云处当证验明白之状到其抵隐之意窃寻旧制深峻百中不欵者一新制寛优十中不欵者九参防两文寛猛寔异处当列上未见厘革愚谓宜付典法更详处当列上之文
　　衡阳王长史沈洙议
　　夜中测缓急易欺兼用昼漏于事为允但漏刻賖促今古不同汉书律厯何承天祖冲之暅之父子漏经并自关鼓至下鼓自晡鼓至关鼓皆十三刻冬夏四时不异若其日有长短分在中时前后今用梁末改漏下鼓之后分其短长夏至之日各十七刻冬至之日各十二刻伏承命旨刻同勒令检一日之刻乃同而四时之用不等廷尉今牒以时刻短促到罪人不欵愚意愿去夜测之昧从昼漏之明斟酌今古之间参防二漏之义舍秋冬之少刻从夏日之长晷不问寒暑并依今之夏至朝夕上测各十七刻比之古漏则上多昔四刻即用今漏则冬至多五刻虽冬至之时数刻侵夜正是少日于事非疑庶罪人不以漏短而为捍狱囚无以在夜而致诬求之鄙意窃谓允合
　　尚书左丞宗元饶议
　　窃寻沈议非顿异范正是欲使四时均其刻数兼斟酌其佳以防优剧即同牒请写还删定曹详改前制周让【正弟愽学多通始仕不得志隐句容茅山既为矦景中书侍郎承圣中为国子祭酒入陈天嘉初以白衣领太常光禄大夫】
　　宋齐故事奏【陈初武帝诏求宋齐故事太常卿周让奏帝遂依之】
　　齐氏承宋武用元徽旧式宗祀朝飨奏乐俱同唯北郊之礼颇有増益皇帝入防门奏永至饮福酒奏嘉胙太尉亚献奏凯容埋牲奏幽帝还便殿奏休成众官入出竝奏肃咸此乃元徽所阙永明六年之所加也唯送神之乐宋孝建二年秋起居注云奏肆夏齐永明中改奏昭夏【杜氏通典】
　　与徐陵荐方圆书
　　吾荷朝恩得安丘壑身名两泰夫复奚言但愿沐浴尧风遨游舜日安服饱食以送余齿然性灵未能灰弭其间复须友生言晤后来英俊竝出方为时生林谷之中鲜逢逸惟赵郡方圆栖迟天目年过强仕不慕时荣文史足用学艺优敏中岁暂游宛洛防弟识异其人方储之衣冠未絶雅奉闲逸得性丘林与吾朋游积有年岁今复同在岩壑毕志风云琴按清商诗题空谷比幽贞道缺考槃絶咏贲五履二两爻无闻方今公旦作辅亿兆攸赖激贪惩竞傥自圆起弟以捜扬佐世水镜求贤脱能登此仄陋纶言是属翘弓远贲则山谷咸劝足令廉风复振懦夫能立岂不哉圆若防此旌招未必不凿坏而达于廊庙之用脱不能贲然来思而于让之道于斯为贵恐弟未究东川人士聊复起予今言吾家上宰之贵无以微禆万一此举脱复入听少得不负夙心周让白【纶一作论】
　　徐陵答周处士书
　　【让频徴不出晩仕矦景彭城刘孝先亦辞辟命在蜀为武陵王纪世子谘议叅军二隐并获讥于代按陵此答意颇微有所啁让本居茅山比云天目盖在陈时也】
　　辱去年三月二十七日告仰披华翰甚慰翘结承归来天目得肆闲居差有防玉之俱仙非无孟光之同隐优游俯仰极素女之经文升降盈虚尽轩皇之图艺虽复考盘在阿不为独宿讵劳金液惟饮玉泉比夫煑石纷纭终年不烂烧丹辛苦至老方成及其得道冥眞何劳逸之相悬也又承有方生亦在天目理当仰禀明师摠斯秘要岂如张陵弟子自坠髙岩孙泰门人竞投沧海何其乐乎圣朝虚心版筑尚想丘园若彼能赴嘉招便当谨申髙命但其人往岁亦望至京师观此风神确乎难防故以忘怀爵禄讵持牺牲之谈髙视公卿独骋蜡蛵之训所恐有道三辟公车十徴若斯者终当不屈此既然矣请复详言昔楚国两龚同时纡组汉阴二老相携抱瓮兄之幽贞若其凿坯负石方同形影结绶弹冠无容越楚况乎粪土防龙羶臊名器已所不欲非应及人忽承来音良以多惑何则颍阳巢父不曾令荐许由商洛园公未闻求徴绮季斯所未喻髙怀而踌躇于矛楯也惟迟山阿近信更惠芳音如或诚言谨便闻奏第夙劳比剧不复多呈徐君白【并文苑英华　差一作羌便一作使】
　　周直【字思方让弟梁昌州刺史入陈歴太常卿光禄大夫】
　　遗家疏
　　【直遇疾且卒遗疏勑其家】
　　吾今年已来筋力减耗可谓衰矣而好生之情曾不自觉惟务行乐不知老之将至今时制云及将同朝露七十余年颇经称足啓手告全差无遗恨气絶已后便买市中见材材必须小形者使易提挈敛以时服古人通制但下见先人必须僃礼可着单衣裙衫故履既应侍养宜僃纷帨或逢善友又须香烟棺内惟安白布手巾麤香炉而已其外一无所用
　　杜之伟【字子大呉郡钱塘人仕梁邵陵王刑狱叅军陈大匠卿迁大中大夫】
　　上髙祖求解著作啓
　　【初髙祖为丞相之伟补记室叅军迁中书侍郎领大著作及受禅除鸿胪卿啓求解著作优敕不许】
　　臣以绍泰元年忝中书侍郎掌国史于今四载臣本庸贱谬蒙盻识思报恩奬不敢废官皇厯惟新驱驭轩昊记言记事未易其人著作之材更宜选众御史中丞沈烱尚书左丞徐陵梁前兼大著作虞荔梁前黄门侍郎孔奂或清文赡笔或彊识稽古迁董之任允属羣才臣无容遽变市朝再妨贤路尧朝皆让诚不可追陈力就列庶几知免
　　沈烱【字初明呉兴武康人梁御史中丞入陈加通直散骑常侍】
　　为王僧辩答贞阳矦书【徐陵传渊明往复致书皆陵词王僧辩答书文苑英华亦作陵为僧辩答非也按沈烱传僧辩羽檄军书皆出于烱】
