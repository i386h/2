<!-- { "loadSidebar": true } -->
　　国家任官守土绥辑兆民封疆之责惟抚臣为重今之廵抚即古者保厘夹辅之臣也一省之事凡察吏安民转漕裕饷皆统摄于廵抚苟非正已率属振饬励精则一切政刑钱必致隳堕拊循保障之功何赖乎夫吏治不清民何由安从来大法则小亷自两司以至郡县平时叅见接谈即可略知其才品优劣迨试以委任访之舆情贤否清浊自难淆混惟上官偏私好谀属僚善于逢迎者即推为才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始为之荐引亦有寄耳目于监司等官聼毁誉于幕賔僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万盖因廵抚之赀用皆取给于藩司或以柔和交好互相侵那或先钩致藩司短长继以威制勒索分肥入已徒供一身夤縁自奉之费罔顾朝廷帑藏财用之虚及事发难掩惟思加派补库展转累民负国营私莫此为甚州县积谷本为备荒之计水旱歉収之嵗待此拯济于民生最有闗系今皆视为正供之余项借出陈易新之名半为胥吏中饱半为州县补空一遇灾荒茫无赈贷皆由廵抚平时踈略包容玩愒所致也属员缺出委署虽由两司详请其实廵抚操其权下属鑚营嘱托以缺之美恶定酬赂之轻重摄篆之人久则年余近亦数月徃徃视为传舍情同行劫不恤小民之脂膏但饱谿壑于无厌务偿得署之餽遗而止试思此一年数月之间穷黎何罪而可纵贪暴以剥削之乎此等积弊尤为国法所不容者廵抚叅劾知府应由司道揭报叅劾州县应由司道府揭报所以示公慎无私之义也近有先行叅劾而令其补揭若所劾不公则其补揭未免以势凌之使不得不从果其当劾则司道府既不能公揭于前而复巧饰于后以寛其狥庇失察之咎上下容隐视功令为具文公慎无私之谓何抚标兵丁多者二千余名少亦千余名境内设有匪类窃发借以捍御搜捕今抚臣自谓无行军进勦之职置标兵强弱于度外不加训练噐械朽钝营伍废弛裁汰老弱之兵空粮悉归私橐大非国家设兵卫民之意矣云贵川广猺獞杂处其奉公输赋之土司皆当与内地人民一体休飬俾得遂生乐业乃不虚朕懐保柔逺之心嗣后毋得生事扰累致令峒氓失所至于土豪巨猾结交官吏武断乡曲逞奸干纪之徒毎或弥缝漏网而告休归田之大臣官员安分杜门反狥私吹索借端凌践此皆大失好恶之公尤损保全耆旧之义非镇抚者所当留意乎尔诸抚臣皆荷
　　皇考任用之恩受全省抚绥之朕纉承大统祗遵成宪优礼大臣保全终始惟兾尔等各抒忠悃安靖封疆朕所谕者有则悔悟速改无则省躬加勉两司道府州县各有谕防尔亦宜详细体察与诸属吏共相勉朂同心恊力以尽职守若不念
　　皇考简畀之隆致贻地方黎庶之害负恩旷职自取罪戾朕又安能废法以宥尔乎特谕雍正元年正月初一日
　　谕布政司
　　朕惟国家官制分省开藩尔职居方伯任寄旬宣所以绥辑羣黎布昭徳意实庶邦之喉舌列服之纲维任既重矣责亦大矣府州县官之贤不肖最闗民生休戚当不时察核治行务知其实分别臧否以告督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚慿布按之详揭尔布政为官吏表式自当益矢公忠若爱憎任情是非倒置以謟事上官通行请托为贤以不善逢迎耻投暮夜为不肖其何以称之屏之翰百辟为宪者哉夫官至监司歴有年当服官之初亷洁自守渐登髙位顿改初心更有矫饰虚声潜纳贿赂陋俗相沿谓之名实兼収其罔上行私为尢甚孔子谓事君勿欺宁不闻乎赋役防计皆尔専司调剂均平乃为称职今钱粮火耗日渐加増重者毎两加至四五钱民脂民膏朘剥何堪至州县差徭巧立名色恣其苛竭小民衣食之资供官司奴之用尔试思户版税籍谁为职掌私横征谁任其咎顾可失于觉察乎各省库项亏空动盈千万是侵是那总无完补耗蠧公帑视为泛常尤为不法宜严革前永杜侵那如司库盘查之责在廵抚亏空之根亦由廵抚廵抚借支而布政不应者少矣然职在监守果能亷正自持则廵抚挟势借支断不能行尔但谨身节用量入为出司库必无亏空矣州县库盘查之责在知府觉察虚实之责独在布政尔但洁已率属不容狥庇州县库必不亏空矣朕深悉弊原所以反覆谆切言之冀尔等悔且改也皇考徳洽区宇六十余年朕嗣守丕基惟成法是式尔等皆
　　皇考简防职任蕃宣果能各効忠诚凛遵功令朕自始终保全加以擢用若营私黩货旷职累民尔既负皇考之深恩朕又安能弛国家之令典三尺莫逭尔其慎之特谕雍正元年正月初一日
　　谕按察司
　　朕惟直省大小狱讼民命所闗国家各设按察司以専掌之一切州县申详至尔司而狱成凡督抚逹部题奏事件皆由尔司定案任岂不重欤
　　皇考仁覆如天毎覧西曹奏牍反覆推详惟寛惟慎逮情真罪当犹施缓决之恩好生之徳洽于民心六十余年于兹朕嗣守大训思四海之内有匹夫匹妇罚非其辜者即非所以继
　　皇考之志夙夜凛凛焉何道而能不滥不实尔司是赖朕惟国家考定律例所以弼教非以厉民是故严立刑书防其或丽于法及至断狱又条分缕析思以曲全其生书曰钦哉钦哉惟刑之恤哉又曰与其杀不辜宁失不经此律例之本意也今或情例相违牵合文法以纳民于网或有两例并见輙上下其手以自遂其私安得无寃狱哉
　　太祖髙皇帝之训曰生杀之际不可不慎聼断之官必期得情大哉圣言包举虞书周礼之义夫折狱凭口供而平反凭案巻今法吏不求得情惟求完结州县案巻之申详尔司者多鍜链口供附于律例兾免尔司之驳查尔司之详督抚督抚之揭部院者又加文致焉兾免三法司之驳查汉路温舒所云奏当既成虽皋陶视之犹以为死有余辜者也口供案巻如是寃抑何从平反咎在聼断之初心原非欲必得其情也今宜厘剔宿弊归于明允毋得因循故事自堕奸欺也大计黜陟由尔司详报督抚宜以用刑明慎执法不阿者为贤能毋以善事督抚弗逆尔意者为贤能也地方豪猾若苖有莠不除不翦害我嘉生至于良善巨室致政大臣猾吏或借端侵抑之非所以称朕意也迩来士大夫好云名实兼収所谓名者官爵也所谓实者货财也习俗媮薄朕甚悯焉夫六亷之义百司攸同至纳贿出入人罪于法尤重戕人之命破人之家以润屋奉身歴观古来逃于国法者十无一二免于天罚者更百无一二书之吕刑曰狱货非寳非聼讼者之明训欤尔司其正已率下使法无枉挠庶防刑措之风尚其朂诸特谕雍正元年正月初一日
　　谕道员
　　尔等官歴佥司所以赞襄藩臬承流宣化者也分守分廵职居协理粮河盐驿各有専司身居是官必顾名思义名者实之华也克副其实而后名归焉如守廵两道首当洁已惠民凡府州县之亷洁贪汚俱宜细加察访不时宻详督抚以凭举劾地方有土豪武断尤宜禁戢翦除卫良锄莠乃称其实若但知趋承大吏或祗图下属陋规一切吏治民生槩置不问贪庸陋劣殊负朝廷设官之意矣粮道専理漕运职任匪轻使徒知起运规例扣尅运费苦累运丁营私烦扰有玷官箴贻害百姓何所底止河道有董率工程之责凡分修河员孰贤孰否俱应洞晰并宜亲身经歴查勘估计某口险峻某口平易某处隄工坚固某处冐支帑金倘不计虚实不辨勤惰仅以纳贿多者为能员餽遗少者为拙吏而于工程漠不经意一遇坍溃谁之咎耶盐道一官尤闗国课迩年盐法弊窦丛生正项钱粮毎多亏欠一由上下各官需索商人巧立名色诛求无已穷商力竭不得不那新补旧上亏国课髙擡盐价下累小民至于官盐腾贵贫民贩卖私盐捕役鬬殴株连人命流弊无穷一由商人用度奢靡相仍陋俗不知节俭致欠额徴尔等运筹盐法宜将陋例积习尽情禁革必思何以苏商何以裕课上供军国下利闾阎方为称职驿道为驿站钱粮所系必亷洁自守乃克剔弊厘奸凡驿逓马匹数目多寡每有假冒开销嵗修船只亦有虚浮不实该员一贪赀货势必昬庸或过于苛覈勒索多方经管属吏疲不能支总之病官病民悉縁贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂为实虚誉为名动云名实兼収内以欺已外以负国有腼面目其何以立身而抒忠荩乎皇考御极六十余年以轸恤民生为首务各省道员必亲加遴擢谆谆戒勉极其详慎朕缵承大统翼翼小心惟仰体
　　皇考爱飬元元至意亦期尔等争自濯磨振饬风宪以副朕望果能肃清纲纪无致废弛朕当破格奨励其或因循不改朕必置之重法特谕雍正元年正月初一日
　　谕知府
　　国家亲民之官莫先于守令盖州县官与民最亲而知府又与州县官最亲凡州县兴利除弊之事皆于知府有専责焉是知府一官分寄督抚监司之耳目而为州牧县令之表率承流于上宣化于下所系綦重矣汉宣帝有曰太守吏民之本也又曰庶民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆亷洁和平正身率属以与民休飬生息史称其所居民富所去民思此皆彰明较著者也
　　皇考澄肃官方慎简僚吏知府中有政绩茂异声名著闻者必加优眷数年之间即膺殊擢所以鼓励循良务令羣黎受福尔等防
　　皇考简用之恩受国家民社之寄地方不甚辽逺则于民间之疾苦可以周知势分不甚悬殊则于属下之贤否可以洞悉尔果亷正自持屏絶贿赂则督抚监司必不致肆行需索而州牧县令亦不敢肆意贪婪近闻州县火耗任意加増防知頋忌以小民之脂膏饱贪吏之谿壑由尔不能却遗金于暮夜又安能禁属吏之滥征乎盘查仓库必须覈实不可视为故事乃或借盘查之名勒索餽遗是因盘查而亏空愈甚矣尔能时勤劝诫加以体恤则州县可无亏空之虞能制节谨度淡泊是安则尔亦可免亏空之累劝农课桑以厚风俗禁戢强暴以安善良平情聼断以清狱讼皆尔职守之所当尽者至于督抚举劾州县必由尔之详揭务须秉公持正勿渉偏私若善于逢迎者从而庇防荐防之而端方恬静之人反故为摧抑下吏皆苟且营私以求容悦地方之事尚可问乎居官者毎有初入仕途清操自矢渐登华要顿改初心既知砥砺亷隅即当始终一节更有巧于仕宦者人毎谓其名实兼収朕最不觧此语夫名者实之华果能洁已爱民奉公尽职此所谓实也治行称首民歌舆颂此所谓名也实至而名随之如本立而华茂焉若以弋取虚誉为名而以封殖多藏为实此则小人之尤更甚于贪黩彰闻之辈矣朕缵承大统夙夜祗惧惟恐有负
　　皇考付托之重深兾尔等各体此意精白乃心以古循良自勉若狥私纳贿不能率属爱民贻害地方蔑视宪典三尺具在朕不能为尔等寛也特谕雍正元年正月初一日
　　谕知州知县
