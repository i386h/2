<!-- { "loadSidebar": true } -->
　　郊原红绿变青阴，闭户不知春已深。稍喜荒畦添野荠，坐看新竹补疏林。帘中飞絮萦残梦，窗外啼莺伴独吟。欲听《楞严》终懒出，道人知我粗无心。〈僧维觉时讲《楞严》。〉小园松竹有清阴，懒病从兹日益深。醉客满堂惭北海，野僧同社忆东林。逢人问道空长啸，久客思归尚越吟。三十年前诵《圆觉》，年来虽老解安心。偶有茅檐氵┆水阴，〈氵┆水自西湖听水亭下派流，自城北而东，吾庐适在其南。〉近依城市浅非深。幽居每自比陈，古学何人贵杜林。邻父时来陪小饮，儿曹颇解续微吟。前年仅了《春秋传》，后有仁人知我心。

　　【次迟韵示陈天倪秀才侄孙元老主簿】

　　茅檐有佳客，肃肃清风兴。吾孙成均来，左右皆良朋。为怜众兄弟，将冠未有称。条枚失气燎，中林化薪蒸。老夫方苦贫，不办酒如渑。夏田已失麦，种豆喜多蝇。〈俗以多蝇为豆熟之祥。

　　何以待君子，簟瓢容一升。君来岂非误，门庭冷如冰。

　　【再次前韵示元老】

　　豪杰多自悟，不待文王兴。四方有余师，十室岂无朋。我老不知时，早岁谁误称。归来理茅屋，对客食藜蒸。遇渴即饮水，何尝问淄渑。冠裳强包裹，毁誉如飞蝇。植根久已尔，茹颖日自升。忘我亦忘法，无冰知消冰。

　　【筑室示三子】

　　宅舍元仍毕竟空，兴惯住草庵中。一生滞念余妻子，百口侨居怯雨风。松竹已栽犹稍稍，栋梁未具勿匆匆。三间道院吾真足，余问儿曹莫问翁。

　　【开窗】

　　绿竹琅色，红葵旌节花。开窗风细细，窥户月斜斜。活计无多子，文章自一家。一床方病卧，随意上三车。

　　【逊往泉城获麦】

　　少年食稻不食粟，老居颍川稻不足。人言小麦胜西川，雪花落磨煮成玉。冷淘槐叶冰上齿，汤饼羊羹火入腹。五年随俗粗得饱，晨朝稻米才供粥。儿曹知我老且馋，触热泉城正三伏。田家有信呼即来，亭午驱牛汗如浴。吾儿生来读书史，不惯田问争斗斛。今年久旱麦粒细，及半罢休饶老宿。归来烂熳煞苍耳，来岁未知还尔熟。百口且留终岁储，贫交强半仓无谷。

　　【送元老西归】

　　昼锦西归及早秋，十年太学为亲留。读诗俯就当年说，答策甘从下第收。莫嫌簿领妨为学，从此文章始自由。家有吏师遗躅在，当令耆旧识风流。〈伯父仕宦四十年，当时号为吏师。〉

　　【蜀人旧食决明花耳颍川夏秋少菜崇宁老僧教人并食其叶有乡人西归使为父老言之戏作】

　　秋蔬旧采决明花，三嗅馨香每叹嗟。西寺衲僧并食叶，因君说与故人家。

　　【诸子将筑室以画图相示三首】

　　还家卜筑初无地，随分经营似有时。多斫修篁终未忍，略存古柏更无疑。画图且作百间计，入室犹应三岁期。得到安居真老矣，一生歌哭在于斯。旧庐近已借诸子，新宅分甘临老时。万里松楸终独往，四方兄弟亦何疑。竹间疏户幽人到，林上长松野鹤期。已觉高轩惭卫赐，可怜黄犬哭秦斯。积因得果通三世，临老长闲自一时。久尔观心终未悟，偶然见道了无疑。南迁北返吾何病，片瓦尺椽天与期。自断此生今已矣，世间何物更如斯。

　　【题韩驹秀才诗卷】

　　唐朝文士例能诗，李杜高深得到希。我读君诗笑无语，恍然重见储光羲。

　　【秋社分题】

　　天公闵贫病，雨止得丰穰。南亩场功作，东家社酒香。分均思孺子，归遗笑东方。肯劝拾遗住，休嫌父老狂。

　　【酿重阳酒】

　　风前隔年曲，瓮里重阳酒。适从台无馈，饮啜不濡口。秋尝日已迫，收拾烦主妇。仰空露成霜，搴庭菊将秀。金微火犹壮，未可多覆。唧唧候鸣声，涓涓报初溜。轻巾漉糟脚，寒泉养罂缶。谁来共嘉节，但约邻人父。生理正艰难，一醉陶衰朽。他年或丰余，此味恐无有。

　　【中秋无月同诸子二首】

　　风雨来无定，泥涂日向深。直埋今夜月，真失众人心。云外天衢净，人间浊雾侵。幽人久不寐，起坐夜。卷衣换斗酒，欲饮月明中。坐看浮云合，遥怜四海同。〈旧说中秋阴晴，四海同之。〉清光知未泯，来岁尚无穷。且尽樽中渌，高眠听雨风。

　　【予昔在京师画工韩若拙为予写真今十三年矣容貌日衰展卷茫然叶县杨生画不减韩复令作之以记其变偶作】

　　白发苍颜日日新，丹青犹是旧来身。百年迅速何曾住，方寸空虚老更真。一幅萧条寄衰朽，异时仿佛见精神。近存《八十一章注》，从道老聃门下人。

　　【九日独酌三首】

　　府县嫌吾旧党人，乡邻畏我昔黄门。终年闭户已三岁，九日无人共一樽。白酒近令沽野店，黄花旋遗折篱根。老妻也说无生话，独酌油然对子孙。故国忘归懒问人，新居斫竹旋开门。菊生墙下不知节，酒滴床头初满樽。涨水骤来真有浪，浮云卷去自无根。凡心漫作《颍滨传》，留与他年好事孙。平昔交游今几人，后生谁复款吾门。茅檐适性轻华屋，黍酒忘形敌上尊。东圃旋移花百本，西轩恨斫竹千根。舍南赖有凌云柏，父老经过说二孙。〈古柏孙何仅所种。〉

　　【泉城田舍】

　　泉城欲治麦禾，五亩邻家肯见分。莫问三吴朱处士，似胜吾乡扬子云。阴晴卒岁关忧喜，丰约终身看逸勤。家世本来耕且养，诸孙不用耻锄耘。 
　

　



　

　
●栾城后集卷五
◆杂文十二首
　　【和子瞻沉香山子赋〈并引〉】

　　仲春中休，子由于是始生。东坡老人居于海南，以沉水香山遗之，示之以赋，曰：“以为子寿。”乃和而复之，其词曰：我生斯晨，阅岁六十。天凿六窦，俾以出入。有神居之，漠然静一。六为之媒，聘以六物。纷然驰走，不守其宅。光宠所眩，忧患所迮。少壮一往，齿摇发脱。失足陨坠，南海之北。苦极而悟，弹指太息。万法尽空，何有得失。色声横鹜，香味并集。我初不受，将尔谁贼。收视内观，燕坐终日。维海彼岸，香木爰植。山高谷深，百围千尺。风雨摧毙，涂潦啮蚀。肤革烂坏，存者骨骼。然孤峰，秀出岩穴。如石斯重，如蜡斯泽。焚之一铢，香盖通国。王公所售，不顾金帛。我方躬耕，日耦沮溺。鼻不求养，兰ぇ弃掷。越人髡裸，章甫奚适。东坡调我，宁不我悉。久而自笑，吾得道迹。声闻在定，雷鼓皆隔。岂不自保，而佛是斥。妄真虽二，本实同出。得真而喜，操妄而栗。叩门尔耳，未人其室。妄中有真，非二非一。无明所尘，则真如窟。古之至人，衣草饭麦。人天来供，金玉山积。我初无心，不求不索。虚心而已，何废实腹。弱志而已，何废强骨。毋令东坡，闻我而咄。奉持香山，稽首仙释。永与东坡，俱证道术。

　　【和子瞻归去来词〈并引〉】

　　昔予谪居海康，子瞻自海南以《和渊明归去来》之篇要予同作。时予方再迁龙川，未暇也。辛巳岁，予既还颍川，子瞻渡海浮江至淮南而病，遂没于晋陵。是岁十月，理家中旧书，复得此篇，乃泣而和之。盖渊明之放与子瞻之辩，予皆莫及也。示不逆其遗意焉耳。归去来兮，归自南荒又安归。鸿乘时而往来，曾奚喜而奚悲。曩所恶之莫逃，今虽欢其足追。蹈天运之自然，意造物而良非。盖有口之必食，亦无形而莫衣。苟所赖之无几，则虽丧其亦微。吾驾非良，吾行弗奔。心游无垠，足不及门。视之若穷，挹焉则存。俯仰衡茅，亦有一樽。既饭稻与食肉，抚簟瓢而愧颜。感乌鹊之夜飞，树三绕而未安。有父兄之遗书，命却扫而闭关。知物化之如幻，盖舍物而内观。气有习而未忘，痛斯人之不还。将筑室乎西廛，堂已具而无桓。归去来兮，世无斯人谁与游。龟自闭于床下，息眇绵乎无求。阅岁月而不移，或有为予深忧。解刀剑以买牛，拔萧艾以为畴。蓬累而行，捐车舍舟。独栖栖于图史，或以佞而疑丘。散众说之纠纷，忽冰溃而川流。曰吾与子二人，取已多其罢休。已矣乎，斯人不朽惟知时。时不我知谁为留，岁云往矣今何之。天地不吾欺，形影尚可期。相冬廪之亿秭，知春垄之耘耔。视白首之章，信稚子之书诗。若妍丑之已然，岂复临镜而自疑。

　　【颍川择胜亭诗〈并引〉】

　　子瞻为汝阴守，以幄为亭，欲往即设，不常其处，名之曰“择胜”，为作四言一章。辙爱其文，故继之云。我嗟世人，谁实与谋。生伏其庐，死安于丘。既厉不化，窘若絷囚。我行四方，所见或不。江海之民，生托于舟。前炊釜■，后凿溲。昼设豆觞，夕张衾稠。出入涛澜，归宿汀洲。与风皆行，与水皆浮。坐食网罟，以鱼去留。居无四邻，行无朋俦。胡貊之民，驾车以游。外缠毳韦，内辑貂鼬。美水荐草，驱马纵牛。逐射兔鹿，聚爬薪。食肉饮水，雨雪相咻。草尽水干，风卷云收。所至成群，不怀一陬。今我奈何，横自绸缪。翼为华堂，涌为层楼。缭以修垣，贯以通沟。势穷物变，何异一沤。弃之不忍，徙去莫由。矧兹士夫，泛焉周流。如燕巢春，知不期秋。修椽高栋，徒与民仇。一日安居，百年怨忧。我兄和仲，塞刚立柔。视民如伤，有急斯周。视身如传，苟完不求。山磐水嬉，习气未瘳。岂以吾好，而俾民忧。颍尾甚清，湖曲孔幽。风有翠幄，雨有赤油。匪舟匪车，亦可相攸。民曰公来，庶几无愁。

　　【和子瞻次韵陶渊明停云诗〈并引〉】

　　扼十月，海道风雨，儋、雷邮传不通。子瞻兄《和陶渊明停云》四章，以致相思之意。辙亦次韵以报。云跨南溟，南北一雨。瞻望匪遥，槛阱斯阻。梦往从之，引手相抚。笑言未半，舍我不伫。晚稻欲登，白露宵蒙。人饮嘉平，浆酒如江。〈雷人以十月腊祭，凡三日，饮酒作乐。〉我独何为，观成于窗。此心了然，来无所从。欣然而笑，是无枯荣。手足相依，所钟则情。情忘意消，神凝不征。可以安身，可以长生。跋扈飞扬，谁匪南柯。运历相寻，忧喜杂和。我游其外，所享则多。削迹拔木，其如予何。

　　【和子瞻次韵陶渊明劝农诗〈并引〉】

