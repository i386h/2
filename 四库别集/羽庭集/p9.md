<!-- { "loadSidebar": true } -->
　　律转黄钟玉烛调初阳才动觉隂消谁能候气如葭琯客有可人吹洞箫北信漫传乌鹊喜东风独放海棠娇惜无鲁观书云物空注丹心望阙遥
　　十一月二十四日【原注典凡庆贺值雨雪即不具公服行礼】
　　旌旄拜舞千秋节遥祝储宫忆帝畿万里乾坤空在眼一时雨雪正霑衣龙楼问寝移仙仗毳防函香满禁闱闗陜尚怜兵气结西风望断鴈南飞
　　五言排律
　　咏雪十八韵
　　献岁先三日丰年验屡臻混元归太素大块夐无垠顷刻糢糊遍纎毫幻化匀瑰竒齐炫燿雕琢竞精神十二珠宫灿三千缟袂纯闾阎皆贾瑞山泽总呈珍傅粉夸光宠堆蓝阨后尘青尖藏马耳白战蜕龙鳞楼阁移清观琼瑶衒大钧冰凝诗砚铁水泻瓦沟银孤鴈嗷求侣饥鹰攫近人清池鹅影乱恠石虎形踆咏絮才堪拟观梅韵逼真微吟动东阁清梦隔南闽闭户从髙卧映书宁厌贫仁风回坱圠元气返氤氲意思窻前学肧胎地底春诗成语田父喜色动津津
　　建宁北元噉山造茶是日天大雷雨髙奉御至
　　建溪三十里北苑擅茶名地耸嵓峦秀川回泷濑萦溪山元蕴瑞草木亦敷荣逺土职修贡官曹任征君恩濡泽降天助震雷轰鼓噪千军勇喧豗万蛰惊仙灵烦酒醴使者引旗旌白玉堂前客红云岛内行灵根连夜发凡草感春生渐觉龙芽吐先期凤觜萌逻巡分堠卒掇拾课山丁紫笋和烟采金筐带露盛枪旂俄错落粟粒迸轻盈散乱碧涛影玲珑玉杵声雪香金碾碎云冷石泉轩翥鸾凰瑞参差圭璧呈团团明月起隐隐翠蛟嵘包匦殊科第封函致洁精荐新夸絶品驰贡入神京上为君王寿下摅民物情武夷同谱牒禹贡孰稽程陆羽千年梦卢仝两腋清庙堂真燮理黍稷享精诚赋羡无遗物科征念逺氓彤云閟山谷绚日隔蓬瀛愿以阳春徳千秋奉圣明
　　代虞江宴别诗隂字韵
　　行役方趋陛朋从喜盍簮自怜循宦辙及命掌词林报国丹心在频年白髪侵金銮还召对玉节尚遥临东壁星纒瑞南溟海气深灵槎须犯斗阊阖启层隂
　　赠侄郭元亮
　　郭氏承刘汾阳续沛丰舅甥因好合气脉始相通瓞同曽祖螟蛉自我翁事殊三世后居隔片云中深虑婚姻杂遂谋祠祭同尚怀髙魏族不愧山风我去家乡久汝来恩意隆分虽存伯侄服已杀朞功自匪亲兼义谁能逺即戎既然情恳恳胡乃别匆匆爱尔双瞳漆悲余两鬓蓬家声当振励学力贵优充杯酒殷勤叙行囊遗赠空作诗聊勉诲极目送归鸿
　　七言排律
　　汀漳平寇回军至福州建黄箓大斋醮于东岳帝之行宫赋二十二韵
　　老君台上清光近坛壝崇严翼泰山道化微冲漠际天人交防感通间雷霆叱咤神官集河汉昭回星曜环五色寳光浮绀碧三台华盖拥朱殷指挥剡剡旛旟矗扈衞森森剑防闲一念精诚祈陟降百灵竦息制邪奸太清圣境金银阙上界仙曹玉笋班明月笙箫鸾舞下冷风环佩鹤飞还蛟龙并出扶双辇虎豹齐驱辟九闗瑞结霭烟飘旖旎辉腾奎壁绚斑烂緑章封进云霞篆黄道重开日月阛绛节徘徊齐接引朱宫缥缈独跻攀凤翚麟趾承丹扆寳衱珠璎侍翠鬟飞步魁罡旋斗口肃趋殿陛拜天顔斋薰肃蒇清修事感格殊深惠泽颁矫矫帅臣亲奉檄桓桓师旅出征蛮痛兹祸孽尘氛恶啓我戎行甲胄擐殒命捐躯哀士卒戮尸暴骨愍凶顽漫漫长夜幽防隔惨惨昏霾风雨澘仰迓泰阶霑福祉同跻寿域罔恫瘝协和坐致隂阳理康济应思民物艰遂勑伊祈司下土霭然春盎满尘寰
　　杭州南山水乐洞
　　石屋寺前一径通南山秀色开云封谽谺石洞藏幽恠的皪银河当要冲万窍风烟如斧凿五音水乐鸣琤琮轩辕不秘鬼神泣律吕相宣日夜舂崖骨淋漓生冻藓土花剥蚀縁枯松云边楼阁逢僧指眼底风雷荡我胷为嘱奚奴毋饮马应知此地有眠龙穷观更陟烟霞岭一啸攀摩象鼻峯
　　题南唐惠崇逺景画卷
　　惠崇毫素出天机貎得潇湘景物归极目沧洲生逺趣平川秋思淡晴晖寒烟断岸巴陵曲野水枯槎黄鹤矶渚鸟沙禽来簇簇江莲葆羽浄依依防防属玉争羣聚鸂鶒鳬鹥散漫飞随意回翔随饮啄或相亲近或依违浪花浩荡鸥波阔丛苇萧踈鴈阵围乱植蒲篁迷浦溆列行汀树锁烟霏枝头倦翼风还静石角滋芳露欲晞睥睨闲情齐物化胚胎元气干微想当意匠经营际妙夺神工取次挥曽是江南夸品絶忽惊眼底见来稀摹临不羡双钩笔盘礴何当一解衣添却武陵渔艇子桃花流水鳜鱼肥
　　五言絶句
　　题罗稚川小景画四首
　　白鹭聨拳静苍松并榦齐桃花无数发疑是武陵溪出水新蒲短和烟翠柳深一双黄鸟并断岸聚文禽红叶迷烟树黄芦间白苹江南秋色里还有鴈来宾恠石蹲盐虎枯槎挂玉龙饥乌相并立无处啄寒蛬
　　双松图
　　风雨生岩壑冰霜耐歳寒终为栋梁具莫作画图看
　　洗马
　　防岭来呈瑞昆明已息波将军回玉鞚壮士挽天河
　　逸马
　　玉花出御榻飘逸如飞凤奚官试锦鞯神惊不受控
　　饮马
　　琨池饮寒玉照眼雪花明闻説长城窟年年水亦清【原注饮马处涧名水清故云】
　　明妃曲四首
　　和亲诚上计安用汉将军粉黛无顔色丹青有策勲辞别君王去邉中要结亲只愁渠眼大不见汉宫人一曲琵琶泪金鞍细马防休言妾命薄不及汉恩多未坐邉尘帐犹懐汉守宫君恩傥可续妾貎自无同
　　来鹤亭
　　结构万松顶悠然一小亭月明双白羽飞下秋冥冥
　　奉林道院
　　仙人刘奉林骑鹤上天去何年有祠宇云萝镇苍翠
　　刘彦芳画像
　　寄傲林泉客逍遥自在身山童白羽扇流水石桥春
　　新茔
　　北顾行武平原下飞凤我营霜露宅僻近仙人洞
　　文献书院
　　文翁宗道学清献有诗传礼乐存千古祠庭拜二贤
　　老马
　　天寒苜蓿短病骨怯西风先帝亲征日曽多汗血功
　　西江
　　长江流不尽盘曲绕山西潮生复潮落渔舟繋柳堤
　　水墨梅花七首
　　杖藜冰雪底清兴与谁同好约林和靖来寻陆放翁踈花三两防老骨一枝斜明月西湖上清风处士家一枝斜蘸水淡月正黄昏为问西湖上谁招处士魂西湖人放鹤东阁客吟诗冰雪生清兴梅花只自知阅歴冰霜久山颠共水涯东风吹画角奈此老槎牙防榦踈花淡緑毛么凤双道人清梦断明月下寒牕冰霜和雪月何处看枯槎载得林和靖题诗湖水涯
　　七言絶句
　　建上四景
　　白鹤峯朝五凤楼红尘隔断水东流通仙桥上多车马二月游人出建州
　　丹青阁上紫芝峯十里长桥似卧龙水隔城南多少寺楼台烟雨锁重重
　　玉青洞口緑杨堤云满沙堤水满溪有客泛舟明月下何人横笛画桥西
　　緑树隂浓锁幔亭北来流水防重城紫霞洲上神仙宅时有月明笙鹤声
　　渔翁
　　鱼穿柳叶来沽酒櫂入芦花不繋船两岸江山谁是主一蓑烟雨对鸥眠
　　题萱草竹图
　　幽幽萱草树堂隂慈竹堂中慈母心漫为忘忧永相托倚门欲听凤凰吟
　　梅
　　姑射仙人氷雪姿翛然对客爱吟诗月明寄得江南信还忆西湖放鹤时
　　题枯木竹石
　　老树槎牙枝叶干幽篁新长小琅玕頽然一片坚真石好共先生耐歳寒
　　枯形秃髪乱毵毵山中唤作木瞿昙石迳无人秋月白一枝笻竹倚江南
　　赠白云上人住龙泉寺
　　余姚城下水涟涟万锸深壕古寺边一片白云防不住晓来将雨过龙泉
　　余姚城下万军屯一曲江流两岸分好是阳生长至日龙泉山顶看书云
　　题梅花卷
　　玉龙一曲动江城万斛珠玑照眼明罗浮道人清不寐梅花枝上月三更
　　题水墨折枝梅
　　颔下神珠照眼明老蛟蜕骨月华清梦回铁石心肠事还写梅花忆广平
　　题画繁梅
　　晴昊繁花开遍时画工淡墨写离披如何不防冰霜意乱作南枝与北枝
　　寄梅图
　　万木凋零霜雪摧孤芳昨夜领春回驿头消息慿谁寄须待緑毛么凤来
　　题袁安道梅花卷
　　防笔生春夺化工东风不得夀阳宫冰肌玉骨精神处絶似袁郎卧雪中
　　题青山白云画
　　天际青山千万重磎头緑树夏隂浓白云却在羣峯外隐约飞泉挂玉龙
　　题孟浩然骑驴画
　　贾岛苦吟冲大尹淮阴防醉谪神仙雪中一段清竒事输与襄阳孟浩然
　　双松阁
　　石峡中间两怪松蟠枝直干翠重重山人别后多风雨他日归来已化龙
　　赠镌字李显中
　　昭代幸无朋党籍磨崖还有中兴碑李生一寸豳州铁好为元勋勒鼎彛
　　题棠梨三禽图
　　棠梨小树飞山鹊荆棘横枝两白头卉木羽毛同造化春风乐意自相酬
　　双鹊图
　　画图双鹊立枝髙日日相看慰寂寥好在堂前频报喜不愁天上役成桥
　　题春树暮云图
　　春深渭北题诗处云压江东载酒船一夜相思人不见屋梁落月共婵娟
　　题冬景山水
　　屋头崖壑悬冰练雪后峯峦似削银何许幽人清兴足抱琴来看玉璘珣
　　题书隐图
　　屋头流水溪头树山外白云桥外村何处读书开竹槛有人载酒过柴门
　　题严濑风烟图
　　太史眼中星斗动先生脚下水云寛汉家二百中兴业只在桐江一钓竿
　　题息斋枯木竹石图
　　葆羽玲珑集凤阿修然苍节倚枯槎玉堂仙子清如许写得潇湘秋思多
　　题青山寺书楼画壁二首
　　双迳行来五朶峯白云深处梵王宫何縁图在书楼上秪为曽防古鼎翁
　　湖上青山山上楼老僧独坐白云幽何人收拾笔锋里散作淋漓元气浮
　　送顔右丞赴都
　　别酒醺醺雨作晴故人心共海霞明云帆驾得天风健万里扶摇上玉京
　　题宋祖蹴踘图
　　曽见忠言论撃毬转圜从谏喜如流谁知蹴踘俳优戏踢动乾坤四百州
　　襍咏三首
　　海岛痴云红作阵山林涨雨緑成围闭门东郭忧不出松江主人何日归
　　泼墨浓云彻大隂沈沈阊阖九重深忧天每作杞人梦填海空懐精衞心
　　东南涨海风波恶西北天倾雨露寛我亦未能明此理出门仰视雪成团
　　次经畧使李治书游空明洞天韵
　　夜宿空明道士家炼台丹炁湿青霞步虚声响随明月来向天坛作散花
　　香烧明月淡秋云方石亭前坐夜分见説洞深瀛海近昔年曽有橹声闻
　　过茶洋驿次李宪副咏飞雪亭韵二首
　　老僧曽弄银河水爱此飞泉便作亭料是九天收不住故将氷雪洒南溟
　　何处月明风雨急泉声一挂槎川奔流直入劒津去惊起双龙夜不眠
　　感事
　　西风一夜到林峦无数秋声在树间独有啼乌栖不定踏翻明月满空山
　　题赵子昻马图
　　番奴毳防赭衣新万里牵来覆锦裀华萼楼前呈御榻翻身曽见衮边尘【原注寕王为明皇帝画六马滚尘图扵华萼楼壁上】
　　题曹録判所藏将军霸马图
　　尾撒流星首渴乌灵源神草防番枯一从飞入瑶池去化作君家独骏图
　　题支遁与许询王逸少看马图
　　山僧爱马非爱马奈此天机神骏何空忝许询同一顾还似兰亭喜弄鵞
　　题刘商观奕图
　　当年曽过柯山下石洞棊枰苔藓班仙子不知何处去空传遗迹在人间
　　延平驿二首
　　劒潭千顷净无垠岸曲楼台架水云半夜风雷吼神物三川星斗印天文
　　延平驿畔古镡津绕郭青山乱纠纷防度官舟泊沙尾鹧鸪不忍隔江闻
　　题扇面赠李司仪回京
　　落花零乱燕呢喃万里修程一短骖好向五云深处去玉箫吹彻望江南
