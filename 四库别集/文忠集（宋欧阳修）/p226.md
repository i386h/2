<!-- { "loadSidebar": true } -->
　　宣徳郎行右正言知制诰骑都尉赐紫金鱼袋欧阳某右可特授依前行右正言充龙图阁直学士河北诸州水陆节度都转运按察使兼西路营田都大制置屯田本路劝农使替张昷之散官勲赐如故勅朝奉郎守尚书礼部郎中知制诰知兖州轻车都尉赐紫金鱼袋梁适等四方有事才者当为国家驰骛矣自夏人之不賔于廷而王师外戍天下共其劳夫侍从近列得无同我此忧者欤尔等并以才名器略为时英俊凡予所以擢尔清切之禁延阁宪台盖备艰虞以为用也三城西路之津防中山北道之吭喉河朔委输事任尤重灵昌河上至于平阳皆方面之要害朝廷所属意处也各迁近职于蕃于宣王室之勤以慰予望可依前件【张方平行】
　　十一任进阶食邑制词
　　勅三年而郊所以荅天地尊祖考懐柔于百神福惠于庶邦使生生之类罔不滋殖则吾左右近着宜乎首被凯泽者矣以尔河北都转运按察使龙图阁直学士宣徳郎行右正言骑都尉赐紫金鱼袋欧阳某学有师法言无畏避辍辞翰于西掖董赋舆于北道而能计国用详边谋擿吏奸舒民困才识参用缙绅所推今严禋成百礼具有司其申讲旧典导宣明命峻之阶品増之封邑以均禧祉以对勤荩以永朝家之休可特授朝散大夫依前行右正言充龙图阁直学士河北都转运按察使特封信都县开国子食邑五百户勲赐如故仍放朝谢【孙拆行】
　　十二任谪滁州制词
　　勅夫赏不遗功罚不阿近有邦之彛典也河北都转运按察使龙图阁直学士朝散大夫行右正言骑都尉信都县开国子食邑五百户赐紫金鱼袋欧阳某博学通赡众所见称言事感激朕尝宠用而乃不能淑慎以逺罪辜知出非巳族而鞠于私门知女有室归而纳之羣从向以讼起晟家之狱语连张氏之赀券既弗明辩无所验朕以其久参近侍免致深文止除廷阁之名还序右垣之次仍归漕节徃布郡条体予寛恩思释前吝可落龙图阁直学士特授依前行右正言知制诰散官勲封赐如故仍就差知滁州军州兼管内劝农使替赵良规仍放谢辞【杨察行】
　　十三任以南郊恩进封伯加食邑制词
　　勅朕礼天事神以祈生民之佑尊祖亲考以席鸿基之隆爰罄斋明仰膺顾諟乃眷近侍宜均恩典朝散大夫行右正言知制诰骑都尉信都县开国子食邑五百户赐紫金鱼袋欧阳某词藻敏丽风韵俊豪参列谏垣蔚有敢言之节褒陞词禁茂昭华国之文委任素烦安静攸处属修大祀俾洽蕃休特疏勲爵之仪并厚邑封之数中外之寄待遇无殊深体柬求勉敦素履可特授依前行右正言知制诰加上骑都尉进封开国伯食邑三百户散官赐如故仍放朝谢【嵇颖行】
　　十四任知扬州制词
　　勅勤求治道优延近着粤惟词禁之彦久布外邦之政特推渥洽盖示眷懐朝散大夫行右正言知制诰知滁州上骑都尉信都县开国伯食邑八百户赐紫金鱼袋欧阳某智虑淹通文藻敏丽善谈当世之务旋登近侍之班向直内阁之严实分北道之寄爰司方郡屡易周星轸予意之良深俾官仪而叙进记言动者良史之笔授之以清阶督淮海者广陵之区委之以防府仍司雅诰尚逺法垣当钦待遇之荣益务端庄之节迟闻美绩用对宠灵可特授行起居舍人知制诰知扬州军州事兼管内堤堰桥道劝农使替张奎散官勲封赐如故仍放谢辞【嵇颖行】
　　十五任转礼部郎中制词
　　勅羣臣有常以善道益吾者今虽在外吾不忘也事任有期既未得即还左右且进升其官秩亦足表待遇之意焉朝散大夫行起居舍人知制诰知颍州上骑都尉信都县开国伯食邑八百户赐紫金鱼袋欧阳某顷用文词登朝居谏静之任屡以謇谔之言陈阙失朝奉郎尚书工部员外郎直龙图阁知亳州上骑都尉赐紫金鱼袋王洙徃由经艺入侍备顾问之职尝以博洽之学资见闻间縁薄疵并领外寄严助守藩久去承明之直望之懐阙应有本朝之思吾嘉才猷实用矜尔爰各迁于品秩俾仍预于教条行将召生母曰留滞诗曰心乎爱矣遐不谓矣其务淑慎体兹睠懐修可特授尚书礼部郎中依前知制诰知颍州散官勲封赐如故仍放朝谢洙可特授尚书刑部员外郎依前直龙图阁知许州军州兼管内堤堰桥道劝农事及管勾开治沟洫河道事替宋祁散官勲赐如故仍放谢辞【李绚行】
　　十六任复龙图阁直学士制词
　　勅思文先朝防心徃籍因层构之建设近职之华所以宠名儒访治道我图俊旧之望时惟鲠亮之姿差进禁聨胥恊公议翰林侍读学士朝散大夫右谏议大夫知扬州骑都尉岐山县开国子食邑五百户赐紫金鱼袋杨察精明博洽端粹正方擢在禁林复典谟而归厚寘之宪席处论议而不阿朝散大夫尚书礼部郎中知制诰知颍州上骑都尉信都县开国伯食邑八百户赐紫金鱼袋欧阳某识达才长文髙行洁笃于信道不读非圣之书忠于本朝屡条当世之务并膺左右之选歴宣内外之劳峻节弗渝公议弥胜用进秘图之拜且光旧物之还旌乃名臣敷于茂典尔身在外朕心弗忘嘉竚来忠切惩前事察可特授依前右谏议大夫充翰林侍读学士兼龙图阁学士依旧知扬州散官勲封赐如故仍放朝谢修可特授依前尚书礼部郎中充龙图阁直学士依旧知颍州散官勲封赐如故仍放朝谢【胡宿行】十七任明堂覃恩转吏部郎中加轻车都尉制词
　　勅朕闻王者尊其考欲以配天縁考之意故推而上于祖朕奉若斯义乃以季秋之选肇禋于大寝礼备法物乐和八音三后上帝亦既顾飨六服羣辟罔不防气眷言秘近之列方殿股肱之郡天地之福其可不均以尔枢宻直学士朝散大夫右谏议大夫上骑都尉京兆郡开国侯食邑一千户赐紫金鱼袋田况懐诚秉彛博见彊志以尔龙图阁直学士朝散大夫尚书礼部郎中上骑都尉信都县开国伯食邑八百户赐紫金鱼袋欧阳某议论据古忠正无私并为当世之宗精究百家之术施之政事防干誉而从欲立于朝廷不阿尊而事贵风动全蜀润流京师古者因禘以发爵禄所以尊庙而贵命况合宫之事哉左省琐闼之严中台宰属之重懋尔述职推吾新恩徃哉生生承此褒爱况可特授给事中依前充枢宻直学士加轻车都尉散官封赐如故仍放朝谢修可特授尚书吏部郎中依前充龙图阁直学士加轻车都尉散官封赐如故仍放朝谢【吕泰行】
　　十八任服阕除旧官制词
　　勅人臣之大节曰忠与孝然处之者或过不及故先王设礼以为之制丧者不呼其门尽为子之志也外除而从政即为臣之道也前龙图阁直学士朝散大夫尚书吏部郎中轻车都尉信都县开国伯食邑八百户赐紫金鱼袋欧阳某以文章直亮擢居近侍以才畧器干屡更剧任自罹家难归伏闾里今祥禫甫毕贲然斯来文昌清曹渊图秘职皆尔旧秩徃服新命唯是移孝资忠之义尔其懋哉可特授尚书吏部郎中充龙图阁学士散官勲封赐如故【蔡襄行】
　　十九任修书成迁翰林学士制词
　　勅帝王之制坦然明白发号出令一日万几其代予言必资才哲龙图阁直学士朝散大夫尚书吏部郎中轻车都尉信都县开国伯食邑八百户赐紫金鱼袋欧阳某言忠信行笃恭文参典谟心固金石顷在谏列以直诚尽规弥缝衮阙迁登禁省以深诏大册振起国风出按朔垂罢守列郡免丧还朝即蕲外补朕嘉其难进易退有贤者之节又文学旧老宜居禁中是用延登玉堂典司翰墨佥谋四及咸曰得人当使班马之风弗独汉迩三代也可特授依前尚书吏部郎中知制诰充翰林学士散官勲封赐如故【王洙行】
　　二十任兼史馆修撰制词
　　勅古者左史记动右史记言得失形于一朝荣辱见于千载今而墨笔操牍总二职之美者不在吾儒雅之臣乎翰林学士朝散大夫尚书吏部郎中知制诰刋修唐书轻车都尉信都县开国伯食邑八百户赐紫金鱼袋欧阳某学槩道真文得天粹凛然风节足为世范休有议论实惟上体更中外之众务在夷险而一心益知汝贤擢司内命岂特属文章以烦尔盖将咨谋虑以弼予复此兼荣亦非贰事夫一家之法传信于方来万世有辞垂裕于不朽尚赖良直以永休明徃服茂恩奚假多训可特授依前尚书吏部郎中知制诰充史馆修撰仍旧翰林学士刋修唐书散官勲封赐如故【韩绛行】
　　二十一任进封侯加食邑制词
　　勅施厚而报丰维人之常诚至而礼简事天之宜朕承先烈之丕基祗畏勤绍弗敢荒宁亶劳维疚于昭降康四海万灵莫不底豫念所以报必竭其诚廼即太寝之严躬尚质之享钦翼防共陶匏以荐合法大神示格于祖考明灵降监休应显孚膺受福厘均自近始翰林学士朝散大夫尚书吏部郎中知制诰充史馆修撰判太常寺兼礼仪事轻车都尉信都县开国伯食邑八百户赐紫金鱼袋欧阳某文字复于古雅正直迈于伦类辨论坚确救时为心在涅不淄湜湜自信倚其演润故置诸内署借其才识故付之史笔赖其谋用故试之大计沛有余地左右咸宜庶事思成相仪克允峻其勲等埤厥赋封尚体予衷以孚邦家于休可特授依前尚书吏部郎中知制诰史馆修撰充翰林学士加上轻车都尉进封乐安郡开国侯食邑五百户散官勲赐如故差遣依旧【呉奎行】
　　二十二任转右谏议大夫制词
　　勅禁宻之重朝廷所优率从四嵗之宫俾进两官之次示异等于流品表殊防于迩臣推意之明在予则至显忠之报惟汝为深授受之间善美良尽翰林学士朝散大夫尚书吏部郎中知制诰充史馆修撰判太常寺兼礼仪事上轻车都尉乐安郡开国侯食邑一千三百户赐紫金鱼袋欧阳某风谊醇笃谋猷浚明忧天下之心物议许其恳到徇国家之急朕志知其勇为矧夫统体之文绰有雅健之气特立于世能同于人姑用嵗劳升为谏长未厌搢绅之望徒收翰墨之长亦为显承当益章大可特授右谏议大夫依前知制诰史馆修撰充翰林学士散官勲封赐如故差遣依旧仍放朝谢【呉奎行】
　　二十三任知开封府制词
　　勅京邑翼翼四方是则商颂之明训也朕念夫神京奥区大众所聚俗有五方之异吏有百司之繁贵近豪并轻犯法禁迫蹙则已苛细寛纵则有放纷尹正之才不止乎决事无留当官有守而已维其明智足以照物厚重足以镇浮先事以销其萌芽临文以破其机械俾夫下国有以依放则庶几乎古之治矣翰林学士朝散大夫右谏议大夫知制诰充史馆修撰充宗正寺修玉牒官刋修唐书判太常寺兼礼仪事兼判尚书礼部兼判秘阁秘书省上轻车都尉乐安郡开国侯食邑一千三百户赐紫金鱼袋欧阳某道徳仁义固其深蕴文学政事矧乃兼长老于词禁之中未惬缙绅之望今详试以烦剧命允厘于浩穰宠以延阁之拜优以京辅之授尔其念古训而用乂毋曰时异稍艰乎施设也可特授依前右谏议大夫知制诰史馆修撰充翰林学士兼龙图阁学士权知开封府兼畿内劝农使仍旧刋修唐书兼判秘阁秘书省散官勲封赐如故【呉奎行】
　　二十四任转给事中同提举制词
