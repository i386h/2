<!-- { "loadSidebar": true } -->
　　敕惟晁氏世有名士在济北号称华宗女教既严壸彞可纪矧来归于天族乃深笃于义方宜有后人克显先世具封某结缡之训盖自家传采苹之仪实遵礼度相夫以道躬德曜齐眉之勤有子甚仁兼仲由负米之养三迁之教燕及元孙　【元孙之元宋时避庙讳所改】一命之荣胙之大郡是为阳报尚服殊恩
　　父赠大中大夫善应太子少师
　　敕躬行之实莫着于隠微天报之昭殆同于影响苟能用一日之力何必活千人而兴惟深仁厚谊有以过絶于人则隂功隠德终当暴白于世具官某生长富贵遭罹险艰菽水仅充而事亲有卧氷跃鲤之孝伏腊未给而于人有解衣推食之仁片言可质于神明一饭不忘于君父教忠之训既着生前笃行之名遂彰身后朕方命尔元子贰吾西枢察其许国之忠想见过庭之学宠之师范冠彼储僚岂惟祢庙之是崇抑亦宗盟之未有尚其英爽式谨歆承
　　母淑人李氏赠安化郡夫人
　　敕朕显登枢筦既以崇赵氏之祧加贲幽原其可忘孟母之训具封某生自名阀归于贤宗秉志静专与少文而协趣处家约素为彭泽以忘贫一门相勉以孝慈奕世俱传于清白是有贤子为予辅臣爰开顺化之封用示追荣之宠毋重杯棬之感庶寛霜露之思
　　妻淑人徐氏赠鄱阳郡夫人
　　敕朕竝用亲贤延登宥密虽曰家传之懿如麟趾仁厚之风亦惟阃助之良有鸡鸣警戒之道宜与偕老胡不永年用加宠荣以贲冥漠具封某天资柔淑妇德慈祥册府道山才及见夫子英游之际副笄翟茀伤不逮小君命服之荣独惟南渡以来久寓楚东之近始封此郡尚慰尔灵
　　知防州赵巩江西路转运判官
　　敕具官某尔起书生有志当世顷由名曹出镇淮右孳孳边备论奏相踵易帅防子民夷帖服事有当辩不已于言可谓首公忘私者矣大江之西漕事为重引以渐近朕意可知顺流而归祗率厥职
　　江西提刑刘光祖知防州
　　敕具官某防子之国介于楚蜀之间山川险固民夷杂糅谋帅之重心惟通才尔正色立朝号称敢言出拥使轺威望日耸既授以江右之节矣尚兹家食非以优贤分阃之寄易以命汝亟其洗印以安逺民
　　知昭州庄方知琼州
　　敕具官某琼管以四州之壤屹立海中实与番禺相为引重大艑献琛赖以为归麾符不轻畀也尔进由儒科练达吏事贰郡滨水承流昭潭必能习知南海之俗往其辑宁蛮蜑劳抚贾胡以称朕选侯之意
　　军器少监章颖左司諌
　　敕具官某古者箴规之求下逮工瞽矧位于朝孰不进言以諌名官视古已狭选用之际其可不严尔蚤以抡魁寖登华序清标直节照映周行约史东观横经朱邸端靖无华物自宗之擢居諌垣允协时望山甫补衮职之阙孟子格君心之非尚惟勉旃以伸素蕴
　　将作少监黄艾右正言
　　敕具官某諌省设官备矣大夫而下几于古诤臣之目比方并建遗补俱以引嫌而去妙选时彦乃今得之尔抱负不凢学为有用言简气劲宜备諌列辍自王邸命以拾遗尔其振厉风采别白是非引经据古以佐朕之不逮将虚已以听焉
　　资正殿学士正奉大夫萧燧转一官致仕
　　敕朕睠言故老方深仄席之思遽览封章乃有垂车之请勉从所志殊咈予怀具官某洪毅而裕和　【洪毅之洪宋时避庙讳所改】闳深而肃括擢儒科于绍兴之际登朝迹于乾道之初自结主知盖正人无待于助久司言责使天下想闻其风遍仪论思献纳之班遂参辅赞弥缝之用粤从去国亦既累年卧疾清漳兴邺下文人之咏挂冠神武慕山中宰相之高爰序进于崇阶以曲全夫晩节噫汉疏知止既永谢于轩裳萧傅素刚尚勉亲于药石
　　萧燧赠金紫光禄大夫
　　敕旧弼退休方徇辞荣之恳奏函踵至惊闻垂絶之言抚往事以慨然怆吉人之已矣具官某名高一代仕歴三朝官以谏为名真得诤臣之体后非贤罔乂俾参鬷嘏之尊虽为故里之归尚伫壮猷之告云何属疾亟愿乞身载览遗章尚想伏蒲之气优加卹典以彰告第之恩庸寄予悲务昌厥后噫求马周仪形之见遂隔九京歌晋公柱石之衰重増一涕
　　知建康府余端礼吏部尚书
　　敕朝列选曹妙简持衡之任位登常伯尤高荷槖之班兹得名臣式符时望具官某禀资洪毅履行精纯慈扆结知蚤预甘泉之侍储闱列属久陪少海之游顷出镇于雄藩实典司于畱籥既闻报政亟命还朝矧惟十载以来屡歴三铨之剧士论夙推于平允吏行素惮其严明乃于昼接之余宠以天官之旧老成复进岂惟躬簿书期防之繁忠蹇自将正有赖朝夕论思之益其祗成涣用副虚怀
　　湖北提举张孝曽防路提刑
　　敇具官某防子一道视四川为差近而山川深险杂以夷蛮民物凋陋困于征取典刑之使选用不轻尔出自名家敏于吏事持节湖外敛散以时往按蜀门布宣德意使深山穷谷举无冤民则庶乎得职矣
　　右正言何异湖南运判
　　敇具官某朕监观四方志不忘逺寄耳目于部使者犹恐不逮故间遣谏官御史以临之尔自登朝行雅有清望顷因奏对擢居宪台升之诤臣之列方有赖于规益引嫌求外授节湖湘典司将输光华煜然夫以峩廌伏蒲之风抗揽辔登车之志扬清激浊在此行矣有猷以告毋有遐心
　　四川制置使京镗权刑部尚书
　　敕朕体列圣寛仁之训务谨刑章求一时忠厚之臣俾居司寇久虚此位今得其人具官某器度恢洪才猷挺特蚤结慈宸之眷亟登要路之津修聘殊邻壮苏武持旄之节开藩全蜀慨王尊叱驭之行百城咸服其恩威四载备闻于劳烈爰示赐环之宠俾陞听履之班锡以赞书付之臬事罔兼庶狱朕方推文王敬忌之心明用五刑尔其慕臯陶迈种之徳尚殚辰吿以副予知秘阁修撰知绍兴府赵不流职事修举除集英殿修撰
　　敕怀会稽之章久烦填抚报齐邦之政可后襃嘉具官某分派天潢服休仕路顷由淮甸来任飞刍挽粟之司旋尹京都遂登簪笔持槖之选起临辅郡就擢帅垣迨兹期年知职务之时举去此一水亦举言之日闻乃谕柄臣俾陞寓职以玺书示勉励之意母曰彞章使田里亡愁叹之心尚圗来效
　　梁季珌知光州
　　敕具官某尔父在绍兴间以才敏致位文昌其后未有至二千石者尔守上饶政务简静衔恤而去未究职业浮光易治地则被边举以命汝委寄为重尚其勉之母忝前人
　　李沐吏部郎官
　　敕具官某尔以旧学大臣之子自奋巍科寖登膴仕出使闽浙有志于民为养求归嘉其靖退晋接之顷处以名曹亲庭无信宿之遥选部乃摄承之旧往只厥职无复固辞
　　新知兴元府章森改知泸州
　　敕开藩蜀部曾洗印之未闻易镇边陲又改辕而于迈惟首公之有素谅承命而遂行具官某知略该通才猷挺特进仪禁路入陪豹尾之严擢殿留都出拥麟符之重由上流之奏课畀西道以折冲十年而守汉中田叔固宜于久任五月而渡泸水武侯岂惮于遐征矧羣情安集之初借元帅抚绥之力推君子之心置小人之腹能坦然而不疑脱慈母之懐立严师之傍当翕尔而自定亟祗成涣用寛顾忧
　　知福州郑侨知建康府
　　敕开帅藩于闽峤曾未弥年司留籥于秦淮兹焉易镇渴想仪形之见亟令邮置之传具官某执徳不回秉心无竞论议逺追于晁董文章高轧于汉周正色立朝尤推批勑之手至公典选允借持衡之权皂葢颁春出临千里锦衣行昼就抚三山欲改畀于麟符仍从驰于驿骑朝受命夕引道谅无惮于暑行退补过进尽忠正有资于辰告入奉受厘之对徐为分阃之行惟我旧臣服兹休命
　　广东提刑李信甫江东提刑
　　敕具官某尔为御史直道而行出守信安旋使南峤皆有声绩可纪矧录囚于岭海烟瘴之地不惮深逺劳亦甚矣抗章求闲未应舍汝其典泉事于大江之东少休驰驱而后揽辔以行亦惟休哉
　　太府卿辛弃疾集英殿修撰知福州
　　敕具官某七闽奥区三山为一都会地大物阜甲于东南负山并海绵亘数千里举听命于大府连帅之选岂云易哉尔以轶羣之才蚤着事功夀皇三畀大藩宠以论譔之华于今几二十年召对便朝擢长外府益平豪爽之气而见温粹之容朕心嘉焉比居外台谳议从厚闽人户知之陞之集贤増重阃寄徃其为朕布宣徳意抚吾赤子以寛一面之顾忧朕岂汝忘哉
　　著作郎黄由军器少监
　　敕具官某着庭之选最为清高矧尔以抡魁之英謇谔之气周旋三馆于兹有年经上要津无不可者然朝廷序进人物不厌于详荐绅绵歴事任不以迟速计也进贰戎监仍摄剧曹益养资望以俟器使
　　司农卿沈揆权吏部侍郎
　　敕古有六官孰若天官之重部分四选无如武选之繁兹择贰卿宜求吉士具官某高文赡丽古学精深自登周行雅有清望凡一时华要之选以累载周旋其间壁水道山为诸儒之领袖储寮词掖振六艺之英华屡垂上于禁途复优闻于郡课蔽自朕志召长大农宠之荷槖之联畀以典铨之寄惟公可以守成宪惟明可以察众欺倚闻称职之名用助官人之道
　　新知襄阳府宇文价改知遂宁府
　　敕朕惟今日谋帅之难深以数易为戒卿有大邦遗爱之旧无嫌改命之繁具官某学有家传才为世用奋身西蜀膺慈皇特逹之知累嵗中朝歴儒者清华之选佩印屡更于劔外分符最久于汉中岘首名藩方寻羊叔子之迹遂宁旧治更喜郭细侯之来谅去思之未忘宜外庸之益着往祖成涣嗣有宠光
　　知遂宁府单夔知建宁府
　　敕逺临蜀部念频年跋履之劳易镇闽邦示乡国旋归之宠具官某受才通敏莅政精明繇廷尉之年蚤被慈宸之眷擢侍臣之列最居羣彦之先祠庭寖阅于十年帅阃雄开乎三峡旋更防府罙着外庸仍次对之旧班畀建安之新组山川伊迩谅少慰乎遐心民社匪轻方有资于善政惟时旧徳服我茂恩
　　张孝伯司农寺主簿
　　敕具官某尔以学自奋吏治有闻三入朝行阅嵗滋久凡尔等夷腾上多矣退然靖共物论归之兹以序迁勾稽农扈尚共乃事以就器业
　　知广徳军林孝友大理寺丞
　　敕具官某列寺皆有丞惟廷尉之属其选为尤重必求通儒以治庶狱已试之效吾其舍诸尔顷居是官见谓称职出守桐川又以最闻兹还旧班进用无壅惟明克允以副朕好生之意
　　中奉大夫知襄阳府张枃大中大夫知建宁府陈居仁磨勘转官
　　敕夙严铨法所以示百僚之公优待从臣犹不忘三载之攷具官某神机敏悟器度闳深禁路升华久听星辰之履帅藩因任葢得江汉之心【陈居仁云性资夷旷学问淹该西掖代言雅得深醇之体南邦共理尤明寛猛之宜】兹以年劳应于治典爰陟文阶之等益增侯服之光思称恩劳尚殚猷吿
　　中奉大夫吏部侍郎沈揆磨勘转官
　　敕制禄以官式序百僚之进在法当从乃登四品之崇具官某儒学老成文华高胜储寀有执经之旧祠臣推为诰之工屡结绶于朝行几问津于禁路摄承民部更一纪而有余积累年劳虽九迁而未艾兹擢天官之贰始伸铨格之优太中不易公卿庸表褒迁之渥大夫既掌论议益思献纳之忠
　　新除兵部侍郎黄裳显谟阁待制依旧嘉王府翊善
　　敕朕惟国朝谨教子之法王府建翊善之官在太宗务选正人惟姚坦最称直士自时厥后何代无贤我有论思之臣俾专辅导之任具官某以天下士从吾儿游自典秘书已参讲席虽寖歴琐闱之贵曾不离朱邸之僚诵典谟百篇之书既得坦明之制正春秋一王之法尤多深切之言力辞武部贰卿之除俾就文谟次对之秩于以究遗经之终始于以示朕意之眷留尚服训词益殚猷吿
