<!-- { "loadSidebar": true } -->
　　公字廷佐姓卢氏保竹其别号也世居姑苏以闾右徙实京师占籍应天之江宁家焉公为人脩髯广頥两颊如丹容仪秀伟颀然玊立韵度凝逺器识不凡少有大志慷慨负气节性狷介不茍与时合博极羣书靡不精贯甫成童羣大夫以俊秀选补郡庠弟子员中景泰癸酉京闱乡试登天顺丁丑黎淳榜进士第视政戸部尝奉使大同福建所至纎毫无染庚辰拜兵部武库主事武库职百司役人得并縁为利弊公闻而鄙之既上即逊避不预其事恒主清理天下戎伍以故伟有氷蘖声刘文安公定之尝以文赠公有曰武库职剧要朝士多有事不容不干之得因以为势防居武库者如欲自为地其利源亦莫能究也某于势与利独淡寂无所见讥于士大夫自大司马以下莫不嘉焉辛巳北酋冦陜西势甚猖獗上命大司马马公懐宁侯孙公率六师徃讨之未及行改命都宪王公宏于是遴选廷臣之有干局者徃调腹里士马以益西兵公首奉勑以徃比至河南简阅马歩精鋭者得万人及措置军装以给将行谓统帅不可不重而难其人藩臬咸以都指挥林盛材勇可任第鸷猛难制分檄召之果固辞且出不逊语公正色责之曰朝廷所以髙官厚禄以蓄汝軰者正欲今日冀以御侮也汝临事畏难若此皇上官汝禄汝者何哉勿多言予第知劾正其罪耳盛闻之股栗奉命时卫辉守御千戸杨英亦以黠骜为公所制方在遣中公虑其合谋纵军士为暴复申明军约给榜晓谕所至秋毫无犯民不知有兵至陜西总戎軰见其士马精壮御之严而有防咸啧啧叹赏凯还王公入为大司马知公可任遇有邉报戎务必与之商确而后行如团五军三千神机为十二营以至退冗兵禁私役皆委公综理公亦持正不阿权贵敛避请托不行事克以济秩满得赐勑封父爱竹翁如其官母张妻顾俱安人丁亥超拜武选郎中公杜幸门革宿弊武铨以清能声大着时尚书白公既平荆襄回莅部事益委任公而当道有欲以大坝功邀厚赏者分执不从竟如常议由是之己丑春有诏凡方面缺许在廷大臣防荐遂荐公可任叅议盖挤之耳诸大臣皆谓公未宜遽补外争之不可得乃以闽藩左叅议处焉公受命即徃时闽地大饥所在饥民攘窃巨室粟以茍朝夕建宁尤甚久之有已巳遗蘖倡之啸聚为盗廵抚滕都宪昭委公分守公抚安赈济招徕流移殆数万人惟政和浦城山谿险阻盗据之为巢穴有司莫得其要领巨室乗之谓必勦之以兵公斥曰此饥寒所廹讵宜尔耶乃择所部善星数者二人命之曰汝为予遍歴山溪间宻防之有所得必重赏泄机有罚无贷二人承命以徃防渉山溪遇一村妪诱而问焉妪不能隠指示诸贼所居二人过其庐贼见术士不之疑托以问卜各吐情实二人假祸福以谕之诸贼色变具得其情状以归公知其为变非本意也乃舆入政和浦城山中直抵贼巢面谕之许以不死俾之立约期以丰年偿所攘粟众乃散去复阴遣人捕得贼酋余文兴等余二十人械系郡狱毙之一方以宁廵按左御史钰手书奨公有曰设施措置特逹有为保地方以无虞活千万之生命众以为然壬辰爱竹翁捐馆公天性至孝讣闻弃官东归抚柩悲号絶而复苏毁瘠骨立襄事毕结庐墓侧朝夕哀恸不辍忽有五色芝二十余本产于墓之左右逺迩传闻以为孝感所致有司以闻诏旌其门乙未服阕即家起为浙藩叅议遂迎母夫人就养朝夕公暇躬奉甘防以适其志夜必率妻孥候寝所俟安寝始退以为常佳时则具酒肴称觞为寿或效婴儿歌舞以乐其心极欢乃罢复有五色芝一本产于公署丛竹之傍亦孝所致也尝分守浙东东阳邑民杜春与道士某伪立逋劵诬良民逼索之反以告公公摄至因其辞色有异疑之乃各幽一室俾不相通首召春问曰汝贷钱与若人劵书何纸所冩春曰开化纸命左右取纸示曰是也公收之幽于原所又召道士问曰汝与杜春贷钱与若人劵书何纸所冩道士曰姚黄纸命左右取纸示之曰是也公亦收之幽于原所人莫测其故少顷复取二人面讯之曰汝二人贷钱与人谅必相同何所云劵纸不一非诈而何乃出纸示之彼此相顾失色扣首服罪良民获直人服其明又廵三衢闻开化江山邑民为处盗所掠公躬歴二邑广询父老备知山川险易脩举隘口砦堡立保甲相救之法复谕逺近募人捕盗开示赏格果于处之龙泉悉获诸盗自是盗不敢逾境矣至常山邑有要地曰迎恩埠头乃吴越闽楚之所必由况地临溪水壁立悬絶居民咸取汲于斯有司旧叠石为道以便行汲歳久頺圯至冬道皆凝氷徃来者稍失足则罹颠踬之患公一见曰是亦王政之所当为者遂鸠工市材甃石为梁人甚便焉属邑歳均徭必经藩司编理既定则榜示于众俾知所应何役其费几何所司不久輙匿榜而更张之郷民弗及详因得罔而取诸民民皆含忿莫敢发公知其然乃创置闗防由帖命里老率徭户躬审之已乃书之由帖唱名而给俾有所据其弊乃革时海水溢沿海邑岸皆被冲齧而海塩为甚民不能田檄公治之公躬履斥卤之地不避风日督属修筑民免于患大司马项在位时尝忤权贵既去怒未已复搆成大狱奏遣中官徃讯之嘉兴之人惧罹无辜公力与辩析事多末减丁酉冬陞右叅政督理粮储公既受敕即谆切戒谕期尽祛仓庾里书出纳之弊所司凛然畏服明年春正月母夫人弃荣养而公去官矣扶柩合塟于爱竹翁复庐墓侧家罹囬禄旧业荡然亦无所顾癸卯服阕改授湖广时桑植土官争职相杀戮刼印以迯积二十余年不能诘公即与臬副躬诣其地备歴险阻擒其渠魁将寘于法司狱者不谨使得逸去然自是畏慑不复敢肆恶矣寻陞右布政使进左布政使公立法严门庭肃清吏胥无以售其奸民以事至顷刻不留虽僚友所请亦谢不从时或怨而毁之亦不计其介如此有中贵奉命使武当需索无已民不堪公力拒之多所裁省当路者滋不悦矣公尝叹曰吾久劳于外年且至吾其休哉遂致仕归则治改元戊申三月也公官一以仁民爱物为心所至下必被其惠尤重刑狱虑有抑枉乃于公暇编辑祥刑集覧一书梓行以为司刑者式故公去位而民思之不置焉既归即杜门寡出交防中有同时相契者或一过从谈笑为乐非知已不屑与接胜日时肩舆徃先陇盘桓栎山之间躬课农事尽日忘返郡举郷饮京兆重公名徳请为上賔亦却不徃初公有弟四人熈泰和皥相处极友爱厚泰皥相继卒公极力营塟与人言及輙流涕晚年惟熈和尚存且皆读书喜吟咏朝夕懽聚恩义兼笃尝语之曰吾防防旌门曰孝所当率厉勉行仁义以无忝休命二弟佩服惟谨诸妹既嫁或寡而居或贫而归均为赡给俾不失所公初娶夫人顾氏赠监察御史淇县教谕敬之女以淑徳相生子一早夭乆未得嗣以熈之子裕为之后为之抚敎加切再娶夫人汤氏东瓯襄武王之女三娶夫人翁氏孝陵卫皇亲指挥使【阙】　之女复育熈之少子以为子惟先夫人顾氏一女允真防淑惠通书史公与夫人钟爱之而先少保文僖府君与公垂丱防庠序世契惟笃因以女归岳今则已矣惜哉岳无似素承诲爱至有今日违逺左右徒切懐慕今公夀登七袠十二月除夕前二日诞辰也縻于职守无能奉觞为寿乃于公暇掇拾见闻述为保竹公小传一通附诸颂夀诗文之后以备家乗之所登载用传示子若孙者期绍续世徳云
　　哀辞
　　哀王器之辞
　　器之名璒姓王氏世为太原之岢岚名家自大父徙京师始占籍顺天之大兴父静先生遂以书经起家领荐于乡有司分敎名郡璒与兄玶皆佩家庭之训先后登第璒以天顺甲申进士入翰林为庶吉士明年冬拜南京戸部主事受命之际适静献绩天曹母孟卧病客寓璒自惟无舍去之义朝夕忧之然以君命之重不可违越五月始克就道忧心烦乱不知所从因以得疾甫抵任而没年始三十时成化丙戌五月也初天顺间予就师授书京师之士推学书者徃徃称璒然犹未相识及予为万全学生适静主其教璒与玶皆领荐家居得与之徃来叩其中渊然亲之怡然与之处乆之而侃侃然有切磋之益矣甲申春遂与璒同防试登第为庶吉士与余同授业故知璒者惟余为最深也璒性淳雅朴实有至性与人言必先道义皆凿凿能行事父母尽孝道观其所以死可知也既仕始从事古文辞质鲁而气鋭昼夜不衰大有所进及授官乃司国用之职尝曰东南之民坐此致困吾思有以报今日作养之防顾力所至何如耳此其志也予亦尝戏之曰有南来称好王主事者必子矣璒亦以为然呜呼璒今其死矣父母兄弟之心固痛其不得亲汤药视手足面目而死又恨璒不逺仕去父母兄弟则无离忧或者其不死也呜呼死生命也璒在父母兄弟之侧使命必死虽善其汤药调其饮食亦不可得而生也且璒善人其必全体而归矣然予之所以哀之者哀其才可以有为而位不加于人志可以有施而泽不及于时其仁可以有后而嗣无以继其传呜呼璒其已矣九泉之下将无以瞑其目矣予安得而不哀之乎故作辞而遗之玶以写予之哀云繄余友之道防兮失邦家之俊良何上天之不吊兮使饮恨于无疆始仕辙之南还兮愍离忧之遑遑驱车而感兹遥赴兮遵潞渚兮以行轸亲疾之未瘳兮瞀容形以彷徨陟岵屺而反頋兮涕陨轼以汪浪岂轻外而惮逺兮固亲舎之在望心不怡而长徃兮挥刄刳于柔膓将脩职而抗行兮期因时以显明将素志之不失兮敷佳惠于一方嗟欝欝之不释兮终偃蹇而用伤汨年歳之不与兮羗溘然以流亡惟灵魂之欲归兮固逍遥而北翔神杳杳其无所托兮因西风而飘扬嗟狐死而首丘兮鸟飞返于故乡不知其所止兮岂余哀之可忘志不得伸兮才不得张伯道中絶兮子渊逄殃覧前代之皆然兮抑天道之靡常沥余情以陈辞兮又何怨乎彼苍呜呼哀哉兮词不及而情长
　　华母顾孺人哀辞
　　成化己丑之冬余南归省墓于杭道过无锡时则其邑人华烱字文熙者过余行舟访焉观其仪度闲雅风韵超迈而尚文好贤之心尤笃余甚嘉之越五载癸巳秋文熙复致书于余曰烱罪逆深重贻祸先妣乃以壬辰奄弃菽水之养窃惟先妣姓顾氏为邑名家子性至孝父母钟爱焉及归于吾父时葺翁事舅姑以孝处妯娌以和相夫子以道御媵妾以恩年虽老而不倦于女红家虽裕而不侈于服食宗姻乡党咸称其贤比歳辛夘有祖妣之丧先妣毁戚深切囙以成疾遂至于不起得年六十有七呜呼伤哉烱不肖頼先妣之贤以育以抚以底于成而弗克终养徒抱无涯之痛烱自惟尝一拜行尘于锡山之下获辱知待幸怜而锡之一言以发懿徳之幽光敢再拜泣血以请余惟时葺翁之裕族亢宗乐善好予而无内顾之忧者固其贤内子佽助之力欤诸子之读书秉礼体仁质义而无纨绮之习者固其贤母氏训育之功欤至于阃阈斩斩无少逾越家庭穆穆无或拂戾又其贤主母维持而抚摩之者欤然则华氏之有頼于孺人者深矣故其年龄既髙福履亦盛当桑榆之迟暮睹兰桂之秀茁奉养怡愉夀考令终则夫所以食报于天者斯亦弗爽已今而懿范不作闺门兴哀者岂不以时葺翁将遂失其所相诸子将遂失其所恃而侍御仆者将遂失其所以为恩者乎于是乎不能以无哀也矣余用申其意以为之辞以遗之文熈以释其悲思焉辞曰
