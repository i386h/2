<!-- { "loadSidebar": true } -->
　　其二曰：《易》称：「主器者，莫若长子。」《传》曰：「太子奉冢嫡之粢盛。」然则祭亡主则宗庙无所飨，冢嫡废则神器无所传。圣贤知其如此，故垂诰以为长世之法。昔姬王得斯道也，故恢崇儒术，以训世嫡，世嫡于是乎习成懿德，用大协于黎蒸。是以世统生人，载祀八百。建嬴氏之君于秦也。殆弃德政，坑焚儒典，弗以义方，教厥冢子，于是习成凶德，肆虐以临黔首。是以享年不永，二世而亡。亡之与兴，其道在于师傅，师傅之损益，可得而言。益者，周公傅成王，教以孝仁礼义，逐去邪人，不使见恶人，选天下之端士、孝悌博闻有道术者以为卫翼。卫翼良，成王正，周道之所以长久也。损者，赵高傅胡亥，教以刑戮斩劓及夷人族，逐去正人，不得见善士，谄佞谗贼者为其左右。左右邪，胡亥僻，秦祚之所以短促也。夫皇天，辅德者也，岂私周而疏秦哉？由所行之道殊，故祸福之途异耳。昔光武议为太子置傅，以问其群臣，群臣望意，皆言太子舅执金吾、新阳侯阴就可。博土张佚正色曰：「今立太子，为阴氏乎？为天下乎？即为阴氏，则阴侯可，为天下，则固宜用天下之贤才。」光武称善，曰：「置傅，以正太子也。今博士不难正朕，况太子乎？」即拜佚为太子太傅，汉明卒为贤主。然则佚之傅汉明，非乃生之渐也，尚或有称，而况乃生训之以正道，其为益也固以大矣。故礼曰：「太子生，因举以礼，使士负之，有司齐肃端冕，见于南郊。」明冢嫡之重，见乎天也。「过阙则下，过庙则趋，」明孝敬之道也。然古之太子，「自为赤子，而教固以行矣」。此则远世之镜也。高宗文成皇帝慨少时师不勤教，尝谓群臣曰：「朕始学之日，年尚幼冲，情未能专，既临万机，不遑温习，今而思之，岂唯予咎，抑亦师傅之不勤。」尚书李免冠而谢，此则近日之可鉴也。伏惟太皇太后翼赞高宗，训成显祖，使巍巍之功，邈乎前王，陛下幼蒙鞠诲，圣敬日跻，及储宫诞育，复亲抚诰，日省月课，实劳神虑。今诚宜准古，立师傅以训导太子，训导正则太子正，太子正则皇家庆，皇家庆则人幸甚矣。
　　其三曰：臣闻国本黎元，人资粒食。是以昔之哲王，莫不勤劝稼穑，（《通典》十二作「充勤稼穑」。）盈畜仓廪。故尧汤水旱，人无菜色者，盖由备之有渐，积之有素。暨于汉家，以人食少，乃设常平以给之；魏氏以兵粮乏，制屯田以供之。用能不匮当时，军国取济。又《记》云，国无三年之储，谓国非其国。光武以一亩不实，罪及牧守。圣人之忧世重谷，殷勤如彼，明君之恤人劝农，相切如此。顷年山东饥，去岁京师俭，内外人庶，出入就丰，既废营产，疲而乃达，又于国体，实有虚损。若先多积谷，安而给之，岂有驱督老弱糊口千里之外？以今况古，诚可惧也。臣以为宜析州郡常调九分之二，京都度支岁用之馀，各立官司，年丰籴积于仓，时俭则加私之二，（《通典》十二作「则灭私之十二」。粜之于人。如此，民必力田以买官绢，又务贮财，《通典》十二作「贮钱」。）以取官粟，年登则常积，岁凶则直给。又别立农官，取州郡户十分之一，以为屯民。（《通典》二作「屯田人」。）相水陆之宜，料顷亩之数，以赃赎杂物馀财市牛科给，令其肆力。一夫之田，岁责六十斛，蠲其正课，并征戍杂役。行此二事，数年之中，则积谷而人足，虽灾不为害。臣又闻前代明主，皆务怀远人，礼贤引滞。故汉高过赵，求乐毅之胄；晋武廓定，旌吴蜀之彦。臣谓宜于河表七州人中，擢其门才，引令赴阙，依中州官比，随能序之。一可以广圣朝均新旧之义，二可以怀江汉归有道之情。
　　其四曰：昔帝舜命咎繇，惟刑之恤，周公诰成王，勿误于庶狱，斯皆君臣相诫，重刑之至也。今二圣哀矜罪辜，小大二情，谳决之日，多从降恕，时不得已，必垂恻隐，虽前王之勤听肆赦，亦如斯而已。至若行刑犯时，愚臣窃所未安。汉制，旧断狱报重，常尽季冬，至孝章时，改尽十月，以育三微。后岁旱，论者以一月断狱，阴气微，阳气泄，以故致旱。事下公卿，尚书陈宠议，冬至阳气始萌，故十一月有射干、芸、荔之应，周以为春；十二月阳气上通，雉ず鸡乳，殷以为春，十三月阳气已至，蛰虫皆震，夏以为春。三微成著，以通三统，三统之月，断狱流血，是不稽天意也。《月令》：仲冬之月，身欲宁，事欲静。以起隆怒，不可谓宁，以行大刑，不可谓静。章帝善其言，卒于十月断。今京都及四方，断狱极重，常竟季冬，不推三正以育三微。宽宥之情，每过于昔，遵时之宪，犹或阙然，岂所谓助阳发生、垂奉微之仁也？诚宜远稽周典，近采汉制，天下断狱，起自初秋，尽于孟冬，不于三统之春行斩绞之刑。如此，则道协幽显，仁垂后昆矣。
　　其五曰：古者，大臣有坐不廉而废者，不谓之不廉，乃曰簋簋不饰。此君之所以礼贵臣，不明言其过也。臣有大谴，则白冠牦缨，盘水加剑，造请室而请死，此臣之所以知罪而不敢逃刑也。圣朝宾遇大臣，礼同古典。太和以降，有负罪当陷大辟者，多得归第自尽。遣之日，深垂隐愍，言发凄泪，百官莫不见，四海莫不闻。诚足以感将死之心，慰戚属之情。然恩发至衷，未著永制，此愚臣所以敢陈末见。昔汉文时，人有告丞相周勃谋反者，逮系长安狱，顿辱之与皂隶同。贾谊乃上书，极陈君臣之义，不宜如是。夫贵臣者，天子为其改容而体貌之，吏人为其俯伏而敬贵之。其有罪过，废之可也，赐之死可也。若束缚之，轮之司寇，榜笞之，小吏詈骂之，殆非所以令众庶见也。及将刑也，臣则北面再拜，跪而自裁。天子曰：子大夫自有过耳，吾遇子有礼矣。上不使人抑而刑之也。孝文深纳其言，是后大臣有罪，皆自杀不受刑。至孝武，稍复人狱，良由孝文行之当时，不为永制故耳。伏惟圣德慈惠，岂与汉文比隆哉！今天下有道，庶人不议之时，臣安可陈瞽言于朝，但恐万世之后，继体之主有若汉武之事焉。夫道贵长久，所以树之风声也。法尚不亏，所以贻厥孙谋也。焉得行恩当时，而不著长世之制乎？
　　其六曰：《孝经》称「父子之道天性」，《书》云「孝乎惟孝，友于兄弟」，二经之旨，盖明一体而同气，可共而不可离者也。及其有罪，罪不相及者，乃君上之厚恩也。至若有惧，惧应相连者，固自然之恒理也。无情之人，父兄系狱，子弟无惨惕之容，子弟逃刑，父兄无愧恧之色。宴安荣位，游从自若，车马仍华，衣冠犹饰，宁是同体共气、分忧均戚之理也？昔秦伯以楚人围江，素服而示惧，宋仲子以失举桓谭，免冠而谢罪。然则子弟之于父兄，父兄之于子弟，惟其情至，岂与结盟相知者同年语其深浅哉？二圣清简风俗，孝慈是先。臣愚以为父兄有犯，宜令子弟素服肉袒，诣阙谢罪。子弟有坐，宜令父兄露板引咎，乞解所司。若职任必要，不宜许者，慰免留之。如此，足以敦厉凡薄，使人知有所耻矣。
　　其七曰：《礼》云，臣有大丧，君三年不呼其门。此圣人缘情制礼，以终孝子之情者也。周季陵夷，丧礼稍亡。是以要即戎，素冠作刺，逮于虐秦，殆皆泯矣。汉初，军旅屡兴，未能遵古。至宣帝时，民当从军屯者，遭大父母、父母死，未满三月，皆弗徭役，其朝臣丧制，未有定闻。至后汉元初中，大臣有重忧，始得去官终服。暨魏武、孙、刘之世，日寻干戈，前世礼制，复废而不行。晋时，鸿胪郑默丧亲，固请终服，武帝感其孝诚，遂著令以为常。圣魏之初，拨乱反正，未遑建终丧之制。今四方无虞，百姓安逸，诚是孝慈道洽，礼教兴行之日也。然愚臣所怀，窃有未尽。伏见朝臣丁大忧者，假满赴职，衣锦乘轩，从郊庙之祀，鸣玉垂，同节庆之宴，伤人子之道，亏天地之经。愚谓如有遭大父母、父母丧者，皆听终服。若无其人有旷庶官者，则优旨慰喻，起令视事，但综司出纳，敷奏而已，国之吉庆，一令无预。其军戎之警，墨从役，虽愆于礼，事所宜行也。如臣之言，少有可采，愿付有司，别为条制。（《魏书·李彪传》）
　　◇求复修国史表
　　臣闻龙图出而皇道明，龟书见而帝德昶，斯实冥中之书契也。自瑞官文而卑高陈，民师建而贱贵序，此乃人间之绳式也。是以《唐典》篆钦明之册，《虞书》铭慎徽之篇，《传》著夏氏之《箴》，《诗》录商家之《颂》，斯皆国史明乎得失之迹也。逮于周姬，鉴乎二代，文王开之以两经，公旦申之以六联，郁乎其文，典章大略也。故观《雅》、《颂》，识文武之丕烈，察歌音，辨周公之至孝。是以季札听《风》而知始基，听《颂》而识盛德。至若尼父之别鲁籍，丘明之辨孔志，可谓婉而成章，尽而不污者矣。自馀乘、志之比，其亦有趣焉。暨史、班之录，乃文穷于秦、汉，事尽于哀、平，惩劝两书，华实兼载，文质彬彬，富哉言也。令大汉之风，美类三代，炎□□崇，道冠来事。降及华、马、陈、干，咸有放焉。四敷赞弗远，不可力致，岂虚也哉？其馀率见而书，睹事而作者多矣。寻其本末，可往来焉。
　　唯我皇魏之奄有中华也，岁越百龄，年几十纪。太祖以弗违开基，武皇以奉时拓业，虎啸域中，龙飞宇外，小往大来，品物咸亨。自兹以降，世济其光。史官叙录，未充其盛。加以东观中圯，册勋有阙，美随日落，善因月稀。故谚曰：一日不书，百事荒芜。至于太和之十一年，先帝、先后，远惟景业，绵绵休烈，若不恢史阐录，惧上业茂功，殆有缺矣。于是召名儒博达之士，充麟阁之选。于时忘臣众短，采臣片志，令臣出纳，授臣丞职，猥属斯事，无所与让。高祖时诏臣曰：「平尔雅志，正尔笔端，书而不法，后世何观。」臣奉以周旋，不敢失坠，与著作等鸠集遗文，井取前记，撰为国书。假有新进时贤，制作于此者，恐闺门既异，出入生疑，弦柱既易，善者或谬。自十五年以来，臣使国迁，频有南辕之事，故载笔遂寝，简牍弗张，其于书功录美，不其阙欤？
