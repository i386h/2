<!-- { "loadSidebar": true } -->
　　吴郡山水秀丽虎丘号胜处世传阖闾葬此地气腾出秦皇使人求剑虎存其上因以名焉晋王珣与弟珉宅石涧之东西已而舍为佛刹本朝至道中革律为禅绍兴八年余谪居零陵住持宗逹以书抵余曰我与绍隆同嗣法于圆悟禅师实继洒扫隆常建立转轮大藏效弥勒示现礼制施轴于中负戴其上规模甚伟僧法靉法清法悟为之劝邦人李方髙次第输财方议卜筑隆适告寂我不敢以胜事难集为觧夙夜究力益励精诚再閠寒暑工绩俯就平髙益下栋宇翼如琅函贝叶辉灿焜燿信士邹珉目视口叹尽捐所有独力荘严于我法中为大缘事敢以请记且当天下无事时当世名儒间以财为病矧兵革迭兴军储或匮勤役费用理容未安然我尝思之邉徼之变其来有自因欲生爱因爱生贪因贪生忿欲爱贪忿是谓无明展转交攻激为鬪乱怨深祸结殆不偶然我佛以清净立教使人回心归善一念倘正和气自生其于教化似非小补是以有请而无愧余闻佛为一大事因缘故出现于世种种警喻发明空理丁宁反覆务息尘劳现大光明饶益照耀妙用神通不可思议古人指摘之意盖病夫不知虚静修已区区致恭以佞之也又病夫落髪披缁之徒易浸以溢流宕南畆其教可轻疵哉将见斯藏之成覩相増信由信趋善宿习退转眞证圆通孝弟和睦之心油然而起宜勤守防用永其传藏始建于绍兴丁巳春正月至冬十一月告成复授资政殿大学士左宣奉大夫福建路安抚使兼知福建张浚为之记
　　云岩寺即虎丘寺晋司徒王珣及弟司空王珉之别业也咸和二年舍以为寺即剑池而分东西今合为一寺之胜闻天下四方防客过吴者未有不访焉
　　灵岩山寺砖塔记　　　　　　　孙承祐
　　呉灵岩山即古呉王夫差之别苑也太湖渺白涵其侧虎丘防翠映其后自余冈阜川渎沃野上田环绕帯萦若视诸掌代迁人异倬为佛祠愚守藩之七防也属丙子嵗冬先国妃居共气之亲钟断臂之祸诗人罔极聊可谕其哀素王尚右未足申其制由是显营雁塔冥助翟衣于山之椒累砖而就基其岩所以远骞崩之患黜其材所以絶朽蠧之虞不挥郢匠之斤止运陶公之甓自于经始迨尔贺成凡九旬有六日仍以古佛舍利二颗亲书金刚般若一编寘彼珍函藏诸峻级美欤山耸地以千仭塔防山而九层巍巍下瞰于娑婆杳杳平观于寥泬才疑涌出或类飞来如日之升无远弗届可以高擎天盖可以久鎭地舆实在报先妃之慈荐先妃之福也觉云承足定水澄心拂石仙衣尚为防转无垢佛土终正菩提抽毫直书用偹陵谷
　　智积菩萨殿记　　　　　　　　孙　觌
　　梁天监中以呉王馆娃宫故地为灵岩寺成有异僧负鉢囊以入憇殿庑下长身黧面梵相竒古其徒莫之省也夜半索笔墨自图其像于殿之东壁而去黎明不知所在众始惊异之居无几有胡僧顾见其畵惜曰此西山智积菩萨像也何为在此于是道俗奔走来观稽首皈依如师出世唐宰相陆象先呉人也有弟失其名得危疾国医不能疗一日有僧扣门问疾象先引至卧内僧索杯水噀之一噀而病良已象先惊谢出金帛数床弗受顾谓其弟曰我灵岩僧他日还呉来过我遂去不复见其年象先弟入尚书为郎观察桂管道吴中趋灵岩如约问僧所舍无有遍从寺僧求之亦非是方怅然欲还俄见壁间所畵像肖焉如言如笑如见师友惊喜亟拜施钱五千万修供作佛事徘徊数日而后去其事载于呉越国沙门智贤之文传于山中父老之口见于大乗经菩萨品云惟灵岩故刹更隋唐五代四百余年至宋兴始改赐秀峯禅院绍兴中诏赐今太傅咸安王韩公荐先福更号显亲崇报而丛林之盛为东南冠智积旧有殿在院之东庑庳廹破露不足以称四方祈向奉事之意长老智讷饬其徒募众力大之髙甍巨桷雄视一方像设中严云披月满极荘严相好之妙人天环绕梵呗之声震动山谷于是讷过余于晋陵求文以为记余曰众生执迷展转六趣出没生死莫觉莫悟惟佛菩萨哀悯一切或示现神通或化出光景天龙负殿山鬼筑垣卓钖而石泉涌挥麈而雨花坠凡所见闻同悼齐喜投体皈命斋心悔过厌离五浊如燖鸡出汤欣慕至道如亡子见母如瞽发蒙如迷得路发菩提心修无上道轻财乐施造种种福百世之后陵荅变迁蜕骨所藏传衣所寓在在处处照耀大千一覩遗像心目了了恍如宿昔曽受佛记今防林大士泗州僧迦灵岩智积皆是也讷公出世三十年説法行道化服同异凡所建立人劝成之隆楼杰阁穹堂广宇几徧淮呉岂止智积一殿而已
　　宿灵岩上院　　　　　　　　　白居易
　　髙髙白月上青林客去僧归独夜深荤血屛除惟对酒歌钟放散只留琴更无俗物当人眼但有泉声洗我心最爱晓亭东望好太湖烟水緑沉沉
　　娃宫屧廊寻以倾砚池香迳又欲平二三月时但草緑几百年来空月明使君虽老颇多思擕觞领妓处处行今愁古恨入丝竹一曲凉州无限情直自当时到今日中间歌吹更无声
　　始入松路永独忻山寺幽不知临絶槛乃见西江流呉岫分烟景楚甸散林丘方悟闗塞渺重轸故园愁闻钟戒归骑憇涧惜良防地踈泉谷狭春深草木稠兹焉赏未极清景【一作淡】期杪秋
　　前题　　　　　　　　　　　　赵　嘏
　　明月溪头寺防声满橘洲倚栏香迳晚移石太湖秋树老云归尽防荒水更流无人见惆怅独上最髙楼
　　前题　　　　　　　　　　　　　苏舜钦
　　古来兴废一愁人白髪僧归掩寺门越相烟波空去雁呉王宫阙半啼猿春风似旧花犹笑徃事多遗石不言唯有延陵逃遁去清名髙节在乾坤
　　前题　　　　　　　　　　　　　胡　宿
　　宿枕依乡馆天机陡觉清一闻山鸟语瞥见野麋情峭木揺霜气踈泉曵玉声简书催俗驾日两竿明
　　前题　　　　　　　　　　　　　胡　宿
　　夕钟初断海鲸音投宿香园半翠岑氷簟浸床消客梦水帘澄月伴僧吟雄风拂袵清凉极珎树交柯翠翳深一夜汉隂机事息草堂虚论破烦襟
　　秀上方　　　　　　　　　　　李复圭
　　呉王昔日馆娃宫殿阁鳞差轶碧空寂寂香魂招不得惟余松栢韵天风
　　前题　　　　　　　　　　　　　刘无降
　　晓乗轻舸出江城晚上篮舆却倦行尽日松风响岩谷小听作乱泉声
　　前题　　　　　　　　　　　　　胡　珵
　　摄身下蓬莱放浪云水迹非无简书畏心赏寄泉石亭亭云间塔胜地闲自昔梯云上青如鸟着两翼化城出天半寳甃坦如席环山划中断裂地开震泽峩峩东西观阙倚空碧千寻采香径剑卧涟漪直当年舘娃宫六月避暑夕琴防延薰风【阙】女曵阿锡牛耳争齐盟鸟喙已荐食百家甬东村托足归无宅焉知陵谷变大厦响千舄矧兹风尘际楼殿踊山脊安隠大火中显允象教力兴予浩刦叹万法本空寂
　　闻讷老筑堂榜曰五至赋此　　　　孙　觌
　　老人昔记观河处白髪苍顔只如故湛然不与生防期始信真心有常住公今忘物兼忘我坎止流行无不可桑下了无三宿恋壁间一坐九年过振履忽逐秋鸿徃浮杯又趂春潮上一片孤云自在飞不落人中去来想
　　后七年过灵岩寺再赋二首　　　　孙　觌
　　猊坐诸天绕龙龛百鬼营扪萝穿窈窕拄防上峥嵘雨送秋声入风迎夜气生降肛一鼍吼撇烈两鳬惊独诣超神界真游梦化城防吟更有味琢雪闘僧清
　　老讷僧中龙得度佛三界诛茒制不借剖竹作如意徴心讯空王礼足依梵帝住世无三宿因縁有五至百年杞国忧四大偃师戯应作如是观浮云本无蒂
　　显亲崇报禅院在灵岩山顶旧名秀寺吴馆娃宫也梁天监中始置寺有智积菩萨旧迹土人奉事甚谨今为韩蕲王功德寺改今名
　　天院记　　　　　　　　　　　曽　
　　阖闾城西二十余里山之巅有禅院祥符诏书赐名天考于啚记所谓报恩山南院者是也记言晋僧支道林因石室林泉置报恩院唐之大中改为支山禅院晋之天福改南峯额予先世松槚在羊肠山之朝阳嵗时展省屡过天尝访遗诗旧刻求其地之所在以叅騐之而唐人刘长卿逰支硎山寺皮日休陆防宿报恩寺水阁题支山南皆为赋诗寳歴以后州刺史白居易刘禹锡亦有报恩寺诗按长卿至德中尝为监察御史日休防松陵唱和出咸通年又言南院额故相国裴休所书也休乃大中宰相于是一时而报恩支山南三名并存则知记所载大中天福更名者误也今山下楞伽院有石刻言院即报恩遗址原田中有报恩惠敏律师塔碑言建塔于寺之西南隅当八隅泉池之上中兰若之下碑望楞伽正在东北而记所谓石室者亦在楞伽人犹谓之支遯庵自庵前西向登山可数百歩林中一径入中院自径前南行其登弥髙又数百歩乃至天峯北僧院其依一山而道周有石盘薄平广泉流其上清泚可爱居易诗云净石堪敷坐清泉可濯巾其谓是也昔庄周言庖丁之刀十九年若新发于硎陆德明释硎磨石也余谓此石其平如砥支硎之名宜取诸此而石文又有如蹏涔者人谓之马迹石故禹锡诗云石文留马迹峯势耸牛头日休龟防与穰嵩起南池聨句亦曰翠出牛脰耸苔深马迹讹又曰文硎辟亦过牛头峯今在天峯之南此其可考者禹锡诗云又有泉眼潜通海之语与夫松陵诗所言承阁南池惠敏碑所言八隅泉池皆已湮没失其故处而裴公书额亦不复见矣若山下石室山半石门天峯之傍有待月岭下有碧琳泉又有放鹤亭其址犹在而刘白皮陆之所赋咏皆不及之此又不可考者也昔逸少既谢防稽安石犹卧东山遯乃与之从游自放虚寂之境而有登临之适故时人以为髙逸遯之所游多矣维呉之报恩越之沃洲最着沃洲有养马坡放鹤峯故此山亦有马迹石放鹤亭传言遁常畜马纵鹤其説皆有理趣非窘拘于浮屠法者也遁之没已七百余年而事之传于名迹者犹不冺其为世所慕如此近嵗僧德兴者始传禅法于天峯维住持者十来人矣德兴之始来茅屋土阶仅御风雨后有文启慧汀赞元维广者大増葺之基土架土上瓦下甓堂殿庖库廊庑寮阁门庭戺街次第完洁东有浴室西有憇庵佛貎经藏无不严具以其治之非一人积之非一日而能终始如一故頼以成就其财赀则取之州人非一家也予尝以职事获阅书于太史氏因见景德四年有建言者曰民佞佛费财宜加禁止上曰佛教本乎修心至于禅学为益滋大于是言者不行盖先王以道治天下使人心化而不自知故其盛时眘独而无思犯礼者非必士民也释氏心法之妙殆不失先王道化之意乃知前圣后圣其揆一也岂虚言哉斌公长老夙受法于明因禅师又深通顺观肇论之防心地乃逹无所底滞予之道友也一日谓予曰天自德兴新之且及百年愿有所请予谓沃洲居易为之记矣而报恩寂寥未有记者因为考论本未书以畀之
　　超隠堂记　　　　　　　　　　　叶　劝
