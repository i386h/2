<!-- { "loadSidebar": true } -->
　　公先梅伯后氏其国弥周涉秦不见史策有鋗有福着汉名籍公福之孙询字昌言三世弗仕陵阳之里公第廷中判官利丰再岁而擢以丞将作以宰仁和人誉用多主推御史侍考进士一见天子以为知已诏曰试哉遂试中书馆之集贤赐服绯鱼于时继迁兵我西鄙老弱馈守丁强多死灵州告危帝视不怡公请择人使潘罗支兵法所谓以夷攻夷帝曰谁可无如臣者曰予汝嘉闭陷奈何公拜且跪扬言而起茍纾西师臣不爱死出书授之往讫尔谋至疆勅还会弃灵州帝察公艺可书帝制相或止之留佐三司其后罗支果窘西贼论将料敌皆如所策或从或违或挤或推牾合阻夷神者公尸黜之倅州用狱一眚去杭而苏列国东屏漕输淛河就付将领三年告功仅得故省又以谴投守彼淮州有僚许公相得于此与之欣然乐以忘徙使于湖北迁自濠梁又夺一官往禆于襄坐发驿马给奔丧者于鄂于苏剖将之符握节闗中使总其输煌煌金章厥赐特殊谋复灵武度兵葫芦秦有将玮诺公与俱会玮召还公复沦胥有反咸阳能名氏朱始虽弗察后捕而诛自懐徂池再副戎车眞宗新陟罪垢皆涤为郎度支以将广德外更四州楚寿陜荆乃还待制中纠狱刑有岿龙图其唐殖殖就以学士专其阁直辍之铨衡乗传临并超迁郎秩进直枢密趋归封驳考国中失申命选事得权进绌加职侍读改司羣牧移之审官审是在服伐阅积迁给事于中告疾出许鼓歌从容方公少壮志立人上谈辞慨然帝悦而向及后晚出皆为将相公则老矣将归田里康定辛巳六月十日公七十八以其官卒公开南昌勲爵第一夫人曰刘不及郡封封君彭城其卒先公公卒明年季秋挟日于州山西卜祔而吉公有四子伯为进士丞于殿中与仲前死仲赐科名叔也皆丞将作殿中或废或兴有显惟季时丞卫尉今为郎中论序初终实来求诗刻示无穷

　　文章辨体彚选巻六百八十

　　●钦定四库全书

　　文章辨体彚选巻六百八十一

　　（明）贺复征 编

　　○墓碑十七【以下排体】

　　魏散骑常侍步兵校尉东平太守碑文【魏嵇康】

　　先生讳籍字嗣宗陈留尉氏人也厥逺祖陶化于上世而先生弘谟于后代诗所载阮国则是族之本也先生承命世之美希达节之度得意忘言寻妙于万物之始穷理尽性研几于幽明之极和光同略羣生莫能属也确乎不可拔当涂莫能贵也或出或处与时升降或黙或语与世推移望其形者犹登岳涉海荡然无以究其髙测其深览其神者犹旁璞亲珪肃然无不钦其寳而伟其竒也不屑夷齐之洁故其清不可尚也不履惠连之污故其道不可屈也蘧瑗升降于巻舒寗武去就于愚智顾盼二子不亦泰如危宗庙之牺安不灵之龟故无孤犊之逼而有涂中之广观屈谷鸣雁是以处不才之间察巨瓠纬带是以游有用之际夸大辨而御之以讷资大白而洿之以辱为无为而名不能累也事无事而世不能役也访垂天之翼于寂寞之域投芒刃之类于有解之会固恢恢必有余地岂若接舆被张以养生于陵灌园以求实龌龊近歩修轨辙而已哉尼父议老成于犹龙卫赐譬重仞于日月揆之先生其殆庶几乎方将攀逸驾于洪崕恳遐轨于巢州跨宇宙以髙挹凌云霄以优游享年若干遘疾而卒于是逺鉴之士有识之徒先生之没夫岂不慨然临豪杰而存惠子之问运斧斵而思郢人之力乃探赜索隠以叙雅操使将来君子知庄生之迹略举其志碑之曰
　　峩峩先生天挺无欲玄虚恬澹混齐荣辱荡涤秽累婆娑山足胎胞造化韬藴光烛鼔棹沧浪弹冠乔岳颐神太素简迈世局澄之不清淆之不浊翱翔区外遗物庶俗隠处巨室反眞归漠汪汪渊泉迈迹图录

　　禇先生伯玉碑【梁孔稚珪】

　　夫河洛摛寳神道之功既传岱华吐秘仙灵之迹可覩盖事详于玉牒理焕于金符虽冥黙殊源显晦异轨测心观古可得而言焉是以子晋笙歌驭鳯于天汉王乔云举控鹤于玄都有羽化蝉蜕触影遯形神翥帝宫迹留劔杖游瑶池而不返宴玄圃以忘归永嘉恶道者穷地之险也欹窦遏日折石横波飞浪突云奔湍急箭先生攀途跻阻宿泄涉折而衡飙夜鼔山洪暴激忽乃崩舟坠壑一倒千仞飘地沦髙翻透无底徒侣判其冰碎舟子悲其雹散危魂中夜赴阻相寻方见先生恬然安席铭曰
　　闗西升妙洛右飞英鳯吹金阙箫鼓玉京絶封万古乃既先生先生浩浩惟神其道泉石依情烟霞入抱秘影穷岫孤栖幽草心图上玄志通大造

　　桓宣城碑【任昉】

　　君器量髙浚神气披朗商畧雅俗隠括眞伪擢竒取异不轨常流固以准的当时拟议郭许矣处身立朝不峻功名俯仰显黙之际优游可否之间迹卑而道不污身屈而志不屑矣铭曰
　　于穆我后禀兹纯爽虚豁髙畅萧条迈上风任外舒卓鉴内朗神栖冲愼形同俯仰将登槐棘宏振纲网令仪早徂德音永飨

　　豫章文宪王碑【沈约】

　　世载冠冕之晖家开配天之业洪源迈于委水云峯冠于削成公自天攸纵非待河岳道亚生知德备藏往摩赤霄而理翰望阊阖以上驰回风飙于襟袖宅山川于懐抱爰初弱冠藏器俟时康庄广辟饰礼贤之馆杞梓备收罄滋兰之畹既驾朱骖又敷衮职升降轩陛率由孝敬谦以备物贵以在身再握励已三吐忘倦公德惟民望位冠朝首仪表瑰雄风神秀杰每至三元首旦华裔在庭执玉端闱冠冕百辟外夷震耸犹单于之惧王商羣后瞻慕若众星之俯日月虽复以周公之亲居周公之任道格皇天光被四海而小善靡失輶德必从譬由畎浍匪让所以森致江河土壤同归故能郁成嵩岱保翼三善弘正九代铭彼太常悬诸日月铭曰
　　大德风迈其美云从事贵愈贬礼峻弥恭且有厚命车服以庸羽仪列辟冠冕羣龙周实多祜汉有余庆奕奕皇族于斯为盛公之绥之终和且敬是惟宗国庶邦作咏

　　隠居贞白先生陶君碑【萧纶】

　　夫夜先结绿非胠箧之恒珍逸羽翔鳞岂园池之近玩宁期心于逺大盖不知其所以然也是以颍阳髙蹈洗耳于唐朝汉阴贞栖灭迹于周代盛德风流有自来矣应期而曜质者其在兹乎先生名弘景字通明本冀州平阳人也其先自帝尧陶唐氏之后胤尧治冀州平阳故因居止龙马见五色之符钦明表八彩之瑞光宅于天下允厘于庶职洪源夐逺系绪绵长汉兴陶舍为髙祖右司马子青翟位至丞相后至汉末南渡始居丹阳七世祖浚仕吴为镇南将军荆州刺史祖降宋南中郎参军事父贞寳司徒建安王国侍郎并立履清约博涉文史先生含元精之和气蓄陵飙之雅姿兼宣七善总修九德行仁蹈义岳峙渊渟墙仞无以覩清浊不能测道风与星汉同髙胜气与烟霞共逺六岁便解书能属文七岁读孝经毛诗论语数万言曼倩幼习典坟公干少诵诗赋方之于古彼有多惭是以岐嶷流声黄中著称有乡人得葛洪神仙传见淮南八公诸仙事乃叹曰读此书便使人有凌云之气于是寝兴讽诵晨夜不辍年二十七为冝都王侍读总知管记事牓道求贤焚林招士朝难其选是曰得人阮瑀之书记不足扶衡孙楚之才辞何以捧毂齐代好治宫室方修苑囿青溪旧观更就起筑仍奏表上颂辞事兼美迈彼乐职之篇踰乎景福之制帝省览久之益以为善除奉朝请恪居官次夙夜惟寅春朝秋请是棫朴者也先生本不希荣常欲辞退乃与亲友书曰畴昔之意不愿处人间年登四十志毕山薮今三十六矣时不我借知几其神乎无为自苦明年遂拜表解职抽簪东都之外解组北山之阳同稷丘之栖真慕留侯之却粒便具舟檝永言东迈朝廷锡问时贤饯别祖以二疏招兹四皓超然轻举异世同符尔乃杖策孤征游践山岳既而到于句容登于茅岭以此地神仙之宫府灵异之栖托往不能返遂卜居焉先生曰夫子云隠居以求其志行义以达其道吾闻其语未见其人我今义道无复其一请同求志之业故自称隠居亦犹稚川之抱朴士安之玄晏倚岩栖隠依林遁迹交柯结宇刬径为门悬崖对溜悲吟灌木深壑絶峭组织烟霞枕石漱流水禽无挠采药耦耕野兽不乱逍遥闲旷放浪陵山嗒然若丧确乎难拔属齐末道消天命既否水斗縠洛地震由辰先生静思冥数预识微兆于是近逺书问悉皆杜絶昔乃闻之夏甫今则见之先生我大梁休运应期受天明命三辰开朗四海宁谧先生奉表称庆于是信问复通天监以来常有勅旨供给药饵不乏岁时渥泽湛恩莫之与比先生七年暂游南岳兹山也譬阆风之地轴若昆陵之天镇八桂傍临九纯间设树有琅玕草生车骑遗世独往是用忘归一十年有勅遣左右司徒惠明征还先生茅山别给廨宇轩后之降精天老汉帝之致礼河宗况于兹日弗能尚也养志山阿多歴年所摄生既善冥祥亦降猛兽不据魑魅莫逢庭无荆棘逺同阙里阶吐神泉径动仙都于是羽人徘徊仙客上下鸾鳯游集芝英丰润大造佛像爰及写经起塔招僧备诸供养自誓道场受菩萨戒梦登七地又得嘉名具以启闻蒙勅许可葛玄之梦见开士朱鸾之逺望尊仪何以拟兹通感匹此征应以大同三年岁次景辰三月壬寅朔日癸丑告别年化春秋八十有一天子嗟惜储皇轸悼有诏称誉追赠中散大夫谥曰贞白先生礼也以某月十四日窆于丹阳郡句容县雷平山若轩辕之葬衣冠如王乔之藏剑舄化于兹日可得偶焉先生器宇凝深思识精赡含章贞吉不修廉隅年将中寿匪踰于矩眉目疎朗仪貌鲜洁实亡劝沮多行德惠恡惜光景爱好坟籍笃志励节白首弥至若乃淮南鸿寳之诀陇西地动之仪太一遁甲之书九章厯象之术幼女银钩之敏允南风角之妙太仓素问之方中散琴操之法咸悉捜求莫不精诣爰及卞射荀棊苏卜管筮一见便晓皆不用心张华之愽物马钧之巧思刘向之知微葛洪之养性兼此数贤一人而已门人恒法闿等慕遥风于缑氏绘遗像于桥阳勒玄碑而相质腾绛霄之流芳乃为铭曰
　　留舄表化弃劔凝神徘徊紫气照耀丹鳞厥迹犹在余风可遵谁其嗣此渊哉淑人髙行迈种盛德日新朗犹悬镜郁似贞筠身以弘道行不违仁昔游缨绶颉颃缙绅厌乎匡救劳彼问津亦既解组乃袭山巾逺寻丘壑髙蹈风尘情无缅世隠不隔眞结宇依岩贞栖茂草水玉留年精华却老乃有令问兼斯寿考泉过危庭峯临窈洞露凝兰阶云生桂栋日斜栏席花落窻瓮尚平未反王孙不旋海桑交易陵谷贸迁丰碑有树遗烈无骞

　　常山公主碑【温子升】

　　启泰微之层构辟阊阖之重扉据天下以为家苞率土而光宅然则昆山西峙爰有夜光汉水东流是生明月公主禀灵宸极资和天地芬芳有性温润成质自然秘逺若上元之隔绛河直置清髙类姮娥之依桂树令淑之至比光明于宵烛幽闲之盛匹秾华于桃李托体宫闱而执心撝顺宛然左辟率礼如宾举华烛以宵征动乌佩而晨去致肃雍于车乗成好合于琴瑟立行洁于清冰抗志髙于黄鹄停轮表信阖门示礼终能成其子姓贻厥孙谋而钟漏相催日夜不息川有急流风无静树奄辞身世从宓妃于伊洛遽捐馆舍追帝子于潇湘铭曰
　　龙辔莫援日车遂往奄离形神忽归丘壤祖歌■〈歹韮〉露出奏巫山永厝中野终掩穷泉萧瑟神道荒凉墓田松槚徒列琬琰空传

　　文章辨体彚选巻六百八十一

　　●钦定四库全书

　　文章辨体彚选巻六百八十二

　　（明）贺复征 编

　　○墓碑十八

　　车骑将军贺娄公碑文【北周庾信】

