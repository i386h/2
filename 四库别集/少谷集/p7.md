<!-- { "loadSidebar": true } -->
　　歳暮集林中丞宅
　　中丞华堂集众賔金杯玉盘兴未了尊前羯皷催落梅醉后佳人媚芳草洛波二龙卧已深睢阳五老归应早座上狂生感歳华铜龙咽月霜天晓
　　涵江寄伯固
　　囊山十里涵江市不见涵江见溪水溪边柴门占青竹市上髙楼夹苍梓市南故人黄省郎后峯自垒对茅堂一旦相思辄命驾岂无消息到君傍
　　麦斜行
　　今我不乐游麦斜石田璚草揺春华洞门玲珑骇初见细路窈窕行未涯是日春光正骀荡黄鹂布谷声相向逺树葱菁色已齐古木诘屈神犹壮岩下山翁供酒餔赏心岂复忧行防云端傥遇林樵谷为尔分张石室书
　　再题望夫石
　　登彼闗山望君来归朝朝暮暮君不来归襁中儿女大日久无完衣泉水滔滔不入山男儿出门良独难今时畏途相戒蛇豕相残欃枪苦未灭君身无时还君身亮自惜妾身无羽翮思心从君安可得晨兴望君暮化为石
　　芝谷歌
　　商于黄公人不识独卧空山候秋石紫芝风香吹满谷渚兰汀芷无顔色儿童对客歌白云此曲人间那得闻
　　明宫行
　　君不见明宫中积金碧云是权珰结真宅贝阙慿陵上帝居彤台照耀长安陌雕龙铸虎歘飞动至今赤日风云黒崖壑天开朔漠揺鲸鲵日吼沧溟仄探竒秪见灵怪集矫首翻诧星辰迫西国只园应茫六朝萧寺空千百白龙胡为作鱼泣想尔当年势辉赫土木经营动四方珍奇聨络来重译分明造化出其手左挥右霍何不得欲将燕市作蓬山便有神人为驱石奸雄到死竟不悟骄奢之末无终极气数相乘可自由李猫赵鹿空囘头君不见大市街头权幸路古来虀粉谁曽收
　　雪山歌和薛君采方思道
　　君不见南宫少谷老麻鞋布褐色枯槁万事都归混沌里一生但结江山好未即乘牛函谷闗尚须跨马长安道长安歳暮雪满城甃雪便筑山峥嵘岩防踞地虎豹急星躔斗转山河明玉女峰前瑶作台夸娥一夜轻移来袍笏真当米芾拜诗篇数荷邹阳裁阶墀把玩已两月皓气遥遥正相得尘土谁分氷雪姿市朝聊寄烟霞癖未妨頺旋补葺时见消融势尤岌啸月长闻白鹤回含风岂恨青阳及青阳青阳谩相放金石瑱填本波浪适来天地入虚无何事么麽论消长
　　鞠歌赠思道
　　垂桑弓挂蓬矢旦夕如长鳬谁将哺尔乌来啄粟飞入网罗将尔含哺向滹沱河水防防黄沙滛滛琴弦自有心翻奏山水音流响入明堂锡尔龙鳯章但得龙鳯章不愿尚书郎持归报尔父母父母之恩安可毕歌黄钟皷朱瑟髙堂沉沉射红日
　　东漈柴门歌陈执之侍御席上与思道同赋
　　海之濵龙门髙万峰廻合相腾逃歘忽云气随六鼇沙蟠石走地不毛八水东飞漈其下青天白日风雷号蛟龙窟宅掀夜涛深不可测安可挠天吴海若长周遭丰隆雨师尔所操上天下天直顷刻沾洒后土如流膏东海仙人骑赤鲤翺翔尽决三千水下悯浊世意未已六龙鞭策风云里神功一敛容一指太虚不动民安止柴门萧萧水之涘但见金波堕潭底世人不识柱下史曾进当年圮桥履余也青云一畸士袖中三尺龙之子只今濩落甘泥滓乾坤不交国士耻有往必复自此始惟愿爲云逐君起
　　思道屋为暑雨所破为作破屋歌
　　南州暑月气正溽伏雨衣裯尽如漉朱方转东热更酷渴想宫氷与夏屋不应天气反北行苦寒之地炎蒸沃长安敝庐淫雨里上漏下湿宁安宿方子新頺笼鹤亭郑生亦失穷猨木郎官俸薄食指繁原宪终辞九百斛伏金未伏火未流虞书歴象今难读安居美食古所贱陋巷箪瓢分须足洛阳杜防湿不归愿得羲和宅旸谷
　　徐瑞卿给事所藏仲姬墨竹引
　　田郎掉臂登我坛手持一轴青琅玕云是仲姬真迹留世间徐卿得之歳应寒烟波淋漓洒不干蜩腹蛇跗古所难风梢露叶仅尺许逺势翻在青云端燕山六月雨不止暑气如焚汗如洗那知此君入我侧便有秋声落吾耳偪侧未枕洞庭流虚无更忆潇湘水君不见洋州文学士渭川千畆不盈咫笔锋取自心眼底但见鹰鹯随兎起又不见前时萧恊律能工水墨古无匹疎寒不作筠粉态瘦劲独得箫韶质萧郎丹青久絶笔洋州韈材谁祖述胜国诸贤各擅塲只数仲姬入其室至大由来二百春墨痕缣素看犹新得非尤物自有鬼神防无乃好事者摸拟希其伦于乎貌物非物人非人天地亦到么麽津徐卿画本且莫论眼前万事谁伪真
　　南唐后主画竹引【升元阁上作赐宋齐丘】
　　君不见彭城彭奴元姓李早入徐家称帝子又不见九华山下齐丘生晩入南唐作谋士同时契合风尘里草昧君臣若鱼水淮北初收格鬬尘宫中漫得丹青理升元阁上写墨竹翠葆萧森鳯毛起手书珍重表恩殊御墨淋漓湿桑梓世代相催犹梦幻金陵画饼寜复尔帝王从古多好手人物绚素无不有前有殷武丁物色惟传傅岩叟后有宋道君鹰犬骅骝歘飞走丹青意气稍或别治乱兴亡一回首彭奴彭奴听我歌淇水才贤本众多但惜九华山不似傅岩阿吁嗟乎竹花零乱歳蹉跎鳯凰不来将柰何
　　白纻歌二首
　　白纻歌白纻舞吴趋青童越素女翩翩绮縠鸾鳯举流宫转徴清激楚玳筵璚膏君莫忘卿云灿灿世将昌赤日时下舒以长令君黄耉乐无疆
　　其二
　　兰陵白纻色胜银裁缝舞袖当上春调筝考瑟宴嘉賔送意尊前未敢亲东方将明乐不违主人欢笑客忘归钟皷齐发且复希矫视云端双鹤飞
　　太乙山歌
　　吾闻终南太乙峰廼在于天都陆海之中巨灵赑屃与天通丹梯直驾太白窟金精反射蓬莱宫西南尔是华夷闗日月平视如跳丸但见黄河涓涓下霄汉齐州九防翻波澜鼇掣鲸掀势何劲三星不度龙沙瞑华岳崚嶒徒自雄渼陂盆盎虚相映山中之人夐自奇骖鸾翳鹄凌云逵袖中剑器拨时危林猿臯鹤且莫疑君不见卫叔卿白鹿云车谒天子问之不答意何长兴亡已落纹楸里留侯谈笑用汉帝功成麟鳯谁能系孙登长啸苏门山声似黄钟动天地达人修身俟世至得薪用光始有济才多识寡嵇叔夜尔曹宁免今之世吁嗟乎终南太乙长崔嵬虎视龙兴安在哉霸王贤达俱尘埃峰头傥结三花树从尔黄冠归去来
　　题吕纪画鹤
　　国朝画禽谁最精四明吕纪推独歩貌出青田一片影天机物色生毫素霜翎藻质何翩翩月下苍虬欲上天半夜狂风吹碧落扬声直彻广寒边鳯凰不来猿鹤悲似怜独立羽毛稀若遇辽东丁道士聨襟接翼与同飞
　　画山水引
　　天风盘松翠蛟吼白浪浮山苍兕走月落未落光射空道人梦在沧洲东云冠雪氅乌皮几皓首相从只黄绮我亦天台采药师为君更话蓬莱水
　　一樗散人歌
　　君不闻漆园傲吏称上仙商丘之樗人共怜栋梁绳墨秪须论散木不有全天年林夫子一代贤扬辉饰智君不然有才耻与短世用沧溟卧处洪波无边手握青玉芝畅歌云和篇奇气不可秘吾尝得君于三狼之紫烟拜君牀下称竪子大儿小儿安足传酌君酒捋君髯乾坤尽纳芥子里大道之下圣防融晦俱茫然掌中樗树大莫拟附枝屈铁龙夜起
　　长歌行
　　南湖谷老谁识尔被褐裹头卧桑梓早时读易编屡絶直道如弦仕三已郎官十年穷不休八口羞称折腰米虞廷咎防苦梦寐前代君臣若鱼水老骥伏枥志千里绨袍百结吾不耻鲁生甘守白茅屋张良还从赤松子洛阳少年抱区区汉室规模叔孙礼嗟哉往事谁向语惠施无人予期死鳯凰楼下党锢成浊流岂但十一士君不见申屠蟠灭迹烟霞里又不见郭林宗渉世终泥滓沧江日落归去来东山草堂安在哉迟清亭子风拔頺贫贱如此令心哀殷王中兴图逸才孰为霖雨为盐梅终日畚锸歌徘徊于乎终日畚锸歌徘徊
　　题赵子昻林木
　　元朝学士宋家子手得丹青古莫比笔端防染入精妙心上经纶乃如此唐之毕宏宋郭熈林木山水那兼美一匹缣素动数旬工夫细腻世絶伦未论意象补造化已觉气势生风云眼中蛟龙相盘拏风云变态何诧嗟草间莫着王孙足王孙芳草今天涯君不见马逺区区念宋家残山剰水胡为耶
　　逺如期
　　逺如期黄道亨圣人继天麟趾来臻麟何以来时将太平黄河千年而一清四序遵轨转玉衡日之方中破幽防美人来騑乐我民生琴瑟不调弦当改更逺如期把君熊轼饮君兕觥美人哉治载成行哉乎愿我皇帝夀万年匪荒宁
　　复叹三首
　　我生四十无闻时已暮三年角巾守烟雾空村落日门不开独抱鹑衾哭穷路麒麟趾折龙马杳世俗那得知其故呜呼兴衰用舍总在天中夜击剑心茫然
　　其二
　　忆昔金闺困天梏乞身还山思维谷频年藜藿口不充况复呻吟卧牀褥生子当如孙仲谋豚犬区区但口腹于乎天时人事两不值我生安命而已矣
　　其三
　　归来来归愁复愁洁已不及沧溟流苦逐狝猴逐山雪眼中萧萧谁故物天涯良友半槁死我身虽在空皮骨于乎青山伐木鸟嘤嘤胡为使我无友生
　　傅木虚报与诸君问余疾苦不至口述嘲之
　　善夫卧病将月余死复不死苏未苏晨昬咆躁向天呼药物丘积恨未除昨日傅生来报予言拉诸子过吾庐闻之顿觉眉头舒唤取庖人饬賔防奚儿举网更捉鱼肴核已具音全虚病夫延颈直到晡柴门不见君子车裘羊径草今何如呜呼自古友道胜妻孥生死不二方丈夫疾病望尔来相扶
　　岊江楼观涨送马子莘北征
　　霖雨五日风不廻百川流沫连山来洪涛拍天浩荡而崔嵬驱沙走石龙门开白日不到地沧江一何哀三山反在八水下一苇阻絶天之涯与君起登江上台节物感我旷士怀六龙行天太阴死妖蛟孽虺胡为哉蜗皇功亏禹徳衰吾恐地轴今将頽短歌防吟为君起丈夫壮年要为者何事请君起长楫共击三千水
　　苦节行
　　过渔溪闻前王王文奎之女詹氏少妇死节为之泣下作苦节行
　　下南四郡三郡兵闽盗此日真纵横安溪莆口备惨毒杀气上冐天为腥六师不发无战情贼过一程移一程兵骄将怯往必败疆场之事谁曾经官军畏贼逺防送民兵不教将何用坐遣羣羊啖虎口万姓何辜死无讼前王少女不就虏抽身抱石沉江水詹家少妇贼杀姑骂贼不屈同姑死我歌苦节行泪下哽咽悲不止吾軰堂堂七尺躯况作男儿把天纪清风岭曹娥渚长使志士哀千古吁嗟乎詹家少妇前王女
　　伤哉行
　　宿江闻贼尽得王庄诸妇女惟王元德之妻守节二十八年抗死房闼中作伤哉行
　　伤哉乎尚阳之南广业之里千数茅茨变贼垒杀人成丘山旬月不见官军至我思八闽十七卫太祖以来食尽多少官仓米一朝缓急不得分寸力恶用饲尔民膏髓膻风吹尘汚诗礼安能一沃沧溟水伤哉乎垻头山新渡岭妇女不行刃加颈新渡岭垻头山黄金满意妇女还可怜蛾眉七十二竟无一下清风滩死生在前良独难伤哉乎前王寡妻独死房帷间令人苦忆大古时上有尧舜下臯夔契敷五教张四维稷播百谷民忘饥九州分理十二牧天子端拱而无为四凶既诛戮六合歌雍熈耕且让畔行让路重门暴客从何来嗟彼盗贼岂无民彞犂锄化兵谁使之伤哉乎圣王不作吾已而
　　东归行送殷先辈
