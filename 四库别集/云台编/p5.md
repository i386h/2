<!-- { "loadSidebar": true } -->
　　多感京河李丈人童防受教便书绅文章至竟无功业名宦由来致苦辛皎日还应知守道平生自信解甘贫孤单所得皆逾分归种敷溪一畆春
　　郊墅
　　韦曲樊川雨半晴竹庄花院徧题名画成烟景垂杨色滴破春愁压酒声满野红尘谁得路连天紫阁独关情渼陂水色澄于镜何必沧浪始濯缨
　　舟行
　　九派迢迢九月残舟人相语且相寛村逢好处嫌风便酒到醒来觉夜寒蓼渚白波喧夏口柿园红叶忆长安季鹰可是思鲈鲙引退知时自古难
　　奔问三峰寓止近墅
　　二年奔走颇惊魂来谒行宫涙眼昏鸳鹭入朝同待漏牛羊送日独归村防陵散失诗千首太华凄凉酒一罇兵革未休无异术不知何以受君恩
　　朝直
　　朝直叨居省阁间由来踈退较安闲落花夜静宫中漏微雨春寒廊下班自扣门齐宠辱从他荣路用机关孤峰未得深归去名画偏求水墨山
　　巴江【时僖宗省方南梁】
　　乱来奔走巴江濵愁客多于江徼人朝醉暮醉雪开霁一枝两枝梅探春诏书罪已方哀痛乡县徴兵尚苦辛鬓秃又惊逢献嵗眼前浑不见交亲
　　故许昌薛尚书【能】尝为都官郎中后数嵗故建州李员外【频】自宪府内弹拜都官员外八座外郎皆一时骚雅宗师则都官之曹振盛于此予早年请益实受深知今忝此官复是正秩岂唯俯慰孤宦何以仰继前贤荣在衷遂赋自贺
　　都官虽未是名郎践歴曾闻薛许昌复有李公陪雅躅岂宜郑子沗余光荣为后进趋兰署喜拂前题在粉墙【八座外郎于省中题记多在】他日节旄如可继不嫌曹冷在中行
　　访题表兄王藻渭上别业
　　桑林揺落渭川西蓼水弥弥接稻泥幽槛静来渔唱逺暝天寒极鴈行低浊醪称看山醉冷句偏宜选竹题中表人稀离乱后花时莫惜重相擕
　　题汝州从事防
　　诗人公署如山舍秖向堦前便采薇惊燕拂帘闲睡觉落花沾砚防飡归壁看旧记官多逹牓挂明文吏莫违自説小池栽苇后雨凉频见鹭鸶飞
　　【谷】初忝谏垣今宪长薛公方在西阁知奬隆异以四韵代述荣感
　　旧时常得在髙吟不奈公心爱苦心道自琐闱言下振【舍人于阁下众中奬叹顷年篇什】恩从仙殿对回深【谷累陪舍人转对偶免乖仪舍人深以知奬】流年渐觉霜欺鬓至药能教土化金自拂青萍知有地斋诚旦夕望为霖
　　兵部卢郎中【光济】借示诗集以四韵谢之
　　七子风骚寻失主五君歌诵乆无声调和雅乐归时正澄滤頽波到底清才大始知寰宇窄吟髙何止鬼神惊叶公好尚浑疎濶忽见真龙几丧明
　　贺左省新除韦拾遗
　　初升谏署是真仙浪透桃花恰五年垂白郎官居座末着绯人吏立阶前百寮班列趋丹陛两掖风清上碧天从此追飞何处去金銮殿与玉堂连
　　右省张补阙【茂枢】同在谏垣连居光徳新春赋咏聊以寄懐
　　小梅零落雪欺残浩荡穷愁岂易寛唯有朗吟偿晚景且无浓醉厌春寒髙斋毎喜追攀近丽句先忧属和难十五年前谙苦节知心不独为同官
　　右省张补阙【茂枢】同在谏垣邻居光徳迭和篇什未尝间时忽见贻谓【谷】将来履歴必在文昌当与何水部宋考功为俦【谷】虽赋于风雅实用兢惶因抒酬寄
　　何宋清名动粉闱不才今日偶陈诗考功岂敢闻题品水部犹须繋挈维积雪巷深酬唱夜落花墙隔笑言时紫垣名士推扬切为话心孤倍感知【紫微薛公奬誉颇深补衮即紫微中表尝传重防故有此句】
　　寄职方李员外
　　曾袖篇章谒长卿今来附鳯事何荣星临南省陪仙歩春满东朝接佩声【员外摄事储宫谷忝获攀接】谈笑不拘先后礼嵗寒仍契子孙情龙墀仗下天街暖共看圭峰并马行
　　寄题诗僧秀公
　　灵一心传清塞心可公吟后楚公吟近来雅道相亲少唯仰吾师所得深好句未停无暇日旧山归老有东林冷曹孤宦甘寥落多谢擕笻数访寻
　　东蜀春晩
　　如此浮生更别离可堪长恸送春归潼江水上杨花雪刚逐孤舟缭绕飞
　　永日有懐
　　能消永日是摴蒱坑堑由来似宦途两掷未离楗橛内座中何惜为呼卢
　　槐花
　　毵毵金蕋扑晴空举子魂惊落照中今日老郎犹有恨昔年相虐十秋风
　　小桃
　　和烟和雨遮敷水映竹映村连防桥撩乱春风耐寒令到头赢得杏花娇
　　长江县经贾岛墓
　　水绕荒坟县路斜耕人讶我乆咨嗟重来兼恐无寻处落日风吹鼓子花
　　嘉陵
　　细雨湿萋萋人稀江日西春愁肠已断不在子规啼
　　中秋
　　清香闻晓莲水国雨余天天气正得所客心刚悄然乱兵何日息故老几人全此际难消遣从来未学禅
　　朝谒
　　捧日整朝簪千官一片心班趋黄道急殿接紫宸深威鳯回香扆新莺啭上林小松含瑞露春翠易成隂
　　锦浦
　　流落夜凄凄春寒锦浦西不甘花逐水可惜雪成泥病眼嫌灯近离肠赖酒迷凭君嘱鹍鵊莫向五更啼
　　峨嵋山
　　万仞白云端经春雪未残夏消江峡满晴照蜀楼寒造境知僧熟归林认鹤难防须朝阙去秖有画图看
　　蜀江有吊
　　孟子有良防惜哉今已而徒将心体国不识道消时折槛未为切沉湘何足悲苍苍无问处烟雨徧江蓠
　　书村叟壁
　　草肥朝牧牛桑緑晩鸣鸠列岫檐前见清泉碓下流春蔬和雨割社酒向花篘引我南陂去篱边有小舟
　　题进士王驾郊居
　　前山微有雨永巷净无尘牛卧篱隂晚鸠鸣村意春时浮应寡合道在不嫌贫后径临陂水菰蒲是切邻
　　题庄严寺休公院
　　秋深庭色好红叶间青松病客殊无着吾师甚见容疎钟和细溜髙塔等遥峰未省求名侣频于此地逢
　　题兴善寺
　　寺在帝城隂清虚胜二林藓侵隋画暗茶助越瓯深巢鹤和钟唳诗僧倚锡吟烟莎后池水前迹杳难寻【十才子诗集多有兴善寺后池之作今寺在池无毎用追叹】
　　宿澄泉兰若
　　山半古招提空林雪月迷乱流分石上斜汉在松西云集寒庵宿猿先晓磬啼此心如了了即此是曹溪
　　送举子下第东归
　　夫子道何孤青云未得途诗书难舍鲁山水暂移吴野緑梅隂重江春浪势麤秣陵兵役后旧业半成芜
　　寄察院李侍御【文炬】
　　古栢间疎篁清隂在印牀宿郊防防馔秋寺静监香参集行多揖风仪见即庄伫闻横擘去帷集谏书囊
　　偶懐寄台院孙端公【棨】
　　才拙道仍孤无何舍钓徒班虽沾玉笋香不近金炉雨露瞻双阙烟波隔五湖唯君应见念曾共伏青蒲【谷旧与端公同在谏垣】
　　次韵和秀上人游南五台
　　中峰曾到处题记没苍苔振锡传深谷翻经想旧台苑松临砌偃惊鹿蓦溪来内殿评诗切【师以文章应制】身回心未回
　　乖慵
　　乖慵居竹里凉冷卧池东一霎芰荷雨几回帘幕风逺僧来扣寂小吏笑书空衰鬓霜供白愁顔酒借红扇轻揺鹭羽屏古画渔翁自得无端趣琴棊舫子中
　　南宫寓直
　　寓直事非轻宦孤忧且荣制承黄纸重词见紫垣清晓霁庭松色风和禁漏声僧擕新茗伴吏扫落花迎锁印诗心动垂帘睡思生粉廊曽试处【直事稍暇即于都堂四廊下寻顷年试题所记多在】石柱昔贤名来误宫窻燕啼疑苑树莺残阳应更好归促恨严城
　　恩门小谏雨中乞菊栽
　　握兰将满嵗栽菊伴吟诗老去慵趋世朝回独绕篱逓香风细细浇緑水弥弥秖共山僧赏何当国士移孤根深有托微雨正相宜更待金英发凭君揷一枝
　　荆渚八月十五日夜值雨寄同年李屿
　　共待辉光夜翻成暗澹秋正冝清路望潜起滴堦愁棹倚袁宏渚帘垂庾亮楼桂无香实落兰有露花休玉漏添萧索金樽阻献酬明年佳景在相约向神州
　　寄左省张起居
　　含香复记言清秩称当年防笔非常笔朝天近天家声三相后公事一人前诗句江郎伏书踪寗氏传【起居今太师卢公宅相传授书法】风标欺鹭鹤才力涌沙泉居僻贫无虑名髙退更坚渔舟思静泛僧榻寄闲眠消息当弥入丝纶的粲然依栖常接迹属和旧盈编开口人皆信凄凉是谢氊【谷在举塲时与起居有恩也】
　　前寄左省张起居一百言寻防唱酬见誉过实却用旧韵重荅
　　减痩经多难忧伤集晚年吟髙风过树坐乆夜凉天旅退慙随众孤飞却向前钓朋蓑叟在药术衲僧传鬓秃趋荣路肠焦鄙盗泉品徒诚有隔推唱意何坚寒地殊知感秋灯耿不眠从来甘黙尔自此倍怡然兰为官须握蒲因学更编预愁揺落后子美笑无氊【杜工部赠郑广文诗云科名四十年座客寒无氊】
　　读故许昌薛尚书诗集
　　篇篇髙且眞眞为国风陈澹薄虽师古纵横得意新翦裁成几箧【近世诗人述作公篇什多】唱和是谁人华岳题无敌黄河句絶伦【华岳黄河二诗序云此皆二京之内巨题自序不负不负】吟残荔枝雨咏彻海棠春【公有海棠荔枝二首序云杜子美老于两蜀而无此咏】李白欺前軰【公有寄符郎中诗云我生若在开元日争遣名为李翰林】陶潜仰后尘【公有论诗一章云李白终无取陶潜固不刋】难忘嵩室下【公有嵩山巨篇】不负蜀江濵【公尝从事蜀中着江干集】属思看山眼冥捜倚树身楷模劳梦想讽诵爽精神落笔空追怆曾防借斧斤










　　云台编巻下
