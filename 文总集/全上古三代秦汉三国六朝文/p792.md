<!-- { "loadSidebar": true } -->
卷一百五十四
前凉
张轨
轨字士彦，安定乌氏人。魏末隐于宜阳，泰始初，受叔父锡官五品。泰康中，卫将军杨珧辟为掾，除太子舍人，累迁散骑常侍征西军司，永宁初出为护羌校尉凉州刺史，永兴中加安西将军，封安乐乡侯。永嘉初封西平郡公，不受，进拜镇西将军都督陇右诸军事，封霸城侯，进车骑将军开府仪同三司。愍帝为皇太子，拜骠骑大将军。及即位，进司空、侍中、太尉、凉州牧、西平公，皆固辞，卒谥曰武公，有《易义》若干卷。

　　○下令将归老宜阳

　　吾在州八年，不能靖绥区域，又值中州兵乱，秦陇倒悬，加以寝患委笃，实思敛迹避贤。但负荷重任，未便辄遂。不图诸人，横兴此变，是不明吾心也。吾视去贵州，如脱屣耳。欲遣主簿尉髦奉表诣阙，便速投脂辖，将归老宜阳。（《晋书·张轨传》，又《十六国春秋》七十。）
张实
实字安逊，轨子，以秀才为郎中。永嘉初授骁骑将军，固辞，改授议郎，封建武亭侯，迁西中郎将，进爵禄福县侯。建兴初领护羌校尉，寻嗣轨位为持节都督凉州诸军事、西中郎将、凉州刺史、西平公。大兴三年为其下阎沙赵仰等所杀，私谥曰昭，元帝赐谥曰元。

　　○求直言令

　　忝绍前踪，庶几刑政不为百姓之患，而比年饥旱，殆由庶事有缺。窃慕箴诵之言，以补不逮。自今有面刺孤罪者，酬以束帛，翰墨陈孤过者，答以筐篚，谤言于市者，报以羊米。（《晋书·张实传》，又《十六国春秋》七十一。）

　　○遗南阳王保书

　　王室有事，不忘投躯。孤州远域，首尾多难，是以前遣贾骞，瞻望公举。中被符命，敕骞还军。忽闻北地陷没，寇逼长安，明崧不进，麴允持金五百请救于崧，是以决遣骞等进军度岭。会闻朝廷倾覆，为忠不达于主，遣兵不及于难，痛慨之深，死有馀责。今更遣韩璞等，唯公命是从。（《晋书·张实传》，又《十六国春秋》七十一。）
张茂
茂字成逊，实弟，建兴中拜平西将军秦州刺史，大兴三年代实为凉州牧，大宁二年卒，私谥曰成。

　　○遗令

　　吾官非王命，位由私议。苟以集事，岂敢荣之？气绝之日，当以白合入棺，勿以朝服殓，以彰吾志。（《十六国春秋》七十一，案，《晋书·张茂传》，作临终执骏手，泣曰云云，其文较多。）
张骏
骏字公庭，实子，建兴末封霸城侯，太宁二年嗣茂位，刘曜拜为凉州牧凉王，犹奉愍帝年号称建兴十二年。後又称藩于李雄石勒，至咸和八年犹称建兴二十一年，至永和二年卒，在位二十三年，私谥曰文公，穆帝追谥曰忠成公，有集八卷。

　　○上疏请讨石虎李期

　　东西隔塞，逾历年载，夙承圣德，心系本朝。而江吴寂蔑，馀波莫及，虽肆力修途，同盟靡恤。奉诏之日，悲喜交并。天恩光被，褒崇辉渥，即以臣为大将军、都督陕西秦雍凉州诸军事。休宠振赫，万里怀戴，嘉命显至，衔感屏营。

　　伏惟陛下天挺岐嶷，堂构晋室，遭家不造，播幸吴楚，宗庙有《黍离》之哀，园陵有殄废之痛，普天咨嗟，含气悲伤。臣专命一方，职在斧钺，遐域僻陋，势极秦陇。勒雄既死，人怀反正，谓石虎、李期之命，曾不崇朝，而皆篡继凶逆，鸱目有年。东西辽旷，声援不接，遂使桃虫鼓翼，四夷讠宣讠华，向义之徒，更思背诞，铅刀有干将之志，萤烛希日月之光。是以臣前章恳切，欲齐力时讨。而陛下雍容江表，坐观礻禺败，怀目前之安，替四祖之业，驰檄布告，徒设空文。臣所以宵吟荒漠，痛心长路者也。且兆庶离主，渐冉经世，先老消落，後生靡识，忠良受枭悬之罚，群凶贪纵横之利，怀君恋故，日月告流。虽时有尚义之士，畏逼首领，哀叹穷庐。

　　臣闻少康中兴，由于一旅，光武嗣汉，众不满百，祀夏配天，不失旧物，况以荆阳悍，臣州突骑，吞噬遗羯，在于掌握哉！愿陛下敷弘臣虑，永念先绩，敕司空鉴、征西亮等泛舟江沔，使首尾俱至也。（《晋书·张骏传》，又《十六国春秋》七十二。）

　　○下令境中

　　昔鲧殛而禹兴，芮诛而缺进，唐帝所以殄洪灾，晋侯所以成五霸，法律犯死罪，期亲不得在朝。今尽听之唯不宜内参宿卫耳。（《晋书·张骏传》，又《十六国春秋》七十二。）

　　○山海经图赞

　　△飞鱼

　　飞鱼如鲋，登云游波。（《御览》九百三十九）

　　△谷

　　敦山有兽，其名为谷，麟（一作“晓”）形一角。（《初学记》二十九马第四）
张重华
重华字泰临，骏第二子，以永和二年自称持节大都督、太尉、护羌校尉、凉州牧、西平公，假凉王，仍奉愍帝年号，在位八年卒，私谥曰昭。後改谥曰桓，穆帝赐谥曰敬烈。

　　○上疏请伐秦

　　季龙自毙，遗烬游魂，取乱侮亡，睹机则发。臣今遣前锋都督裴恒帅步骑七万，遥出陇上，以俟圣朝赫然之威。山东骚扰，不足厝怀，长安膏腴，宜速平荡。臣守任西荒，山川悠远，大誓六军，不及听受之末；猛将膺扬，不豫告成之次。瞻云望日，孤愤义伤，弹剑慷慨，中情蕴结。（《晋书·重华传》，又《十六国春秋》七十三。）
张祚
祚字太伯，骏之庶长子，小字螽斯，封长宁侯，永和九年杀嗣主耀灵，自称大都督、大将军、凉州牧、凉公，明年僭即皇帝位，改建兴四十二年为和平元年。又明年，为张琚等所杀。

　　○下书摄帝位

　　昔金行失驭，戎狄乱华，胡、羯、氐、羌，咸怀窃玺。我武公以神武拨乱，保宁西夏，贡款勤王，旬朔不绝。四祖承光，忠诚弥著。往受晋禅，天下所知，谦冲逊让，四十年于兹矣。今中原丧乱，华裔无主，群后佥以九州之望，无所依归，神岳渎，罔所凭系，逼孤摄行大统，以一四海之心。辞不获己，勉从众议。待埽秽二京，荡清周魏，然後迎帝旧都，谢罪天阙，思与兆庶，同兹更始。（《晋书·张祚传》，又《十六国春秋》七十三。）
张天锡
天锡字公纯嘏，小名独活，骏少子，兴宁元年杀嗣主立靓，自立为凉州牧，太和初诏拜大将军、大都督陇右关中诸军事、护羌校尉、凉州刺史、西平公，在位十三年，为苻坚将姚苌所败，入秦为侍中比部尚书，封归义侯，淮肥之役归国，诏拜散骑常侍左员外，复爵西平郡公，进金紫光禄大夫，隆安中拜庐江太守。

　　○答索商

　　吾非好行，行有得也。观朝荣则敬才秀之士；玩芝兰则爱德行之臣。睹松竹，则思贞操之贤，临清流，则贵廉洁之行，览蔓草，则贱贪秽之吏，逢飙风，则恶凶狡之徒。若引而申之，触类而长之，庶无遗漏矣。（《晋书·张天锡传》，又《十六国春秋》七十四。）

　　○遗郭书

　　先生潜光九皋，怀真独远，心与至境冥符，志与四时消息，岂知苍生倒悬，四海待拯者乎！孤忝承时运，负荷大业，思与贤明，同赞帝道。昔傅说龙翔殷朝，尚父鹰扬周室，孔圣车不停轨，墨子驾不俟旦，皆以黔首之祸，不可以不救，君不独立，道由人弘故也。况今九服分为狄场，二都尽为戎穴，天子僻陋江东，名教沦于左衽，创毒之甚，开辟未闻。先生怀济世之才，坐观而不救，其于仁智，孤窃惑焉。故遣使者虚左授绥，鹤企先生，乃眷下国。（《晋书·隐逸郭传》，又《十六国春秋》七十四）
张典
典，永嘉中武威太守。

　　○表留张轨

　　魏尚安边而获戾，充国尽忠而被谴，皆前史之所讥，今日之明鉴也。顺阳之为刘陶，守阙者千人。刺史之莅臣州，若慈母之于赤子，百姓之爱臣轨，若旱苗之得膏雨。伏闻信惑流言，当有迁代，民情嗷嗷，如失父母。今戎夷猾夏，不宜骚动一方。（《晋书·张轨传》，又《十六国春秋》七十。）
宋纤
纤字令艾，敦煌效谷人，隐居酒泉南山，张祚征为太子友，寻迁太傅，不食而卒，年八十二，谥曰玄虚先生。

　　○上疏辞张祚

　　臣受生方外，心慕太古，生不喜存，死不悲没，素有遗属，属诸知识，在山投山，临水投水，处泽露形，在人亲士，声闻书疏，勿告我家，今当命终，乞如素愿。（《晋书·隐逸·宋纤传》，又《十六国春秋》七十四。）
杨宣
宣仕张祚，为敦煌太守。

　　○宋纤画像颂

　　为枕何石，为漱何流？身不可见，名不可求。（《晋书·隐逸·宋纤传》，又《十六国春秋》七十五。）
马岌
岌仕张茂为参军，骏嗣位，以为酒泉太守。重华末为左长史，祚僭号，为尚书。

　　○上言宜立西王母祠

　　酒泉南山，即昆仑之体也，周穆王见西王母，乐而忘归，即谓此山，此山有石室玉堂，珠玑镂饰，焕若神宫，宜立西王母祠，以裨朝廷无疆之福。（《晋书·张骏传》）

　　○宋纤石壁铭

　　丹崖百丈，青壁万寻，奇木蓊郁，蔚若邓林，其人如玉，维国之琛，室迩人遐，实劳我心。（《晋书·隐逸·宋纤传》，又《十六国春秋》七十五。）
谢艾
艾，敦煌人，仕张重华为主簿，授中坚将军，以功封福禄伯，出为酒泉太守。寻授使持节军师将军，以功迁太府左长史，进封福禄县侯，又为使持节都督征讨，诸军事，行卫将军，後为张祚所杀，有集七卷。（《宋书·蒙逊》传作八卷）

　　○献晋帝表

　　登三纬地，乘六御天，靖埽妖氛，广清异类。（《十六国春秋》七十五）

　　○上疏言赵长张祚事

　　权亻幸用事，公室将危，乞听臣人侍。

　　长宁侯祚及赵长等将为乱，宜尽逐长等。（《十六国春秋》七十五）

　　○密令与杨初

　　今遣舍人孔章特口论要密，将军可差腹心人诣致珊瑚鞭勒香，璎一具遗王擢，王擢狐疑于将军父子，事得施矣。（《御览》三百五十九，又《十六国春秋》七十五。）
索遐
遐仕张重华，为别驾从事，拜军正将军，迁司直。

　　○谏张重华

　　殿下承四圣之基，当升平之会，荷当今之任，忧率土之涂炭，宜躬亲万机，开延英，夙夜乾乾，勉于庶政。自顷内外嚣然，皆云去贼投诚者，应即抚慰，而弥日不接。国老朝贤，当虚己引纳，询访政事，比多经旬积朔，不留意接之。文奏入内，历月不省，废替见务，注情于棋弈之间，缱绻左右小臣之娱，不存将相远大之谋。至使亲臣不言，朝吏杜口，愚臣所以回惶忘寝与食也。今王室如毁，百姓倒悬，正是殿下衔胆茹辛厉心之日。深愿垂心朝政，延纳直言，周爰五美，以成六德，捐彼近习，弭塞外声，修政听朝，使下观而化。（《晋书·张重华传》，重华自以连破敌，颇怠政事，希接宾客，司直索遐谏云云，重华览之大悦。案，云，览之，必是简牍，非口谏也，又见《十六国春秋》七十三。）
