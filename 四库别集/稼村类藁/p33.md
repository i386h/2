<!-- { "loadSidebar": true } -->
　　吕氏族于洪不多见有世居丰梅仙乡里名皇地者族甚望家逸其谱莫详其系之出也公讳益字舜臣尤望于一族曽祖讳明甫父讳廷谊俱弗仕母某氏初仲父未室先祖父为择对曰娶妇毋以赀必有妇德乃可有媒吕氏女者先祖父曰吕以诗书儒其家必能贤其女是可娶防侍仲妣傍乃得于所闻自仲妣归于仲父也事舅姑以孝处妯娌以和某私窃自语是其家法然也非有贤父兄不能是后十余年某与清江愚斋聂公讳嚞同学公子梦斗亦来学以文颉颃毎课试与之角相雄长诸老先生竒之某又私窃自语曰是其家学然也非有贤父兄不能是以仲妣孝于舅姑睦于妯娌知公事父母孝处兄弟无间以梦斗苦于学知公学然后知其子学方公之刻志于学也犹及师竹园于公漫塘邓公西坡邹公其友也为文贯穿经史如语孟荀扬本朝名臣言行书手自抄録字画精楷葢公端慤士也尤工于声律燕处王公秋圃邹公俱以明经擢第公遣子执经参请皆有立梦斗学诗同经多逊之某与嚞梦斗未弱冠为文字友嚞擢丙辰第仕至通籍某壬戌尘忝梦斗仅试成均明年便飞上广寒宫折取第一枝桂吁亦晚矣公亦无及见矣非命欤始公习举子业屡试有司不售乃堂于居之南前有老松当户须眉甚古又有此君軰参错其间毎清风徐来有声磨戛如琴球门列膏壤鳞属水防防而鸣羣巘当前朝晖夕烟拱揖献状省身雷公髙之扁曰月堂想夫天朗气清之夕万籁俱収呼取月来屐齿印扶踈酒杯照沆瀣划然长啸不知月之为此身此身之为月也呜呼公则古矣万古辽天之月则不古也杜工部月明玉堂空子猷剡溪之游林逋孤山之咏诸君子皆与月为莫逆者也而今安在哉岂独公然欤天地间万形皆有弊惟理独不朽所可为公贺者书脉不朽耳若夫遇歳歉则推有余以及乡之人歳庚申所在防攘出力以卫桑梓此富而仁者所乐为也亦处乡里者所当为也是不可不书亦不必特书公娶【阙】氏先公三十六年卒子男四人孙男八人孙女十二人曽孙四人公生于癸卯三月二十七日殁于丙辰六月五日享年八十有六诸孤以某年十二月丙申奉柩葬于同里之龙州将葬梦斗来谒铭某以哭先君辞后一年梦斗曰子之琴祥矣言可文奚辞铭曰嗟嗟吕公以月名堂种桂一枝于月中央后有兴者高掇其芳月堂虽死而名犹香
　　汪母孺人李氏墓志铭
　　先君师主一张先生先君尝曰主一仲子頥妻斋李先生女荆钗布裳惟苹蘩是供识者叹其真儒家女武寜汪君章少以文学称斋曰是可妻以其兄之子妻之其朴如斋女晦翁尝谓李敬子赤子保天理仇讐嫉人欲吾之畏友也世之君子其学足以化天下而不能化妻子者有之矣斋之学能化其家如此今世称妇人之贤曰事舅姑以孝也处妯娌以和也勤以治家也俭以足用也妇人皆能是虽然此妇人职分当然也天下惟妇人能教子为可书初孺人适汪也生二子从溢从潜从溢自防至长皆父之教孺人能相其夫以教子一家之间父既儒外氏又儒从溢有成立甲戌试特科入第一等授廸功郎蕲州蕲水县尉从潜游庠序有声从溢不特儒其身又儒其弟又儒其子将见曰仍曰来儒而又儒汪氏书脉之永孺人有力焉孺人生为儒家女既嫁为儒家妇宜乎其子孙之儒也孺人以从溢恩封孺人女一人适建昌县学李惟义孙男三人巾龙旗龙以潜藩荐名礼部应龙尚防孙女二人长适同邑余绍荣次适陈自立曽孙三人仪鳯翔鳯附鳯曽孙女三人孺人生于绍熈甲寅二月乙未终于至元戊寅庚申葬于上清乡毛源双龙山之阳某年某月某日也铭曰
　　孺人之家儒故能相其夫儒教其子若孙皆儒
　　亡嫂孺人周氏墓志铭
　　柳子厚志亡姊崔夫人之墓曰夫人归于夫家为妇为妻为母之道我之知不若崔之悉也然而笄而上以至于防孩崔固不若我之知也铭妇人惟族婣知之悉礼曰内言不出于梱梱以外纵知未必如是之悉也亡嫂故签书武昌军节度判官防公事周公某之女周清江儒家也曽祖某祖某妣某氏某年归于我先兄先兄讳某先孺人防年卒先兄世居龙兴府丰城县长丰乡槎溪里去清江不一舍后徙居焉初从伯妣杨氏早嫠延师训子手植书种先兄与弟沂以学相懋沂特奏名进士故吉州安福县主簿诗书之泽孺人又能演迤之古今称妇人必曰功容言德虽然常事耳不必书惟能教子者为贤母孺人自归夫家事舅姑以孝处妯娌以穆妇道备矣生二子镃登甲戌进士第前廸功即吉州万安县尉次廷瑞出继祖母舅杨氏后丙辰科南省正奏名虽不幸早世然诗书之泽霶霈矣且方来而未央也呜呼教子为人父者之责也不幸父亡母存母始得以专教子之名虽然岂孺人所愿哉孺人生二子相继取科第他母所无也孙男五人孙女二人孺人生于某年某月某日殁于某年某月某日葬于某年某月某日其葬清江县某乡某山之原过其墓者必曰一母而两令子孺人生子又能教之此所以异乎他母也其可不书铭曰
　　儿在襁褓母保抱之不曰有父在儿方垂髫母长育之不曰有父在不幸父亡母存教子之责萃于母之身母而贤轲其子此三迁之教所以有慈母之称呜呼母也天只父兮何在而母独擅教子之声亦岂为人子者之所忍闻故传曰妇人不愿有名
　　胡母孺人刘氏墓志铭
　　欝孤之巅有故人焉是为翠屏先生李公某翠屛死未及铭其墓吾过矣虽然翠屏之学惟门人胡顺父得其传铭其门人胡顺父之母之墓吾之责或可逭焉尔孺人姓刘氏讳贵静儒家女也曽祖称祖文政考良恭妣萧氏归于胡某晞斋其号也晞斋殁于宝祐癸丑先是翠屏铭晞斋墓有曰学问博见趣明为人纯茂笃实与庚子乡贡有是夫故妻然也愚尝谓铭妇人惟族婣知之悉刘君登孺人中表也梱以内之事刘知之状孺人之行甚悉有是母故子然也古今称妇人惟曰德言容功常事耳惟德言为可书遣子就学于束脩常礼有不废孺人之所谓德也毎谈古圣贤事及家学家法之懿以相朂厉孺人之所谓言也以孺人之德之言如此不书非阙欤余洪人距贑九百里于何而知胡母之贤以信翠屏者信胡又以胡之内侄刘君状孺人之行愈信孺人为胡之贤母又以教授张君某学賔卢君某之书歴述而益信其贤此而不铭孰可铭孺人生于某年某月殁于至元甲申之十一月享年六十有七葬于某年某月某日其地在某乡某山之原呜呼孺人孀居三十有二载今日可以见夫于地下难矣哉又能教子亲明师取良友为世闻人难之又难也若夫典中馈而惟酒食是议温公谓此妇人之职不书铭曰
　　翠屏死其学传于孺人之子孺人今之孟母
　　先君圹记
　　呜呼先君有子不肖获罪于天不自陨灭祸延于先君呜呼先君何辜至此极邪未窆之先表兄宣教郎待参聂嚞状先君之行将乞铭于今世大手笔义山不敢私述先德谨取嚞所状者约而镵诸圹初嚞与义山兄弟同笔砚学成而归宝祐乙卯嚞领乡荐明年试南宫知举定其赋将魁天下他考官意见相角竟以赋五名入等先君教也嚞以是状先君最详王自江左为士林盛族先君讳道昌字叔潜世居豫章丰城之槎溪曽祖讳子忠祖讳幡然父讳德秀俱弗仕妣清江周氏故賔州别驾讳邦光之女娶清江聂氏嚞姑也先君骨相伟岸望之扬休山立事亲最孝处兄弟无间言待族姻以恩义相陶浃议论务寛厚人有善称不容口恶则为讳之家仅中产无剰财小有余輙推以及人歳不登减籴价以济乡之贫乏率为常力行好事不止一人以君子长者称之以诗书遗后人曰吾家籯金也方弱冠笈书郡庠十载一灯仅一再亚选语人曰吾有子可脉此书矣谢塲屋去筑书堂曰丽泽羣乡之秀者学焉数十年来里中讲説义方之训以先君为法淳祐巳酉义山义端聫江西荐又明科壬子又聮荐又明科戊午义端又荐又明科辛酉义山又荐明年义山偶尘沗廷试覆考秘书文公天祥以义山防有直气巳第在前三名后乃乙科越三年景定甲子防朝廷赐高年爵防恩授先君承务郎致仕母孺人先君存时尝卜夀蔵于瑞州髙安县新丰乡西山之原义山义端以咸淳丁卯冬十二月癸酉奉柩葬兹地其地位巽靣干至穴所推一峯而上之龙虎诡蔚一水来前迂徐演迤如之山下有竒石两如盐虎形抑水势而缓之徘徊淀洑然后东前耸一山如蓆防天马防防如跃或曰壬戌殿廷之选可取而偿使为先君子而孙孙而子子而复孙孙而复子相与环无穷当有代应是防者呜呼利先君之葬为子孙荣为人子者忍乎先君生于淳熈丙午閠七月丁丑终于咸淳丁卯六月庚午夀八十有二义山从政郎南安军司理参军义端成忠郎知武冈军绥寜县孙男二人惟肖登仕郎次通孙孙女五人长适乡贡进士邓直夫次适将仕郎待铨彭懋次许嫁进士袁雷应未行余尚防先君将考终称万古万古者再义端问何谓也先君曰汝不观诚斋先生与伯子诀之言乎言讫而逝义山时赘员江西漕幕是夕漏二皷家僮以先君将去世之命召戴星而奔未百里讣闻呜呼为人子者当亲庭甚可惧之年乃去之而仕今殁不及敛呜呼穷天下之哀不足以声此心之痛尽天下之辞不足以文此身之过罪大恶极呜呼尚得为人子邪
　　先妣圹记
