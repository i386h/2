<!-- { "loadSidebar": true } -->
　　魏志九人蜀志四人呉志七人荀彧字文若诸葛亮字孔明周瑜字公瑾荀攸字公逹厐统字士元张昭字子布袁涣字曜卿蒋琬字公琰鲁肃字子敬崔琰字季珪黄权字公衡诸葛瑾字子瑜徐邈字景山陆逊字伯言陈羣字长文顾雍字元叹夏侯字泰初虞翻字仲翔王经字承宗陈泰字伯【五臣本无此】
　　火徳既微运纒大过【平声协韵　善曰火徳谓汉也班固汉书髙纪賛曰旗帜尚赤协于火徳周易曰大过大者过也　向注同】洪飚扇海二溟扬波【善曰扬披喻乱也　铣曰洪大飚风扇动也二溟谓南溟比溟皆海也】虬虎虽惊风云未和【善曰周易曰云从龙风从虎　向曰虬龙也云从龙风从虎言未和者君臣未相应合也言惊者动而求应也】濳鱼择渊髙鸟候柯【善曰周书曰美为士者飞鸟归之蔽于天鱼龞归之沸于渊左氏传曰仲尼曰鸟则择木木岂能择鸟　翰曰言臣之求君如游鱼之择渊飞鸟之求柯条也潜游也髙飞也候求也】赫赫三雄并廻干轴【善曰潘岳为贾谧赠陆机诗曰三雄鼎足良曰赫赫盛皃三雄谓三国之主也干天也言其竞天下若运转天轴万物震动也】竞收杞梓争采松竹【善曰国语声子谓子木曰若杞梓皮革楚实遗之韦昭曰杞良才也孙子曰真人在冬则松竹也　向曰杞梓木之良才也松竹贞坚也并比于贤人也言三国之君竞收采贤士也】凤不及栖龙不暇伏谷无幽兰岭无亭菊【善曰香草善鸟皆喻贤也　铣曰凤龙兰菊并比徳英雄君子也言其在山谷之间思济时难故不暇栖伏也亭秀也言无者皆出见于时也】英英文若灵鉴洞照应变知微探赜【五臣作赜竒】赏要【善曰周易曰君子知微知章又曰探赜索隐钩深致逺　向曰此谓荀彧也文若字也英英鲜明皃洞通照明也　翰曰赜求赏探也探求竒要之道也】日月在躬隠之弥曜【善曰庄子曰孔子围于陈蔡之间太公往吊之曰子其意者脩身以明污昭昭乎如掲日月而行故不免也　良曰言其明也弥益也】文明映心鑚之愈妙【善曰孙卿子曰君子通则文而明穷则约而详论语顔渊曰鑚之弥坚　向曰言其有文也文明识理映于中心鑚而研之愈至于精妙】沧海横流玉石同碎【善曰孟子曰当尧之时洪水横流尚书曰火炎昆冈玉石俱焚　铣曰沧海横流言天下逆乱也玉石同碎谓善人凶人俱见危难也】达人兼善废已存爱【善曰孟子曰古之人穷则独善其身逹则兼善天下】谋解时纷功济宇内【善曰老子曰解其纷　济曰纷乱也】始救生人终明风槩【古代反　善曰魏志曰太祖进彧为汉侍中守尚书令董昭等谓太祖宜进爵国公九锡备物以彰殊勲密以咨彧彧以为太祖本兴义兵以匡朝宁国君子爱人以徳不宜如此太祖军至濡须彧病留夀春魏氏春秋曰太祖馈彧食发之乃空器也于是饮药而卒翰曰风槩节槩也谓不顺太祖取汉位也】公达濳朗思同蓍蔡【善曰法言曰樗里之智也使知国若吾以疾为蓍蔡也　良曰此谓荀攸也公逹字也朗明也蔡也蓍以筮以卜言思虑潜明有如卜筮预见其事也】运用无方动摄羣防爰初发迹遘此颠沛神情定处之弥泰【善曰魏志曰荀攸与议郎何颙等谋杀卓垂就而觉收颙攸系狱颙忧惧自杀攸言语饮食自若防卓死得免班固汉书述曰子明光光发迹西疆蔡邕杨复碑曰景念不延遘此颠沛向曰言思虑运用而无极也动摄羣防谓统摄众事也　济曰遘遇也颠沛乱也　铣曰言其虽遇乱代神】
　　【情逺而有所定处之此时益如通泰言其器量勇大也】愔愔幕里筭无不经【善曰魏志荀攸自从太祖征伐常谋谟帷幄时人及子弟莫知其所言左氏传右尹革曰祈招之愔愔　翰曰愔愔安静皃幕里谓军中也言在军中筹筭事理无所不经也】亹亹通韵迹不蹔停虽懐尺璧顾哂连城【善曰史记赵惠文王得和氏璧秦昭王闻之使人遗惠王书愿以十五城易璧　向曰亹亹进也言善谋所进如音乐声韵通和而事迹不蹔停滞也　铣曰尺璧谓赵之和氏璧秦欲以十五城易之者言攸之才可寳过于十五城之价故顾而哂之哂笑也】知【五臣作智】能拯【五臣作极】物愚足全生【善曰魏志曰魏国初建攸为尚书令从征孙权薨太祖毎称公逹外愚内智外怯内勇外弱内强不伐善无施劳知可及愚不可及新序温斯子曰古者有愚以全身庄子曰可以全生　向曰言其内智筭能及于物而外皃似愚能逺害全身矣则其智可及其愚不可及也】郎中温雅器识纯素【善曰魏志曰魏国初建涣为郎中令庄子曰圣人贵纯素之道唯神是守素也者谓其无所杂也纯也者谓其不亏其神也能体纯素谓之真人　向曰此谓袁涣也郎中官也纯素谓与众不杂】贞而不谅通而能固恂恂徳心汪汪轨度【善曰论语子曰君子贞而不谅论语曰孔子于乡党恂恂如也毛诗曰济济多士克广徳心范后汉书郭林宗曰黄叔度汪汪若千顷之波　铣曰贞正也谅信也言其能行正道邪言不信通逹理物而能坚固恂恂敬也汪汪大也轨则法度也】志成弱冠道敷嵗暮【善曰礼记曰人生二十曰弱冠韩诗曰蟋蟀在堂岁聿其暮薛君曰言君之年岁已晩也　良曰弱冠二十嵗也敷布也嵗暮谓年老也】仁者必勇徳亦有言【善曰论语子曰有徳者必有言仁者必有勇　济曰言焕仁而能勇也太上立徳其次立言谓焕言词忠正也】虽遇履虎神气恬然【善曰魏志曰吕布击袁术于阜陵涣往从之遂复为布所拘留布初与刘备和亲后离隙布欲使涣作书骂辱备涣不可再三强之不许布大怒以兵胁涣曰为之则生不为则死涣顔色不变笑而应之曰涣闻唯徳可以辱人不闻以骂使彼固君子耶且不耻将军之言彼诚小人耶将复将军之意则辱在此不在于彼且涣昔日事刘将军犹今日之事将军也如一旦去此复骂将军可乎布慙而止周易曰履虎尾不咥人亨列子曰至人者神气不变　翰曰履虎尾喻危惧也言其虽遇危惧之时神气不易也恬然谓安也】行不脩饰名迹无愆【善曰班固汉賛曰隽不疑遂立名迹终始可述　向曰徳行天性故不待脩而名迹无其愆失】操不激切素风愈【五臣作逾】鲜【良曰志操不待激劝切磋自有纯素之风虽在浊世愈鲜明也】邈哉崔生体正心直天骨疎朗墙宇髙嶷【鱼力反　善曰蔡邕度侯碑曰朗鉴出于自然英风发于天骨论语子贡曰夫子之墙数仞　翰曰此谓崔琰也天性疎通而明朗若墙宇髙不可窥见其内也嶷髙皃】忠存轨迹义形风色【善曰公羊传曰孔父可谓义形于色矣　铣曰谓曹公毎欲窥夺汉位琰毎折之义见于风神顔色也形见也】思树芳兰剪除荆棘【善曰芳兰以喻君子荆棘以喻小人向曰芳兰谓忠贤之士也树立也荆棘谓逆乱人也翦除言杀也】人恶其上时不容哲【善曰左氏传曰伯宗之妻曰盗憎主人民恶其上　翰曰人才在人上者人必恶之时有奸雄不容智士言琰才智过人曹公惮之】琅琅先生雅杖名节虽遇尘雾犹振霜雪【善曰孔融荐祢衡表曰忠果正直志懐霜雪良曰琅琅珠玉皃先生琰也言琰才如珠玉也杖持也向曰尘雾谓耻辱也谓曹公怒琰罚为徒是耻辱也曹公视之琰词色无屈是振霜雪也】运极道消碎此明月【善曰魏志曰琰为中尉太祖为魏王杨训发表褏述盛徳琰取训表草视之与训书有曰琰此书傲世怨谤者太祖怒于是罚琰为徒使人视之辞色无挠太祖遂赐琰死周易曰小人道长君子道逍　济曰天运穷极君子道消而曹公忌琰乃杀之如碎明月珠也】景山恢诞韵与道合【善曰桓子新论曰老子其心逺而与道合良曰此谓徐邈也景山字也恢诞大也其思如音韵和理与道相合也】形器不存方寸海纳【善曰周易曰形乃谓之器王辅嗣曰成形曰器列子文挚谓叔龙曰吾见子之心矣方寸之地虚矣　翰曰形器不存谓心存万物不专存一理方寸之心如海之纳百川也言其包含广也】和而不同通而不杂【善曰论语子曰君子和而不同庄子曰纯粹而不杂　良曰与时和光其道不同理通于众其心不杂】遇醉防辞在醒贻荅【善曰魏志曰太祖时科禁断酒而徐邈私饮至于沈醉校事赵逹问以曹事邈曰中圣人逹白太祖甚怒度辽将军鲜于辅进曰平日醉客谓酒清者为圣人浊者为贤人邈性循慎偶醉言耳竟坐得刑文帝践阼歴颍川典农中郎将车驾幸许昌问邈曰颇复中圣人不邈对曰昔子反毙于谷阳御叔罚于饮酒臣嗜同二子不能自惩时复中之然宿瘤以丑见传臣以醉见识帝大笑顾左右曰名不虚立后为光禄大夫薨　向同善注】长文通雅义格终始思戴元首拟伊同耻【善曰尚书曰昔先正保衡作我先王乃曰子弗俾厥后惟尧舜其心愧耻若挞于市铣曰此谓陈羣也长文字也格至也言其义心终始不移　济曰戴辅也元首谓文帝也言其志比拟伊尹】
