<!-- { "loadSidebar": true } -->
　　汉武帝以惑乱生听衞太子以危疑出奔始误谗谀之巧长遗覆育之恩髙台有掲悔过无门峩峩九层已防兴哀之目千里不归幽愤之魂嗟乎望以穷髙思以及逺为父之慈靡及恨而莫失为子之道既慙而勿反当其版筑初设土工聿修旁窥日转下视云浮所以取其逺无不鉴近无不周导宸衷于旷望表思之殷忧岂比夫栢梁为耳目之翫通天穷汗漫之逰流盼无涯增懐永久意来思之可待念追悔而终不事殊子伋空引决以自伤迹异申生谅为孝而何有悲夫见危致命有去无归诚一朝之忿斯极岂三年之恩可违于是跨层髙之杳杳属逺思之依依俯洊雷之音常思出震仰列星之象犹恋重晖岂知登台有悼往之心陟岵无懐归之叹晓光东上含万恨而意深暮色西沉向四隅而望断徒劳乎积财厚地累土长空想迢遥于圃悲寂寞于青宫鍳失聪明将后悔而何及台髙云汉自贻咎于无穷原夫义絶君亲祸由臣仆致两伤于疑忌在一言之所黩是台也可以申鍳于后王岂徒处髙而纵目
　　望思台赋　　　　　　　　蒋　凝
　　路入湖邑台名望思几里而云瞻累土千春而草没余基仙掌一峯逺指江充之事黄河九曲旁吞武帝之悲昔者汉祚方隆皇纲失理因巫蛊之事作有谗邪之祸起宫中既得其桐人臣下皆疑于太子龙楼获谤方储副以难明凤阁无恩遂出奔而至死保傅徒尔园陵在哉千秋感悟万乗伤摧齐诛子纠以无道晋杀申生而可哀于是慿大野筑髙台目极心存知继体之何在天长地久庶招魂之一来缅彼沉登兹极望英灵无髣髴精魂丘陇有萧条情状见舜井以咨嗟念嬴博而恻怆烟昏日全非望月之中鹤唳猿惊不在通天之上嵽嵲峥嵘何禆死生非唯灭天性人情抑亦伤国体败家声临百尺以凝眸终天曷覩向九重而含恨何世能平虽然事出妖讹奸生结搆宜北阙之聼君命奚东宫之有私鬭子臧在侧斯人比郑叔何殊商洛非遥此事亦芝翁不救往昔于今陵髙谷深逰鹿而征人举首悲君而逋客伤心曰子曰臣可念兹而诫励为君为父宜到此以沉吟且王者为域中之大太子是天下之本何周公之不法而秦相之可损吾欲碑戾园望苑使有家有国鍳此台而不逺












　　文苑英华卷五十一
　　钦定四库全书
　　文苑英华卷五十二　　　宋　李昉等　编宫室六
　　登姑苏台赋一首　　古铜雀台赋一首
　　朝元阁赋三首　　　日见朝元阁赋一首
　　大厦赋二首　　　　柱础赋一首
　　阶赋一首　　　　　中堂逺千里赋一首
　　登姑苏台赋　　　　　　　任公叔
　　司马迁世掌天官才称良史探禹穴之遗迹纪吴国之覆轨乃怃然而嘻曰登此姑苏之墟淹留兮踌躇感斯宇之基为沼而仲雍之祀忽诸我闻周道既衰诸侯狎主中无覇王蛮戎振旅始阖闾以信威终夫差以极武左与劲越同壤右与强楚为邻内有髙台之筑外有逺畧之勤积如莽而暴骨亦如讐而视人是以疆场日骇版筑未弭方五载而厥成造中天而特起因土累以台髙宛岳立而山峙或比象于巫庐之峯或倒影于沧浪之水悉人之力以为荣观厚人之泽以为侈靡斯实累卵于九层天何见乎三百里俚语有之曰川壅则溃月盈则匡善败由已吉凶何常矧谋主之赐剑若渉川兮无梁以为栖越以求覇卒见豢吴而受殃客自南鄙观乎江濆徘旧徳惆怅前闻试逰目于寥廓曽岿然而参云听逆虐而翳谏竟麋鹿而为羣髙天放旷平湖泱漭奕奕屿茫茫极浦悲早鴈于海风啸寒鸱于江雨况复关梁坐隔覊旅増愁山木将落汀葭乱秋思美人兮何处独懐邦兮逺逰彼名遂以身退顾与范蠡而同舟东吴王孙有睟其容因少为唱曰中心不必兮子胥何为懐直道而骤谏遭重昏之见危将渔父以杭迹且垂钓于江湄髙台既倾夕露沾衣感莅国之不及冀来人之与归者也
　　古铜雀台赋　　　　　　　张　鼎
　　伊昔三方列峙惟魏宅中五都分设因邺为宫北走邯郸燕蓟南驰卫河潼于是圣武钦若啓戎缔经国之初构立济世之元功受命而创洪业取威而定羣雄土徳王始炎灵告终天灭汉厯国封魏公黄星征于分野素秋建于茅社诹良日兮御灵坛坐千乗兮驰六马锡彤弓兮张海外授金印兮安天下不饬不美无以壮哉营宫营室是为王者乃僝梓匠抡材伺农隙悦子来六府垂象制文昌之广殿百工献艺造铜雀之髙台壮阊阖于昭回轶沆瀣于烟埃俯临而漳水合仰观而宇宙天开返道截梁兮漫延红防缟璧兮徘徊连双阙于日表飞累榭于云防崪如五岳干霄而岌立若三山出海而崔嵬金雀踶甍而欲翥玉螭盘柱而将廻召词人于华屋留舞客于瑶杯登髙必赋无逺不该洎乎鞠旅卭筰反斾咸洛虽纳汉以吞江终頽山而挤壑迁神于建始之殿返葬于夀陵之郭慷慨遗文凄凉旧阁罇盈玉座灯映兰幕婕妤妓人皷舞歌唱当春月而朝临怅日暮而西望见松栢之成行愁歌舞之相向异哉战虽必克爱亦有捐战可以力胜爱难以威全抚四子兮魂断念六宫兮涕涟何壮图之夭阏而闺思之婵娟纡曲念于弊履昏盛徳于繁非达人之所系岂至尊之宜然嵗月其除君王安在出入三国芟夷四海号諡殊徽质文异彩及石氏之谋帝位髙欢之窃神器虽修旧而增崇竟移时而改代铜龙喷水似落九天金凤衔珠终沦五防我君遑遑行指邺旁吊古太息冯髙独伤东郊道兮芜漫西原树兮防茫露窋□兮泣苍藓风萧梢兮悲白杨妆楼歇艶阁销香陂陀岩屼岿峞摧蔵井榦灭兮有遗甃殿垣毁兮无华构但见蓁蓁蒿棘生复防觺觺饥鼯鬪雨啸幽□【渠希切又居希举岂二切】月哀离狖宿莽撑骨危巢覆鷇平臯晩兮拱木生寒紫陌昏兮黄埃夺昼人夀防何留恨日多追士衡以投吊效明远以作歌歌曰铜雀苍苍对古馗清风切切有余悲试忆望陵三五夜便是西园明月时
　　朝元阁赋【以髙抗山顶升覧清逺为韵】　　钱　起
　　上将恢帝宇壮神臯断景山之松用而有节感子来之众役不告劳成仙阁之敞配紫极之崇髙先是征规模宏大壮经始圣迹责成梓匠当桂户而八水悠逺植玉堦而千岩相抗升阳乌于赤霄之表栖玉兎于翠防之上可以吞贝阙压昆阆盛矣哉亦神明之化也不可得而称状观乎俭以示徳髙即因山虹梁天近丹陛云还汉武求仙望蓬莱于海上吾君有道致方士于人间厥构既崇其宁惟求正色深沉于木末浮光嶙乱于山顶如翚斯飞独出于颎农务暇霜气澄天门辟龙辂升俯人烟于万井小云树于五陵天临宇宙日照黎蒸是时也灵仙响集品物交感因髙载着于人风有象寕遗于睿覧圣人垂【一作之】化稽古上清彼防昌之构宇得朝元之美名不夺穑地知庶心胥悦髙标灵阜表圣夀长亨襟懐动植指掌寰瀛将九围载广与三光克明斯乃栋宇之大也虽前史莫之与京夫如是古之濬城隍饬宫苑孰比我君居髙而致逺
　　朝元阁赋【同前韵】　　　　　　孙翊仁
　　神之本也以朝为大干之徳也以元为髙合二美以制阁俾万人兮不劳何哉彼朝元之为状厥髙因于嵓嶂岌嶪兮初谓涌于山巅崔嵬兮又谓居于天上崇崇之势博敞宏壮斜窥渭北笑玉树而徒空俯对终南与金阙而相抗逈出象外信非人间阳乌乍转以廻翼翔鹍不逮而空还七圣同逰罢还防野万国以防自是涂山既而冬啓景六合清逈法驾行幸于温泉羽斾骈罗于髙顶帝乃跻棱层考休征天之动日之升驰缭垣以望窱开阊阖而越凌兢视逺如迩临髙可慿于以旁眺于以廻覧前桃实在方之深知阁上凤巢表帝轩之圣感昔秦皇学道汉主长生祈年既筑望仙复营人既劳止事卒无成岂比夫向背山泽宻迩王城池八水而下临无地阶重岩兮上摩太清至若早霜啓色积雪初晴壮太山之日观比天台之赤城信我后之攸处与神仙之混并嗟乎登髙作赋十上何晩题陆云之阁吾道应行荐扬子之文其事不逺
　　朝元阁赋【同前韵】　　　　　　失　名
　　皇帝于骊山之上起仙阁于神臯得凌云之体势彰考室之劬劳冠千峯而迥出耸百尺之弥髙盖取惟清惟净而借乎以游以遨干碧霄而宏壮依絶顶而髙抗仰之者目心惊俯之者兴逸神王纳烟霞于袖里防日月于掌上改山为防昌之号建福无疆题阁取朝元之名升天有望徒观其出地表俯人寰飞重檐之日下叠千栱于云间金铺烛耀玉磶苔斑莲井雕梁之彩错绮网户之虚闲屹屹然下临千仞亭亭然逺对黄山若乃初旭澄霁则势能孤逈早霞初照如赤城在天台之峯积雪未消若银台处蓬莱之顶毎嵗农务隙寒事兴圣人之玉辂是动金梯是凌限三休而爰至歴重槛而方慿寒鴈正来下秦山之八水暮烟初起绕汉家之五陵以人心为心则遇物多感以真趣为趣则放情覧岂不由登此而存所诚处此而无所营方抗隠而述物觉山空而益清七圣不迷胜轩辕防野之游豫万灵毕集若夏禹涂山之防成昔周日之中天擅美秦代之阿房著名既烦费于徭役复荒滛于性情岂与夫险不恃兮髙不倾嚣尘絶兮虚白生光一人之息偃歴千载而弥逺者同日而言哉
　　初日见朝元阁赋【以赫临晓云髙出苍翠为韵】郭　遵
　　新丰之路兮朝元有归客见初阳于东岭照层阁于南陌惟阁也慿髙不倾惟日也临下有赫既曈曚而延烛曷埃壒之能隔阳乌之翼兮若驻禁林羲和之辔兮若顿髙岑苍苍之质才辨杲杲之光稍临发璇题之丽色开玉户之宿隂浮辉外融峻势无不呈其壮引耀中朗邃宇无以閟其深于原之表揭云之杪暎朱槛以充【一作彤】融凝粉垣而皛皎司晨而见异星楼之丽霄质明乃光殊日观之生晓阳彩舒文昭然可分晞拂檐之夜霰辨出栋之朝云类列仙降真祥光绵幕疑大君临御瑞气氤氲谅清旭之初起非反照之犹曛日惟至丽阁亦盖髙竦莫大之标洪纎奚比委无私之照巨细何迯是以诡状摩天殊姿详悉栾虬欲动谓起蛰于春光井莲倒披若争开于夏日的皪交映岧嶤上轶不殊南荣之明奚独东方之出阁之峙矣于彼髙岗阁之丽矣于彼朝阳据厚载于秦雍隣颢气于穹苍岂比昆仑之山俟烛龙衔耀鳷鹊之观俟金波写光孰若列皇都之次镇王畿之位近白日之贞明总离宫之苍翠祥云不散意往仙如存耀景毎临诚望幸可冀因徘徊而寓目遂毫而写意
　　大厦赋【以君子用吉为韵】　　　　　彭殷贤
