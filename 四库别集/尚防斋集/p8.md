<!-- { "loadSidebar": true } -->
　　始予读昌黎公送张道士序深爱其有文武长才而寄迹老子法中以养其亲葢其不以功名累其事亲之志可谓知所重轻矣及方镇搆兵乃不废朝廷之忧诣阙献书不报则拂袖径归非决于去就者能如是乎予窃怪夫世之为老氏学者未始不以虚无自髙其视君臣父子之伦葢蔑如也然而胶扰埃汨没声利求其能税尘鞅解天弢者几何人哉四明南涧王链师幼嵗以父兄命从黄冠师比壮遂歴防名山博求真诠颇若有得防四方兵起徘囘异域者迨十余嵗今将假道海壖言归定省慕吾儒之教力求赠言予谓儒者之道不过明父子君臣之懿而已今君诚不忘倚闾之思驾言遄归奉菽水之清欢时晨昏之定省则为子之道得矣畊田凿井采山钓泽朝饔而夕飱冬裘而夏葛则养生之愿毕矣又乌有离亲弃俗絶粒导气而可以致长生哉吾闻海上诸仙宻迩蓬莱子归其有所遇矣不然则吾儒所谓父子君臣之懿葢亘千万世而不可易者盍归而尽心焉
　　送城师序
　　吾婺之丛林上首予所逮识者曰东阳辉公辉公之道宏而邃其所交极天下之选如吾乡则待制柳公侍讲黄公礼部吴公咸与之交予获执经三君子之门因得以知辉公焉得辉公之传者曰德隠仁公仁公之学介而通其所交亦当世名士吾乡则郡博士胡先生仲申起居宋先生景濓王先生子充皆忘形与之交予获托后尘焉今又得铁闗城师城公葢慕辉公之道而受学仁公者也方仁公讲道智者山中逺迩学者云集辐辏视城师独超等夷由是延誉丛林亟登丈席乌伤金鳞山者唐晓悟禅师之道塲也虽鹫岭云逺而象教攸存城师之往也必将迈迹前脩流风来叶今则锡飞金华之麓辕指绣湖之濵于是士林交防重惜其去且冀其道之克行也相与来徴鄙辞以申赠言冀幸迨识辉公复托交仁公师弟子间且习闻诸先生之绪论其何敢辞惟昔道林汤休见礼于安石明逺推重当时流芳后裔顾予诚乏谢鲍之逸才卓识然希踪遐躅窃有志焉因述乡诸先达所以缔交方外者题诸篇端庶以为城师之重云
　　春草集后序
　　夫比兴之述所以探六义之赜撷百氏之英模仿乎物象而摅陶性情者也诚理政之本风教之基蹑艺苑之术径渉词源之津涯者矣粤自大雅辍响正始沦音秉柔翰者方驾乎丽缛之囿振教铎者接轸乎纷葩之林夫其匠意立言摛华铺藻锼形月露驰情鱼鸟闯海岳之髙深轶云霞之窅渺诚足尚已若乃比物寓兴潄词寄声讽意达乎意表美刺縁乎人情规以攷政治之得失闗世运之替兴时则有若春草集者焉春草集者葢源乎比兴而致文乎绮缛者也惟昔灵运凝思形西堂之幽梦文通惋别流南浦之瓌词虽藻绘称工而比兴乏体仆自丱嵗即尚斯文钻研百家殆垂三纪徒徇言辞之末罔窥理义之归今则觌佳制而腼顔聆希音而心醉虽欲企踪遐躅其道无繇辄复袭执后尘措词未简云尔
　　蓉峰先生诔辞序【辞附】
　　某年月日蓉峰先生宋公卒嵗星告徴少微掩耀松颷辍响萝月罢照先是世道下降隠德中微蔑汶上之髙风踵终南之捷径是以周生习隠孔氏献嘲樊子虚声汉廷谠议先生夙抱髙尚蚤企踪庞公志乐于耦耕尚平期毕于婚嫁濳德靡耀嘉遯终身子惟席珍道光朝署右史职记言之重东朝推典学之尊九重加恩千里归觐兼金屡锡于防傅辎车特宠于桓荣箧贲莱衣家荣芰制水菽甫隆于爱日风木遽慼于终天吾道兴嗟士林胥吊昔伯喈致哀于有道靖节见诔于延年异代同悲殊音共叹伊予小子邈迹先尘缅碧山而引懐睇白云而抆涕式稽礼典爰述诔词诔曰啓賔王室胙土受封玉产骚国蔚为词宗登三事均显九江矫矫令艾人中之龙嗟惟先生奕世髙蹈方驾严郑追踪夷皓漆园养恬苏门长啸丹霞非髙白云同皦道轻轩冕志乐丘岑遡风解佩望云披簮元酒寡味大吕希音笃生令子时惟国琛三釜娱亲百年爱日挂冠遄归安车宠锡荣谢列鼎懽逾捧檄陟岵纒悲蓼莪贻慼呜呼哀哉在昔太丘海宇同吊亦有考叔锡类称孝猗欤夫子异代同调生荣殁哀年髙德劭闗暂辟泉台永扃松月夕堕薤露宵零表石树道新宫载铭小子述诔太史是徴
　　赠医者序
　　天下一郡邑也一身一毫窍也善觇天下者睹一郡邑而天下可徴已善察疾者视一毫窍而一身可已故以一邑之旱一郡之兵未足以乱天下也而祸乱之渐则自此始一毫之损一窍之滞未足以病一身也而疾病之萌则自此始善相善医恒于是焉慎之方朝廷乂安四方无事下邑或水旱焉邉郡或寇兴焉弁冕端委者优防庙堂之上不曰水旱天数则曰鼠窃狗偷不足恤也太官未至于肉糜严城不接乎烽燧旷时引嵗日销月烁不知天下已不可为已人当壮盛之时元气充盛虽一毫或有损焉一窍或有滞焉彼其动作起居未异平日不曰肤髪之微则曰疮痍之疾毋庸忧也饮食不闻乎慎节旅力未至乎衰惫浸滛荏苒气血潜耗不知是身已不可药已是皆不知防微杜渐未能谨乎内而遽忽其外者也昔之治天下者未始不重内而轻外不知四方之衅亦朝廷之渐也治疾者未始不急本而缓标不知疮痍之萌亦腹心之也使朝廷处置诚得其宜则四方之衅无自而起腹心荣卫不失其调则疮痍之证曷从而生吾故曰郡邑者天下之徴而毫窍者一身之也同郡吴仲祥以治疮活人垂三十年予切怪世人类忽疮痍之微而不虞其为害甚大因论天下之事有类于医者故因以赠云
　　拙斋记
　　天下之物巧拙相形而拙恒胜于巧非拙工于巧也拙得天而巧寓夫人尔昔者宋人刻玉楮三年而成一叶巧果何为哉离朱弗能索遗珠顾象罔得之拙果可废乎同郡陈国光蚤精画学而以拙名其斋居或者疑焉予谓不然夫拙不足而后有巧巧者拙之靡也尝试与子因画而论之自宓牺造书契而画存乎其中矣今观山川之文而流峙之形赋焉日月之文而盈虚之理寓焉草木之文而萌蘖之情具焉鱼鸟之文而飞潜之机着焉何所容其巧乎去古寖逺人伪日滋昔人谓书莫古于篆籀自一变为楷再变为行草而拙不可见矣予亦谓画莫古于林壑自一变为花卉再变为虫鸟而巧不胜既矣今君寓名于拙庶几有意于复古者哉虽然是未足以言夫拙也葢予幼尝学嗜书习之累年而罔知措其防画比壮复尝学琴亦勤之弥月而弗能布其指爪故凡天下之拙莫予若也以君之意匠经营动肖天巧拙云乎哉然闻古有大巧若拙意者君之拙其殆近是乎予将抱拙终身窃喜君之有志于是也遂为之记
　　雪篷记
　　人之于物可寓意而不可留意焉夫人亦天地间一物尔茍凝滞于是物交物则引之而已矣昔者刘伯伦之寓意于酒阮遥集之寓意于屐其迹似旷逺其中实留于物也君子欲玩物适情当于是辨之武川徐允恭早嵗遨游湖海间玩雪篷之趣而有得焉既而惜其境之不常在也归而绘诸图以寓意焉予谓是境在天地间固不能以常在而亦未尝忘也昔予家双溪上每江空嵗晚积雪皓然孤篷短棹交错洲渚间意未尝不在是也信宿之后则平沙断岸已失故态于是境与意相忘久矣然而每一见之意亦未尝忘也今君之为是图得非留意于物乎虽然楚则失矣齐亦未为得也自予落城府向之所寓意者不特忘之而遂不可见矣嗟夫溟海浩瀚风波不时意者君将出为济川之舟楫顾乃自放于荒烟野水之濵其将蝉蜕于汚浊乎抑将浮沉于斯世也吾闻昔人藏舟于壑夜半犹为有力者持去况皓皓之易汚耶吾惧或者按图索骥则子虽欲为絶壑之虚舟不可得已安得与子载太古之雪泛无为之波以浮防于太素之天乎















　　尚防斋集卷二
　　钦定四库全书
　　尚防斋集巻三
　　明　童冀　撰
　　南行集
　　五言古诗
　　过洞庭
　　尝闻楚粤交积水之所汇我来当五月雨过百川防沦讵有底磅礴信无外日月互吞吐风云时霮防夷夏斯界限江汉相襟带吴樯与蜀柂飘忽风雨快平生独往意颇觉空眼界孰云吞八九胸中不芥蔕行当登日观一览瀛海大
　　夜雪简王雪舟
　　儿时不识愁见雪喜欲颠长大颇不喜所望在有年蹉跎齿发暮况乃忧患煎一身去乡国道里逾五千北风昨夜起积雪被南天故乡美醽醁不到篷窻前颇闻王子猷夜泛湘江船岂无戴安道掩关方醉眠人事每如此逺客殊可怜
　　七言古诗
　　送胡琪之富阳【琪永康邑人永康有花溪西北流入双溪】
　　花谿水下双溪遥遥百里西南驰北折兰臯复东骛却绕金华山下路金华山色年年青年去年来相送迎我家金华山色里与子共欢双溪水去年送子作贤良握手一笑溪水傍今年我亦金陵去邂逅钱塘复相遇钱塘江上三日留送子又登江上舟富春南望未百里江流犹是双溪水我今暂别行当还扁舟还过富春山好买江鱼酿江酒同向春风开笑口百年欢乐能几何一年春色成蹉跎明年子亦作归计衡门待子重相过
　　谒卞将军祠
　　五湖云扰鏖中原五马渡江江欲浑关中帝子已北狩洛下士族争南奔新亭英雄相对泣国体艰危仅能立姑熟甫见欃枪沉歴阳又闻防貐入江左夷吾身退髙廊庙重臣刘与刁防君母后等孤注元舅防伏先遁逃将军精忠贯白日气吞余子前无敌身冐白刃如无人此身不知知有国二子从父身争先父前子后同九泉当时豪杰谁不死一门忠孝今千年六朝往事随流水将军至今犹庙祀世间万事等飘风只有忠孝传无穷
　　过安庆谒余忠宣公祠
　　舒州城小如堵墙舒州城外皆战场遗民千百多残创官中况复无糇粮余公东来植纲常民心险固逾金汤开门四野烟尘黄青天白日腾虎狼公执忠义为锋铓追奔逐北如驱羊羣盗出没犹披猖蜂屯蚁聚称侯王孤城屹立当中央羽檄征兵惊四方援师不至振复僵此身真与城俱亡举室效节沉沧浪声名日月齐辉光新朝褒忠劝贞良作庙秩祀严烝尝平原睢阳遥相望云车风马防翺翔我尝拜公淛水傍绣衣玉节何煌煌今公遗像俨在堂九原不作涕四滂秋菊春兰荐馨香嵗时奔走来巫阳江水日夜东流长遗民千古心弗忘
　　过贾太傅庙遗址
　　洛阳年少古希有谁其荐之河南守声名一日倾京师汉廷无人出其右是时天下方治平朝廷柄用皆老成惟生新进谈世事开口磊落令人惊流涕未已复太息绛灌诸人岂相嫉不愆不忘循旧章法令纷更果何益一官迢逓来长沙承防又看梁园花寝薪书上痛时鵩鸟赋成悲日斜当时未识治安防宣室何劳问前席汉家礼乐兴百年身后时方用儒术武皇鋭志追古先待诏金马非才贤使生当时偶未死致治三代良非难我闻古人任黄耉大器由来晚成就举世皆知非汉文惟我独怜生不寿空山落日寒烟昏千年遗庙无复存荒庭古井久不食寒泉一勺芳荪我生已是千载后老去惟知懒开口致身富贵须少年独立乾坤重搔首
　　读磨崖碑
