<!-- { "loadSidebar": true } -->
　　首者赐第一甲第一名　　　　　　臣罗洪先臣对臣闻帝王之致治也有覆天下之仁而以不费为施有周天下之智而以不劳为用施不费而后顺时鼓舞之权行用不劳而后宪天聪明之实尽尽聪明者存乎诚诚无疑矣妙鼓舞者存乎变变无方矣无方而显作用于旁行仁之发也以天下之才尽天下之故得天下之故神天下之化夫何费之有无疑而别贤否于不遗智之运也以天下之公为一人之度廓一人之度达天下之情夫何劳之有是故诚以基智智以广仁仁以尽化化以格天天顺而时化和而理仁广而通智睿而辨非夫先天而天不违后天而奉天时者其孰能与于此故仁而不得其要必纷错而弥文智而不本于诚必穿凿而任术弥文之弊泛而寡效任术之弊察而不天下之事废者多矣是故帝王存之为湛一之本举之为易简之善明而先觉惠而乆大盖其所执者要而所尚者审故也是以天地可位万物可育气化太和灾沴不作其上下一贯之理显防无间之机乎是故仁智合德之谓圣志气交感之谓通天人同归之谓治是说之不明也亦乆矣古人之言曰上有好言之君则下必有尽言之臣又曰益志广德莫善于问乗事演道莫善于对臣愚恭遇陛下精明纳言得其时矣观时势之故究恢济之本极理要之说广德业之规臣非其人也而窃有志焉敢不敬述所闻以对惟天生民不能无欲欲之不制乱之成也苟非至徳大道不行故夫徳合天者谓之皇德合地者谓之帝兼乎三才足以叙伦尽制者谓之天子故亶聪明为元后而佑下民也作之君师子夏问孔子以民之父母孔子曰四方有败必先知之一人而定四方者君也是故天者立君之命也君者立民之命也裁成之道辅相之宜所自成也典礼之衷命讨之权必有归也安民非君之责乎势一而后定于义职分而后详于仁是故惟王建国体国经野设官分职以立民极也树后王君公承以大夫师长以奉天道也此则共济之义大公之制也官人非君之助乎然地逺则徳未易徧情异则化未易齐求万姓之咸休至难也听言则易于匿情尽实则乖于广容求九德之咸事至难也然臣尝求之矣四凶之恶未着也尧不逆探其奸元凯之善未着也尧不责备其用是道也其知人之要乎黎民敏徳在臣工之克艰帝力不知由百僚之师师是道也其安民之要乎然而当时病其难者思日孜孜之心后世之弗逮忘其有事者也念不念之间而治忽因之其亦可畏也哉仰惟陛下即位以来务学求理敬慎夙夜不遑宁处求直言以广听纳除冗役以刬蠧害谨鬻爵以简任使严章法以辨优劣其于用人可谓谨矣免杂租以重邦本发余帑以苏时艰减贡献以节浮费明寃狱以行钦恤其于抚民可谓至矣是宜海内兴富足之歌天下乐有年之颂朝着崇相让之风郡邑尚承徳之美而休徴毕集嘉气聿畅矣夫何近年灾故迭见旱魃肆虐千里相继淫潦损苗逾时不止白虹示警坤仪载震星变上现霾气四昏夫天人之应自古不诬气数之说匪经之训故曰圣王在上日月不薄蚀星辰不悖雷发不震雨雹不为菑一气之流行故也今也仰窥晷度俯考玑衡岂惟圣明虑之至愚如臣亦宜疑之矣然尝延询博访近察逺闻而知斯民之困也仓箱无卒岁之储田里无口分之业耕获未己而称贷复行亦有收不以时如蘓轼之虑者矣播种已施而劵契辄易亦有欲亟其死如陆防之忧者矣或病于赋税之増或困于徭役之扰至于灾异之地犹失抚字之方栗烈不免于悬鹑原野谁矜夫防袂是以流离载道转相嗷嗷攘刼为生益见糜败邉尘稍动僵仆满目夫天心之仁靡不欲其相养以生而民之司牧乃忍视其转死而不救知人之道可不重省乎哉陛下之睿思既有以洞烛其矣臣也复何所言伏惟圣问有曰官非其人以虐民臣不敢谓无是也盖古之仕也禄不计其厚薄职不计其大小惟以尽分为贤不以年数为限今也上无责成之心下有苟安之幸善政未必行能声未必着累日积资自可叙迁是安得不以利为利也陛下有以处之乎圣问有曰贤与不肖进退倒置臣不敢谓无是也盖古之仕也进以实徳不以空言故静言如兠不得长奸有能如鲧犹谓方命今也听其辞说无以证其素行取其才艺不复稽其道术是安得不以不肖为贤也陛下有以辨之乎以劝惩言之古之课绩也日有日成月有月要岁有岁防故不紊也今给由之制亦有视为文具而以情毁誉者乎是赏罚无可考矣以选任言之古之进贤也官长自举其僚属荐辟不避乎亲故皆以情也今铨衡之法亦有故遗所知而逺絶嫌谤者乎是公平有所碍矣四患不除则庶理不得庶理不得则羣贤不登羣贤不登则处置失宜而百姓无頼是故潢池多弄兵之警沿邉无固守之防以此立国则国运不泰以此制民则民纪弗宁夫天视自我民视天听自我民听信乎感应之道察乎机缄之萌是安得不来宵旰之忧而切多士之问也然臣以为知致之由则必有救之方病化源之郁则必有更化之道母亦于知人者而加之意乎臣亦不敢为近世苟且之见习熟之说以负陛下之诚意请揆其本而论之夫天聪明圣时宪古之训也然天之聪明不可度也有徳则降祥有恶则降殃大以成大小以成小各因其宜而未尝有为也各尽其才而未尝有心也山泽之广大污疾之藏纳而未尝靡容也观于天道可以知人君之度矣舜为大智隠恶而扬善谦之受益能虑以下人者也圣贵改过不保其往诚于取善无不可师在协于克一而已是故虚心以应之下已以待之水澄则妍媸自见也衡平则轻重自伦也必以形迹观人则不可以尽人必以法制绳人则不可以服人而况人心至神无感不通上之好恶靡不审上之情伪靡不知示之以诚犹恐其渝示之以疑将安极巳未信而欲人之信己不可得也人弗信而欲其惟志之从亦不可得也今以虞度之私而视圣人问察用中之心为何如哉虽然此其本也槩举其端则教育不可不端也选举不可不慎也考课不可不精也而三者之中教育又其大端也欲端教育在于正道术之习重师儒之贤欲正其习则祖训所谓一以记诵为能卒无实用者可戒也欲举其师则祖训所谓必求端人正士以为模范者可行也敦本而尚质先徳而后艺如是而教有不成乎欲慎选举在于谨资格之弊崇徳行之科谨资格也则当鉴裴光庭混淆之失崇徳行也则当用程颐荐达之议而又止奔竞之风重亷耻之节如是而选有不当乎欲精考课在乆贤能之任明赏罚之权乆任则杜恕所谓辟亲民长吏转为郡守有绩则进爵加秩者可法也明权则傅嘏所谓君志定国体崇而后责其成者可取也如是而课有不精乎然而数者之要非秉聪明之德不能行宪天之说无亦所当致省者乎既能知人则安民者举而措之耳然道有升降政由俗革法不变则道不融制不新则化不显兼以时乆则穷事烦则弛俗玩则势积则屯守其故必滞而不通反其源斯顺而可达是故作其倦怠不可无劝相之道一其趋向不可无防范之规刚克柔克因人而施者也尚质尚忠与世相成者也此可以观时矣时未至而求之太骤则易至于用智时已至而行之无渐亦不谓之适宜故观其防通顺其酬酢以为当官之法固可尽其才能以为责效之期尤当易于底绩今习于惰逸昩于物情执一定之迹应无穷之变岂所以振皇纲而宣徳意者乎虽然此其本也槩举其端则东南有可耕之人而无其地西北有可耕之地而无其法旷土隙田之未治晁错之所忧也凿源灌渠之有法召信臣之所行也臣又闻因旱得雨而皇祖犹悯其伤苗乃免田租今则善政置诸废阁多矣无亦以实意行之乎西陜告饥请粟而皇祖倍其赉予且令速发今则虽有急请稽延嵗时乆矣无亦以便宜处之乎田无定分贫富不均畧为检制可也赋有巧算虚实莫究加以清量可也禁侈靡之风而民自足黄覇之惠政也豫储蓄之举而岁不饥朱熹之良规也然而数者之要非达变易之宜不能行顺时之说无亦所当致省者乎顺时而不悖则贤才无掣肘之虞任人而不疑则闾阎有切实之效遂饱暖安逸之欲而无饥寒盗贼何从生乎盖不但龚遂之治渤海也得抚绥攻战之宜而无败衂外侮何由至乎盖不但如充国之在湟中也生之有道用之有节积之有备取之有制财用足而衣食富又不必刘晏之取予而后为善计也又何患于天心之不格灾患之不潜消哉然圣问于终篇尤有明于王道真实的见之说以启愚臣之尽言而且戒谄畏之弊臣有以知陛下求治理之切广谋猷之陈上嘉下乐之情至矣臣复何所顾忌而不终其义哉盖闻祖训有曰一民未安犹为未仁一念未诚犹难格天又曰人情遇祥则有骄心遇灾则有惧心惧则戒心常存或皆防休矣呜呼其殆天人之交始终之义安危倚伏之机乎今陛下遇灾而惧因变而警归过于己加念于民是心岂有二哉此臯陶所谓兢业万几者也寅恭和者也是知人安民之大原也万古虚灵不昩之天德也今之灾变即潜消也此心之敬戒无时可止息也孔子曰为政在人即知人之可以安民也取人以身即知人之本于宪天也脩身以道脩道以仁仁也者即今日敬戒之真心也是心也天得之以清地得之以宁圣人得之能使天下和平是故无有内外无有逺近浑然与物同体者也凖则变化皆由此出清明在躬可以一贯谁则无之难乎其纯耳圣人之学以纯其心者也加以意必即非此心加以固我即非此心其得其失不假外求匪思匪为乃所自得是故静而养之而未始有物实渊深也动而慎之而未始不定实溥博也故一念之觉即为诚一念之放即为伪达于此为大智决于此为大勇而饰外之累不足惑之矣顺之而运用也乃为周流之妙失之而袭取也乃为执方之行而似是之非不足动之矣以此脩己中有主而不杂于二三以此亲贤任必专而不疑于可否以此为裁事宰物之柄则拟议而不穷以此为事天治民之本则精明而不懈学不知心难言穷理不能穷理何以泛应此一贯之防也千圣之传也百世之经也愚臣终身学之而未能者也程子言告君之贵诚也犹钟之音系所感而应也张子之言曰试言乃事君第一义岂可有欺臣之微诚何足为献然亦不敢妄举以陷于自欺刍荛之虑有补万一亦大圣之所不弃也惟陛下审择而力行之不胜幸甚臣谨对
　　表
　　谢恩表
