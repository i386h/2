<!-- { "loadSidebar": true } -->
    敕：《礼》云“臣下竭力尽忠以立功於国者，必报之以爵禄”，此言上之不虚取於下也。而司空度等，咸以忠力作股肱心膂之臣，大节大劳，书在甲令。然则功如是，忠如是，高爵重秩，予何爱焉？故於统御之初，先行信赏，诏主爵者，合为奏书，或加宠进封，或延恩任子，次勤第品，咸按旧章。行乎敬之，无忝予一人之嘉命。可依前件。
    ○郑馀庆杨同悬等十人亡母追赠郡国夫人制
    敕：馀庆亡母某氏等：夫德不旌，则劝善之典缺矣；亲不显，则扬名之道废矣。凡今公卿大夫至於元士，济济然抱忠履信立我朝者，皆圣善之教、燕翼之方所致也。自家刑国，有所从来，不大封崇，是忘报施。朕去年仲月统御之初，发号推恩，先降是命，岂直光前慰後而已哉，亦欲使天下为母者闻，庶几乎善统其家，慈训其子，厚人伦而美教化也，可不务乎？
    ○李授咸阳令制
    敕：某官李：近者西夷犯塞，诏诸将出师，司计臣俊言，有应辨才，可司馈饷，故自京府掾假台郎宪职以命之。属寇遁师旋，未展其用。况在公族，推有器干。今授铜印，俾宰咸阳。夫庶官之任为急，西郊咫尺，伫尔能声。可京兆府咸阳县令。
    ○程群授坊州司马制
    敕：程群尝从事於镇冀之间，病免所职，垂老之岁，弃为穷人，伥伥无归，有足伤者。夫一夫不获，若纳诸隍，此圣王用心，推己及物。今宜与群禄食，使饱暖其身，亦犹晋君不能忘情於绛老也。往佐中部，尔其念哉。可坊州司马。
    ○海州刺史王元辅加中丞制
    敕：海州刺史王元辅：汉制二千石有政绩者，就中加命秩，不即改移，盖欲使吏久於官，而人安於化也。今元辅为郡，颇有理名，廉使上闻，奏课居最，宜加中宪，旌而宠焉。庶使与君共理者，闻而知劝。可兼御史中丞。
    ○杨潜可洋州刺史李繁可遂州刺史史备可濠州刺史制
    敕：朝散大夫守尚书金部郎中上柱国杨潜，温厚静专，有端士之操；朝议大夫前使持节吉州诸军事吉州刺史上柱国李繁，精强博敏，有才子之称；将仕郎前使持节光州诸军事守光州刺史云骑尉史备，变通健决，有良吏之用。而能本於文学，辅以政事，为郎见其行，为郡闻其声。夫洋束梁之险，遂居蜀之腴，濠控淮之要，三者皆名郡，而委之三吏。得不思勤俭教导，劳来安辑，膏雨吾土，襦吾人者乎？潜可使持节洋州诸军事守洋州刺史，散官、勋如故；繁可使持节都督遂州诸军事守遂州刺史；备可使持节濠州诸军事守濠州刺史，充团练涡口西城等使，散官、勋如故。
    ○张洪相里友略并山南东道判官同制
    敕：朝议郎守太常博士上柱国张洪、前瀛漠等州都团练判官朝议郎侍御史内供奉上柱国赐绯鱼袋相里友略等：元翼以大节大忠，绰闻朝野，授钺开府，殿我汉南，而又求贤乞能，以自参贰，则其宾き，宜有以称之，故求吾俊造之英，勋列之胄，达朝议而练戎事者与焉。今以洪之知国礼奉家声，以友略之富艺文饱军旅，两中是选，合而命之，优秩宠章，无所爱惜。时无古今，代有忠贤，苟吾元翼於羊、杜间，别有陟明之典在。洪可检校尚书职方员外郎兼侍御史，充山南东道节度判官，仍赐绯鱼袋，散官、勋如故；友略可检校尚书屯田员外郎兼侍御史，充山南东道观察判官，散官、勋如故。
    ○姚成节右神策将军知军事制
    敕：朝议郎前使持节成州诸军事守成州刺史充本州守捉使赐紫金鱼袋姚成节，尝为天平军裨将，当刘悟之立忠勋也，谋成事集，尔有助焉。虽授一城，未足酬奖，况闻信厚勤恪，宜於爪牙肘腋间居之。昔汉文帝以宋昌忠劳，擢拜将军掌宿卫，今吾用汝，犹前志也。环拱之职，得不勉欤？可毅果校尉守右神策将军知军事，馀如故。
    ○高钺等一十人亡母郑等太君制
    敕：起居郎高钺亡母荥阳郡太君郑氏等：予有侍臣，咸士之秀者，或左右以书吾言动，前後以补吾阙遗，森然在庭，各举其职。爰思乃教，知所从来，岂非善禀於亲，行成於内，徙邻断织，训使然耶？不追封邑之荣，曷显统家之庆。可依前件。
    ○柳公绰可吏部侍郎制
    敕：京兆尹兼御史大夫柳公绰：长吏数易，为害甚多，迩来都畿，未免斯弊，或苛急而人重困，或懦弱而奸不息。得其中者，其公绰乎？细大必躬亲，刚柔不吐茹，甚称厥职，惜而不迁。然智者常忧，忠者常劳，亦非吾以平施御臣下之道也。尚书六职，天官首之，辨论官材，澄汰流品，比诸内史，选妙秩清。询众用能，无易公绰。尔宜饬躬承命，以裴、王、崔、毛为心，苟副吾言，用称乃职，而今而後，亦何往而不适哉？可尚书吏部侍郎。
    ○孔可右散骑常侍制
    敕：昔齐桓公心体懈堕，则隰朋侍；汉成帝亲重儒术，则刘向从。今之常侍，是其选矣，称其任者，惟正人乎。大中大夫守尚书吏部侍郎上柱国赐紫金鱼袋孔，言行谨直，风操端庄，肃然礼容，清庙之器，始自筮仕，迄於天官，虚舟为心，利刃在手，全才具美，时论多之。可使珥貂，立吾左右，从容侍从，以备顾问，隰朋、刘向，岂远乎哉？可右散骑常侍。
    ○王公亮可商州刺史制
    敕：尚书司门郎中王公亮，茂於学，精於文，文学之外，有析毫弗刂钟之用，自佐戎律，领郡符，持宪为郎，皆称厥职。吾前命刘遵古、张平叔为商州刺史，继有善政，人用安。今尔代之，守而勿失。况商土瘠，商人贫，可以静理而阜安，不宜改弦而易辙。以尔精敏，当自得中。可商州刺史。
    ○韦觊可给事中庾敬休可兵部郎中知制诰同制
    敕：职之要莫先乎驳正，文之选莫难於司言，将使朝纲有条，朕命惟允，在二者得人而已。中大夫使持节苏州诸军事守苏州刺史上骑都尉韦觊，精微专直，通乎事典，可使平奏议而坐右（一作左）曹；朝散大夫守尚书礼部郎中上柱国庾敬休，温裕端明，饰以辞藻，可使书诰命而专右席。而轮辕凿枘，各适所宜。夫惟刺史守列城，郎官应列宿，选任倚注，非不荣重，然吾左右前後，方求正人，如觊、敬休，不宜疏远，亦犹有声之玉，无之珠，不佩服之中，掌握之上，皆非其所也。宜自敬谨，无忝吾言。觊可行给事中，散官、勋如故；敬休可尚书兵部郎中知制诰，散官、勋如故。
    ○李赠太尉制
    敕：故特进行太子少保上柱国凉国公食邑三千户食实封五百户李：在建中岁，Г贼叛逆，惟太师晟实仗大顺，剪而诛之；在元和朝，蔡寇充斥，惟尔实奋奇策，虏而戮之。父子之功，书於甲令，俱为第一，焯当时。矧尔一登将坛，六换钺，坐论岩廊之道，卧理保傅之事，方深倚望，奄忽沦谢。是用当食累叹，视朝三辍，岂不以爪牙之威缺於外，股肱之痛轸於中者乎？而吊奠之命，赙之数，虽加常等，未表殊恩。宜以太尉之秩赠，上公之衮敛，俾尔被哀荣，服忠孝，从先太师於九原也，不其盛欤？呜呼！美终必复，礼无不答，昔尔之勤劳如彼，今吾之宠饰如此，君臣报施，可谓两臻其极焉。尔灵有知，钦我追命。可赠太尉，仍令所司备礼册命，赐绢二千匹、布七百端、米粟一千石，委度支送。
    ○田布赠右仆射制
    敕：朕闻古之臣子，有忍死效节为忠者，有不伤发肤全归为孝者，有不顾性命引决为忠者，但问所操所蹈何如耳，岂系去就生死之间耶？噫！今有重义如泰山，轻生如鸿毛，死而不朽者，安得不褒扬宠饰，使天下闻之，所以劝孝心，激忠肠，然後薄者敦，懦者立，幸生者耻格也。故魏博等州节度观察处等使起复宁远将军守右金吾大将军员外同正员检校工部尚书兼魏州大都督府长史御史大夫赐紫金鱼袋田布，其父太尉，甚贤此子。镇阳之乱，宏正殁焉，而布枕戈尝胆，誓报冤耻，故吾以大将军之旗鼓钺、先臣之土壤士卒，尽用委付，亲加勉谕。人鬼之愤，期一泄而甘心焉。既而激发魏师，出疆临敌。事有不得已者，布亦末如之何，卒至於剖心自明，遗疏自列，谢君於天上，报父於地下。可谓田氏有孝子，国家有烈臣。则吾之知臣，宏正之知子明矣！耸动人听，[B242]伤我怀，故废临朝，所以示哀也，加礼命，所以示荣也。哀荣恩礼，至则至矣，呜呼！曾未足以显尔之节，不厌吾之心乎？可赠尚书右仆射，赐布帛三百段、米粟二千石，委度支逐便支遣。
    ○韦贯之可工部尚书制
    敕：河南尹韦贯之：善驭者齐六辔，善理者正六官，六官成则百事举，故吾选贤任旧，以次第补之，而六卿之材，吾已得五，阙一不可，待汝而成。贯之以正行明诚，为先朝辅，始以直进，终以直退，道有消长，德无缁磷。及帅湘潭，尹河洛，而廉平清一之政，继闻於京师，名简吾心，善入我耳。宜朝右，以镇厚时风。况今之尚书，汉之公卿也，言动可否，属人耳目焉，固不专率四属、程百工，备位於冬官而已。可工部尚书，馀如故。
    ○太子詹事刘元鼎可大理卿兼御史大夫充西番盟会使右司郎中刘师老可守本官充盟会副使通事舍人太仆丞李武可守本官兼监察御史充盟会判官三人同制
    敕：太子詹事刘元鼎等：夫选可任而任之，则用无不适，择可劳而劳之，则事无不成，盖君使臣、臣事君之端也。属西夷乞盟，求可以莅之者，历选多士，吾得三人。今以元鼎之博通，师老之诚谅，武之恭敏，合而为用，不亦可乎？尔宜临之以庄，示之以信，形仪辞气，皆有可观，必能率服彼戎，不独益敬吾使。法卿宪秩，宠之以遣。
    ○可依前件许季同可秘书监制
    敕：大理卿许季同：国朝以来，有刘得（一作德）威、张文、唐临为大理卿，有魏徵、虞世南、颜师古为秘书监，设官之重，得贤之盛，人到於今称之。今季同以明慎钦┰理刑狱，以文学博雅掌图籍，由廷尉而掌秘府，论者荣之。宜自重其官，自远其道，又思与刘、张、唐、魏、虞、颜为比，不亦自多乎？可秘书监。
    ○张元夫可礼部员外郎制
    敕：殿中侍御史张元夫：官有秩清而选妙者，其仪曹员外郎之谓乎？凡殿内御史，虽文才秀出功课高等者，满岁而授，犹曰美迁。有如元夫，连膺二迁，历彼践此，佥以为宜。况怒飞青冥，翔集禁陛，由兹去者，十八九焉。汝知之乎，思有以称。可尚书礼部员外郎。
    ○杨嗣复可库部郎中知制诰制
