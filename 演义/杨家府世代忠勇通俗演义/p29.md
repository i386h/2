<!-- { "loadSidebar": true } -->
　　正值真宗设朝，众文武皆集殿廷。近臣奏知捉得王钦已到。八王令人扯出脚心来看，果有“贺驴儿”三字。帝见大怒，骂曰：“这贼，朕如此厚待，犹欲相害。今逃走于他处，毕竟鼓舞兴兵，又来侵犯边境。”王钦低头不语，只乞早就刑戮。帝问八王当加何罪，八王曰：“乞陛下设一大宴，令本国文武，外国进贡使臣，皆与于席。将此贼绑于筵前柱上，万剐凌迟，以侑筵中之酒，庶使人知警。”帝允奏，遂下令着司膳官排宴，召集诸国贡使与满朝文武依次坐饮，令行刑刽子将王钦缚于柱上，慢慢一刀一刀割下其肉。在席观者俱毛骨竦然。有诗为证：
　　奸臣欲堕宋宗墟，乔扮投南种祸基。
　　讵意壬人天殄灭，致令身戮与邦危。
　　王钦受痛不过，割了数十余刀，昏闷气绝。帝命抛其尸骸于野，使狗食鸦食，方显奸恶报应之极。帝又谓八王曰：“王钦欺罔如此，朕竟弗知，何也？”八王曰：“大奸似忠，大诈似信。设使圣上知之，非奸臣矣。今日王钦受刑，朝野无不欢跃。”帝然之。忽侍臣奏大将呼延赞夜中疯痰而卒，帝闻奏，不胜伤悼，乃曰：“延赞忠心报国，勤劳王家，临太难而不苟，朕股肱也。何天夺之速！”遂令敕葬，赠忠义候。有诗为证：
　　豹略摅枫禁，熊师镇朔方。
　　将星中夜殒，青史永垂芳。
　　却说真宗设朝，群臣班散，特宣八王升殿言曰：“平定北番，将士未及封赏。今日特宣卿来议之。”八王奏曰：“爵德赏功，王者所为。今陛下一统，四方宁静，再封谋臣勇将，镇守各处边关，此诚社稷之长计也。”帝曰：“日前献俘阙下，朕亦未曾发落。卿说大辽太子与诸臣子将何以处之？”八王曰：“前者班师之际，寇学士等议欲留兵镇守幽州，其事未敢擅行，故必归请陛下裁之。但幽州地土硗薄，今虽得之，亦无利益于国。莫若遣辽太子诸臣归国，以效先王兴灭国，继绝世，施仁政，以怀服天下之诸侯也。”真宗允奏，遂下令赦辽二太子并诸臣，俱遣还国。敕旨既下，番人大悦，诣阙谢恩。帝赐辽太子蟒衣玉带，太子再拜受赐，辞别真宗，即日率众臣回幽州去讫。

真宗封征辽功臣
　　辽太子既返国去，次日，真宗亲拟封职。宣六郎进殿，面谕之曰：“卿父子破天门阵，建立大功，未及升职。今又有平定幽州之勋。朕将旌表以酬卿也。”六郎顿首言曰：“上托陛下洪福，下赖诸将效能，于臣何与也。”帝曰：“卿太谦矣，朕自有定议。”六郎拜命而退。
　　是日，遂下敕旨，封六郎为代州节度使，兼南北都招讨。封杨宗保为阶州节度使，兼京城内外都巡抚。杨延朗以取幽州有功，授秦州镇抚节度使。授岳胜为苏州团练使。孟良为赢州团练使。焦赞为莫州团练使。陈林为澶州都监。柴敢为顺州都监。刘超为新州都监。张盖为吴州都监。管伯为妫州都监。关均为儒州都监。王琪为武州都监。孟得为云州都监。林铁枪为应州都监。朱铁棒为寰州都监。丘珍为朔州都监。丘谦为雄州都监。陈雄为蔚州都监。谢勇为凤州都监。姚铁旗为寿州都监。董铁鼓为潞州都监。郎千为瓜州都监。郎万为舒州都监。八娘授银花上将军。九妹授金花上将军。古时旧制，有封女将为将军者。渊平妻周氏封为忠靖夫人。延嗣妻杜氏封为节烈夫人。穆桂英以下十四员女将俱封为训命副将军。其余有功将士，俱皆封赏有差。
　　次日，六郎诣阙谢恩，奏曰：“荷陛下恩赐，部众爵禄俱已发遣赴任。但臣母年高，欲奉数时薪水，乞陛下宽宥限期，不胜感激之至。”帝曰：“卿能养亲以尽孝道，可以风励天下为人子者，朕甚喜焉。唯俟再拟期限就职。”六郎拜谢，退归无佞府中。岳胜、孟良、焦赞等俱在府中俟候。六郎召岳胜等谓之曰：“今圣上论功定赏，授汝众人之职，恩典隆矣。且幸干戈宁息，国家清平，各宜赴镇，以享爵禄。上耀祖宗，下酬己志，毋得违误官限。”岳胜等曰：“小将俱赖将军威名，建立微功。今蒙圣上授职，实不忍离帐下而去。”六郎曰：“此君命所在，离别之情有难言也，但汝等可将本部军人查点，愿随临任者，则带同行。不愿者，赏以金银，着令回家生理。汝等赴任之后，各宜摅忠报国，施展奇抱，不枉为一世之丈夫也。当亟赴任，勿萌私念，以误限期。”岳胜等俱拜辞退出。行营间军人愿从者即同之任，不愿者随凭回乡。其军人愿回乡者一半，岳胜等俱各赴任去了。惟有孟良、焦赞、陈林、柴敢、郎千、郎万六人在府俟候六郎起行。孟良曰：“今岳胜等俱各赴任去了，三关寨上守护军士未知消息，将军惟遣人调回。”六郎然之，即遣陈林、柴敢、郎千、郎万前往三关调回守军，吩咐将积聚锱重，载归府中。陈林等领令去讫。
　　是时九月，万里长空一清如洗。六郎月下散步，仰望云汉，追忆部下昔日患难相从，今日清平俱皆不在，遂口占词调一阕：
　　    长空如洗，碧玉盘，辗转寂寂。忽楼头几个征鸿，悲声嘹唳。欲往乡关，何处是，水云浩荡南北，
    只修眉一抹有无中，遥山色。
        天涯路，江上客。此心此情，依依报国。昂藏丈夫，不忘疆场裹革。欲待忘忧，除是酒。奈杯传尽，
    何曾消得。挽将江水入樽罍，浇胸膈。
　　六郎吟罢，乃入室解衣就寝。忽闻一阵狂风大作，风过之后，似有敲户之声。六郎慌忙启扉视之，恍惚见一人立于檐下，乃其父也。六郎大惊，拜曰：“大人缘何在此独立？”令公曰：“我有一事语汝。今上帝因吾忠义，敕为鉴司之神。此已慰吾心矣。但骸骨抛撇他乡，汝可令人取归，葬于先陵。”六郎曰：“爹爹何为又发此言？十数年前孟良曾于幽州红羊洞中取回，已葬殓矣。”令公曰：“汝不知萧后奸计，惟问延朗便知端的。”言罢，化一阵清风而去。六朗痴呆了半晌，似梦非梦，将近三更。
　　俟至天明告知令婆，令婆曰：“可唤延朗问之。”须叟时唤得延朗到来，将六朗梦中之事告之。延朗惊慌言曰：“因事匆匆，儿实忘之，未曾告禀母亲得知。萧后昔日得父骸骨，惧我宋人来盗，乃把一付假骸骨藏于红羊洞中。真者留于望乡台，谓吾父英勇，置此以为威望之神。往时孟良所得，乃是假的。此台上才是真的。今日乃吾父显圣，托此梦于六郎也。”令婆曰：“北番今已归降，令人取回，有何难哉。”六郎即召孟良入府谓之：“吾有一件紧要事劳汝干来。”孟良曰：“将军有何差遣？小将愿往，安敢言劳。”六郎曰：“吾父真骸骨，萧后藏于望乡台上。汝今竟往彼地取之，却要黑夜盗。若明使辽人知之，彼又将假骸骨换了。”孟良应声曰：“向者地殊国而人异主，吾尚能取回，何况今日一统。”六郎曰：“汝言虽是，争奈辽人谓吾父骸骨灵圣，彼地乡民必竟严守，汝去还当仔细。”孟良曰：“将军放心，但无捕缉便罢，若有时节，消不得一斧。”言罢，慨然而行。适焦赞入府，只见众人纷纷私论，赞曰：“汝众人在此哓哓，本官将有甚事？”众人答曰：“侵晨本官吩咐孟良前往幽州望乡台上取令公真骸骨去了。我等正在此叹息，孟良真有才能。”焦赞听罢，跑回行营。自忖道：“孟良屡与本官干事，我今兼程而进，先到那里取回，却不是我之功？”遂整行囊，竟往幽州去了。此时杨府无一人知之。
　　却说孟良星夜行到幽州，当日将近申时，扮作番人，竟到台边。只见有五六个守军喝曰：“汝是何人？来此乱走。”良曰：“前日太子归国，我等护送，未曾遣回，故来此各处潇洒。何谓乱走？”守军信之，遂不提防。及至一更，悄悄上台，果见一香木匣盛著一付骸骨。孟良遂解下包袱，将木匣裹了，正背起来，不想焦赞躲在背后，一手拖往包袱，厉声曰：“谁在台上勾当？”孟良慌张，只道是捕缉之人，抽出利斧望空劈击，正中焦赞脑门，嘿然气绝。孟良背了包袱，走下台来，并未见些动静。自思捕缉岂止一人，才闻声音，却似焦赞一般。遂复上台，拨转尸看，大惊曰：“果是焦赞！”乃仰天叹曰：“今为本官干事而伤本官干事之人，纵得骸骨归去，亦难赎此罪矣。”道罢，竟背包袱走到城边，已是三更，恰遇巡警军人提铃来到。孟良捉住问曰：“汝是哪里人氏？”巡军大惊，见孟良是南人说话，乃曰：“我非辽人，乃宋之屯戍，因犯军法逃走过辽，充为巡军。”孟良亦见是南人声音，遂曰：“汝肯还乡否？”巡军曰：“如何不肯还乡！只因无有盘费，淹留于此。”孟良自思亦是本官之福，遇着此人，遂解下腰间银包递与巡军言曰：“我送汝一场富贵，今先将此几两银与汝作路费还乡。汝直背此包袱往汴京，送入无佞府中，付与杨郡马，自有重谢。”巡军曰：“杨将军在太原时，我曾跟过他来，领尊命，我就送去。请问阁下高姓贵名？”孟良曰：“休问名姓，到府自然晓得。即刻就要起行，若不去，我或先到汴京，随即差人捕汝，重加刑罚。”巡军曰：“说那里话，受人之托，必当忠人之事，岂有不去之理。”言罢，良将包袱交付，再三叮咛，忙忙回到望乡台上，背着焦赞尸首，出了城坳。乃拔所佩之剑，连叫数声“焦赞焦赞，是我害汝性命。不须怨恨，我今相从汝于地下矣。”遂自刎而亡。可惜三关壮士，双亡番北城坳。有诗为证：
　　昔奋雄威莫敢当，今朝为主继相亡。
　　狼烽宁熄回头早，两个英雄梦一场。
    有诗单赞孟良云：
　　社稷悲雄剑，肝肠裂铁衣。
　　误伤同伴侣，慷慨刎相随。

禁宫祈禳八王
　　却说巡军当晚接了包袱，惊疑不定，只得为之隐藏。次日，偷出城南，竞往汴京而去。
