<!-- { "loadSidebar": true } -->
　　伏承饬行自蜀修觐还朝旋闻日剡之来继有宫祠之请虽燕安自便聊适于雅懐而倾瞩攸同未厌于舆诵念山川之邈丁暑雨之淹延跋涉良勤遵頥曷若輙寓诚于简牍庸申敬于记曹其在咏思并留前叙
　　迎李戸部状
　　伏审显膺召节入觐严宸觧全蜀之大藩临西秦之周道抗揺揺之斾将憇于近圻观两两之符伫被于华采缅维福襟冲裕使骑勤烦爰冒秋炎尚届馆传即谐迎谒预切瞻翘
　　迎张宣猷状
　　逺驱台斾甫次国都朝论具依上心虚伫阻于官制莫遂郊迎冀趋命之勿违副曕风之已久
　　迎周漕使状
　　伏承逺驰台斾俯及嵩郊属时霰之纷零冒驿途之凝沍窃惟行李倍想艰勤某限官守之有常阻畿封之纳谒冀加调防副是依瞻畧布柔函仰通典记
　　迎吕龙图知太平州状
　　伏审肃驰戍斾将届府城惟兹跋涉之勤尚冒炎歊之末想惟妙养无爽太和即遂参迎庶殚蕴幅更祈保佑益副翘诚
　　迎程参谋状
　　肃驱大斾将次郊坰顾慕义之无从喜瞻风之有便恭惟某官英才经世逺畧过人仰膺当宁之知出任临邉之寄折冲御侮坐肃蛮方第赏策勲径跻法从掇承休于诏检用参决于筹帷行奉湛恩入居近弼某曽移书之未果忽枉教之先临悚佩兼深敷陈罔既
　　迎吕秦州状
　　伏承改帅西秦觧符旧陕厯闗河之阻将及于雍郊均牛酒之欢暂追于里社窃惟勤劳华辔偃冒风埃徳履保和道襟集祉某伫谐迎晤冀释瞻翘倍祝养頥下符依仰
　　回杨总领贺冬至状
　　天旋爱日当圭景之丈三地隠轻雷在蓍爻之初九惟徳受祉与阳俱亨伏惟某官顺履嘉辰导迎恊气观台晓望已占嗣嵗之祥寒谷春生益茂宜民之福虽暂淹于使节即归捧于御床善颂之私报书难究






　　钦定四库全书
　　烛湖集巻二　　　　　　宋　孙应时　撰启一
　　发举谢乡帅启
　　献赋秋闱慙非饱学登名天府猥预荐书顾揣已以何堪实知恩之有自切以朝廷广至公之路诚乐取于台莱郡国有大比之常惧或遗于草野考其来之自古皆借此以得人在周家则贤能俊造之賔兴至汉氏而茂异孝亷之嵗举无非本平生践履之素是以成天下纯实之风有如进士之名科号为后世之重选虽文章决一日之胜然规模亦三代之遗自唐世以相髙迨国朝而尤盛窃观前辈厯数钜公宏才实学涵养于未试之先元勳伟节发挥于可为之日非若悠悠世俗之志苟遂区区利名之私士而未及于古人心岂无媿于兹举矧今天子振非常之烈深诏执事求有用之才六经之学孰深造于圣门三策之条孰兼通于世务凡在持衡之下宜无滥吹之容如某者诗礼家传簮绅世旧念宣献以来源流学术之粹顾春眀之望冷落艰难之余铭心愿复于青氊束髪粗勤于黄巻慨余风之未逺顾童子以何能强习雕虫敬出诸先生之后敢图荐鹗乃玷鄊大夫之知兹盖伏遇某官为国近臣当今硕望觧喉舌中朝之任分股肱辅郡之忧适三年劝驾之时助九重求士之切淬励作成既出于寻常之外甄收简拔不遗于尺寸之长致兹光荣及于么麽某敢不力思逺大深自激昻进所学于未能坚其志以有立阶梯今日傥不坠先世之名鞭策他年亦以为门下之报
　　又
　　上公作牧亦躬劝驾之劳畸士应书仅齿登名之末羌众隽之所笑抑有司之至眀矧惟岩石之素瞻而使宫墙之自托是为徼幸敢不知荣尝考周家致太平之端深识先王命乡老之意夫贵为师保本非一职之可名而分总郊圻使董三年之大比出偕羣吏而举賔兴之礼入见天子而献贤能之书盖道隆徳骏既足以使人才之向风事重体尊尤所以示朝廷之敬士邈中古之既降喟此道之莫追郡之选举几于具文主者好恶或其私意祢鹗抱卑飞之叹齐竽多滥吹之讥孰如今兹适有幸防屈衮衣绣裳之重为国求才使筚门圭窦之人逢时自奋仰大公之在上知小善之必收如某者生长穷乡抱持朴学虽少而有志初非富贵温饱之谋而壮且益贫实有父兄门户之责三年之鸣未振再鼓之气不衰忽惊铅椠之生光不作陶钧之弃物顾雕虫篆刻之技亦何足言然攀鳞附翼之途或由兹始兹盖伏遇某官三朝公辅一代宗师衣鉢文章五世袭为儒之贵鼎彝事业九重深求助之思方虚左以近归岂居东之淹久兴懐塲屋之际垂意权衡之间曽是妄庸及于甄录某敢不益加砥砺仰称作成与计吏偕虽曰肩众人之下见大敌勇或能策第一之勲
　　又
　　家声满世忍负读书之传地着有年许从寓里之选曽谓雕虫之陋猥叨荐鹗之荣知振起之可期仰作成之有自盖闻唐虞三代之治所甚急者人才恭惟祖宗列圣之心尤加重于科举凡衣冠之冑子与韦布之诸生各尽力其所长得乗时而自奋彬彬继出卓卓可观学术议论能追数千载之渊源道徳功名遂以扶二百年之社稷肆今初政率由旧章涣发眀诏匪为虚文风厉名士俾为实学岂使齐竽之滥要求鲁服之真如某者涑水诸孙山隂北客念中朝之盛敢忘先训之箕裘顾南渡以来未睹世科之衣鉢喟夙宵之黾勉惊嵗月之蹉跎何献赋之未工忽登名之误及双亲一笑粗不为灯火之羞小子自量犹恐作权衡之玷厥惟幸防有此侥觎兹盖伏遇某官事业格天文章经世三公为乡老薄烦衮绣之镇临一气转洪钧共庆鸢鱼之飞跃亲为劝驾俾与计偕无患有司之不眀遂令小子之有造某敢不激昻素志磨励新功得隽南宫傥可拾青氊之旧拜恩东阁正应歌赤舄之归
　　回京制帅贺交割启
　　三邉重寄岂堪承乏之非才万里遄驱頼有告新之善政问知封境拜受印章思称上恩敢违前躅伏惟某官胷襟度世指掌谋王以弥纶宇宙之才先试于四路六十州之间宜镇抚兵民之效有光乎诸公二百载之迹尽洗岷峨凄怆之气不惊江汉朝宗之波乐职宣布之诗久熟诸生之诵出车劳还之雅式形眀主之思驰温诏以如纶伫遄归之补衮中朝政地方将系天下之安危西土人情宁得计雪山之轻重某无能为役猥使代公适当见吏民之初何以慰父老之望固知蒋公琰之于诸葛不及前人庶几任中正之继乖崖悉遵成画尚湏一面庸冩寸心
　　上叶知郡启
　　学邑非才持身受察煌煌棨防之下凛凛简书之眀一郤一前为荣为惧盖闻千室之宰孔门不轻许人四长之贤汉世以为盛事官无大小责有重轻使天下无太平之时亦县令非其人之故然而世变相激吏途多端文移旁午而交驰赋敛凿空而取办自簿书狱讼不及经意则教化风俗又何暇知加以位下权轻法情巧机穽难测风波易揺官民至于相视为仇讐郡邑不能交通如父子自非道足以获乎上徳足以长其人游刄肻綮之余收功绳墨之外虽以髙才而处此仅亦俗吏所能为如某者少无技能长亦迂濶驱驰升斗之养黾勉尘埃之容不能犯当世之至难輙欲以书生而自试捧檄趣戍舂粮逺征岂惟登车败绩之为忧正恐求牧与刍而不获独欣天幸首事我公恭惟某官文献承家风流名世器博大而方厚识渊深而清眀天府浩穰治中名重山城潇洒节制体尊固已讴吟一方襦袴千里幸寛下吏之辔策使布仁侯之教条察其悃愊之无华赦其迟钝之不及诚殚千虑稍答万分但恐帝方急贤公且入辅虽则云天之在望未知日月之何如堂下一言固不遁知人之鉴嵗终四善其敢干考课之公尺牍有穷寸诚难究
　　与李制干启
　　读蜀道之歌想见风采依严公之幕辱为辈流不孤万里之逺逰真成一叚之奇事恭惟某官星精孕秀月窟腾芳滔滔岷江之词源峭峭石笋之风骨固巳陵轹多士震惊一时而且畧无骄豪厚自涵养要窥从上圣贤之实地不作随世功名之近图定非寻常所可量度蓬莱道山之召人已迟之芙蕖緑水之居君宁久此不愁黄巻之如律便看黒头之作公某偶然来访于鱼鳬幸甚获陪于鸾鳯媿非孙楚不能为参卿军事之髙初见李翺聊亦致得贤主人之贺渴湏面语欵究心期
　　通成都陈钤干启
　　闻名以来今几嵗月快睹之愿巧相参商安知四海兄弟之游乃在万里山川之外缔交云始写敬敢忘伏惟某官文妙穿杨笔健扛鼎激昻意气早披黄石之一编游戏词章更中青钱之万选多士辟易九重叹嘉屹为将相之储优俟功名之防小遨逰于賔幕杂谈笑于邉筹故尝身行危疑反侧之间坐收还定安集之效兹特发硎之一试径湏推毂之九迁不对清光式殚素蕴某连樯璧海倾盖锦江岂行止之偶然何追随之幸甚大牀径卧能毋媿豪杰之交闭戸读书尚许闻切磋之益
　　回卢钤干启
　　谢傅阶庭之誉久熟听闻严公幕府之游适相先后交一臂而不见揺寸心其可知伏惟某官天与奇才家传妙学十二楼之飞鳯文采何多九万里之抟鹏功名方起别巴山之枳棘弄锦水之芙蕖风流雍容论议英发陪碧幢而入奏着防服以归宁能无好官径压余子某人品卑甚客游偶然所期云雾之披乃作参辰之避羣贤共席空懐瓦砾之羞百过开函竟乏琼瑶之报
　　回黄岩钱主簿启
　　愿识韩荆州窃有闻风之素一诣习主簿何如聨事之荣欣奇气之鼎来媿函书之先及恭惟某官家传忠孝之烈天与髙明之姿政事文章不见全牛之迎刃风流醖借自然野鹤之在羣猗四海之几人当一日而千里纷簿书之细故与州县之徒劳而屈大才岂厌舆论棘林鸾鳯虽戢翅以卑栖溟海鹍鹏伫抟风而直上某一官不效百谪且盈繄谫薄其自知处凄凉而何叹愿事大夫之贤者以讫其身而闻君子之至斯云胡不喜
　　回常熟赵主簿启
　　自笑痴儿不了公家之事新闻髙士肯为簿领之来天实借之吾有助矣伏惟某官神眀贵冑洒落英姿藏万巻于胷中扫千军于笔下鹗冲秋汉方自致于功名鳯翔景云已亟防于褒表不辞栖枳之陋果趣戍瓜之行祭灶请邻听嘉音之已近发硎游刃知逺业之难量某漫浪平生摧颓多病兹强顔而试剧幸聨事之得贤尺素有书便卜冩心于一见寸诚所望必无防手以旁观
　　上平江守虞殿院俦启
　　一札自天双旌易地花骢京路几年真御史之名铜虎守符三典近长安之郡肆陞华于尧阁爰増重于吴门公为民而肻来人有喜而相合维今茂苑实古名藩燕寝凝香文物见诗人之赋髙台临逺规模犹故国之遗矧自中兴以来遂为三辅之剧伙舟车之繁防坌金谷之浩穰非属诸有威风知大体之人或失夫治豪右牧小民之意日舒徐于弄印众想望于出纶厥烦我公大慰物论昔焉耳目之任纠正百官今也股肱之邦师帅千里俨风霜之清节布雨露之优恩是于弹压抚摩之间必有光眀俊伟之实以兹选任亶谓得人恭惟某官粹学起家髙眀华国平生亹亹要无毫髪之欺心孤立堂堂独全天地之正气践扬多矣本末了然一辞触邪之冠旋上行狱之节焦劳荒政恩波同霅水之长啸咏公堂治象比星之焕凡缓急弛张之时当皆忠厚恻怛之所形视彼民之去思何吾土之多幸松江草木共知有脚之春来魏阙云霄不碍举头之日近苐恐兴懐于宣室便须持橐于甘泉则方喜而又忧愿少安而无遽某愚不谐世仕专为亲纷邑之有年猥求自试凛地寒之无与知必易危姑早夜以忘劳奚始终之敢计然踈逺之踪虽未有一日之旧而仁眀之下定可托二天之私将敛板以鳬趋真望尘而雀跃考嵗终之四善则不敢有觊心贡堂下之一言庶或防于携手
　　迎知严州冷殿院启
