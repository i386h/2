<!-- { "loadSidebar": true } -->
　　夀考维祺介以福福岂待祈【诗夀考维祺以介景福注祺吉也介助也养老人而得吉所以助大福也此借用文帝纪昔先王远施不求其报望祀不祈其福其令祠官致敬无有所祈】至朔同日谓之章章必有庆【后律厯志歳首至也月首朔也至朔同日谓之章同在日首谓之蔀蔀终六旬谓之纪歳朔又复谓之元诗我觏之子维其有章矣维其有章矣是以有庆矣笺章礼文也言我得见古之明王虽无贤臣犹能使其政有礼文法度政有礼文法度是则我有庆赐之荣也此借用】輙脩鱼茧【后汉书蔡伦造纸用树肤麻头及敝布鱼网以为纸稽含南方草木状蜜香纸以蜜香树皮叶作之微褐色青文如鱼子刘恂岭表异録广管罗州多栈香树堪作纸有文如鱼子牋晋王羲之书兰亭序用蚕茧纸防须笔】仰颂鸿厐【厐当作厖説文石大貌司马相如传湛恩洪厖欧阳永叔诗上摩青苍似腌灵下压后土之鸿厖】恭惟某官徳合阳休气排冬凛五雉五工之正帝有丝纶【左传五雉五工正也礼记王言如丝其出如纶并详见前】一一琴之回民皆襦袴【宋史赵抃传神宗立自成都召知谏院及谢帝曰闻卿疋马入蜀以一琴一鹤自随为政简易亦称是乎】兹对五云之瑞宻回九地之春【注见首条】某窃伏蟇頥【蟇頥山在眉州详见前】阻瞻龙节【周礼泽国用龙节】天隅把绣自知无一线之长【杜诗春日垂山鬓天隅把绣衣余见前】月琯吹葭更愿假重缇之庇【晋律厯志黄帝作律以玉为管长尺六孔为十二月音至舜时西王母献昭华之琯以玉为之余见前】
　　代回扬州崔安抚【与之○宋史崔与之字正子广州人绍熈四年进士始授浔州司法参军知建昌新城县通判邕州发遣賔州军事提防广西刑狱召为金部员外郎金南迁于汴朝议疑其进迫特授直宝谟阁权发遣扬州事主管淮东安抚司公事宁宗宣引入内亲遣之与之修战守备遣精鋭布要害金人深入无功而和议亦寝召为秘书少监升秘书监兼太子侍讲权工部侍郎未防成都帅董居谊以黩货为叛卒所逐总领杨九鼎遇害蜀大扰与之以选为焕章阁待制知成都府本路安抚使至即帖然诏尽防四蜀之师开诚布公人心悦服初至府库钱仅万余其后至千余万金帛称是以疾告归朝廷以郑损代既受代金人谍知之大入与之再为临边金人乃退召为礼部尚书不拜蜀人思之肖其像于成都仙游阁以配张咏赵抃名三贤祠理宗亲政召为吏部尚书数以御笔起之皆力辞拜参知政事右丞相控辞至十有三疏嘉熈三年乃得致仕薨年八十二累封至南海郡公諡清献史臣论曰唐张九龄姜公辅宋余靖皆出岭峤之南番禺崔与之晩出屹然大臣之风卒与三子者方驾造物者曷尝择地而生材哉先王立贤无方葢为是也互见前】
　　三微肇始【三微注见上巻回林嘉兴条】万彚滋亨【彚音谓集韵类也易以其彚征又防茅茹以其彚曹植冬至献袜表四方交泰万彚昭苏】集康宁富夀之畴【尚书九五福一曰夀二曰富三曰康宁四曰攸好徳五曰考终命孔传百二十年为夀财丰备为富无疾病为康宁所好者徳福之道为攸好徳各成其短长之命以自终不横天曰考终命】在礼乐诗书之帅【见前】恭惟某官克壮其猷【诗方叔元老克壮其猷】久劳于外斗牛有耀坐观推防之长【孝经説斗指子为冬至尚书考灵曜冬至日月五纬俱起牵牛初史记黄帝得宝鼎宛朐问于鬼臾区对曰帝得宝鼎神防是歳己酉朔旦冬至得天之纪终而复始于是黄帝迎日推防后率二十歳复朔旦冬至】淮海无波自适观梅之兴【尚书淮海惟扬州杜诗东阁观梅动诗兴还如何逊在扬州详见前】卦已占于七日【易七日来复】班即近于五云【杜诗五云多处是三台】某托契惟深脩辞不敏【易脩辞立其诚左传谢不敏焉韩诗买羊沽酒谢不敏】拜长笺之委贶掻短髪以寘惭【诗掻首踟蹰杜诗羞将短髪还吹防又白头掻更短浑欲不胜簮陈书萧摩诃传老夫受脤专征不能战胜攻取今被危迫慙寘无地】报不成章【诗不成报章】永以为好【诗匪报也永以为好也】
　　代回淮西王安抚【柟○宋史王柟字汝良大名人祖伦使北死孝宗访求其孙之未禄者二人官之柟其一也调通州海门尉以近臣荐擢监登闻鼓院假右司郎中使金守军器少监知楚州累官至太府卿告归以右文殿修撰知太平州加集英殿修撰致仕赠宝章阁待制详见上】
　　一阳来复既见天地之心【易传冬至日一阳为复二阳为临三阳为泰】十国为连共载诗书之帅【礼记十国以为连连有帅正义曰连是连接】且从谷旦【见前】茂介丛休防惟某官肃括深【法言或问士何如斯可以禔身曰其为中也深其为外也肃括则可以禔身矣】靖共正直【诗靖共尔位好是正直】图书中秘星连五纬之光【月令仲冬之月昏东壁中晋天文志东壁二星主文章天下图书之秘府也刘向传诏向领校中五经秘书师古曰言中以别于外天官书五星者天之五佐为经纬见伏有时盈缩有度周礼疏五星左旋为纬隋天文志周五纬入房启姬王之肇迹郎顗传五纬循轨四时和睦】樽俎边城雷动三军之喜【扬雄传天下之士雷动云合章孝标雪诗朱门到晓难盈尺尽是三军喜气消】伫应葭莩之动【见前】归仪槐棘之班某猥辱手书【刘宏传每有兴废手书守相丁宁欵宻】无由面贺维藩维翰愿归疆理之功【诗价人维藩大宗维翰又廼疆廼理廼宣廼畆左传疆理天下】如阜如冈共享国家之福【诗如山如阜如冈如陵如川之方至以莫不増】
　　代回淮南毕安抚【再遇】
　　缇灰气一新太史之占【见前】茸纛宣风载重元戎之寄【栁文岭南节度使飨军堂记幢牙茸纛金节析羽旂旗旟旞咸餙于下】宜从亚歳【曹植献袜表亚歳迎祥履长纳庆沈约宋书魏晋冬至日受万国及百寮称贺因小防其仪亚于歳朝】茂拥百祺恭惟某官识远且明材沉而毅轻裘缓带备观云祲之祥【羊祜传祜在军常轻裘缓带身不被甲】坚甲利兵孰测霜威之劲【杜诗戏假霜威促山简李诗情亲不避马为我解霜威山谷诗春色已知回寸草霜威从此霁寒松】伫宁边钥又总中权径从鲁观之登【并见前】即见汉坛之筑【韩信传择日斋戒设坛塲具礼乃可水经注安阳县故汉中有韩信台髙十余丈上容百许人相传汉高祖斋七日置坛设九賔礼以礼拜信】某属纡朝组莫捧贺觞玉律和声既届朋来之庆金印如斗愿迎方至之休【俱见前】
　　贺黄总领【申】
　　律谐凤应日迎天统之长【律厯志制十二筩以听凤之鸣其雄鸣为六雌鸣亦六比黄钟之宫而皆可以生之是为律本又十一月干之初九阳气伏于地下始着为一万物萌动钟于太隂故黄钟为天统】士饱马腾雷动云屯之喜【韩文平淮西碑士饱而歌马腾于槽扬雄传天下之士雷动云合鱼鳞杂袭列子望之若云屯焉杜诗王有虎臣司苑门入门天廐皆云屯李诗西秦百万众戈甲犹云屯又劒阁重关蜀北门上皇归马若云屯陈后山诗子弟无頼皆西奔踵门父老如云屯】王人序诸侯之上【见上巻】小人腓君子之依【腓音肥説文胫腨也诗君子所依小人所腓毛传避也正义云戍役小人之所避忌】恭惟某官道配阳休徳存隂隲【尚书惟天隂隲下民马云隲升也升犹举也举犹生也】总领甚称岂惟是戊巳之营【魏相传总领众职甚称上意元帝纪戊巳校尉屯田吏士师古曰戊巳校尉者镇安西域无常治处亦犹甲乙等各有方位而戊与巳四季寄王故以名官也时有戊校尉又有巳校尉一説戊巳位在中央今所置校尉处三十六国之中故名戊巳也】留屯并行谅已得甲寅之报【赵充国传充国既得让乃上书谢罪因陈兵利害六月戊申奏七月甲寅玺书报从充国计焉又留屯以为武备因田致谷威徳并行】茂得丈三之景【周礼冯相氏冬夏致日注冬至景丈三尺夏至景尺五寸易氏解曰夏至日在南陆躔东井去极六十六度有竒而景尺有五寸冬至日在北陆躔牵牛去极一百十六度有竒而景丈有三尺】亟膺尺一之褎【匈奴传汉遗单于书以尺一牍陈蕃传尺一选举注尺一谓板长尺一以写诏书也阳球传帝徙球为卫尉勑尚书令召拜不得稽留尺一】某自分灰寒仍逢泽竭【孔子世家竭泽涸鱼】所见者今我也初无有一线之长【东坡答李端叔书谪居无事黙自观省回视三十年以来所为多其病者足下所见皆故我非今我也无乃闻其声不考其情取其华而遗其实乎】非吾之故人耶更望垂五云之庇
　　贺綦总领【奎○綦奎嘉定人以朝散郎直敷文阁】
　　占七日之来道渐通于君子序诸侯之上权莫重于王人【并见前】与时偕行【易终日干干与时偕行正义曰建寅之月三阳用事三当生物之初生物不息同于天时故曰与时偕行】何福不至【诗何福不除】恭惟某官气排冬凛徳配阳和灰动重缇抚三军于挟纩【见前】日长一线总六辔以如丝【诗我马维骐六辔如丝毛传言调忍也】谅从献履之辰【见前】行拜予环之命【荀子聘人以珪问士以璧召人以瑗絶人以玦反絶以环杨倞注玦如环而决肉好若一谓之环古者臣有罪待放于境三年不敢去与之环则还与之玦则絶皆所以见意也】某甚惭玩歳【左传主民玩歳而愒日其与防何】又见书云【见前】涸辙西江愧难辨青雀之舸【庄子周昨来有中道而呼者顾见车辙有鲋鱼焉曰我东海波臣也君岂有升斗之水而活我哉周曰我将南游呉越之王激西江之水而迎子可乎释名船上屋曰庐其上重室曰飞庐又在其上曰雀室于中候望若乌雀之惊视也方言曰船首谓之间或谓之鹢首郭璞注今江东贵人舟前作青雀是其象也王隠晋书陶侃击蜀贼王真真以钩得上侃青雀舟侃欲投水都督王禳苏品扶侃入小舟得脱梁元帝船名诗池边白鹄舞林深青雀归舸贾我切説文舟也又大船也方言南楚江淮凡船大者谓之舸小舸谓之艖】挹浆北斗何因捶黄鹤之楼【太白醉后赠丁十八诗黄鹤高楼已捶碎详见前】
　　贺安总领【癸仲丙之子】
　　雷在地复君子占七日之来【见前】雪应年丰王人序诸侯之上【旧唐书长夀二年元日大雪上谓侍臣曰俗云元日有雪则百谷丰有何故实文昌左丞姚璹对曰泛胜之书云雪是五谷之精以其汁和种则年谷大穰又宋武帝大明五年元日降雪以为嘉瑞上曰朕心存百姓如得年登即为大瑞陈徐陵诗三农喜盈尺六出儛崇花张正见诗九冬飘逺雪六出表丰年宋谢惠连雪賛气遍霜繁年丰雪积朝野佥载正月三白田公笑赫赫】自今以始【诗自今以始歳其有】何福不臻【诗何福不除】恭惟某官徳并春融气排冬凛籴湟中之粟未易斗量【赵充国传充国曰金城湟中谷斛八钱吾谓耿中丞籴二百万斛谷羌人不敢动矣师古曰湟水出金城临羌塞外东入河湟水之北是汉地言豫备粮食可以制敌】流地上之钱端如云滃【刘晏传自言如见钱流地上每朝谒马上以鞭筭滃乌孔切説文云气起也徐曰云起于水一曰大水貌増韵云浓貌】伯赵聿司于短至【左传伯赵氏司至者也礼记仲冬之月日短至隂阳争诸生荡又日短至则伐木取竹箭】安期逺迓于长年【见上巻贺安总领条】某百念灰寒单车氷塞【通典自魏以来庶姓为州而无将军者谓之单车刺史凡单车刺史加督进一品都督进二品】茧丝已竭何由沃六辔之丝袜线非长更愿寛五云之线【俱见前】
　　代回宋总领【钧】
