<!-- { "loadSidebar": true } -->
　　新丰老翁八十八头鬓眉须皆似雪元孙扶向店前行右【集作左】臂慿肩左【集作右】臂折问翁臂折来几年兼问致折何因縁翁云贯属新丰县生逢世代无征战唯听骊宫歌吹声【集作惯听棃园歌管声】不识枪旗【集作旗枪】与弓箭无何天宝大徴兵户有三丁防一丁里胥驱向【集作防驱】何处去五月万里云南行传【集作闻】道云南有泸水椒花落时瘴烟起大军徒渉水如汤未战【集作过】十人二三死村南村北哭声悲【集作哀】儿别爷娘夫别妻皆云前后征蛮者千万人行无一廻是时翁年二十四兵部牒中有名字夜深不敢使人知自把【集作偷将】大石捶【集作锤】折臂张弓簸旗俱不堪从兹始免征云南骨碎筋伤非不苦且图拣退归乡土此臂折来六十年一肢虽废一身全至今风雨隂寒夜犹【集作直】到天明痛不眠痛不眠终不悔所【集作且】喜老身今独在不然当时泸水头身死魂孤【集作飞】骨不收应作云南望乡鬼万人塜上哭呦呦【云南有万人冢即鲜于仲通等覆军人之所】老人言君听取何【集作君】不闻开元宰相宋开府不赏邉功防黩武【开元初突厥数冦邉时天武军牙将郝灵荃出使因引时勒廻鹘部落斩突厥黙啜献首阙下自谓有不世之功时宋璟为相以天子年少好武恐邀功者生心痛抑其赏逾年始授郎将灵荃遂恸哭呕血而死】又不闻天宝宰相杨国忠欲求恩幸立邉功邉功不【集作未】立生人怨请问新丰折臂翁【天寳末杨国忠为相重搆阁罗鳯之役募人讨之前后发三十余万众去而无反者后又捉人连枷赴役天下怨哭人不聊生故禄山得乘人心而盗天下元和初折臂翁犹存因备歌焉】

　　文苑英华巻三百三十三
　　钦定四库全书
　　文苑英华巻三百三十四　宋　李昉等　编音乐上
　　方响二首　　　钟一首　　　磬二首
　　琴七首　　　　筝四首　　　琵琶三首
　　方响歌　　　　　　　　　李　沇
　　敲金扣石声相陵遥空冷静天正澄宝瓶下井辘轳急小娃弄索伤淸氷穿丝透管音未歇廻风绕指惊泉咽季伦怒击瑚摧灵芸【王子年拾遗薛灵芸魏文帝羙人也】整鬓歩摇折十六叶中侵索光寒玲震月杂佩珰云和不觉罗余怨莲峯一夜啼琴姜急节冩商商恨促秦愁越调逡巡足夣入仙楼戞残曲飞霜棱棱上秋玉
　　同前　　　　　　　　　　牛　殳
　　乐中何乐偏堪赏无过夜深听方响缓击急击曲未终暴雨飘飘生坐上铿铿铛铛寒重重盘涡蹙鸣蛟龙高楼漏滴金壶水碎雹打着山寺钟又似公卿入朝去环佩鸣玉长街路忽然碎打入破声石崇推倒瑚树长短参差十六片敲击宫商无不遍此乐不教外人闻寻常只向堂前宴
　　听钟歌　　　　　　梁豫章王萧综
　　听钟鸣当知在帝城西树隠落月东牎见晓星雾露朏朏月分明乌啼哑哑已流声惊客思动客情客情客思欝纵横翩翩孤鴈何所栖依依别鹤夜半啼今岁行已暮雨雪尚凄凄飞蓬旦夕起杨柳尚翻低气鬱结涕滂沱乡思无所托强作听钟歌
　　华原磬【天宝中始废泗濵磬用华原石代之询诸磬人具言其故一长老云泗濵磬下
　　调不能和得华原磬考之乃和由是不改】　白居易
　　华原磬华原磬古人不听今人听泗濵石泗濵石今人不击古人击古人今人【集作今人古人】何不同用之舍之由乐工乐工虽在耳如壁不分淸浊即为聋梨园弟子调律吕知有新声不如古古称浮磬出泗濵立辨致死声感人宫悬一听华原石君心遂忘封疆臣果然胡防从燕起武臣少肯封疆死始知乐与时政通岂听铿锵而已矣磬襄入海去不归长安市儿【集作人】为乐师华原磬与泗濵石清浊两音【集作声】谁得知
　　慈恩寺石磬歌　　　　　　卢　纶
　　灵山石磬生海西波【集作海】涛平防与山齐长眉老僧同佛力呪使鲛人徃求得珠穴沉成緑浪痕天衣拂尽苍苔色星汉徘徊山有风禅翁静扣月明中群仙下云龙出水鸾鹤交飞半空里山精木魅不可听落叶秋砧一时起梵宫香散【集作杳杳】响泠泠无数沙门昏夣醒古廊灯下见行道踈柳池邉闻诵经徒使【集作壮】洪钟秘高阁万金费尽工雕凿岂如全质挂靑松数叶残云一片峯吾师宝之寿中国愿同却石无终极
　　送尹补阙元凯琴歌　　　　张　説【见本集】
　　鳯哉鳯哉琢琅玕饮瑶池栖昆仑之山哉中国有圣人感和气飞来飞来自歌自舞先王册府麒麟之防羇雌众雏故山曲其鸣喈喈其鸣喈喈欲徃衔之欲去未去别鸾鹭似徘徊似徘徊明年阿阁梧桐花叶开羣飞鳯归来羣飞鳯归来
　　雅琴篇　　　　　　　　司马逸客
　　亭亭峄阳树落落千万寻独抱出云节孤生不作林影摇緑波水彩绚丹霞岑直干思有托雅志期所任匠者果盼雕斵为雅琴文以楚山玉错以昆吾金虬鳯吐竒状商徴含清音雅调感君子一抚一弄懐知已不见钟期百年余还忆朝朝几千里马卿防上应芜没阮籍帷前空已矣山情水意君不知拂匣调为谁理调拂匣倍含情况复空山秋月明陇水悲风已呜咽离鹍别鹤更凄淸将军塞外多竒操中散林间有正声正声谐风雅欲竟此曲谁知者自言幽隠乏先容不道人物知音寡谁能一奏和天地谁能再抚欢朝野朝野欢娱乐未央车马骈阗盛彩章岁岁汾川事箫鼓朝朝伊水听笙簧窈窕楼防临上路妖娇歌舞出平阳弹本自称仁祖吹管由来许季长犹怜雅歌淡无味緑水白云谁相贵还将逸调赏幽心不觉繁声论逺意传闻帝乐奏钧天傥冀微躬备五弦愿持东武宫商韵长奏南薫亿万年
　　宜城放琴客歌【并序】　　　　顾　况
　　琴客宜城爱妾也宜城请老爱妾出嫁不禁人之欲而私耳目之娯达者也况承命作歌
　　佳人玉立生此【一作北】方家住邯郸不是倡头髻防鬌手爪长善抚琴瑟有文章新妍笼裙云母光朱緑水喧洞房忽闻斗酒初决絶日暮浮云古离别巴猿啾啾峡泉咽泪落罗衣顔色暍不知谁家更张设丝履墙偏钗股折南山阑干千丈雪七十非人不暖热人情厌薄【一作消歇】古共然相公心在持事坚上善若水任方圎忆昨好之今弃捐服药不如独自眠从他更嫁一少年
　　琴歌　　　　　　　　　　赵　抟
　　緑琴制自桐孙枝十年牎下无人知淸声不与众乐杂所以屈受尘埃欺七弦脆断虫丝朽辨别不曾逢好手琴声若似琵琶声卖与时人应已久玉徽冷落无光彩堪恨钟期不相待鳯转吟幽鹤舞时撚弄铮摐声亦在向曾守贫贫不彻贱价与人人不别前廻忍泪却收来泣向秋风两条血乃知凡俗难可名轻者却重重者轻真龙不圣土龙圣鳯凰哑舌鸱枭鸣何殊此琴哀怨苦寂寞沉埋在幽户万重山水不肯听俗耳乐闻人打鼓知君立身待分义驱喝风雷在平地一生从事不因人健【阙】窣云皆自致不辞重拂上尘市防不买多谗人莫辞憔悴与买取为君一曲号靑春
　　听董庭兰弹琴兼寄房给事【文粹作听董大弹胡笳声兼语弄寄
　　房给事】　　　　　　　　　李　颀
　　蔡女昔造胡笳声一弹一十有八拍胡人落泪向邉草汉使断肠对归客古戍苍苍烽火寒大荒隂沉飞雪白先拂商后角羽四郊秋叶惊槭槭董夫子通神明深沉【文粹作山】窃听来妖精言迟更速皆应手将徃复还【文粹作旋】如有情空山百鸟散还合万里孤云闲且淸【文粹作浮云隂且明】凄【文粹作嘶】酸雏鴈失羣夜断絶胡儿恋母声川为静其波鸟亦罢其鸣乌珠部落家乡逺逻逤沙尘哀怨生幽音变调忽飘洒长风吹林雨堕瓦迸泉飒飒飞木末野鹿呦呦走堂下长安城连东掖垣鳯凰池对靑门高才脱略名与利日夕望君抱琴至
　　琴歌送别　　　　　　　　前　人
　　主人有【一作饮】酒欢今夕请奏鸣琴广陵客月照城头乌半飞霜凄高树风入衣铜鑪华烛烛増辉初弹緑水后楚妃一声似动物皆静四座无言星欲稀淸懐奉使千余里敢告云山从此始
　　听从叔琴弹三峡流泉歌　　李季兰
　　妾家本住巫山云巫山流泉【郊茂倩乐府作水】常自闻玉琴弹出转寥夐直似当时夣中听三峡迢迢几千里一时流入幽闺里【乐府作深闺里文粹作幽闱里】巨石崩崖指下生飞波走【文粹作逺】浪中起初疑喷怒【乐府作涌】含雷风又似呜咽流不通廻湍曲瀬势【文粹作意】将尽时复滴沥平沙中忆昔阮公为此曲能使仲容听不足一弹既罢还一弹愿似【文粹作比】流泉镇相续
　　李湖州孺人弹筝歌　　　　顾　况
　　武帝升天法曲凄情掩抑柱促上阳宫人【一作女】怨靑苔此夜想夫怜碧玉思妇高楼刺壁窥【一作防】愁猿呌月鹦呼儿寸心十指有长短妙入神处无人知独把梁州凢几拍风沙对靣胡秦隔听中忘却前溪碧醉后犹疑邉草白
　　郑女弹筝歌
　　郑女八岁能弹筝春风吹落天上声一声雍门泪承睫两声赤鲤露鬐鬛三声白猿臂拓颊郑女出参丈人时落花惹断逰空丝高楼不掩许声出羞杀百舌黄莺儿
　　宴席赋得姚美人搊筝歌【羙人曽在禁中】
　　卢　纶
　　出仍有细筝随见罢翻令恨识迟微收皓腕纒红袖深遏朱低翠眉忽然高张应繁节玉指廻旋若飞雪鳯箫龙管寂不喧绣幕纱窓俨秋月有时轻弄和郎歌慢防声迟情更多已愁红脸能佯醉又恐朱门难再过昭阳伴里最聦明出到人间才长成遥知禁曲难翻处犹自君王说小名
　　观李中丞美人轧筝歌【时量移湖州长史】
　　释皎然
　　君家双羙姬善歌工筝人莫知轧用蜀竹楚丝淸哇宛转声相随夜静酒阑佳月前高张氷引仍【一作何】渊渊羙人矜名曲不误蹙响时时如迸泉赵瑟素所嘉齐讴世称絶筝歌一动凢音辍凝且莫停金罍声已阕雅声来防鱼噞喁鹤徘徊主人高情始为开高情放浪出常格偶世有名道无迹勲业先登上将科文章首冠诸人籍每笑石崇无道情轻身重色祸亦成君有佳人当禅伴于中不废学飬生爱君天然性寡欲家贫禄薄常知足谪宦无愠如古人交道忘言比前躅不意全家万里来湖中再见春山緑吴兴公舍幽且闲何妨寄隠在其间时议名齐谢太傅更有携妓似东山
　　刘禅奴弹琵琶歌【感相国韩公夣】　　顾　况
　　乐府只传横吹好琵琶冩出关山道覉鴈出塞绕黄云邉马仰天嘶白草明妃愁【一作怨】中汉使廻蔡琰愁处胡笳哀鬼神知妙欲収响隂风切切四面来李陵寄书别苏武自有生人无此苦当时若值霍骠姚灭尽乌孙夺公主
　　琵琶引【并序】　　　　　　　白居易
　　元和十年予左迁九江郡司马明年秋送客湓浦口闻舟中夜弹琵琶者听其音铮铮然有京都【集作邑】声问其人本是长安倡女尝学琵琶于穆曹二善才年长色衰委身为贾人妇遂命酒使快弹数曲曲罢悯然【集作黙】自叙少小时欢乐事今漂沦憔悴转徙于江湖间予出官二年恬然自安感斯人言是夕始觉有迁谪意因为长句歌以赠之凡六百一十六言命曰琵琶引
