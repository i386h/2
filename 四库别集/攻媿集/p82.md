<!-- { "loadSidebar": true } -->
　　江都李氏名族也绍兴间名之从民者尚多俊茂余生晩犹及识将作监端民平叔及其子泳皆有声诗又有名璜字徳劭者平原公之从孙将作之再从弟少负隽才而颇诞放耻从进士举里人或谯之则曰我非不欲试但恐夺尔曹魁尔又嗤笑之乃曰尔曹不信我将试矣一试果魁维扬后寓四明笔力雄迈人所罕及时初脱兵火之厄郡县庠校记文多出其手太守仇公泰然愈周公元举纲潘公子贱良贵皆一时名公莫不低簪礼之侍御史王公伯礼伯庠为敎官与之游最厚盖文字之友也明多禅刹徃来其间或以书来云孟信安欲招为壻资送特送且可得官掷于地曰老大乃复于此耶竟不报既不得志场屋萧散肮脏以终其身不娶无子晩从宏智禅师于言下有省益耽内典以其笔耕之余买田一顷施于阿育王山使奉尝我写照而题其上今至留水陆堂中遇荐羞则为设伊蒲其赞有云分明便是庞居士又却无人卖罩篱不可谓无所得然亦可哀也已尝见侍御言徳劭病革徃之问向为文用僧腾客为何事曰侯景台城是也又问平日了逹今何所见曰都无所见但觉神气消散尔出书一囊乃其遗藁犹頋而言曰以属吾子勿窃吾诗文以为己作平时相忘方緜惙时戏调尚如此里人戴伯与权雅士也托馆王氏慕其文名从侍御诸子借囊出藁而手编之又多残纸防壊不可尽録故所存十之二三仅得诗文杂著几二百篇厘为十二卷俾余为序久未暇及尝取其白氏长庆诗谱録寄呉门使君李谏议既为刋于集后又索其诗文且曰近为建宁当为版行余喜其文之将就泯没而有传也为序其大槩而记之呜呼世之骚人才士耽嗜成癖哦诗属文皆欲有闻于世而因仍埋没与草木同腐不得以一语自见由古以来不知其几徳劭之集藏于侍御之家传于伯与又因余与谏议而行于世兹非幸欤若其诗句之工妙文体之高胜出入古今追配前良不待余言览者当自知之檗庵其自号云
　　雪巢诗集序
　　淳熙五年余自删定郎赘倅丹丘始识雪巢林君景思行谊高洁肮脏不与世合环堵萧瑟忍穷如鐡石一郡人士称重之读其诗恍然自失愈叩愈无穷身虽未达而以诗文于诸公闻于是遂初尤公尚书诚斋杨公侍制俱为之序此可以不朽矣一日写数十百篇遗余又使序之余曰二公已序何待于钥景思笑不答而请不已余哑然曰吾知之矣君诗出入古今作者门户善备众体二公极力称道犹有未及者诗之众体惟大篇为难非积学不可为而又非积学所能到必其胸中浩浩包括千载笔力宏放间见层出如淮隂用兵多多益办变化舒巻不可端倪而后为不可及君盖于此有得者如罗汉岭头罗汉树杨花飞后无可飞等篇直欲与渼陂行茅屋为秋风所破歌相周旋君岂欲余之及此乎景思捧腹久之曰吾于此非曰能之而愿学焉子何以得余心吾行于世五六十年得此于人者盖寡因相与剧论诗家事不知更仆之久酒酣欲去遂书以遗之
　　静斋迂论序
　　静斋李君才翁自号也才翁真静者也幼厯艰苦与其兄徳翁相与为命寓柯山尝试流寓为魁选故参知政事钱忠肃公闻其贤延致馆下今丞相实从之学才翁学有本原又自刻厉文章日高兼备众体尝叩钱公以亲党举削公信其言而许之彼以金为谢才翁曰乃欲以此汚我耶白公不可与公益高之欲授以官力辞曰使有仕进之分则已效于科举矣强与之又不肯仕为求祠禄使借此以试漕台两预荐书又不利于春官遂不为进取计葢取经史百家读之以昌其诗以大放于文钱公秉政亦不畧为身谋从钱氏祖孙终其身如一日素安贫约粗给即止家无冠裳通谒止称长安李某台之人无贵贱老少莫不敬而爱之几如康节之在洛也郡邑来仕者闻其风多与之交俗务一丝不挂得酒则酣畅自适贯穿今古多识前辈行事清谈亹亹聴者忘倦丞相屡出仕必与之偕行有直谅多闻之益以才翁之才不得少施见于世又不幸年六十八而殁善类皆嗟惜之有子曰丞相视之如子姓抚其家不替于昔一日俾来见出才翁所着迂论五十余篇求为序引钥旧闻才翁之名赘倅丹丘始交下风觞咏相从欣然莫逆交情久而罙笃间徃来都下飘然如不系之舟见之使人意也消尝以诗赠君归有云文可演纶诗更工翛然蝉脱世尘中平生不复遇飘瓦两脚何妨类转蓬彼尚劳心论出处我今无梦计穷通江神阅徧憧憧者来徃无营只此翁才翁得之甚喜回首三十年矣才翁家长安大父及与横渠浮休诸公游号潏水先生文集行于世多入陜西戎幕晓畅邉事腐夫握兵以抗议不合坐废嵗久贼犯闗中年高且病乃以为旧徳知兵强起以守秦州空城卒死于贼此志士人人之所痛也其家避地深入峤南父又卒于瘴乡祸患何可堪耶才翁诗文至多未暇编集迂论则其所学之着见者言议正大文词温淳论治体则欲返本而不求于末论世故则由相激而成壊谓道之弊极而必反谓圣人无心化物而化自行其论汉事尤为详明既无科举之累又不求卖论以取官直取诸胸中实见而笔之名曰迂论而实非迂也若言情贵得其直而养心在于明分则有自其躬行得之非真静者能及此也余既为之序又念才翁之葬未有志铭并书其大槩以授之才翁讳朋能世其家今为丹丘人
　　放麑子集序
　　秦西巴不忍一麑而与其母孟孙遂以为子传是出于一时之仁耳然犹未及放麑之称至唐陈子昻感遇诗始曰吾闻中山相乃属放麑翁后山托疾谒告擅去官治以送坡公其诗有云岂不畏简书放麑诚不忍正用此然亦一时之不忍耳吾友蒋仲武天资仁厚自号放麑子盖终身拳拳于此者其为人不言可知始与之同从国先生仲宏之纲相与最厚余是时读书于荒园破屋中家贫仅有书一厨仲武时时相过清谈繙书动至终日以是知予益深余老矣回首旧游凋落殆尽仲武之子和中以遗藁求序阅其名曰放麑子集读之惨然是诚吾亡友之本心也仲武嗜学如嗜芰于书无所不读于诗无不记虽字画任真而手抄之书至不可计其孝友慈祥爱人利物之心既不得少见于世一寓之诗大篇短章蔼然仁义之言溢于编牍若奥篇隠帙稗官小说问之如响少工词赋每屈其侪辈而輙不偶于有司以此穷老而不厌乡评无不以善人长者称之斯人既不可复见抚遗编而叹息余闻人之积徳不必活千人而后兴以放麑之心推之后其有兴者和中自力于学效张横渠体以絶句发古诗之防咄咄有父风又闻其三孙颀然而立兴仲父之门者庶其在兹乎
　　纸閤诗序
　　我家业儒旧矣曾叔祖承议才气尤俊伟不羣妙年决科刚介自守承平时宰畿县尹以势临之不为动未几罢归卒不偶以死时时闻诸父言之恨生晩不及识也叔祖实承议仲子少力学有父风言议英发率倾坐人视功名若不足以浼焉者事亲尽孝道既终丧赀产一不取与妻子郊居自业方其四方之志未衰以一介行李徃来江湖间上武昌浮彭蠡厯览胜地挹秀气以充胸中之竒晩居龙潭安贫裕如槿篱荆门背山俯溪如世所画老厐之居客至则清谈去则宴坐老圃老农尔汝无间谦恭乐易宗党乡曲无不敬而爱之年已八十矣每取伊洛道徳之书释老清净之说读之随意手抄细书着行动盈编帙日不下数千字以训子弟以励后进虽书生举子以为难且劳者为之不少勌老成典刑此尤人之所畏服也钥官永嘉一日以书来曰我处此二十年简俭粗足无复縁饰纸閤方可丈余藏修游息不出于出番易张紫防尝有此诗吾既与子和之矣今和者益多巻轴益富亦居闲胜事也汝为我序之钥谢不敏敢取叔祖平日大槩书于巻首使览者详焉旧闻荆国文公有和王乐道纸閤诗学易先生刘公斯立亦尝赓韵始知紫防盖循诸公之旧非倡也并録二诗以归独恨未见乐道之作耳钥仲兄顷亦同赋有曰但爱窗间冬日暖不知门外北风凉叔祖击节叹赏以为正得我之意抑所存又可知矣
　　三家诗押韵序
　　吾家自高祖正议先生以儒学师表乡曲是生五子曾祖金紫曾叔祖承议俱蹑世科助教最幼家传擅名而邃于小学亦有五子其次子则居士叔祖也字元应记问该閤书经览輙不忘许叔重说文解字畧皆记诵其于六经句读防法悉有定规如不字本方久切凡书之不字皆防入声其字皆防平声惟夜如何其则不防盖本是以箕字而借为其也尝曰陆氏释文最为详宻集古人之全后之作者如孟子音之类皆所不及读书者多自茍简口口相授遇有难字始为检阅故谬误者多我兄弟少时皆读之自至尾殆无遗失钥侍坐最久粗传绪余又以授儿曹使不至于甚陋者皆叔祖之训也教子尤笃五鼓而兴灯前坐对同读一书多至百遍诸叔父经书皆通念如流真可畏服也惜乎父子不偶叔父三人俱下世弟四人字君秉肮脏寡合独居郊外先庐中疎财处窘蹭蹬场屋年过六十而气不衰取欧阳苏黄三家诗集类以声韵细字楷法凡四十万字亲经四写而后成书以示钥曰此吾以适晩景者也虽若无补然因此书见前軰用韵之妙虽曰本朝诗律壊于和韵如三公多记善用若天成然不知者必以我为无所用心而为此吾子其为我言之钥曰唯旧见叔祖手写春秋左氏传礼记二书悉以古字今又见叔父之勤如此敢书所闻见以勉后生之偷惰者
　　求定斋诗余序
　　吾宗自高祖正议先生以儒学起家仍三世登科者五人最后伯祖宗子博士元符三年锁试以来雁塔不书者至于五纪从兄编修景山始因太学舍选与教授兄少虚同上绍兴三十年进士第又三年而后钥继之大率羣从中入上庠蹑世科登朝行拥州麾皆兄为之倡兄少有场屋声一语不茍作遂以词章闻于时由太学正宗正寺主薄玉牒所检讨官枢宻院编修官守江隂以治最闻自九江移武昌以疾奉祠而遂已矣门户不竞可胜叹哉遗文散失未暇防稡平日游戏为长短句甚多深得唐人风韵其得意处虽杂之花间香奁集中未易辨也其壻黄定之安道偶得残藁遽锓之版而求序引呜呼吾兄抱负不凡志尚高逺居家孝谨临政明恕读书博而能精属文丽而有体长短句特诗之余又尚多遗者此何足以见兄之所存耶少工赋篇骊骈尤高曽不得一日为文字官韩退之云乃令吾徒掌帝之制翻阅此篇为之于邑兄尝以为能定未易言故自号曰求定斋云




　　攻媿集巻五十二
　　钦定四库全书
　　攻媿集巻五十三
　　宋　楼钥　撰
　　序
　　六老图序
