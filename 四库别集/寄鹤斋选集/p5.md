<!-- { "loadSidebar": true } -->
　　桐城姚莹，字石甫；为姬传先生之从孙。学问渊雅，绰有家风。令闽时，极推挹建宁张亨甫之才。后为台湾巡道，以焚毁英夷兵船被诬，与总兵达洪阿同逮。亨甫跋涉相从至京，如夏云峰之随卢雅雨出塞；故京师诸名流若汤港秋、梅伯言等，多相引重。后石甫无罪出狱，亨甫遂殁京师长春寺，石甫偕诸名人为棺歛致祭焉。亨甫诗有「扬州别石甫司马」七古，极豪宕云：『岱宗不为高，沧海不为深；姚侯期我千秋心，感激发叹非黄金！黄金何可无，买山负土侯助诸；潜鳞岂无烧尾日，举颔或报双明珠。寄书不到大江北，岁寒握手重太息；十年故旧半凋零，幸有余生共眠食！赵廉颇、汉伏波，老犹跃马思横戈；行将四十恐见恶，肯以文字误蹉跎！登高怅望平山堂，琼花凋尽迷楼霜；石头水流金、焦月，犹是英雄古战场。眼中飞鸟低山阳，钓台突兀淮阴亡；男儿不际风雨会，便可垂竿老故乡。何为不贵复不贱，金门射策劳奔忙？诗书自谓报天子，纵督八州徒贵仕；萧规曹随古已然，读律术成嗟老矣！可知七尺为谁死，衣锦昼行耀乡里；不然斯游可以已，朔方冰雪从此始。敝裘一笑仰向天，元、明故阙烟沙里；去何所慕归何恃？贫到难言聊复尔。欲将坯土障黄河，偶爱庙食垂青史。以兹忍垢复含羞，乞食行吟向蓟州；东南万里青山色，送我孤帆淮浦头。风高木脱叶满地，中有苍茫四海愁；相逢急索广陵酒，痛饮何妨三日留！吁嗟乎贾长沙、陈同甫，少年自托人妄许！尔来复爱申屠蟠，身同佣人屋因树。可惜躬耕半亩无，作达强语从龙虎！惟侯慷慨惜我生，谬以狷介来狂名；低头耻作曳裾客，举足如提出塞兵。同时知者黄与郑，死去虽多空复情；正须坐听江城雁，别后惟闻河水声』。神气似太白，格调似遗山；可以自树一帜矣。
　　近代诗家，高才当数黄仲则，高格当数黎二樵。此外，若燕之舒钱云、闽之张亨甫、浙之姚梅伯，亦庶几之。惜乎！三人皆有多才之累。
　　友人施天鹤，字梅樵；自少负作才。其尊人名家珍，以廪生喜交当途起家后，以无心与彰化令李嘉棠相失，卒亦以此破家。初，李嘉棠附和刘省三中丞丈田加赋事，锐欲见功；致阖邑汹汹。李自邑治莅鹿港，有暴徒谋截杀于路；李惧，邀鹿港施、黄、许三巨姓绅士与同行，而施姓无应之者。其后，李治愈严，而暴徒围城，以旅九段为首名；李遂诬施家珍、施藻修为嗾反之人。中丞下严檄二，施越海亡命，易貌、变姓名。久而事稍寝，藻修改名施菼捐监，中癸已举人；而梅樵尊人流离逆旅以死。梅樵出应试，亦领县案首游庠。是时梅樵家赀尚钜万，以喜狭邪游倾其赀；而梅樵始终兴不衰。余序其诗，有「旗亭划壁，则伶人共诧王郎；乐府弹筝，虽妓女亦知柳七」句。梅樵读之，乃大喜。顾梅樵早岁惟工艳诗；中年以后肆力古风，乃一变而骨格清老。兹为录其「过斗六寄友」诗云：『驱车南山下，游子念行役；长途生悲风，行行我心恻！忽忽日昏暮，停车斗六驿；凭槛望君家，相去但咫尺。回溯十年前，过访骚人宅；感君情意厚，留宾且设席。座中风雅士，大半清狂客；豪吟尽佳句，击节浮大白。明知覆瓿物，珍重如拱璧；聚会亦良难，交情况笔墨。别来未几时，故人生死隔；我年虽未老，髯发已如戟。重登君子堂，或者不相识。人生若大梦，百年只顷刻；劝君且加餐，保此好颜色』！
　　施悦秋先生菼，初名藻修；避难后，改今名——有感于韩慕庐（菼）之遭革衣衿，亦兼取「毳衣如菼」之义。从兄葆修以进士知州起家，而先生并不依傍，自以文学立门户。自少负才名，富室争欲相攸，先生乃与阮姓婚。少年时，门徒如云，岁获修饩、廪饩甚丰。性傲睨，不喜交长官。因李令聚敛，肆斥其过于广场；故李令衔之次骨，遂与施家珍同祸。然平生殊爱才，长余十二岁，折辈行以订交。余先父弃世，为书院撰公吊文，瑰丽淋漓；他人虽百求不能得也。自经、史、百家皆淹通条贯，绩学为一方最。少年制艺工王、尤体，屡荐不售；患难后，乃弃而用二方家法。癸已中卷，在十四名；元魁墨亦未之逮。台湾沧桑后，挈二子内渡，均先后以案首游庠；先生早岁本以案首游庠，可谓花样有谱。其骈俪、杂文皆工，遂不专工诗；然偶有作，殊清警拔俗。去年岳母殁，不得已来台吊丧；与予话旧，伤心惨目，大有「城郭为墟、人物乌有」之痛；然畏祸，不敢形之纸墨。临别，和余韵四律云：『相逢一啸海天秋，樽酒难消百斛愁；虎口余生容我返，鲲身腥气至今留。风琴雨管成春梦，犵鸟蛮花付醉眸。昔日衣冠知己在，此行端不算空游』。『生成屈、贾好才华，局促猿驹莫怨嗟！未许龙泉轻出匣，且探牛斗暂浮槎！田畴北处非长计，洪皓南归是故家。旗鼓中原如有意，锦标待建赤城霞』！『大名海外竞推君，班、马香浓到处薰；眼有千秋排俗论，身经万劫出奇文。诗情送我春江水，客路怀人日暮云；吟箧肯同孤棹返，故园风景重榆枌』？『一叶轻舟快往还，多劳亲旧苦留攀；曾传避地居东海，其奈移文畏北山！犬马有心依故主，风尘何处觅仙寰！多惭击楫中流去，欲把清谈济险艰』。
　　台湾岁歛数十万，为刘中丞增至三百万，台民即汹汹有不可终日之叹！今割隶东洋，骤增至三千余万，且拟增至六千万；而台人如哑子食黄连，无口可说。于此，见前时愚民之不知宽大，而士大夫不知时务也。然而日本人亦有「宪章难改怜商鞅」之诗，则剥肤之痛，固无分于中外也。
　　晋江李清琦，号石鹤；以彰化籍，登壬午贤书。癸已，阙服来台，取咨文赴礼部试；于其亲友李雅歆处见其所钞余应郡观风策议、赋颂及诗、古杂作，诧为海内有数才。登时命驾见访，殷殷订交。临行，赠诗四首；余已载其一，附拙集前编。临行，又写联句大字赠余；句旁，复以寸字作跋，称为「海外奇士」，谆谆以远大相期。复欲携余所作入京，以呈于师友；余虽靳不敢与，然甚愧感其厚意也。越年甲午，君选庶吉士；而余秋试入闽，君尚未归。迨乙未而遂有割台之变，消息不通。既而闻君改部，换知县而失期，乃为泉州清源书院山长；不久，遂谢世。余因托人向其家搜遗草，而后裔凋零，渺不可得焉。李君工时文，兼书法，在余家者，今已成吉光片羽；特为令人缥缃装背，以志古谊。其所赠联句云：『前身共作龙华客，他日愿为骥尾人』！是时余一年少贫士，无所可求；而李君先达长余十一岁，乃下盼若此：亦可见其为豪士襟怀矣。
　　余所遇海内人士，惟梁钝庵人品、诗品俱在古人之列。赋性骨鲠，不肯谐时；逢同调人，倾筐倒，毫无城府。「杜诗」、「文选」、「哀江南赋」，全部背诵如流。所作古、今体诗，每不肯轻易下笔；一篇成，则辄如商彝夏鼎发现于世。少作，多弃草；至四十后所作，始多存者，皆卓然可传。常告余云：其师郑小兰诫他五十岁始可多作古诗；今近矣。惜别余返三水，未一年而谢世，年才五十。其交余之时，年四十八；余年三十二。钝翁古风在余处者，余已登前卷；其他名作尚数十首，未得悉录。生平虽久于幕府，全无宦气；割台前，委任彰化县，掉头不顾也。
　　龙阳易实甫（顺鼎），少年才名驰一时。以举人，屡上春官不第，乃损赀入道班。为人慷慨激昂，非徒尚浮华者。比乙未割台湾事起，托张香帅为奏事；既不报，则间关赴台湾。时唐景崧已遁，刘永福无固志，卒不得要领而归。「在津舟感怀」云：『敷天左袒切同仇，闻道炎荒战未休；丹册穴生灵薰越翳，乌桓部落奉田畴。辽东高节思龙尾，海上奇功望虎头！但使孑留人种在，珠崖还作汉神州』。「在闽感怀」云：『珠崖弃地岂良图！赤手擎天一柱孤。忍见伊川皆野祭，况闻仓葛有人呼！故乡真定辞先垄，异代延平访旧都。南越今方为汉守，长缨只愿系东胡』！又有「书愤」云：『鼠端持两技终穷，兔窟营三计枉工；黄屋何劳效椎髻，乌江早拟渡重瞳。蜃楼人物形才具，蚁国衣冠梦已空！如此颓波谁为挽，焚香泣血叩苍穹』！此诗盖指唐抚军也。唐抚于法、越一役，着有劳绩；自来台湾，坐享虚名，因循了事。割台议起，阳立「民主」之国，阴将辎重、眷属内渡；诗谓其「两端」、「三窟」，不虚也。迨李经芳偕敌船临海，部军譁变；彼若坐镇不动，军可立定。即不然，调义勇亦可弹压；抑或退至新竹，亦可与台南声势联络。乃计不出此，闯夜雇英商船以走；所以坏事也。又有「赠刘镇军永福」云：『鱼龙草木畏威名，鸡犬桑麻庆再生！燕颔虎头班定远，鲲身鹿耳郑延平。孤城斗绝三千里，一将强于百万兵。耿耿丹哀惟许国，皇天应监此精诚』！唐抚去后，台北非常紊乱，而敌军在鸡笼数日不敢进；有奸民往导之，始来。彼时刘帅若有布置，全台尚可为我有也；乃株守台南，毫无计划，任各处义民及散军与敌兵混战至三阅月之久，始分数百兵来援苗栗，则敌人已添大兵、海陆并进，无机可图矣。然中路各处尚出奋战，而刘帅乃雇英船以遁。前此战法之声威，一旦扫地；此与刘省三之失望于台人，同一覆辙也。诗中云云，殊令刘渊亭受之汗颜。
