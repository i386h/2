<!-- { "loadSidebar": true } -->
　　君享年五十有四，以至大二年九月十五日卒，是年十月十八日葬大兴县燕台乡可大里。张氏霸州文安人，五世祖俊生兴，兴生福。福生瑄，金季避地河南，事定北归，遂徙居燕，以诗书教授学者。子皥，岁戊戌以经义中选，着儒籍，赠中顺大夫、兵部侍郎。娶李氏，封清河郡君。三子：伯曰经，复业进士，卒官太常检讨；次纬，赠集贤直学士、亚中大夫；季即君也。娶刘氏。二子：铉，云南行省宣使，蚤卒；次逢吉，由国子学正累迁太史院校书郎，官第七品，赠君从仕郎、文安县尹，刘氏封宜人。至元元年春，逢吉由芮城尹入为国史院编修官，录君行事来请铭。天爵曩在成均，与逢吉及其从兄今礼部侍郎景先游，慕其家世儒雅，故序而铭之。铭曰：
　　去古日远，古制寖微。文物声明，孰究其遗。图象鼎彝，君子是宝。匪以玩物，稽古之道。翼翼京师，轩盖塞途。岂无居人，孰可与娱。洵美张君，愔愔大雅。视利在前，如弃土苴。顾瞻其家，图器犹存。以诒孙子，永着斯文。

　　●滋溪文稿卷第十五 

　　碑志九 

　　○碑志九 

　　元故武义将军漳州新军万户府副万户赵公神道碑铭并序 
　　元故奉议大夫国子司业赠翰林直学士追封范阳郡侯卫吾公神道碑铭 
　　亚中大夫山东道宣慰副使致仕张公墓志铭 
　　故奉政大夫辽阳行省郎中黄公神道碑铭 
　　皇元赠太傅开府仪同三司康靖邢公神道碑 
　　元故浙佥东海右道肃政廉访司事甄君墓碑铭 
　　元故鹰坊都总管赵侯墓碑铭 
　　武略将军河南淮北蒙古都万户府千户武君墓碣铭 

　　△故武义将军漳州新军万户府副万户赵公神道碑铭 【 并序】 

　　公姓赵氏，讳伯成，真定人也。考府君伟，国初以才勇从丞相史忠武王平金，擢黑军百户。岁庚申，公始袭职，隶万户邸公麾下，移兵戍守归德。己未，从邸公济江攻鄂。中统三年，李坛反，公与贼战有功，邸公旌币三端。改隶招讨使野德迷失麾下，别将拔都军百人。至元十有一年，天兵渡江，从攻沙阳、新城、阳罗堡，因戍黄州，进攻隆兴、抚州、建昌，皆下之。
　　十三年，宋亡。宋臣陈宜中、张世杰挟益、卫两王走闽海，表年官人图复宋，其下倡乱从之，闽大扰。公从招讨使攻建宁，降之，行省署公建宁安抚司达鲁花赤。是时守御未备，有盗万余起南剑，来犯建宁，栅郡西河上。公隔水而阵，一矢射死贼首，众鼓勇进，凡数十战，斩首不可级计，血流于河，水为之赤。生擒又数百人，获铠仗无筭。省录其功，复署公建宁路军民达鲁花赤。明年，政和、庆元民乱，公讨平之。吴圣公倡浦城人为乱，公剿除其众。左副元帅高某荐之，复以公兼权建宁路万户。于是招募土兵千人，教之击射，皆号精兵。盗闻公威名，或敛避不敢犯，民亦少获其休息焉。朝廷嘉之，特锡金符，制授武畧将军、管军千户，公益奋激思自效。十七年春，都昌民杜万一挟左道媚人，表僭名号，构乱一方。公偕方安抚生擒万一，磔龙兴市。赏公白金五十两，复以管军万户守建宁。十八年，制授管军总管，进阶武义将军。是年秋，漳州高安贼作，树栅以为固，公命作云梯先登，攻破其栅，擒之。
　　二十年冬，黄华贼起。公引觇之，抵范墩，与贼遇，败之。又抵瓯宁之黄屯，与贼遇，又败之，斩首不知其数，余皆败走。复屯瓯宁之板桥，公又败之。未几，贼号二十万，复来分据建宁四面，以示 【 「示」原作「视」，据李氏钞本、适园本、徐刻本改。】 必取。公潜出兵水南，贼发矢如雨下，公不为动，乃泅水以济，诸兵从之大呼，杀获无筭。贼披靡遁，公追杀之，且行且战三十余里，僵尸藉藉被山野，又捕虏数百人。时黄华余党散在政和之青州及狮子岩者，公皆破之，贼患遂息。行省檄公守松溪、政和两县。二十四年，移南剑。是秋，尤溪贼作，公又平之，招谕民之胁从者，俾居其乡，乃还镇。是冬，锺明亮兵起，公偕福州路达鲁花赤脱欢捕之，转攻南剑及邵武诸盗，皆大破之。平章拜降表公前后战伐以闻，制可其请，超拜漳州新军万户府副万户。二十六年冬，平宁化黄土、石门等栅。二十八年，省府以漳之龙岩羣盗之所出入，移公守之，乃招谕贼魁谢大老等来归。二十九年，漳浦贼作，公从枢府臣破之，复留公守云霄隘。于是招谕曾小虚归化，而曾大虚负险不出，公复以兵临之，大虚亦降。其余党尚为民患，公提劲兵揉之。省臣以南诏之地，控制循、梅、潮、广诸郡，檄公镇之，仍总云霄之兵。凡二年，盗不敢犯，民甚安之。
　　大德初元，剧贼刘大老犯漳州境，公将兵迎战。刀中公顶及腰，犹与贼战不已。于时公年六十七矣，遂移疾北归，行省不允。公复以为请，久之方听其去。至大二年正月十有九日，卒于家，享年七十有七。葬真定县新市乡别驾庄之西原。
　　公貌魁梧，力能兼人，平生大小盖百余战，身被十余创，其劳勚何如也。
　　初公至闽，闽人即降，同列建议请计口征银为贽礼，号令严急，民大惊恐。公榜通衢，立罢其事，合郡欢声如雷，呼公为佛。建议者暴死，民大称快。公绥缉新附，简易宽厚，民以为便，立祠祠公，迄今不隳。呜呼，昔者王师伐宋，曾未数年，降其君臣，墟其庙社。已而遗民在在蠭起，何其取之之易、安之之难若是欤？余读周书，每叹周人灭殷之易、安殷民之难也。大抵古今人情不甚相远，益知书之为可尽信。
　　公母高氏，夫人常氏，如夫人者七。子男四人：仲立、德明、宁老、仲信。女三人：长适真定刘某，次适建宁谢某，幼为比丘尼。孙男十人：成立、君佐、君泽、君弼、君哲、君杰、君让、君和、君祥、君瑞。曾孙男二人：真保、关保。公归，元子仲立嗣。仲立卒，弟德明嗣。德明卒，仲立之子成立嗣。成立卒，今其子真保嗣焉。
　　天爵与公同里，少尝拜公，酒酣耳热语其平生战攻之劳，英气凛凛，真一世豪杰之士哉。铭曰：
　　南北分裂，世祖荒之。滔滔江、汉，一苇杭之。宋社既墟，顽民胥动。借曰余复，交刃以閧。荷矜为兵，裂裳为旗。动万为羣，以杀为嬉。公往兵之，小大百战。歼厥渠魁，执俘以献。惟昔闽、越，文物皇皇。何于斯时，大肆獗狂。盖有所恃，地险而远。新造之邦，未洽国典。慨彼昏嚚，以干大刑。几三十年，岭海始宁。维公虎臣，多着劳勚。身犯矢石，出入瘴疠。天子锡命，副长万夫。传子及孙，世功弗渝。白发来归，优游陇亩。语其平生，犹见材武。惟公之墓，滋水之阳。刻诗贞石，威名日扬。

　　△元故奉议大夫国子司业赠翰林直学士追封范阳郡侯卫吾公神道碑铭 

　　世祖皇帝临御中国，思建百度，以兴文治。至元六年，乃命国师肇造新字，颁布天下。京师建国子学以教冑子，外则州郡并置校官，以教民之俊秀者，又置提举学校官以总之。初以制敕符印改用新字，于是国家言语文字盛行于时，而国师之功固不细矣。当是时，左右国师以成其功者，公之考文书奴其一也。新字既成，遂由翰林应奉文字超拜直学士。久之，仍以学士出为提举湖广学校官，召归京师卒。二子，长曰护林，中顺大夫、监汉阳府；次即公也，讳野先，少敏悟，世其父业。年二十，擢为国子教授，诸生翕然信服，不敢以少年易之。岁满乃迁助教，又迁博士，为博士凡三考，遂迁监丞。又拜司业，累官奉议大夫。
　　公性谨厚，其于教人孜孜不怠，作成人材居多。尝考古者圣贤行事及历代君臣善恶成败可监戒者，译以国言，传诸学徒。故诸生服公之训，人人卓然自奋，思立事功，非但诵习其空言而已。公又依仿成均之制，定为学规，下至米盐笔札，亦皆出纳有法。其所译润诸书，人争传之。学国言者，以得公师为荣。至大间，武宗皇帝亲择贵臣子孙数十人，俾从公游。仁宗皇帝方兴学校，眷公尤深，尝曰：「此人极有学守，不可使离监学。」公亦泊然守职，不变不退，盖自教授累至司业，几三十年，未尝别迁他官。一时台阁名卿硕辅，往往皆其弟子。或欲援公居要官者，辄力辞曰：「是有命焉，不可幸而取也。」旧制司业班列五品，以公故特升四品。方欲进为祭酒，而公不幸病卒矣，得年四十有七。仁宗深悼惜之，累赠翰林直学士、太中大夫、轻车都尉、范阳郡侯。
　　其子赫赫，少传家学，知名公卿间，出监解之闻喜、黄之黄陂，皆有惠政。入翰林为修撰，拜授经郎兼经筵译文官，擢拜陕西、江南两台御史。言事切直，劾罢权贵数人。历佥江东、湖南肃政廉访司事，进拜海北、广东两道副使。按行郡县，风采肃然。今官太中大夫、湖广行中书省左右司郎中。
　　呜呼，国家自建元以来，号称治平，迄今七十余年矣。京师公侯大家，贵富赫奕，而兴替消长于岁时旬月间者，何可胜数，而公父子三世独以文雅清慎相继显闻，不亦盛乎！公曾大父以上世仕高昌，自其考始入中国，遂家京师。母八撒纳追封范阳郡君。公配也先的斤，继八剌的斤，俱追封范阳郡夫人。子男一人，赫赫也。女三人，适侍正府知印达礼马、河东廉访副使教化、河南行省都事栢柱。孙男一人曰保坚；女二人，幼。公以延佑六年六月二十三日卒，以先茔地隘，权殡都城西佛寺。元统元年十月庚午，葬宛平县香山乡七园里。铭曰：
　　皇有中夏，百度继作。人文昭宣，臣民允若。乃兴庠序，敷扬国言。公为之师，丕衍其传。有来贵游，执业抑抑。羣材斯兴，以赞皇国。公居亟丈，三纪如初。佩服古训，衣冠舒舒。咨尔国人，荣达衮衮。文字之泽，独克悠远。公又有子，家学是承。历游清华，令誉日升。思美公休，式表贞刻。尚其来裔，是效是则。

　　△亚中大夫山东道宣慰副使致仕张公墓志铭 

　　公姓张氏，讳克忠，字彦直。至元中，由东宫宿卫出为蠡州判官，擢辽阳行省都事，入为宗正府员外郎，以亲老乞归养。久之，调广平永年令，历明州、信州路推官，迁知吉州事，再迁和州。以年老，遂致仕，即拜山东道宣慰副使，累阶亚中大夫。泰定三年九月九日终于家，年七十五。
