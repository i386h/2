<!-- { "loadSidebar": true } -->
　　成化二十年乙巳夏六月皇上用天官卿推选擢兵科给事中内江汪藻文洁为贵州程蕃府知府其同年尝同为庶吉士者各为诗歌以赠行来求序于予维昔成化戊戌春内阁大臣洎天官卿奉诏拔二甲三甲进士人物俊伟学问优长者二十有八人改庶吉士入翰林俾尽读中秘书以益充扩其问学涵养其德性增广其才识用备他日缓急委任葢精选也时予待罪翰林学士偕今詹事兼学士钱塘玉惟臣先生同被旨总教事二十八人而文洁其一也其器宇轩昂言论侃直为文雄浑瓌奇襃然类其为人予深喜之越三载圣天子以作养有成分授庶官而文洁拜兵科给事中紏论时政无所顾避人多称之三载绩最荷玺书赠封其父母无何遂擢今軄命下之日众往贺之客有远其地鄙其民而为之■〈角央〉望者文洁顾而笑曰古人谓士不择地而安之之谓忠方今四海一家纪极南北如适东西户然程蕃贵州附郡何远之有古人有信孚豚鱼德驯雉兔者程蕃之民习俗虽异而秉彛之心则同何鄙之有矧老母在堂今年七十有一藻违远膝下几十载矣亟欲谒告归宁局于例而不敢欲因公务省视又无一事可假行者瞻彼白云中心怏怏至废寝食者亦累矣今之任得取便归奉寿觞虽获连城照乘之珍何足以喻予心之悦悻哉故藻自拜命以来夙夜惟以德信不古人若而不足以化远人有辜圣天子擢任之意是惧矧敢远其地鄙其民而有毫发■〈角央〉望之心哉予闻而击节叹曰若吾文洁其识见不卓卓乎贤于人也耶曩予与之道世事见其论议每如此心固窃赏之第以平居谈论有余一旦临小利害辄变所云云者比比是未敢轻许之也耳其今日所言如此非识见卓卓然而漠不以利害动中者不能也不信乎其贤于人也耶兹往程蕃吾知其必能惇其信以结民心推其德以化民俗于程蕃之治也何有噫成龚遂渤海之化来增秩赠金之荣子拭目以俟因序诗故并及之为他日张本云 

　　○三李同芳诗序 

　　去剑江邑治一舍许有地曰花墙繇唐宋迄今垂七八百载而李氏世家焉李之先有封司空而庙食者有叔侄并七岁能文十五登高第者有官至国子司业而著书立言者荐绅簪笏先后蝉联为一邑衣冠旧族首称入　国朝有曰能敬者号栢窓隐居乐道铿然以诗鸣厥孙叔毅叔兰世之其声韵益振为人所称诗各若干什厥婣契太仆少卿黄君某见而羡之为题其集曰三李同芳间属予言序诸首简予惟言之精华曰文而诗又文之精华者自风雅颂下至而为骚为赋为五七言至唐律诗极矣然诗岂易作哉必夫人之克养其根而竢其实润其膏而希其光如韩子所云而后可不然第修餙其词铿锵其声以模写物象流连光景而不足以兴焉观焉羣焉怨焉厚人伦焉美风俗焉诗云乎哉然则诗之作信乎其不易矣昔唐取士以诗故诗莫盛于唐然其时外李杜诸君子以是名者仅仅数人而其诗之可传者仅仅数十篇今李氏一门若祖若孙先后挺出而皆有声于诗如此且连篇累牍之富如此可谓难得而信如太仆君之所嘉羡矣目以同芳奚过欤抑叔兰作宰无锡有抱负有设施他日事功之建未易涯涘葢又不特声诸诗而且达诸政也予所望于叔兰者徒诗耶徒诗耶因序也并及之 

　　谢文庄公集卷三终 

　　●谢文庄公集卷四 

　　明翰林学士工部尚书赠太子少保文庄谢一夔着曾孙廷杰辑 

　　记类 

　　榆林儒学尊经阁记 
　　南昌府进士题名记 
　　太学记 
　　重修滕王阁记 
　　重修新建县儒学记 
　　魏县重修县治记 
　　观澜书院记 

　　○榆林儒学尊经阁记 

　　榆林地临西北极边关陕巨镇也朝廷尝宿重兵守御之成化壬辰都察院右副都御史余公子俊奉命廵抚其地安内攘外曲尽其宜狄人畏服边境久宁于是念行伍中子弟多秀俊者讲武暇使之读儒书益知尊君死长之义为经久良策乃疏请建学如内郡上从之遂相城之西北隅得隙地一区方正亢爽拟建学于其上经营规画具有成式优选俊秀子弟百余人充生员聘举人纪温司教事工未及兴而公改廵抚陕西以去左佥都御史丁君川往代之乃偕镇守太监张君遐总戎署都督同知许君宁图终厥事伐材鸠工创学舍文庙如制复以余赀即明伦堂后为阁凡高深广若干经始某岁某月某日月朔再易落成扁曰尊经今廵抚副都御史杨公浩走书征予文记之予因述所以名阁之意诏其诸士子曰若知所以名阁意乎夫阁之所藏若传若史诸子百家不但乎经也而合之曰尊经者昭所重也葢六经所载皆帝王致治之大纲大法与夫言行心术之微本之修身而身修本之齐家而家齐本之治国而国治本之平天下而天下平固非若他书所纪或制度文为之末或古今事变之迹纵索之慱而考之详亦不过足以资多闻富识见者故有益于身心家国天下而为士君子尤所当先致力者宜莫如六经此阁之名所以有取也然经之所以重记问云乎哉在能身体而力行之也国朝科目以经术取士故士之有志进取者非不明经也迹其所行能不与经背驰者几希即兼通六经亦不过口耳记诵之末耳虽多亦奚为哉诸士子逄此升平得以游歌庠序而涵泳乎圣经要必持其毌自慢之心坚其必自得之志言焉而经行焉而经处则资之以善身出则资之以济世死生以之患难以之夫如是斯无愧乎明经之名而于是阁之建为不虚云 

　　○南昌府进士题名记 

　　南昌江右首郡地灵人杰称自往昔矧荷　国朝列圣涵濡化育之久而文献益盛于前故士之挟经术登进士者背项相望属者钦差镇守太监刘君洎侍御熊君■〈日拆〉相继按治江右偕二司诸君议曰南昌诸进士虽已题名太学石矣然乡郡后进多未之见无以起其仰止之心乃求一郡八邑自洪武开科以迄于今凡若干科进若干人悉刻其姓名于石且虚其下以俟来者石立于南昌郡庠明伦堂之东序于是右方伯予同年陈君文耀谓不可无文以垂不朽乃介二守夏继先征记于予窃惟　朝廷取士类非一途而莫重于进士故士君子之所以自期与凡所以期望人者亦莫重于进士葢　朝廷简民间俊秀育之学宫三年大比所司合郡邑所育之士三试之而务严审焉拔其尤者恒廿之一贡诸礼部明年春礼部合诸藩司所贡之士又三试之而加严审焉拔其尤者亦二十之一名闻天子临轩亲策之第一甲赐进士及第第二甲赐进士出身第三甲赐同进士出身赐恩荣宴于礼部命股肱大臣主其席明日　　赐状元银带朝服冠履及诸进士宝镪又明日状元率诸进士上表谢上御正殿受之命工部于国子监立石题名故事公侯伯袭爵上表上受之亦第于　奉天门惟受诸进士谢表则御正殿葢崇重之意也夫上之人所以崇重进士如此士之得策名进士者其所以自待当何如哉今兹刻石乡郡后进观之者固将询名责实历指而称之曰某忧国忘家者某惠泽及民者某洁已不污者某光月俊伟建立事功磊磊落落足以匹休古人者于是相与低徊羡慕以为吾南昌先进人物而思有以继美之其不然者则人指其名而诋之曰某依阿保禄位者某蠹政殃民者某昏墨纵恣以取败者某阴邪险谲而为清议所不容者于是相与讥诽诮詈谓是亦出自科目以为吾南昌之玷噫后之视今亦犹今之视昔凡登名兹石者尚亦知所惧矣夫尚亦知所勉矣夫 

　　○太学记 

　　昔我太宗皇帝欲以文德绥太平尝谓教化之原贤士所关故于徙都燕京之初即建太学于城北厥土燥刚厥位面阳周以大道缭以垣墙而凡圣庙之规模六馆之制度与夫内外上舍之数生师庖廪之次咸仿南畿之旧而宏丽敞豁迄今殆百年天子得享文明之盛厥惟自哉乃者皇上在位之十四年励精图治尤以文教得人为心大惧　国学圯坏而人才随以放失乃　廷敕有司若曰太学教育之自也岁久不修朕深以废旧为惧尔工部其具木石兵部其量兵夫制度规模咸无改其初尔内臣某其董葺之于是羣所司承命惟谨以是岁三月壬申起事以六月己未告成史馆小臣一夔僣记其事于石窃惟三代之学与国运相始终考诸经可见也自兹以下若汉明帝唐太宗诸君有志于学校矣然皆一再传而遂废惟我国朝太宗皇帝创之于前今皇帝修之于后其所以振作文风丕养士类千载一日尔诸士子幸际于鸢飞鱼跃之下尚当思祖宗所以创造之勤朝廷作养之心重自刮劘于以挽斯文于三代陋政教于汉唐可也若乃随群而居逐队而游幸窃禄为已谋非独为太学之羞抑亦为国家之忧谨记 

　　○重修滕王阁记 

　　滕王阁故临江渚岁久圯废遗址沦诸江流景泰间廵抚佥都御史韩公永熙即其东岸构危楼取韩昌黎记语扁曰西江第一楼无何复圮成化乙酉少司空莆易翁公世资出为江西左布政使见而慨之锐意以作新为巳任而三司诸僚寀亦相与恊心赞成焉其规模益大葢易旧制为阁高四寻广倍之深踰于高寻有二尺四周缭以回廊人于是复称之曰滕王阁而公亦乐从人言无所改云阁前构堂高广半之堂左右庖湢之所咸备阁后复创观宇以居习老子教之醇谨者数人俾供洒扫役工甫讫功而公奉敕进右副都御史廵抚山东滨行廵按御史闵君珪洎三司诸君饯饮于阁酒半佥作而请曰昔唐阎都督王御史中丞宴宾从于此而王勃韩愈实为之序记迨今传诵赫赫若前日事公新是阁未几而膺是宠擢珪等又得饮饯于此亦一时盛事也无文记之不可闵君遂属予为记时予方促装还朝未有以复也比者三司诸君复走书申前请予以滕王阁之瑰伟壮丽天下共闻而其景物观游之美在昔三王韩子以洎我朝诸名公撰述详矣一夔复何容喙辞益坚而其请益至乃为之言曰古人建国必筑台以察灾祥时观游节劳佚阁之建即其遗意也岂真夸崇高侈富丽为宴乐计哉诸君政治之暇相与登临此阁凭高望远而湖山数千里地宛在目睫间能不悠然而动遐思如曰圣天子高位重禄以宠吾侪今日大江以西宜民之利宁无未兴者乎而其蠹民之弊宁无未剔者乎学政宁无未举者乎风俗宁无未美者乎狱讼宁无未清而奸贪宁无未戢者乎饥寒疾苦宁无未周鳏寡孤独以及闾里行伍愁叹之声宁无未苏息者乎于是归而同寅恊恭益思所以处之则是阁之登实足以发舒诸君之精神而兴起其忧国忧民之美意虽数宴游其间非过也乃若畧政务以侈观借壶觞以餙喜惟务巳乐遑恤民忧诸君必有大不屑于是者翁公所以重建阁之意其在是乎其在是乎阁建于成化四年五月讫工于是年十月公之擢在讫工之明年六月也 

　　○重修新建县儒学记 

