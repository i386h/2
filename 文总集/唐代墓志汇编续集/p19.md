<!-- { "loadSidebar": true } -->
既而道隆士伍，德茂乡闾，早立功勋，授骑都尉，寻转泉州参军事。秩满，选授桂州建陵县令。岂止时称清佐，迈郡将於从事；人歌明德，架千乘於一同。方将礼阁鸣金，望龙门而跃羽；不谓逝川沦玉，奄星晖而下沉，春秋卅九，越以显庆二年九月四日终建陵官舍。呜呼！隙驷易流，黯朝光於悲谷；风树难静，忽素景於高舂。药饵无徵，奄终南越，魂悠悠而来逝，棺寂寂而无闻。洒亲朋而雨泗，涕呜咽於尊堂。以三年五月十五日，权殡洛阳北邙之山，礼也。灵需风驾，素骖星列，云霏霏而承盖，风肃肃而扶辙。经北郭而呜珂，候西光而灯灭。惟松柏之木，□芳音之无歇。其词曰：
汉标茂族，魏挺华宗，丝弦振响，金石传功。伊我君子，异干分丛，□齐桥梓，材架椅桐。福祜俄，祈请斯空，玄堂遽黯，陇树惊风。
（录自《洛阳出土历代墓志辑绳》）
№显庆０１５
【盖】
支君墓志
【志文】
唐故支君墓志铭并序君讳隆，字德林，雍州京兆人也，其先支袭之胤胄。若夫崇基峭峙，共嵩华齐峰；枝叶繁昌，与邓林俱茂。祖亮，齐紫州录事参军；神机鉴朗，懿德深弘，逸调奇才，风流闲稚，绳愆纠谬，举滞弹违，为庶政之权衡，处群寮之领袖。父佰，隋洛州洛川府队正；九功七德，本自生知；六行三端，元资天纵。故鹏翮初理，博风之势已彰；骥足始驰，逐日之形先著。虽复干将非补履之器，凤鸟岂伺晨之禽，同阮藉优游於步兵，庄周放旷於园吏，莫不望光景而思齐，仰高树而无逯。君夙承庭训，幼润家风，爰在稚年，英规已远。属隋纲纽绝，天下分崩，门荫倾颓，荣华销歇，不干世禄，养性漳滨，俯仰随时，陆沉而已。唯以扇枕温席，尽色养於闺门；鸡黍相期，敦信义於交友。但以好恬静，重襟期，贵寸阴，轻尺璧，每至青阳媚节，白藏澄景，夭桃发井，金菊开潭，何曾不邀召友朋，招携英俊，赏宴留连，尽一世之欢娱，纳百年之乐趣。加以归心三宝，回向十方，悲爱河之易沦，惧彼岸之难陟，凭斯胜业，冀保遐龄。膏肓之疾不瘳，风烛之期奄及，春秋七十有四，殁於私第。夫人渤海高氏，既同燕婉之好，共尽琴瑟之和，■则异室，死方同穴，春秋五十有八，贞观十五年十月十六日殁。粤以大唐显庆三年岁次戊午正月甲申朔十三日丙申，合葬於故邺城西七里。畏子孝英、次子孝端、事亲竭力，孝惟终始。恐年深代远，谷变陵迁，托诸金石，冀无忘焉。乃为铭曰：
门传积善，庆余流祉，世袭贞淳，诞斯君子。心明水镜，誉薰兰芷，奕叶重光，芬芳不已。其一。哲人继踵，杞梓相承，神机警悟，器宇端凝。六行俱美，三端备称，千丈孤秀，万顷常澄。其二。昏明迭代，四序轮回，东注难返，西光易颓。两楹感梦，梁木方摧，一归蒿里，千龄夜台。其三。原隰爽垲，垄路清凄，夙莽风急，新枝鸟啼。百年歌笑万古尘埃，空余令范，菊茂兰开。其四。
（录白《隋唐五代墓志汇编河北卷》第一册）
№显庆０１６
【盖】
唐尚衣奉御唐君妻故河南县君元氏志
【志文】
唐尚衣奉御唐君妻故河南县君元氏墓志铭并序夫人讳万子，河南洛阳人。曾祖文，隋尚书左仆射；祖行如，毛州司马；父务整，祥州刺史；綦轩开魏，焕乎国牒；仪台莅岳，薰彼家声。夫人幼禀贞和之量，宿弘慈媛之德。皎如寒雪，穆若春风。处桃李而无言，冠松筠而表性。居契图史，动鉴盘盂。爰降外姻，来仪君子。年微笄龀，质备工容。拥帚承颜，既为妇则；移居作训，还成母范。负施宓之姿，亡怀ぉ忌；遽锺鼎之地，粪壤珠玑。
巾裾浣濯，帷屏疏素。施周中外，礼备尊卑。娣姒以之权衡，闺庭仰成华盖。悲夫，景山方构，碧仞朝颓。阴桂初升，素蛾夜实。以显庆二年十二月三日遘疾，终於万年之安仁里第，粤以三年正月十四日殡於万年之南原。事拟迁革，礼从权煞。略纪年序，靡陈昭晰。良偶凄凄，临埏永诀；遗婴叫叫，抚衔血。托千秋於短晷，穷万古而长绝。与金石而俱消，对兰薰其未灭。乃为铭曰：
隐隐石闾，灵族攸居，滔滔洛，仙妃宅诸。兼含盈尺，复孕照车，降生贞媛，方之有余。初笄二六，作嫔三九，协和群娣，仪形众妇。虚往实归，义先身後，旷代琴瑟，殊伦嘉偶。灵祗爽报，钩植亏仁，繁霞罢日，芳树摧春。帷飘虚景，座委空尘，魂伤奉，物变安仁。晓铎戒期，晨旌启路，草含碧，蹊林总素。双羽如，遗茕若慕，贞石空沉，芳尘永固。
（西安昭陵博物馆藏石，录自《昭陵碑石》）
№显庆０１７
【盖】
无。
【志文】
圣道寺故大比丘尼妙信法师灰身塔大唐显庆三年二月八日弟子普明敬造。
（录自《宝山灵泉寺》）
№显庆０１８
【盖】
失。
【志文】
大唐故处仕陈君墓志铭并序君讳领，字统，颍川郡人也。其先陈胡公之苗裔，远祖龟之末孙。基既不轻，构便弥重，陈完播芳声於齐，陈和号威王於海，子孙分派，何国无之。祖龟，有齐之日，克终负荷，显承余叙，起家辟召颍川郡守。祖仁，明闲戎律，深达阴阳，听风审战之存亡，临时晓权奇改变。有隋之日，爰命征辽，於时山东诸州，并未宾款，往讨德州，遭陷城没落，子孙奔投上党，遂乃家焉。父统，准合承基，身乃不幸，遇疾阙仕，不希缨绂，遁谷隐岩，唯崇正道，无干荣禄。岂谓显庆三年岁戊午，以二月甲寅十九日壬申卒於家第，呜呼哀哉！闻者莫不切骨伤心，闾里无相杵之命也。环注逝水兴嗟。山高百雉，尚致崩颓，大海洪波，宁无迁变。今卜宅兆，迁措厥所於畏子城东北一里之原，焕乎美哉！人谋佥吉，龟筮协从，与夫人元氏合葬於赴泉扃，绝再生议，悼伤死矣，魂兮永罢无归，在物兴悲，况於技族，呜呼哀哉，乃为铭记。
（录自《隋唐五代墓志汇编》山西卷第一册）
№显庆０１９
【盖】
无。
【志文】
光天寺故大都维那正信法师灰身塔大唐显庆三年四月六日，弟子圆行等敬造。
（录自《隋唐五代墓志汇编》北京卷第一册）
№显庆０２０
【盖】
失。
【志文】
大唐故封府君墓志铭并序君讳深，字泰澄，渤海人。若乃殷人受氏，乃兴微子之封；梁运膺符，□□延陵之国。故得昭晰图史，葳蕤系谍者矣。祖隆，周任东河令。父璨，隋任温县令。政谣人□，见重一时。□□神清□，宇量冲深，加以□淡寡欲，重义廉财，□□坟籍之□，优游道德之□。岂谓桑生於井，□□□巳兰艾於□悲深□折。以显庆三年正月十二日卒，春秋七十有八。夫人□氏，太原令□之女。风□婉淑，体貌妍华，四德天资，母仪夙植，偕老同穴，生荣死哀。粤以其年五月十三日合葬於邙山之阳，礼也。嗣子君道，克修永□，不坠家声，天姓仁孝，率猷成己，悲陟岵之无□，□□庭之无问。式遵古实，兆兹营域，将恐溟□九□，□屋迁移，寄斯贞石，传芳不朽。其词曰：
□穆厥祖，氏因於□，猗欤哲仁，令名深□。□业光□，崇代载门，曰祖曰父，聿修无忒。郁郁永沉，昭昭长弃，礼容□设，哀荣空备雾□□□，风□山隧，于嗟贵公，□神兹地。
（录自《隋唐五代墓志汇编》洛阳卷第三册）
№显庆０２１
【盖】
失。
【志文】
德业寺故尼明远铭并序维大唐显庆三年五月壬午朔即以其月十三日景申葬於咸阳县之陵。夫居电逝，幼长同然；泡沫隙光，贤愚一揆。明远师者，俗姓庾氏，并州人也。龆龀之年，崩於覆荫；婴妖之岁，早亡於恃怙。生长阕庭，罔知桑梓；九重养性，叵究门宗。但行洁冰雪，志同璧，正观澄神，调心莹识。旧疾暴增，大渐将至。
五月十二日奄从风烛。春秋六十三岁。和上梨训之情，倍增伤怛。□居同学，痛□随之永隔，悼三□之长人□□二百余人，惨怆下追，涕零凄断。望郁云而沾睑，瞻丞气而啼垂。寄雕镌而永记，留芳誉於千祀。乃为铭曰：
乾城非实，阴宅本空，名贤才裔，□人王□。□然□□，□举□□。留声□□，千载名旌。
（录自《隋唐五代墓志汇编》陕西卷第三册）
№显庆０２２
【盖】
失。
【志文】
大唐洛州河南县成君墓志铭君讳师，字仁表，河南人也。君弱冠仲顺，孝悌章著，龄垂不或，乡党遵焉。
即春秋卅有六。复以显庆三年六月六日，时遇沉疴，十三日终伊阳里。但隙驷不留，石光已谢，岁聿将迈，影奄阳乌。至其月廿一日，殡於伊阳村西二里之□，礼也。恐陵谷时易，海变桑田，刊镌铭记永以常存。乌呼哀哉！乃为铭曰：
伤哉壮志，怆矣贞贤，衣缨代袭，孝悌家传。忽辞白日，倏奄玄泉，魂随夜烛，气逐朝烟，佳城此别，何去何旃？（录自《洛阳出土历代墓志辑绳》）
№显庆０２３
【盖】
失。
【志文】
