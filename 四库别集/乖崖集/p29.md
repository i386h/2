<!-- { "loadSidebar": true } -->
　　八月一日戊寅，卒于陈州理所，年七十。六日癸未，陈州上报朝廷，赠尚书左仆射。

　　宋状：以大中祥符八年八月一日齐终于理下，享年七十。呜呼，景命弗究，宗工其萎，如仁均哀，歼我何赎？邦人改祠而为讳，道路举音以过丧。真宗闻讣震嗟，追赠尚书左仆射。钱铭：至大中祥符八年八月一日，弃馆舍于理所，享年七十。诏赠尚书左仆射。长编卷八五大中祥符八年八月癸未：陈州言，知州、枢密直学士、礼部尚书张咏卒。赠左仆射。

　　累阶至正奉大夫，累勋至上柱国，累爵至开国公，累食邑至三千七百户，食实封四百户。

　　钱铭：公累阶至正奉大夫，累勋至上柱国，累爵至开国公，累食邑三千七百户，食实封四百户，五福俱集。少多奇节，历八座之重，受二圣之知，所恨者不至三事，晚婴奇疾耳。

　　宋状：公阶至正奉大夫，勋上柱国，爵开国公，食封户三千七百，实户四百。真宗尝称咏才任将相，不尽其用，至是大痛惜之。

　　长编卷八五大中祥符八年八月癸未：上尝称咏才任将帅，以疾不尽其用。《宋史》本传：真宗尝称其材任将帅，以疾不尽其用。

　　宋状：惜其未极柄用，遽愆腠理，上欲以为相者数矣，天之不慭也。悲夫！韩碑：上尝称公有将相器，以疾未及用，至是大痛惜之，命优赠官。

　　临终上疏，请斩丁谓以谢天下。

　　长编卷八五大中祥符八年八月癸未，咏临终奏疏言：「不当造宫观，竭天下之财，伤生民之命。此皆贼臣丁谓诳惑陛下，乞斩谓头，置国门以谢天下，然后斩咏头，置丁氏之门以谢谓。」上亦不以为忤云。

　　按，此下注云：「斩丁谓事据记闻，所云临终奏疏则欧靖《圣宋掇遗》及《国老闲谈》所载也」见《涑水记闻》卷七与《国老谈苑》卷一。

　　或言在陈州颇营市产业，侵刻细民。

　　长编卷八五大中祥符八年八月癸未，咏素以介洁著称，晚年在陈州，颇营市产业，或侵刻细民，时论惜之。

　　按，《后山谈丛》卷三载：「乖崖在陈，一日方食，进奏报至，且食且读，既而抵案恸哭，久之，哭止，复弹指骂詈久之。乃丁晋公逐莱公也。乖崖知祸必及己，乃延三大户于便坐，与之博，袖间出彩骰子，胜其一坐，乃买田宅为归计以自污。晋公闻之，亦不害也。余谓此智者为之，贤者不为也。贤者有义而已，宁避祸哉？祸岂可避耶？」《五朝名臣言行録》卷三亦载此事，注出谈丛。然宋洪迈容斋随笔卷八谈丛失实条辨此事云：「按张公以祥符六年知陈州，八年卒。后五年当天禧四年，寇公方罢相，旋坐贬，岂有所谓乖崖自污之事？」洪迈并指出谈丛误记之因：「盖前辈不家藏国史，好事者肆意饰说为美听，疑若可信，故误人纪述。」李焘湖北漕司乖崖堂记云：「旧史恨复之卞急躁竞，此盖当时奴婢小人私谤窃议，果不足信。」且极力推崇张咏。然长编载咏在陈州营市产业事。要之，咏晚年营市产业，事或有之，云为避祸，则误，洪迈辨之极是。

　　《容斋三笔》卷五张咏传：张忠定咏，为一代伟人，而治蜀之绩，尤为超卓。然实录所载，了不及之，但云出知益州，就加兵部郎中，入为户部，后马知节自益徙延，难其代，朝廷以咏前在蜀，寇攘之后，安集有劳，为政明肃，远民便之，故特命再任而已。国史本传略同，而增书促招安使上官正出兵一事。皆诋其知陈州营产业，且与周渭、梁鼎辈五人同传。殊失之也。史氏发潜德之幽光，为有负矣。尝自言幸生明时。

　　《东都事略》与《宋史》本传：少学击劔，好为大言，喜事奇节。尝谓其友人曰：「张咏幸生明时，读典坟以自律，不尔，则为何人邪？」故其言曰：「事君者，廉不言贫，勤不言苦，忠不言己効，公不言己能，斯可以事君矣。」

　　蜀人闻其卒，罢市号恸，建大斋会，置遗像，事之如生。

　　韩碑：公之亡也，蜀民闻之，皆罢市号恸，得公遗像，置天庆观之仙游阁，建大斋会，事之如生，至今不懈。

　　《五朝名臣言行録》卷三引语录、《《永乐大典》》卷一八二二三封寄画像引宋张咏语录：讣至，蜀人罢市号恸。（僧正）希白为公设大斋会，请知府凌策谏议发开所留文字，乃公画像，衣兔褐，系绦草裹，自为赞曰；「乖则违俗，崖不利物，乖崖之名，聊以表德。」因号乖崖公。遂画于天庆观仙游阁。又九曜堂皆画公像，府衙之东南隅又有祠堂，皆后人思公而为之。  
　  
