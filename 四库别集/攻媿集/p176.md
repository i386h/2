<!-- { "loadSidebar": true } -->
　　公讳宗质字文叔世家于濮六世祖文定公相真宗仁宗隠然为社稷臣子太子少师柬之諡懿靖又以名徳世其家徙洛中号西京房生中散大夫赠金紫光禄大夫孝孙则公之曾祖也金紫生朝奉大夫伟伟生晟承议郎知懐安军赠奉直大夫配曰刘氏赠恭人公八嵗而孤未防而所生母展氏去嫡母四子又散于靖康之乱从兄提举宗臣携公入蜀闻叔父直阁旼亦在蜀中间闗寻访至则已下世惟叔母刘氏在又公之从母也柔顺贤明抚之如已子竟以直阁延赏命公绍兴八年补将仕郎公有姊归司马文正公之诸孙与之俱诣行在所至江州水南始遇展氏于廛中物色良是司马氏姊见之而信抱持相哭人以为孝感别十余年而得奉色养者二十年赠安人赴调授右迪功郎监明州大嵩盐场九年到官惟李氏代有显人子孙目濡耳染为世吏师公年尚少筮仕筦库临事极不苟秩满之日例裒花带钱五十万公悉谢遣之因家于僧坊晚卜居名塘遂为明之鄞人矣十七年为洪州新建县丞二十年闗陞右从政郎就差处州遂昌县令饥冦作于傍郡或告豪民将率数百人侵昬犯邑者公亟捕首恶毙之杖下而后闻于州羣党帖息授湖州长兴丞遇主上登极恩循右文林郎隆兴元年改右宣教郎知绍兴府萧山县未赴给事吴公芾为帅以会稽剧邑非健吏不可为奏改命公既至剸裁有方政誉甚休赋租素重公思有以寛之先是以奉永祐宫免三乡支移折变公请依永安祖宗陵寝仪制举邑皆免仍豁除折帛止输本色吴公具以闻亦浃日而得上防父老欢呼拜诏至今纪之丁展氏忧服除权通判明州引寓居之嫌改隆兴府时江西大旱安抚龚公茂良垂意荒政多以事属公赈济尽力全活者众倅防有赢资颇丰致之公帑帅以助公之归不得已以其半分给吏卒义不受一钱龚公益嘉叹之提辖行在杂买务杂卖场改通判镇江府外台以清亷公勤列荐于朝差知台州陛辞上曰乆闻卿才宜以节用爱民为务公只上命罙自奋励听讼必先抑告讦惩奸恶郡有静镇堂退公不入私室危坐堂上吏抱案牍至前随即决遣庭无留事暇则黙而观书治家尤严外人无识子弟面者内外斩斩人不能欺理财精察量入为出无一毫妄费帑庾为之充衍增田于学以养士者防百亩上下赡足凡事整办簿书器物位置粲然惟公之精力足以行之嵗时按阅及调戍兵遣海舟咸设方略羣立庭下厉威以临之号令简明凛有风采举众耸听无敢哗者伍符尺籍一阅而识其人间有廋隠随即擿发人以为神以故威名逺闻寇不得发发亦辄得治狱虽以寛纵为戒而重囚苟有罣误之迹必求有以生之郡县吏重足承命而未尝轻用鞭挞每曰此曹但欲其不犯吾令然亦民也可鱼肉之耶有妇人讼前母之子不孝者亲子实使之公深得其情责以子不顺母弟不恭兄一等绳治母不忍视求为母子如初谆复训谕使之改事而退闻者服其平允年余擢提举两浙东路常平茶盐公事始至库藏枵然八阅月而罢所蓄已四万缗盖公之俭勤过人食不兼味自奉至薄以其行于家者移于官真有古人竹头木屑之智所至不加赋而用以饶侵寻暮境倦游而归不复有当世意寻差主管建宁府武夷山冲佑观官五转至朝散郎淳熙十一年公于是年七十有三矣素少病俄致其事或劝止之不可拜命才数月遽感疾六月十五日卒于正寝若前知然娶夏氏朝奉大夫知徽州承之女能相其夫亡十九年矣赠安人以十二年十二月辛酉合于天童山南奥之原男四人长文铸通直郎通判临安府先公一年卒次文镇次文锜卒于隆兴次文鉴将受公遗泽文镇实逊之亦以成公之志也女二人长适姜处俊再适夏祖禹次适登仕郎王祐之孙男五人泽泾津潜源孙女三人尚幼公系出名门而遭时多故且以孤孽不得于亲挺身自立艰难险阻有人所不能堪者先世旧物不遗一簮致位部使者退而燕闲生理颇裕皆公刻苦以至此时出其余以济人遇嵗寒散廪以食贫者安分知足未病而挂衣冠可谓贤矣然惜其不究于用也先君工部久与公周旋钥赘倅丹丘以父执事公公相与殆忘辈行治郡之绩皆所亲见侍坐从容犹得窥中原故家典刑年来忧居公时时相劳苦庖馔有珍解必畀以奉甘防方为林下游从之约而公亡矣公抗直有祖风不轻以词色假人不知者或以为忤独于钥拳拳如许使人不能忘二子求铭公之墓义不得辞铭曰矫矫李公文定之孙奋身孤藐思大其门事无剧易遇之辄办低徊宦涂惜用之晚丹丘之政尚有可纪使其用大所立必伟未疾引年得终其天公乎不亡视此铭镌
　　洪子忱墓志铭
　　余故人洪子忱以名家子力官业而试邑之始横遭上官摧折心实念之事既白会余从兄编修作州摩抚扶持使得自见一旦闻子忱之讣乃道逺不得摩其棺一恸其子以书来求铭言甚悲请甚勤纪遗事甚备怆然其不能自己也子忱讳蘩姓洪氏其先丹阳人曾大父固赠特进大父拟绍兴初为吏部尚书终徽猷阁直学士左通奉大夫丹阳郡侯累赠左金紫光禄大夫諡文宪父光祖右朝奉郎通判湖州以君郊祀恩赠朝请郎妣王氏赠安人尚书晚居台之宁川君以妇家在南丰因家焉绍兴二十四年通判遗泽补将仕郎二十九年授右迪功郎监兴国军在城酒税未赴间以纲赏循右修职郎改监行在户部赡军籴场君少孤有意自立一嵗金谷出入以千万计幸门至多挟势行贿变乱色价君一切裁之以公无敢犯者枢宻林公安宅时以户簉领籴事庖人以缄题补吏君察其伪白林公公治庖人甚峻奨君于稠人中时人两贤之秩满陞右从政郎又以赏循右文林郎授镇南军节度推官属邑奉新有苖米五百余斛名存而实亡公私交病宰以书抵君君为阅簿书得其始末告于帅而蠲之参政龚公召还尚书汪公为代问寮吏能否大参言君首公任怨临事不苟尚书与君有连素知君者由是益善君督捕茶寇引以自随无一日不同艰难功未及成而罢君复还官次分宁宰谢君磐忤后帅意有妄诉者降摄旁县酒官囚系满狱君深知其诬会以漕檄行县中父老皆诣君讼冤归白漕使赵公汝愚始解一日帅俾君讯问即呼讼者究诘之皆无实状官吏俱按堵如故府西门火延燔数十家兵官五人捄焚甚力彻旦方止帅欲委罪兵官劾章已具君厯道其焦灼勤劳之状始寝其奏五人者相率系谢君无徳色淳熙五年改宣教郎知江州徳安县始视事民以丞暴弱羣诉于漕台迹状昭晰丞竟罢去郡将芘之不可迁怒于君督责日峻君谋避之有以告守守益怒移徳安丞吹毛锻链遽按以闻君时到官方月余人皆知其无他寻置狱筠阳竟遂昭雪守去而君亦归矣邑素剧至是愈不可为逋负不赀君力请于郡吏责少寛始得整頽纲而一新之春霖暴涨田家无所得食敛手待尽君载米家至损直以粜间有无赀者以私帑偿之夏亢阳躬祷名山率家人蔬食逾月彻盖行烈日中或至忘食发廪蠲征弛刑缓逋以次举行无不极其至已而甘泽霶霈谣诵相闻疫疠继作饬毉药谨防视頼以全活者众崇饰县庠诵不辍有刲股以奉母者奨励有加邑人劝焉初癸夘嵗旱民负官租七千余斛至是犹未及半君曲为之图籴及三之二从漕司和籴米以足上供期以年嵗偿之可以寛箕敛之烦林公枅嘉其意俾郡给千斛未能尽行也君惓惓三请谓不及今为之他日必至重扰迨从其言而君不及见矣人尤哀之君自祷雨得疾犹勉亲细务寖不自堪顾孺人曰我父年五十三水浮肤而卒我年既及而疾又甚似殆不免矣遂以八月十七日卒于县治之正寝神色不乱三日而敛如生也娶曾氏封孺人吉州教授发之女男五人柟孙棣孙栝孙桂孙椿孙女二人长未行幼早卒孙男一人诸孤将以某年某月日于某乡某里君天资孝友推诚待物髙谊过人自痛禄不逮亲且以蚤鞠于外家因仍未能还乡嵗时祀享东望松楸追慕凄怆不能自胜幼妺未行举部纲所赢又益以曾孺人槖中物归李君司法顺之季兄芑为邵阳从事逢郡侯之怒捕击甚急君闻之垂涕径走湖外往来都下愿纳禄以赎其罪移狱江西又哀诉于当涂诸公卒脱吏议阅数嵗始得官广州道由君家别三日而偾于道衔哀星奔防其丧归南丰又挈其孥于邵并育伯兄之子甘苦同之勉以学问弟葆聚首二十年使之有室周给无倦隆兴寓客胡峡州括挂冠家居贫不能堪县不加礼至以逋租没入其田君请计嵗入以偿责还半俸以活其家南丰宰卢君孝孙与君定交尝以公事忤贰车既頼君解纷其死也又周之叶君大辩免官待命邑下君念其清贫饷馈无虚日且为求直于有司而君已病矣县主簿之妻以免乳暴卒君惊恻不已委曲调护其家遇人有急难惟力之视人或负之曾无怨言方窘辱时亦有下石者已而待之如初更覆护其所不及人以为难民有姓胡者险健好讼君治之鼠伏又善谕之絶迹不至公庭君之丧胡泣于前甚哀良民失所依至巷哭以过车君在官名为二年莅事之日才半其得人心乃如此洁亷自将禄粟圭租有升斗之赢必惩其人而归之然刚直自任胷中无留事一有不平空臆肆言不肯诡随以徇人虽以此故所在整办然亦以此寡合君殊不暇顾卹乆而人亦亮之惜乎天不假之年见于事为者止是可悲已铭曰
　　惟文宪公策名中兴丹阳之洪蔼然簪缨君志自立家训克承试邑九江罪罟是婴人皆谓君否终则倾赍志以殁闻者叹惊急谊首公尚有令名勒铭山阿以诏昆仍
　　蒋徳言墓志铭
