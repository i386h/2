<!-- { "loadSidebar": true } -->
　　剥剥啄啄，有客至门。我不出应，客去而嗔。从者语我：子胡为然？我不厌客，困于语言。（诸本此下有“我嗟子诚”一语，阁本同。今从唐、杭、蜀本删。云阁本衍，盖下语误入。）欲不出纳，以堙其源。空堂幽幽，有秸有莞。（《书》：“三百里纳秸服。”《诗》：“下莞上簟。”秸音戛。莞音丸，又九还切。）门以两版，丛书于间。深堑，）其墉甚完；（墉或作容，非是。）彼宁可隳，此不可干。从者语我：嗟子诚难！子虽云尔，其口益蕃。（益或作实，口益或作益实。）我为子谋，有万其全。凡今之人，急名与官。子不引去，与为波澜。（与，方作以，云韩文与多作以，他文见者非一。《诗》“之子归不我以”，注：以犹与也。今按《陆宣公奏议》亦然，如云“未审云云以否”之类是也，然当作与为正。）虽不开口，虽不开关，变化咀嚼，有鬼有神，今去不勇，其如后艰。我谢再拜，汝无复云，往追不及，来不有年。（诸本作“来可待焉”，今从阁、杭、蜀本云。公《祭十二郎》文，“其不有年以补我愆”，同此义也。）1111　　【青青水中蒲三首】   
　　（诸本作一首，今从阁本。按：《乐府》亦作三首。诗盖兴寄也。当是妇人思夫之意。《文选·古乐府·饮马长城窟行》有“青青河畔草”，《长歌行》有“青青园中葵”，其大意与此相类。）   
　　青青水中蒲，下有一双鱼。君今上陇去，我在与谁居？   
　　青青水中蒲，长在水中居。寄语浮萍草，相随我不如。   
　　青青水中蒲，叶短不出水。妇人不下堂，行子在万里。   
　　【孟东野失子（并序）】   
　　（东野为郑余庆留府宾佐，在元和二三年，此诗当是时作也。据《郊集》有《哀幼子》及《杏殇》诗，其词甚悲。石君美有子，年少而失，鲁直尝书此诗遗之，云时以观览，可用乱思而纾哀。究观物理，其实如此，大盖因果耳。退之救世弊故并因果不言，然此一段文意，乃是《涅经》中佛语。退之尝言不能无所不读，未有能为大儒者，其弗信矣乎？鲁直所云如此。）   
　　东野连产三子，不数日，辄失之。几老，念无后以悲。其友人昌黎韩愈，惧其伤也，推天假其命以喻之。   
　　失子将何尤？吾将上尤天。女实主下人，与夺一何偏！（何或作以。《庄子》：“夺彼与此，一何偏也。”）彼于女何有，乃令蕃且延？（蕃或作繁。）此独何罪辜，生死旬日间？上呼无时闻，滴地泪到泉。地祗为之悲，瑟缩久不安。乃呼大灵龟，骑云款天门。问天主下人，薄厚胡不均？天曰天地人，由来不相关。吾悬日与月，吾系星与辰。日月相噬，星辰踣而颠。吾不女之罪，知非女由因。（因或作缘。此诗如因与鳏，今本皆以韵不叶而误刊也。今按：作缘亦通，未必误改也。）且物各有分，孰能使之然。有子与无子，祸福未可原。鱼子满母腹，（或作肚。）一一欲谁怜？细腰不自乳，（《博物志》：“细腰无雌雄之类，取桑虫或阜螽子，抱而成己子。《诗》所谓‘螟蛉有子，果负之’者也。”）举族长孤鳏。（或作悬。）鸱枭啄母脑，母死子始翻。（或作蕃。《尔雅·释鸟》云：“枭，鸱。”《说文》云：“不孝鸟也。”张奂曰：“留々食母。”鸱，处脂切。枭，坚尧切。）蝮蛇生子时，（《玉篇》：“蝮螫手则断。”《楚辞》：“蝮蛇蓁蓁。”蝮音覆，一作虺。）坼裂肠与肝。好子虽云好，未还恩与勤。恶子不可说，鸱枭蝮蛇然。有子且勿喜，无子固勿叹。（音滩。）上圣不待教，贤闻语而迁。下愚闻语惑，虽教无由悛。大灵顿头受，即日以命还。地祗谓大灵，女往告其人。东野夜得梦，有夫玄衣巾，（崔豹《古今注》曰：“龟，一名玄衣督邮。”《邵氏闻见录》云：“《史记》：江使神龟使于河，渔者得之。龟梦于宋元王。梦见一丈夫，延颈而长头，衣玄绣之衣，而乘辎车。见《史记·龟策传》。”）闯然入其户，（闯，出头儿。）三称天之言。再拜谢玄夫，收悲以欢忻。   
　　【陆浑山火和皇甫用其韵】   
　　（诸本作《次韵和皇甫陆浑山火》，今从阁、杭、蜀本。皇甫字持正，睦州新安人，元和元年擢进士第，为陆浑尉。县本周之畿内地，秦晋迁陆浑之戎于伊川，汉立为陆浑县，唐隶河南府。公诗云“时当玄冬泽乾源”，其分司东都冬所作欤？次前诗当在元和三年矣。此诗一本作次韵，非是。刘贡父云：“唐人赓和诗有次韵，依其次用韵；有依韵，同在一韵中；有用韵，用彼之韵，不必次之，公和陆浑山火是也。”然持正诗不传于世矣。）   
