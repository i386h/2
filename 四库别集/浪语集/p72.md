<!-- { "loadSidebar": true } -->
　　墓志铭
　　宋右奉议郎新改差常州借紫薛公墓志铭
　　东莱吕祖谦
　　河东之薛有降居闽之长溪者世乆不能迹其始既又家于永嘉其长老之记曰唐补阙令之后迁焉裔孙以庠驯行闻于乡庠生强立始修补阙之旧续其禄盖终江寜府观察推官赠左光禄大夫光禄四子嘉言尚书司封郎中昌言通判婺州弼敷文阁待制徽言起居舎人公讳季宣字士龙起居之子也起居学于胡文定公安国而雅为赵忠简公鼎所厚其立朝皆有本末最后秦丞相桧建与敌和起居自殿坳直前引义固争反覆数刻中寒疾以卒夫人胡氏亦继卒于是公生六年矣伯父待制收鞠之任以官公幼逮事过江诸贤闻中兴经理大略已能知喜书从老校退卒语得岳韩二三大将兵间事甚悉志尚荦荦与常儿异年十七起从妻父荆南帅孙汝翼辟书冩机宜文字汝翼善袁溉道防虚郡斋迎致之公遂委已师焉道防及登河南程夫子之门闻蜀隠者薛叟名晚游蜀以物色求之莫能得末至一郡并舎有叟旦荷笈之市午漏下輙扄其户道防从壁间觇之方隠几黙坐意象静深冏诸邻则曰是鬻香薛翁不知所从来道防亟欵门以弟子礼见旦往陈所学叟漠然如不闻乆之乃曰经所以载道圣人作经以明道子何博而寡要也始与深语未几复舍去道防漫浪沔鄂间讳其学絶不为人道独于公倾倒无所靳公自是笃意于学道防语公伊洛轶书多在蜀时同郡萧振方制置四川乃往为其属道防期至蜀授以书防偏禆有诬其所部将者公请正阶级法议不合谢去遇道防于峡而公既出蜀矣调鄂州武昌令武昌号难治连败数令公年尚少郡将部使者易之迎谓是邑乆不可为子敢当之乎公曰独患在上者以县为可为今知其不可为则可为矣愿寛其衘辔俾得自尽皆诺之科徭兴发率以公故独不及唯论和籴始不见荅欲解印绶去卒体其诚得罢公既获乎上民赖以寛有废置皆争趋和乃大治版籍期防简稽出纳悉就绳尺宻而不烦严而不迫金亮未叛盟公白其长视其要害前备御輙不省及真郊稍稍即公咨计画光围方急公策之曰捣蔡则光解既而成闵克蔡果解围遁金亮悉众瞰江诏成闵还师入援时汪枢使澈宣谕荆襄公告以闵得蔡有破竹之势盍守便宜勿遣令闵乘虚下颍昌径陈汝趋汴都敌内顾且惊释此成业而聚屯相仗鲜克以济不能用闵昼夜驰不顿舎后骑能属者三之一而陈蔡新附诸城亦踵相接复为敌失江淮仕者大抵无固志纷纷遣其拏系马庭木以须公独留家不遣誓与民俱死县故多盗铁冶营田碁布诸乡亡命奸人出没其间所治即孙呉故宫自古江左重地也公念除盗上策莫如联保甲疆陲有事唯素整者可不乱乃访求河北陕右弓箭手保甲法及淮西刘纲保五要束计论甚其防有五民之令乃出其法行之五家为保二保为甲六甲为队因地形便合为总不以乡为限总首副总首领焉官族士族富族皆附保蠲其身俾其财共总之小用诸总必有射圃民暇则习无蚤暮之节尽禁蒱博独许以击刺驰射角五日更至廷阅其尤者劳赏之里闾皆以武力相高气俗一变旗志总别为色枪杖皆中度候望干掫不幸死者予棺复家三歳诸乡皆置楼盗发伐皷举烽以相号召瞬息遍百里盗为衰止总首白事吏母得预追胥兴发一以县檄为验环邑沟渎不渫夏潦没道在事者病之役大莫敢睥睨及保甲成天大雨公出坐通衢传呼总队具畚钟赋丈尺三日而毕武昌自是无水患市多火公戒诸队钩绳梯缶各专其一暮夜仓卒随用而索甚速且整火不能灾县治白鹿矶安乐口皆置戍复请于宣谕司得战舰十甲三百罗落之守计定讫敌退人心不摇大军之屯州县客主不相能多为哄暴公曲得其欢心以事至者必微见曲直而明假借之皆大喜且大服誓死以报内郡发粟输边县当餫信阳公部以往先是诸将出师部勒无法或侵苦之道殣相望文吏董役者则又甚焉民见调辄与亲戚为死诀公语父老曰子弟相从者吾受其无咎皆怃然阳应既发队伍次舎悉放行军亲与役夫同苦乐病者挟医防视始轻所剧负则皆弛之増剧则以马若舆载之病者未至队长母得即安号令齐壹道上担肩相差如引绳无敢少蹉跌观者相语曰此谁将军部曲耶乃整肃如是既而知为武昌白丁相视叹息斯役也在行者千有八百役罢死者一人跌伤者一人其余全归还畀其父母妻子如初约当是时诸公争知之举辟交至公一无所就从吏部铨婺州司理防军召对首言治体有本末愿遴三公之选责以进人材张纲纪延端直之士与之讲问学求治道乂论中都官员多职寡牧伯之任分为五六唯大军胜战将兵而下废为役因道逺方民瘼甚悉王枢使炎前在鄂熟公治行及是新得政求助于公公语之曰上天资英特羣臣幸得遭时乃忽略根本而奔走军旅之间盍以仁义纲纪为主至于用兵请俟十年之后改宣议郎知平江府常熟县退待次具区滆上明年复召审察公固辞徘徊逾年乃就道至则除大理寺主簿是歳江湖大旱流民往往北渡江边吏复奏淮北民多欵塞者虞丞相允文白遣公行淮西收以实边公持节劳来耄稚满车下为之表废田相原隰复合肥三十六圩立二十有二庄于黄州故治东北以户颁屋以丁颁田二丁共一牛犂杷锄锹镢鎌具六丁加一錅刀每甲辘轴二水车一种子钱丁五千廪其家至食新罢凡为户六百八十有五分处合肥故黄适等而合肥赢故黄三户户授二室受田之丁合肥八百一十有五为田三万七千八十有四亩故黄六百一十有四为田四万四千四百五十有二亩防其钱若米之费财二万緍六千石流民已为大姓有者仍其主户就抚之并边归正者振业之合三千八百余户始公以乾道七年十二月至淮西反命以明年之夏计道里往来与察边郡检麦田覈铁钱之属専于田事者仅数月垦筑冶铸斲削皆受成于公赋役省而功坚度可支数十年位置向背经纬条达民生所须不外索而足淮人谓耳目所未覩公曰吾非为今日利也盖合肥之圩边有警因以断栅江保巢湖故黄实古邾城地直蔡冲诸庄益辑则西道有屏蔽其措意深逺矣光守宋端友自上招集北归户一百十七公至固始验新民止五户余保塞数年端友混新旧戸为一籍以幸赏异时有以善马涉淮者杀而要夺之公亟举奏端友有挟人谓章且不下语闻上感悟属廷尉治方穷竟端友以忧死习为媒者皆悚而虞丞相始不乐公矣故为多端縻公以缓其归或迎说公见上盍少自绌母与当路者忤公曰上遣我视边固欲得利害之实吾而自惜谁当为上言者卒极陈之且曰臣根本其敝不计而谩为而后外以卤莽报不思而出令而后外以难行寝号为责实未免徇名则趣办皆徇名之人志在大功反规小利则迎合皆规利之辈诞谩者败而不诛防悦者察而不去左右为欺囊槖迩为援则逺坚大为间则小肆其荐退人物曽非诵言游扬中伤乃自不意齐威之霸不在阿即墨之断而在毁誉者之刑臣观近政非无阿即墨之断奈何毁誉之人自若上欣然开纳公复进曰外事无足道咎根不除抑臣深忧左右近侍隂挤正士而阳浮称道陛下诚圣明倘因貌言万一垂聴臣恐石显王鳯郑注之智中也又曰好名特为臣子学问之累人主为社稷计惟恐士不为名诚人人好名畏义何乡不立上是之隆兴以来经理两淮受遣者且数十辈发御府金赠聴施置自便阅十年鲜有当上意者及公使事有绪恨得公晚进官二等除大理正侧席迟其至顾问防绎奏请论荐皆报可闻者意公且用矣居七日出守湖州入辞语益恳到上慰勉遣焉公既数摩切左右而湖多权贵人田宅事与相加尤数公平心问理如何不为变益害公合力撼摇上记其忠独保持之始至书狱多入死讯其由则弃市者民间或窃祠之名伤神恶少遂轻相讐杀不顾公亟屏絶之死狱大减条境内淫祠次第除撤防去郡而辍土俗小民悍强甚者数十人为朋私为约无得输主户租前为政者或从防之公叹曰郡国幸无事而鼠辈颉颃已尔缓急之际将何若取其首恶黥窜逺方民始知有奴主良贱之分初陈亨伯割诸道留州钱输大农号经制翁彦国复附以总制嗜进者竞裒敛以应赏格已而遂定其多数为歳额州用日削而供亿稍饩校军兴前五六倍吏骫法摘抉无遗算犹廪不能给至是户部令提防刑狱司以厯付埸务一钱已上皆分经总制如式诸郡被符抟手无策相顾莫敢先公独言于朝曰自经总制立县额州县凿空以取盈虽有奉法吏思寛弛而不得若复额外征掇其强半郡调度顾安所取殆复为他谬巧重取之民民何以胜户部镌谯愈急公争之愈强台谏亦交防助公遂收前令不布凡可以纾民力者知无不言如论和籴贾贱请更平直徙汰军寛州添差郡者止今见贠后勿遣函封相继多格于有司则以病谒祠朝廷惜之却其请至八九知不可夺改知常州未上以乾道九年七月戊申卒于家年四十官止奉议郎娶孙氏子澐补太学生公之没其友张淳治防程以古礼公配孙夫人能顺聴不违里中观法焉十二月壬申塟于永嘉县吹台乡慈湖之原自周季絶学古先制作之原晦而不章若董仲舒名田诸葛亮治军王通河汾之讲论虽有牾有逢有支有别千有余年端倪盖时一见也国朝周敦颐氏程颢氏程颐氏张载氏相道与发挥之于是本原精粗统纪大备门人髙第既尽晚出者或骛于空无不足以涉事耦变识者忧之公之学既有所授博鉴精思几二十年百氏羣籍山经地志断章缺简研索不遗过故墟废陇步移日以验其迹参绎融液左右逢原凡疆里卒乘封国行河乆逺难分明者聴其讲画枝叶扶踈缕贯脉连于经无不合于事无不可行涖官随广狭黙寓之于簿书期防之间其僚或联曹经时而不知公为儒者也平生所际文武细麤不同未尝为町畦崕岸而去就从违之际守义不可夺言兵变化若神而在朝每以不可轻试为主骤见疎快轩豁潜察之自律度严饬虽倥偬札翰正楷无一惰笔少年豪举既知学销落不留省其私泊如也公为人平实质确本于简易行于敬恕而竖志强立又足以充践之善类方倚属公而公则死矣诗书春秋中庸大学论语皆有训义他所论著若九州图志通鉴约説之属藁方立而未防也歳在壬午先君子守黄公夹江为令归以公所为语祖谦固巳矍然自失后十载乃识公于朝一见莫逆如故交其塟也张淳既志其圹澐复请诗以揭之防不能文今既免防不死矣其可不为公一言乎词曰队绪茫茫独求诸野有条有源昼夜不舍繄道之穷匪其尚口不耀其章而躬自厚出孚于长于长于君将一施之乃没元身故呉之迹故邾之遗既堙既平其尚有稽













　　浪语集巻三十五
　　原防
