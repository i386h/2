<!-- { "loadSidebar": true } -->
　　三江初凿九谷新成【禹贡曰三江初入史记索隠注韦昭云谓吴松江钱塘江阳江地理志有南江中江北江是为三江其南江从防稽吴县南东入海中江从丹阳芜湖东北至防稽阳羡县东入海北江从防稽毘陵县北东入海故下文东为中江又东为北江孔安国曰有北有东南可知也吴地记云松江东北行七十里得三江口东北入海为娄江东南入海为东江幷松江为三江史记曰惟禹之功为大披九山按山之深处为谷故诗云高岸为谷是九山得称九谷矣】风飞鹢涌水起龙惊【汉书音义曰鹢水鸟也画其象于船首淮南子曰龙舟鹢首天子之乗也】乐天知命无待忧生【周易系辞曰乐天知命故不忧即禹所谓受命于天生性死命之说也】危舟遂静乱檝还平【汉书师古曰檝所以刺船也】
　　汤解祝网赞
　　【吕氏春秋曰汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀孰为此者汤收其三面置其一面更教祝者曰昔蛛螯作网罟今之人学纾欲左者左欲右者右欲高者高欲下者下吾取其犯命者汉南之国闻之曰汤之德及禽兽矣四十国归之人置四面未必得鸟汤去其三面置其一面以网其国四十非徒网鸟也】
　　连珠两起合玉双沉谷为祥树桑成乐林【史记殷本纪云太戊立亳有祥桑谷生于朝一暮大拱太戊惧问伊陟伊陟曰帝之政其有阙与帝脩其德太戊从之而祥桑谷枯死殷复兴诸侯归之故称中宗尚书孔安国传曰祥妖怪也二木合生不恭之罚左氏传曰宋公享晋侯于楚丘请以桑林杜预曰桑林天子之乐名皇甫谧云殷乐一名桑林以桑林为大濩别名也】三方落网一面驱禽德矣圣政仁乎用心
　　文王见吕尚赞
　　【史记曰吕尚以渔钓干周西伯西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大恱曰自吾先君太公曰当有圣人适周周以兴子真是耶吾太公望子久矣故号之曰太公望载与俱归立为师】
　　言归养老【语出孟子】垂钓西川【西川渭濵也】岸止磻石溪惟小船【郦元水经注曰磻溪中有泉谓之兹泉积水为阵即太公钓处今谓之凡谷有石壁深高幽邃人迹罕及东南隅有石室盖太公所居水次盘石钓处即太公垂钓之所其投竿跪饵两膝遗迹犹存是磻溪之称也其水清泠神异北流十二里注于渭】风云未感意气怡然【易曰云从龙风从虎言未遇文王之时钓此磻溪其意气怡然乐也】有此相望于兹防年【望谓太公望也】
　　武丁迎傅说赞
　　【史记曰帝武丁即位思复殷而未得其佐三年不言政事决定扵冡宰以观国风武丁夜梦得圣人名曰说以梦所见视羣臣百吏皆非也于是乃使百工营求之野得傅说于传险中是时说为胥靡筑于傅险见于武丁武丁曰是也得而与之语果圣人举以为相殷国大治故遂以傅险姓之号曰傅说】
　　虞田路断辞涧泉飞躬劳版筑有弊韦衣贤臣入梦天赐无违千岩之下遂得同归【皇甫谧曰高宗梦天赐贤人胥靡之衣蒙之而来曰我徒也姓傅名说天下得我者岂徒也哉武丁悟而推之曰傅者相也说者懽恱也天下当有傅我而恱民者哉明以梦视百官百官皆非也乃使百工圗写其形象求诸天下果见筑者胥靡衣褐带索执役于虞虢之间傅岩之野名说以其得说傅岩谓之傅说尸子云傅岩在北海之洲孔传言虞虢之界也】
　　成王刻桐叶封虞赞
　　【吕氏春秋曰成王与唐叔虞燕居援梧叶以为珪而授唐叔曰余以此封汝虞喜以告周公周公以请曰天子其封虞耶成王曰余一人与虞戏也周公对曰臣闻之天子无戏言天子言则史书之工诵之士称之于是遂封叔虞于晋】
　　虞叔百里居河之汾帝刻桐叶天书掌文【左传昭元年子产曰唐叔虞当武王邑姜方震大叔梦帝谓巳余命而子曰虞将与之唐属诸参而蕃育其子孙及生而有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰昧为冥师生台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也是晋之建国居河之汾也天书掌文谓参为晋星也】礼以成德乐以歌薰天子无戏唐其有君
　　汉高祖置酒沛宫赞
　　【汉书曰高祖姓刘氏讳邦字季沛丰邑中阳里人也项羽封为汉王后平羽立为天子高祖还过沛留置沛宫召故人父老子弟佐酒发沛中儿得百二十人教之歌酒酣上击筑自歌大风起兮云飞扬威加海内兮归故乡安得猛士兮守四方】
　　游子思旧来归沛宫还迎故老更召歌童虽欣入沛方念移丰【汉书地理志云京兆新丰高祖七年置应劭曰太上皇思东归于是高祖改筑城市街里以象丰徙丰民以实之故号新丰】酒酣自舞先歌大风
　　汉武帝聚书赞
　　【后汉书翟酺上言曰武帝大合天下之书注云武帝诏曰其令礼官劝学举遗兴礼举遗谓搜求遗逸是合天下之书也此赞聚书当谓是矣】
　　献书路广藏书柱开【刘歆七畧曰汉武帝开献书之路一年之间书积如丘山史记曰老子周守藏室之史也索隠曰藏室史乃周藏书室之史也又曰张苍为御史主柱下方书索隠曰周秦皆有柱下史所掌及侍立恒在殿柱之下故老耼为柱下史】秦儒出谷汉简吹灰【卫宏诏定古文官书序曰秦始皇改古文为篆国人多谤乃召诸生至者皆拜为郎凡七百人密令冬月种于骊山硎谷中温处实使往视之先为伏机诸生方相论辨发机填之以土皆终命顔师古汉书注曰今新丰温汤之处号愍儒乡温汤西南三里有马谷谷之西岸有阬古老相传以为秦阬儒处也汉简吹灰者谓求之于秦人灰烬之余也】芝泥印上玉匣封来【言汉时得书皆金绳玉检也】坐观风俗不出兰台【续汉书曰兰台令史六人秩六百石掌书劾奏及印主文书】
　　袁盎諌文帝赞
　　【史记曰孝文帝出赵同骖乘袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人载于是大笑下赵同赵同泣下车文帝从霸陵上欲西驰下峻阪袁盎骑并车擥辔上曰将军怯耶盎曰臣闻千金之子坐不垂堂百金之子不骑衡圣主不乗危而徼幸今陛下骋六騑驰下峻山如有马惊车败陛下纵自轻奈高庙太后何上乃止袁字或作爰】
　　千乘峻辙六辔危行【东都赋曰千乘雷起万骑纷纭济曰千乘万骑天子法驾也诗曰六辔在手峻辙危行谓下峻阪也】迹廻松坂山叙【疑作斜】栁城【松坂峻坂也水经注曰霸水西巡峣闗北厯峣栁城】龙渊地狭华盖风惊【龙渊劒名吴越春秋曰楚王召风胡子而告之曰寡人闻吴有干将越有欧冶寡人欲因子请此二人作劒可乎曰可乃往见二人作劒一曰龙渊又三辅黄圗有龙渊庙在茂陵东华盖天子之盖也崔豹古今注云黄帝所作又西京杂记曰终南山有树直上百丈无枝上结藂条如车盖叶一青一赤望之斑驳如锦绣长安谓之丹青树亦云华盖树】贤臣揽辔可谓忠贞【贤臣谓袁盎也】
　　朱云折槛赞
　　【汉书曰朱云字游鲁人也成帝时丞相故安昌侯张禹以帝师位特晋甚尊重云上书求见公卿在前云曰今朝廷大臣上不能匡君下亡以益民皆尸位素餐孔子所谓鄙夫不可与事君茍患失之无所不至也臣愿赐尚方斩马劔斩佞臣头一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀槛槛折云呼曰臣得下从龙逢比干游于地下足矣未知圣朝何如耳于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得巳及后当治槛上曰勿易因而辑之以旌直臣】
　　上书直谏有忤明君先求斩马遂请鱼文身摧栏槛义烈风云应从御史翻赖将军【应从御史者谓上怒御史将云下也翻赖将军者谓左将军辛庆忌以死争乃得免也】
　　周公戒伯禽赞
　　【尚书大传曰伯禽与康叔朝于成王见周公三见而三笞之康叔有骇色乃与伯禽问于商子商子曰南山之阳有木名桥北山之阴有木名梓二子盍往观焉二子往观之见桥木高而仰见梓木实而俯反以告商子商子曰桥者父道也梓者子道也二子明日复见入门而趋登堂而跪周公迎拂其首而劳之曰汝安见君子乎二子以实对公曰君子哉】
　　伯禽居鲁鸣玉来朝周公政治为国风謡北山有梓南山有桥礼容虽备俯仰无骄
　　五月披裘负薪赞
　　【皇甫谧高士传曰披裘公者吴人也延陵季子出游见道中有遗金顾披裘公曰取彼金投防公瞠目拂手而言曰何子处之高而视人之卑五月披裘而负薪岂取金者哉季子大惊既谢而问姓名公曰吾子皮相之士何足语姓名也】
　　披裘当夏俗外为心虽逢季子不拾遗金禽巢欲逺鱼沈惟深清声灭迹何必山林
　　王祥扣冰鱼跃赞
　　【晋书曰王祥字休征琅邪临沂人性至孝后母朱氏常欲生鱼时天寒冰冻祥解衣将剖冰求之冰忽自解双鱼跃出持之而归】
　　王祥之母鲜鳞是求冰连钓浦冻塞寒流精诚有感无假沉钩二老同膳双鱼共浮
　　孙叔敖逢蛇赞
　　【贾谊新书曰孙叔敖为儿时出道上见两头蛇杀而埋之归见其母泣问其故对曰夫见两头蛇者必死今出见之故尔母曰蛇今安在对曰恐后人见杀而埋之矣母曰夫有阴德必有阳报尔无忧也后遂兴于楚朝及长为楚令尹】
　　叔敖朝出容悴归家母氏顾访知埋怪蛇尔有阴德阳报将加终为楚相卒享荣华
　　高凤好书不知流麦赞
　　【后汉书曰高凤字文通南阳叶人也少为书生家以农亩为业而专精诵读昼夜不息妻尝之田曝麦于庭令凤防鸡时天暴雨而凤持竿诵经不觉潦水流麦妻还怪问凤方悟之其后遂为名儒乃教授业于西唐山中】
　　高凤好学专心不廻流连经笥对翫书台石门云渡铜梁雨来麦流虽逺书巻犹开
　　张良遇黄石公赞
　　【史记曰留侯张良者其先韩人也韩破悉以家财求客刺秦王为韩报讐以大父父五世相韩故秦皇帝东游良与客徂击秦皇于博浪沙中误中副车秦求贼甚急乃更名姓亡匿下邳尝间从容步游下邳圯上有一老父衣褐至良所直堕其履圯下顾谓良曰孺子下取履良愕然欲殴之为其老强忍下取履父曰履我良业为取履因长跪履之父曰孺子可敎矣后五日明与我防此良因怪之跪曰诺五日平明良往父已先在怒曰与老人期后何也去曰后五日早会五日鸡鸣良往父又先在怒曰后何也去曰后五日复早来五日良夜半往有顷父亦来喜曰当如是出一编书曰读此则为王者师矣后十年兴十三年孺子见我济北谷城山下黄石即我矣遂去无他言不复见旦日视之书乃太公兵法也】
　　张良取履跪受无辞兵书一巻长者三期昔称韩相今为汉师谷城余石还归旧祠【史记曰留侯欲从赤松子游乃学辟谷道引轻身始所见下邳圯上老父与太公兵书者后十三年从高帝过济北果见谷城下黄石取而葆祠之留侯死并葬黄石冢每上冢伏腊祠黄石留侯】
　　师尚父授丹书赞
