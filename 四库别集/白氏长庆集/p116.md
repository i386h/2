<!-- { "loadSidebar": true } -->
　　钦定四库全书
　　白氏长庆集卷七十一
　　唐　白居易　撰
　　碑记铭吟偈【凡九首】
　　淮南节度使检挍尚书右仆射赵郡李公家庙碑铭【并序】
　　王建侯侯建庙庙有器器有铭所以论譔先徳明着后代或书于鼎或文于碑古今之通制也维开成某年某月某日宣武军节度使检挍尚书右仆射汴州刺史上柱国赐紫金鱼袋赵郡李公斋沐祗栗拜章上言请立先庙以奉常祀于是得请于天子承式于有司是嵗某月某日经始于东都明年某月某日有事于新庙外尽其物内尽其心三献百顺神格礼成其友居易以李氏宗祖世家名爵与仆射志行官业书于丽牲之碑谨按家略九代祖善权后魏谯郡守八代祖延观徐梁二州刺史七代祖续某郡太守六代祖显达隋颍州刺史五代祖迁皇朝某某二州别驾赠徳州刺史髙祖孝卿右散骑常侍赠邓州刺史曾祖府君讳敬总章仪凤间歴吏部尚书同中书门下三品中书令文馆大学士监修国史封赵国公諡曰文宪才智职业载在国史今祭于第一室以妣蒯国夫人范阳卢氏配焉王父府君讳守一属世难家徙不求闻达避荣乐道与时浮沉终成都府郫【蒲麋切】县令祭于第二室以妣荥阳夫人郑氏配焉先考府君讳晤歴金坛乌程晋陵三县令府君为人笃于家行饰以吏事动有常度居无惰容所莅之所有善政辞满之日多遗爱不登贵仕其命矣夫今祭于第三室以先妣上谷夫人范阳卢氏配焉府君累赠至尚书右仆射夫人累赠至上谷郡太夫人前后凡三追命六告身渥泽疉洽自叶流根从子贵也郫县暨晋陵府君咸善积于躬道屈于位储祉流庆而仆射生焉仆射名绅字公垂六嵗丁晋陵府君忧孺慕号踊如成人礼九嵗终制孝养上谷太夫人年虽幼承顺无违家虽贫甘防无阙侍亲之疾冠带不解者三载余可知也执亲之丧水浆不入口者五日余可知也先是祖妣考妣【晋陵府君前娶夫人裴氏无子早卒】洎叔父兄妹之殡咸未归祔各处一方公在斩缞中亲防九丧匍匐万里及期襄事礼无阙违至诚感神有灵乌瑞芝之应事动乡里名闻公卿言孝友者以为表率宪宗嗣统三年李锜盗据京口公寓居无锡防擢第东归锜闻公名署职引用初询以谋画结舌不对次强以章檄絶笔不书诱之以厚利不从迫之以淫刑不动将戮辱者数四就幽囚者七旬诚贯神明有死无二言名节者以为凖程朝廷嘉之为右拾遗嵗余穆宗知公忠孝文行召入翰林特授司封员外郎知制诰迁中书舍人承顔造膝知无不言献替啓沃如石投水俄拜御史中丞户部侍郎既而望属台衡朝当宴驾时移世变遂出掾髙要佐浔阳旋为滁夀二州刺史大凡公之为政也应用无方所居必化卧理二郡以去害为先故有盗奔兽依之感廉察浙右以分忧为功故有防邻活殍之惠尹正河洛以革弊为急故有摘姧抉蠧之威文宗知公全才知汴难理乃授鈇钺俾镇绥之初宣武师人骄强狠悍狃乱徼利积习生常公既下车尽知情伪刑赏信惠合以为用一年而下惩劝二年而下服畏三年而下耻格肃然丕变薰然太和抚之五年人俗归厚至于捍大患御大灾却飞蝗遏暴水致嵗于丰稔免人于垫溺噫防公之力汴之民其为殣乎其为鱼乎殊绩尤课不可具举天下征镇淮海为大非公作帅不足以长东诸侯制加银青光禄大夫扬州长史淮南诸道节度观察等使余如故诏下之日出次于外军门不击柝里巷无犬吠从容五日按节而东百姓三军挈壶浆捧簟醪遮道攀饯者动以万辈皆呜咽流涕如婴儿之别慈母焉噫若非襦袴之惠及其幼鸡豚之养及其老又推赤心置人腹中者则安能化暴戾之俗一至于此乎西人泣送东人歌迎梁楚千里风变化移膏雨景星所至防福于时开成防昌之际上方致理公未登庸颙颙苍生环望而已盛矣哉大丈夫生于世也以忠贞奉于君以义利惠乎人以黻冕贵乎身以宗庙显乎亲以孝敬交乎神宜其荷百禄辅一徳为有唐之宗臣者欤君子谓李氏之庙也休哉公之祭也顺哉然曰有孙如此有子如此可谓孝也故其碑铭云
　　祭祀从贵爵土有秩诸侯之庙一宫三室皇皇西室皇祖中书孝孙追逺昭穆有初显显中室王父郫令顺孙祗享尽慤尽敬肃肃东室先考晋陵嗣子奉荐孝思蒸蒸嗣子其谁仆射公垂公垂翼翼斋严谅直为子为臣有典有则载膺休命载践右职以孝肥家以忠肥国乃授侯伯纛钺旂防乃飨祖祢牲牢黍稷家声振耀国典褒饰六命徽章三世血食光大遗训显扬祖徳子孙承之垂裕无极
　　白苹洲五亭记
　　湖州城东南二百步抵霅【直甲切】溪连汀洲一名白苹梁吴兴守栁恽于此赋诗云汀洲采白苹因以为名也前不知几千万年后又数百载有名无亭鞠为荒泽至大厯十一年顔鲁公真卿为刺史始剪榛流作八角亭以游息焉旋属灾潦荐至沼堙台圮后又数十载萎芜隙地至开成三年农杨君为刺史乃疏四渠濬二池树三园搆五亭卉木荷竹舟桥廊室洎游宴息宿之具靡不备焉观其架大溪跨长汀者谓之白苹亭介二园阅百卉者谓之集芳亭面广池目列岫者谓之山光亭翫晨曦者谓之朝霞亭狎清涟者谓之碧波亭五亭间开万象迭入向背俯仰胜无遁形每至汀风春溪月秋花繁鸟啼之旦莲开水香之夕宾友集歌吹作舟棹徐动觞咏半酣飘然怳然游者相顾咸曰此不知方外也人间也又不知蓬瀛昆阆复何如哉时予守官在洛阳杨君纸书赍图请予为记予按图握笔心存目想覼【郎何切】缕梗槩十不得其二三大凡地有胜境得人而后发人有心匠得物而后开境心相遇固有时耶盖是境也实栁守滥觞之顔公椎轮之杨君绘素之三贤始终能毕事矣杨君前牧舒舒人治今牧湖湖人康康之由革弊兴利若改茶法变税书之类是也利兴故府有羡财政成故居多暇日是以余力济髙情成胜槩三者旋相为用岂偶然哉昔谢栁为郡乐山水多髙情不闻善政龚黄为郡忧黎庶有善政不闻胜槩兼而有者其吾友杨君乎君名汉公字用又恐年祀久逺来者不知故名而字之时开成四年十月十五日记
　　画西方帧记【开成五年三月十五日】
　　我本师释迦如来説言从是西方过十万亿佛土有世界号极乐以无八苦四恶道故也其国号净土以无三毒五浊业故也其佛号阿弥陁以夀无量愿无量功徳相好光明无量故也谛观此婆娑世界防尘众生无贤愚无贵贱无幼艾有起心归佛者举手合掌必西向西方怖厄苦恼者开口发声先念阿弥陁佛又范金合土刻石织文乃至印水聚沙童子戏者莫不率以阿弥陀佛为上首不知其然而然由是而观是彼如来有大誓愿于此众生此众生有大因縁于彼国土明矣不然者东南北方过去见在未来佛多矣何独如是哉唐中大夫太子少傅上柱国冯翊县开国侯赐紫金鱼袋白居易当衰暮之嵗中风痹之疾乃舍俸钱三万命工人杜宗敬按阿弥陀无量寿二经画西方世界一部髙九尺广丈有三尺阿弥陀佛坐中央观音势至二大士侍左右天人瞻仰眷属围绕楼台妓乐水树花鸟七寳严饰五彩彰施烂烂煌煌功徳成就弟子居易焚香稽首跪于佛前起慈悲心发誓愿愿此功徳回施一切众生一切众生有如我老者如我病者愿皆离苦得乐断恶修善不越南部便覩西方白毫大光应念来感青莲上品随愿往生从见在身尽未来际常得亲近而供养也欲重宣此愿而偈赞云
　　极乐世界清净土无诸恶道及诸苦愿如老身病苦者同生无量夀佛所
　　画弥勒上生帧记
　　南赡部洲大唐国东都香山寺居士太原人白乐天年老病风因身有苦遍念一切恶趣众生愿同我身离苦得乐由是命绘事按经文仰兜率天宫想弥勒内众以丹素金碧形容之以香火花果供养之一礼一赞所生功徳若我老病苦者皆得如本愿焉本愿云何先是乐天归三寳持十斋受八戒者有年嵗矣常日日焚香佛前稽首发愿愿当当来世与一切众生同弥勒上生随慈氏下降生生刦刦与慈氏俱永离生死流终成无上道今因老病重此证明所以表不忘初心而必果本愿也慈氏在上实闻此言言讫作礼自为此记时开成五年三月日记
　　香山寺新修经藏堂记
　　先是乐天发愿修香山寺既就【事具前记】迨今七八年寺有佛像有僧徒而无经典寂寥精舍不闻法音三寳阙一我愿未满乃于诸寺蔵外杂散经中得遗编坠轴者数百巻帙以开元经录按而挍之于是絶者续之亡者补之稽诸蔵目名数乃足合是新旧大小乗经律论集凡五千二百七十巻乃作六蔵分而防焉寺西北隅有隙屋三间土木将坏乃增修改饰为经蔵堂堂东西间辟四窗置六蔵蔵二门启闭有时出纳有籍堂中间置髙广佛座一座上列金色像五百像后设西方极乐世界图一菩萨影二环座悬大幡二十有四榻席巾几洎供养之器咸具焉合为道场简俭严净开成五年九月二十五日堂成蔵成道场成以香火衅之以饮食乐之以管磬歌舞供养之与闲振源济钊操洲畅八长老及比邱众百二十人围绕赞叹之又别募清净七人日日供斋粥给香烛十二部经次第讽读俾夫经梵之音昼夜相续洋洋乎盈耳哉忻忻乎满愿哉尔时道场主佛弟子香山居士乐天欲使浮图之徒游者归依居者防持故刻石以记之
　　香山寺白氏洛中集记
　　白氏洛中集者乐天在洛所著书也太和三年春乐天始以太子宾客分司东都及兹十有二年矣其间赋格律诗凡八百首合为十巻今纳于龙门香山寺经蔵堂夫以狂简斐然之文而归依支提法寳蔵者于意云何我有本愿愿以今生世俗文字之业狂言绮语之过转为将来世世赞佛乗之因转法轮之縁也十方三世诸佛应知噫经堂未灭记石未泯之间乘此愿力安知我他生不复游是寺复覩斯文得宿命通省今日事如智大师记灵山于前防羊叔子识金环于后身者欤于戏垂老之年絶笔于此有知我者亦无隠焉大唐开成五年十一月二日中大夫守太子少傅冯翊县开国侯上柱国赐紫金鱼袋白居易乐天记
　　唐东都奉国寺禅徳大师照公塔铭【并序】
　　大师号神照姓张氏蜀州青城人也始出家于智凝法师受具戒于惠蕚律师学心法于惟忠禅师忠一名南印即第六祖之法曾孙也大师祖达摩宗神防而父事印其教之大防以如然不动为体以玅然不空为用示真寂而不説断灭破计着而不坏假名师既得之揭以行化出蜀入洛与俗人有缘用开六坛仅三十载随根説法言下多悟由是裂疑网拔惑箭渐离我人相者日日有焉起正信见本觉顿发菩提心者时时有焉其余退恶进善随分而增上者不可胜纪夫如是可不谓烦恼病中师为医王乎生死海中师为船师乎呜呼病未尽而医去海方涉而船失粤以开成三年冬十二月示灭于奉国寺禅院以是日迁葬于龙门山报年六十三僧夏四十四明年传教主院上首弟子沙门清闲糺门徒合财施与服勤弟子志行等营度襄事卜兆于寳应寺荷泽祖师塔东若千步窆而塔焉示不忘其本也其诸升堂入室得心要口诀者有宗实在襄复俨在洛道益在镇知逺在徐建在晋道光在润道威在潞云贞在慈云表在汴归忍在越防幽齐经在蔡智全景绍明在秦各于一方分作佛事咸鼔钟鸣吼龙象蹴蹋斯皆吾师之教力也不其盛欤众以余忝闻法门人结菩提之縁甚熟请于塔石序而铭曰
　　伊之北西洛之南东法祖法孙归全于中旧塔防公新塔照公亦如世礼祔于本宗
　　不能忘情吟【并序】
