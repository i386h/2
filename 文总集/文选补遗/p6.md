<!-- { "loadSidebar": true } -->
　　前有司奏欲益民赋三十助边用【每口増三十钱】是重困老弱孤独也而今又请遣卒田轮台轮台西于车师千余里前开陵侯击车师时【开陵侯匈奴降者】危须尉犂楼兰六国子弟在京师者皆先归发畜食迎汉军又自发兵几数万人王各自将共围车师降其王诸国兵便罢力不能复至道上食【嗣】汉军汉军破城食至多然士自载不足以竟师强者尽食畜产羸者道死数千人朕发酒泉驴橐驼负食出玉门迎军吏卒起张掖不甚逺然尚厮留甚众【厮留言其前离厮不相连故也音斯】曩者朕之不明以军候上书言匈奴缚马前后足置城下驰言秦人我匄若马【匄乞与也】又汉使者久留不还故兴师遣贰师将军欲以为使者威重也古者卿大夫与谋参以蓍不吉不行乃者以缚马书徧视丞相御史二千石诸大夫郎为文学者乃至郡属国都尉成忠赵破奴等皆以虏自缚其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及大卜蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能【耐】饥渴失一狼走千羊乃者贰师败军士死略离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也【按大鸿胪不知为谁当考】且匈奴得汉降者常提掖摉索问以所闻今边塞未正阑出不禁障候长吏使卒猎兽以皮肉为利卒苦而烽火乏失亦上集不得【边塞有阑出逃亡之人主者不禁又长吏私于皮肉多使障候之卒猎兽故令烽火有乏又其人劳苦因致逃亡凡有此失皆不集所上文书】后降者来若捕生口虏乃知之【既不上书后有降者来及捕虏生口言之乃知此】当今务在禁苛暴止擅赋力本农修马复令【马复因养马以免徭赋也】以补阙毋乏武备而已郡国二千石各上进畜马方略补边状与计对















　　文选补遗巻一
　　钦定四库全书
　　文选补遗巻二
　　元　陈仁子　辑
　　诏诰下
　　勿出田租诏【西山真德秀曰按是时霍光用事复修孝文之政轻徭薄赋与民休息而诏辞又皆简质可尚不事空文若有其事而无其辞者如始元元年遣故廷尉平等五人持节行郡国举贤良问民所疾苦寃失职者二年三月振贷种食五年夏罢天下亭母马及马弩关六年二月议罢盐鐡酤秋七月罢酤官令民得以律占租元凤四年春正月诏母收四年五月口贼三年以前逋更赋未入者皆勿收凡此皆与民休息之事也魏相之所条奏者其殆此乎】
　　汉昭帝【始元二年八月】
　　徃年灾害多今年蚕麦伤所振贷种食勿收责毋令民出今年田租
　　勿出马诏【愚曰周牧师下士四人而校人为马官之长校人六廐凡三千四百疋颁之官府卿大夫之其军事者也丘甸之马民自备之以从戎自井田旣坏凡有师役皆国家赋马与民汉初大仆牧师诸苑养马三十万疋民出筭数以备至武帝于口赋钱人增三钱以补车骑马是民出费而官自牧之犹未显然有民共出马之名暨大将军骠骑屡出马以耗乏死者不下十余万于是籍吏民马补车骑马封君以下至三百石吏以上差出马所在置亭以畜之亭有牸马者嵗计息又官给母马三歳收其息之什一甚至匿马有罪有以列侯匿马而至腰斩者有以民或匿马马不具而长安令几坐死者武帝牧马至是直取之民而已鸣呼冀之北土马之所生犹云可也而何例取东南乎昭帝悯流庸之苦罢出马之令传马告乏直省乘舆马以给之马口钱之徴一切罢去不存夫天子十有二闲马六种邦国六闲马四种家四闲马二种此周制也由天子而下马各有数尊卑贵贱之分凛然黙寓于制数森严之中与八佾六佾之制无异诚不可过自损抑以下同于卿大夫之众者也昭帝寜省之自已而民间畜牧之富反纵之不禁焉其殆痛武帝兴兵之过而一反诸归马华山之懿者乎吁亦盛矣】汉昭帝【始元四年七月】
　　比歳不登民匮于食【匮空也】流庸未尽还【谓去郷而行为人庸作】徃时令民共出马其止勿出诸给中都官者且减之举贤良文学诏【愚曰古今奸臣欲专国柄者必先愚其君如赵髙辈不少观昭帝此诏通孝经论语又博求师傅霍光此心盖亦周公教成王之心也唐士良教其徒曰勿使人主观经传此意不过愚其君尔光曷尝有此哉】
　　汉昭帝【始元五年】
　　朕以眇身获保宗庙战战栗栗夙兴夜寐脩古帝王之事通保傅传孝经论语尚书未云有明【帝自谓通保传未能有所明也】其令三辅太常举贤良各二人郡国文学髙第各一人
　　罢马口钱诏
　　汉昭帝【元鳯二年六月】
　　朕闵百姓未赡前年减漕三百万石【减省转漕休力役也】颇省乘舆马及苑马以补边郡三辅传马其令郡国毋敛今年马口钱【文頴曰徃时有马口钱所谓租及六畜也】三辅太常郡得以叔粟当赋
　　减口赋钱诏【愚曰武帝于口赋惟恐不增昭帝于口贼惟恐不减虚耗之汉不至为秦者岂无自邪】
　　汉昭帝【元平元年春二月】
　　天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱【有司奏请减什三上计之】
　　置廷平诏【愚曰宣帝严于用法而惧吏之巧于弄法是形曲而欲影之直也故文帝寛仁温厚刑措不用虽无廷平之官而后元之民自不寃宣帝苛察廹急斋居决狱虽立廷平之官而地节以来之民未见其不寃吾观赵盖韩杨之诛大者如此小可知矣当时郑昌言于帝曰明主躬察明聴虽不置廷平狱将自正盖宣帝之心不患不明而患在不寛】
　　汉宣帝【汉刑法志云武帝时张汤赵禹之属条定法令奸吏因缘为市所欲活则传生议所欲防则予死比宣帝自在闾阎而知其若此及即位廷史路温舒上防言秦有十失其一尚存治狱之吏是也上深愍焉乃下诏云云】
　　间者吏用法巧文寖深是朕之不德也夫决狱不当使有罪兴邪不辜防戮父子悲恨朕甚伤之今遣廷史与郡鞠狱任轻禄薄其为置廷平秩员四人其务平之以称朕意【于是选于定国为廷尉求明察寛恕黄霸等以为廷平季秋后请谳上常幸宣室斋居而决事狱刑号为平矣】
　　地震诏【愚曰应天以实不以文吾观宣帝本始四年地震四十九而诏举贤良方正直言何虚文之甚也且前乎本始二年尝地震举贤文学矣而举者何在后乎地节三年又因地震诏贒良方正直言矣而言者何事盖帝之文其如此甚者因地震山崩水出而改元曰地节欲取义于地得其节文具亦至此邪虽然帝未揽政灾异不絶书帝旣揽政祥瑞不絶书此又必有所以然者】
　　汉宣帝【本始四年夏四月郡国四十九地震或山崩水出】
　　盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮【一云有以应变辅朕之阙】毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收祖赋大赦天下【上以宗庙堕素服避正殿五日○按汉自文帝日食下诏之后踵为故常不皆出于诚意此后非他有关系者不悉録】嘉霍光诏【司马光曰霍氏之辅汉室可谓忠矣卒不鹿其宗何也夫威福者人主之器也人臣执之乆而不归鲜不失矣以孝昭之明十四而知上官桀之诈固可以亲政矣况孝宣十九即位聦明刚毅知民疾苦而光乆专大柄不知避去多置亲党充塞朝廷使人主蓄忿于上吏民积怨于下切齿侧目待时而发其得免于身幸矣况子孙以骄侈趣之哉虽然向使孝宣专以禄秩赏赐富其子孙使之食大县奉朝请亦足以报盛德矣乃复任之以政授之以兵及事丛衅积更加裁夺遂至怨惧以生邪谋岂徒霍氏之自祸哉亦孝宣醖酿以成之也昔闘椒作乱楚荘王灭其族而赦箴尹克黄以为子文无后何以劝善夫以显禹云山之罪虽应夷防以光之忠勲不可不祀遂使家无噍类孝宣亦少恩哉○愚曰宣帝之嘉霍光畏之也非爱之也史言帝在民间闻霍氏贵戚心不能善此岂爱霍氏者故光存则压于骖乘之威光亡则碍于新后之立内有畏之之心外存爱之之礼至魏相许广汉之计一售而族诛絶祀举无噍类呜呼以霍氏拥立之功纵有未善犹当十世宥之顿然忍残若此盖帝无爱光之素心然也】汉宣帝【地节二年三月】
　　大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿定万世策以安宗庙天下蒸庶咸以安寜功德茂盛朕甚嘉之复其后世畴其爵邑世世毋有所与功如萧相国【是时光薨○南轩张栻曰霍光天资重厚故可当大事其失则由于不学人臣之功至于周公无以加矣诗人形容其盛徳曰公孙硕肤赤舄几几夫何其温恭谦厚也是则虽以天子叔父之尊处人臣之极位有盖世之功业而玩其气象岂有一毫权埶之居而人之视之也但见其道徳之可尊而亦岂觉权埶之可惮乎孟子曰事亲若曽子可也而后之君子亦曰事君若周公可也如曾子之事亲适为人之子能尽其分者耳非有加也如周公事君亦然盖在其身所当为者而何一毫有于已也周公惟无一毫之有于已也是故盛德而愈恭事业日新而无穷也若光之所建立想负于其身横于其心而不能以弭忘故其气熖不可掩威埶日以盛权利之途人争趋之非惟家人子弟门生吏驯习骄纵而不可戢光之身亦不自知其安且肆矣此凶于而国败于而家之原也可不畏哉故其一时用舍进退例出于私意以苏武之忠节进不由已仅得典属国而大司马长吏虽如杨敝之庸谬亦得至宰相至于魏相萧望之之才皆摈弃不用田千秋小不当意其壻即论死作威作福盖如此隂妻之邪谋使人敢为之助而无复言其奸则履霜坚冰夫岂一日之故哉光至此亦无全理矣原其始皆由于其心以宠利居成功不知人臣之分故曰不学之过也○西山真德秀曰光受遗辅政更两主凡二十年考其本末惟听杜延年之言而修孝文时政为有功于天下听丙吉之议而立孝宣为有功于社稷自余诸事大抵得不盖失公不掩私方其承顾托之始任大责重有敬忌之心又同列窥伺亦有不容不自谨者及上官诛而权益专志操为之一变孝宣立而功益盛志操为之再变于是敬忌之心忘而骄恣之态作矣敬肆之分而祸福以异其可畏也哉亦可戒也哉○此两段可为人臣之戒故附于此】
　　爵王成诏【林之竒曰世之论宣帝者以为信赏必罚而王成劳来流氏伪自増加以防显赏安在其为赏之信曽不知成之防赏是乃宣帝之术且观宣帝之拜刺史守相輙亲见问观其所由退而考察其所行以质其言有名实不相应者必知其所以然兹欺也哉○愚曰凡人欲为大事则不暇顾小节宣帝综核名实之主也顾此王成伪増户口乃受上赏后问长吏间得其实亦不加罪盖帝心厉精之切直假此风厉臣下使州县守皆用心胥效虽失之一人而得之千万人矣不然帝岂甘心受欺哉】
　　汉宣帝【三年三月】
