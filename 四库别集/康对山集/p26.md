<!-- { "loadSidebar": true } -->
亡儿志文至亟与登石间儿妇杨氏食砒霜不踰时遂死此十一月七日巳亥事也痛彻心骨殆何忍言念惟此妇自五月念二栗死即坚志死节荆妻及诸女辈日夜防卫巳极缜密乃于其月念九潜服毒鼠药数匕几不可生赖觉之颇早得以投救至于今日每闻妻女所传妇言其志必不肯回因讽之省厥父母冀至膝下或以爱夺乃悔恨弥切日夜号泣欲西南麓公与许夫人不得已令其兄宋与其嫂舍侄女送之来仍以有心妇女一人常川伴侍妇至栗柩哭毕入内见荆妻殊有喜色曰吾谓夫巳葬不知犹未也荆妻私意其语谓予曰新妇志太不易行必有变柰何予曰汝但多方防卫可也翌日与诸防卫者相处极欢有一出者必止之曰汝出吾怕也畧不一言往志众以为既见父母果怀眷恋后将无事荆妻若独不以为然令严为环守是旦妆洗毕假言宿饭作渴索醋汤卧内饮不知潜带碎砒二三两随饮吞尽少问砒毒内作与侍儿登厕归渐不能支乃诳小女及妾杨氏曰吾适登厕见祟身颇不佳幸与绋箸禳之又索醋汤令极暖来连饮三碗许曰稍可矣荆妻入见其色惊扣所以因切疑之搜其袖有遗砒始知中毒函呼家众寻医治之妇徐曰妾此来欲以死从夫游地下前所囊物实砒霜数两假言为金珠使姑不疑我今巳尽服人言砒霜用醋下者百药不能觧恐舅姑及吾兄以药觧吾毒则大坏吾志是以连饮醋汤数碗可唤吾嫂来治吾后事满门惊痛呼其兄嫂至因以觧药予之闭口不纳逼之太急则咬碗立破每药来则辄挥去坚闭其口楔以铁箸且曲矣齿坚合不启也曰吾与饮此吾不食砒霜矣今吾以死为药以生为苦也柰何以苦事逼我其嫂启箧出衣皆妇近日所制以为临死之用者无有不备与不精也着毕气绝予痛哭几死以为曩者栗初死时情激心裂痛莫可制其死或易至于归谢其父母又三月余矣父母劬劳之恩眷属缱绻之意顾不能一移其初志而不迫不怒从容就死如此古之达人志士不足与之先也颜子为孔门高弟夫子特称其三月不违仁而新妇少年女子耳乃其志久而愈恒彼岂尝从事于学问若士大夫孳孳亹亹者也其天资之高父母之教要有不可诬者矣荆妻言新妇数向予言古今贤女故事云得之其父兄讲说今日之死岂非闻之于耳即感之于心而不忘耶夫人食利药少许必疾痛万状新妇服砒甚多比死颜貌安舒畧无仓卒岂鬼神阴以相之使其毒不内挠正色以毙也栗为人颇靳非辟不正之行尝曰奸污残贼天道未有弗与还者故行年二十有二曾无一毫非礼之动乃天?以良妻若是天信有征也哉此妇与令爱德性甚相若适亡儿各两年虽媪妪不熟其面也记曰内言不出外言不入栗之两妇其庶几乎昨新妇自灵宝至出鞋二双寿予与荆妻孰知其与舅姑为永诀也因语杨生杨生云妹来时以二物曾寿家君与家母殊不知厥意所在今若此诚所谓与之永诀耳于乎痛哉兹乞执事与新妇别撰一志备其羙德俾将大石通刻三志纳之于圹以示不朽昔栗欲以一椁通葬三柩则栗之志亦可以无憾于九泉之下矣儿女之事累兄甚多敢以杨生状随书附上惟执事 念之 悯之临楮泫然情不尽布而惟尊照万万十一月九日海再拜 

与唐渔石 

久违光范不胜怀仰之私春中以探亲之行赴省城留滞月余某事所司明知冤苦皆引嫌弗究君相极力明刑于上而天下依违之习自若含垢冒污仆分所宜耳尚何忍言伏惟执事推贤爱才之心休休无巳方内英俊莫不鼓掌相庆以为将有拔茅连茹之渐而太平之几诚在是矣其远且疏者或无以表见于衡鉴之下使大璞不登私窃忿焉每有所见拟议欲问辄复中止思惟执事之爱即何可嫌昨在省见山东进士李开先者资性英发识见超远文艺精典哲匠所难治体通达后辈希覩心殊重之濒行因与太微蒙溪洎韩马河滨诸公送之东郭之外至 今不下鄙怀者凡三月余矣值便草草用贡台闻天下之善士如开先者又不知有几人惟执事备访力求使勿沦于常流则今日得人之盛盖有凌跨古昔炳耀简册者矣孰谓非执事之功也后来末学如开先苟得大人君子作兴砥砺于上将来所就自仆观之可谓国士之无双也惟执事默求其为人之实而加之意实斯文至幸闻彼欲求国子学职是又以中书付仲默慱士付昌谷殊可惜也旱夏苦热伏惟保爱以慰斯世之望不宣 

与李伯华 

仰间辱书教喜慰何巳奉读一过惊恨万千懊不具羽翼而东也世事皆何足言惟万万以慰斯文之望仆之至幸也此病仆少时亦有之正心脾之气不足所致常服平补镇心丹得效甚捷可试为之闻欲求国子学职谓伯华自为则可然方今之士孰有可与伯华班者俾之自投散地将非世道之不幸耶前尝有一书与当涂君子论之矣仆所愿在伯华登法从备顾问与上极言天下治乱之故使尧舜之治复见于今日而仆得老死林壑休休终身以歌颂太平皆将为伯华与君相之赐而顾如此何邪人来草草附问惟万千保爱不宣 

与张孟独 

伯华事湏斟酌停当今日之举正以将选之际恐病势如此有外补不胜其劳之虑若措词轻重失调则歹为伯华祸也鄙书与渔石言其才识之羙后辈中殊所未见加之作兴砥砺将来成就可谓国士无双者也闻以病乞为国子学职殊为可惜执事爱才推贤之心配之古人亦当知此慎勿学兹人以中舍侍仲默慱士付昌谷也伯华事全在渼陂与执事洎仆三人湏处之曲尽其妙方可万万念之念之 

与中麓子 

惓惓之怀万千非言能尽也昨得大公集读之有以知铨部之内兀厓孤立于上中麓孤立于下甚寒心也十一弟来乃闻处之之道深得古人之心杨惟约贵同年之正士也何不白诸兀厓引之与中麓同事邪中麓所以待诸君者决不可有少异此中人情曲折亦可以默识肯綮为他日贤不肖之龟鉴 也不尽之言万万具在去口去公世之贞士是以托之语曰人生自古谁无死留取丹心照汗青敢敬为兀厓与中麓二公道之亦所以报知巳者耳 

为乡人论银禁书 

泉布货财通有无便百姓而巳惟民不能以皆织也故以泉货易布不能以皆耕也故以泉货易粟圣人之意苟使农末相资而不相病如是而巳此县自国初至今惟纳边钱粮方用足色其余用使常五六成耳八九成则太高者也今欲一切悉用足色充使贫者典衣服卖器物以十得五尚不能得常行六七成谓为通行之物今被抚公之命市井之徒动勒卷桶卷桶者此间足色银之别称彼贫寒之家安能有卷桶邪往岁农间之时每柴一驮止直常行银四五分再无过六分者以足色沽之四分则二分六分则三分也苟有积阴或加至一钱及钱一二分亦惟常行银耳贫家即求一驮之价尚变易衣被百方匍匐而犹不能况又勒要卷桶彼卷桶者岂寻常易有之物邪抚公之意以两直隶山东河南江淮等处俱行用细丝银盖此数处钱法通行故不得不用细丝今若能使百姓如彼通用钱法则一不刑一人而自无低银矣况民溺于所安而难动钱法又未可遽行此银亦岂能遽变行钱之地每分得钱六七文可干六七事行银之地每分不过干一事二事而止故低银常常通于不行钱之地者其势使然也今假银白铜弥满市肆乃纵而不禁顾独禁低银岂非不思之甚耶今行律之人顾物论直此以与之彼以受之无相疑者诚以为自便也一旦改而不行穷居之民束手无计不为掠则为窃欲行法使民便乃不惟不便而又令之掠与之窃非所以计度民事者也纳官之银用足色者妨侵盗转换夤缘为奸耳足色之银岂可食者耶苟能以通有无资农末则圣人于此亦信其意而巳不深强之以所难也故曰圣人缘物顺情其力不劳其道恒伸此或其　耳偶闻百姓唶唶故叙此意告公惟有以察识此意付之施行则可以无烦程限恒困使者而坐享其道矣仍重禁白铜假银则市肆不欺农末有赖或得计事之益也 

答王汝言书 

曩者仕宦时窃见世事抢攘以为非甚难办也特轨事者未尝少加之意故云云耳每遇士大夫率肆言毋讳不知触人遘怒巳厚乃竟以罢官至罔为奸人之党交游诸公或以书责我宜改易往辙得书后大笑索酒曰我罪盖如是然我何能改也夫予不能行事于世以诛其奸乃并不得肆论其短长哉夫善与恶是与非其数较然明也轨事者不以为意而槩与之则反手倒持恶民兴善理盩风俗衰诈伪起子弒父臣弒君母不亟为是犹可委而弗究邪天下之事虽贵埶者所共坏然岂尽持轨事者之手令事之不较哉四海之远兆民之众事为贵埶所制者要不可以十一辟之恶风疾雷虽至盛必无终日委而不为而谓非我所得专谬矣请以廖镗喻之曩在河南日尝屡遣人诛求郡邑矣其重求不过千金郡邑科敛千金只一项耳其钱谷转移词讼难易约束流滞彼岂曰治此则妨吾索可置勿理也不才之吏各欲自肥私享则是数者钩致无不至使反此心以正理易治即是数者悉可以裕穷民称良治矣士大夫平居动以古人自期谓事直未当手若云云我当如何如何既当手矣而又委以埶力此非真有为民之念者也刘养和以犯廖去矣燕宪凊帖耳奉廖何乃亦去矣二君同以廖去其高与下羙与恶奚啻天渊氷炭不相侔也而士大夫乃犹舍正路而弗由岂不大可哀耶昨常守德来丝燕又视养和为烈矣彼廖氏者受侮半年何不更用前计以酬守德而甘心若是其道固有所难也今上无贵势之挠下无执友之托临事莅民心知其恶逆而隐忍含糊善不加恤恶不加警使无状之民如群虎负嵎而良善者却足自废有天日之明官长之设□法之禁而身制于齐民不可左右朝廷所以阵官分軄之意安在平日乡党为善者率云某为某事尝言其不利今巳然至此乃犹不见其贤者固以为时有所未至而不贤者将又因以转而不善矣此予所瞋目于轨事之臣也大奸巨恶犯禁蠹理恬不为恠小民罣误冐法则锱计毫数洗垢索瘢持此而欲天下治平胡可得也吏长奸民侮法二者国之大弊也今长奸之吏盈满仕局而莫知所惩侮法之民桀踞乡里而莫知所畏此当涂君子之深忧也昨过贵邑见事埶百尔狼狈以深恐惧乃续闻公言云云及叩之在涂又有过者乃叹守令所系之重如此使郡吏一切如贵府县吏一切如贵县长此安极今日偶见敝县一事为上吏发至刘令以病不得理其丞但惴惴奉承唯渠凶所恣意耳然仆向为当道言之不知卒听否也安得公在蜀时风致为一洗耶昨仆谓弟侄辈曰汝言言有内艰报尚能戮凶省祭使之在官数年不知又当何以而此时列郡太守皆碌碌不足为汝承虽羙才盛年又姑息寡力大抵时运使然非人力所能心 

答蔡承之石冈书 

