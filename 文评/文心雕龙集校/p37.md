<!-- { "loadSidebar": true } -->
赞曰：毖祀钦明，祝史惟谈。立诚在肃，修辞必甘。季代弥饰，绚言朱蓝。神之来格，所贵无惭。

集　校


天地定位，祀徧群臣。
「臣」，黄本作「神」。黄校：「元作『臣』，朱改。」范校：「赵云：（唐冩本）『祀』作『礼』，『臣』作『神』。」《校证》：「『神』原作『臣』，梅据朱改。王惟俭本作『神』，徐校亦作『神』。今案唐写本『祀』作『礼』，『臣』正作『神』。」《校注》：「按《书舜典》『徧于羣神』，《论衡祭意》篇、《北堂书抄》卷八八引，并作『徧于羣臣』。是《书》本有作『臣』字者，或为今古文之异。『神』与『臣』字形不近，疑舍人此文原作『臣』字。汉白石神君碑有『徧于羣臣』语。」《考异》：「按：《舜典》『徧于羣神。』杨校云：不必据今《舜典》改。非是。古人口授，神臣易混，循音而笔误，从『神』是。」《汇校》：「作『神』义长。」《补正》：「按『臣』改『神』是。唐冩本正作『神』。《书舜典》：『徧于羣神。』孔传：『羣神，谓丘、陵、坟、衍，古之圣贤皆祭之。』《国语楚语下》：『天子徧祀群神品物。』」按《周礼春官都宗人》：「掌都祭祀之礼．……若有寇戎之事．则保群神之壝．」《潜夫论梦列》：「是故太姒有吉梦，文王不敢康吉，祀于群神。」作「神」是，从唐写本改
是生黍稷。
「黍稷」，范校：「孙云：唐冩本作『稷黍』。」《考异》：「按：『黍稷』连词见《尔雅翼》。《韩非外储》篇：『夫黍者五谷之长也。』从『黍稷』是。」户田浩晓《作为校勘资料之文心雕龙敦煌本》：「按彦和此句当出《诗小雅甫田》：『琴瑟击鼓，以御田祖，以祈甘雨，以介我稷黍，以谷我士女。』故以敦煌本为是。……敦煌本『稷』作『禝』并不适切，《诔碑》篇『上阐后稷之烈』之『稷』字，敦煌本亦作『禝』，两字并亦改为『稷』。」《义证》引斯波六郎云：「作『稷黍』是。」《汇校》：「按户田浩晓说是。」《补正》：「按唐冩本是。《诗小雅甫田》：『以祈甘雨，以介我稷黍，以谷我士女。』」按作「黍稷」与上「咸秩」下「文辞」韵，文气较顺，似不改为宜。《诗小雅甫田》亦云：「或耘或耔，黍稷薿薿．」《国语晋语四》：「叔詹曰：……谚曰：『黍稷无成，不能为荣．黍不为黍，不能蕃庑．稷不为稷，不能蕃殖．所生不疑，唯德之基．』」
昔伊祈始蜡。
「祈」，黄本作「耆」，黄校：「元作『祁』，柳改。」范校：「顾校作『祈』。」《合校》：「唐冩本『祁』作『耆』。」《校记》：「案唐本是也。黄本依柳校，改『祈』作『耆』，与唐本正同。」《校证》：「『耆』原作『祁』，梅从柳校改。案唐写本正作『耆』。」《校注》：「按《礼记郊特牲》释文：『（伊耆氏）或云即帝尧。』《诗含神雾》：『庆都与赤龙合婚，生赤帝伊祈尧。』《初学记》九引《帝王世纪》：『尧，伊祈姓也。』同上《史记五帝纪》索隐：『（尧）姓伊祈氏。』是『伊耆』之『耆』本有作『祈』者，不必以《郊特牲》改为『耆』。」《考异》：「按：《周礼秋官》，有伊耆氏。注：『古帝王号。』《礼记郊特牲》：『伊耆氏始为蜡。』唐写本是，范注引顾校作『祈』非。」《汇校》：「按：杨说固是，但以作『耆』为习见。」按《礼记郊特牲》：「伊耆氏始为蜡．蜡也者，索也．岁十二月合聚万物而索飨之也．」郑玄注：「伊耆氏，古天子号也．」《释文》：「或云即帝尧是也．」从唐写本、黄本改。
土及其宅。
「及」，黄本作「反」，黄校：「元作『及』，许改。」《校证》：「『反』原作『及』，梅从许校改，徐校亦作『及』（误，应作反）。案唐写本、王惟俭本正作『反』。」《校注》：「徐火勃校作『反』。按作『反』是。唐写本、活字本、两京本、何本、梁本、谢钞本、清谨轩本、别解本、尚古本冈本、四库本、并作『反』，不误。」按从唐写本、黄本改。
昆虫无作。
「无」，黄本作「毋」。《义证》：「唐写本『毋』作『无』。陈澔注：『土安则无崩圮，水归则无泛溢，昆虫谓螟蝗之属害稼者。作，起也。草木各归根于薮泽，不得生于耕稼之上也。毋、无通。』」《汇校》：「按唐写本是。《礼记郊特牲》载《伊耆氏蜡辞》确作『反』、作『毋』。」按从唐写本、黄本改。
爱在兹矣。
「爱」，黄本作「爰」。《校证》：「『爰』，唐写本作『暧』，冯本、汪本、畲本、张之象本作『爱』，俱误。冯校云：『爱，谢本作爰。』」《考异》：「按：『爱』为『爰』之形近致误，从『爰』是。」《汇校》：「按：作『爰』是。」按从黄本改。
舜之祠田云：荷此长耜，耕彼南亩，四海俱有。利民之志，颇形于言矣。
范校：「孙云：唐写本『四』上有『与』字。」《校记》：「案唐本是也，『与』字当据补。《御览》八十一引《尸子》云：『舜兼爱百姓，务利天下。其田也，荷彼耒耜，耕彼南亩，与四海俱有其利。』观《路史后纪》十二注及王应麟《困学纪闻》十，即彦和此文所本，是其证。」《校证》：「『祠』，王惟俭本作『祀』。」《札迻》十二：「顾广圻校云：『《困学纪闻》卷十引《尸子》曰：……』案《尸子》文见《御览》八十一。『其田也』作『其田历山也』，无祠田之文，今无可考。」《校注》：「按《尸子》云云，《御览》八一、《困学纪闻》十引正有『与』字。当据增。又按《路史后纪疏仡纪》：『（帝舜）故祠于田曰：「荷此长耜，耕彼南亩，四海俱有。」志利民也。』长源以三语为祠田文，与舍人同。」《义证》：「唐写本『四』上有『与』字，是。……按此处疑当作『与四海俱有其利，爱民之志，颇形于言矣。』」按有「与」字是，与下文「以万方罪己」相俪，据唐写本补。
即郊禋之祠也。
「祠」，黄本作「词」。《合校》：「唐写本『祠』作『辞』。」《汇校》：「按『祠』原由『词』而形误。」按从唐写本、黄本改。
以六事责躬。
《考异》：「唐写本『责』下有『人』字。按：唐写本『人』字衍。」《义证》：「唐写本『责』下衍『人』字。」
则雩禜之文也。
「则」，范校：「孙云：唐写本作『即』。」
掌六祀之辞。
「祀」，黄本作「祝」。范校：「孙云：唐写本作『祀』。」《校证》：「唐写本、元本、冯本、汪本、畲本、张之象本、两京本、梅本、凌本、梅六次本、锺本、梁本、清谨轩钞本、日本刊本、张松孙本、崇文本『祝』作『祀』。」《合校》：「唐写本『祀』作『祝』。」《考异》：「按：王校唐写本，误『祝』为『祀』。又按：《周礼春官》有六祝之辞，从唐写本作『祝』是。范注云：『孙云：唐写本作祀。』今检唐写本明是『祝』字非『祀』也，与王校本同其失误也。」《义证》：「『祝』，范注引孙云：『唐写本作祀。』《校证》亦谓唐写本作『祀』，实则唐写本作『祝』。《周礼春官》：『太祝，掌六祝之辞，以事鬼神示，祈福祥，求永贞。一曰顺祝，二曰年祝，三曰吉祝，四曰化祝，五曰瑞祝，六曰筴祝。』郑司农云：『顺祝，顺丰年也；年祝，求永贞也；吉祝，祈福祥也；化祝，弭灾兵也；瑞祝，逆时雨，宁风旱也；筴祝，远罪疾也．』按又见蔡邕《独断》．」《汇校》：「作『祝』是。」按从唐写本、黄本改。
夙兴夜处。
范校：「铃木云：炖本『处』作『寐』。」《校证》：「唐写本『处』作『寐』。案《士虞礼》载附庙之祝，作『夙兴夜处』，唐写本作『寐』，此传钞者以习见改鲜见也。」《考异》：「按：『夙兴夜处』出《仪礼士虞礼》篇：『夙兴夜处不宁。』『夙兴夜寐』，出《诗小雅》，此宜从『夜处』，因附论庙之祝，本《仪礼》之文也，唐写本以『夜寐』习见而改之者非也。王校是。但引《仪礼》之文，不以『不宁』断句，是误读也。」
言于附庙之祝。
「附」，黄本作「祔」。《校证》：「『祔』旧俱作『附』，谢校、徐校作『祔』，黄注本剜改。案唐写本正作『祔』。」《合校》：「唐写本『附』作『祔』，『祝』作『祀』。」《考异》：「按：作『祔』是。」《斟诠》：「『祀』原作『祝』，形近而误．」《注订》：「祔庙──《说文》：『后死者合食于先祖．』又合葬亦曰祔．」《汇校》：「按『附』、『祝』皆误。」按从唐写本改。
所以寅处于神祗。
「处」，黄本作「虔」，黄校：「许补。」《合校》：「唐写本『处』作『虔』，『祗』作『祇』。」《校证》：「『虔』原作『处』，许、徐校改。按唐写本、王惟俭本正作『虔』。」《校注》：「按『许补』当从梅本作『许改』。元本等乃误『虔』为『处』，非有脱落也。唐写本、两京本、王批本、胡本、训故本、别解本、清谨轩本、尚古本、冈本、文溯本并作『虔』。『祗』，当以唐写本、弘治本、汪本、梅本、改作『祇』。」《义证》引斯波六郎云：「『虔』疑当作『畏』，《尚书无逸》：『严恭寅畏，天命自度。』盖彦和所本。」《斟诠》：「寅虔，谓寅畏虔诚也．」按从唐写本、黄本改。
春秋巳下。
范校：「孙云：唐写本『春』上有『自』字。」《校证》：「『自』字原无，据唐写本补。」《汇校》：「按『自』字当有。」按从唐写本补。
祀币史辞。
「祀」，黄本作「祝」。范校：「铃木云：梅本、闵本、冈本、张本『祝』作『祀』。」《合校》：「唐写本『祀』作『祝』，『币』作『弊』，『辞』作『词』。」《校证》：「『祝』旧本俱作『祀』，谢、徐俱云：『当作祝。』黄注本改作『祝』。案作『祝』是，唐写本、王惟俭本正作『祝』。左昭十七年《传》：『祝用币 ，史用辞。』此彦和所本。」《补正》：「『祝』，元本、弘治本、汪本、畲本、张本、两京本、何本、胡本、梅本、凌本、合刻本、梁本、秘书本、谢钞本、汇编本、清谨轩本作『祀』。谢兆申『祀』校『祝』。何焯校同。『币』，唐写本作『弊』。按『祀』『弊』二字皆误。《左传 》成公五年：『梁山崩，……故山崩川竭，君为之不举。……祝币，史辞，以礼焉。』杜注：『（祝币）陈玉帛；（史辞）自罪责。』又昭公十七年：『祝，用币 ；史，用辞。』杜注：『用币于社，用辞以自责。』并其证。《子苑》九四引作『币』，未误。」《考异》：「从『祝』是。」按从唐写本、黄本改「祀」为「祝」。
至于张老成室，致善于歌哭之祷。
