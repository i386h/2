<!-- { "loadSidebar": true } -->
唐故元从奉天定难功臣麾将军行右监门率府副率上柱国左神武军宿卫朱府君墓志铭并序　将仕郎前行绛州太平县尉宋ダ撰公讳庭，字南宗，京兆万年人也。祖恽，忠州别驾，父智静，郯王府司马，皆鹗立士林，鹰扬人表，作藩维而克彰至化，总纲纪而不紊有条。所谓德被於民，庆流厥後。式传问望，果袭其门。公即司马之次子也。立身端恪，守性孤直。道不苟合，行惟依仁。恬和淳风，独出嚣俗。高逸放旷，有迈世之节；温良俭让，为立身之基。冲而处厚，默以居辩。其君子之行欤。公弱岁累佐戎府，实著勋劳。
官用频迁，而至於麾将军、元从奉天定难功臣、行右监门率府副率、上柱国、左神武军宿卫。在位固能奉其忠，居家而克廉其节。中外协睦，亲戚雍和．常以精心慕道，契志真源。薰茹绝门，肥鲜誓隔。积善无庆，妙力伊何。天不与斋，□病而终。以元和三年八月廿一日奄忽殁於金城里之私第，享年八十。以其年十一月廿八日龟筮叶吉，将窆於京兆府长安县龙首乡龙首里之地合焉，礼也。夫人贤和淑美，刚柔克中，四德无亏，三从有备。遂邑号封扶风郡夫人。父讳昌，试殿中监，即段府君之第五女也。嗣子令晖，翊麾校尉、行左武卫长上、上柱国、左神武军宿卫。学能师古，早知礼则。号踊无度，哀过乎仪。见之者莫不潸然而涕零，闻之者莫不恻然而嗟悼之。子其然乎？足以见父之有後也。予与翊麾校尉情敦久要，见记为文，知而不言，实恐将来者有掩善蔑德之讥焉。聊制斯文，刊之於石，庶以志之。铭曰：
陟彼高冈，言瘗其良。开凿清书，作为玄堂。今来古往，日就月将。何以不朽，公有遗芳。泉扉永闭，松椟苍苍。
（录自《隋唐五代墓志汇编》陕西卷第二册）
№元和０２８
【盖】
失。
【志文】
唐故吴府君墓志并序乡贡明经男孝恂述维元和三年岁次戊子四月壬子朔廿四日乙亥，君因于寝疾，天乎不，＊於河县太平乡逯水村私第，享年六十八。公讳江，字宝，渤海人也。亲於邻，忠孝於家。曾祖畅，隐居求志，代济□风。祖芬，明进高道不事，列考王所，尚志意修道，不事於世。夫人张氏，南阳人也，妇礼秀质，贞洁坠松，春秋六十有四，不终遐寿，与府君同年同月同日终。己嗣子四人：长子孝恂，次子孝温，次孝钦，第四子孝贞；有女三人，长女河内逯氏，次女扶风窦氏，第三女太原郭氏。儿女等总遘君人之丧礼也。是遵远卜，克用元和三年十一月七日，合於河阳县大平乡逯永村北大原之礼也。铭曰：
阴阳不测，地久天长，晦明不息，生□居常。政逾川逝，永去违己，合玄堂，归於窀里。地节龙苗，坟近河阳，千龄万代，松柏青苍。
（录自《隋唐五代墓志汇编》河南卷第一册）
№元和０１７
【盖】
失。
【志文】
左□武军将军秦公故夫人弘农扬氏墓志铭并序　男乡贡进士宗衡撰夫人姓杨氏，弘农华阴人也。始姬姓武之穆也。韩魏族焉，世为公侯。至西汉，王孙生以素风，殁而廉葬。班固述其传。十二代孙震，以清白文行，建厥孙谋，四代五为三公，由是代为著姓。洎晋宋齐梁，继有名德。绍宇之朝为柱国，有匡辅济时之用，封隋国公，继周而王，谥为文帝，即夫人九代伯祖。勋阀茂盛，列在隋史。至曾祖锐，国朝任陈州司马。司马生，为汴州陈留县丞，忠肃恭懿。
陈留生瀛州高阳尉袭，以廉贞夙垂懿范。夫人即高阳之长女也。承素风之後，淑慎生知，静合母仪，动为内则。执贽币以奉宗庙，饰词令以侍亲宾。抚下事长，虔恭夕惕。未尝书分而食，夜分而寝。远迩亲戚，人无言。垂五十年，慎终如始。积德者天锡之庆，为善者神与之福。茫茫彼苍，徒虚言耶。以贞元十九年摄卫乖常，候风Φ滞尊体。药饵千品，祈祷万术。将始愈而复痼，竟转加而莫瘳。
以元和二年十一月三日启手足於宣阳里之第，享年六十七。哀子五人：长曰应，检校太子宾客镇海军正将。次曰岌，太子詹事河阳军兵马副使。次曰宗衡，工文游艺，逾孙弘十上，乏郄诜一命。次曰儒衡，以两馆明经，调成都府参军。幼曰宗畅，前崇文馆明经。咸恭承严训，文武不坠。痛冈极之难报，茹血縻肝，终天莫及。常侍惜莺镜之无绿，痛将飞之失翼。顾视应等，逮不胜忍。日月云迈，俄及先远之辰，以元和三年十一月十二日殡於万年县郑村之原，於先茔，礼也。
宗衡奉遗命曰：陵谷不常，可记贞石。遂扶力强述，是以质而不文。铭曰：
明明神理，昭昭上天。与直福善，徒虚言焉。在洽之阳，於渭之□。父母之德，恭姜之美。蔓草凄其，白已矣。如石之坚，如玉之贞。千载之下，夫人继生。苍苍北原，杳杳东城。空垂懿范，长闻松茔。
（录自《隋唐五代墓志汇编》陕西卷第二册）
№元和０１８
【盖】
失。
【志文】
唐故同州澄城县主簿韦府君墓志铭并序　河南县尉柳涧撰君讳孟明，字孟明，曾祖皇左屯卫录事参军讳默，录事生秦州成纪县令讳昊，成纪生阆州刺史讳氵。成用翱翔素风，磅礴组冕。君即阆州第四子也。幼荷严训，躬服儒流。廉柔内融，温润外达。弱冠举明经，凋补左内率府兵曹。其行己也恭，其事上也敬。次补同州澄城主簿。导之以政，齐之以礼。佐子游之贤，必资乎俭；奉仇香之理，必本於清。直气满襟，正色在面。奸罔能犯，吏不敢欺。
考绩称尤，声动僚辈。既能秩，退居华阴。上虔事主，下友孝弟。在家之行，饱曾闵之风焉。无何驱车游於虢郛。乘奔历块，祸遘斯须。疾风起波，其如命何？元和三年正月廿八日，终於虢之逆旅，春秋卅有九。呜呼，谁无屯？嗟君少年。
谁能不死？嗟君枉理。逸足踣於短涂，长算屈於促晷。君之仁兄念弟，时在华阴，闻君之哀，叫於苍，心溃皆朽，奔赴舆榇。浃日启还旧居。自虢抵华二百里间，路人罔不一涕。夫人河南元氏，虢州刺史义方之女。性植柔惠，深践妇道。先澄城摧其芳兰。有二子，爱女在髫，幼男未龀。酌彼余庆，冀不孤其裔。元兄前华阴县丞汶等，卜其年十一月廿四日，迁府君与夫人合於万年县白鹿原，迩先茔，礼也。涧儿女君之出焉。备详懿行，重辱丞公之命，故得述於斯文。铭曰：
天生伊人，与道盈缺。有才无命，能否圣哲。玉树先秋，一枝云折。悲呜，稚子泣血。泉堂俄扃，兰堂永诀。百岁之后，同归於穴。
陵夷谷子，休问不灭。
（录自《隋唐五代墓志汇编》陕西卷第二册）
№元和０１９
【盖】
大唐故李府君墓志铭
【志文】
大唐故李府君墓志＊凤翔陇右经原四镇北庭兼管内诸军兵马副元帅给监使李日荣。贞元二年玖月玖日□副元帅司徒兼中书上柱国西平郡王晟。赐绿李日荣，右可将士郎、内诗省掖庭局宫教博士、员外置同正员。＊赐绿宗守宁等，立身谨信，效职恭恪，每闻周慎，益念在公。畴其夙夜之劳，俾荣宫局之务。可依前。
贞元廿年十一月十九日授琼林库作坊判官。元和四年闰三月十三日终於辅兴里之私第。□十一月十八日长安县丞平乡小阳村，礼也。曾讳希，祖讳念，长子怀珍，次子怀宝。夫人孟氏。
（录自《隋唐五代墓志汇编》陕西卷第二册）
№元和０２０
【盖】
失。
【志文】
大唐五通观威仪兼观主冯仙师墓志铭并序　外侄孙前仆寺丞翟约撰仙师法号得一，长乐冯氏，赠工部尚书昭泰之孙，鸿胪卿绍烈之季女。并德著当时，才名冠世，徽猷彰乎国史，勋缀光於图谍，积善余庆，爰诞仙师。仙师禀岳渎之秀气，降须婺之星精，生自贵门，承资盛绪，风神清浪，淑件冲和，立志於虚无之表，迹於众妙之门，是以不夺其志，诏度兹观。至於放旷杳冥，澹然净默。精五千之玄理，明六一之丹方，聋俗津梁，道门领袖。若乃聪慧博达，贞固干事，心悬明镜，手运神筹。徒侣见知，众举当观威仪，固辞不受。大众诚请，由衷恳发，不得已□茬□，交罄竭之余，处虚薄之後，仙师於是提振纲领，纂缉隳□。数年之间，日新成立，创置精思院一所，再修常住一窠，当欲缔构之初，众人皆谓不可。仙师精诚已至，确乎不拔，曾末浃稔，归然以就。诸所营建，其功难纪，徒众赖焉。既而炼骨道成，玄根厌世，访蔡经於麻姑之侧，迎周穆於王母之前，俗累虽哀，寂灭应乐，享龄七十有一，以元和四年五月廿二日终於五通之玄寺。其年十二月廿五日法葬於小杨原，礼也。侄季贤等，追惠爱之罔及，切封树之有期，永怀慈阴，刊石为志。约忝□侄孙，偏承眷念，忍涕握管，谨为铭曰：
粤惟洪绪，奕叶腾芳，载诞威仪，冰质呈样。脱尘遗俗，师者法庄，栖心迹，虎龙章。立性恬澹，□祛名利，为有明哲，籍予纲纪。修缉观宇，扶持倾圮，劝善惩恶，慎终如始。密行＊＊，炼骨亭亭，虽曰有为，爰以不情。翕液饮霞，隐曜销声，厌彼人世，归乎上清。噫欤後嗣，仰思前绩，垂范尚存，法流是式。唯余仙窟，永幽宅，播美无穷，辨於贞石。
元和四年岁次乙丑十二月壬申朔廿五日景申翟约书（西安碑林藏石）
№元和０２１
【盖】
无。
【志文】
原文自左向右竖行。
维大唐光宅寺殁故□□和尚道广荼毗遗记自灵通五彩之梦，大教西流；秉法眼而无遗，禅灯东炷。远胜＊於达摩之祖，七叶传芳；授衣珠於贺宅之门，光流千祀。遂使心灯分照，密印相传，递代付授，以弘持遗法，利生而不断。我师太原一族之苗，名流王氏之子。分众流之一注，获千灯之一光。天宝九载应命代玄宗之朝，悟体知空，授秘契於己未之岁，加乃乘间气而挺生，应休明於像季，年当向立，厌嚣滓於建中之初；投簪毳门，绍传灯於像代。戒月交晶，频获圣威，惠初光忙，随机剖尺，投敬大圣，款愿从心，杖策化缘，利生关表。簪绂挹之而迁善，缁素伏美而钦风。去元和戊子之岁，春秋五十九焉。示疾同凡，注想安养，顺心正念，圣瑞迎神，趺座俨然，以皈寂灭。
虽惠命职於殊邑，全身再归於旧居。四众攀号，门人茹毒。欲使绵绵灵相，高标万古之仪；雕石勒铭，记千载而不朽者也。时元和五年岁在庚寅，律居太簇，日届壬寅，记不朽耳。
京兆府云阳县金龟乡石洪里集阳村神追兰若。
（录自《隋唐五代墓志汇编》陕西卷第四册）
№元和０２２
【盖】
大唐故郑府君墓志铭
【志文】
