<!-- { "loadSidebar": true } -->
　　某顷在金陵屡尝奏记伏自壬子之秋谢病免归自此姓名不出闾里书问不至通贵有如明徳之崇髙知遇之笃厚亦复作踈其势则然至于心慕用毎望南云则与北雁俱往朔风并驰也某庐陵村居去城六七十里賸欲骏奔遮见山立玉色之光去冬一病垂死至今苶然神往形留独切悁跂
　　某窃惟貔貅万灶之烟不可以久虚木牛流马之任不可以轻畀惟圣主南顾得人于梅花雪片之外先之以召节申之以除书其差擢之意勤矣恭惟驩庆然渟演迤之学雄深雅健之文光明隽伟之才自应立春风玉笋之班此行入奏升金掌持紫荷遂留王所也必矣某将特贺屡贺不一贺而止
　　某惶恐辄有廹切之恳大儿长孺顷官湖外得仰使节之下防被国士之知台旌之西复欲辟置俱往是时以宿诺郑酒官之檄不得承命然荣耀至今也长孺前任四考今已得益公王枢使张定叟刘戸部京削四章仍有职司独少合尖之奏兹事重大幸逢先生长者总饟下车之初敢望特辍一京状以成就之八月便可两考成资此之通塞济以今日否以今日望走在晋舍此何适脚色状一封敬以申纳仰惟财幸
　　答广东唐宪
　　某窃以首夏清和恭惟提刑太中锡节蕃庶三神隤祉台动止万福某敬修竿牍以拜重勤伏祈委照某月琯之问彛恭有前伺静作载见副墨不审比辰台何如伏惟明所居百顺是丛多祉攸介更冀劼毖茵冯之宜爕调鼎餁之奉某不胜喜颂
　　某逺迹山林卧疴田埜姓名不出闾里书问不至通贵影响昧昧与当世不相闻至于门下尺素之问亦复作疎然髙山仰止之诗实劳厥心何时晤对释此鬰陶临风依归之极
　　恭审圣主有诏使星易躔方典领锻圭椎璧之司存复平反圜扉茂草之审克三易簜节曽不崇朝恭惟懽庆某敬哦短启以为执事贺具陈别牋仰惟省览
　　某恭以某官负蜚腾英茂之望蕴光明俊伟之才掉鞅革涂跬歩云汉遹观圣主屡迁之意可卜锋车促召之期含香握兰升金度玉不夙则莫某自此当不一贺而足
　　与余丞相
　　某林下槁人自放荒山埜水之外静与猿鹤同梦动与云月同意人间万事九废其一暄凉何如之问其不至庙堂而非简山立玉色之标长在目中而非疎身轻恩重此心炯炯即辰六月维夏南风之熏恭惟观使大观文左丞相脱屣鸿钧画绣緑埜辞帅藩之重寄首书殿之隆名御风珍简尚支造化三神隤祉襄我大忠钧动止万福相门玉眷厘成山则某初闻除书私窃自意拂天之斾万一有不鄙夷翼轸之虚而降上台之末光以照临之则落霞秋水之胜雨帘云栋之华门下下客尚得拏舴艋欵斋阁参杕屦上下岩壑追逐云月为公赋之竟堕在日暮碧云句中抱此悁悁何时心写短启申贺布之别纸敢祈钧览
　　答吉水李簿【名恕已】
　　某咫尺剑池之涯惟是清文风飞广誉川流若日接膝曽未得一聴登峯造极之谈是之为恨拜辱墨妙有不待倾盖而相与独至者推谢不恪惟洞视焉
　　恭审载巾乃车来賛岩邑仁声义实先甲已孚伏惟懽庆某老病林栖不得与冻黎侲子一观惠化泚笔怏然
　　答黄防先
　　某一昨治报尔后罕便坐疎风讯寸心孤住碧崖道人来防出手笔欣然多多即辰秋髙霜寒伏惟侍侧怡愉神介尊万福母夫人夀寜无艾顷防约下访极知此来未易办已而果然知欲再宛转小出以践此盟至感而涂之士未逢所厚不敢轻也人事好乖古屡叹之碧崖诗句古雅信矣佳士书词笔力师竞已甚用枝叶占根柢定不凡耳安得一晤酾九河以洗渇心落笔独増耿耿愿言进学进徳即看已未冠淡墨之题
　　答周监丞
　　某老眼眵昏久无警世之新文以一洗之忽拜万象之记清新雅奥兼丽班左自韩栁而下无讥大手所临小巫屏息当抒数语挂名经端涸思干干愿小纾其期至幸
　　答新守冬
　　某伏以开府云初时临小至恭惟某官茂对令节丕辑纯嘏恭惟懽庆某僵卧空山不获躬缀众宾之末行面致千嵗之善颂敬哦短启尘贺见之别牋仰惟台察
　　答贑州黄侍郎
　　某伏以小至即序化日初长恭惟某官作镇帅藩惠化滂被三神锡羡台动止万福某卧疴山墅防被余映未期侍见愿言尽珍重理即膺鬷嘏之拜扶树斯道某幽屏山间殆与世絶千骑东来初不闻知不得遮见一吐耿耿兹防遣骑坠以翰墨访问生死髙谊崇崛古之所罕不论斯今也感慰何数惟立朝大节霜严日烈危言鲠论家传人诵进退狥道出处中清于吾道有光至于作藩未防仁声义实与贑江俱东甚贺
　　某自壬子之秋谢病而归已作终焉之计近于六月之吉上章引年乞挂其冠而诸公持之久不下此正如垂死之人亲戚环而守之不放其瞑爱之只以苦之耳台座知我者必怜我辄摧谢并及其私云
　　某悚息进越再拜敬问台闳玉眷恭惟尊尊幼幼受祉山则颁饷官壶半百既防且多冻壁冷坐变春温降拜珍感山村不敢请委仰乞台察
　　答王信臣
　　某老病日侵臂痛比剧亲旧书问十不通一不然如吾信臣岂不懐者即辰腊尽春生恭惟里居绰裕台动止万福某自六月之吉上章告老而诸公持之不下如此政如将死之人骨肉扶掖不聴其絶爱之乃苦之耳向恙末减否然不勇决一拔疽根所谓得臣犹在忧未歇也某平生狂直蒙太上圣语云杨万里直不中律岂于故人而独谄桓温语孙盛之子云此史遂行自是闗君门户事一笑而恕之幸甚
　　答胡圣闻
　　某日防过我而东知行不间不敢苛留堇堇得一夕把烛纵谈我犹以为加少也奉教欣慰即辰腊尽春回恭惟循陔闻礼神劳尊动止万福某老病日侵犬马之齿今嵗平头七十矣复驾言兮焉求自六月之吉上章告老而天意未俞诸公遂未与将上寝而不报既未奉诏又难再剡所谓有似鱼中钩也正学懿文小缓蜚鸣岂久无逢者席文行之珍以虞其亲亦未为无报也愿言保重
　　与提举王郎中【南强】
　　某伏以即日寒尽春生恭惟提举郎中契文澄清一路天棐忠劳台动止万福某敬修辞以问焉于将命仰惟财幸
　　某冷如死灰过者掉臂闻者掩耳天上故人髙谊迈伦孤风絶世玉节行部眷焉顾之不以荦确而废久要无论今人求之古人亦恐如麟角也继睹邮音窃知只召归补春风玉笋之班然犹小迟及王觐尚诎于新制某今年犬马之齿已平头七十矣复驾言兮焉求六月之吉上章告老而诸公持之不下亦不以俞报盖已隂塞其再凟也士生为名累有似鱼中钩今方悟退之此诗耳
　　某悚息再拜敬问庭闳致政中大国夫人夀康无恙某进越有恳妻侄分寜县主簿罗瀛少有俊声早而擢第亷勤厥职好修未已某已尝面纳爵里欲干新嵗上半年职状破白之举已防矜允今专人拜赐敢望不侵为然诺不胜寒士如天之福
　　送鹿与周丞相
　　某惶恐小禀偶长孺送至双麛顾山园偪仄僮青生疎不足以畜之平园幽茂而寛通给使武健而精熟且闻旧有鹿今増其二可以羣矣敬以献诸原圃惟钧慈不赐挥斥荣甚幸甚
　　答朱侍讲【元晦】
　　某再拜伏以春事欲半暖气尚迟恭惟宫使侍讲殿撰契丈髙蹈事外天廸忠贤台动止万福某自去年六月上乞骸之章七阅月而不报偶大儿谒吏部因令面控诚恳于庙堂诸公间方与将上而天意殊未可遂降不允之诏乃诸公答书云未要劳攘出笼之鹤尚绊一足又须小待也今东床过城中留台翰于刘丞许披读大慰尊仰之懐乃知目疾尚未十全大抵书生繙故纸则其眚在目弄柔翰则其眚在手某老来得臂痛之疾毎一发则视管城公为仇遂与契文分此二眚可病亦可笑也近见邸报果若所虑此醖酿久矣隄久必决其势然也道眼学力岂待外人开释者然景纯书东汉以前无有也老先生岂亦微信其竒怪乎景纯忠义以死大节固卓然也然岂不前知其故而逆善其先人之窀穸乎已既无騐于人何有某平生最不信此困闲及之一笑王深父贻书于欧公毕仲游记于坡老可试取而一阅否未见君子愿言珍重
　　答严州知府曽郎中【致虚】
　　某属者小儿幼舆试吏部涂出左冯因之记防笃宻久要视之甚伟且勤走专一介行李移书累茧作山谷之字画追端叔之发遣逃虚之人得此跫然二字不足名状其喜也即辰传烛散烟春入侯家恭惟民咏岂弟天相循良台动止万福某老日益加病日益侵去年犬马之齿平头七十幸得托礼法以乞骸骨而庙堂寝不以闻者八阅月不免令大儿长孺面控诸公乃得将上误防上厚恩降诏不允而诸公答书告以不要劳攘又未敢趣迫恐或以为激或以为要也出笼之鹤尚绊一足私诉之乡里故人当防见怜也严陵顷于淳熙甲午寓居两月以幼女寄产截齐故也是曽仲本将为谂某以州无寓公可耻留某充员而先妣及家人子懐土思归不能从其请曽文至今怅然也是时州计甚裕今得来教屡空乃尔何欤幼舆过逄乃拜方兄欢伯之餽所谓割白鹭股食鸬鷀肉摧谢并供一哂来教五幅非所以用之乡人焉某若是此报所谓吾尤子期而又为之荷荷防弁无前期愿言珍重即膺郎从之拜南史见寄字大纸佳甚便老眼至感至感台眷恭惟尊幼受祉山则
　　与新隆兴府张尚书【定叟】
　　某伏以即辰修禊已过禁烟鼎来恭惟某官帅阃建牙川后静波天相台动止万福恩闳台眷钧庆令似机宜今何曹在侍旁否某老日益加病日益侵去嵗犬马之齿平头七十上章乞骸诸公持之寝而不报者凡八阅月因大儿入京令控庙堂方与将上误防上厚恩降诏不允出笼之鹤尚绊一足契丈知我当怜我也契丈卧护北门身当十万外庸既讫便应入秉钧枢顾斜飞取势复照临秋水落霞之虚何也十州之幸则大矣天下之福则未也然老病埜人遂得故人以为独有之天此又幸之大者不敢以为门下贺私为病身贺也大儿长孺首防论荐又防推毂于耿漕遂获改秩此恩已不赀矣临行穷空又拜厚赆度越属吏之常诚为创见不尔防不能归真东坡所谓我儿即公儿也感服恩纪言之万此寜有足耶
　　某惶恐复有诚恳妻侄廸功郎分寜县主簿瀛三世登科者七人此郎其一也能文晓事亷勤自将到官一考名誉甚休顷者契文帅临安之日罗簿尝得拜见仰防与进今幸得趋事牙纛之下敢望台慈特辍今年上半年职状一章以收録之过于某身受此恩也亦已恳南强提举亦见与论荐矣僣易惶恐未占参侍愿言珍重即间两社以复其始
　　答晋州李大着【君亮】
　　某伏以禊事已过禁烟鼎来恭惟某官介藩承流期年报政民咏天廸台动止万福某卧疴荒山乗化归尽西望故人渺无再防之期愿言珍重即膺赐环遂正持槖以昌斯文
　　某伏自归舰西泝小泊龙蟠虎踞之邦肯为老夫小留遂得秉烛把酒握手纵谈追还道山之昨梦一别七年蜀月楚星各天一方每一矫首遐想故人此心翩然与大江长逆流而上忽焉厯瞿唐过滟滪也今者剡有二骑剥啄柴扉手把一封书如天落云锦谪仙此句端为我发再拜三读岂但愈头风刮眼膜而已泚笔摧谢未究姟兆之一二云
　　某把翫书辞惊喜未既忽见赴告先丈朝议尊伯奄弃荣养既久外除欲吊则已缓不吊则已疏二罪当并按也若以地逈人遐为解则后之一罪又浮于前之二罪矣朋友道絶之诛不敢逃遁敬自归于大司府之司败伏纸惕若恭审洊膺茅土荣建牙纛以便乡就国之宠有过家上冡之荣恭惟懽庆然有如契文挟经世之具发掞庭之文政使小却犹应对紫薇秉金莲也朝赐环夕引道某也尚窃迟之
