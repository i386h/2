<!-- { "loadSidebar": true } -->
　　王公既用给事言得调去而诸属城之搢绅大夫追思讴謡之总若千万言亡何而幕府之佐吏将校与士民合而肖公之像于州钟阁之室其将校复以私钱祀公于二卫之共壤又久之而戍主鲁君等复各以其私钱为祀以肖公像而春秋祀之又念事久逺更代易亡佚相率而谒余文以昭公之惠于永永余谓诸君诚长者不倍徳顾王公所为徳于若何状试言之而试聴之诸君曰唯唯否否夫王公非以为吾曹徳吾曹非以王公之徳徳吾曹而后报之凡吾所以徳王公为三呉储胥徳也当公之至而倭警稍稀则见以为无剥肤其民狎敌而畏兵费三事大夫嚣然谓省兵则省食节缩之说与懈废相表里而公独忧之后先请于台凡十五事俱报可夫王公非能不为省也乃不欲徒省其大要组练省而益精可以师余皇省而益坚可以涛烽堠亭障之类省而要害益脊可以如率然饷省而益逮时可以如果然夫能使士饱如果然者何也军储之有仓豪右黔猾毎借以匿赋兵不时给给不半蔽而自公之得台请一一从漕计告完士且不枵腹矣故曰如果然也何以要害脊而如率然也公所部自金山而北至圌山袤八百里缓急不相及公摄柘林青村之戍与金山合而军川沙南汇宝山之戍与呉淞合而军刘河之戍与大兵合而军孟河江阴之戍与杨舍合而军公又移杨舎将于江阴移苏松将于金山移金山将于刘河移刘河将于崇明无警则分有警则合击首尾应击尾首应故曰如率然也何以余皇省而可以涛也夫福苍船者为名美也薄而不能逺公所治沙船必厚郭坚柁崇樯重橹而别制三翼之轻舸以左右之其哨至于千里而不虞溃故曰可以涛也何以组练省而可以师也公卒虽不多溪子少府射二百步之外淬药机火之锐又在三百步之外类皆括蔽革抉剑盾之士跿跔科头贯颐■〈口犮〉芮者始收之又时而鼓舞之葢甲戌之役一战而倭悉授首矣故曰可以师也余复谓诸君王公徳尽是乎曰乌可尽也公诘盗而盗发辄露其捷若神至相率避徙它地去督漕而为机发以致水三百里之涸立浸而漕艘以五日济堡宝山则不阅岁而城成屹然东南巨障渎孟河则不踰月而河广隐然则别漕孔道公所为徳于文武吏民非一吾曹被者若夏畦之偏泽而所窥者若巨岳之隅胜耳夫焉敢以为公尽也余乃曰善哉言也虽然以诸君不私徳于王公则可以王公无徳于诸君则不可余里居获时侍公公恒言今一切以居平法待诸校虽州邑之佐能以气凌之而出其上白简之所弹射公移之所刺按日夜鬼伺鸷击而不休即诸校苟负材气者安能淟涊抑首甘为下也其淟涊抑首甘为下者安能一见材也千里而奔踶者安能逃于寸目之纲也夫居平而一切裁之缓急而欲收其死力难哉以故王公强力而欲信诸君之长而掩覆其短它文吏之公为陵而私为中者公力绌之至阶谤讟而不恤夫王公固不以为诸君徳宁为无徳而已耶诸君乃瞿然曰有是哉虽然吾曹之祀公终始为三呉储胥徳而已余乃又曰善哉言也夫不背徳厚也不私徳公也祀以报之像以征之文以永之详哉诸君之为王公也公名叔杲字阳徳温之永嘉人鲁君名邦（阙）君名（阙）俱行都指挥事为戍主
　　
　　金山建叅政陈公去思祠记
　　
　　始陈公之去淮安守而视益部学也其士民相率尸而祝之曰公庻几有以终惠我而公自益部（阙）省叅政督漕事所治广于郡十之九而分省淮安如故其士民大喜过望而公所以袵席之者非一苐用漕故徙治瓜州其日复得十之九瓜州之（阙）也亡守令受束约与邮传共亿前使者不胜其寂寂岁一再省视而已公独徙治之即鲑菜不以烦市人岁省费约千金而别勒商舶毋繇它江道必取镇镇遂称岩饶冠南北而公暇则延诸生秀才谈说经术课文义彬彬异于畴曩瓜州俯大江咫而近金山踞其中公时时泛轻刀摄齐陟山顶之毘卢阁南望而覩千艘首艥艥上咤曰雄哉已而曰是黔首脂也得无朘乎北顾而千艘尾相衔而上咤曰雄哉已而曰是天子所以资羣辟六师者也得无后时以贻简书谪乎顾诸所以佐大僚筴国储给而民不告痡乃西矫首盻连山郁郁云气中巴蜀三楚之颿樯自万里挟落照而来东则海门滉漾黏天无际日月之所吐浴意甚乐之顾谓诸生黄明昌曰此何必减岘首吾不拟巨平怆将如吾何葢未几而公以父臬副公忧归瓜州之父老孺子不胜公之思谋所以祠之而明昌曰廛也湫而嚣是不以辱公貌夫瓜州之观江江之观金山金山之观毘卢阁阁故公所憇而兴诧者也其稍上为悬崖方丈之地为室而貌公宁独吾镇之父老孺子时时寓香火即客之善吏者善词笔者善为名者游而一瞻依焉将毋盻蠁公乎哉葢祠成而谒余记其事余素辱公知又尝一再登毘卢阁窃谓公徳于淮北甚深且巨今仅以蕞尔瓜州续而称之以蕞尔祠而报之公雨露一勺而已诸士民毋亦斗酒一豚蹄而谢满车之瓯窭也虽然若士民既日思公天子方重公急公异日服除必开府开府必在江南北而肺腑喉咽之寄以岁时行部陟兹阁而觏公像怳乎不知谁我将以为瞿昙先生之自忉利而下覩旃檀也耶公名文烛字玉叔沔阳人明昌少能脱诸生颖自幸于公公间语吾识若不下王中丞之于魏懋权若能作懋权国士雠耶以故感而倡祠公王中丞者不佞世贞也
　　
　　青浦屠侯去思记
　　
　　屠长卿既成进士而所草骚赋诗歌之类驰骋搢绅间亡抗衡者或谓汉有长卿司马氏与长卿不为两耶长卿曰我故不啻两当司马吮豪时我则且脱藁矣众乃复称长卿敏而欲难以所不习繇选人得颍上今颍上攰邑也其民贫而吏拙长卿一摇笔而理解再见颜色而摄吏若神明民之慕爱之若赤子之恋乳哺而不忍失也长卿所为文章益富刺史上计（阙）而松乃有青浦者名为岩而新其田乃割华亭上海之会多下中错又多交关匿赋而其民又益以嘉定昆山之二垂有徭讼相率而互为逋薮前令仅三人两以不振去而其贤者亦仅孳孳奉公牍而已不能有所振刷长卿既以才调其邑豪相戒匿而窥长卿之张置长卿故为一切长者甫至大霖雨诸堤且就溃长卿朝夕蔬食袒跣祷晴而间行民间使益土石于堤以捍之手褁缗镪劳其勤者而囊粟以资匮者又为文责数神且愿以身当岁读者为酸鼻是夕霆震雨亦为霁而民间诸堤皆坚好比秋诸比邑灾独青浦不受灾而台使者大兴水利当农时悉僝赴河长卿持之曰治河以利农也而先夺其时何以称利召三老率而子弟就锄耰有我在毋患也葢农毕而河事亦就绪复议大均田长卿谓青浦苦赋重而田瘠诸赋浮田者三之二称者仅一而田浮赋者无几我将为民减赋耶将为县官益赋也自是青浦赋不复益使者亦不能以格绳之邑故有田非不毛而农不任畊相率徙避他所田几类瓯脱长卿捐俸以倡诸豪使各贷匄贫农稍稍归复矣又树营室各城门之虩而居诸鳏独者其又老疾不能自爨始归养济院而以时食之质库有敝衣不售长卿为雠薄贾而收之亦归养济院而又有余衣则给狱囚之裸露者曰藉令彼当死法死耳我不忍其生冻馁也广文王老者廉以病卒黉舍长卿哭之割半岁俸以赙他寮佐罢官不能归无不资长卿槖而长卿又折节文士徃徃有所馈赠如某子甲辈踞上坐而责美酒梁肉供我彼临卭令何若长卿唯唯谨然不以毫发累邑人故长卿之居令垂四载而俸十九入公家与待客用相半居所以奉太夫人一簋肉一簋鱼羮退与其妇对厌藜藿而已最后当上计吏以故事进悉却弗视所赍持不能数十金而客及吏民送者至苏而长卿不忍其诚悉分予之别从他郡侠借贷乃得发部使者累以卓异闻始擢礼部仪制主事于是青浦之父老在野者曰得屠侯我且得饱而不闻胥侩之号呼以恐我在邑者曰得屠侯我不日耳椎朴声即间耳之而无称寃不平者吏及三伯曰事屠侯无他苦苦贫然至今不遘核按而荐绅先生则谓屠侯仁心为质备有礼乐廉惠特其小者乃谋为之树碑以志去思太学潘载甫出应曰善我任碑而侯所最重客曰徐孟孺彭钦之曹重甫其所最才而寃为出竒以拔之者曰诸生郁孟野相率状侯绩而谒余请记余谓诸君子之隲长卿若何曰吾故重屠侯才乃者知其有才而不尽用之为难夫使屠侯尽用之将必有钩巨出没之算耳聴目视口辨手挥之敏以耸动羣聴使可称说吾今乃司之十固不发二三耳此所以为难也余曰子知长卿之不尽用其才难不知其不尽用于今之时更难也且夫子不闻汉武宣之际霍子孟用事以持法刻深为能魏丞相继之而加察故赵张尹葢之徒勇于取循吏迹而失其意而所谓中牟密县之効未展见今者长卿之令青浦时宁直子孟时也天下靡不窥测政府方寸赋敛之取盈刑罚之取重簿书期会之取速鸷击毛举之政成而循吏接踵不知其于国家元气何如也长卿之所为尽在闾阎单赤而已苟可以得上知而不必为可以得上怒而不必不为有所中忌而不必沮有所中讥而不必避此长卿之所以为长卿也当长卿之治颍上而以书自通余累数千言遂定交既来青浦复从王元驭先生游人或谓长卿毋近名乎长卿曰吾知吾好而已何知名已而有快王先生及余于政府者语且及长卿人又谓名得无损乎长卿曰吾知吾好如故耳何知损于是乃益称长卿贤谓以密中牟祠而祠司马文园不亦洋洋哉长卿闻之复夷然曰吾得事元驭之家昙阳子以一切皆赘吾何知三君长卿名隆别号赤水所著书成曰由拳集余记草于甲申之春而诺于癸未腊月时犹未谢笔砚也
　　
　　朝列大夫前怀逺令信阳何公生祠记
　　
