<!-- { "loadSidebar": true } -->
    黄初三年，余朝京师，还济洛川。古人有言，斯水之神名曰宓妃。感宋玉对楚王说神女之事，遂作斯赋。其词曰：余从京师，言归东藩，背伊阙，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散，俯则未察，仰以殊观。睹一丽人，于岩之畔。尔乃援御者而告之曰：“尔有觌于彼者乎？彼何人斯，若此之艳也!”御者对曰：“臣闻河洛之神，名曰宓妃。然则君王之所见，无乃是乎？其状若何，臣愿闻之。”余告之曰：其形也，翩若惊鸿，婉若游龙。荣曜秋菊，华茂春松。仿佛兮若轻云之蔽月，飘飘兮若流风之回雪。远而望之，皓若太阳升朝霞；迫而察之，灼若芙蕖出渌波。秾纤得(衷)(中)，修短合度。肩若削成，腰如约素。延颈秀项，皓质呈露。芳泽无加，铅华弗御。云髻峨峨，修眉联娟。丹唇外朗，皓齿内鲜。明眸善睐，靥辅承权。(环)(瑰)姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步蜘蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩而要之。嗟佳人之信修兮，羌习礼而明诗。抗琼珶以和予兮，指潜(川)[渊]而为期。执眷眷之款实兮，惧斯灵之我欺！感交甫之弃言兮，怅犹豫而狐疑。收和颜而静志兮，申礼防以自持。于是洛灵感焉，徙倚傍徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。尔乃众灵杂□，命俦啸侣，或戏清流，或翔神渚，或采明珠，或拾翠羽。从南湘之二妃，携汉滨之游女。叹匏瓜之无匹[兮]，咏牵牛之独处。扬轻袿之绮靡(兮)，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。于是屏翳收风，川后静波，冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清扬。动朱唇以徐言，陈交接之大纲。恨人神之道殊(兮)，怨盛年之莫当。抗罗袂以掩涕兮，泪流襟之浪浪。悼良会之永绝兮。哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神霄而蔽光。于是背下陵高，足往(心)(神)留。遗情想象，顾望怀愁。冀灵体之复形，御轻舟而上溯。浮长川而忘反，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。(记曰：植初求甄逸女不遂，后太祖因与五官中郎将，植昼思夜想，废寝与食。黄初中入朝，帝示植甄后玉镂金带枕，植见之，不觉泣下。时已为郭后谗死。帝仍以枕赍植。植还，度轘辕，息洛水上，因思甄氏，忽若有见，遂述其事，作《感甄赋》。后明帝见之，改为《洛神赋》。燮按：植在黄初，猜嫌方剧，安敢于帝前思甄泣下，帝又何至以甄枕赐植?此国章家典所无也。若事因感甄而名托洛神，间有之耳，岂待明帝始改?皆傅会者之过矣。)


《愍志赋》 
        或人有好邻人之女者，时无良媒，礼不成焉。彼女遂行适人。有言之于予者，予心感焉。乃作赋曰：
    窃托音于往昔，迄来春之不从。思同游而无路，倩壅隔而靡通。哀莫哀于永绝，悲莫悲于生离。岂良时之难俟，痛予质之日亏。登高楼以临下，望所欢之攸居。去君子之清宇，归小人之蓬庐。欲轻飞而从之，迫礼防之我拘。
  [妾秽宗之陋女，蒙日月之馀辉。委薄躯于贵戚，奉君子之裳衣。]


《出妇赋》 
    [妥十五而束带，辞父母而适人。]以才薄之陋质，奉君子之清尘。承颜色以接意，恐疏贱而不亲。悦新婚而忘妾，哀爱惠之中零。遂摧颓而失望，退幽屏于下庭。痛一旦而见弃，心忉忉以悲惊。衣入门之初服，背床室而出征。攀仆御而登车，左右悲而失声。嗟冤结而无诉，乃愁苦以长穷。恨无愆而见弃，悼君施之不终。
  


《感婚赋》
    阳气动兮淑清，百卉郁兮含英。春风起兮萧条，蛰虫出兮悲鸣。顾有怀兮妖娆，用搔首兮屏营，登清台以荡志，伏高轩而游情。悲良媒之不顾，惧欢媾之不成。慨仰首而太息，风飘飘以动缨。


《大暑赋》 
    炎帝掌节，祝融司方；羲和按辔，南雀舞衡。[映扶桑之高炽，燎九日之重光。大暑赫其遂蒸，玄服革而尚黄。]蛇折鳞于灵窟，龙解角于皓苍。遂乃温风赫(戏)(曦)，草木垂干。山(折)[拆]海沸，沙融砾烂；飞鱼跃渚，潜鼋浮岸。鸟张翼而近栖，兽交游而云散。于时黎庶徙倚，棋布叶分。机女绝综，农夫释耘。背暑者不群而齐迹，向阴者不会而成群。于是大人迁居宅幽。绥神育灵。云屋重构，闲房肃清。寒泉涌流，玄木奋荣。积素冰于幽馆，气飞结而为霜。奏白雪于琴瑟，朔风感而增凉。
    [壮皇居之瑰玮兮，步八闳而为宇。节四运之常气兮，逾太素之仪矩。]


《愁霖赋》 
    迎朔风而爰迈兮，雨微微而逮行。悼朝阳之隐曜兮，怨北辰之潜精。车结辙以盘桓兮，马踯躅以悲鸣。攀扶桑而仰观兮，假九日于天皇。瞻沈云之泱漭兮，哀吾愿之不将。


《又愁霖赋》 
    夫[何]季秋之淫雨兮，既弥日而成霖。瞻玄云之（目奄）（目奄）兮，听长霤之淋淋。中宵卧而叹息，起（饣希）带而抚琴。(校点者按：严可均考证此篇非曹植作。)


《喜霁赋》 
    禹身逝于旸旴，卒锡圭而告成。汤感旱于殷时，造桑林而敷诚。动玉(朝)[辋]而云披，鸣銮铃而日阳，指北极以为期，吾将倍道而兼行。
 

《宝刀赋》
    建安中，家父魏王，乃命有司造宝刀五枚，三年乃就，以龙、虎、熊、马、雀为识。太子得一，余及余弟饶阳侯各得一焉。其馀二枚，家王自杖之。赋曰：
    有皇汉之明后，思潜达而玄通。飞文义以博致，扬武备以御凶。乃炽火炎炉，铄铁挺英。乌获奋椎，欧冶是营。扇景风以激气，飞光鉴于天庭。爰告祠于太一，乃感梦而通灵。然后砺以五方之石，凿以中黄之壤；规员景以定环，掳神思而造像。垂华纷之葳蕤，流翠采之（火养）晃。[故其利：]陆斩犀革，水断龙角；轻击浮截，刃不瀸流。逾南越之巨阙，超西楚之太阿。实真人之攸御，永天禄而是荷


《九华扇赋》 
    昔吾先君常侍，得幸汉桓帝，[时]赐尚方[竹]扇。〔其扇]不方不圆，其中结成文，名曰九华[扇]。其辞曰：
    有神区之名竹，生不周之高岑。对绿水之素波，背玄涧之重深。体虚畅以立干，播翠叶以成林。形五离而九折，蔑氂解而缕分。效虬龙之婉蜒，法红霓之氤氲。[抒微妙以历时，口九层之华文。尔乃浸以芷若，拂以江蓠，摇口五音，濯以兰池。]因形致好，不常厥仪。方不应矩，圆不中规。随皓腕以徐转，发惠风之微寒。时气清以方厉，纷飘动兮绮纨。


《迷迭香赋》 
    播西都之丽草兮，应青春而凝晖。流翠叶于纤柯兮，结微根于丹墀。信繁华之速实兮，弗见凋于严霜。芳暮秋之幽兰兮，丽昆仑之英芝。既经时而收采兮，遂幽杀以增芳，去枝叶而特御兮，入绡縠之雾裳。附玉体以行止兮，顺微风而舒光。


《车渠碗赋》 
    惟斯碗之所生，于凉风之浚湄。采金光之定色，拟朝阳而发辉。丰玄素之（日韦）晔，带朱荣之葳蕤。缊丝纶以肆采，藻繁布以相追。翩飘飖而浮景，若惊鹄之双飞。隐神璞于西野，弥百叶而莫希。于时乃有笃厚神后，广被仁声。夷慕义而重使，献兹宝于斯庭。命公输之巧匠，穷妍丽之殊形。华色灿烂，文若点成。郁蓊云蒸，婉蜒龙征，光如激电，影若浮星。何神怪之巨伟，信一览而九惊。虽离朱之聪目，内炫耀而失精。何明丽之可悦，超群宝而特章。俟君子之闲燕，酌甘醴于斯觥，既娱情而可贵，故永御而不忘。


《酒赋》 
    余览扬雄《酒赋》，辞甚瑰玮。颇戏而不雅，聊作《酒赋》，粗究其终始。赋曰：
   嘉仪氏之造思，亮兹美之独珍。[嗟曲口之殊味，口口口口口口。]仰酒旗之景曜，协嘉号于天辰。[穆公酣而兴霸，汉祖醉而蛇分。]穆生以礼而辞楚，侯赢感爵而轻秦。[谅千钟之可慕，何百觚之足云。]其味有[口口亮沂，久载休名。]宜城醪醴，苍梧醥清。或秋藏冬发，或春酝夏成。或云沸潮涌，或素蚁浮萍。尔乃王孙公子，游侠翱翔，将承芬以接意，会陵云之朱堂。献酬交错，宴笑无方。(以)[于]是饮者并醉，纵横喧哗。或扬袂(屡)[起]舞，或扣剑清歌；或颦噈辞觞，或奋爵横飞；或歌骊驹既驾，或称朝露未晞。于斯时也，质者或文，刚者或仁，卑者忘贱，窭者忘贫。[和睚眦之宿憾，虽怨仇其必亲。]于是矫俗先生闻之而叹曰：噫!夫言何容易，此乃淫荒之源，非作者之事。若耽于觞酌，流情纵逸，先王所禁，君子所斥。
[叙嘉宾之欢会，惟耽乐之既阕。日晻暗于桑榆兮，命仆夫而皆逝。] 
[安沈湎而为娱，非往圣之所述。辟酒诰之明戒，同元凶于三季。]


《植橘赋》
    有朱橘之珍树，于鹑火之遐乡。禀太阳之烈气，嘉杲日之休光。体天然之素分，不迁徙于殊方。播万里而遥植，列铜爵之园庭。背山川之暖气，处玄朔之肃清。邦换壤别，爰(几)[用]丧生。处彼不凋，在此先零。朱实不衔，焉得素荣！惜寒暑之不均，嗟华实之永乖。仰凯风以倾叶，冀炎气之可怀。飏鸣条以流响，希越鸟之来栖。夫灵德之所感，物无微而不和。神盖幽而易激，信(地)[天]道之不讹。既萌根而弗干，谅结叶而不华。渐玄化而弗变，非彰德于邦家。附微条以叹息，哀草木之难化。


《芙蓉赋》 
