<!-- { "loadSidebar": true } -->
　　雷君不出装不复渡扬子而西者五年于兹惟欝华君驾六螭衔火自烛余烈烜然下曝斗分呉人不几腊其胔藁其骼云不盖山泉不濡井东阡西陌尘翩翩也闻嘉禾郡最剧如着炉炭上武康东出不百里距嘉禾近闻其田里萧条屋散雀鼠而鱼游锜釡武康四逹比邻逺輙不过三四十里比嵗闻东西南北境徃往轻其赋独武康输县官如平时虽然嵗未尝不闵雨一无雨輙走羣望又为西竺干法以请卒无雨县长老云直县西八里有响应山而龙居其山之下潭水之中盍往请焉余披图牒又得之云唐县令刘汭尝请雨如愿欲即驰诣请之未出山而雨他日又请或行半途雨或返舍未越门限雨以故苗垂死輙活且遂秀以实也他日无雪又往请焉如雨之信因上其于州又上郡刺史且致书诸公间曰龙栖吾邑甚恵东南无黔突维疲骸厉首纷相枕籍而我邑有遗啄以分鸡鹜县官赋且办医师括药囊无以呻吟叩门者朝廷当何以报之愿亟以上闻州伯遣主簿送中牢醴酒来曰吾城无雪县令致吾意于龙幸分我一尺雪即日往告如伯言彻牲云物见雪意逡巡霰集瓦沟下如跳珠其夕大风飘忽蓬勃号且东南去如犇万马驰千乘车如铠而荷戈者相前后铮铮也明日闻吴兴城蒙雪中矣元符二年十二月部刺史上闻书下春官有司请曰祠庙当旌封者先赐庙额五月勑书下赐庙额曰渊应然初无有庙也邑人防上恩即共出钱财作屋二十许间堂潭潭也庑翼翼也墙屹然门焕然壮哉侯伯之居乎雨之变天耶人耶有数乎适然乎抑有召致者乎浩浩苍苍上果有帝居龙果役于帝者乎将帝尸雨或者龙得専之班固书曰政失于此变见于彼犹景之象形响之应声雨之变或见于治世固言岂皆然耶然岂独固云尔先儒之言皆尔也一人吁嗟王政为亏所谓政者州邑皆有政朝廷虽治而州邑不治其变将自及所不治者于以累其民乎易曰天地以顺动则日月不过而四时不忒审如是则风雨温寒傥有小异亦天自不顺何预人事而所谓常雨常又何自而致之意人事盖天事尔天虽不可以晤语然帝不言而居其中视焉惟人聴焉惟人则人与天果相因矣岂自天作者皆人自人作者皆天天与人若是者亦莫知其然耶虽然王天下者不罪嵗一夫不获则曰时予之辜呜呼跃马肉食者纷如也皆王者所以殷勤属一夫者矣雨茍不谐于时凝旒一堂之上四顾万里所与弥纶而辅相者诚当念此汉丞相丙吉道逢牛喘问之此果能任其职而知所以当忧欤孝妇死东海旱其罪有在矣或曰若是子缪将有此雨乎嗟乎余非敢有也苇洲竹屿之间牧儿钓父与令相依者少于鳬鹄上之泽汪濊易满予不敢使之壅而不流庻防穰穰满家者在此或曰浩浩苍苍上果有帝雨当自帝出于龙何有而子之言夸若是哉余闻云从龙且曰龙雨师也是帝欲其云行雨施而下泽焉则龙当任其职龙不任则帝不泽矣嘻岂特龙哉乘朝车食太仓者皆龙若也彼有龙名而职不任者其出不为人祸则反为身殃身在孔甲之世而夏徳衰漦流厉王之庭而周祚去喜睡则珠亡于颔薄逰则射中其目有龙油然流帝之泽如渊应者乎然闻龙居钧天帝居上下星辰呼嘘隂阳薄蓬莱羞昆仑而不即其茫洋穷乎间奴驱列缺而走箕伯宜其一嘘而宇内湿乃悒悒于漻澥间菜畦麦陇之下朝嘘暮呵仅足相濡者其稼曽不满眦岂龙之类至多帝畀其地或褊小輙不能究其用欤彼眄睐层霄涵泳朝夕之池者或反与旱魃接殷勤之驩欤余尝至淮海上四望渺然但见防鱓出没闻有龙而不果见时见篙师贾客过輙祝而祀之曰豆肥酒香钱财多有龙其福我竟去千里余问其所当祝云有龙恃其居毎輙出狡狯见怪神则狼狈波澜颠倒日月裂防折柂覆舟如叶垂涎闪舌牵其人尝其血以自肥腯故不可不祝然不闻有能出膏泽者余亦颇怪世所传歳大旱祀龙而雨者多在湫潭间未有闻祷于淮海之上岂篙师贾客所云者特鳅鱓之雄彼其曝陆梁而含脂韦能媚于帝以取容退而挟其宠以夸鱼虫虽龙亦为之逡巡引却如此耶渊应虽载图牒其初庙貌无有血食鲜至箫鼔不作独饮玉浸之绀寒庇云璧之苍秀负杉桧之偃蹇友烟霞之容与而已其所自养者约而施人者常倍蓰余每至潭上徒想见其萧飒踈瘦寂寞无营以老也庙成父老请记嵗月余糊口父老上无所润泽其子弟而慙惶于龙者涉笔慨然又系以诗建中靖国元年正月十五日
　　紫防郁纷阊阖九门孰司帝泽有臣蜿蜿曝鬐扶桑砺角昆崘鳞翼一奋溟海倾盆孰为其家珠宫贝阙汹涌万里荡云沃日孰尸其间防鱓出没云胡不归淹泊咫尺其归非艰朝发夕至伏类蚕蠋起涵天地天飞渊潜浮沉皆戏于穆渊应光发乆翳潭山得色羣望抱媿突兀新宫荐椒奠桂聊穰尔家豚蹄非计十雨五风永相岂弟
　　连云观记
　　元祐七年夏六月利州修清风楼为连云观秋七月太守王公以书赴鄱阳告某曰始吾于此旦日据几簿领如发正须爬梳又当为民吏道主恩晓国禁而问所疾苦赴其愿欲若吾有负于此人众且持券而取责必偿之乃已盖未暇游观事也顷之民不数至吾庭司空城旦之书束于髙阁晨起从容聊涉笔报期防而已反私自慨怜吾君防意太平治道贵清浄四方黔首日以宁嘉此不教而定吾老矣窃二千石异时约结欲自表见者今乃了无可効殆饱食而嬉矣既日无事时步城上得与江山接殷勤始怪此楼陋聊葺而新之今晧旰百尺上薄光景俯瞰风雨檐牙含空云气呑吐朝隮南山而归宿柱础此吾以名连云者也两隅别为更衣之次将从賔客徘徊其上以乐之然未有记幸以属子可乎某书复公云公之惇大浑涵人莫覩其畔岸者今岂欲小见于此观也哉有济物之性无尘氛之撄惟云是名此岂直张其崇髙而已触石而出肤寸而合不崇朝而徧雨乎天下者此泰山之云也故君子体云雷之象而见经纶之业得志则加乎民其敛而未用也又能使人憔悴枯槁渇而望之则君子于世亦何能已此其有为之气当浩然而川潴凄然而云作勃欝胷次茍出之肤寸崇朝其雨乎岂直此观之上蜿蝉逶迤绣文锦章独无心而徜徉乎虽然聊寓意此时以寄巻舒亦何适而不自如耶此公不素见语者某窃能料之以暴于人至于登览之乐风物之秀独想见其处而斯文不可以髣髴然闻其东则项籍之乌江试求其平生喑哑叱咤之气垓下悲慨之音则已漂为惊涛纷为薄雾蒙灭无所矣风急水寒苇花凄晩岂亦有舣船渡口如当年亭长辈乎闻其北则孙权之故都带甲百万江汉为池紫髯英发驱驾豪杰岂自知不四传而夺之晋又夺之宋齐梁陈如拉枯然彼晋而下乐未毕也哀又继之俯仰六朝无可把玩嗟乎世人直为物之逆旅尔其来不可圉其去不可止一世百为忽然而已公乃今日登此遐想而长思亦适然也葢方将踌躇方将四顾付是非于亡羊归万物于一马乎昔羊叔子登岘山谓从事邹湛曰自有宇宙而有此山登此逺望如我与卿辈多矣皆湮灭无闻使人悲伤嗟乎羊叔子岂特毕一世为物逆旅耶方将以身为长廊甲第为便座燕寝日夜为主而锢留之又将数百年累虚空以应门引魂魄而守之此亦惑欤庾亮为武昌诸佐殷浩之徒乘秋夜往共登南楼俄而不觉亮至诸人将起避之亮徐曰诸君少住老子于此兴复不浅便据胡床与浩等谈咏公岂亦有客如武昌之人乎当天空月明夜气缥缈斗酒相属抚缶而歌客主可以颓然相忘矣既以书复公又以为记
　　郢州新修县尉司记
　　九品官视县尉为最贱九州之地郢当僻陋州城北百步许尉舍在焉老屋十余间腐黒挠折遇雨水行堂室中冠巾皆湿蛙蛤爬沙出没梱间与人为忤毎大风至其上索索有声坌入如筛眯人目不得开屋下之人疑将压焉尉最贱故无一钱力可缮完便与嵗月因循益老而增朽以壊也予以贫得为尉不敢择地故乡水陆四千里乃不知崄且逺郡怜其眠食于雨间也得钱五万四千尉舎始完予东吴野人无适时才用非所宜仕于此时者故日恐招罪悔尉舍既成自为之记且具只鸡斗酒以落之因自晓曰桂可食故伐漆可用故割予愚幸无用于时从下士之列而又昜于去就平日学圣人之道将进而行将退而藏亦犹食柤梨橘柚尔其味相反而皆可于口予不知孰为可不可也楚江之漘有舟有楫使予得南浮潇湘观洞庭夷犹于弥漫演迤间东望瀫江揺竿鼓栧而逝忽焉以清予忧良自幸哉入语妻子曰汝曹姑复被以待元丰七年六月一日
　　湖州铜山无畏庵记
　　铜山无畏禅师维琳作庵以无畏名之求记于予吾先圣人有言君子有三畏畏天命畏大人畏圣人之言嗟乎吾儒之多畏如是禅师独傲然无所畏至以此自名犹未能已又以名其庵人闻禅师名者皆竦然曰禅师异人耶能无畏如是予独知师不能无畏也其畏殆有甚于吾徒凡人耳目之所适口之所甘四肢之所安吾圣人苐为之节文而弗禁也在禅师之道一切禁之斥滋味如去鸩毒屏顔色如避死仇絶声音如止诟詈舍安逸如解倒悬葢凡人所为者一切当锄治洗濯离絶逺去疾走逃匿而不敢却顾至终身不复一念及之然后为比丘之行粗备甚矣其多畏也禅师日食唯饭一盂冬一裘夏一葛渴则饮水而已试以人之所常为者禅师为之则必矍然变色曰不可是则虽起居饮食莫非禅师所畏者又何名无畏耶虽然此予陋甚所期禅师者浅索禅师初学之地形数之内尔予闻伯昏无人曰夫至人上闚青天下潜黄泉挥斥八极神气不变也是其人万物一府死生无变于已如声过垣无有留碍此岂所谓无所畏者耶禅师之道岂在是乎禅师云我诸佛之智内充眀了决定故对外缘而无恐也此四通名无所畏者我是以名之予告禅师曰无所畏未若无无所畏我无所畏未若使无畏于我庄生书云登髙不栗入水不濡入火不热此则我无所畏矣入兽不乱羣入鸟不乱行此则无所畏我矣茍至于此物我之畏两忘无我无物无畏是真无所畏耶铜山古寺林麓苍秀旦暮之态风月借助隂晴之容云烟润色不接人境自立标胜禅师喜作诗甚自力日夜哦其间痛自雕琢肝脾欲以气葢古作者想见其盘礴自得时葢亦无所畏矣致和元年八月十五日
　　行藏楼记
