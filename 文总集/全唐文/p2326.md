<!-- { "loadSidebar": true } -->
    精瑞氤氲兮生獬チ之炳灵，志耿介而不群，世情伪而允杂，动微明而镜分。诗美乎思无邪，道贵乎解其纷，得道之实，为身之文。岂徒神明其形，将以幽赞人君，泾也浊渭，莸兮在薰。辨之以履霜坚冰，无俾乎水深雪，则致明如日月，灵应如风□。所不至者，固亦有闻。夫道无为，神无方，圣人之政，有以相合，灵物之质，不必咸章。名用而行，迹舍而藏，与麟趾同符，驺虞齐光。肇允丕应，时唯我皇，咨尔辅弼，咸怀忠良。感触邪之义，成无妄之纲，五福储峙，四灵彷徨。尔有足兮不行而至，尔有角兮其用也刚，人是知劝，实丁厥祥。孰与凤鸟去飞，龙图未扬，惜暌阔於明代，竟流连於素王。物亦生蛊，邪行紊德。虽明足辨类，凶族起於唐虞；智足周身，谗巧倾於孔墨。水火不可以同器，邪正不可以同国。懿兹神兽，间执谗慝，分两造之疑，冠百祥之特。勇毅而能断，智明而不惑，守法者仰之以司南，疾恶者投之於有北，固操斧而思用，因伐柯而取则。龙阙分官，乌台肃政，扶直指之角，象绳愆之性。联绣衣以生风，借白简而增劲，物莫不肃，时靡有竞。所谓君子道长，邦家德政，苟违中人，斯同妄行。岂王臣匪躬之德，叶哲後授贤之命，眷彼法冠，恐其规镜。则戴聚鹬，足为服之盛，何必仪形神物，示人以敬。庶乎在位者，竭能而辅政。
    ☆宋悛
    ○涨昆明池赋（以“白水满春塘”为韵）
    於廓灵沼，其流汤汤，控清源於近甸，澄积溜於方塘。顷者天子时欲出池苑，赡农桑，纳献可之规谏，设成务之纪纲。乃斩杞柳，破堤防，将欲抑耳目之游观，资稼穑於康。一物失所，若已纳隍，竭其泽则龟鱼无咸若之地，害於物则邦家无好生之方。岂以成功者不可以适变？识道者克在乎顺常。乃天意怡豫，人谋允臧，不远而复，载其隍。亦既具畚锸，亦既潴沼，将挹彼而注兹，乃引流而激水。总括趣绝，见鲸波之大来；委输成深，觉凫舟之渐起。且池之盈矣，亦云自频，修轨躅虽闻於仍旧，开汲引终期乎取新，鳞介将枯而复跃，草木咸滋而更春。皇矣我後，有如其仁。懿乎哉！仰对一水，旁连九陌，流恶有类於汾浍，纳颇同於川泽。烟收雾敛，混天色而波清；秋霁霜晴，浮月华而影白。载育菱芡，群浮羽翮。将飞有翼，时栖太乙之□；欲济无梁，几滞璧池之客。且流谦者闻於善下，恶盈者诫於自满，傥从事於水鉴，庶可形乎长短。
    ☆宋伯宜
    ○对泉货策
    问：羲农之时，市井爰立；夏殷以往，泉货无闻。太公立九府之法，夷吾通万锺之藏，轻重良由於出令，敛散实在於得时。自此以还，资币数改。景王宝货，单穆立母子之讥；文帝四铢，贾生深博换之叹。既而白金易贱，赤仄难行，小则米石至万，大则一当五百。禁铸弥重，奸钱益多。虽复弃市相寻，黥罪日报，苟非其术，为害更深。且示以厚利，随以重辟，是诱良民，陷之坑阱。朕属此流弊，情甚伤之，故罢均输之官，省盐铁之利，复欲收铜於断铸，劝百姓於农桑，夺商贾之权，塞兼并之路。而象称交易，书载懋迁，历代相承，行之已久，一日变改，公私非便。且军国所须，虚（一作縻）费犹广，尺寸为用，分裂亦难。益国宁民，应有长策，明言尔志，以沃朕心。
    对：臣闻楚王明月之珠，寒而不可服；魏王照室之宝，饥而不可饵。然则养群黎之气命，为万姓之衣被，苟异农桑，义难丰渥。虽继天象日之际，犹为血饮；但立地甄海而还，谁不粟食？质文空变，高深自徙，亲藉躬桑，殊途共致。故得时名有道，世号无为，英声鼓而未穷，茂实飞而讵已。方验称为宝者不劳气白如虹，谓之天者不假圆而似盖。且铸金为贝，信有从来，汉改四铢，秦行半两。用舍更互，废轻就重之宜；损益不常，地马天龙之异。复有豫章铜岳，蜀道铜山，全归佞幸之炉，顿入诸侯之冶。所以公私大半，伪实相蒙，奸佞用此而兼并，豪戚因兹而聚敛。洛京三廛之内，贾客□屯；齐宫七市之间，商人雾塞。乃令东汉楚子，高阁浮空；西蜀彭家，连楼跨术。雷车电骑，多出工巧之家；列鼎撞钟，无非货殖之里。宾徒藿肉，鲍书不足论；僮仆藜馀，张诗莫能序，三田为之废业，五稼由此多荒。
    伏惟陛下依乾度，立坤功，道则光格四天，德乃牢笼九地。五羊衔粟，时和之义先表；双雀飞鸣，岁稔之徵已见。尚留情天下之命，置怀天下之本。欲绝彼工商，断兹盐铁，乃还淳之要术，非进取之权道。何者？今东南虽款，西北未平，戎马可驰，兵车骤转。假复铜头铁额，本无敌於黄轩；缮甲行师，固有劳於苍帝。诚宜立彼田，辟兹泉府，既笃垦草之功，还修上林之务。耕疆抗陆，织室开扉，采彼三条，藉兹千亩。时行范子擒吴之秘计，兼宏管相霸齐之远略。陇西马援，监旧铸之司；淮阳汲黯，塞奸炉之巧。乃复罄杜冶之便宜，疏郑陂之浩淼，羽林创其始，中郎嗣其末。王基进业，劳就沮漳；邓艾申权，功成陈蔡。邱陵灭矣，禾粟之饶未亏；洛水竭焉，资贮之蓄宁灭。於是修天阵，纵天兵，既饮马於南池，遂徵鹣於西海。然後收铜勿用，沉璧而归，崇士女於耕桑，禁绮绣於商贾。则尧心舜行，并可陵胜，火职□司，翻能度越者矣！谨对。
    ☆宋全节
    ○对造帐籍判
    〈户部符下诸州，令造帐籍。州司以百姓艰辛，人未归复，请待兵散後造。省司不许云：“人为国本，赋在均平，户若不知，军何取给？”〉
    国之彝伦，资於版籍，傥或废阙，是长奸回。顷者寰海微波，编户失业，榆暂别，蓬箨无归。圣朝提象握符，再造区夏，矜百姓之流荡，废三年之典故。且量地出税，据丁授田，法在画一，事宜经久。永言州府，恤此疲人，曾无革弊之规，徒徇随时之义。昔汉朝仓卒，犹或先收；今盛代升平，宁容後造？徂赋所系，不可凭虚；豪右主藏，须从摭实。欲施小惠，乱我大猷，人有惮於暂劳，国遂忘於固本。州司所见，颇昧通途，爰扣两端，敢申独见。
    ☆季子康
    ○对员外郎让题剑判
    〈员外郎陈景，居官清谨。上亲以宸（一作神）笔题剑赐之。有龙泉字景揆，无功不敢当受，遂表奉让。御史弹故违敕。不伏。〉
    陈景门接聚星，望高披雾，香含紫帐，舄下丹墀。待漏南轩，依玉壶而转洁；书章北阙，映金波以自清。趋简要之司，握兰任重；出神仙之路，题柱恩深。电影分龙，星芒自转，霜毫写凤，神笔俄飞。事颇叶於韩棱，宠方同於汉主，惭无功最，固有谦辞。奏草输忠，初闻赐剑；吹毛入罪，忽见弹珠。然而鸿泽旁流，将崇懋赏；乌台典法，欲深文。郎官未越常规，御史到（疑）同违敕。既无负犯，并宜告记。
    ○对刺史求青牛判
    〈许州人郑杰，家有青牛。刺史张勤，从杰求市不与。及勤身死，杰将牛赠勤子。乡人告取牛父为监临。〉
    张勤家承七叶，政举六条。经（一作谣）日无戏，方驯白鹿；牵星可暴，欲好青牛。郑杰荥水通门，襄城编户，既仰留棠之德，旋闻化梓之求。言惜清廉，少从拒抗。虽林中凤集，已见秦彭；而天上鹤来，忽徵王距。铜符此，玉树斯存。始叶朱晖，虑玷解刀（一作钩）之化；终齐季札，即追悬剑之诚。昔孔氏脱骖，犹见疑於弟子；今张勤受犊，何废惑於乡人？论情不是监临，抚事适当投赠，辄为纠告，深懵古今。不犯刑书，理宜绝笔。
    ☆费光裕
    ○对卒史有文学判
    〈有司选择卒史，以文学掌故备员，有比百石。已上诵多者先求之不得，讼如功令。〉
    懿文聚学，以期致远，难进易退，必在从诚。且晁错多才，亦先於掌故；东方答客，岂望於侍郎？苟有求於叙进，亦何问於卒史？受禄不诬，致贵有渐。陟遐由迩，杨园必倚於亩邱；在著从微，增冰有成於积水。方进宁辞於计食，陶潜不耻於折腰，矧兹百石之比，乃是上农之秩。诵多为美，诚有司之合甄；先求见黜，宜功令之致讼。罪自己招，谁可怨咎？
    ☆魏宥
    ○对奏安代乐判
    〈礼部责太常不奏安代乐。诉云：“今之所奏虽曲名，不闻声调相类。且箫难备，何用此为？”〉
    礼因乐声，既沿且袭，须有专达，司於太常。是知六律六吕之差，三成四成之奏，所以感和天地，降格神。烦手淫声，必有所禁，辑人安代，奚乃之违？则《韶》《》其名，匪一夔而可辨；笙镛以间，何细器之能谐？辄游厥词，过亦奚逭。
    ☆魏
    ○蜩甲赋（以“似之而非”为韵）
    精气为物，物必有依；游魂为变，变亦有归。蜩者精气所聚，甲者游魂以飞，功存造化，理暗幽微，察形如在，责实而非。观乎离隐出穴，先号後喜，或附枯枝，或映深水，挥幽ㄣ伏，临危耸寺。致身劳苦，不独附赘悬疣；动足艰难，何殊骈拇枝指？上惧於雀，下忧於蚁，情有感於仁人，事不可乎以己，效神仙尸解之术，得龙蛇变化之理。虽欲全生，且同半死，既坼既副，如动如止。一体区分，双形酷似，高冠而立，旱目而视。莫躁其心，能静诸己，饮露则跃，翻风忽起。再生之命蠢焉，不存之皮朽矣。睹遗迹於弃甲，想能鸣之在耳。空披腹心，徒伏泥滓，其内也既等混沌之无窍，其外也何患螳螂之利？觜，与绘事而均功，齐木偶之所拟。昔则如羹如沸，孰能听之；今则不饮不食，何忧馁而？数往有分，涂穷有时，虽灭天理，尚存幽姿，已脱轻翼，犹带悬。有象受服者解褐衣而去，又同适越者弃章甫於兹，既逍遥以脱屣，非虿芥以僵尸。其灵托焉，蘧庐可以设喻；其质去矣，魍魉曷足措词？文非变虎，壳等枯龟，莫怀尔诈，仍谓我欺。心通者不惑，性殊者犹疑，君徒见僵仆块然而无用，曾不如脱身轻举而莫追。
    ☆魏式
    ○工先利器赋（以“器苟未精，将何为巧”为韵）
