<!-- { "loadSidebar": true } -->
　　禘祫议【或作祫禘　今按篇内皆作禘祫礼三年一祫五年一禘祫者合也谓以昭穆合食于太祖之庙禘者谛也谓审谛其尊卑而祀之禘祫之议考之新史陈京传及礼乐志前后议者不一陈京始建议继有礼仪使顔真卿议左庶子李嵘等七人议吏部侍郎柳冕等十二人议司勲外郎裴枢同官县尉仲子陵京兆少府韦武等议左司陆淳议左仆射姚南仲等献议五十七封尚书王绍等五十五人议鸿胪卿王权又申衍之公所排五说即此诸人议也其闲惟顔鲁公议与公合后卒诏从王绍等议正景皇帝东向之位已下列序昭穆附献懿二主于兴圣庙禘祫就本室飨之凡二十年乃决】
　　右今月十六日勑防【时贞元十八年】宜令百僚议限五日内闻奏者将仕郎守国子监四门博士臣韩愈谨献议曰伏以陛下追孝祖宗肃敬祀事【宗下方有庙字　今按此等公家文字或施于君上或布之吏民只用当时体或直述事意乃易晓而通行非如诗篇等于戏剧铭记期于乆逺可以时出竒怪而无所拘也故韩公之文虽曰髙古然于此等处亦未尝敢故为新巧以失庄敬平易之体但其闻反覆曲折说尽事理便是真文章它人自不能及耳方本非是后皆仿此】凡在拟议不敢自专【在或作有拟或作疑】聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志切効忠【切或作在　今按官不及议而自言则作切为是】今辄先举众议之非然后申明其说一曰献懿庙主【庙或作之】宜永藏之夹室【见贞元七年八年裴郁李嵘等议】臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉【祭焉或作登焉详上下文作登非是】不可谓之合矣二曰献懿庙主宜毁之瘗之【见李嵘等议诸本毁下或无之字或毁之下再有宜字　今按上之字疑当作而】臣又以为不可谨按礼记天子立七庙一坛一墠【礼记注土封为璮除地为墠　墠时战切】其毁庙之主皆藏于祧庙【礼记逺庙为祧注云迁庙之主皆以昭穆合藏于祧庙之中】虽百代不毁祫则陈于太庙而飨焉自魏晋以降始有毁瘗之议事非经据竟不可施行今国家德厚流光创立九庙【开元十年六月増太庙为九室】以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所【员外郎裴枢曰建石室于寝园以藏神主至禘祫之世则祭之】臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依迟不即飨于下国也【迟诸本作违今从阁杭蜀苑云新史与文粹作依违以意改也甘泉赋徕祗郊禋神所依兮徘徊招揺灵屖迡兮屖音栖迡与迟同皆徐行也顔曰言神乆留安处不即去也】四曰献懿庙主宜附于兴圣庙而不禘祫【考功员外郎陈京同官县尉仲子陵皆曰迁神主于德明兴圣庙】臣又以为不可传曰祭如在景皇帝虽太祖其于属乃献懿之子孙也【虽下或有为字其于或作于其之下一无子字】今欲正其子东向之位废其父之大祭固不可为典矣【父之或作父子父下或并有子之字皆非是】五曰献懿二祖宜别立庙于京师【吏部郎中柳冕等十二人又曰献懿二祖犹周先公也请筑别庙以居之】臣又以为不可夫礼有所降情有所杀是故去庙为祧去祧为墠去坛为墠去墠为渐而之逺其祭益稀【方本无去坛去墠四字之逺作逺之　今按四字祭法本文之犹适也言渐而适逺也方本皆误】昔者鲁立炀宫春秋非之【春秋公羊传定公九年九月立炀宫非礼也】以为不当取巳毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五说者皆所不可【其所方作所主义或作经或作礼　今按此言若作别庙则不当禘于太庙又不当禘于别庙故云禘无其所若以无可禘祫之所而遂直废其祭则于义乂有不可通者故其说如此方本误也】故臣博采前闻求其折中以为殷祖王【王卨也诗长发王桓拨是也】周祖后稷太祖之上皆自为帝又其代数巳逺不复祭之故太祖得正东向之位子孙从昭穆之列礼所称者盖以纪一时之宜非传于后代之法也【盖以或作盖曰或无于字】传曰子虽齐圣不先父食【春秋文公二年左氏语】盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情【之神或作神之非是】又常祭甚众【众或作频新书陈京传亦作众】合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎【今按韩公本意献祖为始祖其主当居初室百世不迁懿祖之主则当迁于太庙之西夹室而太祖以下以次列于诸室四时之享则唯懿祖不与而献祖太祖以下各祭于其室室自为尊不相降厌所谓所伸之祭常多者也禘祫则唯献祖居东向之位而懿祖太祖以下皆序昭穆南北相向于前所谓祖以孙尊孙以祖屈而所屈之祭常少者也韩公礼学精深盖诸儒所不及故其所议独深得夫孝子慈孙报本反始不忘其所由生之本意真可为万世之通法不但可施于一时也程子以为不可漫观者其谓此类也欤但其文字简严读者或未遽晓故窃推之以尽其意云】事异殷周礼从而变非所失礼也【所字疑衍】臣伏以制礼作乐者天子之职也陛下以臣议有可采【议下或有为字】粗合天心断而行之是则为礼如以为犹或可疑乞召臣对靣陈得失庶有发明谨议
　　省试顔子不贰过论【贞元十年应博学宏词科作】
　　论曰登孔氏之门者众矣三千之徒四科之目【或作夫】孰非由圣人之道【由或作曰】为君子之儒者乎其于过行过言亦云鲜矣而夫子举不贰过惟顔氏之子其何故哉请试论之夫圣人抱诚明之正性根中庸之至德茍发诸中形诸外者不由思虑莫匪规矩不善之心无自入焉可择之行无自加焉故惟圣人无过所谓过者【所上或有故字非是】非谓发于行彰于言人皆谓之过而后为过也生于其心则为过矣故顔子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也无过者也自明诚者【或无自字】择善而固执之者也不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣又曰顔氏之子其殆庶几乎言犹未至也而孟子亦云顔子具圣人之体而微者皆谓不能无生于其心而亦不暴之于外【亦不或无亦字】考之于圣人之道差为过耳【伊川曰顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而弗失之又曰不迁怒不贰过有不善未尝不知知之未尝复行也此其好之笃学之之道也视听言动皆礼矣所异于圣人者盖圣人则不思而得不勉而中从容中道顔子则必思而后得必勉而后中故曰顔子之与圣人相去一息】顔子自惟其若是也于是居陋巷以致其诚饮一瓢以求其志【或无饮字】不以富贵妨其道不以隠约易其心确乎不拔浩然自守知髙坚之可尚忘钻仰之为劳任重道逺竟莫之致是以夫子叹其不幸短命今也则亡谓其不能与已并立于至圣之域观教化之大行也不然【或无不然字下或并无夫字】夫行发于身加于人言发乎迩见乎逺茍不慎也败辱随之而后思欲不贰过其于圣人之道不亦逺乎而夫子尚肯谓之其殆庶几孟子尚复谓之具体而微者哉则顔子之不贰过尽在是矣谨论【或无谨论二字】
　　与李秘书论小功不税书【秘书官称也或无书字而以秘为人名及论作问又税下无书字者皆非是税当作裞其字从衣博雅云过制追服谓之税输芮反亦音吐外反既作此书先儒刘敞原父尝辨其说而论之曰曾子曰小功不税则是逺兄弟终无服也而可乎韩子尝吊于人见其貌戚其意哀而其服吉者问之曰可也曰小功不税也是以韩子疑之而作小功不税之书夫韩子之疑之是也彼人之为非也然而小功不税礼也韩子曰君子于其骨肉死则悲哀而为之服者岂牵于外哉闻其死则悲哀岂有间于新故死哉甚矣韩子之达于理而近之也虽然疑之未尽也求之不得也夫为服者至亲之恩以朞断其杀至于大功兄弟之恩以小功止其杀至于缌外亲之服以缌穷其杀至于袒免圣人之制礼岂茍言情哉亦着于文而已矣大功税小功不税其文至于是也兄弟之服不过小功外亲之服不过缌其情至于是也因其情而为之文亲疎之杀见矣故礼大功以上不谓之兄弟兄弟有加而大功无加者亲亲也有加者报之也亲亲者税下亲亲者不税是亦其情也且礼专为情乎亦为文乎如专为情也则至亲不可以朞断小功不可以不税如为文也则至亲之朞断小功之不税一也夫曾子韩子隆于情而不及文失礼之指而疑其说虽然韩子疑之是也彼人之为非也何以言之邪小功虽不税亦不吉服而已矣记曰闻逺兄弟之丧既除丧而后闻之则免袒哭之成踊夫若是奚其吉哉故曰彼人之为非也韩子疑之是也小功不税礼也然则免袒成踊则已矣乎犹有加焉曰我未之闻也虽然降而无服者麻不税是亦降而无服已哀之以其麻哭之以其情逾月然后已其亦愈乎吉也】
　　曾子称小功不税则是逺兄弟终无服也而可乎郑注云以情责情【文见礼记檀弓以情上诸本有是字郑注无此语只云以　已恩怪之】今之士人遂引此不追服小功【不上或有而字】小功服最多【功服或作功之服】亲则叔父之下殇与适孙之下殇【适音的】与昆弟之下殇【礼十六至十九为长殇十二至十五为中殇八岁至十一为下殇七岁以下为无服之殇生未三月不为殇】尊则外祖父母常服则从祖父母【或无常字】礼沿人情其不可不服也明矣古之人【或作时】行役不逾时各相与处一国【或无相字非是然各字亦疑误】其不追服虽不可犹至少今之人男出仕女出嫁或千里之外家贫讣告不及时则是不服小功者恒多而服小功者恒鲜矣君子之于骨肉死则悲哀而为之服者岂牵于外哉【岂下或有有字】闻其死则悲哀岂有间于新故死哉今特以讣告不及时闻死出其月数则不服其可乎愈常怪此近出吊人见其顔色慼慼类有丧者【慼慼或作慼容类下或有于字丧或作服】而其服则吉问之则云小功不税者也【税下或无者字】礼文残缺师道不传不识礼之所谓不税果不追服乎无乃别有所指而传注者失其宗乎伏惟兄道德纯明躬行古道如此之类必经于心而有所决定不惜示及幸甚幸甚泥水马弱不敢出不果鞠躬亲问而以书【唐子西云泥水马弱以下若无而以书三字则上重甚矣此为文之法也】悚息尤深【或作甚】愈再拜
　　太学生何蕃传【或无太学生字传作书云此文总于书类当从旧本　今按此当作传而入书类未详其说但其词则实传也况有诸本可从乎】
