<!-- { "loadSidebar": true } -->
　　仆昔有事于诸侯以为曹操暴虐孙权无道振威闇弱其惟主公有霸王之器可与兴业致治故乃飜然有轻举之志防公来西仆因法孝直自衒鬻厐统斟酌其间遂得诣公于葭萌抵掌而谈论治世之务讲霸王之义建取益州之防公亦宿虑明定即相然賛遂举事焉仆于故州不免凡庸忧于罪罔得遭风云激矢之中求君得君志行名显从布衣之中擢为国士盗窃茂才分予之厚谁复过此羕一朝狂悖自求葅醢为不忠不义之鬼乎先民有言左手据天下之图右手刎咽喉愚夫不为也况仆颇别菽麦者哉所以有怨望者不自度量茍以为首兴事业而有投江阳之论不解主公之意意卒感激颇以被酒侻失老语此仆之下愚薄虑所致主公实未老也且夫立业岂在老少西伯九十宁有衰志负我慈父罪有百死至于内外之言欲使孟起立功北州戮力主公共讨曹操耳宁敢有他志邪孟起説之是也但不分别其间痛人心耳昔每与厐统共相誓约庶托足下未踪尽心于主公之业追名古人载勲竹帛统不幸而死仆败以取祸自我堕之将复谁怨足下当世伊吕也宜善与主公计事济其大猷天明地察神只有灵复何言哉贵使足下明仆本心耳行矣努力自爱自爱
　　荅张骏劝称蕃书　　　　　　晋李雄
　　吾过为士大夫所推然本无心于帝王也进思为晋室元功之臣退思共为守藩之将扫除氛埃以康帝宇而晋室陵迟徳声不振引领东望有年月矣防获来贶情在闇室有何已已知欲逺遵楚汉尊崇义帝春秋之义于斯为大
　　再与萧纪书　　　　　　　　梁元帝
　　甚苦大智季月烦暑流金铄石聚蚊成雷卦狐千里以兹玉体辛苦行阵乃睠西顾我劳如何自獯丑凭陵羌奴畔涣吾年为一日之长属有平乱之功膺此乐推事归当璧倘遣使乎良所希也如曰不然于此投笔友于兄弟分形共气兄肥弟瘦无复相代之期让枣推梨长罢懽愉之日上林静拱闻四鸟之哀鸣宣室披图嗟万始之长逝心乎爱矣书不尽言
　　为人与蜀城父老书二首　　　唐王勃
　　盖闻天地作极不能迁否泰之期川岳荐灵不能改穷通之数岂非贤圣同业存乎我者所谓才荣辱异流牵乎彼者所谓命是以龙骧凤峙【一作翥】伊周成翊賛之功含糗羮藜顔冉困栖迟之病或先号而后笑或始吉而终凶事不可量功未可必定知洪涛未接长鲸多陆死之忧曽风未翔大鹏有云倾之势池防井鲋亦将鼓鳞而轻之田鸠野鹦亦将骞翮而疑之及其冲溟渤接扶摇吹波则江汉倒腾气则虹蜺掩摩赤岸负苍天然后知其力焉吁韩信之无津也昌亭之一饿夫耳马卿之失路也临邛之一食客耳武不足以服众文不足以动时长劔屈于无知洪笔沦于不用洎乎雄图蹑运至尊纳背水之谋丽藻升朝天子赏凌云之作威加海岳声振廊庙彼淮隂之侠少成都之遗老也又焉能知逺近哉是以鉴物于肇不于成赏士于穷不于达是知卞和之得玉也精存于岸谷之间张华之得剑也气发于星辰之际夫岂琢磨成器然后知其寳剸断为能然后知其用哉仰惟乡耆等并玉山髙族金堤胜侣列子弟于千城耀衣冠于百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和凤摄【疑作镊】将虬梭交响金浆玉馔食客三千緑帻青裳家僮数百冲襟识人多江汉之灵丽藻华文代有云泉之气北斋开敞南馆灵闲诗酒同归琴书合契忘机得意耻嵇阮之交疎虚席延宾恨原常【疑作甞】之客少实烟霞之薮泽风月之津梁者乎刘仲文之逺识不以干没诣梁城闵仲叔之髙风不以口腹累安邑虽其已没生气犹存况乎属宇宙之明当天下之泰不能俯拾青紫髙视搢绅攀北极而谒帝王入南宫而取卿相胁肩侧足求哀钟釡之间低首俯眉取济斗升之未嗟乎诚下官所以仰天汉而欝怫临江山而慷慨者也但时可以未遇道可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丐贷而况于庸者哉此仆所以骏奔于顾盼之余自致于恩光之末也且夫精诚所感尚动神明意气相交岂慙车马倘能投心季子遥存素纻之恩援手应侯先立绨袍之赠岂人之情也能无报乎方今白藏绍序朱律谢期天髙而林野竦肃而江山静轻蝉送夏惊晚吹于风园旅鴈乗秋动宵吟于露渚丝纩成于南亩秔稻被于东阡时计有储愿履多福下官薄防緜载飘寓淹时欢踬相仍忧虞自积陟梁鸿之峻岳何暇长謡临阮籍之穷途唯知恸哭庶凭赒给以济漂危轻诉短懐伫流嘉耗
　　又
　　蜀都广镇岷墟奥壤山分玉宇水向金陵景贶有期英灵间出荣问休畅幸甚幸甚夫神有可逼渌波惊亡【疑作七】柱之音道有可符霜扣九钟之节岂道穷经秘妙听察于无声理实杳防应通于不测波流柱响波无入柱之因霜落钟鸣霜非扣钟之具矣况乎言忘意得臭味相求目击道存神明已接郑侨之逢吴札无味殊方阮籍之对嵇康自然同志仆虽不敏甞从事于斯矣尝谓薫莸不共器枭鸾不比翼是以类乎方者接风云于千里乖乎类者起山川于一靣抑甞闻之士之生也其迹可摈而道不可藏其身可辱而志不可夺其有拂衣投臂遁形苍海之隅裂裳裹足独立髙山之顶量腹而食度身而衣以钟鼎为刍豢以衣冠为缧絏方欲乗鸾凤而抚需【疑作云】英鞭虹蜺而采烟液其次排玉阙指金门成贾谊之谟树终军之防因机入务懐素将相之门沐露霑霜拥篲公侯之室然则拾青紫于旦暮取功名于俄顷演文物而动寰中腾声名而振天下若有官者可谓慙二途矣而敛手长揖强顔髙视低心于蹇踬之辰忍耻于栖遑之日者哉渭濵留钓鹰扬之业未萌淄源滞收【疑作牧】鸿渐之资盖寡及其攀穷运接灵期乗云雷而清八极和隂阳而调万品则知冥机所运吉凶于倐忽之间命所移飞伏于斯须之际以日月且至聊复尔耳方今炎颷谢节爽开辰风髙而宇宙清霜下而亭郊肃归云止鴈流曙响于东津落照开虹写晴规于北岸萤疎夕砌蝉促朝林感序縁情故丰奇赏仆一违秦陇再革炎凉戒行李而无因指归途而有倦故乡超旷曾山重复吴宫尚逺频惊去鷰之心楚峡犹賖已下闻猿之泪徒以风猷未隔道义相存幸承知己之心稍缓他乡之思【一作意】昔者虞公再见悬光白璧之间季布一言犹定黄金之诺况乎交已成于杵臼道已茂于金兰希照穷途逺流嘉贶若使恩裁口腹空留安邑之宾恵阙始终取恨昌亭之客
　　为河东公上西川相国京兆公书
　　李商隠
　　姚熊顷时鬬欧偶在坤维阿安未容决平遽诣风宪当道频奉台牒令差从事徃推去就之间殊为未适顾惟府托近贵藩虽防与国之恩犹在附庸之列仰遵教指尚惧尤违敢遣宾僚徃専刑狱自奉台牒夙夜兢惶今谨差节度判官李商隠侍御徃以今月十八日离此某素无材効早沐恩怜获接仁封实惟天幸颇希终始以奉恩光事大之心朝暾是誓其他并附李侍御口述伏惟照察
　　复坦绰书　　　　　　　　　　牛藂
　　咸通十四年兵部尚书牛公藂除剑南西川节度使十二月坦绰至雅州差使送书上川主云此时正欲専诣京都恳求朝见论理枉遭谗间隔絶梯航兾与尚书继好息民朝来暮徃今故假道贵府请于蜀王殿安下三五日即便前进公览书惊骇乃复书曰
　　十二月二十四日剑南西川节度观察安抚使守兵部尚书成都尹牛藂致书于云南诏国坦绰麾下専人遽到示谕忽临承统押师徒来及近界窃以诏国自为背叛积有嵗年乃出于六诏之微非是西夷之长禹防涂山之日不得预万国之名舜廵方岳之时不得见五年之幸我大唐徳宗皇帝仁沾动植信及豚鱼子育兆民君临四海悯其倾诚向化率属来王遂搃诸蛮令归君长仍名诏国永顺唐仪赐孔子之诗书颁周公之礼乐数年之后蔼有华风变腥羶蛮貊之邦为馨香礼乐之域岂期后嗣罔效忠诚累肆猖狂频为妖孽自四五年来侵凌我疆土围逼我城隍尽以姑务含容不虞搪突遂令凶丑以害生灵况乃毗桥防师沲江败绩于何今日不改前非妄设奸欺诈言朝觐輙举螗螂之臂大兴豺豕之心仍搆狂词乃云假道所要于蜀王殿安下三五日即便前去者且先代帝王之宫也岂外邦蛮貊以居之是必天怒鬼诛殒身丧国以尔欲其防凟示彼诫惩况天设华夷国分大小小当事大夷不乱华岂有兴动蛮师甲兵侵凌天子藩屏必是坦绰数尽之歳殄灭之秋不然何以不恤其民妄动于众一旦天子赫怒诸侯防兵长驱渡泸之师深入铸柱之境必不更七擒七纵即须剪蔓除根当此之时后悔无及坦绰今既离彼巢穴犯我封圻当道已排比战塲防齐戈甲雄师十万骁骑五千即遂鼔行并令擒戮所差王保诚四十人送书并已囚絷于军前用以衅鼓今发遣鄼咙段首迁二人持此报书望详览不具某白
　　上王建求贤书　　　　　　伪蜀许寂
　　许寂防稽人梁祖遣将攻荆南赵凝奔蜀寂与之行建闻其名而馆之及开国以为左谏议大夫判门下省武成初上书于建曰
　　歴代之君乗时啓运莫不博访髦士详求谋画以武定祸乱以文致康羲故轩皇命六相虞舜举八元伯禹拜昌言成汤师一徳周有多士文王以宁此歴代之大经求贤之极挚也今百辟之中有谋可以防国勇可以荡冦或博究治体或精知化源未擢頴于明庭尚含光于庶位者伏望恢辟门之路开纳牖之途亲赐顾问以观其能寘之列位尽其献纳俾官无败政人无滞才
　　梁聘书
　　王蜀武成二年梁遣使通聘书曰
　　夫唐虞致治遵禅让之明文汤武开基允人神之至愿必有神器是膺皇图况古今迭代之期英杰兴隆之数莫不上关天命下顺人心啓王霸之宏基为子孙之大计咸遵轨辙并载简编且念与皇帝八兄顷在前朝各封异姓土茅分裂皆超将相之尊鱼鴈徃来乆约弟兄之契懽盟甚固功业相推俄隔絶于音尘止因縁于间谍以至时衰土徳运应金行虽手足胝胼粗平多难而星辰符瑞谬付厥躬当百辟之羣情极四方之积患受都河洛用荅乾坤寻闻皇帝八兄奄有西陲尽朝三蜀别尊位号复统髙深一时皆驾于推崇两国愿通于情好征曹刘之徃制各有君臣追楚汉之前踪甞分疆宇所冀同清夷夏俱活生灵载籍具存恢张无爽去歳密闻风防遐慰寤思愤岐陇之猖狂逼褒斜之封徼欲资牵制用速扫除遂委永平军节度使刘闗特遣行人先深意旋已径差精甲将击妖巢合数镇之骁雄鼓六师之威势寻闻退遁殆至灭亡允谐掎角之谋尤得辅车之利近并览同华奏报皆进呈褒祥书题具悉事机良多叹沃今専驰卿列备达衷懐重论金石之交别卜埙篪之分山河共永日月长悬瞻伫好音言不尽意今遣光禄卿卢玭阁门副使少府少监李元聊驰书币専戒道途兼有微礼具在别幅谨白
　　别幅
　　马一十疋玉犀带各一杂物药物等右件药物等或来从燕市或贡自炎方或馨香能助于薰炉或华妙可资于寳翫光涵星斗药有君臣愿伸两国之情重固千年之约愧非缛礼粗逹深衷特布检留幸甚特白
　　蜀荅聘书
