<!-- { "loadSidebar": true } -->
　　成化辛丑孟夏闽佥宪谈公行部至延平之顺昌谒夫子庙退坐明伦堂课诸生学业因覩壁间科第题名国朝领郷荐者仅六人登进士者昉自今秋官主事廖君用中一人遂进其司政教者而告之曰吾观是邦山川流峙风气融结瑞不归于凤麟宝不期于金璧宜有伟人魁士接踵而起以弼成圣天子太平之治也顾乃疎寂如此岂山川之气固锺于人而人得是气以生者犹有待于鼓舞振作而后兴起耶孟子曰豪杰之士虽无文王犹兴吾固不敢谓是邦之无其人然鼓舞振作而使凡民皆有所感发而兴起者实吾人之责也爰命知县上海张君干教谕某邑张君绂立石题名于学盖欲表章先达以激励后进甚盛举也二君相与承命唯谨以予于公举进士为同年且尝承乏词垣习于文事也走书来请记辞弗获敬复之曰谈公兹举其知道乎夫孔子大圣人也实天地之间气所生岂直尼丘降神而已哉犹必好古敏以求之然后成其大况去圣人万万而不从事于学安望其有成哉是则锺山川之清淑者才也而学所以成其才者也才必待于学而后成则鼓舞振作之术其可少哉谈公兹举可谓知道矣予尝考之于志顺昌为县自南唐保大六年始迨宋祥符迄于干道登桂籍者百三十九人第进士者三十五人状元及第者一人人才可谓盛矣其间若髙峰廖先生刚受学于龟山槎溪廖先生徳明受学于晦翁兹两贤者风烈着于当时典刑垂于后学又不独科第之士而已也自时厥后三百有余岁以迄于今而人才之出仅仅若是岂山川之气独盛于前而啬于后哉盖学与不学之异耳士生于斯能毅然奋发究心圣贤之言约而有之于己以端其所趋则发为文章可以华国措诸事业可以泽民吾知登名兹石者又将屡书不一书而足髙峰槎溪二先生殆不得専美于前矣山川清淑之气岂不又自我而发哉旱麓之雅曰岂弟君子遐不作人公其有焉敬之之颂曰日就月将学有缉熈于光明承学之士其尚勉之哉公名俊字时英湖之徳清人由监察御史擢今官所至击奸翼良饬敝起坠尤以学校为首务云
　　
　　兴化府郷贡进士题名记
　　
　　永乐间莆郡学尝立进士题名之石闽叅政瑞安杨公景衡记之然郷贡及进士参错并列歴岁久后来者无所于书今郡博庐陵王君镛谓兹石之立所以表着前人风励后学不可无继也乃谋于郡守贰诸公析进士别为一石仍以杨公之记弁其首复树一石专勒郷贡氏名而属仲昭为之记仲昭世莆人忝与名兹石亦欲有以告郷之来者且自警也遂不敢以不文辞敬记之曰吾莆科第昉自唐之贞元然迄于五代仅十有三人而已宋三百年间举进士者九百七十余人预诸科特奏名者六百四十余人其间冠天下者五人登宰辅者六人有文武并魁者有魁亚聨擢者其盛极矣然此未足深羡也仲昭独慕其时元夫巨人相继而出为宰辅则相业光明宗社嘉赖为谏官则论议忠谠夷夏知名或侍经筵则尽启沃之职或司民社则効抚字之劳临大节则蹈鼎镬而不顾决大议则触权奸而不恤有倡闗洛之学而丕变士风者有绍考亭之绪而深入理奥者虽所遭不同所就亦异而其纯正笃实之学崇伟光大之行皆卓乎其不可及也当时称吾莆之盛有曰地不大于曹滕俗已几于邹鲁其谓是欤有元九十余载文教振兴豪杰之士出乎其间者亦众矣然终不能如宋时诸君子之盛也我太祖髙皇帝奉天明命汛扫万方乃更定学校科举之制作新人才用臻至理列圣相承益隆继述百有余年于兹莆之歌鹿鸣而升春官者日以益盛有祖孙父子兄弟相继者有父子叔侄兄弟同升者合八郡解额吾莆恒得三之一比年以来位六卿列禁从长藩臬者接踵而起人才之盛盖几于宋矣而凡中外臣工有以清修端谨奇伟磊落名天下者往往多莆人也其复宋时诸君子之盛殆亦权舆于此乎胤是登名兹石者皆当为莆自重其立朝也必求如古之所谓大臣其治民也必求如古之所谓循吏世道隆平则崇礼让励廉耻表然立天下之轨范万一不幸则抗节义殉忠孝毅然树国家之桢干使他日论人才之美者必先吾莆称风俗之淳者亦必先吾莆则吾莆果复宋时之盛而号于天下曰邹鲁又奚愧哉若徒夸科第之荣侈爵禄之盛而以为儒者之事业止是而已则非仲昭所望于莆之人亦岂贤守贰师儒所以表着风厉之意哉是为记
　　
　　和美林氏祠堂记
　　
　　莆故多文献家而文献多林氏在唐时有兄弟九人俱为州牧者其族益分号为九牧林氏推原其始盖由晋常侍禄公守晋安其子孙散处于闽凡莆之林氏皆本于此也林氏之胄有隠君子曰叔文甫早失怙谱牒散逸莫详其所由分歴唐及宋有举明经累官翰林学士者皆其所自出之祖然亦莫详于今为几世胜国时有称府曹者其髙祖也有为主簿者其曽祖也至国朝有讳廷纲者受知太祖髙皇帝由国学生擢某科给事中议论侃侃于时政多所禆益因赐名曰恒忠官终中书舍人则其祖也叔文甫念水木本源之义笃反古复始之心爰创祠堂断自髙祖以下昭穆而祀之因属仲昭为之记且曰祠幸茍完而吾犹有所大阙焉然末如之何也先君违世时吾方六岁世父及伯兄贫穷转徙先世旧庐皆入于他姓先妣乃挈吾依方氏从母以居备尝艰苦吾年及弱始娶黄氏乃相与奋励丝蓄粒聚稍克有立始买屋数楹于和美街东为奉先事亲之计既而赖祖宗余庆家以益裕遂徙居于和美街西而以旧所居为祠堂即今所创者是也然古者祠堂之制必主于宗子今吾大宗既无所考而继祖继祢之宗又皆播迁阔远于奉祭不便且非其所堪也肆凡飨荐祼奠之仪皆吾自主之揆之于礼有所未协此则吾心所大阙者记幸详此意俾爱礼君子知吾所以处此盖末如之何也某窃惟古先圣王缘人情以制礼则夫礼者所以节文乎人情者也君子之酌乎礼茍于人情无所咈则虽不合于古亦不害其为礼矣叔文甫之所遭如此若必欲规规以求合于礼则祖祢之祀皆无所托其于人情安乎先王之礼固有不得已而用权者若叔文甫之处此其亦所谓礼之权者欤先儒有曰权而得中则不离于正以是言之则叔文甫之心亦可以少释矣祠之制中堂四楹翼以二室室之前为廊以周门庭庖库祭器悉具又买田若干畆岁入谷凡五百石命三子更掌之以供祠事朝暮必参朔望必谒四时有祭俗节有献有新则荐有事则告盖上以致隆于祖考下以示法于子孙其仁孝之心不亦可尚也哉叔文甫又尝散粟以赈饥施棺以给葬郷闾姻族沾其仁者甚伙其皆是心之所推欤某素慕其为人故敬为之记他凡有闗于祠事者不能悉载具刻于碑阴祠经始于成化壬辰某月毕工于甲午某月记作于癸夘十月云
　　
　　重建三山城橹记
　　
　　三山古闽越国自晋置郡歴代皆为藩镇重地其城郭之设盖已久矣考之图志闽越故城在今藩署之北里许晋太康间严郡守髙病其隘且险因图山川形势咨于郭著作璞璞指一小山阜使迁之即今之藩署是也唐中和间郑观察镒因拓其东南隅是曰子城及王氏据兹土复筑一城环子城外是曰罗城寻増筑南北夹城而吴越钱氏又増筑东南夹城是曰外城宋兴诏悉堕之熈宁初程大卿师孟始据旧子城修复遂拓其西南隅至咸淳间又即外城増筑焉元混一天下复渐堕废至正甲午陈平章友定稍缮完之国朝洪武辛亥驸马都尉王公恭增砌以石越二年福州中卫指挥李惠等重加修治并建楼橹周而覆之城髙二丈一尺七寸厚一丈七尺周围三千三百四十九丈凡为门七为门楼若干为敌楼六十又八为守宿之铺九十又八为战屋以间计之二千六百八十又四至是雄壮伟丽称其为藩镇重地矣成化癸夘六月庚辰闽大风雨敌楼战屋并守宿之铺摧毁殆尽门楼虽仅存亦倾欹敝漏寖以不支时御用监太监顺徳陈公道奉命镇闽慨然以兴壊起废为己任顾役巨用艰不可烦民也因会巡按监察御史新安汪公奎暨方岳重臣会计而规画之谋既协乃下令借卒于闲羡募匠于佣雇取材于商贾之劝分斥费于公帑之余积凡既备矣遂渐次缮理悉复其旧而坚致牢密殆又过之始事于是岁某月越明年某月毕工三山父老咸喜大功之成而役不及己也爰走书属仲昭记之窃尝观诸易曰重门击柝以待暴客则城郭之设圣人所以备豫不虞者也人徒见孟轲氏谓地利不如人和遂以为城郭非为政者之所急殊不知人心虽和使无城郭以扞外卫内则亦将何所恃以为固耶孟轲氏之意盖谓必得人心然后城郭之固人为之守非谓専恃人和而无俟乎城郭也然则君子之为政固在于和其民人以立其本而城郭亦岂可少哉陈公岂弟文雅蔼然有儒君子之风其镇闽也爱民好士节用省费是固有以得民心矣又以为城郭卫民有不可缓者而汲汲以修之可谓本末不遗而达为政之体度越常情远矣哉夫为政而心乎安民者为难安民而复为图其久逺者尤难所图既逺而得后人勿替引之又难也今三山之民既幸得公以安民为心又幸为完其城郭为久安计皆可无憾矣惟其欲后人勿替引之则未可必也仲昭故不辞而为之记既以着公之功且以警夫后之人
　　
　　泉州府改造布政分司记
　　
　　泉为闽之剧郡方岳重臣循行宣布驻节于斯者动踰旬月而布政分司则其公署也其地势僻陋洿下暴雨时至则庭除之间鞠为潦水无立人处因仍支吾盖百年于兹矣今太守某邑徐侯源以尚书戸部正郎来治兹郡既政成化舒乃以次兴废补敝顾兹署之陋谓宜首葺而不可缓者因与其同寅贰守王侯恪通守杨侯清推官柯侯汉图改作之爰周览其地势所宜于泉山书院之西得隙地焉厥位爽闿厥土燥刚又聨比于按察分司而府卫诸公署亦相密迩佥谓改作莫宜于是适亚叅裴公衷佥宪陈公轻行部至郡侯上其议二公皆唯而从之于是出缗于府征材于市工用官佣役用农隙前辟治事之堂后为燕息之寝栖吏有室待宾有次设以重门翼以修庑而垣其四周纵五百二十尺有奇衡三百尺屋以间数者凡四十有六雄规伟观数倍于旧吏民之奔走承事者咸改视易聴忘其百年之陋而以为今日之瑰杰壮丽竦踊而出也僝工于成化丁酉某月某甲子以某月某甲子告成侯乃具书币征记仲昭曰国朝置布政司品秩亚六卿以分治外服总数十郡县之治而环数千里之民凡礼乐禁令学校郷贡钱谷甲兵之属皆纲维而掌握之柄任重而位望尊盖即古方伯之职也然其治有常所遐州僻邑上徳未易以遍及民隠未易以悉究故又以时分委僚佐循行所部诸郡县以毕宣上徳而博询民隠谓之分司是则分司虽一时蹔驻之所而其所宣布者即方伯之事也其柄任之重而位望之尊又奚间哉夫柄任重则其体貌宜特隆位望尊则其等威宜特异今是役也易僻陋为尊严化腐败为华美内临外仰有以肃瞻视而起敬畏则其体貌等威于是乎隆且异矣凡驻节于斯者岂徒居髙处明以尊荣其身而已哉盖必仰思朝廷付托之意俯思报称之宜勉吾力之可为以尽吾职之当为则其居于是也将如羔羊大夫之在公门淇澳君子之在重较可无愧矣若乃刑赏出于爱憎曲直徇于货贿怙势以肆虐矜己以自用则处非其据曹风候人之刺大易负乘之讥其能免乎用刻诸石以谂夫任旬宣之寄者且以着郡侯之为政能知所重云
　　
　　双桂堂记
　　
