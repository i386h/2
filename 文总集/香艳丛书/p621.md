<!-- { "loadSidebar": true } -->
　　至于大背情理，可为人心世道之忧者，则零軿碎补之服，俗名呼为水田衣者是已。衣之有缝，古人非好为之，不得已也。人有肥瘠长短之不同，不能像体而织，是必制为全帛，剪碎而后成之，即此一条两条之缝，亦是人身赘瘤，万万不能去之，故强存其迹。赞神仙之美者，必曰“天衣无缝”，明言人间世上，多此一物故也。而今且以一条二条，广为数十百条，非止不似天衣，且不使类人间世上，然则愈趋愈下，将肖何物而后己乎？推原其始，亦非有意为之，盖由缝衣之奸匠，明为裁剪，暗作穿窬，逐段窃取而藏之，无由出脱，创为此制，以售其奸。不料人情厌常喜怪，不惟不攻其弊，且群然而自效之，毁成片者为零星小块。全帛何罪？使受寸磔之刑，缝碎裂者为百纳僧衣；女子何辜？忽现出家之相。风俗好尚之迁移，常有关于气数，此制不防于今而昉于崇祯末年，予见而诧之，尝谓人曰：“衣衫无故易形，殆有若或使之者，六合以内，得无有土崩瓦解之事乎？”未几而闯氛四起，割裂中原，人谓予言不幸偶中。方令圣人御世，万国来归，车书一统之朝，此等制度，自应潜革。倘遇同心，谓刍荛之言，不甚讹谬，交相劝谕，勿效前颦，则予为是言也，亦犹鸡鸣犬吠之声，不为无补于盛治耳。 
　　云肩以护衣领不使沾油，制之最善者也。但须与衣同色，近观则有，远视若无，斯为得体。即使难于一色，亦须不甚相悬。若衣色极深，而云肩极浅，或衣色极浅，而云肩极深，则是身首判然，虽曰相连，实同异处，此最不相宜之事也。予又谓云肩之色，不惟与衣相同，更须里外合一，如外色是青，则夹里之色亦当用青，外色是蓝，则夹里之色亦当用蓝。何也？此物在肩，不能时时服贴，稍遇风飘，则夹里向外，有如飙吹残叶，风卷败荷，美人之身不能不现历乱萧条之象矣。若使里外一色，则任其整齐颠倒，总无是患。然家常则已，出外见人，必须暗定以线，勿使与服相离，盖动而色纯，总不如不动之为愈也。 
　　妇人之妆，随家丰俭，独有价廉功倍之二物，必不可无，一曰半臂，俗呼背搭者是也；一曰束腰之带，俗呼鸾绦者是也。妇人之体，宜窄不宜宽，一着背搭，则宽者窄，而窄者愈显其窄矣。妇人之腰，宜细不宜粗，一束以带，则粗者细，而细者倍觉其细矣。背搭宜着于外，人皆知之，鸾绦宜束于内，人多未谙。带藏衣内，则虽有若无，似腰肢本细，非有物缩之使细也。 
　　裙制之精粗，惟视折纹之多寡，折多则行走自如，无缠身碍足之患，折少则往来局促，有拘挛桎梏之形。折多则湘纹易动，无风亦似飘飖，折少则胶柱难移，有态亦同木强。故衣服之料，他或可省，裙幅必不可省。古云“拖裙八幅湘江水”，幅既有八，则折纹之不少可知。予谓八幅之裙，宜于家常，人前美观，尚须十幅。盖裙幅之增，所费无几，况增其幅必减其丝。惟细縠轻绡可以八幅十幅，厚重则为滞物，与幅减而折少者同矣。即使稍增其值，亦与他费不同，妇人之异于男子，全在下体，男子生而愿为之有室，其所以为室者，只在几希之间耳，掩藏秘器，爱护家珍，全在罗裙几幅，可不丰其料而美其制，以贻采葑采菲者诮乎？近日吴门所尚百裥裙，可谓尽美。予谓此裙，宜配盛服，又不宜于家常，惜物力也。较旧制稍增，较新制略减，人前十幅，家居八幅，则得丰俭之宜矣。吴门新式，又有所谓月华裙者，一裥之中，五色俱备，犹皎月之现光华也，予独怪而不取。人工物料十倍常裙，暴殄天物，不待言矣，而又不甚美观。盖下体之服，宜淡不宜浓，宜纯不宜杂。予尝读旧诗，见“飘飏血色裙拖地”，“红裙妒杀石榴花”等句，颇笑前人之笨。若果如是，则亦艳妆村妇而已矣，乌足动雅人韵士之心哉？惟近制弹墨裙，颇饶别致，然有未获我心，嗣当别出新裁，以正同调，思而未制，不敢轻以误人也。 
　　鞋袜 
　　男子所着之履，俗名为鞋，女子亦名为鞋。男子饰足之衣，俗名为袜，女子独易其名，而曰褶。其实褶即袜也，古云凌波小袜，其名最雅，不识后人何故易之？袜色尚白，尚浅红，鞋色亦尚深红，今复尚青，可谓制之尽美矣。鞋用高底，使小者愈小，瘦者越瘦，可谓制之尽美而又尽善者矣。然足之大者，往往以此藏拙，埋没作者一段初心，是止供丑妇效颦，非为仁人助力。近有矫其弊者，窄小金莲，皆用平底，使与伪造者有别。殊不知此制一设，则人人向高底乞灵，高底之为物也，遂成百世不祧之祀，有之则大者亦小，无之则小者亦大。尝有三寸无底之足，与四五寸有底之鞋同立一处，反觉四五寸之小，而三寸之大者，以有底则指尖向下，而秃者疑尖，无底则玉笋朝天，而尖者似秃故也。吾谓高底不宜尽去，只在减损其料而已，足之大者，利于厚而不利于薄，薄则本体现矣，利于大而不利于小，小则痛而不能行矣。我以极薄极小者形之，则似鹤立鸡群，不求异而自异，世岂有高底如钱，不扭捏而能行之大脚乎？ 
　　古人取义命名，纤毫不爽，如前所云，以蟠龙名髻，乌云名发之类是也。独于妇人之足，取义命名，皆与实事皆反，何也？足者形之最小者也，莲者花之最大者也，而名妇人之足者，必曰金莲，名最小之足者，则曰三寸金莲。使妇人之足果如莲瓣之为形，则其阔而大也，尚可言乎？极小极窄之莲瓣，岂止三寸而已乎？此金莲之义之不可解也。从来名妇人之鞋者，必曰凤头，世人顾名思义，遂以金银制凤，缀于鞋尖以实之，试思凤之为物，止能小于大鹏，方之众鸟，不几洋洋乎大观也哉，以之名鞋，虽曰赞美之词，实类讥讽之迹。如曰凤头二字，但肖其形，凤之头锐而身大，是以得名，然则众鸟之头，尽有锐于凤者，何故不以命名，而独有取于凤？且凤较他鸟，其首独昂，妇人趾尖妙在低而能伏，使如凤凰之昂首，其形尚可观乎？此凤头之义之不可解者也。若是则古人之命名取义，果何所见而云然？岂终不可解乎？曰有说焉。妇人裹足之制，非由前古，盖后来添设之事也。其命名之初，妇人之足亦如男子之足，使其果如莲瓣之稍尖，凤头之稍锐，亦可谓古之小脚，无其制而能约其小形，较之今人殆有过焉者矣。吾谓凤头、金莲等字，相传已久，其名未可遽易，然止可呼其名，万勿肖其实，如肖其实，则极不美观，而为前人所误矣。不宁惟是，凤为羽虫之长，与龙比肩，乃帝王饰衣饰器之物也，以之饰足，无乃大亵名器乎！尝见妇人绣袜，每作龙凤之形，皆昧理僭分之大者，不可不为拈破。近日女子鞋头，不缀凤而缀珠，可称善变。珠出水底，宜在凌波袜下，且似粟之珠，价不甚昂，缀一粒于鞋尖，满足俱呈宝色，使登歌舞之氍毹，则为走盘之珠，使作阳台之云雨，则为掌上之珠。然作始者见不及此，亦犹衣色之变青，不知其然而然，所谓暗合道妙者也。予友余子澹心，向着《鞋袜辨》一篇，考缠足之从来，核妇履之原制，精而且确，足与此说相发明，附载于后： 
　　妇人鞋袜辨　余怀 
　　古妇人之足，与男子无异。《周礼》有屦人，掌王及后之服屦，为赤舄、黑舄、赤繶、黄繶、青勾、素屦、葛屦，辨外内命夫命妇之功履、命屦、散履，可见男女之屦，同一形制，非如后世女子之弓弯细纤，以小为贵也。考之缠足，起于南唐李后主，后主有宫殡窅娘，纤丽善舞，乃命作金莲高六尺，饰以珍宝，綗带缨络，中作品色瑞莲，令窅娘以帛缠足，屈上作新月状，着素袜行舞莲中，回旋有凌云之态，由是人多效之，此缠足所自始也。唐以前未开此风，故词客诗人，歌咏美人好女，容态之殊丽，颜色之夭姣，以至面妆首饰衣褶裙裾之华靡，髯发眉目唇齿腰肢手腕之婀娜秀洁，无不津津乎其言之，而无一语及足之纤小者。即如《古乐府》之“双行缠云新罗绣，白胫足跌如春妍”；曹子建云“践远游之文屦”；李太白诗云。“一双金齿屐，两足白如霜”；韩致光诗云“六寸肤圆光致致”；杜牧之诗云“钿尺裁量减四分”。《汉杂事秘辛》云“足长八寸，胫跗丰妍”；夫六寸八寸，素白丰妍，可见唐以前妇人之足，无屈上作新月状者也。即东晋潘妃，作金莲花帖地，令妃行其上，曰此步步生金莲花，非谓足为金莲也。崔豹《古今注》，“东晋有凤头重台之履，不专言妇人也。”宋元丰以前，缠足者尚少，自元至今，将四百年，矫揉造作亦泰甚矣。古妇人皆着袜，杨太真死之日，马嵬媪得锦袎袜一双，过客一玩百钱。李太白诗云，“溪上足如霜，不着鸦头袜”。袜一名膝裤，宋高宗闻秦桧死，喜曰：“今后免膝裤中插匕首矣”。则袜也，膝裤也，乃男女之通称，原无分别，但古有底，今无底耳。古有底之袜，不必有底，乃可行地，今无底之袜，非着鞋则寸步不能行矣。张平子云“罗袜凌蹑足容与”；曹子建云，“凌波微步，罗袜生尘”；李后主词云，“刬袜下香阶，手提金缕鞋”；古今鞋袜之制，其不同如此。至于高底之制，前古未闻，于今独绝。吴下妇人，有以异香为底，围以精绫者，有凿花玲珑，囊以香麝，行步霏霏，印香在地者，此则服妖，宋元以来诗人所未及，故表而出之，以告世之赋香奁咏玉台者。 
　　袜色与鞋色相反，袜宜极浅，鞋宜极深，欲其相形而始露也。今人女子，袜皆尚白，鞋用深红深青，可谓尽制。然家家若是，亦忌雷同。予欲更翻置色，深其袜，而浅其鞋，则脚之小者更露。盖鞋之为色，不当与地色相同。地色者，泥土砖石之色是也。泥土砖石，其为色也多深，浅者立于其上，则界限分明，不为地色所掩。如地青而鞋亦青，地绿而鞋亦绿，则无所见其短长矣。脚之大者，则应反此，宜视地色以为色，则藏拙之法，不独使高底居功矣。鄙见若此，请以质之金屋主人，转询阿娇，定其是否。 

　　习技第四 
