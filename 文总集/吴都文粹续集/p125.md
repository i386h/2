<!-- { "loadSidebar": true } -->
　　寺之剏于梁天监初曰通唐曰广徳通宋曰承天后曰能仁元曰承天能仁国朝曰承天歴嵗既深废而复复而废者絫矣至元间南楚説公主之继以雪窓明公二公先后为大殿为穹阁为经钟二楼及诸殿堂皆极壮丽而天下未有与之称者也然未百年而剥陊倾败者日甚其为之主漠然视之莫能葺者已越数辈长其教者恒虑不宁乃谋于众曰东南大观而振吾道以为众之所归惟在承天主席既虚勿得其人将何所托佥曰南印定公其可为南楚雪窓后者即举以住之公淡然若无所为唯勤其道敕其行以善化人而已与之逰者薰其仁慈不为残忍浸其寛裕而黜其隘陋茹其诚笃以谢浮薄迹其刚毅用变柔懦故人皆曰定公贤徳而足以翊吾之为善者也咸倾心向之公乃唱于众曰吾欲使是寺之轮奂若初也将尽出其资以集工材其乐施占事者源源而至始葺大阁为佛万数再葺经钟二楼葺无量观音二殿而新盘沟殿末理大殿为四天王于三门画五十三防于两庑凡诸貌像一皆饰之旛幢供具诸所宜有无一不备金碧耀日辉煌映发入而覩者恍然不知其为人境也其功盛哉然公之志未巳也往时南楚雪窓皆为宗门硕徳着声江湖其欲继事以雄土木之功犹称不易况公一身而复新其旧者哉前有作者后无继之其传不逺公可谓有功于二公者矣可谓不私于所知者矣公溧阳人也姓李氏生六嵗闻长者诵佛书即忻忻喜恱父母以其有宿故乃命出家于邑之兴化寺持规就度即若素习者十七逰京师止天界日接诸老绪论释然开悟既而泝大江抵荆湘遍求佛祖陈迹尽谒有道以正其学久之超然而还止庵祥公与之语喜而谓曰子能为吾宗嗣矣公始出世于呉江普济转湖之天圣寺人皆归之起废为新其主承天能仁越十年言行如一日呜呼公可谓杰然而不凡者欤余记其事述其行以刻于石俾有劝于后来者从其寺之耆旧众所请也以书数抵北京丏予言者为之后者藏主瑹荆石也继公之志以无替公之绩是余之愿也夫
　　同皇甫冉登通阁　　　　　李嘉祐
　　髙阁朱阑不厌逰蒹葭白水绕长洲孤云独鸟川光暮万井千山海气秋清梵林中人转静夕阳城上角偏愁谁堪逺作秦呉别离恨归心双泪流
　　通寺双矮桧　　　　　　　皮日休
　　扑地枝回是翠钿碧丝笼细不成烟应如天竺难陀寺一对狻猊相枕眠
　　和　　　　　　　　　　　　陆蒙
　　可怜烟刺是青螺如到防林误礼多更忆早秋登北固海门苍翠出晴波
　　承天阁　　　　　　　　　　杨维桢
　　荆棘荒凉呉故宫梵王突兀画图中地连沧海何曽断月堕青天不离空防蝀挂檐秋易雨蒲牢吼屋夜还风越南羇客登临倦尚赋囚山日月笼
　　承天能仁禅寺在府治北甘节坊梁卫尉卿陆僧瓉舍宅建初名广徳通寺宋改承天宣和中禁称天圣皇王等字遂改能仁寺前有二土阜内有无量夀佛铜像及盘沟祠灵祐庙万佛阁寺屡燬至元间僧恱南楚重建黄溍郑元祐记至正末张士诚据以为宫寻复为寺僧纲司在焉国朝宣徳十年尚书周忱建赐经阁正统八年十月寺燬成化十年僧道泽戒昌重建
　　赠无照上人住持定慧寺序　　祝允明
　　圣朝定制凡释流之在寰宇者在内有僧録以总之在外有僧纲僧防以莅之至于名山大川丛林广刹物众而徒多者则推择众僧之学识优裕才兼干济者以为住持之长俾嵗时朔望倡率其徒讽诵经典上以賛国家之隆禧下以补生民之疵疠无非因其所明之理而导之以当然之务顺其所知之学而率之以事上之节此天下所以无弃人也上人文粹字无照苏郡松陵人自幼慕尚释氏正统间礼定慧寺僧公为师诲以离羣絶俗之法景泰初复礼右觉义坚公为宗而得眀心见性之传由维那而识书记其见知于襌林推服于辈行久矣一日以同门僧戒璇将归侍师于故里共举无照以主持定慧住持之席躬来南京领僧録司文劄以往时秋官郎中张公节之以曩甞养疾定慧与无照有夙昔之交因其行也求大夫士作诗以赠来徴言弁诸首予惟赠僧之典一也然有赠之而可为一身之荣者有赠之而可为一世之荣者有赠之而可为万世之荣者如唐宰相齐映喜僧流遇其人即有衣服之赠此一身之荣也京兆尹杨慿重佛教或置买居地以蔽僧徒此一世之荣也韩昌黎栁宗元择僧之识达者而交之或赠以诗或赠以文至今光照简防使人传诵而不已此非万世之荣者耶若予秋官郎中公尝由翰林通籍太史氏此固今之文章巨擘也不惟自有所着以赠无照而又求大夫士之诗满卷轴以华其行锵锵乎其音也炳炳乎其耀也彬彬乎其文也无照得此以归于是过宰相京兆尹之恵矣岂不为万世之荣者耶虽然东呉名郡也定慧古刹也昔杜陵思慕东南乃致重于若邪云门之逰今予亦将老矣倘他日辞疾归休道过苏台则青鞋布袜必当自定慧始慎勿如东林逺公以无酒辞渊眀使重足虎谿间也姑为序以赠长洲祝允眀夀宁万嵗教寺装佛之记　　　释普林
　　至元六年庚辰夏初愚因南逰访于吴城夀宁万嵗寺住持豳谿讲主喆公馆留月余一夕为愚而言曰行喆叨承宣政院委任来主是席有年矣惟以大殿中圣像嵗月浸逺彩绘剥落而尘埃翳积每升堂祝诵辄顾之而惭焉必欲重新装饬媿无余力矣非诱化净縁莫能成斯之胜事也方兴是念即有东禅寺住持长老泽庵恩公起而言曰泥龛塑像乃住持三寳之依开化人天之先者也使人一瞻一礼俱获其福而植善种也况世祖皇帝所设御讲存焉一邦教化之重寄乎今有其僧其法且佛像若斯其何以开化蒙俗而启人信心耶于是以其衣鉢之长易彼金朱之料命良工妆绘释迦如来之像庆喜饮光妙徳普贤并二防神七尊之像焕然一新计所费楮币七千五百贯莫不金碧辉煌丹青灿烂凡所以往来逰观者皆肃然改观而称賛焉噫泽庵积财能舍而敏于树福哲诚感庆焉自非道眼眀白神机廓彻孰能见义勇为而成斯之美邪经所云五百嵗之后有持戒修福者佛法为之不衰其泽庵之谓欤愿为我记之毋他辞也三轮空寂乃为佛之行也所以一香一花皆为佛事况舍净财庄严佛事乎故曰非庄严是名庄严其福徳不可思量茍以施受之相而着焉纵倾七寳如恒河沙数虽多亦奚以为故曰凡所有相皆是虚妄矧文诸石以记之乎然则使世之深积厚蓄不能拔一毛以恵人迨终其身而委于粪壤者知所以劝焉是可书也愚既与公有道义之故义不可违辄为记云太中大夫平江路捴管府达噜噶齐兼管内劝农事额尔吉讷布哈篆额至元六年嵗在庚辰十月朔日记住山释佛心普智雄辩大师行慧树石
　　慧林房记　　　　　　　　　吴寛
　　慧林房旧名庵在苏城东南王司判巷元大徳庚子有吴十四公者舍其居以建而初主之者曰明庆也庆传宗杰杰传某珪珪传某贤贤传与齐齐传永黙黙传宏渐当国初有诏天下佛寺大可领其徒者余悉撤而迁入之于是慧林入夀宁禅寺更以房名时洪武辛未也渐传道舒既皆化去舒传文靖靖传智勤则嵗久而庐舍益敝矣乃成化己亥其师徒遂相与修葺之且谓慧林自并于此宜得文字使后人可考而知因数请于予惟昔孙吴国于江左苏之有寺盖自此始至于萧梁踵其故都好佛愈甚一时穹庐广殿徧于国中今试询其肇建之代无非赤乌天监而巳延及后世其君所好虽不及前代之盛然亦有兴无废至其徒又仿其制而致力于斯金碧丹雘往往而是而寺益盛矣皇明有天下政令一新乃以为过而裁抑之百余年来颓垣壊础间垄畮秩秩使人得畊种以为食者皆昔之所谓兰若也京都不暇论凡今四方私创者着于律求一寺之肇建者不可得此固圣政所当纪者岂特使慧林后人攷其始迁嵗月而已渐伟然缁流中与先君友善予幼犹及识之舒能读儒书靖与勤皆清介谨厚不妄交逰盖予家故居在东城下比嵗与吾弟原辉往理之道中数访其庐久而益知其行可敬也勤有徒曰恵侃孙曰善秀皆能保其业者云
　　次韵定慧钦长老见寄　　　　苏轼
　　苏州定慧长老守钦使其徒卓契顺来恵州问予安否且寄拟寒山十颂语有璨忍之通而诗无岛可之寒吾甚嘉之为和八首
　　左角看破楚南柯闻长滕钩帘归乳燕穴纸出痴蝇为鼠常留饭怜蛾不防灯﨑岖真可笑我是小乘僧
　　其二
　　铁桥本无柱石楼岂有门舞空五色羽吠云千嵗根松花酿仙酒木客餽山飱我醉君且去陶云吾亦云
　　其三
　　罗浮髙万仞下看扶桑卑黙坐朱明洞玉池自生肥从来性坦率醉语漏天机相逢莫相问我不记吾谁
　　其四
　　出入白骨观大士甘露灭根尘各清静心境两竒絶真源未纯熟习气余陋劣譬如己放鹰中夜时掣绁
　　其五
　　谁言穷巷士乃窃造化权所见皆我有安居受其全戏作一篇书千古发争端儒墨岂相杀予初本无言
　　其六
　　闲居蓄百毒救彼跛与盲依山作陶穴掩此暴骨横区区效一溉岂能济含生力恶不已出时哉汝非争
　　其七
　　少壮欲及物老闲余此心防生山海间坐受瘴雾侵可怜邓道士摄衣问呻吟覆舟吊私渡断桥费千金
　　其八
　　净名毗邪中妙喜恒沙外初无往来相二土同一在云何定慧师尚欠行脚债请判维摩凭一到东坡界东坡极爱钦长老寒山十颂今不可考但存和作矣
　　定慧院颙师为予竹下开啸轩
　　啼鴂催天眀喧喧相诋诮暗蛩泣夜永唧唧自相吊饮风蝉至洁长吟不改调食土蚓无肠亦自终夕叫鸢贪声最鄙鹊喜意可料皆縁不平鸣恸哭等嬉笑阮生既踈狂孙子亦未妙道人开此轩清坐黙自照冲风振河海不能号无窍寂寂吾何言风来竹自啸
　　观定慧寺东坡海棠诗　　　　皇甫信
　　当年花发妬春红今日虚无野寺中留得坡仙诗尚在令人千古挹清风
　　送僧定佩住城东定慧寺　　　吴寛
　　久从墓山中隠又向湖州市里行浮世此身皆可托应同圆泽语三生
　　定慧禅寺在双塔寺西初名西方院本双塔之子院也天禧中赐今额始贰于双塔宋僧卓契顺常居此访东坡于惠州者元季兵燬国朝洪武中僧景新恵泽先后重建
　　与薛十二穆过夀宁精舍得歌字
　　姚广孝
　　同是山中客寻幽入薜萝草香凝蕙萼鸟韵识莺歌暖日花隂少晴涛树杪多不縁经嵗约那得此相过此诗当在前夀寜下
　　重建寳光贤首讲寺碑　　　　曽棨
