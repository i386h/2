<!-- { "loadSidebar": true } -->
　　题为慰人心以隆治道事臣惟人主一身万化本原履至尊之位膺艰大之责用人行政是非得失方在几微而闗于民心之向背天命之去留者即甚可畏也是以圣帝明王深察乎此制治必于未乱保邦必于未危事无微而不谨时无暂而不惧几无隠而不饬为大于其细而圗难于其易然后天人交与而可以延国祚于永久矣方今天下大势如人衰病之极内而腹心外而百骸莫不受病即欲拯之无措手之地以臣观之其危乱之形将成目前之忧甚大也大抵因仍苟且兵戎废弛奢侈妄费公私困竭奔竞成俗贿赂通行遇灾变而不忧非祥瑞而称贺谗谄面谀公肆欺罔士风民俗于此大坏而国之所恃以为国者扫地尽矣拨危乱而反之治安此在陛下所以转移率励之者何如耳况当朝觐大比之期有司多士济济来趋延颈思化人人切仰极重不可反几失则难济伏愿陛下汲汲于此时留心焉以为善后之圗也臣以病居林下者八九年误蒙圣恩赐之起用擢以耳目之官任以纠劾之责受命以来蚤夜耿耿每思国事日非而臣于国恩有未报至于痛心流涕者有之臣请畧举目前所见其大要足以失人心而致危乱以贻圣心之忧者为陛下告诚不忍黙黙保位以上负陛下之洪恩下负生平之所学也伏愿圣明垂聴焉臣窃惟天下之患莫大于以危为安以菑为利实则可忧而以为大可乐法家拂士日益逺而快意肆情之事无敢有龃龉于其间积弊而至于蛊则不可得而救矣此实天下之大患也往年夏末入秋恒旸不雨畿辅千里已无秋禾既又立冬无雪暖气如春元旦仅雪即止民失所望汹汹无聊忧旱之切逺近所同此正陛下撤乐减膳率臣下以祈恵寕之时也而在廷之臣如大学士夏言数人者乃以为灵瑞而称颂之其欺天罔人不亦甚乎其不几于安危利菑而以大可忧者为乐耶孔子告颜渊为邦在逺佞人若是而谓之佞人者非耶大臣之职辅君当道志于仁而先天下以为忧者也无忠君体国之心而居人臣之极位所谓小人而乘君子之器也欲天下之治安可得耶又如翊国公郭勋者中外皆知其为天下之大恶朝廷之大蠧也勋之举动踪迹岂能逃于圣鍳虽陛下盛徳优容不忍即罪神谋逺虑自有所处臣愚以为奸不可近恶不可长若止之于微遏之于渐则朝廷优礼人臣之体貌未失而勲戚之余裔亦得以保全而善终也或使稔恶肆毒潜干政柄则羣狡趋赴善类退处其为天下国家之祸日益深矣治道去其太甚者此其为害治之人之甚所当急去而不可缓也凡此任用匪人足以失人心而致危乱者一也天生斯民立之司牧君人者奉天以安民而使之各得其所也民不得所则其心不能无怨民心怨则天意可知矣古者民勤于食则百作废今民勤食不可得而至于离散离散无所归而至于死亡臣近廵视南城两月中冻馁死者八十人此特南城一廓耳共计五城未知有几目所不及见而在于千万里之逺者又未知其有几孰非陛下之赤子也而颠连无告委命沟壑盖望一豆羮蔬食以延湏臾之生而不可得也此正陛下爱民惜财与天下休息之时也而土木之功十年于此矣而尚未止工部属官添设者至数十员又差部官逺修雷坛以一方士之故浚民膏血而不知恤则民何以得其所哉民惟邦本本固邦宁穷民之力尽民之财是自蹷其本根也而国何以为国乎昔汉文帝惜百金之费不营一台故海内富庶隋氏以盛修宫室而至于亡国愿陛下以为鍳戒则宇内生灵之庆也况今倭寇跳梁内寇窃发警报日闻加以频年灾沴上下一空百计取之愈为不足而兴作未已以结怨于天下此其足以失人心而致危乱者二也唐虞三代之世君臣毎以勤敬之道交相警戒其见于经传者如尧舜兢兢业业无怠无荒禹惜寸阴汤坐以待旦文王日不暇食武王以敬而胜怠故能寿跻耋朝治隆熈泰是数圣人所以崇年益寿善政和民之道不外乎敬与勤而已矣周公召公之相成王也周公则以逸而戒之召公则以敬而勉之盖敬逸之间身之修否政之理乱所由分此固周召忠君恳恻之心也陛下即位之初励精有为不遑宁处甞以敬一箴通示天下其于尧舜三王之道盖已心得之矣近年以来因圣体违和朝仪间阙经筵未讲大小臣庻朝叅辞谢未得一覩圣容敷奏复逆未得一聆天语若是者今已久矣夫天位者艰难之器非逸乐之具也陛下一身天地百神赖以享六军万民赖以安一日二日有万几之繁近闻圣躬调頥大获福履中外臣民罔不欢庆况此春气渐和人思新化庶官入觐雝雝肃肃来自万里之逺者孰不欲鞠躬垂委北面舞蹈望龙颜以慰快覩之心乎易曰圣人作而万物覩正今日之事也若未得瞻于咫尺天颜之下以伸有孚颙若之敬臣恐人心日益怠惰中外日益涣散非隆古君臣同寅协恭以臻太平之气象也此其足以失人心而致危乱者三也执左道以惑众圣世所必诛而不宥者也今巧言令色列于庭苑金紫赤绂赏及于方外之士臣不意陛下睿哲先物明见万里而所为乃至于此夫保傅之职坐而论道古人谓官不必备惟其人故非道隆徳盛极天下之选者不足以任此责今举而畀诸迂怪之徒轻之若流品之末则名器之滥至此极矣且陛下以天纵之圣资为上天之元子若逺宗帝王之道近守祖宗之法细旃广厦之下与公卿贤士讲论治道则心正身修与天地合其徳与日月合其明和气致祥罔有天灾而山川鬼神莫不寕矣安用假此妖诞邪妄之术列诸法禁之地而藉之以为圣躬之福耶甚非圣天子所以崇正逺邪平平荡荡奉三无私以化天下之之道也臣恐风声所及人起异议豪杰之士闻而解体贻四方之笑取百世之讥于圣徳国政所损不细此其足以失人心而致危乱者四也古人有言君圣则臣直陛下临御之初延访忠谋虚怀纳谏其于狂直敢言之士往往矜宥故一时臣工恃陛下之能容敢以直言冒干天聴言过激切而获罪亦多有之自此以来臣下怀危虑祸未闻敢有犯颜直谏而为匡救逆心之论者昔人论求言之益以为勉强以听不若恱而从之悦而从之不若道之使言盖人臣持禄保位者多而忘身以狥国者少虽识见有明暗言论有得失在陛下明目达聪鍳别取舍于黜陟赏罚付之公论则可矣若震之以天威加之以危祸如往年太仆卿杨最者言出而身即死近日翰林院左赞善兼修撰罗洪先等皆以言罢斥此于国体治道所损甚多伏愿圣明少致思焉成汤大圣人也仲虺称其改过不吝从諌弗咈髙宗有商之令主也傅说告以木从绳则正后从諌则圣此二君作圣之功为万世人王之龟鉴也臣非区区为一杨最等惜也但歴观古今以来有天下国家者未有不以任諌而兴以拒諌而亡者也今而后虽有素怀忠义之心者非灰心仕进甘退丘园亦必深自晦藏为保身计矣孰敢发口以论天下之事哉臣恐忠荩杜口则谗谀交进上徳不能下逹下情不能上通安危休戚无由以见而堂陛之近即逺于万里矣此其足以失人心而致危乱者五也凡此数者闗于天下之治乱国势之安危贻圣心之忧诚未已也伏望皇上念祖宗创业之艰难思今日守成为不易察臣忠悃覧臣所陈赐之施行戒饬夏言务笃忠贞之道以报国家眷顾礼遇之恩于郭勋则豫有以裁抑而保全之止土木之功开諌诤之路屏邪妄之术陛下仍以慎独养天徳以天徳达王道以慰人心以祈天佑则荘敬日强而弥寿永于千亿虚灵照物而忠邪莫可遁逃其为宗庙社稷万万年无疆之福圣子神孙万万年无疆之规者端在此矣臣不胜战栗恳切之至 

　　狱中谏书 

