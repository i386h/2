<!-- { "loadSidebar": true } -->
　　伏以周公代姬氏之厄，昱日乃瘳；孔子值匡人之围，自乐不死。臣亮受托之重，报国之诚；开创蜀邦，欲平魏寇，率大兵于渭水，会众将于祁山。何期旧疾缠身，阳寿欲尽，谨书尺素，上告穹苍：伏望天慈，曲赐臣算，上达先帝之恩德，下救生民之倒悬。非敢妄祈，实由恳切。下情不胜屏营之至。

　　孔明祝毕，俯伏待旦。次日，扶病理事，吐血不止，醒而复昏，昏而复醒。日则计议伐魏，夜则步罡踏斗。

　　却说司马懿夜间仰观天文，忽大惊，乃唤夏侯霸曰：“我见将星失位，孔明必然有病，不久便死矣。汝可引一千兵去五丈原哨探。若蜀人攘乱不战者，必有病；若奋然突出者，则无事矣。”霸听令，引兵而去。

　　却说孔明在帐中乃祭祀到第六夜了，见主灯明灿，心中暗喜。姜维入帐，正见孔明披发仗剑，踏罡步斗，压镇将星。忽听得寨外呐喊，欲令人问时，魏延入帐报曰：“魏兵至矣！”延脚步走急，将主灯扑灭。孔明弃剑而叹曰：“‘死生有命，富贵在天。’主灯已灭，吾岂能存乎？不可得而禳也！”姜维大怒，急拔剑望魏延便砍。未知延性命如何，且听下回分解。 

孔明秋风五丈原
　　却说姜维拔剑在手，欲斩魏延。孔明急止之曰：“是吾天命已绝，非文长之过也。”维方免之。于是孔明吐血数口，卧于床上，乃与魏延曰：“此是司马懿料吾有病，故令人来探视虚实也。汝可急出。”魏延遂上马，引兵杀出寨时，夏侯霸见了魏延，慌忙引兵而退。延奋赶二十余里方回。

　　孔明乃与姜维曰：“吾本欲竭忠尽力，恢复中原，重兴汉室。奈天意如此，吾旦夕将亡矣！吾平生所学，已著于书，共二十四篇，计十万四千一百一十二字，内有八务、七戒、六恐、五惧之法。吾遍观诸将，无人可授，独将军可授之。切勿泄漏！”维哭拜而受。孔明又曰：“吾有‘连弩’之法，不曾用得。汝后必用，以铁折叠烧打而成，铁矢长八寸，一弩可发十矢，皆画成图本，汝可如法造之。”维再拜而受。孔明又曰：“蜀中诸道皆不必多忧，惟阴平之地切要仔细。虽然险峻，久必有失。”后邓艾取蜀，自此处而失也。又唤长史杨仪入帐，授与一锦囊，便分付曰：“久后魏延必反，若反时方开之，那时自有斩延之将也。”此日孔明一一调度已毕，人事不醒，至晚方苏，病加沉重。是夜昏绝数番。孔明连夜表奏后主，后主急遣尚书仆射李福，星夜径到五丈原，入见孔明问安。孔明令坐，而言曰：“吾不幸中道而亡，虚废国家大事，得罪于天下也。吾死后自有遗表上奏天子，你公卿大夫皆依旧制而行，不可改易；吾所用之人，不可废之。马岱忠义，后当重用。吾兵法皆授与姜维，他日能守西蜀也。”李福辞去。

　　孔明强支病体，令左右扶上小车，出寨遍观各营，自觉秋风吹面，彻骨生凉。孔明泪流满面，长叹曰：“吾再不能临阵讨贼矣！攸攸苍天，曷我其极！”叹息良久。回到帐中，病转沉重，乃唤杨仪曰：“王平、廖化、张嶷、张翼、吴懿等，皆忠义，久经争战，多负勤劳，堪可委用。吾死之后，凡事俱依旧法而行。可缓缓退兵。汝乃深通谋略之人，不必多嘱。姜伯约智勇足备，可以断后。魏延后日反时，汝只依前付锦囊行之。”杨仪泣拜而领谢。孔明令取文房四宝，于卧榻上写遗表，以奏后主。其表曰：

　　丞相、武乡候臣诸葛亮稽首顿首谨表：伏闻生死有常，难逃定数；死之将至，愿尽愚忠。念臣赋性愚拙，时遭艰难，分符拥节，专掌钧衡，兴师北伐，未获成功；何期病在膏肓，命垂旦夕！伏愿陛下清心寡欲，薄己爱民；遵孝道于先君，布仁义于寰海；提拔幽隐，以进贤良；屏除奸谗，以厚风俗。臣家成都，有桑八百株，薄田十五顷，子弟衣食，自有余饶。至于臣在外任，别无调度，随身衣食，悉仰于官，不别治生，以长尺寸。若臣死之日，不使内有余帛，外有赢财，以负先帝、陛下也。臣亮临褚不胜涕泣，激切祈恳之至。

　　孔明写毕，分付杨仪曰：“吾死之后，不可发丧。若司马懿来追，将吾先时木雕成吾之原身，安于车上，以青纱蒙之，勿令人见。汝可一顺一逆，布成长蛇之阵，回旗返鼓。若魏兵追来，令人马不许错乱，却将吾原身推出，令大小将士左右而列。懿若见之，必急走矣。待魏兵退去，方可发丧。丧车上可作一龛，坐于车上，用米七粒，少用水放于口内；足下安明灯一盏；置柩于毡车之内；军中安静如常，切勿举哀，则将星不坠矣。吾阴魂自起镇之。先令后寨先行，然后一营一营，缓缓而退。汝等文物皆尽心报国，不可负职也。”杨仪听令，曰：“丞相少虑，仪并不敢有违丞相之言也。”

　　是夜，孔明令人扶出，仰观北斗，遥指之曰：“此吾之将星也。”众视之，只见其色煌煌欲坠。孔明以剑指之，口中念咒。咒毕，急回帐时，不醒人事。忽李福又到，见孔明昏绝，口不能言，乃大哭曰：“我误国家大事也！”须臾，孔明复醒，开目视之，见李福立于榻前。孔明曰：“公此一来，必是天子问谁可任大事？蒋公琰可矣。”福曰：“公琰倘不在，谁可继之？”孔明曰：“费文伟可以继之。”福欲又问，孔明不答而逝。时建兴十二年秋八月二十三日也，寿五十四岁。后晋史官陈寿评之曰：

　　诸葛亮之为祖国也，抚百姓，示仪轨；约官职，从权制；开诚心，布公道。尽忠益时者，虽仇必赏；犯法怠慢者，虽亲必罚。服罪输情者，虽重必释，游辞巧饰者，虽轻必戮。善无微而不赏，恶无纤而不贬。庶事精炼，物理其本；循名责实，虚伪不齿。终于邦域之内，咸畏而爱之，刑政虽峻而无怨者，以其用心平而劝戒明也。可谓识治之良才，管、萧之亚匹矣。

　　蜀人杨戏赞曰：

　　忠臣英高，献策江滨。攀吴连蜀，权我世真。

　　受遗阿衡，整武齐文。敷陈德教，理物移风。

　　贤愚兢心，佥亡其身。诞静邦外，四裔以绥。

　　屡临敌庭，实耀其威。研精大国，恨于未夷。

　　唐贤元微之作孔明庙赞曰：

　　拨乱扶危主，殷勤受托孤。英才过管、乐，妙策胜孙、吴。

　　凛凛《出师表》，堂堂“八阵图“。如公全盛德，应叹古今无！

　　白乐天言先主能用孔明诗曰：

　　先生晦迹卧山林，三顾那逢圣主寻。鱼到南阳方得水，龙飞天汉便为霖。

　　托孤既尽殷勤礼，报国还倾忠义心。前后出师遗表在，令人一览泪沾襟。

　　宋程伊川挽孔明诗曰：

　　六出雄狮度剑关，运谋设策笑谈间。巍巍功业盖三国，凛凛威风镇八番。

　　羽扇纶巾扶社稷，忠肝义胆展江山。壮还未遂身先丧，提起令人血泪斑。

　　后宋尚书姚伯善吊孔明占风曰：

　　火精秒暮当桓、灵，妖氛蔽日豺狼横。操虽汉相实汉贼，逼胁万乘迁神京。

　　二袁、刘表、孙破虏，坐视王室扬旗旌。豫州哀愍世无主，殷勤三顾茅庐行。

　　先生感激弃耒耜，坐间谈笑诛鲲鲸。运谋东吴破赤壁，长剑西指烟尘清。

　　托孤泣涕请继死，愿効忠贞竭股肱。祁山六出世罕匹，折冲不用施刀兵。

　　中兴功业耀神武，灭伏鼠盗潜无踪。苍天何事绝炎汉？半夜耿耿长星倾。

　　可怜豪俊志不遂，哽咽忿气空填胸！

　　宋陈兰石先生叹孔明诗曰：

　　亘古英雄世莫俦，匡君功业并伊、周。出师未必催梁木，始觉天心已厌刘。

　　宋楚菊山先生赞孔明诗曰：

　　七星坛上东风急，五丈原头秋月明。先生不是无才调，天意俄然欲变更。

　　宋参政叶士能赞孔明诗曰：

　　退莫追兮进莫攻，来如风雨去无踪。神机妙略谁能测？果是人间一卧龙！

　　胡曾先生诗曰：

　　蜀相西驱十万来，秋风原下久徘徊。长星不为英雄住，夜半流光落九垓。

　　后史官朱黼论孔明曰：

　　孔明高卧南阳，自比管、乐，时人莫之许也。余窃论之，孔明王者之佐，伊尹之俦也。管、乐之比，特主乎拨乱继绝之志，一时自寓之言耳，奚足以知孔明哉？夫孔明之于伊尹，所遇虽异，处心则同，要未可以差殊观也。夫躬耕有莘，而乐尧、舜之道；躬耕南阳，而吟《梁父》。同一隐晦也，聘币三往而后起，枉驾三顾而后从。同一出处也，一夫不被则有纳沟之耻，汉室未复则为一己之责。同是自任也，伊尹往来汤、桀之间，二国不以为间；就桀而复伐之，天下不以为叛；相太甲而复放之，复太甲而终相之，天下不以为专。孔明兄弟分仕三国，国人不以为二；劝昭烈伐刘璋而迄取之，后世不以为贪；昭烈令辅后帝，且曰“苟不可辅，公自取之”，孔明不以为嫌；专国一十二年，后帝不以为逼：果何修而得此哉？孟子曰：“伊尹耕于有莘之野，非其道也，非其义也。禄之天下，弗顾也；系马千驷，弗视也。”岂非其素所不屑者，足以取信于人哉？方孔明萧然草庐之中，资衣食于耒耜之业，拥膝长啸，不求闻达，顾岂有一毫富贵之念？迫之而起，要为天下大义，拨乱继绝耳，其肯以天下动其心乎？其肯以负其主以利其家乎？其肯为不义以利其身乎？

　　初，蜀长水校尉廖立，自谓才名宜为诸葛之副，尝以职位游散，怏怏怨谤无己。于是孔明废立为民，徙之汶山，及闻孔明亡而垂泣曰：“吾终为左衽矣！”李平闻之，亦大哭病死。平常冀亮复收已，得自补复，策后人不能，故也，后史官习凿齿论廖立、李平曰：

　　昔管仲夺伯氏骈邑三百，没齿而无怨言，圣人以为难。诸葛亮之使廖立垂泪，李严即李平也致死，岂徒无怨言而已哉？夫水至平而邪者取法，鉴至明而丑者亡怒，水鉴之所以能穷物而无怨者，以其无私也。水鉴无私，犹以免谤，况大人君子怀乐生之心，流矜恕之德，法行于不可不用，刑加乎自犯之罪，爵之而非私，诛之而不恕，天下有不服者乎？

　　后南张氏赞孔明曰：

　　维忠武侯，识其大者。仗义履仁，卓然不舍。

　　方卧南阳，若将终身。三顾而起，时哉屈身。

　　难平者事，不昧者几。大纲既得，万目乃随。

　　我奉天讨，不震不竦。惟一其心，而以时动。

　　噫侯此心，万世不泯。遗像有严，瞻者起敬。

　　晋永兴年间，镇南将军刘弘至隆中，观孔明故宅，立碑以表其闾，命太傅掾犍为李兴撰文。其文曰：

