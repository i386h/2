<!-- { "loadSidebar": true } -->
　　先是，刘被掳至松，入李宅，李之母见而悦之，曰：“若固名家女耶？何妍丽至是。盍母事我，依我寝处，行将送汝还故乡耳。”未几成栋以粤东叛（降永历），母与弟皆械送京，姬妾等俱听本旗发遣，悉置之南京。刘亦入籍中，为黑都统承管，辟内署后马厩旁空地居之，妇女三百余，群聚席棚，几于露处。又马尿熏人，不能一刻居，皆号泣不欲生。越一日夜而满洲太太者来矣。满洲太太，王府中总管老媪也。年七十余，发白颜赪，髻圆而扁，鬓簪花，衣履皆男子式。善汉语，滑稽多智。至则都统皆跪迎。其管家婆二太者，叩首鞠躬，导引至棚中，遍望作汉语曰：“诸姊妹无恐，我来作降福符官也，不知谁是有福者。”乃侧身入妇女队，择当意者，拽其裙而行，得三十余人，令至别所，命摆列于前。上下睨视久之，乃曰：“彼太长，此略短。”而三十人中，复去其半，留十余人，令至前。谛视其发及手掌臂指，复隔衣扪其乳，则又去七，仅存者五。乃令五妇列坐，待以茶，殷勤问讯，而细审其音，俟其答语，则耳属之。中有一妇女音微窳（音与恶也），复去之。旋起立，语四妇曰：“无动，且安坐。吾欲一观履式耳。”乃揭其裙，叉两指量其履，戏语曰：“无乃唐突，然不尔则不见真才。”仅得四人，而刘与焉。满媪向刘作满语，“塞楞塞楞”者再四。“塞楞”者，言“最好”也。复汉语谓四人曰：“有侍婢乎？任随尔行。”回顾二太满语曰：“雅海沁兀律罕。”言“渠婢令随去可也。”俄拥四妇登舆，至王府，刘持张媪痛哭曰：“入此间，万无与珍相见日期，吾命亦休矣。”媪亦相抱而泣。 
　　至暮，王宴，命四妇侍酒，满妪诫四妇曰：“至前，各叩首俯伏，命汝等起乃起，慎毋哭泣致怒，以取鞭朴。”已而三妇皆如所诫，膝行匐匍，叩首毕，伏地不起，屏息莫敢作声。刘则冉冉而来，倚柱而立，向左壁，侧其面目，不盼灯下，额光煜煜，射人目泪，睫晕微红，倍添娇艳。王异之，问何籍。刘不应。问年几何，不应。问有夫否，又不应。忽自号泣曰：“我民间寡妇，被鞑兵掳。以恋恋于一女，故不遽死。今至此，已与吾女永隔，尚安用生为？盍速杀我？我良家女，决不肯为奴婢。”乃撞其首于柱，满妪即抱持。且踊且号，鬟髻为解，发委地丈余。王见而益异之，遂有怜爱心，谕满妪曰：“善护持，无令悲损。”妪为巧言百端，引刘入己寝以安之，朝夕进参，凡果饵粥糜熬黍，稠叠几案间，而勺粒不入口，坐卧唯泣，张媪忧甚。私语满妪曰：“刘痛念其女，故悲毁至此。前在松江传闻李兵归，复掠直塘一带，今及三旬，而女之存亡音耗寂寂，计得一当通问于其女以慰其心，或可少进饮食。”满妪然之，为启王。王曰：“速令写书，可遣疾足往。”满妪告刘。刘霁颜曰：“汝累日所言，吾俱不欲闻，唯此言差强人意。”乃作书寄珍曰：“我生不辰，叠罹险难，向日送汝河干，竟成长别，痛何可言！自七兽肆毒，掳我往松，幸叨假母慈覆，寝食相依，且许送我归虞，令我母子完聚，不期挂名眷籍，候遣省中。忽又送入掖廷，厕身穷袴。竟如坠崖之人，不能奋飞。嗟乎！珍儿，汝母至此，尚能隐忍以求活哉？所以苟延残喘，累遭窘折而不死者，尝与张媪言，汝是我一点血脉，若不相闻问，而泯泯以死，使汝抱无涯之戚也。前在松江，惊闻直塘一带村落，尽被兵燹，想七兽未遂所欲，故又发纵指使。以势而揣，汝家亦为破巢之卵，然究竟是真是假，尚不免将信将疑。今吾书至而汝有手书来，则吾知汝之幸不死于七兽也；吾书至而汝若无手书来，则吾知汝之不幸而竟死于七兽也。其生其死，决于片楮。专睇归鸿，慰我愁思。若夫茕茕嫠妇，给事掖庭，凡所自计，皆所素审，彼若辱我下陈，使以鞭棰，非口唾其面，即头撞其胸，虽粉吾骨不辞也。吾秉性高抗，不肯下人，拼却一死，彼且奈何我？珍儿珍儿，无为我虑！”云云。 即缄书付满妪，妪启王命标将发捷足，限两日夜到虞，两日夜返省。 
　　珍接书泣曰：“不意今日始见慈亲手书。”钱生读竟泣曰：“何爱女情切也。”回顾珍曰：“事已至此，临大义则妻不得二其夫，论至情则女不得死其母，此际殊难措词，汝回书须斟酌出之。”时刘仲适至，仲展书玩之再四，忽蹙眉曰：“汝母执拗，不顾利害，王非他，当今王爷也，入关时为从龙第一功臣，至江南，降弘光，平两浙，贵戚而功高，威重莫比。乃欲唾面撞胸，徒以性命劘虎牙，万一激发雷霆，吾与若俱无噍类。事已无可奈何，回书宜劝之婉从。”珍曰：“女无劝母失节之理，第本心则不欲母死，余非所知。”乃作书始慰以无恙，后云：“母生则儿亦生，母死则儿亦死。”情殊恋慕，而无激劝语。钱生寓书于刘，则以曹大家勉慰，亦两无所碍。而仲则私自为书，不令钱生夫妇知，书盛言王厚恩，选其寒微，不遗荆布。又云：“妹固女中智士，匹妇小谅，宜所不为。”又云“当思熊耳山人言，此番作合，或妹命中宜膺奇福。”末则告以：“房屋皆毁，纵使全节而归，栖身何所？女婿外人，终难倚托。何如自发根枝，使我两兄亦叨庇荫。”乃署伯名于书尾，而己附之。先是刘知王为发书，心感之，始饮糜粥。及回书至，亟开函，知珍无恙，不觉色喜。已而细味钱夫妇书中立言微意，又不觉涔涔泪下。继阅两兄书，沉思久之，则又怒形于色曰：“非出伯兄之言，乃刘二所为。四十金不获如愿，乃更欲卖我于旗下为婢妾乎？”令张媪火之。 
　　居无何，忽喇氏薨于京邸。讣至，为位于中堂，凡本旗灶下妇女皆得临哭，其在外者，穿素衣而已，盖国制也。满妪语张媪曰：“王妃薨，凡在府中妇女，哭临日三至，宜凛遵无违。”媪以告刘，刘曰：“吾固啖此间饭者，敢违此间大典？”乃葛髽缟衣练裙素履而出，素艳幽姿，见者无不神魂飞越。王忽于中溜遇之，遽问曰：“此妇得非发长委地者耶？”为目送久之。密语满妪曰：“此妇骨格不凡，可善视之，无使与群婢伍。”自是满妪见刘辄跪叩，听使令，唯恐不当其意。未几王使杂沓而至，汉妆衣服一箱，满妆衣服一箱，满妪跪而进曰：“王爷赐也。”刘弗视。旋又赐参十斤，东珠百颗，满妪跪而进曰：“王爷赐也。”刘又弗视。旋又赐首饰一箧，宫扇二把，手帕二条，荷包四副，银锭、金锭各一盘，满妪罗列案前，又跪而告曰：“皆王爷赐。”刘又弗视。妪乃曰：“王赐宜面叩申谢。”刘忽倒卧于床，不起。是夜，王命刘侍寝。刘乃大号且泣曰：“果也欲婢妾畜我，我难妇耳，生长良家，岂有罪而输为城旦者，任彼朝朝暮暮邪？”王闻乃已。 
　　满妪私问张媪曰：“刘自入府以来，王待以殊礼，凡馈食沃盥等事，俱不令承应，又赏给稠叠，实为非常异数。王之用意，不为不厚。今忽喇氏薨，尚无子，群婢中绝无宠幸者，而独注意于刘，此大福将至时也，而必自多龃龉何耶？如以孀妇自嫌，我旗下夫死辄嫁，以广丁男，向着为令，何嫌之有？”媪曰：“彼性高抗，在家喜南面坐，凡诸婢仆，皆屏息听指挥。一旦欲卑躬屈膝于王前，宜其宁死不愿也。”满妪微会意。越数日，王赐刘金凤冠一品命服。媪语刘曰：“蒙尊礼至此，宜若可从，天生尔貌，决不令其落莫以终也。”刘不言而手受其冠服。满妪从屏隙中窥之，知其意转，乃遍张灯悬彩鼓乐，令刘闻之。乘间更至刘前，附耳言曰：“朝廷有定例，凡正室不孕，侧室有子者，许奏闻，册立为妃。今之服，止一品夫人服耳。后且更有贵于此者。”王以御赐蜡炬导刘入寝，刘呼满妪曰：“独忘拜谢天恩乎？”王乃命移炬至中堂，中立，刘立王后而居左侧，齐行九叩礼。至王寝室，刘卸金凤冠，易命服，向王三拜三叩而起。王喜其知大体，有淑嫔风范。是夜刘遂侍寝。 
　　次日，王悦甚，赏满妪钱六十缗，妪率府中男妇三百余人至刘前，叩首称贺。乃出白金四百两，第其等而轻重犒之，阖府中皆大悦。王命陈、刘二监听刘使令。二监者，先朝内臣，年皆七十余。刘乃作书，命二监往虞寄珍曰：“汝母命衰，失身叱利，孽非自作，叫天何辜。我生平不作短气语，今且欲出诸口，不胜忸怩。而不得不为汝言之者，母子本是一体，又汝是黄氏一脉，责无可辞，故为汝聊白吾意。汝父生前，实未尝与我有一语忤，夫妇之私，有逾常格。无言息妫，不禁怀旧而暗自伤心。馁矣若敖，谅亦赍恨，而难于瞑目。今为之计，莫如访立本宗为嗣，分受万金，绵其血食。一以尽生者之心，一以安死者之魄。善体吾衷，是诚望汝。又二监乃先朝内臣归旗者，须加礼款待。别时将我所存元宝二锭赆之，亦使此辈知汝非寒俭家儿也。东珠十颗，可为甥儿帽饰。京样手镯一副，欲汝佩之，如见汝母耳。两舅氏暨夫婿，余情耿耿，不及细诉，非不欲诉，言之丑也。吁嗟珍儿，而今而后，吾不能依汝以居矣，夫复何言！” 
　　二监奉书，钱生已偕二刘先启行来江宁矣。时王以浙西民叛，奉命往抚。刘见三人至，不交一语，但两手捉婿臂，目视两兄而泣。刘仲曰：“今骨肉相聚，亦大幸事，妹纵有苦情，可徐述无悲。”既而满妪奉茶至，皆跪而进，称二刘曰舅爷，钱曰姑爷，始知刘已为蔡文姬矣。遂不问入府后事。珍奉母冬夏衣各十袭，小菜十瓶，客点廿种，炙鸡糟鸭等物数盒，皆手交内监挈至。二监备言珍款待加礼，赆赠多金，遍告同列，同列为之啧啧赞扬。刘乃大悦。方刘伯之将至也，于其妹改节事，尚在疑信间，乃私问仲。仲曰：“妹已处于王宫，又何疑？”伯大恚，作书骂妹，付仲转达，拂衣先归。仲接书曰：“腐儒语何可令妹见？”遂火之。既而钱告归，刘私语之曰：“吾欲为汝图功名，但旗主英察，汝且勿复见我，我在南在北，尚未可知。为语珍，音书弗绝可也。”仲盘桓府中，独无旋里想，遂与刘监结为同宗，而共处于值房。未几，王归自浙，仲乃谒见。问刘：“汝兄才乎？”对曰：“小有才。”乃命仲办理薪水事。 
