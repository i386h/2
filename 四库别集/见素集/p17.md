<!-- { "loadSidebar": true } -->
　　正徳辛未侍御贺君志同之按治吾闽也道建阳谒吾晦翁文公朱先生考亭之居明伦堂之左吾夫子燕居之祠在焉先生毎晨起拜先圣意者是祠也侍御君病其隘檄所司拓而大之堂之右亦搆一祠为先生燕居之所旣妥神位郡守罗君柔请记其成呜呼先生从祀庙学由京师逹之天下皆然也専祠建有之劔有之婺又有之与凡过化之乡亦莫不然燕居之祠淳祐间漕使史季温立之矣斯则侍御君欲隆先生之道以竝峙夫子名教之地政其至也先生力任斯道研精经典常至夜分未尝以疾病废宦迹所至悯天命悲人穷宛然孔氏家法乞祠与告専志著书终一生容有余力者耶所谓燕居则俨然端坐存此心于端庄静一之中穷造化之原探圣贤之蕴万殊一贯析之合之极其精而尽其大慊慊然不知得之深而老之将至也由是而论夫子之申申夭夭甚逸先生甚劳焉地殊而力异也夫子集羣圣之大成以独当道统之任卒之先生亦集诸儒之大成以独当道学之任上接夫子无愧焉抑大圣大儒乗运而生者也大圣关万世之元气大儒关一代之元气扶翊世道则未始不同也圣盛于尧舜当唐虞时也周旣东而夫子生道不胜否而卒老不用然删述六经使世得为世夫子之功也迨六籍焚而秦亡后世窃半部于论语犹足佐宋儒盛于濓洛当仁神时也宋旣南而先生生道不扶衰而虽用不显然传注六经使世得为世先生之功也迨伪学禁而宋亡后世稍究心于道学亦足扶元圣功儒効天地古今之不可一日少焉者也皇明人文天啓五百符运数考之其时矣不能无斯道之责望也求先生于动者先于静得先生之所以劳然后望夫子之所以逸是祠其兴衰复泰学圣贤之大机欤侍御庄整有风裁得之尊府宪副泽民公亷谨之训为多斯举亦具知其趣矣
　　孝友祠重增祭田记
　　吾林福唐尉公以孝闻于朝诏立双阙旌之蠲其傜加爵饩焉唐贞元时也欧阳助教公詹有述黄校书公璞有传宋嘉祐而下凡五修之吕秘阁公夏卿王梅溪公十朋有碑陈正献公俊卿真文忠公徳秀有记入国朝郡守岳防泉公正由城之外迁之内今乌山也丘文庄公濬族祖侍郎公文有记嗣是分守大防熊公禄又脩之公【缺】世孙员外郎防助焉治丁巳嵗也惟祀事之田亩计者仅七余而分者仅五嵗入之租恒乏夫祭疏则怠怠则忘具物比时以厚报也井田未废卿而下有圭田近世士夫家祭田之立以致豫也斯孝子之志也林之力则顾有所弗逮正徳辛未督学宪副杨公子器谒公祠而少之割以公赎之金两计者五而畸杨公擢去宪副姚公镆代之割以公赎之金两计者六而畸檄郡守张公琦经理其间因足以祠之菓利与城居之子孙缩祭之费市田七亩以先承其匮以俟夫来者之赎是固人心好徳之同公之孝生能格于天感于君殁能致歆动人人至于今未冺也嘅自道学失传佛老氏以邪説聋瞽天下琳宫梵刹金碧灿煌胜地腴田施入若弃梗独未闻支一木割抔土为徃哲地者是无他彼能私以祸福惊动人人亦私以幸福脱祸之心应之吾道公人心以立大防者也君子以厚小人以薄君子同是心而追慕其道是人精神感孚于百世之上欲起之于百世之下以薫道俗则所以为公地者其奥可知矣二公亷而明方直而静防学宏识负时名意之今若不足留宜于古而独信也又况柄王风俗道化先焉欧阳子谓立其本以胜之名教之地胜邪之一几也记以传盛事谂子姓世守焉正徳壬申仲冬邵州二十二世孙俊记
　　三功祠记
　　正徳庚午予起征蓝道防之下关所谓白帝城者问其祠公孙述也予曰越矣哉非之祭也古者慎祭祀以为国典无谓加典为非宜况贼而神祀之倒持纲常蔑名教乃尔可嘅也夫方述起成都以辅汉为名乗乱称帝马伏波见而少之曰子阳井底蛙耳故不受伪命专意东方用能佐世祖立功异域为中兴名臣而述竟汉贼以死述可祀则汉莾可祀晋敦可祀他日蓝防亦可祀乱贼之臣亦何惮而自沮耶呜呼世道大关也政而系之教焉淫祠之当毁有先于是者乎尝怪述生盗名器旣诛死犹土偶南靣缪窃血食者千数百年少陵东坡徒寄春秋之笔而诸葛武侯张忠定范忠宣事任是方犹未及是正意者将有待于今耶固世道者之责也旣命毁其像易其额为正所宜祀者土神江神而伏波亦与焉昔共工氏之伯有九有也其子后土氏能平九土故祀以为社书曰宜于冢土下关虽一里之社土之人其世依以生也川泽以出财用而祝融防河伯江渎具在祀典潞公所脩益州江渎之祠故在也书曰望于山川关又江之襟喉民寄命至要也皆防被功徳所宜报而祀而以告以祈又胥聚于此焉若乃炎精中微奸伪移柄当是时述能如援择汉胄自依则述将与贾邓等伍望蜀之萌何自而起蜀之赤子何名为从贼浮桥覆溺入北之惨亦何因而至哉述名教罪人贻蜀人之祸至于今为烈也故毁述而进伏波与顺也亦祀典也呜呼君臣天地之大经也乱臣贼子人人得而诛无赦者况予叨讨贼之权者乎植人心扶世教毁贼述之祀以声讨蓝之端道之大关若此无谓然乎哉是秋仲月莆田见素子林俊记
　　南平关记
　　南平佛图旧关也申其险以自固也无谓乎佛图故更之南平因郡名之旧也正月曹平六月蓝平十有一月方平志喜也亦志备也主是役者巡抚高公崇熈巡按王君纶予与焉分守邵君蕡兵备何君与郡之守刘思贤判张曰善令张宪相是役者是嵗正徳辛未见素子林俊记
　　槐庭记
　　族诸兄廷评槐庭乌山之下居也地衍迤以就夷东西家鳞次风气蕴蓄万象俱寂无覩也寸碧隐隐出屋上则西南数峰出没明晦无足寄遐瞩而骋逸怀必楼焉则钜野砥平山萦海截聚落星布万井凑簇而云连草树绵络如箦禽鱼上下可数也夫不贵其见贵无见而寓有于见取诸近则然也庭有槐烟霏栖防雨青而云碧晴旭东上叶沃若有光日之入晴月影布连碎而疎稠隂随庭转据床以憩则赫曦夺炎苍雪下堕繁樾帡庇风徐徐然来毛髪萧爽花糁糁扑人靣祛烦澄虑不出户而值林野敛熇喧而退之寂也吾逺求乎哉记省事直今栖息盻恋是槐矣始若寻尺然液嫩焉耳矣继若拱把然穉枝出檐叶夭夭鲜净畅敷焉耳矣今则强本修榦上摩空青柔枝厚叶结团隂而拥高盖盖至是而槐得具观焉独恠夫坚中腻理材不后楩楠而不居梁栋味足愈风热而已咯防不防参蓍为伍色可以染而鲜丽不竝乎丹青予之道殆然乎殆非然乎夫童而至于冠日则有待也而壮心劲气其莫犹人也强而壮犹是焉旣衰且老则敛翮戢采以纵浪野情夫人者长风上征如在天上静言思之其莫犹我也夫均之玉也而易连城而取刖足而投鹊而韬匮而得其形佀以滥夫十袭之珍遇不遇耳矣岂有宰物者限其间哉吾舍槐奚适哉絜短而较长尺刓星漫秪见其小也昔景叔以百口保符彦卿槐植于庭以自志也其亦小焉耳其符也其幸也其不符如槐何哉噫斯所谓俟命者也景叔有言公则无言又无心焉以身之不足谅其如后代何哉然事者其固有合也景叔子懿旦孙素皆第进士懿知袁州旦至宰相素亦为尚书吾林起家忠孝九牧始之贰州继之公伯父马丞公父京推公与公则又继之视王氏无减也两郡守伯兄公舜卿子富季弟正郎君塾皆第进士舜卿公懿同塾富方隆宦业其将来容不为旦为素者哉公诸弟奎墰又举于乡有民寄有士责容不为雍为靖者哉马丞京推兄弟竝官封而公之封廷评也与京推同日命又世所无亦王氏所少也夫公无言也人得而言之无心也天容得而无心哉记庭槐并其佀及之正徳癸酉春三月望族诸弟见素子林俊记于云庄青野
　　漳政纪
　　漳平始龙岩尾闽防而颊辅于潮成化辛卯始析县理者弗恪効罔臻正徳戊辰武昌汪侯宗程来为令方是时贼珰盛啓贿门吏缓祸速化恣之为渔猎取百至民力匮以转流侯涣收棼释之慎示畏约示省严以痛梗右仁弱而抚摩之豪食为敛流为复者数十姓无名委输数数然上瘠民疲为恳恳且争有损上益下之道焉百废筹缓急举之大成庙修櫺星门修社稷城隍又脩明伦堂建栖神重道则然也庠生有课塾生有师继其乏奬其修而登其可进兴学则然也树县栅塲乡兵简阅之御盗则又然也皆节缩取办惟常平难为之所则仿盐议白之当道间一行之得谷八千余斛比足白止曰毋吾厉阶业备荒之豫而毋啓滥觞之征人以为宜侯狷而刚故担荷力而常私在民不养交为己私便锦衣杨者贼珰党也势方炎侯系其家人之专利者藩司吏怙势挟赇侯发之部使者禠其役民则有谣乡有虎侯诚祷而寻殪之民又有謡武平防逼邑且入侯持弓跃马先乡兵蹴之擒斩数十冦遁去朝防故事公役侯私募为给龙岩乏尹羣言之当道必侯摄侯摄茂着遗声遂载被殊奬二邑称为快侯书绩天官父老状治迹请记刻之石以系侯思侯予监临所取士旣知矣政隐约未详漳逺也徐覈之始之自邑来者曰侯果良为六邑最继之邑之人言仝郡之人言同士夫言又同郡之守陈君宗禹来书曰闻有询于淳淳守者也果良者也治六邑最方始为得人贺曾生元清林生汝复来言曰侯果良也文漳人之心且励嗣政非侯佞也予曰旣知矣抑不见夫负百里者乎始则矍铄然继则蹒跚然吾惧夫末路之难也侯可乆乎曰可然则南之轸不可期漳不能侯乆也昔秦人之鼎一千钧一百钧一十钧令曰举者与有差乌获过之举十钧又举百钧又举千钧然则漳十钧之鼎也侯将举其重者二生惘然予曰人心也记之
　　性善书院记
　　见以圣贤而定独至之论孟子所以扩前圣黜众説而的示来学为归者也圣凡亦絶矣比而齐庄周所畏也而孟与世子固言之嫁异説以愚人人抑非心所宿存也滕文国也大徳间建性善书院中敓比丘尼治丁巳汉阳马君文盛以进士来尹宜厥官偕教谕黄君文雍谋曰是可缓无问庸甚吾道之辱廼承巡抚何公鉴提学邵公贤檄正之魏千戸某义益所介地院遂聫学宫户侯丞簿尉胥相成绪黝垩显丽嵬然一巨观前祀孟子后祀滕文公别以乐万毕然为配庑为藏修之所神而附之教焉介予友贠外郎黄君颙请纪贞石呜呼论性告子盖屡变矣笋曰恶杨曰混韩曰三品杜曰恶之端气也举其末而遗其本者也后稷文王叔鱼越椒扬食我之生异者气也气异如靣固未尽四子所云而已易曰一隂一阳之谓道继之者善成之者性性仁义礼智是也性之善之谓道本谓之命自然谓之天动而四端谓之情天者至纯命者至公情者至真也圣与凡容有异乎今夫木本同而荣悴异者气也以过本则惑矣培而逹可荣也人性一本也圣凡一枝也始同而竟异扩而充又同也谓之善宜无不可呜呼定论也事在强力而已强而为奚已而非圣强而为奚人而非已强而为奚天下而非人书院不纪之滕之天下可也请先之滕人士将羣趋而至焉以风天下又可也
　　广元教谕黄先生祠堂记
