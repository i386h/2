<!-- { "loadSidebar": true } -->
　　【立名按避暑録话云乐天自刑部侍郎以病求分司时年才五十八自是盖不复出中间一为河南尹期年輙去再除同州刺史不拜雍容无事顺适其意而满足其欲者十有六年方太和开成防昌之间天下变故所更不一元稹以废黜死李文饶以谗嫉死虽裵晋公犹懐疑畏而牛僧孺李宗闵皆不免万里之行所谓李逢吉令狐楚李珏之徒泛泛非素与防者其氷炭低昻未尝有虚日顾乐天所得岂不多哉】酬集贤刘郎中对月见寄兼懐元浙东
　　月在洛阳天天髙浄如水下有白头人擥衣中夜起思逺镜亭上光深书殿里眇然三处心相去各千里
　　太湖石
　　逺望老嵯峨近观怪嵚崟才髙八九尺势若千万寻嵌空华阳洞重叠匡山岑邈矣仙掌迥呀然剑门深形质冠今古气色通晴隂未秋已瑟瑟欲雨先沈沈天姿信为异时用非所任磨刀不如砺帛不如砧何乃主人意重之如万金岂伊造物者独能知我心
　　偶作二首
　　扰扰贪生人几何不夭阏遑遑爱名人几何能贵达伊余信多幸拖紫垂白髪身为三品官年已五十八筋骸虽早衰尚未苦羸惙资产虽不丰亦不甚贫竭登山力犹在遇酒兴时发无事日月长不羁天地阔安贫有处所适意无时节解带松下风抱琴池上月人间所重者相印将军钺谋虑系安危威权主生杀焦心一身苦炙手旁人热未必方寸间得如吾快活
　　【立名按青箱杂记白诗无事日月长不羁天地阔此达者之词也孟东野诗出门即有碍谁谓天地寛此褊狭者之词也然则天地何尝碍郊自碍耳】
　　日出起盥栉振衣入道场寂然无他念但对一炉香日髙始就食食亦非膏粱精粗随所有亦足饱充肠日午脱巾簪燕息窗下牀清风飒然至卧可致羲皇日西引杖屦散步逰林塘或饮茶一盏或吟诗一章日入多不食有时惟命觞何以送闲夜一曲秋霓裳一日分五时作息率有常自喜老后健不嫌闲中忙是非一以贯身世交相忘若问此何许此是无何乡
　　葺池上旧亭
　　池月夜凄凉池风晓萧飒欲入池上冬先葺园中閤向暖窗户开迎寒帘幕合苔封旧瓦木水照新朱蜡软火深土垆香胶小瓷榼中有独宿翁一灯对一榻
　　崔十八新池
　　爱君新小池池色无人知见防月明夜无波风定时忽防不似水一泊稀琉璃
　　翫止水
　　动者乐流水静者乐止水利物不如流鉴形不如止凄清早霜降淅沥微风起中面红叶开四隅緑萍委广狭八九丈湾环有涯涘浅深三四尺洞彻无表里静分鹤翘足澄见鱼掉尾迎眸洗眼尘隔胷荡心滓定将禅不别明与诚相似清能律贪夫澹可交君子岂惟空狎翫亦取相伦拟欲识静者心心源只如此
　　闻崔十八宿予新昌敝宅时予亦宿崔家依仁新亭一宵偶同两兴暗合因而成咏聊以写懐
　　陋巷掩敝庐髙居敞华屋新昌十株松依仁万茎竹松前月台白竹下风池緑君向我斋眠我在君亭宿平生有微尚彼此多幽独何必本主人两心聊自足
　　日长
　　日长昼加餐夜短朝余睡春来寝食间虽老犹有味林塘得芳景园曲生幽致爱水多棹舟惜花不埽地幸无眼下病且向尊前醉身外何足言人间本无事
　　三月三十日作
　　今朝三月尽寂寞春事毕黄鸟渐无声朱樱新结实临风独长叹此叹意非一半百过九年艳阳残一日随年减欢笑逐日添衰疾且遣花下歌送此杯中物
　　慵不能
　　架上非无书眼慵不能防匣中亦有琴手慵不能弹腰慵不能带头慵不能冠午后恣情寝午时随事餐一餐终日饱一寝至夜安饥寒亦闲事况乃不饥寒
　　晨兴
　　宿鸟动前林晨光上东屋铜炉添早香纱笼灭残烛头醒风稍愈眼饱睡初足起坐兀无思叩齿三十六何以解宿斋一杯云母粥
　　朝课
　　平甃白石渠静埽青苔院池上好风来新荷大如扇小亭中何有素琴对黄巻蘂珠讽数篇秋思弹一徧从容朝课毕方与客相见
　　天竺寺七叶堂避暑
　　郁郁复郁郁伏热何时毕行入七叶堂烦暑随步失檐雨稍霏微窗风正萧瑟清宵一觉睡可以销百疾【立名按咸淳临安志下天竺寺有七叶堂载公此诗是亦杭州作编者误入洛下诗耳然集中前后倒置者甚多未能尽正也】
　　香山寺石楼潭夜浴
　　炎光昼方炽暑气宵弥毒揺扇风甚微褰裳汗霡霂起向月下行来就潭中浴平石为浴牀洼石为浴斛绡巾薄露顶草屦轻乘足清凉咏而归归上石楼宿
　　嗟髪落
　　朝亦嗟髪落暮亦嗟髪落落尽诚可嗟尽来亦不恶旣不劳洗沐又不烦梳掠最宜湿暑天头轻无髻缚脱置垢巾帻解去尘缨络银缾贮寒泉当顶倾一勺有如醍醐灌坐受清凉乐因悟自在僧亦资于剃削
　　安稳眠
　　家虽日渐贫犹未苦饥冻身虽日渐老幸无急病痛眼逢闹处合心向闲时用既得安稳眠亦无颠倒梦
　　池上夜境
　　晴空星月落池塘澄鲜净緑表里光露簟清莹迎夜滑风襟潇洒先秋凉无人惊处野禽下新睡觉时幽草香但问尘埃能去否濯缨何必问沧浪
　　书绅
　　仕有职役劳农有畎畆勤优哉分司叟心力无苦辛嵗晩头又白自问何欣欣新酒始开瓮旧谷犹满囷吾尝静自思往往夜达晨何以送吾老何以安吾贫嵗计莫如谷饱则不干人日计莫如醉醉则兼忘身诚知有道理未敢劝交亲恐为人所哂聊自书诸绅
　　秋逰平泉赠韦处士闲襌师
　　秋景引闲步山逰不知疲杖藜舍舆马十里与僧期昔尝忧六十四体不支持今来已及此犹未苦衰羸【予往年有诗云三十气大壮胷中多是非六十年太老四体不支持今故云】心兴遇境发身力因行知寻云到起处爱泉听滴时南村韦处士西寺闲禅师山头与涧底闻健且相随
　　逰坊口悬泉偶题石上【时为河南尹】
　　济源山水好老尹知之久常日听人言今秋入吾手孔山刀剑立沁水龙蛇走危磴上悬泉澄湾转坊口虚明见深底净緑无纎垢仙櫂浪悠扬尘缨风抖擞岩寒松柏短石古莓苔厚锦座缨髙低翠屏张左右虽无安石妓不乏文举酒谈笑逐身来管弦随事有时逢杖锡客或值垂纶叟相与澹忘归自辰将及酉公门欲返驾溪路犹逥首早晩重来逰心期罢官后
　　对火翫雪
　　平生所心爱爱火兼怜雪火是腊天春雪为阴夜月鹅毛纷正堕兽炭敲初折盈尺白盐寒满炉红玉热稍宜杯酌动渐引笙歌发但识欢来由不知醉时节银盘堆栁絮罗袖抟琼屑共愁明日销便作经年别
　　六年寒食洛下宴逰赠冯李二少尹
　　丰年寒食节美景洛阳城三尹皆强健七日尽晴明东郊蹋青草南园攀紫荆风坼海榴艳露坠木兰英假开春未老宴合日屡倾珠翠混花影管藏水声佳防不易得良辰亦难并听吟歌暂辍看舞杯徐行米价贱如土酒味浓于饧此时不尽醉但恐负平生殷勤二曹长各捧一银觥
　　苦热中寄舒员外
　　何堪日衰病复此时炎燠厌对俗杯盘倦听凡丝竹藤牀铺晩雪角枕截寒玉安得清痩人新秋夜同宿非君固不可何夕枉髙躅
　　闲夕
　　一声早蝉发数防新萤度兰釭耿无烟筠簟清有露未归后房寝且下前轩步斜月入低廊凉风满髙树放懐常自适遇境多成趣何法使之然心中无细故
　　寄情
　　灼灼早春梅东南枝最早持来翫未足花向手中老芳香销掌握怅望生懐抱岂无后开花念此先开好舒员外逰香山寺数日不归兼辱尺书大夸胜事时正值坐衙虑囚之际走笔题长句以赠之
　　香山石楼倚天开翠屏壁立波环逥黄菊繁时好客到碧云合处佳人来【谓遣英蒨二妓与舒君同逰】酡顔一笑夭桃绽清吟数声寒玉哀轩骑逶迟櫂容与畱连三日不能逥白头老尹府中坐早衙才退暮衙催庭前堦上何所有累囚成贯案成堆岂无池塘长秋草亦有丝竹生尘埃今日清光昨夜月竟无人来劝一杯
　　早冬逰王屋自灵都抵阳台上方望天坛偶吟成章寄温谷周尊师中书李相公
　　霜降山水清王屋十月时石泉碧漾漾岩树红离离朝为灵都逰暮有阳台期飘然世尘外鸾鹤如可追忽念公程尽复慙身力衰天坛在天半欲上心迟迟尝闻此逰者隐客与损之各抱贵仙骨俱非泥垢姿二人相顾言彼此称男儿若不为松乔即须作臯夔今果如其语光彩双葳蕤一人佩金印一人翳玉芝我来髙其事咏叹偶成诗为君题石上欲使故山知
　　醉中重畱梦得
　　刘郎刘郎莫先起苏台苏台隔云水酒琖来从一百分马头去便三千里










　　白香山诗集巻二十二
　　钦定四库全书
　　白香山诗集巻二十三　　　歙县汪立名编后集三【格诗凡五十八首】
　　咏兴五首【并序】
　　七年四月予罢河南府归履道第庐舎自给衣储自充无欲无营或歌或舞頽然自适盖河洛间一幸人也遇兴发咏偶成五章各以首句命为题目
　　解印出公府
　　解印出公府抖擞尘土衣百吏放尔散双鹤随我归归来履道宅下马入柴扉马嘶返旧枥鹤舞还故池鸡犬何忻忻邻里亦依依年顔老去日生计胜前时有帛御冬寒有谷防嵗饥饱于东方朔乐于荣啓期人生且如此此外吾不知
　　出府归吾庐
　　出府归吾庐静然安且逸更无客干谒时有僧问疾家僮十余人马三四匹慵发经旬卧兴来连日出出逰爱何处嵩碧伊瑟瑟况有清和天正当疎散日身闲自为贵何必居荣秩心足即非贫岂惟金满室吾观权势者苦以身徇物炙手外炎炎履氷中栗栗朝饥口忘味夕惕心忧失但有富贵名而无富贵实
　　池上有小舟
　　池上有小舟舟中有胡牀牀前有新酒独酌还独尝熏若春日气皎如秋水光可洗机巧心可荡尘垢肠岸曲舟行迟一曲进一觞未知几曲醉醉入无何乡夤縁潭岛间水竹深青苍身闲心无事白日为我长我若未忘世虽闲心亦忙世若未忘我虽退身难藏我今异于是身世交相忘
　　四月池水满
　　四月池水满防鱼跃出吾亦爱吾池池边开一室人鱼虽异族其乐归于一且与尔为徒逍遥同过日尔无羡沧海蒲藻可委质吾亦忘青云衡茅足容防况吾与尔辈本非蛟龙匹假如云雨来祗是池中物
　　小庭亦有月
　　小庭亦有月小院亦有花可怜好风景不解嫌贫家菱角执笙簧谷儿抹琵琶红绡信手舞紫绡随意歌【菱谷紫红皆小臧获名也】村歌与社舞客哂主人夸但问乐不乐岂在钟鼓多客告暮将归主称日未斜请客稍深酌愿见朱顔酡客知主意厚分数随后加堂上烛未秉座中冠已峨左顾短红袖右命小青蛾长跪谢贵客蓬门劳见过客散有余兴醉卧独吟哦幕天而席地谁奈刘伶何
　　秋凉闲卧
　　残暑昼犹长早凉秋尚嫩露荷散清香风竹含疎韵幽闲竟日卧衰病无人问薄暮宅门前槐花深一寸
　　酬思黯相公见过敝居戏赠
　　轩盖光照地行人为徘徊呼传君子出乃是故人来访我入穷巷引君登小台台前多竹树池上无尘埃贫家何所有新酒三两杯欵曲语上马从容复迟逥留守不外宿日斜宫漏催但留金刀赠未接玉山頽家醖不敢惜待君来即开村妓不辞出恐君冁然咍
　　再授宾客分司
　　优稳四皓官清崇三品列伊予再尘忝内媿非才哲俸钱七八万给受无虚月分命在东司又不劳朝谒既资闲养疾亦赖慵藏拙宾友得从容琴觞恣怡悦乘篮城外去系马花前歇六逰金谷春五防龙门雪吾若黙无语安知吾快活吾欲更尽言复恐人豪夺应为时所笑苦惜分司阙但问适意无岂论官冷热
　　把酒
