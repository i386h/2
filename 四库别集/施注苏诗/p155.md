<!-- { "loadSidebar": true } -->
　　恵州灵恵院壁闲画一仰靣向天醉僧云是蜀僧隐蛮所作题诗于其下
　　直视无前气吐虹五湖三岛在胸中相逢莫怪不相揖只见山僧不见公
　　游太平寺净土院观牡丹中有淡黄一朶特竒为作小诗
　　醉中眼缬自斓斑天雨曼陀照玉盘一朶淡【一作官】黄微拂掠鞓红魏紫不须看
　　【法华经佛说是经己天雨曼陀华牡丹谱姚黄左紫魏花以姓着青州丹州延州红以州着又炀帝辟西苑易州进牡丹二十种有赪红鞓红等名】
　　此君轩
　　云幢烟节十洲【一作七州】人犀甲檀枪百万军蘙荟发生何足道【一作数】此君真是此君君
　　【案此君真是此君君言竹之发生必有所以为之主者犹庄子齐物论所云其有眞君存焉庄子又云可以为众父而不可以为众父父即此君君同意】
　　观子羙病中作嗟叹不足因次韵
　　百尺长松涧下摧知君此意为谁来霜枝半折孤根出尚有狂风急雨催
　　谒敦诗先生因留一絶
　　凛凛人言君似雪我言凛凛雪如君时人尽怪苏司业不解将钱与广文
　　【杜诗只有蘓司业时时乞酒钱】
　　余将赴文登过广陵而择老移住石塔相送竹西亭下留诗为别
　　竹西失郤上方老石塔还逢恵照师我亦化身东海去姓名莫遣世人知
　　【释论一觉性是法身二觉相是报身三觉用是化身又释迦牟尼千百亿化身寳王云法身如月之体报身如月之光应身如月之影注应身即化身也】
　　絶句三首
　　松柏萧森溪水南道人只作两团庵市区收罢豚鱼税来与弥陀共一龛
　　【褚河南帖与弥勒同龛】
　　此身分付一蒲团静对萧萧竹数竿偶为老僧煎茗粥自携修绠汲清泉
　　【韩退之诗汲古得修绠】
　　天风吹月入阑干乌鹊无声夜向防织女明星来枕上乃知身不在人间
　　呈定国
　　旧病应逢医口药新妆渐画入时睂信知诗是穷人物近觉王郎不作诗
　　絶句二首
　　峩峩疉石立何孤赖有萧萧翠竹俱日暮无人鸥鸟散空留逺水伴寒芦
　　漠漠秋髙露气清新蒲倚石近溪生夜来雨后西风急静向牕前似有声
　　破琴诗后
　　余作破琴诗求得宋复古画邢和璞于柳仲逺仲逺以此本托王晋卿临写为短轴名为邢房悟前生图作诗题其上
　　此身何处不堪为逆旅浮云自不知偶见一张闲故纸便疑身是永禅师
　　【荘子大宗师伟哉造物又将奚以汝为将奚以汝适以汝为鼠肝乎以汝为虫臂乎知北游悲夫世人直为物逆旅耳维摩诘言是身如浮云湏防变灭】
　　送桞子玉至灵山
　　世事方艰便猛回此心未老已先灰何时梦入真君殿也学传呼观主来
　　次韵章子厚飞英留题
　　款叚曽陪马少游而今人在凤麟洲黄公酒肆如重过杳杳白苹天尽头
　　【后汉马援传吾从弟少防甞哀吾慷慨多大志曰士生一世但取衣食裁足乘下泽车御款叚马注款迟也段形也言形叚迟缓东方朔十洲记海外有麟洲凤洲世説王濬冲为尚书令经黄公酒垆谓后车客曰吾昔与嵇阮共酣饮于此垆竹林之防亦预其末自嵇生夭阮公亡以来便为时所覊绁今日视此虽近邈若山河】
　　赠江州景徳长老
　　白足髙僧解逹观安排春事满幽栏不须天女来相试总把空花眼里看
　　【髙僧传释昙如防化闗中足白于面虽跣渉泥水未甞沾污时称白足和尚天女散花注屡见】
　　杂诗二首
　　牕摇细浪鱼吹沫【一作日】手弄黄花蝶绕【一作透】衣不觉春风吹酒醒空教眀月照人归
　　昔日双鵶照浅睂如今妸娜绿云垂蓬莱老守明朝去肠断帘间蟋蟀悲
　　元祐癸酉八月二十七日于建隆章净馆书赠王觏
　　海上东风犯雪来腊前先折镜湖梅遥思禁苑青春夜坐待宫人画诏回
　　闻捷
　　元丰四年十月二十二日谒王文父齐愈于江南坐上得陈季常书报是月四日种谔领兵深入破杀西夏六万余人获马五千匹众喜抃各饮一巨觥
　　闻説将军取乞訚将军旗鼓捷如神故知无定河邉柳得共中原雪絮春
　　【宋史元丰四年八月种谔将鄜延及畿内兵九万三千出绥徳城九月谔围米脂夏人来救战于无定川大破之斩首五千级十月遂克米脂唐诗可怜无定河邉骨犹是深闺梦里人】
　　睡起
　　杮叶满庭红颗秋薰炉沉水度春篝松风梦与故人遇自驾飞鸿跨九州
　　秋思寄子由
　　黄叶山川知晚秋小虫催女献功裘老松阅世卧云壑挽着苍江无万牛
　　【杜子羙诗万牛囘首丘山重】
　　碣石庵戏赠湛庵主【相国寺僧也】
　　保康桥上夜观灯碣石岩前夏饮氷莫把山林笑朝市老夫手里有乌藤
　　散郎亭
　　法花下有散郎亭老树苍崖如有情欢戚巳随时事去壁间只有古人名
　　侯滩
　　江邉皎皎过侯滩更上山腰看打盘百嵗老儿亲击鼓城中忧患不相干
　　春夜
　　春宵一刻直千金花有清香月有隂歌管楼台声细细秋千院落夜沉沉
　　【天寳遗事宫中寒食竞立秋千令宫嫔嬉笑宴乐眀皇呼为半仙戏古今艺术图北方山戎寒食用秋千以戏习轻蹻也】
　　火星岩
　　火星岩下石凌壁阁上相忘止一僧莫问人间兴废事门前流水几前灯
　　读开元天寳遗事三首【一作开元遗事三首】
　　姚宋亡来事事兴一官铢重万人轻朔方老将风流在不取西蕃石堡城
　　【姚宋姚崇宋璟也连昌宫词开元欲末姚宋死朝廷渐渐由妃子朔方老将王忠嗣也防石堡之得不当所亡】潭里车【一作春】船百倍多广陵铜器越溪罗三郎官爵如泥土争唱农得寳歌
　　【通鉴江淮南租庸等使韦坚引浐水抵苑东望春楼下为潭以聚江淮运船役夫匠通漕渠发人邱垄自江淮至京城民闲萧然愁怨天寳二年三月上幸望春楼观新潭坚以新舡数百艘扁榜郡名各陈郡中珍货于船背陜尉崔成甫着锦半臂缺胯緑衫以裼之红袹首居前船唱得宝歌使羙妇百人盛饰而和之连樯数里坚跪进诸郡轻货仍上百牙盘食上置宴竟日而罢观者山积加坚左骑常侍名其潭曰广运注先是民闲唱俚歌曰得体纥那邪其后得寳符于桃林成甫乃更纥体歌为得寳农野歌曰得寳农野农得寳耶潭里舟船閙扬州铜器多三郎当殿坐听唱得寳歌其俚又甚焉】
　　琵琶弦急衮梁州羯鼔声髙舞臂鞲破费八姨三百万大唐天子要纒头
　　【杨妃外传明皇自击羯鼓八姨献三百万为大唐天子纒头再见】
　　过泗上喜见张嘉父二首
　　睂间氷玊照淮眀笔下波澜老欲平直得全生如许妙不知形谍巳多名
　　【荘子列御寇内诚不觧形谍成光】
　　空翠娱人意自还眀牕一榻共秋闲防知名利不到处定把清觞属此山
　　谢恵猫儿头笋
　　长沙一日煨笾笋鹦鹉洲前人未知走送烦公助汤饼猫儿突兀防穿篱
　　题净因堂
　　瞑倚蒲团卧鉢囊半牕疎箔度微凉蕉心不展待时雨葵叶为谁倾夕阳
　　同景文咏莲塘
　　塘上钩帘对晚香不知斜日已侵牀江妃自惜凌波韈长在髙荷扇影凉
　　【郭璞江赋江妃含嚬而眇注引列仙传曰江婓二女出游江滨郑交甫所挑者曹植洛神赋凌波防歩罗韈生尘説文韈足衣也】
　　睡起
　　食罢茶瓯未要深清风一榻直千金腹摇鼻息庭花落还尽平生未足心
　　子羙召公择饮偶以病不及往公择有诗次韵
　　樊素阿蛮皆巳出使君应作玊筝歌可怜病士西牕下一夜丹田手自摩
　　【白乐天诗樱桃樊素口杨栁小蛮腰梁元帝筝诗琼柱动金丝秦声发赵曲晋书王国宝搆谢安于孝武一日帝召桓伊饮伊抚筝而歌曹子建怨诗曰为君既不易为臣良独难忠信事不显乃有见疑患声节慷慨俯仰可观太傅泣下沾襟乃越席捋其须曰使君于此不凡太微灵书清水郷敖丘里丹田名藏精宫】
　　和参寥
　　芥舟只合在坳堂纸帐心期老孟光不道山人今忽去晓嗁处月茫茫
　　【荘子逍遥游覆杯水于坳堂之上则芥为之舟置杯焉则胶后汉书梁鸿取孟氏女名光字之曰徳曜】
　　醉题信老方丈
　　鹤作精神松作筋堦庭兰玊一时春愿君且住三千嵗长与东坡作主人
　　常州太平寺观牡丹
　　武林千叶照观空别后湖山防信风自笑眼花红緑还将白首看鞓红
　　竹枝词【又见黄山谷集数字小异】
　　自过【一作日瘦】鬼门关外天命同【一作轻】人鲊瓮头船北人堕泪南人笑青嶂无梯问杜鹃
　　【九域志容州鬼门闗汉伏波将军马援讨林邑蛮路由此立碑石龟尚在】
　　寄欧叔弼
　　昔葬衣冠今在否近来消息不须疑曾闻圯上逢黄石久矣留侯不见欺
　　【史记封禅书祭黄帝冢桥山释兵湏如上曰吾闻黄帝不死今有冢何也或对曰黄帝已仙上天羣臣葬其衣冠】
　　题净因院
　　门外黄尘不见山个中草木亦常闲履声如渡薄氷过催粥华鲸吼夜阑
　　【东都赋发鲸鱼铿华钟薛综注海岛有大兽名蒲牢蒲牢畏鲸鱼鲸鱼一击蒲牢辄大吼凡钟欲令声大故作蒲牢于上以所击之者为鲸鱼之状钟有篆刻之文故曰华钟】
　　絶句
　　柴桑春晚思依依屋角鸣鸠雨欲飞昨日巳收寒食火吹花风起却添衣
　　和黄龙清老三首
　　万山不隔中秋月一鴈能传寄逺书深密伽陀枯战笔真诚相见问何如
　　【谢荘月赋隔千里兮共明月释典僧者梵语具云僧伽不言伽者省文也天台八教顿渐秘密不定藏通别圆】风前橄防星宿落月下桄榔羽扇开静嘿堂中有相忆清江或遣化人来
　　【太平广记南威橄榄也图经感擥俗作橄榄生岭南闽广树髙不可梯刻其根下方寸许纳盐其中一夕子皆落此木作舟楫所经鱼皆浮广志桄榔树大四五围长五六丈其顚生叶其子作穂其皮可作绠得水则柔韧皮中有屑如麫列子周穆王时西极之国有化人来】
　　骑驴觅驴真可笑以马喻马亦成痴一天月色为谁好二老风流各自知
　　【传灯録参禅有二病一是骑驴觅驴一是骑驴不肎下不解即心是佛眞是骑驴觅驴荘子齐物论以马喩马之非马不若以非马喻马之非马也杜诗中天月色好谁防】
　　过土山寨
　　南风日日纵篙撑时喜北风将我行汤饼一杯银线乱蒌蒿如筯玊簮横
　　书辨才白云堂壁
　　不辞清晓叩松扉却值支公久不归山鸟不鸣天欲雪巻帘惟见白云飞
　　琴诗
　　若言琴上有琴声放在匣中何不鸣若言声在指头上何不于君指上听
　　【楞严经辟如琴瑟箜篌琵琶虽有妙音若无妙指终不能发汝与众生亦复如是又倡云声无既无灭声有亦非生生灭二縁离是则常眞实此诗宗旨大约夲此】
　　韩康公坐上侍儿求书扇
　　一一牕扉靣水开更于何处觅蓬莱天香满袂人知否曾到旃檀小殿来
　　【楞严经佛告阿难汝噢此旃檀然于一株四十里内同时闻香】
　　骊山絶句三首
　　功成虽欲善持盈可叹前王恃太平辛苦骊山山下土阿房才废又华清
　　【秦阿房唐华清宫皆在骊山】
　　防变雕墙防变灰举烽指鹿事悠哉上皇不念前车戒却怨骊山是祸胎
　　【枚乗书福生有基祸生有胎】
　　海中方士覔三山万古眀知去不还咫尺秦陵是商监朝元何必苦跻攀
