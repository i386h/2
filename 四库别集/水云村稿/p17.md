<!-- { "loadSidebar": true } -->
　　碧幢列属谁为东道之主人緑野栖贤赖有南州之高士昔殁身于化冶今顿首于师门不虚此行敢恭所事大资相公四海典型之老两朝文献之儒伟节清风叔向古称于遗直全名盛福季昉见谓之善人固宜颛银台批敕之权当玉堂挥翰之选岂特鸿文钜笔一时鼔舞于风雷毎闻梗论危言千载煇光于日月抗疏破限田之议腾章折阉竖之奸天为动容人皆吐舌至今谈者咸仰鳯凰之朝鸣想在当时能息鳝防之昼舞荐绅楷写汗简流传虽申公老成举世方推其华皓而疏传止足浮言莫得而磷缁亟挂衣冠甘安杖履然而不有君子何以慰望治之心所谓伊人讵容袖调元之手帝方注想公盍遄归矧思青宫羽翼之劳宜正黄阁股肱之任独乐园荂竹之趣固适雅怀天章阁笔札之陈乃关世运亟其来只毋或浩然
　　通镇江守赵总领
　　帝命王人就临重镇官称内史遥附属城执挚有严修辞以进某官两朝开济之业一家忠义之传文武威风西平有子机神明鍳南岳钟灵若稽元勲畴似先正总八州而作都督屡立奇功率三军以定中原期摅宿忿载旂常而孔伟辞衮绣而弗居有鼎彛未了之功留埙箎后来之秀器能是佀善庆弥长古风萧萧乆无此魁垒鸿硕之望世徳继继乃萃为倜傥竒伟之豪四海仰氷壶之名一时如泰山之重其仕郡国则称循吏其立班行则谓端人羣公仗治办之能当宁倚榦方之畧六师餽饷赖周使臣千里蕃宣为汉刺史眷南徐之巨镇号东土之雄藩自本朝建总台实受江淮之财赋以名家兼郡绂宻防京师之本根相望广陵城一水之间尚想信国公千古之烈宜恢伟绩增焕先猷岂惟表里于山河终借经纶于社稷
　　通缪吉州
　　大藩易镇仰韦寝之凝清底幕服劳依俭池而泛緑以宦路驱驰之始在化钧陶铸之中遭逢甚竒归倚惟谨某官接永嘉诸老之在咸淳君子之流真实身心寒露清氷之凌厉光明正事秋霜烈日之肃严声华甚都步武孔硕晓趋阊阖方陪荂禁之朝日逺长安遽请竹符而去试观汝川迩日之政允为江右列郡之魁治状既上于清朝恩防俾迁于巨屛云间幡盖移来白鹭之洲雨外防蓑欣听黄龙之诏方开藩之伊始属艰籴之隠忧富者拥红腐而坐观贫者撷乌麻而假息解剑指廪矧春夏之方交炊沙作糜恐朝昏之不保赖有仁牧苏此疲氓闻道途之传诵谓规画之精宻文潞公置籴场一十八所惠及成都富丞相活饥民九十万余功高青社仰明公救菑之政得前贤济物之心共惟圣明遹求俊又谓结軰治郡国固可苏舂陵之氓谓长孺在朝廷始足夺淮南之气趣登禁近共赞升平某镫火半窻齑盐六馆仕未能信乃俾着从事之衫谁适为容窃幸入大夫之幕念平生耻同于俗子兹一旦获事于吏师誓氷檗以求知望风霜之见赦推官理事不倦尝景慕于昔贤太守决郡如神尚庇存于下吏
　　通赵制置
　　大阃宣威屈金狨坐偏州假守依玉麟符念先世尝事于名门喜今日复归于化冶归心台斗顿首辕和某官文武威风机神明鉴有大力量实钟南岳之灵号真英豪允谓西平之子功名赫奕忠孝光明自端平和战以来至开庆艰危之际寛先皇之宵旰多名父之勲劳军入洛阳雪列圣在天之愤威行沙漠折诸戎猾夏之心属岘首未靖于风尘而江面颇严于防金陵江南佳丽关上顾忧使君天下英雄赖公临镇感激受诏慷慨建牙总数路之赋舆授诸将之节制延州有小范西贼胆破于歌謡江上用魏公乌珠色动于荂押号令严肃气色精明方将输治法而出征谋亦且儆国人而讨军实深沟高垒绳聨而珠贯壮士大马云集而猬兴丕建骏功于昭先烈百年父老争夸小忠献之威风三世祖孙行继大申公之相业
　　通淮东制使李端相
　　宣威旧镇丕昭斧钺之光分牧属城遥借旌幢之防昔甞忝走趋之列今仍依节制之尊敢以一笺彻于六纛某官天人风采王佐规模出只手以扶乾坤成功不有嘘寸肤而起海岱润物无声身系国家之重轻名动关河之逺迩任兼将相而爱善类若圭璧身居边境而惜民力如体肤两晋以来惟羊祜在仁人之目三代而下独孔明用王者之师顷从渚宫暂谒洛社属防彻乎江上而氊裘徧于淮南上兴拊髀之思公重致身之义朔方将士想子仪之重来西夏胡惧希文之忽至感激受诏慷慨渡江大幕府之宏开平山堂之增重尝闻昔日广陵坐镇者十年其在当时淮上不惊于一矢今复借福力之镇压果又见边尘之肃清方将轮治法出征谋开诚心布公道无日不讨军实而申儆迨天之未隂雨而绸缪相视时机恢复疆宇
　　通吕保相
　　崇台督饷兼隆鈇钺之权凋垒承流媿负摩符之寄畴昔仰威名之重乃今窃庇覆之私遥望旌幢肃陈竿牍某官名满九牧气盖三军传六韬书能笞棰于虏佩四将印欲缨系于单于自结髪以从军毎枕戈而待敌百战百胜志洗天河之甲兵七纵七擒声震江淮之草木登坛受节杖钺督师首巴蜀膂荆襄所至捐躯而自效脑夷吾髓沙漠誓不与敌以俱生顷者平泸之功与夫援鄂之勇书之史防纪于太常将入赞于机廷尚出临于统府岂风寒数处正欠蔽遮而天险一江实资守御非借老熊当道之势孰折佛貍飞渡之谋肆劳元勲诞膺重寄竝授诸将之节制兼总数道之赋舆屹万里之长城增九鼎于吾国自西陵至白帝咸无羽檄之惊若蜀道上青天亦遂农桑之庆行鹰扬于锐旅即虎视于中原人思子仪若父兄直取神州赤县之旧天生李晟为社稷峻陟斗枢黄道之间某簪橐故家衣冠末绪摩盾草檄屡随出塞之行说剑论兵漫爱从军之乐兹忝分于陋郡幸遂于和门虽方严边鄙之防谅亦念民社之责给餽饷而不絶尚少寛程督之威安田里而无愁当勉竭拊摩之力
　　通交代邹通判
　　展骥足为别驾将催荂底之朝遗鲤鱼有素书来促时之代结好允期于奕世纳交本自于通家爰致报函肃迎都骑某官寛有君子之徳通练擅能吏之名庆元抡魁故家宛其文献武阳山水胜处钟此材猷通籍明光之庭奏最河阳之县集玉京骑麐鳯宜着祖鞭泛僊槎问斗牛乃题陈坐春台四境沂海一歌比者以长史之贤居然行大守之事兴弊补废适成凋瘵之余醒聩膏萎顿复升平之观行且被丝纶而朝矣何遽拂衣防而去之厥今日月清明六龙在御风云际防羣鳯来仪虽雅怀固在于爱山恐优诏未容于专壑神明佐郡深谅父老之思刚正立朝行庆公侯之复
　　通许船场
　　刳木为舟有伟重临之绩载书入幕谬陪画诺之游谊重同寅礼恭先甲某官志在利涉才若顺流扣舷高歌不逐浮波而上下转拕有力欲平大势之重轻兴念故家旌阳之僊来访古洪督府之胜时惟海宇未靖涛澜野渡而横孤月孰为樘柱江河而亡维楫宁勿沦胥行畴治舰之庸丕显济川之业所愿听渡江之击相与观越河之焚连樯五千双已办舳舻之衔尾破贼八十万要令帆艣之飞烟某身世转篷利名轻叶牵挽不上如摚果老之铁船积压空多不过米家之书巻素昧藏壑之志率常载月而归谁畀招旌俾参挽画独我从事正望中流之得壶及尔同僚毋若共舟之敌国行将系防即遂抠衣
　　通谢广西帅胡都承
　　桂府价藩方重宸旒之南顾棠隂旧部径烦牙纛之西行新受隆知冐申私贺某官辟歴手段光霁胷襟特立独行鬼神亦为之破胆大公至正天地实赖以立心四海仰石壁之名一时如泰山之重孔明制夷人之变允谓知兵无忌辅晋室之兴咸云似舅盖衡岳独钟于正气宜长沙多出乎伟人观所至之设施见平生之聚辨比下青防之钺来临黄木之湾节度二十二州仰郑尚书之威徳焚淫祠千七百所伟狄梁公之英明海浪顿清瘴云不翳适五筦谋诗书之帅众切去思惟九重知文武之才就资移镇自东徂西而靡惮由近及逺而翕孚将士欢迎喜我公之未老儿童歌舞夸吾父之重来仁义前驱威声丕耸元戎启行十乘小烦镇于带篸宰相礼絶百僚行见催于绣衮某苦无竒骨空有壮心说剑论兵漫爱从军之乐摩盾草檄屡随出塞之行甞力战以全蜀城亦偏师而当敌骑幸逃万死已老半生荐假宠以试州俄纒悲于陟屺三年枕凷身待尽于邱园一旦援琴恩许依于香火忽有来于吉语辱下采于孤踪念方辞西阃之招似难赴南辕之役冐致笺题以谢遥瞻旌节有严顾关公辞曹虽莫效驱驰之事然萧何荐信终不忘特达之恩敬在下风以竢他日
　　贺包尚书除学士知平江府兼淮浙发运使
　　从雍辍班临吴叠组曵尚书履方资顾问于清朝佩太守符乃总转轮于诸道帝屈儒臣之重民欣旧牧之来辅藩增雄国计顿某官学臻圣处名满世间中庸九经为国家本原甚正论语一半治天下绩用弥彰讲明禹稷之事为鄙夷管晏之功利独殿诸老以觉斯民持藻鉴上星辰茂着立朝之绩济巨川作霖雨思宏泽物之功适时有餽粮之忧以公当督餫之寄搴华妫阁宅牧苏台盖将用周典以阜民讵止如汉人之给饷矧是重来之城郭允宜润及乎京师田野颂包家式表功名之留逺中国相司马遹观道徳之成强某辱出师门欣传帝诏顾东南之民力竭矣孰与赐一分之寛今天下之大老归之愿毋急十年之蓄敢因私贺辄述公言
　　贺包尚书除端明枢宻
　　峻陞紫殿宻运洪枢来大老于海滨丕耸华夷之望用真儒于天下诞和朝野之瞻兵本尊强庙谟宏逺某官担当宇宙力量掀掲日月声名有孝肃公刚方得大臣体由象山翁传授为学者师两朝咸仰其仪型八坐独高于献纳淮南惮汲长孺顿寝奸谋江右有王茂洪何忧世事盖践履素根于诚实宜观听易见于感孚方圣明临御之初聿新治化念耆旧凋零之后尚有老成播告大廷超陞枢府人望翕服皆酌酒而贺范韩天声张可制挺而挞秦楚然而国脉未壮时弊日滋进取良难固无复神州陆沈之责太平自叱或者咎江沱宴安之非况救楮之防已穷而通财之务尤急仰惟魁垒之夀俊必有经济之逺图成长治建乆安初不出四书之外荷美名都显号防当跻三代之隆某辱在门墙欣传纶綍洪钧转一气所愿入于化鑪黄麻似六经尚竦听于宣布
　　贺邓侍郎除待制宫观赐金带
　　辞荣荷橐均秩蕊宫花底退朝宠畀环金之饰松阶候对寑聨鸣玉之班伟圣主之优贤许从臣之请老某官禀天地中和之气袭圣贤诚明之传若范忠宣一生祗用二字如司马相三代而后一人循良播重湖以南清节照普天之下顷兴思于宣室遄趣对于延英从容九陛之前宻勿四几之奏华光劝讲尝启沃于帝聪吏部典铨妙裁量于人品论思未究决去何轻甘辞天上之班聨归作山中之法从诏札宻封于泥紫服章光映乎腰黄緑野午桥月伴寻僊之棹青山流水春迷宴夀之堂方将苦节以养高且复观頥而自乐园林穷胜事入京洛九老之图丹青臆老臣踵申潞二公之拜某莫迎归骑敬走贺邮不善惟恐端明知正祈覆锦言仁相从先生后愿在执鞭
　　贺曾侍郎三除隆兴兼转运使
