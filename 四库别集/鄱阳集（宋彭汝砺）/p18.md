<!-- { "loadSidebar": true } -->
　　元丰已未冬至夜万载驿尝有诗寄广汉今岁万安驿用前韵呈广汉友兄学士
　　去年万载驿逢冬今夕万安村驿中长笑布袍翁髪白不知今我亦如翁
　　又
　　道途泥滑水溶溶嗟尔胡为风雨中闭户熟眠无一事浮生多谢富家翁
　　寄道林元祐长兄
　　眼前百万四千门尽与山河寄一尘毕竟一尘还是梦梦中无法亦无人
　　途中食菜戏成呈诸僚友兄
　　草草盘蔬村野中麄疎祗似旧家风猫儿虽有湖南笋勺子即无江外松【湖南产猫儿头笋江南产勺子松】
　　役兵初自邓来戍邵因问法曺弟动静戏成小诗
　　戍卒初来自邓州问言曽见法曺否祗云白髪青衫者黒瘦三分似状头
　　民有金刚经风吹失所乃余干县也时知时与民同见文渊兄作诗俾予和韵
　　诸佛当年说色空色空已坏合还风定随妙喜山河去西入维摩方丈中
　　竹间见梅花呈都运大夫提刑学士一笑
　　湖外春风未到时竹间时复见梅枝文章不似少陵客漫对清风无好诗
　　忆北堂小梅
　　梅与小桃相间栽梅花应防鬬寒开春风最惬慈亲意想得安舆暇日来
　　偶成
　　大禅痛与藤条四林际轻弹蒿指三皮肉枉遭人戮辱面颜犹使我羞惭
　　寄检法学士丈
　　长春月月与玫瑰烦近萱堂子细栽却语花开无造次老亲寒食已前来
　　和梅堂祖心禅师答潭州知府諌议谢凡五遣人召禅师不往
　　万里江湖一钓舟夜寒乗月过沧州投竿不比任公子误得骊龙亦上钩
　　二
　　胡牀误看碧松枝自爱壶中日月迟冰尽暖沙眠犊子波间细雨浴鱼儿
　　三
　　无不似伯牙琴笑教钟期错用心却爱铁牛机外语知音何似不知音
　　得侗书称孟春渐暄因作一偈付愚儿侗
　　想见匆匆眉髪新遥知祗是旧时人不堪侮弄彭公老二月犹呼作孟春
　　读孟子
　　饱食无庸近素餐低徊还恐似墦间黄昏一读遗编尽梦寐清风亦厚顔
　　又
　　洙泗三千弟子贤行藏独许一顔渊先生出处俱天意无怪公孙尚间然
　　次佛印韵
　　咫尺书从江外来红尘心与眼俱开盐官扇子真无用漫得犀牛入手来
　　又
　　明明佛日在颠崖何事山岚不肯开诸处即无甜水草莫牵牛下雪山来
　　和周寺丞韵
　　玉津亭树雪层层故比人间分外清恰似江南春到处梅花一片拆园英
　　再和景繁韵驰寄
　　珠珠露缀青云叶幙幙烟藏碧玉枝频有好风惊独寐故留明月照相思
　　赠仲至
　　愁忧平日漫纷纷浅俗何能补上闻欲乞一舟江海去听君功业上青云
　　又
　　倒囷虚廪出珠玑万事从容指是非世有贾生人未识漫闻流涕欲沾衣
　　法轮院
　　尘尘法法总无穷宛转回环路路通亿万恒河沙世界防知都在一轮中
　　和粹老云居之句
　　重阳不醉篱边菊故老匡庐访逺公信笔更题诗满叶总随流水出云中
　　二
　　海上句丽百衲衣天南身毒一笻枝卧龙独乐愁为雨今问厐公过在谁
　　三
　　颠倒纵横如彼何清词丽句不妨多维摩亦漫称居士木榻堪怜似老婆
　　四
　　云中笑语觉风生摩诘今时令独行摇首谁能拜弥勅皱眉却合怕渊明
　　和瑛师
　　山花时复对行舟想笑行人易白头流水尽窥春燕舞近山晴见暮云收
　　二
　　篇章近日更腾掀字字含容八万门临水可怜人则逺浮云澄淡月黄昏
　　三
　　江城双鲤得诗筒应念劳劳梦幻中雷电自知生有限波澜还悟物无穷
　　寄广汉
　　今年万载驿逢冬恰似淮南风雪中【赴诏时冬夜与广汉宿舒城道中时大雪】草草杯盘浑自足笑谈只欠布袍翁
　　已未冬至分宜道阻雨今岁冬至新喻道中亦雨
　　去年冬至入分宜雨雪思亲泪亦垂今日载驰新喻道大都浑似去年时
　　三年七到袁州
　　三年把节走天涯七过宜春城上台林下道人还一笑雪霜重见使华来
　　和执中及谢检法
　　天女怱忙来献花庄严净妙一何嘉儿童更少浑无着自胜维摩长者家
　　又
　　三年不见洛阳花今日襄阳看转嘉奔走簿书长似梦不知春已满人家
　　答侗
　　说禅半夜雨天花不似无言气味嘉汝但为维摩长者我甘作净饭王家
　　又
　　花即是空空是花算来无恶亦无嘉凌烟老将今无事四海车书浑一家
　　行舟芦苇中
　　芦苇萧萧吹晚风画船长在雨声中浮生厌足江湖味好在溪边旧钓筒
　　和致逺
　　过从准拟酒如渑腊到春风次第生七日风流金胜好九霄雨露锡银罂
　　君宜弟还鄱阳风雨未行驰寄此诗
　　鸿雁行行如弟兄天寒故故作秋声江湖寂寞风雨急今夜扁舟行未行
　　泛丰陵溪
　　繋马却行海上滨夜寒孤月故随人自怜不及溪心月正照萱堂鬂雪新
　　又
　　溪边置酒稍徘徊坐看溪声滚滚来传语鸬鷀与鸂鶒暂时相见莫相猜
　　桥上
　　桥南桥北水溅溅江海归心已浩然素食日慙无补报临流端欲问归船
　　道遇施户曺口占寄君时
　　阴阴作雨祗漫漫今日虽霜未苦寒归去襄阳见吾弟为言道路且平安
　　和君时弟南斋
　　秋阴作雨拟如何祗欲催人涕泗沱愁絶暮蝉无限意凄凉啼咽不成歌
　　和君时语农者
　　儿女莫啼翁莫愁十分栽插十分收酒篘白蚁须盈面花插黄金听满头
　　又
　　大田既戒岁无忧零雨其蒙夜复收籼稻可惟齐马鬛【君时云頋已齐马鬛】圣禾亦自秀牛头【君时于牛首种圣禾】
　　和君时
　　形容枯槁心若灰参军新读法华来【君时近看法华经】维摩莫道无言说不二门庭总自开
　　城东谢氏园亭即席上冲元
　　小小林亭花竹幽低徊似拟慰心愁相看剧饮终无绪坐叹风光似水流
　　寄君时
　　防服当年尚黒头鸣铙打鼔下扬州老来却到经游处一曲烟波一曲愁
　　又
　　今年秋是去年秋自是今游非昔游晚日西风吹泪落逡巡想已到扬州
　　天寒欲雪不可出门君时在城中促庭佐来君时东云庭佐掉头云未来因驰寄
　　伯兮引领望不防叔也掉头云未来事事伤心无説处终朝眼合不能开
　　和君时见寄
　　不是伤愁不作诗吾言无益亦何为肺肝欲语竟无处惟有江头鸿雁知
　　和君时叔宜睡
　　毋论鸟梦幷鱼梦一听牛呼更马呼看取南柯如许事睡时扰扰觉时无
　　又
　　庄子蘧蘧梦蝴蝶尹生昔昔睡伸呼吾游直在诸方外不但无忧乐亦无
　　和君时苦热
　　穷檐祗似在蒸炊无事形疲心亦疲惟有清谈能胜热终朝无处不相思
　　和君时弟芝山避暑
　　避热犹如避火攻尽将身世隠壶中微云急送鹿头雨逺水故吹牛首风
　　寄叔宜弟
　　春风随意自东西可爱初春燕子飞池外墙头花好在防应留着待君归
　　次云居老诗韵
　　西山云雾隠蓬莱滕阁峩峩亦壮哉莫道长江空自去一波涛起一如来
　　二
　　边庭老将已成功名在麟麒画阁中塞外牙旗归万马云间羽箭落双鸿
　　三
　　荆山有玉比山丘爱玩还将木李投掣电一机吾防得天边月在水中流
　　再和前韵
　　天上参差殿阁开孤城纵望兴悠哉江湖鳬鹤多如雪总拟将迎杖锡来
　　二
　　世间复见大威雄把定乾坤一瞬中郢市未能知白雪弋人何敢望防鸿
　　三
　　生涯泛泛寄浮鸥老矣华簮笑未投宛转枕前清夜梦还随修水近山流
　　答圆相庵主人
　　神巫作舞乞丰年宛转灵场咫尺间一雨坐令天下徧无心随得似云闲
　　和提举送淮长老住延寿寺
　　少时见说饱丛林宴坐垂年味更深月印夜潭非有意云归秋嶂亦无心
　　二
　　非爱山林避市廛一枝安隠寄残年新泉遍作人天供【寺有新泉】不用诸方五味禅
　　三
　　天地悠悠共故乡眼前差别亦多方欲知道济庵前路俱是将军旧战场
　　瑛首坐访及颁示四颂而有选佛选官俱第一之句既赓元韵因寄末章
　　如梦如泡如露身簿书埋没老埃尘上人因把诗装防可学寒梅卖弄人
　　二
　　马驹元似出西江吾姓音声亦似厐空乏本来无一物珍奇新得璧双双
　　三
　　山河大地一无穷总在维摩丈室中向火一杯茶似雪莫嫌居士没家风
　　四
　　有顶须弥寄一尘山河全现法王身众生与我俱无别师亦难为第二人
　　答云居佛印
　　不道云居行路难临歧留约待初寒先烦寄语诸尊宿莫笑厐公祗野冠
　　又
　　人间六月日如丹见説云居蚤自寒他日游山看蜡屐终朝临水濯尘冠
　　江上
　　波澜浮动月翻翻细雨吹风忽在门溪上酒家何处所青灯明灭见渔邨
　　寄观音能老
　　踏水穿云入翠萝情知不恋旧时窠巉岩头角今须别试比黄龙较几多
　　又
　　缥缈烟云水石间生涯见说足安闲更烦细问黄龙看合在尘劳合在山【能老诗云僧家祗合在深山又曰待到黄龙鳞甲备】
　　余宿鄂州崇阳县之麻步使仆问途曰西去七里至南楼山而余诗遂称南楼及过山有叟云彼南劳山余笑曰培塿之土人妄名为山又妄名为南劳予妄问彼又妄应予又妄听又从而妄言是俱为一幻然山为山而已曰南劳亦可曰南楼亦可而彼皆无所与物有故常予亦从其旧而已因复作偈寄心师师当为予一笑
　　高山人唤作南楼便作篇章说事由却得村翁亲说破南劳即不是南楼
　　送观音能师去黄龙
　　天地悠悠共故乡鬂毛苒苒几星霜的然积翠家风好行矣黄龙山路长【师与黄龙俱嗣南禅师南尝居积翠庵称积翠老人】
　　偶成
　　抵虚投隙废精神世态纷纷日更新得丧是非浑一梦不知悮却几多人














　　鄱阳集卷十一
　　钦定四库全书
　　鄱阳集卷十二　　　　　宋　彭汝砺　撰絶句
　　桐柏道中见农人有戴其父谒庙者
　　戴天虽重莫辞勤力尽何能报一分我有此诚嗟不待自怜终世不如君
　　中伏离襄极热老母为动念既行日有微云时作甘雨因赋是诗
　　浮生处处托慈云大热清凉一变新愿力更能为法雨欲令四海总无尘
　　女娲庙
　　高山婉转一千寻百拜灵祠泪满襟今日几人能似帝辛勤长有补天心
　　奉招正仲
　　槎头鳊熟物且旨竹叶酒清人可思临水登高终日待此心祗有楚山知
　　和正仲提举
　　败谷死灰枯木枝禅那一味说无思优昙昨夜花开了説与维摩知未知【一本云也未知】
　　和舅氏和仲游朱萝洞
　　杳霭冲融烟雨间攀跻经涉几重闗洞天见说非人世何似蓬莱海上山
　　二
　　松竹山风吹我衣溪寒细雨落霏霏琴声髣髴窥幽趣若到无意转微
　　三
　　村北村南几往回云中咫尺见崔嵬今时不似维摩诘指掌能移妙喜来
　　戏招史秘校
　　春风醉死百金瓯不记颠衣笑史防更欲画船留瞬息花间一饮破离忧
　　谢德华惠牡丹因招同官防饮
　　交情淡薄爱天真亲寄韶容到窭贫便乞诸公城壁饮风前同醉一枝春
　　答诚之见和
　　尘土相欺老病身韶华似亦厌清贫且须一饮城头晚醉送鸎花万里春
　　都官以诗求菊栽次韵谢之
　　新诗来乞菊花秧种植还须近宋墙待得来年花烂烂约君颠倒醉秋香
