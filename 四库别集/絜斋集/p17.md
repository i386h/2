<!-- { "loadSidebar": true } -->
尝观杜少陵丹青引有曰至尊含笑催赐金圉人太仆皆惆怅所以咏曹将军画马之工也马之真者曾不沾睗而画者反赐之金颠倒如此其惆怅固宜因兹以思真不胜伪大抵如此亦犹笃实之士不容于世也虽然将军之技几于道矣弟子如韩干且不能及矣况寻常之流乎披图阅之凛然生意动心骇目可贵也哉 

跋林郎中巨然画三轴 

仆尝论技之精者与人心无不契合庖丁之解牛轮扁之斵轮痀瘘之承蜩其实一也今观此轩所蔵巨然墨妙凡三轴有无穷之趣而无一点俗气浑然天成刻画不露深有当于人心可谓精矣是以君寳之 

跋林郎中惠崇画 

惠崇笔迹时一见之类多赝者故虽得其髣髴终不足以取信惟此巻最真无毫髪遗恨良可珍也 

跋赵侍郎三物 

余观古人所作一器一物靡不精致诚心所形非苟然者今之器物较之全盛时已不侔矣况愈逺者乎即此可以观世变云 



絜斋集巻九宋袁燮撰 

记 

唐十六卫记 

圆穹垂象宿曜环峙居氐之角厥惟骑官而羽林天军列阵营室旄头钩陈拱布帝座皆天子虎贲士所以宿卫辅翼者也王者仰稽天文故乗舆所在爰备爪牙周礼宫正掌王宫戒令纠禁夕击柝而比之秦立卫尉汉有甘泉建章未央长乐等卿各董其官职又屯南北军于京师周庐千列徼道绮错植铩垂瞂警夜巡昼郎官交戟悉大臣子弟以重其任武帝复置长水胡骑八校卫宣曲屯御唐有天下鋭意兵政初踵隋制开十六卫武德五年遂改左右翊卫曰左右卫府[案唐书无府字]骁骑卫曰骁骑卫府[案唐书唐初因隋旧为骁卫府不名骁骑]屯御二卫曰威卫[案唐书改屯卫为威卫系龙朔二年事]领军卫备身曰左右府[案唐书唐初因隋旧名置领军卫无改为左右府事]显庆三年[案唐书系五年]改左右府为千牛[案唐书显庆五年以左右领左右府为千牛府左右府上应脱左右领三字]龙朔二年卫骁武各省府字[案唐书是年去骁卫府府字左右卫武卫旧不名府]改监门府曰卫以威卫为武威[案唐书是年改屯卫为威卫无再改制事]武候卫为金吾千牛为奉宸后复曰千牛卫光宅元年又以骁武威领四卫为武威鹰扬豹韬玉钤卫中宗即位始定制不易曰左右卫掌宫禁宿卫凡五府外府皆总制焉折冲府骁骑番上者受其名簿以配其职曰骁卫曰武卫曰威卫曰领军卫分掌翊卫外府豹骑熊骑羽林之士曰金吾卫掌宫中京城巡警烽候道路水草之宜师田则执左右营之禁大功役与御史巡行曰监门卫掌诸门禁卫门籍九品以上月送籍于卫朝参奏对及仪仗出入必阅其数以器用入宫则籍而判之曰千牛卫掌侍卫仆御兵仗朝会升殿列侍射则率属以从卫有左右上将军大将军各一人専判卫事将军二人副之属吏有长吏録事以为仓兵骑胄四曹参军武吏有中候司阶戈戟长上合为员五百二十有四中郎郎将三卫校尉旅师队正合七千六百二十有六而士卒弗着呜呼亦云备矣时天下折冲逾八百府皆挈其政更休迭处居则扈从法驾折中外未萌之变四方有警命将帅之出征事已辄罢此高祖太宗致治之本而防微杜患之意也昔晋文之入也无卫驯致吕却之难微勃鞮之言晋不国矣及秦伯遗纪纲之仆国势既振城濮一战而霸晋一侯国也以三千之卒而成败较然况赫赫天子可无军旅之容环之毂下而壮国体哉惟十六卫之设事大体重有唐词宗相望未闻援毫以识本始诚阙文焉谨次叙往牒追书为记若夫官制沿革宂长特甚纪事备成不可以无述故并采周汉之迹而着之以示后世云 

颜蘓二公祠记 

自古人才有卓然闗系世道者其惟节义之士乎盖水必有防防决则水不可制屋必有栋栋折则屋无以立惟人亦然必有节义之士确乎不可夺者为之标准则人心兴起而公道着明不然者反是其所关系岂不甚大哉呜呼若唐之颜鲁公本朝之苏长公履险蹈难终其身未尝少屈真节义之士乎安禄山之变颜公忠愤奋发首唱大义兴起一时士大夫之心卒能摧折奸凶再安唐室李希烈之使心知其危冒死而不顾其刚毅特立有如此者苏公力争新法遂以忠鲠显名羣邪媢嫉投诸散地元佑间与诸贤并进志稍伸矣犹不得久安于朝绍圣元符之际逺谪穷荒而气不慑其砥节励行无愧于颜公故至今论人物者皆推尊之初呉兴庙祀颜公而祀苏公庙之庑郡守陈侯汶始立寳积院之祠以奉颜公杨侯长孺始立黄龙洞之祠以奉苏公二公皆此邦良牧人心所不能忘也然黄龙洞之祠虽杨侯创之实陈侯续之及今太守赵侯希苍之至顾瞻此祠据爽垲之地思前人创立之艰图所以永久勿坏者益究心焉轮奂之美功力之坚有加于往日则合颜苏二公共为一祠前临震泽波澜浩渺广吞三郡旁揖卞山形势崷崒雄镇一方登堂一望则苍翠之色泓澄之辉上下交映使心形俱泰以二公之贤而血食于兹真不忝矣发乎谠论同一肺肠行乎正途同一轨辙此侯所以合而祀之也呜呼周公管蔡不相为谋禹稷颜子可以同道是心一差虽并时而生未免乖戾是心无间虽或先或后自然契合颜苏之节义其时异而心同者欤表先贤之景行为今日之丕式使苕霅之人则而象之洗濯其背公营私之习振发其守节徇义之心则虽后颜苏而生其坚正不回之操必有能继之者矣传曰有为者亦若是尚论古人谓之善友此侯所望于郡人者贻书属余为识其事是举也实关风教不敢以浅陋辞遂敬书之 

濓溪先生祠堂记 

儒者得正大之传人道之所由立也人与羣物并生于覆载间而人所以独贵者道在焉尔道之切身甚于饥渴而室焉弗通终身冥行奚别于物故必有出羣拔萃之彦发挥精微断然号于天下曰如是而为道人心晓然知所适从而后三纲五常不坠不絶矣昔者孔氏之门惟曾颜最知道颜子蚤死夫子哭之恸痛斯道之无托尔幸而曾子得之传之子思传之孟子皇皇乎正大之统昭晰无疑毫发不差此吾道所以与天地同流日月并明也自时厥后岂无儒宗然虽有求道之心而未有得道之实揣度其义故不能无疑依仿其说故不能无差所谓儒宗者视余子为优尔圣人之堂奥岂其能深造之哉于是乎道统寖微不絶如线寥寥至于我宋乃始有若濓溪先生者精思宻察窥见其真得颜氏子之乐潜养既深蹈履既熟乃笔之书乃见诸行事二程氏之学渊源于兹遂以斯道师表后进迄今学者趋向不迷繄谁之力实惟先生复开其端岂可忘所自哉先生尝为理掾矣囚或罪不至死而转运使欲杀之力争不合弃官将归使者感悟囚卒不死持节岭表者再荒崖絶岛巡歴殆徧切于为民忘其为瘴毒之侵也呜呼先生此心足以对越上帝无愧古人矣赵清献公始尝疑之后乃大服曰天下士也吕正献公深知其贤力荐诸朝东坡苏公不轻许可而赋濓溪诗则曰先生本全徳亷退乃一隅此名未易得也太史黄公又以光风霁月比之想其翛然尘外表里融明能使当代人物敛袵起敬如此是可尚也通守零陵之日为拙赋以见志绍兴间赣川曾君迪为倅亦创一堂以拙名之嘉定八年郡丞呉兴臧君辛伯始绘其像祠于廰事西偏济南吕君昭亮丞相忠穆公孙也来继其后思表先贤以励薄俗乃辟地于拙堂之左聿新栋宇特设严像实九年闰七月旬有一日此俗吏之所未暇及者而汲汲为之有加于旧可谓逹于风教之原矣后之居是官者毋忘兹意稍弊则葺之使先生之道徳永为邦人矜式不亦善乎此吕君之志也遂为之书 

故节士詹公祠堂记 

死生之变人情之所甚畏也然大义所在有冒死不顾者义重于死焉尔虽然当论其世世方尚严失其守者必杀无赦与其全躯而死孰若全节而死则其趋死也不甚难势有所迫故也若夫忠厚之朝不惟守节者褒焉而失其守者亦宥焉侬智高之叛弃州而遁者不以失守之罪罪之悯其无坚城也况小官乎家法相传前后一揆当宣和间睦贼猖獗凡服劳于下位者纵不能死岂遽加戮而有挺然特立固守吾节不卑其所居之官不计其所遇之世可免于戮而不肯自全是必天资忠义无秋毫趋利避害之心所以不俟勉强不烦拟议而其大节伟如也若严陵詹公讳良臣者真其人矣缙云一尉百寮之末也年七十筋力衰薾而当逆俦方鋭之锋其不敌明矣人劝公去公曰逐捕吾之职也奈何舍我职业而求活草间吾有死而已被执胁降不慑不屈发愤大骂极口而死朝廷高其节赠通直郎后以子贵赠光禄大夫呜呼常人之所甚爱者此身也而实不能自爱君子身膏白刃若不自爱也而实能爱其身何者义而死虽死亦荣不义而生虽生亦辱荣者为自爱乎辱者为自爱乎此不待剖判而黑白分矣自公之死节也大义一倡孰不兴起其有志为善者岂不益自勉励哉其执徳不固者岂不有愧怍哉公道以明正脉以续深有补于世教官若是之卑志若是之烈而名若是之高秋霜其严砥柱其壮金城其坚此之谓真男子此之谓人中杰此之谓不失本心百世之下精明不灭与夫苟且偷安草木俱腐者岂可同日而语哉今括苍郡丞公之曾孙也游宦公死节之邦追想先烈庸建祠宇俾邦人知前辈典型高山景行服膺无斁属识之因得附托以传不朽亦某之志愿也于是乎书 

元城横浦刘张二先生祠堂记 

乡友蒋君徳循通守安南且摄郡事始立元城刘公横浦张公二祠以其尝寓此邦也贻书属余幸为我识之余闻长民之职教化所首所以启良心成美俗也然告诏虽切人未必谕取夫前辈典型公论所推者仿古人祠先贤于学之意是崇是奉俾瞻其像者肃敬而闻其风者兴起兹其为教化也大矣刘公为谏大夫直徳谠言无避忌谪居南荒濒于九死确乎不可拔其言曰吾欲为元佑全人岁晚闲居或问之曰先生何以遣日公正色曰君子进徳修业惟日不足而可遣乎旨哉用力于仁造次不舍宜其能为全人也张公万言正对皆当世所切经帷劝讲语极精微思陵深美之权臣摈焉久谪而不悔亦刘公之流也两公俱天下伟人一言一动可为世则而徳循尊之慕之高山仰止景行行止且率邦人同心致敬如对严师不敢慢易以兴其善以救其失真前修之用心哉贾生有言移风易俗使天下回心向道类非俗吏所能为也徳循其拔俗者欤气貌温温语若不出于口而其中介然律己以亷莅官以公明于淑慝忠邪之辨观此两公之祠而尚徳之心着矣徳循名紃故吏部尚书讳猷之曾孙也崇宁初尚书为太常少卿忤执政意出倅此邦而徳循复践是职祖孙相望俱有令闻古所谓克世其家者欤余既深知其贤又嘉其能则象先贤也于是乎书 

丰清敏公祠记 

