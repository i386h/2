<!-- { "loadSidebar": true } -->
　　己丑十四年，后秦王苌以秦战屡胜，谓秦军中刻秦王像奉祀，而得秦王坚之助，乃亦于军中立坚像祷之曰：“新平之祸，臣为兄姚襄报仇耳，且陛下命臣以龙骧建业，臣岂敢违之？”　　时秦王登升将楼，遥望见，大声谓之曰：“为臣弑君而立像求福，庸有益乎？”因大呼曰：“弑君逆贼姚苌，何不自出！吾与汝决死战！”苌不应，久奉之，以军未有利益，乃斩像首以送秦。至是秦王苻登留辎重于大界，自将轻骑攻安定，诸将劝苌出与决战。苌曰：“与穷寇争胜，兵家之忌也，吾将以计取之。”乃留兵守安定，夜率骑三万袭登大界，克之，擒名将数十人，掠男女五万口。　　苻登皇后毛氏，美而勇，善骑射，见后秦兵入其营，犹弯弓跨马，率壮土力战，杀七百余人，众寡不敌，为后秦所执。　　苌即将纳之为后，毛氏骂且哭曰：“姚苌逆贼，汝既杀天子，又欲辱皇后，皇天后土，宁容汝乎！”于是苌杀之。诸将欲因秦军骇乱击之，苌曰：“登众虽乱，怒气犹盛，未可轻也！”　　遂止。登来复收余众，屯堡中，不出。　　却说晋帝既亲政事，威权己出，有人主之量。已而溺于酒色，委政于琅玡王道子，道子亦嗜酒，旦夕与帝以酣歌为事。　　又崇尚浮屠，穷奢极费，所亲昵者，皆蚶姆僧尼。近侍弄权，交通请托，贿赂公行，官爵滥杂，刑狱谬乱。尚书令陆纳望宫阙叹曰：“好家居，织儿欲毁坏之耶？”左卫将军许营上疏曰：局吏、卫宫、仆隶、婢儿，皆为守令，或带内职；僧尼乳母，兢进亲昵，悉受货贿；辄使临官，政教不均，暴滥无罪。　　且佛者，清静玄虚之神，今僧尼于五戒佛法，尚不能遵。而流俗兢加敬事，以至侵渔百姓，取财为惠，亦未合布施之道也。　　疏奏不剩道子势倾中外，帝渐不平。侍中王国宝以谗佞有宠于道子，讽八座启道子宜加殊礼，群臣无敢言者。护军车胤曰：“此乃成王所以尊周公也，今主上当阳，岂得为此？”乃称疾不署。　　疏奏，帝大怒，而嘉胤有守。中书侍郎范宁、徐邈为帝所亲信，数进忠言，皆补阙失，指斥奸党。国宝，宁之甥也，宁尤疾其阿谀，劝帝黜之。国宝遂与道子谮宁，出为豫章太守。宁临行上疏曰：今边烽不息，而仓库空匮。古者使民，岁不过三日，今之劳扰，殆无三日之休。至有生儿不及举养，鳏寡不敢嫁娶，臣恐社稷之忧，厝火积薪，不足喻也。　　又言：中原士民流寓江左，岁久安业，谓宜正其封疆，户口皆以土断。又，人欲无涯，奢俭由势。今者并兼之室，亦多不赡。　　盖由用之无节，争以靡丽相高故也。礼，十九为长殇，以其末成人也。今以十六为全丁，十三为半丁，伤天理，困百姓。谓宜以十九岁为全丁，十六岁为半丁，则不为夭折，生长滋矣。　　帝多纳用之。　　宁在豫章，遣十五议曹下属城采求风政，并吏假还，讯问官长得失。徐邈与宁书曰：足下听断明允，庶事无滞，则吏慎其贪，而人听不惑矣，岂须邑至里诣，饰其游声哉！非徒不足以增益，乃虫鱼之所资也。岂有善人君子而干非其事，多所告白者乎？自古以来，欲为左右耳目者，无非小人，皆先因小忠而成其大不忠，先藉小信而成其大不信，遂使谗谄并进，善恶倒置，可不戒哉！足下慎选纲纪，必得国士以摄诸曹，皆得良吏以掌文案；又择公方之人以为监司，则清浊能否，与事而明。足下但平心而处之，何取于耳目哉？昔明德马后未尝顾左右与言，可谓远识，况大丈夫而不能免此乎？　　宁好儒学，性质直，常言王弼、何晏之罪，深于桀纣，或以为贬之太过。宁曰：“王、何蔑弃典文，幽沉仁义，游辞浮说，波荡后生，使缙绅之徒，翻然改辙，以至礼坏乐崩，中原倾覆，遗风余俗，至今为患。纣纵暴一时，适足以丧身覆国，为后世戒，岂能回百姓之视听哉！故吾以为一世之祸轻，历代之患重，自丧之恶小，迷众之罪大也。”　　琅玡王道子恃宠骄恣，帝渐不能干，欲选时望为藩镇，以潜制之。问于太子左卫率王雅，曰：“吾欲用王恭、殷仲堪，如何？”雅曰：“恭风神简贵，志气方严；仲堪谨于细行，以文义皆称，然皆峻狭自是，干略不长，天下无事，足以守职；若其有事，必为乱阶矣。”帝不从，使恭镇京口。　　庚寅十五年春二月，后秦王苌与秦王登相持日久，心生一计：埋伏兵于壕边，使人持书诈降，迎登入城杀之。于是使人去见秦王登，许接其入城，开门纳之。登将从之，将军雷恶地在外闻知，驰骑见登曰：“苌多诈，不可听也。”登乃止。苌闻知，谓诸将曰：“此羌见登，事不成矣。”登亦以恶地勇略过人，惮欲杀之。恶地窃知，乃降于后秦王苌，苌重用之。秦王登与诸将曰：“后秦姚苌兵势已衰，宜急攻之。”将军魏揭飞曰：“臣请一军攻其后，大王使揭飞一人以兵击其前，则苌成擒矣。”登从之，只揭飞以兵来攻。　　后秦将姚当屯于杏城，将军雷恶地反，欲应之，同攻李润。　　后秦王苌欲自击之。群臣曰：“陛下不忧六十里苻登，乃忧六百里魏揭飞，何也？”苌曰：“登非可猝灭，吾城亦非登所能猝拔。恶地智略非常，若南引揭飞，东结董成，得杏城李润而据之，长安东北非吾有也。”言讫，乃潜引精兵一千六百赴之。　　揭飞、恶地引兵数万，氐胡赴之者首尾不绝，见后秦兵少，悉众攻之。苌固垒不战，示之以弱。潜遣骑二百，出其不意，彼兵扰乱。苌纵兵击之，斩揭飞及杀其将士万余，恶地复握兵柄，待之如初。命姚方成于所营之地，每栅孔中，树一旗，以旌战功。岁余，问之，方成曰：“营地太小，以广之矣。”苌曰：“吾自行兵以来，与人战，未有如此之快，以千余兵破三万之众，营地虽小狭，岂以大为贵哉！”　　时冯翊人郭质起兵于广乡，移檄三辅，曰：“姚苌凶虐，毒被神人，吾属世蒙先帝之仁，非常伯、纳言之子，即卿校、牧守之孙也，与其含耻而存，孰若陷首而死？”于是，三辅壁垒皆应之。独郑县人苟曜不从，聚众数千附于后秦击质，质走洛阳去讫。　　

第二七九回  后秦王还斩苟曜
辛卯十六年五月，秦王登及后秦王苌相持，苟曜密使人见秦王登，许为内应。登以兵自曲牢赴之，军于马头源。后秦王苌率众逆战，登击破之，斩其右将军吴忠。苌收欲复战，姚硕德曰：“陛下慎于轻战，是以大败。每欲以计取之，今战失利而更前，何也？”苌曰：“登用兵迟缓，不识虚实，今轻兵直进，此必苟曜与之有谋而来也，缓之则其谋得成，故及其未合，击之必胜。”遂进兵复战，登大败，退兵屯于郿城。　　秦王登退屯，后秦王苌如阴密以拒之，谓太子兴曰：“苟耀闻吾北行，必来见汝，称彼诈降苻登之事，欲来惑汝，汝执诛之。”苌既行，曜果至长安，兴诛之。　　苌进兵，败登于安定城东。登退据路承堡。苌置酒高会，诸将皆曰：“若值魏武王，不令此贼至今，陛下将牢太过耳！”　　苌笑曰：“吾不如亡兄有四：身长八尺五寸，臂长过膝，人望而畏之，一也；将十万之众，望麾而进，前无横阵，二也；温古知今，讲论道艺，收罗英儒，三也；董率大众，人尽死力，四也。所以得建立功业，驱策诸贤者，正望算略中一片耳！”　　壬辰十七年三月，燕王垂以兵五万击翟钊，翟钊大惊，又以兵一万来拒。垂又遣使求救于西燕。西燕王永问于群臣，尚书郎鲍遵曰：“今垂、钊相持，不可与解。使两寇相弊，吾乘其后，此卞庄子之策也。”侍郎张腾曰：“垂强钊弱，何弊之乘？不如速救之，以成鼎足之势。今我引兵趋中山，昼多设疑兵，夜多设火炬，垂惧必而自救。我冲其前，钊蹑其后，此大妙之计，不可失也。”永曰：“遵言是也。”遂不从腾议。　　时垂军至黎阳，临河欲济，钊乃列兵南岸以拒之。垂遣别将将兵，虚屯为疑，乃自徙营就西津。去黎阳西四十里，计为牛皮船百余只，伪列兵仗；溯流而上。钊引兵趋之，垂潜遣王镇等自黎阳津，夜以牛皮船济，营于河南北，立营成列。钊还攻垂，垂命坚壁勿战。钊兵往来大喝，攻营不拔，将引兵退去。　　镇等率兵出战，慕容农自西津济以兵夹攻，大破之，尽获其众及所统七郡三万余户。钊命长子降西燕，岁余谋反，后被慕容永所杀。垂以章武王宙镇滑台，崔荫为司马。荫明敏强正，善规谏，宙甚惮之，简刑法，轻赋役，流民归之，户口滋息。　　却说晋殷仲堪虽有时誉，资望犹浅，到官好行小惠，纲目不举。南郡公桓玄负其才，以雄豪自处，朝廷疑而不用，年二十三，始拜洗马。玄尝诣琅玡王道子，值其酣醉，张目谓众客曰：“桓温晚途欲作贼，云何？”桓玄伏地汗流不能起，由是不自安，而切齿于道子。后出补义兴太守，郁郁不得志。叹曰：“父为九州伯，儿为五湖长。”遂弃官归国，上疏自讼，不报。桓氏累世临荆州，玄复豪横，士民畏之。尝与仲堪厅事前戏马，以矟拟仲堪。参军刘迈曰：“马矟有余，而精理不足。”　　玄不悦，既出，仲堪谓迈曰：“卿狂人也。玄必使人杀卿，卿宜避之，我岂能相救耶？”仲堪即使迈避去，玄果使人迫之不及矣。征虏参军胡藩过江陵，见仲堪曰：“玄志奢侈狂妄，君侯待太过，非计也。”藩内弟罗企生为仲堪功曹，藩谓曰：“殷侯倒戈授人，必及于祸，君不早去，悔无及矣！”罗企生遂同藩而归。　　

第二八零回  燕王老叩囊底智

