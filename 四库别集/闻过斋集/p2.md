<!-- { "loadSidebar": true } -->
　　地理之説不可谓无也古人别州分土卜宅营塟率皆用之则其不可废亦明矣世技术之流张其説以自神而祸害吉庆纷纷然起慕利图福者往往深信为所欺卖説愈炽而人情愈疑理愈晦而人事愈缪相承既乆虽知术者亦不自知其诬也可胜叹哉昔不孝孤尝负罪于天地乆不获伸先君葬非其土比改葬而兆域果为水潦所侵用是痛志以求其法取古今葬家之言掇其向于理者彚为四卷以示子孙使不为邪説所蛊而与我同病者或将览焉必能弃其慕利图福之心而专求必信无悔之道则亦可以自恔乎庶不为滛巫瞽史也
　　双谷叙【赠秦景容】
　　至正二十一年魏郡秦君景容来为福建行省郎中先是平章普公募商胡克舟寇有功胡因益暴横君至纲纪甚严其众屡谋害君而不敢动即乱普公得除南台以出而燕公实来代之兵顿城外屡挫议者皆欲讲解以纾难君独以为不可卒平之君欲去党乱数人台臣佑之嗾臬司以飞语中君君退居水西里自号双谷他日谓吴海曰裕伯生也介量不容物不能与众雷同终以致咎今号欲重自改盖其文取诸名若字其义取诸容也子幸有以教我乎予曰诺夫古人之取号非以表其微则以箴其阙君之有取于是岂非以其廓然太虚渊乎有容善来而必受可以益德与恶至而弗逆可以寡怨与容大德也君子之于人无所不容惟不能与小人并立夫子相鲁先去正卯后世称名公卿当其年盛气壮才茂而识敏天下事蔑足滞其虑者其进贤若拔茅其屛邪若去草矣及其更歴既乆磨砺已深位益尊而望益重顾乃诎焉若讷避焉若逊闵焉若不足混是非墨白而并容之前后所为若二人者多矣岂其发衰志堕有弗觉邪将虑熟计精故为是干没也夫务姑息容小人贻败国家与务为兼容以安其身皆自私而不广岂断断能容者邪惟君子能容必有所不容今君以不容乱人为小人所不容乃用是自警得无少有悔乎抑君之号取双焉一以示其容容乎一以寓其不容容乎不然谷一而已君由其虚中之义而用以优柔寛绰天下之善将尽归之天下之恶将尽化之徒恐或者不察以苟容为德而责于君则乖已
　　送龙江书院山长叙
　　漳居七闽底东南傅大海西北引潮汀诸山地僻且多险羣獠凭谿峒以居时出为民患古以南荒视之晋始置郡宋朱文公过化而后北溪陈氏出焉其民益读书知礼义往时蹈难死义之夫贞烈不二之妇亦既有之至顺元统间盗贼连起攻城剽邑杀掠民庶然卒不能一日据而有者其故何哉圣贤之流风未远向背顺逆之在人心者易晓虽以盗贼之暴而民不从教之有益于世如是哉漳有书院在九龙江始因文公而置兵兴以来他郡邑学官或燬或哆鞠为茂草博士僦居民舍嗜逐利弃诵寥然其存者不过为士卒之营垒矣而漳故皆无恙亦气数适然也尤溪陈生以俊茂之资广学而多识为龙江学官来谂别且求言予曰噫天下古今治乱时世不同而人心无不同者理一而已夫兽困则鬭鸟穷则啄皆非其欲也势蹙而不得顾其死耳在上者以赋敛为饮食刑辟为娱乐民安得保其生哉夫欲使民囘心而向道士虽穷而不舍义虽死而不为乱则教之事也今漳学官有宫室廪食有弟子得以施其教生之行不为徒取具员而已其见诸儒必劝之以笃学力行尊文公陈氏之道勿为流俗所变见父老子弟必勉之以孝悌忠信事上不悖有问政者亦将告之曰民安则政理安民在于富之使民有所赖焉则难动而易固矣郡幕府潘君吾故人也乆不相见劳为致谢区区焉
　　美监郡编役叙
　　古之役民用其力而已然嵗不过三日其用之为甚轻唐制嵗役民二旬有事而加役免其调役三旬则租调俱免不幸有虫霜水旱之灾即课役悉除之意用其力则缓其财用其财则纾其力民者国之本不欲伤之也后世役浸重有但用其力而国家立法非不善后益诛取焉福建当天下弹丸黑子之地比年盗贼军旅饥馑民死伤流亡之余视旧不加众也地之所产物视旧不加多也而今日官员吏胥何啻三十倍于旧百司皂无赖亡命之徒诡为兵者不知几十倍于旧又邻省他州不能即治所而寓于此者是皆给在何人常赋不充至于预借劝助不足乃立科率民无所出至捐生而逭祸者屡有之矣岂非目前之事耶郡侯在任久知役法之病奉省宪命而新之卒事众称其仁有老父言曰福州附版图将九十年至治以来法凡六更夫民力不齐大者三十年小者十年强弱异矣官据籍不知变弱者不过一役即贫贫而贷之况有不贷乎间一更法当事者或恃其明察或负其强悍以独见为精敏以众询为不能聚数百人于庭鞭笞拷掠责其成于一二日之间吏巧法与豪猾表里贫民受抑无诉彼且擅以为名声不亦误耶今侯自建局以至竣事屛去刑罚朝夕费千百言谆谆劝告侯岂不贤于彼哉吁侯入宫自抚其子为之节饮食时寝兴曰吾子也诚爱之矣而坐黄堂之上视其傫然在下者其不曰是亦吾子也问其疾病察其所苦亦思有以寛之耶侯之心于是盖可推矣呜呼使在上者能驭下以寛在下者能抚民以寛则庶几其有瘳乎
　　赠刘佥宪卷后序
　　国家设官分职仿古制置亷访使者布诸道抚临郡邑立内外台以总之其意甚周百年境土奠安政治鲜阙此之由也自古一代之兴必有一代之制其纲纪所系治乱关之国家纲纪系于风宪自海内多故以来民心皇皇无所底止虽守令饕残之所致亦由任是职者不能提纲振纪取国家立法之意自壊之闽虽僻逺比年风宪益弛自刘君之除人已想其风采比至见其约已守法百司肃然不敢犯其行部举刺各宜民志慰悦纪纲法度殆复振举矣一旦慨然念其亲老将弃职奉太夫人以归有持君善迹示余徴言者予曰刘君刚方质直天性也聪察强敏学力也守法不挠忠之余也仁恕不苛孝之推也大夫人年已耄耋君辞秩为养去之宜也独惜夫风纪既壊将复振而遽去也是为国家去也若夫政迹之详在于诸人之言不复书
　　赠医师郭徽言叙
　　举天下之术惠利足以及人溥而不穷者惟医为然古人以医与相并称盖相贤否系天下安危医良庸关斯人寿夭小大不侔顾其类同耳医师郭氏吾郡之良也居闽县官贤里先世由科目仕有人其得攻疡术四世矣疡医世称外科谓于内科不通执是技者不过辨其瘇溃金折之属制其祝药劀杀之剂而已于切脉审证汤饮醪醴之用不与焉郭氏谓疡虽外实发于内必先去其本然后施疡治以五毒五药次第攻调之兼其内不独守其外故举他医不能者虽居逺村然都邑之来迎者无虚日有贫不能赍一钱谒者靡不为尽心他郡不远千里求之若郭氏之术可谓致精也已予于郭氏善而最善徽言徽言之为人信乎古所谓有恒者而其有勋又克赖焉予益喜常念与郭氏厚无以及其子孙适进士黄某来求言予因得以言赠夫心和气和形和起居以时饮食以宜六沴不干诸疡毋生此一身之安也上下和内外和闺门合睦昆弟辑谐衅隙不形烖害不作此一家之安也或不然加之以正而报者常逆施之以恩而复者常讐则亦安之而已情逆者必自反也事逆者必深忍也此安之长乆也凡予所言徽言既已行之而享其利矣诚愿徽言之子若孙脩徽言之道而世世享其利焉则予与郭氏厚平日爱望之意医之事吾何敢言之哉然吾闻良医多隂德他日有起家为公相者皆未可知也医国之道亦犹其治家与身也郭氏子孙尚勉之哉
　　送林生赴延平学正叙
　　古者天子诸侯由国都至闾巷皆有学教立而道彰化兴而俗敦秦废儒术民以法令为师汉唐惟宗太学郡邑虽稍置学官而教术已厐宋朝始尊学政州郡仿成均増置正录教授秩卑郡将不敢以曹属遇之国朝遵宋氏之旧然教授于学事无不领簿书钱谷悉皆莅焉太守宪臣不知体者遂以有司责之而不任是职者亦往往有司自处独学正职掌规矩学录职程课业无有司之事得专行其教里人林生性端慤识见开敏为学务切已省试授延平学正来别且请益予曰古之为政者教学为先今惟存文具而已教者所以导民使为政者易治也教之不行为政者之病也然而弗察也古之教者择师为甚严非取其威仪词藻在乎德行道艺也师不善必更之虑教尼也扬雄谓师者人之模范而弗善焉害哉吁治之不兴教祸之也然而弗察也廼若子者可以教矣生辞曰瓛不敏不足以辱教事惟落学是惧愿先生卒成之予曰圣人有言主忠信夫忠信有诸已也水之润用以泽火之热用以烹人赖之忠信有诸已也子行乎哉以子所有施于人子所未有者圣贤方册皆子师也记曰学然后知不足教然后知困夫知不足也知困也然后能自反也自强也是教学相长也矧延平四君子之乡去今未远流风遗教必有在其人者子访询而或得之他日南归吾将从子求益焉
　　赠闽县学教谕叙
　　教谕邑学官也汉以来文学校魏宋唐博士皆以士通经者为之国朝初用郡学计吏小吏满考辄为学官知防计矣乌能知教哉向尝窃谓宜选郡学训导嵗乆者则士业素厉为教有方近年更以乡贡士亚等为之则宋待补也里人林某年富学茂一应乡试即中亚等授闽县学教谕众荣之而生俛然若不足一日来谒予曰某材学未自信遽职教事大惧弗任愿先生有以教之予曰闽里邑也子邑士也邑中之人非子亲戚则朋友故旧也识子者大半矣教之行易耳古人之教以身不以言今夫执卷诵章句操觚牍骋词翰欲以取科第为子之荣者伙矣是不赖子也子独修而身齐而家睦而亲戚正而乡党有一善朝行之夕传焉不数日而播之百里非难也故子之教易矣况子一门诸父昆弟皆乡学又中亚等者三人人信之子之教不难也夫教者治之本也生勉之仕途发轫方自此始今日为百里师善其教他日为百里必能善其政矣
　　送王潮州叙
　　予少负意气自谓天下无难事及壮见世之仕者多不称且云某地难治某事难集窃疑焉既又有能者乃知人之材不相逮而居以营私者众也迨犬马齿衰矣观古人益多阅世故益深廼知天下特有不可为之时耳而事实无难者顾难得其人也河西王君用文刚直明快遇事剖决权势不能夺人以为难者君处之有余刃治永福罗源吏畏若神民戴之犹父母比去耄倪蔽道垂地而不可进君何以致人若是哉由其存心也公律已也严爱民也诚故苞苴内谒不行也而奸欺屛息强梗驯化利之所在知之必与民兴之害之所伏知之必与民除之孜孜焉惟惧其政之僻而又和易可近故民疾痛辄闻凡八闽踪迹未尝至者人莫不慕焉分省陈公辟居幕府每有赞翊既而以邉陲多扰非刚明仁恕之材不足以镇之以郎中出守潮州兼督循梅惠州任固重矣四州之民幸矣然陈公远一良佐岂不甚可惜哉君行过予别请曰先生何以教我予曰德则君有之惠则民赖之誉则四方闻焉然予得无赠乎夫为山者在乎积土石也不欲崇朽壤为川者在乎纳众流也不欲涵汚恶君子为政在任贤材也不欲杂小人自古君子少而小人多小人情伪百端其入人也易将觉之也难宋韩魏公号称贤相或者犹谓其明于知君子暗于别小人君其慎诸
　　赠顺昌县综理官叙
