<!-- { "loadSidebar": true } -->
　　臣闻日者众阳之宗人君之表至尊之象君徳衰微隂道盛彊侵蔽阳眀则日蚀应之书曰羞用五事建用皇极【帅古曰周书洪范之言】如貌言视听思失大中之道不立则咎徴荐臻六极屡降皇之不极是为大中不立其传曰时则有日月乱行谓朓侧匿【孟康曰朓行疾也侧匿行迟也师古曰朓吐了反】甚则薄蚀是也又曰六沴之作【师古曰沴恶气也音戾】嵗之朝曰三朝【师古曰嵗之朝月之朝日之朝故曰三朝】其应至重乃正月辛丑朔日有蚀之变见三朝之会上天聪眀苟无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴吿之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣徳聪眀兢兢业业承顺天戒敬畏变异勤心虚已延见羣臣思求其故然后敕躬自约总正万事放逺防説之党援纳断断之介【师古曰援引也断断専一之貌介谓一介之人援音爰】退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天既孚命正厥徳言正徳以顺天也又曰天棐谌辞言有诚道天辅之也眀承顺天道在于崇徳博施加精致诚孳孳而已俗之祈禳小数终无益于应天塞异销祸兴福较然甚眀无可疑惑【师古曰较眀貌也咅角】书奏上説【赐光束帛拜为光禄大夫秩中二千石给事中位次丞相按是时丁传用事董贤隆宠王嘉鲍宣豤豤言之而光所对泛陈敕躬正事而于贵戚佞幸曽微一辞及之不惟有愧于嘉宣且有媿于杜邺矣嘉以直言死光代之相遂与董贤同为三公媚事之态亡所不至殆孔子所谓鄙夫者欤愚既録其文不得不指其实以示学者云王嘉鲍宣奏在嬖幸类中】
　　王嘉论应天之道【元夀元年宜陵侯息夫躬建言往年荧惑守心太白高而芒光又角星茀于河鼔其法为有兵乱是后讹言行诏筹经厯郡国天下骚动恐必有非常之变可遣大将军行邉兵敕武备斩一郡守以立威震四夷因以厌应变异上然之以问丞相丞相嘉对云云】
　　臣闻动民以行不以言应天以实不以文下民微细犹不可诈况于上天神眀而可欺哉天之见异所以敕戒人君【师古曰见谓显示也】欲令觉悟反正推诚行善民心説而天意得矣辩士见一端或妄以意傅着星厯【师古曰傅读曰附着音治略反】虚造匈奴乌孙西羌之难谋动干戈设为权变非应天之道也守相有辠车驰诣阙交臂就死恐惧如此而谈説者云动安之危【师古曰之往也言揺动安全之计往就危殆也】辩口快耳【师古曰茍快听者之耳】其实未可从夫议政者苦其讇防倾险辩慧深刻也讇谀则主惪毁倾险则下怨恨辩慧则破正道深刻则伤恩恵昔秦缪公不从百里奚蹇叔之言以败其师悔过自责疾诖误之臣思黄髪之言名垂于后世唯陛下观览古戒反覆参考无以先入之语为主【上不听遂下诏曰间者灾变不息盗贼众多兵革之徴或颇着见未闻将军恻然深以为意简练戎士缮脩干戈器用监恶孰当督之天下虽安忘战必危将军与中二千石举眀习兵法冇大虑者各一人将军一人诣公车就拜孔乡侯传晏为大司马衞将军阳安侯丁眀又为大司马骠骑将军是日日有食之董贤因此沮躬晏之防后数日收晏卫将军印绶而丞相御史奏躬辠过上繇是恶躬等○通鉴载此事于日食前○以上论灾异其别见于外戚嬖幸事中者当互考也】
　　东方朔谏除上林苑【武帝建元三年上招选天下文学材智之士简拔其俊异者宠用之庄助朱买臣吾邱夀王司马相如东方朔枚皋终军等并在左右毎令与大臣辩中外相应以义理之文大臣数诎焉然相如特以辞赋得幸朔皋不根持论好诙谐上以俳优畜之朔时直谏有所补益上使吾邱夀王除上林苑属之南山东方朔进谏云云】
　　臣闻谦逊静慤天表之应应之以福骄溢靡丽天表之应应之以异今陛下累郎台恐其不高也【师古曰郎堂下周屋】弋猎之处恐其不广也如天不为变则三辅之地尽可以为苑何必盭厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西【服防曰商与上雒二县也师古曰汧汧水也陇陇坻也】厥壤肥饶汉兴去三河之地止霸产以西都泾渭之南此所谓天下陆海之地【师古曰高平曰陆关中地高故称耳海者万物所出言关中山川物产饶富是以谓之陆海也】秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所仰足也又有秔稻棃栗桑麻竹箭之饶土宜姜芋水多防鱼贫者得以人给家足无饥寒之忧故酆镐之间号为土膏其贾亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兎之苑大虎狼之虚【师古曰墟读曰虚】又壊人冡墓发人室庐令幼弱懐土而思耆老泣涕而悲是其不可二也斥而营之垣而囿之骑驰东西车骛南北【师古曰乱驰曰骛】又有深沟大渠夫一日之乐不足以危无隄之舆【张晏曰一日之乐谓田猎也无隄之与谓天子富贵无隄限也】是其不可三也故务苑囿之大不恤农时非所以彊国富人也夫殷作九市之宫而诸侯畔【应劭曰纣于宫中设九市】灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪万死不胜大愿愿陈泰阶六符以观天变不可不省【孟康曰泰阶三台也毎台二星凡六星符六星之符验也应劭曰黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神只咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令好兴甲兵修宫榭广苑囿则上阶为之奄奄疏阔也以孝武皆有此事故朔为陈之是日因奏泰阶之事乃拜朔为大中大夫给事中赐黄金百斤然遂起上林苑如夀王所奏云】
　　东方朔化民有道对【时天下侈靡趋末百姓多离农畆上从容问朔吾欲化民岂有道乎朔对曰云云】
　　尧舜禹汤文武成康上古之事经厯数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带劒【师古曰但空用韦不加饰】莞蒲为席【师古曰以莞及蒲为席亦尚质】兵木无刃【服防曰兵器如木而无刃言不大治兵器也】衣緼无文【师古曰緼乱絮也言内有乱絮上无文防也】集上书囊以为殿帷以道徳为丽以仁义为准于是天下望风成俗昭然化之今陛下以城中为小圗起建章左凤阙右神眀【如淳曰阙名也师古曰凤阙阙名神眀台名也】号称千门万户木土衣绮绣狗马被缋罽【师古曰缋五防也罽织毛也即氍毹之属】宫人簪瑇瑁垂珠玑设戏车教驰逐饰文采丛珍怪撞万石之钟击雷霆之鼓作俳优舞郑女上为滛侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢【应劭曰帐多故以甲乙第之耳孟康曰西域传賛云兴造甲乙之帐络之以隋珠和璧天子袭翠被冯玉几而处其中也师古曰谓推而去之燔焚烧也】却走马示不复用则尧舜之隆宜可与比治矣易曰正其本万事理失之豪厘差以千里愿陛下留意察之【朔虽诙笑然时观察顔色直言切谏上尝用之○又武帝尝为窦太主置酒宣室使谒者引内董偃中郎东方朔辟防而前曰董偃有斩罪三安得入乎上曰何也朔曰偃以人臣私侍公主一也败男女之化乱防姻之礼伤王制二也陛下富于春秋方精思于六经而偃以靡丽奢侈极耳目之欲乃国家之大贼人主之大蜮其罪三也上黙然良久曰吾业已设饮请后而自改朔曰不可夫宣室者先帝之正处非法度之政不得入焉滛乱之渐其变为簒上曰善更置酒北宫】
　　司马相如谏猎书
　　臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇逸材之兽骇不存之地犯属车之清尘舆不及还辕人不暇施巧虽有乌获逢防之技不得用枯木朽株尽为难矣是胡越起于毂下而羗夷接轸也岂不殆哉虽万全而无患然本非天子之所宜近也且夫清道而后行中路而驰犹时有衔橜之变况乎渉丰草骋邱虚前有利兽之乐而内无存变之意其为害也不难矣夫轻万乘之重不以为安乐出万有一危之涂以为娱臣窃为陛下不取盖眀者逺见于未萌而知者避危于无形旤固多藏于隠微而发于人之所忽者也故鄙谚曰家絫千金坐不垂堂此言虽小可以谕大臣愿陛下留意幸察
　　贡禹论节俭【元帝即位徴禹为谏大夫是时年嵗不登郡国多困禹奏言时初元元年】
