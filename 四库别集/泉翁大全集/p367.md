<!-- { "loadSidebar": true } -->
　　穗城城中李味泉，皇皇华冑出水门村名。少年病目废举业，托术岐黄广济人。凤冈林子莫逆交，一疫身死七八亲。寻常莫敢登门问，李子一一收亡存。诚心疠疫不能染，今贤何讵非古贤？世上纷纷市道交，反眼不识宁愧焉！即今遁迹蓬蒿下，特榜门闾为世传，纪纲人伦风俗淳。 
　　
　　喜曹沙溪太守得公论稍伸，暂从省短歌。 
　　
　　沙溪美人服美服，平生骯脏不谐俗。彤庭独立豸不偏，东隅垂翅犹未复。隐之来歃贪泉清，成之来访美仙躅。不禁直气乾上官，暮金不受还遭缚。所赖人众天乃定，公论中裁伸未足。归舟白发倚门闾，勿以艰难道衷曲。从此重磨百炼刚，刚柔变化道机熟。 
　　
　　维扬成孝子歌有序 
　　
　　　　　成孝子名进，平日耕田养母，不曾读书，以孝行称。甘泉子请督学给衣巾表之。 
　　
　　甘泉山杨州亦有甘泉山下成孝子，白日捐身救母死。母病旦夕在须臾，人言人肝可以起。进也持刀入密室，愤捷再割肝在几。刀肝旋盎有如神，汤进母起子仆地。梦神告以老屋茅，燃灰一涂血即止。我逾泉山造其庐，疮痕犹带哀哀气。相从拜我广陵墟，尔有余师皆在尔。学问灵根何必他？尧舜之道孝弟耳。昨日有书来问询，负笈会须轻万里。不须负笈挟书来，立造神妙无文字。 
　　
　　约二李上白云歌 
　　
　　李浔冈，黄门郎，文力可以扶九鼎，九鼎之重只手扛。李青霞，司马嘉，诗文冼少汾称之有如堕地驹，千里奔逸信手拏。天关翁，病羸癃，奄奄气息，教思无穷。自从一日得二子，意气直上於青空。区区文字不足工，直欲与二子驰骤於千圣万圣四通八达天衢中。葛藤斩断葫芦缠，连袂跳入白云嵿上第一峰。回视薨薨如蠛蠓，渴饮丹井九龙泉，饥采山上千岁松。达观乎！无始究竟以无终，天地万物归玄同。 
　　
　　寿别驾欧梦月七十一华诞歌 
　　
　　郡侯梦月子欧子，逢辰六月十有二，寿跻从心矩不踰，幔亭高张王母里西邻有百岁母。此月此日彭祖仙，梦月昌期降神始。始终小计八百年，吾且少之何乃尔？寿之大道入无穷，直须悠久同天地。 
　　
　　爱牛歌感时 
　　
　　嗟嗟觳觫君，吾以子为命。朝田如偶耕，暮饭至夜竟。有虎吼南山，愁尔为吞并。未晡驱下来，爱至故深警。念兹生人功，可忍杀老病？齐宣过堂时，一念即王政。圣人禁宰杀，著之於律令。谁开此厉阶，作俑无后省。如闻胡令尹，示为民溺拯。早下军饷令，劫牛连乡井。不日牛群空，空身入贼境。田芜民化贼，利害谁能定？何时见天吏，长泪向空迸。 
　　
　　凤凰山歌 
　　
　　增城九重仙记云凤凰山，千峰万壑重重环。土膏云母皆可仙，罗浮西下水一边。旧有凤凰止其巅见古记，凤凰一鸣彻九天。再鸣文明闻世间，何仙崔相居相连。□□□□□一?，景胜与众乐乃全。输县大夫遐□□，□□□百供粥饘，夜梦口口称瑞贤。壬子正月初九日来宿书□□□口念瑞贤□□□□而觉书院弘开此兆先，吉士蔼蔼从今□。举业德业无二原，德行道艺合一诠。望翁春翁然□然，奔走童冠合百千。天地再始壬子前天乾地支壬子正月，□诗作者谁甘泉。 
　　
　　九思九歌有序 
　　
　　　　　所思，思所之也。甘泉子年将九十，犹不赖於时，有避人避地之思，踰河蹈海之志，是故托之九歌焉。 
　　
　　我所思兮在清溪，潮水山泉天下奇。倏忽雷鸣忽龙蛰，变化大小无常时。予欲在往观化机，精舍作者谁朝仪朝仪者，清溪黄照府绣也。。我所思兮在曲江，帽峰者杳杳开书堂。左邻元公亦偶尔，太极心性图相光。静倚芙蓉以当妓，光风霁月谁能量？我欲往居报郴阳有朱则之旷、欧启河策诸贤，六邑之士来翱翔。我所思兮在武夷，线天名一线天，旧有书院。路上行人稀。九曲棹歌声韵微，齐语楚语群咻之。予将欲往亮非远，[九十]出门行杖藜。我所思兮在福山婺源县，有精舍，斗山徽州城山齐云岩名[出云阁]。六邑之秀同跻攀，默翁默成无一言。予将欲往亮[非]远，无乃衰翁柱杖前！我所思兮白鹿洞，风吹五老毛发动。书院枕流漱齿溪上有文公书四字刻石清，心性一图王子供。太守溱，字公济，[编]石为屏，刻於书[院]前。予将往观亮非远，鞭龙化杖云仍送。我所思兮在九华，中华峰名嵿上为吾家。洒落中居[控]四维，[如精中]军敌四邪。予将欲往亮非远，湛然池[州]江[边]堂名发[轫齐]山山名崖。我所思兮在新泉，地发?眼长涓涓。诸贤云集观[我]生，积累可以成大川。萧子台高系去思诸君买地[为]作去思亭[於]东边，院中百卉弼唐迁。咏归一调久欲绝，诸贤翕与[端]溪王司徒主之传。予欲从之亮非远，自然堂外同此天。我所思兮在维扬，弘开书院葛氏倡国子生葛涧兄弟捐赀与地。。甘泉山杨州三十里山名麓江湖缃左江右湖，楼栖云汉摘星象。恭书敬一维天章，杏树坛前柳道长，执经诸子还相将。我欲一往亮非难，锡飞瞬息无长江。我所思兮在南岳，紫云旧有甘泉宅。粤泉右泉出粤洞[□泉]左泉出□木洞流□□，天柱南台全胜得。中夜神明玩莫测，[予欲]坐观自然，暂将柱杖倚南极。据康熙二十年本补字，「粤」作「奥」 
　　
　　扫壁歌 
　　
　　扫壁歌，造物小儿如我何！小身觅身不见身，大身天地民物同包罗。不见身，从他陵轹如他人；同包罗，一体痛痒知搔爬。一体痛痒知搔爬，挤井下石何心耶？己闻闻言反笑语张提学说广东乡宦之薄。，自乡自毁自可嗟。夫子同人道不行，乘桴浩叹空遗声。乱曰：扫壁歌，穷亦已矣兮！咄咄伯有自为厉兮！昨宵天地亦噫气兮六十月大六风！长叹一声天地闭兮！ 
　　
　　辞类 
　　
　　息交辞 
　　
　　归来乎！而嗟余其归矣。振蓑笠兮！解朝绯矣。东西南北之人兮！安所不之矣。南山有鱼兮！西山有薇矣。斥家事兮！返吾庐矣。水宿山栖兮！忍其饥矣。息交绝游兮！否需何时矣。昔丙冬而余归兮！亲交惜旷违兮！存省渠渠矣。今也头颅非昔兮！周旋莫支矣。请息交以绝游兮！将掩柴扉矣。兀坐一榻兮！高枕羲皇矣。问者就榻兮！不知不知矣。经纶无能兮！长理渔丝矣。辞曰：息交绝游兮！乘除周游兮！罔休兮！铁江宅前江名滔滔兮！夜收丝兮！已而已而！ 
　　
　　吊?辞 
　　
　　维嘉靖壬寅十有一月二十九日，前南京兵部尚书湛若水谨以三香拜而三匝，吊於三忠文陆张公之灵而三叹焉！其辞曰：悲宇宙之无穷兮！而生人之多艰。慨兴亡之交迭兮！而天运好常还。奕举措之恒舛兮！一子以之乱盘。惟岳王之死忠，死其所也。惜在军之君命，犹执义之罔坚也。何有宋之忠厚兮！而辗转亡於海堧也。自古莫不有丧兮！繄独使百世有余叹也。惟国君之死社稷兮！何逐逐极地而穷天也。胡郡公之忠耿耿以蹇蹇兮！不能济主於艰难也？岂大运之既去而莫留兮！人胜天而则然也。彼胡元之诚夷兮！昧此三恪而舍旃，存宋祀於?之一丸也。宜国祚之不昌兮！嘻猗哉！繄我明之表大忠而显慈元也。揭日月而中天兮！扶纲常於既颠。 
　　
　　望白藤辞有序 
　　
　　　　　望白藤者，甘泉湛子将访白藤王府高伴读德魁先生，阻风二日，不能济而作也。念灯火之伴，感今昔之怀，情见乎辞。 
　　
　　蹇胡为兮江之湄，率旷野兮吾道其非。夜漫漫兮星不辉，风猎猎兮吹我旗。进楼船兮风泊之，蹇独立兮怅望。怅白藤兮望所思，洪涛舂天兮烟雨霏霏，一水盈盈兮犹叵前期。予之不济此兮！命也若之何！其已矣乎！返棹捩柁兮归来乎而！ 
　　
　　赠提鹾吴子得告还金陵辞有序 
　　
　　　　　或有问於甘泉子曰：「古有三黜而不去者，何居？」曰：「彼以不去为道者也，柳下惠其人也。为士师，直道事人，三黜而不去也。」又曰：「人有三留而不住者，何居？」曰：「此以去为道者也。」「今有之乎？」曰：「提举吴子宋英师程其人也。」为提举一载，不肯枉道事人而去也。始辞焉，抚按藩臬守巡盐法诸君合词曰：「子乃一载，守职奉公，子未可以去。」既而再辞焉，诸君合词曰：「子方学政兼修，何乃苦辞？勉留效职。」既而三辞焉，提督暨诸司合词曰：「既子高尚，似难勉留，其少待诸司会议焉，宜遂子志。且子清慎空囊，宜助津夫，以示优奖。」又曰：「宋英岁余在职，已见操修。未老乞休，尤征知足。宜加崇尚，以厉士风。行札县官，优礼免差，以奖恬退之风，以为政教之倡。」甘泉子闻之，叹曰：「今之昏夜乞哀，奴颜婢膝，以丐寸进，以丐不去者，视吴子何如也？其二疏之亚匹矣乎！余病不能为辞以旌□□□曰： 
　　
　　□□□头兮不肯住，子佩之良兮子衣之光。南风潇潇兮送轻航，拂袖石门兮江水泱泱，拨烟雾兮出大荒。心夷齐兮！彼贪泉其亦何伤！岂隐之其后裔兮？何用不藏？钟山与高兮！江水与长。嗟子之去兮！谁与予翱翔？长扃天关兮！啸歌乎白云之阳。 
　　
　　赞类 
　　
　　赞义哀图阳明公像 
　　
　　是为陈子义哀之图。噫！陈子之义之哀，陈子自知之。何形何图乎？而其亦犹乎阳明之良知即孟氏之知，孟氏之知即天地神明之知，天地神明之知，阳明孟氏神天自知之。天地寂矣，孟氏寂矣，阳明寂矣，谁其知之？其知其寂，自寂自知。寂感之间，执天之机。 
　　
　　故门下监生攸县陈生论第三子作以书葛来见，持其先人画像求赞。 
　　
　　古貌古心，江湖性气，风月胸襟，此非敬所陈子之真乎！缄怀默默，执礼森森，宛若敬所优游观光之馆，壁水之阴乎！ 
　　
　　自赞周自正所传祝融观日小影 
　　
