<!-- { "loadSidebar": true } -->
　　伟业顿首世事隔濶书问缺然猥辱嘉招敦我朋好集南皮之冠盖倾北海之樽罍欣此良辱幸陪末座祗奈鄙人固陋久谢知交方凿坏而闭门将离羣而索处岂可玷名品藻滥迹追随敢布短缄聊抒积愫夫张茂先名徳至重羽翼六经陈元龙才气无双搜百代十年师友两地人文坛坫斯存典刑具在汉室虽迁犹识郑之子弟萧梁已往尚留任昉之故人学擅渊源才经成就即使门户凋零有同袁粲身名隐约不异雄而华毂之彦过白屋以下车兰防之英见布衣而握手道在是矣又何疑焉若夫旷代逸羣后来特逹少年遇乱总角知名仲宣既才动中郎子瞻且文齐永叔当与耆旧共推此生庶几声华总归吾軰焉能置璠璵而弗寳弃骐骥而别乘哉况乎噐识乃人伦所重而道义则友分宜先今有才具通明风裁朗防方腾茂实雅负重名而能后已先人推贤乐善黄叔度汪洋莫及庶几近之乐彦辅恬雅不羣于今复见于是积学通儒髙才贵胄共相钦挹咸许襟期慨自雅道陵迟名流零落何图今日再遇此贤有大道为公之心申久要不忘之谊誓诸皦日往莅骍旄而其间有侨札班荆萧朱刎颈偶因汝頴之辨几致洛蜀之争勉进苦言同归旧好夫意气总千秋共许而才名均四海所知初既彼此齐驱今岂后先分歃愿披悃愊尽释猜嫌从此同心永消浮论此伟业翘首而观耸心而聼者也诸君子以二陆名邦三江重望远则野王读书之处遗迹风流近则海叟避迹之乡名贤唱和主持大雅奬识同人结集篇章勒成巻轴九峰之月观风亭赏心乐事三泖之莼羮鲈脍防酒嘉賔真升平之胜集江左之巨观矣伟业因风溯徳临纸懐人书不尽言可胜翘企
　　致孚社诸子书
　　伟业闻之天下才行器识之士其生同时学同方而比肩接踵于里闾族党之间者其合志共术不问而知者也其有生同时学同方而相去或千里或五百里书币之赠遗冠盖之接见非有徴防期令可召而至也而近者云合远者声应车马满道屣屐到门结缟纻之欢置文酒之防果何道而致然耶要亦因乎其地与其时而已今海内方定兵革已息而求之九州之内有方千里之境其士人习诗书其小民力耕作烟火晏然无鸣吠之警者未有如江之南北浙之东西者也属当
　　国家右文之治繇制艺取进者既自力于功名之途而故老遗黎优游寛大亦得以攷故实而徴文献盖地之晏安而时之极盛可谓兼之矣诸君子之为斯社所以乐生平之化而润色其鸿庥也岂不美哉伟业虽穷老海濵幸不为名贤所弃敢不乐观其成而病疹忽作逡廵不前恐仰负同盟诸公见顾之重故敢以书献窃以士君子之为学将射防决科取世资而致大位耶抑修明先王之教而学为圣人之徒也夫诚射防决科则从事一巻之师不出堂户之内为术足矣今诸君子溯江渉湖戒舟楫赍糇粮不避风雨重趼而至者庻几求英博卓荦之士方雅正直之儒输写腹心讲求徳业则其论文取友之道未可一二尽也一曰审学术自黄溍柳贯以经术倡起婺学而宋公濓用其师説首开一代之文治后二百余年钜公硕儒后先軰出终未有驾文宪而出其上者葢穷经适用甚矣实学之难也伟业尝亲见西铭先师手抄注疏大全等书规模前贤欲得其条贯虽所志未就而遗书备乙夜之览吾师不没于地矣今诸公遵传注而奉功令务以表章六经斥竒衺而补阙失如此则西铭之遗绪将以再振伟业昔见之于师者今复见之于友所谓学术之宜审者此也一日持品节先逹如山隂檇李归安练川呉门诸先生或讲学而标正直之风或清操而笃匪躬之谊或三事公孤或承明侍从皆文章政事彪炳一时而遭患防变风霜不改今
　　朝廷褒忠之典方下无非欲维持名教风励人伦吾党生于其乡景行在望当于羣居论道之时求颠沛不失之义所谓品节之宜持者此也一曰攷文艺弇州先生专主盛唐力还大雅其诗学之雄乎云间诸子继弇州而作者也龙服西陵继云间而作者也风雅一道舍开元大厯其将谁归至古文辞则规先秦者失之摸拟学六朝者失之轻靡震川毘陵扶衰起敝崇尚八家而鹿门分条晰委开示后学若集众长而掩前哲其在海虞乎诸君子当察其源流刋其枝叶毋使才而碍法毋袭貎而遗情所谓文艺之宜攷者此也一曰化意见语有之前事不忘后事之师也者门户之分始于讲学而终于立社其于人心世道有禆者实頼江南两浙十数大贤以身持之其后党祸之成攻讦者固敢为小人而依附者亦未尽君子主其事者不得不返而自咎也夫盛者必衰盈者必昃苟于始事之初不能尽化同异则开端造隙何以持其后乎所愿老成者援接英能继起者搜耆硕或彼赞而此叹或前推而后挽勿以穷逹而异辙勿以夷险而易心勿以门地自许而启其骄矜勿以语言薄故而生其交构所谓意见之当化者此也伟业朴遫谫陋垂老无成实不足仰叅末论祗以世故推迁早闻道于先生长者故敢窃其绪言用陈愊悃诸君子广识博闻其必有以教我俾开其蒙而震其聩则伟业虽未接尘而游班荆而语固已处坛坫之下托交欵之末矣
　　与宋尚木论诗书
　　伟业顿首尚木兄足下捧读来问极论作诗之法上溯四始旁防六代贯穿三唐搜二季追国初之元音还盛明乎大雅其于诗也可谓美且备矣弟何人斯敢置一喙耶弟才力蹇薄于此道未有证入自陈李云亡知交寥落君家兄弟谬爱遂使弟受过差之谭要之古人不能庶几万一夫诗之工拙弟自知之恨其学之未能方欲捐弃笔墨屏迹乎深山无人之境原本造化穷极物理以几幸其一得又安能以应酬渉猎申纸搦管之言遽为知己告哉虽然当今作者固不乏人而独于论诗一道攻讦门户排诋异同壊人心而乱风俗不能不为足下一言之夫诗之尊李杜文之尚韩欧此犹山之有泰华水之有江河无不仰止而取益焉所不待言者也使泰山之农人得拳石而寳之笑终南太乙为培塿河濵之渔父捧勺水而饮之目洞庭震泽为汍觞则庸人皆得而揶揄之矣今之学者何以异于是彼其于李杜之髙深雄浑者未尝望其崖略而剽举一二近似以号于人曰我盛唐我王李则何以服竟陵诸子之心哉竟陵之所主者不过髙岑数家耳立论最偏取材甚陿其自为之诗既不足追其所见后之人复踵事増陋取侏木强者附而着之竟陵此犹齐人之待客使者迓者跛者迓破者供妇人之一笑而已非有寻丈之垒五尺之矛足以致人之师而相遇于境上苟有劲敌必过而去之不足乎攻也吾祗患今之学盛唐者麤疎卤莽不能标古人之赤帜特排突竟陵以为名髙以彼虚防之气浮游之响不二十年嗒然其消歇必反为竟陵之所乗如此则纷纠杂揉后生小子耳目荧乱不复考古人之源流正始元声将坠于地噫嘻不大可虑哉虽然此二説者今之大人先生有尽举而废之者矣其废之者是也其所以救之者则又非也古乐之失传也撞万石之钟悬灵鼍之皷莫知其节奏繁筝哀笛靡靡之响又不足以听也乃爲田夫嫠妇操作而歌呉歌则审音者将赏之乎且人有见千金之璧识其瑕纇必不以之易束帛者以束帛非其伦也今夫鸿儒伟人名章钜什爲世所流传者其价非特千金之璧也苟有瑕纇与众见之足矣折而毁之抵而弃之必欲使之磨灭而游夫之口号畵客之题词香奁白社之遗句反以僻陋故存且从而为之説曰此天真烂熳非犹夫剽窃摹拟者之所为夫剽窃摹拟者固非矣而此天真烂熳者挿齿牙摇唇吻鬬防为上取快目前焉尔原其心未尝以之夸当时而垂后世乃后之人过从而推髙之相如之词赋子云之笔扎以覆酒瓿而淳于髠郭舍人诙谐啁笑之辞欲驾而出乎其上有是理哉然则为诗之道何如曰亦取其中焉而已閟宫之章清庙之作被之管弦施诸韶箾者固不得与兎置之埜人采蘩之妇女同日而论孔子删诗辄并举而存之夫诗者夲乎性情因乎事物政教流俗之迁改山川云物之变幻交乎吾之前而吾自出其胸懐与之吞吐其出没变化固不可一端而求也又何取乎訾人专已喋喋而呫呫哉足下天才横发鸿富典赡楚鸿河宗子夀兄弟又继起而似续之宋氏之书以悬国门而登明堂非弟之谫薄愚陋所能拜下风者也防手书下及既为选定足下之诗辄复陈其率略惟足下更有以教之幸甚
　　兴福寺铁炉铭
　　州城之西兴福禅寺者光宗皇帝在东朝时所赐建也今三十余年矣邑頼其利年谷以时士庶乂安兵革勿扰廼作为铁炉答焉时山海梗阏铁官勿效釡锜钱镈贵同黄钟而冶人告功民乐其事以着国典则永且固以报佛恩则深以广以保民生奠土域则凝重安定用垂万禩于勿壊州人呉伟业为之铭曰
　　天地久金火守音中宫量中豆非刑鼎非铭卣云雷从魑魅走侈其腹弇其口蹲熊跗旋螭首鍑鬷烹殳斨鬬造诸业空所有负大海包具薮压鲸鲵不得吼月丙子嵗己丑刻斯铭示不朽












　　梅村集巻三十九
　　钦定四库全书
　　梅村集巻四十
　　国子监祭酒呉伟业撰
　　杂著
　　祭仲论
　　竹林之论祭仲也曰祭仲措其君于人所甚贵以生其君故春秋以为知权而贤之逢丒父措其君于人所甚贱以生其君春秋以为不知权而简之夫祭仲邑之封人也为公娶邓曼生昭公而有宠失正甚矣君薨太子立国人未附伸为郑国而往省于留之鄙邑又不戒备而见执于宋为仲者死之已耳公羊传曰祭仲不从其言则君必死国必亡夫郑昭公之为公子也败北戎之师获其二帅大良小良甲首三百宋人岂昭公敌哉其失国出奔繇乎祭仲也祭仲相先公执其国柄自左右亲近以及管库之士皆仲党也祭仲以为君则君而已矣祭仲以为讐则仇而已矣昭公即位之日浅雍姞在内祭仲在外可柰何使祭仲见执辞以必死宋人挟厉公而求入焉国人愤祭仲之执则讐厉公吾未见宋人之师得焚渠门而入大逵也君何以必死国何以必亡祭仲不死突入忽出终至兄弟分国鲁宋称兵君几以死而国几以亡者祭仲之为也然则仲舒以为知权者何仲舒亲见髙后之世平勃以知免如公羊所言少辽缓之则少帝可故废而代王可故立夫平勃亦幸成功耳假令少帝如子突有臣如雍纠绛侯能绾皇帝玺授之代王哉王僧辩奉渊明而废方智当是时齐人克东关矣梁之从齐社稷之故也而陈霸先因之以为国祸君子以罪僧辩若祭仲又何以处之哉逢丑父死以免君而见非祭仲生以逐君而见贤是春秋教乱之书也甚矣其谬也
　　伍胥复讐论
