<!-- { "loadSidebar": true } -->
　　（问）颜渊少孔子三十岁及三十二岁卒则是孔子之六十二岁而哀公之六年也是年孔子厄于陈蔡之间颜渊尚有问答或者卽以是年死然孔子尚在陈或曰巳反于卫要之不在鲁可知矣然则谓颜渊道死则孔子殓之其父何由请车为椁如谓先归于鲁而死则颜路何由越国而请之子且门人厚塟又何由请之子孔子以哀公十一年返鲁颜路何由越国而馈祥肉皆可疑也而更有异者伯鱼以孔子十九岁生其卒也年五十则是孔子之六十八岁返鲁之岁而哀公之十一年也颜渊死于五年之前而曰鲤也死何与王肃谓史记所纪弟子之年世远难信是巳而又以鲤也死为虚设之词得无谬乎是不可解也先生旁搜远览必有以释后人之疑（答）孔门弟子之年史记家语互有不同则王肃以为世远难信者是也如梁鳣在史记少孔子二十九岁家语则曰三十九岁季羔在史记少三十岁家语则曰四十岁言游在史记少四十五岁家语则曰三十五岁樊须在史记少三十六岁家语则曰四十六岁子贱在史记少三十九岁家语则曰四十九岁今本家语无九字大扺二三四之间多误盖古人四字亦用重画故与二三易混家语后岀或疑其非古本多依史记然终亦难定其孰是也故愚疑颜子少孔子四十岁则于鲤也死之言合孔子七十三岁而卒或云七十四或云七十二然则颜渊之死亦与两楹之梦不远至王肃以为虚设之词则其谬了然易见也

　　（问）向意颜渊之死后于伯鱼而先于子路故子贡曰昔者夫子于颜渊如丧子而无服丧子路亦然今如先生之言则似又后于子路也颜渊死孔子及食其祥肉则似非卽夫子卒之年（答）子路卒于孔子七十一岁若以颜子少孔子四十岁计之诚后一年公羊传于获麟之年牵连书丧予祝予之恸亦先颜而后仲此不过偶然参错然要之二子之死相去不远至孔子以四月已丑卒卽谓七十二亦何必不及见颜渊之祥祭也况安知其非七十三也

　　（问）寗武子为庄子嗣庄子之卒在成公时则武子未尝仕于文公之世而朱子为邦有道属文公阎伯诗陆稼书引左传谓其时列国父子并时在朝者甚多如栾武子将中军而黡如鲁乞师针为车右范文子佐中军而匄为公族大夫韩献子将下军而无忌为公族大夫季武子为司徒而公鉏为左宰则必武子当文公之世巳为大夫乃毛西河又诋之必欲以朱子为非幸决之（答）朱子谓武子之仕当文公成公之间原非谓武子之为卿在文公时春秋世卿之子当其父在而有见者不止于百诗所引也城濮之役先轸将中军而且居有功陈文子当崔杼时其子无宇巳使楚孟献子当国速已帅师御齐魏献子灭羊舌氏用其子戊宋华氏南里之乱正以父子兄弟同朝不睦孟懿子晩年泄将右师凡如此者不可以更仆数也唯是武子之事文公其于左氏无所见则或谓有道亦袛就成公之世无事之时优游朝宁未尝不可要之此等无关大义西河志在攻朱子必从而为之辞以腾颊舌此又可以不必诘也

　　（问）史记世家谓孔子自大司空为大司寇摄行相事考之周制司寇乃司空之兼官而司徒卽相也故符子曰孔子为司徒但鲁司空为孟孙司徒为季孙孔子何由而代之故或云孔子不过为小司寇耳不过为夹谷之相耳原未尝为卿原未尝摄相事史公据传闻而误纪之有诸（答）史公纪事之失固多独此一节未可遽非言孔子但当以小司寇仕鲁者始于崔灵恩至以夹谷之相当是摄相则系近人毛奇龄之言然皆未详于春秋之事也春秋诸侯之国并不止三卿宋之六卿尚可曰二王之后也晋之六卿尚可曰三军各有副也至于郑之细亦备六卿虽鲁亦然是故羽父请杀桓公将以求太宰虽以后不见于传然要之非三卿可定矣且季氏世为上卿而武子之嗣为上卿在孟献子旣卒之后武子之请作三军叔孙穆子曰政将及子以其时献子已老也然则季文子卒献子实为上卿献子卒而武子始代之也武子旣卒平子嗣卿而叔孙昭子以三命为政昭二年平子恶其居已上是昭子实为上卿昭子卒而平子始代之也然则三桓序次亦非一定而不移者且鲁公族之与三桓共为卿者前有臧氏东门氏凡五卿自仲婴齐卒而东门氏失卿武仲出奔而臧氏失卿然而又有叔氏为卿则四卿唯是力能分公室者则袛三桓是其中之差别耳盖卿不止于三而军止于三三桓掌而有之故力分公室如谓鲁以三卿止而三桓之外无卿则误矣若春秋之相亦复何尝之有齐有天子之守国高而管仲以仲父当国晋之枋国者乃中军而阳处父以太傅易诸帅宋则以左右二师长六官楚则令尹之外有莫敖是亦几几乎如后世三省二府之制不以一人限之者故卽以鲁言歴相四君者季文子而僖公时则臧文仲文公时则东门襄仲宣公时则臧宣叔成公时则孟献子皆与文子同掌国政然则他国之别立宫制者固不必言而鲁亦非专以司徒一人行相事也至于夹谷之相则正孔子为卿之证春秋时所重者莫如相凡得相其君而行者非卿不出是以十二公之中自僖而下其相君者皆三家文公三年如晋则叔孙庄叔相十三年如晋则季文子相成公四年如晋亦季文子相九年会于蒲亦季文子相十年朝王则孟献子相襄公四年朝晋亦孟献子相十年会伐郑则季武子相二十八年如楚则叔孙穆子相昭公七年如楚则孟僖子相哀十七年会于蒙则孟武伯相皆卿也鲁之卿非公室不得任而是时以阳虎诸人之乱孔子遂由庶姓当国夹谷之会三家方拱手以听孔子俨然得充其选当时齐方欲使鲁以甲车三百乘从其征行若鲁以微者为相其有不招责言者乎是破格而用之者也且使孔子不得当国而乃隳三都张公室是乃小臣而妄豫大事有乖于不在其位不谋其政之训又必非圣人之所岀也盖必拘牵成说而不博考夫遗文则大司空与相固当为三家之所据而司寇又当为臧氏之世掌者孔子将无一官可居不亦昧与

　　（问）侯国三卿司徒为上司马次之司空为下朱子以解季孟之间然则齐景公将以叔孙氏待孔子也又何必曰季孟之间先生谓春秋列卿次序亦有不拘成格者请明示之（答）是本孔注之说但考春秋之世三卿次苐亦无常故如季文子为上卿而孟献子受三命则同为上卿及文子卒武子列于献子之下叔孙昭子受三命则亦以上卿先于季平子是以命数论也如王命同则司徒为上而司空班在第三是以官论也其当国执政则又不尽然如齐有命卿国高管仲乃下卿而相是以贤也叔孙昭子虽三命而终不能抑季氏是以权也故齐景所云季孟之间非以三卿之序言三桓之大宗在季氏而友有再定闵僖之功行父又歴相宣成故最强孟氏于三桓本庶长而庆父叔牙皆负罪故孟叔二氏其礼之逊于季者不一而足及敖之与兹则兹无过而敖以荒淫几斩其世若非榖与难二贤子孟氏几不可支故是时孟氏逊于叔氏及献子以大贤振起遂与文子共当国而侨如为乱叔氏之势始替自是以后孟氏之权亚于季而驾于叔盖其始本以重德及其后遂成世卿甲乙一定之序故刘康公曰叔孙之位不若季孟而侨如亦自曰鲁之有季孟犹晋之有栾范试观四分公室舍中军则季氏将左师孟氏将右师而叔孙氏自为军是三桓之势季一孟二不可墨守下卿之说而轻之也是则季孟之间之说也

　　（问）然则淳于髠谓孟子居三卿之中蔡氏卽以司徒三卿解之是耶否耶七国时似无此三卿也（答）岂特七国时无三卿十二诸侯时亦多改易如宋以二王后有六卿而别置左师右师等官参之晋则六军置帅与佐卽以为卿楚则令尹莫敖司马而太宰反属散寮郑卫亦不用周制以齐言之国高之官无明文及崔庆则以右相左相当国何况孟子之世七国官制尤草草国策中唯魏曽有司徒之官一见亦不足信大抵三卿者指上卿亚卿下卿而言但未尝有司徒等名乐毅初入燕乃亚卿是其证也或曰一卿是相一卿是将其一为客卿而上下本无定员亦通若蔡氏之言非也

　　（问）孔子不答问陈明日遂行在陈絶粮而史记系之哀公六年计自去卫之后卽如陈巳而如蔡巳而如叶已而自叶反蔡复在陈始有是厄则与论语不合信史记固不如信论语也然以陈蔡追随之弟子考之游夏之年皆尚未踰十五则以为遂在去卫之年亦难从矣先生何以定之（答）是在前軰宿儒皆不能定也推排诸子之年似当在哀公六年或者本别为一章而其章首有脱文失去子字亦未可必所当阙之

　　（问）陈蔡以兵围子朱子疑以陈蔡方服于楚岂有昭王欲用之而陈蔡敢出此者故定以为哀公二年去卫之时仁山则以为蔡巳两属于吴陈亦非竟臣楚者或有之或曰絶粮在先以兵围之又一事也其言谁是（答）朱子是而仁山非也当时楚正与陈睦而蔡则巳全属吴迁于州来与陈远是所谓如蔡者非新迁之蔡乃故蔡孔子欲如楚故入其地也蔡巳非国安得有大夫乎且陈事楚蔡事吴则仇国矣安得二国之大夫合谋乎且哀公六年吴志在灭陈故楚大兴师以救之卜战不吉卜退不吉楚昭至誓死以救之陈之仗楚何如感楚何如而敢围其所用之人乎卽如所云陈蔡大夫围之使子贡如楚以兵迎始得免是时楚昭在陈何必使子贡如楚而楚果迎孔子信宿可至孔子何以终不得一见楚昭而其所迎之兵中道而闻子西之沮又竟弃孔子而去则皆情理之必无者（古史谓孔子曽见楚昭亦无据）且楚昭旋卒于陈则孔子又尝入楚乎故朱子之疑之是也惟是朱子以为在哀公二年则于游夏之年皆不合故其事似当在六年孔安国注以为陈人被兵絶粮则于情为近乃知陈蔡大夫兵围之说葢史记之妄也然安国被兵絶粮之说则是而以为自宋适陈卽遭此厄则先于哀公二年是又误矣盖哀元年吴亦伐陈故安国因之而误也总之当厄应在六年史记之时之可信者也絶粮则以陈之被兵孔注之事之可信者也叅伍求之而其所不可信者置之可矣[若谓絶粮是一次以兵围又一次则尤属谬语不足诘]

　　（问）齐桓晋文正谲之案，巳经夫子论定矣。而先生谓桓文事亦宜有各为剖析者，乞示之。（答）圣人去春秋时近，所见闻必详，不仅如今日所据止区区三传也。若但以区区三传，则齐桓极有可贬，不当以圣人之言遂谓高于晋文，此亦论世者所不可不知也。王子頺之乱，卫人助逆，王室大扰，桓公巳图覇前后一十二年让郑厉公之讨贼纳王坐视而不之问又八年天子特赐桓公命请以伐卫桓公乃不得巳以兵伐之卫人敢于抗师而桓公不校竟受赂而还曾是一匡天下之方伯而出此以视晋文之甫经得国卽讨太叔岂不有光于齐十倍故尝谓齐桓攘楚之功自纯门救郑始亲鲁之功自落姑始而于是存三亡国首止定世子寗母之拒郑子华葵之会谢赐胙则守礼读载书则束牲浸浸乎贤方伯矣圣人之许之或自其中叶以后否则别有所据要之其初年未可恕也若晋文之才高于齐桓特以暮年返国心迫桑榆又适当楚势鸱张中原崩溃之日齐桓一死而其子巳迭遭楚侮非急有以攘之不可故多方设机械以创之以为谲诚所难辞而又不久而薨不若齐桓之长年其志未申若使多享遐算其从容纠合示大信于诸侯亦必有可观者至于请隧召王固是两大过然正见覇者本色要之晋文之功在讨贼齐桓之功在九合不以兵车皆其最大节目至于正谲之间则不过彼善于此

