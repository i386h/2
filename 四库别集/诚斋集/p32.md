<!-- { "loadSidebar": true } -->
　　金麦褰帷银蒜钩水光殿后月华楼莺歌花笑柳起舞何处人间更有愁吴郎那得吴宫语梦里苎萝人道许低红揜翠曲未终小儿索饭啼门东
　　贺皇太子九月四日生辰
　　金茎分露与黄花银汉非烟作瑞霞万国元良当诞节重轮日月正光华祖尧父舜真千载禹子汤孙更一家清晓夀觞天上至蟠桃如瓮枣如
　　典学光隂璧不如简编灯火巻还舒极知储后勤稽古却是儒生懒读书心到帝王图籍外手雅颂国风初人间未见瑶山集十倍曹丕尚有余
　　题董陾中兴庆夀颂
　　炎晖十叶生太皇即宋光武赵少康皇穹柱折地无轴再辟三极纪八荒与天同仁自同夀八十万嵗登九九淳熙天子驾苍龙春王三朝领羣后是时雪花晓尚飘日华飞来雪即销玉巵艳海泛椒柏寳册错锦雕琼瑶虞典汉仪照亿世可无鸿笔描天地下帷窥园几代孙浓墨大书三万字防窜封禅典引辞涂改皇武贞符诗珠玑金玉槌作屑铸出夏鼎仍商彛岐阳石鼔鱼贯桞浯溪石崖非好手谁将臣陾中兴庆夀篇刻之玉版藏名山可千万年千万年
　　石榴
　　深着红蓝染暑裳啄成鲛玳敌秋霜半含笑里清氷齿忽绽吟边古锦囊雾縠作房珠作骨水精为醴玉为浆刘郎不为文园渇何苦星槎逺取将
　　九月十日同尤延之观浄慈新殿
　　昨雨败重九谓并败此行云师出小谲垂晓偷放晴初愁落君后我反先出城竚立己小倦喜闻马来声南山有新观大殿初落成入门山脊动仰目天心横柱起龙活立檐飞鹏怒升影入西湖中失尽千峰棱天竺拉灵隠骏奔总来庭老禅定何巧幻此壮玉京书生茅三间饥眠方曲肱
　　看刘寺芙蓉
　　初约山寺游端为怪竒石那知云水乡化作锦绣国入门迳深深过眼秋寂寂隔竹小亭明稠红漏疎碧山僧引幽践絶巘恣佳陟三步绮为障十步霞作壁防如屏四围搭以帔五色满山尽芙蓉山僧所手植秋英例臞淡此花独腴泽却忆补外时朝士作祖席是间万株梅冷射千崖白旧游不可寻雪枝半榛棘
　　刘寺展绣亭上与尤延之乆待京仲逺不至再相待于灵芝寺
　　南山十日菊秋酌有前诺东省三同舎山行何用约也复相丁寜彼此拨忙着清晨到刘寺十歩辄倚薄望君久未来细意拣岩壑上到展绣亭聊复休倦脚囘览西湖天向我怀中落山幽人转孤境胜情反恶昔贤愿独往对影谁与乐或者欣羣游避喧那可却我随梁溪叟觞次饶驩谑坐无山浦翁谈间顿萧索斜阳更待渠小向灵芝泊
　　买菊
　　老夫山居花绕屋南斋杏花北斋菊青春二月杏花开抱瓶醉卧锦绣堆凉秋九月菊花发自折寒枝挿华髪湘累落英曽几何陶令东篱未见多吾家满山种秋色黄金为地香为国就中更有一丈黄霜葩月蕋耿出墙饮徒亡酒寻不得寻得一身花露香如今小寓咸阳市有口何曾问花事百钱担上买一株聊伴诗人发幽意朱新仲舎人灊山诗集其子軧叔止见恵且有诗和以谢之
　　灊山诗伯锦裁篇玉树郎君手为编美似洛花争晓靓清如江月赴秋圎力追杜老今谁拟亲得陵阳夜半传再拜一吟三太息青灯细雨伴凄然
　　再和谢朱叔止机宜投赠奨及南海集之句
　　重阳风雨不全篇春草池塘岂满编好句谁言较多少古人信手斲方圆自慙下下中中语只合休休莫莫传珍重银钩挥玉唾竟无瑶报只空然【来诗有奨二千篇之句故首章及之】
　　经和宁门外卖花市见菊
　　病眼仇寃一束书客舍葭莩菊一株看来看去两相厌花意索寞恰似无清晓肩舆过花市陶家全圃移在此千株万株都不看一枝两枝谁复贵平地拔起金浮屠瑞光千尺照碧虚乃是结成菊花墖蜜蜂作僧僧作蝶菊花障子更玲珑生采翡翠铺屏风金钱装靣蜜如积金钿满地无人拾先生一见双眼开故山三迳何独懐君不见内前四时有花卖和宁门外花如海
　　九月十五夜月细看桂枝北茂南缺未经古人拈出纪以二絶句
　　桂树氷轮两不齐桂圆不似月圆时吴刚玉斧何曽巧斫尽南枝放北枝
　　青天如水月如空月色天容一皎中若遣桂花生塞了姮娥无殿兎无宫
　　和张功父病中遣懐
　　人自穷通诗自诗管渠人事与天时鹤长未便嫌鳬短梅早那须笑杏迟公子近来惟説病老夫秋至不曾悲人生随分堪行乐何必兰亭与习池
　　早入东省残月初上
　　秉烛趋省署两街犹闭门素娥独早作碧沼澣黝盆寳扣剥见漆半棱光剰银忽作青白眼圜视向我嗔黒气贯瞳子侧睨不敢真皎然一玉李前行导征轮荧然数金粟后扈从车尘朝鸡传三令都骑争载奔星芒销欲无月影淡失痕金鸦飞上天吐出红龙鳞
　　缓辔入东宫门望渔浦山
　　渔浦孤峰入九城承华门里最分明马头看得山低去夹道芙蓉红露声
　　和徐衡仲恵诗
　　风骚坛上径雄趋不作俳辞笑矣乎纸落云烟看醉旭气含蔬笋薄僧殊夜来霜月千家满雨后风埃半防无安得与君幽讨去一觞一咏恼西湖
　　和张功父梦归南湖
　　一生两事苦相闗従仕居贫并作难頋我雪穿行脚韈羡君身作在家官晓分京兆月半璧夕问南湖水几竿桃李能言春满坐向人犹自诉春寒
　　张功父请祠甚力得之简以长句
　　老夫不及朱师古纳却太常少卿得潼府老夫不及张约斋乞得华州仙观名云台金印如斗床满笏富贵何曾膏白骨一世穷忙为阿谁终日逢人皱两眉卖身长须仍赤脚忍靣墦间乞东郭添丁徳曜喜欲颠孤竹一箪真个错张君有宅复有田朱君归去无一钱老夫老矣不归去五栁先生应笑汝
　　三老董公
　　一色三军雪染衣拔山气力陡然衰汉王事业皆由子却是良平不得知
　　利州路提刑秘书张季长送洮研发视乃一段栢木也作诗谢之
　　绣衣使者凛霜威方丈仙人旧羽仪别去十年真一梦书来万里寄相思如何緑石涵风面化作青铜溜雨枝却送新诗报君恵偷儿当不要新诗
　　送徳轮行者
　　沥血抄经奈若何十年依旧一头陀袈裟未着愁多事着了袈裟事更多
　　拟上舍寒江动碧虚诗
　　江逺澄无底秋深分外寒太虚元碧浄倒影动清湍浪雪飜空碎天蓝落镜看光揺芦叶冷声战蓼花干画手雕心苦诗脾覔句难人间那有许我欲把渔竿
　　送朱师古龙图少卿帅潼川
　　璧水蓬山徧羽仪颂台公府更光辉紫荷到眼随持槖黄菊闗心便拂衣鬻子运筹年尚少买臣衣绣日思归小烦谕蜀须还报却袖香烟侍太防
　　甲戌花时策集英相看须鬓各青青曲江初别春三月北阙重来再一星百石去官君佀邴千年归鹤我输丁囘书若寄杨员外莫道山寒少茯苓
　　高宗圣神武文宪孝皇帝挽诗
　　芒动长星帚亲挥却日戈再令天有柱一定海无波黄
　　屋非尧乐薫琴付舜歌秪书【阙】　　　　　多
　　更造今光武中兴昔武丁云昭河洛画天作典谟经立极余三纪颐神再一星尧山邻禹穴松雪蔚争青
　　记梦
　　梦游一山寺觉山水清美花草芳鲜未见寺而闻钟梦中作三絶觉而记之
　　云岫花相复霜钟韵政迟忽然数声急却是住撞时水动花梢动花揺水影揺不知各无意为复两相招雾外知何寺钟声只隔山望来无里许还在九霄间
　　题眉山程侅所蔵山谷写杜诗帖
　　杜家碧山银鱼诗黄家虎卧龙跳字六丁难取真宰愁程家十袭今三世程家苏家元舅甥子瞻正辅外弟兄正辅有孙文百錬笔倒三江胷万巻公车献策五十篇玉札国体耽化源逺谋小扣囊底智瓌词未出海内传三年抱璞咸阳市子虚无因达天视如今却买巴峡船峨嵋山月秋正圆丈夫身健恐不免即召枚皋未渠晩
　　题临川李子经文藁
　　圣经贤传闗津骚客诗家妙斧斤总被先生漏消息不令后辈隔知闻都城一日纸増价天下几人贫似君不要绨袍却归去平生笑杀送穷文
　　送喻叔竒工部知处州
　　厌直含香与握兰一麾江海泝氷滩括苍山水名天下工部风烟入笔端新国小迟懐印绶故园暂许理渔竿即看治行闻天聴紫诏徴还集孔鸾
　　送刘童子
　　天上麒麟地上行掌中珠玉月中生澜翻六籍吞诸子声动三公及九卿别有诗书真事业不应童子是勲名长成来奏三千牍桃李春风冠集英
　　题刘道原墓次刚直亭
　　山南山北蔚松楸四海千年仰二刘迂叟餽缣宁冻死伯夷种粟几时秋平生铁作三尺喙土苴人间万戸侯庐阜作江江作阜始应父子不传休
　　除夜张功父恵诗索荆溪集次韵送之
　　早诵荆溪集应无桂隠诗梅边五字律管底一斑窥新嵗来朝是流年去浪移谁能守除夕妨我梦归时
　　题毕少董繙经图
　　毕敷文少董名良史绍兴初陷北土居汴闭户着春秋正辞论语探古书有宋哲夫李愿良辈执经师之好事者写为繙经圗宋执一巻书背立董坐一榻上后有二女奴各有所执而阿冬者坐其间少董之季子也女奴之髽者曰孙寿冠者曰马恵真哲夫名城愿良名师魏云
　　宋生把巻读且指李生把巻问竒字榻上坐着一老子右手秉笔袒左臂春秋论语训传成未成胷中有话颇欲告两生欲呼小白拉重耳敌王所忾尊帝京蚕妾不解事两生未可语冬郎政儿痴谁能复怜许繙经未了报归期防书归来献玉墀塞尘满面无人识囘首两生斗南北
　　戊申元日立春题道山堂前梅花
　　今年元日不孤来带领新春一并囘夜雨初添石渠水东风先入道山梅不妨数朶且微破未要十分都放开江路埜香元自好阿谁移取种蓬莱
　　龙山送客
　　念念还乡未得还偶因送客到龙山分明认得西归路只是囘车却入闗
　　无柰乡愁只强忘龙山唤起再思乡故乡依旧千山外却被龙山防杀膓
　　问春
　　今嵗春归不小心合将消息报园林苏公堤上千枝桞二月犹悭半缕金
　　元日春回不道迟匆匆未遣万花知道山堂下红梅树速借晴光染一枝
　　晓入秘书省过三桥
　　船底吴侬尚晏眠一船炊饭数船烟行人各自东西岸抵死囘头看两边
　　谢谭徳称国正恵诗
　　今年日瘦天不喜玉皇顔惨方诸泪草木无光红紫迟春半何曾有春意谁将好手挽春回割取锦江春色来七星桥边杨柳动百花潭上桃李开乃是国子先生赠诗巻笔下东风随手转君不见李家谪仙吟掉头解道峨眉山月半轮秋又不见苏家老仙氷琢句更説只恐夜深花睡去先生办着锦绣肠朅来西湖山水乡乞君湖山入诗囊敬嗣两仙一瓣香
　　连日二相过史局不到省中后园杏花开尽
　　史馆频催史笔迟道山还解有忙时后园两日不曾到开尽杏花人不知
　　省中新柳
　　元日新春己早归却縁春雪勒春迟一年栁色今何似政是才黄未緑时
　　读梁武帝事
　　眼见台城作刼灰一声荷荷可怜哉梵王岂是无甘露不为君王致蜜来
　　跋悟空道人墨迹
　　临川蔡教授诜之母徐氏讳蕴行自号悟空道人学虞书得楷法手抄佛书跋以五言
　　葱岭书如积银钩墨未新前身虞学士今代卫夫人曲水脩兰禊明珠采洛神更令添此帖急就不须珍





　　诚斋集巻二十三
　　钦定四库全书
　　诚斋集巻二十四
　　宋　杨万里　撰
　　诗
　　朝天集
　　偶送西归朝天二集与尤延之防恵七言和韵以谢之
　　西归累嵗却朝天添得嚢中六百篇垂棘连城三倍价夜光明月十分圆竞夸鳯沼诗仙様当有鸡林贾客传我佀岑参与髙适姓名得入少陵编【延之诗】
