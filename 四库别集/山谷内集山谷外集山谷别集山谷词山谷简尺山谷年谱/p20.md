<!-- { "loadSidebar": true } -->
　　清江杨槩问字于黄子黄子字之宰平而语之曰槩无列于五量五量待是而后平圣人之作百工也生平于衡而五量受法焉五量官入不能自平则命槩为之师槩国器也是宰天下之平与物交而怀市道以相倾人情不能无然也由龠合而受之至于禹不能计取与之家皆责赢焉彼安能以不欺维槩也中立而无私天下归心焉非以其无心故耶今夫学至于无心而近道矣得志乎光被四表不得志乎藏之六经皆无心以经世故耶曰然则愿闻性命之说黄子曰今孺子总髪而服大人之冠执经谈性命犹河汉而无极也吾不知其説焉君子之道焉可诬也吾子欲有学则自俎豆钟鼓宫室而学之洒扫应对进退而行之曰是可以学经乎曰吾子强学力行而考合先王之言彼如符玺之又可印也韩非曰先王有郢书而后世多燕説夫家奋私智而讲无诏之书几何其不为燕説吾久不喜作书生语因杨君聊复谈故并书之
　　训郭氏三子名字序
　　郭英发见其三子而乞名余名之曰基垕而英发请其説告之曰老子曰九层之台起于累土累土为基而功不已增台崇成忠信者事之基也有忠信以为基而齐之以好问强学何所不至哉书曰厥父基厥子乃弗肯堂矧肯构故名曰基字以堂父梁有疑狱国中半以为当罪半以为不当罪虽王亦疑聘陶朱公而问焉朱公对曰臣有二璧其径相若也其色泽相若也而一者千金一者五百金王曰径与色泽相若而价倍何也朱公对曰其一则而视之厚兼寸是以其价千金王曰善哉赏疑则从予罚疑则从去也夫物薄而可以旷日持久者未之有也孔子曰躬自厚而薄责于人孟子曰仁人之安宅也故名曰垕字以宅父日月之行微矣积而成万年于不可纪惟其不已也昔北山愚公欲平太行王屋操蛇之神惧其不巳也谒之于帝帝为迁之于朔东雍南夫不已者神所畏也淮南子曰浮空一体具众微众微从之成一拳石积此以往岿然成山故名曰字以山父又祝之曰咨尔堂父忠信惟汝既基而堂奄观百堵咨尔宅父薄不可狃仁以为宅安往不垕咨尔山父一尘为初学而不已泰华为徒惟尔英发务殖三徳尔子似之不稼何穑厉夜生子求火烛之恐其似已尚三复之
　　钱培字序
　　歴阳钱总过其家庭而受大夫公之命曰吾世不繁黍稷柔嘉是集于汝躬汝力学慎行日笃不迷以对我宗祊今命汝曰培其夙夜承之其义葢取天之生物必因其材而笃焉栽者培之所以宠嘉而劝之耳培稽首奉名而问字于豫章黄庭坚字之曰茂世而説之曰培者深根固蔕而枝叶遂焉故美实载于崇成之时忠信以为地孝友以立苖夙夜匪懈以致其人功求其友声以深其雨露实方实皁实坚实好以见其有秋也螽斯诜诜兮宜尔子孙振振兮以见其后嗣之多贤而忠厚似汝也水盈科而进故朝宗于海日月之行微故践四时而成嵗书曰茂哉草木茂也达其亹亹焉果能此道矣遂有世家其谁曰不然
　　唐节字序
　　唐节字守之曹公子臧曰圣达节其次守节其下不失节虽不能圣敢失守乎当公子负刍之时诸侯欲去负刍而立子臧子臧曰为君非吾节也去而奔宋既定曹君也自宋复归于曹尽致其邑而野处作人若子臧可以无憾矣
　　田益字序
　　韩城田益字迁之黄庭坚以谓不足以配名更之曰友直田子曰益者三友何独取诸此庭坚曰夫友直者三言之长也千夫之诺不如一士之谔诚得直士与君彼且不贷吾子之过切磋琢磨成子金石使予日知不足虽然取直友犹有四物有直而终于直者有直而似于曲者有曲而盗名直者有曲而遂其直者邦有道如矢邦无道如矢此直而终于直者也子为父隠父为子隠此直而似于曲者也其父攘羊而子证之此曲而盗名直者也或乞醯焉乞诸其邻而与之此曲而遂其直者也其二端可愿其二端不可为吾子择之益友常以是观之
　　黄育字序
　　会稽黄渥与庭坚皆出于婺州之黄田七世以上失其谱以年相望与渥相近也故复以昆弟合宗渥之言曰异时与我同昭穆者皆以今字形同类为名唯渥求之得今愿改曰育敢以字请庭坚曰古者生以字尊名殁以诔易名易名之实有宗也有劝也其治在后人尊名之义有宗也有劝也其治当其身今曰懋达以配育名则宜夫草木之茂亹亹以劝四时及其日至而立于成功之会非深根固蔕得其养故耶彼达于道者不可以穷故独立于万物之表而无终始以今不出闾巷之智望之相去逺矣然孟子以谓圣人与我同类者何耶今举一粒之种则曰是与太仓同类人之闻之也见而争虑清气平则闻命矣葢长育以逹其才故也谷之育苗也达于粢盛水之育源也逹于海君子之闻道也达于天地之大葢闻道者必明于权铢两低昻与道翺翔称天下以此不以万物易已由是观之病于夏畦曾子难之未同而言仲由不知君子以直养气而已气者万物受命而效形名者也懋达乎勉之在邦必达在家必达
　　罗中彦字序
　　延平罗中彦问字于予予字之曰茂衡茂衡曰愿遂教之黄庭坚曰道之在天地之间无有方所万物受命焉因谓之中衡称物低昻一世波流汹汹愤愤我无事焉叩之即与为賔主恬淡平愉宴处而行四时死生之类皆得宜当是非中徳也欤惟道之极小大不可名无中无徼以其为万物之宰强谓之中知无中之中斯近道矣精金跃于鑪曰我且必为莫耶其成果莫耶矣人也破世俗之纠纒自跃于造化之鑪曰我且必闻道化工于我何有焉鑪锤之柄安能御之哉茂衡曰今之言道者奚独不然曰以圣学则莫学而非道以俗学则莫学而非物诗云人知其一不知其他
　　侍其鉴字序
　　侍其纯夫之孙曰鉴骨秀而气清应对机警纯夫谓涪翁曰此孙老夫妇甚爱之幸为我与之字他日使知学问涪翁字之曰弥明而説之曰物材美火齐得然后成鉴鉴明则尘垢不止明虽鉴之本性不以药石磨砻则不能见其面目矣况于下照重渊之深上承日月之境者乎学者之心似鉴求师取友似药石得师友则心鉴明矣求天下之师取天下之友则弥明矣
　　元勋字序
　　河南元氏世典名教仕不得轨【一作执】其宗盟不【一作蔑】着大儒之效生子嗜学防有彬鹤游于鹜昻昻不羣乃翁祝之曰其受命于先君子辟杨墨以昌斯文散斋七日致斋三日而号之曰勋则问字于太史氏太史氏曰怀道者不争赢宝若龟玉进道者不观嵗行若日月有居成功之心则不逹自智而敖不能则不逹故三衅三沐之而字之曰不伐昔在伯禹荒度土功九河三江四海会同七年三过其门风雨栉沐启呱弗子民乃粒食而不伐不矜故天下莫能与之争暖姝以一闻为足河伯以秋水自多是其弗忍弗容惟未尝闻伯禹之风不伐曰若先生之言向也诚有之今则谢之矣请诵斯言殁而后已
　　宗室子沨子沆字序
　　宗室子沨子沆问字于豫章黄庭坚庭坚曰沨者风与水相遭不期于文而成文者也君子之文若是故字子沨曰长文沆者天地清明之气及物而成泽者也君子之泽若是故字子沆曰彦泽长文彦泽故东平侯景玺之子景玺学问琢磨能下师友虽风旨动于眉宇左右趋之而折节由礼类臞儒寒士视其富贵无以自多知尊于万物者在此不在彼也长文彦泽生晚不及识其先君子之美故因字而吿之尚其能似之
　　胡宗元诗集序
　　士有抱青云之器而陆沉林臯之下与麋鹿同羣与草木共尽独托于无用之空言以为千嵗不朽之计谓其怨邪则其言仁义之泽也谓其不怨邪则又伤已不见其人然则其言不怨之怨也夫寒暑相推草木与荣衰焉庆荣而吊衰其鸣皆若有为候虫是也不得其平则声若雷霆涧水是也寂寞无声以宫商考之则动而中律金石丝竹是也维金石丝竹之声国风雅颂之言似之涧水之声楚人之言似之至于候虫之声则末世诗人之言似之今夫诗人之玩于词以文物为工终日不休若舞【一作怨】世之不知者以待世之知者然而其喜也无所于逢其怨也无所于伐能春能秋能雨能旸发于心之工伎而好其音造物者不能加焉故余无以命之而寄于候虫焉清江胡宗元自结髪迄于白首未尝废书其胷次所藏未肯下一世之士也前莫挽后莫推是以穷于丘壑然以其耆老于翰墨故后生晚出无不读书而好文其卒也子弟门人次其诗为若干巻宗元之子遵道尝与予为僚故持其诗来求序于篇首观宗元之诗好贤而乐善安土而俟时寡怨之言也可以追次其平生见其少长不倦忠信之士也至于遇变而出奇因难而见巧则又似予所论诗人之态也其兴托高逺则附于国风其忿世疾邪则附于楚辞后之观宗元诗者亦以是求之故书而归之胡氏
　　毕宪父诗集序
　　河南毕公宪父以事功知名治郡甚得民所去民思之然不知其能诗也宪父没后其子平仲得其平生诗若干篇以示豫章黄庭坚且曰为我序其先后之次庭坚持归读之三日夜漏常下三十刻所乃尽得其所谓因以郡县为类少壮耆艾为次秩序为三巻归使藏其家而告之曰此公自以为不逮其意故不尝多以示人也者庭坚实始以吏事至于庐陵奉簿领上府比他吏屡得燕见听説条理贯穿六艺百家下至安成虞初之记射匿候嵗种鱼相蚕之篇鼻嚏耳鸣之占劾召鬼物之书无不口讲指画使疑者冰开虚心者满怀归而未尝不叹也今观公诗如闻答问之声如见待问之来按其笔语皆有所从来不虚道非博极羣书者不能读之昭然公世家吏治与所蕴崇不为人知庭坚既作铭诗刻之下宫又论其学问如此载之家集
　　王定国文集序
　　元城王定国洒落有逺韵才器度越等夷自其少时所与游尽丈人行或其大父时客也生长富贵其嗜好皆老书生事而不寒乞诸公多下之其为文章初不自贵珍如落涕唾时出奇壮语惊天下士坐大臣子不慎交游夺官流落岭南更折节自刻苦读诸经颇立训传以示意得其作诗及他文章不守近世师儒绳尺规摹逺大必有为而后作欲以长雄一世虽未尽如意要不随人后至其合处便不减古人定国富于春秋崎岖岭海去国万里脱身生还邂逅江滨斗酒相劳苦但以罪大责轻未有以报君为言郁然发于文藻未尝私自怜此其志未易为俗人道之王良秣骥子而问途气已无万里矣恐观者以为定国之所以垂世传后者如是而已故为序见之定国名巩文正公之孙懿敏公之子癸亥八月壬辰序
　　小山集序
　　晏叔原临淄公之暮子也磊隗权奇疎于顾忌文章翰墨自立规摹常欲轩轻人而不受世之轻重诸公虽爱之而又以小谨望之遂陆沈于下位平生潜心六艺玩思百家持论甚高未尝以沽世余尝怪而问焉曰我槃跚防窣犹获罪于诸公愤而吐之是唾人面也乃独嬉弄于乐府之余而寓以诗人句法清壮顿挫能动摇人心士大夫传之以为有临淄之风尔罕能味其言也余尝论叔原固人英也其痴亦自絶人爱叔原者皆愠而问其目曰仕宦连蹇而不能一傍贵人之门是一痴也论文自有体不肯一作新进士语此又一痴也费资千百万家人寒饥而面有孺子之色此又一痴也人百负之而不恨已信人终不疑其欺已此又一痴也乃共以为然虽若此至其乐府可谓狭邪之大雅豪士之鼓吹其合者高唐洛神之流其下者岂减桃叶团扇哉余少时间作乐府以使酒玩世道人法秀独罪余以笔墨劝淫于我法中当下犁舌之狱特未见叔原之作耶虽然彼富贵得意室有倩盼慧女而主人好文必当市购千金家求善本曰独不得与叔原同时耶若乃妙年美士近知酒色之娯苦节臞儒晚悟裙裾之乐鼓之舞之使宴安酖毒而不悔是则叔原之罪也哉
