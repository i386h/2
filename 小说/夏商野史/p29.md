<!-- { "loadSidebar": true } -->
　　”二将安处于台上，而商侯亦安处于台下。二将每早视商侯，商侯不饮食也，而无恙，二将以为神。商侯以五月五日离夏都，是日夏都即止雨。雨随商侯而来。初七日至夏台，夏台方旱得，雨而济然，遂不止。雨亦不遍，独摧夏台。台下皆渰，而窔室不湿。二将皆骇。
　　又有奇风异雨，不得造饭。二甲及甲士反冻饿，展转有死者。
　　既而夏台崩，二将坠死，甲士半死，而商侯仍无恙。其余甲士皆以为神，骇而奔归，告三校赵良恶，于辛疑，独触龙自喜。其前言之验，直告于二幸，二幸告桀。桀惊且疑，命于辛往监之。伊尹恐于辛奸险，有害于侯，乃见于辛曰：“君王素爱于卿，今命卿往守夏台，岂有谗人干左右间卿者乎？而以死力命卿，何也？夫商侯之不利监也，前二将甲士已然矣！卿国家重臣、枢要，所关密勿机，宜恐未可失也！”
　　于辛闻言，求于二幸，宛转托疾，辞命而不行。
　　桀乃命费昌。费昌暗喜，承命遄往，遂得周旋商侯之左右矣！
　　昌至夏台，雨已久止而霁。盖汤非能雨，乃天欲全圣人耳！
　　若能雨，则后来又安有七年之旱乎？庆辅与夏台之民，已在事商侯尽善。而费昌又至，商侯相与喜甚。就窔室而谈，不能相去。遂就窔室而处，商侯内而费昌外，不敢违王命也。诸人供服食，而美者侯必却之，曰：“惟取延命待戮而已。”
　　居越六月，夏台禾黍皆穰，天和人悦。而夏都自商侯去后，虽息雨，却尽日浓阴，以至于十月。桀与妹喜稍出，则雷电风雨毕至。而城宫内外水湿异常。朝市原野，烟雾异常。旦晚常有魑魅戏人，宫民毕苦。无干柴，不能给火食。麦烂禾黍不生，民无食而逃者、死者将半。朝则童谣而哭，夕则鬼哭而歌。其童谣若曰：天上水，何汪汪？地下水，何洋洋？黑黑天，无青黄。万姓嗷嗷无食场，东西南北走忙忙。南北东西路渺茫，云雾迷天无日光。时日曷丧？予及尔皆亡！？·此盖欲桀之亡，情急而喧唱了。其鬼歌若曰：不黑不红刀与戈，日月浮沉天上河。
　　天上河，不可过。五杂色，四隅侧。半夜间，闲失门。当年百海精及魂，今日无依居野坟。怨气滔滔天帝闻，四月空城野火焚，东风吹血血碧磷。呜呜乎！血碧磷。
　　此言殷成汤放桀夏灭之意也。桀闻之，虽不解，心甚畏恶，兼恶儿谣，许多时不乐。
　　直至十月十日，费昌使人从夏台来报桀，陈说：“商侯在囚，自悔罪过。每朝夕望阙朝君，祝寿于天，不敢衣食安处，惟自延命。初时二将在此，不许商侯饮食，商侯忧而阴雨不止。
　　臣至后，日与商侯少许仅食，商侯喜而天霁。今夏台之地，大丰稔，不识王都何如？”
　　桀乃笑曰：“天下岂有怪物如此。若其饮食能止雨，便饱死他何妨？何少许为也？”
　　乃召伊尹，问曰：“子圣人也，是宜知天。今朕都中五六月而不霁，何也？
　　”尹对曰：“臣闻钟山之阳，有烛龙之神。视则昼，瞑则夜。
　　故天地之气化，亦以神物而移。圣人亦神之类也，是其忧为阴，乐为霁，血泪为雨，怒为雷霆。臣非圣人，而商侯圣人也。自奉王命之日泣血，故为雨；中愤，故为雷；忧心郁而不已，故为阴也。”
　　桀王笑曰：“是非商侯之故？商侯今在夏台，既喜矣！既霁矣！而吾都不霁者，盖子固圣人，是忧商侯之忧，故作阴也。朕将释商侯囚，乐子。”
　　伊尹拜，稽首曰：“善哉！
　　君王之圣神也。夫君王释商侯，是岂臣之乐？实君王之乐也。
　　家有才子则父乐，国有贤臣则诸侯乐，天下有神圣之士则天子乐也。且天下未有神圣而害神圣，亦未有神圣而终不合于神圣者。今君王释商侯，是合商侯也，是必君王固神圣，乃合商侯之神圣也。君王全一圣神之臣，自成圣神之君，何乐如之？”
　　桀曰：“虽然朕为子释商侯，子为朕霁可乎？”
　　尹惶恐稽首谢曰：“君王者，天之子也。子圣自能回父，君王圣神自能回天。
　　臣则安能？”
　　桀乃入宫。尹出，夜祷于天：“愿君毋食言，天应朝而霁也。”
　　十一日，桀王早设朝。早气正蒙昧，重雾如羹，三步之外不相见。桀王特召至，近视之。尹犹然惨容，惟惧桀言，不信天变不回。桀王既熟视尹，乃曰：“子犹然不乐，是固为阴耶！
　　”乃命元士育潜往夏台召费昌与商侯子履来，回赦其罪，以祷霁，看何如？育潜方拜命，而尹已喜。忽尔朝风微卷，重雾如扫。晶光晓日，似赤珠之出渊。划然青天，若明镜之去翳。半载霃霾，一朝顿豁。桀王大喜，视尹而曰：“果然子圣神也。
　　子乐而天霁矣！”
　　尹拜，稽首曰：“此君王合道于天，天眷君王有道，而复其常。此呈万世太平之征也。微臣者，草茅贱士也，何敢贪天功而掩君王之盛德乎？”
　　桀王大喜。于是满朝皆喜。士忭跃于阶，民歌舞于巷。皆曰：“不图今日复见天日也。
　　”虽赵良、于辛之阴狠，亦不觉信其异而倏喜矣！
　　却说桀见天霁，心便想到妹喜她每忧天阴，今必欣快出来看日色。即时罢朝入宫，果见妹喜色喜欣欣，在庭前瞻望天日。
　　桀大喜曰：“卿愁不见天日，今见天日了。”
　　乃抱妹喜于晴光之下，细视妹喜容色，比前度未减，以数月惊疑故也。桀温语曰：“今赦商侯，乐伊尹，已得天霁。爱卿但保重芳容，无复惊疑。”
　　妹喜曰：“今如何赦商侯？”
　　桀曰：“召来面赦之。
　　”妹喜摇手曰：“莫莫惹他来。万一待他不到处，又惹他忧泣，复作天变。不如使人持敕于路，赦使归国，永勉祸患也。”
　　桀曰：“卿言甚善。”
　　即日传命，使元士逢元持敕，路赦商侯归国。曰：“不必来都，速回本国。”
　　伊尹闻之，益喜。使湟里且与逢元俱往望日。
　　商侯与育潜等向北行，未百里，遇逢元持符敕于路，赦商侯，即命归国。商侯望阙，稽首谢恩。自与庆辅等归亳。涕泣而别费昌，天未尝雨也。圣人之泪，亦可知不必灵矣！费昌等洒泪，送侯十里。乃与育潜、逢元等，自还都复命桀王。而桀在禁中，复于容台寻乐，不常出矣！
　　三小于外残掠百姓，二幸于朝骗制百官，无所不至。而群下之畏慑三小，百宫之趋承二幸，亦无所不至。独伊尹以贤圣立朝，不偏不倚，不吐不茹。费昌以故旧处旧职，不浮不沉，不激不诡。育潜、逢元以善士隐于将仕，不明不昧，不笑不啼。
　　此等人，皆大器盛养，善处危邦。虽不趋承，亦不议论。虽不畏慑，亦不倨侮。所以卒全其身，以候太平也。后人钟伯敬赞曰：天地之道，莫不皆圆。何独人之道方？而必介介其守，乃熠熠其光。倘亦或焉，不硁硁然。随世而动，应时而言。言化其时，动化其世。化不可为，德岂易至？挫其锐，解其纷。和其光，同其尘。盖不今不古之间，先老子而已有是人。
　　伊尹在夏，能使阴狠赵良不妒恨，邪险于辛不谋害，庸劣触龙能得其欢心，且收其用。又能使费昌、终古、育潜、逢元等诸贤善相时守道，各暂安于位。又能使凶顽之桀亦能敬服。
　　桀每设朝，见赵良等大官，皆据侮詈骂，嚷喝大言。用及近伊尹，疑为圣人，即暂消其暴戾，而亦作为长者之言。又每于宫中干极丑事，而出见伊尹时，必自具赧色，有系微愧念。伊尹见，即知之，特不敢言。虽人问，亦不敢言，所以无过。此所以为真圣人也。后人冯犹龙赞曰：鱼不能飞，鸟不能驰。
　　化工则成，下愚弗移。
　　乃有圣人，自为化工。
　　鸟奔若兔，鱼飞若龙。
　　又如盛冶，顽金亦化。
　　又如澄潭，怪影俱涵。
　　大如江河，粪溺所归。
　　厚如华嵩，不惊倾摧。
　　大音无声，至道无言。
　　气囊不隙，其身自圆。
　　无口之羊，遂不可杀。
　　戒哉戒哉！曷为癸癸？
　　桀为伊尹在朝也，不好久不出。出来时，伊尹并不琐屑陈说，只待其顾问。问及，乃看浅深、喜怒、缓急、轻重之自然，然后发言。言必中理而不至拂桀意，规失而不至触桀怒，正言不使其厌以为迂。所以桀于伊尹，虽不倚任他，亦不厌弃他。
　　虽不能实从其说，亦不能明悖其言。
　　自是，三五日一出朝，出而复入。出则决事，大抵从三小所请。入则行乐，大抵从妹喜所为。外边虽多颠倒刑罚。亦不会大有杀戮。内边虽年年修理容台、别院，整顿糟堤、酒池，亦不曾大有工役。如是者六年，皆是伊尹在朝默化之功也。
　　至二十九年癸酉，夏制当巡狩，妹喜不欲君巡狩。妹喜乃天生怪物，只能狐媚，不能受孕。以桀之淫，施于妹喜之身，十余年而不生一子女。所以常能专宠桀，亦遂无厌足。时见他舍不得离别去巡行，便不欲巡行。众朝士又哗。太史等又皆执旧法，来争说要巡行。又将激怒桀。赵、曹、于等实欲巡行，便有一番生意。守国者，亦好任意要二三四年贿赂。从驾者，得去四方游玩，又得天下奇珍异物，多收各国赠赆。奈君不肯行，又不敢触怒。乃阴激朝士，哗于大庭，以请驾。而阳于内臣之前，辩折朝士，夸圣主不欲巡行之意。盖将归罪于朝士，而己因之以劝驾也。
　　正元月三日，桀尚未出朝，诸臣士聚议盈廷。有司土之官曰：“先王之典，巡行方国，奈何废之？”
　　武能言曰：“今君王不行先王之典者多矣！容台、酒池、肉林，岂亦先王之典也乎？水行则酒池，陆行则肉林，登封则容台，又何必方国乎？
　　”司仪之官曰：“不巡行则无以告于天地、宗庙。”
　　侯知性曰：“往年，君王以新妃告于天地、宗庙，怪风连起。至今新妃亦无恙，天地宗庙亦有鬼灵乎？便有鬼灵，岂顾问哉？”
　　司乐之官曰：“不巡行则无以被管弦。”
　　于辛曰：“君王深宫，媚歌巧舞，旦夕自乐。何必朱弦越也？且无管弦，便不吃饭乎？”
　　司户之官曰：“不巡行则天下之户口不清，民俗不知，而天下乱。”
　　曹触龙曰：“然则一巡行，而户口即清，民俗即尽，知天下即治乎？”
　　司马之官曰：“巡行则诸侯服，天下安。不巡行则诸侯乱，天下危。”
　　赵良曰：“然则尧舜治天下，皆日日巡行之。故而黄帝阪泉之战，乃巡行不勤之弊乎？”
　　余臣士纷纷者不计。伊尹从旁决一言曰：“太师诸公之言是也。君王诚有道，便使穆清深拱，固无害于天下。不巡行，亦未必非福也。
　　”众便寂然而止。赵良等本意原不如此，而自言固如此矣！俱只得贴服。
