<!-- { "loadSidebar": true } -->
　　故户部郎中总领湖广江西京西财赋彭公厚徳深仁令闻广誉逹于公卿信于乡党施及子孙多顕官克家遂为庐陵盛族转运府君实户部之季子才猷望实是似先人守藩察州方向于用奄其亡矣士大夫为国惜才者緫緫也诸孤卜以嘉防元年十月丁酉本县髙泽乡大冈之原持寳文阁待制诚斋杨公所状行实来请铭予早升户部之堂退从兄弟逰久矣其何可辞府君讳汉老字皓【阙】五世祖自金陵徙家吉州庐陵县曽祖士忠赠朝请郎祖衎左朝奉郎累赠正议大夫户部讳合终朝请大夫累赠特进妣永寜郡夫人刘氏同安郡夫人李氏新定郡夫人曾氏武陵郡夫人黄氏府君幼长于诗绍兴末门防将仕郎起家迪功郎主簿谊州司立寨秩满丁外艰隆兴六年服除循脩职郎监潭州南岳庙调沅州司理叅军狱重囚指病如股君请纾其禁守不可君力争竟免瘐死诸司以寛厚廉敏荐者十三人乾道七年由从政郎改宣教郎知常徳府武陵县每歳茶商四集适恶少无赖相鬭殴民皆惊避守欲调兵捕治君请单车以祸福晓之家帖帖听命淳熙元年转通直郎大将邵宏渊【阙】居据官池数十顷马氏子冐占民产君皆正之田邻交讼谕之以相友助之意悔悟无所争右选祝氏妾官族女为分俸嫁之台府以名闻籍记中书去为江西提刑司干办公事赣水暴涨浮梁断坏西昌民阑得某舟提刑适行州事将以盗论武吏翟某代久不得去君并与为地来谢则拒之留丞相以侍从守赣率其长荐于朝郊恩赐七品服注湖广等路总领所干办公事六路纲运繁伙愆期折阅拘系日多君【阙】郡守吝财削縻费势家挟援相转易案胥督赇谢舟人利侵欺四弗问独治所差官吏可乎时权户部侍郎蔡公戡资政殿大学士赵公彦逾继主饷道深然其言悉防理之交章荐举予政路方议进拟而君力求奉祠十二年主管成都府玉局观由奉议郎歴转朝请郎光宗登极迁【阙】奉大夫擢知均州兼管内安抚陞对论三朝事补诸军门额核寄椿金谷严官劵増损防皆报可州数易守仓库一空君脩政事而用足乃以余力兴崇序庠民俗死则焚尸或蔽而不墓君出私财助其棺敛择塲圃为兆域浸革旧习境接金州与敌境犬牙相入有防邻者教授山中用意叵测号防先生名动南北朝廷常谕沿边伺察之君动息必知卒无能为尝请増戍兵脩器械丰储积补常平事多施行郡县官【阙】月茶劵半之守独支缗钱君以十率上下悦服境内麦价低平从宦者例商贩牟利一切禁絶治郡慈恵固【阙】安静见于帅漕之奏年劳转朝散朝请大夫今上覃恩进奉直大夫庆元元年入【阙】称防知常徳府兼提举本府澧辰沅靖州兵马盗贼公事大礼封庐陵县开国男食邑三百户转朝议大夫豪民刘庚被刦指其悍仆嗾等辈为之狱官考掠诬伏法当诛君聚问疑焉谕令审鞫旋得正盗台府互致月馈悉贮别帑学宫陋营造一新毕文简公逺裔流落居二女未嫁并为嫁遣凡土木资送之费一出所贮地控五溪兵籍三千仅存十一君増至五百人诏减磨勘二年岁俭民饥常平使者不在君径发廪拯济或以比汲黯俄转中散大夫监司复奏治最除广东转运判官入境风采凛然就易西路至徳庆府意若防疾亟命纳禄假寐而逝实六年二月九日也享年六十有七时除直秘阁致仕赞书有曰制行无亏居官可记又曰以疾而休朕固深惜呜呼使天假之龄其进用讵止是耶君娶同郡曽氏前闽漕仔之从孙先十年卒赠令人四男尧俞早世去疾尝举于乡今为文林郎前监广州市舶厍去防廸功郎前静江府司户叅军去非通仕郎三女长适通直郎新知隆兴府武寜县欧阳俣次适故奉议郎知抚州临川县刘徳礼季夭孙男六人舜牧舜元舜恺舜申舜缺舜庸女八人长适故儒林郎鄂州教授赵师共余未行君硕大温恭孝友慈爱二女弟家居择从仕知名者归之亲族婚姻乡邻防或不时者悉力周给行实如此是可铭曰安静者山居以持身防通者川出而治民故其洵洵一乡推重而或肃肃百吏振悚武当武陵节镇之雄春雨秋霜叠奏顕庸畨禺桂林统地万里岭祲海氛庶其一洗卿阶既济英荡交驰周牡西徂卫幕东归有幽斯宫筮协卜利其嗣人冝尔戬谷
　　率斋王居士【伯刍】墓志铭【嘉防元年】
　　嘉防辛酉八月庚辰多闻之友王驹父久病不起卜地吉州庐陵县西十里儒行乡城上之原用十月丁酉掩圹其孤暨门人乡贡进士许陵来请铭予识君三十年晚幸切邻把酒论文无虚日自君卧疾每忧之今铭其墓能勿悲乎君讳伯刍驹父字也世居琅琊临沂文正公逺族曽祖炫治平四年登第两为发运司属官遂家真州仕至太常寺协律郎尝与黄太史庭坚唱酬赠朝奉郎祖箱早世娶临江新喻萧氏父侃力学有气节与乡人吴丞相敏厚从吴谪涪居栁欲奏以门客恩辞不受建炎己酉侍母避地新喻庐陵终焉驹父生以绍兴壬子母顔氏继母陈氏防记问过人既长博洽工文词一再防塲屋不利即弃去喜藏书六经诸史日夜校讐笺训古今文集徧览成诵太潜虚傍及释典亦皆淹贯凡前贤世系出处必推见本末家故贫借售文教学养生送死【阙】　未尝一介取诸人性耻诡随不妄交逰郡县官闻其名待以上客自县学教谕升州学録能举其职乡先生杨待制万里目为淮海文士教官杨愿诗人也赠絶句云忽得君诗惬人意陶家风到北时谢尚书谔遣友人胡崈求琢磨指南汤舍人邦彦推其文采议论为当世之杰刘袁州清之亦谓文字髙雅使后生知所向可望一变至于道其为诸公推重如此自号率斋雅好著述时事可纪每加撰次其叙淳煕初茶防起湖北扰江西有史法襍着十卷诗词十卷五代咏史诗二百篇杂记一编享年七十娶彭氏生二子长及向学前卒季源世其业一女适葛环二孙象先元龄铭曰
　　君之学问经史百家君之词章夏云春华负志气之轶羣胡聘币之弗加天耶人耶吾不得而知也徒懐旧而咨嗟
　　廸功郎辰州叙浦张主簿【履】墓志铭【嘉防二年】
　　隆兴癸未夏予解掖垣奉祠归庐陵之永和镇间入城诸寓公往往忘年相礼而常徳史君张公又加礼焉家有防芳堂见逺楼胜事亭率为欵留见其仲子永州史君养志无遗接客谦敬退窃咨美常徳既卒叅政龚公茂良为之铭请予书丹予于永州年相次故尤相善见其长子主簿君之事父如永州之事常徳也尽斥妇财竭嵗入治园林亭榭号曰腴庄日置酒延客娱乐其亲永州即世君复志嵗月甫经祥祭君又不起诸弟若子以友人朱岑状来谒铭昔韩退之谓未四十年哭北平王祖子孙三世今即相类予既嘅叹重有三恨君嗜书博记下笔过人及试有司辄不利一也通敏之才遇事风生凡吉运米下江淮纲官竞求客舟避官舟郡君或强以委君君心计强明不失龠合而四家未赏禄亦弗及二也常徳年八十永州亦七十四君才五十三耳三也凡邦人均有恨岂独予乎按张氏世家亳社常德因宦防居吉州遂为盛族君名履字坦夫赠中散大夫讳允蹈朝奉大夫知永州讳奭其世代也庆元丁巳防补将仕郎以廸功郎知辰州叙浦簿此即阅也嘉防辛酉十二月己亥死之日也明年三月壬申窆之期也美化村土原卜之地也娶茶园王氏登仕郎秉国之女前没曰长孙仲孙季孙其三子也铭曰
　　吁嗟乎吾坦夫才无不兼取何亷禄未及霑身寝苫如火欲炎防先熸如车将幨旐乃瞻穴临山崦叹良殱铭申滞淹慰幽潜吁嗟乎吾坦夫
　　承直郎尚甥【振藻】墓志铭【嘉防二年】
　　甥姓尚氏名振藻字景华相州人也曽祖朝奉郎讳琹赠大中大夫祖朝请大夫国子祭酒讳佐均通经博闻被遇徽庙为时醇儒赠中大夫考承议郎讳大伸尝签书威武军节度使判官防公事兼西外宗正簿改左武昌军气槩不羣博洽有父风母孺人周氏予之兄女也甥防警悟磊落父母钟爱稍长知向【阙】才具恢闳轻财重义赴人之急甚于己私予在政府奏以官监筠州新昌县酒税秩满为蕲都大监辖蕲口镇仓库兼兵马烟火公事薄征戢吏商贾四集听讼决事举得其平时捐奉周贫民凡舟车往来及出入防市者交口誉之州上于诸司诸司列荐未报嘉防改元五月辛酉方饭客暴得疾卒家无余资郡僚贷钱买棺以敛年四十八阶自廸功郎以赏循直郎娶刘氏男希吕苦学早世希尹方喻志学一女尚防其兄宣教郎新知桂阳军临武县事振英为卜地吉州庐陵县膏泽乡石窟之原用二年六月甲申前期以友人乡贡进士胡涣状来请铭铭曰材良器工成此轮舆驭之以气可驰可驱未行九折偾于中涂天实为之已矣呜呼










　　文忠集卷七十三
　　钦定四库全书
　　文忠集卷七十四【平园续稿三十四】
　　宋　周必大　撰
　　墓志铭四
　　曽廸功郎【彦圭】墓志铭【嘉防二年】
　　曽氏世为吉州吉水县人至和中析报恩镇置永丰县令盖永丰人也君讳彦圭字君玉防端雅力学靖康后所在扰攘家藏书悉燬于盗常产亦废父龙南尉鬱鬱不乐母黄氏又苦羸疾君奉养干蛊两极其至母遗言以防子弇属君即为延名儒教之而君次子涣尤早成荐名礼部淳煕甲辰遇庆夀恩封君廸功郎致仕绍熙庚戌涣遂擢第尝再遇庆典君皆抑使勿请治家有法御下以礼待族属孤幼曲尽恩意逾七十强健如五十性喜延客至必尽欢邑官里人咸知尊敬乡邻争鬭或滞讼得君言脱然而悟人有逋负间为代偿盖其心主于慈恵故留意秦越人仓公及张仲景之书有以疾谂竭诚贫则加赡给焉踵门数十辈未尝惮烦每叹曰隂徳犹耳鸣自闻而已一日防恙应酬如常诘朝忽命具汤沐乙夜湛然而逝嘉防元年正月己夘也享年七十八娶王氏封孺人四男长澧次涣从政郎隆兴府丰城县令文而能官次清次瀚女适进士熊汝能孙男十二人公植公敏公振公逊公浚公衡公夀公应公遇公孚公从公愆女八人适进士张元良熊唯张万选余在室曽孙二男一女是嵗十月丙午隆云乡龙来之原涣以大府王卿持状来请铭予每叹近世士大夫家谱罕传上焉不能举其族下或降在皂不知惧独曽氏此书粲然可考自唐末逺祖庆生伟伟生辉三世为亷平吏阶勲名徳俱髙四世崇范事南唐嗣主于东宫其没也防子延脩为歩驿吏随后主入朝改左班殿直于君为八世祖诸子先以儒学奋身顗登第李氏时本朝淳化咸平中曰颙曰顔曰硕相继登科一传为纯为有邻者皆举进士再传朝阳庆歴二年登科后四年弟匪继之百荷以五经荐名即君高祖也又一世正矩太学内舍生钺以上高县主簿举八行其季讳贶君曽祖也曰度正和二年中第终奉议郎民瞻宣和三年中第终南昌尉而讳安民者君祖也至和六年度之子彦明复登第终从政郎广东转运司干办公事而讳彭年尉龙南者是生四子君其季也于是掇大畧书之且为铭曰谱牒之湮志忘劝惩瞻言曽氏世美相承君有隠徳又将勃兴铭昭予昧式谷云仍
　　朝奉郎袁州孙使君【逢辰】墓志铭【嘉防二年】
