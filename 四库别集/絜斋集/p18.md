<!-- { "loadSidebar": true } -->
行天下之大道立天下之大节惟豪杰之士能之盖豪杰之士天资高学力固不为世俗气味之所诱怵此所以甚异于常人也呜呼若尚书清敏丰公者真所谓豪杰之士也欤歴事三朝以道自任巍乎如泰华之崇确乎如金石之坚凛乎如冰霜之洁夷险一致始终不渝公道赖以维持善人赖以植立至今海内咸推尊之盖尝诵公之诗有曰日来月往无成期好把心源蚤夜思而后知公之所以特立者源乎是心而已大哉心乎天地同本精思以得之兢业以守之则亦可以与天地相似箪食豆羮得之不得死生分焉嘑而与之不受蹴而与之不屑人之本心何尝不刚哉物欲摇之不能无动而本然之刚转而为弱矣弱而不返以顺为正自同妾妇岂不悲哉公之使絶域涉巨海震风折樯势若覆矣恬弗为惧正色立朝辨宣仁之诬排章蔡之奸论熙宁之法度以为当改宁与时忤不为己计非有得于心能如是乎内而退朝之后外而公事之余独处一室恬无他好惟以图史自娯不侈奉养不畜妾媵萧然一山林学道之士也名位清显余三十年所得俸赐散与亲故家无余赀岁晚还乡有田纔十亩敝庐仅十余间陶然自适年逾从心须髪不白陈忠肃公谪居于鄞于是得朋病且危犹与陈公对语清爽如平日然所养之深于是可占矣公之四世孙有俊牧仪真崇尚风教以公熙宁中尝主簿六合也爰即县庠绘像祠之晤乃祖高风劲节而属某识其事惟公言行之懿难以枚举然其源于是心者后学之所当知也表而扬之观者悚然濯磨旧习跂慕前修而知立身之要者如是庶有益乎虽然公之践履非有意为之也真积力久徳盛仁熟自顶至踵全体精明循而行之亦不自知所以然也盖有本者如是无本于中袭取于外虽有小善的然可观岂能日进无疆老而弥笃哉览者盍致思焉 

舒元质祠堂记 

士生于世以笃实不欺为主对越上帝而无嫌质诸古人而不怍微有差焉痛自惩艾无复毫发之矫伪是谓笃实呜呼若乡友舒君元质者真其人欤元质状貌不逾中人而雅有大志耻以一善自名每自循省苟不闻道无以为人汲汲乎不啻于饥者之嗜食寒者之索裘也游太学结交皆良友时张宣公官中都元质请益焉有所开警又与其兄西美弟元英同亲炙象山先生西美元英皆顿有省悟元质则曰吾非能一蹴而入其域也吾惟朝夕于斯刻苦磨砺改过迁善日有新功亦可以弗畔云尔元质此语某实亲闻之躬行愈力徳性益明与其兄弟家居讲贯若合符契罔有差别而后公论翕然并称之徽学雅称多士而自规绳废弛寖不如昔前官每有不可为之叹及元质典教此邦奋然曰士之媺恶独不在我乎则以身率之时犹在选调同寮有为之经营荐举者元质力止之曰是非我志也既而令闻蔼然诸公推挽惟恐后元质始受之不称门生不以骈俪语为谢盖信道甚笃利禄之念截然不萌故诸公亦深亮焉教人以躬行诸生知向方矣加之不惮勤劳日日诣学隆寒酷暑未尝少懈暮夜亦间往又筑风雩亭会集其上日有讲求涵泳之功质或不美毋庸忿疾端吾榘矱需其自新久乃有勇进不可遏者此邦之人追思至今佥曰吾乡学问之源窒而复通者此先生实开之也旧祠于学庳陋已甚拜跪不能容席献享不共未称所以尊崇之意校官李君以制及其诸生有请于郡中乃营新基为堂三间宏敞明洁非曩时比所以示不忘也呜呼人心之不能忘其惟有徳之君子乎才能智术事无剧易皆办非不可喜也翰音之登沟浍之盈何以能久岂若有徳之可贵哉元质之贤行可称述者多矣要以笃实不欺为主是主也万善之根本自信不疑而后人信之如圭璋璧琮人信其为美玉如麒麟鳯凰人信其为嘉祥考其生平发于言论率由中出未尝见其一语之妄此易所谓有孚盈缶者可不谓有徳乎元质既殁诸子壹遵先训秩然有伦相勉以善道乡党中以为仪表非有徳之后典刑犹在而能尔乎行乎家者如是宜其新安之教入人之深虽久而不能忘也祠宇告具李君贻书于某曰事关风教幸为我识之某不敢辞 

镇江都统司题名记 

京口自晋世为东南重镇王苏之变繄丹阳是赖卒安晋室国朝南渡之后尤所倚重故握劲兵者皆一时宿将自蕲忠武王始蕲王勲名同鄂武穆至今天下称为韩岳忠勇可知矣淳熙间带御器械刘公都统是军者凡三年孝皇严于主帅之选而任用如此盖亦器能之伟然者也嘉定五年贤子吉州刺史君复践旧职荣宠烂焉将笔其名氏而题者已徧无余续碑于是乎作前碑以蕲王为冠而此碑以刘侯为首或者他时拥旄仗节分茅胙土与蕲王相望俱为第一功耶侯之守边也婴孤城捍强敌能使之逡巡退却江湖峒寇之扰奉诏讨之不専以殄戮为功而多方沮挠其谋凶渠震惧相继屈膝天子嘉之由贰而长升诸南徐重帅权壮国威詟邻敌佥曰公哉此选也勒名于斯观者起敬侯益自勉焉若古有训功崇惟志业广惟勤侯之功业亦既表见矣志以崇之勤以广之旗常之纪云台凌烟之绘焜耀无极此则侯所以自期者故余亦以是期之 

江阴尉司新建营记 

江阴旧两尉盖控扼之地不得不然东尉既省事并而専其责逾重弓兵尝置二百人视旁邑为多养之亦加厚所以销奸宄安善良为江壖之保障也始余得尉兹邑或曰阻江而盗多予甚忧之既至而考弓兵之籍多阙不补询武艺之教亦复久废乃多方招募营葺射亭谨阅习法而至者常先后不齐察其故则逺者居数里外近者犹二三里而家于尉曹之旁者纔数人予喟然叹曰比曹之设本以备不虞尔羣焉而居犹惧弗及散而不聚如缓急何欲择便地为营役大用艰莫开其端乃请于常平使者罗公求顷岁佣钱之未给者千七百余缗与夫在官之田为之基公忻然从之田散而不属以易私田广三十亩邻于阅习之场爽垲寛平卜云其吉鸠工庀财考极相方矣会御史呉公力言弓兵利害宜拘之营以革散处之弊上施行之太守侯公奉命惟谨乃辍郡计钱以缗米以石者皆二百木三百章以佐其费罗公行部至而观焉复给钱三十万以竟其役盖经始于丁未之仲春而告具于是年之季冬凡为屋百七十六间而栖神有宇宿甲有房观功有亭凡授屋人处其一有功者加半或倍之董役而有劳者三之未有室者两人同之于是向之散处于外者合而为一等级相承上下有列而又穿渠潴水足以备灾斲石为梁无或病涉里中好义数家复以地假我乃翦榛莽辟道途而营垒备矣凡役之兴谋之而无沮为难谋之无沮而又有功焉尤其难也是役也诸所兴为悉仿军营制度而瓦木竹苇之直皆豫给之事克有济而于民无扰得非沮之者微而助焉者众欤然犹有惧焉盖自古业无巨细其能传诸久逺者皆作者经营于前而继者维持于后也予鄙人也罢精惫思而不敢告劳以备不虞姑尽吾心焉若夫因其绪业加之润色使居其中者常聚而不散闻其风者畏惮而不敢发得无望于后人乎兹予所以为之记也 

江阴军司法厅壁记 

决曹为郡僚列纠掾理官下品秩微矣然律令所在职有常守自二千石之势临制境内如古诸侯可谓贵重矣至于断狱弊讼不敢専也必取平焉官虽卑贤者为之可使郡政如权衡之公是岂可忽哉虽然持平之难久矣世变推移科条益宻而疑似多端縁之而轻重出入皆可于是乎有舞法之吏习俗浇讹机变百出而侥幸其或免于是乎有玩法之民方其设官之初职守是谨不以势位为间兹意寖失自下承上意所与夺不可以力胜于是乎忠厚清谨之士志不得伸者多有之嘻其难哉上以贵压我下以智欺我而吾欲持平其间平固未易持也反躬内省行有不得推原其所以然者庶其可乎若姑苏李君梦闻于此有志焉异时以明法进者官之中都近岁不歴法曹不得任评刑李君之来澄江遵近制也不卑其官公勤自持以承其上以临其下有所不合则曰我未至也既大修公宇书吕刑屏间日以古人法语大训自策励推其心岂徒欲以一善自名哉叹持平之难念前日之庀其职者欲尽书之而是军也废置不常弗能纪逺自绍兴三十有一年同于列郡复置是官而得居焉者十一人刻诸石陷诸壁间而属予为之记予以为书名氏列岁月此记者之常体尔将存其人嘉言善行庸可弗録往者吾不能知得于所见者可无传乎故并述之来者观焉知持平之本正已而勿求诸人则法行而政良矣盖李君之志也 

四明支盐仓厅壁记 

国家资盐筴以裨用度其来尚矣而自浙江以东惟四明之利为博景徳四年置都盐场政和三年更名支盐仓每岁支发以袋计者五万一千八百六十有五商人执券以请输钱以佐之所输愈多则其本益厚而课益增为无穷之利厥有吏诛求而商人罕至重以侵渔而本钱日微又何以裨国用乎此仓官所以贵得人也惟勤则出纳谨惟公则吏奸戢惟倡率于上者有以兴起于人心而后下得以举其职今监察御史章公之使浙东也勇于集事不惮改作又与幕下之英精讲而亟图之严诛求之禁谨侵渔之防革本钱不以时给之弊卖诸盐戸计直而给然随取随与跃然乐从愿与官市盐于是乎大积是岁溢于额者二万六千有奇一转移之间而明效大验应不旋踵事果有不可为者耶括苍何君出纳是职适逢斯时亦能以才业奋又得同寮王君瑑相与悉心经画检核奸欺而课益增羡乃以余力修官廨葺钱库辟憩息之所榜曰和轩而翼以两室左曰枝安右曰如艓下而吏舍庖湢之属咸具火备亦修既而慨夫居官者不为不众而未有所登载博询详考裒其可以次第者而识诸壁此皆职业之所当为者未之前闻昉于今日得非心之兴起有不能自已者耶上率其属下举其职于是乎俱可纪焉方朝家更化之初首选章公以振台纲推前日慨然革弊之心力扶公道谁不奋发何君才俊而志笃充其恪共厥志之心又岂可量哉余既深美之而又深期之故备着焉君名处顺庆元间参政知枢之从子云 



絜斋集巻十宋袁燮撰 

记 

通州州学直舍记 

士患无美质耳质既美学以充之其孰能御余往者承乏成均日延四方俊秀与之款语质美者甚众乃知人才之生何世蔑有惟先王盛时训迪有方良心着明所以人有士君子之行今虽教飬不至日以沦胥而美质犹在未有不可启发者矧长淮奥壤宻迩神皋风声气习大抵直谅而醇厚其质尤美岂可不益自砥砺求日新之功哉乡友王君典教通州以长育为己任营葺学宫郡太守林侯实助成之遂得与诸生朝夕从容磨切以道义夫郡之有学风化之原也学之有直舍师生讲习之所也其讲习者果何事亦惟曰成就其美质而已天之赋人英灵纯粹本无一毫之杂良知良能形于日用亦无一毫之伪见所尊者不期而自恭见可悯者不约而兴念合于义者人皆以为当悖于理者人皆以为非若此之类何所从来美在其中故自如是尔其生禀也昭然无疑其积习也昧然无辨道心惟微我与圣人同一本根是可庆也人心惟危少不克治侪于下流亦可惧也然则学其可已乎虽曰务学而未至于自得犹弗学也精思宻察跬步不忘道心豁然全体着见非智巧所能揣摩口耳所能传授是之谓自得谐顽嚚友傲象难处之极而忘其为难三过其门而弗顾其子手足胼胝而不知其劳厄于陈蔡之间七日不火食而弦歌不絶此岂揣摩传授之所可得哉水之寒火之热天性则然耳艮其背不获其身行其庭不见其人浑然无间内外两忘此自得之功也执玉捧盈罔敢失坠改过迁善毫厘不差全吾所自得也呜呼休哉呜呼伟哉 

建寜府重修学记 

