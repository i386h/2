<!-- { "loadSidebar": true } -->
　　猗乎兰之翳翳！於以采之？於莆之涘。匪色之翳，维德容不比。何其采矣？以遗君子。 
　　
　　猗乎兰之旎旎！於以采之？九畹之际，匪臭之旎，维德馨不匮。何其遗之？於昭孝思。 
　　
　　君子孝思，兰之辉辉。兰既坡矣，神之歆之。非神之私，精诚之几。我其颂之，实子之师。 
　　
　　　　　右猗兰三章。二章章七句，一章八句。 
　　
　　东溪辞四章有序 
　　
　　　潮阳之墟，有曰东溪善人者，邑宋大夫元翰之所品题也。东溪善人者何？东溪翁郑君朝制嘉仪也。东溪翁聪明识道理，不求闻达，不屈势利，亦不就乡饮。神受於白沙先生，得其书焉，玩不释手，吟咏性情，充若有得。於是崇先祠，肃祭斋，馆以文会，堂以志仁，以课□□诸子。有舟曰五湖烟艇，邀隐君子月庭子、吴子□□□东溪之涯。得鱼则对酌赋诗，不知有人间事。月庭尝学於白沙先生之门，吾友也，善士也。故吾未识东溪，因月庭而知东溪之贤矣。有子二人，曰经正、曰经哲，皆以贤荐於乡，遣从吾游。东溪翁谓之曰：「禄养善养，惟尔之从。」故正也赴会试谒选，为禄养；而哲也舍会试不谒选，就学於新泉精舍，为善养焉。二子，贤子也。故吾未识东溪，因其二子而知其父之贤矣。正也得禄养而归，哲曰：「吾未有善养，且我大人际古稀之辰，若幸得甘泉翁诗辞以归寿，答家君景仰之心，其为善养焉大矣。」予感之，乃为东溪辞以彷佛其高致，俾归歌之，以侑觞焉。 
　　
　　怀若人兮溪之东，纷多修兮服美且荣。纵烟艇兮攀芙蓉，攀芙蓉兮入无穷，来无期兮去无踪。 
　　
　　　　　右一章 
　　
　　潮之阳兮溪之滨，怀东溪兮善人。彼善之人兮，视素履以抱大真。混东西南北兮同云，合天地兮不分，入云中兮款乃，人不见兮声闻。 
　　
　　　　　右二章 
　　
　　濯溪锦兮离离，绿草为裳兮彩花为衣，剪溪毛兮笔荐，登溪兮自颐。 
　　
　　　　　右三章 
　　
　　畴遨游兮月庭，啜桂露兮冷冷，窥玉兔捣药兮冬丁。采芰荷兮谐嬉，倚芙蓉兮溪风薄之，著浅深兮涟漪。小若轗轲兮以为安危，乘潮而出兮载月以归，非夫人之济巨川以臭厥载兮，鸱夷之皮。 
　　
　　　　　右四章
　　泉翁大全卷之五十六 
　　
　　文集 
　　
　　门人江都沈珠等校刊 
　　
　　传 
　　
　　□白先生传 
　　
　　□白先生，姓吴氏，增城人。其先延陵季子之后，自号□白先生。「□白」者何？爱梅雪之洁清，以自寓也。人皆谓是不浮也哉。喷(簿)[薄]污俗而玉雪自清，以不沟洫其身，故亦谓之曰「□白先生」云。有生三十九年，言不取苟合，行不取苟从，目不取苟视。少游邑庠，诸生或出鄙语，则揜耳不听，诸生皆笑之。尝读书一室，有女侍嬉於傍，怒曰：「奴何得侮我。」即白其夫人出之乃已。及壮，由进士尹弋阳，凡六载而政成。未及满秩，用保举迁饶州府同知，卒於饶。其御史所尝保公者，陈公选其人也。陈公选者，时有直声，后来为布政广东，劾中贵人韦眷毙於道者也。先生生而家饶富，治弋时折节自律，朝夕饭粟，一瓢羹一荠择不取。适民有馈水土物者，谢而不受。从者苦之，私曰：「久从官人无益，吾不如归。」先生治弋，耻随俗吏役役以簿书期会，而古循良自效。始至日，与诸生讲学习射，而助其不给者。宁陋宫室，以与民宽力。立义仓以廪其无告者十万石。挺身摧中贵人之威而息其暴敛，裁无经之费以为典常。曰：「宁我受责，毋宁使民受其辜。」尝从其仆问弋之俗，因谓妇人何髻。仆讶曰：「主官弋六年，今问髻，诈我也。」公曰：「吾殊不觉耳。安有为民父母，窥其子女乎？」或曰：「先生何人也？其古之遗直欤！」又曰：「先生故廉惠人也。」先生为弋阳六年，弋阳之民歌之者以百数。御史藩臬闻而达之天子，天子例褒之，封及其亲。其去之饶，而民思之，比死而民祠焉。夫歌之者众则公，而浮於下上，则其爱也博。既去且死，而民思而祠焉，则其入人也深，非其所谓惠欤！其卒於饶也，太守发箧视之，叹曰：「人不信源深廉，今不足於敛。嗟乎源深！不知古之廉者何如耳。」伍益之云：「公尝语从子时慎曰：『儿谓我何如人？夫大匠不斧试，大器不小庸，凡我之所以为此者，非吾之所谓上焉者也。吾之所谓上焉者，而何足以知之？餐山饮流，抱道而居；养高凭虚，造物为徒。世贵不足，贱而有余，吾不知其不可也。』」先生名[浍]，源深其字。既卒而食於弋者，士祠於奎星楼，民祠於县治。其在邑之乡贤祠者，与崔、李参焉，申侯跻之。先生有子曰枞时用，与余善，犹髣?其风度云。 
　　
　　甘泉子论曰：余尝观古之贤俊人，皆出於神圣之后，稷契本帝喾，仲尼本弗父何、正考父。今观公之先世可信也。夫以六载不知弋阳之髻，卓然有孟嘉之风矣。及观其语从子以其志，岂功名之流，富贵足道耶？吾尝谓公吾乡清献匹俦，然清献以位望之极，而公事业不究於高年，故往往不见信，齿爵於人，可少也哉？时弘治十五年，岁在壬戌夏四月晦。 
　　
　　刘朝请肃庵先生传 
　　
　　刘朝请彬肃庵先生者，罗一峰先生伦之友也。一峰者，状元及第，论大学士李贤夺情起复之非，落职者也。彬字素彬，与伦同师，皆九岁。及同授春秋於邓公表臣所，或经年乃一归。以德业相励，乡俗目为迂儒，戒子弟勿效，嗤之曰：「罗古人、刘古人。」且有欲破其交者。伦诗有「浪拍洞庭，君山不动」之语，素彬笑曰：「君山岂足喻吾交？君山静而不动，吾交动静不违。」伦告之曰：「科名文词皆净洗而痛决之，不使乱吾之念虑，一意从事圣贤之学，必至於成人而后已。荣华与道谬，永贻身后嗤，胡可以有尽之身而贻无穷之辱乎？仕止久速，各当其可，此孔子所以圣也。」素彬曰：「一峰平生故人，今墓木拱矣。生年不满五十，其出处语默进退如是，吾敢负一峰乎！」白沙先生答之曰：「别驾自审去就，何与一峰也？」素彬亦吉之永丰秋江人，貌?骨秀，心纯正。五岁而孤，张宜人抚育之。时从巫用瓮关於祠案下，谓十五出关时破瓮，名曰破关，祈可生。素彬默用石碎之，宜人大怒。素彬跪曰：「寿夭在天，非巫可求，天感母德，吾自可生，母宜安心，勿惑异端。」戊戌举进士第，授潮州程乡知县，痛乡俗之薄恶，彻赌场、禁酒肆、逐娼优出诸境，民以不复破产。立养济院，月给粟帛於境内之颠连无告者；广囹圄之湫隘，囚缧者不至气疫死。部民王慎者，德素彬直其诬军数年之枉，以黄金十五两包香茶中，跪送以为报。素彬觉，挥之去曰：「生汝者吾父母之心，岂容报乎！」巡按御史徐瑁行部至境，闻峒贼潜去，居民安堵，开院无讼，以羊酒奖励之。立三社学以教乡之子弟，置田入租百石，以充社师之资，民益慕德。建周溪书院，东为云谷书院，以祀元公、文公。考绩赴部，老稚追攀道左。素彬曰：「若等毋虑，吾行不出半年耳。」去任未三月，邻邑饶平贼发城陷，奔屯程乡深谷中。官民大惧，时素彬过家，卧病闻之，明日即力疾陆趋。四日及境，四野欢喧，即白行军布政陶鲁，军众邑小，乞散之邻邑，以纾民困。陶擒贼五百余，真伪相半，素彬力争民命不可轻，陶不听，且曰：「君不亦当立功乎？」素彬励色曰：「吾为民父母，坐视子弟命绝，何谓立功？」即白巡按御史廉雪其无辜者过半，陶大惭，谢病不莅事。巡按御史周南葛萱皆奖励之如徐，然而无有能荐之者。九年考绩，方伯刘东山大夏署云：「无能事之虚名，有牧民之实惠。」素彬既去，百姓塑生像於鲁井庙，又有立生祠於松口之蓬□滩。寻升雷州府同知，设施略如程乡。士民亦乐趋教，拓地以广学校新之。清戎伍之冤抑，久弗伸者雪之。以疾三辞，乃获解官而去。民谣曰：「知府似烂泥，通判似豆腐；去了刘同知，倒了雷州府。」既归，作小楼以居，绝迹官府。武庙嗣位，诏进朝请大夫，以疾终於家，年七十有七。子三：仁、惠、霖。孙男十二：浚、沬、泗、湛、汉、洸、澄、沆、洋、沉、潜，霖及游白沙之门，能守其家学。浚方从余游，皆驻观光馆。 
　　
　　太史论曰：古之谈交友者，曰：管、鲍、陈、雷至矣。然未知以道义相勖，有如罗、刘二君者否邪？孔子称十室忠信与躬行君子，若素彬者，岂所谓主忠信而躬行，允矣君子者非耶？余昔游白沙，见素彬貌极古，如画中人，口弗道其词。及为政施设，所至响应，民慕之如父母。谚曰：「桃李不言，下自成蹊。」岂谓是邪？一名满天下，而肃庵号不出乡省，用不究其学。余故为传，表而见之。 
　　
　　旌表陈节妇都氏传 
　　
