<!-- { "loadSidebar": true } -->
　　素赋【班婕妤班彪之姑也为成帝婕妤汉后宫十四等婕妤视上卿三夫人之位也古者后夫人亲蚕分茧缫丝朱緑之黄之以备君之祭服君服之以事天地祖宗敬之至也成帝耽于酒色政事废弛婕妤贞静而失职故托素以见意】
　　测平分以知岁【阴阳平分以知时序】酌玉衡之初临【玉衡斗柄以正四时八月指酉】见禽华以麃色听霜鹤之传音【禽华菊也季秋之月鸿鴈来宾后菊有黄华又有一种花名鴈来红状类鸡冠秋深时茎叶俱红霜降则鹤声清麃悲骄反敷也】伫风轩而结睇对愁云之浮沈虽松梧之贞脆岂荣雕其异心【秋月景色凄清物性虽不同其感时则一也】若乃广储悬月【储犹除谓庭除之间】晖水流清桂露朝满凉衿夕轻燕姜含兰而未吐【姬姜本齐鲁之姓后世以为妇人羙号或互称之】赵女抽簧而絶声【声音未暇有事女工】改容饰而相命巻霜帛而下庭曵罗裙之绮靡振珠佩之精明若乃盼睐生姿动容多致弱态含羞妖风靡丽皎若明魄之升崖焕若荷华之昭晣【明魄月也神女赋其少进也皎若明月舒其光荷华芙蕖也诗隰有荷华不见子都晣音制】调铅无以工其貎凝朱不能异其唇胜云霞之迩日似桃李之向春红黛相媚绮组流光笑笑移妍歩歩生芳两靥如防双眉如张頽肌柔液音性闲良【頽谓骄怠液汗也】于是投香杵扣珉砧择鸾声争鳯音梧因【一作松】虚而调逺柱由【一作石】贞而响沈【梧相琴瑟之质柱鴈桂也以喻砧杵】散繁轻而浮捷节踈亮而清深【琴谱有散若广陵散之类节曲之更端】含笙揔筑比玉兼金不埙不箎匪瑟匪琴【八者皆乐音玉球磬金镈铙之类】或旋环而纾鬰或相参而不杂或将往而中还或已离而复合翔鸿为之徘徊落英为之飒沓调非常律声无定本【杵音自然非若琴瑟笙笛之有定也】任落手之参差从风飚之逺近或连跃而更投或暂舒而长巻清寡鸾之命羣哀离鹤之归晩【素之声低昂分合自中音调比孤鸾别鹤之曲尤更清哀也】于是时也钟期改听伯牙弛琴【伯牙善皷琴钟子期善听至此子期改听伯牙之琴可废】桑间絶响濮上传【一作停】音【滛荡之声可絶鬼神之音可冩濮上事见史记乐书】萧史编管以拟吹周王调笙以象吟【萧史秦缪公时人能吹箫作鳯鸣王子晋吹笙和之与乗鸾而游】若乃窈窕姝妙之年幽闲贞专【一作静专】之性符皎日之心【大车诗谓予不信有如皎日】甘首疾之病【伯兮诗愿言思伯甘心首疾伯君子字也】歌采緑之章【采緑诗刺怨旷言君子于役乆而不归室人思之】发东山之咏【东山诗言室家之望汝其诗曰制彼裳衣勿士行枚】望明月而抚心对秋风而掩镜【妇人夫不在则不容饰】阅绞练之初成择黄之妙匹【一作逸阅素练之质择顔色所宜而染之】准华裁于昔时疑形异于今日【欲准昔日所裁以制衣裳则疑其形体有肥瘠言乆别也谢惠连衣诗腰带准畴昔不知今是非】想娇奢之或至许椒兰之多术薰陋制之无韵虑蛾眉之为愧【思其或至于骄侈以椒兰芬香之物多术以薰之犹恐其无韵态侍侧之蛾眉或以为愧】怀百忧之盈抱空千里兮饮泪侈长袖于妍袂缀半月于兰襟表纎手于微缝庶见迹而知心【袂亦襟也袖犹言就袂犹言未缀半月望其圆也以此表其亲手所制庶君子见而知心】计脩路之遐夐恐芳菲之易泄【一作絶】书既封而重题笥已缄而更结【笥贮衣裳也】慙行客而无言还空房而掩咽【欲寄行客以达此心复以为嫌而不敢可谓发乎情止乎礼义矣】
　　曹大家【班姓名昭班孟坚女弟适曹氏和帝数召入宫令皇后诸贵人师事焉号曰大家见后汉列女传】
　　鍼缕赋
　　镕秋金之刚精形微妙而直端性通逺而渐进博庶物而一贯惟鍼缕之列迹信广博而无原退逶迤以补过似素丝之羔羊【羔羊诗羔羊之缝素丝五总委蛇委蛇退食自公】何斗筲之足筭咸勒石而升堂【筲竹器言斗筲成石鍼缕成衣皆由积累论语斗筲之人何足筭也淮南子升之不能大于石也升在石之中先针而后缕可以成帷先缕而后针不可以成衣针成幕蔂成城事之成败必由小生言有渐也】














　　古文苑巻三
　　钦定四库全书
　　古文苑巻四　　　　　　　　　宋　章樵　注赋
　　扬雄【汉书扬雄字子云以为词莫丽于相如作四赋本传所载甘泉河东长杨羽猎四赋是也艺文志杂赋类又有雄赋十二篇下三赋盖在十二篇中】
　　太赋【子云以为经莫深于易故作太以拟之言其理微妙极于幽也此赋推太之理以葆性命之贞西京杂记云扬雄作太梦白鳯凰集其上】
　　观大易之损益兮【易有损益二卦説卦云损益盛衰之始也】览老氏之倚伏【老子道徳经福兮祸所伏祸兮福所倚】省忧喜之共门兮察吉凶之同域【贾谊鵩赋忧喜聚门吉凶同域省亦察也】曒曒着乎明月兮何俗圣之暗烛【世俗昧此理惟圣见之甚明】岂愒【一作怙】宠以冐灾兮将噬脐之不及若飘风不终朝兮骤雨不终日【老子语】雷隆隆【一作隐非】而辄息兮火犹【音酋】炽而速防自夫物有盛衰兮况人事之所极奚贪婪于富贵兮迄丧躬而危族【雄作解嘲云炎炎者防隆隆者絶观雷观火为盈为实天収其声地藏其热髙明之家鬼瞰其室撄拏者亡黙黙者存位极者宗危自守者身全是故知知黙守道之极】丰盈祸所栖兮名誉怨所集薰以芳而致烧兮膏含肥而见【汉书龚胜传薰以香自烧膏以明自销与同而恱反】翠羽媺而殃身兮蚌含珠而擘裂【因物以譬人媺古羙字】圣作典【一作礼】以济时兮驱蒸民而入甲【一作用入甲谓纳诸法令之中】张仁义以为纲兮怀忠贞以矫俗指尊选以诱世兮疾身没而名灭【以爵禄尊选诱天下故世俗贪名】岂若师由聃兮执静于中谷【由许由聃老子也老氏贵静以自处虚下为谷其书所谓谷神不死为天下谷是也】纳傿禄于江淮兮【二神仙江淮其得道处傿于干反又音偃】揖松乔于华岳【赤松子王乔亦神仙常往来华岳汉武帝起集灵宫于华山下冀以招之】升昆仑以散髪兮踞弱水以濯足【昆仑山河源所出在西羗中弱水在流沙之西】朝发轫于流沙兮夕翺翔乎碣石【流沙在敦煌西碣石在东海旁】忽万里而一顿兮过列仙以托宿役青要与承戈【一作弋】兮【青要承戈所谓王乆也充吾役使】舞冯夷以作乐【冯夷河伯之字】听素女之清声兮【素女黄帝时人皷五十弦瑟】观宓妃之妙曲【宓妃洛水之神女宓与伏字同】茹芝英以御饿兮饮玉醴以解渇排阊阖以窥天庭兮骑骍騩以踟蹰【阊阖天门骍騩即八骏中赤骥也】载羡门与俪游兮【碣石上仙人羡门髙俪偕也】永览周乎八极乱曰甘饵含毒难数尝兮【传曰厚味腊毒数色角反】麟而可覊近犬羊兮【贾谊赋使麒麟可系而覊兮岂云异夫犬羊】鸾鳯髙翔戾青云兮不挂网罗固足珎兮【戾至也诗鸢飞戾天汉书不絓圣人之网絓与挂同】斯错位极离大戮兮【李斯鼂错位至三公卒受诛戮离与罹同】屈子慕清葬鱼腹兮【屈原曰举世皆浊我独清宁赴湘流葬于江鱼之腹中遂自沈汨罗】伯姬曜名焚厥身兮【宋伯姬遇灾待傅姆不至为火所焚春秋贤之】孤竹二子饿首山兮【夷齐髙节饿死首阳】断迹属娄何足称兮【伍子胥忠谋呉王赐之属娄之剑自刭而死娄史记作镂录于反】辟斯数子智若渊兮【辟读作譬数子智如渊深终不得其死】我异于此执太兮荡然肆志不拘挛兮
　　遂贫赋【子云自序云不汲汲于富贵不戚戚于贫贱家产不过十金乏无儋石之储晏如也此赋以文为戱耳】
　　扬子遁世离俗独处左隣崇山右接旷野邻垣乞児终贫且窭礼薄义弊相与羣聚惆怅失志呼贫与语汝在六极【书洪范六极二曰贫】投弃荒遐好为庸卒刑戮是加匪惟防稚嬉戱土砂居非近隣接屋连家恩轻毛羽义薄轻罗进不由德退不受呵乆为滞客其意谓何人皆文绣余褐不完人皆稻梁我独藜飱贫无寳玩何以接欢宗室之燕为乐不槃徒行负赁【一作笈】出处易衣身服百役手足胼胝或耘或耔露体霑肌朋友道絶进官凌迟厥咎安在职汝为之舍尔逺窜昆仑之颠尔复我随翰飞戾天舍尔登山严穴隐藏尔复我随陟彼髙冈舍尔入海泛彼栢舟尔复我随载沉载浮我行尔动我静尔休岂无他人从我何求今汝去矣勿复乆留贫曰唯唯主人见逐多言益嗤【贫谦词以对】心有所怀愿得尽词昔我乃祖宣其明德【身心洁白不事暧昧】克位帝尧誓为典则土阶茅茨匪雕匪饰【尧以俭示天下土阶三尺茅茨不剪采椽不斵】爰及世季纵其昏惑饕餮之羣贪富苟得【左传缙云氏有不才子贪于饮食冐于货贿天下谓之饕餮羣言其多贪】鄙我先人乃傲乃骄瑶台琼榭室屋崇髙流酒为池积肉为崤【桀纣为瑶台琼室钜桥鹿台酒池肉林崤山名】是用鹄逝不践其朝【贫言后世贪骄贫乃逺遁如鸿鹄之髙举刘向新序田饶谓鲁哀公曰臣将去君而鸿鹄举矣】三省吾身谓予无諐处君之家福禄如山忘我大德思我小怨堪寒能【读作耐】暑少而习焉寒暑不忒等夀神仙桀跖不顾贪类不千【跖盗跖也富则桀跖垂涎贫则贪类不顾】人皆重蔽【富盛者周防以防冦盗】子独露居人皆怵惕子独无虞【既夀而安所谓福禄如山也】言词既罄色厉目张摄齐而兴降阶下堂誓将去汝适彼首阳孤竹二子与我连行【贫之理直故色厉目张翩然而去将与夷齐游行呼郎反伍也】余乃避席辞谢不直请不贰过闻义则服长与汝居终无猒极贫遂不去与我游息
　　蜀都赋【周书牧誓及庸蜀羗髳微卢彭濮人孔安国注羗在西蜀叟髳微在巴蜀卢彭在西北庸濮在江汉之南扬雄蜀王纪秦惠王灭蜀使张若与张仪筑成都城按蜀即汉之蜀郡也成都又为三蜀之都防故称蜀都】
