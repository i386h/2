<!-- { "loadSidebar": true } -->
　　纳言李君有母曰程太宜人者当君为令时封太孺人后为纳言晋今封封三年为万厯辛卯太宜人寿七十有九矣诸大夫与纳言君游者愿举百歳之觞而授简不佞登使为之辞不佞与太宜人同梓里闺合懿行知之颇详盖有合于寿理者四焉太宜人之归于赠叅议公也不及事其舅姑独得事其大母臧孺人当其时臧孺人春秋高而叅议公有一弟一妹尚幼叅议公又为诸生习博士言不问家人生业阃以内咸倚办太宜人太宜人躬勤机杼操井臼上奉大母下赡食指外佐叅议公于学内抚育其弟妹毕其婚嫁甚得臧孺人欢心臧孺人尝执其手谓曰孝哉妇也吾无以报妇愿妇有妇如妇孝也夫妇德莫先于孝孝者百顺之原而福之基也是宜寿叅议公博学能文一试辄受廪于庠然数上有司数不利心不能无少望太宜人常持时命之说寛释之叅议公学无辍业卒以明经入贡者太宜人力也夫为人妇者日望其夫子显庸耳安计其时有利有不利哉太宜人甘心隠约无觖望信命乐生外物不以滑其和故其天全而神无却是又宜寿太宜人仁心为质能恤穷赈急下至臧获大不至笞小不至詈纳言君始绾绶时即谆谆戒之曰若未仕时见吏务为严峻者毎于邑非之意恨不自为也今若乃自为之矣其丽法求中勿令人更于邑非若哉纳言君遵用其教两宰剧邑严而不残两邑之人闻之亦无不举手加额诵太宜人仁祝太宜人寿者夫仁生理也人所歌舞天必从之是又宜寿太宜人生而端重幼习女红不妄笑语以此为妇则为母仪今老矣日惟静坐一室性尤简澹无所纷华即家人无敢以諠哗之色靡丽之服见者昔人有言端悫凝静者天福之夫天亦安能屑屑然日求端悫凝静之人而福之哉天下之理阳主动阴主静顺之则吉逆之则否太宜人之端重静之体也静则有常是又宜寿故曰有合于寿理者四焉故今行年八十而耳目聪明手足强健不杖不扶望之者知为寿征也诸大夫曰信如子言皆太宜人所自为寿矣纳言君独无所为太宜人寿者乎曰有之方纳言君之以治行征也宜入为台谏会有齮龁之者乃得郎署踰年而晋今官夫纳言诚尊重然宣德达情主在修故事胸臆约结有竒安施又迁转率不越其曹人或为君怏怏而君顾甚欢予间问其故君曰吾尝读靡盬之诗叹为人臣者之不能为人子也藉令吾得拜台谏东西南北惟主上所任使吾欲顺吾亲而举吾职吾又安得行吾志而奉吾亲哉今吾官不出长安长安望吾乡一水洋洋不数日可达吾思吾母即奉而北吾母思吾乡即奉而南吾母甚适也母心适吾愿足矣官之冷暖奚计焉予闻君之言若此此即君之所为太宜人寿也夫母之于子欲聚庐而处者情也欲违亲而仕者势也非其情也非其情而强抑之以令其子人子亦非其情而强抑之以从其亲于是有循陔之思有陟屺之懐犹泽雉蓄樊神虽全不王也纳言君之母子宁有是乎既以禄养又以志养故曰此君之所为太宜人寿也太宜人之自为寿不逆其理纳言君之为太宜人寿不逆其情由此言之太宜人之寿非不佞所能量也

　　奉贺李母程太宜人八十寿叙

　　凡人情有所德则思报报则祝祝愿不已则冀望以不可必得之福人思以此自报其所天报人者亦思以此报人之天母者子之天也诗曰欲报之德昊天罔极德无极报之之心亦无极故子即至愚靡不欲其亲之千万年寿者夫人之寿以百岁为期其不能千万年亦明矣而人子必以冀其亲者心无穷也报人者亦然故诗人之颂鲁侯曰万有千歳眉寿无有害夫德鲁侯则亦祝鲁侯寿已耳而必及其寿母亦若欲其母之万寿无害者何也则思报人之天者也友人纳言李公筮令于齐与校文之役所得齐鲁诸名儁往往辄成进士公亦辄以所得于慈训者教之仕则公于诸士师之乎实子畜之故诸士视公亦师之父之而其视公母程太宜人亦犹其大母也今年春二月太宜人春秋满八十时公门下士于君泰寰方为西台侍御史而何君干室适以大计至于是两君思为太宜人上万年之筹而过不佞使为之词予念两君皆娴于文奚不自为一言以发祝愿希望之心而顾俾予代为之言也又念鲁侯宜大夫庶士则感德而思报者惟大夫庶士为甚乃寿母之颂不出于大夫庶士而出于诗人之口岂以诗人之词能扬徽美备采择而垂无穷之问哉故诗虽不具言鲁母作如何寿而至今百千余年鲁寿母之名尚藉以不朽惭予小子何能为役独念当太宜人设帨之辰有闻人显者称门下士与诸子若孙鞠■〈月卺〉奉觞祝寿考而颂万年则李寿母之名当藉二三君子而传之百千万年与鲁寿母并称燕喜矣予客歳之春曾从诸大夫后升堂而觞太宜人述太宜人母仪内则有合于寿理者甚备故兹不具论而论两君所为感德思报祝愿冀望之意如此以先诸酌人

　　贺姜母刘太孺人七十寿叙

　　世所指吉祥善事无越富贵寿考故人情于此罔弗希觊者然一有希觊即属非望惟人子举以冀其亲而人不议其非若曰此必至之情不容已者也独奈何亲之于子而亦以是冀之也子幸而成立日望其为达官贵人即贵矣日望其富厚以自腴又日望吾寿考安宁焉而久食其报见世有富贵熏灼者不胜其艶羡焉而举以责望其子子不得则闵闵然如农夫之望歳焉繇是不肖者率溺志其中即贤者亦不能不贬损其志以就亲心之所欲而蕲奉一日之欢则教之失而俗之靡也自予与蒲汀姜君并官交戟之内知君有母刘太孺人又知太孺人母仪甚备姜君无它兄弟独子耳妇人之情无弗怜爱独子者溺于爱则疎于教而太孺人兼用爱劳以佐义方之训君既释褐服官政又时时以约已便民之意砥砺其志节勿使沈于俗而浸淫于富贵利达之中不爱纷华以示意指而劝其亷故二十年来亦有禄入以给滑柔而甘旨无加味也用御史晋今封宠荣光大而翟褕不恒御也独闻君为长令能以爱利为行则喜闻君为御史惠文所至声称燀赫则喜闻君守廷尉辅法而行多所平反则喜闻君槖中萧然不以黄金归介寿则又益喜人见太孺人年开七袠髪不加皓而加泽貌不加癯而加腴以为是姜君能以禄养致然而不知其是能以职养者也君惟以职养不徒以禄养故能守其荣名厚禄以奉太孺人故能顺适太孺人之志令优游于荣名厚禄中而载其恬愉以究于高年夫曼倩由母为良吏而隽母以曼倩显孟博由母为贤人而范母以孟博显以太孺人方之奚媿焉此皆不爵而荣不禄而富不久视而寿而况太孺人又富贵寿考如此其备也恢乎天壤盖无几矣予不娴于词不能谈寿理姑因诸大夫之请而妄意太孺人所为寿与姜君所能为太孺人寿者如此

　　寿邢槐窓年伯七十

　　不佞之成进士也与文安邢公照同籍因公照识其尊人槐窓先生先生世以戴氏礼教授于乡乡之学礼者皆出先生之门先生赋质醇粹为文典赡自视取一第如取诸寄乃门下士多以资逢世公照亦举甲苐官行人而先生犹然守博士籍也可不谓命哉公照为行人满三载例得貤荣先生先生不应守旧业如故久之乃以明经为博士又以博士高等为定陶令令定陶未朞月会意有所不可辄自免归郡守监司相与挽留之竟去不顾时公照方以度支郎督饷宁武闻先生归意或有它恙亦移疾归侍食饮而先生固无恙也又时时督公照出公照出之明年先生春秋满七十会公照奏最晋封先生如其官诸与公照厚善者欲以言贺先生而先生门下士大理少卿姜君来征言不佞窃闻古人有言人之性寿夫性者生也人生而具耳目心思口体则亦有耳目心思口体之用如耳之聪目之明心思之智虑口之言四体之便利皆性也然愚者不能用智者能用而又极其用不能用者无所贵寿极其用者自汩其寿夫唯在用与不用之间者为能达生而年寿得长焉夫听不能聪视不能明心思不能虑口不能言四体不能便利此其与木石何异世亦奚赖若人者而用之也故无所贵寿智者聪明驰骛意虑经营率足以从其所欲欲无涯而用亦无涯迷而不悟役而不休智殚力竭未老先衰然后鉴形羞貌兴啜嗟之思焉譬之大尊酌多而速尽此自汩其寿者也先生之才睥睨一世即不遇于时而亦不欲因贵于公照志将有所用也卒之训士士服治民民安穷经之用庶乎见一斑矣悠悠世路曷其有极浓艶熏灼亦复如是故上不见龃龉内无所屈抑而一旦飘然挂冠如弃腐鼠兹可为庸俗道哉耳不极聴乃有余聪目不极视乃有余明心思口体不极用乃有余间今称七十人古所稀矣发不加短而益泽形不加癯而益健此非有所增益也为能满其生之量也然先生以能用者自用以不极用者寄之公照与诸门下士以大其用自用者可以不极而寄诸人者则无所不极是先生以不极之用寿身而以无所不极之用寿天下也先生严不佞不敢以谀言进敬论先生所为寿者如此以先诸酌人

　　诚斋许公母邱太夫人九十寿叙

　　邱太夫人者宪大夫诚斋许公母也方公为侍御时真心直道侃侃不挠予心慕之然犹未悉其能孝比读公陈情疏而后知太夫人之贤与公之孝也太夫人举三子公为中子以嗣其仲父后久之嗣父举一子公为训植之底于成立为诸生而嗣父亦以公为令最封如公官嗣母称孺人太夫人固犹然未沾一命也既而公之昆季先后不禄太夫人无所恃以为养公乃疏言其状乞身侍太夫人上怜而许之公得复为太夫人子会公被新命备兵津门于是备板舆迎太夫人于宦舍而太夫人寿适满九襄郡伯陈公暨诸长令为公属吏者欲以时为寿而命予修酌者之词予惟人情向其利则见德见德则祝祝则欲其长久而安宁故人子思寿其亲德人者思寿人之亲其心曷极然寿非人力所致也天实司之天之所福在德所视听在人人孰不各爱其子而太夫人不难以其贤子为人后此其心天鉴之矣天以公畀太夫人而太夫人乃俾其为人之子天终欲以公畀太夫人乃复为公嗣父而生子公嗣父无子而有子然后太夫人无公而有公夫既与之以贤子必与之寿考以食其子之报此天道也况公自为令至敡歴藩臬所至有惠爱为德于民民之戴德思报者靡不举手吁天祝公百年祝太夫人千年天之所报未有不永者也人之所愿未有不报者也今太夫人九十耄矣闻从闗中来歴远道犯风日而起常蚤卧常迟无倦容无难色盖天之所厚气王神全寿考之征已见于此非可以寻常寿筭拘也予考古之奉母以养者在汉有隽曼倩曼倩为京兆毎行县还其母輙问所活几何人即多所平反母喜笑为加食不则母怒为之不食彼隽母诚贤然喜怒之异情也加食与不食之异度也虽以训子不无滑和公之亷顽贞滛禁奸剔蠧惠毎寓于威之内德常行于法之先出以饬治入以侍食太夫人闻之当欣欣色喜日为加匕着甚适已此又公之感人格天而为太夫人寿者也太夫人坐邀纶命之贲期頥当未艾矣予为公宇下士不敢以饰言进直述太夫人必得其寿之理如此以复诸大夫之请且以质之于公

　　寗封君六十寿序

