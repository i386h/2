<!-- { "loadSidebar": true } -->
　　赐观文殿学士正议大夫知河南府孙固乞致仕不许诏【元祐二年正月一日】
　　敕孙固视国如家忠臣可以忘老视民如子君子可以忘劳卿被遇三朝出入二府徳望并隆中外所服故起之词馆付以留籥使士有矜式民有依怙属任之意岂轻也哉释位谋安引年求避此踈逺小臣之事非所望于卿也尚体至意勿亟懐归
　　赐观文殿学士正议大夫知河南府孙固乞致仕不允诏【元祐二年正月一日】
　　敕孙固卿英祖所擢以遗神考乃养旧学用之西枢宻院位二年未见君子毎惟图任旧人之意当有越在外服之叹矧欲辞位而去遂安丘园哉三川重镇务举大体簿书期防则有司存优防卒嵗可以忘老
　　赐观文殿学士正议大夫知河南府孙固再乞致仕不允诏【元祐二年正月二十五日】
　　敕孙固廊庙之旧厯事三朝名徳并隆如卿者有几无故释位其谓朝廷何卿既自为谋亦为乃后谋之勉遵前诏以慰中外之望
　　赐观文殿学士正议大夫知河南府孙固再乞致仕不允诏【元祐二年正月二十五日】
　　敕孙固朕永懐三宗追用其人所以尊礼慰藉其意者自以为无失矣而卿浩然懐归若不可复留何哉勉狥大义毋违朕志
　　赐新除枢宻直学士知定州韩忠彦乞改一偏州不允诏【元祐二年二月】
　　敕忠彦朕尝览阅古之图观宗臣之文俯仰今昔有槩于心防中山阙守差择循良卿庶几焉勉副朕意何以辞为
　　赐枢宻直学士守兵部尚书王存乞知陈州不允诏
　　敕王存卿出入四朝更渉夷崄金石之节终始惟一六卿之长所以倡九牧而厚风俗也岂以职事烦简为轻重哉君子出处朝廷之大事而风雨寒暑肤理之微疾也姑安厥位以称朕意
　　赐尚书左丞李清臣生日诏【元祐三年二月二十四日】
　　敕清臣春之方中月复几望笃生王国之彦蔚为廊庙之华神既听于靖恭民亦宜于恺悌膺我庆赐永绥夀祺
　　赐朝散大夫试御史中丞傅尧俞乞外郡不允诏【元祐二年三月十三日】
　　敕尧俞负中外之望居得言之地朕方虚已乐闻嘉猷乃者水旱连嵗民流未止贼盗将炽财力靡敝卿既欲图实效以酬恩朕亦将考所言以责实偃息藩郡岂所望哉
　　赐镇江军节度使充集禧观使韩绛茶药诏【元祐二年三月】
　　敕韩绛春夏之交寒燠相沴起居之节调适为难眷予元臣乆劳于外宜加存问且锡珍良勉蹈至和以符眷倚
　　赐保宁军节度使冯京告敕茶药诏【元祐二年三月二十一日】
　　敕冯京卿以笃老乆勤外服留籥之重拥髦而东防犯氛埃徒御良苦宜省思虑近药物勉遵时令以副眷懐赐镇江军节度使充集禧观使韩绛赴阙诏【元祐二年三月二十七日】
　　敕韩绛卿擢自祖宗辅翼先帝徳望之重天下耸闻与其置之一方劳以民事不若归安阙下式瞻仪刑请老闲居固非所望嘉猷入告夫岂不能迟卿言还及此初夏
　　赐镇江军节度使充集禧观使韩绛赴阙诏【元祐二月三月二十七日】
　　敕韩绛为天下计则贤者常劳为人臣谋则老者当逸今朝廷待卿之意酌处其中奉朝请于琳官所以系民望释负荷于留籥所以慰雅懐勉及清和亟还朝着赐尚书刑部侍郎范百禄乞外任不允诏【元祐二年三月二十九日】
　　敕百禄成王命君陈商民在辟予曰辟尔惟勿辟予曰宥尔惟勿宥惟厥中古之有司与天子相可否葢如此而况公卿之间议有异同而不尽其説哉例在中书与在有司固宜审处归于至当而卿遽欲以此去位非古之道也其益修厥官以称朕意
　　赐龙图阁直学士新差知秦州吕公孺乞改授宫观小郡差遣不允诏【元祐二年四月三日】
　　敕公孺朕顾懐西方思得贤守使邉有备而民无扰以卿耆老练达徳宇渊静秦又旧治吏士服习卧防诸将无以易卿
　　赐彰化军节度使开府仪同三司判大宗正事宗晟上表乞还职事不允诏【元祐二年四月十五日】
　　敕宗晟书云孝乎惟孝友于兄弟施于有政是亦为政卿以膝下之养为宗人之法古之为政孰大于此而欲以亲辞职耶其益修厥官以称吾意
　　赐彰化军节度使开府仪同大司判大宗正事宗晟上表乞还职事不允诏【元祐二年四月十五日】
　　敕宗晟古者庻子之官设而邦国有伦所治虽简而所寄甚重卿为宗室祭酒徳度之美刑于中外朕方庆瓞之茂而欲观麟趾之应益励厥职无弃尔成
　　赐故夏国主嗣子干顺进奉谢恩马駞回诏
　　诏故夏国主嗣子干顺临吊之重以宠世臣思报之深复承来价载阅充庭之实备形述职之心乃眷忠勤不忘嘉叹
　　赐故夏国主嗣子干顺进奉谢恩马駞回诏【元祐二年四月十七日】
　　诏故夏国主嗣子干顺向遣行人往赙襄事继陈方物来奉谢章惟忠可以附民惟礼可以定国勉终诚节以副眷懐
　　赐新除尚书左丞刘挚辞免恩命不允诏
　　敕刘挚朕昔闻卿言今任以政已试之效见于事功廊庙阙人以次迁用宜其右不宜其左能于昔不能于今岂有是哉
　　赐新除中大夫守尚书右丞王存辞免恩命不允诏【元祐二年五月二十六日】
　　敕王存朕厯选百辟试之以事惇厚而文刚毅而和更渉变故守徳不移无逾卿者夫享天下之利者任天下之患居天下之乐者同天下之忧朕非以是富贵卿也其何以辞
　　赐集禧观使镇江军节度使开府仪同三司韩绛乞致仕不允诏【元祐二年六月四日】
　　敇韩绛向以宏才卧防北道凡斯民之利病葢一方之安危朕方虚懐以待元老冀疾病之有间得雍容而造朝时闻嘉言以辅不逮告老之请殊非朕心
　　赐韩绛乞致仕不允诏【元祐二年六月四日】
　　敕韩绛元老在位邦之荣华徒以精神折冲非以筋力为礼防神道馆拥节家庭于卿图告老之安而国有贪贤之美勉自辅养期于少留
　　赐新除试吏部侍郎范百禄辞免恩命不允诏【元祐二年六月十二日】
　　敕百禄夫以天官之贰治夏卿之选簿书繁重条格纷委茍非其人则士之失职而无告者多矣朕难其材不以轻授卿有应务之敏而行之以勤有守官之亮而济以通往行其志何以辞为
　　赐新除吏部侍郎傅尧俞辞免恩命乞知陈州不允诏【元祐二年六月十三日】
　　敕尧俞连蹇三黜栖迟十年士无贤愚为国太息知珠玉之在泥土麟凤之在网罗朕所以防卿于乆废之中用卿于期年之内天下拭目欲观所为而乃引防疾以自言指便郡而求去岂独于卿有报国未遂之叹亦将使朕获用贤不终之讥勉复旧曹以全大节
　　赐同知枢宻院事范纯仁生日诏【元祐二年六月十八日】
　　敕纯仁卿天资文武世济勲劳载嘉诞日之临岂独私门之喜宜膺庆赐以介夀期
　　赐新除知枢宻院安焘辞免恩命不允诏【元祐二年六月二十四日】
　　敕安焘人才之难从古所叹图任以旧为国之常卿以异之资荷艰难之寄懃劳靡懈望实愈隆虽云超陞不改畴昔徒以任之既乆则责之宜専知无不为乃所望于卿者卑以自牧亦何补于国哉
　　赐朝议大夫试戸部尚书李常乞除防邉一州不允诏【元祐二年八月二十二日】
　　敕李常在泮献馘亦儒者之常挺劒疾鬬葢孔门之事虽然义有轻重礼有后先与其自请捍邉已癣疥之疾曷若尽瘁事国干心膂之忧茍推是心何往非报虽愿受长缨而往者卿之本心然自以尺棰而鞭之吾有余力尚体此意姑安厥官
　　赐太师平章军国重事文彦博宰相吕公着自今后入朝凡有拜礼宜并特与免拜诏【元祐二年八月二十五日】
　　敕彦博朕闻几杖以优贤着之典礼耋老无下拜书于春秋魏太傅钟繇以足疾乘车就坐自尔三公有疾以为故事而唐司徒马燧亦以老病自力对于延英诏使毋拜今吾耆老大臣四朝之旧徳隆而望重任大而忧深者惟卿与公着而已【吕公着诏即改云惟彦博与卿而已】方资其蓍龟之告岂责以筋力之礼今后入朝凡有拜礼宜并特免卿其专有为之报畧无益之仪毋或固辞以称朕意赐新除兼侍读依前光禄大夫吏部尚书苏颂辞免恩命不允诏【元祐二年八月二十七日】
　　敕苏颂朕惟左右正人之求甚难其选以为直谅多闻之益宜莫如卿方虚懐于至言岂曲从于逊避亟服乃事毋烦固辞
　　赐守司空开府仪同三司致仕韩绛乞受册礼毕随班称贺免赴诏【元祐二年八月二十七日】
　　敕韩绛卿脱屣轩冕頥神丘园不为絶俗之髙愈笃爱君之意喜闻册号请觐内廷在臣子之诚心卿为尽节顾筋骸之末礼吾所未安
　　赐宰相吕公着乞罢免相位不允诏【元祐二年八月二十八日】
　　敕公着宰相之责绥靖四方羌人既俘士气益振长辔逺驭方资老谋卿不强起孰卒吾事近以二老之故削亟拜之礼而彦博执谦不回朕既从其请矣卿起就位复何疑哉
　　赐前两府并侍制已上知州初冬衣袄诏【元祐二年九月七日】
　　敕元发嵗将墐戸工告始裘宜颁在笥之珍以示维藩之宠服之安燠体我眷懐
　　赐太师文彦博乞致仕不允诏【元祐二年九月十日】
　　敕彦博卿求退之意着于士民执谦之心信于天地勉当委重之托初无懐禄之嫌大义茍安细故可畧朕命不再卿其少安
　　赐太师文彦博乞致仕不许诏
　　敕彦博论道则忘年卿不可以年既髙而为请称徳则鄙力卿不可以力不足而为词断之于中义有不易岂以屡请之故而为将成之功体君至懐以慰公议赐龙图阁直学士尚书工部侍郎蔡延庆乞知应天府不允诏【元祐二年九月十六日】
　　敕延庆入侍禁近出殿藩服已试之效蔼然有声今若予工宜有余力夫防刃肯綮尚不辞难退食委蛇岂当告病肤理防疾行当自痊勉安厥官以称朕意
　　赐尚书左丞刘挚生日诏【元祐二年九月二十二日】
　　敕刘挚律协应钟辰集析木实生俊辅休有令名应裁宠章以介眉夀
　　赵州赐大辽皇帝贺兴龙节大使茶药诏【元祐二年九月二十七日】
　　敕卿隣欢载讲使节甚华永言邮传之勤适此风霜之宜加宠赉以示眷存
　　赵州赐大辽皇帝贺兴龙节副使茶药诏【元祐二年九月二十七日】
　　敕卿载驰逺道良苦祈寒岂无药物之嘉以辅寝兴之节宜膺宠锡尚体至懐
　　赐太师文彦博生日诏【元祐二年九月二十九日】
　　敕彦博阳月载临刚辰恊吉笃生元老弼亮四朝允为廊庙之华岂独闺门之庆往膺宠数永锡夀祺
　　赐资政殿学士大中大夫新知成都府王安礼乞知陈颍等一郡不允诏【元祐二年十月一日】
　　敕安礼朕惟西蜀地狭而赋重人懦而吏肆徭役新定农民在官驭之无方将不胜惟朕左右信臣明而不苛寛而有断必能肃遏慢吏扶养小弱卿虽防疾强为朕行时近药石勉事道路称朕意焉
　　防路赐奉安神宗御容礼仪使吕大防银合茶药诏【元祐二年十月七日】
　　敕大防于赫神考如日在天虽光明无所不临而躔次必有所舍肆予命尔祗奉此行礼既告成勤亦良至感慕之外嘉叹不忘
　　赐资政殿学士大中大夫新差知成都府王安礼银合茶药诏【元祐二年十月八日】
　　敕安礼朕求治如不及用人惟恐失之矧余良臣擢自神考出入中外厥声蔼然朕岂欲其逺去哉特以全蜀之寄甚难其选知卿笃于忠义当不以逺近为意也勉事道路慎疾自爱往安吾民以称朕意
