<!-- { "loadSidebar": true } -->
　　汉洗秦弊，七十年武威文经，渐被四海。以高祖之仁，文帝之俭，尚不能推民寿乡，功磨三代，加于武皇，事威穷侈，四十年间，民力凋半，亟下富民之诏，尊为上公之号，忧劳诚思，亦至矣乎。徒知民富而后国昌，不知国正而后民治。吁！不能师三代育民之法，以事末术，良可悲矣。亦由止奔流之舟，虽万斯篙，未若五尺之缆之要也，疗已弊之民，虽百斯术，未若一正其本之仁也。

　　呜呼！末途未塞，本弊不正，欲民富国昌者，未之有也。汉杂霸道，史或过矣。余爱其君有富民之志，臣荣富民之号，又愤不能开通之，因附史氏作赞以矫之。赞曰：

　　五后之世，事简而民静。夏商周之世，事正而民治。故贫富之名，稀所称焉。三代之季，四人乱伦，百途竞新，蚩蚩饿甿，无阶休存之，遂使抱仁义智能者，易以要功于其间。如武皇帝命富民侯，又如何哉！又如何哉！

　　耨斧赞并序

　　里人命斪斸为耨斧，余观而义之曰：耨所以逐恶也，斧所以利用也，力驽心怠者，无执是柄，恶乱我苗，将饥我族。故圣人之化人也，有心哉!诘诛暴慢，斯近仁矣。是以尧翦四凶，蓬蒿断芽，周锄二叔，藜莠绝本。呜呼!既竭其力，又称其用，复何患者。乃为赞曰：

　　大田芃芃，耨斧镵镵。蓬贼莠奸，我斧是芟。玉食匪难，礼义是前。鲐背黄发，鼓腹便便。周庙之诗颂以劝，汉侯之歌闵以哀，赏兮诛兮，正由是哉。

　　唐衢赞并序

　　天之道系乎惨舒，人之情出乎哀乐。惨舒之大者，圣人之运也；哀乐之大者，贤人之心也。若惨者何？天地阏而不通，万灵否而迍蒙，圣人君子无因摇动于其间，故惨酷外感而悲哀内作，仲尼之泣麟，袁安之流涕，岂不兆乎哀者也。若舒者何？天地环复，千年会昌，圣人导道于上，贤人陈力于下，和气骈合而烦声作，故南熏之凯康，下武之熙穆，岂不兆乎乐者也。唐衢生生唐之衰，局于天地间，不得攘袂矫首，徒于生民，仁智咽结，动辄恸哭。哭之时义远矣哉，军国失礼则哭之，贤良失志则哭之。嘻！生之不尔，无以见救世之心，免讦刺之祸。仁之至美，盖得泣麟之遗旨耶。余直愍生之有志无时，前不浃开元之余风，后不见我宋之太平，因与纪赞，以旌遗魂。赞曰：

　　嗟嗟唐生，生逢世迍。道德闭咽，惟恸哭闻。高高苍穹，迢遥圣风。哭之不应，徒伤厥衷。世人不良，嗤生之狂，余哀不朽，露唐之丑。已焉哉，圣人泣麟，千载为偶。

　　异兽图赞并序

　　昔人好怪者，指是方朔所说，纂录海荒之外奇禽怪兽，图而宝之。或得凤之一毛，麟之一角，肖人而体杂，混混丑怪，总命曰异兽图。盖四气不合而生生，故不具而不得容于中国也已。呜呼！天之限物，率偶然尔。知兽怪而远之，不知人丑兽者不远之，天果无心也已。抑图记之设，非纪则戒天下之丑行者焉，人谁明之。系以为赞，赞曰：混元运行，与物为形。形气不淑，以兽为名。尔形大丑，尔心或否。海荒之外，恣其所有。人谁图之，观必骇嗤。杂中国而丑行者，彼何人斯。

　　木伯传

　　木伯，字巨材。世称处豫章者为甲族，巨材其后也。其先着姓于庖牺氏，佐青帝，籍发生之德，死而命神曰勾芒。族散天下五分之一，鸿黄氏识其贞且良，第擢用之，大济厥美，民到于今称之曰：「若涉水之航兮，登山之梯兮，宴兮依兮，无暴我长幼兮。」克肖基构者，世不尝绝。或云火化已，先民知附赖，故淳仁之后，鲜宇钩恶，从蒙弱幽郁，亦不败世教耳。

　　巨材得太和正气，生而雄奇，始七岁有凌云之姿。渐长磊落，见节干善，吟啸风月，俊如鸾鹤，麟凤者竞狎之。加以性宽简重厚，纵燕雀辈流，接之泊如也。汉天子将即明堂议三代岩野瓖秀，咸见征用。巨材随吏君见长安宫，百工佥曰：伯也有栋梁之器，宜其荷重任翼羣材者也。进用，可上旨，寻封为大梁侯。出纳明命，于邦有光，不显谏徼讦，不处君于不义。或大事用，颇引周公之法正之。帝谓侍臣曰：「体天崇高，纂承鸿绪，配地博厚，以朝万灵，政声教本，平乎中扬，溢乎天下，皆大梁侯之功也。谀言不入，悲懑不作，熙熙然朕心用平，又其功也。」宴见以时，义必正色，望者若虹蜺架天，左右前后辉如也。鸿笔厖老，颂帝功者户歌之。

　　一日，从容谓柱史曰：「吾辈委质圣朝，幸亦至矣。耻下君于三王，今仅升矣，徒以贞干，无怠于任，过久不退，将羣邪巨蠹疾我欤。」后大梁侯去位，不以其礼，而汉中微。呜呼！锺莽之乱，谥号无存焉。

　　史臣曰：木非端木后也，梁非魏大梁也。予闻其生而雄杰，德也；藏器待时，智也；继仁者之后，孝也；处大位而不欹，节也；与羣材而立，义也；朝会以正，功也；致君于三王，忠也。大梁侯之德，与士师乎。虽老不知退，何累于全德耶。

　　苏公堰铭并序

　　鸿河走孟门，东五百里，地平无岸郭，每淫夏雨注，万壑奔集，漾沙汨泥，漫猛可畏，故圣人导九河以驱其间[去声]。禹越千岁，九河遂没。汉亦悼瓠子之歌。东溃西决，世无常波，滨隅之人，世无常家，于是天子趋民以堤防之。

　　后周苏允平，尝宰澶渊之临黄，刮剔旧弊，以身正民。事有妨蠹，虽郡侯不能易其令，义苟利物，纵灼身无以惧其心。先十年，河败西鄙，民鱼交居。公慨然曰：「冬水既道，春土可封，民不得利者，令宰之咎也。」因诏下兴土功，遂大索丁徒，囊锸就任，腾沟蓦渠，顺河为势，除贵长孤弱外无游纵，除风雨冥夜不息，民咨至劳，公爱至利，不逾月而大堰成。春波斗来，余怒自息，旅民喜农，转饥为丰，二纪之间，复鲁卫之风。

　　皇朝十二年，河南溃于帝丘。明年，北陷我邑，人人惊奔，逃死不暇。是堰也，亘四十里而庐万室。远乎哉，贤人之用心也。安则民被惠，灾亦民依之，与彼窃禄贼民者如何哉？嘻！贤人之功，不得光溢腾大，逵逵不朽，亦文士之过也。丙子岁，余远来省亲，曰：赏其上，忻然勒铭，以示来者。铭曰：

　　卫东之地蠼弱兮鸿河肆其横流，平民转泊兮眦如深雠，苏公来堰兮析民牢愁。沙涛雷波，禁束如死，沿二十年，乘亩比比，民亦何知，怨苦忘美。岁老复决，陷于全封，是堰棱亘，万室来同，众苦吟叹，始颂苏公之功。于戏！既利物以称仁，不窃禄以污身，邵塘漳乐，邈为全伦。吁嗟苏公兮，无羞于世之人兮。

　　张氏新小桥铭

　　粤若选胜尚奇见善称难者，与夫创新谋始远矣哉。新小桥，即张氏林泉之所建也。通沟涨白，所以莹林榭之辉，丹槛凌虚，所以喧耳目之用。利有未济，人其舍诸，于是哲士预能，梓匠视力，役夫未疲，飞梁缔构，通竹阴之双隧，导宾阶之四达。苍云夜敛，疑上架于星河，零雨画晞，讶傍牵于螮蝀。既萌谋始，得无健称者欤。某谓成功则细，创心是难，执彼量大，昭焉着焉。鄙乎隐鳞之狂，宁谢题柱之作。染翰之末，聊述铭云：

　　设险者水，谋始者贤。飞梁缔构，呀豁林泉。往复攸济，微乎舍旃。谁谓巨川，不能驾焉。

　　三不欺箴并序

　　君臣，人之纲也。仁义，人之宅也。是以缘情制礼，因事立法，此旷古圣贤宅人之典也。故立法不易者为经，利事可师者为传，此又垂训示人之深旨也。若子产之明，子贱之恕，西门生之猛，皆宗主仁义，合附民欲，三之不欺，于斯传矣。某心爱仁义，力趣圣域，尝谓诚不至而师古者，惑也；诚至而事异者，泥也，未若辅诸道，求诸心，行之不回，久而必至。齿仕已来，求望弥笃。三之不欺，独因心出。上不敢欺君，下不敢欺民，中不敢欺心，书带镂诚，用以自勉。岂古人之所未知，将后生之所为妄也。乃为箴曰：

　　古三不欺，恕猛以明。休民为宅，与世作程。今三不欺，君民心兮。诚人所及，胡用言之。克欲自刺，敕为身规。君道湛然，臣道干干。谓君私己，是谓欺天。民生嗤嗤，惟贤是资。欺枉以势，仁者不为。心为道源，执之诚难。利亦易诱，邪亦易干。一失其正，名辱身残。惟慕惟惧，心焉是刊。庶几兹世，无羞厥官。

　　惧箴并序

　　余幼荷父母之训，长师圣人之道，必纯必信，用庆于心。年甫弱冠，始接人事，事兹与人，鲜有通者。岂为善之未至耶？将学不知乎变耶？退而省己，作惧箴以自勖：

　　口乃祸府，交为祸媒。交莫浪合，口宜慎开。导我之得兮，纶然而去，丝然而来。谓我之失也，铮若破缶，剨如惊雷。盖浅狭以自播，岂众民之喧倾。苟非洗虑以内观兮，如乳儿之抵虎，他人何由其拯哀。不切惧惕，徒飞嫌猜，其败已也，又何尤哉。

　　褊箴并序

　　褊之于名，不通也。内德既褊，君子之道，何由外矣。僶予作箴，欲自绳云：

　　百行同辙，一褊则阙。褊以败德，为主患之。大者有数，万缘交奔，有逆有谀，执谦为都，廓礼为府。褊既不生，患将焉举。入则有亲，出则有君。为政在慎，凝如北辰。奉亲或褊，子道是沦。事君或褊，臣节不伸。临事或褊，稔害下民。匪惟害民，抑亦毁身。存思积惧，久然通真。又嗟古人，忠于为臣。妙谋正谏，暗投于君。不自蕴遏，速祸厥身。是以屈原流于湘滨。德与行先，昭如戴天。笃行不废，坦为真贤。或道随俗，变心为利。迁辱身败，教褊小人焉。商韩之辈，死其宜然。人生碌碌，人心返覆。狷人不持，遁于穷谷。智困于褊，仁固不足。伊余小人，生三十春，尽力圣教，穷奇古人。道岂易荷，性将难驯。谅兹生之，何云独箴，褊于其绅。

　　谒狄梁公庙文

　　皇宋文士张某，再拜致言于有唐巨臣梁公庑下：若子负气男子，学入圣理，纯正积中，文言任己，期欲摆去庸讹，彰显正始，使溶溢乎天地，洞格于鬼神。上欲升君，魁为尧邻，下欲铸民，熙熙如春。惟公昭达，察予悲辛。今则荏苒光阴，壮有及矣，结括宏图，流浪千里，秋声寥寥，远客心死。乐公清风，拜于庙址，即问穷通，胡彼焉此。呜呼，大丈夫岂徒言哉。

　　帝阙难寓，晨饥暮寒。进身非援，如扪青天。天理冥寞，愚实难知。报应如日，昭昭莫欺。小儒愿福，亦人之私。将出身以事主，幸明神其佑之。

　　骂青蝇文

