<!-- { "loadSidebar": true } -->
论曰：中正者，其为仁之节度乎！奇曰：此是一篇之纲领。仁者之心，大中至正而已。先难后获之间，仁之本体也。本体自然，不容丝毫人力。或偏於先焉，或偏於后焉，皆意必之私，非本体也。识得此意，则一篇之旨可以贯通矣。君子之於仁也，以有为之心与无所有为之心合一并行，而后可以普天下之中，而在天下之正。中正，贯天下之道也，是故心体存而全德复矣。书曰：「节性惟日其迈。」节也者，中正之则也；性也者，仁也。惟性，生之无过不及，而能节之，一归中正，如防止水，而仁不可胜用矣。善乎子朱子节度之说，於为仁集义者极为有力也乎！盖取诸书。夫仁者，心之全德也；圣人之学，心学也。妙哉人心之神乎！与天地之心吻合无间而不息者也第一节脱换此上下第一节，明人心即天心，著一毫人为之私不得。何也？人者，天地之心也，廓然大公，天地合德。故一於不为，则放僻邪侈之心滋，而自暴自弃之患至，固不足以合天心。一於有为，则欲速见利之心生，而进锐退速之敝起，亦不足以合天心。必於有为而无所为者，乃天道之中正，而为仁之节度也。夫子答樊迟之问仁曰：「仁者先难而后获。」吾请以此扩之。夫有为者，先难之谓也；无所为者，后获之谓也。第二节脱换此上下第二节，言人心不可不中正，引入题目，为发挥先难后获张本。有疑夫子之说者曰：「孰先难焉？孰后获焉？吾求其难者，吾从而先之。」则疾而不入，无得矣。「吾求其获者，吾从而后之。」则缓而不及，无得矣。第三节脱换此上下第三节，设难发明先后之间有一贯之妙，见圣人之教，学者之学，皆不外此。噫！是盖岐夫子之教而二之也，二之不足以知圣人中正之指也。惟其先者与后者，合一并行而不悖，先后为之浑然，难获为之两忘，是谓易简，易简而天下之理得矣。然后知夫子一贯之指，合一之妙。不然，夫子何以拳拳举此教门人，而他日从游於舞雩之下，则亦曰「先事后得」，以为崇德乎？德即仁也。然则孔门传授之心法端在是矣。法者，中正之则也，彻上彻下，人人可得而闻，人人可以告语，此即一贯之指，变化散见於论语二十篇之中，而皆然者也。圣人无二语，外此无可语者矣。不然，何既以一贯告忠恕之曾子，又以告不受命货殖之子贡也耶？概可知矣。第四节脱换此上下第四节，设难以明先难后获一贯之指通乎上下。疑者又曰：「原宪之克伐怨欲不行，夫子许其难，不许其仁，是难与仁二之也。」曰：「此非圣人之所谓难也。圣人所谓难者，天理也，仁也，故举之者莫能胜也。克虽不行焉耳，克之根犹在也，吾能中正以存天理，则克之根化而仁矣。伐虽不行焉耳，伐之根犹在也，吾能中正以存天理，则伐之根悉拔而仁矣。怨欲虽不行焉尔，怨欲之根犹在也，吾惟中正以存天理，则怨欲之根尽消而仁矣。」第五节脱换此上下第五节，就难字引辩克伐怨欲为难而未仁。吾尝求此说於汉矣，得一仲舒焉，曰：「正其谊不谋其利，明其道不计其功。」夫正谊明道以言於其所难，似矣；不谋利计功以言於其所后获，似矣；然而於圣人合一之指则未之见也。第六节脱换此上下第六节，明以仲舒之说得其概，而天得其全也。盖其以明道正谊与不计功谋利两闻说。吾尝求此说於齐，得一轮扁焉，曰：「不徐不疾，得之於手而应之於心。」夫以不徐以语所先难，不疾以语后获，似矣；然此乃老斲轮者之事，於所谓徐疾者不知为何物，是未明合一之指，犹未也。第七节脱换此上下第七节，明以轮扁之说其似而未得其真也。吾尝求此说於宋，得一张南轩焉，曰：「无所为而为者，乃义也。」是盖於其为以语所难，而於无所为以语所获，是为得合一之指矣，然犹未也。第八节脱换此上下第八节，明以张南轩之说得其全而未尽其要也，有为而无为之间乃要也。吾尝求此说於战国，得一邹孟轲氏焉，曰：「必有事焉而勿正。」是以所有事言於先难，犹恐其有事而获之心胜而正焉，故戒之以勿正。又曰：「心勿忘勿助长。」是以所勿忘者言於先难，而犹虑其勿忘而获之心胜而助焉，故戒之以勿助，其旨微矣。其道合一而并行，夫然后夫子之说大明於千载之下矣。第九节脱换此上下第九节，明以孟氏之说得其妙矣。一篇要指皆在此节。又恐人以勿忘勿助分二之也，则吾尝闻之师举张横渠焉，曰：「无在而无不在。」夫然后勿忘勿助知合一而观矣，无复偏滞於一边，以失夫子之本指矣。第十节脱换此上下第十节，又恐人以勿忘勿助，故又引横渠无在无不在之说以明合一。又求此说於明道焉，曰：「勿忘勿助之间，乃中正处也。」於此时天理见矣，天理即仁也，而节度益明。第十一节脱换此上下第十一节，明以程明道之说，见继孟氏之学者，横渠明道二人得先难后获之指。抑尝求之於夫子他日告樊迟之问仁矣，曰：「居处恭，执事敬，与人忠。虽之夷狄，不可弃也。」三者皆难事也。吾惟致难於恭己，恭得其中，恭而不过焉，过则非恭之恭矣。吾惟致难於敬事，敬得其中，敬而不过焉，过则非敬之敬矣。吾惟致难以忠於人，忠得其中，忠而不过焉，过则非忠之忠矣。第十二节脱换此上下第十二节，本诸夫子告樊迟之说发挥，就事发明，尤见亲切。不宁惟是，迟也好稼，吾又求此说於稼，得宋人焉。宋人有悯其苗之不长者而揠之，茫茫然归，谓其人曰：「吾今日病矣，吾助苗长矣。」其子往视之，苗则(稿)[槁]矣。夫悯苗之不长而芸之可也，先难之类也。从而揠焉而(稿)[槁]焉，不后获之类也。为迟者苟有好仁之心，盍亦思诸稼乎？第十三节脱换此上下第十三节，以迟好稼，唤醒尤切。不宁惟是，吾又求之夫子答樊迟之问稼焉，曰：「上好礼，则民莫敢不敬。上好义，则民莫敢不服。上好信，则民莫不敢不用情。」夫礼义信，大中至正之道也，故能感人心之同然，而敬服用情焉。若夫过中失正，非礼之礼，非义之义，非信之信，而能感人乎？无之矣。是故圣人之学中正焉已尔。第十四节脱换此上下第十四节，就夫子答樊迟语发挥。不宁惟是，虽乍见之间亦有之。人有乍见孺子入井者，虽在其父母之雠，亦莫不有怵惕恻隐之心。然而无纳交其父母之心也，夫然后仁；无要誉於乡党朋友之心也，夫然后仁；无恶其声而然也，夫然后仁。是皆中正之心流出，是故先难要矣，后获急焉。第十五节脱换此上下第十五节，又引孟氏之说，见赤子入井而怵惕恻隐，皆无为而然，然后为仁，明先难后获之心为仁至意。然犹未也，非特人心为然，虽天地之心亦有之。吾尝求此说於天焉，天以春夏生长万物，节之以秋冬，则阴阳得中，化化生生於无穷，而天地之大仁全矣。第十六节脱换此上下第十六节，复以天道明之。非特天道为然，吾尝求此说於日月也亦然。日之中节之以昃，月之望节之以晦，则盈亏得其中，贞明於无穷，而日月之大明全矣。第十七节脱换此上下第十七节，言不但天道为然，又引诸日月亦然。非特日月为然，虽生物也亦有之。吾尝求此说於万物焉，将欲荣之，必中落之，花果是也；将欲伸之，必中屈之，尺蠖是也；将欲化之，必中蛰之，龙蛇是也。而翕聚发散，专一直遂於无穷，而万物之大化全矣。第十八节脱换此上下第十八节，言不但日月为然，观诸万物亦然，至矣。非特万物为然，考诸圣人亦然。吾尝求此说於圣人矣，以德育万民而节之以刑，恩威得其中，刚柔正直，三德行，万化理，教流於无穷，圣人之大仁全矣。第十九节脱换此上下第十九节，又明诸圣人之道，圣人以天地万物为一体者也。夫天地也、日月也、万物也、圣人也犹然，而况於求仁者乎！夫孔门之学，求仁而已，学者於此能知所先后，能知并行於先后之间，而仁在我矣。仁远乎哉？在得其门耳。夫先难后获之间，固为仁之节度，而千圣之门也。第二十节脱换此上下第二十节，又合天地日月万物圣人言之，见造化圣人合一不测、中正之体。千圣之相传，传此者也；孔门之求仁，求此者也。

纪旧梦

嘉靖壬子十月初二，夜四鼓，睡不著枕，忽思昔在弘治壬癸之间，今六十年矣，时北上会试，梦在山坡间，忽有一狗从山来，见余即为人立，遂作人言，遶余一匝，遂吟哦一诗：「何处春光忙马足？踏花归去六街衢。」歇第三句，又末句云：「料取仁安复有余。」既觉，以语人，人有曰：「此天上灵甘狗也。」吾续其第三句云：「反求自得无穷业。」通梦中为诗成文云：「何处春光忙马足？踏花归去六街衢。反求自得无穷业，料取仁安复有余。」意谓余马足●春光，何如此之忙？踏花归去，即言下第也。虽则下第，终有自得无穷事业，即仁安也。仁安者，安仁也。中心安仁，天下一人而已矣。此则水终身独到事业也。自有此梦以来，时或到心，但未有纪之者。今适六十年，怳惚之间，偶然记忆，因纪之於册，以告同志共参之。

付恒济侄嘱书

泉翁嘱书付恒济贤侄：今第三男涞之旧有酒积病，今发作肿疾，医之未效。近传一方，以十年雪里炭老鸡医治将愈，但阴阳家推算，宜有冲喜方可。今此已议为他立妾。又云宜抱一子养育，病方可脱。吾闻恒济第五孙十岁，八字聪明可取，特遣家人湛与来接，烦侄亲送他来养育，教成德业，目下得以冲喜。他日涞之有亲生子几人得育，与此孙同食均分，一毫无有彼此，盖皆出於祖宗一人之身同气。今特书此与孙执照。

付天润孙嘱书

