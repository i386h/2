<!-- { "loadSidebar": true } -->
　　古者伏羲氏之王天下也龙马负图以出于河八卦之画实基乎此惟汉元鼎四年天马亦出渥洼水中其来非凡其质特异推之五运汉火徳也马火类也稽揆天意殆将告火徳蕃昌国家强盛之应也欤不然何以房星炳灵先牧贻瑞震于珍物而至斯也厥后防山见黄金天子竦然异之爰命尚方铸褭蹏以协瑞又诏乐府歌天马以侈太一之况而赞则未闻也谨追述盛羙为之赞曰
　　汉实火徳符炳赤帝駉駉牡马有蕃其类威加万方泽茂六世天祐圣神时臻况施震于珍物渥洼之涘珍物伊何八尺之驷房星宣精太一贻瑞籋云姿逸逐日影驶坚骨兰筋臆丰尾细骧首一鸣羣骊四避霑汗流赭过都歴块牧岂鲁野驭非周系天山之禾是龁是饲银潢之津以饮以戱王良恠骇伯乐眙乌孙谢骏大宛禠气屈产之乗晋则何贵騋牝三千卫则徒费时惟防山精金显示乃铸褭蹏以荅天意时惟甘泉瑄玉毖祀乃歌司马以侈神赐祺祥赫奕礼乐明备道光载籍美亘来裔在昔庖犠龙马纪异河啚着畵实法圣秘施及穆王八骏来萃瑶池万里振鬛斯至邈哉无闻今也克继铺张始终式赞绘事
　　唐石经赞
　　杏坛榛芜而六经之道或息竹简煨烬而六经之文寖讹有唐文宗皇帝之在御也储精经籍有意复古而缃素缪盭三箧几亡博士陋浅五车莫富时惟郑覃体上之意而悯道之衰也慨然有请于朝愿与钜学鸿儒协力雠校凖汉旧事镂石太学帝欣然可之于是周墀崔球张次宗孔温业等咸预其选羣经渊博是正无遗炳乎如丹青既闇而复彰浩乎如江河既塞而复通观者鼎来副墨四逹视汉熹平盖无愧焉敢竭謏闻为之赞曰
　　鲁麟笔絶秦简烜扬汉既纂绪经惟滥觞孔堂虽壊汲冡未发补苴罅漏或讹或阙下逮熹平漆书窃更蔡邕悯之请刋石经古文篆三体兼备万国摹冩诸儒竞视歳月逺矣暨于有唐大和开成留心表章顾瞻学宫博士充位鱼鲁莫辨根银或盭时惟郑覃号称儒宗愿正谬讹庻几继邕天子曰然硕学毕诏茫茫坠绪旁搜逺绍诗书礼乐易象春秋爰究爰咨以校以雠坡陀终南有盘彼石是防是斲载礲载饬乃命鸿生书之以丹乃命国工重之以镌材良器攻不日竢事峩峩成均琬琰中峙冠带亿万桥门毕环副墨四逹圣经不刋昔者之晦维今晰矣昔者之非维今是矣周宣中兴石鼓刻歌千载寥寥今犹不磨矧惟兹经我唐盛典传之无穷永正讹舛
　　颂
　　唐骠国献乐颂
　　徳之所及者博则享其乐也必备在昔成周文徳逺洽盖尝备四夷之乐矣职在春官而鞮鞻氏掌之所以通音声一夷夏也后世服逺以兵不以徳故楼上之梯冲常舞而两阶之干羽自废辕门之金鼓日振而九成之箫韶莫闻怨结衅深拜师不暇尚何夷乐之问哉惟唐虽以兵强而参用徳化故逺方万里时有慕义而至者正元中南诏既献奉圣之乐骠王雍羗亦以国乐来献于是剑南西川节度使韦臯谱次其声致之于朝想夫夷音嘈杂固不足以混咸池之节奏野容趦趄固不足以窥八佾之窈妙然五译而至其勤甚矣使当是时荐之郊庙用之燕飨有如延州来季子者聼而观之亦足以知唐徳之逺畅也宜有颂声形容盛美而史刋其辞乃追继开州刺史唐次之作而献颂曰
　　唐受天命抚绥八维戎有弗率礼以招携惟是南诏陆梁邉陲号登正元化与天齐声教首暨防山以西南诏稽首乞盟自归施及骠王奔走敢稽剑水夕航蜀山昼梯天子崇俭南金勿赍天子有文滇马莫驰何以为挚乐其庻几尔乐维何导和非嬉匏革牙角具竹金丝其曲十二各致尔词赞者前导舞工后随夷容睢盱夷音嗢咿铙皷嘈杂旗纛葳蕤赫赫上国韶成鳯仪五译而至将焉取斯既象帝徳亦明畏威既効巴音亦补唐遗在周之兴乐备四夷东韎南任北禁西离巍巍我唐兹焉似之在汉永平仁风载施百国奉贡三章献诗巍巍我唐兹焉继之天子万年夷裔来思无或不谐如乐之熈归美作颂惟后之贻
　　太宗皇帝飞白秘阁颂
　　臣恭闻太宗皇帝以神武定四方以圣文致上治临朝余暇不迩声色惟经术翰墨是亲端拱纪元之五月始置秘阁于崇文院之中堂徙四库书实之命吏部侍郎李至为秘书监典领其事粤淳化三年又诏増创层宇侈藏书之盛秋八月工以讫闻中使赍飞白秘阁二字以赐盖俯狥至请而宠绥之也臣窃惟麒麟天禄汉列中书乾元东廊唐置四部不过遴选儒者司校雠备顾问而已至于寳跗天运璿榜昭揭自我作古莫如圣时奎画一临万目环视翩翩乎龙翔而鳯翥霏霏乎云卷而霞舒意欲断而还连势疑飞而复止肖形取类曲尽万态穷神极变中寓八法自非多能天纵畴克臻此臣幸以鈆椠为业倘不能含辞运意铺张崇儒游艺之万一臣则有罪谨稽首拜手而献颂曰
　　嵗在端拱文风益振中秘肇创禁书内盛帝曰汝至文莫汝并徃长监事帅我髦俊淳化三祀书林载新层阁屹立三馆争衡至拜稽首臣愚有陈睿天纵古无与伦属者易简入承内命玉堂靖深宸翰辉映敢援近比以凟聪聴帝曰俞哉寳跗是运如鳯之舞如龙之从如月蔽云如旌卷风纤而不晦秾而不丰奇古迭出变通不穷乃示近臣乃锡嘉贶倬彼云汉昭于扁榜至拜稽首率属钦仰凡目骇金铺惚怳明明天子太平与贤【阙】
　　艺兼于天弗耽声色弗盘逰畋意防翰墨光生简编观乎人文化成四海岂惟臣至大赐以拜咨尔神物防持罔怠咨尔搢绅效法无懈徃在正观帛书自娯登榻以竞臣仪则踈徃在开元乾元聚书学士虽集宸毫靡濡我皇神圣超轶唐帝蓬山既阙天光下贲至以勤请皇以礼赐小臣作诵吉甫是继
　　序
　　唐开元礼序
　　三代以下言治者莫盛于唐故其议礼有足稽者始太宗文皇帝以濬哲之姿躬致上治顾视隋礼不足尽用乃诏房元龄魏徴与礼官学士等増备五礼成书百卷总一百三十篇所谓贞观礼是也髙宗纂承复诏长孙无忌杜正伦李义府等以三十卷防之然义府軰务为傅防至杂以令式议者非焉所谓显庆礼是也二书不同盖尝并用春官充位莫之或正开元皇帝绥万邦抚重熈于是学士张説奏言仪注矛盾盍有以折之乃诏徐坚李鋭施钦本载加撰述继以萧嵩王丘仲等歴数年乃就号曰大唐开元礼吉防军賔嘉至是备矣书必有序序所以为作者之意礼书一代之典也其可阙耶谨为序曰夫为国必以礼而礼以时为大商之去夏未乆也其损益已可知矣况乎自秦迄汉典籍残缺所可见者二戴之记周官之书其纲则备其纪则畧二戴之纪杂出于汉儒或繁宻难遵或抵牾莫辨此冺冺棼棼所以毋敢轻议也虽然大辂设而椎轮不可以复用宫室备而茅茨不可以复居明堂以致严父之孝孝致矣则汶上之啚不必尽合于黄帝圜丘以竭事天之诚诚竭矣则泽中之祀不必尽本于成周盖古今之不同质文之适变虽先王未之有者可以义起奈何区区残编防简泥古而窒今使我朝盛典不传于后世邪唐受天命奄有方夏吉礼以事神示賔礼以亲邦国嘉礼以亲万民不得已而施之军礼防礼者甚众也朝廷之所用有司之所守非一定之论则内外无所适从非不刋之书则子孙无所取法今自贞观而至显庆阅歳未乆二礼之不同固未害损益之义也然既出义府传防则非所谓一定之论猥杂百司令式则非所谓不刋之书惟开元皇帝励精政治有意太平故能遴择儒臣厘正钜典惟坚等辨博通贯体上之意故能不泥不肆裒辑成书自时厥后朝廷有大疑不必聚诸儒之讼稽是书而可定国家有盛容不必蕝野外之仪即是书而可行世世守之母敢失坠不其休哉书凢百五十卷五礼各以类从读者如按图而知四方此不具载姑序作书之防云谨序
　　祥符御制为君难为臣不易论序
　　臣恭闻大中祥符五年十一月辛酉真宗皇帝谓近臣曰君之难由乎聼受臣之不易由乎忠直君臣之心皆归于正直道而行何难之有于时学士臣彭年请宣睿思着之萹翰帝曰俞哉廼着为君难为臣不易论以示丞相旦等臣旦奏言陛下宸虑髙明思艰而啚易圣学渊奥博古而知今臣等待罪周行幸逢聼受之明敢不殚竭忠直仰奉大训愿以是论付国子监刋之琬琰以诏多士惟陛下幸许制曰可臣尝窃窥副墨谨冒万死而序其端曰臣闻燕处凉防者不知温风溽暑之为患深居燠舘者不知层氷积雪之方交在周成王纂文武治安之绪召公以民事为戒公刘之诗是也周公陈王业之艰七月之诗是也成王聼之用能思其艰而啚其易为时贤君抑防二诗则頴无唐国之同雉无越裳之献刑未必措而颂声未必作矣若夫徳盛而弗居世治而愈畏不待羣臣进戒而警惧之言粲然见于云汉之章者其惟上圣乎恭惟景徳祥符之际天下可谓极治矣上之日月星辰得其序故景星明甘露防下之山川草木遂其理故醴泉出嘉禾生内则云亭望幸而东封之礼成外则澶渊告功而北道之盟缔粟腐太仓歳丰也草茂圜扉刑清也四民乐生分定也百吏称职政平也优防岩廊何自知君之难臣之不易哉臣尝伏思而得之盖万机之暇笃意典籍六经之奥防靡不究歴代之治乱靡不监思难图易本于此乎歴观帝王夐无前比惟大禹躬胼胝之劳平水土之患故尝矢谟而告舜曰后克艰厥后臣克艰厥臣然不若帝承艺祖已定之基继太宗极治之后未尝栉风沐雨而能穷理尽道以至斯也孔子曰如知为君之难也不几乎一言而兴邦乎夫知一言犹足兴邦而况行之于身着之于书敷畅厥防掲示臣庻稽功计効何但兴邦而已宜乎跻当时于仁夀之域而贻万世以无疆之休也小臣驽钝妄序述作之意如此若乃尧帝之大哉文王之渊懿臣虽口诵心惟三絶其编盖将如聼钧天之奏于洞庭之野也心则震悸而何足以议其将【阙】　臣谨序





　　文忠集卷九十二
　　钦定四库全书
　　文忠集卷九十三【词科旧稿三】
　　宋　周必大　撰
　　丁丑程试六首
　　检校少保寜国军节度使提举佑神观某授检校少傅武昌军节度知荆南府荆湖北路安抚使马歩军都总管进封加食邑制
　　门下奉间燕于内祠夙视三孤之秩付蕃宣于外阃载更六纛之宜惟时文武之兼资克任兵民之重寄爰序陞于左棘庸増贲于中权咨尔在庭无哗聼命检校少保寜国军节度使提举佑神观某忱恂而有守宏毅而知方蚤廸简于公朝寖践掦于荣路在列若洪钟之应物动必有声拨烦如防刃之发硎用皆无滞曩陟斋坛之峻入陪防宇之逰虽事上尽恭不废谋猷之告然飬恬自适未殚施设之长眷乃荆州应于鹑尾控巴蔡之要路接襄汉之上流总节制于十连适兹谋帅布恩威于一道无以逾卿宜应宅牧之求丕展榦方之畧肆加异渥用表殊知锡鄂渚之新麾易宛陵之旧组篆车饰冕多仪参亚传之华荡节雕戈重镇介属城之列载升髙爵并衍上畬以光良翰之行以厚元戎之礼于戱召公之教明于南国方隆分陜之权申伯之徳揉此万邦何吝饯郿之宠徃懋循良之绩嗣旌绥抚之庸可特授检校少传武昌军节度使知荆南府荆湖北路安抚使马歩军都总管进封加食邑主者施行
　　汉白虎议奏序
