<!-- { "loadSidebar": true } -->
　　冬风淅沥隔窗纱丹室红光蔼曙霞想见病余清似鹤闲研玉雪咏梅花
　　旦气清明体力轻未堪鸣佩拜彤庭缉熙斋里熏金鸭应着医经几巻成
　　简胡学士索木芙蓉栽
　　牡丹芍药皆姱丽总怯风霜不耐秋只好芙蓉伴修竹清华晚暎北窗幽
　　闻种拒霜遮水槛春前分乞数枝栽总知宋玉才情絶防约花时作赋来
　　挽顔子明【三首】
　　五彩春霞绣绮袍文章无复看挥毫相思惟有南山色彷佛当年意气髙
　　贵里侯家甲第开经过长是勒车回守宅里寻常到此去何因更一来
　　南浦江山一旦空行吟谁复继髙踪薇垣柏府多知己犹为传经惜马融
　　九日怀黄学士【二首】
　　年年赐宴捧萸觞同沐皇恩近御床今日江南望江北不知何处醉重阳
　　去时相约看黄花花满园林未到家惆怅别来无一字西风极目雁行斜
　　送梁本之纳溪敎谕【二首】
　　西过泸洲是纳溪锦江还在纳溪西此去家乡五十里青山朝暮对猿啼
　　烟柟雾柏富竒材梁柱还须匠石裁刀布不劳赍计吏圣朝今选学官来
　　早至仪真
　　白沙岸头秋气清仪真郭里早潮生五云北望金台路初是朝天第一程
　　早至淮安
　　百丈牵船夜未休满衣凉露不胜秋前林欲近闻鸡唱城郭昽昽见楚州
　　发淮安
　　岸蓼疎红水荇青茨菰花白小如萍双鬟短袖惭人见背立船头自采菱
　　夜过徐州
　　怒涛翻河乱石横牵船上洪初月明夜中不辨黄楼处惟听层城钟皷声
　　望济宁
　　疎翠轻红水岸迂渔家逺近暎菰蒲髙城前望晴云下却记行程是半途
　　花园望北京
　　黄金宫阙望都门预喜明朝谒圣君万嵗山髙腾王气五云天上焕龙文
　　奉天门早见后午被召至右顺门晚退口号
　　紫禁西连万嵗山宣呼重入觐龙顔拜承圣语丁宁训满袖天香出九闗
　　早过良乡
　　马上风沙拂面飞凝霜如雪堕征衣平明行尽良乡郭茅屋人家未启扉
　　莫州同王邦彦张伯原饮道傍民家
　　雄县城南水没路莫州市里酒如油客行相聚且一醉不见越人空古丘【近城有扁鹊墓】
　　阻风雪德州有怀王邦彦司直
　　萧条风雪夜深寒短棹临津欲发难却忆故人单骑去谁家茅店解征鞍
　　重过安山驿怀金公素
　　共买兰舟北去时尚书相送此分违伤心未抵今朝重万里承恩只独归
　　送张令赴麻阳
　　乱山蛮树向人低遥绾铜章赴五溪为想春风与嘉政新年俱到夜郎西
　　题陆伴读伯阳草书后
　　前廿年陆为余草书谢宣城诗陆不作已十年偶发箧睹其故迹怆然兴怀
　　兰绕春庭露气清徃年同咏谢宣城龙蛇满纸看遗墨忽乱山阳笛里情【友兰陆斋名】
　　题梅送胡方大归庐陵
　　葭菼萧条半着霜故人迢递泝归航东风无限江南意因尔牵情万里长
　　胡学士在北京闻予病寄诗慰问次韵奉酬
　　玉堂新署緑隂凉日想承宣近御床班马雄词真特达唐虞化日正舒长
　　平明阊阖九天开玉佩趋朝百辟来圣主正需调鼎用诸公应荐和羮梅
　　盛世才华翰苑多龙光星彩贯天河自怜同在承恩地不奈频年逺别何
　　头白目昏过五十不禁四体病交攻君恩未有涓埃报却怪书来感叹同
　　绣锦传来五色丝翔鸾翥凤粲离离知公头白丹心在况是文章老不衰
　　朝囘清坐广文氊病起闲逃苏晋禅了彻六尘成梦觉迩来三月已无眠
　　尽恋长生养性灵力求大药扣扄庄生自有逍遥论不道千龄胜百龄
　　红心驿
　　马头近见红心驿茅屋参差半酒家潇洒赤栏桥外栁西风吹折数枝斜
　　夜宿临淮营梦种子【二首】
　　膓断经年隔死生因何随梦到行营营前淮水深千丈得及人间父子情
　　绕膝踉跄捧一编分明梦里见娟娟临淮营内中宵月应照来生未了缘
　　早过宿州
　　月转西林晓雾收霜华如雪拥貂裘马前清景山无数带得余酣过宿州
　　陪谒徐王庙
　　闵子乡中询父老徐王庙下驻旂旄庙前山势如鸾凤万古涂山相对髙
　　范増墓【元有望气者盗发其墓取劒】
　　千年寳劒无光气衰草寒烟野水邻同是遗骸葬徐土当时陵母识天人
　　题赵仲穆画马【二首】
　　紫雾团身白玉蹄权竒倜傥渥洼姿王孙惯见升平事貌得当年入贡时
　　十二天闲总骏才追风蹑景是龙媒曽随六御临关塞亲过流沙万里来
　　子启学士见过仆适他出不遇奉简【二首】
　　西城过雨浄无泥杨栁风轻散马蹄虚有琴徽待髙防却惭书札负前题
　　东邻西舎总风流何处垂杨系紫骝想见斜阳拥归斾不同雪夜剡溪舟
　　子启见和再用韵奉简时曽新市马
　　雨晴沙浄不沾泥新试娇骢白玉蹄款款金城坊里去过门凤字不敎题
　　城上西山翠欲流爱山不骤紫骅骝还如扬子江头看万叠芙蓉近防舟
　　习礼见和用韵奉酬并简宗琏【四首】
　　玉署词华照紫泥逢人不慱铸金蹄緑杨庭馆闲风月朝退从容每自题
　　緑隂池沼擅风流长系青骡当紫骝自爱官曹清似水不妨书舎小于舟
　　不解髙阳醉似泥一壶时共荐豚蹄半酣藻思如泉涌锦轴华牋取次题
　　雅操俱当第一流逸材千里见骅骝闲来同坐北窗下如在清风李郭舟
　　胡祭酒食葵而病戱用奉简兼谢惠蔬【二首】
　　雨后畦蔬嘉可观忽闻憔悴卧幽轩非是安心无妙法谁敎放手刈葵根【胡近作诗自谓有安心法】
　　万虑澄清不入怀饭蔬饮水小茅斋却惭口腹犹贻累频致园官菜把来
　　简胡祭酒【三首】
　　重阳醉后又三日想见黄花绽始多门巷深沈无俗客髙斋清坐养天和
　　满城冠佩趋朝谒得似颐庵独自闲心与天光共明浄朝朝爽气对西山
　　朝来邂逅西江客报道今年盛有秋但得万方同嵗稔吾生贫病不须愁
　　唐人醉归图为金学士题
　　翩翩六骏出腾骧醉里衣冠见盛唐彷佛开元无事日不知谁是贺知章
　　正月廿九日戱简仲熙庶子三絶句时邹徙舎城东
　　萧散双吹碧玉箫与君同郡复同袍金城坊里清如水却爱东飞学伯劳
　　新嵗新斋好著书文明门里防文儒隔邻春酒蒲萄熟谁绾青丝送玉壶
　　正月已终将二月城中咫尺见还难金门朝籍皆先送独遣同寮待长官
　　题小画寄史志静【二首】
　　春含竹树翠淋漓玉立苍苍太古姿乆别仪曹文翰侣江南蓟北赠相思
　　为有髙情共嵗寒别来相忆访平安凭将一片南州意寄与清曹粉署看
　　金幼孚挽诗【三首】
　　独携书史傍林泉荣利由来意澹然时绕金川看玉笥未曽轻到县门前
　　雪崖风节凛飞霜蕙带兰袆道味长剩贮诗书遗诸子乡人共诧白眉郎
　　昔嵗京华住接邻论文来徃日频频十年不见成终古洒泪东风为故人
　　题画寄思贻兄
　　多情不忍看离羣况复双清共拂云蓟北江南六千里白头兄弟两乡分
　　非所秋夕寄示康甥【二首】
　　一防寒灯照黯然哀蛩四壁夜无眠傍人解识词垣老为叹重来未十年
　　五十无闻将六十不才孤负宠恩深惟应一片清秋月解照平生报主心
　　非所寄习礼【二首】
　　舎外周遭无隙地积刍曽畏短檐间紫茄緑瓠霜前摘拟借西园五尺闲
　　采采黄花定满枝东邻西舎共襟期银瓶注酒清于玉醉里题诗看少谁
　　题画
　　竹树纷纷翠欲迷山云半敛水禽啼何人自有清幽趣不放扁舟过剡溪
　　南昌罗氏仰髙楼
　　红尘市里浩漫漫车马东西引避难独起髙楼出尘外青山天际巻帘看
　　隔浦飞来万仭青仰髙楼外玉为屏南昌千古西山并别有东湖孺子亭
　　宣德丙午谒二陵【二首】
　　去年侍从谒长陵此日重来恸倍増春栁春花浑似昔献陵陵树复层层
　　君恩追忆不胜哀老泪干枯病骨摧陵下一来膓一断余生知复几回来
　　题溧阳两王先生归荣图【三首】
　　壮嵗青云鴈序分白头归里更情亲一门夀俊聨双璧海内于今见几人
　　昼锦相辉入故园连枝竞爽并髙年从前心事清如水晩得幽闲不愧天
　　康乐才名我素交惠连文苑旧同袍眼看逸翮聨翩去不尽中情怅望劳
　　过将台【二首】
　　风云长防崇台下昔日文皇此誓师至竟苍天辅真主英雄卷地从龙旂
　　指挥虎旅誓皇天旧将犹能説徃年龙去鼎湖云遗臣过此重潸然
　　有怀子启行俭时彦时勉诸君子
　　霜满貂裘月满天四更骑马白河边玉堂学士无公务正拥青绫足晏眠
　　扈从巡边至宣府徃还杂诗【十首】
　　北斗初髙月未斜五更清露浄尘沙道边丛绕炉香立多是耆人候翠华
　　居庸闗中四十里回冈复岭度萦纡道傍石刻无人识尽是前朝防【去声】古书
　　闗栁行行叶乍稀西风犹未振霜威圣情预悯随营士勑下尚书尽赐衣
　　圣恩不已恤残躯老拙深惭报効无屡酌金壶赐甘醴还令中使防轻舆
　　边屯今嵗盛丰登仓庾家家积粟盈何幸王师此游豫大车藁秸进行营
　　红叶离离浄可书緑渠流水见游鱼老臣虚拜貂裘赐一路阳和防属车
　　边阃当时任老臣边头千里浄无尘御营上谒多恩赉天语还闻奬谕频
　　山望鸡鸣势入云下循仄径棘纷纷不辞涉险观遗碣重是欧阳太史文【圭斋】
　　闗外初冬似早春僧房犹见菊花新时平扈从巡边塞宣府囘銮只二旬【宣府秦上谷郡】
　　怀来城外夜微雪风送轻寒初着身明旦马前红一色囘军共试赐衣新
　　侍从海子飞放应制【五首】
　　碧山翠海帝王州凤盖霓旌防冕旒何幸升平无事日衣冠祗从六龙游
　　帝德含在至仁乾坤万物总皆春天池浩浩嬉鱼鸟御苑跄跄集凤麟
　　灵沼融融冬不冰如云鳬鴈与鹍鹏吾皇盛德惟蕃育不重鹰雕搏击能
　　罝网临郊一面张凌云排雾任飞翔古今田猎三驱乐惟有殷汤与圣皇
　　玉座金舆俯绿漪水光林影漾龙旂岂如汉武横汾乐正似周文在沼时
　　题金文鼎清风楼巻【五首】
　　白日红尘深复深九衢车马骤骎骎小楼独坐清风里如在湘川渭水浔
　　世上浮荣了不知闲调绿绮理朱丝楼头只许徽之造楼外从人歌竹枝
　　清风飒飒清云深六月楼中暑不侵朝阳光辉下凤彩暮雨髣髴闻龙吟
　　百年谁继赵松雪近数毗陵王绂髙忽复乘云去无迹登楼怀忆使心劳
　　先生已别金陵去归住呉淞近海滨淇澳潇湘随处有清风明月共何人
　　题墨菊寄宗琏【二首】
　　曽伴金城坊里住邻园日日看花来髙秋九月毗陵郡潇洒何人共酒杯
　　思诚斋里清如水坐对幽花晩自香共有故园螺渚上几时归去赏秋芳
　　以绢问张子俊求画
　　梦忆衡庐紫翠重结巢须倚玉芙蓉天恩未便敎投绂一幅鵞溪更恼公
　　索子俊中书画松
　　千嵗徂徕古翠蟠拂云含雾泻风湍毕宏韦偃君今是烦写髙堂五月寒
　　入蓟州界
　　云浄天清紫翠浮好山消尽越乡愁行人如有江南兴马上题诗入蓟州
　　蓟州道中见菊花有怀子启时彦行俭时勉诸君子【二首】
　　秋光渐近重阳节缓辔垂鞭踏软沙却忆玉堂闲白画谁家庭馆看黄花
　　想见聨镳西出城酒壶诗巻共髙情看山骑马渔阳郭也似平坡寺里行
