<!-- { "loadSidebar": true } -->
《鸥陂渔话》：“《因树屋书影》述其先人作观宅四十吉祥相，其第二条‘架上无整齐书’注云：‘本本精良，一一完善，手且未触，目于何有？但观架中，便知腹中。’此为藏书而不读者痛下针砭。然余谓真能读书者，必能珍护，若但如栎园所云，适足启子弟轻亵简编之恶习，岂雅人深致哉！”

《征刻唐宋秘本书例》：“大梁周子梨庄，栎园司农长公。司农世以书为业，嘉、隆以来，雕板行世，周氏实始其事。游宦所至，访求不遗余力。闽谢在杭先生，万历中钞书秘阁，后尽归司农。而遭患难，数世所积，化为乌有，独此缮写秘本二百余种，梨庄竭力珍护，岿然独存。”又朱彝尊启：“黄子俞邰，周子雪客，藏书累叶，手泽犹新。玉笈缥缃，不减李邺侯之架；御书炳焕，何殊孙长孺之楼。

又张芳《论略》：“黄、周两君秘集，惟唐沈下贤、宋柳仲涂、金赵闲闲先列数种，其余经史逸册、有裨名教者，冀公之当世，略存微尚，稍抑轻华。”又云：“吾党平时，眷念前人之著述，而不可必得；一闻跫音于空谷，遂嘘嘉种为寒香。”

 

二一七、黄宗羲太冲

不沾学究头巾气，不堕支那文字禅。

辛苦奚囊遍南北，馋鱼更上海东船。

全祖望《梨洲先生神道碑》：“公讳宗羲，字太冲，海内称为梨洲先生。浙江绍兴府余姚县黄竹浦人也。忠端公尊素长子。公愤科举之学，思所以变之。既尽发家藏书读之，不足，则钞之同里世学楼钮氏、澹生堂祁氏，南中则千顷斋黄氏、吴中则绛云楼钱氏。穷年搜讨，游屐所至，遍历通衢委巷，搜鬻故书；薄暮，一童肩负而返，乘夜丹铅。次日复出，率以为常。”又云：“公晚年益好聚书，所钞自鄞之天一阁范氏，歙之丛桂堂郑氏，禾中倦圃曹氏，最后则吴之传是楼徐氏。然尝语学者曰：‘当以书明心，无玩物丧志也。’”

又《附记》云：“公有《日本乞师记》，但载冯侍郎京第乞师始末而已，无豫。乃《避地赋》则有曰：‘历长崎与萨斯玛兮，方粉饰夫承平。招商人以书舶兮，七昱缘于东京。’是公尝偕冯东行，而后讳之。”昌炽案：“昱缘”疑“略录”之讹，不敢辄改。

《南雷诗历》有《移居诗》云：“不为安床席，先遗百本书。推寻如逋寇，断烂恨谗鱼。”又《偶书》第五首云：“书院讲章村学究，支那语录莽男儿，蓦然跳出两般外，始有堂 堂正正旗。”

《曝书杂记》：“黄百家《当箕初稿》有《续钞堂书目序》，言梨洲保护藏书于兵火之中，道虽穷而书则富。”昌炽案：百家，梨洲子也。

 

二一八、吴之振孟举

此是南雷都讲地，满村黄叶语溪湾。

他乡寒故终须别，三载皋比返蕺山。

《嘉兴府志》：“石门吴之振，字孟举，以贡授中书，有《黄叶村庄诗文集》。”

黄宗羲《天一阁藏书记》：“甲辰馆语溪，槜李高氏以书求售二千金，大略皆钞本也。余劝吴孟举收之。余在语溪三年，阅之殆遍，此书固他乡寒故也。”

《曝书杂记》：“黄叶村庄，石门吴孟举藏书处。全谢山谓：‘祁氏旷园之书，精华归于南雷，奇零归于石门。’即指孟举也。”昌炽案：石门指吕庄生留良，非孟举也。南雷讲学石门时，与庄生合得祁氏书，见全谢山《小山堂祁氏遗书记》。

《池北偶谈》：“石门吴孟举刻《宋诗钞》百数十家，多秘本，盖与其县人吕庄生两家所藏本。而颍滨、南丰尚不及载，则未刻尚多也。吴为予言，唐樊宗师，宋二刘公是、公非集，其家皆有之。”

《天禄琳琅》：“明刻《唐人万首绝句》，吴孟举藏书，有‘延陵季子’朱记。”

 

二一九、吕留良庄生  子葆中无党

可怜坊社但狺狺，心学姚江竟反唇。

觑破东书堂内案，不禁齿冷到光轮。

全祖望《小山堂祁氏遗书记》：“吾闻澹生堂书之初出也，其启争端多矣。初，南雷黄公讲学於石门，其时用晦父子俱北面执经，已而以三千金求购澹生堂书，南雷亦以束修之入参焉。交易既毕，用晦之使者中途窃南雷所取卫湜《礼记集说》、王偁《东都事略》以去，则用晦所授意也。南雷大怒，绝其通门之籍。用晦亦遂反而操戈，而妄自托於建安之徒，力攻新建，并削去蕺山学案私淑，为南雷也。近者石门之学，固巳一败涂地。然坊社学究，尚有推奉之者。弟子之称，狺狺於时文批尾之间。岂知其滥觞之始，特因澹生堂数种而起，是可为一笑者也。然用晦所藉以购书之金，又不出自己，而出之同里吴君孟举。及购至，取其精者，以其余归之孟举，於是孟举亦与之绝交。是用晦一举而既废师弟之经，又伤朋友之好，适成其为市道之薄，亦何有於讲学也。”昌炽案：用晦姓吕氏，原名光轮，改名留良，字庄生，用晦其号，又号晚村。子葆中，字无党。《义门弟子姓氏录》有晚村孙吕懿历，字敬授。

吕庄生《得山阴祁氏澹生堂藏书三千余本示大火》：“阿翁铭识墨犹新，大担论筋换直银，说与痴儿休笑倒，难寻几世好书人。宣绫包角藏经笺，不抵当时装订钱，岂是父书渠不惜，只缘参透达摩禅。”原注：“祁氏参临济宗。”

《拜经楼藏书题跋记》：“《穆和斋集》有‘吕氏藏书’、‘耻斋’二图记。”
    又：“《鲁斋遗书》有‘不远复堂’、‘难得几世好书人’、‘无党’、‘耻斋’诸图记。”

又《读书敏求记》谷林先生跋云：“雍正甲辰，蝉花居士取御儿吕氏明农草堂善本手校。”

《持静斋书目》：“《鸿庆居士集》，旧钞本有‘御儿吕氏讲习堂’印。”

《士礼居藏书题跋记》：“《小畜集》，吾研斋补钞，留字皆缺最後一画，吕无党手钞也。又《栟榈集》，赐书楼蒋氏藏吕无党钞本，谨慎之至，於漫灭处皆以细笔画识之，以存其真。”昌炽案：余见钞本《洪文惠集》，留字亦缺末笔，有蒋子宣跋。知吾研藏书散後，皆归蒋氏。蒋，吾郡藏书故家，所谓赐书楼也。

 

二二○、冯文昌研祥  江立玉屏  韩泰华小亭

吴越野民清旷域，缥带芸签忆赵侯。

从此人家添小印，不当帖尾便书头。

《杭郡诗辑》：“冯文昌字研农，嘉兴诸生。有《吴越野民集》。”注云：“研祥为司成开之孙，以次子褎仲赘与栖里沈氏，遂徙家依之。”

江藩《金石录跋》：“研祥收藏甚富。得右军《快雪时晴》真迹，因筑快雪堂于西湖之孤山。自嘉禾移居武林，遂为杭人焉。”

《读书敏求记》：“《金石录》，吾友冯研祥有不全宋椠本，刻一图记曰‘金石录十卷人家’，长笺短札，帖尾书头，每每用之，亦艺林中一美谈也。”

《淮海英灵集》：“江立字玉屏，号云溪，旧居杭州，移籍仪征。有宋版《金石录》，因题其斋曰‘金石录十卷人家’，著《小齐云山馆诗钞》。”

张燕昌《刻印跋》：“冯研祥《金石录》，今为玉屏先生所有。珍重视余，余为用飞白书刻印以赠，艺林中又增一段佳话矣。”昌炽案：是书后归赵晋斋魏。复相继为阮文达、韩小亭所得。今藏座主潘文勤师滂喜斋。韩名泰华，浙江仁和人，官潼关道。晚年侨居金陵，筑玉雨堂，藏书甚富。有元人集百余家，皆传钞精本，或《四库》所无，而元刊仅存者。尝欲辑《元文选》，以十家作一集。道光庚戌，首集既成，即毁于兵。其所著《无事为福斋随笔》云：“《金石录》明以来多传钞，惟雅雨堂刻之。阮文达有宋椠本十卷，即《敏求记》所载者。文达自抚浙至入闽，恒携以自随。一日书贾来售，惊喜若狂，余得之，亦刻‘金石录十卷人家’小印。”又考翁苏斋诗：“阮公积古迈欧赵，苏斋快与论墨缘。恰逢叶子仿篆记，宛如旧石冯家镌。”又云：“叶子篆样又摹副，其一畀我苏斋筵。”则翁、阮二家亦有此印也。曩年假馆滂喜斋，文勤师尝出以相示。有“冯文昌印”、“字研祥”、“冯氏三余堂收藏”、“冯子元家藏印”、“平安馆印”五朱记。其余各家题词图记，充然满幅，洵惊人秘笈也。

又案：《天禄琳琅续编》：“《分类补注李太白诗》，元万玉堂刊，冯氏藏本，有‘冯氏图书’、‘冯印文昌’、‘文字之祥’、‘文字之祥君家其昌’、‘冯氏三余堂收藏’、‘快雪堂图书印’、‘茅斋玩赏’、‘清旷之域’、‘茅屋纸窗笔精墨妙’诸印。”

 

二二一、叶奕林宗  子裕祖仁

童子敲门送赫蹄，篝灯未罢已鸣鸡。

巫阳忽下申生驾，自古厉阶煽艳妻。

《读书敏求记》：“吾友叶林宗，笃好奇书，搜访不遗余力。每见案头一帙，必假归躬自缮写，篝灯命笔，夜分不休。我两人获得秘册，即互相传录，虽昏夜叩门，两家童子闻声知之，好事极矣。林宗殁，余哭之恸。为文以祭之曰：‘昔我与君，定交杵臼，奇文同赏，疑义相剖。’又曰：‘垫巾步屧，频烦往来，尺蹄问字，一日几回。’君亡来三十余年，遍访海内收藏家，罕有如君之真知真好者。每叹读书种子几乎灭绝矣。”

《七十二峰足征集》：“叶奕字林宗，好学多藏书，名与石君上下。子祖德、祖仁，皆少有才名。林宗后娶妻，二子俱失爱，以忧死。士论少之。”又：“叶修字祖德，林宗长子，与弟祖仁迭为酬唱。名其集曰《华萼集》。”又：“叶裕字祖仁，林宗次子，右手骈指，自称枝指生。游钱牧斋、陈确庵之门。以后母故，失爱于父，郁郁以死，年止二十五。虞山陆岂凡，好道志怪之士也。庚子岁四月九日，去祖仁之亡将期年矣，岂凡于紫雪坛扶乩，忽飞笔书‘远山微抹送横波，细骨轻躯艳绮罗’云云，题‘鬼仙叶祖仁作’。林宗宝藏其笔，以为真。申生、伯奇，千古同声一哭。”

《爱日精庐藏书志》：“《孙觌大全集》，叶石君跋：‘此书为从兄林宗借去几十年矣。乙巳之春，林宗卒，为之整书，始得检归。’”

《皕宋楼藏书志》：“《沈下贤集》，叶石君跋：‘崇祯戊寅得《沈亚之集》，为林宗乾没。近来林宗物故，书籍星散，宋元刻本，尽废于狂童败妇之手。予生平不欺其心，自信书籍必不若林宗死后之惨。’”昌炽案：《沈下贤集》，今在常熟瞿氏。林宗自跋，题：“崇祯四年冬十一月，记于虞山之毖室。”

又《士礼居藏书题跋记》：元本《金石例》有跋，题：“顺治乙未夏五月，雨窗支指生叶裕。”

 

二二二、叶树廉石君

金庭玉柱太湖东，述古精严未许同。

石癖书淫成底事，驱鸡牧彘作冬烘。

