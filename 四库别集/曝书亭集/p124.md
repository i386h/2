<!-- { "loadSidebar": true } -->
　　翰林院侍读寳应乔君以疾卒于京师其子崇烈扶其柩归于县治东南箕山之阳乞检讨吴江潘君耒铭其藏又请彞尊为文伐石以表君墓君莱讳子静字别字石林世为寳应人曽祖邦从祖份不仕父可聘明天启二年进士掌河南道御史以防直闻母王氏有壸行君中康熙二年乡试六年
　　赐进士出身除内阁中书舍人十一年充顺天乡试同考官闗节不到以父老请归终养寻丁忧居防尽礼服除补原官十七年有
　　诏举博学宏词备顾问君被荐明年
　　召试体仁阁下赋诗居一等改授翰林院编修纂修明史史馆初设在东安门内肩舆不得进君体肥窘于歩趋骑驘一头辰入申出考稽典籍念崇祯朝乏实録与同馆四人先撰长编以资讨论防广西平补行乡试君奉
　　命主考称得士还充
　　太祖髙皇帝实録纂修官实録以国书译汉文文义后先恒龃龉君能曲畅本指一濡削语简而事加详经进天子称善时
　　上再试词臣恱君作曰乔莱学问优长文章古雅爰命君充日讲官知起居注寻迁左春坊左中允纂修三朝典训进翰林侍讲再进侍读
　　皇朝漕运沿明旧制自淮入河以达防通河既失故道从安东入海清口日淤淮泗泛滥由洪泽以南诸河下注治河使者又开减水垻泄之淮扬州县七荡析离居穑事俱废天子覧台臣奏濬海口以泻积水遣使者相视还报可乃出帑金命安徽按察使于公成龙董其役緫督河务都御史靳公辅上言海口髙于云梯闗五尺疏海口则引潮内侵大不便因请筑堤束水使髙置二牐于邵伯镇南髙邮州城外泄洪泽盱眙天长之水俾入隄自车逻镇筑横堤一道抵髙邮自州城东筑大堤二歴兴化白驹至海口束所泄之水入海计需银二百七十八万有竒请先给帑而徐取偿于田亩子粒纲盐又请设官二百七十余员择才能者任之疏入
　　天子下廷臣议多是河臣言适君入视直
　　上御乾清宫西暖阁阁臣奏事毕
　　上顾问君濬海口事宜君直前奏河臣疏非是
　　上悦曰此尔一人意见邪君对淮扬人所见皆与臣同翼日合戸科给事中刘国黻等十人持议河臣之言有四不可行海口原有故道第令塞者通之浅者濬之俾渟蓄之水悉趋于海斯已耳河臣议开大河筑长堤堤在内地者髙丈六尺河寛百五十丈近海者堤髙一丈河寛百八十丈势必壊陇亩毁村落掘墟墓惨有不忍言者不可行一河臣之议先筑围埂用水车踏去埂内之水取土筑堤不知臣乡地卑原无干土况积潦已久一旦取土积水中投诸深渊工安得成成亦易壊不可行二河臣欲以丈六之堤束水一丈是堤髙于民间庐舍多矣伏秋风雨骤至势必溃溃而南则邵伯以南皆为鱼鼈溃而北则髙邮以北靡有孑遗即当未溃之时潴水于屋庐之上岂有安枕而卧者乎不可行三至于七州县之田向没于水今束河使髙田中之水岂能倒流入河不能入于河即不能归于海淹没之田何日复出不可行四
　　上是君言河臣之议乃寝未几君罢归治废圃曰纵棹园垒石疏池刺小船往来读易其中着易俟二十巻县志二十巻诗文集若干巻君之建议也于公颇徳之及出领河务值君归恒以地方利弊谘君君必直言无隠然终不干以私三十三年春有
　　防召君入京师君既至键户不接见賔客读易著书如常时居数月病作遂不起君居家孝悌谨事师友疎于财恒周人急后进有一善为人诵其文不去口性不饮酒好观人饮竟席不倦尝辟一峯草堂于宣武门斜街之南暇与布衣紃履之士诗篇酬和退朝輙考证史事同馆有持异説者审其本末而匡正之不与之争也河议初出大学士梁公清标时为户部尚书叹曰江淮之间可谓有人君卒时年五十有三娶邱氏封宜人子四人崇烈康熙丁夘举人崇譲贡生卒崇修贡生崇禧女五人国黻其长女壻也次邱璋次任宸次朱经次黄之钧孙五人
　　通奉大夫福建布政司使内陞汪公墓表
　　公讳楫字舟次世居徽州休宁县至曽祖考某迁江都公幼补学官弟子既而屡试有司不遇以贡署贑榆儒学训导防
　　天子特开博学宏词科徴文学之士备顾问著作之选于是巡抚江南静宁慕公天顔以公名应
　　诏康熙十有八年三月朔
　　召试体仁阁下大官具酒馔授几坐防罢公赋就纚纚千余言诗独用险韵
　　天子拔置一等授翰林院检讨充明史纂修官开局东安门内公请监修緫裁官仿宋李焘先撰长编然后作史乃取崇祯十七年事凡诏谕奏议文集邸报家传辑为长编由是十六朝史材皆备二十一年春琉球国王表请封爵旧典用给事中行人各一员往
　　天子重其选
　　特命廷臣会推可使者以闻入
　　朝人多俛首畏缩公鹤立班中大臣遂以公对充正使赐一品服临发公诣
　　阙上言七事其一谓本朝文教诞敷
　　皇上方颁御书于封疆大吏宜并及海外属国礼部以无故事持不可
　　天子特允四条给銮仗之半缥嚢钿函赍
　　宸翰以往既达螺江酾酒梅花洋百神卫防帆开风便七日抵彭湖岛中山王率所部郊迎公谕以
　　天子威徳王及臣民小大稽首陈
　　天书殿中告诸宗庙琉球自隋始通道明初析而为三其后山北山南复合于中山为一分合之故史不能详公思采入明史乃入庙观所立主一一默识之撰中山沿革志二巻又述其山川风俗礼义为琉球使録【阙】巻国王之防公也酒半手自弹琴以恱公公故善乐律与谭长清短侧之辨王大恱服及请公书殿牓公纵笔为擘窠书王大惊以为神国虽有孔子庙庳陋将圮公俾修治既成为文刋诸石上颂
　　天子神圣声教洋溢海外由是国人知学使还国王例有餽王重公有加礼却不受
　　朝命受之乃受因奏琉球子弟愿入国学
　　天子允之以公奉使尽职从优议叙俾宫坊官缺出用适闻本生祖考讣乞归治防里居三年始就京师补原官是冬
　　天子加意民牧思得良二千石以为表率乃以公出知河南府事治绩为中州最擢福建按察司使后三年转布政司使莅官五载民戴其徳
　　诰授通奉大夫
　　召入京师将擢卿寺公以疾告
　　属车南巡犹强起迎于宿迁
　　驾至扬州衣朝衣伏道左
　　天子熟视曰汝老邪朕几不识卿矣
　　宣赐御书未几卒年六十有四公少与三原孙枝蔚泰州吴嘉纪齐负诗名所作务去陈言盘硬语又不堕体见者比之斩新花蕊书法以骨胜得杨凝式米芾之神自守郡后躬亲判牍吟咏渐寡然海内称诗者数当代大小雅材必为公屈一指焉所着有悔斋集公之通籍也同日入翰林者五十人予亦与焉乆之睢州汤公斌由内阁学士巡抚江南风俗移易民之颂徳不衰公继为亷吏明刑敷政而又奉使絶徼擅言语之科可不谓难焉表诸墓庻后之尚论者以制科为可行匪独文学之选己尔
　　赠中宪大夫知滦州事李公墓表
　　墓有表古也葢自汉元初五年谒者景君始其崇四尺其制圭首方趺其文由左而右志石纳诸圹中而表立于既之后所以表封陌限樵牧述美功礼不可以废也两淮都转运使掌盐法道事长山李君斯佺请表厥考滦州府君之墓表曰公讳溉之字岱源世居济南之长山曽祖迓春以孙贵
　　诰赠光禄大夫太子太保兵部左侍郎都察院右都御史祖梦凤以子贵
　　赠如其父官考化熙累官光禄大夫太子太保刑部尚书妣一品夫人沈氏公少习春秋年十五补学官弟子寻以廕入国子监尚书公方仕于
　　朝祖母宋里居公婉容柔色晨昏定省问何食饮慈以防甘奉养者三载深得宋太夫人欢心忘其子之在
　　朝也尚书公既
　　予告公亦不谒选人建芝烟阁于堂之左置经传子史法书名画枕籍其中与合志同方之友日事搜讨旁及天官地志九流百家二氏之説靡不审其是非正其纰缪既而尚书公病剧公昼夜沉忧疽发于项继以疾疴沉緜不离衾枕已无意牵丝奉檄矣吏部按籍除知滦州滦故畿辅地俗悍难治公至鉏强抑暴御胥吏以严爱民若家人父子节用以示俭盐豉蒜果堂厨无大烹防
　　天子时巡幸滦公力除官道峙糗粻羊豕禾秅悉出自廨舍锱厘圭黍不扰民间公故多须畿辅称亷吏者必曰髯知州云及朞以盗案罢公之官于滦也尚书公在堂去州治几二千里毎三五日问膳之使络绎如织一闻去官视同脱屣抵家五月而尚书公卒公于送终之礼参酌古今情文兼挚又继厥考之志养祖母宋者四年孝子之后复有孝子可谓能子也矣公生于明天启七年月日卒于康熙十一年月日年四十有六娶于氏江南提刑按察司使重华女子男一人斯佺也女二人一嫁章邱焦舜同一嫁新城王启深孙男【阙】人女【阙】人
　　钱孺人墓表
　　嘉兴李镜明逺之妻桐乡钱氏者嵗贡生讳某之子广西布政司右防议讳某之孙赠兵科给事中讳某之曽孙而李君讳某之子妇两淮都转运使讳某之冢孙妇也其生以某年月日其卒以某年月日其年四十有九其也以某原有子四人曰某某某甚女一人嫁海盐王某明逺予友也力学而贫其祖运使公好结纳天下名士卒之日家无余蓄明逺少孤所受产有宅半区有田三十亩力不能接賔客恒闭户不出自予之外相往还里中者六七人而已予交明逺二十年入其宅四壁萧然而未尝有戚戚之色则以孺人能安其贫无摧讁之言入其听也孺人详于礼谨于妇徳事王舅如舅鞠视幼叔小姑如子卑尊外内悉称其贤所衣布裳澣濯至补纫百结饎防之供或杂以糠籺邻妇骤见之不知其生长冨贵家也自其始嫁遭舅丧继丧王舅当大事者再娶娣妇二人嫡妇一人嫁女妹一人女子一人集其赀费不为少矣然不告急于婣族不称贷于邻里而三十亩之田半区之宅卒保如故由孺人之勤斯能相夫子以不匮噫亦异矣孺人既没明逺逾朞而哀值予归自济南请为文镵诸墓予谓女子之徳不外勤与俭耳亦惟贫窭乃见若夫身处冨贵不侈以荡者有焉其何俭勤之足述而见诸学士大夫之表者往往扬诩过实谀墓之文览者莫之信也惟窭且贫者不与俭期而俭至俭矣未有不趋乎勤者也然或慕人之有余或怨己之不足虽士君子或不免焉若孺人之贤葢匪直女子之所难几矣表诸墓庶几予言之不失其实而明逺门内之化若此亦以见予取友之端焉
　　节妇陈孺人墓表
