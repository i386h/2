<!-- { "loadSidebar": true } -->
　　承华翰嘉品，特遣杨孝子度江下问，足见好学不厌，自强不息之意，健羡，健羡。又以见雅意与人大同，皆物我一体之诚。惜乎人自执见，人自执空，反非实学，以为不可有所见。而不思立则见其参於前，在舆则见其倚於衡者，与卓尔跃如何谓。要空者莫如道与释，道者犹能谓「鼎肉若无真种子，如将水火煮空铛」；释者犹能谓「驯得自白牛露迥迥地」。但其所谓真种、白牛，自与圣人所谓卓尔跃如、参前倚衡者不同耳。吾觉山若见得此天理为是，将来涵养体认，且不必与之辨，亦不必求其与我合，恐自己忽然惑於其中。高公敬常有此病也。惟立其在我者，待其自与我合可也。惜乎屡见其坚不可破矣。 
　　
　　与吉安二守潘黄门 
　　
　　旧知若水拜白二守潘汝中黄门道契执事。昨承远访金陵，往来跋涉为艰，愧无以相益，可酬此劳者耳。访知初秋赴吉，彼中志学之士，相以主清原之盟，第吾契力量，可因而转之，以救世明道可也。若附和之以益其过，重其迷惑，不可也。盖彼之所隔者一层耳。知觉，所同也；而知觉之理，所欠也。曾忆向十年前时，有言良知必用天理，天理莫非良知。传云：「重耳无我之所有，我有重耳之所无。」非此类与？故尝曰：「空知，禅也。」又曰：「学至常知天理焉，至矣。」张子正蒙有曰：「合性与知觉有心之名。」盖有明此矣。夫性即理也，夫心非独知觉而已也，知觉而察知天理焉，乃为心之全体。今言心而但以知觉，乃谓不可有所见。夫天理及以体认天理为求外，是以义为外，以理为障矣。然则与参前倚衡之见，卓尔之见，皆非欤？是何等学问也。汝中必不为其所惑焉，亦必不坐视其惑之至此也。兹旧门人濮锜来为部下永宁县丞，草草附此。与有意见人语累千百言，不若有此辈未有主者，一语或能振作之也。如何！如何！余不一一。戊戌六月二十八日 
　　
　　答黄安?中丞 
　　
　　承专价华翰盛仪之贶，具知南北往来，劳恙之中，而此心不忘心学也。幸甚！幸甚！来谕以孟子求放心，邵子心要放二者下问。夫所谓求放心者，收使之入也；所谓心要放者，廓使之大也。仆不知孟、邵，知吾心耳矣。仆知吾心，信吾心耳矣。安敢舍自信而信孟、邵也？夫孟、邵者，要有所为言之也。夫人心无出入，亦无大小，其本体有一定故也。盖心无入，故无出，则心何以放在外，如鸡犬之为外物然也？惟其本体自寂自感，不动而能通，以人之私欲私意蔽之而不见，故似放於外耳。然则以日月之蔽於云雾，以为无日月可乎？不可也。心无小故无大，则何用放其心而大之，如物之可易而巨细然也？盖其心体本广大精微，为人私欲私意局之，故似乎小耳。然则以隙光而窥天，以为天小可乎？不可也。是故孟子所谓求放心，乃为失心者言之耳。邵子所谓心要放，乃为小其心者言之耳。至於其所谓尽心一言尽之矣，必有事而勿正、勿忘勿助之数言尽之矣。合内外，同大小，一以尽之矣。又何有於内外大小之偏弊，而用救偏补弊之功乎？是故能存心於勿忘勿助之间，则人欲彻去，天理长存，而寂然感通之体自在，何尝有放於外？广大精微 之体自在，又何用放其心而后大？然则孟、邵不识心欤？曰：「孟邵非不识心也，救时而言之也。」是故为教者，不可为救时而立也。中道而立，能者从之也。尽心勿忘勿助之间之谓也。水也以愚而不取於世，感安?公相知相信之深，不得不为倾倒言之也。谨复。戊戌六月二十九日 
　　
　　答戚秀夫贤 
　　
　　若水再拜复。适览五月来谕，高明之见甚是，甚得大同之意，虽区区前书，亦甚以为喜幸。然有所相非者，此必有由起，皆不用功，不知同体之义，便自我上起念头，如此则又所学何事？以此知朱、陆二公，当时亦必不如此，如此者皆两家门人不用功者为之也。执事既见得大同两是之意，亦不必劳置辨也。吾久不设讲，此间学者渐渐散去。散去既尽，吾之所独立，吾之所以为吾者固若是，固不加损益也。石翁诗云：「门下诸生无一个，呼童撤却皋比座。与侬十万青铜钱，明年卖与张东所。」此吾今之志也。不敢多言以渎哀悰。戊戌七月十九日 
　　
　　答林吏曹子仁春 
　　
　　旧知湛若水再拜复天曹林子仁大人道契执事。久阔想渴，忽承手翰，嘉惠兼至，何慰如之。区区切念归制於大义，中夜以思，不能奋飞，老婆心切，谁则知之！来谕同 体诸说，足见学力之至，然皆爱我以德，而不以姑息者也，其亦异乎卿实之见之爱我矣。然区区之怀，终是昔年山林习念，以时方有事嫌未可举，欲更从容至冬春之交，疏乞天意，未知何如也。曾有赠李逊庵太宰赴召诗云：「何名为天官，心亦如天然。」若不得请，岂敢不勉！前此劝东郭来者，以眼前可与同心者，此君耳。至论古人之学，非但欲教同异之纷纷也。无乃欲求至当之矩，以为终身之归。石翁先师云：「如适万里之途，但其起脚不差，将来必有到处。」吾又以为，人之求学，如病求医，必得中和之剂，乃可愈病，实性命所关也。是以古人必先言学问思辨之详，而后言笃行，既言尊德性，而又须言道问学也。吾近觉得前此言语太多，予欲无语，默而识之，此孔颜正学也。其有言者，实不得已也。咸之感人亦尚无心，而况腾口说乎？宜乎人反以为病己也。自兹可以守口矣。因告贤者知之，使还，布谢谩及。谨复。七月二十九日与徐歙尹淮 
　　
　　知湛若水再拜，歙县大尹徐侍御大人贤契执事。□执事之来歙也，已有先声，歙之士人皆曰：公必□□□一振起斯文，以成人才为己任也。今□逾载□□□□□焉，父老必皆曰□公无意於□□□弟者□。夫县令者，一方士民之表也。吾契肯朔望一至斗山，询其勤惰，咨其得失利病，士民将勃焉兴起，相勉於为善矣。公必曰：「斗山胜处也。惜其未有赡田。士人有出田若乾以赡贫士者，吾必贤之。」则士人必起而出田矣。曰：「富家父老，有出田若乾亩以赡学子者，吾且贤之拜之。」则父老必将起而争先出田矣。是不费公财，不劳己力，而可以成循良莫大之事业，足流休光於后世，为士人父老之美谈矣。岂直簿书期会之小补之哉？惟执事图之。八月望日。与谢惟仁显一向缺问孝履何如，计受徒相绊，想未能一来也。闻彼间有同志作会甚好，若得志气常相通，如血脉常相贯，乃见恳切。若终死不忍叛其师之说，视同门如亲弟兄骨肉而不可解焉，则此恐终不及阳明之门矣。然道之行废，命也，圣人亦何心哉！石翁先师尚三十年不讲此学，故其诗曰：「门下诸生无一个，呼童撤却皋比座。与侬十万青铜钱，明年卖与张东所。」圣贤亦何心哉！时素归，草草附此，稿刻并览。中秋望，水拜谢惟仁贤契足下。戊戌八且十五日
　　泉翁大全卷之十一 
　　
　　文集 
　　
　　门人江都沈珠等校刊 
　　
　　书 
　　
　　复谢惟仁 
　　
　　前次书来报东山学规，而未欲答者，以白鹿洞虽出於大儒之手，而止可论理为名言耳，恐无下手用功处也。昔庄渠提学广东亦立四言，有邓童生前问曰：「四者不知何处下手？」魏公斥之曰：「童子何知！」吾谓童子此问，正有知也。今以五教之(日)[目]、为学之序、修身之要、处事之要、接物之要，判为五条，的於何处下手乎？而训规诸条不惟皆原於心，而心又本於几上用功，其孰为易简烦难也？故由训规而可括白鹿之五条者，则有之矣。未闻由白鹿之五条而可以引至训规者也。而使学者以先入之言为主，其复可以变乎？人皆曰：「是又别开一户牖也。」本欲无言，以惟仁书频来，不忍默默也。不悉。九月十九日 
　　
　　复太仆子仁 
　　
　　三复来谕，超出常见，深得老臣之心与时义之的，时辈蒋卿实诸人皆不及也。喜甚！喜甚！非喜执事之合己也，喜识见之真能合道也。前吾於蒋子之数简，吾忧焉，非忧其不合己也，忧其数十年学道，而犹如此同众庸人之见也。且白沙先生受官，而康斋先生不受官，一以处士，一以监生，辞受已不同矣，况於老臣乎！然区区之归亦只决在来岁矣。九月二十八日 
　　
　　书付时素子敦 
　　
　　先师石翁南岳诗云：「垂垂一影落人间，久矣无人一貌看。多少画师传不去，只欠元初画幅宽。」叹器小不足以受大道也。语曰：「执德不弘，信道不笃，焉能为有！焉能为无！」曰：「士不可以不弘毅，任重而道远。仁以为己任，不亦重乎！死而后已，不亦远乎！」今之人，一凡人誉之，则以为有余；一凡人毁之，则自以为不足。器小也甚矣！ 
　　
　　偶笔与赵丹山太守 
　　
　　若水顿首。灵应饯后，拟於次日至舟中再话，以雨阻，人事相绊，不果所愿。奈何！奈何！特差从官奉省舟次。全史昨令陈埙奉问，若果售人否？作何直，若有人售之，此直当作何落著也？又夜间静思前日奉赠鄙作，励初志也，而执事未见相领者。想昔江门所期待者，今各老矣，不可不收拾东所所谓临行带得的。今见执事每每谈仙，诚仙矣，亦必秘之，不宜往往向人言之。吾恐执事之易惑也，吾恐人将疑执事於夫子也。孔子曰：「朝闻道夕死可矣。」何必长年？夫子语水曰云云，恐名教自我而坏。今 执事数十年不复闻讲此矣，而乃区区之云，此吾所以切至於赠言之诗也。昨日有一人云，执事与僧道烧炼云云，不能不为惊惕。凡百别后，慎言寡欲，忠信笃敬，为朝廷布威德於荒远，居易俟命焉可也。念暮年远别，爱深而言切，生水灯下顿首。戊戌十一月初四日 
　　
　　复沉汝渊 
　　
　　吾志存於国家，爱我以及於国家者，诚能爱我者也。忘国家之急，徒曰爱我者，非真能爱我者也。今则吾如之何矣！去就之节，诚如汝渊之云矣。汝渊者非深爱我者，而又谁乎？近得刘举人名誉者，汝德同乡人也，来教来之儿甚笃，实有远志，所见亦相同。昨附蔡生圻一封已到否？汝渊及令婿盛礼拜领，多谢。钱采之近书来，期正初来会三山，遂北。蓍卦足仞至爱，感感。 
　　
　　复钱懋垣黄门 
　　
