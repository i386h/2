<!-- { "loadSidebar": true } -->
    夫悠悠三界，俱迷五浊之因；蠢蠢四生，未窥一乘之境。蒙埃尘於梦幻，隔视听於津梁，朝露溘尽，前涂何托？渤海高延贵卓尔生死，超然先觉，知灭灭之常乐，识空空之妙理，眷兹朽宅，思树法桥，敬造石龛阿弥也像一铺。具相端严，真容澄莹。金莲菡萏，如生功德之池；宝树失疏，即荫经行之地。所愿以兹胜业，垂此妙因，凡应含灵，俱升彼岸。长安三年七月十五日敬造。（石刻）
    ☆姚庭筠
    庭筠，中宗时官右卫郎将。宗楚客引为御史中丞。《全唐文》八百十九有传。
    ○请诛魏元忠奏
    臣闻贞观中，兵部尚书侯君集有社稷元勋，蒙赐铁券，後与太子承乾谋反，法司断以极法，太宗临朝，谓群臣曰：“君集有功于国，朕将乞其性命，公卿等许我乎？”于时群臣进争，皆云：“君集拟危社稷，天地不容，请处斩之，以明大法。”太宗涕泣与诀，令依国典，斩於四达之衢，以谢天下。其後房遗爱、薛万彻及齐王等作逆，虽是懿亲，皆从国法诛戮。今魏元忠与李多祚等结构谋反，并男俱入逆徒，陛下仁恩，欲掩其过。臣今讦扬，是犯龙鳞，忤主意，但以事缘宗社，岂能希旨不言。且元忠功不逮君集，又非国戚，君集等以形才见，未有兵戈，元忠等兵缠紫微，围逼神座。今朝廷宣议，皆言元忠爨逆，合赤族污宫，在朝廷有朋党宽救其恶，为饰诈词，以惑圣听。昔宣尼为鲁司寇七月，诛少正卿。臣蒙擢居宪司，已经十日，不能诛锄逆党，息朝廷纷议，可谓素殄尸禄，负陛下鼎镬之烹。愿行两观之诛，以绝四凶之慝。（《册府元龟》五百二十二）
    ☆毕彦
    彦，中宗时乡贡进士。
    ○大唐利州剌史毕公柏堂寺菩提瑞象颂（并序）
    尝闻宝界有无生大仙，善权多方，藏用灭息，首出众圣，量涵虚空，示色法而（缺）向有化，偃三空而不无，穷微极思，人径罕及，应求而往，莫或阶焉。自白月扬晖，双林税驾，优（缺）□以昭异，或因机以变石，或留影以制龙。金蚁神其源，白兔祥其末，与夫异同门入於乐地（缺）化由乎觉忍，诚信资乎胜根，理实然也。利州柏堂寺往居列城，州牧攸宅，天后圣帝（缺）於兹宇，晋寿遗黎，葭萌古壤，锦嶂缘其後，凌江达其冲。轩槛丰丽，场域闲敞，危途缅衍，驰鹜（缺）□因寺以兴号，假树以立名。初者天竺不生，思睹象法，能殚众巧，所拟罕成，上界通士感念（缺）泥不满，备珍饰而相好周圜，灵哉真颜，今即遗制。粤若季父银青光禄大夫使持节利州（缺）源受魏□梁之大业，克济厥美，不陨其名。管枢极而三事代传，牧本州而五叶相袭，英气联（缺）郡太守度支尚书兖州剌史府君，台庭坐谋，遗爱贵州，布政优优，百禄是遒。公之曾祖（缺）大父皇朝尚舍奉御、蜀、虢二王府长史、台、鄂、滁三州剌史府君，六尚钦若，王藩列（缺）器司戎半剌，邦政驯致，咸腾景标举，葳蕤昭赫，恭列务以夷乱，牧外台而保甯。徽问溢乎（缺）洁白安可而缁磷，冲用以博畅，经才以优洽，强学垂裕，虚容保和，孝睦叶於灵心，能事探（缺）仓参军，次拜滁州录事参军，次除博州录事参军，迁郑州司兵参军，初掌军储，再司枢纽，（缺）冲要，曳墨绶而效绩克扬，奉游冠而清自□□□□问美□时谈，制授秦州都督。（缺）奏课连最，受金帛以延渥，异品□□以□□□□□□功俾我令职。至夫导礼以训缺肯至於臧否顺□何□□□仪慧□□□□□□□□於□□□□□之未□瞻前徽而（缺）欷以遐瞩（缺）问□□□□□（缺）声众肃恭（缺）於纤埃能（缺）热於嘉木地（以下缺）。（《金石苑》二、《八琼室金石补正》七十一）
    ☆崔莅
    《全唐文》二百七十八有传。
    ○置都督有弊议
    为政之道，尚简也，治人之道，尚宽也。宽则得众，简即易行，扇之以淳风，施之以惠化，务崇清净之教，不贵滋章之法。且贤良者，在君用与不用，邦国者，在君治与不治，岂宜察察而劳司举，孜孜而用督责者哉！《老子》曰：“治大国者，若烹小鲜。”诚哉是言，其可不信。往者周武之有天下，封建子弟，以为藩翰，当其初也，亲以同忧，有磐石之固，及其末也，疏而相讨，成逆命之国。强侵弱，众暴寡，或诸侯犯境，或天子蒙尘，王室凌夷，终於倾覆者，实由枝繁必折，尾大不掉之所致也。前汉时，吴楚大族，山东诸豪，并令迁徙长安，充奉陵邑，荩以虚外实内，强干弱枝之计也。则天分割雍州为四，益州为三，所以减削其权，不使专统，荩以防微虑远，杜邪塞奸之策也。何则？惟名与器，不可以假人，甯容倒持太阿，而授其柄，虽初委任得士，政颇有方，後恐未必皆贤，弊从此起矣。贞观故事，足可依行，弃而不遵，臣所未取。（《唐会要》六十八）
    ☆源乾曜
    《全唐文》二百七十九有传。
    ○请封禅第三表
    臣闻圣人者，与天地合德，故珍符休命，不可得而辞，鸿名盛典，不可得而让。陛下功格上天，泽流厚载，三五之盛，莫能比崇。登封告成，理叶幽赞，故符瑞毕臻，天意也，书轨大同，人事也，菽粟屡登，和平也，刑罚不用，至理也。今陛下稽天意以固辞，违人事以久让，是和平而不崇昭报，至理而阙荐祖宗。亿兆之情，犹知不可，况上帝临照，神宗顾讠是，其可止乎？愿纳王公卿士、列岳绅之望，回命有司，速定大典。臣等不胜恳切，敢昧死再拜，上请以闻。（《册府》三十二）
    ☆吕太一
    《全唐文》二百九十五有传。
    ○答吏部牒
    眷彼吏部，铨总之司，当须简要清通，何必竖篱种棘。（《南部新书》辛）
    ☆马怀素
    《全唐文》二百九十六有传。
    ○大唐大理卿崔公故夫人荥阳县君郑氏墓志铭（并序）
    夫人讳□，字□□，其先始自后稷，著勋唐代，子孙其昌，奄有郑国，实能以忠辅周室，职为司徒，风人之赋《缁衣》，抑有由矣。以国命氏，自虢而东，簪组弈叶，纷纶□漫，可□而略也，故代为荥阳郡人焉。曾祖子仁，齐通直郎；祖植，□朝司勋、左司二郎中、长安令、将士作少匠、检校太常少卿；父行宝，詹府司直、□勋员外郎；并学□在躬，忠贞植性，立言盛范，从政有声。故能毓此柔明，动合仪训，作□□□，爰择好仇，其谁居之，言□崔氏。自盥笄崇礼，淑慎其身，四德聿修，六行□□，不侈其服，必亲浣濯之衣；不倦其劳，必恭织之事。缉谐女史，敦顺母仪，谦□以奉其上，慈爱以率於下，周给恤隐，矜孤悯穷，居厚者不尚其多，处少者不□□薄。与长姒卢夫人深相友敬，执礼游艺，行同言合，□外之间，怡怡如也。古之□□，无以加焉。又心存释教，早寤缘觉，常诵《金刚波若经》，住持正法，无忘夙夜。□积善之庆，天何忽诸？忽药不瘳，至於大渐，顾命长子司农丞、次子华州参军琏等曰：汝免过失，吾殁无恨。两房兄弟，足可协睦，若生异端，□违吾意。又训诸女必崇内则，尽礼夫家，以宏妇道，春秋册有七，以长安三年八月廿四日终於京兆府永乐里之私第。以开元五年十月廿五日□窆於情理州之旧茔，礼也。
    夫人德容光阐，仪范聿修，性蕴□□，身服仁义，闺门许其宗匠，远近归其准的，女工之善，无工不兼，妇礼之□，□礼不综。固以□□众艺，苞举群材，岂独莱妇曹妻，邢姨□妹而已。□□□□生荣死哀，嗟碧□之早落，叹黄泉之不返，周□启隧，赵国疏（缺六字）凶仪远，听虞歌之□绝，看殷奠之盈虚，烟云积而高月苦，草树（缺五字）夫以义□家室，想琴瑟而增凄；子以情感蓼莪，捧杯圈而聚叹。山川□□，□代无穷，寄勒芳徽，以存不朽。其铭曰：
    □□荥波，衣冠实多。诞生懿淑，言附松萝。举案遵礼，正家以和。威仪棣棣，令□□□。年未知命，奄离营魄。秦坏移坟，恒山改宅。日晦旌施，烟生陇陌。万古（缺七字）良人何愁，令允何思。元堂不晓，白日无期。黯黯泉□，悠悠岁（缺八字）去长辞。（《常山贞石志》七、《金石苑?古汇编》二十三）
    ☆赵冬曦
    《全唐文》二百九十六有传。
    ○论左迁贬降未可革心奏
    臣闻古之择牧宰者，皆出於台郎、御史，以为荣迁。何者？以为亲民之职，人命所系，故贵其位而重其人也。今则不然，京职之不称者，乃左为外任，大邑之负累者，乃降为小邑，近官之不能者，乃迁为远官。夫常人之心，未可卒革，此之不称，彼焉能治。率土之滨，莫非王臣，何必贵大邑而贱小邑，重近民而弃远民耶？夫食君之禄，而冒君之荣，陛下赐之死可矣，流之边可矣，於左迁贬降之例，恶足为王者之政与？夫如是，则上下相同，而官得其实，而天下治矣。（《唐会要》六十八）
    ☆裴耀卿
    《全唐文》二百九十七有传。
    ○营田奏
    窃见天下所检客户，除两州计会归本贯已外，便令所在编附。年限向满，须准居人，更有优矜，即此辈侥幸，若全徵课税，目击未堪。窃料天下诸州，不可一例处置，且望从宽乡有剩田州作法。窃计有剩田者，减三四十州，取其剩田，通融支给。其剩地者，三分请取一分已下，其浮户请任其亲戚乡里相就，每十户已上，共作一坊，每户给五亩充宅，并为造一两□屋宇，开巷陌，立闾伍，种桑枣，筑园蔬，使缓急相助，亲邻不失。丁别量给五十亩已上为私田，任其自营种，率其户於近坊，更供给一顷，以为公田，共令营种。每丁一月役功三日，计十丁一年，共得三百六十日，营公田一顷，不啻得计。平收一年，不减一百石，使纳随近州县，除役功三百六十日外，更无租税。既是营田户，日免征徭，安乐有馀，必不流散。官司每丁收纳十石，其粟更不别支用，每至不熟年，斗判三十价，然後支用。计一丁一年还出，两年已上，亦与正课不殊，则官收其役，不为矜纵，人缓其税，又得安舒，仓廪日殷，久远为便。其狭乡无剩地，客户多者，虽此法未该，准式许移窄就宽，不必要须留住。若宽乡安置得所，人皆悦慕，则三两年後，皆可改涂。弃地尽作公田，狭乡总移宽处，仓储既实，水旱无忧矣。（《唐会要》八十五）
    ☆杨
    《全唐文》二百九十八有传。
    ○谏博士弟子夺情奏
