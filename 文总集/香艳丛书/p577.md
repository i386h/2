<!-- { "loadSidebar": true } -->
与大翠龄同居，自翠龄饮鸩后，人皆恨其假母，目为不祥，过者绝少，并金凤声价亦减矣。 
　　金仙 
　　金仙，广陵人。面带微麻，人戏呼为麻姑。而酬应周至，歌曲浏亮，殊不恶劣。半月君极垂怜焉。时素娟方负重名，半月仰慕之，招来侑酒，冀当素娟意，佩瑶巾扇，力求精品相贻。素娟身分既高，视之殊落落。半月君不怿，阳为顶礼素娟，实则狎昵金仙也。金仙与水阁主人不合，半月曾与水阁之宴，拟招金仙侑酒，主人长揖求免。金仙闻之，衔恨入骨，半月亦怒形于色，转丐全真散人赠词，以释其怨。散人赋《临江仙》云： 
　　金粉丛中谁作主，仙缘即是尘因，漫将嚼蜡视横陈。为卿搴杜若，聊当麝兰熏。　　雾鬓风鬟人隐约，隔帘轻启珠唇，闻歌子夜也消魂。泥他乌帽客，何事妒红裙？ 
　　小玉琴 
　　小玉琴，广陵人。面目平正，齿如瓠犀，常品而无俗韵，一笑媚生，尤擅风骚之致。阳羡山樵，自如意嫁后，怅怅若有失，得玉琴喜甚，谓其性格近似如意，遂招致之。玉琴工度曲，其声清越以长，每值更阑烛灺，酒半星稀，曼声发于座上，真足解宿酲、驱睡魔也。又善酬应，多从富商大贾游，故艳声颇着，而韵事不多见。 
　　大宝龄 
　　大宝龄，广陵人。面目开阔，气象峥嵘，一洗青楼冶荡之习。旧在广陵演剧，扮大花面，声若洪钟，《红楼梦》中之葵官也。来金陵遂不演剧。清凉仙子曾一招侑酒，颇嫌其过于豪放，解之者曰：“柳耆卿‘晓风残月’，与苏长公‘大江东去’，并美词场，何必袅袅娉娉之为是，而铮铮佼佼之为非乎？”仙子一笑。某参军颇昵爱之，常招往药倦斋中，使点双陆筹。 
　　小琴仙 
　　小琴仙，广陵人。年十四，夭桃颜色，着露尤妍，细柳身材，临风善舞，其媚在骨，其腴在神，虽年未破瓜，而送盼流娇，已足令人心醉。向居小灜仙家，两小无猜，颇称相得。灜仙嫁后，渐解生愁，近与小玉红同居，俊爽不逮玉红，而妖冶则似过之矣。龙眠画史、铁笛仙，俱极口赞赏。 
　　小素贞 
　　小素贞，六合人。年十四，随母来金陵，居钓鱼巷之秦二家。丰姿窈窕，媚态横生，初试登场，芳名未着。更生子首提唱之，赠以诗云： 
　　古棠城是阿侬家，日向龙津学浣纱。 
　　一饮秦淮河畔水，眼前颜色艳如花。 

　　年华娇小致蹁跹，试曲初登玳瑁筵。 
　　素面每将团扇障，含贞羞唱《想夫怜》。 
　　小翠红　妩龄 
　　小翠红，广陵人，素娟妹也，另与大文卿同居。与小翠龄同庚，身躯细小，婀娜生姿，裙下双钩，如笼春笋，与小翠龄可称双璧。龙眠画史，绝爱怜之，闻有《白门新柳》之编，画史谓：“翠红为后起之秀，必不可遗。且阿姊素娟，名方洋溢，如午日之初中，翠红则质抱葳蕤，如朝阳之甫上。安见异日桃根，不方驾目前桃叶乎？”因亟为编人。又有妩龄者，广陵人，齿亦弱，娟秀可喜。沪上某部郎薄游金陵，招使侑酒，评为秦淮雏鬟之俊云。 
　　小兰 
　　小兰，广陵人。年十三，身材瘦小，态度轻盈，《桃花扇》所谓“怀中婀娜袖中藏”也。药倦斋主人赏之，决其它年必为上品。一日宴湘君水阁，招来侑酒，翩然入座，弱不胜衣，座客各垂怜焉。及引箜篌而唱，则又脆若调簧，响如裂帛，殊畅人意。酒阑，更串《十二红》曲，及诸杂耍，舞袖飘摇，直欲乘风飞去，又俨然一小灜仙矣。懒云山人酬以二绝云： 
　　意态飘扬似半仙，何须花板试秋千。 
　　可怜生就娉婷质，为赚当筵买笑钱。 

　　掌上盘中事有无，雏龄天付此轻躯。 
　　郎当鲍老休惆怅，老尚登场合认输。 

　　白门新柳补记 
　　前书以记为名，是记事非品花。采访所及，随得随录，名次之先后，与色艺之优劣无关焉。即以记事而论，传闻异词，爱憎异性，难免参错，稗官小说，游戏而已，不得以信史责之。前书间有遗珠，特为补记。养和近作淮海之游，他日归来，当不以鄙人为僭妄也。壬申季秋晓岚识。 
　　妙红 
　　妙红，字韵秋，金陵人。年十八，旧妓宫小婷女。温润秀逸，如玉离璞，如花逢春，两颊涡生，双钩笋瘦，工撇兰，能操琴。就京帮而论，色艺可肩随文宝，前记巧龄传中，期其延京帮坠绪，得兹妙红，或者在此而不在彼乎？幼时随母避乱海陵，壬申季秋回金陵，居桃叶渡之东舍，馆甫定，即为有心人物色。傍花居士偕野鹤道人访之，一见倾谈，风流蕴藉，大相称赏。居士出素箑索画，盖将面试之也。妙红对客挥毫，撇叶点花，了无羞缩之态。居士珍同拱璧，遍征题咏。次日为剑舞叟言之，招来侑酒，叟赠二绝云： 
　　幼妇芳名迥出俦，比将风格待罗虬。 
　　水乡荷芰都开过，艳绝芙蓉绚晚秋。 

　　旧稿湘兰着意临，调脂吮墨费沉吟。 
　　有人雅爱天然素，莫把红心压素心。 
　　彩云 
　　彩云，兴化人。年十八，由广陵来金陵，与小金龄同居。金龄轻盈若飞燕，彩云丰艳若玉环，人称双美。秦淮灯舫盛时，各路歌妓毕集，谓之趁热水，鱼目明珠，颇难辨认，因此彩云未甚知名。盂兰会后，趁热水者陆续散去，浮云既净，高秋自清，黛色岚光，始露青山真面目矣。一日，傍花居士与龙桧子泛舟清游，彩云适在邻舟度曲，哀怨悠扬，听之有惊秋意。曲终，小立船头，款洽絮语，殊增留恋。越日，冶秋之集，遂招侑酒，入座微带愁容，酬酢间颇露呻吟之态，野鹤道人异之，代为诊脉，始知其感冒已久，力疾而来。同人倍相怜惜，龙桧子赠以诗云： 
　　颦眉如见病西施，风露清寒怯不支。 
　　我喜赏秋胜销夏，闲云心性彩云知。 
　　绮香　秀英 
　　绮香又字绮卿，毗陵人。年十八。自幼转徙维扬，近寄寓于莫愁桃叶间。面如满月，肤若凝脂，性格温存，举止安贴，与岫云、文卿辈相伯仲也。无不可子、惜春主人，招野鹤山人、龙桧子、傍花居士作冶秋之集，是夕潮退波恬，舟轻人静，露珠桂月，分外清幽，不似向来喧嚷矣。座中素娟、小玉红，皆司空见惯者，惟彩云、绮香，初次识面。绮香酬应周至，不即不离，曲口亦颇大雅，座客称赏。龙桧子即席赠彩云诗，傍花居士复为绮香请，遂口占一绝云： 
　　余霞如绮映妆楼，人影衣香续冶游。 
　　次第看花休恨晚，白苹红蓼不胜秋。 
同居有秀英者，亦明慧可人。 
　　灜珠 
　　灜珠，毗陵人。年十九，风姿濯濯，体态盈盈。暂寓秦淮，知交尚少，以故《新柳记》未经采入。向与素娟善，素娟为新学道人言之，赠以《一萼红》云： 
　　板桥头，怅彩云渐散，烟水冷孤舟。灯火飘萧，佩环寥寂，看花人已归休。问沧海，遗珠谁访？认丰姿，如见杜家秋。影里情悰，尘中物色，累尔灵修。　　艳说状元崇嘏，在清溪九曲，占尽风流。同辈云泥，故人车笠，名场一样牢愁。要借我、颓唐老笔，为玉人、声价长琳璆，从此琴天笛夜，心字香酬。 
　　杨宝珠 
　　杨宝珠，金陵人。年十六，貌丰艳，性敏慧，以手口胜。清凉仙子、野鹤道人俱不以为然，而龙眠画史赏之，铁笛仙争之尤力。且以前记王宝珠借口，谓“王宝珠何幸而巍然列《新柳记》之首，杨宝珠何不幸而不得缀《新柳记》之末乎？”因为采入。龙桧子诗云： 
　　环肥燕瘦岂能同，各有灵犀各自通。 
　　多事一编新柳记，白门处处刮酸风。 

　　出塞明妃等逝波，清凉仙子奈愁何？ 
　　断无合浦珠还日，且唱宏农得宝歌。 

　　宋玉微词易失欢，有人怒发欲冲冠。 
　　劝君满酌蒲桃酒，信史原难责稗官。 
此诗既出，北里中门户之见，渐次释然，不独为杨宝珠增声价也。 
　　绿菱 
　　绿菱，广陵人。年十三，身材瘦怯，性格温存，弱龄而有大人家数。演昆曲，能合拍。大龙山樵赏之，谓可作《新柳记》殿军，且卜其它年能自成一军。丐剑舞叟以诗张之，叟赠二绝云： 
　　儿家新学画双蛾，访艳争思细马驮。 
　　绿未成阴宜护惜，西风缓唱采菱歌。 

　　品题风月一番新，惯种今生未了因。 
　　我到旗亭常贳酒，待卿来作侑觞人。 
　　喜龄 
　　喜龄，年十六，广陵人。眉目清秀，吐属风流。杏林山人眷之，偶抱恙，招闲泄子诊视，虽云鬓蓬松，而意态幽闲，大有楚楚可怜之致。与闲泄子谈，自以不登《新柳记》为憾。闲泄子赋诗二绝为贽，请补入记。诗云： 
　　儿家江北住江南，半带娇痴半带憨。 
　　最喜瓜期年二八，更怜眉样月初三。 

　　自来名士善评花，异卉奇芳次第夸。 
　　知否幽兰在空谷，挑灯和雨泣琵琶。 

　　白门衰柳附记 
　　汤小聪 
　　汤小聪，字绮琴，金陵马氏女，为汤如珍养媳。如珍本秦淮院中人，故侍郎某公最赏识之。金陵陷，避乱姑苏，时在丙辰丁巳间，如珍老矣。小聪本在芳龄，明眸善睐，慧丽绝伦。幼读书，通文义，工度曲，尤精画兰，得马湘兰遗意。黄山初白子一见爱悦，遂为置钗环，赁居室，气象焕然一新，于是姑苏之名大噪。而初白子益嬖之，缠头之费，逾千金。有传其事于黄山者，严命敦促归里，不忍别，绘《歌楼听雨图》，遍征名流题咏，溪上老渔赋《高阳台》词云： 
　　桃叶移根，竹山携酒，相逢名士倾城。心字香烧，麝兰一气双清。姑胥台畔丝丝柳，惹丝丝楚雨含情。画楼深，绮语谁知，只有红灯。　　绿窗人去眉峰远，怕鹧鸪吟断，蝴蝶魂醒。约略春愁，和烟图上湘屏。寻芳小杜重来未，愿珠徽长俪鹅笙。更消停，门掩梨花，剪烛同听。 
