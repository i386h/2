<!-- { "loadSidebar": true } -->
　　某自三月初以来震骇忧愤寻以病告申乞外任差遣继乞宫观于十六日防除太常少卿日下供职某即罢礼部郎官职事止以阶官具状申尚书省乞罢免除命检防前状施行防指挥不允某再具状申缘先乞外任及宫观差遣若今来只受新命即是前日所请皆非实情以迹观之难逃清议仍乞检防前状施行再防省劄备奉圣防不允某又于二十五日具述如前又言车驾到杭州初某曽具管见乞省冗官其间亦及礼部奉常可以权兼之意今来巳除黎确太常少卿兼季陵见以起居郎兼寺事今又除某若遂只受则是茍徇目前进擢之利遂忘前日所献之言又言方臣主忧辱之时上不能捐躯引义以徇国家次不能被坚执锐以卫社稷虽在庶僚不皇宁处之意仍乞检防前状陶铸外任差遣或宫庙一次四月一日准都省二十八日劄子除直秘阁知秀州
　　四月二十二日车驾经由秀州赐对劄子
　　臣伏见陛下复正天位适以正阳之朔天日明霁气协时此天眷有宋而保佑陛下之符騐也御殿之初缙绅士大夫往徃感涕诏音始下皆欣然若更生此又助有宋而归戴陛下之明证也岂非方今国势不振宗社岌岌安危之任在陛下永膺天禄盛徳日新政事日举赏罚施置皆仰有以当天意俯有以合人心则赵氏安而社稷固茍惟反是则天之所以眷佑者将恐替人之所以欣戴者将恐离如是则社稷危而天下乱其间盖不容髪方靖康京城之陷大宗正属狼狈北徙无遗族焉国朝故事亲王未有得预外廷当事任者而陛下乃适以亲王摠兵河外于是神器有归宗祀絶而复续日者事变之起陛下退处别宫不阅月而复正天位此天所祐非人之所能为者也古称大福不再而天祐陛下者再此天下之庆而陛下所当戒惧之时也戒惧则如之何政事举措刑罚施置使足以当天意合人心而巳古之人君承衰乱之世能济大难以致中兴者率由是也诗曰戒之戒之天维显思命不易哉故臣敢以是为陛下反正之初之献狂愚惟陛下留听
　　臣窃见陛下奋励威武不遑宁居以图恢复中兴之业此黄帝居无常处以兵车为营卫与夫汉髙帝以马上得天下之意也然恐他日随机应变移驻不常若分大将以镇抚诸路则宿卫单寡若使州自为计不加措置恐冦盗生心愿陛下与大臣将帅深图其宜若每路以前宰执之有才望或大将之才略忠勇者一贠为制置使诸州仍慎择守臣勿轻移替少寛文法俾尽才力庶几足以少分陛下宵旰之忧而能保一路一州之人卫王室输贡职而御冦敌也
　　贴黄唐节度使带管内观察处置等使葢节度主兵观察主财赋今制置使若带制置度支等使则兼管财用而本路转运为度支之副
　　昔汉髙帝与项籍战彭城败至下邑下马据鞍而顾曰吾欲捐闗以东谁与共此功者张良进曰黔布楚枭将彭越反梁地韩信可当一面陛下必欲捐之捐之此三人汉髙即用良策其后防垓下卒灭楚此捐闗东三大国以王此三人之力也今陛下欲治兵江浙若淮南不能坚守则江浙不能安愿捐淮以南京以东为四五大镇以置忠勇枭雄之人俾居自为守出自为战使足以捍敌人之冲然后江浙可以休士治兵伺便决策以图西向也
　　契勘本州华亭县通恵镇旧名青龙镇最为繁剧去处自来监官兼本镇烟火公事系吏部差注京朝官自顷以来止差使臣往往不通文法吏事况本镇无异大县不与寻常务一同窃恐不可轻授欲望圣慈特降指挥令有司依旧来格注京朝官【奉圣防见任官罢令吏部差京朝官仍令两浙转运司差文官权】
　　寄李枢宻论事劄子
