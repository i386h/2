<!-- { "loadSidebar": true } -->
　　隐字仲弼，吴郡人，举贤良，为宛陵令，吴平去职。（见《世说·赏誉篇》注）
　　◇答陆士龙书
　　奉咏美旨，流风绰远，复礼兴仁，命世之作，获尚齿之况，无高贤之报。抱此永怀，愧叹何有！君子弘道，厚文无施，是用释笔，归于神要。（《陆云集》。严宛陵答。）
　　◎列女
　　◎孙仲奇妹
　　仲奇妹未详。梅鼎祚以为吴时人，当考。
　　◇临亡书
　　镜与粉盆与郎，香签与若，欲其行身如明镜，纯如粉，誉如香。（《御览》七百十七）
　　◎阙名
　　◇上言临平湖开通
　　临平湖自汉末秽塞，今更开通，又于湖边得石函，函中有小石，青白色，长四寸，广二寸余，刻作皇帝字。（《水经·渐江水》注。天玺元年，吴郡上言，于是改天册为天玺元年。）
　　◇奏改年
　　昔武王伐纣，有赤乌之祥，君臣观之，遂有天下。圣人书策，载述最详者。以为近事既嘉，亲见又明也。（《吴志·大帝传》。群臣奏。）
　　◇奏修郊祀议
　　顷者嘉瑞屡征，远国慕义，天意人事，前后备集，宜修郊祀，以承天意。（《吴志·大帝传》注引《江表传》曰：「群臣以权末郊祀，奏议」云云。）
　　◇重奏
　　普天之下，莫非王土。王者以天下为家，昔周文、武郊於酆、镐，非必中土。（《吴志·大帝传》注引《江表传》，又见《宋书·礼志三》）
　　◇复奏
　　伏见《汉书·郊祀志》，匡衡奏徙甘泉河东，郊于长安，言文王郊于酆。（同上）
　　◇奏武昌宫材不堪用
　　武昌宫已二十八岁，恐不堪用，宜下所在，通更伐致。（同上注引《江表传》。有司奏云。）
　　◇奏检察胡人
　　有胡人入境，自称沙门，容服非恒，事应捡察。（《高僧传一》，赤乌中，有司奏。）
　　◇玉匮针经序
　　吕博少以医术知名，盖诊脉论疾，多所著述，吴赤乌二年为太医令，撰《玉匮针经》，及注《八十一难经》，大行於代。（《御览》七百二十四）
　　◇柑颂
　　厥苞柑橘，精者曰柑。削彼金衣，咽兹玉液。甘逾萍实，冷亚冰壶。近嗤齐相，进不剖之实；远笑魏君，逢裂牙之味。颂曰：宗炳煌煌，嘉实磊如。景星南金，其形随珠。（《艺文类聚》八十六，《广志》曰：「阳由为成都郡文学掾，云吴有余甘金衣包品之赞」云云。）
　　◇曹瞒传（《魏志·武帝纪》注云：「吴人作」）
　　嵩，夏侯氏之子，夏侯之叔父，太祖于为从父兄弟。
　　太祖少好飞鹰走狗，游荡无度，其叔父数言之於嵩，太祖患之。后逢叔父于路，乃阳败而呙口，叔父怪而问其故，太祖曰：「卒中恶风。」叔父以告嵩。嵩惊愕呼太祖。太祖口貌如故。嵩问曰：「叔父言汝中风，已差乎？」太祖曰：「初不中风，但失爱於叔父，故见罔耳。」嵩乃疑焉。自后叔父有所告，嵩终不复信。太祖于是益得肆意矣。
　　太祖初入尉廨，缮治四门，造五色棒，县门左右，各十余枚，有犯禁者，不避豪强，皆棒杀之。后数月，灵帝爱幸小黄门蹇硕叔父夜行，即杀之。京师敛迹，莫敢犯者，近习宠臣咸疾之，然不能伤。于是共称荐之，故迁为顿丘令。
　　公闻攸来，跣出迎之，抚掌笑曰：「子卿远来，吾事济矣。」既入坐，谓公曰：「袁氏军盛，何以待之？今有几粮乎？」公曰：「尚可支一岁。」攸曰：「无是。更言之。」又曰：「可支半岁。」攸曰：「足下不欲破袁氏耶？何言之不实也？」公曰：「向言戏之耳，其实可一月。为之奈何？」攸曰：「公孤军独守，外无救援，而粮谷已尽，此危急之日也。今袁氏辎重，有万余乘，在故市乌巢屯，军无严备，今以轻兵袭之，不意而至，燔其积聚，不过三日，袁氏自败也。」公大喜，乃选精锐步骑，皆用袁军旗帜，衔枚缚马口，夜从间道出，人抱束薪，所历道有问者，语之曰：「袁公恐曹操钞略後军，遣兵以益备。」闻者信以为然，皆自若。既至围屯，大放火，营中惊乱，大破之，尽燔其粮谷宝货；斩督将眭元进、骑督韩莒子、吕威璜、赵等首，割得将军淳于仲简鼻，未死；杀士卒千余人，皆取鼻；牛马割唇舌，以示绍军，将士皆怛惧。时有夜得仲简，将以诣麾下。公谓曰：「何为如是？」仲简曰：「胜负自天，何用为问乎！」公意欲不杀，许攸曰：「明旦鉴于镜，此盖不忘人。」乃杀之。
　　遣候者数部，前后参之，皆曰「定从西道，已在邯郸」。公大喜，会诸将曰：「孤已得冀州，诸君知之乎？」皆曰不知。公曰：「诸君方见不久也。」
　　时寒且旱，二百里无复水，军又乏食，杀马数千匹以为粮，凿地入三十余丈乃得水。既还，科问前谏者，众莫知其故，人人皆惧。公皆厚赏之曰：「孤前行，乘危以侥幸，虽得之，天所佐也。故不可以为常。诸君之谏，万安之计，是以相赏，后勿难言之。」
　　公将过河，前队适渡，超等奄至，公犹坐胡床不起。张等见事急，共引公入船。河水急，比渡，流四五里，超等骑追射之，矢如雨下。诸将见军败，不知公所在，皆惶惧。至见乃悲喜，或流涕。公大笑曰：「今日几为小贼所困乎。」
　　时公军每渡渭，辄为超骑所冲突，营不得立，地又多沙，不可筑垒。娄子伯说公曰：「今天寒，可起沙为城，以水灌之，可一夜而成。」公从之，乃多作缣囊以运水，夜渡兵作城，比明城立，由是公军尽得渡渭。
　　公遣华歆勒兵入宫收后，后闭户匿壁中，歆废户发壁，牵后出。帝时与御史大夫郗虑坐，后被发徒跣过，执帝手曰：「不能复相活邪？」帝曰：「我亦不自知命在何时也。」帝为虑曰：「郄公，天下宁有是乎？」遂将后杀之，完及宗族死者数百人。
　　为尚书右丞司马建公所举。及公为王，召建公到邺，与欢饮，谓建公曰：「孤今日可复作尉否？」建公曰：「昔举大王时，适可尉耳。」王大笑。建公名防，司马宣王之父。
　　是时南阳间苦繇役，侯音於是执太守东里褒，与吏民共反，与关羽连和。南阳功曹宗子卿往说音曰：「足下顺民心，举大事，远近莫不望风。然执郡将，逆而无益，何不遣之？吾与子共戮力，比曹公军来，关羽兵亦至矣。」音从之，即释遣太守。子卿因夜逾城亡出，遂与太守收馀民围音，会曹仁军至，共灭之。
　　桓阶劝王正位，夏侯以为宜先灭蜀，蜀亡则吴服，二方既定，然后遵舜禹之轨，王从之。及至王薨，追恨前言，发疾卒。
　　王使工苏越徙美梨，掘之，根伤尽出血，越白状，王躬自视而恶之，以为不祥，还遂寝疾。
　　太祖为人佻易无威重，好音乐，倡优在侧，常以日达夕。被服轻绡，身自佩小ひ囊，以盛手巾细物。时或冠恰帽以见宾客，每与人谈论，戏弄言诵，尽无所隐，及欢悦大笑，至以头没杯案中，肴膳皆沾污巾帻，其轻易如此。然持法峻刻。诸将有计画胜出已者，随以法诛之，及故人旧怨，亦皆无作。其所刑杀，辄对之垂涕嗟痛之，终无所活。初袁忠为沛相，尝欲以法治太祖，沛国桓邵亦轻之。及在兖州，陈留边让言议颇侵太祖，太祖杀让，族其家。忠、邵俱避难交州，太祖遣使就太守士燮尽族之。桓邵得出首拜谢于庭中，太祖谓曰：「跪可解死邪？」遂杀之。常出军，行经麦中，令士卒无败麦，犯者死，骑士皆下马付麦以相持。于是太祖马腾入麦中，敕主簿议罪。主簿对以《春秋》之义，罚不加于尊。太祖曰：「制法而自犯之，何以帅下？然孤为军帅，不可自杀，请自刑。」因援剑割发以置地。又有幸姬，常从昼寝，枕之卧，告之曰：「须臾觉我。」姬见太祖卧安，未即寤。及自觉，棒杀之。常讨贼，廪谷不足，私谓主者曰：「如何？」主者曰：「可以小斛以足之。」太祖曰：「善。」后军中言太祖欺众。太祖谓主者曰：「特当借君死以厌众，不然，事不解。」乃斩之，取首题徇曰：「行小斛盗官谷，斩之军门。」其酷虐变诈，皆此类也。

　　◇历阳山石文
　　楚九州渚，吴九州都。扬州士，作天子。四世治，大平始。（《吴志·孙皓传》）
　　◇吴九真太守谷朗碑
　　府君讳朗，字义先，桂阳耒阳人，豫章府君之曾孙，公府君之孙，郎中君子也。其先世自颛顼益为舜虞，赐姓嬴氏，至于扉子，封於秦谷，因而氏焉。君承洪原之清流，禀奕世之高素，履道思顺，德行纯备，三岁丧母，十一亡父，独与弟居，承奉继亲，和颜悦色，孝友温恭，曾闵之操，君其蹈焉，弱冠仕郡，历右职，守阳安长，淑问宣流，遂升王府，除郎中、尚书令史、郡中正，迁长沙刘阳令，播渥惠以育物，垂仁恩以布化。莅政未期，征拜立忠都尉尚书郎，靖密枢机，名冠众僚。迁部广州督军校尉，正身率下，不畏强御，流清荡浊，万里肃威。功成辞退，拜五官郎中，迁大中正，平衡清格，彝伦攸叙。于昔交州窃邑叛国，戎车娄丧，干戈未戢，帝思俾，训咨群司，佥以君往部南州，威恩素著，迁九真太守。君禀明德，所历垂勋，宜延遐纪，光赞皇家，如何不永。春秋五十有四，凤皇元年四月乙未寝疾而卒。呜呼哀哉！凡百君子，莫不嗟痛，乃立碑作颂，以显行绩。其词曰：
　　於铄府君，禀性玄通。积行闺阈，九族睦《广雍》。羽仪上京，德与云腾。入蹈丹墀，夙夜靖恭。出抚黎民，风移俗兴。名参豹产，勋齐往踪。当永黄，翼佐帝庸。昊天不吊，哲人其终。济济缙绅，靡瞻靡宗。勒兹玄石，永光无穷。（碑本）
　　◇天发神谶碑
　　上天帝言天□□□□□□□□□□□步亏，日月（下阙）帝曰大吴一□万方甲午丙日□□□才仁中，予□人元示亏，山川（下阙）
　　◇天发神谶文
　　天玺元年木氽，月己酉朔十四日壬□□□武中郎将丹阳□□□□□□□□□□然发刻广省□乃是天谶广多□未解解者十二字以木氽，月廿三日遣□□解文字令史建忠中郎将会稽陈治□□□解十三字治复有□未解以八月一日诏遣中书郎行大将军裨将军关内侯九江费宀亏，行视更得□二字合五十漆，字宀亏，与西部校尉姜□□络典校皋仪备□梅允章咸李楷贺□吴宠建业丞许□尉番约等十二人吏从并共观，视深甄历□永归大吴上天宣命昭太平文字炳良，天□在诸石上故就□□□□刊铭敷垂亿。（下阙）
　　兰台东观令□□□□□□□吴郡□□巧工九江朱□□□□□□□江东□□功东海夏侯（下缺。碑本，案：许嵩《建康实录》注：《戚光集》、《庆绩志》、《明一统志》引《吴录》并云：「其文东观令华作。」今考《吴志·华传》，天册元年以微谴免，数岁卒，此碑立于天玺元年，则东观令非华也。朱彝尊亦言未可遽信，故编入阙名类。）
