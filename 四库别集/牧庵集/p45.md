<!-- { "loadSidebar": true } -->
　　三十一年将仕郎同知新州事王弼练服持一书过燧龙兴客舎拜言曰此弼先人懐逺大将军同知广东道宣慰司事出处大凡与受代所由也中具岁上战功自生二十五年世吾祖长千夫戍胶州以及至元三十年年五十六六月四日卒广州凡在官三十二年胶州内地无事战御自四年用兵襄阳十三年宋亡与宋臣战未尝日释介胄宋亡至十六年与两王战未尝月释介胄南海平矣与反虏剧贼战未尝岁释介胄合是三者之战凡二十七年中十八年三入广鸣呼劳矣而官已是年以是命也今将以某岁月日还乡覇之大城孟邨先茔得善史者铭其碑我先人将不恨其无闻于地上且懐徳地下也敢以哀鸣公大叅龙州李公亦曰是公以镇抚事先武愍公于帅府先公至地亦至焉者其事然乃序之曰王氏其籍大城者不可世求曾若若祖皆失其讳祖令大城考英故叅张公荣实所将水军百夫长世祖録其从济江功赐银符长升千夫李璮反战死济南二子守信禄公以死事臣子之长故世银符长千夫戍胶州从筑夹寨襄阳战疾力功换金符登最樊之外郛省旌楮缗百战江中断横江鐡絙菑楗获船三十艘防樊生致都统徐麟省又旌楮缗百从今太傅南代战最郢之栁林署省镇抚攻新城沙洋获船二艘战夏贵鄂之阳逻获船二艘首功三百锡白金二百两再以都镇抚从都元帅府定江西诸州授宣武将军管军总管于时宋亡其将相更立益卫两王故广东不下从破韶州又败方安抚广之石门授明威将军从击文天祥于贑之兴国之空坑止其妻子散降其众略尽禽前锋赵赏帅府改行省从右相至广张经略集战舰二千海珠寺击大破之获其舰百八十斩首不及级计再授明威将军卫王死入觐宣武将军虎符还戍广取葛防洞崖石砦殱李梓发兵南安别降林桂芳昆弟新防蹙南海军三千人生致其帅潘舎人欧将军伪署置官自王清逺遣马帅陆徐相袭广州广州皆击破之斩三人及其军干平十数璧欧走如新防合黎德徳已集船至七千艘众号二十万其别将吴林以八百艘围冯邨先是公尝课工于军伐材于山不资公帑为战舰三百五十乌船五十载是战舰徳林众大溃沈死海洋生致黎徳欧王与伪都督丞相兵马铃辖二十四人皆磔之椎其伪玺召入赐衣服弓矢鞍勒加懐逺大将军同知广广东宣慰司事三败东莞盗张强三千余人首功三百归所掠人畜其主广盗少戢其使入觐恐公受代去归预乞尚书宜留再授懐逺大将军同知广东道宣慰司事降循盗古尾郎长乐自宋亡十年招不能至者版赖胜立兴寜废县以宅流民又斩汀盗转入梅循者钟明亮官并吴禽三首而壊其郡最斩盗为起二十九二百七十一人今着其尤魁骁者皆邻省连兵频年不能加诛公必取之广之属州皆山险不可马至梯崖缒谷逐索水则乘鸟船游击之不尽不已其为什为伍杀人以剽财之伦皆削弃凡是诸盗名若可易而顾诚难功至今有未靖者老将论者曰大夫死登陴陷陈犹足为名泽及吾妻子今横尸草窃手与经沟渎不异亦足嗟哉此观望不屑蔓盗所以也反究公心忠劳如何广之属州若士与民及闻今伐争状于宣慰亷访两司功其盗弭愿留公使以殿南荒行省以闻代逾一时而卒惜也夫人石氏子三人弼也知彰其亲者非文不逺亦既克子矣余未名男女孙皆一人防甥有戴徳仁者舟从至南康燧书以还可尚矣铭曰
　　北海生滨卒堧鱼溟万里归棺低昂绛旌维之南溟其险不测其北岭峤群盗攸宅岭峤何如峻削劘空羣盗利之自王自公凡在胜国败日难令与今吾元跳踉豪劲公有砧斧腰领汝膏十八年中无有幸逃或曰公哉始劳襄汉终覆武庚椒洋无畔不是之书逐盗谆谆大弃録徴奚示后人曰讫炎赵犹两孽嘘尔尔死灰乍然已息公与树功帅从相从贪人所同公差有躬维祝融墟实汉南越大兵艰施小兵弗詟劗无贼良公功之私广人户知今思永悲白潜昭幽丞太史职载铭不亡有穹斯石
　　有元故少中大夫淮安路总管兼府尹兼管内劝农事髙公神道碑铭并序
　　至大之元髙氏子琏手其家乘中载教孔孟三族杨潜斋庸孙洧阳希献太子谕德萧勤斋防为其考少中公之序之行状埋铭丐太史公牛马走表其坟道所未识者独孙洧阳若潜斋勤斋皆走所友其文自足昭今而信后而走缀言其末无乃顾为先徳累欤以故乆未操觚后思共公都漕河南我先世父少师文献公行省于汴公来受约束于下执事走尝还贽焉再都漕关中走时秦邸文学相接之数数又非昔一还者矧闻琏也尝师事同门人刘宪副存斋季伟曰善笃学力行者可虚其请耶遂序之公世平山人讳良弼字辅之祖俊民妣吴君二子进林进金镇国大将军守滑倅太宗大封同姓国母弟睿宗真定享国不延庄圣太后主是分邑置规运库林为之使其岁上供子息蕃多而家亦殷昌姚门君三子公为之冡就傅读书端重异羣儿防真定火延烧千家言之库使君是灾幸不及吾家吾力不可盍发财以赈君闻击节曰及物之心见于髫稚他日大吾门者将由是而行如其言既冠防卫世祖潜藩后正大位尽付全赵财赋其网纪而岁登赢时天下困于钩稽公以全赵独遗入请亦置计局帝曰世所困者汝独求之可灼其无有斯冐其间至元改之明年官奉议大夫同知南京都漕锡之金符六年改使河南拘榷税课所其年仍河南升都运使他道为使惟知徼宠专利贼下防上以自私盈路怨咨莫之省恤独公轸岁旱荒发廋下估市粟以济其饥大为醮祠以穰蝗孽斯皆职民者宜为而治赋臣顾先之俄然天若悔祸两澍蝗死人则诗而歌之冀采风謡者取上闻也又以用兵襄阳赋河北诸路之民转漕人畜劳毙而粟至者亦絶续不时公请增直以籴则人趋利自至以赋民漕功将倍蓰省行其防由是军中囷廪充溢或露积不垣满秩官朝请知凤翔府事治民安思永利之乃倡民导汧水起遥望尽阁底五十里再冬而成溉田三千畞水轮十七民之圃蔬园药者又井井乎其滨岐人惠之姓为髙渠佥宪刘仲修按行其地赋诗勒石纪功安西王开国之三年诏许凡官关中者职不职聼其承制迁黜由是升中顺同知陜西都漕其使郭琮恃获上且阿中盗杀臣云巴勒肆为非法公与连署凡贼国病民贾祸者缩手避之琮败独无所汚朝廷恐其属偶逃连坐遣使深贽者数辈钩稽簿书于公无丝髪得遂家居教子乐宾或纵游山水胜地以自适二十有四年制下其家起以少中大夫总管淮安是郡前以征倭责治海舰岁市财万富商恒大其直通有司分入其利积材已十三万下车吏又发郡帑四十万缗如岁例续市请署公曰已市者足支一纪复市何为下吏于理飞书上列以为徒尔耗蠧县官富商恐壊其奸夜持五万缗以祷公曰若欲如他人贷取吾耶吾不能同汝为盗叱去无防时行省报竟下如数収市公叹曰吾言不効于是商尸位何为一鬱发疾以卒实岁丁亥二月二十有一日也年六十有六公躯干魁颀风度凝逺望之已知其为不人下者矧其秉德易直刚而不竞柔而不挠友善日亲恶不急去真善应世务者元配夫人刑君前公卒继配夫人董君后公十年卒姻里皆师其妇道母仪五子琬璠珪琏瑾琬由任子尹宜阳后公三年卒璠中以海船船总管战没交趾三女归成都三务提领阎郁湖广行省郎中郭孝华州判官魏余庆男孙一思诚女三归王秉余防曾孙男三女二皆益防公初真定后十九年子琏以公生乐家秦没而魂游逺也徙之长安县华林乡祔两夫人而琬璠皆从窆新兆公弟良辅良辅三子璋防瑄居汴佐二子瓘玠居其乡铭曰
　　姜齐之苖食采于髙地以姓之其来也遥其系其传文字无纪今其可推才祖焉尔全赵全汤千里其疆谁之国之繄我睿皇考居其间斗食自晦入出金粟克当其防再传而公世皇飞龙


　　牧庵集卷二十三
　　钦定四库全书
　　牧庵集卷二十四
　　元　姚燧　撰
　　神道碑
　　武略将军知州程公神道碑
　　由程氏世为太原初县人燧考欧阳公表唐相系曰程出风姓颛顼生称称生老童老童生重黎其后世掌天地之官裔孙封程爵伯洛阳上程聚则其地也至周休父失其官守以诸侯入为王司马及铭文简公琳碑则云莫盛于唐宗分为七广平中山济阳灵洗其三则皆祖魏安乡侯昱而系表皆无是言惟异上三四世而止岂今居太原初者或广平中山分欤其可系则自其髙大父主祁簿政生曽大父礼武科取官忠翊郎至右武大夫守隆州冒陈金兵以殁宋愍节死赐钱百万归葬其乡大父天祐医以自业卒葬文水考达以太祖建龙旗九斿即位之年丙寅至戊寅兵金之年为十三年年二十余与兄通弟进倡豪杰来归完保其乡为提控为监军镇抚军民都弹压管民总管银符甲午金亡之明年还乡民五百亦占屯籍诏易金符位总管上发平阳河中京兆民二千屯田凤翔实侨客其地城中犹荒错荆棘逐虎狼则田畴非立苃舍伐株橛芟蒿莱不可以入钱鏄以观铚艾戛戛其囏哉矧西则秦巩未臣行金正朔南大散闗距宗百里北山饥盗纵横日夕相防杀丙申又为征蜀所涂师旅去来馆餽之须十以率之屯供亿七凤翔才三后凤翔民稍集资屯犹六焉为之七年当岁壬寅以终其贤其能其勤其劳有卢昭文挚墓碑言公讳介福字伯祥故事父嗣子得嗣为岁辛亥宋四川制使余玠潜遣偏禆火絶栈道木阁身将大军攻围兴元城方孤围公将屯兵五百从都元帅都尔蘓入援及絶无从得涂值三人自围所亡归许贯其死令导由他山刋木出陈仓玠以为自天而下焚围宵遁其年宪宗即位凡中土列圣符节告身尽牧之官明年入觐还金符仍位总管上屯田凤翔制许专杀有王姓民欧兄至死即就逮其亲请乡邻善公者懐白金二镒来货曰死非他人吾长子也今又以季子偿死吾谁与为养惟哀而全之公却金晓曰虎狼兽耳父子兄弟且不相噬人而贼杀同气其不仁也暴甚虎狼此而不诛何以正是邦之斁败天伦者竟尸之市寻岐雍民家奴皆蜀俘百十为曹相煽亡归公悉之还朝廷闻之率以为反遣持斋齐来按事连其主将尽殱之公曰民奴羣逃主何与知惟当谁首乱者由是惟诛七人孟待制嘉之因扁其堂曰明恕戊午宪宗进讨西川乗舆入由凤翔多其津梁馆餽廪饩修治丰洁赐金币五白金为两百五十世祖立极中统庚申收上符节告身如先朝以前屡入觐潜藩熟公还金符至元四年丁夘以平阳河中屯民为军假公子松长千夫将戍成都其还乡民五百人传官公武略将军知州下车渠桑干水灌田五十里新州廨以示安荣一刮夙昔茍简之弊岁饥封民所食木肤草实上之巾书得发廪以赡械素豪猾之于治以病民者于市惩众擢曹徴君子汝弼教授以师是邦使士知学其古人所谓纠奸示恶流恩褒善者类欤十年四川上所战功制问故符安在对以州仍佩制解传松满秩还岐二十有六年己丑年六十七冬雨木氷羣乌噪集庭树三日公弗善之览镵入奁前诸子训曰吾平生无他长人惟俯仰无怍愧天人耳若曹可笃学自脩则在家在邦不患无孝忠之闻也惟求善恶在已有无无以人过于毁誉而轻愠易善语讫而卒实十一月二十一日也逾月从葬于其考凤翔之召亭乡兆次两夫人皆前卒谢君四十一年富察君二年四子长松次桧八蕃副都元帅虎符皆不禄悌彬业儒孙五人万里秦山殇夀山业儒文演陜西万户虎狼文饶未仕女十皆归名族其天质仁厚刚方孝友明信哀孤敦宗民奴礼士者有陜西贾提学其墓志言铭曰
