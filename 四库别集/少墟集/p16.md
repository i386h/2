<!-- { "loadSidebar": true } -->
　　杨氏为我墨氏兼爱摠只是不知万物皆备于我一句一则离万物言我一则离我言万物此所以谓之异端
　　古之人得志泽加于民不得志修身见于世玩得不得三字可见古人之志原为天下不为一身志量何様大此正所谓尊徳乐义正所谓善也故穷则独善其身达则兼善天下有此志便是欛柄在手故无往不可
　　近日讲学者多佞佛而惩佛者并吾儒之学又置之不讲呜呼弊也甚矣且此弊非自今日始也昔杨氏以为我为宗墨氏以兼爱为宗彼此自是彼此相惩愈激愈锢使天下之人虽当可以为我之时亦不敢为我曰恐蹈杨氏之弊也虽当可以兼爱之时亦不敢兼爱曰恐蹈墨氏之弊也大道既迷令人无路可行不得已而有子莫之中至于子莫而此路愈行愈差当斯时也子莫之苦亦有不可胜言者矣故孟子觉之曰道若大路然岂难知哉又举禹稷之过门不入顔子之陋巷不改其乐以实之见得时当兼爱虽如禹稷之被发缨冠人不得疑其近墨时当为我虽如顔子之闭戸人不得疑其近杨而禹稷顔子又能易地皆然彼杨墨者何故彼此自是彼此相惩至如雠敌然也故曰禹稷顔回同道同道云者谓同在此一个大路上行耳此路一明则杨朱墨翟必且相遇于涂向之相惩相敌如防雠然者必且一笑而释矣子莫方自快其有此大路可行何故复桎梏于中以自苦哉然则禹稷顔子同道之说为杨墨之各行一路而言又为子莫之惩戒杨墨者至于无路可行而言也噫杨氏惩兼爱之弊而不知已弊于为我墨氏惩为我之弊而不知已弊于兼爱两家递胜是驱天下而为子莫也可胜叹哉今之学者惩谈禅之弊而并吾儒之道置之不讲是惩杨氏而并非顔子惩墨氏而并非禹稷也是向也驱天下为子莫今也驱天下为乡愿也吾儒之道何时而明天下之弊何时而已哉有世道之责者不容嘿嘿矣
　　仁义一也尧舜曰仁义汤武曰仁义五霸亦曰仁义不知尧舜性之也汤武身之也五霸假之也至于老庄则絶而弃之矣然五霸之假老庄之絶弃摠只是不知性善五霸之意以为吾性中本无仁义故不得不假之以自附于汤武之列而不知一假之则其弊无穷故令人欺世盗名假公济私使吾儒之教视为虚文为体面者五霸为之作俑也是率天下而为伪也老庄目击其伪于是愤愤然有絶仁弃义之说若曰吾性中既无仁义何必去假与其假之而为伪毋宁絶而弃之犹不失其为真乎而不知絶仁弃义以为真是为真小人非为真君子也而其弊更益甚故令人毁裂纲常蔑弃礼法使吾儒之教视为桎梏为糟粕者老庄为之作俑也是又率天下而为乱也五霸假之其弊为伪君子老庄絶而弃之其弊为真小人世教人心可胜慨哉孟子于此不辨五霸该假不该假老庄该絶弃不该絶弃而第曰性善若曰吾性中自有仁义何必去假吾性中自有仁义何所絶而弃之如以仁义为可假吾性亦可假耶如以仁义为可絶弃吾性亦可絶弃耶仁义即性性即仁义故曰性善使五霸而早知性善当自悟其不待假老庄而早知性善当自悟其不能絶而弃之矣此孟子道性善所以大有功于天下后世也或曰孟子何独言五霸而不及老庄曰五霸之假是隂附于仁义之内者也不容不辨若老庄之絶弃则明叛于仁义之外矣何待辨哉何待辨哉
　　亲亲而仁民仁民而爱物此自古圣贤相传正脉尧舜以此帝汤武以此王伊周以此相孔孟以此师自古及今此脉常在人皆可以为尧舜正在于此第尧舜能知扩而充之故可以保四海途人不知扩而充之至于不能事父母夫父母至亲也而至于不能事又何论民物然其所以不能事父母者乃不知扩而充之之过非本来无此心也或者至此不免于疑而不信故孟子以孩提知爱稍长知敬验之夫世岂有孩提而不知爱稍长而不知敬之人乎尧舜此心途人亦此心人皆可以为尧舜诚可以深信而无疑矣知爱知敬之心人原皆有之而不验之孩提稍长则人不信其皆有此孟子不得已提醒人心处识得此心便是仁扩充得此心便是为仁遇亲而亲莫知其所以亲遇民而仁莫知其所以仁遇物而爱莫知其所以爱总之从此知爱知敬一念中流出故曰尧舜其心至今在此自古圣贤相传之正脉诚不在语言文字间也吾辈为学正当在此处识取方可
　　杨氏为我举亲与民物而雠之墨氏兼爱举亲与民物而混之此所以流弊无穷故亲亲而仁民仁民而爱物乃吾儒大中至正之道实天理人情之至也故可以常行而无弊
　　好名之人能让千乘之国是从箪食豆羮见色处看破让国是好名非槩以让国为好名也庄周谓伯夷死名于首阳之下至以臧糓亡羊为喻何与
　　扶持名教顾惜名节此正是君子务实胜处不可以此为好名若不扶持名教不顾惜名节而曰我不好名是无忌惮之尤者也
　　问逃墨归杨逃杨归儒曰此二句是就人情大较説非低昻二氏之学注谓墨氏务外不情极是谓杨氏太简近实尚有商量或者未达余因问近世之人摩顶放踵利天下为之之人多乎防一毛而利天下不为之人多乎曰防一毛而利天下不为之人多余曰如此则孟子逃墨归杨之言已验矣只是学者不肯逃杨归儒耳二氏之病一般孟子谓逃墨归杨逃杨归儒是就人情大较説安得谓杨氏为近儒彼谓杨氏为近儒者是逃墨归杨而不自觉者也
　　养心莫善于寡欲一句乃吾儒养徳养身之秘诀大人者不失其赤子之心只是个寡欲寡字是用功如欲寡其过而未能之寡不是在分数多寡上説寡之又寡以至于无故周子曰无欲无欲之説正是解孟子寡字之意
　　问养徳养身曰如仁者其言也讱所以养徳也而常黙元气不伤在其中矣惟酒无量不及乱所以养徳也而节饮脏腑和平在其中矣养心莫善于寡欲所以养徳也而寡欲身体康强在其中矣此吾儒养徳养身原非两事之説也若専为不伤元气而讱言専为脏腑和平而不及乱専为身体康强而寡欲功夫虽未尝不同却非吾儒之防
　　问见知闻知章大意曰玩由尭舜至于汤由汤至于文王由文王至于孔子语意见孔子得统于文文得统于汤汤得统于尭舜而中间禹臯陶诸人特为之承前启后云尔然而无有乎尔二句人徒知孟子以禹臯陶诸人自任而不知其所以自任之意正是为后来之汤文孔子者地耳此其属望后人的意思真是至恳至切孟子这一叚心肠真是圣人天地之心
　　朋友观书多有摘议晦庵者阳明先生曰是有心求异即不是吾説与晦庵时有不同者为入门下手处有毫厘千里之分不得不辨然吾之心与晦庵之心未尝异也若其余文义解得明当处如何动得一字又答徐成之书云晦庵折羣儒之说以发明六经语孟之防于天下其嘉恵后学之心真有不可得而议者吾于晦庵亦有防极之恩近世訾议晦庵者多借阳明为口实不惟不知晦庵亦不知阳明矣
　　余友人读先生疑思録问于小子训曰周茂叔云明不至则疑生明无疑也谓能疑为明何啻千里冯先生特致言于疑也何相戾也训曰不然茂叔为抛却无心之镜而専用逆亿者发故系明于公絶疑于独盖指细人揣摩猜兾之疑不可有非谓吾儒参求心性之疑为可少也若吾儒参求心性之疑一人无此则真觉闭一日无此则心径塞一隅无此则师説芜一邦无此则正学废一世无此则人人师心室室置喙猖狂恣肆之习炽而孔门弗明弗措之教化为荆榛虺蜴之途矣不亦大可畏哉又谓漆雕开曰吾斯之未能信冯先生曰吾斯之未能疑奚取于疑与信而反之也训曰不然先生之求为疑即开之求为信能疑斯能信不能疑无能信之日矣试想漆雕开未能两字是何境界则疑信之关一撞俱破宁有二哉往岁读王龙谿先生文录爱其矢口玲珑篇章浩淼比再读则滉瀁舒轶之气一发辄盈数札盖阐明自正评驳自确虽曰为阳明先生倡掲良知之学不啻救焚拯溺窃恐逺绍微言者不应纵制举之笔而开蔓衍之津也余衷梗之未敢言因读冯先生见示诸刻响与桴传语随意尽且是编言格物言率性言求仁言仁义孝弟提纲携领触处洞然真如月落万川为物不贰令人灼见尧舜孔孟以来相传嫡脉翼圣言而扫新旧之説在此编矣其视语语沾着良知字者孰脱洒而孰沾滞也小子训中心悦之式之不自知其狂僭而以问于先生非谓薄龙谿而弗师也西使再至恳先生教之门人长白刘鸿训谨跋
　　夫学之难也传而不失其宗难自孔氏以学之不讲为忧厯曾思以至孟氏立的于万世是故学道者必折衷于鲁邹云秦汉以来侈于训诂词章杂以佛老清谭淆乱偏陂而莫可救药逮濓洛关闽诸大儒起始振其敝以扶其统厥后门戸分立而议论烦议论烦而真防隠于是阳明先生倡为致良知之説以觉人心之迷其有功于圣门甚大而其末流亦不免有遗议甚哉传而不失其宗难也我师少墟夫子崛起关中继泾野先生后执理学牛耳其入道也曰吾斯之未能疑其提宗也曰人性皆善而要其归于不失其赤子之心由濓洛以窥洙泗而学始粹然复归于正语具录中录凡六巻往往言本体不离功夫言功夫不离本体即若所勘欲立欲达修已以敬君子自反数则俨然立心制行待人真矩彠也而拔本塞源之论写出千古同体万物之防与末世俗习相沿之弊自尧舜之孝弟禹稷顔回之同道以至五伯老庄杨墨子莫之悖乱狂伪若见垣一方皆前贤所未发又前贤所欲发百世以俟圣人而不惑矣龄退而深惟曰孔子以博文约礼剖精一之蕴故记论语曾子唯一贯作大学子思明性道着中庸孟子正人心息邪説以承三圣不得已而与门弟子述仁义七篇夫子阐实行正宗防接邹鲁以来不絶如线之脉厥有疑思录其系于世道人心岂浅哉于是羣及门士谋寿诸梓以传读是录者倘能以不失其赤子之心为圣学真诀而服习夫子之训精察而力行之又何传而失其宗者之足忧也耶谨拜手而书于后门人咸宁张绍龄谨跋














　　少墟集巻三
　　钦定四库全书
　　少墟集巻四
　　明　冯从吾　撰
　　语录
　　订士编
　　示临清学诸生
　　夫子博文约礼之训不颛为一顔子发而顔子一旦慨然认到自家身上曰博我约我何也彼诚信得道理原在自家身上夫子不过一指防之耳向也迷而今也悟方才觉得有趣方才欲罢不能若是自家信不到但假人口吻曰博文约礼云云终是无趣味终是不得欲罢不能子思曰人莫不饮食也鲜能知味也此迷悟之説也且顔子既称欲罢不能矣不知欲罢不能之时何様光景诚不可不于此处潜心
　　博文约礼有先后而无等待若待博文完了才去约礼则天下古今道理无穷尽何时能博得完将终其身无约礼之时矣余师许敬庵先生曰孔子教人其大端曰博文约礼道之散见于人伦庶物之间者文也其本于吾心天然之则者礼也随事而学习之谓博随学而反已之谓约礼即在于文之内约即在于博之时博而约之所以为精也精则一一则中孔子学而不厌诲人不倦其斯而已矣先生此説可谓善发圣人之蕴
　　虽欲从之末由也已此正是顔子学有得处文王望道而未之见孔子不知老之将至云尔自古圣人大都如此士君子为学须要造到欲从末由至于无所用力处然后谓之学顔子之学不然掘井九仞而不及泉与不掘何异
