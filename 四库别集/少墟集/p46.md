<!-- { "loadSidebar": true } -->
　　古文辑选防
　　余既辑古文成或曰李斯上秦王书古矣胡删之曰焚书坑儒其人非也或又曰既删之而目録中犹存其名何也曰存之以为世戒也见做人一差即文如李斯亦不足传也或又曰韩退之人则美矣诤臣论不选何也曰退之果与亢宗厚善忠告善道宻规之可也如规之而聴善则归友不自以为功可也如规之而不聴不可则止不成人之过可也如不厚善则言与不言置之不谈可也乃见不出此而着为论以翘人过文虽工其如失朋友之道何厥后永叔上范司諌书上书极是而中亦引退之此论可见不惟退之不自知其非即永叔亦不知退之之非矣在退之不过智者千虑之一失原不足为病苐惧后之人借著作以泄私忿者以此为口实也故不得不辨或又曰孟子不尝言蚳鼃乎曰不然孟子著书于既諌之后退之著书于未諌之前所以不同耳或又曰是则然矣古文名世者甚多此得无有挂漏乎曰古人名世者诚多余止据一时所见録之耳非遂以此为尽古人之长也挂漏之説敬闻命矣
　　墓表
　　明诰赠奉直大夫冀州知州东泉杨公配赠宜人陆氏合塟墓表
　　明兴大江以北彬彬多理学之儒先是泰州有王心斋布衣近时庐阳有蔡肖谦符卿乃今懐逺又有杨原忠郡伯云余于原忠叨一日之雅顷千里函币求余表两尊人墓余即不文谊曷可辞按状公讳濓字子静别号东泉其先防城人洪武初讳选者避乱徙懐逺占籍遂家焉选生生朗朗生蕐蕐生环即公王父也家世业农环生三子长讳均即公父以儒术起家司训永年改长山晋谕利津仕终岷府教授为王者师初娶御史魏公贞曽孙女生公八嵗失恃王母岳鞠育之继母徐又生二子而公居长英敏慷慨有大志逾髫趋庭学举子业即能解悟人以为进取有机矣时教授公尚为诸生映雪囊萤不治家人生产业家徒壁立公叹曰有子而使其父忧俯仰不克竟所志又恶在其为有子乎乃投笔改业退而沽酒当垆日夜持筹为事亲计教授公家贫而好客公事之有曽子飬曽晳风教授公自为诸生以及宦逰燕赵齐鲁间垂三十年一切日用资斧罔不周裕皆公竭力供之甚至称贷以娱其心志而教授公不知也异母弟妹凡五人次第婚嫁悉公营办及教授公之任公令诸弟侍行而已守旧庐作业不辍教授公归行李萧然所遗图书及旧庐悉推让诸弟教授公及继母徐先后弃飬其丧塟悉遵防典及文公家礼且独力襄事不少累诸弟人尤以为难乡人有子获罪于父者其父怒不解公闻而劝慰其父援古证今剀切恳到闻者莫不酸鼻而其子遂悲号自责请罪膝前卒复父子之好如初公尝携仆之教授公任就食旅馆其仆隂窃其财以去公觉而切责之且令识其主人比还令仆如数偿之主人始惊讶感谢不已其天性孝友轻财重义类如此公配陆宜人为名家子生而柔嘉勤俭精女红年二十归公克执妇道家甞贫不能供舅姑甘防悉脱簮珥佐之事继姑更得驩心祖姑岳病卧乆手自扶掖左右朝夕不少怠饮诸娣姒以和庭帏间絶无猜忌遇诸臧获有恩每见其子有督过者辄戒之曰彼独非人子邪理家政井井有条与公白首相敬如賔公以孝弟重月旦评宜人内助之力居多生子四长嘉防生员蚤卒次嘉言娶徐氏次嘉行娶韩氏继尹氏次嘉猷即原忠丙子举人官至贵州镇逺知府娶刘氏封宜人孙男四尚耕生员尚古俱言出尚浑太学生猷出尚防生员行出孙女六一适生员髙一骥一适生员潘士谟一适陆尔驭一适何某一适荘某一许字何某曽孙男五培永浑出培仍耕出培蕃古出培光防出曽孙女六一许字胡某一许字梅某一许字刘某余尚幼公生正徳辛未十月二十四日卒隆庆壬申七月二十七日享年六十有二宜人生正徳辛未七月二十八日卒万厯丙子九月初四日享年六十有六合塟旧城北祖茔公没二十余年为万厯壬寅以原忠考绩赠公奉直大夫冀州知州陆赠宜人制称公负薛包之至性善处母子兄弟之间追陈寔之髙风独标里党乡闾之誉称宜人髙堂滫瀡佐孝子以承欢中壸佩环襄哲人之市义呜呼公夫妇亦可以不朽矣冯从吾曰谚云芝草无根醴泉无源其然岂其然乎原忠文章政事大噪一时力承正学为世真儒而不知公之隠迹市防躬行孝弟其发祥长而启佑逺也余故忘其不文撮公行事为公表诸墓道俾世之君子知原忠学问渊源盖有所自云
　　墓志铭
　　王氏女墓志铭
　　亡女余妻赵孺人出也适咸宁庠生王绍经绍经先娶于秦故亡女称王继妇云女生而臞甚然言动不凢外舅县尹公见而竒之是时先大夫先宜人弃飬乆余同伯氏居伯氏视之不异己女六七嵗闻余读书声即愿听时或问其大义余私谓孺人曰使此女也而男无忧科第矣稍长精女红鍼绣絍刺多所妙创家人竟日不闻笑语声余甚怜爱之万厯己丑余成进士读中秘书女与孺人如京师壬辰余以御史请告归越嵗癸巳女适王氏王闗中钜族自江涯公以名御史起家而敬斋君又以长厚绳其武绍经英年好修亦其家教然者女既适王与绍经相对如賔相谈必以道义尤惓惓孝弟二字绍经时为余诵之乙未余补官携家京师女与绍经从女日夜从侍绍经学此外他无所及余素性踽凉斤斤于辞受取与女知余非矫也甞曰父平日讲学正在此处自验不然所讲谓何余自是益有所警省居亡何余奉命夺官归家人有私悔余多言者女则曰士君子立朝不如此安所称臣节女当在京邸时居恒念祖姑及舅姑不置比抵家事之礼弥笃祖姑李以十九守节今逾七望八老矣而精神尚健内务无钜细无不殚力家人尠能当意女独能得厥驩其舅即所称敬斋君素以孝闻知女能得李驩也愈益喜敬斋君有子六而绍经为长女甞为余言曰每见世俗家多以兄弟妯娌生嫌疑病根皆起于冡妇任事者径情避事者推诿诸娣何则为是益重舅姑忧耳余颔之而女能以其言试诸践履举凢内务念祖姑老姑薛病欲代夫生母顾庶母何劳也亦无钜细无不殚力故阃以内诸靡不办具绍经性素俭约女以淡泊相之服饰器用多秦故物女怡然无少嫌嵗节必县秦遗像祀之绍经业举子业女谆谆以做人相劝勉绍经以行谊称庠校间女内助之力居多女素无病丁酉三月十六日产一女产后十三日而病至次月初五竟不救死距生丙子正月初五日生才二十有二年耳呜呼痛尚忍言哉忆昔余被逐宿固节灯下与绍经臮女与两儿坐谈余向绍经曰从此归山惟有着实讲学以共肩斯道女从旁应曰父平日不曽虚讲如何今才去着实余闻之然今言犹在耳负愧良多呜呼痛尚忍言哉绍经卜以歾之眀年九月二日迁秦氏榇并曲江祖茔之次而乞余铭扵是挥泪而为之铭曰呜呼丰扵而徳啬扵而年吾铭而墓用志而贤而年虽啬而徳则传畴云天道有然不然呜呼而亦足以瞑目扵幽
　　少墟集巻十六
　　钦定四库全书
　　少墟集巻十七
　　明　冯从吾　撰
　　传
　　河南卫辉府通判一轩刘公传
　　余外王父一轩刘公讳玺字廷节一轩其别号也先世宜川人始祖讳孝先国初从戎西安前卫因家焉父讳俊以季子琛贵赠兵部主事举子五先生为中子伯兄琰以成化丁酉举人知河南新乡县季弟琛以治壬戌进士厯山西佥宪有司各竪棹楔于门闗中称为三牌楼刘家云公幼頴敏絶人读书即知大义稍长与佥宪公同逰胶庠每试兄弟迭为诸生首督学邃庵杨公深器重之治乙卯同举于乡是时县尹公已谢政兄弟三人衣冠济济时人荣之公逡逡不自多明年下第归闭门授徒益脩旧业佥宪公北面从受学出其门者如公之甥王太府谔王佥宪讴内弟张宪副环及佥宪公先后俱成进士公屡上春官竟不利谒选河南卫辉府通判居数月喟然叹曰某曩所为下帷攻苦为二尊人耳今二尊人以吾弟贵吾志遂矣吾老矣又安得以五斗苦七尺哉且公宦情素淡不能随上官俛仰防有言者即浩然归归而买田城西南搆别墅数椽仅蔽风雨躬耕以老终嵗足不履城市一日防至索无所有止刼一羊裘去已而笑曰不意刘官人贫至此复还之每农暇即取四书大全朱子纲目读之或诮其迂以为公复应举子试耶公曰吾平日所乐在此舍此无所事事矣年七十九卒公初娶于吴继张再继邢先宜人张媪出其子孙繁衍不具述冯从吾曰余幼时毎侍先大夫輙称引公以训从吾兄弟公为人真率质戅絶无世俗脂韦态即或有矫枉过直处要不失君子先进之风也乃今则时尚靡而人趋竞矣搤腕狂澜安得如公者起而障之哉论者谓国朝人物惟正间为最盛呜呼观公可知也
　　西郭先生传
　　先生姓姚氏讳显字防之咸阳人正统九年乡举在太学三上封事皆辟异端崇正道安社稷之谋景泰五年四月上防言王振脩大兴隆寺车驾不时临幸佛本异端信佛得祸若梁武帝足鉴时上欲幸隆福寺太学生济寜杨浩与先生相继言上遂罢行名震天下后寓居长安西郭藩臬诸公造之食以蔬粝无弗饱者令齐东武城二县祀名宦循政详山东通志中当时民歌之曰先有子防后有姚公学道爱人同一古风而先生自讃其像曰六尺长躯尺五长须学古入官读孔孟书躯兮须兮五十三年而知五十二年之非躯兮须兮碌碌庸庸不能作邦家之基官至太仆寺丞冯从吾曰师友之益大矣先生之寓居长安也以与李介庵先生讲学故介庵以理学鸣闗中而先生与之为友交砥互砺俱成名儒是先生之气节盖从学问涵养中来也彼虚防恃气者视先生当赧然愧矣
　　朱贫士传
　　朱蕴竒字子节西安右护卫人家贫甚僦屋而居妻子织网巾为生读书古东岳庙尝并日而食宴如也听讲寳庆寺寒暑不辍一日其子因差徭下狱防天雨四日不食气息奄奄待尽矣时岳庙有大户收粮米者黄冠怜之因取其米少许为粥以食蕴竒知其故心计以为此官米何可窃也曰死即死耳岂可以临死改节竟不食而亦不明言其故同舍生素诮蕴竒迂矫至此始深服其节操以为不可及因出其食食之蕴竒曰此可食也由是始得不死而刘孝防必逵闻而义之因白扵卫官始出其子扵狱当路诸公及士大夫有髙其节而周之者必择而后受一毫不肯妄取先是尝之市途有遗网巾二顶其子拾之蕴竒曰彼之失犹我之失也使我失此二网则举家悬罄矣即命其子追而还之其人感甚欲分其一为谢蕴竒竟谢不受父早防养母曲尽其孝母殁毁防灭性秦俗人死多用青乌之説当扵某日某时避殃殃谓死者之魂来辞家而家人或庶几见之者也而见之者防以故当避此其説幻妄不足道而秦人多惑之蕴竒曰使果有此殃也吾犹可借此一见吾母使果无此殃也吾又何为避之伏棺痛哭竟不避而卒亦无恙人称其孝秦俗之惑由此少破年五十一以布衣终盖己酉八月十八日也生平苦节笃行一步不苟人共称之殁之日贫无以为敛塟闻义而赙者防数百人始克襄事有子五人贫几不能聊生长安令脩龄杨公为搆屋三楹居之仍扁其门曰髙士蓝田令思轩梁公祭之以文学防青岩段公防宪祥宇李公各捐金优恤其后段公扁曰处士李公扁曰懿行范俗闻者莫不咨嗟太息以为为善之报而诸公之髙谊尤近世所罕覩风世励俗功盖不小云冯子曰学问之于人甚矣哉朱生操行如是固天性使然亦讲学之效不可诬也生每赴余寳庆之防见衣敝履穿人或诮之以为贫至此不听讲可耳余闻之应曰如此是听讲者皆当鲜衣华服以饰观美矣诮者语塞呜呼死生亦大矣朱生死且不贰天下又何物能贰之哉传云见利思义见危授命若朱生者亦庶防近之矣
