<!-- { "loadSidebar": true } -->
淳熙十五年知枢宻院事施公师点引疾辞位逃宠畏盈敷露恳切上疑讶抑首蹙眉请间谕公曰卿辅朕事巳有绪奈何欲弃朕还其奏五六公径出六和塔俟命上不得巳以为资政殿大学士知泉州固辞州提举洞霄宫光宗登禅诏曰卿冲人旧学也何以启告朕公即疏言今民贫兵馁将愚而敌诈虏惧有伏宜熟察审处使初元之政足以竦厉而陛下心术之微又有当自谨者知隆兴府放逋赋十八万达寃疏壅微细必亲半岁复求去不许绍兴三年二月乙未薨于豫章年六十九口自为表谢略曰念民情难保监天命靡常忧国势所可忧用人材所当用上覧奏悲恻四年十一月戊寅葬永丰县富成郷西塘山提举福建市舶椷来曰先人蒙国大恩赠死恤孤一用旧礼阶崇二列谥美正宪葢哀荣略备矣独墓道之碑未立非敢慢也有待而然窃惟淳熙中天下治安天子恭巳羣臣遵职中都官贵重留久者尤幸甚执政至十余年公一旦乞身不及顾竟得请将行徧谒朝士旧故诸客送登舟人人把手笑语尽欢而别行路聚观咨叹倾挹虽疏广受无以尚之夫耽位败髙节懐禄失令名然则縻于进者非公之志而果于退者公之勇也岂不贤哉公字圣与信州玉山人三世褒叙安与少保舜则太傅实太师绍兴二十七年太学上舍中第教授复州魏国夫人终丧王枢宻纶欲以馆职荐公曰父年髙迫近禄人子私愿也无考任而躐华选惧为侥幸之倡敎授临安府陈丞相康伯遂以馆职荐召对言顷中外人情急于得和无故裂四郡奉敌是欲和也非欲久也陛下发愤逐宰相谏官主议者示以必战而后和可成然犹未也因陈备敌五事及他便宜甚众曰如是则有偹偹坚而和可久矣故终孝宗世以和为形以备为实敌卒不敢背约策自公始授正字兼圣政检讨挍书郎兼呉益王敎授国史编修官又言法为天下信事为天下功臣下争欲变法各求立事不参核而遽从巳变遄复暂立忽废此功信所以隳国权所以去也又言治盗贼当委牧守但责廵尉何以禁暴事多施行公起疎外论建朴率不择深浅而切机凑的深中利害虽老于台阁者亦不能及上方向用言者不乐罢主管崇道观知筠州太师终丧知池州入奏今日用人未有毫髪効骤迁轻政视职守如流上美其意曰卿谦退靖重除秘书丞考功郎官国子司业秘书少监左谕徳中书舍人兼右庶子既升监俄正知制诰兼左庶子礼部侍郎进给事中增詹事为二兼焉在后省言呉渊小人被劾不可杂学士潘景珪无学法吏不可权侍郎张说子荐赃败不可收叙宋钧罢黜不可真俸郭倪李安礼他日一转九官不可宣赞而明州民汪伋献稻万余助赈恤户部谓不应赏格朝廷令须岁稔还之亦极论其非使于金班定典仪以国王子且至退公位公曰立巳定何退为屡请不改白其相曰南大使不肯动王子竟徙他班众相与愕顾叹服公初见上固黙许任属及请乞户四等以下积欠谓非卿不闻此至引书三宅三俊欲先重职事官之选然后次补而上皆有其人为愈用愈不匮之术则曰公辅器也及对驳不避专对有守益嗟异郊祀以备顾问辇繇侧升上念公魁傅使陟降从御道有司曰非故典也遂诏卫士扶掖于是人知上决意用公十一年除端明殿学士签书枢宻院事其九日兼参知政事既而以参政同知枢宻院又知枢宻院事凡六载与同列开陈上前有不中理未尝不反复执谏终无异言上数劳勉曰异时宰相奏事参署噤不一语朕图回天下日周徧常再三卿尽言若此真慰朕懐也公益感励奋发以薄聚敛厚舍施为巳任大关出内藏钱激犒而除其窠名为民病者六十万罢昭州贡金尽蠲经总制宿负巨亿万而旱饥有一州放至六十万者皆公所建白户部立上供比较法且请不待岁终行之既画降公力辨遂追寝至于寛释威怒保护善良鍳诉材杰舒拔淹滞上常目公言一聴可至今人多称诵而公不自以为徳也于时法度尊明民物丰乐公喟然曰以宠利居成功古人之深戒也决去不回有识壮之内行尤淳备丧魏国日侍太师夜即墓庐以宿丧太师如魏国任补先其侄政府恩悉推与族人裨穷乏有倒廪助婚丧有倾槖待人质而笃处巳约而裕不鸣善以收誉不衒荐以市恩毎谓诸子进退以义士之节也枉道干进士之耻也汝苐戒之子栝上舍甲科福建帅司干官枱通判福州椷椐通判沅州棙通判抚州壻刘<人丙>知南剑州赵汝谈西外宗正栝枱椐<人丙>皆巳卒孙沆京西提举兼提刑通判汶监蕲口镇洙承务郎江陵县主簿浚承务郎渷瑞安县尉洽将仕郎濆登仕郎而洙浚亦巳卒曾孙鍳镃雄岘童小大余未名而镃雄皆将仕郎也余读公讲筵故事审时所急能因时正救而纳之于道东宫故事择义所明能先事豫防而引之于善及前后章奏累百数大抵权实兼举雅俗并伸切而不偪广而不缓至于科举制科之外有安贫乐道经明行修者欲诏州郡特举而官之则又未尝不大公之志懿公之识而惜其不遂相哉铭曰廸惟阜陵载竞载勤淳熙末年求治愈新不自圣智推贤其臣其臣施公左右有民文献举之货财与之泰道并包勿猜沮之严严庙谟虚巳以咨令如雷风鼔舞四驰我无上欺上惟我信律吕必应心手同运祈归故国草木华润世韪其退有考其进公既返正帝亦禅止古称明良毋或违止幽堂久寂遗耀未纪君臣之逄以播来史嘉定十四年二月日 



水心集巻二十五宋叶适撰 

墓志铭 

宋廏父墓志铭 

宋驹字廏父自宣献公微事见其父峡州志时诸儒以观心空寂名学徒黙视危拱不能有论诘猥曰道巳存矣君固未信质于余余为言学之本统古今伦贯物变终始所当究极忽昻然负戴如万斛舟如食九奏大牢先设而酰醤不遗如赐大宅百室皆备从门而入也识益増智愈长千歳前成败是非之迹紏结者条理郁闇者昭灼破竹迎判乎伐柯睨逺乎常掩卷叹曰世孰能为我师家居或尽一史露抄雪纂踰月不出门野宿或专一经山吟水诵兼旬不返舍毎与余言自谓乐甚非人所知具其趋舍不同流知奚用为盖余友如君比不过数人尔数年间相继死悲夫无以寄余老矣君殁嘉定十三年五月丙申年六十二十二月已未夫人黄氏子永孙壻任献可即山阴县承务乡之陈坞葬焉一女未行孙曰慧孙君有科第四十年任徽州司户知寿春县其为两浙转运帐司六部架阁文字淮西总领所浙西提刑司干官皆不赴余尝考次洙泗之门不学而任材者求也遗学而求道者参也学而近于名者商也学而近于利者师也呜呼余无以命之矣铭曰以为诚好学则孔氏之所称颜回而已以为非好学则天下之滔滔又将谁是咨尔后人勿怠勿止尚君之似嘉定十四年四月日 

朝奉大夫知惠州姜公墓志铭 

君名处度字容之仕南康尉鄱阳丞知随清流二县通判南雄州守惠州而卒绍熙二年十月二十二日年六十六三年正月辛酉祔于临海西溪东奥山君在南康屡缚巨冦不自言功监司异之名繇此起惠州有母讼子者从容着狴中日引出与语发明慈孝更相感动意终不置于法归舟过其家母迎拜谢曰儿能事我矣闻者以为庶几古人也特练吏术得其隠奸如欵司善出入人罪宜同推吏厚给禄胥徒赀产中役者当先罢而后募皆人所未知也君七子三女而以盛强之年丧夫人龚氏阃阈素严户外絶行迹夜设灯火相对教书史课纺织皆有成立而君萧然一榻终死无姬媵人服其清姜氏淄州长山人也姜齐姓也淄齐郡也田常既纂齐旧公族浮沉邑里千余年不再见繇称有妫之后将育于姜竟夺而王之岂师尚父桓公之烈而遂无传哉君七世祖沼始为右赞善大夫沼子昭范经行最髙弟遵被遇天圣中至枢密副使宋丞相郊言汉以豪杰徙姜氏天水后叶复贯淄右李翰林淑亦言繇汉阳徙淄川再为甲姓按史汉徙齐诸田于关中无姜氏徙者蜀姜维唐姜謩虽出天水不载其所从二公博通古事其徙天水及后世徙而复还殆必有据依而云也昭范子从简用副枢密任将作监主簿不肯任范文正公备礼邀请亦不往从简子希颜知雍丘县希颜子筠通判全州是为曽祖筠子仲谦有文名著乐书百巻终广东运副君父诜以吕丞相颐浩世姻忤秦桧迟于吴十四年髙宗既叹其屈而孝宗尤器其材遂擢工部侍郎寳文阁直学士君继善承徳宜其世家身苦而志约事集而能显子注知邵武军本规矩服宪令治行甚修余尝为寮知其贤也姜氏盛矣故诗曰必齐之姜与周并称故传曰虽有姬姜然自小白卒齐无令侯故孔子谓民无得而称焉而二惠栾髙以亢没恭非庇其宗者也然则民之去姜而归陈岂舜使之哉君与父祖起寂寥息歇之后贵近赫奕八世相接皆有称述过于先君盖惟贤可以不失其世惟仁可以益大其后尔方家长山时甲馆上腴几半一县患难漂泊旅于台州不克自返悲夫余固忧夫云海岛屿之间浸逺而忘则后生晚出不复知其为齐之姜也故详録之以遗注焉注长也曰郊知余杭县曰邽监沙市镇曰郯曰郛曰邹皆先卒曰酇今为承信郎壻曰知华亭县陈鋾监杂卖埸门赵汝鉴签判南康军詹懐祖孙曰霆曰安祖和祖弥久充实弥壮仁实弥逊智实梦实孙壻曰黄锺承奉郎曰陈洞将仕郎铭曰太公表东海齐都古临淄绵绵百世下子孙未尝离枢密佐真宗侍郎贵淳熙有美惠州牧迈善与家宜励我清苦志絶彼骄吝疵素风落朱荣旅葬台之湄长山蔚故垄何时复言归嘉定十四年五月日 

陈处士姚夫人墓志铭 

