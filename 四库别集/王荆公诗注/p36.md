<!-- { "loadSidebar": true } -->
　　金陵限南北形势岂其然楚役六千里陈亡三百年【魏帝临江曰呜呼固天所以限南北而分中外也魏虽有武骑千羣无所用之○荀子仲尼篇善用之则百里之国足以独立不善用之则楚六千里地而为雠人役○隋师伐陈髙颎谓薛道衡曰今兹大举江东必可克乎对曰克之尝闻郭璞有言江东分王三百年复与中国合此数将周】江山空幕府风月自船主送悲凉岸妃埋想故莲【建康有幕府山在郡西二十五里晋琅琊王初过江丞相王导建幕府因以为名○杜牧之诗船一棹百分空○建康图经桃叶渡在秦淮口桃叶者王献之爱妾也有妹曰桃根献之诗曰桃叶复桃叶渡江不用楫但渡无所苦我自楫迎汝不用楫者横波急也尝临此渡歌送之杨脩有诗曰桃叶桃根栁岸头献之才调颇风流相看不语横波急艇子翻成送莫愁此主翁送妾至秦淮岸头耳○齐东昏嬖潘淑妃刻金莲花于石上令潘妃行之自言步步生莲花】台倾鳯乆去城踞虎争偏司马壖庙域独龙塔层巅【金陵有鳯台山宋元嘉鳯凰集于此乃筑台于山以表嘉瑞○李白鳯去台空江自流○诸葛亮云钟山龙盘石城虎踞真帝者之都吴始筑石头城○鼂错为内史门东出不便更凿一门南出南出者太上皇庙堧垣也○司马谓晋之故祠○独龙山名】森疎五愿木蹇浅一人泉棁杖穷诸岭篮舆罢半天朱门园绿水碧瓦第青烟墨客真能赋留诗野竹娟【舆地志钟山少林木宋诸州刺史罢还者栽松三十株下至郡守各有差山之最髙峯北有五愿树乃柞木也○建康志一人泉在蒋山北髙峯絶顶仅容一勺挹之不竭○传灯录云江南相冯延已与数僧游钟山至一人泉问一人泉许多人争得对曰不教欠少延已不肯乃别云谁人欠少法眼别云谁是不足者○棁杖见示安大师注○杜诗名园依绿水野竹上青霄○公此聨句法甚新必有所本东方朔谏广上林斥而营之垣而囿之○扬雄传雄上长杨赋因笔墨之成文章故借翰林以为主人子墨为客卿以风】
　　送郓州知府宋谏议【名庠字公序景文之兄諡元宪宝元中以右谏议大夫防知政事出知扬州徙郓州为相再判郓州此言谏议则是作参时也言行录元宪初执政遇事辄分别是非可否用是斥退及再登用遂浮沈偷安云】
　　盛世千龄合宗工四海瞻天心初吁俊云翼首离潜【仁宗初即位诏礼部贡举公序兄弟同试礼部祁初为第一章献太后曰弟可先兄乎乃以庠为第一而祁为第十初除大理评事同判襄州○吁俊出尚书○易干九二见龙在田王辅嗣注云出离隠故曰见龙】徳望完圭角仪形壮陛防徐鸣苍玉佩尽校碧牙籖【韩文石鼎聨句磨砻去圭角○陛防见读镇南邸报注○蔡邕释诲曰当其无事也则舒绅缓佩鸣玉以步绰有余裕○玉藻大夫佩水苍玉而纯组绶注玉有水苍者眎其文色所似○公序尝为直史馆修起居注○唐六典四库书共十二万五千九百六十巻其经库书緑钿白牙轴黄带红牙籖史库书白钿青牙轴缥带緑牙籖子库书雕紫檀轴紫带碧牙籖集库书緑牙轴朱带白牙籖以别之】纶掖清光注銮坡茂渥霑文明诚得主政瘼尚烦砭【景祐元年公序擢知制诰五年召入翰林为学士纶掖谓西掖縯纶之地犹言纶闱纶阁之类唐制驾在大内则于明福门内置学士院驾在兴庆宫则于金明门内置学士院徳宗时移院于金銮殿之坡上故世号銮坡】右府防机务东涂賛景炎庙谟资石画兵畧倚珠钤坐镇均劳逸斋居养智恬讴谣喧井邑恵化洽【一作穆】苍黔【右府谓枢府防机务者谓防机宻之务也○东京赋乃羡公侯卿士登自东除五臣作涂涂阶也典引扬洪辉奋景炎注曰景明炎盛也○前汉匈奴传奇谲之士石画之臣甚众○珠钤犹玉钤谓兵书也此聨言在中书及枢府时】遇律朝章旧疏恩物议佥通班三殿防徙部十城兼【礼记王制有功徳于民者加地进律注律法也○宝元初或诬公与郑戬等为朋党遂罢政居外○庠先忤夷简以本官知扬州旋加资政殿学士改知郓州兼京西安抚使】申甫周之翰防鲁所詹地灵奎宿照野沃汶河渐【诗小雅崧髙维申及甫维周之翰笺云申申伯甫甫侯也鲁颂閟宫泰山岩岩鲁邦所詹奄有防遂荒大东注詹望也山也防山也○地志云郓地连邹鲁境分青齐资学通儒无絶今古○寰宇记兖郓皆禹贡兖州之域星分皆属奎娄汶河出于兖州干封县述征记曰泰山郡水皆名曰汶今凡五汶有北汶瀛汶牟汶柴汶浯汶源别而流同其流亦经郓州】首路龙旗盛提封虎节严赐衣纒锦【一作紫】艾卫甲缀朱綅【韩信传北首燕路注首趣向也音式救切又商颂鸟龙旂十乗大糦是承鲁颂閟宫龙旂承祀六辔耳耳笺云交龙为旗也十乗者二王之后八州之大国晋书舆服志公旂八旒侯七旒卿五旒皆画降龙又前汉刑法志提封万井李竒曰提举也举四封之内也又周礼地官掌节凡邦国之使节山国用虎注云山多虎以金为节铸象焉汉铜虎符亦其遗制也○后汉张奂遗命曰吾前后仕进十腰银艾注银印緑绶也以艾草染之故曰艾也又获嘉侯冯石安帝宠之赐紫艾绶注云艾即盩緑色也其色似艾○鲁颂閟宫贝胄朱綅注贝胄贝饰也朱綅以朱綅缀之説文云线也息防反】海谷移文省谿堂燕豆添班春回绀幰问俗巻彤襜【郓本齐地实表东海故云海谷○郓州有溪堂退之为马总作谿堂诗○前汉宣帝五鳯中分遣使者巡问风俗绀幰彤防皆诸侯之制又后汉舆服志注云旧典传车骖驾垂赤帷裳惟郭贺为冀州勅去防帷使百姓见其容服以章有徳又贾琮为冀州刺史传车垂赤帷裳琮升车褰帷曰刺史当逺视广听纠察善恶何反自掩塞乎仪制今曰诸车一品青油纁道幰朱里朱丝络网三品以上青道幰朱里五品以上青幰碧里六品以下皆不得用幰通俗文曰张布曰幰】舟楫商岩命熊罴渭水占治装行入觐金鼎重调盐【渭水太公事○曹参传闻萧何薨促舍人治装曰吾且入相矣又诗韩奕以其介圭入觐于王○书説命若作和羮尔为盐梅○元宪庆厯八年为枢宻使皇祐元年拜兵部侍郎同中书门下平章事集贤殿大学士三年御史论公在政府无所建明罢为刑部尚书观文殿大学士知河南府徙许州○嘉祐三年复入拜枢宻使封莒国公数求去位乃以河南二城节度使同平章事判郑州又徙相州公先贰政后入相真所谓重调盐也】见逺亭上王郎中【此诗元有十韵旧本却作絶句刋今得全篇足之】
　　髙亭豁可望朝暮对谿山野色轩楹外霞光几席间树侵苍霭没鸟背夕阳还草带平沙濶烟笼别戍闲【项斯诗逢人鸟背飞唐诗髙阁临江上重阳古戍闲】圃畦花气合田径烧痕斑樵笛唫晴坞渔帆出暝湾【张祜诗山晴花气逺○刘长卿诗春入烧痕青】登临及芳节宴喜发朱顔夹砌陈旌旝褰帘进佩环【汉淮阳王传今大王结以朱顔○诗鲁侯宴喜○杜牧诗绛帷环佩列神仙】观风南国最应宿紫宸班康乐诗名旧芜音讵可攀【后汉显宗纪郎官上应列宿出宰百里】







　　王荆公诗注巻二十五
　　钦定四库全书
　　王荆公诗注巻二十六
　　宋　李壁　撰
　　律诗
　　嵗晚懐古
　　先生嵗晩事田园鲁叟遗书废讨论问讯桑麻怜巳长按行松菊喜犹存农人调笑追寻壑稚子欢呼出候门遥谢载醪祛惑者吾今欲辩已忘言【时方作二经义○此篇全用渊明事】
　　段约之园亭
　　爱公池馆得忘机初日留连至落晖菱暖紫鳞跳复没栁隂黄鸟啭还飞径无凡草唯生竹盘有嘉蔬不采薇胜事阆州虽或有终非吾土岂如归【曲礼稻曰嘉蔬言有粟而不必效伯夷也○杜诗阆州胜事可肠断阆州城南天下稀○王仲宣赋虽信美而非吾土兮曽不足以少留】
　　段氏园亭
　　欹眠随水转东垣一防炊烟映水昏漫漫芙蕖难覔路翛翛杨栁独知门青山呈露新如染白鸟嬉游静不烦朱雀航边今有此可能摇荡武陵源【晋咸康三年更作朱雀门新立朱雀浮航在县城东南四里对朱雀门南渡淮水亦名雀桥】
　　回挠
　　柴荆散策静凉飇隠几扁舟白下潮紫磨月轮升霭霭帝青云幕巻寥寥数家鸡犬如相识一坞山林特见招尚忆木园最好兴残中路且回桡【白下门见题半山寺壁注○孔融论金之优者名紫磨犹人之有圣也南史曰南海扶南国王诸农死子阳迈立阳迈初在孕其母梦生儿有人以金蓆借之其色光丽夷人谓金之精者为阳迈中国云紫磨者因以为名宋永初二年遣使贡献以阳迈为林邑王某国王女白其父愿以水上泡为头华鬘王告不可令匠取泡女见随手破壊又曰水泡虚伪不可乆停愿王为我作紫磨金鬘崔豹古今注月重轮○帝青见古意注】
　　酴醿金沙二花合发
　　相扶照水弄春柔发似矜夸敛似羞碧合晚云霞上起红争朝日雪边流【言红白合也】我无丹白知如梦人有朱铅见即愁疑此冶容诗所忌故将樛木比绸缪【真诰第三巻夫真者都无情欲之感男女之想也若丹白存于胷中则真感不应真灵不降矣故知真道不可对求要言不可偶听也诗意言丹白不存于中故眎花如梦也○言妇人之艳饰者见花而愁自以不及也○樛木之诗取木枝下垂之故故葛也藟也得累而附之以比后妃不忌众妾使得进御而下皆悦附也冶容正指酴醿金沙言二花竞发盛其容饰若争妍者诗人所忌在此而犹爱其绸缪不相嫉故以樛木终之美反正也】
　　辄次公辟韵书公戏语申之以祝助发一笑【公辟名师孟公集有荅公辟书正及此诗今附于此○某启比承故人逺屈殊以不获从容为恨更烦专使贶以好音岂胜感怅隂晴不常寒暄屡变尤喜跋涉动止安豫平字韵诗不敢违指聊供一笑集古句亦勉副来喻不足传示也尚此阻濶惓惓可知千万自爱以副情祷也不宣】
　　故人辞禄未忘情语我犹能作扞城身自不遭如贡薛儿应堪教比韦平老罴岂得长髙卧雏鳯仍闻已间生把酒祝公公莫拒缁衣心为好贤倾【薛广徳贡禹皆为御史大夫列三公广徳晚嵗甫遂悬车之请禹求退不能竟卒于位今云不遭似言公辟之身不如贡薛之遭遇也○平当传汉兴惟韦平父子至宰相谓韦贤成平当晏也○王罴守洛阳魏将侵之罴曰老罴当道卧貘子安得过此言公辟之贤可令守边不当令闲○焦赣易林鳯生五雏长于南郭厐统传此间自有伏龙鳯雏○诗引缁衣及韦平雏鳯事似并及其子然公辟之后无闻传亦不着子某某】
　　次韵致逺木人洲二首【建康志迷子洲在城西南四十里周围三十里】
