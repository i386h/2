<!-- { "loadSidebar": true } -->
　时某参政之妻，患血崩，医莫疗。参政不得已，使问之。狐曰：“候往东岳查其寿数。”去少选，复啸至曰：“命未绝。”出药一丸云：“并水送下，夜半血当止。”果然。又服二丸，全愈。参政乃来称谢以察之。狐空中与参政剧谈宋元事。至唐末五年，则朦胧矣。参政叹服，听民起神堂。正德初，镇守廖太监之弟鹏，召富乐索千金。富乐言所得财货，随手废尽。鹏怒，下之狱。狐自是不复至。 

　　鼠 
　徽州婺源民张四，以负担为业。其妻年少，在辈中，悄光泽。张受佣出千里外，一白衣客过其家，语言佻挞，视四傍无人，谑妻欲与私，袖出白金数两为赂，妻悦而就之。荏苒颇久。张归，密闻之，诈语妻曰：“我又将往他州，旬日始回。”妻益喜，以为适我愿。过暮，张潜返室，持短矛伏户侧。夜具二鼓，见白衣推窗越入，迎刺以矛，其人呦呦作声而去。视矛刃有血，及细白毛数十茎。张念人安得有毛？此必怪也。不复穷诘妻。妻后稍言所见，即具一牒述首末，如洪状式，诣道士混元法师董中甫处自诉。董依科作罩法。至张舍，发符鹚立以俟。少选，有大鹰盘空，可五六尺许，旋绕屋上，观者阗溢。俄飞落古沟中，径搏巨白鼠，衔掷于前。董命沸油烹之，怪乃绝。 

　　獭 
　宋永兴县吏钟道，得重病。初病，情欲倍常。先乐白鹤墟中女子，至是犹存想焉。忽见女子振衣而来，即与燕好。是后数至。道曰：“吾甚欲鸡舌香。”女曰：“何难？”乃掬香满手以授道。道邀女同含咀之。女曰：“我气素芳，不假此。”女子出户，狗忽见，随咋杀之，乃是老獭。口香即獭粪，顿觉臭秽。 

　　獭 
　　隆庆戊辰，维扬宝应，一女子及笄，临河盥濯。有獭自水中出，注目窥女，邅回不及，女惧还家。是夜秋月正朗，忽见美少年潜入淫女，女昏复苏。如是经岁，其家始知之，禁不得。闻某方士善符咒，邀以禁治。果一少年至，伏阶下索楷笔题云：“有来终有去，情易复情难。勿断腹中子，明月秋江寒。”又曰：“不与我女，当存我子，再不犯君矣。”忽化獭走出。巳女果生一獭，其家欲刃之。众曰：“彼妖也而信，我人也而妄乎？”遂弃獭入邗水。老獭适至，抱拥而去。 

　　禽类 
　　乌 
　乌君山者，建安之名山也，在县西一百里。有道士徐仲山者，贫居苦节，年久弥励。尝山行，遇暴雨风雷，迷失道。忽于电光中，见一舍宅，有类府州，因投避雨。至门，见一锦衣人，顾仲山，乃称北乡道士徐仲山拜。衣锦之人，称监门使者萧衡，亦拜。因避风雨之故，深相延引。仲山问曰：“自有乡，无此府舍。”监门曰：“此神仙所处，仆即监门官也。”俄有一女郎，梳绾双鬟，绛赭裙，青文罗衫。左手执金柄麈尾幢旄，相呼曰：“使者与外人交通而不报，何也？”即答云：“北乡道士徐仲山。”须臾，又传呼云：“仙官召徐仲山入。”向所见女郎，引仲山自廊进。至堂南小庭，见一丈夫，年可五十余。肤体须发尽白，戴纱搭脑冠，白罗银镂披。而谓仲山曰：“知卿精修多年，超越凡俗。吾有小女，颇娴道启，以完夙业，合与卿为妻，今当吉辰耳。”仲山逊谢。丈夫曰：“吾丧偶巳七年。吾有九子，三男，六女。为卿妻者，最小女也。”乃命后堂备嘉礼。既而陈酒肴，与仲山对食讫。渐夜，闻环佩之声，异香分郁，荧煌灯烛，引去别室。 
　礼毕，三日。仲山悦其所居，巡行屋室。西向厂舍，见衣竿上，悬皮羽十四枚，是翠碧皮，余悉乌皮耳。乌皮之中，有一枚是白乌皮。又至西南，有一厂舍，衣竿之上，见皮羽四十九枚，皆鸺鹠。仲山私怪之，返至室中。其妻问之：“子适游行，有所见？何乃沉悴至此？”仲山未之应。其妻曰：“夫神仙轻举，皆假羽翼。不尔，何以倏忽而万里乎？”因问曰：“乌皮及羽为谁？”曰：“此大人之衣也。”又问曰：“翠碧皮羽为谁？”曰：“此常使适引婢之衣也。”“又余乌皮羽为谁？”曰：“新妇兄弟姊妹之衣也。”问：“鸺鹠皮羽为谁？”曰：“司吏巡夜者衣，即监门萧衡之伦也。”语未毕，忽然举室惊惧。问其故，妻谓之曰：“村人将猎，纵火烧山，须臾皆去，竟未与徐郎造得衣。今日之别可谓邂逅矣！”乃悉取皮羽，随方飞去。即向所见舍屋，一无其处。因号其地为乌君山。 

　　鸳鸯白鸥 
　陶必行，江湖之逸士也。一日放舟洞庭，泊于群山之下。是夜月色皎洁，必行豁然吟一绝曰：“一湖烟水绿于罗，苹藻凉风起白波。是处扁舟归去晚，满篷豪兴月明多。”吟间，闻岸上笑语声。视之，乃二女子，容色绝美，衣裳甚腴，相与吟诗于沙渚。一锦衣者吟曰：“采采珍禽世罕俦，天生匹偶对风流。丹心不改当仍旧，翠羽同挥每共游。齐瓦对眠金殿晚，点沙双蹲玉田秋。此生莫遣轻离别，交颈成双到白头。”一素衣者吟曰：“同盟三五共优游，镇日清闲得自由。片雪晴飞红蓼晚，玉衣寒映碧波流。相亲相近来还去，无束无拘没又浮。岁暮江湖谁是侣，忘机长伴钓渔舟。”必行登岸趋之，二女亦不骇走，乃徐言曰：“先生遨游江湖，曾识妾二人否？”必行曰：“不识。”锦衣者曰：“妾杨氏，此素衣妹，欧氏也。”必行曰：“然则何以夜行？”女曰：“妾辈生长于斯，就此玩月博笑耳。”必行挑曰：“子舟中无人，过访肯否？”女欣然从之。乃携手登舟，酌于篷下，极其欢谑，已而就寝，两情甚浓。必行喜而吟曰：“倚翠偎红情最奇，巫山黯黯雨云迷。”二女同声和曰：“风流好是偷香蝶，才过东来又向西。”天将曙，二女急起，跃舟涉波而去。必行但见一鸳鸯，一白鸥也。 

　　鸡 
　苏州娄门陈元善，情度潇洒，尤好奉道。曾学请仙召诸将术，自称洞真，往来嘉定诸大家，尝寓谈氏。谈氏有一鸡，畜十八年矣。一日，元善与主人语，鸡自庭中飞至其前，舒翅伸颈，遂死于地。夜睡书房中，有女子款门，笑而入，自称主人之女，慕君旷达，故来相就。元善视之，姿色妍丽。问其年，曰十八矣。遂留与狎。自是晨往夜来，尝自言属鸡。随元善所至，女辄随之。每来，元善遂觉昏沉如梦，去则洒然。如是岁余，元善亦疑之。访之谈氏，并无此女，乃述其事。主人曰：“必时祟也。彼且云年十八而属鸡。以今岁计之，生肖不合。独吾家我畜鸡自死者，其年恰十八，得无是乎？”乃用法水符咒以辟之。女来如故，密藏符于怀袖。女辄怒曰：“尔乃疑我乎？”反复扑之，俟符坠地，则夺去。或教以《周易》置里肚中。女既扑之，再三，终不坠，乃去。 
　一夕，与数友同宿。数友相戒无睡，以觇其来。忽闻元善梦中有声，视之，见有物凭床，如交合者，视元善则遗精矣。众乃大噪逐之。见帐顶一黑团鸡，作声飞去。元善乃结坛召术士遣之。女来谢曰：“无逐我。我数日，将往无锡托生矣。汝送我，不可至井亭，惧为井神所收。当送我于野地耳。”如其言，以符水祭物，送城外数里荒僻处。自是遂绝。 

　　鸡 
　　京师有民家女，为阴鬼所侵，夕昏朝爽，恒若酗宴。父母延医巫治之，经年不除。乃召朝天宫道士建醮，其女出礼神。道士问女：“见此鬼作何形？”女曰：“戴赤冠，衣白衣，而腰亦有赤带，足着褐皮靴。每来作叩齿声，其去如飞。问其家所在，但笑而不答。”女退，道士相与论究。俄而群鸡出于庭中，一白而雄者，腰毛赤色，昂昂独立，约重七八斤，盖其女之过关鸡也。道士想象其形，指之而笑曰：“夜与处女为欢者，非汝也耶？”鸡正立凝视，若嗔其言。众告主人曰：“必此物耳。”主人悟，亦曰：“此雄已十二年矣。因其每日上屋不食，至暮乃下，又不入埘，心窃怪焉。今其然乎！”遂呼童烹之以祭。其夕，女见其怪浴血而至曰：“我已为汝父害，永不复欢好矣！”洒泪言别，女为惨然。明起，神爽复旧。　 

　　鹅 
　昔太原中，章安郡史悝，有驳雄鹅，善鸣。悝女常养之，鹅非女不食。荀俭苦求得之，鹅辄不食，乃以还悝。又数日，晨起，失女及鹅。悝家闻鹅向西，追至一水，惟见女衣，及鹅毛在水边。今名此水为鹅女溪。出《广古今五行记》。 

　　鳞类 
　　白鱼 
　昊少帝五凤元年四月，会稽余姚县，百姓王素，有室女年十四，貌美。邻里少年求娶者颇众，父母惜而不嫁。尝一日，有少年姿貌玉洁，年二十余，自称江郎，愿婚此女。父母爱其容质，遂许之。问其家族，云居会稽。后数日，领三四妇人，或老或少者，及二少年，俱至。因纳聘财，遂成婚媾。已而经年，其女有孕。至十二月，生下一物，如缉囊，大如升，在地不动。母甚怪 
异，以刀剖之，悉是鱼子。素因问江郎：“所生皆鱼子，不知何故？”江郎曰：“吾不幸，故产此异种。”其女心独疑江郎非人，因以告素。素密令家人候江郎解衣就寝，收其所着衣视之，皆有鳞甲之状。素见之大骇，命以巨石镇之。及晓，闻江郎求衣服不得，异常垢骂。寻闻有物偃踣，声震于外。家人急开户视之，见床下有白鱼长六七尺，未死，在地拨刺。素砍断之，投于江中。女后别嫁。 

　　介类 
　　鳖 
　舒信道中丞宅，在明州，负城濒湖，绕屋皆古木茂竹，萧森如山麓。问其中便坐，曰懒堂，皆有大池，子弟群处讲习，外客不得至。方盛秋，新月出，舒呼灯读书，忽见女子揭帘入。素衣淡妆，举动妩媚，而微有悲涕容，缓步而前曰：“妾慕君子少年高志，欲冥行相奔。愿容驻片时，使奉款曲。”舒迷蒙恍恍，不疑为异物。即与语，叩其姓氏所居。曰：“妾本邱氏。父作商贾，死于湖南。但与继母居茆茨小屋，相去只一二里。母残忍猛暴，不能见存，又不俟媒约议姻，无故捶击，以刃相吓。急走逃命，势难归复。倘得畜为婢子，固所大愿。”舒曰：“留汝甚善。奈事泄何？”女曰:“姑置此虑，续为之图。”俄一小青衣携酒肴来，即促膝共饮。三行，女裣衽曰：“奴虽小家女，颇能缀词。”辄作一阕，叙兹夕邂逅相遇之意，顾青衣举手代拍而歌曰：“绿净湖光，浅寒先到芙蓉岛，一池幽梦属才郎。几度生春草，尘世多情易老。更那堪秋风袅袅。晓来羞对，香芷汀洲，枯荷池沼。银锁横波，远山浅黛无心埽。湘江人去叹无依，此意从青衣。喜趁良宵月皎，况难逢人间两好。莫辞人醉，醉入屏山，只愁天晓。”盖寓声《烛影摇红》也。舒愈爱感，女令青衣归，遂留共寝，宛然处子耳。将晓别去，一夕复来。珍果异馔，亦时时致前。及怀缣帛之属，亲为舒造衣，工制敏妙。相从月余，日守宿。 
