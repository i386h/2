<!-- { "loadSidebar": true } -->
　　石嶐字映昆陜西三原人也负奇畧喜读孙吴兵法贼陷潼关徒步入京陈恢复三策当事者不能用甲申京师陷鬰郁抱恨而死其入京时有诗曰从来赵括易言兵寇盗于今尽据城几点烽烟销汉垒万家风雨泣长平将军格斗徒持戟文士空谈欲噉名密迩晋阳忧不细谁能先立亚夫营手排云气谒青旻阊阖门前虎豹蹲直节何时酬古道危言先已见疑人春风习习摇花面好雨酾酾垫角巾数欲请缨还自笑书生无梦到麒麟西京文字托幽深仙掌垂旒横玉簪词赋几人凌八代画师原自重千金滹沱河畔浓阴合万寿山前晓月沈彩笔欲投良可惜从容抱膝续高吟

　　○周之藩传

　　周之藩者字长屏不知何许人也崇祯中曾为福建参将乙酉进前军都督府总兵官时方大举出师诏之藩以所部由江州出直抵南昌遥授御营右先锋永胜伯郑彩节度已而不果封福淸伯延平失守之藩踉跄趋扈追兵旣急大声呼曰吾大明皇帝也乱兵争前执之知其非是羣矢集如猬遂死时方大暑羣尸臭腐虫出之藩摊尸五日玉色莹然

　　○宋菊斋传

　　菊斋高士宋龙字子犹明南直隶崇明县人也沈静博雅有深识补诸生师事娄东张南郭其时南郭方主声气之席四方贽币日走其门温卷如山独菊斋至讲名理商经术而尢留心于救世之学南郭重焉菊斋旣不求闻于世世亦竟无知菊斋者独钱忠介公一见奇之置之门下上座谓当与昆山归庄相伯仲未几大乱菊斋遂遘奇疾狂走信足奔迸尘雾杳冥一往不顾其所嬉游怪怪奇奇人莫测也老亲在堂二子幼皆不能治其疾乃恣其所之而菊斋泛海至浙中张阁部客之使为其孙茂滋授经则菊斋之病愈矣菊斋在舟山数年海上诸公其唱酬风雅虽在流离犹有承平故态皆重菊斋而辛卯之祸作凡平日所还往者皆死菊斋奔跳绝岛中重趼达吾鄞以茂滋在鄞囚中也乃与汝都督应元陆处士宇燝等百计出之祝发以返里门则无家可归矣方旁皇里社闲而闽师入江樵苏四出菊斋大为所窘几不免张侍郞苍水在军中识之曰宋先生也乃得脱侍郞为作诗慰之因迁居太仓以岐黄之术自给其道大行于吴门练川鹿城之闲或戏之曰先生遘疾久今乃能治疾耶菊斋天性诚笃跬步不敢违礼对妻子如严宾事亲死生不懈父死旣葬仓卒未祔影堂列木主寝室中昕夕必焚香叩首远行必告起居出入警凛稍不自安形诸梦寐葢至性通于神明也其子姓以讫仆隶无不化之言语呴煦令人不饮自醉故人自远方来者虽食贫必倾囊赠之其寓鄞居陆氏湖楼中先族祖木翁苇翁先赠公皆与之厚湖上人无大小皆呼之曰宋先生而归庄亦起兵不遂放浪湖海终称完节时以为钱门二杰先赠公曰菊斋与人居未有訿议之者葢其言行若蓍蔡一本于诚使世有大儒如温公必将收之高座而其大节则又人所不能尽知也予观南宋遗民不得列于宋史而百年以后濳溪诸公发其隐德呜呼如菊斋者讵可使其湮没无传哉

　　○陆雪樵传

　　前代故家遗俗之盛莫有过于吾郷者也星移物换之际其为乔木增重者一姓之中大率四五人不止高曾规矩可以想见湖上陆氏所称四姓之一也吾得殉国者二焉大行文虎先生死于刺观察周明先生死于逮得殉父者一焉隐君雪樵先生死于兵又得高士者一焉则观察之弟春明先生也呜呼百六之厄乃反为王谢世谱之光悲夫雪樵名昆字万原鄞人观察之族孙也其父淳古翁善画能得文章家三昧而非屑屑绘事者流雪樵幼而工诗补诸生丙戌以后自以世受国恩不肯复出试于布政司淳古翁曰善乃放浪为诗人时春明方举汐社故事于湖上故锦衣青神畲公生生自燕来黄山宗正庵蛟川范香谷同里董晓山叶天益皆集焉而雪樵最少观日楼者春明之居也雪樵与五人者靡日不至以大节古谊交相勖语者默者流观典册者狂饮作白眼者痛哭呼天不置者皆见之诗其时评雪樵之诗者以为吐弃一切古穆如彝尊雪樵之去春明仅一巷而与正庵为比戸其唱酬为尢多桐城方子留畤士也由春明以交雪樵相得甚驩遂居其湖楼中巳而奉其父僦居东皋之殷隘已亥海上师大举游兵至于鄞之东鄙四月诸盗亦乘闲并起乱兵猝至索饷欲执淳古翁为质雪樵顿首请以身代其父得释而饷终不副雪樵死之时年二十有七呜呼雪樵束修厉行力固逸民之操以养其父而卒不克兰摧玉碎可为伤悼然而忠孝足以不朽矣前辈董丈允瑫尝欲为作传而不果其旣于今湖上七子之风流已尽而雪樵尢为湮晦予求其事亦有年矣卒不能得其详聊识其大畧以俟世有杜淸碧其人者

　　○陈仙传

　　呜呼古者振奇之士挟其有用之才时移势去无所于试其气蓬蓬汨汨郁而不化则或出于诡怪之途不可以常理绳梅子眞之在汉姚平仲之在宋后世以为异闻近世则陆丽京郑玄子一往不返予生平不喜神仙之说以为诸公者何必长生久视要其丹心未死自当旁魄天壤而闲或出此则大造位置之奇也吾郷陈先生王宾字天倪浙之宁波府定海县人也少负异禀诗文书画无不入妙然尚未为诸生也其性高伉不肯一毫挫于人甲申之变先生号咷于野或解之曰天末书生需次祭酒弟子耳故国之痛不亦过乎先生不答当是时大江以南顽民未尽向化而余氛在翁洲其去定海尢近不逞之徒旁午错出风波所震猿鹤皆惊先生旣不就试遯迹山中怏怏不自得忽有一道士过之曰吾子诚高士然丧乱之辰负此刚肠恐为意外之变所折也吾授子以药有急而用之语毕竟去先生亦不以为意庋其药阁中未几时果当厄因念道士言虽未可信姑试之则神効乃稍稍习之已泠泠然轻举矣又念当此身世良不如长往但未知何所向须臾见洞天瑶草非复人闲道士缓歩而出握手笑曰此罗浮也当与君居于此顾先生之家不知则相与求之山顚水澨之闲消息屏绝以为死矣一日先生忽降于其里人之庭呼其友来前空中作书告以道士顚末且曰吾不欲以出世之面目来归里巷但踪迹不可不白耳于是其家始大惊是时计先生之年犹未踰三十也呜呼如前此数公者大率皆身预庙社之闲否则尊艾耆宿所图不遂振衣千仞亦固其宜至如先生之布衣年少则芳兰之未茁其芽故国故君竟亦何渉而乃以此为柴桑之变局则又一奇也先生所作诗画至今里中有藏之者呼为陈仙人墨迹云

　　○李梅岑小传

　　李国标字君龙别号梅岑浙之奉化县人也高材博学顾耿介绝俗虽前辈荐绅先生非深知之者不往见尝客天台陈公寒山见其文极赏之及晤其人喜曰李生胷中有奇气其足重者非徒以文累试布政司不售晚以明经入太学改步之际始以乡贡进士入官而事遽去累遭挫折然终不屈自此益不肯妄见一人鄞都御史林公蠒庵尝访之麦饭葱汤相对话故国事次日与共游山赋诗感慨已而鄞高公宇泰仿汐社例举南湖耆旧之会愼选遗民稍有可议者辄弗得入共得九人故戸部徐公振庸最长太常王公玉书次之然皆曰安得梅岑来社中吾辈当让之为祭酒乃相与迎之以病辞不至时往来六诏三石山中樵子牧竖皆知为李先生也以寿终所著集李邺嗣为之序

　　论曰先大父赠公论剡源人物陈工部纯来有绵上之节汪参军涵有田岛之义梅岑有柴桑之风今知之者稀矣是为传

　　○沈隐传

　　明之灭也熹毅二后亡国而不失阴敎之正有光前史而臣僚之母女妻妾姊妹亦多并命降及草野烈妇尢多风化之盛未有过于此者以为明史当详列一传以表章一朝之彤管者也又降而南中吴中以及淮扬之歌妓亦有人焉此不可以其早岁之失身而隔之淸流者也嗟乎流品何常归于晚节为士夫者可以兴矣予尝推广澹心板桥轶事不独桐城孙职方葛嫩也于南中得许光禄誉卿姬草衣道人临殁以薙刀裓衣属光禄令其丧乱之中得为全身之计吴中得吴职方易姬香娘职方殉节主者欲收香娘于下陈泣而对曰相公毎饭不忘故君妾亦何忍负之必欲见辱有死不能主者肃然敬凄然不忍听其所之香娘削发洁身以老若侯朝宗所狎李氏不肯屈于阮大铖田仰朝宗末路无乃媿之尝谓此数人者可附葛姬以传如王炎午谢翱之附于文陆最后又得扬之沈隐隐字素琼本倡家也艳于姿工诗落籍归徽人夏子龙诸生也子龙倜傥有志行好诗酒不为章句腐陋之士得隐唱和极乐甲申之变子龙怏怏不自得遂与隐穷日夜酣饮不复休或规之子龙叹曰此信陵君所谓饮醇酒近妇人者也子未揣其意耶南都未破而子龙已得奇疾不可疗遂死属纩之日隐凭尸而哭曰天乎其亦知相公所以死乎哭罢盛饰投缳棺旁家人争救之不能得有夏基者子龙之族也叹曰子龙求死而得死是求仁而得仁也然而虽得之犹恐目未遽瞑得姬之死或可瞑矣鄞故征士钱光绣赋幽涧泉以哭之曰幽涧泉清幽谷兰芬彼美淑姬乃倚市门啁啾燕雀集于梧桐巢枝啄实不改其容有凤来归爰作凤宫嗟嗟雀兮厉翮高翔嗟嗟凤兮铩羽旁皇胡然靡吪昊天不臧萎身尺练隧壑偕藏谁谓臣能忠乃在樵与牧谁谓妇能贞乃在桑与濮皑皑雪霜皎皎玉谷兰不芬芬者莸涧水不淸淸者渎噫嘘嘻兮我为天下哭近日扬人修地志予拟致书马君嶰谷辈令为隐立传而不果乃别为之传嗟乎钱尚书失身于柳如是龚尚书失身于顾媚以一妓而坏名节者葢有之矣吾不为子龙立传而为隐立传子龙虽贤得隐而愈彰故也

　　○甬上桂国三忠传

　　残明丙戌而后甬上忠义之士从鲁藩死海上者踵相接也及桂藩在南中以道梗故寥寥顾得三人焉曰赠太常寺卿吏部员外郞任公斗墟曰广东道御史余公鲲起曰督理兴陵工部员外郞陈公纯来任公字一斋鄞人也以明经起夙游瞿公式耜门下荐之以中书舍人直诰勅房久次迁吏部桂林失从王展转南中王入安隆孙可望不道朝臣密谋召李定国迎王时预其议者十八人而公其一也事泄为可望所逮拷对簿公曰死耳大丈夫岂求免于贼臣者徐赋绝命词而死时诸家之仆合瘗其棺于安隆之马场题曰十八先生成仁处而定国卒迎王出险追赐恤典立祠公得太常今明史附见吴公贞毓传余公字南溟鄞人也亦以明经从何公腾蛟幕累官以御史充监军何公出师湖南与职方主事李公甲春复宝庆会兵下长沙已而宝庆将王进才弃城走湖南尽失何公死之公重趼还桂林复为御史桂林再破逃入萧寺绝粒而卒今明史附见何公传特不详其晚节为可惜陈公字孝标奉化人也以监生起官工部王旣称制尊其父端王墓为兴陵令公司之王遣降臣佟养甲祭陵密令公磔之桂林失公曰吾君尚在当为先王守陵以待君之还未敢死削发为浮屠居陵下护视惟谨王入缅公犹居陵下其后不知所终呜呼是三人者今皆无后故其详不可得闻明史虽载任余姓氏亦不言其为鄞人也予故特表而出之曰甬上桂国三忠传

　　○七贤传

　　明万歴天启之交党祸方炽吾郷以沈文恭在揆席故多为所染陵夷至于奄难士气益丧至有列名爰书者顾喜其家子弟多能出而雪父兄之耻吾得七人焉在昔邢恕之有居实章惇之有援赵挺之之有明诚坡谷所亟许也虽欲勿用山川不舍圣人言之揆之诸公之意深不欲人道其父兄之耻以见其贤然而是固百世孝慈所不能讳也吾故特表而出之使天下为父兄者弗为败行以贻子孙之戚而子弟之不幸而罹此者能愼所趋则幸矣更附之以国难后谢氏兄弟为合传

