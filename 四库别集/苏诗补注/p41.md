<!-- { "loadSidebar": true } -->
　　一纸行书两絶诗遂良须鬓巳成【宋刻本作如】丝何当火急传家法欲见诚悬笔谏时
　　和钱安道寄惠建茶
　　我官于南今几时甞尽谿茶与山茗胸中似记故人面口不能言心自省为君细説我未暇试评其畧差可听建谿所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戅寛饶猛草茶无赖空有名髙者妖邪次顽懭【一作矿】体轻虽复强浮沈【茗溪丛话作泛】性滞偏工呕酸冷其间絶品岂不佳张禹纵贤非骨鲠葵花玉不易致道路幽险隔云岭谁知使者来自西开缄磊落收百饼嗅香嚼味本非【茗溪丛话作无】别透纸自觉光炯炯粃糠团凤友小龙奴日注臣防井收藏爱惜待佳客不敢包裹钻权幸此诗有味君勿传空使时人怒生瘿
　　钱安道【名顗详见前】建茶【舆地广记建州秦属闽中郡吴永安三年分置建安郡唐武德四年立建州宋升建宁军有茶山属建安县熊蕃北苑贡茶録陆羽茶经裴波茶録皆不第建品至唐末然后北苑茶出为之最】草茶【品茶要録陆羽虽为知茶然所知者皆今之所谓草茶盖草茶味短而淡故甞恐去膏建茶力厚而甘故惟欲去膏】葵花玉【建安贡茶方者为葵花乃其形制也】日注【施宿防稽志日铸岭在防稽县东南五十五里其阳坡名油车朝暮常有日产茶絶竒有名最晚吴越贡奉中朝土毛毕入不闻有日注茶则茶之出殆在吴越国除之后他书及土人皆作日铸惟归田録则云草茶甚于两淛两浙之品日注第一其后书作注者自欧阳公始】双井【石林避暑録草茶极品惟双井顾渚双井在分宁县地属黄氏鲁直家也鲁直力推赏族人交致之然歳仅得一二斤耳】
　　【乌台诗案熙宁六年轼任杭州通判日因本路运司差往润州勾当公事经过秀州钱顗在秀州监酒税曽作台官始于秀州与之相见顗作诗一首送茶与轼轼复与诗一首谢之除无讥讽外草茶无赖空有名二句以讥世之小人乍得权用不知上下之分若不谄媚妖邪即须顽犷狠劣又体轻二句云云亦以讥世之小人体轻浮而性滞泥也又其间二句云云亦以讥世之小人如张禹虽有学问细行谨防终非骨鲠之臣又收藏爱惜四句云云以讥世之小人有以好茶钻贵要者闻此诗当大怒也上件系降到册子内】慎按此首据诗案乃初赴常润道中作施氏本讹编在前今改正
　　钱安道席上令歌者道服
　　乌府先生铁作肝霜风巻地不知寒犹嫌白髪年前少故防红灯雪里看他日卜隣先有约待君投劾【宋刻本作绂】我休官如今且作华阳服醉唱侬家七返丹
　　铁肝【呉兴掌故集钱顗初为乌程令熙宁中召为御史上疏论新法谪衢州盐税时人号为銕肝御史】七返丹【叅同契九还七返注云地二生火天七成砂魂魄相恋砂火之精返照鼎中故曰七返陈少防七返灵砂论七返七还异名同体返者是丹砂化为金还者是金归于丹第一返丹砂第二返寳砂第三返英砂第四返妙砂第五返灵砂第六返神砂第七返真绛霞砂】
　　【慎按苕溪渔隐丛话回仙有沁园春一阕明内丹之防云七返还丹句在人先须句炼巳待时句沁园春调起处三句皆四字至第三句方叶韵施氏补注改已字为饵又截去待时二字其谬如此今驳正】
　　附周开祖次韵【此诗从史能之咸淳毘陵志中采出】
　　旧立霜台吐肺肝髙风犹自袭人寒曽将白简清朝掷却把黄庭静处看谷口退翁亲有道江边归客本无官君家别得长生术不用金炉九转丹惠山谒钱道人烹小龙团登絶顶望太湖
　　踏遍江南南岸山逢山未免更流连独擕天上小团【宋刻本作圆】月来试人间第二泉石路萦回九龙脊水光翻动五湖天孙登无语空归去半岭松声万壑传
　　钱道人【即安道之弟先生有至秀州赠钱安道并寄其弟惠山老诗见第八巻】九龙【太平寰宇记九龙山亦曰冠龙山陆羽惠山寺记云山有九陇若龙之偃卧然】五湖【陆鲁望云太湖上禀咸池五车之气故一水五名太平寰宇记五湖晋陵无锡两县中分湖为界又引南徐记云无锡县有长渠南有五湖向南又有小五湖非周礼所云五湖也】
　　慎按以下三首施氏本编甲寅元日之后殊失次今改正
　　钱道人有诗云直须认取主人翁作两絶戯之
　　首断故应无断者氷销那复有氷知主人若苦令侬认认主人人竟是谁
　　有主还须更有宾不如无镜自无尘只从半夜安心后失却当年觉痛人
　　除夜野宿常州城外二首
　　行歌野哭两堪悲逺火低星渐向微病眼不眠非守歳乡音无伴苦思归重衾脚冷知霜重新沐头轻感髪稀多谢残灯不嫌客孤舟一夜许相依
　　常州【元和郡县志吴延陵季子之采邑也越絶书谓之淹君城汉为毘陵县晋志太康二年为毘陵郡后改晋陵隋开皇九年别置常州于常熟县后移治晋陵东至苏州二百里】病眼【按病眼少眠非守歳白乐天除夜诗也先生一时偶用之耶】
　　南来三见歳云徂直恐终身走道涂老去怕看新厯日退归拟学旧桃符烟花巳作青春意霜雪偏寻病客须但把穷愁博长健不辞最后饮屠苏
　　饮屠酥【容斋随笔今人元日饮屠酥自小者起固有来处后汉李膺杜宻以党人同系狱元日饮酒曰正旦从小起又时镜新书董勋曰俗以小者得歳故先酒贺之老者失时故后饮顾况诗手把屠酥让少年方干云才酌屠苏定年齿坐中皆笑鬓毛班则相传固久矣】
　　元日过丹阳明日立春寄鲁元翰【是岁熙宁七年甲寅】
　　堆盘红缕细茵陈巧与椒花两鬭新竹马异时宁信老土牛明日莫辞春西湖弄水犹应早北寺观灯欲及辰白发苍顔谁肯记晓来频嚏为何人
　　丹阳【元和郡县志秦曲阿县唐武德中于县置简州天寳元年改丹阳县舆地广记天寳元年改简州为丹阳延陵镇与元和志不合○慎按武德中曽以延陵县地置丹徒县而别置延陵县于今所宋熙宁五年省延陵入丹阳则今丹阳县即延陵县昔之延陵镇乃今丹徒镇也】茵陈【陶景曰茵陈似蓬蒿而叶细秋后茎枯至春又生张揖广雅及吴普本草皆作因陈】土牛【王应麟困学纪闻土牛之法以歳之干色为首支色为身纳音色为腹如立春日干色为角耳尾支色为胫纳音色为蹄景祐元年以土牛经四篇颁行天下丁度作序】频嚏为何人【汉书艺文志有鼻嚏耳鸣杂占十六巻宋马永卿云俗説以嚏为人説盖古语也今人嚏则云人道我】
　　古纒头曲
　　鹍弦铁拨世无有乐府旧工惟尚叟一生喙硬眼无人坐此困穷今白首翠鬟女子年十七指法巳似呼韩妇惊【宋刻本作轻】防度海风掣回满面尘沙和泪垢青衫不逢湓浦客红袖漫挿曹纲手尔来一见哀骀佗便着臂韝躬井臼我惭贫病百不足强对黄花饮白酒转闗濩索动有神雷辊空堂战窗牖四弦一抹拥袂立再拜十分为我寿世人只解锦纒头与汝作诗传不朽
　　纒头【太平御览旧俗赏歌舞人锦防置之头上谓之纒头】尚叟【失考】
　　刁同年草堂
　　不用长竿矫绣衣南园北第两参差青山有约长当户野水无情自入池歳久酴醿浑欲合春来杨栁不胜垂主人不用悤悤去正是红梅着子时
　　刁同年【本集有于潜令刁同年野翁亭注见前】
　　刁景纯赏瑞香花忆先朝侍宴次韵
　　上苑夭桃自作行刘郎去后几回芳厌从年少追新赏闲对宫花识旧香欲赠佳人非泛洧好纫幽佩吊沈湘鹤林神女无消息为问何年返帝乡
　　刁景纯【张安道集中刁大中墓志公讳某丹阳人子四人绎约纾纺景纯即约也陆游南唐书刁彦能传彦能宣州人子衎入国朝仕至崇文院检讨衎孙约亦名士久在三馆晚筑室润州号藏春坞】瑞香花【呉曾能改斋漫録庐山瑞香花古所未有亦不产他处天圣中人始称传东坡诸公继有诗咏岂灵草异芳俟时乃出故篇什悉作瑞字张祠部以瑞为睡庐山纪事南唐时从庐山移植瑞香花于蓬莱殿号曰紫蓬莱】
　　同栁子玉游鹤林招隐醉归呈景纯
　　花时腊酒照人光归路春风洒面凉刘氏宅边霜竹老戴公山下野桃香岩头匹练兼天净【一作静】泉底真珠溅客忙安得道人擕笛去一声吹裂翠崖冈【何防春渚纪闻云防家藏公墨本自注云昔有善笛者能为穿云裂石之声别不用事也】
　　鹤林【注详施氏原本】招隐【元和郡县志兽窟山一名招隐山在丹徒县西南九里即隐士戴颙之所居京口志戴颙初居竹林后乃筑馆于此至景平元年颙女舍与昙度为寺太平寰宇记谓昭明太子曽游此山读书因名招隐今石案古迹犹存与前説互异当从元和志】刘氏宅【京口志润州西南有寿岳宋　武帝家此山麓】真珠【石林避暑録镇江招隐寺山稍曲复幽防有鹿迹虎跑二泉名胜志招隐寺有真珠鹿迹二泉而无虎跑泉疑后来因公诗改名未可知也】
　　景纯见和复次韵赠之二首
　　解组归来道益光坐看百物自炎凉卷帘堂上檀槽閙送客林间桦烛香浅量巳愁当酒怯非才犹觉和诗忙何人贪佩黄金印千柱耽耽鎻北冈
　　桦烛【程大昌演繁露古烛未知用蜡直以薪蒸即是烧柴取明耳或亦剥桦皮爇之本草桦木似山桃皮堪为烛】
　　人间膏火正争光每到藏春得暂凉多事始知田舍好凶年偏觉野蔬香谿山胜画徒能説来往如梭为底忙老去此身无处着为翁栽挿万松冈
　　藏春【按藏春坞刁景纯所居注见前】
　　栁子玉亦见和因以送之兼寄其兄子璋道人
　　不羡腰金照地光暂时假面弄西凉晴窗咽日肝肠暖古殿朝真屦袖香説静故知犹有动无闲底处更求忙先生官罢乗风去何用区区赋陟冈
　　子玉家宴用前韵见寄复答之
　　自酌金樽劝孟光更教长笛奏伊凉【公自注子玉家有笛妓】牵衣男女绕太白扇枕郎君烦阿香诗病逢春转深痼愁魔得酒暂奔忙醒时情味吾能説日在西南白草冈伊凉【太平寰宇记陇右道伊州汉铁勒国唐贞观四年始置伊州凉州汉武威郡○慎按唐时多以州名曲伊凉甘石之类是也】
　　景纯复以二篇一言其亡兄与伯父同年之契一言今者唱酬之意仍次其韵
　　灵寿扶来似孔光感时懐旧一悲凉蟾枝不独同攀桂鸡舌还应共赐香【公自注亦同为郎】等是浮休无得丧麤分忧乐有闲忙年来世事如波浪郁郁谁知柏在冈
　　亡兄【景纯之兄名绎注见上】伯父【本集廷评公行状云公三子长曰澹次曰涣以进士得官终都官郎中利路提防刑狱季讳洵按题中所称伯父即涣也】灵寿【汉书平帝赐孔光灵寿杖顔师古注灵寿木似竹有节长不过八九尺自然合杖制不须削治也】攀桂【注详第十巻汪覃秀才诗下】鸡舌【翻译名义鸡舌香五马洲出异物志是草萎可以合香外国人説众香共是一本华为鸡舌香治口气故三省郎含香奏事】
　　屡把铅刀齿歩光更遭华衮照厖凉苏门山上莫长啸薝【音胆】卜林中无别香烛烬巳残终夜刻槐花还似昔年忙背城借一吾何敢慎莫尊前替戾冈
