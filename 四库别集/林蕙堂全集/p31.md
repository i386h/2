<!-- { "loadSidebar": true } -->
　　盖闻世业之隆昌先观家政而人伦之雍穆必在女宗是以祥女入门而九族以之相贺淑人应卜而五世为之其昌然而读刘更生之传谁能丝绣为图讽顾恺之之箴几见书绅为法是以河洲之咏仅美周南曹氏之书惟传丁妇闻之古矣盖亦难哉余家本丰溪与方常为世戚而方居黟岭在昔屡有闻人尔郅则其巨擘也君具圣功之卓品衍元老之华支名重乡闾身登仕版家如万石常数马于庭中戸有六诗列乘龙于堦下闺门有礼世尽奉为清流孝友无惭时尽推为模楷咸谓其徳足致天祥不知其家实多内助也盖汪孺人胄分越国裔重天都代有乘轩不减龙图之望里多列棨扬鹊起之声孺人生具苕姿幼多蕙性公宫习礼早娴鸣佩之仪侯国闻诗雅善抽琴之对及归君子获事伟人肃百两以言归才闻秣马指三星而矢咏还警鸣鸡既淑而庄彤管书之而不尽终温且惠青编纪之而未详记此修能咸皆中矩言其大节首在寜亲时则白髪之垂堂乃朱顔而拥篲调羮厨下寜待问于小姑捧杖堂前独任劳于诸妇脍姜家之鲤絶似孝厐烹茅氏之鸡非同季伟则养体而兼能养志且代子而并以代夫歴三十年而不衰虽百千端而罕及者矣至于家多娣姒是谓后先而诸院雍和序有同于鸣鴈一门婣睦言不进于射牛是则李光进之家不私管钥汜稚春之室无异衣粮者也至于绣褓同恩卒无伤于各乳緑衣分惠终不叹于抱衾不又如王国之美诜诜而魏风之歌艶艶者乎而乃钗堪易酒恒来座上之賔珥可市书每助堂前之读画方圆而不匮合内外以咸资徳足以用其才爱足以生其敬是以行成于内福集其躬方君既以长厚之声闻诸淮海孺人亦以孝慈之誉式于家邦诗咏九如书称五福良人用世将题仲举之舆诸少能文并列崔倕之宅行偕豹变伫见鸾鶱兹者嵗值重光律逢姑洗灵鸠拂羽方当桃绽之期仙鹤舒翎适遇萱荣之演神图于河洛爰应中宫布瑞策于乾坤斯为大衍孺人楣悬锦帨堦响瑶笙与刘纲而携手早共成仙偕萧史以齐眉俱当未老擘丹虬于席上戏语麻姑向朱雀之前笑防方朔又岂但郄夫人之上夀徒羡神明张相国之尊慈特称老福而已哉
　　程丹问母郑太君七袠夀序
　　余自己酉解组于苕州迨及甲寅回车于芍郡袁丝门巷谢俗客而弗通翟尉阶庭问旧游而安在而程子丹问顾独好余与五陵之同学不慕轻肥从二仲以偕游匪徇名利身慙郭泰乆知魏照之存心才羡程元欲就王通而讲业盖原能好古故多爱素之怀既善读书独喜草之字此则吾钦其可畏而众叹其寜馨者也及乎蜡屐长过华轩屡造而帏帟清肃有如仲举之家图史横陈絶似罗含之室门多长者知皂盖之非常座有英流识緑衣之全别下南州之榻情胜于文浮北海之觞醉常以徳宾筵礼豆参丰俭而皆得其中友质师资权轻重而务从其厚信惟贤媪用诞英儒岂止得戚友之传闻始识闺中之礼聴济尼之评论乃知林下之风而已哉盖郑太君秀毓人云灵分女宿门髙通徳演华胄于康成世重荥阳继家声于仁表公宫习礼桃李嫓其芳妍王国闻诗兰蕙亶乎懿淑爰归国士厥号女宗修提瓮之仪偏能挽鹿笃弹琴之好每聴鸣鸡始则推枕中宵伸纸待王郎之赋继而持筹午夜求衣进管子之书谓君才岂是庸流贤智何嫌于屡中计吾夫素怀逺志英豪必处于四通于是井臼亲操车牵共出何无何有黾勉自矢同心如阜如川积累俄成反掌既而天倾莫补海涸难填寡鹄衔悲既伤宛颈双雏抱痛还叹覆巢时则长君瑶天方值弃繻之嵗次公丹问始当襁褓之龄而母忍涕丸参含啼画荻埋钱池内何殊身自教儿授册帷前乃欲母而兼父仲乃渐呈其头角伯先早振其羽仪望紫极以摩云将图萱庆惜红英之陨雹俄悼兰摧而母叠遇闵忧益敦征迈一经在手初教子而旋且教孙百务萦心既治内而还能治外半生寒火独自凛其氷霜两世单门乃尝经乎风雨酒浆醯醢虽琐物而犹清婚祭吉防在逺人而必问豆区有筭曽靡耗于鼠粮桑土维绸更何忧夫蚁漏垂堂白首家督咸称列座红顔女师共号而且情多慷慨性本慈和既喜怒之不形泥中罕曵复勤劳之是悯防下无嗟不仅门内被其深恩抑使里中沾其遗惠千人待暖竒温沛国之绵三党分烟饱饫淮隂之饭平玉钗之价每为收书脱珠珥之妆频因赈粥尔乃幢依绣佛座礼金仙蔬盌常甘不进灵虬之脯稻畦还剪罕珍神茧之丝澹以明心固其所矣静而有悟岂不然欤兹者嵗在旃蒙辰居沈实逾天休之二日樱笋犹余先地腊之一朝葵榴欲吐而太君六悬锦帨次君辈敬舞斑衣薫风渐拂于青条永日已行于丹陆三千果熟锦围镂玊之筵十二英舒香荐郁金之酒乃含饴萱寝引满芝台指黄鹤于云中望赤麟于海上以此言乐寜可量欤从而介眉正未艾也夫起居八座不若称才子之亲熠耀五花不若得文孙为后兹则丹问鸾翔于艺苑早自名家仁初虎视于词坛还能冠世拥树羡衮师之爱着膝有文若之贤咸聚一门允绥百福王大令之母年登耆艾而未改神明杜京兆之妻徳备幽贞而长看矍铄岂必侈丹台之箓而遗彤管之编也耶因纪交情用扬阃范传之辇下聊窃比于范逵拜向堂前敢自同于孙防耳
　　徐母王太夫人六十序
　　盖尝读诗而至鲁侯之篇览古而得更生之传歴观彤史徧览青编逺则仉母断丝而名昭俎豆近则虞亲授字而功在文章斯为旧章之艶称实亦诸儒所习见他如汉宫图像用开七叶之荣鲁郡推飡是启五原之纪爱如申国而礼法于以传家教若庐陵而徳业于以冠世乃知人事之盛必赖贻谋益信家运之昌良由壸政忆昔旃蒙御律析木当辰偶泛雪于西神忽闻风于东海而孝思徐公方值牵丝已成制锦陟其境而萍乡奏皷曽无异于晞顔入其都而醴序鸣弦乃有同于王异化传三异驯雉已见于儿童誉播十竒服虎咸惊于父老窃叹为百城之表行当有三事之旌兹值重过益当报最颂声遍播将同梅里以传馨惠泽争流欲比蓉湖而校润常疑厥美必有自来是以萱草茂于琅琊乃为棠隂满于陜服盖由圣善王太夫人笃生朱棨实衍青箱真本兰亭传清风于林下仙姿蕙畮梦朗月于懐中嫓美周南获归城北而太封翁【阙】　先生用偕挽鹿同声而雅叶调琴每警鸣鸡携手而仪先整佩知良人素多大志倾四海以聨交谓夫子岂合长贫矢百年而广业采苹采藻曽无懈于倾筐何有何亡常自甘于曵练遂徴休于玉燕乃钟瑞于石麟再诞神珠永成大器和熊佐读为通儒徧涉五经展骥匡时在令子早腾千里本于家而效之国永叔肯愧于先人宜其孝以作乎忠子瞻实符于徃哲盖有养雏以昭爱而陇旁之驯雉益以广其恩得封鲊以训亷而壁上之悬鱼更以表其洁聴朝理于屏后而明镜之察腾誉于祥符见夜绩于堂前而戴星之勤获驰声于单父凡公之徳咸以归之母而孝乃极其隆若母之慈悉以发之公而化遂及乎逺也嵗值辰龙之秉令时方土牸以居寒月值橘深将梅放荐绅学士为歌介祉之章皷箧儒生并奏迎禧之颂老人筇杖将踊跃以献鸠稚子篠骖亦懽呼而放鸰太夫人髙居八座恭受五花锡石窌之荣封原因有礼得宣文之显号良为通经况茂宰舞防于阶前而诸昆捧觞于堂下聚兆人之祝以为祝寜为华邑之三集万井之懽以成懽自应箕畴之五余猥称客子获友康侯逢悬帨之佳辰覩跻堂之盛事敢辞鄙陋将贻笑于醴陵用报殷勤实诚求于巴郡聊濡长卿之简美莫罄乎三迁看投天女之壶欢可资乎一粲耳
　　毕姻母张孺人五十夀序
　　盖闻颂睢麟之什必推本于丰岐读皷琴之篇亦遡原于妫汭上而妃嫔固重刑于下及庶黎犹端身教妇人何徳徳视所天女子有行行归父母以柔为道有美必彰矣如我毕姻母者彦先姻翁之淑配也姻翁生同桑梓与予结两姓之懽性比松乔入世擅三君之秀横经石皷之下慨汉季已变唐初挟防珠囊之中以儒林而兼货殖季氏一诺人争信其如金陶地四通众共资夫借箸且也效输边之卜式慷慨独行保覆穴之程婴干戈不恤非徒意气施恩于不报之时颇有心胸种徳于难为之地谓夫子岂长贫贱知诸儿必大门闾凡兹轶俗之行始信相夫之力若乃鸱夷三致时有盛衰鸿案屡迁世多浇薄屈而雌伏伸则雄飞莫不涉歴乎盘错之秋弥缝于纷更之晨昬黾勉茹荼亦甘盥栉周旋停舂如饱此多劲节益仰芳型迨乎骐骥生驹咸称千里鳯皇得子仍识九苞比王氏之三株已防全树较窦家之五桂止逊两枝咏絮庭中适予幼子含饴堂上随彼大儿教子以方从其所好有此母始有此子非斯人莫诞斯儿而又荐上抽薪咸知敬士中设馔忽讶有人恒蓄不时之需良人结客自识知名之辈君子得朋非由内助之贤曷致外交之盛兹数大端悉原阃徳嵗当秋季月值上菊可延龄食者得上仙之筭萸堪益智佩之増中夀之年距长生之降人间十有三日望日月之防列宿祗余七朝乃孺人设帨之辰符大衍敷爻之数百龄初半行地无疆九如骈臻荷天有庆西池仙姥传来十丈之莲南岳夫人遥授九华之烛顾予匏繋仰止崧髙命膝上以进瑶觞向前而窥绛节至于世藏金鉴生本玉钩由来京兆之家眉传黛史行见刘刚之妇鲤跃金盆斯固崔卢俪其芳芬钟郝侔其礼法无烦颂鲁始见祝华者矣
　　为东枢弟妇丘孺人五十夀序
　　嵗逢单阏月届防賔余以送客过淮旅居萧寺访枚皋之旧宅幸诸赋之犹传问韩信之遗台怀千金而孰报独东枢家仲洎星陈诸君相与讲速羜之欢并为敦鸣鹤之好则有东枢内子丘氏大家念我兄公肃酒浆而弗怠懐兹旅客感脯糗之频遗爰以问厥家声则我同年两太史之女昆且以询其内政则我静公诸犹子之慈母也母以希范之华裔早归季重之名宗适运值中衰时当末造鸾轩既叶声无异于初调鹿毂同将礼更闲于方驾向堂前以操帚羞为靓女之妆入厨下以尝羮不待小姑之问曽无叱狗礼严于曹母遗经频有烹鱼孝笃于姜妻列传惟时持竿髙凤方漂麦而不知牧豕孙亦负薪而何有乃中宵推枕先伸纸以待吟或寒夜篝灯独鸣机而未寝茂陵秋雨同心翔司马之凰太泽青云携手隐乐羊之豹屦常盈于戸外座满还留尘屡积于釡中缾空弗耻谓夫子岂长贫贱巨源应作三公爱吾儿必以诗书易简恒先诸幼既勤劬以缉柳复黾勉而丸参卦读鸣谦恒咨嗟而授巻语闻匪义辄恚怒以忘餐入柳氏之家虽亲属罕知其异然冯母之炷乃神明果鉴其诚窦桂竒芬羡一枝之早发刘芝竞秀防七业以同兴遂使壸中共号为女师门内无惭于家督也时方九夏旬有八朝云当设帨之辰是有称觞之庆序当大衍在河图雅叶中宫伏应三庚占厯初过寜贶风吹麦信适快披襟雨润桐花方宜洗斚维宗人介眉以请顾逋叟拜手而言爰述徽音用膺纯嘏隔绛纱而讲聴宣文者重见斯时颁紫绶以封号义成焉行瞻他日
　　陆母盛太宜人夀序
