<!-- { "loadSidebar": true } -->
　　天命之谓性所解立言极明快但率性之谓道窃疑仁义礼智是乃道也今云循性之仁则有所谓父子之道却恐费力更幸莹之又如审其是非而脩之则知之教无不充之类亦未穏当兼此首章三语以某所见更须详味伊川先生遗书中语某亦方欲下一转语俟却録去求教也在中之说前书尝及之未知如何中者性之体和者性之用恐未安中也者所以状性之体段而不可便曰中者性之体若曰性之体中而其用则和斯可矣
　　又
　　示及中庸首章解义多所开发然亦未免有少疑具之别纸望赐谕也所分章句极有功如后所分十四节尤为分明有益玩味但家语之证终未安家语其间驳杂处非一兼与中庸对其间数字不同便觉害事以此观之岂是反取家语为中庸耶又如所引证及其成功一也之下有哀公之言故下文又有子曰字观家语中一段其间哀公语有数处何独于此以子曰起之耶某谓传世既逺编简中如子曰之类亦未免有脱略今但当玩其辞气如明道先生所谓致与位字非圣人不能言子思盖传之耳此乃是读经之法若必求之它书以证恐却泛滥也不知如何又如云此一节明道之隠处此一节明道之费处亦恐未安君子之道费而隠此两字减一个不得圣人固有说费处说隠处然亦未尝不两具而兼明之也未知如何
　　又
　　按固陵录游公元符三年十月庚戌除监察御史今已改定攷其言行而泝师犮之渊源体之吾身而明义理之正当下句中字固有未安元晦欲作即其所至而益求其所未至恐亦未安盖方建祠作记使学者知所景慕而遽云求其所至则语意似迫露学者将未能识其所至而遽云其所未至在薄俗不得不防其然也今更定云即其所至而益究夫问学之无穷则可见向上更尽有事意味似长也不知如何
　　又
　　仁之説前日之意盖以为推原其本人与天地万物一体也是以其爱无所不至犹人之身无尺寸之肤而不贯通则无尺寸之肤不爱也故以惟公近之之语形容仁体最为亲切欲人体夫所以爱者言仁中盖言之矣而以所言爱字只是明得其用耳后来详所谓爱之理之语方见其亲切夫其所以与天地一体者以夫天地之心之所存是乃生生之蕴人与物所公共所谓爱之理者也故探其本则未发之前爱之理存乎性是乃仁之体者也察其动则已发之际爱之施被乎物是乃仁之用者也体用一源内外一致此仁之所以为妙也前日所谓对义礼智而言其发见则为不忍之心者非谓义礼智与不忍之心均为发见正谓不忍之心合对义礼智之发见者言羞恶辞逊是非之心是也今再详不忍之心虽可以包四者然据文势对乾元坤元而言恐只须曰统言之则曰仁而已可也【或云天地之心其德有四云云而统言之则元为善之长人之心其徳亦有四云云而统言之则仁为人之心如何】前日所谓元之义不专主于生物者疑只云生物说生生之意不尽今详所谓生物者亦无不尽者矣在中之义程子曰喜怒哀乐未发只是中也盖未发之时此理亭亭当当浑然在中发而中节即其在中之理形乎事事物物之间而无不完也非是方其发时别为一物以主张之于内也情即性之发见也虽有发与未发之殊而性则无内外耳若夫发而不中节则是失其情之正而沦其情之理然能反之则亦无不在此者以性未尝离得故也不识如何
　　又
　　观所与广仲书析理固是精明亦可谓极力救拔之矣然言语未免有少和平处谓当循前人様辙言约而意该于要处下鍼若听者肯思量当自有入处不然我虽愈极力彼恐愈不近也如何如何比见报承有改秩崇道之命窃计自有以处之矣两日从共甫详问日用间事使人叹服者固多但以鄙意观之其间有于气禀偏处似未能尽变于旧盖自它人谓为豪气底事自学者论之只是气禀病痛元晦所讲要学顔子却不于此等偏处下自克之功岂不害事愿以平时以为细故者作大病毉疗异时相见当观变化气质之功重以世衰道微吾曹幸闻此理不可不力勉也有如孤陋正望切磋之益焉此外尚有一二事可疑此便颇速俟后讯详列
　　又
　　某近年以来窃见尊兄徃来书问之间讲论知见甚异畴昔毎用敬叹且因得以开益其愚陋者固非一端独恨相去之逺顾以未得详日用间事为念盖子路有闻未之能行惟恐有闻古之人于其知见之进则又顾其躬之所履毎患其不及而惟惧其有所偏焉故能日新而不疚此某所以亟欲详闻用工进徳之实以为相观而善之益也幸共甫之来可以询问则首访而尽请焉得之共甫者亦多矣其所以慰鄙心而増叹仰者固不用言独其间有使人不能无疑者切切偲偲之义则在所不敢黙也闻兄在乡里因嵗之歉请于官得米而储之春散秋偿所取之息不过以备耗失而已一乡之人頼焉此固未害也然或者妄有散青苗之讥兄闻之作而曰王介甫所行独有散青苗一事是耳奋然欲作社仓记以述此意某以为此则过矣夫介甫窃周官泉府之说强贷而规取其利逆天下之公理而必欲其说之行用奉行之小人而必欲其事之济前辈辨之亦甚悉矣在高明固所攷悉不待某一二条陈而其与元晦今日社仓之意义利相异者固亦晓然度元晦初亦岂有所取乎彼哉特因或者之言有所激作遂欲増加而力主其事故并以介甫之为亦从而是之是乃意之所加不自知其偏者也譬之有人焉于此执权以称物之轻重初未至于偏也或指而告之曰此为重矣执权者主其说曰吾犹觉此之轻也于是复就其所指之处増之使重而其偏始甚矣且元晦谓介甫青苗为可取者以其实之可取乎抑以其名之可取乎以其实则流毒天下固有显効以其名则不独青苗凡介甫所行其名大略皆窃取先王之近似者非特此一事也窃取之名而何取乎且介甫自以其为鄞县尝贷谷而便于民故以谓可行于天下执一而不通天下之务立法无其本用法无其人必欲其说之行故举天下之异已者尽归之流俗于是来合其说者无非趋附之小人既欲其事之济则用其说之合者小人四出以乱天下其势则然也【介甫初亦用程明道及吕晦叔辈其意岂不用贤而以其天资视吕惠卿之徒为何等哉惟其欲其说之济故摈异而用同卒至弃仁贤而任羣小也】今元晦见吾行社仓于一郷为目前之便而遂以介甫之事为有可取无乃与介甫执鄞县所为而遽欲施之于天下者相类乎似不可不周观而深察也此虽为一事然明者胷中因人激作而为之増加斤两以至于偏则惧其有害耳又来者多云防聚之间酒酣气张悲歌慷慨如此等类恐皆平时血气之习未能消磨者不可作小病看前书亦尝略及之矣某每念人心易偏气习难化君子多因好事上不觉乗快偏了若曰偏则均为偏耳又虑元晦学行为人所尊敬眼前多出已下平时只是箴规它人见它人不是觉已是处多它人亦惮元晦辨论之劲排辟之严纵有所疑不敢以请深恐防言多而拂论少万有一于所偏处不加省察则异日流弊恐不可免念世间相知孰逾于元晦切磋之义其敢后于它人况某之不肖朝夕捄过不暇正有望于药石之言亦求教之一端惟深察焉
　　又
　　某幸粗安日徃城南水竹间翻阅简编或遂与一二士留宿颇多野趣不觉伏暑之度惟是嵗月易徂毎懐学不足之忧耳共甫甚得此方人情然所以望之者固不宜少不满也开府之初举动多慰人意其乐义之风亦不易得耳前书所讲及与岳前诸友书于鄙意大抵无可疑仁说岳前之论甚多要是不肯虚懐看义理某近为说以明之亦只是所论之意却似稍分明今録呈其间有未安处某昨得晦叔书却肯相信更俟相见与面剖也
　　又
　　来书披玩再四所以开益甚多所谓爱之理发明甚有力前书亦略及之矣区区并见别纸嗣有以见告是幸中庸所引家语之证非是谓家语中都无可取但见得此章证得亦无甚意思俟更详之所改定本亦幸早示得以攷究求教克斋铭读之无可疑者但以欠数句说克己下手处如何敬斋箴皆当书之坐右也洙泗言仁中当仁不让于师之义旧已改孝悌为仁之本巧言令色鲜仁之义今亦已正并序中后来亦多换却纳一册去上呈所谓观书当虚心平气以徐观义理之所在如其可取虽世俗庸人之言有所不废如有可疑虽或传以为圣贤之言亦须更加审择斯言诚是也然所谓虚心平气者岂独观书当然某既已承命而因敢复以为献也某近作一拙斋记并録徃幸为删之安国所寄书册今附去数见别纸石屏一枚似胜前如何共父之势想必此来异时却易得便第未知再见之日懐向殊不胜情耳中庸集解俟更整顿小字欲尽移作大字又恐其间逐句下有解释难移向后侯师圣之说多可疑然亦有好处也魏元履栻两次作书托虞丞附去不知何故不达来谕皇恐岂有此哉今复有数字徃问其疾且谢之也子飞家事闻之伤心其子之防恐亦宜早归土也



　　南轩集巻二十
　　钦定四库全书
　　南轩集巻二十一　　　　　宋　张栻　撰书
　　答朱元晦秘书
　　共父相处二年心事尽可说见识但觉日胜一日亦不易得作别殊使人关情也君臣之义要须自尽积其诚意庶防感通是间若有一丝毫未尽则诚意已分乌能有动乎孟氏敬王之义所当深体也所寄诸说亦略观大概林择之思虑甚亲可重可重鄙意有欲言者不敢隠容后便一一写去共讲论也近来此间相识却是广仲晦叔甚进徳美已入书院生徒十五六人但肯专意此事者极难得耳
　　又
　　辱示书并见所与共甫书论校正二先生集事备悉然有说焉前次所校已即为改正七八后来者虽尝见共甫云老兄又送所校来偶应之曰若无甚利害则姑存此本乃胡氏所传者既而欲取一观则亦因循而共甫亦忘送来此则不敏之过也然岂谓胡氏本便更不可改耶前日答兄书犹云后来者未曽见也答书之次日折简徴于共甫而得详观其间当改处甚多方此参定又二日而领来教若以为一时答共甫之言忽而不敬与夫因循不敏之过则可若谓有私意逆拒人则内省无是也今以所校者改正近二百处矣当时胡家本极错已是与诸公校过常恨此间无别本得兄校正甚幸如定性书前后语岂可无又如辞崇政殿说书表当在上殿劄子之后此极精当能发明先王正大之体有益于后学然其间有鄙意所未安以为不当改者亦不敢曲从如必欲以泝流为防流犹子为侄是也防乃是循流而下更无别说泝流穷源则可见用力底气象也试尝思之称兄弟之子为侄无他义只是相防称耳称犹子犹或庶防焉当时先生此两处称犹子亦复何害若谓是文定改此两处则胡为他处不改也若此等却望兄平心易气以审其是非焉已作简共甫并亦时有数字注在所校巻子中想共甫须送徃尚有欲改及可见告者毋惜却签此巻见示庶成完书耳栻毎念斯道知之为难知之矣请事之功为难气习之不易消化也而可长乎人告之以有过则喜此为进步于仁仲由所以为百世师也况如浅陋得来书警防之甚幸嗣此无替斯义为望栻亦不敢有隠于左右也读所与共甫书辞似逆诈亿不信而少含感悟之意殆有怒发冲冠之象理之所在平气而出之可也如何如何相察相正朋犮之道吾曹当共敦之
　　程先生集既有旧本可据当不惮改但心疑数处亦当注一作于其下所以存谦退敬让之心下谕敢不深领
　　又
