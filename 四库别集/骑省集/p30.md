<!-- { "loadSidebar": true } -->
　　臣闻鸿荒代序太极流形二仪肇判而犹通万数交驰而未别巢居血饮孰知王者之尊物魅神奸尚作生民之患于是圣人继统大化宏开画八卦而序四时奠五山而分九服衣裳轩冕采章之制以庸动植飞沈性命之宜毕遂髙卑既位幽显既分蒸尝雩禜致其恭宗祝史巫纪其秩犹或观其道而设敎依于人而后行通其变而不穷感于物而遂动未知有极无得而名其或数偶三灾德如二季民懐慈卫帝念畴咨必有灵符允归兴运易着与能之旨传称观政之征史迁之论至哉左氏之书详矣我国家受天之命如日之升御六气而平泰阶丽大明而照万国清乱略于百王之季反淳风于邃古之初天瑞呈祥羣灵受职粤御厯之元祀有神降于鳯翔府盭厔县之望仙乡其象下形其言可纪盖帝之佐命禺强之官联真位参于紫微灵职分于井域其称述则儒之奥旨其敷演则禳禬之严科敎义之深也则孝友婣睦之行兴焉威力之大也则魍魉魑魅之害除矣由是秦雍之地尸而祝之太祖神德皇帝圣智渊深睿谟黙识飨之明德待以不祈方且奉天时而答灵心握符而齐七政故得皇猷允塞庶绩其凝舞两阶而四隩来同正九伐而庶邦承式得遗珠于罔象协吉梦于华胥乃知立告之不诬骏命之如响岂止五车两骑来为牧野之祥赤帝素灵出表芒砀之应而已哉今皇帝千年应运二圣继明恢大业而惟新浸深仁而累洽如周王之翼翼若夏后之孜孜圣作无方先几靡测云门大濩综六代之昭声稷下淹中采百家之精义酌而不竭者衢罇之味仰之弥髙者垂象之文王泽既流颂声无斁而复念深徯后义切勤民睿眷春临皇威电击大禹防诸侯之地尽入提封宣王逐猃狁之乡率従稽服举无遗防役不逾时聊存尉之官已戢鞬之器瑶图之盛也如此珍符之至也如彼深惟肸蠁益验昭明而丰报未严寿宫不度非所以光敷景贶垂示方来者也夫庸庸只只为政之要元元本本致理之端盖神之命受于天天之造始于道是用归诚众妙访制昭台申画福乡聿崇仙馆缅惟虚皇之旨境参以圣厯之嘉名诏立上清太平宫于所降之地尔其星分玉井邑峙金城终南髙峻植其前渭水清深纪其后鲜原靡迆接汉皇访道之台佳气郁葱对关令栖真之宅物皆茂遂风雨防愆人尽淳和舟舆不用瞻新宫之为状也崇墉缭野绛阙凌空秘殿云髙俯轩櫺而转修廊绳直步栏宇而中疲极丹青黼藻之功穷铣鋈璧珰之节玉几正御瑶坛在庭帝座既严众真毕飨鹿巾霞帔之士霓旌隆节之仪空歌洞章扬其音紫烟素云散其采飚歘之驭缥缈于太虚氤氲之气充被于羣有至矣哉元后之德与天地合真人之应将富寿并亦何必定郏鄏以卜年禅岱宗而探防者也夫金石之刻雅颂之兴所以示民不佻求启厥后况乎尊道贵徳广清净之风穷神知化超言象之表是宜告于太史副在名山爰命下臣式扬丕烈其铭曰
　　上天之载无臭无声恍惚有象氤氲化成寄以神理发为昭明惟德是辅惟皇作程赫矣元后悠哉邃古成有灵贶式昭天祚龟出清洛鳯临扈赤字兴尧玉书授禹降及商亳逮于邠岐天子所启神亦格思牲玉有秩馨香孔仪奕奕宗祝子孙保之道徳下衰质文不复俗限楚夏运迁水木时叹陵夷民嗟惨黩必有真人应图受箓皇哉帝宋大拯横流出自苍震类兹九畴垂衣巻领端拱凝旒永言建福式协人谋有炜明灵降従极致帝之命观政之徳用荐忠信寜惟黍稷借陋蕙兰帐非甲乙运钟二圣庆洽重光诞敷一徳奄有八方时文载郁我武维扬通幽受职罄宇储祥乃眷珍符本乎至道肇建仙馆是彰造前望终南旁瞻丰镐泱泱平原崇崇新庙端闱特立秘殿宏开九华之室方丈之防平闚列阙直写昭回崆峒邈尔姑射辽哉圣靡不通道无不在灵场既穆祀典无改福尔蒸黎格于四海用刻贞珉永垂千载
　　大宋重修峨眉山普贤寺碑铭【并序】
　　臣闻圣人阐化必有胥附之资贤士膺期必垂不朽之迹是以顔回黙识冠师门于洙泗之濵尹喜受经膺真气于肴函之右故得千载之下好学之徒入其国而知其敎思其人而爱其树圣贤相遇有如此焉在昔象敎权舆能仁命世综百灵而贯羣动归向如流穷絶国而亘诸天感通若响爰有法王之子来従普胜之方慿翼真乗导扬宗极具大悲之愿行综十智之因縁従我立名斯为上首及乎慈航既济慧炬分华乃暨众真俱承佛敇乗六牙之瑞兽降右蜀之灵峯将以协井络之会昌镇金方之劲气犹且潜而勿用明而未融闇持摩顶之仁隂隲含生之命故使神婴青缕肇建国都路辟金牛始通华夏沉犀息沴李太守之功噀酒救灾栾尚书之妙用郡开学校文翁广洽于儒风乐播中和四子诞扬于帝德蔼尔褒斜之域穆然周汉之民非法力之攸慿岂人谋之独得其后金人既应白马来斯神开显俗之征家诫致诚之所于是祥符焕烂灵变纷纶或则银色浮空与朝阳而共丽或则灯光并列将夜魄以俱明圣众盘施真容隠见竒踪万状不可胜图瞻之者耳目咸新闻之者身心共肃一方欣赖万代修崇遂于白水之源特建普贤之寺金土交运开闭不常白毫之相长存法鼓之音靡絶夫以导江遗迹天汉名区必有道之见归岂三分之能乆太祖神徳皇帝文修内禅武定中区正卿扬九伐之威逺俗致七旬之格纳蜀王之土贡受刘禅之骡车重镇坤维还铭劒阁于时皇风初被污俗尚繁游魂篁竹之间假息雈蒲之际匪轻刑之可禁顾先甲以徒勤金地宝坊浸成薮泽田衣毳褐渐致流离妖禽既就于焚巢绀宇尚终于閴户虽复葺其挠栋缮彼檐垣而阶序犹卑基扄未广尊号皇帝长君嗣统二圣重熙覆万物以如天廓重昏而皆旦聿修成业钦若灵心尺书征懐徳之君折柬定威武之地尽炎洲而极朔尉徒存亘日域而浃流沙车书莫二然后胜残去杀反朴斵雕包干戈以虎皮铸劒防为农器定大濩云门之乐举淹中稷下之仪慈衞仁薫时和俗阜天地应而庆云甘醴律吕调而玉烛景风犹复成而不居勤则有继一游一豫表玉度之惟常必躬必亲示庶民之克圣虑极氷霜之诫皇纲毕举睿思弥精以为象外微言无生妙理修于身则圎通无滞被于物则福应来臻足以助王道之和平致苍生于仁寿乃申明诏歴选精庐唯此峨眉独标殊胜天真人皇谕道之地楚狂接舆隠景之乡封域之间气象盘礴洪源奔注二江双流沱潜之川峻回环玉垒铜梁岷嶓之阻况禅枝擢秀来自只园法海余波别疏定水慈氏所相畴能废之烝哉圣谟符此贶五年春申命中使率将梓人伐贞石于它山下瓌材于邃谷或子来而肆力或神运以标竒模制度于鹫峰极庄严于花界耽耽正殿防防飞甍玉甃丹楹金铺琐闼洞户顺隂阳之候中宸变寒暑之威掲以端闱绕之周庑铸鸿钟之万石贯猛簴之千钧嶻嶪凌空铿訇震野其后则层楼入汉飞陛连云彩槛离楼冠余霞而上出璇题玓瓅缀列宿以旁逥神明之台不足以语其髙天梁之宫不足以矜其丽铄金为字写大藏之经秘于上逾五百函范铜为像拟普贤之容设于下髙二十尺味其文则如来之宗旨可得而观礼其相则菩萨之威神于是乎在将使三蜀之地一切有情皆冲气以含和尽革凡而成圣则知大雄之敎渐于世也深焉元后之仁利于民也至矣昔者轩皇访道歴襄野而犹迷汉帝祈年拜竹宫而无得恭惟盛美允属皇猷若夫事以颂宣言以文逺作而不记后嗣何观爰命下臣式旌不朽其铭曰
　　允矣象敎洪惟法王如何不竭比日同光有情斯应无逺弗彰化自八国声驰万方爰有大贤是称达者异境齐致同声协雅闻道莫逆瞻顾不舍乃演真乗来仪东夏峨眉之阻羣帝之庭作固作镇栖真宅灵普贤至止濳耀千龄尔未我觌我铸尔形经敎既孚神明乃作瑞相显晦圎光歘霍万变凌峯百灵溢壑信士归依舆人骇愕崇崇梵宇于此宏开时迁末运数偶三灾焚如鲁庙倾若齐防淳风必复圣日斯回赫矣皇图烝哉二圣混一区宇受厥明命与物皆春得人为盛式叙九畴迭修三正皇帝曰嗟咨尔西人助我神化其惟正真为尔祈福转兹法轮禅林则旧宝刹惟新秘殿耽耽髙门奕奕修廊四注层楼百折尊经圣像金文宝质妙善周圆福厘繁锡干光俯烛慧炬朝焞同开寿域共辟同昏防氓之伍杜宇之魂乗是妙果俱登法门明明大君照临下土坠典咸修靡神不举彼都人士式歌且舞揭此丰碑永传终古
　　巫马大夫碑铭
　　大夫与宓子贱俱事仲尼递宰单父宓子恢上圣之道举任贤之明故有鸣琴之化大夫勤以维德身亲其劳故有戴星之迹従师则同行道则背其故何哉夫天下至大也万物至众也至大者不可以一槩量至众者不可以一术治故君子出处语黙屈伸变化一致而百虑同归而殊涂其要在存至公于百代不私荣名于其身而已若夫上德无为功不宰知人则哲付物以能功成身泰神全理胜与夫劳心焦虑臞瘠胼胝胜负之间较然可见徇名之士皆奔走之则将有智小而谋大行道而志逺推是以往天下必有受其者子期知之故就而为其节制并分圣人之体以极万物之变効伯禹之力师文王之勤夙兴夜寐不遑启处仲尼识其志故誉子贱而不记子期以此防民而西晋王夷甫之徒犹祖尚浮虚空署白望以乱天下则子期之虑不亦逺哉夫君子道积于躬恵加于物事至而应时动则随功之丰约视事之细大力之劳逸系时之险易致理而已何常之有焉举成绩而较优劣难与言智矣泱泱旧国籍籍遗芳旧俗不偷颂声未冺行太守事彭城刘君名察望髙持宪寄重颁条以师古之学举时中之政讼庭益简祀典咸修永懐前贤愿纪贞石铉也不佞承命为文其铭曰
　　烈烈先圣侁侁众贤升堂入室体道同其用无方万化齐焉其敎无穷百世赖焉文王既勤大禹尽力英奕子期服劳继徳夙兴夜寐自强不息有利于后唯变所适季世道薄务华丧贞居简行简不躬不亲乱由是生俗以之沦思我子期忘已为人瞻言旧乡鲁道之首邈哉二贤佐佑先后同焉皆得通则能乆千龄旦暮听告邦守
　　江州彭泽县修山观碑
