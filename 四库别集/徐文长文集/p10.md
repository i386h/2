<!-- { "loadSidebar": true } -->
　　烟雨艳阳天山花发杜鹃魂愁数叶暗血渍一丛鲜正色争炎日、重台沓绛春风几开落遗恨自年年

　　○古镜　雅健

　　白日淘抔土青天射两丸且须防薄蚀、讵止鉴衣冠、神物含光易深山识宝难不知丘壑里还掩几冰团

　　○陈女度尼

　　青春正及笄削发。度为尼别母留妆粉参师歇画眉幻眞临镜现生灭带花知未必今来悟前身受记谁

　　○金客

　　君是邺儿非。黄须短褐衣。单身亡命去虏首卖钱归业旷家人弃门寒结客稀自知终有用、穷巷且藏机、

　　○赠相士

　　节钺下明州东随一剑留帷中占胜色市上立清秋碧眼胡僧避。青囊道侣求相逢多暮客曾见李藩不

　　○分赋得吴山送俞君还贑

　　吴山碧石头雄抱浙江流大可兴云雨微还适览游常登应结恋、乍别不能留明朝翠色远尔知在行舟

　　○芸阁校书篇

　　薄雾霭香筒青缃走蠹虫一梯陟刘向万帙映杨雄鸟下窥书古花飞缀字红他年在天禄、羞与俗人同、

　　○饮云居松下眺城南

　　夕照不曾残城头月正团霞光翻鸟堕江色上松寒市客屠俱集、高空醉屡看何妨高渐离抱却筑来弹

　　○送内兄潘伯海谒选

　　之人千里行言宴欵郊城牵尔衣裳处糿予帷幙情见兄兼念妹送舅祗携甥明岁承恩日、龙池万柳青、

　　○聚法师将往天台止其徒玉公庵中余为留信宿 【 玉芝】 

　　欲向天台去先为剡水寻秋行万山出夜宿一庵深燕语调花气猿归带讲心年年石梁兴送尔益沈吟

　　○省试周大夫赠篇罢归赋此 【 赠篇有天池欲化龙句　莓厓】 

　　十谒九不荐那能长作儒江光凌弃壁关色黯归繻薇蕨求新主羹汤问小姑风雷亦何限终是恼凡鱼

　　○丰吏部公邀泛西湖观荷明日寄作令与嘉则叙父追和

　　吏部元躭饮良辰尊俎携分明在湖上记得似耶溪别浦红裙桨垂杨白马堤茫茫荷叶路。共水人天西。

　　○赋得战袍红 【 时少保公得琐瞎刺制袍命赋】 

　　海罽染啼猩征袍制始成春笼香共迭夜帐火俱明自与鹑旗映、还宜蟒绣萦、战归新月上脱向侍儿擎

　　○严先生祠

　　碧水映何深高踪那可寻不知天子贵自是故人心山霭销春雪。江风洒暮林如闻流水引、谁识伯牙琴、

　　○白鹇 【 少保公所遗】 

　　片雪簇寒衣玄丝绣一围都缘惜文采长得侍光辉提赐朱笼窄、羁栖碧汉违短檐侧目处天际看鸿飞

　　○初入京瞻宫阙

　　域中夷夏极、天上　帝王家、　西内宸居逼、南都鼎地賖、乌啼御沟柳象散阁门花昨到贫方朔封书载几车

　　○来青亭

　　画栋将云遶修檐傍汉开亭非邀翠入山自送青来远色虚难写遐观纵未回共言春景丽不见使人猜

　　○元旦与肖甫较射 【 各分五韵】 

　　烟光海日曈青帝早司东候转弓犹劲标疏的略红耦弯双月吐长臂一猿通本是无争者心知此际雄

　　○季长沙公哀词 【 彭山老师】 

　　槐树宛低回犹疑讲席开死因双宿去生为六经来遶瑟飞春水传灯暗夜台三年更筑室、未了独居怀、

　　○怀陈将军同甫 【 时镇滇汉凿昆池于长安而将军亲见于滇成一笑矣】 

　　飞将远提戎、翩翩气自雄、椎牛千嶂外骑象百蛮中铜柱华封尽、昆池汉凿空、鴈飞眞不到、何处寄秋风、

　　○钮大夫园林 【 按察公石溪】 

　　万树梅花国垂帘试一凭高楼烟欲暮远岫雪将晴帆舫时时渡溪桥处处横若耶无限景。都有此中情。

　　○送高叟入燕 【 横出】 

　　少小幽燕客、重游白发多人钦旧然诺客和古悲歌红叶淮流舫黄尘沛县骡向来沽酒处留得几娇娥

　　○背树

　　背树零宵露羁魂断晓铺正当愁画地谁遣放啼乌拭泪身仍系酬恩计转迂应劳垂老魄结草向冥途

　　○赋得看剑引杯长

　　高会莫匆匆、鱼肠把似公睥睨寸心在慷慨百壶空客散平原夜波寒易水风秦雠不能报泪落酒杯红

　　○赋得暗尘随马去　词气风流

　　春夕丽春灯芳尘似有情难随罗袜缓、却逐马蹄轻、高缕迷鞍浅、低光影镫平酒家莫留系一夜遍都城

　　○赋得芹芽　似杜

　　青春曲水湄芹吐小芽滋。在野未堪摘。献君知几时暖风来燕子寒食伴棠梨一夜休教老。留尖煮鲙丝。

　　○镇江　大是风人

　　落日挂城角孤蓬憩水窻草长交浦断。潮大入河降。笋蔌辞乡饭。樱桃过镇江。吴船夫妇唱。十曲九成双。

　　○王山人丹房 【 渔鼓或作愚鼓】 

　　山房在何所宛在水中央丹灶泥初湿红颜药正黄菱花归舫乱荷叶过人长一自弹渔鼓陶陶醉几场

　　○仲春李子遂季子牙史叔考坐雨禹迹寺景贤祠中醉余赋诗并用街字子遂来自建阳一别数载　娟净有情

　　病久不到此荒祠草上阶阴晴连日异闽越几年怀夜梵潮三丈春酥雨一街梨花无月处有客醉金钗

　　○法相寺看活石

　　莲花不在水分叶簇青山径折虽能入峰迷不可还取蒲量石长问竹到溪湾莫恠淹斜日、明朝恐未闲、

　　○侣琴篇为赵子赋

　　岂无兰蕙好独结峄阳桐养鹤多因尔、游鱼亦为侬、风雷县一壁山水伴千重一作梅花弄都令雪满空

　　○宝刀诗　清壮

　　双钮黑银镂来从大土酋绦绒结蛮女铁色照并州不惜金千镒能县水一沟。床头好珍重兼许茂先收

　　○答谢上谷诸公

　　一客宣城镇眞多地主良停车松树下投辖井中央红烛筹枚满苍毛尘话长别来知几日柳色满红墙

　　○书箑赠顾鸿胪

　　廿载神交后、尺书长跪辰、涸鱼幸不死、闰月亦徒春碧柳深高馆。红云近侍臣。相过不能数叔夜懒方眞

　　○王口北见遗貂帽因往 【 制伯貂冠而玳蝉】 

　　一围消雪远两翅辟尘賖朔北冻杀马辽东买断牙锦筵津颊玉深户拥腮花一罩山人帻徒遮鬓发华

　　○纳妾诗　虽艳不浮

　　角枕覆衾长新香异旧香昔年曾射雉、此日复求凰、杏靥开春镜鸦云换晚妆夫君莫早起初日未高梁

　　○骏霞篇为天台黄子赋

　　芜市千金骏天台一片霞持将两神物较许大名家每过愁驴直言归必日斜御河生隔断杨柳暗宫鸦

　　○梨 【 潘家大谷梨见潘岳赋及柳子厚诗近河间以黑瓮驮其膏入京梨有一种名鴈过消红而莹班班似犀下咏物十七首俱用正韵】 俱幽沈大雅与杜并传

　　潘家大谷梨今遍九河堤接树冰千鞠单颗水一提马驮香黑瓮鴈过脆红犀未怕相如渴王孙尽翠眉

　　○杏 【 密甘人享蜂徒自苦杏甘则蠹杏徒自苦不若苦李之自全也】 

　　杏有海东红珍高百品中色来先压市子大欲沈笼酿苦蜂何为人甘蠹亦同道旁繁李树、好去问王戎、

　　○李 【 闽有夫人李洛下有嘉庆县李并佳】 

　　闽种夫人异燕枝嘉庆同蹊堪为李广核可付王戎碎玉当唇绿。飞饧遶臂红。归来忆滋味、能得几时醲、

　　○频婆 【 一名平波】 

　　石密偷将结他鸡伏不成千林黄鹄卵一市楚江萍旨夺秋厨腊鲜专夏盌冰上元灯火节。一颗百钱青。

　　○胡桃 【 燕近出鸡头子颇佳而价亦踊】 

　　羌果荐冰瓯芳鲜占客楼自应怀绿袖何必定青州嫩玉宁非乳新苞一不油秋风干落近腾贵在鸡头

　　○白樱桃

　　樱桃琥珀珠一树忽砗磲入袖迷吴苎如珩信楚书朱唇尝处讶翠叶冻边舒欲问丹阳鸟、曾衔此类无、

　　○土豆 【 绝似吴中落花生及香芋亦似芋而此差松甘】 

　　榛实软不及菰根旨定雌吴沙花落子蜀国叶蹲鸱配茗人犹未随羞筯似知娇颦非不赏憔悴浣纱时

　　○薯蓣 【 即山药】 

　　扶中识旧方爽吻得新尝脏廪衰年坏山薯此地良芋魁徒软美松粉藉餦餭楚些郱遗此。清酥点蔗霜。

　　○铁脚

　　吴下绵披细燕中铁唔纤俄为群少炙祗用一竿黏暗雪辞饥啄红椒飶醉髯窥螳黄雀事公子慎金丸

　　○黄鼠 【 膏厚而莹彻】 

　　幸不为残、何由冒劣名庖厨穷口腹。天地窘生成。浅草遮人拙。深膏傍烛明。断虀吾自分食肉任干城

　　○半痴 【 小鸟形半于雉而脆美上谷人与黄鼠共称然痴而易袭遂以名】 

　　厄与痴相半、禽将鼠共县味虽供客好名却使人怜所下惟双筯。何妨少一拳。如闻三嗅叟、笑杀雉羹筵、

　　○酒三品 【 曰桑落襄陵羊羔价并不远每瓮可十小盏须银二钱有奇】 

　　小瓮五双盏千蚨五瓮香无钱长买醉有客偶携将酝藉宜高价淋漓想故乡狭斜垆不少今夜是谁当

　　○荔支 【 出新会者名进奉绝佳有以小瓮载贩阳江者到即竞报其土产稍劣或邀食多以蔗随放猿取高荔苏公事也】 

　　帆樯报荔支犹忆海南时一邑明勾漏千罂枕蜜脾消中随蔗往高树放猿之近日肝肠别依稀饿采薇

　　又

　　当醉更须醉当飧便买飧几年千里外一颗百金难飞骑休轻刺垂猩且夺看老甜今巳矣。世味饱醎酸。

　　○熊

　　李广射熊归生肩付大儿都无一寸白傥有几条笞腊掌吾曾饫鲜蹯胜略差穷饕亦何剧急鲊白鱼迟

　　○黄羊 【 味绝胜善走俺答偶驰馈宣镇故五六云然三四晏子语言也七八戏言耳虽贵胡亦未闻□□者】 

　　紫塞黄羊美超腾不易供。蹄虽千里外。命寄一厨中。谁致西河俎言穿老上弓宾筵三动指早晚到驼峰

　　○河豚

　　白下酒家檐。河豚荻笋尖。寒江晴后雪。烂柳窽中鲇。万事随评品诸鳞属并兼。惟应西子乳。臣妾百无盐。

　　○送薛鸿胪左官袁州

　　佐郡袁州去江行万里西兴牵春水鴈。心断早朝鸡。蛮境风烟近、巫乡习俗迷、正须烦料理、滕阁未遑跻

　　○雨

　　一雨连秋夏、无朝不冥迷、晓添四壁□□助百虫凄蒙羃遮城漏。蒸潮汗础泥。直愁衡岱顶亦障海乌飞、

　　○夕霞 【 第三首鱼劳则尾赤诗云鲂鱼頳尾】 　三篇丽色相映

　　明霞剪脚齐茜水入霄泥鴈鹜千行外岩峦一角西石家锦步帐。海国紫玻瓈。安取挥戈术、相留莫遣飞、

　　又

　　明霞烂且都、雨歇霁霄、万国楼台莫、孤村烟火晡波鳞销琥珀海色上珊瑚一抹须弥翠胭脂月镜孤

　　又

　　元气渺太素丹铅何所妆白鱼劳尾变红石补天长剩付烟岚彩、全并沆瀣光俄飞一片紫骑凤是萧娘

　　○送某子北上

　　送子有所思秋风来何翩拜翁挂貂处谈我篝灯前枣红刍马店霜白听鸡天一队长鞭里轻寒早着绵

　　○某君中贡选送之

　　物有幽奇者。飞腾各擅方巨鱼须北化细芷不南香在狱持何赠穿泥以剑将回思成一笑、君自有鱼肠、

　　○人言凤尾蕉花于某县庭命作

　　凤尾本蕉材红花绿叶毸县庭今一见蛮地不曾开孔雀羞金翠萧娘坐粉腮颖川黄霸在、辛苦送祥来、

