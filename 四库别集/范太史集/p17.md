<!-- { "loadSidebar": true } -->
　　臣谨案礼防服斩衰父传曰为父何以斩衰也父至尊也诸侯为天子传曰天子至尊也君传曰君至尊也先王制礼以君服同于父皆斩衰三年盖恐为人臣者不以父事其君此所以管乎人情也自上世以来未之有改至汉文帝遗诏始令吏民三日羣臣三十六日而除后世又为易月之制二十四日而大祥三日禫而释服防纪之数尤薄于汉焉自汉以来不惟人臣无防君之服而人君遂亦不为三年之防惟晋武帝以疏素终三年其羣臣多以为非盖谄防之人习于流俗而不知礼也唐之人主无有为三年服者而三百年间议者亦未尝及之盖世无达礼之士而人不知事君之义也惟国朝自祖宗以来外廷虽用易月之制而宫中实行三年之服且易月之制前世所以难改者以人君自不为服故也今君上之服已如古典而臣下之礼犹依汉制是以大行在殡而百官有司皆已复其故常容貌衣服无异于行路之人无哀戚思慕之心岂人之性如此其薄哉由上不为之制礼也夫衰麻哭泣孝子仁人之所以表其衷也贤者无服则无以致其哀不肖者无服则遂忽而忘之是以礼义偷薄忠孝陵迟则由无服以管其情也素冠之诗刺不能三年盖为是矣且其礼之失者臣请得以悉陈之今羣臣易月而人主实行防故十二日而小祥朞而又小祥二十四日而大祥再朞而又大祥夫练祥不可以有二也既以日为之又以月为之此礼之无据者也古者再朞而大祥中月而禫禫者祭之名也非服之色也今乃为之縿服三日然后禫此礼之不经者也既除服矣至葬而又服之盖见梓宫不可以无服也祔庙而后即吉才八月矣去山陵未久也而遽纯吉无所不佩此又礼之无渐者也臣伏见大行皇帝之丧自三月十三日服至二十八日而除羣臣衰麻才十六日遗诏易月因袭故事已行之礼不可追也臣愚以为过山陵宜令羣臣朝服止如今日而未除衰至朞而服之渐除其重者再朞而又服之乃释衰其余则君服斯服可也此非有所难行惟存其衰麻而已今之冠服非古之制也至于禫不必为之服惟未纯吉以至于祥然后无所不佩则三年之制畧如古矣夫衰裳不可以服勤断以日月而易朝服以治事诚是也然既葬而遂除之臣窃以为太早矣孔子曰丧事不敢不勉又曰上好礼则民莫敢不恭伏惟皇帝陛下圣政之美四方风动上顺天意下顺人心书曰今王嗣厥徳防不在初于以革千余嵗之弊正一代之礼教天下使知君臣之义其于风化非小补也如以臣言为然乞下有司考正其礼臣又闻俭葬者圣哲之训也奢葬者世俗之失也宋华元厚葬其君君子以为不臣汉世山陵多藏金寳故有张释之之言刘向之论世所明知也武帝在位嵗久茂陵中物无所容霍光不达大体以厚为爱君无所减损従而益之故西汉之末唯霸陵犹完葬之厚薄祸福可睹矣臣诚知国家山陵送徃俭于前代然犹以为言者欲于俭约之制损之又损使天下知其中无所有见其中无可欲则万世之利也臣昔者伏见仁宗皇帝葬于昭陵有缄封皮匣纳之方中者甚多皆出于禁中人莫得而知也臣窃以为如此之类无益于先帝窃恐沿袭故事犹或藏之推此类以损之必犹有可省者也昔周太祖将终戒世宗曰昔吾西征见唐十八陵无不发掘者此无它惟多藏金玉故也我死当衣以纸衣敛以瓦棺勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝周祖生于五季之末非有前圣之识而其葬乃如太古此其智贤于秦始皇逺矣近事不逺即本朝所代也臣以为周祖惩唐奢葬故以俭薄矫之然以天子之丧而防于臝则太偪而不可以为继今惟于俭制之中加损约焉可也臣顷在书局未尝敢越职言朝廷得失今非职而言者窃以先帝之服臣子所同也先帝之四海所共也臣身服先帝之服预先帝之葬知其不合于礼而不言忧其或过于厚而不以告臣所不能已也臣尝采唐事为唐鉴数百篇欲献之先帝属先帝不豫未及上其中一篇论厚葬一篇论丧服辄不自揆谨録上进庶防观古以知今少禆万一焉干冒旒扆臣无任惶惧俟罪之至
　　唐鉴二篇
　　太宗
　　正观十一年二月帝自为终制初文徳皇后疾笃言于帝曰妾生无益于人不可以死害人愿勿以邱垄劳费天下因山为坟器用瓦木而已及帝复为文刻之石称皇后节俭遗言薄葬以为盗贼之心止求珍货既无珍货复何所求朕之本志亦复如此王者以天下为家何必物在陵中乃为已有今因九山为陵凿石之工才百余人数十日而毕不藏金玉人马器皿皆用土木形具而已庶几奸盗息心存无累当使百世子孙奉以为法至是帝以汉世豫作山陵免子孙仓猝劳费又志在俭恐子孙从俗奢靡于是自为终制因山为陵容棺而已
　　臣祖禹曰厚之祸古今之所明知也夫藏金玉于山陵是为大盗积而标示其处也岂不殆哉是以自汉以来无不发之陵后之人主知其有害无益而姑为之以贾祸迹相接而莫之或戒也太宗虽为终制以戒子孙而昭陵之亦不为俭及唐之末不免暴露之患岂非髙宗之过乎
　　髙宗
　　永徽元年正月太宗女衡山公主应适长孙氏有司以为服既公除欲以今秋成昬于志寜上言汉文立制本为天下百姓公主服本斩衰縦使服随例除岂可情随例改请俟三年毕成昬帝従之
　　臣祖禹曰书曰三载四海遏宻八音君丧三年自古以来未之有改也汉文率情变礼薄于丧纪始令吏民三日羣臣三十六日释服虽欲自损以便人而不知风俗实自此壊也自是以后民不知戴君之义而嗣君遂亦不为三年之服唐之人主鲜能谨于礼者故有公除而议昬亮隂而举乐内无父子外无君臣而欲教化行礼俗成难矣夫君者父道也臣者子道也无君是无父也况人君而可以无父乎若君服于内臣除于外是有父子无君臣也为国家者必务革汉文之薄制遵三代之隆礼教天下以方丧三年则众着于君臣之义矣再论丧服疏【七月九日】
　　臣前上疏论大行皇帝防服乞令羣臣依典礼三年之制臣之愚见以为过山陵虽易朝服宜存其衰麻而服乗之饰止如今日至朞年而渐变之以至于祥禫然后全吉此非有所难行惟令有司考正之而已今已卒哭山陵有期丧服事重道之隆污俗之厚薄系焉不可不早裁定也国家承平百有余年列圣钦明动循典礼人伦之正朝廷之治考之前世自三代以后未之有也惟是丧服犹依汉制遂使臣居君丧情礼至薄后世或谓本朝无一逹礼之士臣窃惜之且在礼臣子一也今君服于上臣除于下是有父子而未有君臣也天子者天下之共主也故其丧使天下共服之臣伏见朔望之礼羣臣朝服以造于先帝之殡宫是以吉服临丧也而人主独以衰服在上上下异礼是以先帝之服为人主之私丧也以吉服临丧以先帝之服为人主之私丧此皆礼之不安者也臣前所言君服斯服者窃以为君臣当同服也伏惟祖宗以来此礼未改者盖防事常出于仓猝而有司惟举故事因袭而行无所损益焉今欲风天下以忠孝使民徳归厚莫若先正此礼则众庶晓然明于君臣之义矣夫居丧之礼衰麻本不可以去身然而朝廷之上异于私家故古者君臣居防而行吉礼则释衰而服冕既终礼则释冕而服衰今人君素服以聴朝羣臣素服以治事盖亦古之遗法也臣愚以为羣臣燕服亦宜为之制度以齐之吉礼则朝服与燕服皆吉凶礼则朝服与燕服皆凶居丧朝服所以从宜也而燕服有红紫之饰则何以异于无服者乎圣人所以制服者使民见其服而哀不忘于心也必使之脱去朝服而犹以有防者自处则人情不可得而忘矣朞年之内燕服宜纯缟素至小祥而渐变之古者练衣黄里縓縁此练之服也既小祥则燕服亦可以有色而服乗之饰渐加以縁可也书曰三载四海遏宻八音古者礼不下庶人惟遏宻三年所以为君服也诗曰溥天之下莫非王土率土之濵莫非王臣然则民亦臣也今祔庙以后惟羣臣不举乐而四海之内万民得以作乐焉此所以不知戴君之重也臣愚以为宜禁民举乐三年窃惟朝廷所以不循遏宻之制者盖不欲使天下之民三年不乐而为乐工者所在有之恐其失业故宁杀礼以便民也臣以为凡天下之为俗乐者率皆防民非良农也使之废业三年乃所以教之使知为君之有服也彼不为乐必有他业以养其生未必至于困穷也今杀礼以姑息之是使人不知君臣之义也故臣以为禁之合于礼而无伤于俗足以厚天下之情夫为国家者以礼为急不可忽也伏望陛下幸察断之以礼而勿疑
　　贴黄乞并臣前疏降附尚书省
　　进唐鉴表【元祐元年二月二十八日】
　　臣窃以自昔下之戒上臣之戒君必以古验今以前示后禹益之于舜则言其所无于佚于乐傲虐之作防于未然周召之于成王则相古先民歴年坠命日陈于前皆所以进哲徳而养圣功也臣某诚惶诚惧顿首顿首臣昔在先朝承乏书局典司载籍实董有唐尝于防次之余稽其成败之迹折以义理缉成一书思与庶人传言百工执艺献之先帝庶补万分比臣赴职不幸先帝洮颒被冕遽迫登遐追攀莫及抱恨没世伏遇皇帝陛下嗣膺大统睿智日跻详延耆儒啓廸圣学监于前代宜莫如唐仪刑祖宗之典则四方承式万世永赖臣之此书虽不足以发挥徳业广助聪明拳拳之忠不能自已苟有所得不敢不告辄以狂愚尘玷日月罪当诛死伏惟清闲之燕少赐省览其唐鉴十二巻缮写成六册谨随表上进以闻
　　又上太皇太后表
　　臣闻观古所以知今彰徃所以察来唐于本朝如夏之于商商之于周也厥监不逺着而易见臣顷在书局多歴年所不勤而禄无补圣世神宗皇帝明烛幽逺一物不遗特垂误恩擢寘秘省臣比及赴职不幸先帝违豫遽弃羣臣不获一覩清光蝼蚁之志无所复伸臣尝于职事之余讨论唐史摭其行事缉成一书妄以私意而发明之可以稽参得失监观成败伏遇太皇太后陛下母临万国天覆羣生酌于民言以美圣政臣区区之忠既无及于先帝思报之于陛下是以冒昧自竭不敢隠黙古者史为书瞽为诗百工献艺庶人传语思不出职交修于上冀以尘露仰禆崇深臣职文史敢忘斯义窃惟治乱兴废皆起细防言之于已然不若防之于未然虑之于未有不若视之于既有故曰前事之不忘后事之师也其唐鉴十二巻缮写成六册谨随表上进以闻上太皇太后乞崇俭戒奢疏【二年四月四日】
