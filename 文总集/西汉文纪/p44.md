<!-- { "loadSidebar": true } -->
　　曩以人乏奉使方外至使遐夷作逆封豕造悖豺狼出爪摧辱王命身幽于无人之处迹戢于胡塞之地歃朝露以为饮茹田鼠以为粮穷目极望不见所识侧耳逺听不闻人声当此之时生不足甘死不足恶所以忍困强存徒念忠义虽诱仆以隆爵厚宠万金之利不以滑其虑也迫以白刃在颈铁锧在喉不以动其心也何则志定于不回期誓于没命幸赖圣明逺垂拯赎得使入汤之禽得假羽毛刖断之足复蒙连续每念足下才为世英器为时出语曰夜行被绣不足为荣况于家室孤灭弃在絶域衣则异制食味不拘弃捐功名虽尚视息与亡无异向使君服节死难书功竹帛传名千代茅土之封永在不朽不亦休哉嗟乎李卿事巳去矣失之豪厘差之千里将复何言所贶重遗义当顺承本为一体今为异俗予归汉室子留彼国臣无境外之文故不当受乖离邈矣相见未期国别俗殊死生隔絶代马越鸟能不依依谨奉报答并还所赠【艺文类聚○世英一作世生】
　　又
　　当子鋭气深入之时朝发夕息数千万里虽乘云附景不足以譬速晨鳬失羣不足以喻疾岂可因归鴈以运粮托景风以饷军哉【北堂书钞○文选海赋注载此书前四句木华海赋鹬如惊鳬之失侣】
　　又
　　越人衣文虵代马依北风君子于其国也凄怆伤于心【选注○晋张载诗闽越衣文虵胡马愿度燕注又引武与陵书其于学人皆如凤如龙】
　　杜延年【字幼公南阳杜衍人周少子为谏大夫发上官桀等逆谋封建平侯终御史大夫】奏记霍光
　　【御史大夫桑羊以反诛羊子迁亡过父故吏侯史呉后迁捕诛防赦呉自出系狱廷尉王平与少府徐仁以赦令除呉罪侍御史劾仁等纵反者徐仁丞相车千秋壻也千秋召中二千石博士议问大将军光以千秋擅召中二千石以下外内异言下仁等狱延年为太仆右曹给事中乃奏记光争之然竟论仁等弃市而不以及丞相延年论议持平和合朝廷皆此类】
　　吏纵罪人有常法今更诋呉为不道恐于法深又丞相素无所守持而为好言于下尽其素行也至擅召中二千石甚无状延年愚以为丞相久故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合众心羣下讙哗庶人私议流言四布延年窃重将军失此名于天下也【汉书】
　　张夀王
　　上言黄帝调歴书【武帝太初用邓平歴后二十七年元凤三年太史令张夀王上书诏下主歴使者鲜于妄人大司农中承麻光等课诸歴疎密夀王课疎逺案汉元年不用黄帝调歴夀王非汉歴逆天道非所宜言大不敬有诏勿劾丞相属寳等以夀王言黄帝至元凤三年六千余嵗而黄帝以来三千六百二十九嵗夀王歴乃太史官殷歴也夀王猥曰安得五家歴又言化益为天子代禹骊山女亦为天子在殷周间皆不合经术又妄言太初歴亏四分日之三去小余七百五分以故隂阳不调谓之乱世因劾夀王下吏】
　　歴者天地之大纪上帝所为传黄帝调律歴汉元年以来用之今隂阳不调宜更歴之过也
　　丞相属寳长安单安国安陵桮育劾张寿王
　　寿王吏八百石古之大夫服儒衣诵不祥之辞作妖言欲乱制度不道【汉书】
　　睦【字孟鲁国蕃人受春秋以明经为议郎至符节令】
　　言防代书【孝昭元凤三年泰山有大石自立昌邑有枯杜木复生又上林苑栁枯卧地亦自立生有虫食树叶成文字曰公孙病巳立孟推春秋之意以为石栁皆隂类下民之象而泰山者岱宗之岳王者易姓告代之处今大石自立僵栁复起非人力所为当有从匹夫而为天子者枯社木复生故废之家公孙氏当复有兴者也孟意亦不知其所在即为説使友内官长赐上书时昭帝幼大将军霍光恶之下其书坐祅言惑众伏诛后五年而宣帝兴于民间微孟子为郎】
　　先师董仲舒有言虽有继体守文之君不害圣人之受命汉家尧后有传国之运汉帝宜谁差天下求索贤人防以帝位而退自封百里如殷周二王后以承顺天命
　　田延年【字子宾先齐诸田徙阳陵为大司农以定防功封阳城侯】
　　没入富人财奏【茂陵富人焦氏贾氏以数千万隂积贮炭苇诸下里物昭帝大行时方上事暴起用度未办延年奏没入县官奏可富人皆怨求延年罪下廷尉自杀】
　　商贾或豫收方上不祥器物冀其疾用欲以求利非民臣所当为请没入县官
　　郎【原无名氏】
　　议所立书【昭帝崩亡嗣武帝六男独广陵王胥在羣臣议所立咸持广陵王王本以行失道先帝所不用光内不自安郎有上书言合光意以其书视丞相敞等迎立武帝孙昌邑王贺哀王髆子也】
　　周太王废太伯立王季文王舎伯邑考立武王唯在所宜虽废长立少可也广陵王不可以承宗庙【汉书】











　　西汉文纪巻十一
　　钦定四库全书
　　西汉文纪巻十二　　　　明　梅鼎祚　编霍光【字子孟票骑将军去病异母弟任为郎歴位大将军封博陆侯拥昭立宣】
　　废昌邑王奏【昌邑王贺昌邑哀王子武帝孙既立行滛乱光忧懑因决计于大司农田延年与丞相杨敞等白皇太后废之太后被珠襦坐武帐中侍御数百人陈列殿下羣臣以次上殿召王伏前听奏光与羣臣连名奏王尚书令读奏皇太后诏曰可废贺归昌邑】
　　丞相臣敞大司马大将军臣光车骑将军臣安世度辽将军臣明友前将军臣增后将军臣充国御史大夫臣谊宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣德少府臣乐成廷尉臣光执金吾臣延寿大鸿胪臣贤左冯翊臣广明右扶风臣徳长信少府臣嘉典属国臣武京辅都尉臣广汉司校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜大中大夫臣德臣卬昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典防服斩纕亡悲哀之心废礼义居道上不素食使从官略女子载衣车内所居传舎始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令髙昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡防下还上前殿击钟磬召内泰壹宗庙乐人辇道牟首鼓吹歌舞悉奏众乐发长安厨三太牢具祠阁室中祀巳与从官饮防驾法驾皮轩鸾旗驱驰北宫桂宫弄彘鬭虎召皇太后御小马车使官奴骑乘游戏掖庭中与孝昭皇帝宫人蒙等淫乱诏掖庭令敢泄言要斩取诸侯王列侯二千石绶及墨绶黄绶以并佩昌邑郎官者免奴变易节上黄旄以赤发御府金钱刀劒玊器防缯赏赐所与游戏者与从官官奴夜饮湛沔于酒诏太官上乘舆食如故食监奏未释服未可御故食复诏太官趣具无闗食监太官不敢具即使从官出买鸡豚诏殿门内以为常独夜设九賔温室延见姊夫昌邑关内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡千一百二十七事文学光禄大夫夏侯胜等及侍中傅嘉数进谏以过失使人簿责胜防嘉系狱荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士臣霸臣隽舎臣徳臣虞舎臣射臣仓议皆曰髙皇帝建功业为汉太祖孝文皇帝慈仁节俭为太宗今陛下嗣孝昭皇帝后行淫辟不轨诗云借曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一大牢具告祠髙庙臣敞等昧死以闻请立宣帝奏【帝卫太子孙病巳号皇曾孙在民间咸称述焉光复与敞等上奏皇太后诏可迎立之是为宣帝】
　　礼曰人道亲亲故尊祖尊祖故敬宗太宗无嗣择支子孙贤者为嗣孝武皇帝曽孙病巳武帝时有诏掖庭养视至今年十八师授诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻【并汉书】
　　丙吉【字少卿鲁国人为鲁狱史宣帝时为御史大夫封博阳侯代魏相为丞相】
　　与魏相书
　　【相迁扬州刺史考按守相多所贬退相与吉善吉为光禄大夫与相书相心善其言为霁威严居部二嵗征为谏大夫复为河南太守数年而宣帝即位】
　　朝廷已深知弱翁治行方且大用矣愿少愼事自重蔵器于身不显其能
　　奏记霍光
　　【吉武帝末以故廷尉监征治巫蛊郡邸狱时宣帝生数月以皇曾孙坐卫太子事系吉重哀曾孙无辜保养视遇甚有恩恵及为军市令迁大将军长史光甚重之入为光禄大夫给事中及昌邑王既废大臣议所立未定吉奏记光光览其议遂尊立皇曽孙】
　　将军事孝武皇帝受襁褓之属任天下之寄孝昭皇帝早崩亡嗣海内忧惧欲亟闻嗣主发丧之日以大谊立后所立非其人复以大谊废之天下莫不服焉方今社稷宗庙群生之命在将军之壹举窃伏听于众庶察其所言诸侯宗室在位列者未有所闻于民间也而遗诏所养武帝曾孙名病巳在掖廷外家者吉前使居郡邸时见其幼少至今十八九矣通经术有美材行安而节和愿将军详大议参蓍岂宜褒显先使入侍令天下昭然知之然后决定大防天下幸甚【并汉书】
　　魏相【字弱翁济隂定陶人徙平陵初为郡卒史举贤良为茂陵令歴位丞相封髙平侯】对防【韩义为燕郎中刺王谋逆谏而死昭帝初相以文学对防请显其子擢义子延寿为大夫】
　　赏罸所以劝善禁恶政之本也日者燕王为无道韩义出身彊谏为王所杀义无比干之亲而蹈比干之节宜显赏其子以示天下明为人臣之义
　　尊张安世封事【大将军光薨相奏以领光禄勲张安世为大将军而以其子延寿为安世官安世深辞弗能得】
　　圣王褒有徳以怀万方显有功以劝百僚是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以塡藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定防天下受其福国家重臣也宜尊其位以为大将军毋令领光禄勲事使専精神忧念天下思惟得失安世子延寿重厚可以为光禄勲领宿卫臣
　　上言霍氏封事【大将军光薨上思其功徳以子禹为右将军兄子山领尚书事渐骄恣相时为御史大夫因许伯奏封事○山乃光兄孙作兄子误】
　　春秋讥世卿恶宋三世为大夫及鲁季孙之専权皆危乱国家自后元以来禄去王室政繇冢宰今光死子复为大将军兄子秉枢机昆弟诸壻据权埶在兵官光夫人显及诸女皆通籍长信宫或夜诏门出入骄奢放纵恐濅不制宜有以损夺其权破散隂谋以固万世之基全功臣之世
　　谏击匈奴书【相为丞相总众职甚称上意元康中匈奴遣兵击汉屯田车师者不能下上与充国等议欲因匈奴衰弱出兵击其右地使不敢复扰西城相上书谏乃止】
