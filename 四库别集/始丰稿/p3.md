<!-- { "loadSidebar": true } -->
清隐轩者前福建廉访司佥事章公宴居之所也公在癸巳岁奉先府君归葬于洛以道梗弗进侨居钱唐之同徳里其居有轩四楹户牖明豁可爱轩前方塘水波渺弥塘之左右藂篁茂柳相掩映公居其中尝施施而行漫漫而逰以节其忧戚之情一日过前贵池县伊埒穆尔丹君见今所揭匾实紫阳先生朱文公所书问所从来则贵池得之伊埓哈雅君而伊埓哈雅君为崇安县时得之武夷民家者也公请以归喜曰是实称吾轩且先正之手泽也遂尊而揭之间语一夔以得匾之由且曰可记以否一夔肃瞻已谨告之曰昔在梁时萧子云飞白萧字以名天下之寺岁久零落有买归以建萧斋好事君子虽寺额且以名斋况先正之手泽所在乎尊而揭之是也敢辄为公记之按文公先生居崇安之五夫里去武夷不一舍近暇日与门弟子登山临水以畅其性情淳熙十年先生谢江东之节始作室武夷山中凡亭轩斋阁莫不完好而加顿置之是匾必其一也相去二百余年风雨侵陵苔藓剥蚀曾不朽漫而其笔精墨妙犹烨然有光采若有神物扶持之者岂先生之精神见于字画者尚不泯哉呜呼先生逺矣见先生之手书而感慨兴起云者夫亦岂止于字画之末而已盖先生以髙明正大之学接绪周程以趋孔孟之奥虽其道不尽行于时我朝许文正公尊信其说而表章之遂有至元之治不可诬也生乎先生之后思见先生之声音气貌而不可得得其片言只字于运去物改之后有不加之意乎宜乎公获兹匾不啻若兼金拱璧而不肯轻弃也抑闻公在成均时师事前祭酒太原吕公而凡先生所说吾道之大体用之全本于已而推之人者固尝受之心传口授之时而验之立身行道之际矣今也以忧去官固将移孝为忠以展尽其所学念虑之所存精诚之所至必以先生为凖的矣此所以出警入省于兹尺咫之版也诗曰髙山仰止景行行止公之谓也如曰居有水木之秀而徒取清隐之美称为考盘之计夫岂知公者哉是为记

孝子记

余尝寓于秀之白苎里见里中长老道戚孝子之行未尝不咨嗟叹慕以为不可及初孝子之母被疾救之弗效及革刲股肉以进时母已不能啖不尽一日而死孝子勺饮不入口者三日恸哭絶而复苏踰月将葬而秀地卑下掘地尺泉水浸滛孝子负土为坟至若丘陵然迄葬其母既葬彷徨不忍去或劝之返孝子曰吾舍吾母何之乃附墓为庵庐覆以茨壁以坏日伏匿其中望墓扶服顿踊三月有白芝五本生庐侧人聚观之以为孝征久之将像母而事之告工以状工未悉一日姥梦工曰吾戚母也汝吾识之翌日工刻木惟肖孝子奉以龛帟饮食必祭出入必告有事必祷一如生时吴门之陷前锋犯秀境里中豪右多遁去孝子瞪目起曰吾忍去吾父母坟墓耶乃散财集子弟若干人保里中时他里焚略几尽而白苎完好如故公府将赏之孝子谢曰吾为坟墓举尔赏不愿也呜呼戚孝子之行非声音笑貌为也由乎天性发见精切故能为人之所不能为如此余闻戚氏之先有讳同文者当五代干戈之际抗志不仕善事祖母号正素先生至子若孙以孝友为家法致位卿相南丰曾公称其行应礼义世世不絶为宋世家孝子其裔也戚氏家法不替故如是耶孝子名敬字秉肃尝用部使者荐为文学掾歴二十年犹未徙官人以其孝不斥其名与字直曰孝子云

双梧堂记

嘉兴之祥符寺在学宫之偏至正十九年夏余逰学宫既闻弦诵之美间一过寺时东云海师方主寺席而友人四明周致尧亦以文学之职侨东云所延坐堂上窻牖虚敞几榻整洁其外碧梧二离立若拱交柯接叶覆盖堂下地可二亩许蓊然緑云也三人者危坐良久凉意飒至清润袭人一时神思殆若处乎尘嚣之外有顷海师指二梧叹曰吾侪今日得蒙被其荫夫岂偶然昔在仍改至元之岁前住山既建兹堂幷植之垂二十年矣日者兵燹之烈比屋皆毁吾寺岿然独存而二梧得无恙时时思之必有神物者主焉不可得而度也否则曷有此哉致尧因命字堂曰双梧师曰此吾意所欲也幸相与成之因属余记余惟物之成住坏空相寻于无尽葢各有数存焉是故以我观物物也我得而有之以物观物其成其住其壊其空我何所客其私嗟乎独植物哉天也地也人也凡有形者皆是也由是髙世之士以万形之轇轕于前而不可以迹泥也反而观之心心之体湛然无滓也何物可以累吾虚心之量廓然无碍也何物可以累吾大造诣之功至有非言语意识之所能及则于物乎何有今师逰方之外夫岂留意于物者抑亦世俗所谓未能忘情者耶师谢曰子诚知我者请志之

看山楼记

余至海昌尝怪其地平衍爽垲而无大山长林以为暎带东行六十里至于黄湾而其山始出黄湾地濒海外障波涛之激冲而内固聚落之生息者则皆山也湾之上马氏世居焉马氏之子弟有曰絅者静重而慎宻方以种学绩文为事有楼在屋庐之侧题曰看山而日藏修其中今年余至其处延余楼上坐窻牖四启指谓余曰冈峦起伏纡萦妍秀若翅翼飞舞而西者此凤山也孤嶂特立隆崇突兀若屏风横峙于北者此黄山也连峰散出巉岩秀郁若芙蓉发艳于青天白日而骛入乎武原之野者此澉浦诸山也先生试寓目焉余曰佳哉较其形胜虽无匡庐九华云门天台鴈荡瑰竒灵异之状然得此于斥卤莽苍之中譬之适异域者见似人不亦快乎虽然吾有以告子冈峦之颓然崖壁之屹然山之质也四时朝暮草木荣悴而纹粲然日星出没而光昱然云烟开敛而容盎然雨旸晦明而气充然其所以变化不一者山之文也子而安兹楼也看其颓然屹然者以厚其质则修诸已也必至看其粲然昱然盎然充然者以培其文则见诸用也必达子而看山以心不以目可也不然斯玩物耳昔王徽之在桓冲府冲问以府事徽之方拄颊看山徐对曰西山朝来致有爽气徽之岂欺冲者要必其中自有所得而人不及知之耳徽之事业不多见而西山之名传之天下后世岂徒然哉子承世业而父贤而知敎又方年富时虽多艰俟河之清未晚也他日学成出用里之人过子之楼指曰此马氏子读书之所也则山亦若增而重矣顾不美欤嗟乎士患无志尔有志而无成吾不信也絅字公着盖尝从余游云

始丰稿巻一

●钦定四库全书

始丰稿巻二

（明）徐一夔 撰

○记

晏居记

杭郡民庐比辏如栉而寿安坊当阛阓四达之冲又最嚣处也今浙省左右司员外郎张君光弼之居在焉屋数楹甚湫且隘门垣外嚣尘閧如也君甚安之或曰小人射利惟赢之为务乃不恶嚣员外君日乘髙盖车从丞相论决政事降注销入在乎华堂粉署之间今卜私第不于爽垲是择其故何哉君漠然不以为意方自署其楹间曰晏居且谓一夔曰传称晏子之居近市虽湫隘嚣尘弗易吾居甚类之愿自附焉子幸为我记之吾于是知君之所以市居者矣夫践歴华要宅髙旷而处深靓以适其身故所宜也然地位峻絶不与人事接则耳目不能无蔽宜君有弗安者焉是故晏子之居市也物之贵贱无不察而知之非徒然也方齐景公繁于刑以踊贵屦贱告而景公省于刑仁人君子之用心故如是也今君之居寿安也大官贵人与凡布衣韦带之士由兹坊而东西者必叩门上谒君则摄衣出迎引寘上座与肆议论下至闾阎之老工商技艺之流或有陈说亦必曲为之尽天下之事当无有不悉施诸有政将不止于一事之讽而己且吾闻之晏子相齐三君食不重肉妾不衣帛名显诸侯数百载之下太史公闻其风采犹欲为之执鞭其贤不可及已独念当是时公弃其民而政在陈氏晏子于区区贵贱之事则务陈之而于国之大计则有未尝数数然者他日乃与邻国之大夫加窃叹焉何也君刚简亮达故左丞杨公提兵镇江浙时用材略叅谋其军府事声望赫然既而退处西湖之上麄衣粝饭著书赋诗以自佚其有用之身较其风裁不知自视晏子何如也乃今江浙之地未全归于版图丞相用便宜命表授君为从事廓清之略克复之勲亦惟一二左右是赖无或如晏子之举其细而遗其大可也虽然今之人未尝不慕古之人也惟善学者鲜鲁有男子学柳下惠柳下惠之所可者鲁男子以为不可此所以为善学柳下惠者若白圭自以为禹扬雄自以为孟子王通自以为孔子君子终不与也大抵尚友古人必也权轻重取舍于心术之微而后为至夫岂曰居室之类而已以君之髙见卓识顾岂有待于余之言哉余言之且以告凡慕古人者

西溪隐居记

西溪在嘉禾郡城之西三里溪流回合汇而为泾贯而为港微波细漪皆洁妍可爱初郡之置以秀水名志称秀水在北门外西溪其支流也縁溪上下长坡平陆漫衍曲折若龙蛇驰骛树木散出篁竹藂生隐如深林絶壑今鲍先生之居在焉先生之居逐溪而成屋数楹在竹树中髙亢轩豁有蔬可茹有桑可蚕有牲鱼酒醴可以供祭祀宾客旁无杂邻农家渔舍参差相暎大官贵人老生夕彦非来谒者迹不相及白日悠永沙禽水鸟之泳翔村歌野唱之响应轻舟短楫之来往举不出于顾盻之外诚类夫隐者之居焉初先生世居崇徳州之北其门人有为之卜筑者徙此二十年矣丙申丁酉之岁荒墟下聚未有不被兵燹者西溪虽近城府而安全无恙郡人至比之武陵桃源先生安焉叹而言曰以天之福幸存此庐吾将老于此矣因号曰西溪隐居或曰鲍先生非隐者也方科举盛行时尝三荐于乡盖有志于世用者鲍先生非隐者也余解之曰先生之荐于乡也间会辍科而止一再试于春官又以额溢而归逢时多故遂澹于进取虽外省用例屡授文学之职卒不以一资半级而果于行今太尉开府吴中辟为敎授亦辞不就谓先生为隐可也虽然今国家辑宁四方将搜罗老成之士兴治立教以建不拔之基吾知不遗先生谓之不终隐亦可也唐贺季真虽仕而未尝忘隐宋种明逸虽隐而未尝忘仕君子不以迹论也既而余造先生夷犹西溪之浒遥见髯叟圆收方屦曳杖行水竹间逍遥如世外人心甚羡之趋前乃先生也揖而问之曰先生果于隐耶先生哑然笑曰我之出处君所知也时溪上秋意苍然先生携余至其家治酒馔相欵洽既别属余记之余退而列其隐居面势与其出处之迹为西溪隐居记先生名恂字仲孚世为崇徳人于经邃于易所著有易学举隅卦爻要义行于世云

梅花易洞记

