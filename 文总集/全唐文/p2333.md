<!-- { "loadSidebar": true } -->
    （阙四十五字）之後代有其人，（阙十二字）曾祖讳豪，皇不仕。王父讳旭，皇仕蕲（阙五字）府君讳若，皇仕左武卫率府长史。君实府君第四子也。（阙三字）而上或仕或不，与时降。自晋室东迁，衣冠南随。君之（阙二字）因渡江而家。越之山水，清秀难偕，乃祖乃宗，阅是胜概，卜居萧山。伯氏仲氏，官爵相继，或阙庭班列，或郡县清途。门风礼让，乡里轨仪。君承家代之休美，禀（阙二字）之灵异，生而好学，长而能文，尤工於体物。举进士，亟败於垂成，独（阙一字）名（阙一字）时（阙二字）之无何，风树不静，家祸遽锺。万里奔丧，骨立柴毁。乃（阙三字）亲（阙一字）勉之，方微进粥食。及礼制外除，是岁将再就鹿鸣。（阙一字）中（阙四字）无徵，奄随物化，国丧贤良，家亡令子。呜呼！人之（阙一字）龄（阙一字）遐（阙一字）┧孰主张是，而不系於善恶孝悌也。诗叹淑人君子，胡不万年？谓是（阙一字）也。以咸通十年岁次己丑四月戊子朔廿二日巳酉终於家，享年四十九。娶河东裴氏。先府君讳懿，登进士第，从事陕郊，终使下员外。君之内子，即员外长女也。有男俞九，女二人。男未及冠，长女适於锺氏，次未及笄。藐尔诸孤，朝不谋夕，原对此，何痛如之？以咸通十一年二月廿四卜於昭元乡昭元里社头村之原也。庠尝射策春闱，窃在下风，熟君德声。及此承乏，数月相从。一篇一酌，每至促膝，无不移时，欢犹未艾，悲又间之，呜呼哀哉！天亦茫茫，歼我良友。邱垅既卜，执绋有期，愿刻乐石，以表永别。乃为铭曰：
    呜呼公都，硕学鸿儒。修身无玷，立行不孤。今其逝矣，可胜叹乎！（其一）
    几从乡荐，累败垂成。天耶命耶？有德无名。殁而不朽，永播烈声。（其二）
    松兮桂兮，风雨摧之。文章世业，一旦已而。铭兹贞石，川谷难移。（其三）
    ●卷九百六十
    ☆阙名（一）
    ○管中窥天赋
    惟大也不能以小测，惟高也难可以近知。况穷天之至象，徒执管而潜窥。骤景风激，驰光电移，迷苍苍之正色，杳的的而成规。桂魄未圆，馀辉来而尚溢；阳乌当昼，远色照而全亏。当其悬象在天，明眸在管，环视而远维不极，仰观而长河若断。云明灭而浮影时聚，星暧昧而流光倏满。紫微黄道，斯蔽其纵横；北陆南躔，曷究其长短。观其悠然远象，浩兮元穹。老氏守真，不窥而自见；裨公亿度，屡中而无功。
    况乎溥天四极之大，依微径寸之中，讵能分其经纬？固且昧其变通。若乃迢夜澄月，高飚扫雾，众形必流，群象斯布。邈上下之远迩，东西之晷度，俦能算其盈缩，孰可研於推步？元机莫睹，徒骋离朱之明；大象都迷，安徵平子之赋？且夫莫细匪管，莫高匪天，仰瞻而范围斯昧，垂覆而周流自迁。则知德之微难以片言语，道之广难以一理筌，苟持此而不舍，吾未见极深而造元者矣！
    ○天赋
    彼苍者天，成形物先，初鸿以质判，渐轻清而体圆。生五材以亭毒，运六气以陶甄，故使晦明相继，寒暑递迁。远眺其原兮亦极之无极，近详其理兮固元之又元，谅神功之罕测，实灵造之自然。徒观其潜化不言，惟德是辅，列九野而为号，峙八山而为柱。其为道也，或比之以张弓；其入梦也，或方之於漱乳。悯邹衍则严霜夏降，应陈实则繁星夜聚，孔阶远而难登，乐雾披而已睹，虽覆伞之可媲，岂炼石之能补？美夫有功不伐，无远不盖。德冠三才，名参四大，日朝上而疑璧，河夜横而如带。破镜飞乎其所，长剑倚乎其外，违之则风雨差错，顺之则阴阳交泰。况乎观文察变，亏盈尚默，则大著美於唐君，虑崩见讥於杞国。徒瞻荡荡之体，孰辩苍苍之色？在玉衡以齐政，任铜史以司刻。名既入於四知，光镇临於八极，顾惟仰叹，载之无力。思斡运之莫原，惟远近之难识，倘闻鸣皋之响，愿奋垂□之翼。嗟天道之大哉，非管窥之可测。
    ○二黄人守日赋（以“君德同明，远人来附”为韵）
    日观天文，彼黄人之离立是守，丽紫霄而规模乍分。揖杲杲之光，岂劳披雾？举之足，讵假凭□云？孕灵自禀於真宰，肖貌方瑞於明君。观其异体同心，双形合力，如左右之司局，以扶持而受职。乐天成象，岂殊连璧之文；就日无私，特比铸金之色。所以焕人寰，彰土德，高寻罔差其晷度，回骛靡愆於顷刻。类聚炎上，朋来热中，遥集丹极，回翔碧空。援四彗而克资烦手，斫重轮而叶赞元功，发祥光之照烂，将德辉而统同。不然者，何以挺兹妙有，倬彼轻清，夹辅躔次，周旋运行。通理之形容可辨，和光之颜色混成。当乌采甫临之初，则温温而引耀；遇鸡人未唱之际，亦专专以在明。仿佛如兰之契，逍遥若木之程。及夫既，昭晰将晚，厥瑞皆见，斯人甚远。宵依愕梦，伴程昱以少留；昼遇挥戈，感鲁阳而俱返。恭己无怠，旁行有邻，化天隅之一气，为日边之二人。久照不疲，匪迷阳於上帝；四夷云格，方取契於援神。所以灵贶克开，容裔徘徊，非其时则抱影长往，偶乎圣则差肩并来，随冬曦之煦妪，与夏日之恢台。然後竦轻躯，恣遐步，分明天表，双美□路，愿将守黑之心，望离宫而景附。
    ○黄□捧日赋
    正月初吉，观大明之东吐，间瑞气而晓出。初混色於青山之上，犹谓护霜；渐凝华於黄道之中，分明捧日。与抱珥而偶，方守人为匹。原夫皇帝御紫宸，垂至仁，恩覃日域，泽被□津，居其中得通理之体，察其外想维城之亲。然後蔚亭亭之彩，环杲杲之轮。左之右之，拥荣光於碧汉；或先或後，敷正色於青春。懿乎日者君之德，□者臣之状，彼无私以临下，此竭诚而奉上。故得配阳精而为焕，符土德而标王。以此图国，国乃丰盈；以此示人，人知揖让。
    既而呈彼瑞暾，曜於天门，似佐无为之化，如承煦妪之恩。自东徂西，异众星之拱极。陈力就列，同万品之尊元；其瑞如之何？以庆其主。其色如之何？非圣不睹。像伊皋之羽翼，同周召之夹辅。丽焉成象，非徒负舟之龙；照也腾文，尽若苴茅之土。萧索笼光，徘徊效祥，抱一轮而匪乌莫黑，散九野而何草不黄。是日也，乾坤交泰，霄汉荧煌。风以动之，谓奉中央之帝；人皆仰也，如披元吉之裳。识我者寡，遇我者众，思飘飘而有托，目眇眇而遥送。飞烟下接，乍回屏翳之姿；喜气上浮，疑绕羲和之控。信乎圣德所加，祯祥不遐，天道悦，人谋嘉。故得无心之□，出山川而变色；有耀之瑞，应图牒而增华。
    ○庆□抱日赋（以“□日辉映，精彩相耀”为韵）
    太阳淳精兮，表德於君，德感珍瑞兮，应天垂文。晓望东方，升辉辉之丽景；晴分上汉，睹郁郁之祥□。若乃运协尧年，灵符舜日，灿玉叶以繁布，抱金轮而半出。灼烁兮乍似汉祖隐居横紫气，兮又若楚王乘舟捧萍实，岂锦江之所拟，谅秦镜之非匹。既而五彩不散，三足增辉，英英而浮光并射，杲杲而合璧相依，信乾坤之道不昧，知君臣之德同归。
    我唐由是越五驰声，超三表圣，臣如□而仰均雨露，君并日而用敷德政。故表乃祯祥之主，遂其□日之性，始漠漠以飞空，复昭昭而远映。迹前王之能事，曷比夫今日之休庆也。徒观其启重霄而迥出，得中道而遐征。不傍楼台，讵随於聚散；不依城阙，但耀其真精。氤氲兮匪氛雾而能杂，泱漭兮知气而不生。懿夫日丽天兮出巨海，瑞应臻兮见其彩，云浮空兮霭休祥，灵辉集兮宝其相。故可以卜年永祚，奕圣蕃昌。
    大矣哉！兹瑞之为庆，裨福善而无疆。若鲰生者，饮化阙庭，削迹海峤，睹庆□而动咏，仰圣日以观妙。是知物无不感，幽罔不照，蠢兹动植之类，莫不息阴而发耀。
    ○日载中赋（以“汉文帝时数如此”为韵）
    赫矣阳精，瑞色融烂，轮既侧而复正，景将曛而重焕。考祥历於休明，识天心之叶赞，信遐荒丕耀，而品物贞观。夫其祯烟，空耿霄汉，始由度而方映，忽移躔於已旰。长空敛□，广朗烟カ，考殊祥於瑞牒，轶众象於天文。烛乎幽，同无私於圣代；鉴乎下，将比耀於明君。宜穹苍之朗霁，屏黄道之氛а，乌翻翼以回翔，羲和弭节以容裔。亭亭兮直午位而逾正，杲杲乎烁离宫而增丽。休徵屡发於汉皇，德感更侔於唐帝。虽百官奉职，畴人展艺，异回戈之所麾，非长绳之能系。
    是则元贶告祉，皇明受厘。日之昃兮，靡亏於常度；日复中兮，叶庆於昌期。土圭不能测其晷，玉漏焉足定其时？照委晴空，暧祥光之郁郁；时当春尽，添丽景之迟迟。惟我後之至化，验灵符而斯数，悬金镜於天衢，提衡於掌握。不然，何以表昌期之会，回倒景之车？澄清光而炯若，扇炎盛而赫如。徙倚遥汉，徘徊太虚。夸父之奔，於焉少息；垣平之对，难以比诸。信可以遵祀典委裘而拜，命太史以望而书。日丽天兮运行而未已，日再中兮表庆於遐迩，每同葵藿之诚，冀流光而及此。
    ○二气合景星赋（以“其状无常，出有道之国”为韵）
    国家握乾符，定天保，礼乐修而叶德，星辰行而轨道。是以南方之气，共列色於少阳；北斗之灵，乃垂衣於元造。是时玉烛调律，摄提司方。巽为发生，我则青而呈瑞；离为正位，我则赤而启祥。其数也，合三才而列曜；其色也表一德而中黄。虽感而匪远，亦见不于常，所以合天地之贞观，明教化之昭彰。应朱鸟之精，生而垂翼；躔乌之道，出则加房。观其氤氲映空，光明在上，乍元气之肇分，若连珠之远状。
    是以睹天道因德而，符我皇乘土而王。乃知惟天为大，惟圣则之，圣观象以立极，天应圣而无私，故星合度於三统，气不奸於四时者也。若乃镇之所加，岁之所守，则合气而出有；精沦五老，台坼六符，则乘气而入无。岂惟系隐见於虚实，定躔舍之徐疾，瞻宝玉而非独冲斗，俾滂沱而徒云离毕，所以掩万代而莫类，超百祥而独出。不然者，何以表至化之文明，见元象之阴骘？
    於是天子占太史，命有司，谅修德而无怠，在降福而不迟，是必隐於凶孽，是必耀於孝思。呜呼後代！不敬曷其？太史退而书曰：“於时君臣同德，蛮夷率职。道合上帝，信孚下国。”於是二气正而叶和，三星黄而合色。承清问而载言，俾洪裔而作则。
    ○景星见赋（以“垂象含辉，有道则见”为韵）
