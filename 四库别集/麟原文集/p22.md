<!-- { "loadSidebar": true } -->
　　传有之食飨之礼非以致味也又曰飨所以昭徳也近年俶扰以来故家旧族庆问阔焉不讲况宴防之顷觊其蔼然徳意粲然礼文哉于此而有能彷髴古训一二是犹絶壑而闻履声重隂而暏日月岂不惊见而喜道哉晴溪居士涉险阻艰难于盛年享炽昌夀考于晚节恳恳念箕裘之业惓惓营勤读之斋志趣固有贤于人者也四月维夏适届初度一时子姓羣从捧觞上夀拜跪有序进退有容各取器物之可以拟夀延夀者悉播之声歌以抒有庆之悰予览而笑曰诸生之意逺矣乐记曰歌之为言也长言之也作歌以蕲夀非取长年之同音欤犹晋人尚九日而靖节诗谓举俗爱其名斯人乐乆生意也长言之永歌之自不知手之舞足之蹈盖歌咏所以养人性情舞蹈所以养人血脉髙年闻歌咏之美自然思畅神怡精力强固岂不贤于偃仰屈伸效彭祖于渺茫哉春酒介夀亦取和适又其次也于是上下之际蔼然徳意相洽粲然礼文相接则夀考且宁保我后生也必矣诸生欣然请题辞于简遂书斯语以与进之亦以勉夫世禄之家事长之礼有未暇者云










　　麟原后集巻四
　　钦定四库全书
　　麟原后集巻五　　　　　　元　王礼　撰记
　　石湖乡校记
　　石湖乡校曲山巽行藏修游息之所也其在宋曾大父仁叟为胄监弟子员厥闻四驰大父宏逺克世儒业欲以所居为鄊校聚俊秀以讲先王之道御史萧公泰登为书乡校二大字养吾刘先生记之而志竟未就世父夀春思继成之以仁存铭其堂巽行之言曰学莫贵乎得其地李濬之之白鹿洞范文正之长白山山川之秀皆有助于进修于是即其居之北山行五六里得石湖清幽之胜而卜筑焉塾堂门序秩秩修洁面端石之峰偃蹇盘礴凿其麓为沼澄镜开亭其上曰临清峰之后为刍豢之谷茂草緑缛濈濈湿湿各有以适其性由沼上而东入清凉之巷二百余步石湖在焉绕堤杂植栁依约如画栁隂圉圉洋洋冲防曳藻或队而翔或逸而散又折而后循循以升曰西成之坡获石离立隠隠如闻挃挃音隣曲淳朴有幽人之风稍南直堂后为豁眸之巘数椽翼如其颠可以娱客平畴低岫烟云相滋萦清缭白环列几席之下转而西步乔松之隂坐贤乐轩则美茹之圃茂蔚其侧山林之清籁常闻士商之屐齿罕至藏修于其中游息于其外所以成徳性而畅文艺者不既多乎于是云阳希蘧翁闻而悦之题其顔曰石湖乡校既而来学者屦常满而巽行之学亦日进而月殊矣予观萧氏之鄊校继志乎数世始得胜而成之则君子之欲化其鄊成其俗者岂可责效于暂而不要其成于乆哉予于鄊校之成叹其数世之仁而冀石湖之胜有益于学者尚百世之逺也已是为记
　　克复斋记
　　桐庐董君希顔居隣钓台揽山川之奇胜慕昔贤之髙风人品固可知也而犹日以进修为事间语予曰乡也尝辟斋于庐之东字之曰克复书防琴瑟秩乎几案芝兰竹石森乎堦除诚足以养性怡神而未有文辞以昭名斋之义非缺欤子为我记之予复之曰希顔儒者也处而所与游者皆贤师良友出而所与交者皆名公硕卿仁义道徳之懿孝弟忠信之实有之已而施于政矣克复何待于予言然尝闻之克复非有先后之殊已才克礼即复其机间不容髪顾力行何如耳况正谊不谋利明道不计功即克复之事而董氏家法也归而求之有余师何待于外希顔喜且谢曰防子之言吾忘祖训矣请笔之庶常目在不忘也桐庐有董司徒庙碑载系出汉仲舒希顔岂其裔耶希顔名仁而克复名其斋盖欲以第一等事自任云
　　种花轩记
　　吾庐陵在江西号剧县其壤地广以袤其赋税浩以穰其词讼烦以伙而丰实不称焉于今殆且甚矣土田多荒瘠而租益重裕者不一二而窭者常千百故敛不任峻治不任苛又附郭供亿居先恤之则安不恤则顽视他邑为难治洪武七年漕运判官王君以材敏出长斯邑本之仁厚以摩抚之访其土俗而详覈之政昉二年逺迩和洽廨宇常治也犹以民力罢困后之安其阤陋于是即其西偏为四楹之轩以肃宾客而字之曰种花盖取潘岳河阳意也既成属邑士王某记之某复于君曰传有之人道敏政地道敏树均之易易也且独不见业种花者之术乎识其隂阳而移之顺其性也防其风雪而待之固其本也秋阳之烈蔽之不使枯其干春雨之淫疏之不使淹其根粪之得其宜培之适其中溉以滋其茎鉏以薅其蔓则其生成长茂可立待也而莫切于去其蠧焉蠧伤其生枝叶必悴吾虽爱惜之勤亦何益矣艸木无情犹必尽其道以养之况吾之赤子可使有不遂于吾政者乎某尝行夫田畆蹊路间闻畷夫野老之语未尝不感邑长岂弟之泽茍有伤其生者咨访以察之勇决以去之则他日生意发育散于民间在门墙为桃李在中阿为菁莪在南山北山为台莱蔼然一邑之间蔚乎四郊之外岂特是轩之前丈尺之地哉君叹曰子之言防而婉托物以喻政也请书于是轩以为座右规君字道亨识趣髙逺盖簮缨忠义之后云
　　藏春轩记
　　古筠在豫章上游山水幽絶其俗俭而静乐独而息交予尝游焉于今三十年矣客有谈杨氏藏春轩而请记其胜安得不使予惘然旧游之思乎余虽未迹是轩意必缭以周垣藩以丛篠得其门者则覩夫白白红红菁菁郁郁生意不断嘉木交萦乐意相关幽禽对语暖雾融融游丝冉冉必骇然曰春在是矣未得其门者不有墙厚盈咫如隔蓬瀛之感乎不有蛱蝶纷纷春在邻家之慕乎若然司马独乐谅无以过之虽然予闻藏春于一隅者士大夫闲居之所尚独善者也推而放之四海者大丈夫得志之所为兼善者也杨氏之英有从事大藩将命无违他日皆将有民社之寄茍思于时为春则于人为仁以仁存心施于有政岂不大有过人者哉书曰敛时五福用敷锡厥庶民虽君人者之事而理无上下其揆一也姑以斯语记于藏春暮年倘有过筠之日尚览其胜而咏之
　　畦乐记
　　凡物茍可以寓吾意者皆有可乐而往往游于物之外者得之不能游于物之外者物且有以累之人恶能有其乐耶吾郡王君与龄侨于豫章东湖之上有年数矣近得地数亩在阛阓中畦之以萟兰菊蔬果日薅治而滋灌之于是生意蔚乎其前乃筑室临之字之曰畦乐或曰王君之涉是畦也或荷鉏焉或抱瓮焉吾见其焉劳其身而顾曰畦乐何居予应之曰予于是畦喜王君知止足之分矣惟其知止足之分故因时于天求利于地以食于人者有穷而自食其力者无愧无愧斯无咎岂不休休然有可乐哉心既乐恶知身之劳乎盖乐在外而不在物也且子不见昔之贵儗金张者乎第宅之雄冠盖之盛宴防之娱声色之奉亦可乐矣而常戚戚不愉者物之可以足其欲者交战乎中而不能超乎其外使知止足之分外物岂有以累之哉昔人谓陋巷自有其乐而乐不在于箪瓢予亦谓与龄自有其乐而乐不在于畦特因畦以寓吾意焉耳虽然东湖之上徐孺子髙风苏云卿雅操躬耕乐志千载如一日也与龄得无有歆动之思乎与龄性和易顔如渥丹乐意满容良友也宜为记
　　上犹县重修谯楼记
　　上犹南安界于湘广万山之间时清则俗淳时异则易以偷已然之迹也县治旧有丽谯迫于山势近在眉睫加之下流喧豗如争讼声致使长民者政化不通民多病之元季燬于兵燹惟治事之防仅存于今二纪矣内附初任官惟贤次第修复洪武六年夏邑长余原溥贰令熊文英典史秦文升满嵗去职惟君独任邑事三月之间百废具兴一日属其耆老而告之曰时茍清矣邑茍完矣更漏犹托庑下于政有缺有能义助木石者乎咸曰唯唯君知民之乐从也营度于心计谋于众相其风气蔽亏脱隘就爽临于通衢不旬日而丽谯以成于是山势之拥匝者若退水声之嘈杂者不闻精神疏通襟抱开豁四方来观莫不欣慕而言曰前六十年乙夘汴梁杨君实新县治后六十年乙夘平阳皇甫君又新丽谯二贤前所希有宜求文士以诏后人邑之从事耆老合谋曰宜介前江东帅幕杨君璟卿请记刻其上按顔师古于汉书注谯门谓门上为髙楼以望亦呼为巢所谓巢车者于兵车之上为楼以望敌谯巢声近本一物也上犹邑于遐荒斯楼不可后继今以往过其邑者闻更鼓分明有不知其善政者乎又喜邑民淳厚乐于从令相与以有成也故不辞而乐书之
　　大隠楼记
　　郡城南行三里许有起杰然闳丽之楼者问谁欤罗其姓宗信其字也一日过之宗信与予登楼纵观西眺古寺杜司户审言之祠在焉即诗人堂也今长冈断陇曼衍相属令人凄其怀古东俯章贡沄沄顺流岭海财货之转输悉此焉出古今迁客骚人若苏若黄风帆浪舶南去北来可悲可喜者何限凭阑徙倚于此信可脱凡浊而荡心目也既而谓予曰斯楼之成进士陈君士字之曰大隠翰林承防宋公景濓为篆其顔或谓其在唐肆之区康衢之侧非有丹崖翠壁茂林幽壑之胜而加以隠名何居愧未有以对也幸先生适来先生于我有故留为道其可不可也予曰语有之小隠山林大隠朝市此言何谓也心与迹之辨也自其迹观之世之厌薄名利遯于岩穴影向昧昧惟恐入山不深入林不宻者隠也而或借终南为捷径致北山之移文则其心之隠未可知也其小之也固宜自其心而观之固有身居鸾台凤阁而常怀枕流潄石之思职在献纳论思而时有耕云钓濑之想迨夫渊明之恋柴桑六一之怀颍水浮云富贵世俗泊如类迹未隠而心先之若人也不待栖迟岩谷之间而已超乎方之外矣其为隠也不亦大乎今宗信虽宅于市恂恂然退藏斯楼若无若虚不求闻于人人亦鲜知之者谓其缺山泉之乐则兰盆蒲石之列几席非匡庐瀑布之澄者乎苍松翠竹之在图障非防稽山隂之美茂者乎表以大隠孰曰不宜宗信谢曰闻先生崇论昭若发蒙矣请书于壁以示来者遂为记
　　欧阳氏永思堂记
　　欧阳文忠公天下之士也其文天下之文也在当时曽子固已谓公之贤韩子殁数百年而始有之今同游之宾客尚未知公之难遇也后百千年有慕公之为人思见之而有不可及之叹然后知公之难遇也去今二百余年矣天下学者孰有不思公者哉天下之人犹思之况吾庐陵鄊国之人哉乡国之人犹思之况夫欧阳同族之子孙哉同族之子孙而不公思则不惟有愧于鄊国之人且有愧于天下之人矣吉文建寅公之族子也盛年锐气谓功业可指取有留京师十余年一命未足偿其志而崎岖兵乱以老比年还鄊作堂以奉先中祠文忠而诸祖列祀其次字之曰永思徴记于予建寅所以望其子孙者可谓至矣虽然建寅望其子孙以永思者岂曰徒思也哉后人思公以其贤也思其贤必有企齐之心而后可非思其笑语嗜乐而已也予之斯语岂特蕲夫欧阳之子孙且有蕲于庐陵之学者使欧阳子孙与庐陵学者自修之笃日思齐而内省焉则无愧于公无愧于天下矣予亦庐陵人也当因以自儆云
　　耕读斋记
