<!-- { "loadSidebar": true } -->
　　读执事之文其辞闳以达其体变而不穷乃来敎慺慺抑何其语之谦也古文之学不讲久矣近时欲以此自鸣者或摹仿司马氏之形模或拾欧阳子之余唾或局守归熙甫之绪论未得古人之百一辄高自位置标榜以为大家然终不足以天下之目而塞其口集成而诋諆随之矣仆之于文不先立格惟抒己之所欲言辞苟足以达而止恒自笑曰平生无大过人处惟诗词不入名家文不入大家庶几可以传于后耳虽然仆之为此非名是务也实也其于文也非作伪也诚也来敎谓法乎秦汉不失为唐法乎唐不失为宋于理诚然若仆之所见秦汉唐宋虽代有升降要文之流委而非其源也顔之推曰文章者原出五经而栁子厚论文亦曰本之书以求其质本之诗以求其恒本之礼以求其宜本之春秋以求其断本之易以求其动王禹偁曰为文而舍六经又何法焉李涂曰经虽非为作文设而千万代文章从是出是则六经者文之源也足以尽天下之情之辞之政之心不入于虚伪而归于有用执事诚欲以古文名家则取法者莫若经焉尔矣经之为敎不一六艺异科众说之郛大道之管得其机神而阐明之则为秦为汉为六朝为唐宋为元明靡所不有亦靡所不合此谓取之左右而逢其原也至于体制必极其洁于题必择其正每见南宋而后士人文集徃徃多颂德政上寿之言览之令人作恶此固执事之所不屑为而仆恐有嬲执事为之者冀执事力为淘汰斯谷园之编足以不朽矣
　　答阎征君书
　　曩在都亭与足下遇卒然问仆以阙里之名所始仆无以对也盖不自知汗之流于背矣兹得手缄以四书释地一编见寄发函读之其诠石门谓鲁城七门次南第二门者是抑何详且核也继以阙里一条谓始于鲁恭王宫有双阙故名仆窃疑之记亡友顾宁人撰肇域志引史记鲁世家炀公筑茅阙门之文足下证以春秋雉门两观外朝之地士庶所不敢居遂指宁人之误足下之持论龂龂不可夺矣仆考之世本炀公徙鲁又考之竹书炀公筑茅阙门实康王二十一年之事自炀公至定哀五百岁矣春秋二百四十二年事尔御廪灾矣西宫新宫桓宫僖宫亦灾矣雉门两观灾而复作矣中城西郛城之者再矣鲜有久而不毁者独茅阙门之作厯五百岁不改且阙以茅名其取材也未必固其为地也未必宻迩公宫雉门两观未必即其遗址窃疑鲁之春秋内事必书其不见于经传者由其岁久逺而废置故也然阙虽废而里则以为名故孔子得居之论语阙党刘向新序谓是孔子所居越絶书本事篇曰圣人敎授六艺删定五经七十二子养徒三千讲习学问鲁之阙门是则由宁人所引推之亦未为误矣夫炀公恭王先后并有阙门名里之始则不能臆定足下之书与宁人肇域志可两存而引伸其义未可因朱子于今本家语删去阙里字遂执古之家语不得有阙里字也传有之矣审问之明辨之仆非敢与足下辨也夫亦审问之足下而已惟鉴察
　　小司马索隐以茅为苐字之譌窃谓作如字读亦未害于义也自识
　　答萧山毛检讨书
　　日者王百朋秀才过梅防里语及书今古文本末既行虑答之未晰乃遗以书中及魏博士髙堂隆所称曰若稽古帝舜曰重华建皇授政改朔一十五字证重华以上九字不始于大航头鄙见思移此文置在璿玑玉衡之前为舜典之首然不敢自信即属秀才质之左右随接足下书亹亹数百言援孟子史记前后汉晋书谓尧典当至四海遏密八音而止自此而下则为舜典足下之言是也仆已悔前言之失矣来书亦云姚方兴本二十八字不始于大航头苐谓魏王肃注古文尚书晋范甯注古文舜典俱有其文则仆以为不然当梅赜奏上孔传时亡舜典一篇购不能得乃取王肃注今文尧典从慎徽五典以下分为舜典篇以续之其后范甯为今文集注俗间或取舜典篇以续孔氏故正义曰舜典亡失甯为解时已不得焉又曰多用王范之注补之而皆以慎徽已下为舜典之初其云补以王范之注者盖言慎徽已下之注也是时方兴之书未上此二十八字王范安得有其文而注之矧王范所注本皆今文也乎足下据释文序録信二十八字出之王注然陆氏言方兴所上止十二字其余一十六字乃曰或此下更有云云凡二十八字异聊出之于王注无施也其辞若有深疑焉使濬深哲知等训果出之王注则亦何必施以聊字及无施也字足下截而取之恐非释文致疑之初义矣陆氏序録于书传以孔氏为正惟舜典一篇用王肃本二十八字之训无一録者明非肃注也然则今学官所颁大航头二十八字注者为谁吾意开皇后得方兴本爰取其所造孔传实之其余仍用肃注想当然矣由今论之百篇之序原有舜典自不必复济南生之旧当如足下之说以月正元日为舜典之初与其冠以方兴之文不若取信高堂隆之议盖方兴采马王之注造孔传近于有心作伪而濬哲已下方兴不以奏上殆未必尽出其书故梼昧之见拟以隆一十五字冠之篇首虽建皇二字无证文而月正元日改朔之义存焉询于四岳以下则授政之大端也敢再质于讲席仆见近时攻古文尚书者不一足下力为孔传辩冤爱惜古人已至若因梅赜之冤而并欲白方兴之冤则天下皆冤民而辩之不胜其辩矣仆非好为难駮也朋友相规于分则尔昔者陈君举尝撰毛诗解诂以朱元晦集传去序为非元晦移书求其说答云公近与陆子静辩无极矣又与陈同甫争论王霸矣某未敢注诗不过为门弟子讲说今已毁弃之盖不欲滋其辩耳或谓君举善全朋友之道然责善之义谓何足下行年八十矣仆今亦七十有四举一时尚刀锥盐谷纷争子母之利而頽然二老翁独以经义相考证即鄙言未合度足下必一笑置之断不效朱陆之嚚嚚聚讼也
　　寄礼部韩尚书书
　　行宫侧获侍履絇先生把袂慇懃索彞尊著作彞尊自知梼昧老而阨穷兼又丧子无以遣日见近日谭经者局守一家之言先儒遗编失传者十九因仿鄱阳马氏经籍考而推广之自周迄今各疏其大略微言虽絶大义间存编成经义考三百巻分存佚阙未见四门于十四经外附以逸经毖纬拟经家学承师宣讲立学刋石书壁镂板着録而以通说终焉易书二经已经刋就余以乏力中辍近又辑明诗综百巻亦就其半此外欧阳子五代史注瀛洲道古録虽草创而未成也所撰诗古文义取辞足以达未尝有模范于胸中而后下笔聊以自娯而已是以海内月旦凡名家大家要不得与其列乃先生当代宗匠忽焉赏及之此昔人所云得一人知己可以无憾者也縁已刻未刻藳未免太多虑不足以传逺尚须削繁剔缪存其十五然后缮録上呈记室当以秋冬为期泰山孤生之竹峄阳半死之桐一遇赏音妄思千古惟先生是赖矣傥赐以大序感德不朽无锡朱襄賛皇曩在都下见其集唐三十律叹为工絶今岁入霍山纂易韦一编见示其立说皆本汉以前书不堕陈图南邵尧夫窠臼闻先生近注易賛皇适入都谨令其叩讲席归沐之暇试进而讨论其言颇娓娓可听也不宣
　　答刑部王尚书论明诗书
　　两诵来书论及明诗之流派发蒙振滞总时运之盛衰备风雅之正变语语解颐至云选家通病徃徃严于古人而寛于近世详于东南而畧于西北辄当绅书韦佩力矫其弊惟是自淮以北私集之流传江左者久而日希赖中立王孙之海岳灵秀集李伯承少卿之明隽赵微生副使之梁园风雅专録北音然统计之北只十三而南有十七终莫得而均也明自万厯后作者散而无纪后之选者不加审择甄综寥寥当嘉靖七子后朝野附和万古同声隆庆钜公稍变而归于和雅定陵初禩北有于无垢冯用韫于念东公孝与暨季木先生南有欧桢伯黎惟敬李伯逺区用孺徐惟和郑允升归季思谢在杭曹能始是皆大雅不羣即先文恪公不以诗名而诸体悉合窃谓正嘉而后于斯为盛又若高景逸之恬雅大类柴桑且人伦规矩乃选者槩为抺杀止推松圆一老似非公论矣故彞尊于公安竟陵之前诠次稍详意在补当时选本之阙漏若啓祯死事诸臣复社文章之士亦当力为表扬之非寛于近代也邮便奉报摭言呉越备史玉壶清话三书附上诸嗣宣不备
　　与佟太守书
　　伏闻执事下车首崇学校将有事于释奠先期演习乐舞生敎以执籥秉翟及上丁躬率校官弟子頖宫行礼有秩其序有肃其容乡之父老谓五十年来所未覩仆偶滞呉下未克预观其盛至于鸠工修治自当为邦人倡虽窭且贫不敢辞也窃念学有乡贤祠本乎乡先生没而祭社之典兹倾圮已久及今不葺将化污莱祠中主渐剥蚀理宜更作仆考之载记有谓惟天子诸侯有主卿大夫无主则许叔重郑康成也有谓礼埋重则立主士大夫有重亦宜立主经传未见大夫士无主之义则徐邈及清河王怿也主之制虽不载于经然卫次仲言右主八寸左主七寸广厚三寸何休言主状正方穿中央达四方天子长尺有二寸诸侯长一尺汉旧仪言帝主长九寸后主长七寸杜佑通典述晋太康故事帝主尺二寸后主一尺蔡谟言今代祠版乃礼之庙主安昌公荀勗祠制神版皆正长尺二寸博四寸五分厚五分虽诸家之说长短不齐要之帝后之尊莫有过尺二寸者涑水司马氏伊川程氏定为主式作主以栗跌四寸以象四时高尺二寸以象十二月身博三十分象月之日厚十二分象日之辰今之法式大率准此乃迩者入祠多系封君赠公其子孙富贵利达不循旧章取材舍栗以乔木为之高或三五尺余涂以金泥巍然坐先正之上非礼已甚度新鬼有所不安神其妥于是乎伏惟执事既事修葺宜集其子姓谕以尺度之不可违令彼更造与先民一式斯礼行于乡不僣不滥祭社之典可永无憾矣希执事垂听焉
　　寄查德尹编修书
