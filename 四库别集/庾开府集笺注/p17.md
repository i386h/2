<!-- { "loadSidebar": true } -->
　　周祀五帝歌十二首【后汉祭祀志青帝位在甲寅之地赤帝位在丙已之地黄帝位在丁未之地白帝位在庚申之地黒帝位在壬亥之地其外为壝重营皆紫以象紫宫】
　　皇夏【奠玉帛】
　　嘉玉惟芳嘉币惟量【曲礼玉曰嘉玉币曰量币】成形惟礼禀色随方【见祀圜丘】神班其次嵗礼惟常威仪抑抑率由旧章
　　皇夏【初献】
　　惟令之月惟嘉之辰司坛宿设【见马射赋】掌史陈诚【见祀圆丘】敢用明礼言功上神钩陈旦辟阊阖朝分【见马射赋】旒垂象冕【郊特牲祭之日王戴冕璅十有二旒则天数也】乐奏山云将廻霆防【见祀圆丘】蹔转天文【晋傅集客难云振华若天文运思若廻云】五运周环【见象戯赋】四时代序【史记蔡泽传泽説应侯曰四时之序成功者去】鳞次玉帛【张华励志诗四时鳞次】循樽俎神其防之介福斯许
　　青帝云门舞【以下并初献奏】
　　甲在日【郊特牲日用甲用日之始也】鸟中星【尚书尧典日中星鸟以殷仲春】礼东后【封禅书舜遂觐东后东后者诸侯也】奠苍灵【见祀圆丘】树春旗命青史雁还东风起歌木徳舞震宫【礼记月令孟春之月东风觧冻鸿雁来天子载青旂太师谒之天子曰某日立春盛徳在木命太师守典奉法乐正入学习舞按震宫东宫也见马射赋】泗濵石【尚书禹贡泗濵浮磬】龙门桐【周礼大司乐隂竹之管龙门之琹瑟于宗庙之中奏之若乐九变则人可得而体详伤心赋】孟之月阳之天【吕氏春秋天有九野东南曰阳天】亿斯庆兆斯年
　　配帝舞
　　帝出于震【系辞帝出于震】苍徳于神【见祀圆丘】其明在日其位居春劳以定国功以施人【后汉蔡邕独断法施于民则祀以死勤事则祀以劳定国则祀能御大灾则祀能扞大患则祀】言从配祀近取诸身【汉郊祀志秦有白青黄赤帝之祠高祖曰吾闻天有五帝而四何也莫知其説于是高祖曰吾知之矣乃待吾而具五也乃立黑帝祠名曰北祠】
　　赤帝云门舞
　　招揺指午对南宫【淮南子仲夏之月招揺指午尚书耀钩南宫赤帝其精为朱鸟也】日月相防实沈中【礼记月令仲夏之月日在东井郑注自毕十二度至东井十五度曰实沈次之】　离光布政动温风【李充七月七日诗炎帝收离光系辞离也者明也万物皆相见南方之卦也圣人南面而聼天下向明而治盖取诸此也礼记月令季夏之月温风斯至】纯阳之月乐炎精【汉董仲舒集仲舒曰纯阳虽在四月但月中之一日耳纯阳用事未夏至一日也礼记月令夏其帝炎帝王延夀鲁灵光殿赋绍伊唐之炎精白帖炎精日号也　鹤龄曰齐谢朓郊庙歌赤帝云惟此夏徳徳恢台两龙在御炎精来】赤雀丹书飞送迎【瑞应图曰赤雀者王者动作应天时则衔书来尚书中季秋赤雀衔丹书入酆止于昌戸】朱绛鼓罄防诚【后汉礼仪志请雨反拘朱索社伐朱鼔】万物含飬各长生【三礼义宗夏大也飬万物令长大也】
　　配帝舞
　　以炎为政【左传郯子曰炎帝氏以火纪官故为火师而火名】以火为官【左传士弱对晋侯曰古之火正或食于心或食于咮以出内火是故咮为鹑火心为大火杜预曰谓火正之官配食火星】位司南陆【续汉书律歴志日行南陆谓之夏】享配离坛【汉魏相传南方之神炎帝乗离执衡司夏】三和实爼【刘劭七华厥齐不同各有攸宜九沸三变其味乃和】百味【疑作百末】浮兰【汉礼乐志景星十二百末防酒布兰生师古曰以百草华末杂酒故香且美也】神其茂豫天歩艰难【诗天步艰难】
　　黄帝云门舞
　　三光仪表正四气风云同戊己行初厯黄钟始变宫【礼记月令中央土其日戊己其帝黄帝其音宫律中黄钟之宫】平琮礼内镇【见祀圜丘】隂管奏司中【周礼大宗伯以槱燎祀司中司命风师雨师】斋坛芝【汉礼乐志斋房十三斋房产芝九茎连叶又华十五华固灵根】清野桂凭凭【汉礼乐志安世房中歌桂华凭凭翼翼】夕牢芬六鼎安歌韵八风【汉礼乐志景星十二四兴递代八风生】神光乃超忽【见祀圆丘】嘉气恒防防【后汉光武纪苏伯阿为王莽使至南阳遥望春陵郭叹曰气佳哉郁郁防防然】
　　配帝舞
　　四时咸一徳五气或同论【史记五帝本纪轩辕治五气注王肃曰五行之气索隠曰谓春甲乙未气夏丙丁火气之属是五气也】犹吹凤凰管【见卭竹杖赋】尚封梧桐园【韩诗外传凤止黄帝东园集梧树食竹实殁身不去】器圜居土厚【月令季夏之月其器圜以闳】位总配神尊【晋曹毗黄帝賛轩辕应期防能总百神】始知今奏乐还用我云门【见枯树赋】
　　白帝云门舞
　　肃灵兑景承配秋坛【汉魏相传明堂月令奏曰西方之神少昊乗兑执矩司秋】云髙火落【左传张趯曰火中寒暑乃退杜预曰火心星也心以季夏昏中而暑退季冬旦中而寒退】露白蝉寒帝律登年金精行令【礼记月令孟秋之月白露降寒蝉鸣太史谒诸天子曰某日立秋盛徳在金是月也农乃登谷仲秋之月命有司申严百刑斩杀必当】瑞兽霜耀【臧荣绪晋书王敦表劝进中宗曰皓兽应瑞而来臻郡国志长山陵城散宜生得瑞兽之地】翔禽雪映司藏肃杀【梁元帝纂要秋曰白藏月令孟秋之月天地始肃】万寳咸宜【范子计然曰五谷者万民之命国之重寳沈约明堂登歌神在西方帝居西皓允兹金徳裁成万寳】厥田上上【禹贡雍州厥田惟上上】收功在斯
　　配帝舞
　　金行秋令白帝朱宣【帝王世纪少昊帝邑于穷桑以登帝位即图防所谓白帝朱宣者也故称少昊号金天氏】司正五雉【左传郯子曰少皥挚之位也凤鸟适至故为鸟师而鸟名五雉为五王正】歌庸九川【史记河渠书九川既疏九泽既洒】执文之徳对越彼天【诗秉文之徳对越在天】介以福祉君子万年【诗君子万年介尔景福】
　　黑帝云门舞
　　北辰为政坛【论语为政以徳譬如北辰】北陆之祀员官【左传申丰曰古者日在北陆而藏氷注夏十二月日在虚危】设宿璜浴兰【刘义庆幽明録庙道广四尺夹树兰香斋者因煮以沐浴然后亲祭所谓浴兰汤也详马射赋祀圆丘】坎徳隂风御寒【礼记月令太史谒之天子曰某日立冬盛徳在水国语单子曰火见而清风戒寒】次律将穷纪【见哀江南赋】防阳欲动细泉【礼记月令仲冬之月水泉动】管犹调于隂竹【见祀青帝】声未入于春【见马射赋】待归余于送律【左传先王之正时也履端于始举正于中归余于终】方留庆于斯年
　　配帝舞
　　地始坼虹始藏服玉居堂沐蕙气浴兰汤匏器洁水泉香【礼记月令孟冬之月虹藏不见天子居堂左个服玉仲冬之月地始坼乃命大酋秫稻必齐麴蘖必时湛炽必洁水泉必香陶器必良火齐必得详祀黑帝】陟配彼福无彊【诗三后在天陟配在京又受福无彊四方之纲】君欣欣此乐康【屈原九歌君欣欣兮乐康】
　　周宗庙歌十二首【见隋乐志】
　　皇夏【皇帝入庙门】
　　肃肃清庙【诗于穆清庙】岩岩寝门【左传寝门辟矣】欹器防满【家语孔子观于鲁桓公之庙曰吾闻宥坐之器虚则欹中则正满则覆明君以为至戒故常置于座侧】金人戒言【家语孔子观周遂入太祖后稷之庙堂右阶之前有金人焉参缄其口而铭其背】应悬鼓【周礼太师大祭祀帅瞽登歌令奏击拊下管播乐器令奏鼓注拊如鼔形小鼔也祭祀之时升歌在上先令奏击拊而后歌匏竹在下亦先令奏鼓而后吹管播乐器也】崇牙树羽【礼记明堂位殷之崇牙诗防崇牙树羽并以饰为簨簴説文簴饰为猛兽】阶变升歌庭纷万舞【礼记祭统大尝禘升歌清庙下而象管朱干玉戚以舞大武八佾以舞大夏天子之乐也诗公庭万舞】闲安象设缉熈清奠【诗惟清缉熈文王之典】春鲔初登【礼记月令季春之月荐鲔于寝庙】新萍先荐【左传苹蘩温藻之菜可荐于神白帖大者苹小者萍详马射赋】僾然入室俨乎在位凄怆履之非寒之谓【礼记祭仪祭之日入室僾然必有见乎其位又霜露既降君子履之必有凄怆之心非其寒之谓也】
　　昭夏【降神】
　　永维祖武【诗防其祖武】濳庆灵长【晋郭璞江赋实水徳之灵长　有孝曰齐髙帝纪帝曰骨肉相害非灵长之运】龙图革命【周易汤武革命详马射赋】凤律归昌【云笈七籖轩辕本纪天老曰凤凰集鸣曰归昌详卭枝枝赋】功移上墋【见哀江南赋】徳耀中阳【史记髙祖纪髙祖沛丰邑中阳里人也】清庙肃肃猛簴煌煌【见皇夏】曲髙大夏【左传吴公子札见舞大夏者曰羙哉勤而不徳非禹其谁能修之】声和盛唐【汉武帝纪舳舻千里薄枞阳而出作盛唐枞阳之歌】牲牷荡涤【见祀圆丘】萧合馨香和銮戾止振鹭来翔【见祀方泽】永敷万国是则四方
　　皇夏【爼入皇帝升阶】
　　年祥辨日【见祀圆丘】上协龟言【郊特牲卜郊受命于祖庙作龟于弥宫尊祖亲考之义也】奉酎承列【月令天子饮酎用礼乐汉景帝纪髙庙酎张晏曰正月旦作酒八月成名曰酎酎之言纯也至武帝时因八月尝酎防诸侯庙中出金助祭所谓酎金也】来庭骏奔【诗徐方来庭尚书武成丁未祀于周庙邦甸侯卫骏奔走执豆笾】雕禾饰斚翠羽承樽【见祀圆丘】敬殚如此恭惟执燔【左传刘子曰国之大事在祀与戎祀有执燔戎有受脤神之大节也】
　　皇夏【献皇髙祖　周太祖纪太祖讳泰字黑獭代郡武川人也其先出自炎帝神农氏其后曰普回号宇文国并以为氏九世至侯豆归为慕容晃所灭其子陵仕燕封莬公陵生系系生韬韬生皇考肱正光末沃野镇人破六韩防陵作乱其伪署王卫可最盛肱乃斩瓌后陷鲜于修礼为定州军所破战没于阵武成初追諡曰徳皇帝太祖徳皇帝之少子也魏明帝孝昌二年燕州乱太祖始以统军从尒朱荣征讨】
　　庆绪千重秀洪源万里长无时犹戢翼【吴越春秋扶同曰鸷鸟将抟必卑飞戢翼圣人将动必顺辞和众】有道故韬光【老子和其光同其尘】盛徳必有后【左传史赵曰盛徳必百世祀】仁义终克昌【诗克昌厥后】明星初肇庆【帝王世纪黄帝时有大星如虹下流华渚女节意感生少昊】大电久呈祥【见祀圆丘】
　　皇夏【献皇曽祖徳皇徳】
　　克昌光上烈【见献皇髙祖】基圣穆西藩崇仁髙渉渭积徳被居原【诗笃公刘度其隰原彻田为粮度其夕阳豳居允荒又渉渭为乱】帝图张徃迹王业茂前尊重芬徳阳庙【汉文帝纪注如淳曰景帝庙号曰徳阳】叠庆夀陵园【后汉明帝纪帝初作夀陵制令流水而已】百灵光祖武千年福孝孙【郊特牲祭称孝孙孝子以其义称也】
　　皇夏【献皇祖太祖文皇帝　周太祖纪魏节闵帝普防二年尒朱天光东拒齐神武防弟显夀镇长安贺防岳袭长安令太祖为前锋擒显寿魏孝武帝永熈三年岳为侯莫陈悦所害太祖进军至原州谕以讨悦之意士卒莫不懐愤悦退保畧阳追及斩之诏进太祖闗西大都督帝方圆齐神武又遣徴兵太祖率众发自髙平而齐神武稍逼京邑魏帝亲总六军屯于河桥太祖备仪卫奉迎帝都长安是为西魏齐神武推魏清河王亶子善见为主徙都于邺是为东魏】
