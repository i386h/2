<!-- { "loadSidebar": true } -->
戒惧之学目，唐虞兢业以来相传一派正脉，不睹不闻，以言乎寂然不动也；莫见莫显，以言乎感而遂通也。须臾勿离，则有以立常寂之中而扩常感之和。裁成天地，辅相万物，大事小事举从此出。学术不明，往往纵其气习之偏，罔知防检。忿懥好乐滞于内，而亲爱贱恶辟于外。故事君弗能匪懈，事亲弗能无忝，保民弗能如伤，而爱士弗能若己有之。毫厘千里，其机可畏哉！
梧冈王少尹尝（原作常）亲炙先师之教，及临吾邑，慷慨共其职，士民翕然。有誉处尝作毁誉篇，勖之以戒惧自信之功。比督赋南都，征所以别者，因申是说，以赞屋漏。夫爱人以德，同升大猷之公也；爱以姑息，载胥及溺之敝也。复古诸生方以斯学为务，使君协恭之馀，尚相与交砺之。
赠宗伯昭
宽而栗，柔而立，刚而无虐，简而无傲，唐虞相传变化气质之学也。古也，从其气质之偏而变化之；今也，从其气质之偏而充拓之。故古今不相逮，非由资禀，尽在学术。以子夏之隘，不可者盖拒之矣，“汝为君子儒”，所以药其硁硁也，而终也，敬而无失，恭而有礼，视四海如兄弟。以子张之辟，盖难与并为仁矣，忠敬笃信，参前倚衡，所以药其堂堂也。而终也嘉善容众，执德信道，以为有无圣门善教善学易恶至中以为来世法程，即是可以默识矣。
吾友宗伯昭英才博闻，功名可唾手取，而偃蹇不偶，乃与吴中诸俊杰大肆于古诗文，今年五十有一矣。视予考功，愀然相砺于先师之教。因述所闻以商之。古之人五十知非，言有悟也；六十而化，言有养也；九十有五矣而儆戒屋漏，言有终也。予与子盍交砺焉。无局于气，无眩于习，无忘于师训，无畔于圣学，庶乎其永二先大夫之绪乎？
江西戊申同贡录序
石城许大夫新莅学政，合江右诸士子而甄别之，拔其尤以贡于天府。将行，训之曰：二三子其思自重乎！国朝选士之正途，维科维贡，咨尔江右，以贡位公辅、列台谏、莅藩臬郡邑，炳炳与科甲并重，迩来乃渐轻矣。天子励精图治，鉴于成宪，锐然以三途并用，甚盛典也。矧兹戊申，系我高皇用夏变夷，再开乾坤之运，诸生其务自重。茂对休运，以匹于前闻。诸生退而为同贡录，叙少长，纪里籍，列三世，以逮昆弟与嗣，将世讲之，而命予弟临曰：子，贡元也。其得司成氏弁诸首简，以为兹录重。叔父贵复督之。益乃拜手言曰：善而石城大夫之训也。贡之制，昉于夏后，而备于成周。牺牲青茅，以为祠贡；丝臬絺纻，以为嫔贡；丹漆砮磬，以为器贡；玉马皮帛，以为币贡；杶栝箘簵，以为材贡；金钱龟贝，以为货贡；玄纁玑组，以为服贡；羽毛夏翟，以为游贡；鱼盐橘柚，以为物贡。是以地无废材，用无废事。况人才所系，官天地而宰万物，其可贵可重，非服食器物局而弗相通。故浚明亮采，翕受敷施。而虎贲缀衣，大都小伯，以和我庶狱庶慎。自一行一艺，咸获自达于上。其选之之目，由后可稽者，则宾兴之典举于乡遂，而庠序之异贡于大学。其后世科举之所由基乎？汉氏贤良孝廉外，置大常博士，弟子以好文学、敬长上、肃政教、顺乡里、出入不悖所闻为式，犹有古之遗焉。唐之学馆，宋之三舍，文艺日炽，而德行微矣。是以递重递轻，递兴递衰。其好尚渐渍使然，非降才异也。试以扬州之贡稽之。瑶琨篠簜、齿革羽毛、卉服织贝，充然无让前闻也。独于人才乃弗逮于夏与周乎？二三子懋对良师帅之训，以自成自道。盛典能膺，休运难遇。以敬有官，以乱有政，以代天工，以补衮职，以康兆民、抚四夷，如金玉皮帛，式光于充庭之实。等而上之，则尚友千古，裁成辅相，以运天下于掌。等而下之，则巵言虚貌，攘君罔民，苦窳而不适于用，祗为鄙薄口实。思齐内省，其将孰择焉？古今轻重之辨，罔不由人。羿以力，浞以诈，则夏之士轻；芮伯以贪，暴公以谗，则周之士轻。贤良，一也。董仲舒以正谊则重，公孙弘以曲学则轻。郡文学，一也。梅福王章以刚直则重，张禹以软媚则轻。嘻，可畏哉！异时尚有按是录而稽切之，其孰重孰轻，自有衮钺在。
安福三刻县总序
周礼司民，献民数于王，王拜受之，藏诸天府。天府至严也，王至尊也，而敬重版图，若天球河图然。嘻，其义精矣！积民以成甲，积甲以成图，积图以成都，积都以成县，积县以成万邦。万邦之基，必始于邱民。故王政之要，重邱民而致察于县成。污吏猾胥，必慢其版籍。奸豪飞诡，贫弱讐敛，姦心竞生，伪端交作，神出鬼没，而弗可诘。是以泽鸿日号，角雀日繁，而佩牛犊日逞。执是而曰倡九牧，阜万民，是筑台九层而圯其基也。
安福之刻县总，自松溪程侯文德始。按丈田之籍而提其要，以周民数，以核赋税，以均事役。奸豪无所凯，贫弱无所疚，而胥吏无所摇，其古之遗乎！嘉靖壬辰，景山李侯一瀚届黄籍之卷，惓惓以松溪为法，复刻而户授之。邑之父老弟子，沐浴庆泽，帖帖无后虞。岁壬子，交川汤侯宾释褐视篆，博谘故实，遴能以团局，矢神以祓志，酌粮以均甲，惓惓以景山为法，而属刘簿鳌日督其成。比膺召命，亟刻之，梓而告于益曰：版籍情伪，南北异状也，而众言复淆之，虽夙夜从事，犹概然于中。暨按新籍督赋，犂然无升合爽，然后信旧政必告之为忠。而二三子之劳，为有终也。愿徼言以告后之君子。益拜手曰：兹总也，三刻矣，其世变风移之庆乎？维民有常怀，维天有常亲，维王政有常宪。日昃咸和，则父母孔迩；率割夏邑，则时日曷丧。故赤子以保，众胥亲之矣，否则戚；聪明自民，明威自民，故靖共以听，神斯福之矣，否则殃。以松溪景山二侯稽之，有刊以讪矣，有联名以毁矣，而口碑道载，帝赍三接。以今准后，虽百世可知也。后之君子，宪于交川，体信达顺，以迓续民命于天，肆吾邑无疆维庆，诸君子亦无疆惟休。汤侯入赞司徒，职版籍矣；程侯秉国钧，李侯柄言责，咸精白周礼，以翊皇极。古之道御，今之纪尚。乐与万邦邱民庆之。古不云乎，达于上下，敬哉有土。
寿年友宪伯南江子八十序
予与晋陵南江邹子敏行同第于辛未。南江子出令浦江，以考最为邃庵大宰所首称，入司司徒之政，委榷江州，为商民所便，不于国课外求羡馀。历员外郎中，擢参广西，以议旬宣政成副云南之臬事，寻以烦言改广西，遂致其事以归。居官二十四考，家无长物，遇有赢馀，则悉以供宾婣之资。其乏也，则甘淡薄以自适，未尝以戚容靠于人。处亲朋僚友至于儿童走卒，率坦坦无所忤。酷喜奕棋，每对枰忘寝食燠冷，老而不厌。于毁誉成亏泊如也。
予自南雍归，南雍之士送于晋陵，而予友少初徐子理邑政，乃约南江子祗谒忠公墓下。仰瞻晬容，旁睨宰木俎豆，咏歌眷眷，不能别，时南江子寿七十矣。相与握手执袂，以无怍忠公为赠处之祝。嘉靖庚戍秋七月九日，南江子登八十之寿，其冢子骞丞合浦，介子駪簿雩都，不获称觞宾筵。駪与骞谋曰，其得东廓司成一言以为寿筵祝。东廓子方为雩都序续刻思贤之录，发书而叹曰：吾何祝乎？祝之以忠公而已矣。公之修名姱节，与日月争光，而其践履学术、微言细行，咸可以师来世。故鼓箧问道，辟馆授粲，究理乱，别邪正，以长育四方之英，其迪士可师也。浮舟蹑履，招禅讯仙，情与景会，前倡后酬，翛然揖古人于千载之上，，其风度可师也。再列谏垣，犯颜批鳞，言路闭塞，哕哕朝阳，视叱时宰如叱婴儿，其节义可师也。拱比有轩，初心湛然，薾尔馀息，亟询国事，欲匡主德，以与三五比隆争治，其忠爱可师也。知恩有堂，奉母训弟，欣然不知老之将至，其孝友可师也。了翁龟山推毂周行，而承君景深披襟壮语，人有一善若拱璧驷马而愿交之，其取友可师也。论孟有解义，易有说，操不售之具而北面潜心，若列圣亲指授焉，其嗜学可师也。训子学统，究极渊源，奏议足以世父业，而语馀足以传师授，其贻谋可师也。是八可师者，将四国训之，百世慕之，矧在我同姓，越在我后嗣，顾可以自诿乎？
南江子之少也，以三礼举南畿第一，莅官居乡凡四十馀年，而动履罔愆，精采日康，兹复以景扬先烈，为义方训，其志尚可概睹矣。忠公之铭座右曰：“志难成而易败，时难遭而易徂。奉先训以夙夜无少尽于须臾，声载实而远骛焕祖考之规模。彼圣贤亦人而已，庶以此而为徒。”其自任以斯道之重如此，故炳炳寿于无疆。益尝谓同志曰：责难于君为恭，陈善闭邪为敬，吾身不能为贼。贼乎？恭乎？将孰从乎？知而莫择，孰云为智？择而莫处，孰云为仁？仁且智矣，是为无疆惟寿。请以为南江翁父子祝。
复古书院赠言
联泉柱史孙侯聚于复古，切磋絜矩之义，中席而请曰：“慎比鄙人也。往肄业庠序，俯首词章，比入仕版，慨然功名之际，未免以气习用事，今乃知圣训之切吾身也。富哉矩乎！能者以战兢保之，则有猷有守，锡皇极以福万民；不能者以逸欲戕之，则作好作恶，拂群情以速菑于躬。”
