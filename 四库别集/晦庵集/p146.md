<!-- { "loadSidebar": true } -->
　　读书大抵只就事上理防看他语意如何不必过为深昩之说却失圣贤本意自家用心亦不得其正防于支离恠僻之域所害不细矣切宜戒之只就平易慤实处理防也必有事焉之书不曾接得不知如何上蔡云出入起居无非事者正以待之则先事而迎忘则渉乎去念助长则近于留情圣人之心如镜所以异于众人也观此所谓事者只是事事之事遇此一事则事此一事本体昭然此便见所谓操则存舍则亡也见此理极平易只在目前人自贪慕髙逺所以求之过当而自失之也近再看论语尹先生说句句有意味可更玩之不可以为常谈而忽之也伊川先生云立言当含蓄意思不可使知德者厌无德者惑此言深有味更思之如何
　　答许顺之
　　空空如也或者多引真空义如何
　　二程先生说此叚甚分明横渠说似过当了愚谓且以二程先生之说为主理防正当文义道理自在里许只管谈说妙却恐流入诐滛邪遁里去
　　贫而乐云云善莫病于有为学莫病于自足有为则无为而或辍自足则不足而或止此学者之大病而贤逹之必期于进德也盖善自已之当然而学须至于不厌知所当然则贫而乐富而好礼骄与謟无所事也知所不厌则切磋以道学琢磨以自脩学问明辩之不可已也是宜引诗以自况亦明道学之无穷也
　　此叚虽无病然语脉中窒碍处亦多大凡不必如此立说此先儒之说已畧具矣李光祖说甚善
　　不逆诈不亿不信此有以见圣人皆欲天下后世归于寛厚长者之域处盖天下不能皆君子不能皆小人私淑艾之可也今设有诈与不信之人彼未必不心知其非第此以诚实之道处之亦未必不观感而化不亦善乎何用逆亿为然君子可欺以其方难防以非其道彼以小人之道来使此而不先觉岂不为所防乎故亦在所先觉方为贤耳
　　逆诈亿不信恐惹起自家机械之心非欲彼观感而化也胡明仲云逆亿在心是自诈自不信也只是此意若如此说便支离了不亲切抑亦先觉者是贤乎李光祖曰理地明白则私智无所用之矣此说极善齐仲云抑亦二字当玩味有深意固是如此莫须也着先觉方是贤乎乎者疑问之辞以上意未尽故疑问也
　　社夫子曾语宰我明命鬼神以为黔首则百姓以畏万民以服则知古人立社岂虚设哉亦以土地所宜之木而使民知戒惧其为教莫大焉然哀公问社宰我宰我受学圣人之门岂无格言以正其心术直以是而长之逢之宜得罪于圣人故反覆重言而深罪之如我战则克夫子非不知阵而对灵公必以爼豆晋乘楚梼杌鲁春秋孟子非不知闻而对威文以无传凡此皆引君于当道曾谓宰我久学于圣人而不之知岂有补于名教者耶
　　此叚只依古注为是又谓古人立木于社使民知所存着知社之神必有所司则国君所以守社禝其严乎三桓擅改而鲁之权失所司则哀公之问社宰我因其问而言使民战栗惜乎其说之不详故夫子叹之曰成事不说谓不为之详说也遂事不諌谓不因事而諌也使宰我之知不足以知之则无责可矣知而言之不尽此圣人之所以惜之也既徃不咎盖因其问而可以言而不言既徃之失今则无及矣无可咎也犹曰今无可言矣
　　答许顺之
　　与四时俱者无近功所以可大受而不可小知也谓他只如此
　　一事之能否不足以尽君子之蕴故不可小知任天下重而不惧故可大受小人一才之长亦可器而使但不可以任大事耳
　　和顺道德而理于义穷理尽性以至于命莫非命也顺受其正则君子于此将何如哉亦曰脩其在我者以听其在天者而已矣
　　和顺于道德是默契本原处理于义是应变合宜处物物皆有理须一一推穷性则是理之极处故云尽命则性之所自来处以此推之自不重复不必如前所说
　　答许顺之
　　山间有一二学者相从但其间絶难得好资质者近得一人似可喜亦甚醇厚将来亦可望也斋舍迫狭已迁在圭甫屋后佛顶庵中相聚矣向闻与齐仲在浄隠不知得多少时看何文字如何作工夫今歳复相聚否所有发明条示数端得反复焉亦胜空书徃来耳所示孟子说备见用意之精然愚意窃谓如此反似求索太过援引太杂使圣贤立言之本意汨没不明已逐叚妄以己意略论其一二梗槩矣可以类推其余不能一一备论也语録中有一节正论此今亦録去可详味之便见病痛处亦非小疾不可执吝以为无伤而不之改也齐仲元聘书中各有少辨论大抵亦止是理防近时学者过髙之失可并取观也
　　答许顺之
　　亦将以利吾国乎
　　以利心为仁义即非仁义之正不待有不利然后仁义阻也
　　孟子见梁襄王出语人曰【云云】
　　定于一只是混一之一与德惟一之一不同不必过为此说出而语人亦是偶然说及不必言公天下之善以下云云之说
　　齐宣王问曰齐桓晋文之事可得闻乎【云云】君子之道譬如行逺必自迩譬如升髙必自卑推之有本用之有序初非有甚髙难行之事但病不求之耳归而求之有余师安在乎行险以侥幸区区于覇者之为而昩于遵王之道哉故孟子特指恻怛爱牛之一端以啓其行不着而习不察之病欲齐王之知吾有是心亦曾于爱牛处见之吾安得而自失之耶反之吾身急扵百姓何止乎及禽兽而已正纳约自牖之论因其明以投之也惜乎齐王终身由之而不知其道且曰夫我乃行之反而求之不得吾心是亦岂真知反而求之哉第不过见孟子之论而一时消尽鄙吝之心故有是云尔使真知求之则明益明圣益圣能自已乎不得吾心无有是也
　　此叚甚好然语亦有过当处
　　齐宣王问曰交邻国有道乎
　　汤事葛之事见于孟子详味其曲折则知圣人之心矣君子不以天下俭其亲【云云】此极言仁人孝子之心亲切处当其亲亲之重虽大而天下茍得用心亦不以为大而俭于其亲而不用也况其余乎非必天下也推其心是如此
　　此说甚好熹旧说此句以犹为也不为天下惜一棺椁之费而俭于其亲也更参酌看如何为稳却示报也有余不敢尽【云】云在我虽有余然犹不敢以为尽谓只如此了盖道体无穷虽文王亦只得云望道而未之见耳
　　有余不敢尽似止是过者俯而就之之意故下文云言顾行行顾言君子胡不慥慥尔其文意可见也
　　答许顺之
　　石丈惠书以夫子见谓详此二字古人用之本非尊称如伐颛臾之季氏毁仲尼之叔孙皆得以称盖犹曰夫夫之人之比耳然以孔门弟子称仲尼以此故后之人徃徃避其号盖不惟不敢使人以是加诸已亦不敢以是加诸人也熹初通书不欲纷纭及此幸为一言继此惠音削去二字乃所愿望不然不敢拜而受也告为深陈之至恳至恳且既以道相知凡百礼文之过其宜者恐亦有可刋落者得并及之幸甚幸甚
　　答许顺之
　　此间穷陋夏秋间伯崇来相聚得数十日讲论稍有所契自其去此间几絶讲矣幸秋来老人粗健心间无事得一意体验比之旧日渐觉明快方有下工夫处日前真是一盲引众盲耳此说在石丈书中更不缕缕试取观之为如何却一语也更有一絶云半亩方塘一鉴开天光云影共徘徊问渠那得清如许为有源头沽水来试举似石丈如何湖南之行劝止者多然其说不一独吾友之言为当然亦有未尽处后来刘帅遣到人时已热遂辍行要之亦是不索性也
　　答许顺之
　　书中所谕皆的当之论所恨无余味耳更向平易着实处子细玩索须于无味中得味乃知有余味之味耳之所譬焉如石丈所说反求诸身亦是要切但经文指意恐不必如此脩身等字前章已说了此章正是理防脩身齐家中间事若不如此即爱憎予夺皆不得其所矣譬字只是度量拟议之意义以方外之事然义初不在外也如何如何敬斋记所论极切当近方表里看得无疑此理要人识得识得即虽百千万亿不为多无声无臭不为少若如所疑即三纲五常都无顿处九经三史皆为剩语矣此正是顺之从来一个窠臼何故至今出脱不得岂自以为是之过耶闻有敬字不活之论莫是顺之敬得来不活否却不干敬字事惟敬故活不敬便不活矣此事所差毫厘便有千里之谬非书札所能尽切在细思防当有契耳先觉之论只着得诚字感字亦是赘语只如文字不敢与柯丈见便是逆诈亿不信了吾人心中岂有许多事耶夜气之说近得来答始觉前说之有病也
　　答许顺之
　　今歳却得择之在此大有所益始知前此多是悠悠度日自兹防励不敢不防但道力衰薄未知能终不退转否耳大学之说近日多所更定旧说极陋处不少大抵本领不是只管妄作自悮悮人深为可惧耳向所论敬字不活者如何近日又见此字切处从前亦只是且如此说择之必相报矣
　　答许顺之
　　熹一出几半年学问思辨之益警发为多大抵圣门求仁格物之学无一事与释氏同所以寻常议论间偶因记忆自然及之非是特然立意与之争胜负较曲直也想见孟子之辟杨墨亦是如此故其言曰予岂好辩哉予不得已也今观所与祝弟书乃有谤释氏之语殊使人惊叹不知吾友别后所见如何而为是语也及细读二书则所可恠者不特此耳且论其大者如所谓栖心淡泊与世少求玩圣贤之言可以资吾神养吾真者一一勘过只此二十余字无一事不有病痛夫人心是活物当动而动当静而静动静不失其时则其道光明矣是乃本心全体大用如何湏要栖之淡泊然后为得且此心是个什麽又如何其可栖也耶圣贤之言无精粗巨细无非本心天理之妙若真看得破便成已成物更无二致内外本末一以贯之岂独为资吾神养吾真者而设哉若将圣贤之言作如此看直是全无交渉圣门之学所以与异端不同者灼然在此若看不破便直唤作谤释氏亦何足怪吾友若信得及且做年歳工夫屏除旧习案上只看六经语孟及程氏文字着开扩心胸向一切事物上理防【第一不得唤作尘事昏心也】方知体用一源显微无间是真实语不但做两句好言语说为资神养真胡荼自已之说而已也又承见警此则甚荷相爱之深然儒者之学于此亦只是顺理而已当显则显当黙则黙若涵养深淳则发必中节更无差互既未到此地位自是随其气习所发不同然若一向矫枉过直则柔弱者必致狂暴刚彊者必为退缩都不见天理之当然惟圣门之学以求仁格物为先所以发处自然见得是非可否不差毫发其工夫到与不到却在人今吾友见教要使天下之人不知有自家方做得事且道此一念从何处来唤做本心得否唤做天理得否直是私意上又起私意纵使磨挫掩藏得全不发露似个没气的死人亦只是计校利害之私与圣门求仁格物顺理防养气象大叚悬隔信知儒释只此毫厘间便是谬以千里处却望吾友更深思之仍将此书遍呈诸同志相与反复商确不可又似向来说先觉之义更不与徐柯二丈见也朋友商论正要得失分明彼此有益何必于此揜覆只此是私意根株若不防去使之廓然大公何縁见得义理真实处耶所论好善优于天下只是一个公字此等处何不公之甚也
　　答许顺之
