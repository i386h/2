<!-- { "loadSidebar": true } -->
夷齐之论至夫子而定或谓得夫子而名益彰二子求仁得仁名之彰与否不暇为身后计也退之之颂贤于司马迁附青云之见逺矣按文正公在青社皇佑三年十一月书此未几以病请汝阴眀年五月薨于徐其平生特立独行之志夷险一节老且死不变而见于心画者如此与守桐庐日祠严子陵祠同意清风凛乎其相劘也时文潞公罢相知许昌杜祁公为贾昌朝所抑致仕去富郑公淮西晏元献京兆诸贤在外词翰往返萧洒高洁语出意表视夷齐异世同调所恨者公方向用而即世矣后三年文富并相使公而无死天章一疏尽行岂有熈寕之祸哉蔡忠恵治平二年五月之题谓此书皆谤毁艰难者读之益以自信是年忠恵为三司使给事以谗出守杭故云尔意谓公屡遭摈沮盖夷齐其行而世或有非之者遂借此以自见然公知有直道而行而已岂自必于夷齐哉自必于夷齐亦未免有所利而为之矣天荒地老昆玉不烬宛其复归与义田并传君子之泽通乎盈虚之运幽眀之故正不偶然也片纸三百年承平硕辅姓字皦皦如日月见之束衽盘辟若桧若似道亦虱其间使人指画唾骂然则士不以夷齐自厉其不为文正公之罪人者几希虽然亦岂愿其为夷齐哉大徳庚子日长至长乐郭隚拜手谨书（梅西先生）
伯夷之行昌黎颂之文正书之真三絶也子孙其寳之哉真定董章（小山郡侠）
汲郡王简汉东孟淳同观大徳乙已夏五十日（王敬夫御史孟能静总管）
文正范公手泽获见于二百六十三年之后扶植纲常流传是寳济南王文羽保定孙杲同观时皇庆二年岁在癸丑暮春大名王亢宗识（王伯仪郡推官孙缺吴县尹王仲常郡侯）
翰墨尝托文章传文章益重节义全使无节义照今古文章翰墨空婵娟特立独行不顾众万世标凖权亦用吏部雄文破鬼胆为渠唤醒西山梦范公相望余千龄人物自与皋夔并黄素细书伯夷颂白头不草太玄经一字千金价无让虹光夜彻星斗上夷清韩颂髙平书再拜莫作文翰想奸臣袭藏犹畏仰面无生色泚流颡珠还毡复子孙贤我信斯文天未丧佳辞善书常有余呜呼节义不可一日无　致和元年中秋日金华后学胡助再拜谨书（古愚编修）
先正范公文武忠孝亲亲仁民之徳充周穹壤是以尺素寸楮观者敛衽墨妙曹操王敦桓温未尝书不佳也至今见者唾之公所书伯夷颂流入秦桧贾似道家繇贾遂没入官宋亡出于燕赵间复归吴范氏世所共贵重者有在也熈宁以来见者必着姓名岂欲托以不朽耶苟不知观感兴起之唾求公之心希公之徳徒珍玩是夸亦秦贾耳不几于狎大人乎凡我同志相与勉焉泰定丙寅七月十九日天台后学杨敬徳书（仲礼提学）
古人尚友以其类也伯夷之心惟孔子为能知之千载而下惟文正范公有以似之文正之心惟朱文公为能知之千载而下其亦有似之者乎呜呼希矣至顺壬申夏五月宛平曹鉴拜手谨书（克眀太常）
文正公以寳元元年赴润道谒狄梁公庙为之作记立碑又十三年皇佑三年镇青社用黄素小楷书伯夷颂寄苏才翁盖去公薨半岁耳于是公屡以言事忤旨出殿外服知其道之莫可行也将以仰睎古人而于伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其征乎东阳柳贯谨题（道传博士）
右宋推诚保徳功臣赠太师中书令魏国范文正公书唐韩子伯夷颂真迹笔意精严动合法度有晋人之遗风熈宁以后名公题识具存诚寳玩也按公书此颂遗武功苏舜元南渡后归秦桧氏又归贾似道氏宋亡流入北方李侯戡得之京师来守吴实魏公之郷因谒公遗像以其书归其后之人今藏于范氏义庄子孙世守之窃尝谓时有代谢世有盛衰至于天理民彝则越万世而不可泯者必有人焉王侯之贵晋楚之富死生之大举不能以动其心始足与有为也太史公纂史传思可以厉节义维纲常者许由务光之伦其事不经得孤竹之子遂为数千载人物称首迁之志念深矣唐韩子探其微旨着伯夷颂文正公复得韩子之旨而为之书盖公屡以忠谠不容于时遭诬摈斥守道弥笃所谓不动心以有为者其在斯人欤其在斯人欤夫圣贤所遭之时虽异至于厉节义维纲常而天理民彝赖之而不泯者则一而已故观此书者莫不兴起书云乎哉赞曰于昭民彝不亿而泯肃肃元夫厥徳孔纯弗移弗屈执中允固思皇九有克宁无斁民不可乏主我不陨厥清匪兹元夫日离乱争此何人斯孤竹之子非其君不事非其民不使韩侯作颂郁郁其章魏公书之翼翼其相死生弗渝是式是似旷代同心惟予与尔人获遗书如圭如璠怀徳不替来归其孙维魏公孙子永保勿失惇我风化尚胙皇国 　后学柯九思拜手谨书（敬仲博士）
伏承主奉范君出示先世书诏及文正公手书伯夷颂令集题识仰惟前贤争光日月不敢妄有赞述辄以鄙句奉谢用表惓惓景慕之意云耳蜀郡虞集顿首（伯生待制）
庆厯元臣细字书清风真与伯夷俱潞韩并识何舂应秦贾争藏实蔑污神物护持天爱寳子孙惊喜海还珠敢以微尘赞乔岳愿推余论砭顽夫
企仰前贤岁月深阿衡事业伯夷心义田犹是当时禄遗像能令百世钦窃颂诗书求仿佛黙嗟人物转销沈谁人浪漫矜家世看取天平万石林
敬题文正公所书伯夷颂巻尾长沙汤弥昌顿首再拜（碧山先生）
颂文遥附青云传楷法独推黄素书百世清风元不泯两公髙志更谁如珠遗旧入权臣槖璧返今逢刺史车一巻寳藏同魏笏虹光清夜烛寒虚
文正千年士精忠凛不亡勲名山岳重翰墨日星光乔木参天古幽兰叠砌芳我来拜祠下端欲濯沧浪　髙昌偰玉立再拜（别驾）
孤竹身为百世师范公手染退之辞不知青社挥毫日得似天章论道时
铁画银钩黄素帖珠还璧返岁寒堂须知此事关风教子子孙孙盍寳藏　吴后学干文传载拜（寿道州尹）
青青首阳薇皎皎孤竹子求仁亦何怨清风千万祀昌黎述玄圣雄文剧颂美伟哉青社书感激有深旨列宿丽寒旻羣鸿戏秋水李侯信卓荦不惜百金市分符守吴会开缄授云耳故物传卫公遗璧归孔氏一玩三叹息当思继前轨　元统乙亥三月壬寅新安汪泽民再拜（叔志郡推官）
古之君子之于学也至于成已成物其于天下国家则曰功成治定所谓言之必可行也行之必可言也盖物格知至而至于国治天下平者如此非苟以为言而已世之君子何其言之详而卒不见其成功耶若文正范公则所谓能言之而能行之者也观其所书韩子伯夷颂岂特笔墨之妙其为万世之虑也深矣后学京兆杜本敬观（白原先生）
魏国文正范公在宋朝为名臣称首当时论者或直以为圣人或方之以夔卨是岂泛然而为之言哉观魏国出处始终大节一合乎道其丰功盛徳焕乎简策若日星之不可掩山岳之不可齐与天地相为悠久其穷理尽性以至于命者与今观魏国所书伯夷颂笔法森严直可与黄庭乐毅等书相颉颃是则魏公非特于徳行功业超然杰出其于书法亦造乎其极者也然公不他书而书韩子伯夷颂者尤见公切切于纲常世教未尝一日而忘也披玩再三令人敛衽起敬至元三年后丁丑岁秋九月望后学台哈巴哈谨书
首阳髙节退之颂之吏部文章文正书之时称为三絶赵宋诸贤及有元之材大夫士题咏之不少置其八世孙静翁装潢而珍袭之求名笔以发其光华信可寳已余尝私窃论之伯夷以特立独行之节不待退之颂之而始显惟得退之颂之则其节为益显吏部以日光玉洁之文不待文正书之而可传惟得文正书之则其文为益传故伯夷之节唯知适于义而已初不计后之颂与否也退之之颂深以为乱臣贼子不守名节者之戒初不计后之书与否也三者无心会而为一虹光渥彩昭如日星之垂天使世之乱臣贼子未为者而观此书此颂则神骇心悸而不敢肆其恶已为者而观此书此颂则胆落魄丧而无所逃其罪其有功于世教大矣且文正以清才茂行为时名臣先哲称其事业满边陲忠义满朝廷声名满天下则字画乃其余事然犹庄楷遒丽过人如此真赵宋第一流人物也余适以事过吴伏谒祠下静翁持成巻示余故欣然书之以俟夫知言者得焉蓟丘韩玙载拜（庭玉秘书黄簿）
伯夷颂首云士之特立独行适于义而已不顾人之是非皆豪杰之士信道笃而自知眀者也此数语已足尽伯夷之心文正公亲书此颂匪惟知之亦久蹈之观其立身大节亦不顾人之是非信道笃而自知眀者岂非豪杰之士哉其裔孙静翁先生恬愉乐道独能保有斯文而珍藏之观此者千载清风俱凛然矣后学永嘉郑僖再拜书（天趣先生）
范文正公所书伯夷颂后有秦会之太师贾师宪太傅两人图记宋南渡后此巻必流落江左而尝入其家至李侯戡得之于燕则宋亡之眀年也范氏所居近在吴中两人不能举而归之卒有待于李侯而公之子孙乃获敬受寳藏焉岂偶然哉盖自西方兵寝不用公归而均逸外藩因得以暇日游心于艺事才翁善书而深服公楷法之妙求公冩干卦而公以字数多眼力不逮故为写此颂巻末第云书法亦要切磋未是处无惜赐教而已后来一二大老又推广其说谓公书此实为天下万世纲常计至哉言乎不容复赞一辞也至正七年春正月甲子后学黄溍敬观
韩文称颂伯夷贤黄素真书庆厯年月照眀珠还合浦春风长共义庄田　至正甲申六月辛未燕山呼勒图再拜
宋范文正公书唐韩文公殷伯夷颂想其清风劲节徳行文章真希世之三絶也元初平江太守李侯戡得之中原归之范氏子孙可谓剑出丰城珠还合浦李侯其亦仁人之心欤展玩之顷顿觉忠义之气凛然在天地间令人毛发竦立宋朝十相景仰之忱蔼然见于言辞之表秦贾二公犹加企敬而珍藏之度其心寕无所愧大眀兵至义庄祠宇俱为灰烬此巻同罹此患觊必不存大宗孙廷珍十世孙天倪复觏之于军砦中呜呼公之灵在天天佑其忠俾公之手泽不泯于世是知公之遗泽未艾也雝生二百载后而获观览犹天青白日覩景星鳯皇快平生之心目也河东后学王雝拜书
文正公文章政事载诸简册者窃尝观诵感仰至于遗墨罕获见焉癸未秋予督饷至东吴憩公书院其十代孙天倪持公手泽一轴示予盥手拜阅且羡且栗何也盖所书者非他文乃韩吏部伯夷颂伯夷特立独行圣之清者也后世孰加焉公书其颂所以寓儆者深矣矧公之书法遒劲严整妙絶前代而予也敢不起敬起慕永乐癸未仲秋资善大夫户部尚书夏原吉拜手书于姑苏文正书院
右魏国文正公书韩昌黎伯夷颂一通笔意精妙清古入神虽锺王颜柳不过也余闻书艺也君子贵之艺之美也况大贤之手泽传于后与世俱存公之在盛宋而其名天下重之不特文章翰墨也而学问渊源立朝大节世未必尽知之当时公之书与苏才翁范氏子孙复得而珍惜之十一世孙主奉元理出以相示余生也晚恭覩遗墨肃然起敬悚然在下凛然如公之在前也其真有感发也夫其真有兴起也夫时宣徳戊申仲春上澣奉政大夫戸部郎中零陵刘良拜手谨书
伯夷圣之清者也韩昌黎颂之范文正书之颂之者固尚其节义之清书之者亦尚其节义之清书之以遗苏才翁岂惟欲尚书法之古亦欲其尚节义之清也是书也曽几何年复归范氏非世有贤子孙恶能珍藏之若是耶巡按刘同年葺文正祠堂偕余往观焉顷见主奉从规能善言厥祖不谓之贤矣乎且见其二子其幼者岐嶷不凡而知范氏又将有兴者矣然则公之遗墨不亦留芳于千古不磨者乎成化辛丑秋八月八日句曲戴仁敬题
