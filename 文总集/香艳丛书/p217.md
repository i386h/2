<!-- { "loadSidebar": true } -->
　　〖方绚曰：盘不言大小制度，意如今之棋盘，方广约二尺四寸。画纸为之，最简便，然不如竹木者佳。琢檀楠为质，而镂金银丝作路，则落子琤琮，与响屟并称。若楩梓藉地而织罽张之，使美人容与其上，尤为尽善。盖此戏本以响屟得名，不妨名实相副，正未可以灵岩响屟廊，与东楼之肉双陆同日语也。不知绮罗主人，亦以为有雅俗之别否？拟式如左。〗 
　　　式 
　　〖注：此处有纵横十五格之图。〗 
　纵横十五者，地数三十也。空九作江面者，干元用九也。实得二百十六者，干之策阳数奇也。 
　　注：另一式疑后人所增，以五千七百二十分之，应得二百八十五。当是纵横各十七路，积二百八十九路。空一作江面者，太极也。且天一生水也，实得二百八十八者，兼坤之策阴数偶也。虽小道，必有可观者焉，此之谓也。 
　　　马 
　　作响屟形。 
　〖方绚曰：响屟，即今之高底鞋也。按王筠演连珠云：玉指金桹，处处拂凤凰之袖。金桹之名，其式未知何似。今云作响屟形，似刻玉镂香，都无不可。然循.名责实，绣舃为佳，高底其次。深闺雅集，撷之足下，可入局中。觉琢玉范金，尚其好事耳。不识金屋主.人，以为何如？〗 
　　投子 
　　今作骰子，又名色子。六色，么为越，六为吴，五为施，二为嚭，四为种，三为蠡。 
　　解：一六，首末也，故为王。二为嚭者，俗云比大次也。三四周旋其间，而蠡三种四者，因种在吴，周旋时多，而蠡周旋在越也。 
　　〖方绚曰：《春秋?昭公三十二年》，吴始伐越。逮后于越入吴，则越终沼吴，是吴以越为终始者也。故一为越，六为吴。且吴以骄亡，六在色，为数之极。然与国也，故吴越同一色。施嚭者，亡吴之巨壁也，故同一色。施在越为村妪，而在吴则嫔嫱也。《易》曰：“六五贯鱼以宫人宠。”故五为施。若嚭则身在吴而怀二心于越者，故二为之。以其与一相比，且如俗所云二老官者也。蠡、种者，存越之功臣也，故同一色。蠡三累千金，史称其三迁皆有荣名。而种则筹伐吴七术，越王赐之剑，时语之曰：“子教寡人伐吴七术，寡人用其三而败吴。其四在子”。此所以蠡三而种四也。〗 
　　掷法 
　　六子齐下。 
　　量色 
　　每集，三人，则吴与嚭合，施与蠡合，越与种合。四人则分蠡与施为二。五人则再分吴与嚭为二。六人各得一。 
　　色目 
　　凡掷空五算无五无三不起身，罚二注。无五不起身，罚一注。有五则计色而进。色者本身所得之色也。如得一为越，二为嚭类。越如得五，外有一么则进一步；二么，则进四步。一者一其一也，四者二其二也。他仿此。 
　　〖方绚曰：不起身之罚，兼己未上盘而言。盖六人分曹，先计色上盘。如越有一五一么，吴有一五一六，则准上盘。有二么二六，则准退一步。若第有五，或只有么六，皆不准行。惟施则但有一五，即准上盘。有二五即准进一步。蠡虽无五，而有两三，亦准上盘。有三三则准更进一步。他人所不能，故独罚二注。若他有五而无本色，虽不行准免罚。罚筹贮公作十五分。最初出局者，得五，次得四，又次得三，递减至一。最后出局者不得。〗 
　　分界 
　　左越右吴，吴嚭、施为一曹，越种、蠡为一曹，皆自角而进。吴进向越，越进向吴，色多则递身数过及江。（中所空也，空九空一，皆作进一步）吴越相抗，（皆及江）越进三注于吴，施蠡及江相抗。众贺十注。种嚭及江相抗，种出三注送嚭，吴嚭一同过江。越三人过江而施未及江，罚吴嚭各十注。施先过江，种贺三注。吴过江，越亦过江。适遇嚭，越进一注于嚭。施越齐及江，赏施三注。种施齐及江，种进施二注。嚭施齐过江，嚭进三注于施。 
〖方绚曰：惟罚筹贮公，称进称贺称赏，皆本人受之。〗 
　胜负。吴入越，越入吴，胜负固相判矣。若吴及越起位而适止，再掷无本色，便罚令重起。有本色则出局。先出盘者，各贺五注，递减至末，出三注。惟施得利最多，以其有满盆掷也。 
　〖方绚曰：他人虽有满盆，无五不能行也，故曰惟施得利最多。〗 


　　冯 燕 传　唐　沈亚之 

　　冯燕者，魏豪人，祖父无闻名。燕少以意气任侠，专为击球斗鸡戏。魏市有争财斗者，燕闻之，往搏杀不平，遂沉匿田间。官捕急，遂亡滑。益与滑军中少年鸡球相得。时相国贾公耽—在滑，能燕才，留属中军。他日出行里中，见户旁妇人，翳袖而望者，色甚冶，使人熟其意，遂室之。其夫，滑将张婴者也。婴闻其故，累殴妻，妻党皆怨婴。会从其类饮，燕伺得间，复僵寝中，拒寝户。婴还，妻开户纳婴。以裾蔽燕。燕卑蹐步就蔽，转匿户扇后，而巾堕枕下，与佩刀近。婴醉且瞑，燕指巾令其妻取，妻即刀授燕，燕熟视，断其妻颈，遂巾而去。明旦婴起，见妻杀死，愕然，欲出自白。婴邻以为真婴杀，留缚之，趋告妻党，皆来，曰：“常嫉殴吾女，乃诬以过失，今复贼杀之矣，安得他杀事？即其它杀，安得独存那？”共持婴，且百余笞，遂不能言。官家收系煞人罪，莫有辨者，强伏其辜。司法官与小吏朴者数十人，将婴就市，围而看者千余人。有一人排看者来，呼曰：“无令不辜死者。吾窃其妻，而又煞之，当系我。”吏执自言人，乃燕也。司法官与俱见贾公，尽以状对。贾公以状闻，请归其印，以赎燕死。上谊之，下诏，凡滑城死罪皆免。　　亚之曰：“余尚太史言，而又好叙谊事。其宾党耳目之所闻见者，而谓余道元和中外郎刘元鼎语余以冯燕事，得传焉。呜呼！淫惑之心，有甚水火，可不畏哉！然而燕杀不义，白不辜，真古豪矣！”此传恰与孺子入井行乞不受二书同参。 
 

　　书叶氏女事　清　番禺屈翁山大均 

　 叶氏女者，名九姑，顺德龙山乡人。父曰世章。女及笈，其母之同产弟薛玉书者，为媒以字其族弟梦莲。女以古无甥舅为婚之礼，辞于父母，父母不从。比婚夕，入门则逃之于玉书之家。于是梦莲速讼。有司者不知婚姻之律，判使成婚，遣役人监女以往。女痛哭，遂投井中。邻有宋氏者，闻之叹曰：“噫嘻！女礼义人也。”救之。女遂不嫁，去为尼。 
　按律，堂外甥女，虽无服，不得为婚姻。又外姻尊卑为婚，以亲属相奸论。夫舅尊也，甥卑也。女一守礼，而朝廷之律以不违。顾有司者，不以尊卑不得为婚为断。而以悔婚为断，使主婚者不坐，而男女陷于非礼，乱人伦而蔑王章，罪莫大焉。夫女也，在家从父，而有时父母之命不可从，不可从而从，是为不孝，故夫愚孝者，父母之罪人也。女之不从，盖以礼事其亲，且以礼事其舅，未尝知以律为之大防也。乃有司者，不惟不知律，且不知礼，而必以女于不可从而从。呜呼！上好礼，则民莫敢不敬；上好义，则民莫敢不服。义者何？律而已矣。女之不嫁，非不欲嫁，不敢嫁也。上之不好义之所致也。其去而为尼也，不敢复信其父母，不敢复信其舅。骨肉之间，视之若陷阱焉。吾身苟留，不能保其不终罔我也。一废其身，而父母之羞辱毋贻，舅之刑罚可以免，无杀其女与杀其甥女之名，所全者大，有功于伦常何如也！噫嘻，可以旌矣! 


　　女官传　清　番禺屈翁山大均 

　屈大均曰：“尝考广州女子被选入宫者，南齐有区美人，以贤淑称。至唐武曌时，南海进七岁女子，则以能诗。顺宗时，南海贡奇女卢眉娘，则以巧于刺绣。南唐刘晟时，苏才人博通经史，才貌兼美，掖庭以大家称之。刘鋹时，黄琼芝、卢琼仙、李蟾姬辈，皆为女侍中，日侍红云之宴，与诸学士赋诗为乐，皆广州人也。然妖曼蛊淫，卒致其君于倾覆，论者无取焉。明兴，乃有屈美人、陈司彩之流，以才德人供内职，夙夜勤恭，为帝后所重。斯亦女流不世之遇哉！旧《广州府志》载列女中凡得六人，予简出别为《女官传》；盖谓女之仕也，能为天子诏后治内政，而有补于君德，亦与贤士大夫相等云尔。 
　屈氏，番禺人，洪武二十二年，以才色被选人宫，擢为美人。奉侍敬谨，上恩宠甚厚，召其父母兄弟诣阙赐宴，锡赍有加，复遣官送还岭表。予尝作《洪武宫词》有云： 
　　新选珠娘作美人，潇湘香草满宫春。 
　　离骚数为君王诵，讽谏心劳似楚臣。 
又云： 
　　三间苗裔在番禺，有女多才似绿珠。 
　　一人宫中称第一，不曾歌舞上氍 毹。 
盖谓美人祖姑云。然窃有疑焉。吾屈氏迁居番禺者，只有沙亭一族。美人祖姑既生番禺，则必为沙亭之族。然未知其父兄何人。是时吾八世从祖仲舒，当洪武初，从东莞伯何真归命，官任景元师府总护，出镇紫荆。子伯民、孙兴世袭。伯民以军功升任京都督府都总护。仲舒之弟季舒，以子伯通军功，赠神武卫指挥使。其侄志浩以阀阅点充吏员，征巴蜀有功，官辽东百户。美人祖姑，是谁所生女子乎？于京中被选乎？抑于番禺被选乎？当选时，实以知书有才藻，非仅容色之美，故予宫词云然。磋夫！吾屈氏妇女，在昔知名于世者，仅一女媭，今得美人祖姑而二矣。吾修闾史，以此二人为吾宗贤妇人之冠，可谓不诬也哉！美人非女官也，然其初实以选为女官进宫，故以列于《女官传》之首。 
