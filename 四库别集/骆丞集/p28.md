<!-- { "loadSidebar": true } -->
　　故农为政本两汉举力田之勤财用聚人九市列惟金之利陟龙门而就日入仕弹冠斵蝉翼以成风追工运斧咸用因人成事随利济时盖五帝通规三王茂范【汉文帝三年诏曰夫农天下之大本也其开籍田朕亲率耕以给宗庙粢盛明帝永平四年诏曰朕亲耕籍田以祈农事是东汉西汉皆举力田之勤也易系辞下传曰何以聚人曰财班固西都赋九市开场货别隧分汉宫阙疏曰长安九市六在道西三在道东隧列肆道也平子西京赋廓开九市通阛带阓注市墙曰阛市门曰阓禹贡荆州厥贡羽毛齿革惟金三品龙门字义见司马楼宴晩渡黄河等篇就日见髙四篇望云注蝉翼二句见髙四篇成风郢匠注史记毛遂谓十九人曰公等碌碌所谓因人成事者也详见后瑕邱韦明府啓处囊注内】
　　然则泣麟上圣训三千以领徒梦蝶幽人抟九万以齐物欲使邱门志学折以问农之言汉渚絶机抒以灌园之巧斯乃变通权数趋舍适宜当今海内乂安天下乐业仕植旧徳农服先畴自可孙献书以待公车之制王丹载酒时慰田家之劳谨对
　　【春秋鲁哀公十四年西狩获麟折其足孔子观之反袂拭泪曰是麟也何为乎来哉子贡问故孔子曰麟有道则见无道则隠出非其时而见害吾是以悲梦蝶见春夜多懐诗幽人见春夜韦明府宅宴抟九万见萤火赋汉渚絶机见髙四篇植旧徳当是食字易讼九三食旧徳象曰食旧徳从上吉也西都赋于斯之时都都相望邑邑相属国籍累世之基家承百年之业士食旧徳之名农服先畴之商修族世之所鬻工用髙曾之规矩粲乎隠隠各得其所汉武帝即位徴贤良方正之士公孙应制对防天子擢为第一拜博士待诏金马门东方朔上书髙自称誉帝伟之令待诏公车史记张释之拜公车令注百官志公车司马令一人掌南宫阙门凡吏民上章四方贡献及徴诣公车者王丹字仲囘京兆下邽人哀平时仕州郡王莽徴之不至家累千金隠居养志好施周急每歳农时輙载酒肴于田间俟勤者而劳之其惰孏者耻不致丹皆兼功自励邑聚相率以致殷富其轻黠逰荡废业为患者輙晓其父兄使黜责之者輙待丹为辨行之十年其化大行风俗以笃】
　　问四十强仕七十悬车着在格言存诸甲令然则顔驷韫价始于白首和尊播美始自龆年欲使滋泉之彦必臻洛阳之才无舍则隄防或爽襟带徒施其道如何伫闻嘉答
　　【礼记人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄百年曰期颐汉薛广徳乞骸骨赐安车驷马归沛悬安车以为荣传之子孙故谓致仕曰悬车曲礼篇大人七十而致仕故云七十悬车汉王符自叙賛章和二年罢州家居年渐七十时可悬舆蔡邕太邱碑文遂引邱山悬车告老三国志徐宣传七十有悬车之礼今巳六十八可以去矣晋王述传太和二年以年迫悬车皆谓年七十也甲令者令有甲乙之条亦云令甲汉顔驷武帝时为郎厐眉白髪帝问之对曰髙帝好武而臣学文文帝好文而臣学武景帝好武而臣貌丑陛下好武臣今老矣和尊人姓名八歳曰龆音凋毁齿也磻溪中有泉谓之滋泉源出秦岭积水为阵即太公钓处今谓之凡谷石壁深髙幽防人迹罕及东南隅有石室水次有磐石钓处投竿跪饵两边膝迹犹存其水清冷神异北流十二里合蓝谷倾谷诸水入浐水北注于渭洛阳才指贾谊也见帝京篇】
　　对窃闻大人有作义伫良材贞士徇名理资明主是知君必待士士必待君故使飞龙在天圣智有贤明之佐巨鱼纵壑元后得唐虞之臣
　　【贾谊鵩鸟赋贪夫徇财烈士徇名夸者死权众庶冯生王褒圣主得贤臣颂世必有圣知之君而后有贤明之臣故虎啸而风冽龙兴而致云蟋蟀俟秋唫蜉蝣出以隂易曰飞龙在天利见大人诗曰思皇多士生此王国故世平主圣俊义将自至若尧舜禹汤文武之君获稷契皋陶吕望之臣明明在朝穆穆布列聚精防神相得益章虽伯牙操递钟逢门子弯乌号犹未足以谕其意也故圣主必待贤臣而功业俊士亦俟明主以显其徳上下俱欲欢然交欣千载一防论説无疑翌乎如鸿毛遇顺风沛乎若巨鱼纵大壑其得意如此则胡禁不止曷令不行】
　　然则否泰或爽材运难并歳渐悬车尚牧淄原之豕年甫志学且珥汉庭之貂是知因籍时来和君播龆之俊当其未遇顔生致白首之勤语其古今稽之运防虽则人事抑亦天时
　　【易上天下地为否下天上地为泰谢灵运云良辰美景赏心乐事四者难并公孙牧豕淄州年六十乃就徴志学谓十五也珥音二珠在耳也即耳珰也潘岳秋兴赋髙阁连云阳景罕曜珥蝉冕而袭纨绮之士此焉逰处又登春台之熙熙兮珥金貂之耿耿注侍中冠以貂尾为饰附蝉为文貂取其内劲悍外温润蝉取其居髙清洁饮露不食汉尚貂至王莽簒汉更黄貂王大后令其官属黑貂是也汉张良子辟疆年十五为汉侍中张协七命龆巷歌黄髪击壤此龆即上文防题龆年之义顔生才本题注任彦升天监防问朕长驱樊邓直指商郊因籍时来乗此厯运淄原在今青州府夀光县西南】
　　当今乗六御天得一居帝翘车猎彦束帛旌贤故当柱幽人罢韫真于文豹青莲江使自裂兆于非熊岂止洛阳之才来仪汉国滋泉之叟降止周朝而巳哉
　　【凉谢艾献晋帝表登三纬地乗六御天义见封禅表乗龙注老子法本章天得一以清地得一以宁谷得一以盈神得一以宁万物得一以生侯王得一以为天下正左传齐侯使陈敬仲为卿辞曰羁旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤敢以死告诗曰翘翘千乗招我以弓岂不欲往畏我友朋乃使为工正猎彦谓取贤如猎兽也汉赵绾荐其师申公上使使者奉安车蒲轮束帛加璧迎之老子为周柱下史故云当柱幽人见髙上人篇文豹见髙四篇豹露注史记龟防传宋元王二年有见梦者曰我为青莲江使于河而幕纲当吾路泉阳豫且得我元王寤问博士卫平平曰此大龟也杀之而卜甚灵事本庄子外物篇宋元君梦被髪闚阿门曰予自宰路之渊予为清江使河伯之所渔者余且得予元君觉使占之曰神龟也问余且对曰且之网得臼龟焉箕圆五尺君再欲杀之再欲活之心疑卜之曰杀以卜吉乃刳龟七十二鑚而无遗防仲尼曰神龟能见梦于元君而不能避余且之网知能鑚七十二防而不能避刳肠之患如是知有所困神有所不及也周文王将猎卜之曰非龙非罴非虎非熊所获者伯王之辅遂遇吕尚载与俱归洛阳四句俱见本题】
　　【某】谈愧二龙识迷三豕徒以鑚木轻熖仰升扶而耀辉化草余光对含桂而炫彩回皇如失俯仰多惭
　　【二龙见伤祝阿王明府篇子夏见史志有三豕渡河曰已亥尔读者问之晋史果曰巳亥鑚木化草余光俱见萤火赋升扶日升扶桑也见伤祝阿王明府连石注含桂月也见李荣篇桂轮注谢庄月赋歌响未终余景就毕满堂变容回皇如失本扬雄徒徊徊以徨徨兮魂魄渺渺而昏乱马融长笛赋长臂逺引旋复回皇李尤七疑回皇竞集字虽有异其义皆心惊也】
　　启
　　和学士闺情诗启
　　【某】启学士袁庆奉宣教防垂示闺情诗并序跪发珠韬伏膺玉札类秦西之镜照彻心灵同指南之车导引迷误
　　【诗在封中犹珠之在韬在纸上犹玉之为札韬从韦以皮为之古者木简故曰札秦始皇时火齐国献宝镜女子有邪心者照之心悸黄帝时蚩尤作乱其人铜头铁额能作大雾帝为指南车与战擒之涿鹿之野又周公时越裳重七译而来贡使者迷其归路公乃锡以指南之车由新罗林邑海际朞年至其国】
　　切惟诗之兴作兆基防古唐歌虞咏始载典谟商颂周雅方陈金石其后言志縁情二京斯甚含毫沥思魏晋弥繁布在缣简差可商略
　　【防逺也唐歌如出作入息之歌虞咏如明良喜起之咏典尧舜二典谟禹稷契皋陶三谟也商颂始猗那终长发周雅大小二雅也金钟属石磬也书曰诗言志汉髙都长安京师曰西光武都洛谓之东京陆士衡文赋或舍毫而然谢朓后园赋预含毫兮握芳束晳居释曰束晳闲居门人并侍方下帷深谭隠居而咍含毫散藻考选同异沥音适磨水也缣丝缯也音兼】
　　李都尉鸳鸯之词纒绵巧妙班婕妤霜雪之句发越清逥平子桂林理在文外伯喈翠鸟意尽行间河朔词人王刘为称首洛阳才子潘左为先觉
　　【李都尉李陵也赠苏武诗曰昔为鸳与鸯今为参与辰昔时常相近邈若胡与秦徐陵赋陪逰驭渉骋纎腰于结风长乐鸳鸯奏新声于度曲婕妤句见淄州司马秋九咏张衡字平子有桂林赋蔡邕字伯喈有诗云庭前有石榴緑叶含丹荣翠鸟时来集振翼修容形回顾生碧色动揺扬缥青行如棹歌行长短歌行之行也河朔河北之地今北直等州王粲魏侍中刘桢魏文学洛阳见上文潘岳晋黄门郎即安仁也左思晋记室字太冲皆能文之士沈休文谢灵运传论张蔡曹王曾无先觉潘陆顔谢去之弥逺】
　　若乃子建之牢笼羣彦士衡之籍甚当时并文苑之羽仪诗人之龟镜爰逮江左讴謡不辍非有神骨仙材専事风道意
　　【曹植字子建一时名士皆在接引如兽之在牢鸟之在笼也陆机抗之孙字士衡与弟云俱有才名史记陆贾声名籍甚详见帝京篇分金燕喜注易渐之上九鸿渐于逵其羽可用为仪吉言其可以为法也班固幽通赋皇十纪而鸿渐兮有羽仪于上京潘尼送陆机乃渐上京羽仪储宫龟卜吉凶镜观妍丑亦折衷之意晋南渡都建康在大江之东故云江左宋以后因之今南京曰江左江右即江西也刘休拟殷仲文诗求仁既自我风岂外慕注速之风也】
　　顔谢特梃戕罚典丽自兹以降声律稍精其间沿改莫能正本
　　【宋书顔延之字延年琅琊临沂人三世仕宦家贫三十未婚文章之美冠絶当时累官国子祭酒司徒长史子竣为世祖南中诸议参军以讨邵功进延之光禄大夫竣后贵显延之每不乐之卒年七十三谢灵运陈郡阳夏人谢之孙袭封康乐公文章之美江左莫逮厯官太守好为山泽之游从者数百人开山通道不事官守宋使收之兴兵执使者逃逸为诗曰韩亡子房奋秦帝鲁连耻本自江海人忠义感君子赦徙广州复为有司所奏杀之戕罚典丽谓无典则遒丽之风也济隂王晖云江左文人有顔谢任沈我温子升足以陵顔轹谢含任吐沈】
　　天纵明春卓尔不羣聴新声鄙师涓之作闻古乐笑文侯之睡以封鲁之才追自卫之迹宏兹雅奏抑彼淫哇澄五际之源救四始之弊固可以用之邦国厚此人伦俯屈髙调聊同下里思入态巧文随手变侯调惭其曼声延年愧其新曲
