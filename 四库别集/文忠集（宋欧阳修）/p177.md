<!-- { "loadSidebar": true } -->
　　准内降翰林学士王珪等状称臣等叅详真宗大中祥符八年楚王元佐以皇兄诏书不名仁宗即位泾王元俨以皇叔賛拜不名天圣五年加诏书不名此国朝崇奉尊属故事今濮安懿王于仁宗皇帝其属为兄于皇帝合称皇伯而不名者臣等谨按仪礼为人后者为其父母报及按今文与五服年月勑并云为人后者为其所后父斩衰三年为人后者为其父母齐衰期即出继之子于所继所生皆称父母又汉宣帝光武皆称其父为皇考今来王珪等议称皇伯于典礼未见明有引据伏请下尚书省集三省御史防官定议闻奏
　　奏慈寿宫劄子
　　二十三日中使韩和赍到皇太后实封劄子一封付中书为尚书省集议濮王典礼事中书检勘自皇帝登极后应皇亲尊属并各追封加赠惟有濮王并夫人为是皇帝本生父母合下有司检寻典礼并前代故事遂具奏请寻奉圣防过谅闇别取防近自皇帝释服从吉遂再奏乞下两制以上及太常礼院详定寻据王珪等奏称崇奉濮安懿王典礼宜一准先朝封赠期亲尊属故事髙官大国极其尊荣中书为未见议定合称何亲再下详议续据王珪等议称皇伯中书检详仪礼为人后者为其父母报及今文与五服年月勑并云为人后者为所后父斩衰三年系义服为人后者为其父母齐衰期系正服即出继之子于所继所生皆称父母是古今礼律明文其王珪等议称皇伯即前代并无典故须今奏乞下尚书省集官再议只是令议合称呼何亲所有合行尊崇典礼未曾议及今来忽防皇太后降出指挥臣等窃恐是间谍之人故要惑圣聴离间两宫将前代已行典礼隠而不言但进呈皇伯无稽之説欲挠公议臣等各是先朝旧臣若于仁宗承继大统有碍事体岂敢妄为自取众人之罪况今来已奉皇帝手诏令权罢集议臣等若不具述前后理道虑皇太后不知始末兼外廷凡百公【一作博】议若皇太后却欲亲见两府并百官理防窃恐有亏圣徳兼臣等限以朝廷规制亦必不敢对见谨具奏闻谨奏
　　称亲手诏
　　朕面奉皇太后慈防为议濮安懿王典礼久未施行已降手书付中书濮安懿王谯国太夫人王氏襄国太夫人韩氏仙游县君任氏令朕称亲仍尊濮安懿王为濮安懿皇王氏韩氏任氏并称后朕以方承大统惧徳不胜称亲之礼谨遵慈训追崇之典岂易克当且欲以茔为园增置吏卒守卫即园立庙俾王子孙主奉祠事皇太后谅兹诚恳即赐允从宜令中书门下依此施行
　　牓朝堂手诏
　　朕近奉皇太后慈防濮安懿王令朕称亲仍有追崇之命朕惟汉【一有史字】宣帝本生父称曰亲又諡曰悼裁置奉邑皆应经义既有典故遂遵慈训而不敢当追崇之典朕又以上承仁考宗庙社稷之重义不得兼奉其私亲故但即园立庙俾王子孙世袭濮国自主祭祀逺嫌有别葢欲为万世法岂皆权宜之举哉而防官吕诲等始者专执合称皇伯进【一作追】封大国之议朕以本生之亲改称皇伯厯考前世并无典据进【一作追】封大国则又礼无加爵之道向自罢议之后诲等奏促不已忿其未行乃引汉哀帝去恭皇定陶之号立庙京师干乱正统之事皆朝廷未尝议及者厯加诬诋自比师丹意欲摇动人情惑众聴以至封还告勑擅不赴防明缴留中之奏于中书录传讪上之文于都下暨手诏之出诲等则以称亲立庙皆为不当朕览诲等前防亦云生育之恩礼宜追厚俟祥禫既毕然后讲求典礼襃崇本亲今反以称亲为非前后之言自相抵牾继以尧俞等不顾义理更相唱和既挠权而恃众复归过以取名朕姑务含容屈于明宪止命各以本官补外尚虑搢绅之间士民之众不详本末但惑传闻欲释羣疑理宜申谕宜令中书门下俾御史防出牓朝堂及进奏院遍牒告示庶知朕意














　　文忠集卷一百二十二
　　钦定四库全书
　　文忠集卷一百二十三
　　宋　欧阳修　撰
　　劄子一首【是嵗十月撰不曽进呈】
　　臣伏见朝廷议濮安懿王典礼两制礼官请称皇伯中书之议以为事体至大理宜慎重必合典故方可施行而皇伯之称考于经史皆无所据方欲下三省百官博访群议以求其当陛下屈意手诏中罢而众论纷然至今不已臣以为众论虽多其説不过有三其一曰宜称皇伯者是无稽之臆説也其二曰简宗庙致水灾者是厚诬天人之言也其三曰不当用汉宣哀为法以干乱统纪者是不广本末之论也臣请为陛下条列而辨之谨按仪礼丧服记曰为人后者为其父母报报者齐衰期也谓之降服以明服可降父母之名不可改也又按开元开寳礼国朝五服年月丧服令皆云为人后者为其所生父齐衰不杖期葢以恩莫重于所生故父母之名不可改义莫重于所继故宁抑而降其服此圣人所制之礼着之六经以为万世法者是中书之议所据依也若所谓称皇伯者考于六经无之方今国朝见行典礼及律令皆无之自三代之后秦汉以来诸帝由藩邸入继大统者亦皆无之可谓无稽之臆説矣夫仪礼者圣人六经之文开元礼者有唐三百年所用之礼开寳通礼者圣宋百年所用之礼五服年月及丧服令亦皆祖宗累朝所定方今天下共行之制今议者皆弃而不用直欲自用无稽之臆説此所以不可施行也其二曰简宗庙致水灾者臣伏以上天降灾皆主人事故自古圣王逢灾恐惧多求阙政而修之或自知过失而改悔之庶几以塞天谴然皆须人事已着于下则天谴为形于上今者濮王之议本因两制礼官违经弃礼用其无稽之臆説欲定皇伯之称中书疑其未可施行乃考古今典礼虽有明据亦未敢自信而自专方更求下外廷博议而陛下遽诏中罢欲使有司徐求典礼是则臣下慎重如此人君谦畏如此君臣不敢轻议妄举而天遽谴怒杀人害物此臣所谓厚诬天也议犹未决仍罢不议而便谓两统二父以致天灾者厚诬人也其三引汉宣哀之事者臣谨按汉书宣帝父曰悼皇考初称亲諡曰悼置奉邑寝园而已其后改亲称皇考而立庙京师皇考者亲之异名尔皆子称其父之名也汉儒初不以为非也自元帝以后贡禹韦成等始建毁庙之议数十年间毁立不一至哀帝时大司徒平晏等百四十七人奏议云亲諡曰悼裁置奉邑皆应经义是不非宣帝称史皇孙为亲也所谓应经义者即仪礼云为人后者为其父母报是也惟其立庙京师乱汉祖宗昭穆故晏等以为两统二父非礼宜毁也定陶恭王初但号共皇立庙本国师丹亦无所议至其后立庙京师欲去定陶不系以国有进干汉统之渐丹遂大非之故丹议云定陶恭皇諡号已前定议不得复改而但论立庙京师为不可尔然则称亲置园皆汉儒所许以为应经义者惟去其国号立庙京师则不可尔今言事者不究朝廷本议何事不寻汉臣所非者何事此臣故谓不原本末也中书之议本谓称皇伯无稽而礼经有不改父名之义方议名号犹未定故尊崇之礼皆未及议而言事者便引汉去定陶国号立庙京师之事厚诬朝廷以为干乱大统何其过论也夫去国号而立庙京师以乱祖宗昭穆此诚可非之事若果为此议宜乎指臣等为奸邪之臣而人主有过举之失矣其如陛下之意未尝及此而中书亦初无此议而言事者不原本末过引汉世可非之事以为説而外庭之臣又不审知朝廷本议如何但见言事者云云遂以为欲加非礼干乱统纪信为然矣是以众口一辞纷然不止而言事者欲必遂其皇伯无稽之説牵引天灾恐迫人主而中书守经执礼之议及指以为奸邪之言朝廷以言事之臣礼当优容不欲与之争辨而外庭羣论又不可家至而户晓是非之理不辨上下之情不通此所以呶呶而不止也夫为人后者既以所后为父矣而圣人又存其所生父名者非曲为之意也葢自有天地以来未有无父而生之子也既有父而生则不可讳其所生矣夫无子者得以宗子为后是礼之所许也然安得无父而生之子以为后乎此圣人所以不讳无子者立人之子以为后亦不讳为人后者有父而生葢不欺天不诬人也故为人后者承其宗之重任其子之事而不得复归于本宗其所生父母亦不得往与其事至于丧服降而抑之一切可以义断惟其父母之名不易者理不可易也易之则欺天而诬人矣子为父母服谓之正服出为人后者为本生父母齐衰期谓之降服又为所后父斩衰三年谓之义服今若以本生父为皇伯则濮安懿王为从祖父反为小功而濮王夫人是本生嫡母也及为义服自宗懿已下本生兄弟于礼虽降犹为大功是礼之齐衰期今反为小功礼之正服今反为义服上于濮王父也反服小功于宗懿等兄弟也反服大功此自古所以不称所生父为伯父叔父者称之则礼制乖违人伦错乱如此也伏惟陛下聪明睿圣理无不烛今众人之议如彼中书之议如此必将从众乎则众议不见其可欲违众乎则自古为国未有违众而能举事者臣愿陛下霈然下诏明告中外以皇伯无稽决不可称而今所欲定者正名号尔至于立庙京师干乱统纪之事皆非朝廷本议庶几羣疑可释若知如此而犹以为必称皇伯则虽孔孟复生不能复为之辨矣
　　为后或问上
