<!-- { "loadSidebar": true } -->
　　白眼傲千古，寸心罕所褒，匪余天性刻，为厌俗士浇。不期桑梓间，乃有真贤豪，李君风雅士，骨格超尘嚣，夙抱经世术，良相齐萧曹，顾乃淡名利，遐踪希渔樵。杏林春日丽，橘井寒云高，聊试医国手，神技通肓膏。至诚尽人性，物理亦并包，名园植佳果，檇李夙誉迢。冰盘荐碧实，味胜露井桃，栽培合时节，几费抱瓮劳。一物且得所，在宥功自超。泰西课种植，富国大业昭，中华靳地力，百产日渐凋。君真有特识，格物争龙标，推行必尽利，自卜一国饶。我生愧不才，未蒙投李交。僵卧老树根，馋涎贪且饕，题此乞李诗，费尽五色毫。
　　咏龙湖檇李即呈少园先生政之 秀水 陶崇信 金？
　　栽培不数徐园种，匡济还储内相才，丛李阴中读灵素，神仙陆地此徘徊。世变无涯似奕棋，小园庾信赋清词，会须春夜开樽宴，醉我花浓雪聚时。亭树无尘障绿阴，冰盘玉液沁诗心，高踪借此悬壶隐，未许人增杏满林。映门藤蔓绿连天，蜷隐廉溪我亦颠，愿得蟠根仙种贵，枣园缺处补盘旋（余家荒园多枣树）。
　　李少园席上赋檇李诗，用张叔未解元韵。 秀水 陈念曾 育周
　　树影交加爱此庐，主人留客看晴湖。豪情北海倾樽酒，嘉会西园补画图。食实竟分廉士饱，移根曾见老禅癯（谓净相寺绍升和尚），坡仙若啖君家果，不羡山中种橘奴。
　　咏檇李次张叔未先生元韵，即呈少园仁兄郢政。 嘉兴 计燮钧 曙楼
　　柯条密布读书庐，遥溯嘉名著地图。爱护园林添食谱，饱尝冰雪称诗癯。粉痕欲拭还沉水，爪印空留渺泛湖。最好君家佳果熟，山中不羡菊为奴。
　　少园先生索题檇李图，俚词二绝，强以报命，工拙不计也。 嘉兴 郑实镰 惕庚
　　饫闻仙果产新篁，自笑生平未始尝，今日捧来名士册，心维口诵几评量。仙根分植自怡情，得此瑶章远著名，我愧才疏无好句，抛砖引玉递心倾。
　　少园仁兄屡饷檇李，赋此奉谢。 嘉兴 钱发荣 恒甫
　　物必以人重，地以人得名。浣花草堂直千古，南阳草庐如雷鸣。一物之细何足数，一果之味何足评。王氏有谱实创格，今者李君相与成。李君敦孝友，朋侪亦多情，我侪年年饱琼玖，携来倒箧筐共倾。李君之李食祖德，李君之李如躬耕，不独果之美，贵以德之清。一果一孝思，灌溉见经营，交梨火枣莫与比，鲜荔冰瓜莫与争，橘井堪仿佛，杏林堪弟兄。我诗何足取，聊以布真诚。鸿 篇钜制尽搜罗，骚人韵士并蜂嵘，从此李君名不朽，一李之重等连城。
　　少园仁丈见惠檇李，并招饮西园，赋此留别。 嘉兴 程锺裕 子良
　　味苦何须问道旁，君家果品压群芳。香分橘井清泉活，种乞禅门法雨凉。北海琴樽供管领，西园翰墨许评章。年年招我幽篁里，几度餐霞到画堂。龙湖堤畔荡轻舟，朱资纷纷映书楼。指树便知名士姓，爪痕端为美人留。惠非琼玖愁难报，诗和阳春句漫投，占得芳园消得恨，使君清福定千秋。
　　庚子春暮同人集李氏园，拈韵赋檇李各一绝。 嘉兴 朱鹤龄 鸣皋
　　爪痕犹带美人香，南国珍奇树一行，可惜吴宫沉醉日，不教花绕纳贤堂。
　　少园先生索题檇李，赋此答之。 嘉兴 张存义 子贞
　　朱李纷纷映夕阳，龙湖图画自天张。一痕爪欲寻西子，几树身经托梵王。诗订竹田应续谱，风高橘井易流芳，繁华世界清闲福，底怪君家愿独偿。
　　咏李园檇李，和清仪阐主元韵。 嘉兴 高步云 闻钦
　　幽雅无如处士庐，园林好似辋川固。果因越女声名重，种自儒家骨格癯 绝胜频婆来北土，远逾菱芰产南湖。若除此味都凡品，莫问梨儿与菊奴。
　　题少园姻叔檇李图，步汝霏张先生元韵。 嘉兴 陈文照 子光
　　咸知嘉树托僧庐，那说西园亦有图。分种昔曾劳处士，题词今始倩诗癯。颗同羊枣传千载，地似龙形傲五湖。果谱倘然增位置，芳名定胜荔支奴。
　　少园先生见赠檇李，诗以谢之。 嘉兴 张桂芬 鸿年
　　灵根托净土，佳种出徐园。吾郡昔遭乱，君家果独存。醉含千颗色，捣遍一舂痕。橘杏丛丛外，壶天别有门。
　　少园姻兄家栽檇李百株，一日以徵诗启索题拙句，赋此。 嘉兴 蒋若济 作舟
　　小劫换沧桑，剩有君家果。鸱夷去不回，爪印留颗颗。
　　少园李丈以檇李徵诗启见示，率成四绝即乞郢政，时光绪二十八年孟夏月也。 秀水 陆佐廷 辅平
　　茫茫沧海竟横流，斗室凄凉勤杞尤，为忆卧薪尝胆事，每因檇李读春秋。爪痕一掐认微茫，佳果亲尝剧可伤，越霸既成吴又沼，美人关系国兴亡。昔年荡桨到龙湖，曾见浓华数百株，想是活人能活物，疮痍处处赖昭苏。愧无琼玖报先生，投赠连番荷盛情，惟我今年难下咽，茅檐多少待炊氓。（米价奇贵，禾地方议平？事，尚未就绪。）
　　赠少园李文 秀水 陆佐？ 昌年
　　扁舟昨自魏塘来，檇李新诗诵几回，但看吟壇争树帜，犹疑吴越战场开。（余执贽吴先生树人门下，侨寓嘉善。李丈嘱余在嘉善遍徵题咏，得唐啸登诸先生作，今年五月余回里，遂携以归。）鸱夷一去渺无踪，烟水茫茫荡碧空，惟有此间留硕果，依稀犹见笑颜红。美人韵事总销魂，一捻纤纤认爪痕，拟代王郎更旧谱，而今剩有李家园。
　　少园仁兄属赋檇李，率成二绝奉答。 嘉兴 陈杜万 练江
　　芳魂零落托孤根，几变沧桑此独存，吴越已随流水杳，美人纤爪尚留痕。佳种曾从佛寺夸，龙湖移植几年华，（此种，少园先世从净相寺分来。）缘何天假归宗派，嘉树仍应属李家。
　　水调歌头 古郯 陈敬修
　　少园尊兄以檇李图寄题，填此就正。 连琪花贝树，合玉液琼浆。疑有仙人幻术，并作满园芳。无言将军渺矣，醉月坐花学士，到此应飞觞。试将指痕认，定是长爪郎。世清白，家儒素，业岐黄，摘落天边星斗，暗酬活人方。拟彼杏栽董宅，合有龙盘虎卧，风雨常护将。泽流丹溪远，根接濑乡长。
　　倚江神子 平湖 张金圻 兰修
　　少园先全以檇李图寄示，赋此奉题，即请正拍。
　　西子曾留一掐无，到而今爪印犹符，询他味美如何，南中百果，尽搜罗品评，谁比数。 谁佐骚人大白浮。锡嘉名，以地传流徵诗。待好诗酬言，将李报木瓜投，间曾钻核否。（檇李一名醉李，李有爪痕，系西施所掐。鄙人尝著 《如是观园记》五千言，独此果犹详。）
　　西子妆 阳湖 刘炳照 光三
　　壬寅夏五，少园仁兄分饷檇李，填此奉报，藉博一粲，并希正拍。
　　佛宇铺金，（檇李推净相寺为第一，物罕见珍，兼金难得。后苦官吏需索，寺僧多伐去之，仅有存者。）星精孕玉（北斗第五星名玉衡，主李，吴地为斗分野，夏季斗柄南指，檇李产于南方，熟于夏日，玉衡之精华殆独锺于是与。）历劫 犹存嘉树。花开细白，霏晴雪，系铃幡，几番珍护。光阴小暑，缀朱实离离如许。喜君家恰派分仙种，潘徐输汝。（龙湖檇李百有余株，系少园之祖泉石先生，自净相寺分种得来，前人所云潘园徐园，皆净相遗种也。）问追溯，檇李城荒，醉杀西施否？争传佳果阅兴亡，掐纤痕，独留千古。羞辞故土，（檇李远 移别郡，其种必变。）让樱荔早登天府，赋新词，待续王郎旧谱。（王芑亭广文著 檇李谱，考核綦详。）
　　庆喜泽 山阴 金名 名翁
　　壬寅夏五，少园仁兄属题檇李诗册，填此就正。
　　挥梦空亭，飞仙古寺，根蟠艳擅园林。珠缀交柯，莺门婀娜烟深。楠榴细格，垂青玉伴，碧池帖仿来禽。泻冰壶，丸月投筵，星颗寒侵。
　　临流甲盾，追尘劫，暗野云，龙战血化天阴。尚说吴宫红绡，浅沁香斟。山河冷台风梧影，算一痕掐到秋心。问珍丛，清角愁弹，慿换宫音。
　　题少园先生檇李图 嘉兴 邱元宰
　　仙根移种著龙湖，骚客吟诗共谱图。曲沼环村开北墅，修篁荫日护东区。夏垂佳实霞无异，春发芳葩玉不殊。越女爪痕千古在，相传佳话不虚诬。
　　咏檇李，和眉寿老人韵，录呈少园先生郢政。 嘉兴 王文瑞 秋霞
　　佳果相传出佛庐，阿兄昔日绘成图。（芑亭兄所著檇李谱，绘净相寺图于 卷首。）琼浆玉液清诗思，金匮囊治病癯（先生善歧黄术）。果有嘉名标鲁史，乡铙胜景占龙湖。（李园檇李，为龙湖八景之一。）今年长夏无霖雨，灌溉还须嘱健奴。
　　跋尾
　　李司马少园谱伯，刊檇李题词既竣，其哲嗣进修巡尹，以示佐宸，因得尽读之。为书其后曰：自泉石老人雅好种植，清仪阁主赠以题咏一帙，于是李园檇李，遂为龙湖八景之一，文字之有权，若是哉。今少园司马经营灌溉，树益繁，实益馥，而海内知已题赠之作，更美不胜收矣。往者佐宸在司马席上读檇李题词，不尽此数，如李丈子远、王丈退安、金丈鹿茵、高丈逸庵，其诗清丽可诵，而皆未付梓。询诸进修，则转辗传观，不知浮沉何处，是可惜也。虽然诸君子负 风雅之才，为世所称述者，固无藉乎是编，而李园檇李，则因是编而名益彰也，此所以可贵兴！岁壬寅日躔鹑首之次，同谱侄秀水陆佐宸拜题。
　　后序
　　先曾祖泉石公善吟咏，能书画，工篆刊，精堪与，尤肆力于医。顾性淡泊，不与人争胜，而雅好种植。尝移栽净相寺檇李于舍北，与二三知已赋诗饮酒其问以为乐，今忽忽百年矣。岁月变迁，园林无恙，家严敬承先志，加意培养，每当初夏，白华朱实，望之烂然，顾而喜日：此先人手植，没而不彰可乎？用是遍徵题咏，岁储月积，得若干首，将付梓。命焕章为之后序。夫先曾祖多材多艺，一人实兼数人之长，其可述于后世者，豆必藉檇李哉。然当日著作之富，兵燹以后，罕有存者，闻川李子远先生搜其剩稿，采人《竹里诗萃》，仅吉光片羽而已。独此檇李二百余株，获之百年，传之三世，既载县志，今又得海内士大夫相与歌咏，以纪其盛，此或可慰公在天之灵，虽然，经营灌溉不辞劳瘁，能使先植久而弥新者，家严之力也。岁次壬寅夏四月，男焕章百拜谨识。
龙湖檇李题词
　　龙湖檇李题词序
