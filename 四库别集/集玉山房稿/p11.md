<!-- { "loadSidebar": true } -->
　　公讳守礼字与立号与川葛姓出葛天氏代有名人公以上五世始居德平一世讳士能二世讳亮三世讳友才四世讳智由岁贡任鳯阳右卫经厯里谥恂正先生配张氏五世林塘府君讳环配李氏实生公两府君俱以公贵累赠吏部侍郎戸部尚书都察院左都御史张累赠夫人李累封太夫人公天性端介幼即聪敏大父授以书史輙了悟甫踰十岁侍大父宦鳯阳自为饮食以奉路逢楼舟鼓吹问之即为职官遂奋发戒饮问学日新十七逰邑庠十九补廪饩文声丕振屡试居首邑侯唐公期以魁觧给马神庙舍为读书所庙近娼居曽不知其门户一日有妓被凌走避书房輙令扶出有董生约同读公至见其自奉颇厚退谓淡泊乃士之常此何以明志也辞不徃富戚郭某等馈华衣文绢虽贫弗受戊子发觧有司约出五百金为赆具籍将征公以年当饥馑恳辞数四竟请其籍焚于堂己丑会试入京馆有暴死女为祟众皆闻惧公独不觉是年登进士除河南彰德府推官有袁大江者贷郭洋金积负不再得流落起为大盗捕获觧张佥宪庠处袁大言曰吾非常盗郭洋背有龙文欲辅举大业已约河北数百家为翼招皆懐庆卫辉彰徳富室及士夫子弟张信之行盛同知时雍鞫审相同复以事大行公再审全无验其诬郭洋等者旧衔也林县县学及马柳泉公俱为洋保袁始吐实公具由以报张怒翻异曰此事甚大初入仕不知嫌疑可避乎公曰正谓事大故从实具招若避嫌疑一身计耳数百家无辜关系相去何如张意不平后竟如拟三府良家郭洋一族俱得免张以公忤已意屡短于抚按堂僚后张升贵宪副去王肃庵来廵按问公曰李顺孙在河北何如公曰才敏逹文案立办张庠何如公曰谨官箴秉法不挠王作色曰此皆大有物议何独不闻厯举其事公谓大人监察庶官固当亷访下官伺上司长短何用且恐失忠厚故不为也张曽无一事容公而公不较如此署府印遇节朝赵王王命以朝服见公谓朝王旧礼皆吉服执不从王刑逼引礼官以恐喝长吏再三为劝公曰宁违令旨何敢错服闻宁藩初命各官朝服惟李崆峒不肯事竟如何竟用吉服时两行人在侧谓执之甚是崔后渠公闻之云不图葛子有是识有是力也先赵府以汉王事请减护卫正身还锦衣卫余丁留彰徳日繁以泅脱差役起家殷富者数百家安阳羙田宅半为所占而徭役独累居民公审编皆入安阳籍居民始苏丁众欲合在锦衣者具奏公竟不为之动良医王彦章怙势武断先夺李臣地被行刺害其家人后董仲文典王月地又夺之与价值不及半事发行公赵王面谕公断地与章使文招虗公谓李臣之事殿下所知渠不悔悟仍蹈覆辙宁复有家人代其死者竟直文而彦章如法王欲拓府第以逺僻隙地易近府紧要四衙门长史宻申廵抚既准旋召府县官至张盛筵出重币凂之公曰今日之事为公乎为私乎王曰公公曰众亦知公惜殿下以公事私行也此事长史申之廵抚主之府县官无与今用宴币倘事成人将谓府县官受贿卖之矣岂不成私殿下遂亟撤币而罢改建永城县有蒋臣翟璇者两家争胜各集数百人相闘逾夜各死一人乃互讼四年不决公得其情曰盛明之时乃敢聚众厮乱为首者皆当死据伤各有对可偿据称致死图頼各宜自偿遂各坐一人众咸称当狱始决连累数百人始安有生女先许嫁夫乆出不归乃更他婚者公谓妇人贵从一而终律虽离异然复曰不愿者倍追财礼良有深意竟以不愿科断使先婚者无夺妇之耻未婚者无娶残之嫌妇人无再醮之丑是为三成后上司仍断归前夫一妇两夫同渡妇愧投河死人益服公委筑夏口白河与张同知郭通判分工公计处详宻后二工溃公所筑独存钱鲲王鹏与公同推府随廵按毎辅其不及且为荐扬问其故曰先生出身少一节廵按相待已自有间若复有长短相形益难立矣吾不欲独显诚欲相成也人以为难辛邜入场王肃庵以公尽心特委于废巻中细阅取中数人如经魁李时春谢江等皆举进士在彰徳三年余大半公出毎出必自赍费金外一无所受至汴城查盘毕以所余买铜鑵一枚归过河冰待渡仍卖以为费抚按交荐云年妙而志向不群才髙而法守亦执又云推勘讼多平反操履行维清洁已无私心人无怨言又云惟刑之恤而明清俱备豪强頼以震慑守已之正而请托难干士庶为之称扬委修黄河堤岸云连遏横流而救万民之生命委署县事整顿刁邑治土豪而为一方之保障旋奉勅奬云惟亷惟恕克慎克明平反功多刑无枉纵荐章交上最绩是书进阶为文林郎癸巳缺风宪行取公时年二十九十月至京佥谓迟两月则三十可得科道公曰吾但知顺命安分耳遂升兵部主事守山海关太宰汪诚斋称公于王浚川曰渠在彰徳甚有声望崔后渠亟称之未几同乡李正夫升出吏部以众荐举公代铨司吕东汇欲见公李惓惓劝行公曰若徃拜则涉于求竟不徃寻用李中丽公谓此吾两同年用之犹我正夫曰不意公如此之髙山东正气也愈为敬重至关岁饥饿殍盈途设法以赈多頼存活山海旧无乡饮为创立并乡射礼举行观者如堵旧无养济院为建屋四十余间分男女备井臼人月给米三斗三年满日除支外尚余谷二千七百余石以武职不知重丁祀为制祭器偹仪文亲临加敬童子谭坊贫而向学捐俸为娶闻宫氏子孝特为表扬朝鲜入贡国王及使臣各有贽公却之使臣曰旧有此一旦异常恐国王见罪公书示曰封疆之臣无私交故不受使臣以徃来过关为扰复强公公曰关以御暴不以为暴送往迎来柔远之宜若受是私征也终不受渠感服拜谢其国王为公立石于鸭绿江岸后有出使者见之归谓人曰与川公见重于海外如此关禁进贡夷回不许夹带牛角弓面等物有犯者公除夷人名不复来乡大夫颂云郄髙丽之方物清誉播于海邦发女直之私藏严威震于荒服山西商游辽东者多取假引过关旧但令毎引纳银三两公戒谕必待原籍真引仍行山西立号簿为对一人投假引试之公验知追问如律前弊一洗人皆以给引回籍后公为山西参政乡民迎拜称谢曰各家有子商辽东至二十年不归者闻明公守山海必验真引人始归家迄今有父母妻子之会公之赐也关原禁马守关太监因而取利一二士夫亦为之公曰朝廷设禁有司藉为竒货可乎榜令一人一骑者听成羣则罪于是商人既便而转贩者息锦衣校尉常假称海廵于沿邉诓索有司皆礼待至关踵故态进见公曰海廵必有衙门差遣票帖可出看渠谓系卫差有帖不与人见公曰关法盘讦奸细焉知汝非奸人鎻系押搜得诓索财物若干具招连人赃觧京发大同充军后无复纵索东方者关宅旧凶公处三年不觉满日移出公馆吕岩野入宅輙惊惶逹旦而卒人以公为神佑云十六年回部与杨公虞坡张公西林立会读古今名臣奏议大学衍义补诸书堂公称曰三人可谓仕而优则学矣同僚羡之十七年丁父忧杜门谢客独居三年服阕李中丽文选升太常以公前譲欲荐公仍为吏部太宰许松皋文选王象山嘉宾皆允乃作书托人接催北上公以日浅不行旧吏部林东城春周枣山乡皆起复先至中丽甚恚来迟公曰随遇而安可也中丽不欲无代以本部胡缨溪鲸为众忌议出之于外用其缺公闻曰挤人而夺其位岂君子之心果尔予当乞病归必不忍就遂补祠祭主事旋升主客员外仪制郎中仪制事务旧无前件簿籍有所题行只凭吏举致令迟速颠倒甚有遗弃者公为置簿随事登记挨次施行亲为注销由是事无遗而吏弊亦微宁藩同逆者家属发髙墙后以人众难容许回府为庶人因复营谋请封夏桂洲掌部时准袭中尉乡居已若干人公至司有踵请者公曰此辈法当诛灭为庶人幸矣具稿参驳宗伯严介溪曰桂洲准行已久渠现在阁何可遽变况我亦江西人顾参之未便不如立案不行公谓此奉旨看了来说法不可行理难遽已只得据正题覆意外之祸听之而已得旨不准封令甲郡王故絶止许近支以本爵管理府事不许继封时山西交城懐仁襄垣三府皆故絶亲支奏请继封公立案不与行来人潜住京师上下打点皆听许之只伺公出司则再举二十年二月会试公以三试进题皆在中夜感伤寒危急各府人伺知即上本吏胥蒙蔽署印者随与题覆三府俱获继封公病少差见报惊诧复大病交城因奏讨仪仗吏复索贿乗醉犯言被东厂缉知搜出打点记帐司礼监阁部皆万吏八百写字者一六百一四百独无公问何故无其人曰非郎中病不敢进此本公名大振又亲郡王无嫡子准庶长袭封秦府永寿王妃故无出有庶子又擅娶邵氏请封次妃部参奉旨姑准为内助名色生子惟燱封鎭国将军永寿故其庶长子奏准主丧居府内未及袭卒子懐墡为庶长孙惟燱夤縁得封其母为继妃遂以已系妃出与墡争封公谓燱生于母为内助之时与正妃不同墡系长孙父见奏准主丧居府墡当封稿呈未发值公病在告部乃题准惟燱袭王后懐墡诣京具奏王浚川在院叅详径直懐墡而惟燱财爵两空人以公有定见云是年封王拟差官已定费鹅湖公子懋良为尚寳适自家来又欲求差夏桂洲以亲力为之请介溪强以张尧年差与之既题懋良以晋府道迂辞疾不行桂洲介溪又为言请易之公谓朝廷之上岂容以公子性任意行止四司皆为之劝公曰朝廷命下臣子死生以之渠敢诈疾国法何在予宁忤执政终不敢从遂自诣桂洲言桂洲曰吾在阁题有何害公曰尝忆刘太常鋭亦阁老子初与人争差既辞疾不行被叅得重谴可为前监公曰郎中执是遂促懋良行宁藩逆废令弋阳王以本爵管府事乃求审理与之以教授职卑奏欲以审理辅导公叅之得旨戒谕未几乞长史与二人乞校尉与五十名其校尉巾帯事在仪制公曰弋阳欲全比亲王是入继亲王也何谓以本爵管理府事竟不允后长史亦被言叅革二十一年三月有称周府辅国将军睦榣子者驰部甬道进见身敝絮裸露猥不可状问其年貌与玉牒不同介溪初欲送会同馆旋疑其诈又欲送法司公曰馆有四夷人亵国体甚送法司如真何以处之皆不可乃题请顺天府送周府行廵按查处又念系宗室也为制冠履衣服送之汴果认收养去会试开科各布政共帯银二千两送部公用嗣有务侈者不敷取顺天废寺银充补公谓前开科未有废寺银皆足用今何可指此妄费但节省可足乃自其身及吏皂之需近所添者皆裁之既送録夏桂洲多用七百本犹索二百介溪许之公以无对介溪大怒以送部堂数多譲公公曰旧规如此且二百本为多较七百本如何介溪黙然公侯伯袭爵在礼部堂上及司官皆用厚币公一无所受三年满部注考云以浑厚之徳处躬以纯实之心莅政亷靖无訾端确有常二十一年王湛泉与龄为文选推公河南提学曰吾欲兄正一方士习公至任惓惓以崇徳行敦本实身心体验为首阅巻铢两必较低昻不爽乡试无考遗才者所取前列厯科登荐殆尽法严持正士大夫不得入一书相干其子弟有诸生应退及童子稍通未録者则命有司明禀稍从寛假曰朝廷优礼臣下尚有世荫乌可使缙绅后无衣冠盖情法两尽也尝谓提学职一方风纪孝子顺孙义夫节妇之旌表必由之至于名公巨卿勲业在朝行谊在乡一旦物故只听其子孙陈乞无力者竟湮没堂堂缙绅不能比于乡人之匹夫匹妇何其失伦因于何柏斋王浚川既殁特具呈抚按转乞题请给赐如例归德夏邑之间为河南南北直隶山东交界而北至兖州东至淮安南至庐州西至开封皆近千里地则众尾之会盗贼出没人各雄长公修河时熟知之因忆刘项之后其地兴戎不乏国初不立府为失筭督学之暇与李石迭廵抚言李谓改建府治非地方有事不可时雒宪使三峪甚是公公曰待先生廵抚时幸勿忘未几果代廵抚公再用议请遂会题得允改归徳为府设县附郭二千余里之中始得填实南北东西聫络不逞者无所容矣任中按院荐公古朴不偕于俗体端方素重于清曹考校而进绌公平崇表而稽核详当官师有儆黉校肃然迄今河南人犹称为眞宗师云二十四年升山西参政分守冀南道驻汾州庆成永和二王府在中甚狡悍前有参政刘公者以难处移驻介休人益无忌招纳亡命出没行刼城市戒严道路梗絶河南黄宪副润升大参分守报初至适会于少参敖曰吾方自此来因甚言地方之恶黄遂弃官去以公补之公至即返驻汾整饬武备量为什五分布街衢严晨昏启闭中外得无虞宗室竒潾表檬亲为叔侄先以讦奏成雠聚众相鬬军民连累者不可胜计公委曲转谕仍示以利害所终二宗闻之曰听葛先生言使我惕然乃设宴好合各诣衙门哭谢去在汾三年无复相犯升本省按察使蒲州有山阴襄垣二府互构讦奏数年不结公为调停题覆两府争遂息晋府庄田散在太原鴈门宁武之间皆其牧马山场册籍用寳钤纪后以旁支入继年乆子粒不收山中居人占为己业王府查出竟更招佃戸遣官主之居人遂啸聚三百余人杀官倡乱连年不平公至拘首者服以罪令比照百姓办纳税粮例行令崞县收觧该府不失禄额而山中居人亦欣然就法佥宪朱公征慎许可人也尝谓公未至晋府宗室拥途强索至不可行公至则退避无一来者及公升去复如故盖公威望素重处置得宜故能潜消豪右之气如此晋人好斗轻生犯大辟奉决单者累至三百余人谷聚庵廵按临决前夕尚未拟定以其名纳壶中令门子用筯夹之得数人阅其招又与众无异难而问公公曰论招情均应死但细阅中有犯两死罪者请详之谷再复检视慨然曰此皆死有余辜散在册中初不觉也事遂定二十六年冬升陜西右布政使哈宻遗孽寄住肃州城下生齿日繁野性渐横人畜禾稼岁被伤掠公常虑主客不敌之患与廵抚杨公虞坡计便宜适王肃庵仪谪肃州兵偹道过省公谓之曰肃州时务寄畨为重坡公方求人处公其人也杨授之经画肃庵用其计不数月畨人尽安置境外肃州无虞公有力焉韩府宗室纵横假讨禄米入省骚扰如冠服等项动勒索布政司一二千金岁以为常公至陜王杏里昺为左使宗室四十余人来王阖门避之遂赤身羣卧门前公出谕曰宗室贵重何苦如此渠惊起曰葛先生也因言欠禄米冠服等项公令回待查给不从适各处觧银大户在司公呼大户至前曰汝等所觧钱粮要用心看守万一有奸人乗机盗窃甚勿干扯众位贤宗也遂皆驰去不复来二十八年升左布政使二十九年入觐有宗室至潼关欲入京奏事者传印台廵抚留还馆榖公回停止供应反复晓以利害其中长者曰先生言句句是我等不知故每每来今却知即速回不复来矣后公在南京会张正野兵侍相见礼毕复拜谢曰我初升陜西左辖时念惟平凉宗室难处既至一年不见心颇疑之又逾年不见因问左右知公先日有处此亦阴受其惠也民有张某以民田一谷献秦府曰此本府牧地其父曾管王遂立石刻曰秦府牧地民以告公公查册系添注问其父年则计当时未生遂断与民仆所立石王屡遣人为言公以晋府事正对争端乃已初秦王入继主者輙派给禄粮公谓此当奏请王不悦一月后户部果题叅奉旨切责布政司掌印官而府长史承奉俱提问公之入觐也库官禀称有余银数千当送公用公谓吾自有官盘纒何湏此渠称旧例如此留亦终为后来者有耳公斥之曰焉知后来者非贤作正支销可也分毫弗受分宜当国贿赂盛行各布政供奉不赀独公无所馈朝觐赁居各府出银若干为用云此旧规公辞曰布政取府则府取州县州县又将取之百姓是交征也恶可竟以俸金自赁考察过堂属中卫幕有老疾当去者公为之觧冢宰曰考语原布政司所定何自异公谓此皆去省逺未尝面见止据各府申文注之今至京来叅始知其不然自是布政差错何可以屈小官也时夏冢宰屠总宪亟口称曰吏部堂上肯自认错人谁其肯迹此当为贤能第一矣岁八月十三日升河南廵抚履任之日均赋役抚流移严武偹奬贤能黜贪恶稗官债令闻风觧绶经过士夫出俸为会布政司银分厘不取台諌阁部亦无所馈遗也三十年四月十五日升户部右侍郎六月十九日奉勅总督宣大山西等处粮饷公督理详明威惠并施复题趂时召买粮草以裕军需以便官民及审度兵势敌情预拟督调战守以成安攘等疏九月二十一日奉命回部管事总督苏舜泽廵抚刘公玺各有厚赆公弗受总兵赵国忠馈文币银噐约二百金公并其帖却之渠谓先任者犹以此为薄更索百金焉有并帖不受者大为叹服十月升吏部右侍郎三署铨印量地方之逺近为选官之定法关节不通人无私谒太宰阙当推执政者各欲用其私人至假上旨挟用之公悉不听特推屠公侨周公延题上众用惊异虞坡诸名公亟称羡不置公以守令最关民生而进士自期逺大乃近时进士名额限三百领郡邑者纔半题增四百名至贡举有贤特为引荐一日谓杨文选曰举人亦有好者何为淹滞杨以无对公亲披册示之曰某某经十余荐何为无好者即优擢之吏典出选旧惟吏部及锦衣卫吏得授八品其行移通否不论公谓均之为吏岂可使有势者独便宜乎但据考之前后除授又例吏旷役乆则革福建吏二百余人以先廵按有事未与考既补考具文送部该司拟尽革之公谓渠以先无按院非其自旷二百人前程乌可一旦轻弃乎皆与选以去一日太宰万治斋问公曰知吾所以敬公乎吾向家居见舍亲某曾为仪制家资巨万叹曰仪制之富人也如此既复见舍亲曽为仪制吏曰亦不尽然有山东葛公者不惟不取即携亿万无敢至其门后予起南京又闻公评推重今为同僚见公之清正端亮有过所闻公诚当代一人而已三年满授通议大夫领祖父母以下诰命中有迪哲悬公计弊吏治官师有所匡率士心頼以维植等语仍録荫送监读书三十三年升吏部左侍郎三十四年升南京礼部尚书初至革教坊供办本部公席时东南用兵日久公应制条陈御倭四事一任能将以定武功一调近兵以便节制一修城堡以永保障一劝富积以济急用累千余言复举偹倭将才若干人上嘉纳之三十五年以关陜地震李相公南渠出察九卿严世蕃等考最公以老致仕时年正五旬也有以时艰得退为贺者公谓身为大臣义非洁已何以贺有叹壮年去位者公谓吾以书生跻正卿足矣何叹为先是世庙已知公清曾向中官称之后公退推补南礼书世庙问葛守礼何徃左右以年老致仕对世庙惜之归家奉太夫人以孝闻日课子弟侄孙读书庠生执业从逰今多有登科者闲居涉猎书史东莱博议及通鉴纪事本末皆手断注经书义多发前贤所未发偹载先君过庭纪闻録中间理农政曾无一事干公府上司欲为建坊闻而恳辞乡人贫不能举丧者多给棺敛林某等以贫售地价减旧值公不忍更倍与之四十四年鲍廵抚荐云学识弘深操持方正厯任三纪誉望夙布于明时退处十年风节益孚于众论隆庆元年起户部尚书以母老具辞奉圣旨卿才望素优司农重任特兹起用宜作速前来供职不准辞太夫人复强公行乃勉赴召至见钱法不行疏以当严禁令和籴时估参差疏以当谨权量民逃地荒请下诏劝农勿并庸于租经用不足议令各省铸钱以便民裕国悉荷施行一日相国问时弊安在公谓下陵上替情盛法微吏不肃政不举奸不戢民不安天下未平以此之故会阁臣不和言官因各为攻击一唱百和部院皆然独公无所离附人仰为中流砥柱云是年覃恩授资政大夫领祖考以下二品诰命中有议论足以润色乎国经操持足以转移乎士习秉政无私竭忠罔懈等语寻两疏乞终养人谓公疏可比陈情表奉圣旨覧卿奏情辞恳切准归养归家事太夫人饮食起居必亲爱日之诚弥笃太夫人终丧礼曲尽如居父丧然不以年髙少简隆庆三年罗按院荐云耿介超俗之节直逼古人忠诚许国之心不渉时套抱经济之大畧而执持弗乐于诡随挺振頺之髙标而恬静消变乎华竞诚无愧于大臣之体宜早膺乎帝简之荣四年服阕二月起刑部尚书公疏辞奉圣旨卿老成练逹清愼素闻邦禁重任特兹起用宜遵旨速赴任不准辞再辞奉圣旨卿宜遵前旨上紧前来供职不准辞遂赴召至则疏请申明律例严禁酷官以全民命修举农兵以壮邦本以保万世疆域方士王金等先以进药世皇会当驾崩皆问死系狱公谓堂堂帝王谓为人误害书之史册后世谓何会中伭髙公题前事公审王金等前招俱虗具疏奏云皇考四纪当天既三代之罕有六甲终命亦五福之兼全迹将大渐之时曽无卒暴之患归咎硝黄之说何有指实之凭事理贵真不可妄意法律以正岂得轻加遂通为减释世庙之诬以雪各省招呈至部必亲为阅详度驳稿盈箱人命死而复生者不可胜纪是年十一月二十四日改都察院左都御史具本辞免奉圣旨卿方正老成风裁素着总宪重任特兹简用不准辞入院即请明名分以正纲纪以定民志禁奢僭以明礼节以厚风俗奉圣旨这所奏有禆风教依拟通行禁约又题申明廵按事宜以贞宪体奉圣旨这所奏深于宪体有禆便行与各该廵按御史着实遵行又以京师东南常患淹没请仿井田遗意以防水患以限戎马驰驱五年进士登科疏正始进门无私谒权贵敛手门生有馈以师生恩义强公公谓即门生礼亦不受不尤愈乎竟辞之初楚王为世子所杀谋出武冈王后世子诛二子幼武冈遂摄府事楚府财物半为所取而寡妃孤子大受凭凌都台赵公参之渠遂遣人携重货行贿皇亲中贵各黄金五千拟送部院者黄金二千及入京知掌院为公輙避去曰来时即恐葛公当事今果不协矣后公竟参革管府事方新郑之当国也以华亭旧衔必欲相报公劝之曰朝廷大事多端公当图光明俊伟之业不宜报复不听值有承风旨者籍华亭田五千顷其世官三人拟问革申文到院公皆为复之新郑遂以不附已怨公及新郑以裁抑中贵致两宫今上策罢忽遭王大臣之变有遂令王招为新郑主使者欲因而甘心以偿夙怨已拘其家人仍将逮髙人情汹汹惧祸不测公与虞坡杨公力救之得免及王大臣送法司刑书欲详问公止之曰不可挟寸刃至宫门即当诛此足断矣问之倘再有言更滋多事人以公为得体是年应诏自陈奉圣旨卿职总宪台老成端愼宜益尽心振肃风纪以赞新政不允所辞六年七月二十二日以二品三年考满蒙恩特遣奉御张名赐原封钞二千贯羊一只酒十瓶至私第万厯改元覃恩锡三世都御史诰命中有立朝凛正直之气有古人风论事咸简要之言得大臣体等语未几以衰病乞休奉圣旨卿老成清正委任方殷岂可以微言遽求休退宜安心供职不准辞再乞奉圣旨朝觐考察在迩卿宜遵旨即出供职毋得再辞公勉出视考察事虗心精核品隲当公议复以赏罚之典乆废人无劝惩请举卓异者上面加赏谕贪酷者奉旨拿问人咸悚然思奋万厯二年二月以七十引年乞休奉圣旨卿老成亷正精力未衰宜照旧供职以副委任不准辞再乞奉圣旨朕方属任老成用图治理卿清慎端亮年力未衰宜益用心供职以副委任不准辞三年考察京堂自陈奉圣旨卿职宪台老成公正宜益用心甄别众职以振风纪不准辞是岁当六年考满乃三乞休致云臣六年已满若考满到部而律以七十致仕之例则在七十之外者难议复职在臣自处当先期引退不必再考以俟幽黜奉圣旨大臣以徳望为重不专在于年力卿先朝耆旧清望素隆正宜励翼明时岂可引疾求退宜照旧供职不准辞复谕辅臣云葛都在皇祖时大有声望渠今挺然未老可勉留无放去时公志已决各部诸老皆留公公不听复四乞休致奉圣旨览卿奏既情辞恳切特准致仕着驰驿去仍加太子少保有司月给米四石歳拨人夫六名应用以示优礼旧臣之意公具疏辞免奉圣旨优礼旧臣先朝彛典加恩已有成命不准辞遂具本奏谢仍命孙太仆寺丞昕奉以归归以俸米祀先垄馈幼所从学诸师之后余遍给族人亲故每朔望拜天地家庙节令必祭必恭暇则端坐书斋渉书史终日无惰容优游林皋视在朝转壮健万厯四年促昕回朝是年仲孙曦领乡荐五年春昕升戸部员外郎人以为公余庆所及十月推起吏部抚院复荐公朝野属望愿公复起讵知星辰虚位来日已无多耶呜呼哀哉六年正月朔犹礼羣祀拜圣恩如常二日出拜乡亲观者称充养益盛三日赴家宴四日拜林塘府君生忌五日辰兴喜天霁曰今牛日也牛其安乎方栉沐陡尔疾作遂端坐椅上不复言家人惊惶延医调治乃天不慭遗至二十日溘焉长逝矣痛哉痛哉方公为礼部郎时病垂危者数一日苏而告家人曰夜来梦见上帝帝谓我念尔正直还与寿三纪今适符其年数也呜呼异哉先是除前数日梦召拜天官因具疏辞既觉述以示曦始以曾子易箦之言自比末谓欲守盖棺之节以遂首丘之愿讵意甫旬日而竟如所言耶里中人亦同夜梦公起用持咨文者其人丁姓乃公得疾时则丁日也既疾曦梦公衣冠与乡士夫为别而元宵日昕梦公应召至京冠盖甚盛公果逍遥于九天耶呜呼异哉痛哉公生懿行不能尽述至其动遵矩矱言必凖绳抚孤侄同已出凡接人必以礼位尊而自视欿然宦久而清约如寒士则有耳目所共闻见者居同五世庶几义门人无间言实为徳化乡人闻公疾问候者满闾巷虽妇人亦有愿代者既逝逺近闻之靡不恸泪前冡宰虞坡杨公称公于中丞见峯王公曰公之政绩足以尊国庇民而不居功公之气节足以亷顽立懦而不徼名元辅太岳张公称公于都諌吾山光公曰不动声色而措天下于泰山之安者惟与川公当之立朝居乡可概见矣公生于弘治乙丑二月十二日卒于万厯戊寅正月二十日享年七十有四配王累封夫人邑乡耆讳榛公女子一为先考讳引生邑学廪生早卒赠文林郎右军都督府经厯司都事娶邑医学训科靳公天寿女为先妣赠孺人女一适徳州翰林编修芦公宗哲长子庠生茂早卒孙男三长不孝昕以公荫任今职娶谷氏封孺人次曦山东丙子觧元娶任氏次晧聘王氏孙女二一适官生谷茂椿一诺官生殷盘曽孙男二如龙如麟昕出曽孙女二曦出俱幼不孝昕闻之记曰无羙而称之诬也有善而弗知不明也知而弗传不仁也不孝生也晩兼之愚昧不能悉先大夫懿行不明诚罪若所述事畧不敢有一字之虚以诬先灵至于得传不朽惟名公巨笔頼焉兹将以某年月日塟公于某处伏乞惠言以贲泉台以诏后世殁存均戴衔结是图■〈扌攵〉泪陈情无任哀恳之至
