<!-- { "loadSidebar": true } -->
    敕：徵事郎前河南县尉柳经、儒林郎试太子通事舍人李褒等：濒淮列城，泗州为要，控转输之路，屯式遏之师。故府有寮，军有ヘ，选择补署，得闻於朝廷。而经等皆有所长，宜当是选，守臣奏，因而可之。仍加秩命，用示优宠。经可监察御史充泗州团练副使，散官如故；褒可试太常寺协律郎充武宁军节度泗州兵马留後判官，仍改名“衔”，散官、勋如故。
    ○张讽等四人可兼御史中丞侍御史监察御史同制
    敕：义成军节度马步都知兵马使光禄大夫检校太子詹事兼侍御史上柱国张讽等：御史府自中执宪暨察视之官，皆显秩也，惟怀材而展效者，可以授焉。尔等昨领偏师，出疆赴难，指踪而去，摩垒而还。忠勇勤劳，宜有加奖，故以宪职，第而宠之。可依前件。
    ○啖异可滁州长史许志雍可永州司户崔行俭可隋州司户并准赦量移制
    敕：守袁州司马员外同正员啖异等：有司奉新制，明旧章，凡负疵瑕，必沾庆泽。况尔等各有才用，多淹岁时，谴累重轻，遽从恩贷，班资远迩，率以例迁，如闻进修，岂忘牵复。可依前件。
    ○程执抚亡父怀信赠太保李亡父景略赠太子少傅柏耆亡父良器赠太子少保白馀盛亡父孝德赠太保同制
    敕：中散大夫检校右散骑常侍兼右神武军大将军知军事御史大夫上柱国河东县开国男食邑三百户赐紫金鱼袋程执抚父赠太子太保怀信等，咸有忠勋，播为先德，悉承义训，垂在後昆。故我令臣，皆乃爱子，袭弓裘而秉《诗》《礼》，犹水木之有本源，将使天下之为人子者感恩，天下之为人父者知劝。宜加宠赠，以表显扬。可依前件。
    ○严谟可桂管观察使制
    敕：汉部刺史，掌奉诏条，纠吏理，荩今观察使职耳。桂林秦郡也，东控海岭，右扼蛮荒，自隋迄今，不改戎府。地远则权重，俗殊则理难，驭而化之，非才不可。朝议大夫前守秘书监骁骑尉赐紫金鱼袋严谟，尝守商洛，刺黔巫，州部县道，谧然安理，是能用宽猛相济之政，抚夷夏杂居之人故也。迹其往效，式是南邦。况尔操行端和，文学精茂，宾寺书府，善於其官。勉副前言，俟申後命。可使持节都督桂林诸军事守桂林州刺史兼御史中丞桂州本管都防御观察处等使，散官、勋如故。
    ○杜式方可赠礼部尚书制
    敕：生有宠禄，殁有褒崇，此王者所以明终始之恩，厚君臣之道也。故桂州本管都防御观察等使正议大夫使持节都督桂州诸军事守桂州刺史兼御史中丞上柱国南阳县开国男赐紫金鱼袋杜式方，庆袭台庭，任当垣翰，服名教乃保家之子，树风声为守土之臣，尽礼事君，劳心奉职。奄忽沦逝，念之恻然。况近属连姻，远藩捐馆，闻讣之命，实悼中心。赠饰之恩，宜加常等，俾趋荣於八座，用贲宠於九原。可赠礼部尚书，仍赙布帛二百段、米粟二百石，委度支逐便支遣。
    ○武昭除石州刺史制
    敕：某官武昭：王师伐蔡，尔在行间，致命奋身，挑战当寇，忠愤所感，卒获生全，求之军中，不可多得。司马以尔信直谨厚，可领边城。尔宜酬乃知己，副我朝奖，抚獯戎杂居之俗，安离石重困之人。勉而莅之，其任不细。可石州刺史。
    ○梁希逸除蔚州刺史制
    敕：某官梁希逸，顷为蔡将，陷在贼庭，知有君臣，不顾妻子，率其所属，当战阵前，反旆倒戈，翻然归我。忘家之士，希逸有之。间从司空，再平淮右，指踪衔命，皆称所使。可以移用，俾之守疆。北边列城，蔚为冲要，雄右军号，务兼钱刀。酬勤选能，俾乃兼领，宜思来效，以续前劳。可蔚州刺史兼横野军使，并知本州铸钱事。
    ○卢元勋除隰州刺史制
    敕：卢元勋：乃者镇帅承元纳款之际，柏耆将命之初，军情汹然未知向化，而元勋挺身奋臂，出於众中，指明安危，分别逆顺，颜色不挠，声气甚厉，言行事立，朕甚多之。虽有优升，未酬义烈，宜以一郡宠而旌之，用劝四方闻其风者。可隰州刺史。
    ○杨孝直除滑州长史制
    敕：杨孝直早以才力，从戎冀方，专习武经，通知吏事。承元移镇，孝直实来，询谋驱驰，有所裨助。军郡之佐，宠秩非轻，用答忠劳，以明劝奖。可滑州长史。
    ○张嘉泰可延州长史制
    敕：前丹州司马张嘉泰，一从戎旅，多历岁时，奉职有劳，率身无过。军部长佐，资秩不卑，自丹转延，颇为优稳，题舆便道，往守乃官。可延州长史。
    ○魏元通除深王府司马制
    敕：魏元通有御侮之才，城之略，服勤戎职，善守边州，训旅牧人，有可称者，夫文武迭用，出入序迁，所以关才能而均劳逸也。尔宜解绶郡邸，曳裾王门，饬躬慎仪，以奉朝谒。可依前件。
    ○杨造等亡母追赠太君制
    敕：通事舍人杨造、翰林待诏某亡母等，生播徽华，殁留仪范，训保家之子，为有国之臣，或相礼彤庭，或待诏金马，咸居禁近，率有忠勤。风树之心，必忧深而思远；蓼萧之泽，宜自叶而流根。并启邑封，各从子贵，扬名之孝，与汝成之。可依前件。
    ○张植李翱等二十人亡母追赠郡县夫人制
    敕：寿州刺史张植亡母某氏等：夫忠於上者，教有所自；仁於下者，恩有所延。孝理之风，实繇此作。当今良二千石，皆与朕共理，虽禄不逮养，而名可显亲，将慰匪莪之心，宜流自叶之泽。俾从子贵，咸赠邑封。
    ○陈中师除太常少卿制
    敕：尚书吏部郎中兼侍御史陈中师，早以体物之文，待问之学，中乡里选，第甲乙科。及筮仕立身，皆有本末，不背俗以矫逸，不时以沽名，从容中道，自致闻望。累践郎署，再参宪司，官无卑崇，事无简剧，如玉在佩，动必有声，为时所称，何用不可。朕以立国之本，礼乐为先，今之太常，兼掌其事，贰兹职者，不亦重乎？历代迄今，谓之清选。往复是命，伫观有成，予方急才，尔宁久次。可太常少卿。
    ○衢州刺史郑群可库部郎中齐州刺史张士阶可祠部郎中同制
    敕：某官郑群等：今之正郎，班望颇重，中外要职，多由是选。故其所选，不得不慎，必循名实，而後命之。群与士阶，久典名郡，谨身化下，有循吏之风。会课陟明，宜当是选。国之大事，在祀与戎，一掌祠曹，一司武库，各领其要，尔宜敬之。群可库部郎中，阶可祠部郎中。
    ○元稹可太子左谕德依前入蕃使制
    敕：通事舍人元稹：东宫之有谕德，犹上台之有骑省也，清班优秩，所选非轻。朕前遣使臣，往修戎好，以稹言信行敬，命为介焉。扬旌出疆，反驾奔命，有所启奏，多叶便宜。乃知得人，可以卒事，故加是命，以宠劝之。可太子左谕德，依前入蕃使。
    ○卢昂量移虢州司户长孙铉量移遂州司户同制
    敕：万州司户参军卢昂等，顷负疵瑕，各从谴谪，或远窜荒裔，或未复班资。既逢荡涤之恩，俾及转迁之命。况闻修省以克己，固将校试而用能。吾无弃人，汝宜自效。可依前件。
    ○李石杨张殷衡等并授官充泾原判官同制
    敕：李石等：用武之地，曰泾与原，合为一镇，控扼夷虏。朕授布钺，责其成功。布乃祗惕受命，思有以自辅者，因上言石、、殷衡等，学业才画，堪幄中。分务列官，咸可其请。而布忧边甚切，选士必精，尔宜各竭所能，为知己用。可依前件。
    ○李演除左卫上将军制
    敕：王者法钩陈，设环列，非勋勤之将，信近之臣，则何以久张爪牙，转致肘腋者也。某官李演，常从德宗皇帝南於梁，籍名功臣，谓之“定难”。洎出分戎律，入拱宸居，内外周旋，不懈於位，交戟之下，周庐肃然。今之转迁，示益亲信，移领左广，仍参夏卿。夫八屯之警巡，七萃之勤惰，尔为其正，久察之，宜惜前劳，无隳乃力。可依前件。
    ○康升让可试太子司议郎知钦州事兼充本州镇遏使陈亻炎可试太子舍人知峦州事兼充本州镇遏使李容可试太子通事舍人知宾州事兼宾澄峦横贵等五州都游奕使冯绪可试太子通事舍人知田州事充左江都知兵马使滕殷晋可试右卫率府长史知州事兼充左江都知兵马使五人同制
    敕：容州本贯经略招讨左押衙兼右厢兵马使康升让等，有奉职徇公之勤，有理戎殄寇之效，其帅公素，上章以闻。吾方念劳，尔宜受赏。况容之诸郡有大小，郡之兼职有重轻，量能第功，法铧而往。噫！方藩虽远，朝听甚卑，有善必闻，无功不录。吾言及此，欲尔知之。可依前件。
    ○西川大将军贺若岑等一十二人授御史中丞殿中监察及诸州司马同制
    敕：丞相镇蜀，志在忧边，俾静蕃蛮，实资将校，故加宠任，以责成功。某官某等若干人，类例勋劳，进登班秩。宪官名重，郡佐禄优，参以命之，足为荣奖。尔宜恭承主帅，慎守封疆，戮力一心，无落戎事。可依前件。
    ○前右羽林将军李彦佐服阕重除本官兼御史中丞知军事制
    敕：军有羽林，用法星象，统之爪士，以拱宸居。某官某，前以忠劳，亚戎卫，而能训勇力之士，以备时使，申谁何之令，以奉徼巡，夙夜祗严，不懈於位。既终丧纪，宜服官常，假中执宪之名，行上将军之事。勉修旧职，用副新恩。可依前件。
    ○奉天县令崔鄯可仓部员外郎判度支案制
    敕：奉天县令崔鄯：大凡南宫郎，无非慎选者也。况地官之属，有堆案盈几之文，有月计岁会之课，故员外郎不可逾时缺，不待满岁迁，事剧才难，断可知矣。而鄯自操白简，宰赤县，绳举违谬，惠养鳏恂，皆有善声，著於官次。岂能於彼，而不能於此乎？尔宜率廪人，佐计务，决繁析滞，期有可观。可依前件。
    ○翰林待诏李景亮授左司御率府长史依前待诏制
    敕：某官李景亮：夫执艺事上者，必揆日时计劳绩，而後进爵秩以旌服勤。况待诏宫闱，饬躬晨夜，比於他职，宜有加恩。宫坊卫官，以示优奖。可依前件。
    ○故盐州防秋兵马使康太崇赠邓州刺史制
    敕：故某官康太崇：尝习韬钤，夙称拳勇。使之训旅，能叶武经，使之守疆，能著戎绩。永言殂谢，宜及褒荣，俾追宠於朱幡，庶知恩於黄壤。可赠邓州刺史。
    ○刘总外祖故瀛州刺史卢龙军兵马使张懿赠工部尚书制
