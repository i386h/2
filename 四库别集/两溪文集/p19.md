<!-- { "loadSidebar": true } -->
　　挽诗古所有也挽诗之序古所未有也有之盖自近世始以近世既有而为之序之固无害于古况有可序之道如吾静庵章处士乎处士以世宦家遗孤子卓然有立志卒经纪其家至富且大恒念其亲不逮养毎履春雨秋霜必严享荐之礼凢笾豆之供罍爵之饰常身亲之未有使人代虽旁亲故垄亦常以亲之故而敬祀之可谓孝不忘其亲矣自少尊事其兄依依不忍私藏而异业施及其子犹共爨而食无间言故堂有怡愉之名而数百指之家欢声常满可谓悌能逮其幼矣爱其子择师教之必期于成以演其先代诗书之泽使不坠其家声可谓慈不忘乎其先矣又尝推其孝弟慈爱之道以训率夫乡之人人多服而化之闻其言也无不加敬自非有徳之士能是乎故其殁也人思其徳而悲其不可复见则相与为诗以拟乎古者虞殡绋讴薤露蒿里之遗音洋洋乎如此其盛岂可无言以序哉虽予与处士未稔然先予为主事礼部者其父日孜也后予为主事礼部者其子陬也日孜以眀经举陬以进士出身皆有名于时者予观诸寮宷间已知处士之徳有开于前有传于后矣又岂得不为之序哉处士台之黄岩人讳屿字子良静庵其号云
　　礼部司务马君考满序
　　毘陵胡公为礼部尚书天子亲信而优遇之故于行在建礼部视百官府为最先诏入莅政之朝公进羣属于堂戒之曰今天子眷念礼部殊深予适与诸君共事于兹盖非偶然之遇也茍思弗竭职弗恭其奚以答上宠昭上徳美哉诸君其与予同懐日孜孜以图报称惟亷可持已寛可容众公可致眀勤不怠可济事而有功允兹是廸则政可良诸君将显有令誉予亦或免于愆众皆诺曰敢不惟公诲言是服是诵求无沗厥官哉退则推公意以徧告其下人已而会稽章公来佐为礼部二公一心以经纶其政不二年而滞者宣纷者理缺者完废者举过者以损不及者以增焕然礼文偹而治具张人皆慎于行化及胥徒执役之人莫不有耻世之言治者以礼部为首称士大夫授官迁秩以得礼部为美选吏于礼部者虽有优陟美任皆顾恋不忍弃去于时马君志善寔职司务得考察诸司人士之勤惰吏事之得失文牒之出入迟疾礼部政成化行之效马君未尝无赞画弼成之功今以秩满赴天官超擢有期矣昔唐董太师陇西公功光朝廷而幕下士孟叔度赞辅为有力其后孟亦声望当时未始不借重陇西焉従事贤公卿之门能易着闻易起自古然也吾知马君他日功名不在人下者以其今日出得其门占之也马君此去而厯显爵尚守其清节雅操如在礼部时则其逺大又可涯哉
　　送主事余君省祭序
　　主事余君天祥奉恩归省其母安人祭其先君赠主事时礼部庶僚在官者十三人相率饮以酒馈以赆赠以诗退余为序夫仕而为僚则旦夕相接也出入相随也职任相守也忧乐功罪无不适均也古人谓同僚之好有兄弟之义不亦信乎然或势以接之货以交之诈以待之刻以处之不骄肆矜恣以争其能施其劳则必怠惰佚乐而不恤其职之隳者皆非君子僚也盖必接之以礼而不倚于势尚之以亷而不交于货待之以信而不诈处之有容而不刻不矜能伐劳而惟谦以自持虑有以隳其职而惟勤惟慎以相勉然后为君子僚焉夫君子之僚则居必欲固其交行必欲厚其别达则相推乆则不遗而非君子僚者何足以语此哉天祥以四眀世家彦由科目起而擢今职其为人详静而不暴于气其处物平易而不矫于情其官礼部也适当外国使命烦剧之余而与同列交未尝有忤色其同列诸君亦皆厚徳君子交于天祥又无不尽其欢其为僚也可谓得其为君子者而去非君子者矣冝乎诸君于天祥之行皆惓惓于懐也因序十有三人姓字于篇使他日有与天祥俱超迁而去礼部也尚不忘今日同僚之交叙别之意郎中则鄞江郑君复言徳兴孙君原贞严陵宋君原仁员外郎则欧郷冯君钦训万载易君时中主事则巴渝丘君用宾清江陈君处善五台马君之龙东阳沈君孝祥湘江袁君孟章横阳陈君重文丰城甘君宗华及球求乐也
　　送陈君止善还临江序
　　临江江右善郡也昔余季祖容窓先生为其郡録事有徳恵及于人人懐之不忘至其后世子弟有道临者临之父老輙相礼之曰吾先録事某之后也不可弃遇之不异其亲戚故旧盖可见其风俗之厚也徃年余复与其郡陈君处善同赴春闱同列进士第同奉恩旨待擢用来家又同陟于朝同官于礼部先后十余年交愈乆而情愈笃未尝见其有相背弃色尚不失其郡之忠厚风今年复得其兄止善则恳乎其情之相孚也脗乎其言之相入也蔼乎其交接之有让也所谓忠厚之风犹可想见止善来京师见其弟之宦日达名日显事业日有就相与序其亲亲之意且数月矣今将归临以乐其安闲之乐予虽守官辇毂之下不得一举趾于临访其父老以求先録事政绩之所在遗爱留思之所存然此心不能不因处善之故而逐夫止善之归迹以徃来乎清江之上玉笥金川之间焉止善归而亲桑梓抚松菊之余必日与其父老相接于言笑相欢于尊俎亦尚能道予之懐否如能道之而临之父老又能听而守其忠厚之风不余弃则余他日归故乡尚当泊舟于临借留数日以尽夫平昔之所愿托止善先致意焉惟时同僚诸君皆爼殽觞酒饮止善于公署之侧而赠以诗谓余于临有旧而交于止善最深不可无文故敢自序其慕临之懐以与止善别追
　　送郑少卿先生致仕序
　　今世士大夫年满七十得去官以息于家者不少也吾侪于四眀郑先生复言之去何独不能置诸懐哉先生由进士厯为礼部主事员外郎郎中先后二十余年吾侪之官礼部皆出其后而常以先进之礼事之不敢慢先生见吾侪之恭已也亦自贬损未尝以后进易之又不吝于奬掖其进故凢与先生接于礼部者无不相好而相徳及先生迁太仆少卿位髙而地浸逺吾侪犹常思与先生时一见面资丽泽之益以笃所谓耐乆交继而郎中马君之龙与先生尤厚者谓先生谢事而去且逾时矣欲従而饯之不可及为之怅然者乆之夫既倦于仕以老为请天子悯其耳目精神之衰不欲拘以职劳以政而赐之老是皆古之礼人之情也先生之去固不为不宜独吾侪私念以为不得复与先生周旋仕途辱赐规切使吾之昩者有所眀戾者有所正如在礼部之日故于心不能不恋恋焉不知先生置身鄮山鄞水间日与其乡人宾客相嬉游于闲安之地酒壶琴咏之侧言笑维时动止皆乐亦复有心于幽蓟以北念忆其故旧僚友乎否周公谓故旧无大故则不弃孔子以为乆要不忘平生之言球也故敢述诸僚之意为文以赠而以周公孔子之道日望于先生意先生不吾侪弃且忘焉
　　庆刘隠君寿旦诗序
　　宣徳八年秋刑部主事刘君广衡念其从父良英隠君明岁甲寅跻六秩孟春二十有八日乃其生辰也而已不得捧觞阶庭之下以为寿乃求士大夫诗若干首将遗归致贺恳属予序之夫年以十二支配十干叅错相承数至六十而一周人生而年周其数则益尊矣故礼谓六十杖于乡而乡饮酒则六十者坐而其豆三盖其齿之尊也孔子六十而耳顺蘧伯玉六十而化其徳之尊也今隠君年既六十则其起居出入自是而可以指使矣其周旋里巷间自是而可以杖矣其乡之饮也自是可坐而受三豆之飨矣然此特尊其齿也而有徳焉所谓耳顺与化虽未易及然闻其居已也忠以谅而遇物也平而恵末为不有徳焉徳与齿优而家又殷又有贤子令孙宗族姻邻以娱其生辰于春和之时景物畅茂之旦其乐为何如哉广衡虽不得拜寿其侧然有士大夫颂祝之词以焜耀其耳目则亦足以赞其寿而助其乐也隠君由今以徃益茂于徳以增其齿则期頥之寿殆将有焉而士大夫颂祝之词又以广衡之故洋洋乎来于万安之邑横街之里特序以肇其端云
　　送礼部员外沈君还南京序
　　圣天子徳加海外间遣中贵人捴甲士帆大舶穹舻道海洋抵暹罗阿丹瓜哇满刺加古里蘓门天方真腊锡兰山诸国收其所谓麒麟福鹿狮虎象犀诸异兽驼鸡■〈宾鸟〉鵧墩铎莺哥诸珍禽金砂珠香翠贝齿角与凢彼产所有此蓄所无之竒货以入中国以为苑囿之寔府库之蔵器玩服饰之用使逺方之人亦得因是以修其敬于朝廷然必冐风潮渉险阻阅数岁而后至至则礼部预请择属官之能且勤者会中使御史给事中徃莅蘓浙闽广诸海上督羣有司集众工偹百器物资用以候其泊而封启其舶籍其物之多寡轻重而归之京师重其事也故濵海郡邑毎悉其民力殚其地之财恐恐焉惟侧耳于礼部官之号召以为进退出纳其事盖柄于礼部也茍礼部官失人则必至调度无章以隳国家之事必至于役用无纪以重其民之忧故礼部毎难于得其人而官礼部者亦恒难于副是选宣徳癸丑寔当其期时南北京礼部行者十二人独钱塘沈君孟珎以祠祭员外郎为众所推得専其事于闽海之上君盖尝为司务兵刑二部勤名徳闻洋溢两京间于剸斯烦理斯剧也不啻若利刄之于盘错焉不啻若坚舟髙帆之欲飞扬于洪波之中焉宜乎为众所推以即有徃而不辞也至是果先十一人来复命于庭及其归也礼部庶僚谓张君之行劳以华君之归装莫良于文词遂不弃球之固劣輙授以简球故偹其事以为君贶云
　　送林玘省亲序
　　世之为妇翁者莫不乐于得佳子壻以增其门阑之喜其为子壻者亦莫不幸于遭贤妇翁以造其器业之成茍妇翁贤矣而不得佳子壻则乗龙之望失子壻佳矣而不得贤妇翁则倚玉之荣莫遂是故氷清而玉润自古以为难而晏元献所以惬意于富郑公之选王懿恪欧文忠公不能不增重于薛简肃公之门翁与壻俱美岂不为人情所快哉武进林玘今礼部尚书胡公壻也公以弘厚有容之徳慱达无遗之学由名进士厯官京师三十余年为腹心于朝廷流膏泽于天下天下慕义之士有不愿赠千金封万户而愿覩公之风采被公之容接也不啻若旱苖待润于时雨其见重于人如此玘得为之壻亦何幸哉玘为世族旧家子弟伟容质而和于声气内笃于孝悌外不为纷华侈靡之慕佻谲之习惟思读书以穷理亲师友以进其能故公乐于壻之使玘能日勤其所进月不忘其所守以增其学之所未至而不丧其行之所已能则髙科之取显仕之跻清节令名之着自不容已所以成夫公之乐也讵可涯哉盖公之盛徳广业已不在古人下为之壻者岂可不以古之人自待乎玘积学于公之馆也有年今将省母与兄于南京球特举壻翁并美之说以庆且期之若其奉慈颜以隆婉愉之色念天显以笃友恭之意则出其天性已然而闻教命于胡公也不为不稔奚容球之谆谆哉
　　送主事袁君还桐庐序
