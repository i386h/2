<!-- { "loadSidebar": true } -->
毅皇帝，好逸乐，狎昵八党。（孝宗不豫，宣刘健李东阳谢迁入见御榻，执健等手曰：东宫聪明，但年幼好逸乐，先生每辅他做个好人。遂崩。太子厚照即位，改元正德，是为武宗毅皇帝。初，帝在东宫，刘瑾以俳弄为太子所悦，瑾故姓谈，自宫投刘太监名下，因其姓领教坊见幸。帝即位，瑾犹掌钟鼓司，与其党八人马永成谷大用张永魏彬罗祥邱聚张兴，其一瑾，为狗马鹰犬歌舞角抵以娱帝，帝狎焉，与同卧起，主谋议，号为八党。瑾尤狯给，通文墨，常慕王振之为人。帝委以机务，章奏不复亲决）
盈庭疏，环跪哭，反纵恣横。
司礼监，内外厂，立居要地。（大学士刘健等闻帝与八人戏亡度，连疏请诛不报，科道交章请除羣奸。诸阉窘，相对涕泣。户部尚书韩文，又命李梦阳具疏草，合九卿大臣疏请将八人缚送法司。疏入，帝惊泣不食，遣司礼监八人诣合议。太监王岳者，素刚直，恶八人所为，云阁议是，明日有旨，奴侪侍上久，第少宽之，上自有处，阁议持不从。诸阉益窘，自求安置南京，王岳与司礼太监范亨徐智亦助文等，密奏帝。帝不得已，允待明旦发旨捕八人下狱。吏部尚书焦芳，以谋泄之瑾，瑾知岳密奏事，八人夜趋帝前环跪哭，以头抢地，帝色动。瑾曰：害瑾等者岳也。阁议时岳独称是，狗马鹰犬，岳买献否？而独咎瑾等。帝怒曰：吾收岳矣。瑾曰：左班官敢哗无忌者，司礼监无人也。有则惟上所欲，为谁敢言者。是夜立命瑾掌司礼监兼提督团营，邱聚提督东厂，谷大用提督西厂，张永等并司营务，分据要地。而外庭不知也。瑾后又分内外办事厂，瑾自领内厂，比东西厂尤酷）
杀岳亨，罢迁健，立逐韩文。（瑾等是夜既据要地，即夜传命榜王岳等，逐之南京。及晨旨下，刘健等知事不可为，各疏求去。瑾矫诏勒健迁致仕，惟东阳独留。瑾又追杀王岳范亨于途，击折徐智背，寻矫旨韩文落职闲住，濒归，阴遣逻卒厄于途。文乘一骡，宿野店而去。韩文，字道贯，洪洞人，谥忠定）
摇社稷，附权珰，焦芳元宇。（吏部尚书焦芳，素与瑾善，瑾引芳入阁，表里为奸。宣府总督刘宇，附芳结瑾，以为兵部尚书。后进吏部，继芳入阁。都御史曹元故与瑾亲，亦历兵吏二部入阁。三人与瑾内外阿结，肆意诛求，凡变紊成宪，桎梏臣工，杜塞言路，酷虐军民，皆芳等导之。廖道南曰：逆瑾擅权，乃有如芳如宇如元者首附之，遂致海内骚动，社稷几摇矣）
六给事，十三道，廷杖除名。（初，刘健等致仕，给事吕翀刘菃上疏留之，南京兵部尚书林瀚闻之叹息。于是南京六科给事中戴铣等，十三道御史薄彦徽等，上疏请斥权阉，正国法，留顾命大臣，以安社稷。瑾矫旨逮系下狱，翀菃及铣彦徽等二十人，各廷杖，除名为民）
枷卿贰，逮重臣，许多缢刎。（瑾矫旨枷号尚宝卿顾璇、都御史刘孟，逮户部尚书韩文下狱，又逮兵部尚书刘大夏下狱，谪戍肃州卫。给事许天锡，手具登闻鼓，状陈时弊，怀状自经死。却夔因瑾私人冒榆林功，难纪叙，亦自经。周钥使还，当赂瑾，苦无资，自刎桃源舟次）
谪阳明，捶艾璞，杖杀源祯。（兵部主事王守仁疏言：给事戴铣等以言为责，今逮至拘囚，恐自是以言为讳，虽关宗社危疑之事，孰从闻之？乞宥铣等供职。疏入，廷杖五十，绝而复苏，谪龙阳驿丞。在途有人随侦，将致之死；至钱塘，乘夜佯投江，冠履浮水上，潜入武彝山。既而恐为南京吏部尚书父华累，卒赴驿。魏国公徐俌与民争田，巡抚艾璞归田于民，俌赂瑾覆勘，以田予俌，谓璞前勘非是，逮下狱，璞不屈曰：此实民田。瑾怒棰之，死复苏，谪海南。钦天监监候杨源奏：自正德二年，火星入太微垣帝座前，东西往来不定，宜思患预防。瑾曰：源何等官，亦学为忠臣耶？逮下狱，杖三十，谪戍肃州，道卒。妻度氏斩芦获覆尸，葬驿后，朝野悲之。御史徐祯，素忤瑾，及巡长芦盐课，应割送余盐银两，祯不从。遂矫旨拿送锦衣卫，杖三十，死于狱。  守仁，号阳明。王华，字德辉，俱余姚人。杨源，字本清，丰城人）
诸部寺，众台垣，叩头长跪。（刘瑾既擅大权，威赫拟于至尊，府部寺衙门官禀公事，日候瑾门，自科道部寺以下，皆长跪。一日帝审录重囚，本内写刘瑾传奉字重复，瑾怒骂之。掌院事屠滽，率十三道御史谢罪。御史跪于阶下，瑾数其罪斥责，皆叩头不敢仰视，久乃起）
为遗书，暑天跪，三百余人。（时早朝有遗书丹墀者，拾以进，则告瑾不法状也。瑾大怒，矫旨跪百官奉天门外。时暑甚，僵偃十数人，命曳出。内竖黄伟曰：好男子，死即死耳，何为嫁祸他人？瑾努目曰：是何好男子？不露章，乃匿名。拉诸监入。李荣曰；入矣，公等俛而舒。令内竖掷冰瓜。有顷瑾来，荣曰：来矣。皆还跪。瑾目之怒，复入。至暮，朝官三百余人，尽送下诏狱。东阳疏救，瑾微闻出内寺，乃得释）
记旧怒，械入京，罚轮塞下。（瑾先已勒户部尚书韩文落职，怒不已，乃以广东司遗失簿籍，遣官校械文至京，下狱考讯，监禁数月，罚米二千石，赴大同亲纳。诸大臣凡忤瑾去者，俱诬以旧事，令输粟塞下。尚书王佐等，都御史熊绣等，皆不免鬻贷以偿。缙绅为之骚然）
榜朝堂，诏奸党，甘露言灵。（瑾矫诏榜奸党于朝堂，传示诘责，略曰：朕以幼冲嗣位，惟赖廷臣弼其不逮，岂意去岁奸臣王岳等窃弄威福，颠倒是非，私与大学士刘健谢迁、尚书韩文等五十四人，递相交通，各反侧不安，因自陈休致。其敕内有名，吏部查令致仕，无俟稔恶。先是举朝交章必欲诛瑾，兵部尚书许进曰：此辈得疎斥足矣，若峻其事，恐有甘露之变。至是果如进言。  许进，谥襄毅，字季升，灵宝人）
蒙清议，伴中书，碑文称颂。（初刘谢二相罢去，李东阳为首相，有监生投诗云：才名直与斗山齐，伴食中书日又西。回首湘江春草绿，鹧鸪啼罢子规啼。盖讥其行不得也哥哥、不如归去之意。后八党父封都督，造坟葬祭之，文皆东阳撰。瑾创元真观于朝阳门外，东阳为制碑文。及瑾诛，御史张芹劾瑾乱政时，东阳礼貌过于卑屈，词旨极其称赞，颇蒙清议。  东阳，字宾之，号西涯，茶陵人，谥文正）
保善类，与康海，吊让同情。（修撰康海，与李梦阳齐名，两不相下。瑾慕海，海不与往来。及梦阳下狱，客左氏曰：君非康对山不生。梦阳勉书片纸曰：对山救我！惟对山为能救我。友诣海，海见书曰：我岂吝恶人之见，而不为良友行也。遂诣瑾，瑾延置上座设席，海曰：我有言，听我则留。瑾曰：云何？海曰：梦阳下狱，而公不援，何也？瑾曰：敬闻命。海解带与之欢饮，达曙乃归。梦阳由是得释，而海与瑾往复，竟罹清议矣。朱氏曰：刘瑾用事，名公巨卿，愿立其朝者，惟冀保全善类，此东阳所以救大夏，康海所以救梦阳也。他如廷杖谪戍，得免死者不可胜数。至匿名帖一事，朝官自五品以下，罚跪送狱未知作何穷究，辍东阳以片言悟瑾，立释者三百余人。与陈太邱吊张让父丧，党祸起多所全宥何异？末可固执偏见，谓其贪位固禄，甘犯清议也。  康海，字德涵，号对山，武功人。陈实字仲弓，许人，汉末为太邱长）
老天子，鹦鹉神，称兵宁夏。（是时刘瑾流毒天下，遣大理少卿周东，度田宁夏，倍益顷亩。征马屯租甚急，敲朴惨酷，诸戍将卫卒皆愤怨，安化王寘鐇素有逆谋，觋王九儿降鹦鹉神，妄言祸福。每见寘鐇，辄呼老天子。寘鐇乘众怨，令宁夏生员孙景文以言激众怒，遂与都指挥何锦周昂等举兵反，杀巡抚安惟学、总兵姜汉及周东等，檄数瑾诸罪状，特举义兵，清除君侧。开中大震，陕西守臣将寘鐇刊印瑾激变罪恶告示榜文封奏，瑾匿不以闻。  寘，音至。鐇音旛）
是天假，藩宗反，内难当平。（寘鐇反，起都御史杨一清，同太监张永，提督讨贼。一清谓永曰：藩宗乱易除，国家内乱不可测，奈何？永曰：何谓？一清曰：宁夏不久当有捷报，内难事非公无能为也。永佯若不知，纔入陕界，即闻游击仇钺袭执寘鐇，斩周昂，擒何锦，宁夏悉平。永见一清料事如神，促膝问内难事。合谋图瑾。谷应泰曰：寘鐇一狂悸竖子也，天诱其衷，狡焉思逞，天殆借鐇为逆珰授首资乎。寘鐇不反，则杨张夜半之谋不合；宁夏不乱，则武宗腹心之爱不割。张父赵母，社稷之忧，证有艾欤！一清，字应宁，号邃庵，先云南人，由湖广徙丹徒，谥文襄）
杨张谋，有端绪，三更就执。（张永促膝问一清内乱事，一清手画瑾字。永曰：瑾日夜在上旁，安从得一言入乎？一清即出二奏与永，一言宁夏事，一言内变事，嘱永曰：公班师入京见上，先进宁夏奏，上必就公问，公于此时上寘鐇伪檄，乃进内变奏，上必悟，即诛瑾。瑾诛，将柄用公矣。永曰：即不济，奈何？一清曰：公言必济，顾公言时须有端绪。脱不信，公可顿首请实时召瑾，没其兵器，请上登城验之，若无反状，杀奴餧狗，又顿首涕泣。但须得请即行事，无缓时刻。永攘臂起曰：老奴何惜余年报主乎。入京献俘，帝迎之东华门，赐宴。比夜，瑾先退，夜半，永如一清策，出怀中疏，奏瑾一十七事。帝犹豫，永党张雄等共诉瑾阴谋不轨，反形已具，少迟我辈皆为虀粉。帝允奏，命牌子头召瑾，众劝上亲至瑾宅近地观变。时漏下三鼓，瑾方熟寝，众排闼入，瑾问曰：上安在？曰：在豹房。瑾披衣出，谓家人曰：事可疑矣。出门，有牌子头数人执瑾，就内狱。帝初无诛瑾意，及永抄没其家，帝登城，阅所抄衮袍宝印盔甲三千兵器，绳绳不绝，始吐舌，乃付锦衣狱。又搜出暗计同谋吏部尚书张彩、锦衣都指挥杨玉石文义等王爵文簿，乃瑾极刑，凌迟三日，雠争食其肉，须臾而尽。悉诛其党。公卿士庶，欢声动天）
幸先期，得未遂，兵甲声铮。（是时瑾兄都督刘景祥死，将以八月望日甲午葬，百官多会送。瑾初严夜禁，星出后，衢道四寂，有窃听者，中夜闻兵甲声铮然。里巷私语籍籍，谓倾朝送葬，瑾因为乱。及永将至献俘，瑾令止良乡，以乙未入。永以十三入，得先景祥葬期二日云）
瑾虽死，珰擅权，弟兄伯爵。（刘瑾虽诛，魏彬马永成等仍擅朝权，彬掌司礼监印，有旨凡朝廷大事，须彬等同议。李东阳等奏言：二难平定，皆永等功。遂封永兄富泰安伯，弟容安定伯，彬弟英镇安伯，永成弟山平凉伯，谷大用弟大圮永清伯，义子朱德永寿伯，食禄千石）
