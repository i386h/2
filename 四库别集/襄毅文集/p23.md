<!-- { "loadSidebar": true } -->
　　国朝列圣相承既以文教绥辑海内而于武备尤惓惓焉者古人安不忘危之意也武备之事莫先于实部伍部伍实而后申号令习战阵明赏罚有所施焉不然虽良平之智孟贲之勇亦难于运用也于是着为令凡天下卫所军士之缺伍者所司籍闻命廷臣每省会举御史清理之御史则赐玺书以行行之既久部伍实而军政修法莫良于是矣吾寅友南昌吴公伯辅起家太学生为山东登州推官其理民之仁用刑之恕亷恭端谨之操恺悌敏逹之才卓然有闻于时用受翰林学士陈先生荐擢广东按察佥事适司清理之任广东僻在南服山海之险瘴疠之恶宦者畏之公夙夜恪勤乃职虽海外穷荒之域巡歴必至克秉宪度诛锄奸宄摈斥豪右其于清理之事尤惓惓加意能使耒耜之民不陷于戎籍而介胄之属卒归于戎伍事既允济民不告扰公可谓足称任使者矣于乎披坚执鋭栉风沐雨戍守攻战之役既艰且劳而加以掊克聚敛之徒以厉之终岁勤动冻馁不能免此民之所以难于从戎而吏受其赂者又为之蔽焉使无宪臣以清理之其不至于部伍之空虚哉此吴公之绩所以可书也公将考绩天官因序诗以赠天官其必奏公之绩最而进公于显荣之阶乎姑书以俟之

　　庆栢轩先生致政荣归序

　　景泰癸酉夏太子太保兼都察院左都御史姑苏栢轩陈先生有风疾不能造朝上命医诊治之数阅月未瘳先生上章恳言臣年逾六望七衰病日深诚不克事事乞骸骨归田里上慰留之者再因察其诚悯其贤劳之久不忍烦以政乃赐优韶可之宠赉有加给驿以归朝之缙绅大夫士皆赍咨涕洟曰先生君子人也当于古人中求之其立朝事君早夜孜孜百寮以肃百度以贞而容徳恕心人方之蔺相如于定国其出镇关中经理区画知无不为民病以苏兵威以振而二十载之间西戎畏服边尘不惊人又方之韩琦范仲淹先生诚当代人物表表然不易得者也奈何求去乃相率祖饯于都门之外冠盖如云观者塞途人皆为先生荣雍闻之独忧且庆焉仰惟圣天子中兴致理匡复惓惓焉图惟老成是资先生之才徳闻望岿然今之老成人也上方倚畀为腹心股肱而先生遽休退此雍所以忧然先生歴仕五朝余四十年秩登一品功名事业铭鼎彝被弦歌者多矣而当衰病之年能不贪恋爵位决然引去此雍又为之庆焉盖不强其难俯徇其情朝廷礼大臣之仁而知止足之道得始终之宜又君子守身之义君臣之间仁义兼得之矣于戏公道维持天下之大具也凡缙绅士夫之考论人物君子小人莫逃乎公论先生幼而学壮而仕功成名遂而退而君子之誉人无间言百世之下必有能辨之者先生自以为何如也先生休矣勉进药石康复有期乡之同致政者有大宗伯杨先生大理丞仰先生辈皆耆旧也暇日锦衣玉带会晤一堂之上或泛游湖山之间唱和劝酬以乐余年非但足以警士风而敦薄俗后世谈耆英之会将不言洛中而言吴中矣信乎其荣也虽然古之圣贤未尝一日有忘天下之心先生固荣矣雍恐旦夕之间动当宁之思来驿使之召先生亦必为苍生起以终其事业此雍之愿望也雍也乡之晚辈向为台属庸塞直戆不能俯仰于人人多鄙弃独辱先生知遇教诱扶植甚至幸致同升古人云士为知己者死又云遇以国士报以国士雍既无能以死报而待罪一方又未获亲炙先生以求教益因致一言以写感仰之忱斯言也非雍一人之私言天下之公论也

　　赠太子少保兼都察院左都御史萧公起复赴京序

　　凡天下之事有经有权经者万世之常道而权者一时之变礼夫三年之丧圣人称情而立文百王之所共古今之所同常道也人子居之有膺国家眷遇之隆倚注之重者或抑其情节其礼俾起复视事此以义断恩礼之从变而非孝子之本心然非其一身之去就系天下国家之安危不宜一日去君之左右诏屡起而辞屡不获者亦未可也景泰四年冬太子少保兼都察院左都御史庐陵萧公拜职未几闻母夫人丧公哀毁几絶上章乞守制上诏公奔丧夺情起复公再上乞终制上曰君命为重不可再辞公欲又上凢交游公卿大夫皆慰之曰公之职古御史大夫三公之职也先是虚位而难其人上未轻授公起家刑曹郎不数载累迁至掌廷平遭逢圣明眷注隆重故拔之于羣辈之中付之以纪纲之柄盖以纪纲之理乱天下国家之安危系焉耳况时维多事上方日进股肱耳目于左右以商确大政公宜思所以副又况立身行道扬名显亲为孝之大公宜思所以图公不得已乃冒风雪匍匐以归丧葬悉遵礼制既襄事犹徘徊哀慕寝于苫不忍去乡之耆旧与凡官于其土者怜其孝亦率以公卿大夫之言强起之公始治装就道予忝从公后奉命抚治于兹乃追而送之告之曰忠孝立身之大节也然必能孝而后能忠孔子谓君子之事亲孝故忠可移于君公孝矣忠其尽心已乎心主一身而根万事可以为忠为奸为君子为小人在邪正转移之间耳公自始仕至今立心光明正大而济之以宏博之学卓越之才故藴之为徳操仁恕而亷介着之为功业闻望炳烺而俊伟天下之士闻下风望余光者莫不景仰以服其心之正公能始终其心庶忠可尽而古人可追焉古之人若皋夔稷契伊傅周召以至韩范富欧司马光诸君子徳业着于当时而垂休永世亦正其心以忠其君耳未必不可及也公行矣正色立朝树风声扬宪度大尽匡救献替激扬绳纠之职致吾君比隆古之大圣而羣贤彚进百辟奉职奸佞之徒悉屛以逺于以顺四时和阴阳制服四裔康济天下使天下之人皆知朝廷有人而百世之后景仰其忠若古之君子重有望于公一正心之始终焉董子曰正心以正朝廷正朝廷以正百官正百官以正万民正万民以正四方虽曰告君而凡为臣者皆所当勉故书为公劝且以自励云

　　庆大司冦杨公序

　　今制惟武勋得袭荫文臣惟公孤元老秉钧轴者殁则録其后亦文阶止其身耳其有身位上卿而亲拜恩命俾子若孙得世袭武职非其才兼文武出将入相有大勲劳于国家者不能此钱塘杨公所以官至大司冦而其子堣又得新安卫世袭千戸有由然也公初以明经起家赐进士出身第一其充实之学典雅之文经济之才固已卓乎不可及矣及为秋官属遂受知上皇简命整饬西北边备既而滇南陇川夷肆为边患又两命佐大将南征公娴于武事其于攻战之具坐作进退之法大将监军使以下惟公言是听以行而公不避艰危躬介胄冒矢石督视惟谨虽所指摧陷而在公麾下者未尝妄杀戮所献俘亦赖公多全活既克清大憝边陲悉平凯还论功进少司冦未几闽浙广东西盗冦窃发蔓延西江四境邻境二三邑率被其屠城据地以张妖妄境之内乘时倡乱者亦蜂起攻刼将构大患上皇复命公抚治公至简将士募义勇严赏罚授以成算而进之殱其渠魁招辑其羣党数月境土悉复奸宄不敢肆公复巡行列郡修城隍缮甲兵问民疾苦与其便利而兴除之政化大行境内宴然今上嗣大位嘉念之遣使奬劳召还进大宗伯寻以南京国家根本重地而台省多阙正员属意惟深乃简左右尝托以腹心者往治职遂改今官公感荷知遇掌礼掌刑寅恭明允大有报称至于详谳大狱拳拳焉求生于死夙夜罔敢懈上益深眷注以为上卿职固重矣然其才其徳所宜授终未足以酬其劳遂复有新安之命于乎臣子报国之心不以久而或怠而朝廷报功之典不以久而或忘孔子曰君使臣以礼臣事君以忠于斯验焉抑尝窃叹公父子显荣矣公之弟彦理又举进士为御史犹子埏亦领乡荐骎骎有禄仕天之厚于杨氏一门岂无所自耶昔公之先大夫以清徳正学累掌郡邑教谆谆造就士类周其贫困启其蔽惑虽郡邑素皆乏科后多相继登第为显官人感其德祠而祀之故至于今既荣被追赠而庆泽及于子孙又如此其盛盖阴徳之报不爽也史载窦禹钧有阴徳尝建书院聚书延师以教四方孤寒之士无供须者咸给之后五子皆登科八孙皆贵显有为尚书叅大政者此固公之先大夫已身亲行之而公于今且有不妄杀求生之仁则杨氏阴徳非若禹钧一世天之报杨氏殆末可以世计而公之名位所进亦末艾也书而俟之以庆焉

　　赠都宪余公之京序

　　景泰甲戌三月既朢都御史豫章余公持敬既终制将朝京师予同寅且厚乃率宾属饯之西江第一之楼告之曰今之人临岐判袂率执手叙缱绻无益语吾徒大臣也大臣位高责重当恒以报称言奚必效庸众人之态乎仰惟国家列圣嗣兴丕图治理惓惓焉简贤以匡辅凡公卿大臣之选必试之诸艰徇之佥论而后任之非其人不轻畀而崇爵厚禄待遇之礼视古亦有加可谓选之精礼之优矣精选而优礼其责望固深公大臣也往哉其思报乎况台宪为天子耳目进而立朝总纲纪之柄肃百寮贞百度大政大议无一不当预出而分命元元之戚休吏治之纯杂百为之臧否无一不当问以行可谓付托重矣付托重则责望愈深公台宪也往哉其思报乎又况公昔事上于藩邸其端重之徳宏博之才忠爱之诚荷知遇有素今上方以老成故旧为腹心股肱而专倚注之倚注专则责望益深而不轻公故旧也往哉其思报乎夫以故旧为台宪大臣诚千载之遇固宜思所报报之之道孔子所谓敬其事而后其食司马公所谓专利国家而不为身谋是已虽然古之君子欲图报也未尝不以天下为已忧故先正尝曰居庙堂之高则忧其民处江湖之逺则忧其君今天下之事上固与诚臣元老处之有道矣然安不忘危犹有可忧者焉使吾徒能因其忧以为其所当为同心戮力以措天下于泰和以致吾君比隆于古之大圣罔俾闻人专美前世庶不负责望之深意也予謭薄待罪一方不克效分寸裨补夙夜凛乎鳏旷之惧恐不免为庸人归故因公行致夫丁宁且以自朂云耳非敢责人而忘自责也公其乐于听闻以副天下之仰望哉公曰诺遂为之书

　　寿渔乐陈先生七十序

　　苏之练川有隐君子曰渔乐先生读书好古不屑屑仕进今年春秋七旬七月四日乃初度之辰其子述为监察御史奉玺书清戎籍于江西岁以例还京便道故乡适逢其期于是率子弟奉觞为寿绣彩相辉里闾交庆人皆以为先生之荣且乐也夫洪范五福以寿为先然不可必得杜少陵谓人生七十古来稀信乎其难得也得其寿者有矣或困窭无甘旨之供茕独无子孙之奉未足为荣乐也甘旨子孙之供奉者有矣或子未仕而身末沾恩子不肖而身已癃疾未足为荣乐也子仕而克肖身荣而无疾者有矣仕或去千万里数载不得一归省子职旷而亲心忧亦未足为荣乐也今先生届古稀之年拜推封之恩峩冠博带豸绣煌煌而孺人偕老康强无恙日享甘旨之奉述在江西亷公勤敏宪纪克振数十载之间之戎籍通赂以欺蔽构讼以诬执者肃然一清民不告扰吏罔敢肆十三郡之缙绅士夫髫童毁齿皆啧啧叹服以为前此所未有岁归又得亲奉寿觞于膝下以遂天伦之欢人所难得者先生盖兼有之矣何其荣且乐也虽然述所欲荣其亲乐其志者盖末止此独念不肖才智浅陋圣天子不以为不可而授以清要之美官付以巡抚之重寄夙夜警惕图惟报称之未能亲在故乡亦未敢言而定省旷焉臣子之心视述行不能无动也余与先生同乡且知述为深于其归也用序其槩兼析少陵诗为韵赋五言古诗七章以为先生寿述倘出余言于座侧先生其以为然而乐于听闻哉凡吾乡之先逹其必有倚而和之以寿先生者哉

　　送简庵黄门先生还京序

