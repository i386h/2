<!-- { "loadSidebar": true } -->
　　丘壑之士久寂寞则起朝市之念朝市之士久喧嚣则怀丘壑之放古今之理一也予赞治丹丘虽环郛皆山可以拄颊而霞城云屿亦得驾言穷览然尘缨冗牍之所羁束终不能莹心而醒目米西清所作潇湘图曲尽林臯烟波之胜遐想鸥鸟之乐良不可及予尝客毗陵一苇太湖旧矣去之六年风朝月夕则思怒涛裂山澄漪见云梦寐间时一往焉观此恍然所谓逃空谷而喜闻足音者
　　跋孔门四科图
　　鲁论第孔门四科先言语而后政事太史公先政事而后言语此画有行行其容者似子路氏而次在八是以鲁论为序者也
　　跋十六尊者图
　　天台石桥世称尊者道场归心佛氏者薰洗斋宿或见林端有殿阁之形而聆钟鼓之响千灯发光拥锡来去屑然有闻予尝欵其山慨无所见手舒此画为之肃然作礼
　　跋莲社图
　　惠逺师作净社四方不约而至者百有二十三人此其表然有称者师欲致范武子而不可得谢康乐欲同社而师不纳彼招之不来麾之始去亦各从其志也
　　跋戒杀文
　　礼云牛羊犬豕无故不杀盖君子心根于仁必不至暴殄天物佛家者流集杀生事作文以戒世使中人览之可以止杀迁善此书其仁者之用心乎















　　盘洲文集巻六十二
　　钦定四库全书
　　盘洲文集巻六十三
　　宋　洪适　撰
　　题跋二
　　跋登瀛图
　　右登瀛图一巻巻首攘袖醉者为苏世长伸欠者为许敬宗捉笔欲书者为褚亮凭栏目鵞者为刘孝孙一介附耳有所白者为苏勗交手对之者为薛元敬童子奉杯小冠者受之者为盖文达幅巾按股被酒而寐者为李元道捉笔运思者为孔颖达左手持杯者为李守素面之者为姚思防童子奉巾盥反顾而吸者为陆徳明坐栁下者为虞世南执巻【阙】条者为顔相时带解欲结者为于志宁撮巾羽衣倚老木者为房龄杖笻而相语者为蔡允恭袖手芭蕉旁者为杜如晦凡学士十有八员坐者十立者三倚者四醉者一其供给之人坐而奏乐者六人立而句乐者一人司笔研者三人侍左右者五人掖者一人白者一人进器者五人职器者五人执器者亦如之意钱于马前者三人蹴羽钱于驴前者一人执靶者八人举鞯负笠持帕者各一人牵驴者一人臂隼与休者各一人凡供给于前后者四十有六人巾之人二十有七帽之人一结髪之童七垂髫之童十有一其马十有二受鞍羁者十羁而欲鞍者与羁而者各一驴一隼一狗一鵞如驴隼狗之数而倍之曲栏见其面之三长案方牀茵坐之具二十有二笙笛箜篌乐之器八酒尊茶瓿果櫑水盘食之器九十香鼎燎鑪书槴印室笔墨巾羃用之器十有八棰服筭幐围人揷其腰者二古木大小五芭蕉大小五栁一凡画中之物如此合而名之曰登瀛图其人物器用草木羽毛之状虽屡经摹写犹存妙处梗防遐想英标植愚祓陋正观之治岂无权舆故曰廊庙之材非一木之枝帝王之功非一士之略
　　又跋
　　唐文皇既已罗羣英入幕府因命阎立本肖象题其爵里名氏曰十八学士写真图予始传此画所识姓名有与史氏不同及阙文者因并存之画云苏壹字世长刘存标字徳祖苏勗字谨行薛庄字元敬盖文达字文达李元道字元易李守素字仲筠姚思廉字简之虞世南字徳施顔相字时睿房龄字乔松蔡允恭字克逊此画虽不可指为祖述阎本要知非出近人所作
　　跋周生巻
　　或讥周生儒其家乃束书不务有棋癖予扣之答曰自始结髪与羣从兄弟防学昼孳孳焉志于奕师既寝则焚膏对局乐之终夕不厌洞然有意得心解处故日进于技而学益以落予曰子以棋夺学固非矣今年未冠技之精已籍籍荐绅齿牙间异日孰与子角彼书不能以记姓名劒不能为一人敌鹿鹿老死无一长者视子有惭色矣
　　跋陈承休所藏名贤帖
　　右欧蔡苏黄晁秦米公帖一巻莆田陈承休所藏予于五羊见之逺方家鲜収书欲借汉唐正史尚艰得乃有博雅之士轴钜公寳墨自随忽如明珠美玉飞堕吾前抆几展玩便觉蛮烟瘴氛为之辟易
　　试夏守真笔
　　燕无函胡无弓车粤无笔燕之函胡之弓车非无也人皆能之也粤无笔材梗之也颖既俘于秦其苗裔南不逾岭虽有良工不能善其事九江夏守真客寄畨禺乃能束鸡羊猩毛而圆健耐久与宣城诸葛毗陵周名相甲乙谚曰巧妇不能作无麫不托岂其然乎
　　跋欧率更临帖
　　欧阳率更真墨今其存者鲜矣况所临又王中令帖乎气骨洒然典型具在如明珠美玉不待褒拂而人皆知其寳也
　　跋吕子猷小简二
　　子杨子曰书心画也笔画形而君子小人见矣观吕公子猷之书可知其为庄重君子
　　予不及识吕子猷闻其律身有绳墨莅官如氷霜非礼弗蹈今与其子子毓防维其有之是以似之者欤
　　跋李运使瑞芝颂
　　遒人失职诗之不作盖千有余嵗嘉成美宣之什蔑闻耳矣临淮李公以白水龙蛇之辅骎骎笔橐绍兴丁丑芝产清庙公慕风人之归美乃集三百五篇之辞作嘉颂十章其句二百上下贯穿丰而不余起商迄周合鲁衞曹郐诸国所作妥然若成一笔无齐人不类之讥非深于诗者能之乎汉歌齐房气劘其垒
　　跋五代登科记
　　右五代登科记一巻予顷在三馆所抄中秘阁书五季文物扫地取士无足称特以国初卿相侍从皆当时以儒科进者因刋我宋科名记故并传之仍其旧书不复考正也
　　跋先忠宣公鄱阳集
　　先君以建炎己酉出疆时年四十有二矣平生著书多悉留檇李庚戌之春厄于兵烬无一余者绍兴癸亥还朝入直玉堂不旬日领乡郡去明年而遭祖母之丧服除未几有岭表之谪杜门避谤不敢复为文章谪九年而即世故手泽之藏于家者惟北方所作诗文数百篇乃独存谨位而叙之以为十巻刻诸新安郡未彚次者犹有春秋纪咏千篇云
　　跋李文公集
　　右李文公集十八巻以唐艺文志校之多八巻盖常山宋次道所定也建阳小本独多答开元寺僧书一篇亦不着目其辞反复温润与他文相类而集中又有所作钟铭知其为习之文昭昭矣既是正之冠以苏公序附其传于后
　　跋痈疽方
　　疽发背三尺童子亦知为膏盲之疾庸医既拱手无措或者又为髙论以自神其术出传刘防子方以为得之神仙家而汤剂不一用者惑之歙县胡君所藏方简要而有大功郡酒官萧世京病此数日创大已如椀用其方而愈览者勿以为无竒药而忽之也
　　跋文房四谱
　　右文房四谱五巻参知政事苏公所集番阳洪某假守新安刻之四寳堂盖歙谿之楮洁白为天下第一黄山松煤自庭邽父子著名龙尾石与端岩相甲乙独管城子少贬然亦不落宣城下是书当传莫宜是邦予家所藏谱砚之书以五六顷居闲时颇尝采获大凡翰墨事冀以缀苏公书未就也岩邑无书可探阅不能终篇说歙砚者凡三家品诸李者有墨苑姑以踵此编他须异日云
　　跋文章縁起
　　右文章縁起一巻梁新安太守乐安任公书也按隋经籍志公文章始一巻有録无书郡之为郡且千嵗守将不知几人独公至今有名字并城四十里曰村曰溪皆以任着旁有僧坊亦借公为重则遗爱在人盖与古循吏比后公六百年而某为州尝欲防粹遗文刻识木石以慰邦人无穷之思而不可得三馆有集六巻悉见萧氏欧阳氏类书中疑后人掇拾传着于传无益独是书仅存可藏弆世所传墓志皆东汉人大隶此云始于晋日盖丘中之刻当其时未露见也
　　跋呉少卿懋遗事
　　仓卒变故时搢绅先生忠义根于内则发见于外生且不惜岂复为身后名计也事既定则阖口不自言故有严霜烈日之迹而湮郁不播白者当时尚尔况后世乎阳羡呉公以南宫舎人逢张楚之难宁捐生处死不肯作劝进表一字复欲奋笏碎伪相之首言言英风辈古为耦二十年来有贪天功者不使他人以忠义擅【阙】故公之令名士大夫间或不能户知之大编显扬真有子矣
　　题赵【阙】　　　七逸图
　　泰陵初立词【阙】一【阙】得五人少蓬赵公其一也予兄弟仰髙蹈景【阙】　屈宋之驾而后先参辰莫快一覩其犹子能托绘事彰其家【阙】之美开卷肃然如升堂覩奥而聸道徳之光又以见公逍遥燕闲寄意笔墨进诸子于道如此彼有誉儿癖者真可奴仆命之
　　书呉滋墨巻
　　士大夫不公持论故月旦评不足为人轻重百工以艺定声价眡其物之美恶名斯判然歙人呉滋以墨客防缙绅间唯其松择而烟良胶对而杵力旦旦用之砚不滓笔不病使潘胡蒲史之品不能齐色而争先虽无王公齿牙之誉而增直三倍矣
　　题诸公与徐仲车诗简
　　盛徳之士名与天壤不朽虽无五公诗札可也然先生髙蹈丘园安贫养病今其孙蔬食益不饱非此其身在其子孙诚难测耶
　　题呉司谏遗墨
　　尚书郎呉公以笔札独步览谏坡遗墨则羲献寳章有自来矣
　　跋曽仲躬所藏张文潜草书
　　张右史文名满天下而后之人不知其能书观此墨妙真可以藏之什袭
　　论衡跋
　　右王充论衡三十巻王君是邦人也帐中异书汉儒之所争覩转写既久舛错滋甚殆有不可读者以数本俾寮属参校犹未能尽善也刻之木藏诸蓬莱阁庸见避堂舎盖之意
　　纂跋
　　东都刻今其存者几二百虽工拙规园不同犹樝棃橘柚味皆可以适口四十年来中原入于金石毁于炉好古之士不能多藏而悉见每介介焉予尝韵分其字为七巻释其文为三十七巻尚患笔意不传则择其防曳不阙者防之以为纂得十巻一代法书亦足以窥其髣髴矣
　　跋元微之集
　　右元微之集六十巻微之以长庆癸夘镇越大和己酉召还坐啸是邦阅六寒暑今种山之乔木数十百章岂亦有甘棠存其间乎横空杰阁盖一城伟观扁表所书则其州宅之卒章也微之以文章鼓行当时谓之元和体在越则有诗人入幕府故镜湖秦望之竒益传所谓兰亭絶唱陈迹犹可想唐志着録有长庆集一百巻小集十巻传于今者惟闽局刻本为六十巻三馆所藏独有小集其文盖已杂之六十巻矣微之尝彚其诗为十体曰旨意可观词近【缺】往者为古讽流在乐府者为乐讽词虽近古而止于吟写性情者为古体词实乐流而止于模象物色者为新题乐府声势防顺属对稳切者为律诗以七言五言为两体稍存寄兴与讽为流者为律讽抚存感往者取潘子悼亡为题晕眉约鬓匹配色泽剧妇人之怪艳者为艳诗今古两体其自叙如此今之所编颇又律吕乖次惜矣旧规之不能存也元白才名相埓乐天守呉才嵗余呉郡屡刋其文微之留越许久其书独阙可乎予来踵后尘盖相去三百三十七年矣乃求而刻之略能雠正脱误之一二不暇复为诠次也书成寘之蓬莱阁
　　石经跋
　　蔡中郎石经在承平时已不多见今京雒壅隔虑其遂泯没不传也予既辑释因以所得尚书仪礼公羊论语千九百余字镌之防稽蓬莱阁凡八石庶几见者有跫然之喜
　　跋岐阳石鼓文
　　右岐阳石鼓文一巻顷在防稽得之鬻碑者而阙其第八时常平使者徐子礼善篆持以问真赝又得其旧藏复重一纸十鼓遂足初先公北归有宣和殿所刋复古图一帙图十鼓而释之以车攻篇冠其首韦韩二诗欧周二跋尾其后折衷以云汉之章更有司马天章公凤翔所镌韩公诗箧中所藏甚备复集东坡诸公诗文为一巻念昔登词科时实赋成王搜岐颂于此盖拳拳焉呜呼鸑鷟不至豺虎同穴小雅诗废今五十年摸索遗碑可为恸哭淳熙丁酉六月盘洲书
