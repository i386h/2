<!-- { "loadSidebar": true } -->
　　丈夫或一时未达，此不得意之以岁计者也。或一事小拂，此不得意之以日计者也。为妻者，宜为好语劝谕之。勿增慨叹以助郁抑，勿加诮让以致愤激。但当愉愉煦煦，云“吾夫自有好日，自有人谅”方为贤妻如对良友也。其或一时阙乏，竭力典质措办，勿待其言，毋令其知。 

　　六 
　　风雅之人，又加血气未定，往往游意倡楼，置买婢妾。只要他会读书，会做文章，便是才子举动，不足为累也。妇人所以妒者，恐有此辈，便伉俪不笃。不知能容婢妾，宽待青楼。居家得纵意自如，出外不被人耻笑，丈夫感恩无地矣。其为胶漆不又多乎？凡待妾，恩礼之数须优，内外之防须密。有等丈夫不事儒业者，或居家营运，出外经商，俱是心血所成，劳四体以赡妻子。而妇人辈坐享衣食，恬然不知，深可怪也。若新妇之贤者，必须悯夫劳役，轸夫饥寒，其体恤随顺处正，与事读书之夫无异。若娶婢买妾，俱宜听从。待之有礼方称贤淑。贫家能抚恤相安，尤征妇德。荡子嫖赌，致费祖宗基业，新妇苦谏作家，坚守田产，允称哲慧。 

　　七 
　　丈夫未达，有不快意处，要劝慰之，鼓其上进之气。既达，有得意处，要戒勉之，淡其荣利之心。且常常想未遇时，回头是岸，须存厚道。盖富贵戏场，不能保久在也。至果报轮回之说，不可不信，信则慈念易起。但尼僧往来，无端施与，俱非功德。唯恤亲友之贫，待下人之慈，救人急难，解人冤抑，葱菜、轿夫、舟子辈，价值略宽，等头银水好看些，此真修行也。 

　　待堂上仆婢（二条） 
　　一 
　　待公姑之仆婢，不但不可折骂也，并不可疾言遽色。盖优礼婢仆，即所以敬公姑也。如婢有过失，公姑未见，则当好言戒谕之，仍不可令公姑知道。如公姑亲见，欲加谴责，则当婉言方便，不可作增怒之语。其或大偷盗，及欲逃亡背主，情果万真者，亦须禀知。然非密闻阿姑，则密闻丈夫，不可公言其状，致难收拾。又须云“有闻不敢不言，恐非灼见，须再详察。” 

　　二 
　　凡平时，待群婢之色以和，待群仆之色以正。其或公姑偶不在前，奴婢将有怠肆之意，则待群婢之色以正，待群仆之色以严。其或姑扑责仆婢，但云“伊不足惜，只是难为婆婆身体。”此不说方便，而方便在其中，总不应搀怒也。待公姑之仆婢，须常存优礼之心。此即《孝经》云“得众人之欢心，以事亲也。”况群小无怨，则谗慝无自而生。凡授银物与仆辈，必置几案上，嗾使领之。 

　　待本房仆婢（四条） 
　　一 
　　陶渊明有云：“此亦人子也，可善视之。”盖此辈与我同为父母所生。可怜他命不好，我吃他还未吃，我厚衣他还薄衣，我睡他迟，我起他早，俱是命苦可怜也。常常要照顾他，但又不可过于爱护。凡事，先有堂上之仆婢，而后有己身之仆婢。毋使人云“与公姑分尔我，先私己之婢仆，而后公众也”。要令己之婢仆尊称公姑之婢仆。公婢之长曰“阿奶”，少者曰“阿姆”；公仆之已冠者曰“阿伯”、“阿叔”，稚者曰“阿兄”。其事之之理，亦如卑幼之于尊长。 

　　二 
　　已身婢仆，童稚居多，如有小过，但当正言教诲之。不改，再骂詈之，许之以责。必不改而过差大，然后用小界尺与三下五下，亦不可多。第一要教他敬老家主，老主母。第一要教他做公众之用，而室中次之。 

　　三 
　　凡婢仆有三大罪：一淫佚，二偷窃，三说谎搬斗是非，此须防之于渐，慎之于微。防淫佚之法以庄，防偷窃之法以介，防搬斗之法以默，此治家之大略也。至于僮仆布素充体，亦宜浣濯缝补，早晚栉沐。亦须眉目清朗，使有天机自得之状，则瑕易露而教易入也。有等人家，此辈蓬首垢面，涕泪愁苦，身多血渍，面有爪痕，非如卑田院乞儿，则同地狱中饿鬼。余常叹悼，以为主妇之不慈不贤，入门即得之耳。 

　　四 
　　本房仆婢虽宜慈爱，然或触公姑之怒，及得罪宾客邻里，皆宜重惩。不则俗所云“护短”也。又立言须平和，训饬之不可过于愤激，此即俗所云“夹气孔”。反开罪于公姑耳。 

　　偷盗 
　　一家之中，惟盗情最难测度。或有形迹甚似而实非者，或有平常行止不好而此事偏不涉者，俱难以臆断也。若以臆断，令含冤之人最难辩白，伤德实多。故举家有偷盗事，虽极小者，新妇不可关一语，本房婢仆，尤不可置喙其间也（谓自己奴婢不许说人偷窃）。若公、姑、丈夫疑及己身奴婢，则当细心详察。如果真实，当告公姑丈夫痛责之。勿行护短，误其终身。本房奴婢，与堂上奴婢争闹，不论是非，只说本房奴婢不是，痛责之。 

　　孝母 
　　有等新妇，不能孝姑而偏欲孝母，此正是不能孝母也。事姑未孝，必贻所生以恶名，可谓孝母乎？盖女子在家，以母为重，出嫁以姑为重也。譬如读书出仕，劳于王事，不遑将母。死于王事，不遑奉母，盖忠孝难两全。全忠不能尽孝，犹事姑不能事母也。今若新妇必欲尽孝于父母，亦有方略，先须从孝公姑、敬丈夫做起。公姑既喜，孝妇必归功于妇之父母，必致喜于妇之父母。丈夫既喜贤妻，必云“彼敬吾父母，吾安得不敬彼父母？”于是曲尽子婿之情，欢然有恩以相接。举家大小敢不敬爱？而新妇之父母，于是乎荣矣。夫家贫贱，还只是情意好，夫家富贵，还有无限好处及母家矣，此女之善孝其亲也。反是者，公姑致怨于亲家，丈夫归狱于泰山，父母兄弟不好上门，情意索莫，燕会稀少矣。女虽欲孝其亲，何道之从乎？ 

　　母家奴婢 
　　母家奴婢往来，自然稠密，然留饭留宿，俱不宜出自己意。若阿姑云“须留饭留宿”，必先固辞谢，不得巳而后仰承万一。母家人微有放肆处，必严谕之云：“汝来此，尤不比在家，须分外小心，汝若不敬，罪归于我。”婢来，或在房中有低语，亦不必多，多则恐姑见疑，以为以家事相告也。若仆，则有何密语？万不可近身分付，声音亦须朗朗，使众闻之。 


　　新妇谱补　清　东海陈确干初　撰 

　　绝尼人 
　　三姑六婆，必不可使入门，尤当痛绝尼人，虽有真修者，亦概绝之。盖容一真尼而诸伪尼随之而入，不可却矣。此肃闺门第一要义也。虽或素尝与姑往还，不无异同之嫌。然新妇苟贤孝素着，事事恭顺，惟此一事过执，亦不见怪。且或以严见惮，使此辈踪迹渐疏，家风清楚，亦是新妇入门一节好事也。 

　　不看剧 
　　新妇切不可入庙游山，及街上一切走马、走索、赛会等戏，俱不可出看。即家有喜宴，偶举优觞（在主家者，自须豫绝此等），内外仅隔一帘，新妇礼不当预席，或辞以疾，或以中馈无暇为辞，期必获命而后已。确有女既嫁，一日归宁，笑谓父曰：“吾年近三十，终不知世所谓戏文。”确曰：“而父素不能教女，唯此一节，差足免俗，复何用求知之？”女笑而退，敢以劝凡为妇女者。 

　　听言（二条） 
　　一 
　　婢女传言，往往失真，切不可听。若言某人说新妇不好，便当反求而速改之，勿加忿怒。若言他人不好，毋论真假，置若罔闻。若自己身边妇女言之，便当痛戒，勿令妄言，以启搬斗之渐。古人云：“闻人过失如闻父母之名”。耳且不忍闻，况口可显言乎？至言及人家闺阃事，尤须塞耳。虽姊妹、姑嫂、娣姒间相聚闲论，传说流言，如言及人不好，及闺门事，亦不得助顺一语，默受而已。俟其人说完，须徐徐云：“恐传闻未真。”此厚道也。虽姑及诸尊长言，亦如之。 

　　二 
　　婢仆相诉，切不可偏听遽加呵怒，须徐察其实而谕解之。若小事，虽有曲直须云“此何足较，毋多言。若家主闻之，反取责不便。”若大事不可不理，使从实禀公姑丈夫理之。须一听外厢理断，不可从中偏袒。若诉公家仆婢，虽果负冤，亦只莫管。凡闻人言，不动如山，胸中却自有分晓，此女中君子也。 

　　责仆婢 
　　凡仆婢虽有大过当责，万不可自加鞭扑，必禀公姑丈夫，请责治之。倘公姑丈夫决不肯责，亦只忍耐去。但云：“尔等罪实难饶，家主法外贷汝，下次莫再犯。”若再犯，亦只用此法。弗以前告不听，便擅自责治也。盖凡事持之以正，群下自然畏服，不必鞭扑立威，如此则体不亵，而新妇愈尊重矣。 

　　劝夫孝 
　　新妇不唯自己要尽孝道，尤当劝夫尽孝，勿恃父母之爱，而稍弛孝敬之心。语云：“孝衰于妻子。”此言极可痛心。今入门以劝夫孝为第一要。使丈夫踪迹，常密于父母，而疏于己身。俾夫之孝德，倍笃于往时，乃见新妇之贤。若丈夫小有违言，公姑不快，便当脱簪待罪。曰：“此由妇之不德，致使吾夫有二心于公姑，非独丈夫之罪也。”必令丈夫改过尽孝而后已。 

　　妯娌 
　　兄弟一气，必无异心。住往以娣姒之间，自私自利，致伤兄弟之和者有之，此极可恨事也。今往夫家，第一要和妯娌。妯娌之不和，固非一端。大约以公姑之恩微有厚薄，便生嫉忌，便有争执，此不达之甚也。大人胸中，如天地一般，有何偏见？若厚于大伯大娘，必是大伯大娘贤孝，得公姑之欢者也。厚于小叔婶婶，必是叔婶贤孝，得公姑之欢者也。正当自反，负罪引慝，改过自新，庶公姑有回嗔作喜之时。不可因而不平，致有后言。若公姑独厚已夫与已，则当深自抑损。凡百公物让多受寡，让美受恶。如或妯娌中，时有不堪相加，一味顺受。闻恶言常若勿闻，只是陪面要好，久之自然感化，自相和洽。务使娣姒之间情同姊妹，则可谓吉祥善事矣。 

　　待婢妾 
　　新妇成婚后，数年无子，或丈夫不耐，或公姑年老，急欲得孙，须及早劝丈夫娶妾，或饰婢进之。即己既有子，而丈夫或更欲置妾，以广生育，无非为新妇代劳替力之人，自当欢欣顺受。但须防其出入，谨饬闺门。稍有差池，责归主母，不可谓无预已事也。恩礼须优，夫喜亦喜。情同姊妹，妒在七出之条，稍形辞色，便不成人矣。 

　　抱子 
