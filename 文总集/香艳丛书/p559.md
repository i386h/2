<!-- { "loadSidebar": true } -->
　　戈镜珠，字二娥，居杨庵浜。肩削腰纤，玲珑熨贴，而聪明精巧，天赋独偏。精于琵琶，为杜氏之后第一手，登场演剧，几于摄魄追魂。余同七夕生过访，姬唤茗自呈琵琶，形较研花楼所见者差小，弦差瘦，转轴拨弦，奏《将军令》，金戈铁马，绕指奔驰，恍续十五年前研花楼旧游也。曲终质诸七夕生，犹嫌有矜心作意处。并约异日邀过玉壶仙馆，命樊川夫人点正。镜珠年甫及笄，他日进乎技，其青出于蓝乎。 
　　朱静兰，行大，居上塘由常弄。态度闲适，慧心沉默，妆束雅素，绝不类平康中人。矫时习，不屑度曲，门无伶工。酒量甚洪，虽醉不乱。值细雨灯花，问以世态俗情，及青楼伎俩，靡不了了。苍梧词内所谓“怕众草为群，独自亭亭欲绝”者，其静兰乎？ 
　　高倩霞，名轻馥，居水潭头，月琴之女也。性柔和，貌娟秀，天然爽朗，神似文香而双趺较为纤小。精于度曲，以年最稚，声价未得与汪杜相颉颃。而顾盼自矜，与朱静兰等，俱不作第二人想。傥遇桐城孙武公品藻花案，设立层台，以坐状元，当不免扬珠市而抑南曲耳。 
　　冯镜玉，行大，字月卿，居上塘倪氏巷，史文香故居也。年十五，秀慧光润，皎灼动人。家构盟月榭，余初访时，不无凤去秦楼之感。及晤月卿，从容延客，炉香茗碗，清簟疏帘，几净窗明，恍疑前梦。始悟瑶阶琼砌，代产仙葩，玉轸金徽，不流凡响，其居使之然耶？抑亦良禽择木，适遇其会耶？ 
　　姚心兰，行二，居下塘水潭头。颀不嫌修，洁不厌白，澹妆素束，如月映梨花。且硕人以柔荑擅美，孙娘因龋齿增妍。继女小筠，亦崭然见头角。所居与杜氏、孔氏为比邻，而声价几相埒矣。 
　　张小云，字蕊珊，居上塘算盘巷，本姓邵氏，素筠之侄，张氏之犹女也。妍姿绰约，光艳照人，倩盼流情，媚于颦笑。且肤如凝雪，颊若升霞，不事铅华为饰也。度曲讲四声，每饮不肯辞醉，娇憨脱略，时露童心，而弱质纤腰，实不胜酒力，护花者或不令其醉也。暇则拈针黹，刺绣颇精致，唾绒在窗，花样时留曲本。或问之，辄诱以他人。妹新兰，惺惺自重，与小云同庚，皆十七。小妹昭官，灵颖过人。北平花侬居士遇之，至系缆虎阜，兼旬不发，可想见其丰致。 
　　姚小筠，行三，心兰继女也。娇姿艳冶，袅娜临风，巧于趋翔，神乎扬抑。年甫及笄，善歌能饮，憨态逼人，座客常倾倒。登场演数阕，谈麈飞尘，有似能不能之妙。花侬居士暨双连理斋主人俱目为阆苑仙葩。又兼以饮馔精洁，侍从不偷，无怪乎雅俗共赏。 
　　楼素娟，行二，居圆照弄，殿春之丽品也。蕙质兰心，梨魂桂魄，婀娜似三眠之柳，氤氲若百和之香。智囊深藏，媚珠暗吐。前为宓氏继女，鬘云之妹，今归本姓，偕兄嫂同居。年才十七，矫矫出群，不特鬘云未能出其右，即诸名花亦无以掩其长。异日管领春风，其在斯人欤？倘早得所归，则慧福兼之矣。 
　　孔蓉仙，行二，居众安弄，琴香之妹也。丰容盛鬋，柔媚有余。侍琴香能执子弟礼，琴香亦友爱甚笃，无体香之忌。幼读书，能通字义。昆曲与姊相伯仲，有穿云裂石音。而酒怀较宽，座客或以酒兵困琴香，蓉仙恒为解围。云英未嫁，琴香之幸也。 
　　杨双珠，字也兰，行大，居丁家巷。面不施脂，发不屑髢，天然婉媚，楚楚堪怜。通文翰，爱书画，有时握管，沉吟楼头，见远山黛影拂帘，螺翠叠镜，尘嚣中难得之境也。余以“照黛”颜之。初为临江贾所昵，欲娶之，见也兰食指日费青钱二百，咄咄大怪，弃弗顾。至今犹待字。 
　　孔似兰，行四，居水潭头，与文香、香雪为姊妹行，近今之前辈也。阅历既深，涵养兼到。而昆曲之妙，又与默琴、漱英辈相抗，虽老梨园不能过也。余晤似兰独迟，录中几致遗漏。忽于友人席间，聆清歌二闽。余时已醉，更连浮大白，致不胜酒力。成连海上之琴，能移我情若是耶？ 
　　周新官，字筱玉，住丁家巷，与潘慧卿对门居。蛾眉曼睩，琐骨珊珊。爱笔墨，能抚琴，授琴谱者为木石山人。余为友人招致，偕宛邱太史任公子昆玉同聆新调《遇仙引》一曲，泠然神往，四座皆为敛容。继又以曲中音义诘难于余，余本局外，即字面，强支吾。筱玉颇首肯，不知余之汗颜也。昆曲得自然之趣，无矜持状，琵琶亦浏亮，第恐冶游中知音者稀耳。 
　　许小琼，行二，居上津桥石盘街。娉婷独立，有不可一世之概。歌喉如脆管新簧，长于北曲，兼善琵琶。痴憨脱略，不事修饰。尝游梁溪，乱头粗服，扶小比邱尼登锡山汲第二泉，烹天上小团月，徘徊照影，飘忽若神。游人窃问小尼，但云许姓，不知何许人，一时讶为飞琼游戏。余因七夕生访晤，姬适拉厨娘，攘皓腕，镕饧糖于冰盘，拟刻小婴为拍蜡戏。见客至，笑不可仰。既延入座，道姓名，问七夕生曰：“君与若莫逆耶？”曰“然？”即邀七夕生至牖下，喁喁私语，迟之又久，花影上窗，若不知有客在座者。盖姬有出籍之消息，是可喜也。闻小琼本薛氏女，今仍复本姓云。 
　　陈疏琴，行大，住上津桥石盘街，马如兰故居也。玉颜温润，华藻丰盈，骨肉停匀，神彩发越。娱谷散人极加称赏。母善居积，姬性好施与，重然诺，见贫乏者辄解囊，母或靳之，姬曰：“此傥来富贵，能长享乎？”直近日之红妆季布也。女弟巧福，字瑶簧，英英玉笋，非寻常桃李。 
　　张新兰，行大，居算盘巷，小云姊妹行也。丰神隽爽，仪静体闲，沐兰含若，温乎如莹，沉默寡言，貌似董小双，而静婉过之。酒量亦深稳，即偶有激劝，亦怀珠蕴玉，不露圭角，与琴霞有刚柔之别，殆以含忍为强者欤？自琴霞移寓水潭头，小莲不知所往。 
　　张素芳，本姓王氏，行大，前居永福桥，与李琴仙同寓，今卜居于山塘左偏之乐将武桥，与老农老圃为邻。秋水伊人，余未得而见也。客有盛称素芳者，客本昊门传神妙手，不貌寻常行路人者也。余曰：“子试以口代手，写素芳之照可乎？”客凝思久之，曰：“可。素芳姿容绝俗，辩才无双。扫眉掠鬓，则花月争辉；啸侣命俦，则粉黛无色。偶挥谈麈，慰藉则煦我以春风，析疑则赠人以冰鉴，软语则熔入心骨，情辞则流露肺肝。善戏谑兮，虽淳于曼倩，不能穷其妙也。”余曰：“子能传其才与貌，更能识其性与情乎？”客曰：“未可知也。然厌繁华而早退，是不屑杂处熏莸也；当盛年而谢客，是不甘久踔污泥也。视钗荆裙布，胜于翠绕珠围；疏食菜羹，甘于山珍海错。扫除嗜欲，屏迹嚣尘，今是昨非，安贫守素，虽求之士林中，未易多得也，其性情不难想见也。”余曰：“能如是乎？然素芳方少年，而婚姻道苦，来日颇多，异时或改弦易辙，则君言为虚誉，个中生不任受过也。”客曰：“中人以上，可以语上。吾子着诸笔墨，寿诸枣梨，以风示之，或成全其晚节末路也。”余嘉客之待人以忠厚，爱人以德也，故详录之。 

　　吴门画舫续录纪事 
　　《板桥杂记轶事》一卷，自题其端云：“虽曰传芳，实为垂戒。”至若萧伯梁之醉，邹公履之颠，姜如须之偶渔于色，以及松风阁社集、眉楼盟文、宜睡轩说书，其事其人，亦足千古。吴门近日无是人，并无是事，又何纪焉？然奢云艳雨，甫里诗夸；高髻云鬟，司空见惯。高楼明月，夜夜清歌；烟波画船，朝朝载酒。以致卖花声里，梦蝶随廿四番风；压酒垆头，诗仙艳十千一斗。耳闻目见，感慨系之，有不能恕然扑笔者。他日客窗展卷，恍续旧游，或较胜武陵人志路也。 
　　冶芳浜名起于江氏冶坊，因东岸为染坊漂布场，又讹为染坊浜。近缘其名不雅，且为粉黛迷津之所，率呼为野芳。余戏酌于新旧雅俗之闲，更易野作冶。虽杜撰可笑，而怊怅切情。因忆旧句云：“蔷薇新露贮清羹，桂楫兰桡茉莉棚。觅得百花深处泊，销魂只在冶芳浜。”十年前山塘竹枝词也，若为冶芳注证。 
　　故人马云题，文肃公裔孙也，倜傥不羁，才华丰瞻。尝与嵇公子天眉系缆吴门，各有属意，留连旬日。既归，夜半维舟叩余扉，余醉中延入，二人亦已醺然，即伸纸邀余联吟。余曰：“此行也，我非局中人，无从着笔。”云题曰：“然则我二人联句填词，吾子命一调。”余曰：“《昼夜乐》何如？”云题、天眉翦烛立填三阕云： 
　　客愁夜半浑无着（云），趁浅醉，寻江药（天）。铜环去叩轻轻，未必西楼梦错（云）。卷起帘旌开绣阁（天）。且坐我，伴他落寞（云）。还是向侬羞，薄幸辜前约（天）。　　一天欢喜凭谁托（云）？语知心，教行乐（天）。芙蓉镜影分明，照得冰颜如昨（云）。玉茗能消相如渴，更煮米替调饥鹤（天）。惆怅看人归，订明朝来酌（云）。 
　　青衫司马夸同调（天），与眉月，随风到（云）。萧疏最是秋娘，一曲琵琶称妙（天）。红粉齐围愁未扫（云）。喜窥宋玉人娇好（天）。特地倩蜂邀，见把胜常道（云）。　　花开姊妹成双笑（天）。脸霞流，歌云袅（云）。就中各有商量，燕约莺期颠倒（天）。送客留髡同听雨，那醉也不容春闹（云）。惊得野鸳鸯，又依然草草（天）。 
　　晓来招我将欢续（云），别有个玲珑玉（天）。萍因絮果难参，幻作庄严眷属（云）。却放兰香飘留空谷（天），要风流那须贤淑（云）。仗有散花仙，故把阿罗触（天）。　　维摩一榻先眠熟（云）。暗相留，红莲粥（天），不知梦到情天，何处风吹丝竹（云）？修月吴刚耽游戏，更销尽几枝银烛（天）？有意挽行云，奈偏生终曲（云）。 
　　吴门竞渡，盛于山塘，土人于四月杪，即起龙舟开演，画船箫鼓，已陆续聚于冶芳渌水间矣。至端阳前后十余日，观者倾城，万船云集，远郡士女，结伴纷来，鬓影衣香，雾迷七里，百工废业，小户倾家，甚至雷雨不能阻，父兄不能禁，尝约游人买舟贳酒之资，一日不下数十万，而缠头不与焉。龙舟诸游手，先期敛财醵饮，亦所费不赀。金粉成围，固太平之盛事，泥沙浪费，亦消耗之权舆。然习俗成风，久难移易，譬如天匠实产莺花，人工不废锦绣，齐尚父首倡女闾，鲁东家居然猎较。人天有自然之情势，观化者亦顺其自然而已矣。 
　　支硎、上方、灵岩诸山，离城二十余里，城内外舆夫不便攀跻。诸佳丽游山，有名无实，故常集于虎阜。虎阜本不高峻，又可遍造浮图屋宇，俗相传假虎邱，言非真山也。余友卢湛云竹枝词句云：“侬今住近真娘墓，郎莫传言假虎邱。”新语解颐，可入诗话。 
