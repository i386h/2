<!-- { "loadSidebar": true } -->
　　孤生淮海上，晚秀清和时。 
　　携赏偶佳辰，暗卮盈酒香。 
　　倾都走庙下，爱玩如调饥。 
　　皦月正交光，熏风借离披。 
　　惟应神仙人，收拾繁英归。 

陈良 
　　淮海春深照月长，灵祠佳树擅孤芳。 
　　人迷三月天山雪，风逗千门汉殿香。 
　　上苑菁葱思旧赏，金闺回旋入新章。 
　　后庭遗韵歌声好，试折琼枝荐一觞。 

　　琼花歌　徐积 
　春皇自厌花多红，欲得花颜如玉容。 
　　春皇青女深相得，先教敛与秋霜色。 
　　乃有雪月供光，星榆献白，斗量银汉琉璃湿。 
　　人间美玉捣作灰，荆山昆山鬼神泣。 
　　天上有人名玉女，投壶之外能为素。 
　　姑射神人解种花，先须此物为根芽。 
　　天罅地窍掬精粹，蟾身骊额输光华。 
　　其时正是天地交，二气上下阴阳调。 
　　此花孕育得其正，其间邪气无纤毫。 
　　所以其色为正色，出乎其类拔乎萃。 
　　一如君子有诸内，碎然其色见诸外。 
　　三月将尽四月前，百花开尽春萧然。 
　　扬州日暖花开未，春香不动花房闭。 
　　仙露秋高玉露浓，鲛人泣下珠玑碎。 
　　黄鹂本是花中客，啼尽好声求不得。 
　　春皇费尽养花心，春风使尽开花力。 
　　春归莺去花始开，谁人放出深闺来。 
　　唐家天子太平时，太真浴罢华清池。 
　　红裳绣袂厌君眼，更作地仙披羽衣。 
　　麻姑睡起蓬莱岛，风吹玉面秋天晓。 
　　洛川女子能长生，水中肌骨成瑶琼。 
　　褒姒不见诸侯兵，尽日不笑如无情。 
　　宋玉移家安在哉？东邻不画胭脂腮。 
　　卓文君去成都速，锦衣金翠慵装束。 
　　吹箫容貌果何如，见说其人名弄玉。 
　　若比此花俱不是，淫妖怪艳殊种类。 
　　一如妇人有贤德，不为邪色乱正色。 
　　孀居之女能自持，终身唯着大练衣。 
　　又如正色立朝者，不以柔媚为奸欺。 
　　以此论之乃可重，人之不正将何为！ 
　　论德乃是花之杰，论色乃是花之绝。 
　　洛阳花名古云好，看花须向扬州道。 
　　君不见去年花下吹黑风，霹雳闷电搜玉龙。 
　　此时半夜花光中，不觉屈曲蟠长虹。 
　　又不闻天上琳琅树，种在烟霞最深处。 
　　白云枝叶白玉英，此花莫是琳琅精。 
　　此花爱圆不爱缺，一树花开似明月。 
　　襄王半夜指为云，谢女黄昏吟作雪。 
　　杏花俗艳梨花粗，柳花细碎梅花疏。 
　　桃花不正其容冶，牡丹不谨其体舒。 
　　如此之类无足奇，此花之外更有谁？ 
　　世非红紫不入眼，此花何用求人知！ 
　　诗人自与花相期，长告年年乞一枝。 

　　次韵蔡子骏　秦观 
　　无双亭上传觞处，最惜人归月上时。 
　　相见异乡心欲绝，可怜花与月应知。 

王令 
　　无双亭下枝，密密复稀稀。 
　　虬碎珠骈出，须牵蝶合围。 
　　会须珍作宝，常恐散成飞。 
　　况是东风暮，游人莫易归。 

俞清老 
　　因此琼花发，维扬胜洛阳。 
　　若无三月雨，占断一春香。 

陈天麟 
　　仿佛犹称是汉妆，五花刻玉传轻黄。 
　　隔江坐想红楼里，插鬓应宜锦瑟傍。 
　　疑似聚仙非我类，近邻芍药许同芳。 
　　将军且与花为主，免使丛祠作战场。 

王信 
　　爱奇造物剪琼瑰，为镇灵池特地栽。 
　　事纪扬州千古胜，名传天下万花魁。 
　　何人斫却依然在，是处移将不肯开。 
　　漫说八仙模样似，八仙那得有香来。 

楼钥 
　　回忆灵根六十年，秋深恨不见芳鲜。 
　　知从淮上来千里，非比人间聚八仙。 
　　曾有画图称小异，谅应后土爱孤妍。 
　　或言天杖成虚语，荣悴中分亦偶然。 

　　扬州官满辞后土题玉立亭　崔与之 
　　天上人间一树花，五年于此驻高牙。 
　　不随红药矜春色，为爱霜筠耐岁华。 
　　四塞风沉天籁寂，半庭月冷市尘赊。 
　　临行更致平安祝，一灶清香十万家。 

高似孙 
　　日更淮南了岁华，天香深窈竹西家。 
　　忽然踏碎琼楼月，相伴夫人暮倚花。 

郑损 
　　琼花今日纷纷辩，玉蕊唐人早有诗。 
　　天上神仙曾柱驾，世间草木敢连枝。 
　　无风亦识飘香处，有眼谁看坠地时。 
　　三十年来成一梦，摩挲石刻鬓添丝。 

　　春晚驱车到古祠，看花复诵旧题诗。 
　　少年尝记六七月，大暑曾开三五枝。 
　　酹酒辄来思往事，凭阑欲去立多时。 
　　八仙仿佛休疑似，相隔仙凡只一丝。 

　　琼花引　楼镰 
　　琼花未信无双无，特与翔鹤游江都。 
　　住香展敬下古殿，相羊盘礴亭南隅。 
　　我欲歌之词，我欲声之诗。 
　　龙蛇满四壁，妍丑纷淋漓。 
　　一笑訉花花不语，斯须花以臆对之。 
　　自从天上来蕃厘，墨卿楚客知心谁。 
　　本来有是自三异，惠肃（谓郑兴裔）一辩公宠贲。 
　　厥今太守（谓郑损）有父风，两句写出无双意。 
　　直教弹压千万春，香不随风潜坠地。 
　　我闻此语惊且喜，不孤迢递来千里。 
　　花兮报称为如何，年年三月花开多。 

翁孟寅 
　　春云一片辞天隙，千年万年不收拾。 
　　化作灵花沧海头，犹对春风怨红日。 
　　一从污世尘，几度□□腥。 
　　琼琼抱寸心，乱离常独醒。 
　　我疑太白散余烈，飞入花心白如雪。 
　　西北劲气磨不尽，孤根屡枯还再结。 
　　地祗一笑万蕊香，元鹤不来空断肠。 
　　阴云上天白日暗，何时来看春风狂。 

吕本中 
　　凝尘欲满读书窗，忽有琼花对小缸。 
　　更喜风流好名字，百金一朵号无双。 
　　卧闻更鼓湿不鸣，晓窗但有摧檐声。 
　　云横不放山入座，风怒欲倒江冲城。 
　　东家酒熟花烂漫，折简唤客留聘婷。 
　　街头泥潦一尺许，意虽欲往无由行。 
　　儒生活计亦不恶，蒲团坚坐到日落。 
　　映窗香穗触凝尘，过眼文书开病膜。 
　　明朝新晴有佳处，稳看小槛翻红药。 
　　无双亭下一枝春，玉洁霜清未寥廓。 
　　闭门懒出君莫笑，看汝多愁吾独乐。 
　　故人无事傥能来，为君试举舒州杓。 

王简叔 
　　蕃厘观里琼花树，天地中间第一花。 
　　此种何从探原委，东风无处着繁华。 
　　千须簇蝶团清馥，九萼联珠异众葩。 
　　几见朱衣和露剪，金瓶先进帝王家。 

　　寄贾平章　徐清叟 
　　扑面京尘鬓影华，杜鹃声底客思家。 
　　久陪宰相堂中食，五拜夫人庙里花。 
　　和气熏蒸由地主，孤根容易发天葩。 
　　双壶走迸悭琼报，聊寄头纲六饼茶。 

郝经 
　　淮南江北春三月，天上人间玉一株。 
　　有地欲移移不得，见花方落落还无。 
　　冰蕤腻碧开香雪，金粟衔黄簇蕊珠。 
　　闻说隋家自亡国，莫将诗句重相诬。 

　　琼花引　谢翱 
　　后土祠前车马道，夫人种花与瑶草。 
　　英云蕊珠欲上天，夜半黄门催进表。 
　　酒香浮春露泥泥，二十四桥色如洗。 
　　阴风吹雪月堕地，几人不得扬州死。 
　　孤贞抱一不再适，夜归阆风晓无迹。 
　　苍苔染根烟雨泣，岁久游魂化为碧。 

　　后琼花引　谢翱 
　　扬州城门夜塞雪，扬州城中哭明月。 
　　坠枝湿云故鬼语，西来阴风无健鹊。 
　　神娥愬空众芳歇，一夕苍苔变华发。 
　　宫花窣帘尘掩袜，玉华无因进吴越。 
　　漓漓淮水山央央，谁其死者李与姜。（翱，文丞相客。宋亡，借琼花寓其哀愤。非专咏花也。） 

宋元 
　　后土祠南裔，坤维媲室家。 
　　国封严典礼，宫祀荐褒嘉。 
　　不是神灵异，焉能眷迩遐。 
　　应须有玉女，到此赏琼葩。 
　　丽服从空降，明妆倚日斜。 
　　同挥五云扇，共驻七香车。 
　　月姊羞调粉，风姨罢散花。 
　　青童回绛节，金母屏彤霞。 
　　故事唐时盛，佳名宋代夸。 
　　尘根虽下界，天意在中华。 
　　雪让珑璁巧，冰销刻镂瑕。 
　　人间惟尔独，地上更何加。 
　　万花殊寥落，群芳避艳邪。 
　　玫瑰诚贽御，芍药等泥沙。 
　　圣运俄经缀，兵疆忽肆拿。 
　　舛讹难核实，真赝遂聱牙。 
　　雷雨还惊蛰，潜藏重发芽。 
　　旁枝征旧窟，新叶漫荣荂。 
　　尤品终芜没，珍蕤遂水涯。 
　　两朝成草莽，九庙杂龙蛇。 
　　古殿兰旗暗，残炉桂燎赊。 
　　蕣颜愁想象，珠树绝骄奢。 
　　寂寞无双誉，徘徊但自嗟。 
　　八仙聊免俗，消得宝栏遮。 

　　琼花图　刘因 
　　淮海秀琼枝，独立映千古。 
　　遥知办此初，坤灵心亦若。 
　　平生劳梦想，江烟隔南浦。 
　　春风不相待，回首已焦土。 
　　画图今见之，依稀青带雨。 
　　芳心纷己碎，仙葩聚如语。 
　　瑶台旧高寒，人间此何所。 
　　翩翩风袂轻，幽香暗相许。 

陈孚 
　　荒棘萋萋后土宫，芳根已逐彩云空。 
　　男儿别有扬州泪，不为琼花滴晓风。 

　　琼花上天　胡尊生 
　　无双亭前浮冷月，芜城暗锁腥烟黑。 
　　仙魂夜吟天欲泣，巫阳下招飞玉敕。 
　　神风鬼雨鞭车急，一株玉雪雪中立。 
　　金英岁岁朝衮龙，异香荡漾天水浓。 
　　蓬莱峨峨高北斗，玉佩沉沉舞衰柳。 
　　瑶京三月银雪飞，琼仙琼仙招不归。 
　　钧天夜奏紫皇醉，二十四桥寒浸水。 

□□ 
　梅酿宫黄雪酿鲜，异香曾引翠云軿。 
　　谁移仙种在平地，还把落英收上天。 
　　江北江南无二本，花开花谢几千年。 
　　芳春曾向扬州过，应笑诗翁不下船。 

冯子振 
　锦帆隐隐到天涯，古道残阳泣暮鸦。 
　　莫为龙舟更惆怅，广陵依旧看琼花。 

　　过扬州　萨天锡 
　　买舟南浦秋闻雁，呼酒西窗夜剪灯。 
　　何处玉箫天似水，琼花一夜白如水。 

　　琼花观　李孝先 
　　画阁珠帘映小星，东风淡淡度重城。 
　　扬州十月如三月，却入琼花观里行。 

　　怀萨天锡　李孝先 
　　月子纤纤青海头，使船昨夜过扬州。 
　　城中高髻琼花曲，去听吹箫何处楼。 

　　　　　　王都中 
　　六丈老人花满头，一枝流落古扬州。 
