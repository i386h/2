<!-- { "loadSidebar": true } -->
    昔穆王南巡，自郢徂闽，遗我文璧，佥曰此津。贯纬百纪，氵存历十春，念兹文璧，故问水滨。江汉取之，自求多益，反我名瑞，跃此华璧。则富有汉川，世为江伯。如有负秽心迷，怀衅情戚，藏玉泥中，匿鱼腹，使公孙蹑波而长吁，子羽济川而怒目，飞舞剑而东临，邱跃马而南逐。打素蛤而为粉，碎紫贝其如粥。又有川人勇俊，处乎闽濮，水居百里，泥行万宿，右睨而河倾，左咤而海覆。乃把昆吾之铜，纯钩之铁，被鱼龙之衣，赴螺蛤之穴，引澍东隅，移ㄡ北岛。使蓬莱之根，郁而生尘；瀛洲之足，净而可扫。按骊龙取其颔下之珠，搦鲸鱼拔其眼中之宝。皇恩所被，繁枯润涸，威之所布，穷河绝漠。愿子三思，反此明玉。
    ○元纲论後序
    东方角亢二星，列宿之长，故曰寿也。二星之间，则天门也，亦曰“天阙”。凡得道朝元，皆由此门而入。得此道者，告元神则感通，享寿星则关奏，录系於天门矣！功满天，元辰接引，入门则无碍。
    予四十年方遂一第，既知命寡，遂慕寻真，讨究仙经，莫得生理。因南访茅君修真之迹，登茅巅，入石室，先得《元道真经》。即太上道君归根复本号而不嗄之理也。乃执其理十馀年，惟攻胎息，续用既劳，嗟乎非眼前之睫也。後再游，逢老叟曰：“汝欲学仙乎？学仙者从尘入真，如炼矿而熔金也。何洗求命术，以延其生？後修阴德，登其渐阶乎？天仙之者，功感上天，诏授锡命，乃遂轻举而为仙人也。虽达仙境，犹炼真气，气与神并，故曰“神仙”。神仙体虚，故能跨鸾驭鹤，乘□气飞腾太虚，寿齐天地。汝得《元道真经》，求仙之筌蹄也，其莽荡鱼兔难寻。昔茅君上，留大君命术，藏於山巅石室，俾吾守之，盖欲传於夙分者也。汝格孤气清，必有仙骨。”乃出此九章，授予而去。嘱曰：“此即所求之鱼兔也。道非身外，宝之宝之。”乃录其言，为序以纪之。仍目之曰《内丹神诀》矣。吴筠序。
    ○天柱山天柱观记
    太史公称大荒之内，名山五千，其在中国，有五岳作镇，罗浮、括苍辈十山为之佐命，其馀不可详载。粤天柱之号潜霍及此三峰一称矣！盖以其下擢地纪，上承天维，中函洞府之谓。岂唯蕴金碧，宅灵仙？所贵兴□雨，润万物也。自馀杭郭氵斥溪十里，登陆而南，弄潺，入峥嵘，幽径窈窕。才越千步，忽岩势却倚，襟领环扌，而清宫辟焉。於是旁讯有识，稽诸实录，乃知昔高士郭文举创隐於兹，以□林为家，遂长往不复。元和贯於异类，猛兽为之驯扰。《晋书逸人传》具纪其事，可略而言。
    自先生景潜，而遗庙斯立。暨我唐宏道元祀，因广仙迹，为天柱之观。有五洞相邻，得其名者，谓之大涤。虽寥邃莫测，盖与林屋、华阳，密通太帝阴宫耳。爰有三泉，二氵轨一滥，殊源合流，水旱不易。拥为曲池，萦照轩宇，夏寒而辨沙砾，冬温而育萍藻。既漱而饮之，曲肱而枕之，乐在其中矣！土无沮洳，风木飘厉，故栖迟者心畅而寿永。盘礴纡燠，气淳境美，虎不搏，蛇不螫，而况於人乎？
    贞观初，有许先生曰迈，怀道就闲，荐徵不起。後有道士张整、叶法善、朱君绪、司马子微暨齐物、夏侯子□，皆为高流，继踵不绝。或游或居，穷年忘返。宝应中，群冠蚁聚，焚城邑，荡然煨烬，唯此独存。非神灵扶持，曷以臻是？州牧相里造县宰范，化洽政成，不严而理。遗氓憬附，复辑其业。筠与逸人李元卿，乐土是安，舍此奚？恐将来君子，靡昭厥由。故而志之，表此贞石。大历十三年正月十五日，中岳道士吴筠记。
    ●卷九百二十六
    ☆吴筠（二）
    ○形神可固论
    余常思大道之要，元妙之机，莫不归於虚无者矣；虚无者，莫不归於自然矣；自然者，则不知然而然矣。是以自然生虚无，虚无生大道，大道生氤氲，氤氲生天地，天地生万物。万物剖氤氲，一气而生矣！故天得一自然清，地得一自然宁，长而久也。人得一气，何不与天地齐寿！而致丧亡，何也？为嗜欲之机所速也。故《玄和经》云：人绝十二多少，抱宗元一，可得长生。又《王京山经》云：“常念餐元精，炼液固形质。胎息静百关，寥寥究三便。泥丸洞明景，遂成金华仙。”此可与天地齐寿，日月齐明矣。其门大开，无人解入，岂不哀哉！
    余虽不才，辄敢为论。见此碌碌之徒，区区之辈，在道门者，不知有守道、服菊、养形、守神、金丹之术；或国之重臣，匡扶社稷，在於儒典，禄位弥高，不知有摄养之术、易形之道、反精之规、却补之妙。多见使形体枯槁，不终其寿，实可伤哉！余今辄论先贤之故事，列以五章，才不足比之为文，词不足询之为议，略述大体是非之道。今守道者取虚无自然，正真之一。服气者知两半之前，胎息之妙，绵绵若存尔。淘去三尸，日满上。元中之至，合丹药者炼铅取金，化石为水，黄芽河车，神室壳矣。制伏水银，而为金丹，刀圭入口，天地齐年。悟则明矣！迷为词繁，惟後学者审而消息，万不失一。庶品同修，感而不应，得之者闭兑，寻之者静思，何虑节符不契大道萌生者哉！
    ○神仙可学论
    《洪范》向用五福，其一曰“寿”，延命至於期颐，皇天犹以为景福之最；况神仙度世，永无穷乎？然则长生大法，无等伦以俦拟，当代之人，忽而不尚者何哉？尝试论之。中智已下，逮乎民，与飞走肖翘同。其自生自死，昧识所求，不及闻道，则相与大笑之。中智已上，为名教所检，区区於三纲五常，不暇闻道。而若存若亡，能挺然竦身，不使恒清汨没，专以修炼为切务者，千万中或一人而已！又行之者密，得之者隐。故举俗罕闻其行。悲夫！
    昔桑矫问於涓子曰：“自古有死，复云有仙。何如？”涓子曰：“两有耳。”夫言“两有”，则理无不存。理无不存，则神仙可学也。嵇公言神仙以特受异气，禀之自然，非积学之所能致。此未必尽其端矣。有不因修学而自致者，禀受异气也；有必待学而後成者，功业充也；有学而不得者，初勤而中惰，诚不终也。此三者，各有其旨，不可以一贯推之。人生天地中，殊於众类明矣！感则应，激则通。所以耿恭援刀，平陆泉涌；李广发矢，伏石饮羽，精诚在於斯须，土石应犹影响，况丹恳久著，真君不为潜运乎？潜运则不死之阶立致矣！孰为真君？则太上也。为神明宗极，独在於窈冥之先，高居紫微之上。阴骘兆庶，《诗》称“上帝临汝”，《书》曰“天鉴孔明”，福善祸淫，不差毫末。而迷误之子，焉测其源，日用不知，背本向末，故远於仙道者有七焉，近於仙道亦有七焉。
    当世之士，不能窥妙门，洞幽赜，雷同以泯灭为真实，生成为假幻。但所取者性，所遗者形，甘之死地，乃谓常理。殊不知乾坤为易之韫，乾坤毁则无以见易。形气为性之府，形气败则性无所存。性无所存，则於我何有？此远於仙道一也。其次谓仙必有限，竟归沦堕之弊。彼自昏於智察，则信其诬罔。讵知块然之有，起自寥然之无。积虚而生神，神用而孕气；气凝而渐著，累著而成形。形立神居，乃为人矣！故任其流遁则死，返其宗源则仙。所以招真以炼形，形清则合於气；含道以炼气，气清则合於神。体与道冥，谓之得道，道固无极，而仙岂有穷乎？举世大迷，於终不悟，远於仙道二也。其次强以存亡为一体，谬以道识为悟真。云形体以败散为期，营魄以更生为用。乃厌见有之质，谋将来之身，安知入造化之洪炉，任阴阳之鼓铸。游魂迁革，别守他器，神归异族，识昧先形。犹鸟化为鱼，鱼化为鸟，各从所，两不相通，形变尚莫之知，何况死而再造？诚可哀者，而人不哀，远於仙道三也。其次以轩冕为得意，功名为不朽，悦色耽声，丰衣厚味。自谓封殖为长策，贻後昆为远图，焉知盛必衰，高必危，得必丧，盈必亏。守此用为深固，置清虚於度外，肯以恬智交养中和，率性通真为意乎？此远於仙道四也。其次强盛之时，为情爱所役；班白之後，有希生之志。虽修学始萌，而伤残未补，靡蠲积习之性，空务皮肤之好。窃慕道之名，乖契真之实，不除死籍，未载元。岁月荏苒，大期奄至，及将殂谢，而怨咎神明，远於仙道五也。其次闻大丹可以羽化，服食可以延年，遂汲汲於炉火，孜孜於草木，财屡空於八石，药难效於三关。不知金液待诀於灵人，芝英必滋於道气，莫究其本，务之於末，竟无所就，谓古人欺我，远於仙道六也。其次身栖道流，心溺尘境，动违科禁，静无修持，外邀清誉之名，内蓄奸回之计。而人乃可欺，神不可罔，远於仙道七也。
    其次，性耽元虚，情忘嗜好，不求荣显，每乐清闲，体气至仁，含宏至静。栖真物表，超迹岩峦，想道结襟，以无为为事，近於仙道一也。其次希高敦古，刻志尚行。知荣华为浮寄，忽之而不顾；知声色能伐性，捐之而不取。翦阴贼，树阴德，惩忿窒欲。齐毁誉，处林岭，修清真，近於仙道二也。其次身居禄位之场，心游道德之府，以忠贞而奉上，以仁义而临下，弘施博爱。内莹清澈，外混嚣尘，恶杀好生，近於仙道三也。其次潇洒荜门，乐贫甘贱，抱经济之器，泛然若虚，洞古今之学，旷然若无，爵之不从，禄之不受，确乎以方外为尚，恬乎以摄生为务，此近於仙道四也。其次禀颖明之姿，怀秀拔之节，奋忘机之旅，当锐巧之师，所攻无敌，一战而胜。然後静以安身，和以保神，精以致真，近於仙道五也。其次追悔已往，洗心自新，虽失之於壮齿，冀收之於晚节，以功补过。过落而功全，以正易邪，邪亡而正在，轲不能移其操，喧哗不能沦其虑。惟精惟微，积以成著，其近於仙道六也。其次至孝至贞，至义至廉，按《真诰》之言，不待学修而自得。比干剖心而不死，惠风溺水以复生。伯夷叔齐，曾参孝己，人见其没，道使之存。如此之流，咸入仙格，谓之隐景潜化。死而不亡，此例自然，近於仙道七也。
    取此七近，放彼七远，谓之拔陷区，出溺途，碎祸车，登福举，始可与涉神仙之律矣！於是识元命之所在，知正气之所由。虚凝淡漠怡其性，吐纳屈伸和其体。高虚保定之，良药匡辅之，使表里兼济，形神俱超。虽未得腾，吾必知挥翼丹霄之上矣！
