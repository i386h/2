<!-- { "loadSidebar": true } -->
尚书黄公者封丘人也名绂字用章其先洛人高祖克让始徙封丘克让生思豫思豫生秀秀生中中生黄公初　高皇帝兵起思豫掌太常事以罪编氓沅州已久军平越卫于是平越沅州封兵洛皆有黄氏乃后秀商金陵死中收其赀商重庆娶于张生公重庆于是重庆亦有黄公生之夜梦老人抱婴儿曰送蹇尚书为汝子长依舅氏张宗琦宗琦为麻城学职从如麻城归如平越补卫学生正统丁卯以春秋中云南乡试第五明年登进士第除行人升南京刑部员外郎郎中出为四川参议参政进右使转湖广左使升右副都御史廵抚延绥进南京户部尚书改左都御史尚书仍旧黄公廉峻直执遇事飙发正色山立即重忤时贵弗恤智巧所避公毅然肩之人率窃笑其呆然亦以是获名郎中时人业以硬黄目之矣部堂尝缺官公署堂印诸寮事之即犹堂官也亦才识超之之故谭千户者大猾也善欢显贵人尝夺民芦场显贵人无敢为民直者公直之竟归之民为参议督松茂诸仓兼备其兵厘革宿弊擒豪恶数百人举劾将官各当边赖以宁参政如崇庆旋风拥舆不得行公曰汝冤气邪姑散予图之至州齐沐祷梦翌日清其囚无验乃祷诸城隍夜果梦若有神言州西寺者寺去州四十里边路而巢山公旦起率州官吏兵往诣寺围捕之有僧少而恶诘之无牒使醋垩涂其额晒洗之则有巾痕乃鞠讯之遂尽暴其奸慝云寺后有巨塘凡杀宿人则杀之沉塘中众分其财有妻女则分其妻女又攒典李节阳王亲也侵盗官粮巨万数王为之窟公按之悉如法公虽钱谷司然善摘发奸伏以是威行境中尝道川东青神令望风解印绶走为右使奏闭建昌银矿许之大盗周王簿者哨众钞掠檄公平之公谓盗起于烦苛宜少宽养而阉官以方贡横敛公抗不从阉挤移近省升左使时两京工兴征银二万例派民公以库积余充又势豪马快船债万坐逼索又荆王奏徙坟塜公悉不从省费巨万又计锢僧继晓于是威惠大行继晓之来也势焰灼人公私谓诸公曰晓以妖术媚上遂奸眠食共之今避而反乡名扫墓而实逃生耳乃令武昌府锢之后堂阳尊礼之居无晓果败槛送京斩之西市公在蜀尝忤阁臣万安衔之三年六推威抑公知之乃亦连疏乞罢凡三上已乃有廵抚延绥之命首劾参将郭镛都指挥郑印李铎王琮葭州史知州等又计捕豪奸张纲乃于是拔才能察幽隐问疾苦饬废坠于是申号令修器械严警逻节候望边政为新公见饮马妇片布遮其下体乃悲以惭曰嗟乎士之贫至此极乃驱之战守邪于是令豫支米月三会诏毁庵寺公使汰尼解军门给配鳏士人人大欢悦无不愿为公死者及公去尼有携子女拜送路傍者云公既官六曹益无所顾避威棱截然特　旨改掌宪院天下方仰望风采公自以历侍五朝中外凡五十年戆直崕异忤人获名伏祸难测又盛满宜戒乃引年恳乞骸骨居无何疾作竟不起年七十有一所为奏议及政迹并所著文诗悉弃不留晚嗜参同契号精一道人蟾阳子有注本独存国制文极于六曹尚书官之北斗天造不论夏蹇经纶悃愊太宗北征全国是属三杨公亮寅恊熙绩台省坐臻太平君佚臣劳所谓代天之相英庙之遇文达略似马周吁俞一德密画显断万几稍核局体一变成化间忠良外植三原河州单县封五巍然辈出居则岳屹动则雷击大事斧断小细海畜帷幄佞幸请剑必殛使见之者畏闻之者慑斯其人死生富贵足动之哉然较之天顺以前则殊矣时与位不同邪委任权力殊邪弘治中华容洪洞钧阳灵宝阳曲卢氏金陵安福咸称名卿然志存纳约行在精审苟济其事小枉安焉局体又变矣虽形迹罔暴义遵矫直亦运数然欤自言路志伸毁誉进黜气焰满盛公卿敛逊正德以来遂靡靡难观亦诸人甘宠饰誉稍有嘉美便立祠树碑要歌征颂镂板镌石惟恐不流今信后也此意既横机巧自生工言论务弥缝斯又一变然黄公为左都则严甄御史量能委之火其差簿于庭曰事贵得人耳资劳久近岂立官者意哉当是时言官能毁之黜否邪斯为政在人邪抑时不同邪公焚奏草自泯其嘉美视汲汲流今而信后者又何如邪江淛食盐钱钞民苦包揽掊勒呻吟公为尚书力条其折征银状以闻至今行之便此其事比之汲汲流今信后者得与失不较然白哉公年二十六举进士始室孙郎中镛女也生子楫霖彬封宜人赠夫人继室鲁卫镇抚宣姊生子杞桓封夫人盖终其身无妾婢云彬工部司务桓光禄司署正公卒之日　皇帝惊悼遗祭勑有司营葬墓在长葛县马陵冈 

江西按察司副使周君行实 

正德七年闰五月二十六日江西按察司副使周君攻华林贼战死之其子干救之战亦死时予在泰和闻之惊而疑已而实然则痛哭曰勇哉周君见危而授命已哀其子曰干死于孝矣言是日君以贼食尽会兵三面夹攻君攻自北门三战射辄中贼少却君与其子先登逼之会贼滚其墙召下如雨军溃被执君头中刀血流满面左髀中枪不能行犹大骂贼不绝口贼怒支解之以狥其子干前救君中鎗也然犹力战竟坠崕死贼兵先舁其尸回营翌日谕贼求君尸贼裯里尸还焉先是制兵者以马脑华林贼剧滑诸山贼则日又窃发忧之会君到即檄君剿之君首擒庐山左湖盆塘贼百数军为之振乃移军奉新计擒飞王胡雪二马脑寨平华林贼恐分立仙女寨以拒我君拔之贼又立寨鸡公岭君又拔之先后斩获以千数于是进壁华林绝其出道堑之而守久之贼窘遗谍者言贼饥饿匍匐状君信之遂移檄会兵夹攻然它兵实观望不大进而君独与其子进逼之坐是败而死于乎哀哉屡胜者骄邪抑命欤君弘治六年毛澄榜进士历刑部员外郎谪兖州府通判正德改元复其官历郎中大理府知府拜令官官一年而死夫逆竖之乱炎荒瘴海之滨死者屡矣君不之死也乃今死以此君为主事也检狱政日莅视狱中人药其病者员外郎则坐请贷言疑狱者罪贬官两在郡无不得民也所至则又善剖疑狱此皆足不死乃竟死也君系出元緫管思后貌魁梧性侃侃不阿善星命之学谈星命十中八九然不谙自命初华林之役有星命者实贼党来谈君星命巳再拜贺曰美哉动罔不利君曰我刑杀大重无制其人曰夫刑杀者利子兵者也议遂决故曰天有大数世有大运人有大命故京房郭璞皆不免杀身由是观之命可识矣君生天顺四年闰十一月十一日午时年五十有三岁配宋氏封宜人四子金州学生娶黄氏纨娶马氏干死于孝者也娶刘氏春聘高氏二女长适刘槊举人次适李瞳州学生君父讳正大同府知府正父贵封滁州知州贵交复复父添祥添祥始居长沙后徙安陆州 



【卷第五十八】 

【杂文一十八篇 】贾隐【有序】训敦【有序】原火 原寿 贾论 作志通论 蛤雀论叙松山小隐说农赠薇山子 叙九日宴集赠蔡氏题史痴江山雪图后 题三王祠翰后 题明远楼诗后 题琴竹诗后毛监察登楼诗跋题东庄饯诗后 朝正倡和诗跋 



空同集卷第五十八 北郡李梦阳撰 　杂文一十八篇 

贾隐【有序】 

松崕子游江湖间老矣一日买舟将大归人疑之曰渠贾人也松崕子乎松崕子闻之曰谓我贾者贾谓我松崕子者松崕子或以其言告李子李子曰是隐而贾者也于是作贾隐 

天下之隐二上隐隐心次隐隐迹心隐迹彰无损于真迹隐心彰人斯细矣然君子耻之众人誉焉兹何也夫石一也玉其表则观者改目置金瓦砾视之弗谛鲜不弃者大抵显饰易欺而深情难察也夫策肥垂坚之士难语茹芝饮泉之事纷华声利之夫岂探幽玄岑寂之娱故曰道不同不相为谋且夫松之为物也盘石则茂饮雪则贞得泉则嗽遇风则吟嗽如玉金吟如瑟琴其在崕也据礧砢跨岑嶃翳县茑挂惊猿限重壑韬层颠逃羣之所躭悦冥心之所扳援乃松崕子奚取于斯而以自名且以征也不几于持异而求同哉夫人者贾也系竹靡辍于耳绮丽怕接之日口厌厥腴躬华其服入有弹碁洒翰之侣出有飞缨耸盖之属胡取之松奚有于崕而以之名征诸将来郁郅子闻之曰若是是室伯夷之室而后作仲子之廉也窃闻之居动而执静者之谓定履嚣而用寂者之谓坚涉迩而探遐者之谓明混杂而守一者之谓贞在羣而立独者之谓高处污而弗玷者之谓洁故上士朝隐大仙市藏要之心获匪迹是关故金马石渠之贵弗能损岁星窃棰之精紫尘黄埃之秽无以戕药肆县壶之灵而人者必茹松之毛荫其芘覆飧其膏液又蹑其危崄披荆蓁女蓐蒙茸然后为松崕子哉 

训敦【有序】 

训敦者何患时之偷也宗不立则祠不严桐不严则族不合族不合则亲离亲离则礼亡礼亡则义蔑礼义亡蔑则肉骨视为途人呜呼时之偷极矣不可患哉夫反偷莫大于敦俗敦俗莫急于建标标不建则教不着教不着则训不行训不行则敦不反然高氏其人也迁其乡则姓之庙而宗之无离亲焉祭而聚吊而聚庆而聚愈繁而愈一愈远而愈密无散族焉年历四百代更数姓犹一日也非敦之至邪以是为训教不着乎即偷何患矣于是作训敦 

昔者明王之治天下也未有不族始者患其涣也于是类焉易曰类族辩物患其乖也于是睦焉书曰九族既睦患其争也于是有大小宗之礼患其忘也于是有大宗之庙又患其弗率于是有九两之法世系之官李子曰予历周秦燕赵晋卫诸墟询故采实未尝不流涕而悲也曰嗟乎教之衰至此哉族之散祸之邪有庶见素冠者矣有范冠而蝉緌者矣父子兄弟亦若是偷邪齐民不足言乃衣冠之冑身之外亦途人邪问其世则无宗核其文则无谱究其居则无庙叩其族则忻戚不相闻呜呼先王之所以教者何乃今若斯邪教之类乃今涣焉教之睦乃今乖焉教之宗乃今不庙斯法与官之者缺邪时与势殊邪人狃于俗然邪及涉淮汉览风大江之南东见其故国遗俗有百年着土之民已而又闻高奥高氏之宗之族也则又叹曰嗟乎予观高氏而知三才之因也大尉琼五传而高奥兴高奥再传而宗立庙严又数传而闻人生至南屏公大显于位庸李子曰得时者亨得势者长得人者昌中原乱则海隅罔丘是谓得时山水环则风气结是谓得势礼义行则乖离弗生是谓得人得时者天得势者地得人者德高氏具焉三才备矣建标而训以之教国可以敦国以教天下可敦天下夫合抱之木荫广亩者其本深也得其地人以永之天必笃之矣所谓栽者培之也若高氏者虽百千世可也人苟则之同百千世可也斯训敦之义也 

原火 

