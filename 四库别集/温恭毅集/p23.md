<!-- { "loadSidebar": true } -->
　　臣等顷缘各道御史员缺差遣不敷疏请皇上考选不厌频数岂故轻渎宸聴良以御史入侍丹墀出按方岳辇毂頼以整肃寰宇頼以澄清所系视各衙门尤重近不得已为那借为兼摄又任外差各官株守候代于事任似亦各有所责而其中实有大不便者盖那借则以经歴等官代任御史纠劾之责为国家二百年来所未有事一不便也兼摄则以一人而摄数事欲监收放则误问断欲先城务则缓外巡或令官民伺候无时完结愆期二不便也候代则不得如徃岁一年一更葢一年一更则举劾宻而官吏惧耳目新而奸顽惮今则年半或踰二年犹不得代在本官则以为即去而不可更巡在地方则以为当去而不免玩愒三不便也纵皇上考选纶音旦夕即下俟选后试职实授屈指中差之期犹须半年之后倘更不选将于何时实授何时差遣乎且应选诸臣被征书趋阙下岂不幸依日月之光欲展尺寸之技以求图报于万一乃今在诸臣则以有用之才而居无用之地在本院则当急用之时而无可用之人葢用则两相济而于国家之纪纲中外之利病裨益尤大不用则两相滞而近则误事于目前逺则丛弊于后日皇上何所疑而恡于拔用若是此臣等所未解也臣等尝读诗至文王之什曰济济多士文王以宁及召康公之咏巻阿亦曰蔼蔼王多吉士维君子使媚于天子未尝不叹圣如文王犹赖多士贤如成王犹用吉士矧御史又为皇上耳目之士我皇上为国怜才之念岂逊周王柰何厌薄不用而使臣等有溺职之惧臣等诚愿我皇上为文王成王故敢再以迫切万不可已之情陈渎伏乞皇上深惟风宪重地俯鉴臣等微诚慨然勅下吏部会同臣等将内外应选诸臣刻期考选以备任使庶差委有人而臣等亦藉以少效维风之责矣

　　纶命颁行已逺天心孚佑有征恳乞圣明确行前谕以承穹眷以保圣躬以安宗社疏（总宪）

　　臣等始闻皇上违和不胜惊恐随奉圣谕辅臣停止矿税织造起用建言废臣寛释囹圄罪犯臣等不胜欣跃诵我皇上仁明独断何頼臣等喋喋谓昔列国之君尚有一发善言而灾星退舍者况我皇上为天所属望今善言不止一端必即仰荷天佑当捧圣谕入院即刻发行一时逺近臣民欢呼满道次日即传玉体清安益信天人感格不爽不意数日内忽闻皇上复有别议于时臣等从阁部诸臣深以圣躬为重方冀药喜何暇言及时事连日幸闻玉体大安臣等又不胜欣跃方敢斋沐披沥诚欵惟皇上俯垂聴焉葢皇上前谕若但有益于臣民而无益于皇上不必行也臣等今日所恳若为臣民计而不为皇上计皇上不必聴也皇上试思前谕一出有不徧及薄海内外而欢欣舞蹈乎欢欣舞蹈矣而可即令愁苦嗟叹乎又思昨皇上疾中金寳堆积盈库有分毫可救解圣躬万分之一乎惟皇上力行前谕使前数年采搉征办为诸中官积棍所假窃肆虐以酿祸乱者一旦尽革则更生者在小民而颁解悬之恩在今日轮台之悔可以祈天而永命者归皇上矣建言诸臣在狱各犯我皇上雨露之恩原未尝有意终絶之也偶激人言复令禁锢固知皇上必念惩艾之久欲普一视之仁诚早仍前谕在诸臣不过与使过之列在各犯不过沾余波之润而颂乾坤覆载之量如书之野无遗贤如易之赦过宥罪者归皇上矣况一谕而众美咸备大恩也圣谕一出从古不复改易大信也若令出不行涣号反汗有同于戏恐海内愚民信停止之为真疑改移之非是蚁聚蜂起与中使抗不但如前楚中之閧在野者慨岁月之易迈虽懐忠荩而渐迫桑榆在狱者苦拘系之有年将困幽欝而或登鬼録人君为天之子一言一念皆与天通惟天眷徳其应如响夫既以美言而获佑岂可以既佑而遂改乎盖天心所欲改者不美者也其所不欲改者至美者也谕非圣政之至美乎谕出未几旋即改为天心所欲乎不欲乎以其美者易不美以其所欲易所不欲岂以圣明在上而见不及此乎且精神恋其所不必恋而恶其所不必恶则或以有累圣明为念以人不乐从为苦以启衅端拂天心为惧未免増虑动火亦非所以善静摄而期速效也伏望皇上坚持前谕永无改易则恩出如雨露令行如金石数日之间便成唐虞三代景象寿筭与山海永令名与天壤并而宗社万万年无疆之休端在是矣臣等不胜激切待命之至

　　积奸隠弊蠧国损军乞勅覆究以肃法纪以重邉储疏（总宪）

　　掌山东道监察御史刘曰梧呈案照先该本院题覆辽东抚按官赵楫等各叅奏纳粟监生唐尧勲党同百户王朝慰等假印伪填勘合虚出通关违例私兊军饷克减价值违法等情已经奉有钦依备札巡按御史提问去后近接邸报又该抚臣赵楫并部科诸臣交论至称唐尧勲等奉旨勘问发广宁左卫监候太监高淮索银壹万两于本年肆月内差褚志羔等竟将卫监打开将唐尧勲等鎻去提牢官卒槩被打伤缘由覩闻之间不胜骇异夫国家倚重邉关故特严邉储之禁而钱粮出入必有通关必稽印信尧勲等以神棍丛立诡名侵克盐粮价银数逾二万三千有竒其罪已不胜诛且私雕假印朦填勘合伪牌见在覆劾相同律例昭然其当大辟无疑业奉旨提问此其干系重大淮岂不知之且律称刼狱者皆斩淮岂不闻之乃敢受贿庇奸统众劈开监门刼夺以去巨奸竟得漏网是使辽饷终无清理之日辽卒终无宿饱之望辽左终无振刷之期也恣睢跋扈莫此为甚呈乞速行题请严究等因具呈到院臣等看得常人侵盗邉银至二百两者绞例也凡私造各衙门印信者斩律也国家设此律例以惩奸盗以重邉储虽问官毫不敢纵而犯者犹徃徃接踵况唐尧勲等侵盗辽东盐粮价银至二万三千有竒私雕假印伪填勘合已覆劾相同为臣本院题奉钦依究问人犯即坐大辟尚有余辜高淮以受万金之贿麾众刼狱使得漏网是以臣而抗主也是以盗而夺盗也是穷邉枵腹之卒无复足食乐生之望也恐废法纪而诲盗滋奸将堕军实而酿乱起变委难轻纵合再题请除高淮逆恶多端已经科道抚按详纠候圣明洞察所有唐尧勲等一干凶犯合候勅下臣院严行抚按官速提前巻有名各犯尽法究拟照依原限具奏完销痛示惩创缘系积奸隠弊蠧国损军乞勅覆究以肃法纪以重邉储事理未敢擅便谨题请旨

　　敌人猖獗天讨难容恳乞圣明亟定庙谟以肃法纪以固疆圉疏（总宪）

　　臣等近接川贵总督李化龙巡按赵标等掲帖内称播酋杨应龙率领苗夷十万余犯我綦江又出偏师分犯南江江津合江东西千里丁壮妇女大遭屠戮流血成川积尸成邱綦江旦夕且破重庆孤危难保又遣其子杨朝栋领兵二万徃犯贵州臣等伏读至此不觉髪上指冠夫蠢尔夷酋受我国家二百年豢养之恩徃岁雠杀五司戕害蜀兵干犯法纪荷皇上待以不死仅从薄罚即近日贵州抚臣江东之幸功谬举自取败辱激成今日必不可已之役方谓东之之罪终不可宥乃本酋遂敢大肆横行杀掠内地全盛之世岂容土酋跋扈踯躅至此今即速正天讨是补亡羊之牢已无益于地方之惨若仍筑道旁之舍举不定之棊恐非胜筭臣等不揣固陋谬为臆说条列如左倘可备千虑之一得臣等不胜大愿
　　计开
　　一慎择司道照得军政总于督抚而所頼以调剂兵饷综核将领者惟司道是頼必心计了达知兵或素歴行间而又实心任事不致侥幸尝试者始克胜任今奉圣旨允部议更调用兵处所司道各官臣等曷容再陈但各道或缺官带管或已升候代若待有缺方补非顾此失彼则缓不济事查各处用兵多设监军督饷各官乞勅吏部除就本省先行更调外于川贵二省各添设监军督饷方面官二员慎选其人以后如恐官多事权不一即以监军兼分巡督饷兼分守庶几分部得人折冲有頼伏乞圣裁
　　一搜罗异才窃照汉唐以来徃徃下诏求跅弛非常之士而举囚举虏举盗皆可以肩宏巨而济缓急今大江以北多侠客如剧孟郭解辈居常怏怏如鹰隼騠駃一息不忘飞扬奔惊之志先臣邱浚有云在中国则为盗贼主谋在外境则为夷狄効力皆此辈为之也合行各抚按官多方采访果有善骑射多智谋或摧锋敢死或足智晓兵不妨收养抚道标下待用或録名以闻兵部又加核实不惜升斗之粟笼而取之咨送军前有功一体叙用是国家有得人之利即万一有猾黠狂逞之形亦可潜消而免为敌人所资伏候圣裁
　　一简收将领照得用兵之道呼吸即有成败逺汲难济近渇川贵之将敢谓得人纵得人未必即至以后有缺难保不取调于别省徃返道路缓急曷頼况刘铤称病可用与否当今日决断督府既添中军贵州亦宜均重查各处用兵有取调谋勇将官令赴督抚聴用有缺庶便就近委补无缺亦可集思广益乞勅兵部裁酌搜访务求得人不使奸猾债帅叅与其间庶将材不可胜用而小丑不足平矣伏候圣裁
　　一厚集军饷照得兴师十万日费千金军需赏赍又复称是黔中土瘠民贫居常仰人鼻息即巴蜀夙称殷富然自采木用兵以来亦萧然悬磬矣逆酋如黠鼠退处穴中则负险难施熏灌间出刼掠飘忽又无定时非聚兵数万不可兵欲常聚饷恐不能常给饷不能常给而兵又不得不常聚卒有癸庚之呼为敌所乗柰何今须发金钱数十万于军前非不知今日财用十分缺乏而权国家之轻重自不得惜帑藏而忽隠祸也伏候圣裁一多练火器照得器械不利以卒予敌近来火器益精然莫如三眼鎗与连炮三眼鎗各镇有之以左手点火为凖每万人以八千人分畨叠打即得二万四千之用是不増粮而増兵之筭也又于阵五十歩前层设连炮一发则十余大将军可齐徃先期每一连选军士三十或四五十人分领齐练顷刻可布此万人敌也乞勅兵部将前项三眼鎗及大将军或于各镇借用若干一面委官制造庶攻战有实具取胜威敌全在此伏候圣裁一广悬重购照得兵家用间亦攻心之一筭也无论前朝即我明征讨徃徃以此大收平定之绩田州岑猛之倚岑璋至亲也猛竟为璋擒而璋至今世守爵土宁夏刘东阳之倚周国柱至宻也东阳竟为国柱戮而国柱至今称忠义为名将播虽土夷其左右夷苗岂无慕岑璋周国柱其人以自表见者乎诚悬极重升赏如以杨应龙父子献或斩以报者即以本酋家产充赏仍世袭宣慰若家已尽赏银二万两愿升侯伯都督指挥者聴乞勅兵部同臣本院咨行督抚遵行伏候圣裁

　　西蜀危急难支海内动揺可虑恳乞圣明亟停矿税以固邦本以销乱形疏（总宪）

