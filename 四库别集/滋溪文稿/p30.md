<!-- { "loadSidebar": true } -->
　　公讳中，字大中，资简重，寡言笑，自少不妄交游，读书惟务践履。初掾中台，即着廉声，殆长山东幕府，簿书品式，无不中程。登、莱告饥，公承檄赈之，民获其惠。司农所以训农务，籍田所以供粢盛，其播植之勤，劝课之法，朝廷必择人如公者居其职，未尝以散冗视之也。公在六察，言事尤切。并、晋地震，居民压死者众，当蠲赋税以休其力；江、淮岁凶，民以男女质钱，或者转卖为奴，当出钱赎之，归其父母；西域富贾大商居中土者，当着版籍，与民同应徭役；诸王所辟监郡、监县，往往非才，或父兄方官路、府，子侄又列州、县，上下缔构，蚕食其民，当同守令三年迁转，仍父子相避，及不许需次官所；内外诸司多假公营私，日乘急传，马多走死，驿户因而流移，当设法裁省其滥。廷臣多从其说。
　　公在宪府及佐行省，用刑悉本哀矜。尝盛暑治狱，逮者数十人，狱具，分台以闻，事久未下。公约其人俾归，及期则至，既已治罪，罗拜而去。京师之民有夫死疑其妻杀之者，狱十余年不决，公辩其诬，释之。武昌之民兄弟畜一猎犬，省臣将籍其家，公言：「国制华人畜鹰犬猎者没入家赀，今当以不应畜犬坐之，且万无弟兄俱坐理。」众是公言，止坐其弟。公每偕五府录囚，必再三详谳。或言：「彼辞已具，当置于法。若从其反，不愈淹滞乎？」公曰：「民之犯罪，始则有司簿责，次则风宪审理，朝廷复遣五府共谳之者，正惟或有寃抑。若止以郡县成牍为是，将见死者衔寃地下，宁不负国家好生之德与！」闻者是之。及其治有罪者，则亦未尝少宽假也。和林宣慰司盗粮万石，公发其罪治之。湖南宣慰使受赇千定，事觉，赂中贵求援，公劾其事正之。有善角抵承命为郡佐官者，公极言其不可，罢之。泗州民饥，公按部至其境曰：「比请得可，则野有饿殍矣。」首捐俸稍以倡，僚吏大家争先出米，得万余石，全活若干人。海獠为梗，故事调兵诛之。公曰：「远民素无教，或相雠杀，出没不常，其俗然也。若遽兵之，则将害及平民。请守险隘以遏奔突，彼穷自不能出矣。」朝议从之。凤翔岁旱，公帅宪人祷于郡之龙湫，归及中途而雨，秋果大熟。
　　公平生尤善荐士，所荐者多知名于时。事母至孝，得其欢心。庭有植竹，而芝生焉。翰林姚文公、集贤萧贞敏公赋诗颂美，谓公诚孝所感云。韩氏居燕，世仕辽、金，名为衣冠大族。国初徙家于卫，考府君天麟累官奉议大夫、兵部郎中，赠嘉议大夫、兵部尚书、上轻车都尉、南阳郡侯。妣南阳郡夫人梁氏。公及其兄工部尚书、康靖侯冲并显于世。公娶高氏，先七年卒，享年七十有二，累封南阳郡夫人。三子：汝楫，由河南行省照磨进承务郎、岳州路推官；汝霖，历同知息州事、内丘县尹、陕西行台掾史，进承直郎、扬州路海陵县尹；汝梅，未仕。一女适郭居仁。汝霖以公命为康靖后。公享年七十有九，以至顺二年九月甲午终于汴梁寓舍。十月庚午，葬汲县亲仁乡康公原。有司以闻，制赠集贤直学士、亚中大夫、轻车都尉，追封南阳郡侯，谥贞孝。铭曰：
　　洪惟世皇，宅中图治。稽古建官，文武皆备。当国之初，法简而宽。宽则易■〈施，弓代方〉，刑狱滋烦。肃而正之，乃建台宪。翼善去邪，不戒用劝。羣贤汇征，百度斯贞。熏为泰和，九有宴宁。公于其时，接武诸老。言有所承，动有所考。孰为矫亢，忍是苛刻。不吐不茹，刚柔以德。其言侃侃，其仪温温。淮海、秦、晋，公往咨询。士励于学，农劝于野。囹圄空虚，民无寃者。自昔多士，贵在乐育。成周之隆，诗歌棫朴。至元、大德，蔚乎才能。如公一门，伯仲偕兴。时方治安，才不胜用。内朝外廷，罔有轻重。天笃其庆，公寿且康。有子奕奕，令声孔扬。刻石载文，允着厥美。尚世公官，以赞风纪。

　　△元故朝列大夫开州尹董公神道碑铭 【 并序】 

　　国家有世德之族曰稾城董氏，由其父祖皆以忠义许国，孝友刑家，才子贤孙亦各思自树立，是以清规雅范，相传百年，不陨其家声。呜呼，非祖考德业积累之厚，朝廷治化涵濡之深，其何能至于是耶！
　　公讳士良，字善卿，赠光禄大夫、大司徒、赵国宣懿公讳昕之曾孙，龙虎卫上将军、行元帅府事、赠推忠翊运效节功臣、太傅、开府仪同三司、上柱国、赵国忠烈公讳俊之孙，资德大夫、佥枢密院事、典瑞卿、赠体仁保德佐运功臣、太师、开府仪同三司、上柱国、赵国正献公讳文忠之子，资政大夫、御史中丞、赠纯诚肃政功臣、太傅、开府仪同三司、上柱国、赵国清献公士珍之弟也。大德初，公起家承直郎、保定路曲阳县尹，转承德郎、同知开州，迁奉议大夫、知博兴州，移知滕州，升朝列大夫、开州尹。公入官三十余年，仅历五考，积阶至正四品，不克大有所施而卒，识者惜之。然其故家风范之严，君子岂弟之政，亦有可纪者焉。
　　初，正献公薨，世祖思其谋猷献替之益，召见诸子。公偕弟故陕西行台中丞士恭入见，上熟视之，指公谓左右曰：「是子纯善，甚肖其父。」遂命弟兄俱列宿卫。无何，公以母疾谢归。久之，遂承世泽。持身以廉，毫发无所私，所至以化民兴学为本。曲阳民有善持官吏短长者，醉则入县詈吏，人莫敢何。公械于狱，昼俾入市晓之，恶少望风屏息。五台勅建佛宫，西僧入京师者道出其邑，供亿浩穰，民不堪命。公言于朝，请裁省其冗滥，仍令分行旁县，少舒民力，从之。邑陶缥瓷，岁贡有常，是年色幻为赤，奇异可玩。公曰：「礼，奇器不入宫。今若输之，是求媚也。朝廷若复欲之，民何由致。」悉毁而瘗之，人服其识。博兴学廪不足养士，公捐俸以助之，士师兴起于学。州民有辇母行丐市中矫俗以为孝者，公谕以养亲之道，其人惭谢改悔，卒以孝称。及闻清献公丧，解官会葬，时以友悌多之。滕州岁旱民饥，公下车发仓赈贫乏，全活者众。斋沐出祷而雨，岁则大穰。为政不施鞭朴，第务以身帅之，民亦化服，老幼诵公之政不绝口。公尝以事之曲阜，孔氏族人有相争积年不解者，闻公慈祥之政，感而相谓曰：「我辈所为，愧见董公。」遂相友睦如初。公官满，贫不能归。泰定四年六月二十六日，卒于滕之官舍，享年六十有三。是岁十月，归葬九门先茔。
　　公沉默简重无疾言剧色，性乐安静，不能随俗俯仰。生长大家，接人遇物谦抑若寒士，随牒仕郡县间，无不足之色。宗族父兄布满朝着，赫然贵显，未尝一言以求进取，盖雍容进退有古君子之风焉。家贫奉养清俭，稍有赢余，即分遗亲族之贫者。尝书壁以自警，若曰：「积善获庆，不善则否。造物者宁有私乎！」又曰：「草木各有时而荣，人可不坚所守乎！」故自号固穷子。母赵国夫人顾氏。元配牛氏，先卒，继唐氏、李氏。子男守成，历主武邑、梁县簿，今从仕郎、真定衡水县尹，治民有声。女适燕南乡贡进士王惟贤。
　　先正有言，所贵乎世家者，非必七叶珥貂如汉金、张，八叶宰相如唐萧氏，名位虽崇而不能皆贤，何世之有。若东都袁、杨二族，名德俱隆，斯可谓世家矣。董氏自忠烈公起家，今传七世，子孙羣从盖数百人。虽先后出处不侔，然皆清慎纯笃，蔚有贤誉，不谓之世家可乎！故士大夫言家法者，必以董氏为称首，公亦能守先训者也。铭曰：
　　世禄之家，骄滛矜夸。古昔犹然，何今之嗟。赵有董氏，冠盖盈里。巍巍相门，济济才子。佩玉簪裾，执礼弗渝。百年相传，具有范模。公侍禁庭，长承父泽。雍雍以和，不大声色。历典郡邑，嘉善辑奸。鞭扑不施，民用孔安。公之父兄，位列将相。公官于外，白首犹壮。致君泽民，内外相维。世德之族，邦家之基。何天于公，弗大厥祉。弗大厥祉，公又有子。子贤而文，克肖克承。公侯之复，于焉其征。琢石征铭，表公墓道。凡代大家，文献是考。

　　△元故荣禄大夫御史中丞赠推诚佐治济美功臣河南行省平章政事冀国董忠肃公墓志铭 【 并序】 

　　御史中丞董公既薨，天子闻之震悼，赙钱二万五千缗给其丧，灵车南还，命所过郡县发卒护送。又敕词林、奉常议封谥，加赠推诚佐治济美功臣、河南江北等处行中书省平章政事、柱国，追封冀国公，谥忠肃。及葬，子铠遂来请铭。盖公生长世家，历事五朝，清规厚德，为时名臣，是宜勒铭幽宫，昭示后世。
　　按公讳守简，字子敬。少端重如成人，不好嬉戏，族长者奇之。稍长，出就外傅，涉猎书史，兼善骑射。年二十余，入备宿卫。仁宗自居潜邸，喜闻民间利病、臣下能否，公番直未尝失时，出入尤谨礼节，上察识之。先是公兄守中佥典瑞院事，上一日特命公为集贤侍读学士，公奏曰：「臣兄弟以先世之故，并侍禁廷。臣学行不如臣兄远甚，夙夜祗惧，惟恐不及。臣闻国家建集贤，置学士，本以论思献纳，辅翼圣德，臣实不任其职。」上悦曰：「惇崇谦让，卿家法也，朕为卿成其美。」诏以守中迁集贤，公官典瑞，阶朝列大夫，世族子孙闻者帅兴于让矣。上雅爱尚文学，勑印真德秀大学衍义分赐侍臣，俾知忠君爱民之说，公与赐焉。朝暮诵习，必欲见诸行事。时承平岁久，机务多暇，左右间进以酒，公从容陈衍义沉湎之戒，上嘉纳之，遽命却饮。英宗临朝，威严若神，廷臣栗栗畏惧，公以清谨，愈见亲信。上将有事于山川，丞相栢柱请公使蜀。公归，上曰：「卿来何暮？」对曰：「臣祠事毕，道经关中，见民饥馑，移文行省，俟发粟而后行，是以来晚。」上曰：「卿朕之汲黯。」重加赐焉。
　　典瑞掌尚方符玺，公父祖昆季恒久居之，公在职十年，不迁它官，未尝有所陈请。文皇入，立进阶嘉议大夫，出为淮安路总管；三年，移守汴梁；皆有治绩。当天历用兵之后，江、淮大旱，田苗槁死，民无所食。公下车，首倡僚寀捐俸以活之，郡大家争为出米及钱。凡居者则给钱治生，不令流徙，过者则具饘粥食之。虑有蹂践之患，则处以宽大之所。尽三月而止。未几，朝廷发粟之令下，公始沛然足周其民矣。淮安居南北之冲，江南贡赋皆由邗沟入淮以达京师，岁久邗沟填阏，又值旱干水涸。公请因岁歉官出钱募民浚治，以通舟楫，行省是之。踰月功成，公私皆便。明年，夏麦将熟，天久雨，公斋沐致祷，而雨随止。职田所入，公以民罹饥荒，皆不忍取。尝曰：「治民当除其暴，则善类安。」淮安宋总管者党与十余人，专持官吏短长，为郡民害。公发其奸，杖而遣之，阖郡称快。他州刑狱田宅昏嫁之讼久不决者，宪府屡属公治之。
