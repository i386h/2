<!-- { "loadSidebar": true } -->
　　梦游异境不可识翠壁苍崖立千尺楼台缥缈出其上挥手直登无羽翼门楣扁牓作八分竒劲非复人间迹主人鹿弁紫绮裘相见欢如在畴昔探懐示我数纸书妙句言皆造极我即钞之杂行草主人戃怳如甚惜梦中亦复知是梦意恐觉时无处覔自量强记可不忘鸡唱梦囘空叹息
　　初秋自述
　　平生偶有爱山僻垂老常无沽酒资破屋頽垣吾已矣大冠长劎汝为谁邮亭歴歴关河逺鬓髪萧萧岁月移残暑不禁随手过东篱又近菊花时
　　秋暑夜起追凉
　　漱罢寒泉弄月明浩然风露欲三更曲阑干畔踟躇久静听空廊络纬声
　　又
　　道士矶边浪蹴天郎官湖上月侵船莫年自度无因到且与沙鸥作后缘
　　小筑
　　小筑竝湖堤茅茨不厌低引泉浇药圃砟竹树鸡栖夕霭山常淡秋芜路欲迷平生草手老去学鉏犂
　　喜雨
　　黑云横絶天汉津父老佥言当雨未论秋稼緜千里且喜滂沱洗残暑我起呼儿扶再拜汗垢得凉真一快桔橰抱瓮两置之日日斋盂饱菘芥
　　又
　　雨声萧萧集庭树雨气森森入窗戸玉川茆屋久不葺破漏无复施床处我于万事本悠悠危坐读书忘百忧明朝秋水增三尺且复沙边弄钓舟
　　秋夜
　　大枕空床梦不成草堂悄悄四无声月明渐见天窗白风起忽闻檐佩鸣客子未忘悲故里老人无念到浮名江村岁岁先凉冷且复寻盟向短檠
　　白鸥
　　平生崖异每自笑一接俗人三祓除惟有白鸥真我客尔来底事向人疎
　　静室
　　静室牀横一素琴尔来殊觉道根深唤囘倦枕功名梦洗尽浮生幻妄心两屦云烟游少室一窗风雪宿东林细思却是关身事无奈残年老病侵
　　秋兴
　　秋眠怯簟冷晨饭喜蔬香宁使衣百结肯储钱一囊杜门虽局促负气尚轩昻死去真无憾曾孙似我长
　　欲雨
　　徙宂中庭蚁争巢后圃鸠物情犹虑患人事得忘忧
　　又
　　荷锸决新渠芟茅补旧庐共知秋必雨有备即安居杂感十首以野旷沙岸净夫高秋月明为韵
　　吕钓渭水滨説筑傅岩野虽曰古盛时得士葢亦寡天将起治乱人才有用舍向非万牛力孰与成大厦
　　又
　　洙泗日已逺儒术日已防学者称孔墨为国杂伯王书生幸有闻力薄不能倡黙黙世俗间汝职无乃旷
　　又
　　我昔下三峡百丈堆两车初发公安城已过长风沙早知世路恶恨不常浮家至今清夜梦双艣闻讴哑
　　又
　　斗杓运四序寒暑忽已换人生知几何去日难把玩慿高望烟海青山忽中断秋风肺病苏为子巾一岸
　　又
　　磨镜要使明拭几要使净奈何视吾心不若几与镜垢污倘未除秋豪即为病吾曹亦圣徒可不学顔孟
　　又
　　天人本一理祸福常照然人众何足恃妄谓能胜天适燕当北辕调瑟当解五行未可忽洪范禹所传
　　又
　　镜湖一何清稽山一何高浙江百里逺夜枕闻惊涛子胥死呉下千载无人豪遗魂招不来我欲续楚骚
　　又
　　归耕无袯襫出战无兜鍪已失西畴春空懐北平秋提携一束书蹭蹬至白头鬴中有轑饭一饱吾何求【呉人谓饭不炊者为轑饭轑音劳】
　　又
　　我昔游劒南烂醉平羗月一杯玻瓈春万里望呉越岂知有天幸故山得归骨扁舟小江上夜半看月没
　　又
　　入东多名山天台连四明路穷寺门出林阙溪桥横岂无一月间结束与子行防拣最幽处煨芋听雪声
　　秋思
　　秋云易簇日常阴西望山村每欲寻屏掩数峰临峭絶虵蟠一径入幽深
　　又
　　山歩溪桥入早秋飘然无处不堪游僧廊偶为题诗入鱼市常因施药留
　　又
　　临海铜灯喜夜长蕲春笛簟怨秋凉世间生灭无穷境尽付山房一炷香【台州白铜灯檠絶妙】
　　又
　　才不才间未必全胸中元自要超然黄金不博身强健且醉江湖万里天
　　又
　　牙齿漂浮欲半空此生已付有无中一杯藜粥枫林下时与邻翁説岁丰
　　又
　　疏泉洗石夸身健试墨烧香破日长若得三山安乐法不湏更觅玉函方
　　又
　　傍县人来涕泗翻蝗灾暴虎不堪言天心似为衰翁地饱食安眠独北村
　　又
　　闲愁正可资诗酒小疾安能减食眠一亩旋租畦菜地千钱新买钓鱼船
　　又
　　眼明尚见蝇头字暑退初亲雁足灯歴歴胸中千载事莫将轻比住庵僧
　　又
　　虗极静笃道乃见仁至义尽余何忧名山采药恐未免防蹇孰能从我游
　　鸡犬
　　乡村年久竞农务秋敛春畊恐失时我老元无夙兴事嬾鸡啼晓恰相宜
　　又
　　贫家也复谨朝昏小犬今年乞近村糠粃无多深媿汝狺狺终夜护篱门
　　秋来瘦甚而益健戏作
　　莫笑形羸不自支清虗正与老人宜矛头淅米谁能食甑里生尘却自奇独钓又逢秋晚后安眠常到日高时迩来久雨墙垣坏斫竹东冈自作篱
　　秋夜
　　岸帻萧然病体轻雨余郊舘已凉生微风掠面酒无力明月满窗眠不成叶底涓涓秋露滴草根咽咽暗蛩鸣屏居未免伤孤寂赖有邻翁约耦畊
　　秋兴
　　巢燕无情不更回门庭日日落楸槐新凉渐喜偿碑债多病还忧欠药材社近家方篘浊酒客来身自埽苍苔道心已熟机心尽寄语鸬鷀莫苦猜
　　闲咏
　　莫笑结庐鱼稻乡风流殊未减华堂茶分正焙新开箬水挹中自汤小几研朱晨防易重帘埽地昼焚香个中富贵君知否不必金貂待紫皇【青城丈人祠画仙官有服貂蝉者】
　　人寿至耄期
　　人寿至耄期如位至王公非以德将之往往不克终非必皆大恶过取固多防吾今垂九十追逐羣众中筋骸胜拜起耳目未盲聋强健天所借正与富贵同一念媿屋漏一言诳孩童老无朋友防日夜勤自攻
　　访野人
　　我行城西南适兹素秋时风露虽已高草木郁未衰敲门寻野人一笑万事非拂榻意何勤酒酽雁鹜肥新凉天所赐尽醉不足辞击壤歌尧年瞑目以为期
　　蟁効宛陵先生体
　　泽国故多蟁椉夜吁可怪举扇不能却燔艾取一快不如小忍之驱逐吾已隘宁闻大度士变色为蜂虿
　　吹笛
　　呉江楚泽闲游徧未豁平生万里心醉里独携苍玉笋岳阳楼上作龙吟
　　书幸
　　破屋颓垣鬼笑穷暗中调护頼天公频年得疾身犹健百种无营饭不空
　　感事
　　已醉猩猩犹爱屐入秋燕燕尚争巢老夫看尽人间事欲向山僧学打包
　　晚晴
　　雨如尘防送新凉云作鱼鳞衬夕阳蓬戸清闲贫亦好笋舆安稳病何伤
　　农家
　　寂寂江村数掩篱吾庐又及素秋时横林未脱色已尽孤鸟欲栖鸣更悲小釡莼羹初下豉矮瓶豆粉正燃萁为农幸有家风在百世相传更勿疑
　　寓叹
　　白首还乡厌蕨薇伥伥自叹欲畴依门庭不埽稀迎客碪杵无声未赎衣逹士共知生是赘古人尝谓死为归畊畴幸可期中熟又报残蝗接翅飞
　　又
　　忆昔建炎南渡时兵间脱死命如丝奉亲百口一身在许国寸心孤劎知坐有客瘖堪共醉身今病忘莫求医出门但畏从人事临水登山却未衰
　　雨夜
　　病多渐减灯前课老甚都忘枕上愁一段高情谁防得卧听檐雨泻清秋
　　秋懐
　　火食非初志衣尘毎自哀危途触滪归兴薄蓬莱逋客传琴调高僧乞药栽人间岂不好病眼自慵开
　　又
　　苦雨无时止幽人空复晴少眠知夜永久病喜秋清萤傍疎帘度蛩依坏甃鸣流年那可挽又见晓窗明
　　又
　　独立离人境幽居察物情蚁知军阵法虫作纬车声身老唯贪睡儿痴亦惰畊腾腾复兀兀何以报时平
　　又
　　寓世久成赘忘家生若浮安能三太息惟有四宜休屋坏无全堵船轻毎信流鸱夷幸无恙赖尔可消忧
　　小室
　　窗几穷幽致图书发古香【古香见米元章书画史】尺池鱼鱍鱍拳石树苍苍老去身犹健秋来日自长养生吾岂解嬾或似嵇康
　　赠道侣
　　蕋笈人多有惟君独造微丹成河自塞吟罢劎俱飞酒市寻差易云山觅更非何时醉携手为我发机
　　舟中醉题
　　风吹芦荻声飕飕晚潮入港浮孤舟老民已埽市朝迹造物全付江湖秋项里庙前是鱼市禹防桥边多酒楼醉来且复过此日莫为碪杵悲无裘
　　又
　　鲍郎山前烟雨昏疎灯小市愁偏门上船初发十字港鼓棹忽过三家村孤鸾对镜空自感老搘床何足论但愿诸公各戮力上助明主忧元元【偏门十字港三家村皆地名】
　　出游莫归
　　东行西行日莫归川云漠漠雨霏霏蝗余场上禾収薄酒贵街头客醉稀买犊躬畊空自力灼占岁又成非稚孙索饭殊关抱怜汝何时得瓠肥
　　园中作
　　纱巾一幅立斜阳本尚无闲况有忙鸡犬往来空自得禽鱼翔泳各相忘欲衰莎草无多緑未落梧桐已半黄徂岁匆匆成絶叹瓦沟行复见新霜

　　劎南诗稾巻七十七
　　钦定四库全书
　　劎南诗稾巻七十八
　　宋　陆游　撰
　　感旧
　　莫笑山翁老欲僵壮年曾及事髙皇雕戈北出戍穷塞华表东归悲故乡万事固难轻忖度百年犹有未更尝纷纷谤誉何劳问但觉邯郸一梦长【齐民要术曰智如禹汤不如更尝】
　　东园
　　车马无声客到稀荷锄终日在园扉断残地脉疏泉过穿透天心得句归对镜毎悲鸾独舞绕枝谁见鹊南飞悠然自适君无怪文史如山蹔解围
　　秋夜
　　局促人间毎鲜欢秋来病骨愈酸寒夹衣尚典雁声过断简未収鸡唱残退士毛纷似雪老臣心事炳如丹灯前握臂无交旧聊唤清尊少自寛
　　驿壁偶题
　　累累驿门堠杳杳寺楼钟叶落树阴薄云生山崦重交亲穷未弃父子老相从惟待新粳熟髙眠聴夜舂
　　又
　　去去投山驿悠悠解槖装斜阳穿破厩落叶满空廊舞简村巫醉涂朱野女妆近行吾亦倦假寝据胡床
　　又
　　过市未十里入山知几重幽林闻格磔浅濑见噞喁小瓮家家酒衡门世世农班生定痴絶辛苦觅封侯
　　夜起思子虡
　　我久依畊垅儿方吊战塲卧闻风浩荡起视月苍茫老境绨袍防贫家菜粥香惟愁杀风景无酒作重阳
　　秋日次前辈新年韵
　　孤生虽永弃要亦是黎元烟中路冥冥海上村小滩看鹭立平野送鸦翻即欲掩闗卧南山犹未昏
　　又
　　旧交多隽杰离散各何之骐骥志千里鹪鹩巢一枝青云迷故步白首负明时幸有残书巻犹堪付小儿
　　又
　　老人常独处一笑比河清终日无来客三年不入城髙眠聴酒滴危坐对云生矫首羲皇世吾其享大羮
　　又
　　浮家久居蜀下峡晚还东天际孤帆逺花前百榼空旅逰浑似梦年运遂成翁欲话峩眉月无人可与同
　　又
　　残年垂九十雪鬓不胜繁卖屦籴炊米典衣租废园山深云满屋夜静月当门邻曲时相过扶行赖稚孙
　　仲秋书事
　　秋风社散日平西余胙残壶手自提赐食敢思烹细项家庖仍禁擘圑脐【昔为仪曹郎兼领膳部每蒙赐食与王公畧等食品中有羊细顶甚珍子近以恶杀不食蟹】
　　又
　　天心那得与人同牲社家家祷岁丰料理蝗余犹十五残年亦未委沟中
　　又
　　断云归岫雨初収茅舍萧条古渡头裋褐老人垂九十松枯石瘦不禁秋
　　又
　　客来深媿里闾情近为衰残罢送迎旅置风炉煎顾渚剧谈犹得慰平生
　　又
　　举家食粥顔平原坐客无氊郑广文不是有心轻富贵偶然看破是浮云
　　又
　　书生习气尽驱除酒兴诗情亦已无底怪今朝亲笔砚村乡来请辟蝗符
　　又
