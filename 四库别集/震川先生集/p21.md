<!-- { "loadSidebar": true } -->
　　既而为吏越中，明公始复登朝。及入觐，以为可以得见矣，而明公又以南迈。有光时尚在京师。一日，天子忽出手诏，还明公于朝。是时海内之士试都下者四五千人，皆叹天子之明圣能知人如此；明公能自结于天子之知如此。有光又私自喜：道之将行也，文隐公之知人不谬也；有光之羁穷，得所依归也。当是时，官程迫促，又不能迎拜明公于马首。 

　　昨春自越还，遇瞿文懿公于乡，言入朝时，与明公尝以鄙人为荐，有惑于流言者，从中毁之。瞿公因言今世荐士之难：「吾与赵公知子深矣，力足以荐士矣，尚格而不行！」语毕，黯然不乐者久之。夫瞿公，乡里游从之旧，耳目日相接，固宜其不能忘。明公在万里之外，偶知于数十年之前，其不能忘而汲汲如此。求之于古，未有其比也。兹以入贺来，闻京师人皆道明公数相荐引之语，乃益自感伤，以为百世之下士之不遇，而闻明公之于有光如此，亦当有感慨而悲泣者矣。 

　　今以有光数十年之向慕，一旦得见，令人不复徒念岷、峨之高，江水之长矣。此生幸甚！第以日月逾迈，若弗云来。自顾其中枵然，无可以为世用者。而州郡之职，又非其所任。孔子曰：「居则曰不吾知也。如或知尔，则何以哉？」有光于今日，益恐有负于明公之知，进退惶悸，伏惟明公有以处之。 

　　又窃谓君子之所以无求于世者有二：盖不知我者，不当以求。既不知我矣，强求之，未有能知也。知求之而无益，故不求也。知我者，不必以求。既知我矣，无待于求之。苟待于求之，则非知也，故不必求也。夫然，则明公已知之矣。今所以复有言者，以往年为吏，差知自爱，亦自谓能使鳏寡孤独不失其所。顾不惟劳効不得上闻，而持衡之人，用一人之言，格天下之士，使士之有志不负朝廷、为生民计者，徒以不能诡随趋附，横被中伤，乃令晻蔽殁世而不见。使后之欲为循良者以为戒。何以厚天下风俗，而返汉代长者之风？此尤可痛也。 

　　人才之在世，有难言者。以小才而议大谋，必厚訾。以邪人而察庄士，必重诬。如使贾谊、董仲舒、陆贽之徒，生于今之世，必不能与时文薄仗争长矣；汲黯、郑当时之治郡，必以无能见罢矣。恶直丑正，羣飞刺天。屈子之直行而受谤，荀卿之大儒而逃谗，萧望之之经师而拘持，必不免矣。巧捷者自进，长厚者自诎，寡浅者自升，崇竑者自晦：此卓荦奇伟之士所以不见于世，而天下之所以忧乏才者以此。 

　　兹者天子特以明公为相，复改任铨部，诏旨皆从中出。天下想望丰采，士莫不鼓舞踊跃自矜奋。明公必有以把握天下之大机，与二三元老，经纶密勿，同心一德。凡所施为注措，上以仰答圣天子之知，下以慰天下士大夫生民之望。若古之巫咸、傅说，回斡元化，昭揭日月，光辅中兴，流声名于史策。时者难得而易失，遭时际会，亦何容易！有光自度已无用于世，而区区所见如此，略为明公陈之，非为一身之进退也。若身之进退，则在明公而已矣。若使狸搏牛，使虎捕鼠，固所不可。至谓怜其无用，姑使之苟一日之禄，如先王之世所以处侏儒、戚施、聋瞽之人者，亦非有光之所安也。君子伸于知己而诎于不知己，是以冒渎而忘其僭越焉。【此文旧刻删去五十余字，今从钞本正之。】 

-------------------------------------------------------------------------------- 

震川先生集卷之七　　书 

　　上宋明府书 

　　窃惟明府莅任以来，布以公平之政，杜请谒之私，此明府行古人之道也。有光岂敢以今世之人自处？然所以数数有渎于左右者，闻之：新宫灾，子产三日哭【按春秋成公三年「新宫灾，三日哭」，三传皆不言子产，此处未详所据。】 

　　；防墓不修，孔子泫然流涕。今先世之茔，为奸民窟穴，树木已尽斩刈，垣表已尽平夷；神道壅绝，祭享无涂；窀穸之旁，穿方殆遍；圹埌之表，灰埃蓬勃。幽灵愤恨，曾不及马医夏畦之鬼。有莫大之责，负不孝之名，不可一日自立于世。此所以食不甘味，卧不安寝者也。向者幸垂明听，勒令扫除，德意甚厚。奈盘据之徒，多是衙门老役，合并数家，设为厚饵，诱买族人，以为地主，虽有明限，安堵如故。此等之人，蔑人子孙，据其坟墓，恬然如此。所以明府有施及泉壤之恩，而至今壅而未施也。 

　　律于发冢之条，如知情买卖器物砖石、熏狸平园之类，纤悉必具。先王岂以死者之故而病生者哉？盖爱吾之亲，故爱人之亲也；敬吾之亲，故敬人之亲也。不如是，则孝子仁人之情，有所郁而不遂；含忿积恨，复仇相杀之事，必多于天下矣。 

　　昔柳子厚在岭外，独谓先墓无主，昼夜哀号，惧毁伤松栢，刍牧不禁，以成大戾。近世杨文贞公居京师，遗宗人子弟书，惟以墓木为念。乡先达司马虞公每归省，未及到家，先造冢上。 

　　有光不肖，为世所弃。幸守坟庐，而城闉之内，步武之间，坏土不保；非特樵牧之害，狐兔之伤而已。又念宗门零落，而诸父兄尚守残经，服儒衣冠，三世之丘陇，坐视毁伤，曾不泚然？俛仰天地，亦何颜乎？惟明府哀念焉。 

　　上方参政书 

　　月日，乡贡进士归有光再拜上书行省大人执事。恭惟执事以硕德崇望，特膺简命，分司圻甸。盖近世行省宰相之职，而于古则君陈、毕公保厘之任也。 

　　古之君子，自其平居为小官之时，以至于卿相，其身之所至，常必欲识天下之贤人才士，不必其职分之所当，而其心未尝一日而忘也。三吴古称人才之地。执事之来，盖已数月，其亦可以知其人矣，而未闻焉。夫岂无其人，亦或时势有所不暇于此也。有光读书学圣人之道有年矣。有司不以其不肖，贡于礼部，屡进而屡诎。然而天子之大臣，往往亦知其为人，欲一见之，而卒不敢见也；以为士之所守者在是也。而天子之大臣，乃不以为罪，而亟称之于人；则有光之所以自信者，其又可知也。 

　　今自执事开府以来，不肖之迹，两及门矣。执事亦察其有所为耶？去岁，乡里恶少妄引户籍无端之辞，以相钩陷。当此之时，有光盖以罪人见也。执事不以为罪人，而使之揖让于庭，以尽其所欲言，以此见古之大臣之度如此也。而有司者不察，以为上官所受之词如此，告者必直，被告者必负。方欲攟摭以入其罪，而无所得，则蔽之以逃窜之罪。诚以数十人之所告无所当也，而上官之人又不可以罪，则于其间苟得一罪以为可以解而已矣。其于爱惜人才，培养士气，未尝念及也。反令无赖小人得气以去，善人喑哑如此，可为太息矣！执事于狱词之上，亦有所疑焉，而不欲变者，岂非以事体纤微，更为回驳，非所以委任有司之意？此又古之大臣之度如此也。 

　　今者复有迫切之情，告于执事，伏惟少垂察焉。孟子曰：「同室有鬬者，被发缨冠而救之，可也。乡邻有鬬者，虽闭户可也。」今非乡邻之疏，而有同室之戚。重以孤寡茕然，气势无依，熇熇之惨，悬命晷刻。苟得一言以闻于明公之前，以救其垂绝之命，虽被戮辱，不敢以自诿也。然此亦今世之人苟可以自诿者也。明公可以知其无所为矣。 

　　往者夏忠靖公、周文襄公之在吴也，入与天子唯诺于殿庭，出与小民从容问难以求其瘼，如家人父子。而后天下之人，知朝廷之近而天子之亲也。故曰：庶民近天子之光。又曰：天子作民父母，为天下王。若二公，可谓大臣矣。今之有司，乃小民望之所谓如天如神明者也。由此言之，所谓大臣者，非明公而谁？ 

　　天下无道，乱狱滋丰，货贿多有。孔子作春秋，明一王法，莒牟夷、邾庶其、黑肱，区区窃土地为穿窬之事，皆具文而直书之。诚以风俗世教之所系，虽微而不可忽也。匹夫匹妇不获自尽，明主罔与成厥功。有光今所陈，亦所以求尽匹夫匹妇之情于明公之前而已矣。明公毋罪其渎焉。 

　　答唐虔伯书 

　　有光启，虔伯足下：向日张氏女子事，因一时人心愤愤，窃恃知爱，辄移书相晓，欲望少伸匹妇之冤。仆愚且贱，平生未尝敢与有司之政也。兹复承教以所不及，顾愚何敢复言？但吾兄致疑于其间者，窃恐惑于先入之言，而未察于众人之论。大率安亭数百户，自七八十岁老翁，下至三尺童子，言烈妇之冤，有详有略，其谓守义而死，一也；言诸凶之恶，有详有略，其谓朋淫杀人，一也。至于当时下手恶少，主名自在。明察之官，反复参讯，可得其情实。况以十二岁女奴为左证，据以成狱，岂有冤者？ 

　　夫四五凶人，挟淫姑以为主，共杀一女子，如屠犬豕。往来踪迹，口语籍籍，岂为难察之狱？天道昭然，暗室屋漏，谁谓无人知之哉？所虑狱词参错，终得逃死，亦恐非的然之见。仆以为一吏胥之事耳。今天下断狱，有不得其情者矣，未有不得于词者也。情苟得矣，何患于词之不定？诸凶因奸，强逼而杀，虽其始谋奸而非谋杀，其后实谋杀而不止谋奸，何谓非同谋？律有造意同谋之文，何谓非律意？天下之事，当一观以旷然度外之见。若夫拘挛顾虑，牵于流俗之说；情可赏矣，而曰法不应赏；情可罚矣，而曰法不应罚。往往支离胶扰，节目日多。刑赏乖错，徒为文具。人心世道，日趋于下，真可叹也。 

　　或又疑烈妇之死，以羣凶之威力，不能保其不污。夫烈妇苟失节矣，必不至于死；诚死矣，一死自足以明之。今号为丈夫者，媕阿脂韦，小小利害，遂以澜倒。区区妇女，抗志于羣污之中，卒以死殉，然复云云，真所谓「好议论不乐成人之美如此」。天地正气，沦没几尽，仅仅见于妇女之间。吾辈宜培植之，使之昌大；不宜沮抑之，使之销铄：此等关系世道不浅。若使为善者以幽微而不录，为恶者以便文自营脱祸，则天下之乱，何所极哉？ 

　　前书仓卒，颇有抵牾。今续上记事一首，稍为详核。此皆出于众人之论，仆初无喜怒于其间，顾以为天下之公理如此耳。所望吾兄共成此乡邦之美事，然亦顾其力之所及者为之而已。草草不次。 【此文抄本与常熟本大异。觉抄本胜，今从之。惟「挟淫姑以为主」、「卒以死徇」，此十字抄本所无□今从常熟本。】　　　　与李浩卿书 

　　益舟还，备道诸公之义举，欣慰欣慰。向日纷纷，只为元凶漏网，烈妇受诬，此千古之恨。以此发愤，更不思及其它。今诸公既如此旌扬，则此女当暴白于天下，诚大快也。仆与此里之人，忽见天清日明，更亦复有何事哉？ 

