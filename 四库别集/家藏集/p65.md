<!-- { "loadSidebar": true } -->
　　今上之八年擢进士二百五十人此其太学题名碑也是科寛实以下材误在髙等待罪史馆忽焉三年彼之居省寺任州县者咸奋厥志美政向成寛将何为以报恩宠然则题名之举固所以为荣亦所以为愧也欤工部主事潘璋同年进士也出示搨本谨书其后而还之
　　跋王允达藏宋仲珩草书
　　宋舍人草书予游南都时屡观之今复观于此披玩数四殊不厌也
　　跋项文祥刑部爱日斋藁
　　文祥笃于伦理者也今其诗百余篇归于此者什六七葢与世所谓诗人异矣读是编者不必论其工于为诗当论其工于为人可也
　　跋世儒堂记
　　世儒堂在郡城之南学之西绍庵俞隐君之所作也予游学宫时暇则与一二友生过之绍庵輙野服出见客梅边竹下相与啸歌以为乐往往至日落始去故予于他胜处累岁或不一至独喜至俞氏者亦惟以绍庵之真率可爱也俞氏之先有讳倚者自汴徙吴至绍庵凡十二世世以易学鸣其间尤知名者石涧贞木二先生焉堂之作绍庵既自为记今年冬予将北行葢有感于旧游之乐也为书此于后云
　　题杜东原絶笔
　　此图杜东原先生絶笔也葢予友贺解元其荣当成化甲午之秋将上春官之东原别东原作此为赠未毕而病既没始得之其子贡士啓水防石瘦林木疎豁虽乏防染之迹而别情行色隐然可见东原可谓妙于畵矣东原先儒林府君之执友也其以诲言及予甚多而尤以予嗣续为念予居京师尝作松子图见祝乆之复以书来曰图有验否其意之勤厚如此寛之得请而归也既痛不及见吾父而东原亦已即世矣叹前辈之凋谢伤古道之寂寥区区笔墨之间而感慨系之东原没时年七十有九
　　题萧鳯仪生朝诗
　　海虞萧冬官汉文以其先鳯仪府君生朝诗遗墨示予府君作此诗年才二十二耳盖又十年而卒其诗有曰惟人万物灵可与天地参四端本完具众理咸包含不知学践形反类蠧书蟫既见其年少志大所就有不止乎文艺者至卒章曰虚形寓两间藐焉同吴蚕乘化暂流转安用希彭聃其言虽若类乎死之防而达生委运之意又自可见使其不死真足以立徳于世未可知也然君虽不夀而有子如冬官者方以政事文学有光科第足以不死其亲不然则此盈尺之纸且将索之防穴中安得有此金声玉振流响于士林间耶
　　题贺大理与张用斋手帖
　　贺大理讳贤后更讳言字公宣其先自蜀徙吴中国初仕为江隂县学训导擢大理评事未防竟死工役一时遗书尽废独所着诗有藁藏于家既及百年孙甫字美之者始得此帖于采莲泾之俞氏葢贺昔尝与俞邻也其曾孙解元恩请予题之观大理公自序艰苦至乞米等语与顔鲁公事类则其清贫亦甚矣而卒与贪夫同死然在当时不可谓不得其死也此其可为太息者予因述其出处大畧庶后之览者知其为人必有同予一嘅者矣用斋姓张氏吴江人尝与大理同官江隂有诗藁亦藏于贺云
　　跋黄山谷草书李白赠怀素长歌
　　山谷写此歌所谓飘风骤雨落花飞雪等语虽自谓可也
　　跋李龙眠女孝经图
　　昔人论文章不闗世教虽工无益子以为圗画亦然此巻写女孝经四章而其事迹则每章图之初不知作于何人独其上有氏半印可辨啓南得之定以为李龙眠笔及观元周公谨志雅堂杂钞云己丑六月二十一日同伯机访仲山运判观画而列其目有伯时女孝经且曰伯时自书不全则知为龙眠无疑啓南真知画者哉圗中为女妇辈所以共职进戒者皆闺门之法家国之利而其容气端庄详雅览之使人竦然起敬足以消其滛媟戱嫚之心非特女子之有家者当为监戒也所谓闗世敎者此类是已
　　跋宋中兴名臣手帖
　　宋至靖康祸乱极矣此岂皆天命哉亦必有人事也葢啓之者王述之者蔡而成之者童秦其事皆有本末可考然以当时人品论之虽小人之多不能多于君子又以当时人力较之则君子之强不能强于小人此无他国势旣卑君心旣怯譬犹下坂之车挽之者难为力推之者则易为功也呜呼可胜恨哉其号为君子者当以李忠定为首张忠献赵忠简次之而李参政光吕太保頥浩辈又次之之数公者名愈髙则位愈不固故忠定摈斥特多而甚夫耕者必有耦占者必有三以力之合而谋之众也向使数公一日同坐于庙堂之上得促膝以论国计必能合羣防以抗强敌其祸乱必不至于此极而离坐之席未暖又有人以参之甚者撤其席而挤去之乃真以庙堂为传舍边徼为家室其出没往来不啻参商鸿燕然徒使百世之下手迹数行乃独聚于一巻之间人心之公于是而见呜呼其可恨也夫其可悲也夫
　　跋所録杨参谋诔后
　　右元张文蔚撰杨参谋诔予得之陈玉汝玉汝得之吴江虞氏呜呼元政不纲群雄竝起使人得据全吴之地富贵者十余年此守臣不职之罪有媿于椿者也予每思得故老谈吴中旧事而天下承平百余年来无一存者椿之事虽载郡志知者尚鲜予幸此篇出于破箧故纸中将假此请于儒林诸公题识其后以暴白椿之死事因别录一通还之玉汝椿之为参谋也此云守齐门郡志云娄门然谓其妻得尸于张香桥要以娄门为是椿能文予又从玉汝得其作吴人金伯祥瞻云轩记附于后且以见文士之能死义诔所谓通经执义奋不顾身者也其字子寿先世蜀之眉山人为少师楝之裔后徙居吴文蔚字懋实吴兴人
　　跋啓南所藏黄山谷墨迹
　　山谷论书云凡书要拙多于巧近世少年作字如新妇子妆梳百种防缀无列妇态观此老杜二诗乃其所自作信哉其为列妇也与欧阳公谓苏子美论书而用笔不逮其论者异矣沈氏子孙宜世藏之
　　题王右军东方朔赞大令洛神赋石本后
　　二王真迹宋御府所藏合三百余纸靖康之难一废于金人之手矣今或遗逸于好事家者去晋益逺墨闇楮朽真赝莫辨而卒夀其书流传人间则幸有石本在耳模刻者之切于是乎可赏若此二帖又羲献之名书也然较之世所传法帖体格殊异葢彼皆短牍小简信笔数行如乐毅论黄庭经与此赞则全篇成章宜其严整不茍异于他书而稧饮序出于觞咏游骋物感兴发之际笔意飘逸又不可以执一论若洛神为献之平生所好写亦用意之书也然自昔人所见惟自嬉至飞十三行耳此独得其全文何耶陈味芝先生挟此示予城东别业因悟古人书如云行太虚态度不定观书者乂如鲁僖登台以望使每嵗分至啓闭皆八表同昏之云虽不望可也
　　书续编懐古录后
　　顾元公自吴归晋晚节为讨贼之举事功伟然世皆壮之以予观此适所以为晋耳于吴何预夫其才终能平陈敏而免为晋之逆贼不若始之讨司马氏而遂为吴之纯臣使当时事势有不可为则从张悌之死可也从诸葛靓之逃亦可也而曰采南山蕨饮三江水非空言乎不然惑于张季鹰之言也夫以为有四海之名者求退良难则靓独非名士乎吾恐季鹰不为此言也靓没后百年得陶靖节家世勲旧与元公畧同而一彭泽令视黄门侍郎则有间矣然二人皆尝托之酒以自晦者使元公得遇靖节必知浊醪妙理其酣畅忘忧不在入洛之后矣呜呼惜哉因观吾乡朱性甫续编元谢子兰懐古录为书此説葢窃取春秋备责之义而不敢为世俗附和之论也
　　跋米海岳临顔鲁公坐位帖
　　米海岳自序于古名家书学之防徧故其临模之际往往逼真此顔鲁公坐位帖元袁文清公定为海岳所临者夫鲁公平日运笔圆活清润能兼古人之长米则猛厉奇伟终堕一偏之失以孔门方之其气象真有回路二子之别故此书则如既见孔子后欲效陋巷自乐而行三军当一队之故态时复一发于词气间也
　　跋山谷书后汉人隂长生三诗
　　隂长生此诗非山谷书之防没于世然此巻卒为世所重者岂以其诗哉抑之刑曹好藏古法帖能识其妙此又其先博士公时已藏又其家之故物云
　　跋元诸家墨迹
　　近岁号能鉴赏书画者吾苏有刘佥宪廷美华亭有徐正郎尚賔二公既皆以博雅见称于人而又力足以致奇玩故人家防缣残墨率归之其得之既多而益不足为之废寝食汲汲走东西购求不已岁乆大江之南称收蓄之富者莫敢争雄焉二公既没士大夫爱其雅才清韵无复见斯人也相与叹惋然二三年来吴人所得书画固有出于他姓者而为二公尝所得者亦不少也于乎死者之骨未朽而手泽尚新人复得而持去之予每自以为玩物者之戒亦未尝不引之以戒乎人也若相城沈氏自兰坡府君生蠒庵征士蠒庵生同斋同斋生石田世游艺苑继继不絶家藏故物殆及百年益完益盛至于维时笃好又复过之葢予所闻见于沈氏者五世于兹其亦难得于今日也哉夫物之聚散势也然不有以散其何以聚聚所以伏乎散者也世之人欲聚其散者固惑而予因其聚散置悲喜其间亦惑也惟以为故物不可失坠此则子孙之为孝者一端而不可不加之意耳维时持元人书翰一巨巻求予题识因即乡里之近事家世之美德告之为惑为孝是在维时而已元人以书名家不在此巻者无防若其一代书法之妙则善鉴赏者自得之
　　跋宋虞忠肃公手帖
　　虞忠肃公采石之战日星晦防江水震荡功烈赫然于时足以詟伏彊敌媿死名将疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居吴中者世藏此帖今为葑门朱性甫得之夫性甫虽好文事藏此吾固知其意不在笔墨间也
　　书旧题王驸马草书千文后
　　成化元年八月予在南京寓报恩寺之悟师房题此千文今一纪余矣师既化去其徒大章持来吴门复一示予览之茫然如诵他人语因忆所寓时诵习既辍禽声树影间焚香危坐使行童斸竹萌烹苦茗啜之一时清寂之乐莫可言喻葢报恩者昔人之明招也闭目了然何异苏长公之想龙井而绿隂四合又如虞邵庵之忆开元因一展巻间有不胜其感叹者矣顾予方牵于吏役未能脱然世俗何时得复偕大章一共此境其乐当不减于前日也聊书巻尾俟之
　　书胡训导小录后
　　初胡君选授苏学训导即以当世可施行者数事建白于朝予得其章读之已多其通于世务非腐儒比及予不幸居忧于家士大夫过者往往道君之行而陈味芝先生至为小录以传他日君亦有母之丧将乞予铭墓而先之以门人予曰胡先生则贤矣其母之贤亦可知矣如吾忧制何敬辞其门人曰先生甚慕执事欲托以表着其母执事独不移所爱其亲者及之乎予不能答明日君防服拜请庭下其容甚戚予感焉曰诺既逾朞祥始克执笔为之终篇及君曰防介善敎人葢据小録而书也王浩义生以郡学弟子从游有年窃观宻察诚服其师及取所谓小録者别书一通朝夕自览其意葢曰先生既以忧去不获左右侍览此庶防如见其人或有益也复来请予一言葢义生可谓善学矣诵其诗读其书而论其世虽去我千载犹有益况尝亲炙之者乎即是以想其为人吾见盈丈之巻数十百之字皆义生之函丈夏楚也小录称及李司训某者字居定号讱庵台之黄岩人本林氏为考功郎中茂之子而寛之师也为人之贤诚无愧于胡君没已二十余年其兄之子刑部侍郎一鹗尝谓寛宜为作传寛嬾嫚未能有媿于味芝多矣
　　题陈清全先生小象
　　寛尝闻前辈称陈清全先生为前元吴中名流每恨生晚不及识其为人今其五世孙骢奉赵仲穆所写先生小象相示杖屦翛然真神仙中人也拜瞻之余敬题其后先生讳深字子防清全其号也年八十五而终所着有读易诗春秋等编永乐间曾孙纪善曰绍先者献朝矣
