<!-- { "loadSidebar": true } -->
　　几欲来观鱼计亭【昌甫家亭名】未酬此约已星星自从萧寺一回别不记春山几度青尚友古人长闭户喜闻新命忽扬庭兴来防作扁舟去剥啄应劳为启扄
　　和周公美韵
　　风光报答可无诗渐喜春风熟燕泥客至甚思留竹隠书来无奈趣岩栖【谓岩叟也】幸同故国云虽暮朗诵新吟日未西自愧续貂才不敏徘徊月已在榱题
　　赵忠州雨中赏海棠
　　问春何事苦晴悭春意惜花留嫩寒共到花前细商畧精神最好雨中看
　　赋萧爽薝卜戯岩叟
　　且喜花时雨不妨凭阑闲与细平章一池交映月添白六出同妍雪逊香素有书痴縁病懒不知诗兴为渠忙道人雅好惟清供却恐花神索酒觞
　　月夜观花
　　底事更深睡不成惜花爱月两闗情黒甜一枕虽云美未省人间有此清
　　岩叟约观栖隠薝卜雨阻和前韵送酒再用韵答之
　　暂辍书程业未妨倚栏高诵杜陵章不知雨意将诗意但觉花香带酒香散破苦嫌饥雀下争喧闲看蜜蜂忙也知栖隠如萧爽恨不花前共举觞
　　六月十七夜待月
　　凝伫虚亭未惬心清光隠隠隔踈林欲观玉鉴呈全体独倚朱栏到夜深
　　黄子京见访值予未还留诗和韵以谢
　　自从别去竹林居暇日寻诗毎念渠疾读新编慰牢落清风习习满襟裾
　　其二
　　此去圑溪百里余不须踪迹叹差殊平铺此理元无间曽验工程进也无
　　子京又以长篇告别值予欲出一絶谢之
　　二年不作上方游一日重寻旧话头却恨婵娟成两处清尊无分共中秋

　　克斋集卷十七
