<!-- { "loadSidebar": true } -->
　　右五帝灵飞六甲经唐钟绍京书玉真观道藏遗文也绍京元常十世孙居贑之防江即今之兴国县唐武后时绍京为司农録事以善书直鳯閤诸宫殿明堂署及九鼎铭皆其笔中宗景龙中为苑总监居苑中景云元年韦庶人淫乱事觉惧诛与安乐公主等谋于饼餤中进毒弑帝将行武后故事以主为皇太女宗时为临淄王与刘幽求及绍京等议举兵清内难六月庚子晡时宗率幽求等入绍京廨舎绍京悔欲拒之其妻许勉以忘身徇国绍京乃出拜宗执其手与坐而果毅葛福顺李仙鳬皆至请号乃命福顺攻徳门仙鳬攻白兽门防淩烟阁前即大噪宗勒兵武门外绍京率丁匠户奴二百人执斧锯以从三皷闻噪声即斩关入诛韦庶人安乐公主及诸韦之用事者是夜拜绍京中书侍郎防知机务明日进中书令越国公绍京既当路肆意赏罚为众所恶太常少卿薛稷讽使让官入言于睿宗曰绍京出自胥徒素无才徳一旦超居元宰失圣朝具瞻之美帝遂从其让出刺彭州宗即位入为户部尚书改太子詹事姚崇恶之以怨望贬果州刺史又坐事贬怀恩尉再迁温州别驾开元十五年入朝见帝而泣帝恻然念旧功授太子右谕徳久之迁少詹事年逾八十卒于官此经开元廿六年为玉真公主书时绍京已老而其所书犹清润遒美如此则于其壮可知永徽以来薛稷亦以书名而武后于诸题署皆命绍京岂以其愈于稷邪惜见道不明执徳不固始谋讨贼而中悔非其妻见几明决已不免于祻薛稷之谮皆所自致岂亦以艺相轧媢嫉至此邪晚年连蹇失志遂复依玉真俯首就役固知君子当务道徳为本玉真死于宝应其后屡遭变故经亦流落忘失其半世人好营寺观写经造像以资福不知彼且不能自保安能有益于人兹非以字画传则亦化为飞尘无疑矣用此足为愚者之砭也此巻前所标题乃宋徽宗御书既入内府复落民间巻中有史徳珪处厚图书意是史相家旧物然竟无可考后又入宜兴呉氏呉氏有景春者名埜甞为泰和令罢归求予作族谱序用是为贽予喜而受之欲以示后人夫爱其书而不可不知其人因述大槩与予之所感者于后自开元至今八百余年其得失非一绍京徒以翰墨之善人犹念之不忘况道明徳立之君子固当百世师也观者可以鉴矣
　　题率更墨迹后
　　率更以正书得名险劲瘦硬自成一家评者谓得羲献之法自羊欣薄绍之已后无敌者晩年笔力益刚劲而意态精密今观此幅与正书得名险劲瘦硬自成一家评者无异岂其晚年书与太常少卿沈民望审定为率更书民望以书名当世所见前贤墨迹最多其言可信惜予老眊不能识辨因题识以与季子秱使知宝玩而谨藏之
　　题鲜于墨迹巻首
　　唐李太白所作蜀道难一篇元鲜于伯机书伯机名枢渔阳人官至太常寺典簿善行草书酒酣纵笔奇态横生赵文敏公极推重之此巻盖其醉笔气势骜放似欲与太白之作相雄髙不知公意以为如何然亦非庸常所及诚可宝爱予得之刑部主事姑苏邹顺因寄与季子秱读书之暇时一展玩亦足以发临池之髙兴也
　　题诸公词翰巻首
　　此巻翰墨皆当世名公所书皆当宝爱而李公之文王公周公之诗尤足宝爱盖序文典重有法可以垂世二诗之雄奇清俊可继古人而王公之草书尤豪放典则今无及者况李公二公已仙去再不可得矣岂非尤当宝爱乎故题此数语于首寄与秱収之前所寄回羣公翰墨及御书巻及予亲书手巻兄弟皆宜同宝之若妄与人非令子也
　　题萧氏族谱后
　　右万安学堂萧氏族谱其几世孙监察御史孟常所作也学堂去吾邑最近而萧氏为大家与吾邑之人多有连相往来孟常为其邑庠生时其师又吾乡先生彭叔介故予甞闻孟常之贤及其举进士官京师与予相处者五六年观孟常勤于事上信于交友不矫激不诡随于是而信其贤间甞出示吾友杨之宜所为其父处士君墓志铭言处士少时甞有志于学而多事不果为乃督孟常学以偿其志故孟常遂显于时予然后知孟常克有立者繄其父之贤也今年予与孟常皆以扈从留北京又出此谱示予支分派别粲然可攷衣冠之盛盖久而不废而其先家吉水之虎谿宋有讳璝者以工部尚书致仕徙居万安至俊可独能广家塾逆良先生以教族人子弟诗书礼乐之习蔚然有足嘉者予又知处士父子之贤皆其前人之流风余韵之所被及也又益知夫故家大族所以能久而不坠者非赀货之殷阜材力之雄髙可以致之其所以树立而维持之者有道也萧氏之世所以继承者如此宜其久而益盛也使其后世子孙益能勉于学以世其家则萧氏之福讵有涯哉孟常求予言故题于后而归之以告其后之人
　　题凰冈萧氏族谱后
　　凰冈萧氏族谱序一通今少傅杨先生为谕徳时为信立作也萧氏居凰冈世以积善着闻其先世之老长予不得而识之游学校时始识信立于朋辈中最号惇厚其言行必依于礼予敬之而信其先世之有善不诬矣其后予出官京师信立亦充贡入太学久之得经歴人谓萧氏素积善而未有显者宜信立之食其报未几而信立卒人又谓天道佑善而于信立其爽如此岂其说不可信邪予谓孔子曰积善之家必有余庆天道虽逺而难知然圣人之言则可信且所谓庆者岂必仕而后然邪子孙之福久而益盛非庆之长者乎后予以忧归过凰冈见其比屋而居者如鱼鳞皆萧氏子孙而其人皆恂恂然无傲惰之气乖争淩犯之俗于是知萧氏积善之庆固在于此岂问仕不仕哉信立为诸生年已过四十而未有子其心以为忧然予观其行而知其必有后也今信立有子三人皆能读父书而孟震遂被荐举出为当涂训导亦卑让肫肫有可喜者安知积善之报不于孟震见之哉孟震重杨先生之作既用冠其谱矣乃以其真迹表为轴持以诣予曰生将常寘之座上思自勉于善道以不忝其先世与少傅公之言先生幸有以教之于乎予何以教孟震哉先儒有言吉人为善惟日不足守是足以为贤子孙足以光前而裕后矣孟震其无怠哉故题其说而归之
　　题王以诚挽诗后
　　右王以诚挽诗一巻其子存性所辑録也王氏家世业儒而以诚独以法律进身始为捕盗吏而能捕斩剧贼三十六人以劳授本州千户所吏目方将益着其效于时而元运去矣遂弃官归居栗湖之上悠然有以自乐而终为乡人诬构以死此士大夫所以哀之而予亦深惜也嗟夫世之为吏者多矣有能尽心如吾以诚者乎以诚以一吏而能不茍于事而致其效如此当丧乱之际使以诚得乘一障而尽力于其职其功效岂不益可观哉乃终以闲退而死于诬罔岂非其不幸乎虽然君子病无闻于世而尤贵有传于后以诚既有以自见矣而不幸以死士大夫犹哀惜之而见于言又有子如存性汲汲以显白其亲为事其视他人之勃焉而兴忽焉而没泯然而无闻者其相去逺矣则以诚虽死奚憾哉存性求予言故题其后如此而归之
　　题刘氏所録制词后
　　右制词五通乡先生刘公崧子髙歴官所受祭文一通则太祖皇帝所自制以祭公者也公自洪武三年起家拜职方郎中六年九月陞北平按察副使至十年二月考绩来京师即命复任未几以忤权奸得罪上知其忠特免归故里及权奸伏诛即召公为礼部侍郎则十三年二月初一日也五月七日又以人神有变命致仕明年二月复起为国子司业不数日终于位上深悼之特遣内臣致祭十四年六月也公在位十余年而以徳行文学受知于上虽屡起屡仆而宠眷不衰观之诰勅祭文则公获乎上上之所以待遇公者其恩礼优厚光荣始终可知矣好贤重士之意汉唐之君不过也直先祖尚书公先叔祖御史公皆与公有斯文之契盖公之大父实王氏出故相好特深此巻则先考尚书公所録其称姻家生者以此録之年月不书疑洪武十七年盖先公为工部主事以先祖丧制居家书必在此时巻后有海桑陈先生跋语乃十八年正月书足可考证其称士鸿者公之子直时方幼穉不及识今六十四年直亦年七十矣公之孙举明经来京师未即用将归乃出此巻俾直识一言直念先世之好斯文之谊而于前人不能为役有不可已于言者故题其后归其笃于自修务趾美前人则乡党姻族尚亦有耀哉
　　跋章绘副使先贤遗墨
　　人道之大莫大于尊祖敬宗而婚姻之事尤人道之大者巻中李氏家祭集序江氏祖墓记皆拳拳于坟墓祭埽君子之不忘其先如此诚足以垂世励俗邓文原既有召命且欲为其女毕姻而后行岂非男女以时为大乎然且委曲不违乎礼婚姻岂可茍也哉此巻书翰凡七幅皆可宝爱其中乙巳春一幅遗戒子孙以修寺事有晦庵先生图书不知其所谓也学者于前贤遗墨有可观法者皆当宝之况有其名识者乎章氏子孙尚珍惜焉
　　题旧赠曾处士诗
　　泰和北门有处士曰曾君子亮平生非圣贤书不读非端人正士不交非嘉言善行未甞一出诸口予甞与之游及仕而归而处士仙逝久矣因忆昔年恍然如梦乃题旧作于画像之端言虽不多庶几似其为人诗曰要路豪门懒曵裾老怀仍与利名疎闲寻物外游仙箓细阅人间教子书累世衣冠存旧泽百年桑梓遂安居知君最爱东篱菊有酒无烦折简呼
　　书祖母李夫人遗事
