<!-- { "loadSidebar": true } -->
　　使居有良田广宅背山临流，沟池环币，竹木周布，场圃筑前，果园树后。舟车足以代步涉之难，使令足以息四体之役。养亲有兼珍之膳，妻孥无苦身之劳。良朋萃止，则陈酒肴以娱之；嘉时吉日，则烹羔豚以奉之。蹰躇畦苑，游戏平林，濯清水，追凉风，钓游鲤，弋高鸿。讽于舞雩之下，咏归高堂之上。安神闺房，思老氏之玄虚，呼吸精和，求至人之仿佛。与达者数子，论道讲书，俯仰二仪，错综人物。弹《南风》之雅操，发清霜之妙曲。逍遥一世之上，睥睨天地之。不受当时之责，永保性命之期。如是则可以陵霄汉，出宇宙之外矣。岂羡夫入帝王之门哉！（本传，「统常以为凡游帝王者，俗以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰「云云。据《文选·闲居赋》注引《昌言》曰：「沟池自周，竹木自环。」今此有「沟池环币，竹木周布」二语，知即三十四篇之一，疑在《自叙篇》，或当以「卜居」名篇。胡维新《两京遗篇》题为《乐志论》，而出之《昌言》外，非也。）
　　天为之时，而我不农，谷亦不可得而取之。青春生焉，时雨降焉，始之耕田，终之簋，惰者釜之勤者钟之，矧夫不为而尚乎食也哉！（《齐民要术序》）
　　丛林之下，为仓庾之坻，鱼鳖之堀，为耕稼之场者，此君长所用心也。是以太公封而斥卤播嘉谷，郑白成而关中无饥年。盖食鱼鳖而薮泽之形可见，观草木而肥坟之势可知。（《齐民要术序》）
　　稼穑不修，桑果不茂，畜产不肥，鞭之可也。落不完，垣墙不平，埽除不净，笞之可也。此督课之方也。且天子亲耕，皇后亲蚕，况夫田父，而怀窳惰乎！（《齐民要术序》）
　　鲍鱼之肆，不自以气为臭，四夷之人，不自以食为异，生习然也。居积习之中，见生然之事，熟自知也。斯何异蓼中之虫，而不知蓝之甘乎？（《齐民要术序》）
　　宗均为九江守，五日一听事，夏以旦，冬以中。（《北堂书钞》未改本三十六《清净》。）
　　公卿大夫，莫不先历三七之官，虽有贤才，皆级次进。官之有，犹阶之有等也。（《北堂书钞》未改本四十九「设官」。）升阶越等，其步也乱，登朝越等，败礼伤法。是以古人之初仕也。虽有贤才，皆以级赐进焉。贾生有言，治国取人，务在求能，故裁国之无利器，犹镂以铅刀，而望其切，不亦疏乎！（《御览》二百三。）
　　冢宰，尧官也。（《艺文类聚》四十五，《御览》二百六。）
　　今人主不思神芝、朱草、甘露、零醴泉涌，而患枇杷、荔枝之腐，亦鄙甚矣。（《艺文类聚》八十七，《白孔六贴》一百，《御览》九百七十一《枇杷》、又《荔枝》。）
　　汉安帝时，有异物生于长乐宫延年厩后东庑柏树，及永巷南园（《御览》作「闺」。）合欢树，议者以为芝草也。群臣皆贺，受赐。（《艺文类聚》八十九，《御览》九百六十。）笏以（《御览》作「以笏」。）书君教令，记善刺过。今之持版以象焉。（《初学记》二十六，《御览》六百四十五，又六百九十二。）
　　淑清穆和之气既宣，醇酿之化既浃。（《文选·魏都赋》注。）
　　斧帐翠屏之不坐。（《文选·天台山赋》注。）
　　古之葬者，松柏梧桐，以识其坟也。（《文选·潘安仁怀旧赋》注，《阮籍咏怀诗》注，《陆机门有车马客行》注，《古诗驱车上东门》注，《丘迟与陈伯之书》注，陈琳《为袁绍檄豫州》注。）
　　喜怒哀乐好恶，谓之六情。（《文选·文赋》注。）
　　乘此风、顺此流而下走，谁复能为此限者哉！（《文选·琴赋》注。）
　　捷疾驰，影响人间也。（《文选·赠白马王彪诗》注）
　　筑台起功。（《文选·谢灵运还旧园诗》注。案：此疑「有天下者」篇约文。）
　　闻上古之隐士，或夫负妻戴，以入山泽，伏重岫之内，窟穷皋之底。（《文选·陶渊明经曲阿诗》注，《张景阳七命》注。）
　　强者胜弱，智者欺愚。（《文选·陆机塘上行》注。）
　　事求丝发之。（《文选·鲍照白头吟》注。）
　　有军兴之大役焉，有凶荒之杀用焉。如此，则清修洁皎之士，固当食荼鉴胆，枕藉荆棘。（《文选·谢元军始出尚书省诗》注。）
　　引之以教义。（《文选·任彦升为卞彬谢修卞忠贞墓启》注，又《奏弹刘整》注。）清如冰碧，洁如霜露，轻贱世俗，高立独步，此士之次也。（《文选·曹子建与杨德祖书》注。）
　　节操凌高云。（《文选·石季伦思归引序》注。）
　　周礼，女巫掌岁时，祓除疾病。禊者，洁也，于水上盥洁也。巳者，祉也，邪疾已去，祈介祉也。（《文选·颜延年曲水诗序》注。）
　　奸慝既弭。警跸清夷。（《文选·颜延年曲水诗序》注，又《元长曲水诗序》注。）
　　子长、班固，述作之士。《文送·王文宪》集序》注。高光二祖之神武，遇际会而不能得。（《文选·干令升晋武革命论》注。）
　　为音乐则歌儿舞女，千曹而迭起。（《文选·宦者传论》注。）
　　探心测意，世加甚焉。（《文选·演连珠》注。）
　　运筹于几案之前，而所制者，乃百代之后。（《文选·石阙铭》注。）
　　五位以正方面。（《文选·石阙铭》注。）
　　直道正辞，贞亮之节。（《文选·郭林宗碑文》注。）
　　百夫之豪，州以千计。（《文选·头佗寺碑文》注。）
　　以一人之好恶，裁万品之不同。（《文选·头佗寺王碑文》注。）
　　规矩可模者，师传之德也。（《文选·齐安陆碑文》注。）
　　救患赴急，跋涉奔波者，忧乐之尽也。（《文选·齐竟陵王行状》注。）
　　昔秦用商君之法，张弥天之网，然陈涉大呼于沛泽之中，天下响应。人不为用者，怨毒结于天下也。（《长短经·政体》。）
　　攻玉以石，汗布以灰。（《御览》八百二十六。）

卷九十
◎王粲（一）
　　粲，字仲宣，山阳高平人。初辟司徒府，除黄门侍郎，不就。至荆州依刘表。荆州平，曹公辟为丞相掾，封关内侯，迁军谋祭酒，进侍中。有「去伐论集」三卷，《汉末英雄记》十卷，集十一卷。
　　◇大暑赋
　　惟林钟之季月，重阳积而上升。熹润土之溽暑，扇温风而至兴。或赫戏以瘅炎，或郁术而燠蒸。兽狼望以倚喘，鸟垂翼而弗翔。根生苑而焦炙，岂含血而能当？远昆吾之中景，天地翕其同光。征夫瘼于原野，处者困于高堂。患衽席之焚灼，譬洪燎之在床。起屏营而东西，欲避之而无方。仰庭槐而啸风，风既至而如汤。气呼吸以裾，汗雨下而沾裳，就清泉以自沃，犹氵典氵忍而不凉。体烦茹以於悒，心愤闷而窘惶。于是帝后顺时，幸九峻之阴冈，托甘泉之清野，御华殿于林光，潜广室之邃宇，激寒流于下堂。重屋百层，垂阴千庑。九闼洞开，周帷高举，坚冰常奠，寒馔代叙。（《艺文类聚》五，《初学记》三、《御览》三十四。）
　　雄风飒然兮，时动帷帐之纤罗。（《书钞》一百三十二）
　　◇游海赋
　　含精纯之至道兮，将轻举而高厉。游余心以广观兮，且仿佯乎四裔。乘兰桂之方舟，浮大江而遥逝。翼惊风以长驱，集会稽而一憩。登阴隅以东望兮，览沧海之体势。吐星出日，天与水际。其深不测，其广无臬。寻之冥地，不见涯氵曳。章亥所不极，卢敖所不届。洪洪洋洋，诚不可度也。处夷之正位兮，同色号于穹苍。苞吐纳之弘量，正宗庙之纪纲。总众流而臣下，为百谷之君王。洪涛奋荡，大浪踊跃。山隆谷窳，宛相搏。怀珍藏宝，神隐怪匿。或无气而能行，或含而不食，或有叶而无根，或能飞而无翼。鸟则爰居孔鹄，翡翠，缤纷往来，沈浮翱翔。鱼则横尾曲头，方目偃额，大者若丘陵，小者重钧石。乃有贲蛟大贝，明月夜光，辟黾毒瑁，金质黑章。若夫长洲别岛，旗布星峙，高或万寻，近或千里。桂兰丛乎其上，珊瑚周乎其趾。群犀代角，巨象解齿，黄金碧玉，针不可纪。（《北堂书钞》一百三十七，《艺文类聚》八，《初学记》六两引，又《文选·江赋》注。）
　　◇浮淮赋
　　从王师以南征兮，浮淮水而遐逝。背涡浦之曲流兮，望马丘之高ㄛ。泛洪榜于中潮兮，飞轻舟乎滨济。建众樯以成林兮，譬巫山之树艺。于是迅风兴，涛波动，长濑潭氵畏，滂沛汹溶。钲鼓若雷，旌麾翳日，飞云天回。□□□□若鹰飘逸，递相竞轶。凌惊波以高骛，驰骇浪而赴质。加舟徒之巧极，美榜人之闲疾。白日未移，前驱已届，群师按部，左右就队，轴轳千里，名卒亿计。运兹威以赫怒，清海隅之蒂芥。济元勋于一举，垂休绩于来裔。（《书钞》一百三十七，一百三十八，《艺文类聚》八，《初学记》六）
　　◇闲邪赋
　　夫何英媛之丽女，貌洵美而艳逸。横四海而无仇，超遐世而秀出。发唐棣之春华，当盛年而处室。恨年岁之方暮，哀独立而无依。情纷以交横，意惨凄而增悲。何性命之奇薄，爱两绝而俱违。排空房而就衽，将取梦以通灵。目炯炯而不寐，心忉怛而惕惊。（《艺文类聚》十八）
　　关山介而阻险。（《文选·谢元晖暂使下都夜发新林赠西府同僚诗》注。）
　　愿为环以约腕。（《书钞》一百三十六引王粲《闲居赋》当是「闲邪」之误。）
　　◇出妇赋
　　既侥幸兮非望，逢君子兮弘仁。当隆暑兮翕赫，犹蒙眷兮见亲。更盛衰兮成败，思情固兮日新。竦余身兮敬事，理中馈兮恪勤。君不笃兮终始，乐枯荑兮一时。心摇荡兮变易，忘旧姻兮弃之。马已驾兮在门，身当去不疑。揽衣带兮出户，顾堂室兮长辞。（《艺文类聚》三十）
　　◇伤天赋
　　惟皇天之赋命，实浩荡而不均。或老终以长世，或昏夭而夙泯。物虽存而人亡，心惆怅而长慕。哀皇天之不惠，抱此哀而何？求魂神之形影，羌幽冥而弗迕。淹徘徊以想像，心弥结而纡萦，昼忽忽其若昏，夜炯炯而至明。（《艺文类聚》三十四─）
　　◇思友赋
　　登城隅之高观，忽临下以翱翔。行游目于林中，睹旧人之故场。身既没而不见，馀迹存而未丧。沧浪浩兮回流波，水石激兮扬素精。夏木兮结茎，春鸟兮悉鸣。平原兮泱漭，绿草兮罗生。超长路兮逶迤，实旧人兮所经。身既逝兮幽翳，魂眇眇兮藏形。（《艺文类聚》三十四）
　　◇寡妇赋
