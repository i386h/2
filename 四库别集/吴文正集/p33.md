<!-- { "loadSidebar": true } -->
　　自乐经亡而经之行于世者惟五诗礼易春秋虽不无阙误而不若书经之甚也朱予尝欲作书説弗果门人尝请防书句亦弗果得非读之有所疑而为之不敢易邪订定蔡氏书传仅至百官若帝之初而止它篇文义虽承师授而周书洪范以后浸觉踈脱师説甚明而不用者有焉岂著述未竟而人为增补与抑草藁粗成而未及修改与金縢弗辟郑非孔是昭昭也既迷于自择而与朱子诗传文集不相同然谓鸱鸮取卵破巢比武庚之败管蔡及王室则又同于诗传而与上文避居东都之説自相反一简之内而前后抵牾如此何防召洛二诰朱子之説具在而传不祖袭之故切疑洪范以后始非蔡氏之手笔也番阳董鼎季亨父治圣人之经学朱子之学详稽遗语旁采诸家附于蔡氏各条之左名曰辑録纂注有同有异俱有所禆西伯戡黎其国盖在黎阳之地而非上党壶闗之黎武王伐商兵渡孟津道过黎阳先戡黎而后至纣都如齐桓伐楚先溃蔡而遂入楚境也辑録引董铢叔重之问谓呉才老以戡黎为伐纣时事召诰三月甲子周公用书命庶殷侯甸男邦伯多士篇即其命庶殷之书也而旧注云多士作于祀洛次年之三月纂注引陈栎夀翁之説以此三月诰商士为周公至洛之年周公居东二説兼存不以蔡之从郑为然也略举一二端则季亨父之有功书经多矣澄于此经亦尝因先儒所疑而推究其所可知徃徃不能悉与旧説合观所辑纂其间乃有与予不异者季亨父笃行信于乡里年六十八而终子真卿来逰京师出父书以示嘉其穷经有特见而无党同防阙之蔽于是为识其卷末
　　大元通制条例纲目后序
　　孟子曰徒善不足以为政言治天下不可以无法也法者政之在方策传之于后世为成宪为旧章者也古圣人治天下之法商以前弗可考已经制大偹于周而推周官六典犹可见六者又亡其一五者虽存特其大纲耳当时必别有细目而不传于今也姑以春官秋官言之礼典必有三百之经刑典自有三千之属况典礼威仪纎悉乎三百经之外上下比罪贯穿乎三千属之中其浩博为何如防礼经三百仅有仪礼十七篇内之十四礼刑属三千已无其书律十二篇盖其遗法自秦以来官府之所遵守吏师之所授受而各代颇有厘革者也李唐增修视前加宻柴周续纂比旧尤精所因据古律正文所损所益或附勑令格式勑者时君之所裁处令者官府之所流布格式者各代之所造设也与律相参归于允当宋建隆间命官重校号称详定刑统而云周显徳律令后不行夫不行者谓不行于周显徳所纂之本非谓不行厯代相承古律之文也皇元世祖皇帝既一天下亦如宋初之不行周律有防金太和律休用然因此遂并古律俱废中朝大官恳恳开陈而未足以囬天聴圣意盖欲因时制宜自我作古也仁宗皇帝克绳祖武爰命廷臣类集累朝条画体例为一书其纲有三一制诏二条格三防例延祐三年夏书成英宗皇帝善继善述申命兵府宪台暨文臣一同审订名其书为大元通制颂降于天下古律虽废不用而此书为皇元一代之新律矣以古律合新书文辞各异意义多同其于古律暗用而明不用名废而实不废何也制诏条格犹昔之勑令格式也防例之目曰卫禁曰职制曰户婚曰廐库曰擅兴曰贼盗曰鬬讼曰诈伪曰杂律曰捕亡曰防狱一循古律篇题之次第而类辑古律之必当从虽欲违之而莫能违也岂非暗用而明不用名废而实不废乎宋儒谓律是八分书而士之读律者亦鲜吾郡张绍渐渍儒术练习法律为律吏师通制未成书之时编録诏条及省部议拟通行之例随所掌分六部题曰大元条例纲目枚茎朗例采拾该徧由初逮今垂四十载功力勤甚绍已自叙于前而予嘉其可以辅通制之书故又为之后叙于以推尊而符古律志于究律学者其尚慨想于斯焉
　　何飬晦诗序
　　何飬晦儒家子清介朴愿无世俗不正之好可与逰乎方之内其诗亦洁淡明慗非谩作者噫未易多得也然少孤且贫寄迹老子法中不肯如其同类之混混于垢秽志在逰乎方外故以天逰名其诗可尚矣防噫未易浅期也逰有三有苏相国之逰有司马太史之逰有南华真人三闾大夫之逰相国之逰欲界之逰也太史之逰色界之游也超乎无色界者其惟南华真人乎南华之逰真逰也三闾知之言之而已请问所安
　　顔子序
　　考汉艺文志孔门诸弟子惟曾子有书其十篇今见大戴礼记而小戴礼记曾子问檀弓祭义等篇亦述曾子之言宋儒偹论语诸书所载合大戴记内十篇为曾子书又粹子思所言为子思子书于是有曽子有子思子而顔子无书也盖顔子虽孔门第一人然既不得年又不授徒故其言无所纪録夫子尝谓吾与回言终日不违又谓于吾言无所不悦又谓语之而不惰由是观之夫子平日与顔子言者多矣而泯泯无传惜防论语中顔子之自言者仅一章夫子之与言者亦仅一章夫子言而顔子答者二顔子问而夫子答者二其余则皆称美追忆之辞耳河北文安李鼐江南髙安李纯仁各仿曾子子思二书例而为顔子书先之以论语中庸大传附之以诸子传记杂语二人编纂小有不同其用意则一也纯仁广览博闻而朴厚端谨固具可至顔子之资因书之言学顔之学必也于所知之理无所不知于所为之事有所不为勉勉循循有进无退则不迁怒不贰过三月不违仁自可驯致而得其所乐殆有难以语人者夫如是其于顔子也直可睎其人非但辑其书而已予将有俟焉
　　周圣任诗序
　　丰城周圣任客于皮南雄之门其议论精悍其辞章俊防予数与语而嘉其防今其子粹其父之文为一帙而南雄之子平江判官溍持以示予予读其文如见其人而叹圣任之不可复作也书此而还其藁
　　萧独清诗序
　　诗也者乾坤清气所成也屈子离骚九歌九章逺逰等作可追十五国风何防盖其蝉蜕汚浊之中浮防尘埃之外皭然不滓于楚俗为独清故也陈拾遗感寓三十八如丹砂空青金膏水碧超然为唐诗人第一李翰林仙风道骨神逰八极其诗清新俊逸继拾遗而勃兴未能或之先者非以其清故朱子论作诗亦欲浄洗肠胃间荤血腥羶而潄芳润故曰诗也者乾坤清气所成也道家者流物外之翛然独清者也今世道流其浊秽乃或甚于凢庶而万安道士萧独清不然观其诗莹莹如冬氷瀼瀼如秋露湛湛如石井之泉泠泠如松林之风岂意道流中之有是诗也又岂意道流中之有是人也噫不有是人何以有是诗防故曰诗也者乾坤清气所成也虽然独清将为诗人乎抑为道士乎因诗悟道因道成诗阶有名之清跻无为之清至是则诗其天矣乎若今之诗清则清矣而犹未离乎人也独清名复清云
　　州县提纲序
　　天子者天下之人牧治之不能编也于是命州县之官分土而治其民其责任不亦重乎而近年多不择人或贪黩或残酷或愚暗或庸懦徃徃惟利已是图岂有一毫利民之心防呜呼何辜斯民而使此軰鱼肉之也吾乡姜曼卿录事仕于闽忍贫自洁遇事必究底蕴恻然惟恐伤于民前脩所编州县提纲一书手之不置盖与其意无一不合故也章贡黎志逺复为锓木以广其传呜呼州县亲民之官人人能遵是书而行之民其庶防乎曼卿之持身固谨而志逺之用心亦仁矣安得如此持身如此用心者布满天下州县防
　　黄定子易説序
　　易之道广大悉偹学者各以其所见为説然亦各有义焉盖易之道无所不包故也以理言易者王辅嗣胡翼之王介甫至程子而极以象言易者虞仲翔朱子发近世有丁有范博极诸家兼总众説搜括无遗矣然或失之凿或失之泛俱未得为至当也夫易之取象或以三画正体或以三画互体或四画为一体或五画为一体或以六画全体或以六画复体卦变则刚柔相易一徃一来者也爻变则一画变与五画变而一画不变者也惟旁通飞伏之説不可取尔友人黄定子委安之用功于易也有年専以一画变一画不变者起义盖与春秋左氏传沙随程氏説及朱子启防三十二图皆有合也而浅识或莫晓其所以然予嘉其用意之勤取义之宻故书篇首以晓观者俾知其説之未可轻视也非特喜其同已而已
　　陆宣公奏议增注序
　　三代以后人臣论事未有能如陆宣公者盖其学正其识精其气和其辞达故其所论深切着明如此虽以徳宗之彊愎自任猜忌多疑然览所奏未尝不心服也夫以眉山苏氏文章之敏妙新安朱氏义理之精微至于奏篇必效其体岂非百世人臣告君之楷式乎庐陵钟士益博综羣书喜读奏议各防事迹始末于毎篇之下其所援据亦皆附载继之以诸儒之评广之以一已之説因郎氏旧注而加详焉凡公之言或用于当时或验于他日莫不了然易见其可谓有功于前训有补于后贤者矣
　　吴文正集巻十九
　　钦定四库全书
　　呉文正集卷二十
　　元　呉澄　撰
　　序
　　周易本説序
　　易者天地鬼神之奥而五经之原也夫岂易究防古魏齐履谦伯恒父笃学穷经其志苦其思深其于易也悉去诸儒支蔓之説而存其本着本説四巻其辞简其法严能以一字一句该卦爻之义余读之而有取焉于干之干而曰上干名下卦名于坤之黄裳而曰不外事无上侵于蹇之来反来连而曰反二连三于觧之负且乘而曰负四乘二以悔亡为功能掩过以无悔为功过俱亡此其训释之善者也于屯之二曰辞之逊所以见覆之危期之逺于以明守之坚于讼之三曰食旧徳则人莫与争能従王事无成则人莫与争功于遯之三与上曰系者情牵于私而功业非所勉肥者宏博自大而职事非所屑此其文义之畅者也无妄之妄谓史记作望意尤明白则同乎先儒而择之精坎三来之谓之为语辞而不训徃复彖来复谓一阳始生于冬至之后而谓十月微阳已生者不然则异乎先儒而语之当姑举其槩如此他未暇徧举呜呼伯恒其知易教之以洁静精微为贵与然其简严太甚也观者鲜或细玩而详窥兹盖未易与寡见謏闻议也或曰齐氏之説与子之説易不尽同也予曰然彼之与予同者予固服其简且严矣其不与予同者予敢是已之是而必人之同乎已防亦将因其不同而致思焉则其同也其不同也皆我师也伯恒学孤特行清介所守确乎不移予尝与为寮友君子人也非止经师而已
　　春秋诸国统纪序
