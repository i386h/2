<!-- { "loadSidebar": true } -->
　　吏部尚书剑江黄公宗载来自南京以年老恳乞致政皇上图任旧人弗俞其请仍命还莅部事行在礼部侍郎兼翰林侍读学士临川王君时彦暨词垣诸君相与赋诗赠之而以序属予惟自古帝王君临天下必资耆德宿望相与共政者岂偶然哉盖以其练事多而知识明深沉重厚弘裕有容不矜已之长不忽人之不足怀永图而不求近效重成宪而不作聪明德望尊隆人自服之视彼轻儇浮薄察察以为明琐琐以为功皎皎以隆誉者盖不可同日而语也书曰人惟求旧又曰亦惟商耉成人宅心知训意盖如此公自洪武中筮仕迄今四十余年歴事列圣累迁至今官诚所谓老成人矣其为国家眷重宜矣哉虽然崇任旧人不听其去者国家之厚恩而鞠躬尽瘁老而不忘者亦人臣事君之大节也公虽老而康强知力益精进尚足有为今之往也仰思圣眷而罄厥忠诚俾天下后世知国家克任旧人而旧人无负乎国家岂不韪欤予与公相知深且久故因其别书此以弁珠玉之首以寓劝留之意云
　　送福建布政使吴君致仕诗序
　　仕者七十听致其事三代圣王之制也国家循而行之所以体羣臣而全始终之谊者至矣然世之仕有去归其乡者不少而引年致政去而无愧为士君子之所嘉羡者亦不多见此余于布政使吴君好德之去有不能已于言也好德世家浙东岁庚辰登进士第初擢礼科给事中出使琉球预修永乐大典巳而奉命抚辑西蜀军民还升江西按察佥事寻改礼部仪制员外郎预修性理五经大全诸书用荐升陜西右叅政考最赐诰封赠二代秩满升右布政使于福建福建统郡凡八赋税机务之重繁任是者猛则下有不堪纵则事有不举君至措理有方事举而民不扰盖亦今之贤方伯也比以上计朝会来京皇上敷旷荡之恩悉俾复任而君独恳以老疾辞躬拜诰命致事以去闻者莫不羡其去就得宜而乐为诗以赠之余惟君之登科则同年也旬宣则吾乡也以同年而有惠于乡其去不可以无言夫君子之仕行其义也退则适其志也仕而得推其惠于人退而得遂其乐于巳此出处之大节而无愧怍于两间也君自筮仕于今凡四十年而得请归休于吴越之间将见幅巾藜杖以极登临观览之乐其于君子之道信得之无违者矣虽然君之退休遂所乐矣而忠君爱国之心夙夜奚忘吾知其燕居之暇必能察时政得失民情休戚上闻庶家居不忘朝廷之义不独专美于昔人也君行因序于诗之首且以寓余意云
　　送副都御史吴敏德致政还乡序
　　都察院副都御史吴君敏德考绩至行在以老疾乞致政因得请归乡朝之卿大夫士咸赋诗赠之都御史陈公特以首简属予于乎当太平有道之世荐膺显仕者遭遇之盛也审出处之宜仕止不失其正者学识之美也既得所遇而学识足称要必君子而后能之吴君学邃而识明始以经明行修荐任监察御史凡所举措务存大体不以苛察为明不以毛举细故为能君子多之暨擢佥都御史拜今职益以清慎率厥属正羣僚用是宪纪弥张知所避而不敢犯朝廷嘉其贤委任日专君之遭遇可谓盛矣今之归也或濳心著述或训廸乡人子弟出为时用皆君之素志也其于幅巾藜杖寻壑经丘以极优游闲散之适暇则铺张国美歌颂太平以彷佛乎康衢华人之风俾四方林谷之遗逸见而闻者咸知国家优礼臣下得遂暮年之乐如此飜然感激而愿进则于治化之补岂云小哉虽然君子之进退惟适乎义而巳君之进以廷臣之所荐闻天子之所亲擢退以老疾告而不违乎国典之常盖亦何往而非义哉问学之邃识见之卓其为君子也审矣予日就衰老于君之去不能不为之欣慕因序以识别且亦自期于后云
　　送郡守王处善复任序
　　国家任贤致理尤重牧民之职皇上嗣位以来屡诏大臣慎举才贤以任守令及其政绩茂着则又不次进用以示劝赏恩至渥也为守令者宜亦知所劝矣建宁郡守王溥处善越之新昌人也永乐初由太学上舍释褐擢山西行都司经歴坐事谪辽东丘市易马寻以内艰去服阕转江宁知县未几复遣佐平江伯理漕运以有劳绩迁刑部广东司郎中督漕如故九载秩满升知吾郡事郡当闽之上流要冲有福建行都司在焉所部七县土广民伙储需赋役案牍旁午非有剸烦治剧之才者莫宜居之处善才既优长敏于集事而又治以简静故吾郡之民熙然而乐其治爱戴之不啻若赤子之于父母而惟恐其去也今年秋处善以三载奏绩入觐因以老疾恳乞归休执铨衡者知其贤奏令复任滨行过予请言予惟士君子之学而仕也其志固将以利国家而乂生民初不以任之大小事之剧易为计也故能安于所遇而始终一致以尽其职业若吾郡守盖有见于斯矣观其为幕僚为县令为郎官为郡守举尽其职且歴陟忧患而不挫其操可不谓贤哉予每闻天下郡县守令之贤者未尝不为之喜而重其人矧吾郡而有贤守若处善者乎故特叙其歴官行事之美以表着于世焉虽然处善之才非但称郡守之职而巳也朝廷之用处善亦不止如是而巳也尚其勉之益隆厥绩以图报称皇上之德意而成其平生之志可也于是乎书
　　送同知方以正之贑郡序
　　温之永嘉方以正初以进士授吏部考功主事出判闽之建宁九年秩满考最今擢为贑州府同知滨行礼部郎中黄养正率素所交游者赋诗赠之请予文以冠篇端惟国家外设藩臬郡县之职皆所以为民也而与民相亲者莫切于郡县然郡所以统县自令以下其贤与否及政事之得失皆得以劝董之故县之令佐得其人其惠止于一县郡之长贰皆贤则令与佐有所表率而凡属邑之民皆得以受其惠焉其所及者不亦广乎贑据江右上游统县凡十民生之伙赋税之供视他郡为最而其地与岭南相接海外诸蕃国岁时贡献使轺往来必经于贑任郡寄者当送迎慰劳之茍不得其人则政务棼如督责旁午不足以绥逺人而民且不能以无损焉故守贰之职尤贵于得人也以正清慎明敏扬歴中外政绩炜然有足嘉者其往治于贑也若驾轻车就熟路惠政之施必大有以被其民矣虽然居官必在于正巳为政莫大于得民能正已则政事益善能得民则声誉益隆国家所以宠荣光大之者尚未止于斯也以正其勉之
　　赠吏部验封司员外郎李士澄序
　　自昔缙绅大家子弟多溺于燕安富贵鲜克振奋以世厥家其能去纨绮而躬韦布修仁义而业诗书发身儒科列官于朝为士君子所称者甚不多见也松江华亭李源士澄天台霁峯先生之裔鄜州同知象贤之孙前礼部尚书兼左春坊大学士至刚之子容貌修伟性敏好学平生闲雅谦和不以门地自矜从师讲学日有所就于舆马声色之好澹如也永乐甲辰春登进士第授吏部验封司主事居官详慎莅事惟勤五六载间甚为天官卿所爱重用是荐署员外郎事比以九载满遂实授职进五品禄其同寅文选郎中吴孟寅辈来请予文以赠之予因叹曰士澄诚可谓难能也己人以明经为进士而至显庸者世非不多也然往往出自布衣韦帯攻苦食淡之士而衣缨富贵子弟不多有者何也盖衣食足以华其躬饮食足以甘其口舆马足以供其出入仆从足以备其使令志满意得以为终身不事他求其能刻志诗书以绍祖父之美者非惟今不多见在古亦罕有焉惟士澄不然既克自懋励研究经史登名髙科及任部属又克举厥职为卿佐所嘉得不贤于他人也哉矧其年甚富才识甚优名位之来如日方升如川方至未易以量也自是而往益能不自满假致其敬慎所以继其父祖之芳声伟绩者吾尚见之也因序以赠之且为他日之征云
　　送翰林谢编修归省序
　　宣德六年春翰林编修清漳谢琏重器以初考秩满得援例推恩封父如其职母为太孺人兹将奉其勑命归省诣予告别因请曰琏少承二亲之训得肆力于学孱弱之质不敢以不敏自期窃有志于科目冀得禄为亲养既幸滥竿科第待匮词林兹复获承恩典荣及二亲虽琏之志巳遂然为幸实多矣今之归也不得先生一言以教之温凊之暇且将无以奉恱于亲而资之以淑诸身也琏非门下士则不敢以是僭渎予曰夫人之为学惟忠与孝而已然孝莫大于养亲尤莫大于荣亲养亲乃人子之常职荣亲尤人子之难事世固有食禄万锺而不得以养其亲者身都穹爵而不得以荣其亲者诚以有时期之遇而不可以智力致今重器以一介之士发身科第既得禄以养其亲又能致爵命以荣其亲盖虽遭遇之盛要亦世德之懿问学之功有以致也且吾闻重器向尝两以乙榜登于春官皆不乐就今而卒底于成盖其有志于立身以荣亲者及兹天章宠贲炫耀于一门之内双亲具庆兄弟咸在簮组相辉埙篪迭奏古之所谓昼锦之荣天伦之乐人所不可得者而子乃兼得之其荣幸为何如哉虽然朝廷制推恩之典所以遂臣子爱亲之心劝忠于孝也重器兹行其于荣亲之孝固有矣其于思图报称以尽乎忠孝之大者盍益加懋勉矣乎矧夫仕途方进亲寿未艾茍不以今日之荣亲者为已足则将来之光且大者又讵可涯哉
　　庆龚则荣寿七十序
　　余昔居乡邑与龚君则荣契好甚笃尝饮食寝处不相离者几一年善则相勉过则相规惟冀乎古人之心交而非面朋者之比也暨予第进士官于朝音问往复殆无虚岁君尝告予曰吾不能接羽青霄尚有待予后人耳乃遣子锜游邑庠受春秋于寿夫杨先生宣德庚戌锜果进士及第为翰林编修既三载朝廷推恩封君文林郎官如子之职人皆羡其善于教子之所致也今年君届七袠锜惓惓以未得奉觞上寿为歉会诏下减京官剰员以待取用锜乃恳辞归侍其亲将行因请言为其父寿予惟五福寿为之首有是寿然后能享诸福世常有寿者矣或遭贫窭或有忧患而子孙又弗克振寿虽髙固无足以为乐是皆不得为福之全也君承先世庆泽之余培之以忠厚维之以诗礼体之以谦和持之以信义懋修其行善之积于巳者可谓深且弘矣宜其身康强子显贵龙章褒封享有禄养以全其福也今锜又归而称觞祝寿奉劝膝下一门之内簮绂辉映其乐孰加焉乡邑为子者莫不愿其亲如锜之亲为亲者莫不冀其子如君之子所以激人心而励风俗者不既多乎予以衰迈叨窃重禄倘得赐告归拜松梓尚当举酒祝君之寿兼庆君父子之乐也姑书以俟
　　送礼部精膳主事林贵璧归乡序
　　国家崇儒兴贤之日得以奋身科目为时名进士固足以为荣矣而犹未见诸用也及命之以官居其位理其事克堪委任然后为可贵焉夫为士而至于可荣可贵则其于进退之际岂不绰绰乎有余裕哉浙之黄岩林君贵璧质敏气充而赡于才自少为学即有志于时用从明师治举业辈行悉推让之既而由乡荐上春官名在前列廷对赐进士出身受命擢主礼部精膳司事清慎恪勤卿佐才之僚寀多之可谓能其官足称委任无负于其所学者矣比以诏裁诸司多员贵璧得归以俟召命或谓三岁一大比得为进士者百人贵璧于进士中为杰然精膳居礼部为清职况其在主事中为有声年当强仕知明才敏足以有为是未可以去也予惟贵璧绩学修业得为进士而官于朝志愿遂矣暂归于乡覩桑梓而恭敬抚松楸而展拜暇时尤得勉力进学以俟召用其进也既荣其退也夫何不可将见其重来也知益明学益充措诸事业必伟然大有可观今虽去奚足为惜哉贵璧尝馆予家塾知之为深故不惜其去而书此以期之云
　　送陈司业诗序
