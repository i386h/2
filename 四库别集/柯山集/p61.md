<!-- { "loadSidebar": true } -->
　　河南王雯者齿少笃于自修好学而能文予闻之而未见也绍圣四年予以罪戻谪官齐安一日有客墨衰造门视其谒雯也见予则泣而言曰先君与子旧矣雯不幸既孤将而无词以刻先君之墓敢以是属诸子某曰予尝见朝奉君于京师其深者某之陋所不敢知而其粗与夫众所誉者窃闻之矣不曰笃躬好学而廉俭者欤敏于为吏爱民狥公直巳不挠于权者欤然其人厚于实而薄于名丰内而亷外世之君子未必知之予尝辱闻焉则属铭于我固宜谨取其爵里行事叙之曰君曽祖讳恪西头供奉官祖讳淮越州诸暨主簿赠太常博士考讳起尚书屯田员外郎秘阁校理赠左中大夫君初补太庙斋郎调陜府湖城县尉又为渑池安邑二县主簿河中府猗氏县令改宣徳郎监解州盐池兼知县覃恩迁通直郎赐五品服知孟州温县迁奉议郎加武骑尉管勾京北排岸司迁承议郎加云骑尉监京米仓迁朝奉郎知徳州加飞骑尉绍圣三年五月二十六日卒于官享年五十以某月某日雯奉君之丧于河南府某县某乡某原以夫人杨氏李氏祔焉铭曰君讳仲儒时中其字世河南人河清其里以荫筮仕湖城是尉湖废官罢留君一嵗实惟相绛从湖民志其在安邑涌水于野邑人走祠君鞭而罢后令猗氏有爱其民既去十年见之如亲实其耆老以谓子孙民居侵逵使者议毁君舒其苛一道是頼安邑贾盐民富悍豪君教之学奬礼其髦孝秀聿兴鄙悖滋消西民餫师履产输泉君力弛之鳏寡用安令温治盗曰姑安之勿浚其奸吏逸民嬉盗悔而耕厥壌大滋邑豪坐狱重贿而逸君以奇购唾手则获君之去温其民涕留耆老百千声言于朝惟河内温邑聫部异河内有请假君决事后守徳州河溢而骛羁民流殍所活万数伍长悍骄其将笞之长以众逃斥将之疵君谓长叛立寘于罪贷将不问境为无事一时持权争欲用君勉之比周君为不闻云何不淑五十而偾君凡三娶皆有妇道粤初氏杨其父曰慥继李父周学士集贤今夫人陈姻党称焉刘时张□又杨克中壻其三子惟徳之同君三男子惟雯在耳进士登科甚饬而艺陶牙之原鬰乎松楸乘者下之君子之丘
　　呉天常墓志铭
　　公讳天常字希全河南府洛阳人惟呉氏之先与周同姓至越入呉子孙散居四方以国为氏公自祖考始占籍河南之洛阳公少贫不治生产以气节自许力学问河南大府号多士而公自少已知名里中而舅建宁军节度使王正伦深器之以正伦死事恩为郊社斋郎调濮阳县主簿又调舒州司法参军郡大猾章氏数犯法系狱其势能得于有司公论正其罪流之一郡畏伏迁泗州盱眙县令守笞病人死公当覆验而前验官言死者不病公将直之守以利防公欲得如前验公谢守曰我受公恩固善如死者恨何卒直之守为得罪知洪州奉新县奉新号难治讼者或先以钉贯其足以胁有司公画巨钉于市令之曰钉必如此则受讼乃稍变俗知彭州永昌县转运使范公纯仁深知公是时方变差科为免役钱公原究蜀役法利害讲之至精后以书见王荆公荆公召公议于司农寺时欲举江西役法行于蜀公曰蜀不足于地江西不足于民利害异宜恐不可行主者是公议乆之公所陈浸忤遂罢归审官院调签书镇南军节度判官丁母忧服除以便亲调蕲州蕲口镇都大监辖俄丁父忧服除通判无为军公讽军守兴庠序勉士以学部有矾池官专利民多冐禁公为立法公私便之而犯者鲜改通判鼎州以朝命按知诚州周世隆帅司部使者皆欲致世隆于罪公言世隆习蛮事且未尝有罪论执甚坚卒免世隆人以为难辰州有军事以公摄守公之官见属县吏部夫千余挽木山间公曰方春役民妨农耕悉罢之公至郡蛮酋系狱者公谕以朝廷徳意尽遣之皆感泣而去公因言自诚州抵融州道新通请每三十里建一佛寺择僧知蛮情者居之诸蛮信佛平时可使入蛮与之习熟有警可用以间谍而佛舍可因以储粮其利边甚大朝廷许之后为諌官言不当废诚州为军公言顷蛮所以数叛者葢虽输欵而未尝去巢穴一失抚循则乱稍内徙则定矣虽不致州尚可安事废州乎是时方议役法有访公者公陈三事谓州县之役莫重于衙前今虽易雇为差衙前数之多寡与役之优重请守熙宁元豊之旧毋輙改又言乡差于官类不知书计势必雇人代者必要厚价请官为立直又言县所积免役钱请皆纳州或输旁郡户部皆奏行之用荐者除知宿州时荆门新复军择守乃以公为知军宰相召公谕以择才之意军久废百事圮毁公至为兴起败必使完好可持久不为苟且计人至今颂之俄知沅州其去荆门人为立祠嵗时父老率子弟拜之公既习知蛮情其治沅务安静严守备抚溪獠久之奏请出廵边防军行有告帐下谋变者公独保其不然罪告者卒如公言又檄诸县寨使察游民与蛮交易为向者捕之俄复知辰州公去沅如去荆门而辰之吏民与蛮酋皆相贺曰我公复来矣蛮相约无犯边郡为无警辰民春夏多疫公饬医工亲视药物人頼以全甚众乃立学校劝以读书人皆服从风俗为变朝廷既知公有功南边将用之矣以病求告卜居蕲州金沙溪上家藏书万巻有以自乐泰然也公喜读书于书无所不观自少至老未尝一日废巻至其间居好之尤笃有诗集三巻奏议三巻绍圣四年八月六日以疾卒预治终事至属纩精爽不乱享年六十有一公曽祖讳延庆祖讳泽皆不仕考讳英以公登朝恩授大理评事累赠朝议大夫三男子长忱太庙斋郎仲惇未官季悟假承务郎皆以进士知名三女长嫁万载县令黄公孺次嫁进士胡世南季嫁寜州録事参军谭康世公自濮阳县主簿积官至朝奉大夫积勲至柱国公为人厚重寛博逹于为吏官无大小所临必有绩当其有所建立必得所欲而后已或以利害怵之不顾也其仕宦多往来南边故深知溪洞诸蛮所以治乱有所措置后不能易然考其大体本于安静寛简不为苛扰而颇立隄防明条教期无乱而巳不徼有功也君子韪之公少尝从丁寳臣学寳臣异其才荐于欧阳文忠文忠称焉既仕则不苟取知于人而一时贤公卿咸知之独呉正宪知之尤深而公自重不轻就人故虽知之不絶出力而公才见于世者如此而已也其孤将以元符元年八月二十有一日公于蕲春县安平乡黎企里啓先夫人之兆而合焉夫人程氏有贤行封文安县君前公二年卒云铭曰其直非以为讦其和非以为悦也独尽力于为吏无剧易必逹也其至民以为赐其去民以为夺也既或知之矣乃揜而不发也进啬而退果而后知公之节也安平之丘公藏惟初尚语后人洛阳之呉也
　　潘奉议墓志铭
　　齐安有君子曰潘昌言其学也正其言也文其家居笃于孝悌其为吏清介刻苦而为政本于惠下爱民至大吏势力能寒热人者必与之较义理一毫不为屈其为人务内而简外信已而不求人知而人之知者必皆诚心愧服焉呜呼君子哉葢绍圣丁丑嵗某得罪谪官于齐安自幸得从君游既至而君病矣无几何而卒实元符元年十月某日也齐安之君子皆相吊己而又曰潘君之墓宜有铭矣咸以铭事属某某既素高君之义用不复辞走其家哭之求其世家歴官行事于其子大临而次叙之曰潘氏在唐为荥阳人当僖宗时有名季荀者仕为太仆卿官于福州避乱因家焉季荀之弟曰季翺为太子司议郎季翺后二世生吉甫事呉越入朝终国子博士累赠工部侍郎侍郎生衢为屯田郎中屯田尝官于黄遂居之屯田生处士革隐徳不仕君讳鲠字昌言处士长子也生而儁警絶人为儿时赋诗巳有奇语闽有周希孟者博学笃行之士也君从之学希孟以为尽已之道君居乡里以经教授聚徒常百余人后进皆师尊之登元豊已未进士第初调蕲水县尉迁和州防御推官知江州瑞昌县监楚州都盐仓迁吉州军事推官改宣徳郎监汉阳军酒税遂以奉议郎致仕卒年六十三蕲水民有以花为献者君一嗅而还之曰受赐多矣其亷洁类是江州赋属县鬻建茶太守问君瑞昌嵗可售若干公曰四斤耳守惊诘其説君曰县小民贫米盐犹不足而暇及茶乎独县僚四人人一斤可矣守悟以故诸县皆得无多售而旁郡有卖千斤者后七年君以事过瑞昌有两民拜马前其一曰异时君为县我讼得直其一曰异时君刑我当罪我心服是以偕来君之为吏得民举如是也元祐赦民负官钱无奸者悉免之吉州通判摄守事乃悉下负者于狱将鞫其奸君曰赦欲寛之而君故狱之耶执不可民乃得免龙泉令捕得私酒三十家将上府君谓令曰是法皆当徒龙泉小邑一日徒三十人君为令安乎令乃颇减出之呜呼其歴官微而见于行事者寡矣然其修身治人立心操术亦可槩见矣向使之得富贵立朝廷据位操柄以行其义逹其道其不贪利苟得如还蕲水之花其忤上爱下如鬻瑞昌之茶民甘其罚如瑞昌之拜者则虽古之君子无以加分寸于此矣有集三十巻曰春秋断义者十二巻讲义者十五巻易要义者三巻致仕时家无一金骨肉衣食仅给而君萧然病卧一榻口不及俗事时与其子清言而已娶何氏有贤行男二人长大临次某皆力学有文一女嫁进士罗啓宗四孙其一男也曰戆以某年某月某日某县某原铭曰
　　白璧芳兰包以九袭长于外者千万而一莫为出之卒殒无施呜呼昌言不幸类兹致美在里不耀于肌岂人是谋谓天实知黄冈之原松栢其猗我相后人将获其菑







　　柯山集巻五十
