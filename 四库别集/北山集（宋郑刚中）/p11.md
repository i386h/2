<!-- { "loadSidebar": true } -->
　　丹墀待问谩懐千虑之愚清禁胪传缪玷三人之列省躬羞媿闻命震惶窃以取士之科得人爲贵然在上者或偏私而自用则在下者多谄媚以求名茍容汲黯之忠岂乏刘蕡之防国家运罹极否数啓中兴于干戈仅息之时讲科举必行之制求此多士坐之广庭圣诏谦恭深见虚懐之意众心感激谁非流涕之人宜得英材式符优选如某者东阳冷族南巷贫家虚功业于半生耻姓名之三上昔逰学校妄求乌啄以充饥回顾诗书似种石田而无效志虽坚而身向老禄未及而亲已无瘦马嘶风饥鹰侧翅念晋州男子尚包苇蓆以自言彼新店民家犹因畋猎而得谏幸厠奏名之籍敢虞犯上之诛既逭斧斤复叨绅笏但犹滋味颇嗟咀嚼之迟徒媿粃糠多在簸飏之数深惟忝冒实有夤縁此盖仆射相公学贯古今材兼将相以周公伊尹之业爲己任以宣王光武之事望吾君机务益繁智力旁出取虞渊之日再俾光明坚魏阙之心不辞险阻大慰苍生之望实爲洪业之基永鉴卖氷无烦乞火致兹庸亦预甄陶某敢不益励前修勉图后效不能衡跃过爲私己之谋惟有朴中无负恩门之赐过此以徃未知所裁
　　上王舍人啓
　　金顽鑛老曽烦镕铸之功地远根寒复托庇庥之下念殊恩之有自诧小已以何荣每自省循惟知感激窃以相知之道夐有所难先逹者固于此不敢轻后进者亦未尝无所择收之药笼虽求防味之佳唯以氷山亦戒依慿之误必亲道徳端方之士斯有功名攀附之期尝怪末流沿成敝习其仕进也以爵禄爲重所师表者以声势爲髙但虑类申申急欲绶若若附炙手之热趋沸羮之门朝廷有大利害而不知生灵有甚休戚而不顾乘盗夺之噐而方云得计居鬼瞰之室而自谓能安初也纷营挥扇犹来武君坐忽焉衰落设罗不到翟公门故古人不肯妄施推毂之恩志士所以慎重执鞭之礼者此也某切念赋材庸陋禀数竒屯幼随薄宦之亲飘浮万里长事埀年之母寒苦一门遇朋友则小巫之见大巫托宗族则北阮之望南阮上赖孟机心切桞叶功深故得研志典坟争名学校奈何鼠能甚短蚁术无多半过此生而益穷三上其名而始奏越兹数载之内具见百忧之侵园收芋栗则未谓之贫家有诗书故弗羞其贱所念风波靡定涂炭方深冦若溃疽已作腹心之疾兵犹骄子弗知衣食之勤姑息之政不悛欺罔之犹在名存而实不举法立而官尚贪公论不名私情颇胜墙已败矣而不防有盗火未燃也而因谓之安空哦复古之篇未见太平之象窃稽徃哲遐慕伟人得海内之英与论天下之事属因末技輙预鼎科虽献计稍愚或防见取然习事不惯多谓可憎旁无乞火之言中絶卖氷之欲守其孤操窃此防官备观外物之去来尽识贵人之风采犹吾舍人先生闳深浩髙爽英竒凢有文章皆造经术精防之处所得富贵不自党与阿附中来一语惊人九重埀聼谓乃公辅之噐试之台阁之仪载守奉常尽择帝王之典擢居内史最亲日月之光正眷倚以加隆方清切而腾上而谦懐自抑髙趣不凢请繁剧以率人示亷退以励俗皆合古人之体端非俗吏所能匪縁一盼之恩报膺天子固已终身自计受业我公暨来沈约之邦光续仲舒之裔仰视仁人之布政深知君子之用心伸良民无告之寃督惰吏不决之事无持牒追呼之扰禁舞文出入之奸初虽髣髴许张衡下车事肃今已优防如汲黯卧阁风移切欣宣化之有人自喜依仁之得所重念某桑榆渐晩蒲桞易衰羮无頴谷之尝诗有蓼莪之感待海邦之一阙甘家食之三年顾影长嘶破涕爲笑忧时惟切仰禄亦轻必不枉道以求人姑俟因时而自效仰惟吹嘘善类奨借寒生励而使之成援而与之进塞尘尚暗非壮士髙枕之时王室再成乃大匠取材之日愚所志者公其鍳之
　　请婚啓
　　有室之期必俟壮年之及养亲之志畴云一日而无敢陈犹子之私上布华门之请某人薛凤居幼桞熊最怜颇思身率之贤共济色难之孝某女修循姆教练识儒家决无骄奢鄙吝之风可作勤俭温恭之助族如秦晋请婚不谓相卑类匪薫莸同噐谅惟所欲谨伸防款倚聼嘉音
　　又
　　曩縁雅故获缀葭莩每观弟妇之贤尝有世姻之愿惟此防欵非谓偶然某女择配累年间已得人而不遂某人受生多难初尝有室而今虚偶因氷上之言愿证带间之约傥副今兹之望实酬平昔之懐男女之伦为大伦吾敢请尔兄弟之子犹已子公其图之
　　又
　　簮缨乆替虽慙门地之中防声迹相闻每慕里闾之宻迩輙有葭莩之愿敢因柯斧而陈某女懿行着闻不止女工之事某人儒冠无效方图内助之人眷言伉俪之求无昜闺门之秀奉缄书于一纸防以不疑迟重诺之百金必防无拒
　　诺婚启
　　夙敦雅契平时已类于崔卢不负初心今日更同于裴魏矧慇懃之先辱敢退避以他辞某人秀爽多才雅副家声之托某女绵纎稚质尚资母教之门顾鄙陋之无堪宜奉承之弗称然世姻重累嘉意绸缪虽无匪斧之言乆合牵绳之义寅縁如此愿爲箕箒之归感激何深益固葭莩之好
　　又
　　里闬不遗过有婚姻之问箕裘乆替仅存门阀之称义罔可辞卜乃云吉某人温纯无玷宜有室之甚难某女稚弱多艰亦择配之惟谨执罍篚而事君子岂不幸哉奉羔鴈而拜华缄既闻命矣
　　又
　　华缄委曲过爲两姓之求敝族萧踈正坐崔门之替矧婚姻之嘉约契儿女之良因顾义何堪考卜则吉某人天姿秀薿贞若玉而未冠某女稚质绵纎方比龀而扶膝既拜不忘之惠敢兴弗称之辞申此世姻出于髙谊既攀齐大冀此郎诗礼之早成所媿阮贫恐他日货财爲不及其爲感愧罔既敷宣
　　又
　　传家世谱受姓不类于他杨误我儒冠坐困独贫于南巷虽门户免粥婚之诮顾儿孙非毕嫁之人抱此慙衷敢希华绂某人天姿秀整徳性醇温于今不过寒书生尔后当是竒男子某女桑麻素志灯火寒媿吾家无分僮遣嫁之财但他日有移母事姑之礼再三循省欲申匪称之辞万一寅縁遂拜宠临之问
　　又代石氏作
　　伏奉华缄猥防嘉贶以奕奕安刘之后聘寥寥数马之家惠莫大焉礼无违者窃承某人出于大姓素闻坦腹之贤长而好书未作牵丝之防而某女匪云择配仅越胜笄正孤寒举案之流非骄贵缦之女顾敝族之非称何以堪之荷厚意之不遗既闻命矣
　　纳币啓
　　卜文肇吉懿初诺以书名掌判载言周礼今宜于入币顾念货财之薄负懐防帛之羞恃犹子之希恩庶小人之免戾
　　贺参政启
　　顕奉纶言起禆大政辍留钥殿邦之重置参机近弼之尊兹谓殊恩允符清议门墙之庆悃愊尤深惟艺祖之开基访庭臣而定制圣谟埀训降丞相一等官累世用贤自干徳二人始位髙睠厚责重礼优此夙昔之所期今周旋而始契恭惟阁下养心醇一造道全深由舍法而脱崇观之卑在布衣而有公辅之噐既从绅笏果用羽仪唐室文章众服仲舒之诰汉家徳意争扶邓禹之车爰寄藩宣益隆问望考蓍而协吉宜富贵之鼎来而况甲至上元泰当初九守大信而逺人已率保成功则庶事皆康如闻论道之师夙有惠畴之意克俾厥后惟暨乃僚须事信而言行庶志通而功逺某竒孤弱植衰病余生费君恩于廪粟之多总军政于边防之暇自惟徼幸动负愧惭传闻君子之立朝愈见生灵之防福四川峡阻望賔客以神驰八咏楼髙觉乡邦之増气







　　北山集巻四
　　钦定四库全书
　　北山集巻五
　　宋　郑刚中　撰
　　笑腹编序
　　世传王勃爲文章先磨墨数升酣饮引被覆靣觉则援笔成篇不易一字人目之爲腹藁余喜爲文而才思钝滞尝集纸爲编每撰著必先藁其上俟窜易定乃净书之念古人一腹之问包罗蓄积遇事感物决而发之则文不加防余今有爲文之膏肓无古人之肠胃缀缉之言依倚纸笔爲吾腹者真可笑欤又念世有聋盲属厌之人徒能负其腹以纳膏粱五味使其知有古人徃徃亦能捧腹一笑然余方自笑不暇笑他人因题其藁曰笑腹编
　　送石尉序
　　李益送洛阳留守诗曰还似汀洲鴈相逢又背飞嗟乎余于徳臣今正如此初春贼徒南来与徳臣别后二百日复防于浦江见不及再旬车轮又欲西转使人重有感恋不足之情信乎其如益之诗也虽然丈夫志四方聚散亦古来有之无足多道所谓感恋不足爲此邑言尔宣和二年妖贼见怪公尝亲探虎狼之穴既而欲以百里小尉部败残不教之兵坐与贼抗邑人恐徒失公而无益也则泣涕拥蔽相率而强公使去公去未十里而邑已爲灰三年秋氛埃廓清羣丑殄戮是时所在修治墙屋邑人见乡邦之复思前人之所爱则懐思跂慕念念而望公之归未防公果抱印而还既至则已有先公而摄者盖兵兴之后部使者皆得辞请一官虚则数軰衔檄而来有力者居之浦江尉宜其不以还公也呜呼古者建官乃因民而用君子后世用人则因官而循私情时焉而已矣去矣哉朔风愈髙平道如掌岂无梧桐竹实待鸠鶵于前途
　　送僧如泽序
　　浦江黄氏如泽者置身浮图而得儒书观之既通其义则不能自已深探愽取遂能作歌诗文章有识见脱岛可之寒而与才士相及于县西四十里小刹中得一室居之闭门宴坐忍饥读书不知其身之释也宣和庚子春又欲走中都以诗文求见今中书舍人梅公余私计之舍人以道徳文章鸣世正此贵顕绅笏士人尚倚门墙不得见是师漫不加省万里径徃有如潭潭之府无门可入且不能持斋鉢取人施利败箧中所有者皆无用诗句其顦顇当甚于山间也因其过别且言之师曰曩日尝以诗句进谒公堂下大防赏激一乡之善士所以假借名称者自公发之也今吾此行恐无拒絶之理余惊谢之曰舍人益贵矣言日益重矣师之诗又益工信如前所云公见之则当益喜喜则吹嘘荐道师之名当益闻顾虽榛楛翠羽终还山林然他时纸牕竹屋之间瓦炉栢子饱食埀老定非今日泽师也师笑而领之余书其语于纸
　　避盗録序
　　避盗録録方腊之乱所见于浦江者也耳目之所不临者不可得而纪焉一邑之间人材忠邪民情去就祸患之防僣逆之势凢系于风俗政事者皆因以见之传之子孙非特使其知吾处世之难所遭如此至于行已莅官除恶禁暴皆可取以爲鍳云
　　郑安之总録序
　　越山之前不见范蠡之宅所存者陶朱井而已岘山之前不见王粲之宅所存者仲宣井而已二公皆竒伟之士时移物化仅有踪迹在故井间则后世之修椽大屋营营作百年计者信愚夫尔吾叔安之宣和庚子未兵火之前有适轩草堂宣和壬寅已兵火之后有素庐石室轩有诗堂有歌庐有铭室有记或在萧踈故宅之间或在寂寞松楸之侧或在幽深梵刹之内随所侨寓不过数椽之地皆得借名而书之夷考前后无非轻掷利名脱略疣赘之事然后知先生之无有住着心也先生志趣髙逺噐局不凢读总録之文则可以见四居之意观四居之名则可以见先生之心他时香题文柽雕梁綉柱之軰窅然磨减之后吾意先生之清名尚得与故井同传谨书以爲序
　　代序忠厚録
　　近世士大夫气习浮薄羣居谈说多蠧败名教暧昧轻诞之语若曰某人附谁得某官某人因官成某事或计廪稍之厚薄或较资格之乆近甚者以滑稽供人之笑萋斐媒人之短闗首一言抵掌相和可发羞叹宣和壬寅余窃禄豫章悼伤此思有以革之议窃于幕中奉公之余日书一则凢传籍所载耳目所际可以信神明而雅风俗者皆以次书之庶防合髙义而洗其习属同僚好古荘士也咸曰唯请先序之作忠厚録
　　华孙命名序
