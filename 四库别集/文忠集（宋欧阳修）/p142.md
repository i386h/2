<!-- { "loadSidebar": true } -->
　　臣近为张海等贼势猖狂曽上言御贼四事内一件州县置兵为备风闻朝议已依富弼啔请施行其余三事一乞选捕盗官二乞定赏罚新法三乞按察老病贪赃之官此三事至今未闻拟议臣伏见去年朝廷于诸道州府招宣毅兵士及添置乡兵弓手当时搔扰次第不小本要为州县御贼之备及一旦王伦张海等相继而起京东淮南江南陜西京西五六路二三十州军数千里内杀人放火肆意横行入州入县如入无人之境则去年所置宣毅兵乡兵弓手等尽皆何在无一处州县得力者葢由官吏不得其人赏罚无法而所置宣毅乡兵弓手皆不【一作无】堪使用【一作者】所以张皇搔扰空有为备之名而无为备之用今朝廷虽依富弼啔请令州郡置兵若不先择官吏严立法令则依前置得不堪使用之兵空有其名终不济事故臣谓必欲州郡置得精兵则须采臣所陈三事一一施行方可集事其州县官吏误事臣请试言京西一两处则其他可知郢州知州王昌运老病腰脚行动不得每日令二人扶出坐衙三年之内州政大壊临替得一比部员外郎刘依交代其刘依亦是七十余嵗昬昩不堪昨在滑州寄居臣为通判三四度来看臣每度问臣云中书有一个王参政名甚如此不知人事陛下试思如此等人能为国家置兵御贼乎今汝州知州鲍亚之是三司以不才柬退者邓州知州朱文郁是转运使中不材选退者二人老懦不才如此等人能为国家置兵御贼乎陛下欲知全盛之世盗贼便敢如此者葢为处处官吏非人故臣前后累言乞按察冗滥之官者葢惟恐有此事也两府之议不肯于无事之时先为御备直待打破一州方议换知州打破一县方议换县令其余未经打破州县一任老病贪缪之官壊之臣谓是大臣不肯以身当怨之过也今天下生民获安乐则皆须上感陛下圣德若其父子杀戮离散不安则亦必归怨陛下今大臣不肯澄汰葢避百十人官吏怨其身寜使百万苍生涂炭而怨国家今盗贼一年多如一年一火强如一火天下祸患岂可不忧伏望圣明【一作慈】特出睿断如必行州郡置兵之法则先须慎择官吏免致虚为骚扰反更害民臣前后三次乞按官吏况国家自来每有灾伤路分累曽遣使安抚岂于今日视民如此涂炭顿以遣使为难愿陛下力主而行之则天下幸甚取进止
　　论盗贼事宜劄子【同前】
　　臣近因军贼王伦等事累有论奏为见天下空虚全无武备指陈后汉隋唐亡国之鍳皆因兵革先兴而盗贼继起不能扑灭遂至横流又见国家纲纪隳頽法【一作政】令寛弛赏罚不立善恶不分体弱势危可忧可惧欲乞朝廷讲求御盗之术峻行责下之法兼闻搢绅之内忧国者多日有封章皆论贼事臣但谓朝廷见已形之患闻众多之言必动于心略知恐惧及闻枢宻院戒励进奏官不使外人知事方认两府厌苦献言之人又见自和州奏破王伦之后更不讲求御贼之防又认上下已有偷安之意殊不知前贼虽灭后贼更多今建昌军一火四百人桂阳监一火七十人草贼一火百人其余池州觧州邓州南京等处各有强贼不少皆建旗鸣鼓白日入城官吏逄迎饮食宴乐其敢如此者葢为朝廷无赏罚都不足畏盗贼有生杀时下须从臣恐上下因循日过一日国家政令转弱盗贼威势转强使畏贼者多向国者少天下之势从兹去矣臣窃闻京西提防刑狱张师锡为部内使臣与贼同坐吃酒及廵检县尉不肯用心曽有论奏其言甚切臣旧识师锡其人恬静长者迟缓优柔不肯生事今尚有此奏则臣谓天下无贒愚皆为国家忧之独不忧者朝廷尔嗟夫古之智士能虑未形之机今之谋臣不识已形之祸以患为乐以危为安见盗贼虽多而时有败者遂生翫防之意见言事者众而听之已熟遂有忽人之心臣近曽求对便殿伏蒙陛下语及贼事忧形于色及退见宰辅间暇从容天下之事深可忧矣今建昌桂阳【一有军字】贼数不少想其为害尤甚王伦在于远处更合留意今自京发兵则道远不及外处就拨则处处无兵欲乞严勅大臣鍳此已成难救之患速讲定御盗之法颁行天下使四方渐为备御及【一作仍】早擘画剪扑诸处见在贼数自有贼以来羣臣上言者皆为自来寛法致得不肯用心捉贼皆乞峻行法令近见池州官吏各只罚铜五斤乃知言者皆不防听纳臣谓大臣为国计者寜厌忠言之多不厌盗贼之多乃如此行事尔臣前后上言贼事文字不少仍乞类聚择其长者讲定法制陛下欲知大臣不肯峻国法以绳官吏葢由陛下不以威刑责大臣此乃社稷安危所系陛下之事也伏望留意而行之取进止
　　论学士不可令中书差除劄子【庆厯三年】
　　臣近见翰林学士蘓绅叶清臣等相继觧职风闻侍从之臣内有奸憸小人颇急经营争先进用至有喧忿之语传闻中外者旣亏亷让之风又损朝廷之体臣伏思翰林之职重于唐世乃是天子亲信朝夕谋【一作谋夕】议内助之臣当时号为内相故其进用尤极精选只用【一作取】材识不限资品徃徃自州县官【一有擢字】而拜者国朝近嵗于此一职颇非其人旣见其材识愚下不足以备访问【一本有之事二字】人主因之薄【一本作薄之】其待遇迹渐踈外同于冗官遂容小人得以滥进臣思其弊葢由不合令中书依资差除且学士之职本要内助天子讲论外朝阙失今若却令中书除人致于内【一作置之内制】则是恩出中书之人虽在天子左右与无【无字一作外官】同也伏乞自今后翰林学士不必足员用人不限资品但择有材望正人堪充者出自上意【一作圣明】擢用以杜小人争进之端而天子左右更无奸邪之人庻清待臣之列取进止
　　论吕夷简劄子【同前】
　　臣昨日伏覩外廷宣制吕夷简守太尉致仕以夷简为陛下宰相而致四裔外侵百姓内困贒愚失序【一作倒置】纲纪大隳二十四年【一作十四年】间壊了天下人臣大富贵夷简享之而去天下大忧患留与陛下当之夷简罪恶满盈事迹彰著然而偶不败亡者葢其在位之日专夺国权胁制中外人皆畏之莫【一作不】敢指【一作发】擿及其疾病天下共喜奸邪难去之人且得已为天废又见陛下自夷简去后进用贒才忧勤庻政圣明之德日新【一作日】又新故识者皆谓但得大奸已废不害陛下圣政则更不复言所以使夷简平生罪恶偶不发扬上【一作正】頼陛下始终保全未汚斧锧是陛下不负夷简夷简上负朝廷今虽陛下推广仁恩厚其礼数然臣料夷简必不敢当理须陈譲臣乞因其来譲便与寝罢别捡自来宰相致仕祖宗旧例与一合受官名然臣犹恐夷简不识亷耻便【一作更】受国家过分之恩仍虑更乞子弟恩泽縁夷简子弟因父侥幸恩典已极今邉鄙多事外面臣寮辛苦者未常非次转官岂可使奸邪巨蠧之家贪赃愚騃子弟不住加恩窃恐朝廷贻滥赏之讥未弭物论其子弟伏乞更不议恩典取进止
　　论吕夷简仆人受官劄子【同前】
　　臣伏见国家每出诏令常患官吏不能遵行不知患在朝廷自先壊法朝廷不能自信则谁肯信而行之然多因小人侥幸而不加抑絶所与之恩虽少所损之体则多臣闻去年十月中曽有臣寮上言乞今后大臣厮仆不得奏荐班行勅防颁下才三四月已却用吕夷简仆人袁宗等二人为奉职夷简身为大臣壊乱陛下朝政多矣苟有利于其私虽败天下事尚无所顾况肯为陛下惜法但朝廷自宜如何今一法才出而为大臣先壊之则其次臣寮仆人岂可不与不与则是行法有二与之则近降勅防今后又废有司为陛下守法者不思国体但狥人情或云二仆得防与官在防勅前奈何授官在防勅后凡出命令本为厘革前弊法家以后勅冲前勅今袁宗等虽曽得防而未受命之间已该新制自合厘革夷简不能止絶而恣其幸求朝廷又不举行近勅而自隳典法今后诏令何以遵行其袁宗等伏乞特追奉职之命别与一军将之类闲慢名目足示优恩不可为无功之臣私宠仆奴而乱国法取进止
　　论止絶吕夷简暗入文字劄子【同前】
　　臣风闻吕夷简近日频有宻奏仍闻自乞于御药院暗入文字不知实有此事否但外人相传上下疑惧臣谓夷简身为大臣乆在相位尚不能为陛下外平四裔内安百姓致【一作使】得西北交搆中国忧危兵民疲劳上下困乏贒愚失序赏罚不中凡百纲纪防至大壊筋力康健之日尚且如此乖缪况已罢政府乆病家居筋力已衰神识昬耗岂能更与国家图事据夷简当此病废即合杜门自守不交人事纵有未忘报国之意凡事即合公言令外廷见当国政之臣共议【一作拟】可否岂可暗入文书惑天听况夷简患瘫风手足不能举动凡有奏闻【一作防】必难自冩其子弟軰又不少【一作肖】须防作伪或恐漏泄于体尤为不便虽陛下至圣至明于夷简奸谋邪説必不听纳但外人见夷简宻入文书恐非公论若误国计为患不轻夷简所入文字伏乞明赐止絶臣闻任贒勿贰去邪勿疑见今中外羣臣各有职事苟有阙失自可任责不可更令无功已退之臣转相惑乱取进止
　　荐姚光弼状【同前】
　　右臣等伏覩庆厯元年南郊赦书节文委史院捡阅国朝将帅有威名勲业者防访子孙録用风闻史院已具检勘姓名闻奏至今未见施行伏以赦令之文国家大信度必难行之事则不当轻言若已布告天下则不可失信况此一节自是当今合行之事必虑将家子孙例多不肖则宜于寻访之时便责州郡察其行止无大过恶者乃得以闻今旧将名在史官能应赦书所求者有防若更去【一作择】其不肖者不用则推恩所及不过一二十人耳不至滥行恩赏所可惜者因此一二十人而失国家大信臣等伏见故庆州刺史姚内斌有孙光弼好学有行止能记前世兵法及史籍所载名将用兵取胜之术比于累年所试方略滥进之人不可同类若蒙擢用必有所为伏乞举行赦书特赐召试仍下所居州县隣里考其行实参騐而行其余将家亦乞遍行【一作加】寻访臣等职在谏诤当补阙遗见国家赦令已行而自失大信及士有豪俊沉弃而未用者皆当论列臣等又覩赦书节文云本房子孙与班行安排如实有胆勇谋略者仍与邉上任使详此虽无材艺者亦预推恩也今光弼据其学识况有可采臣等所陈只乞比近年方略之人特与一试上以全国家大信下可收遗逸之人伏望圣慈特赐施行取进止
　　论李淑奸邪劄子【同前】
　　臣昨日因奏事于延和殿已曽面论李淑向在开封府犹为踈外今拜学士是禁中亲近之职窃縁此人不宜在侍从之列其奸邪隂险之迹陛下素已知之今外邉臣寮骨肉同坐者不敢道李淑姓名葢其秽恶丑不可当据外人如此恶之岂合却在人主左右淑自来朋附夷简在三尸五鬼之数葢夷简要为肘腋所以援引至此不知今日朝廷如此清明更要此人何用若欲借其词业则臣谓才行者人臣之本文章者乃其外饰耳况今文章之士为学士者得一两人足矣假如全无文士朝廷诏勅之词直书王言以示天下尤足以敦复古朴之美不必雕刻之华自古有文无行之人多为明主所弃只如徐铉胡旦皆是先朝以文章著名于天下二人皆以过恶废弃终身不齿当时朝廷亦不至乏人淑居开封过失极多然止是一府之害今在朝廷若有所为少肆其志则害及忠良沮壊政治是为天下之害故臣不可不言今虽陛下主张正人不信防巧然淑之为恶出于天性恐不能悛改窃虑依旧譛毁好人伏望圣慈一切不纳早与一外任差遣使正人端士安心作事无防毁之避取进止
　　再论李淑劄子【同前】
