<!-- { "loadSidebar": true } -->
　　嘉寒园之丽木，美独有此贞芳。质葳蕤而怀风，性耿介而凌霜。拟夕霞以表色，指朝景以齐圆。侔萍实乎江介，超玉英於昆山。倾子节兮相之区，承君玩兮堂之隅。濯雨兮冒霜，长无绝兮芬敷。（《艺文类聚》八十六，《初学记》二十八。）
　　◇橘赋
　　园有嘉树，橘柚煌煌。园丹可玩，清气芬芳。受以玉盘，升君子堂。味既滋而事美，实厥苞之最良。（《艺文类聚》八十六。）
　　◇氵鸡赋
　　览水禽之万类，信莫丽乎氵鸡。服昭晰之鲜姿，糅玄黄之美色。命俦旅以翱游，憩川湄而偃息。超神王以自得，不意虞人之在侧。网罗幕而云布，摧羽翩於翩翻。乖沉浮之谐豫，宛羁畜於笼樊。（《艺文类聚》九十二。）
　　◇白鹭赋
　　有提樊而见献，实振鹭之鲜禽，表弗缁之素质，挺乐水之奇心。（艺文类聚九十二。）
　　◇雪赞
　　气遍霜繁，年丰雪积。彼厉我和，尔素子白。其德懿矣，玩之庭隙。权陋瑶台，暂践盈尺。（《艺文类聚》二。）
　　◇四海赞
　　九夷六蛮，八狄七戎。雕镂异实，裳裸殊风。致之以德，车轨斯同。（《初学记》六。）
　　◇琴赞
　　峄阳孤桐，裁为鸣琴。体兼九丝，声备五音。重华载挥，以养民心。孙登是玩，取乐山林。（《艺文类聚》四十四，《初学记》十六。）
　　◇白羽扇赞
　　唯兹白羽，体此皎吉。凉齐清风，素同冰雪。其仪可贵，是用玩悦。挥之衿袖，以御炎热。（《艺文类聚》六十九，《初学记》二十五。）
　　◇仙人草赞（并序）
　　余之中园，有仙人草焉，春颖其苗，夏秀其英，秋有真实，冬无凋色，可谓贯四时而不改者也。既嘉其名，而美其质，染笔作咏，庶以摅述云。
　　园有嘉草，名曰仙人，晔晔炜炜，莫莫臻臻。颖发炎暑，苗秀和春。寄尔灵质，乃植中邻。（《艺文类聚》八十一。）
　　◇松赞
　　松惟灵木，拟心云端。迹绝玉除，形寄青峦。子欲我知，求之岁寒。（《艺文类聚》八十八。）
　　◇连珠
　　盖闻献技者易忽，养德者难致，是以子张重趼，不获哀公之禄。千木偃息，不受文侯之位。
　　盖闻机心难湛，不接异类。淳德易孚，可狎殊方。是以高罗举而云鸟降，海人萃而水禽翔。
　　盖闻春兰早芳，实忌鸣央，秋菊晚秀，无惮繁霜。何则？荣乎始者易悴，贞乎末者难伤。是以传长沙而志沮，登金马而名扬。
　　盖闻修己知足，虑德其逸，竞荣昧进，志忘其审。是以饮河满腹，而求安愈泰；缘木务高，而畏下滋甚。（《艺文类聚》五十七。）
　　◇目箴
　　气之清明，双眸善识。唯道是视，瞻彼正直。（《艺文类聚》十七。）
　　◇口箴
　　宣纳之由，实伊枢机。唯舌是出，驰驷安追。差厘千里，君子慎微。何用口爽，信在甘肥。（《艺文类聚》十七。）
　　◇祭禹庙文
　　谨遣左曹掾奉水土之羞，敬荐夏帝之灵。咨圣继天，载诞英徽。克明克哲，知章知微。运此宏谟，恤彼民忧，身劳五岳，形疲九州。呱呱弗顾，虔虔是钦。物贵尺璧，我重寸阴。乃锡玄圭，以告成功。虞数既改，夏德乃隆。临朝总政，巡国观风。淹留稽岭，乃徂行宫。恭司皇役，敬属晖融。神且略荐，乃昭其忠。（《艺文类聚》三十八。）
　　◇为学生祭周居士文
　　维君陶造化之纯元，侔先哲之遐踪，体无事於高尚，蹈虚素乎中庸。不臣天子，不事诸侯，公辟弗盼，王命匪酬。穷欢极乐，带索披裘。（艺文类聚三十七。）
　　◇祭古冢文（并序）
　　东府掘城北堑，入丈馀，得古冢，上元封域，不用砖甓，以木为椁。中有二棺，正方，两头无和，明器之属，材瓦铜漆，有数十种，多异形，不可尽识。刻木为人，长三尺许，可有二十馀头。初开见，悉是人形，以物枨拔之，应手灰灭。棺上有五铢钱百馀枚，水中有甘蔗节，及梅李核瓜瓣，皆浮出不甚烂坏。铭志不存，世代不可得而知也。命城者改埋於东冈，祭之以豚酒。既不知其名字远近，故假为之号曰冥漠君云尔。
　　元嘉七年九月十四日，司徒御属领直兵令史统作城录事临漳令亭侯朱林，具豚醪之祭，敬荐冥漠君之灵，忝总徒旅，板筑是司。穷泉为堑，聚壤成基。一椁既启，双棺在兹。舍畚凄怆，纵锸涟而。刍灵巳毁，涂车既摧。几筵糜腐，俎豆领低。盘或梅李，盎或醢醯。蔗传馀节，瓜表遗犀。追惟夫子，生自何代。曜质几年，潜灵几载。为寿为夭，宁显宁晦。铭志湮灭，姓氏不传。今谁子後，曩谁子先。功名美恶，如何蔑然？百堵皆作，十仞斯齐。墉不可转，堑不可回。黄肠既毁，便房已颓。循题兴念，抚俑增哀，射声垂仁，广汉流渥。祠骸府阿，掩骼城曲。仰羡古风，为君改卜。轮移北隍，窀穸东麓。墉即新营，棺仍旧木。合葬非古，周公所存。敬遵昔义，还双魂。酒以两壶，牲以特豚。幽灵仿佛，歆我牺樽，呜呼哀哉。（《文选》《艺文类聚》四十，《御览》五百二十六。）
　　◎谢庄（一）
　　庄字希逸，灵运从子，初为始兴王浚後军法曹参军，转太子舍人、庐陵王文学、太子洗马、中舍人、庐陵王绍南中郎谘议参军。又转随王诞後军谘议，并领记室，除太子中庶子。元凶弑立，转司徒左长史。孝武即位，除侍中，迁左卫将军，拜吏部尚书，免。大明初起为都官尚书，补选职，迁右卫将军，加给事中。又为侍中，领前军将军，改领游击将军。又领本州大中正晋安王子勋征虏长史、广陵太守，加冠军将军，改为江夏王义恭太宰长史。又为吏部尚书，领国子博士，坐事免。新安王子鸾板为长史，随府转抚军长史临淮太守。前废帝即位，以为金紫光禄大夫。明帝即位，以为散骑常侍光禄大夫，领寻阳王师，转中书令，寻加金，紫光禄大夫，泰始二年卒，谥曰宪子，有集十九卷。
　　◇月赋
　　陈王初丧应、刘，端忧多暇。缘苔生阁，芳尘凝榭。悄焉疚怀，不怡中夜。乃清兰路，肃桂苑，腾吹寒山，弭盖秋阪。临浚壑而怨遥，登崇岫而伤远。於时斜汉左界，北陆南躔，白露暖空，素月流天。沉吟齐章，殷勤陈篇。抽毫进牍，以命仲宣。
　　仲宣跪而称曰：臣东鄙幽介，长自丘樊，昧道懵学，孤奉明恩。臣闻沉潜既义，高明既经。日以阳德，月以阴灵。擅扶光於东沼，嗣若英於西冥。引玄兔於帝台，集素娥於后庭。肉眺警阙，フ魄示冲。顺辰通烛，从星泽风。增华台室，扬采轩宫。委照而吴业昌，沦精而汉道融。
　　若夫气霁地表，云敛天未。洞庭始波，木叶微脱。菊散芳於山椒，雁流哀於江濑。升清质之悠悠，降澄辉之蔼蔼。列宿掩缛，长河韬映。柔雪凝，圆灵水镜。连观霜缟，周除冰净。君王乃厌晨欢，乐宵宴。收妙舞，弛清县。去烛房，即月殿。芳酒登，鸣琴荐。
　　若乃凉夜自凄，风篁成韵。亲懿莫从，羁孤递进。聆皋禽之夕闻，听朔管之秋引。
　　於是纟玄桐练响，音容选和。徘徊《房露》，惆怅《阳阿》。声林虚籁，沦池灭波。情纡轸其何托，诉皓月而长歌。
　　歌曰：美人迈兮音尘阙，隔千里兮共明月。临风叹兮将焉歇，川路长兮不可越。
　　歌响未终，馀景就毕。满堂变容，回遑如失。又称歌曰：月既没兮露欲，岁方晏兮无与归。佳期可以还，微霜沾人衣。
　　陈王曰：善，乃命执事，献寿羞璧。敬佩玉音，复之无。（文选，《艺文类聚》一。）
　　◇曲池赋
　　北山兮黛柏，南溪兮石。岸兮若虹，黛树兮如画。暮云兮十里，朝霞兮千尺。步东池兮夜未久，卧西窗兮月向山。引一息於魂内，扰百绪於眼前。（《艺文类聚》九。）
　　◇赤鹦鹉赋应诏
　　徒观其柔仪所践，藻所挺，华景夕映，容光晦鲜。慧性昭和，天机自晓。审国音於寰中，达方声於遐表。及其云移霞峙，霰委雪翻。陆离渐，容裔鸿轩。跃林飞岫，焕若轻电溢烟门；集场栖圃，晔若夭桃被玉园。至於气淳体净，雾下崖沉，月圆光於绿水，云写影於青林，溯还风而耸翮，沾清露而调音。（《艺文类聚》九十一，《初学记》三七。案，《宋书·谢庄传》元嘉二十九年，南平王铄献赤鹦鹉，普诏群臣为赋。）
　　祯流觊域，祥发鹏溟。（《初学记》六。）
　　◇舞马赋应诏
　　天子叹三光，总万宇，挹云经之留宪，裁河书之遗矩。是以德泽上昭，天下漏泉，符瑞之庆咸属，荣怀之应必躔。月晷呈祥，乾维效气，赋景河房，承灵天驷，陵原郊而渐影，跃采渊而泳质，辞水空而南亻素，去轮台而东洎，乘玉塞（《初学记》作「登璧门」。）而归宝，奄芝庭而献秘。及其养安骐校，进驾龙涓，辉大驭於国皂，贲上襄於帝闲，超益野而逾绿地，轶兰池轹紫燕。五王晦其术，十氏懵其玄，东门岂或状，西河不能传。既秣芑以均性，又佩蘅以崇躅，卷雄神於绮文，蓄奔容於帷烛，蕴云之锐景，戢追电之逸足，方叠熔於丹缟，亦联规於朱驳。观其双璧应范，三封中图，玄骨满，燕室虚，阳理竟，潜策纡，汗飞赭，沫流朱。至於《肆夏》巳升，《采齐》既荐，始徘徊而龙俯，终沃若而鸾眄，迎调露於飞锺，赴承云於骛箭，写秦垌之弭尘，状吴门之曳练，穷虞庭之蹈蹀，究遗野之环ㄚ。若夫跖实之态未卷，凌远之气方摅，历岱野而过碣石，跨沧流而轶姑馀，朝送日於西坂，夕归风於北都，寻琼宫於倏瞬，望银台於须臾。
　　若乃日宣重光，德星昭衍，国称梁岱伫跸，史言坛场望践，高阝上之瑞彰，江间之祯阐，荣镜之运既臻，会昌之历已辨，感五繇之程符，鉴群后之荐典。圣主将有事於东岳，礼也。於是顺斗极，乘次躔，戒悬日於昭旦，命月题於上年。翼翼，泛修风而浮庆烟，肃肃雍雍，引八神而诏九仙。下齐郊而掩配林，集嬴里而降礻方田，蒲轩次，璧承峦，金检兹发，玉牒斯刊，盛节之义洽，升中之礼殚，亿兆悦，精欢，聆万岁於曾岫，烛神光於紫坛。是以击辕之蹈，抚埃之舞，相与而歌曰：耸朝盖兮泛晨霞，灵之来兮云汉华。山有寿兮松有茂，祚神极兮贶皇家。
　　然後悟圣朝之绩，号庆荣之烈，比盛乎天地，争明乎日月，茂实冠於胥、庭，鸿名迈於勋、发。业底於告成，道臻乎报谒，巍巍乎，荡荡乎，民无得而称焉。（《宋书·谢庄传》，河南献舞马，诏群臣为赋。又见《艺文类聚》九十三，《初学记》二十九。）
　　◇杂言咏雪
　　火洲灭，日壑清，龙关沙蒸，河徼云惊。晷未沉而井，宇方霾而海溟，始，以蕤转，终徘徊而烟曳，状素镜之晨光，写金波之夜晰。（艺文类聚二。）
　　◇山夜忧吟
