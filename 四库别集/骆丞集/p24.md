<!-- { "loadSidebar": true } -->
　　年来嵗去成消铄怀抱心期成寥落挂冠裂冕已辞荣南畆东臯事耕凿賔阶客院常疎散蓬径柴扉终寂寞自有林泉堪隐栖何必山中事邱壑
　　【王莽杀其子宇灭中山孝王后家杀敬武公主及汜乡侯何武故司鲍宣等数伯人北海逢萌谓友人曰三纲絶矣不去祸将及人即解冠挂东都城门归将家属浮海客于辽东诗大田篇俶载南畆陶渊明归去来辞登东臯以舒啸尧时有老人含哺鼔腹击壤而歌曰日出而作日入而息耕田而食凿井而饮帝力何有于我邱壑见秋日山行篇邱中一注】
　　我住青门外家临素浐濵遥瞻丹凤阙斜望黒龙津荒津通猎骑穷巷抵樵轮时有桃源客来访竹林人【青门见髙四篇东陵瓜注浐水名在今西安府城东十五里源出蓝田县合金谷水北流入防丹凤阙见帝京篇黒龙水名淮南子女娲炼五色石以补苍天断鳌足以立四极杀黑龙以济冀州积芦灰以止淫水桃源见酬髙元上人诗竹林见饯骆四诗】
　　昨夜琴声奏悲调旭旦含嚬不成笑果乘騘马发嚣诗复道郎官禀纶诰冶长非罪曽缧絏长孺然也经溺髙门有阁不图封峻笔无闻欲敷妙
　　【诗苦叶篇旭日始旦注旭日初出貌韩昭侯曰吾闻明主爱一嚬一笑庄子西施拊心而嚬注蹙眉也騘马见幽絷书情诗纶诰礼缁衣篇王言如丝其出如纶详见三巻上亷使啓龙綍注公冶非罪长孺然灰俱见萤火赋篇】
　　适离京兆谤还从御府弹炎威资夏景平曲况秋翰画地终难入书空自不安吹毛未可待揺尾且求飱【京兆尹张敞为妻畵眉都人称京兆眉抚为御府所弹帝闻而问之敞对曰闺门之内夫妇之私犹有过于此者汉宣颇用法令路温舒上尚徳缓刑书谚云画地为狱议不入刻木为吏期不对此皆疾吏之风悲痛之词也晋殷浩连年北伐师徒屡败粮械俱尽桓温因朝野之怨上疏废为庻人自此大权悉归于温浩与温齐名而心竞不相下温尝轻之浩既废黜虽愁怨不形词色尝书空作咄咄怪事四字吹毛求疵谓求细过于毛髪之间也揺尾见幽絷书情篇】
　　丈夫坎多愁疾契濶屯邅尽今日愼罚宁慿两造词严科直挂三章律邹衍衘悲冲燕狱李斯抱怨拘秦格不应白髪顿成丝直为黄沙暗如漆
　　【坎见裴侍郎诗诗击皷篇死生契濶注隔远之意易屯之上六屯如邅如乘马班如泣血连如书康诰惟乃丕显考文王克明徳愼罚吕刑两造具备师听五词注两造两争者皆至也周官以两造聴民讼具备词证皆在也师众也五辞丽于五刑之辞也汉髙入关悉除秦苛禁与民约法三章曰杀人者死伤人及盗抵罪余不问邹衍燕人下狱剖胷而死秦相斯为赵髙所诬父子相哭曰吾复欲与汝牵黄犬上东门逐狡兎得乎遂夷三族三族秦格也】
　　紫禁终难呌朱门不易排惊魂闻叶落危魄逐轮埋霜威遥有励雪衽更无阶含寃欲谁道饮气独居怀【紫禁难呌所谓呌天阍于九重者也字出楚词见后封禅表鲁褒钱神论无德而尊无势而热排金门入紫闼惊魂闻叶落见萤火赋汉和帝分遣八使巡行天下张纲独埋其车轮于洛阳都亭曰豺狼当道安问狐狸遂劾奏梁兾无君之心十五事云危魄者言已之魄又影轮消桂魄之意也雪衽如雪耻之雪】
　　忽闻驿使发关东传道天波万里通涸鳞去辙先游海幽禽释网便翔空舜泽尧曦方有极谗言巧佞傥无穷谁能局蹐依三辅防就商山访四翁
　　【涸鳞见春霁早行诗尧曦犹尧日也日色曰曦诗小雅正月篇谓山盖髙不敢不局谓地盖厚不敢不蹐局曲背蹐累足也三辅见送陈文林篇四翁即四皓见梁大官篇】
　　行军军中行路难
　　【行路难古曲名见发诸暨诗注】
　　君不见封狐雄虺自成羣冯深负固结妖氛玉玺分兵徴恶少金坛授律动将军
　　【楚辞招魂篇封狐千里雄虺九首注封狐大狐也徤走千里求食也虺亦蛇也九首一身九头也引此以喻匃奴犹左氏言封豕长蛇耳史记汉武微行上林苑中恶少年欲攻之又徴恶少为兵金坛见和孙长史篇】
　　将军拥旄宣庙畧战士横戈静夷落长驱一息背铜梁直指三危登剑阁
　　【铜梁剑阁见畴昔篇】
　　阁道迢遥起戍楼剑门遥裔俯灵邱卭关九折无平路江水防源有急流
　　【诸葛亮治邸阁息民休士三年而后用之注蜀中道险髙深谿谷皆架木为栈道搆阁以通往来谓之栈阁剑门见郑安阳入蜀篇卭关九折见费六还蜀篇防源见之问篇】
　　征役无期返他乡嵗月晩杳杳邱陵出苍苍林薄远途危紫盖峯路澁青泥坂
　　【湖广衡州府衡山县西三十里有衡山寰宇记云宿当翼轸度应机衡其山盘绕八百里有十二峯十洞十五岩三十八泉二十五溪九池九潭九井而峯之最大者五曰祝融紫盖云宻石廪天柱唯祝融最髙紫盖峯每见防白鹤廻翔其上青泥坂在今平阳府蒲州东南十五里仲条山伯乐逢骐骥困塩车处俗名青石槽亦谓之虞坂宋沈田子由武关进屯青泥即此又陜西汉中府畧阳县西北一百五十里有青泥岭雨过多泥淖宋阳粹中题青泥驿诗山犹连蜀道人已作秦音未知是何青泥坂也】
　　去去指危牢行行入不毛絶壁千里险连山四望高【行行见幽絷书情篇騘马注诸葛孔明出师表五月渡泸深入不毛四望见送之问篇】
　　中外分区宇夷夏殊风土交趾枕南荒昆弥临北户川源饶毒雾溪谷多淫雨行潦四时流崩崖千嵗古【交趾南夷地昆弥北狄酋名汉武以江都王建安细君为公主妻乌孙昆莫以为夫人公主自治宫室居嵗时一再与昆莫防昆莫年老言语不通公主悲愁思归作黄鹄之歌天子怜之使人问遗昆莫死其孙岑娶又妻公主代立为昆弥注昆弥王号也岑娶娶公主公主上书诏许之】
　　漂梗飞蓬不暂安扪藤引葛陟危峦昔时闻道从军乐今日方知行路难
　　【漂梗见浮查篇飞蓬见泊河曲篇王仲宣从军诗从军有苦乐但问所从谁所从神且武焉得久劳师古乐府左延年从军诗从军何等乐一驱乘防驳鞍马照人白龙骧自动作】
　　沧江绿水东流駚炎洲丹徼南中地南中南斗映星河秦关秦塞阻烟波三春邉地风光少五月泸中瘴疠多朝驱疲斥堠夕息倦樵歌向月弯繁弱连星转太阿【駚见晩憇田家篇一作駃与快同见魏志酉阳杂爼河水色浑駃流尸子黄河下龙门其流駃竹箭元好问诗駃雨东南来赵松雪有駃雪帖字音决駃騠名马也生七日超其母炎洲见远使海曲篇环海注丹徼见荡子篇马谡谓孔明曰南中恃其险远不服久矣今云南等州之地是也泸水名孔明出师表五月渡泸非今泸州乃古之江阳水今名金沙江即黒水也故以卢名沈黎古志孔明南征由今黎州路四百余里至两林蛮自西林南琵琶部三程至隽州十程至溢水四程至弄栋即姚州也今金沙江在滇蜀之交一在武定府之江驿一在姚安之左却孔明所渡即左却琵琶地一作风琶两林今卭部长官司斥堠巡警之处斥柝也堠候也夜则击柝日则伺以警盗贼有墩台故或从土也左传周公相王室以君天下于周为睦分鲁公以大路大旂夏后氏之璜封父之繁弱注封父古诸侯繁弱大弓也上林赋弯繁弱满白羽寳剑有九惟韩为众一曰棠谿二曰墨阳三曰合伯史记作合赙春秋后语作合相四曰邓师五曰宛冯六曰龙泉七曰太阿八曰莫邪九曰干将莫邪干将匠名余皆以韩地名之苏秦曰韩卒之劒防皆出于防山棠谿墨阳合赙邓师宛冯龙渊太阿皆陆断牛马水截鹄鴈连星即连牛也见萤火赋剑影埋丰注】
　　重义轻生怀一顾东征西伐凡几度夜夜朝朝斑鬓新年年嵗嵗戎衣故
　　【一顾见宋之问篇又烈女传郑子瞀者楚成王之夫人也成王登台子瞀不顾王曰顾吾与汝千金遂行不顾曹植所谓一顾千金重何必珠玉贱也】
　　故人覇城隅游子滇池水天涯望转遥地际行无已徒觉炎凉节忽复离寒暑物华非不知关山千万里【覇城见早发诸暨注滇池在云南城南一名昆明池广五百里史记滇原广末狭似倒流故云滇详见帝京篇古诗行行重行行与君生别离相去万里余各在天一涯东邉曰垂西邉曰际梁柳恽赠呉筠诗离念已郁陶物华复如此】
　　弃置勿重陈征行多苦辛且悦清笳梅柳曲讵忆芳园桃李人
　　【笳见荡子篇梅柳曲名张骞入西域传笳曲西京唯徳摩诃兠勒二曲李延年因胡曲更造新声二十八解乘舆以为武乐后汉以给边将和帝时万人将军用之魏晋以来唯存黄鹤陇头出塞入塞于杨柳黄覃子赤之杨望行人一十四曲蔡邕益琴为九弦弹之】
　　綘节红旗分白羽丹心白刃酬明主但令一被君王知谁惮三边征战苦
　　【綘赤色节以旄牛尾结络成节注于旗竿之上苏武卧起持汉节节旄尽落是也其制本于武王牧野之誓右秉白旄以麾后人因执以为信兴兵及使外国皆用之古者节长一尺二寸秦汉以下改为旌幢之形后世渐长数尺释名以为节毛上下相重取象竹节亦以示人臣尽节操之义唐以后籓镇皆授节钺白羽扇也见边城落日篇上文所引满白羽乃箭也】
　　行路难几千端无复归云慿短翰空余望日想长安【平子思元赋慿归而遐逝兮夕余宿乎扶桑潘岳怀旧赋仰晞归云传毅七檄仰归云遡游絏李克诗来若迅风散逝为归云征短翰见送阎五官诗望日长安见髙四篇】
　　艶情代郭氏荅卢照邻
　　【照邻字升之范阳人十嵗从曹宪王义方授苍雅调邓王府典籖王谓人曰此吾之相如调新都尉病弃官居大白山饵方士元明膏防父防号呕丹輙出由是疾甚客东龙门山手足俱废自以髙宗尚吏已独儒武后尚法已黄老后封嵩山求贤已废疾作五悲赴水死】
　　迢迢芊路望芝田函关恨蜀川归云已落涪江外还鴈应过洛水瀍
　　【谢灵运江中赠诗可怜谁家妇绿流洗素足明月在云间迢迢不可得注迢迢远也芊草盛貌陆机文赋清丽芊眼注光色盛貌一作谸绵望山谷青谸谸也见説文转作芊绵韦庄诗可怜芳草更芉眠芝田见畴昔篇亦远也远视不明曰眇函关函谷关也秦时在灵宝县左右絶崖十丈中仅容一车汉将军杨仆耻为关外人移新安县东一里蜀见费六题注蜀川指旷野之地万夫之川非指水也归云见行路难篇涪江在重庆府巴县水流东南合梓州之射江还鴈用苏武事见荡子篇瀍水名源出河南府洛阳县谷城山东流入洛处为偃师县书洛诰我乃卜涧水东瀍水西惟洛食瀍水近洛故云洛水瀍也禹贡伊洛瀍涧亦以瀍近洛言之东京赋沂洛背河左伊右瀍】
　　洛水傍连帝城侧帝宅层甍垂凤翼铜驼路上柳千条金谷园中花几色
