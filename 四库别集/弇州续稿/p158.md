<!-- { "loadSidebar": true } -->
　　赞曰语云人貌荣名其有既乎太史公之所以致叹于郭翁伯哉卓澄甫为人美丽善食酒谈笑亡所不谐见而使人挹之其文学行谊抑何藴藉宏至也称矣迹其所游处若类侠者然好行隐德不自伐其有所以葆身遗后者周哉母论翁伯朴蔌乏文彩即令隃澄甫奚取焉
　　
　　张仲慧传
　　
　　张仲慧者定安其讳五世而自崇明徙而为嘉定人大父情与弟意俱举进士为按察副使有声父曰应武初以制科名数试不利弃去隐于邑之北乡葛隆镇善谈名理及古今兴衰大略仲慧生五月而能言五岁而习书十二岁而属文秀髫眉清羸有姿态一出补博士弟子人皆目属之而性禀孤洁不可以狎干尤不可以少年竒衺戏至于所交接谈笑茹纳温如也为文独好为深沉思当其所构结不破的不止以故当试而遇赏识者必不以第二义相期他不能尽尔凡再应应天辟皆屈而益自刻厉于文踰冠而所娶妇朱氏举一女而卒仲慧念以病弱故不肯娶父爱之与同卧起尝扁其斋曰尊生谒余作小语题之而时时贽所业诗诗亦雅隽有味当庚辰之八月吾师昙阳子将羽化仲慧偕其从兄厚德托余为绍介而请从弟子列苦要而后许手书一赫蹏授之曰太上无生次达生次贵生次伐生仲慧宝之若头目居恒谓其所善唐时升娄孟坚曰吾始者欲及吾身少毕所以酬吾父母者而后游乎方之外含光葆眞庶以引年今者内顾吾神爽若浮烟之将灭其能乆乎因叹息曰闻之石函当有僊者去此尚三十年即死而犹可及度也昙阳子之父曰宗伯元驭竒仲慧之为人而馆之与元驭之子衡琢劘甚洽也衡材高鲜所当意独折节仲慧经术之暇相与谈出世业大较仲慧之语衡如语二生者而其父前者已为聘吾友人王指挥化女又至是当娶仲慧意不欲曰如伐生何父曰固也若师不废伦若且不欲为我烝尝计仲慧不得已乃娶而益不废学又数以门户枝梧徃来城邑间于是病羸日益甚而风寒乘之遂剧当其剧时恒持吾师旨凛凛若有见闻者卒之夕神气乃更发舒家人拥而泣之弗顾数问唐生唐生至乃持其手曰吾向者语若云何不遂验耶已而谢其父不终効为子但坚志向道者隔世犹宿昔耳蹶然起坐小时遂奄然逝春秋仅三十仲慧逝之二月而王女举一女自誓以节终其身所以抚育前女甚至盖仲慧殁而其父乃大恸哭曰吾窍吾子不使究其天年唐生曰不然仲慧而知死何死也稍稍次其事授余俾传而论赞之
　　
　　弇州生曰世之浅观乎仲慧夭者太上无生兹其旨非耶不然则且谓仲慧未得师而贵生后何乃伐生也是皆非知仲慧者旨乎其与二子言隔世犹宿昔也无生之或未能几于达矣唐生以叔度拟仲慧过当迹其孝友至性虚和精进抑刘歊刘吁之伦欤年亦近之于呼悲夫
　　
　　靖孝先生传
　　
　　乡进士张基先生卒而吴之衿绅思之不置曰天乎胡遽夺我张基也既而不忍以名呼曰请考行而易之谥称靖孝先生又既而其子尚友草事行而属余请传之余故善尚友而习先生之为人甚详乃为靖孝先生传先生字承祚更字德载其先自大梁徙而居吴之石里村再徙越溪歴宋季逮元世有闻人入明而为工部郎瑾荆州守珵处士璹兄弟皆以文学行谊闻而坐蓝凉公败株累一时见法子孙相戒不仕然皆读书闲礼让六传而至莼江公铨起家知胶州进南安同守卒于觐所莅皆以廉能着人祠而祀之先生生而肌理香腻稍长嶷然端重甫踰髫能读书属文其试有司则皆谓南安公是夫有子矣初补博士弟子以易而会部使者募补孤经遂从赵汴先生习春秋即以春秋名部使者冯公天驭邑令张公明道喻公时竒先生材而优之廪学宫寻举应天荐当会试而有显者故善南安公而为校巻官宻戚风公吾力能得之公以语先生先生曰奈何筮仕而以私请乎公笑曰吾心也谢弗应已而下第归属疾久困医药间怳然若有惩者遂究心为已之学病亦自愈属当试而闻南安公讣痛絶而苏者再三啜粥面深墨起息苫块其舍而旦夕候其大母及母迹可数也服除复当试而善相者谓先生于骨法得上第而色有阻者何也先生念大母耄虽善饭不可以狃遂不肯就道甫踰年而大母用老寿终先生所以侍汤药躬含敛靡不周谨凡五年而再举大丧挫产以庀礼与毁称先生元配赵继配刘有妇德会侍先生疾过劳劬卒先生感其意不复娶已而叹曰母老矣谁与朝夕者自是步武不忍离而会有岛冦警奉之入郡得苏舜钦沧浪故址之一方而栖焉凿池沼花竹环之闲与所知善谈说古今间以觞咏慷慨击唾壶为节已而陶然自快也复当试踟蹰不欲发母数趣之乃起拜母曰幸而捷母当饱儿禄不捷母当饱儿力此行决矣复不第归遂屏去冠服为野人装治一室甚洁扁之曰爱日以居母手泽果实浣蔬茹尝而进之汤粥滫瀡不待呼而具母时时自谓吾失妇复得妇人言禄养饶者妄故给事陆子余材高愼许可每谓先生曾闵吾所不能知度李令伯徐仲车当不是过也先生于书无所不窥而尤邃于经术自养母饶暇晷矻矻多所笺纂晩而验之身心融融如矣顾其持敬日益甚其自检日益微细冬不炉夏不扇坐不倚寝不胁席曰上帝临汝毋贰尔心至哉言乎然因是而傍晓度世之学着独鉴五曰象髓曰静榻曰调息曰存仁曰翫易又着广頥五曰洗心曰理性曰安形曰保摄曰滋补每谓寄道者身吾身之未宁道于何乎寄而奈何讳养生而是时乡贡士杜伟与先生善而游罗文恭公达夫之门以先生学贽罗公罗公异之使其弟子周某游先生先生与之两相好也则以书徃复罗公罗公益心折而故唐刑部枢复邀先生入苕上社先生虽谢弗及徃而性命之要眇徃徃露竿尺间二公皆海内大儒先生益自信以圣学可力诣尝手条百戒悬之座右其要者有曰勿展无益身心之书勿缀无益身心之文勿吐无益身心之语勿与无益身心之事勿近无益身心之人勿用无益身心之物勿涉无益身心之境勿好无益身心之游识者取之以为颜氏四勿翼云又曰欲心起当以惧心制之又曰敬则自见得静中喜怒哀乐未发气象不必于敬外别求中有求之心便非主一又曰常要认得他人本无忤我意思恕心自生又曰静坐观湛然虚明气象此余自得公案也先生性慈爱尤喜施予如荐而例有坊金百一日散之亲族畧尽同年沈敷德卒为经纪丧事出恒日所贷赀劵焚之岁大侵有储米数百石悉以散赈饥者属军兴而张之族皆役独先生以例免先生叹曰吾何忍独免而烦族之老弱不逮我者请于官毁家以纾之自是诸宗戚有吉凶会费取之先生若外帑久之不倦而家亦寖以削晩节至于饭僧雏饰招提缮桥道布医药皆勇为之欣然自快顾廓然不住色而施也先生足不入公府而名行成着郡邑守令采月旦心慕之太守王君道行蔡君国熈至损呵从诣先生不及避以野服见坐语移晷蔡君戏谓先生奈何使客虚腹返仓卒进脱粟鲑菜一饱而去李令迁梧居恒叹曰邑得张先生数人可使俗为葛天畏垒矣隆庆初至欲举陈公甫例以先生应诏先生曰吾以母老不敢当公交车辟非为名隐也必见挠者且负吾母而入深山矣以是止弗辟先生少多病自其罢公交车养母而体气益充壮髯髪朱辅尝以母八十入奉觞为寿出报客觞便辟禓袭客目之而叹曰是母也而又是子毋论冲举即百岁不难也先生意亦殊得过岁余忽恍然语及母涕交下于頥又尝顾母侍婢而泣属之善事太夫人有以报汝尚友间入省先生顾叹曰吾欲翼六经而未就巳矣若曹勉之尚友不敢对又得所以属婢子语状而疑之而一夕先生入而问母安者七次尚友愈益疑则携■〈巾业〉就榻前假寐至中夜候先生鼻息若促又若微而不属者乃大恐亟屏人刲臂肉片投米作糜以进先生方跌坐张目诧曰奈何有乳气为勉进一匕箸遂却不食频诵一念不生昧爽目微上指瞑矣案有薄蹏数行皆奉养事絶不及他得年五十有九所著独鉴广頥各一巻寅■〈宀吾〉考十巻读书疑二巻杂诗文二巻张氏家乘二巻所纂辑近思録补正若干巻孝经大义一巻定性书感兴诗注养生彚道要各一巻其注金刚经明儒粹语人物题评俱未成
　　
　　赞曰尚友为余言靖孝先生卒时五日而殓色泽欣腴手足屈伸如生时异哉先生试公交车不第即不出如陈公甫而名齿俱逊之公甫稍自然其自主静入一也或谓以先生之志圣学而何佛老杂也夫佛老胡杂哉惜也其未化也化则一以贯之矣
　　
　　回阳道人传
　　
　　回阳道人者姓邹氏不知其所繇得自号曰回阳而时时戴方外装而游里中也里中人亦称之为回阳道人而故尝号矢斋以自励矣巳又念其亲蚤背更曰终慕其名初曰字巳亦更曰子而其字子正则如故邹之先自句曲徙而为崇明人道人父源复自崇明徙籍太仓娶于陆道人甫七龄而源没即奉母陆以居就里师诵诗书三载通大义能属文甫任负戴则仆仆治生且以其羡共滫瀡之奉于陆矣竟以是夺儒业不就然为人都雅不妄举止而好施予重节槩行谊有古侠士风客宋生者与伯氏善而共为鱼负二百金以去贫弗能偿后闻行至州伯氏墓得之加束缚将甘心焉道人怜之问其槖则罄矣而会鱼计成赢金百一十阴以授宋生使谢伯氏而为伯氏说曰二百金已掷之海今幸而归我十六可巳也即宋生一夕盆死更捐二百金可解耶伯氏悦乃纵之去竟与道人絶道人亦弗问也有桥枕刘河而朽岁溺三四人道人慨然损槖理之又为修栏傍翼之自是不复溺岁大疫益市棺以収不成敛者瘗马氏之女暴骨三且为文祭之夜闻有三女鬼哭已复曼声长啸而没中岁习医辄竒于术尝起乡先生某与陈帅之妇病却弗受谢曰岂所谓不住色而行施者耶会二子九龄九德巳成长其一任家而一补郡诸生道人乃叹曰身幸称长矣向子平何人耶乃以春游钱塘余杭秋则游阳羡穷诸山水之胜徃徃寄之诗亦间出其术以起病人最后归则体充然意豁然若有得者而是时陆司谕之裘与瞽王老比而习紫姑神附于乩以传所托多上眞名氏顾其语絶凡鄙而道人独信好之与相酬和或讪之或止之皆不顾巳而示微恙辄却药食弗御九龄兄弟忧之甚卜于祠所报皆仙去语神亦附乩言道人当得仙有漏泄小谴弗获上升耳而道人虽却食骨立然神爽弗衰凡五日而为诗七日复为诗九日复为诗皆超尘悟眞句又三日为长歌以谢子妇孝养巳又谓二子曰吾归矣归必于仲夏之九日午时至期脱然而逝逝之又八日而托于乩言我从吕师之上帝所覩其仪卫倍于人间巳为雷师所窘者五日而吕师以我免今之洞府甚适也明年我且受师属行药楚服矣
　　
　　弇山生曰或谓道人眞有道者或曰道人权竒歴落人也诸为幻者误之余晩而始验所谓乩者非幻也凡上智不堕趣下智不及趣有悟而未彻有炼而未就者然后乃依焉遇师则化易也不遇则沈沦之与逍遥共乘也不然以道人之居平仗谊敦行临化坦然无怖散者岂易言哉幻不幻何计焉
　　
　　昆仑山人传
　　
