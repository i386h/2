<!-- { "loadSidebar": true } -->
　　生所谓立言者是也，（或无者字。）生所为者与所期者甚似而几矣。抑不知生之志，蕲胜于人而取于人邪？（取于人，或无于字，下一语同。）将蕲至于古之立言者邪？蕲胜于人而取于人，则固胜于人而可取于人矣。将蕲至于古之立言者，（下或有邪字，非是。）则无望其速成，无诱于势利，养其根而俟其实，加其膏而希其光。根之茂者其实遂，膏之沃者其光晔。仁义之人，其言蔼如也。   
　　抑又有难者，愈之所为，不自知其至犹未也，虽然，学之二十余年矣。（余年，或作年余。）始者非三代两汉之书不敢观，（两，或作秦。）非圣人之志不敢存。处若忘，行若遗，俨乎其若思，茫乎其若迷。当其取于心而注于手也，惟陈言之务去，戛戛乎其难哉。其观于人，（下或有也字。）不知其非笑之为非笑也。如是者亦有年，犹不改，然后识古书之正伪，与虽正而不至焉者，昭昭然白黑分矣，而务去之，乃徐有得也。当其取于心而注于手也，汩汩然来矣。（汨音聿。）其观于人也，笑之则以为喜，誉之则以为忧，以其犹有人之说者存也。（二则字下或并有心字。）如是者亦有年，然后浩乎其沛然矣。吾又惧其杂也，迎而距之，平心而察之，其皆醇也，然后肆焉。（后或作后。）虽然，不可以不养也。行之乎仁义之途，游之乎《诗》、《书》之源，无迷其途，无绝其源，（或作府。“无绝其源”，亦作“无虚其府”。）终吾身而已矣。   
　　气，水也；言，浮物也。水大而物之浮者大小毕浮，气之与言犹是也，气盛则言之短长与声之高下者皆宜。虽如是，其敢自谓几于成乎？虽几于成，其用于人也奚取焉？虽然，待用于人者，其肖于器邪？用与舍属诸人。（或无邪字。而有“则时用焉”四字。或并有邪字。）君子则不然，处心有道，行己有方，用则施诸人，（施或作垂。）舍则传诸其徒，垂诸文，而为后世法。如是者，其亦足乐乎？其无足乐也？（或作乎。）   
　　有志乎古者希矣！（古下或有人字。）志乎古必遗乎今，吾诚乐而悲之。亟称其人，所以劝之，非敢褒其可褒，而贬其可贬也。问于愈者多矣，念生之言不志乎利，聊相为言之。愈白。（樊汝霖云：“自三代以还，陵夷至于江左，斯文扫地。唐兴，贞观、开元之盛，终莫能起。至贞元末而公出，于是以六经之文为诸儒倡。其观于人也，笑之则心以为喜者，大声不入于里耳。而不笑不足以为道，此公所以喜。若人人皆见而说之，而誉之，斯亦浅矣。此所以为忧。李汉所谓‘时人始而惊，中而笑，且排先生益坚，终而翕然随以定’者，其此之谓欤？王荆公乃云‘力去陈言夺末俗，可怜无补费精神’，好诋之过也。汩汩然来矣，浩乎其沛然者，皇甫持正《谕业》所云：‘韩吏部之文，如长江秋注，千里一道。’老苏《上欧阳书》亦云：‘韩子之文，如长江大河，浑浩流转’者是也。”   
　　【重答翊书】   
　　（答下或有李字。）   
　　愈白：李生：生之自道其志可也，其所疑于我者非也。人之来者，虽其心异于生，其于我也皆有意焉。君子之于人，无不欲其入于善，（入，杭本作人，非是。）宁有不可告而告之，孰有可进而不进也？言辞之不酬，礼貌之不答，虽孔子不得行于互乡，宜乎余之不为也。（方从三本无于字，非是。余或作愈。）苟来者，吾斯进之而已矣，乌待其礼逾而情过乎？   
　　虽然，生之志求知于我邪？求益于我邪？其思广圣人之道邪？其欲善其身而使人不可及邪？（其思上或有求字。及邪或作及也。）其何汲汲于知而求待之殊也。贤不肖固有分矣，生其急乎其所自立，而无患乎人不己知，未尝闻有响大而声微者也，况愈之于生恳恳邪？   
　　属有腹疾，无聊，不果自书。（属下或无有字。不下或无果字。）愈白。   
　　【代张籍与李浙东书】   
　　（或作浙东观察李中丞，或注巽字。元和五年八月，以巽兼御史中丞，充浙东观察使。张籍时为太常寺太祝，病眼京师，公于是为之代书。）   
　　月日，前某官某谨东向再拜寓书浙东观察使中丞李公阁下：（寓或作献。或无使字。）   
　　籍闻议论者皆云，方今居古方伯连帅之职，坐一方，得专制于其境内者，（云上或无皆字。云下或无方字，又无得字。）惟阁下心事荦荦，（吕角切。）与俗辈不同。籍固以藏之胸中矣。   
　　近者阁下从事李协律翱到京师，籍于李君友也，（友上或有朋字。）不见六七年，闻其至，驰往省之，问无恙外，不暇出一言，且先贺其得贤主人。李君曰：“子岂尽知之乎？吾将尽言之。”（言下或无之字。）数日，籍益闻所不闻。（不闻，或作未尝。）籍私独喜，常以为自今已后，（已或作以。）不复有如古人者，于今忽有之。退自悲不幸，两目不见物，无用于天下。（退下或有而字。）胸中虽有知识，家无钱财，寸步不能自致。今去李中丞五千里，何由致其身于其人之侧，开口一吐出胸中之奇乎？因饮泣不能语。（或无能字。）   
　　既数日，复自奋曰：无所能，人乃宜以盲废；有所能，人虽盲，当废于俗辈，不当废于行古人之道者。（所能，或并无所字。）浙水东七州，户不下数十万。（十或作百。）不盲者何限。李中丞取人，固当问其贤不贤，不当计盲与不盲也。（计下或有其字。）当今盲于心者皆是，若籍自谓独盲于目尔，其心则能别是非。（别上或有计字。是非，或作非是。）若赐之坐而问之，其口固能言也，幸未死，实欲一吐出心中平生所知见。（或无心中字。或无见字。）阁下能信而致之于门邪？（致或作置。）籍又善于古诗，（于或作为。）使其心不以忧衣食乱，阁下无事时，一致之座侧，使跪进其所有，阁下凭几而听之，未必不如听吹竹弹丝敲金击石也。（方云：“校本一云敲当作敌。唐人多使敌字。如卢仝诗‘敌金玉’，击或作拊，或无之。”今按：方说敌字甚怪，所引卢仝诗，当亦是误本耳。）夫盲者业专，于艺必囗，故乐工皆盲。（诸本专字在必字下，今从《文苑》。但《文苑》必作也，而下缺一字，疑是精字，更详之。）籍倘可与此辈比并乎！（或无籍字。或无比乎二字。今按：并字疑衍。   
　　使籍诚不以蓄妻子，忧饥寒乱心，有钱财以济医药，其盲未甚，庶几其复见天地日月。（几下或无其字。）因得不废，则自今至死之年，皆阁下之赐。（下或有也字。）阁下济之以已绝之年，赐之以既盲之视，其恩轻重大小，籍宜如何报也！阁下裁之度之。（裁下或无之字。）籍惭腼再拜。   
　　【答李秀才书】   
　　（李下或有师锡字，或注图南字。李观卒于贞元十年，此书云“故友元宾”，则当在十年后作。）   
　　愈白：故友李观元宾十年之前，示愈别吴中故人诗六章，其首章则吾子也，盛有所称引。元宾行峻洁清，其中狭隘不能苞容，（苞，或作包。）于寻常人不肯苟有论说。因究其所以，于是知吾子非庸众人。（或有复出庸字，或作“庸庸之众”。）时吾子在吴中，其后愈出在外，无因缘相见。元宾既殁，其文益可贵重；思元宾而不见，见元宾之所与者，则如元宾焉。（杭本无既殁以下八字，非是。与，方作以。今按：方以以、与可通用，故从杭本作以，然孰若从诸本之为正邪。）   
　　今者辱惠书及文章，观其姓名，元宾之声容，恍若相接；读其文辞，（文辞，阁、杭本作命辞，云：“元宾所命意于辞也。”今按：此文辞指李生所作耳，非谓元宾之辞也。正使实谓元宾之辞，作命辞亦无理。）见元宾之知人，交道之不污。甚矣，子之心有似于吾元宾也。（矣或作乎。于或作乎。）   
　　子之言以愈所为，不违孔子，不以琢雕为工，将相从于此。愈敢自爱其道，而以辞让为事乎？然愈之所志于古者，不惟其辞之好，好其道焉尔。读吾子之辞，而得其所用心，将复有深于是者，与吾子乐之，况其外之文乎？（与或作欤，属上句，非是。）愈顿首。   
　　【答陈生书】   
　　（生下或有商字，或注师锡字。陈生以书求速化之术于公，公以待己以信，事亲以诚，而告之以言寡尤，行寡悔之说，无异君子之言。自众人视之，虽若迂阔，而其理实如此。）   
　　愈白：陈生足下：今之负名誉享显荣者，在上位几人。足下求速化之术，不于其人，乃以访愈，是所谓借听于聋，求道于盲，虽其请之勤勤，教之云云，未有见其得者也。（或无有字。今按：有字或当在此句其字下。）愈之志在古道，又甚好其言辞，观足下之书，及十四篇之诗，亦云有志于是矣。而其所问则名，所慕则科，故愈疑于其对焉。虽然，厚意不可虚辱，聊为足下诵其所闻。   
　　盖君子病乎在己，而顺乎在天；待己以信，而事亲以诚。所谓病乎在己者，仁义存乎内，彼圣贤者能推而广之，而我蠢焉为众人。（蠢焉，或作蠢然。）所谓顺乎在天者，贵贱穷通之来，平吾心而随顺之，不以累于其初。所谓待己以信者，己果能之，人曰不能，勿信也；己果不能，人曰能之，勿信也，孰信哉？信乎己而已矣。（方从阁、杭本无果不至信也十字，《文录》并上己字亦无。今按：此阁、杭本之谬，全无文理，而方信之，误矣。）所谓事亲以诚者，尽其心，不夸于外，先乎其质，后乎其文者也。（后上或有而字。）尽其心，不夸于外者，不以己之得于外者为父母荣也，名与位之谓也。先乎其质者，行也；后乎其文者，饮食旨甘，以其外物供养之道也。（行上或有文字。旨甘或作甘旨。道下或有者字，非是。）诚者，不欺之名也。待于外而后为养，薄于质而厚于文，斯其不类于欺欤？果若是，子之汲汲于科名，以不得进为亲之羞者，惑也！   
　　速化之术，如是而已，古之学者，惟义之问，诚将学于太学，愈犹守是说而俟见焉。（犹或作独。见下或有知字。见，胡甸切。公时为博士也。）愈白。   
　　【与李翱书】   
　　（与或作答。）   
　　使至，辱足下书。（或无足下字。）欢愧来并，不容于心。嗟乎，子之言意皆是也！仆虽巧说，何能逃其责邪？然皆子之爱我多，重我厚。不酌时人待我之情，而以子之待我之意，使我望于时人也。   
