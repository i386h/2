<!-- { "loadSidebar": true } -->
　　永乐三年乙酉夏六月二十四日庐陵彭叙古卒于　京师会同馆前之寓舍予临视之其言不乱明日　上闻为之叹息者允之先是　征天下能书者毕集京师两制臣共莅试东阁至是纔月余而竟夭死呜呼以一介书生薄技授　圣天子宠眷至于如此日给珍膳后犹追思之呜呼是亦足以无撼矣惜手未见其止也叙古庐陵之世家剌史玗之后居吉水之东螺元季徙家于乌江祖讳建中父子礼母李氏有连也叙古少颖悟不群肩目如画初从其季父子信授徙吉水县中予时家居无日不相见每纳凉舞雩步月江渚论时学书其年虽少与予有同也继而子信为学官雩阳予往过之为留月余其学益进予被病贑中叙吉米早夜视予病危与共卧起予疾愈乃归雩阳岂意不数目而子信死子礼不远千里遣叙古卒业　京师予馆之常坐以达旦后游莫不称其好学其在家父母钟爱之兄弟无间言生洪武戊午年二十有八娶聂氏有遗腹子一人曰观慧遣殡之京凤台门之里子礼将取其丧归葬乡山之原铭曰　才子务学英年俊发康□大车孰折其辖慈父钟爱公既白发跋涉湖江以返尔柩千古之悲尔铭尔寿君讳哲字用哲系出宋宗室汉恭宪王后五世至提举府君讳不侉从高宗南渡封吉水县子因家焉又五世至必□宋进士佥书吉州判官听公事元以为四会尹不侉高祖也曾祖启元启原祖叔顺父存诚君生而颖敏不为嬉戏稍长益务学好读书寒暑忘倦诗词出语惊人时学阙弟子员县官闻其贤欲招致之君之父亦慨然曰当使之立功名继前光遂入学名誉日起从子章刘先生治书经先生极口称道之同门之士皆自以为不及也洪武丙子中江西乡试进士举明年会试得乙榜时川蜀以学官□闻太祖谕吏部慎选江西人士为之遂覆试君得夔之梁山教谕梁山僻县学久废君兴废举败陶顽铸镰翕然遂与赤县等人皆悦之丁内难归乡生徒送之皆垂涕泣居丧无违礼殷阙调广之徐闻教谕其教化益盛于梁山明年今上龙飞君朝于　京师京师名卿贵人争欲荐君君力辞曰教官吾素志也事君以身不若事君以人吾多育贤才以为　国用顾不可耶遂不敢强归至徐闻以疾卒语不及私但谓弟谋曰恨无以飬老亲志年纔二十二君生洪武壬子没以永乐甲申明年乙酉谋始奉君之柩归葬于乡水磨坑之原母某氏娶龙氏无子予表弟翰林检讨刘君宗平与君同贡又同官蜀中少同事刘先生知君为尤详乃述状求为之铭状称君有智畧善谈论羙姿仪须鬂郁然事亲以孝闻尤善教其弟兄弟怡怡如也内睦九族庭无间言轻财重义喜周给其于友朋蔼蔼如也既没之明年朝臣尚有交荐之者部符下而君卒矣君平所为状如此皆得其实云铭曰　宜寿而天宜嗣而无后老父白首扶行送柩九族衰伤士林相吊呜呼无所归咎 

　　○奇峯高君 

　　外大父封州高使君讳若凤号灞雪先生尝觧官家居时扙屦过其族人亲戚或预言其后世盛衰罔不验每日吾家自南平后家袁州迁吉水之归仙里驸马房族最盛今诗书之泽又萃于灞桥一攴既食其报然官桥一房世积忠厚不出百年又当显融矣予少闻之大夫人遂得拜奇远于官桥之第与其弟子往还几二十年问奇远遇乱时战争得失之形与元之所以亡之故明着切实听之忘倦其长子节尤与予善饮酒尝达旦哗然諠笑不为忤遇予肆笔屡文醉书满帋群从环列宾客麋至奇远未尝不为之击节也呜呼予自少至长出处隐显念予不少衰亦平生之知己也奇远讳洪号奇峯祖廷珍父宁翁母宋氏四男拱文拱武拱朝拱弼奇峯墓在里之　原予为之铭 
　　性刚毅行质直勇而有礼奋义力生丙子终甲申寿非谓啬庆后昆不在其身在子孙 

　　○处士张国宾 

　　尝考唐氏族志张出姬姓青阳氏子挥为弓正赐姓张氏周宣王时张仲以孝友称后裔张开地三世相汉至子房仕汉封留侯世济贵显司空华相晋子孙散处襄洛河东始兴清河张氏皆祖留侯若吾郡冯翼河间中山魏郑汲郡亦皆姬姓终唐之世宰相凡有十七人故张说出河东九龄出始兴与之通谱是知孝友之泽大以遐忠志之风扇以广有功德于民隆以继食其荐报者无损而增益之也吾铭处士张公国宾之墓故尚论其世公讳观字国宾系出曲江唐末有居于永豊者称唫田张氏至宋有居于吉水者称外固张氏高祖自修始迁堤平故宋义士青山赵仪可铭其墓曾祖景良有惠于乡祖先传从学冲所彭先生通春秋有学行申斋先生刘高仲铭其墓父尚质元季义士以民兵拒贼者四年事亟师于郡还为其奴所害寇遂屠其堡公偕弟国琛赖伯母严氏计得脱走趋吉郡永和转徒泸江流遇十有二年辛勤来归复仇理家饬已奉公整截一致人皆难之公姿貌轩伟神精泰朗喜怒不形知虑完密取友尊贤蔼如也母之妹陈氏既嫁无所归公飬之如母葬祭克如礼士论称之其笃于亲赒其急类如此然本于天性醇笃也呜呼不可得矣公生至正辛巳七月十一日没以洪武乙亥闰九月十三日乡先生孙成允妻以女有妇德子三人长永清次永澄永澈女三人长适倚富萧芳桂次适县申北坊陈彦敬次适江口刘伯甫以洪武丙子十一月日奉柩归葬于桑园之原余志公之始终且为之铭曰　赫赫庐陵士民敦义桓桓相门伟也张氏宋元叔季祖孙奋义指天誓心谓山其砺景星庆云光灵不坠笃生国宾豪杰扬抑瑚琏其相让贤于锡栋梁其堪避材于栎享有余芳施有余恩于昭百世契此刻铭 

　　○侍御史沧江解公故夫人欧阳氏 

　　夫人欧阳氏宋名臣文忠公之后自颖复君于吉水之迹符有讳芝者为螺陂萧氏壻始居螺陂生炎起宝佑元年进士教授新昭州与余家有连六世祖上犹府君之葬也寔为之志炎起生梦旗咸淳四年进士甲科为靖江军节度推官不仕有文学兼通于医用以济人子衡字师尹至正庚寅乡贡进士学者称莘芸先生夫人之父也余少时读先祖墓志已知慕昭州公而莘芸先生家君莫逆也又尝受聘迎为考试官同被征起同得辞谢故户部尚书费公震初知吉水以家君二人者之相善谓宜相与为婚姻故夫人归于我家兄时洪武丙辰余未成童然喜为文字先生至余舍辄从问经史大义先生甚喜为文字先生甚喜谆恳教诲历年训诂不遗余说每至夜分夫人具烛火为酒食汤茗未尝敢言倦家君性严重治家刚明有法度虽臧获不能一出语违礼义外亲子侄至不敢仰视夫人温然不怒而整服于礼法家人辈稍有乖违畧顾视其容辞自不胜其媿者余兄弟亦素刚明余少尤明察人难当其意者夫人归于家三十年中间从余兄官　京师归葬二亲葬欧阳氏三丧其兄早卒经纪其家抚其余孤家君及大夫人在时穪其善综理予兄于家事悉其事一以付之无违其意者见予之幼而长仕而显融学而有文章致其意啨铭其父母之墓其子祯期今年来　京师受　圣上眷知以书学选为天下第一人被　特恩习书直　东宫将迎致之而夫人卒于家岂不重可哀也已夫人讳晚字季晚生至正辛丑六月十一日午时没以永乐乙酉六月十二日午时年纔四十有五母邓氏宋嘉定进士提刑刚之后余家鴈门解氏自唐世家于吉余兄纶字大经与予同登洪武戊辰进士第余大夫人高氏唐南平王崇文之后元至正辛酉进士赠中书平章灞雪先生之女夫人之归于我家年尚少凡女工织绣治馈之事无不循习皆大夫人教之也子男一人字祯期女七人长适东罗彭怀次适螺陂萧肇敏次适周光华次许适下璜刘某节幼在室孙男二人荣禄荣宗女孙一人辉真夫人之葬在中鹄乡五十二都东螺乙辰山戊辛向其铭曰　汉有星兮粲七襄孰殡质兮无遗光勒铭辞兮示庙藏 

　　○国子祭酒徐公 

　　永乐四年春翰林修撰徐公旭被　命为考试官无疾而卒上闻悼惜为文祭之　敕赐棺敛送之如故事先是公以妻子从之仕者十余年不家食念先墓祠弗饰子年十八行冠礼而速之是归傍无童仆与公友者迭为丧主受吊祭连旬乃已京师之人莫不艳公以为荣益知　圣主所意向而儒者之所为贵且重也公亦素有盛名其为吏考功也综核名实是是非非殿最严甚棘棘不阿人视其面莫敢发口干以私者以敬天下咸曰徐考功而被黜者颇恶之然亦莫敢谤也予尝与修太祖实录及纂书禁中又见公之学问文章过于其所设施者甚远而考功之名迹又但其毫芒也于是翰林邹侍讲仲熙授以公门生修撰吴漙所为行状序称公字孟昭少颖敏而沉默有高志年十四从乡先生蔡深渊仲受春秋学即通大义能属文为族父所奇重洪武乙丑登进士第为浙□□行监察御史入礼科为给事直日记注太祖欲□□才而用之命分教于□之房山丁父忧治丧有闻服□□凤翔教谕考河南乡试入　朝告归省兰母时已疾病公倍道芜行至家母病忽愈后数日竟卒人以为孝感服阕为安王纪善诏求直言公条上六事皆切当于时用荐为知州入史馆考试礼部贡士时称得人复上书言事当路忌之故除考功员外以为迂澜将不任事不知极卓卓树名如此何其知公者少也　圣上即位握公郎中与修实录成擢朝列大夫国子祭酒同僚以事中之调参议云南　陛辞上留居翰林乃以史馆修撰纂书　禁中为副緫裁遂以此终呜呼他人虽不能知公不悦公者亦众而　圣天子深知之所以恩荣终始为儒者之至荣也使公有年　圣天子所以任之岂但如是已哉状又称公性方严善固守不为流俗之所移学问亦非世之务为慱洽者比文章赡而雅居家在官尽职无所诡随训诸生皆有成就尤喜荐士所引拔甚多皆知名当时周人之急如将不及疾病艰危能为尽力皆信不诬者也予尝为公铭其季父之墓知其世居南昌五代之际有讳宗部者始居饶之乐平人宗部之后十七世孙讳式者建楼藏书以教子弟乡人号曰书楼徐氏又五世至应麟登宋淳佑进士第公之高祖也曾祖奇夫大学上舍生祖松友考公明皆业儒不仕妣江氏公娶某氏先卒継娶某氏子男二人恒九女一人尚幼所为文集若干卷藏于家公年五十有二将以某月某日葬其乡某山之原呜呼公之世德又如此而财及中寿子未有闻天之报施其不有所待耶铭曰岩岩徐公面目氷兢兢不挠庸俗惊严辞直气矜匝争谠论屡叩天子廷有嫉畏之莫敢轻怀谤议之造不成保全终始天威灵思文服义多友生万世不辱太史铭 

　　○翰林蓝君日省 

　　永乐四年春天下士会试南宫状出嚣然称屈圣天子临轩覆试副榜三百三十有一人余友蓝君朂中第二名特赐冠带同进士及第入翰林为庶吉士又四年授典籍欲其尽识中秘书　圣天子意甚盛也朂亦自感激又三年卒于官其兄绍永遣其子猷扶衬归葬于欧乡罗富之原且为状与其嫡子継昌踵门求余铭呜呼余忍为铭哉君自少从予内兄子章刘先生学朝夕相见当覆试余为读卷官去年相见饮酒慰劳甚欢而何意未期年而遂铭君之墓耶君自日省与予友刘日升生同年月日时皆洪武壬子十一月二十日之亥余去年归日升卒铭其墓今年归乡日省卒铭其墓皆余平生之知己也余安得而不痛伤耶日升卒时日省尚无恙也术者相视叹以为不验若是岂其术者可信耶而以君之才志气而止于是耶铭曰　蓝系中山自唐居吉颉颃文儒世有仕籍君有显考为都御史君少而孤御史贤子母陈娶侯二子三女継昌弟雷既丧其母升猷从子鞠育孝谊伯兄述状浪然陨涕里闬有表墓门刻辞苍苍山木云物昭兹 

　　○黄守一 

