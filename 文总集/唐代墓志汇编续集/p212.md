<!-- { "loadSidebar": true } -->
唐故试右内率府长史军器使推官天水郡赵府君墓志铭并序　乡贡进士姚汝能撰叙曰：俭不忘义，为士之大节；仁不忘孝，立身之大本。知止足之分，识进退之机，躁静莫，得失无系者，非达□乎！公得之矣。公讳文信，字和约，天水郡也，今家长安焉。曾父凤，赠右监门卫率府率；王父元泰，赠原州别驾；烈考景，赠右金吾卫长史；并清风可沐，嘉迹犹存，或武以静边，或文能革俗。来苏作颂，去职兴思，铭鼎可观，存乎竹帛。长史公娶河西府别将燕国乐横女，生公及二孟。二孟并先公而卒。公即长史公之季子也。公幼而聪达，事类生知，处繁而曲直自明，居要而威刑可措。物无疵者，动与道俱。自释褐从公，解巾入仕，多居右职，皆著能名。俄授试右内率府长史、充军器使推官、清能鉴物。公不阂时，善始敬终，归乎谦受。公娶尚食直长陇西辛璋女，生三子。孟、季皆早亡。
仲曰义方，任朝议大夫、行宣州长史、上柱国、赐绯鱼袋。早登仕籍，累践清资，矜慎在官，万人无怨，言能替理，道不违时，识者趋风，冠乎群彦。公自长史成立，便已传家，不乐官荣，依乎淡泊。市朝笑傲，睹冠冕而如遗；私室优游，忄吴浮生之如寄。于兹廿余年矣。荣而知达，议者美之。粤以会昌五年岁次乙丑三月戊申朔十四日辛酉寝疾，敛手足於永兴里之私第，春秋八十三。以会昌六年二月戊寅朔十三日庚寅，葬於万年县川乡古成村，於先茔，礼也。夫人辛氏，贞元十二年而殁，先公谢世五年矣。公尝曰：合葬非古也，况年代深远，鬼神好静，不须开发。今别茔焉，遵道命也。公後娶广平宋氏，无子。呜呼！生死常理，如朝之必暮，且殇子之与彭年，於今并为陈迹，夫何可悲！但顺孙孝子，宁无泣血之慕耳！况令子足以承家，享年不为不永者乎？长史娶南阳张氏女，自佩针帙，事无不悦，温恭而长幼自安，和柔而外内皆睦。寻封南阳县君。令孙曰，以明经擢第，授□宁陵令，学穷经奥，义切於仁，加以温良，出於流辈。娶京兆杜氏女，生子曰礻必孙，以门调补斋郎出身。公德茂门，及兹三世，时为难得，实曰庆延。汝能芜浅，不足以揄扬德风，事贵熟闻，不敢牢让，备诸陵谷，复何辞焉。铭曰：
食菜为氏，与秦同族，奄自晋卿，以赵开国，是为世禄。其一。代生名士，穿服间起，累累不绝，其才必异，瑚琏之器。其二。公之养真，唐之□人，德既及嗣，福能庇身，谁继其尘？其三。惟子惟孙，光大其门，无惮下世，德行长存，贻诸後昆。其四。双阙峨峨，行音航。楸娑娑，佳城之宫，薤露之歌，痛如之何？其五。需车轧轧，铭旌撇撇，荒郊指程，逝川不绝，泣之以血。其六。玄堂秋色，先茔之侧，志以识音至。之，刊於贞石，年斯万亿。其七。
强琮刻字孤子义方书堂上茔在此古成村西坡子上直北道三百步已来，道西三十步已来，并是此村辛义恭家一主句当。
（录自《隋唐五代墓志汇编》陕西卷第四册）
№会昌０２８
【盖】
失。
【志文】
唐故京兆府兵曹参军韦公墓志铭并序　京兆王戡撰公讳文度，字词彬，其来出豕韦，商周秦汉魏迄隋唐代，皆朱轩赤绂之贵。
唯公父卒上元尉。公少孤，虽幼而□无兄弟，孝以侍亲，下气怡色，动无违敬，以先祖荫补海陵尉，以虑扶持之劳，不赴所任。明年夫人薨，公毁瘠殆不可支，既终丧，曰：我继世灭身，反不孝。遂复人事，再选授国子四门助教，转闵乡丞。
公干事辨物，有治人之术，时有舍人贾公以净眼视公，谓曰瑚琏之器，＊犀之刃焉。大和二年授京兆兴平丞，八年，转詹府司直，九年，贾公相国命为殿中内供奉，委户部江西院。以清直奉职，出入贷财，锱铢无差，时连帅罗公重之，特庸於朝。明年，为京兆府兵曹。其岁冬チ，前秘省正字李济贡三史科，停任。又明年，再掾神州，不诡於猾俗者，又遭不肖人谐於朝，奏罢所任，遂复茂陵之业。
公春秋五十有六，娶戡长姊，尽如宾之敬。生子四人，嗣子前湖州长城主簿，次子穷一经，究辅嗣之易。次子举进士。二女校公□候启手皆足，命子曰：古人有言，用死为归。吾得善终，曷历其□。尔家贫，窀穸之事从俭，殓以时衾，以周身之棺。无违命。会昌□年闰七月廿一日，薨於北牖。以会昌六年丙寅岁二月十九日，葬於万年县洪固乡韦曲胄贵里先夫人茔之西。诸□稽首，请铭於余。余遂述焉。铭曰：
公禀气而生，英哲文明，厥德具完，厥事咸贞。其贤若斯，其寿宜久，昊天既昭，胡宁不。
（录自《隋唐五代墓志汇编》陕西卷第四册）
№会昌０２９
【盖】
唐故陇西李公墓志铭
【志文】
唐故正议大夫行内侍省内寺伯上柱国陇西郡开国子食邑五百户李公墓志铭并序　　朝散大夫试太子詹事兼监察御史上柱国魏则之撰夫皇王统乾驭宇，燮理万邦，非爪牙无以翊卫宸严，非良臣无以光宅天下。
则我陇西李公，膺运间生，匡时济世，武戡定难，文足经邦，挺特孤标，耿介强毅，道不苟合，心且无瑕，是以德重宫闱，行推曹辈，洋洋美誉，藉藉嘉谟，播声於远遁之间，彰名於省寺之内，弱冠筮仕，超擢班行。公讳升荣，字处约，京兆府长安县人也。曾祖厚余，皇不仕；祖文岌，皇不仕；父敬实，皇朝议大夫、行内侍省掖庭局令、员外置同正员；皆奕叶承家，傅芳累代，名垂竹帛，勋勒旗常。谍谱具祥，此不备载。公即局令公第五子也。公自幼敏聪，早蒙指使，小心翼翼，恪慎厥躬。肇自贞元廿年秋，蒙恩赐禄，至廿一年春授将仕郎、内侍省掖庭局监作。不逾年秋九月，又转登仕郎。至元和九春，特授梨园判官。至十二年春，加上柱国，仍赐绯鱼袋，兼授左神策军军中尉判官。勤劳久著，勋绩不差，部署多方，规模置敌，声价弥茂，位望转祟，浃洽军营，上下咸美。至十五年春，又转授弓箭库西库判官。提纲举要，莅事清通，宽猛得中，内外畏服。至其年秋，又加宜德郎；至长庆二年秋，又加朝议郎；至三年春，又授宫闱局令；至宝历二年冬，又加朝散大夫；至三年春，又再任左神策军护军中尉判官。公素展嘉猷，皆怀惠爱。洎经再授，益茂器能。至大和二年春，又加正议大夫兼内侍省内寺伯；至四年冬，又封食邑三百户。上以公谠直居心，刚柔合度，便繁左右，岁月滋深，擢护藩方，用观诚效。至大和七年春，遂除江西监军使。公久经奖任，备历曹寮，军城乐康，悉歌来暮。至大和九年冬，随表入觐，复侍冕旒，驱驰殿庭，＊勉王事。至开成元年冬，又除栽接副使。公总ヘ无滞，操＊有余。吏不敢欺，民皆畏惮。至二年夏，又授军器副使。＊赞彰副贰之理，恭守无阙败之虞。上察其能，复议迁转。至开成五年夏，又除楼烦监牧。使恩威并畅，不令而行，课最陟明，美洽中外。至会昌元年秋，又加开国子，食邑五百户。至会昌三年冬，又除总监使。署连禁苑，绥葺实繁，夙夜在公，刃有余地。上以郊近壤，复迩边陲，卒伍骁雄，师戎多警，欲铨监统，不易其才。以公翊侍年深，辛勤岁久，若无甄拔，何以劝能。至会昌四年春正月，遂除宁庆等州监军使。方展长图，冀靖封略，未施韬钤之术，俄徵梦竖之妖。瞑眩靡瘳，蘖饵无关，修短数极，云亡忽臻。
以五年冬十一月十六日薨於州之廨署，享龄七十。呜呼哀哉！皇上轸悼，朋从涕零，军城惨容，伤感行路。蓍龟叶吉，先远有期，哀挽告行，旒旌启引。即以会昌六年二月廿五日迁葬於长安县龙门乡龙首原而先茔之侧，礼也。有子二人：
长曰孝钧，承务郎、内侍省掖庭局监作、员外置同正员、上柱国；次曰孝锷，上轻车都尉，皆琅异质，倜傥殊材，或省寺优游，或宫闱效用。文行忠信，乡闾蔚孝悌之风；仁义温恭，侪僚仰谦谨之操。遽丁艰疚，泣血绝浆，孺慕风泉，号叩天地。恐山原改易，朝市变更，衔悲愿纪其余芳，刻石永播於遗烈。铭曰：
猗欤李公，明敏清通，耿介强毅，谠直在躬。文堪佐理，武足护戎，居家竭孝，於国尽忠。自参宸极，其仪不忒，能刚能柔，有典有则。方振雄图，以辅皇化，未展股肱，奄绝声价。入仕彤庭，出抚藩镇，布德行惠，去食存信。军师仰赖，悉歌来暮，骤染膏肓，悲感行路。皇上轸悼，朋从涕零，孤子泣血，绝饮忘生。迁龙门，铭词宅兆，陇树朝悲，松月夜照。天长地久，白日黄泉，山岚积翠，坟贾凝烟。佳城寂寞，蒿里凄凉，精魂永逝，盛烈空扬。
（录自《考古与文物》一九九一年第四期）
№会昌０３０
【盖】
失。
【志文】
唐故幽州节度押衙银青光禄大夫检校太子宾客兼监察御史太原王公墓志铭并序　　前卢龙节度驱使官宣德郎试太常寺协律郎贾暄撰外生乡贡明经李方素书公讳时邕，字子泰，其先太原人也。昔因之宦，徙家於燕，乃为燕人也。曾祖讳洪，瀛州录事参军；忠谅孝友，克宽且仁，气和质方，天所授也。当莅官之际，以庄明慈惠为政，衰止狱讼为誉。令俗殊变，人莫俦矣。祖讳解公，错综五经，深秘奥义，礼闱对策，而取十全。条奏精辩，才冠等列。首选涿州范阳县丞，察俗以明，抚众以道。滔滔德音，溢灌世路。皇考讳杲，躅其先迹，以五经及第，获瀛州河间县主簿，终幽府功曹参军；力行博学，温故知新。在理民守事之时，鉴通高远。犹巨镜新砻，而众象无逃。质素言行序，述而不备矣。侍御公则幽府功曹第三子也。幼学在志，匪怠欤时，惜寸阴重於尺璧。徙义通经，兼富词彩。
诗之秀丽，疑新锦濯晒於春江；笔术标奇，犹晴天远倚孤岛。嗜五常四教，偃仆而非忘之年。弱冠易怀土之节，有达四方之志。辞田园，赴春闱。已行及离乡千里，而遇德音。如得坎则止，增益厥道。旅游一十五祀，是以骤驰乡思而怀归焉。
故知克禄燕地，从仕军门。首署佩刀之职，浸成高位。时君知其廉平刚直，特为闻奏。皇恩既敷，勋贶御史，而名立於世，是公之操行也。公常慕於非礼勿视，非礼勿听之徒，是公心源之好也。见衅於勇而啬於祸，以足其性而求名焉者，公则视之如仇焉，世难俦之节也。但取交之道，或有是非於己者，公则未曾求之於人，谓之犯而不校也，公又能之。或有於人无信，不孝於家，不直於道，暴获荣禄者。天何从之？岂不是罔之生也幸而免。公则於家有孝，於国有忠，於人有信。
未至於知命之年，天锺衅欤。何异於琬琰与顽石俱焚，芝兰等萧蒿同烬，诚可哀哉！诚可痛哉！在於军门寮き，智识弘深者，皆万□一□，惜君名贤，何速。
