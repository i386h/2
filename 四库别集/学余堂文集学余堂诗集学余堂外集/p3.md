<!-- { "loadSidebar": true } -->
　　天子乃佩苍玉幸离宫移步辇就芳丛翠华旖旎周覧肃雍或绀蕊扶疎独号朝天之紫或露苞灼烁名擅御袍之红或临风昂首晨露未晞若向荣而吐气耸翔步于金闺或回飚侧景朝雨方滋若承恩而既醉还霑洒于朝衣列树争妍若六宫之奉顔色异彩缤纷又若冠裳之来万国尔其修廊回幔日暖烟含青阳斜映緑暗红酣于斯时也　天顔一笑万卉咸欢香吹合殿色射青山杜鹃屈膝桃李无言锦鸡失艳南威防妍时则授简侍从渊云之彦赏花赋诗飞英濡翰亦有重臣出使逺人朝见引入禁林恩霑芳宴剪挿玉壶则婆娑几砚折赐宫僚则宠光缱绻元舆之赋告成香山之诗称善陋李廸之留守烦驿送于长安笑沉香之亭子惟昵情于婉娈虽松有大夫之号兰为王者之香拒霜有美人之面秋菊为隠者之粮芙蕖泽处而婥约将离质弱而徬徨莫不低眉却步逊谢颉颃臣拜手稽首为之歌曰处艳兮不冶含芳兮不夸不与时竞兮大肆其华岂遗世兮独立欲并美兮不可得舒大文于东皇兮揽春晖兮何极
　　菊赋
　　猗山泽之灵卉禀天地之清刚森抱洁以标素亶含贞而为章叶沃若以散雾枝翘翘其待霜愍百艸之摇落嵗峥嵘而独芳虽狼藉于槿蓠将憔悴而何伤岂东华之不我告厉晩节以慨慷匪背暄以昧时固淑性之有常纷杂彩以陆离受金精而黄裳乘少皥之司令秉正色于中央遂回秋以成春讵姚氏之可王尔乃清飚叠荐白露旋霣燕翔北翼鸿宾南景川原澄肃风日凄岭桂告徂湘兰泣冷肆骋寒葩载吐蒨頴霑瀼瀼其若饴飘防防以逾挺或敷浚谷或冒澄潭灌根天池滋族嵓岚侣朝霞兮照曜与云木兮相叅喟芙蓉之凋歇悲枫树于江南若乃辞宿莽登广厦防山房凌水榭去故土而从迁迎沍寒而不谢蛱蝶莫由睨其旁蛰虫不敢侵其下于是词匠劳人旷懐高寄落英晨餐延目心醉收囊用枕纫华充佩肇独赏于灵均张五美于钟防亦有逸客胜流采芳满手冒零雨以幽寻坐东篱而泛酒见南山之悠然忻嵗月之无负或命之幽人或招为端友或升于丹陛或植于灵囿当上林之涤若扬丽绮于独后欢既醉而作歌眷相遗以介夀谓凋龄之可扶借紫茎而黄耉懿魏文之赐书尚芬传于人口尔其应重九之令乃抱一以便娟伴綘囊之高防簪欹防于风檐刀圭收以袪疾甘谷饮而长年宋孺子因之羽化周少夫吞之飞仙侈前贤之赋颂叠稗官之轶编茱茰黯其减色秋兰亚其比肩洵有美而必彰非争妍而取怜藐拒霜如吹箨又奚问夫落叶与哀蝉悟万之必遒独守夫贞坚同后雕于松栢聊啸傲兮防言







　　学余堂文集巻一
　　钦定四库全书
　　学余堂文集巻二
　　翰林院侍读施闰章撰
　　志谱序
　　袁州府志序
　　传曰沃土之民淫瘠土之民思思则善心生于是知瘠土之易为理也江西郡十三袁称瘠焉川谷僻邃岩石廉利其巉峻磊砢之气小人得之为愿朴君子得之为介特其发为文辞则又多高寒幽峭之音郑守愚之遗风犹有存者近代黄太常抗节犯难精诚动天地其后士大夫多厉廉耻尚节烈至今未坠民间闾巷无纨绮皆安俭守简淡然而易足固知瘠土之民多善也然畊作弗力徒手召佃山谷麻枲之利让之闽越之流民而土人不有予又尝惜其俭而未勤也使之力穑重农弃师巫而崇礼义庶几称治而非上有休息之政无以安瘠壤之民葢地逼长沙逋民客户易乱难静考诸往牒江楚有事袁必先受兵故明初设重衞以镇之籍军视他卫独倍惩已事也赋重粮浮积累几三百年赖今天子一旦减除徳意洋洽一二贤长吏又与之释负息肩民稍安集吾冀后之人其毋或扰吾民也夫天属之爱莫甚父子有窭人焉不克衣食厥子日挞而索其养鲜不离矣况吏民乎吏实牧民若之何弗思也夫鉴水知貌鉴古知政郡故有志残缺漶漫顺治丙申前守呉泰岩补刻新志一册文采斐然患其析未合轶未全也告郡大夫李焕章率其邑长摉集属友人博洽者合校为是编于乎志亦史也利病必详好恶毋作浮华弗摭亦犹良史之遗也初浮粮告蠲之役事下部议患无所依据赖前守持郡志白部事遂定于乎后之吏兹土者综古核今其必曰某事便民某事厉吾民其尚知所从事哉书凡若干巻始自康熈甲辰迄丁未秋乃成
　　重脩临江府志序
　　施子有述职之役临江府志属草甫定请为序予谢曰志葢非予作也夫为政在力行不贵多言苟得树尺寸泽被一方即椎钝少文何病焉恶在其以文章饰吏治也然史乘图志之书所以纪事而载道也故文献不可以无征也顺治辛丑秋予分守湖西征临江府志自隆庆以来阙焉时嵗饥民劳与郡邑诸大夫合志休息数年民稍寜处既新学舍缮城郭百废粗理始议修郡志请于巡抚中丞董公报可防予驱车入贺道病輙心掉簿领之外不暇治他书然窃谓　国家肇兴混一车书天下郡国志所在修辑临江故文献地自宋刘孔诸君子以还名臣硕儒相望简牒比者阙载籍将百年其吏于兹生于斯者岂繄乏人而父老不能举其名碑碣不足详其绩上之良法美政下及贞士节媛寖就湮灭不可胜数是用滋惧夫废前人之盛美遏潜徳之幽光略因革损益之制度无所征述皆后起者之责也用是咨于郡大夫王君遍告邑长及荐绅博士弟子网罗编次嵗余始草具其事又属友人高子阮懐为任笔削先是隆庆志成于太守管君大勲从事者则郡人比部刘君松也其笔简严多轶漏兹因其义例而摭捃加详文词略备逺无征及见在者概不立传以阙疑逺嫌也至于赋役综覈则专属之清江令屈君余病未周覧聊借手告成事焉志葢非予作也古者三年报政取民间风俗以观政治得失予监司兹土六年矣月吉读法申命再四间与贤士大夫讲学考业以磨切俊良虽劳不敢辍而风俗之移易何如哉顷嵗复水旱寒燠违时民惴惴供亿不给予又以奉裁去拊其疾苦予以喣育是专赖乎司牧之君子书之以志吾憾也康熈丁未仲秋月朔日记
　　新泰志序
　　太史公自叙及列传推论古作者并称穷愁著书垂文以自表见然则著书者顦顇不得志者之所为也苟有吏事之责簿书之烦则其势有所难兼夫为吏之难至今日极矣钱谷讼狱盗贼逋逃军兴期防之役一人之身而考成之目以数十计缺一焉皆足以旷官而论罢于是疲精耗神思虑烦其中耳目乱其外以庶几奉职救过至于史乘文献之林非独不能作也寓目浏覧者亦十不得一焉杨令君之为新泰也若行所无事而百务具举士民安之已而询父老讨掌故俯视濮水思师旷之赏音仰眺宫山吊汉武之遗迹见山髙而水长慨然思髙堂生羊叔子竹溪六逸之流风余韵庶几遇之而邑乘缺有间矣乃谓前事者后事之师也其曷可不志征文考献与邑教谕举人牟适广摉约取旧分十巻者定为六巻凡星埜山川城郭土田人物食货灾祥艺文之类燎若指掌虽古之穷愁著书者其精析无以加焉先杨君而令者为今东郡太守卢君好古修废不遗余力其事犂然见于篇而杨君博雅能诗宜其才长力裕考镜于古今得失之林也若杨君者可谓知所从事矣
　　庐陵县志序
　　急吏事则专簿领懐古学则询简牒二者尝相妨而不相倂而贤者兼之裕如收文献于放轶之后读诗书于案牍之余人谓不急我独卒图将以鍳往迹昭来训胥于是乎有取也庐陵于古为郡于今为吉州岩邑葢欧阳公文信国两先生之乡而河南两程夫子数过其地明又宰之以王文成风泽政教涵渍渐摩蔚为大贤云集雾合予视事之暇讲学青原白鹭间得三祀旧志求所谓卓然三不朽者考定姓氏严恪俎豆未尝不竦踊向叹尚友其为人问之郡县则志乘不备残于古而阙于今者多矣吉故连防南交闽粤处战争之地数罹兵祸庐舍煨烬荒城残市或求尺籍不可得极盛而衰葢至此也近者巡按侍御许公尝有郡志之役矣其时侍御将去太守李君分曹掇辑期竣旬月未免駮漏而庐陵故无县志也于君慧男来受事则以为请予葢心难之其人物多则难区分其事迹多则难综覈其文辞多则难网罗耆旧零瘁是非参错则难论定费重帙繁则难剞劂与校雠往见万厯间吉安旧志为王公承槐刘公元卿两先生所修其人理学夙儒义例不苟则以复于君盍踵其例而增益分郡为县用力差易防予奉裁去官既嵗余而庐陵志成属序葢择其邑之贤有文者宋子萧子辈为之编辑而于君综其成发潜拾遗彚为大册可谓勤矣于君之尊甫司直先生闳覧好古尝刻金石录帝京景物略传之四逺而慧男世其家学喜为故旧表章遗书其在县修学宫葺书院请蠲粤盐之累吉者民用稍苏葢其留意于文章政事非独一县志也予嘉其不辞难也因其请而并及之
　　安福县志序
　　县志葢一国之书其眎史差易者三而其陋有五夫书约则易殚地狭则易稽人近则易辨然史之为书掌之太史修之异代善恶错陈褒议互见书成既奏流播方防天子不遑匿其过举子孙不能讳其祖父其中虽间有得失犹为近核若夫郡邑志乘官非左董义爽笔削颂长吏则谀传先达则夸纪名胜则傅防摭文词则浮芜分星野考沿革则淆混书取速成事多踳駮甚且论符众口一人矫喙板藏邑库改窜潜加官吏不能校其非士大夫不尽覩其籍迁延日久遂成掌故余尝极论志书谓不如国史足信者葢以此也自非有道而能文周咨独断平心折其是非鲜不谬于圣贤然可藏之于家未可以示国人何者爱憎蠭起而牵制之患多也则择人善任不得不归贤有司安福县旧无志有之自今中州焦令君始然其书固非一时艸创无所按据者也明武宗朝布衣张子松以理学着有安成丛录邹文庄尝为之序神宗时刘征君元卿又着福乘藏稿二君所谓有道而能文是非不谬者也藏之既久人无异词今踵而增之遂成县志又有邑荐绅王谨山司谕酆五峙明经朱昭逺及文学诸子各任搜讨义无浮滥于以着安成山川风物之美张巨公名卿理学贞孝士女之盛使后之闻者希风景轨于斯为烈一国之志而不悖史之义者其庶几乎予不及寓目卒业而焦君属序再四夫安福昔处物力充牣文献辐辏之时邑令阙然无成书今乃成之于难为之日夫岂碌碌簿领之吏所可望欤
　　庐山志序
