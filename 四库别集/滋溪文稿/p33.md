<!-- { "loadSidebar": true } -->
　　闽有名士黄公讳清老，字子肃，由进士起家，累迁奉训大夫、湖广等处儒学提举。至正八年八月庚寅，以疾卒官舍，享年五十有九。明年五月己酉，葬邵武县龙冈津之原。诸孤模、枢遣其弟梓请铭墓道。昔者天爵与公同官词林，又同奉诏撰次国史，故不忍辞。
　　按黄氏光之固始人，讳惟淡者徙闽，五子各明一经，世号黄五经家。贵溪令知良，第三子也，居邵武之和平乡。及子俏生，植树于门曰：「汝大则吾宗蕃衍。」既久，树乃畅茂。俏有子二十一人，宋元丰间，其孙德裕官少保。又再世，遹为右司郎中。母弟景从与其子安之屡试南宫不偶，曰：「吾家累世登第，今造物于吾父子啬之，岂将丰其后乎？」至公果中科名。安之生寄孙，是为公考，以公贵赠奉训大夫、知福清州、骁骑尉、邵武县男，母夫人詹氏封邵武县太君。
　　公资颖悟，眉目如画，五岁日记数千言，七岁学属文。乡先生李玉林见之，叹曰：「是可继黄童矣。」闽号多士，内附之初，前修硕儒犹有存者，而文献之传，性理之学，往往专门名家。公日 【 「日」原作「自」，据李氏钞本、适园本、徐刻本改。】 从诸老讲求其说，闻见弥广，声问弥着。同舍生或趋世所尚，为吏以事进取，独公笃志励学，不变如初。久之，部使者荐为建阳学官。年始踰冠，士已推服。邑之儒先严斗岩者，至元季年有诏征之不起，公师事之。斗岩曰：「吾昔受学于严沧浪，今得子相从，吾无恨矣。」公自是于六经、四书之旨恍若有得，进三山书院山长，弗就，挟书入深山中，益究其所未至。
　　于是国家开设贡举十余年矣。泰定丙寅之秋，郡守举公应诏。浙省之士试者恒数千人，是岁公以春秋擢居第一。明年，会试中选，廷对赐同进士出身。中朝搢绅多知公名，而礼部尚书曹公元用、翰林直学士马公祖常请留公居馆合，遂除翰林国史院典籍官。未几，升检阅官，又迁应奉翰林文字、同知制诰兼国史院编修官。英宗一朝大典，撰述未终，国有大故，命公与天爵修为成书四十卷。又奉旨分纂明庙实录，皆藏史馆。又尝执笔扈行上京，凡朝廷有大议论，除拜、祠享、诏令、祝册应用之文，公偕学士虞公集、欧阳公玄、谢公端获与讨论。是时文皇崇重儒术，左右侍从有以公姓名上闻者。元统初，时宰请罢贡举，已而诏复行之，乃命中外作兴学校，以经术造士。行省提学，皆慎其选，公是以有湖广儒学提举之命。
　　湖、湘之间，士尚文辞，公申严课试经训，远近知劝。吏白：「广海学官，或有冒滥，当核实之。」公曰：「三苗久阻声教，今方会同，中国士夫冲犯瘴疠往为之师，甚可矜念，吾何忍于逆诈乎！」提举月俸于学廪给之，比岁拟郡县公田，多取其直，公不许。每宾兴之岁，藩省大臣屡请公校文，去取精详，士论推服。公善教诱后进，初在朝着，宰执王公懋德、史公惟良及一时名公卿，各遣子弟执经受业，四方之士亦有不远千里而至者，作成人才居多。若今四川行省参政归旸、佥燕南廉访司事王仪、监察御史笃坚不花、中书左司都事田复、太常奉礼郎程垚、应奉翰林文字李绣，则尤知名者也。风纪之官列荐公可教国子，廷臣方议召公，而公卒矣。故闻其讣者，咸为之感伤焉。
　　公风度凝重，廉静慎密，一室萧然，图书自乐。居京师不妄造谒，世以是重其学守。文字驯雅，诗飘逸有盛唐风，存于稿者二千五百余篇。又着春秋经旨若干卷，四书一贯若干卷，学者争传习之。公元配蒋氏，先卒，赠邵武县君；继室吴氏，封邵武县君，亦卒。子男六：近仁，早逝；次模、枢、梓、杞、槚，皆业进士。女三：长适上官文本，次吴国瑞，幼在室。公事詹夫人尽孝养，每欲辇母之官，夫人不忍离乡里，公数以省母在告，世称其孝焉。尝访得严沧浪故居，将筑室共斗岩祠之，弗果。今卜葬密迩其地，诸子尚能成公之志欤。铭曰：
　　闽居东南，山川绵邈。士处隐约，如玉蕴璞。海宇为一，文教猬兴。乡有硕儒，来师来承。岁月其徂，耆旧日替。国无仁贤，孰与共治。设为贡举，网罗羣才。无间迩遐，崛起草莱。英英黄公，博雅温厚。和气所锺，惟闽之秀。冠衣楚楚，入对大庭。周旋雍容，蔚有典刑。历游清华，编摩信史。公于春秋，深究厥旨。总齐郡学，振兴皇风。祁祁多士，礼义唯恭。世皆谓公，宜教冑子。年踰知命，遽止于此。士思公学，心其好而。嗟尔闽人，室岂远而。

　　△朝列大夫监察御史孟君墓志铭 

　　至元五年春正月，翰林修撰孟君擢拜监察御史。是春连日大风昼晦，君帅同列言：「当修省更化，以弥天变。」章上不报。会台檄君巡视河防，南至汴、颖。秋七月，还过其里，即移疾上印绶。使屡促之，坚辞不行。未几疮生于臆，以是年冬十一月七日卒。踰月，余自维扬北还，闻之，吊于其家。其弟沂曰：「吾兄之葬尚未有铭，子与吾兄同游成均，同官翰林，交义最笃，其为之铭。」
　　按君讳泌，字道原，世家陵州。曾祖佑，国初为某官，将兵保其乡邑。祖郁，不仕。父秉彝，某郡教授，累赠秘书少监、平昌郡伯，轻财好义，喜交当世名公卿士。君幼受学于其父，志尚荦荦，与常儿异。年十七，侍故御史中丞许公师敬游京师，补国子员。能倍文，暗诵经训，师友异之。久之，以积分中高等生，补国学录，又举至治元年进士，除冠州判官。政余读书不辍，入翰林为编修。时天爵为典籍官，东平王公士熙治书中台，辟天爵为掾，以疾辞，寻用君为之，果以材称。未几，复入翰林为奉文字，从幸上都。还，以父忧去官。服除，调汉中廉访司经历。宪使与其副不和，君赞画无事。岁余辞归，召为修撰。中书辟删订条格，书未及进而迁六察。君为人谨厚不妄言笑，可任以事，自免丧家居，数年不事进取。及被召，士始相贺，皆谓君且大用，而君亡矣。呜呼，岂非其命也夫。
　　君享年四十有五，葬州西南某原。母平昌郡太君郭氏。娶戴氏，赠平昌郡君；继李氏，奎章阁承制学士泂之女，封平昌郡君。子男某、某，俱幼。女适王某。铭曰：
　　士方志学，期于有为。或负其能，弗偶于时。君仕中朝，名声祁祁。端车正辙，孰柅其驰。我铭玄宅，尚识深悲。

　　△元故广州路儒学教授傅君墓志铭 

　　至顺三年，新喻傅君与砺挟其所作謌诗来游京师。不数月，公卿大人知其名，交口称誉之。蜀郡虞公、广阳宋公方以斯文为任，以异材荐之。会今天子即位，诏遣使者颁正朔于安南，以君才学为之参佐。受命即行，至真定驿，启制书观之，上有王号。君曰：「安南自陈日烜已绝王封，累朝赐书皆称世子，今无故自王之，何也？」使者疑未决，君独请行。至都堂白其事，宰相大喜，立奏改之。安南之人往往以中国使者不习其国风土，多设谲诈以绐使者，至是君一一用言折之，彼遂詟伏，不敢相侮。或郊迎张宴劳众，或盛饰侍姬侑酒，君皆却之，曰：「圣天子遣使者来，所以宣布德意，不当重扰远民。」至日，世子出郭迎诏，帅国中之人共拜听焉。明年，安南陪臣执礼物来贡阙下，君以功授广州路儒学教授。湖南及广西帅阃争欲辟君为掾，皆辞不就。于是缮完广之儒宫，复学田若干亩。未几，遇暴疾卒，至正二年三月某日也。
　　君讳若金，与砺字也。其先由相州因官家湘潭。唐广明初，避乱再徙临江，遂为新喻人。宋川陕宣抚处置使爕有子曰雱，绍兴初假工部侍郎使金为通问使，生新兴令纪，纪生循州倅元余，元余生韶州守君平，君平生司户价，价生颐，颐生朝奉大夫实之，实之生曲江簿允迪，允迪生明可，是为君父。其母胡氏。君赋质清美，自幼为诗，出语惊人。弱冠游湖南，宣慰使阿荣招延于家，宾主吟咏不辍。久之，荐为岳麓书院直学，即弃去。卒年四十。两娶皆孙氏，无子，父命以弟若霖之子德麟为后。二女：宜男，宜弟，俱幼。将以至正四年正月十二日葬新喻擢秀乡玉隆山。君学长于毛氏诗，尤喜汉、魏、盛唐诸作，其诗数百篇，多可传诵。及使远方，果能以专对之才称。宜有铭。铭曰：
　　士之穷经，本以致用。诗三百篇，有谕有风。达于从政，专对四方。其或弗能，空言奚望。傅君言诗，上本风雅。汉魏盛唐，作者之亚。持节侃侃，佐使南交。言谕远人，玉帛以朝。我述铭章，纳于君墓。后生学诗，勿溺章句。

　　●滋溪文稿卷第十四 

　　碑志八 

　　○碑志八 

　　故真定路儒学教授节轩张先生墓碣铭 
　　安先生墓志铭 
　　姬先生墓碣铭 
　　内丘林先生墓碣铭 
　　故处士赠秘书监秘书郎乌君墓碑铭 
　　焦先生墓表 
　　濮州儒学教授张君墓志铭 
　　故静观处士刘君墓碣铭 
　　张文季墓碣铭 

　　△故真定路儒学教授节轩张先生墓碣铭 

　　至元季年，桑葛专政，势倾朝野。亲戚党友，布列藩方，忤恨睚眦，輙中伤以危法，中外震栗。燕南宣慰使八吉，桑葛之妻弟也，恃势为虐。郡县官属闻京师为桑葛立石颂功业，于是亦为八吉树碑，以阿其好。故节轩先生张君方为郡学官，众以碑文见属。先生正色力谢却之，度不可居，即归田里，一时士论莫不重其风节。其后桑葛败诛，八吉亦相连坐，而碑遂焚毁。先是稾城有大儒曰王公若虚，仕金季，直翰林。崔立劫杀时相，而党与请为立建碑表功，訹王公铭之。公曰：「作之则坏名节，弗作则死，孰若死之为愈。」竟辞弗作。先生与王公生同里闬，习知其流风余烈，故识见之卓能若是也。呜呼，士大夫以文章名世，当有学识以立名检，况金石之文，义近于史，可以易为之乎！若先生之潜德高行，可不铭之以表见于后世乎！
　　谨案国史院编修官董君士廉所述行状，先生讳延，字世昌，家稾城之故邸里。幼尝与羣儿戏水滨，众泅于水，先生独不为动，俨然如成人。元帅董公、王公见而奇之，始令肄业于侍其提学轴。既长，学文于李翰林冶。先生禀赋既异，用力清苦，问学高出时辈。我国家既一中夏，乃用金、宋贡举旧制，试士中选者复其家。先生两试于乡，初以明经擢前列，又以词赋冠多士，而声问日益彰矣。故相董忠献公经略山东，辟先生为统军司咨议。时李璮初伏诛，先生与参议高公逸民请宥胁从，以安东土。无何，以亲老辞归。久之，礼部尚书赵公椿龄复荐于朝，遂除真定路教授。
