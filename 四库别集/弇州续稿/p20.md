<!-- { "loadSidebar": true } -->
　　张公一生江海客别余欲渡钱塘东镜湖湖头采春色山阴道上梅花风直从明海探出日别炼赤堇为长虹钱塘幕府髙刺天其帅司马公宗工相留十日布衣饮知尔不哭回车穷此时定笑玉生癖土室僵卧如袁公有足却依兀者坐得句总让钉铰工大鹏九万鷃一尺若语逍遥无不同
　　
　　书癸未二月十九日事
　　
　　正月二十雷击人却脱岑牟汗如雨后先大地皆冻裂白日阴森一百五二月十九雷转急忽漫同云雪花吐似应黒帝宴白帝祝融击鼓玄冥舞辛五醉揷琼瑶花滕六怒肩霹雳斧桃李抽萌不敢发龙蛇误出仍遭侮昨者七月十月风修罗两掌翻天宫千艘立没万室尽鱼腹饱人人腹空遗黎宛转荆棘底吟饥忍冻如酰虫催征不顾闾井赤鞭挞但诧公庭红吏民日望黄纸诏一字不济闾阎穷蔽亏星曜已徃事调爕寒暑将来功中天一轮方炯照尔曹勿令尘再蒙呜呼尔曹勿令尘再蒙
　　
　　自松江返孟孺印上人同载将登泖塔而为陆伯达所误迂道迫暝始抵泖口垂渡大风骤作维梢久之兴尽而去赋此解嘲书付寺僧
　　
　　陆郎妬我游泖塔孤棹立作襄城辙虽然暝色欲尼人犹可穿波觅初月亭亭乍耸青莲花黯黯如探黒龙穴风轮鼓浪浪拍天地轴欲裂天无权雅无神足到彼岸可有凡身超四禅长年夜分报风止谢叟兴尽呼回船小孤亲擥玉笋白老足数踏金鳌颠归来但诵十六观耨池窣堵俱眼前曼殊室利为余语多寳塔傍觐龙女袖得摩尼无价珠他日湖心宻相与
　　
　　故令尹闗中王翁修西方业而滇南王太学持即心之说胜之颇成龃龉寻太学入谒博士选将行余呼酒与息诤而别
　　
　　闗中王翁慕乐邦焚香礼诵朝暮忙两儿计偕从放落一媪牵衣任夜长滇南王生拍手笑翁岂欲产莲花房野人心净佛土净有口不复挂西方问余谁者得衣钵余亦左袒滇南王忽然别我向亰辇谒选且赴中书堂蹇驴席帽辞江乡此时闗中意气强逺公破例沽米汁留与彭泽同一觞天宫人世俱茫茫它年但坐青毡破不妨归去无津梁
　　
　　康生时万将归云间出此纸求识别援笔数语不复能论工拙也
　　
　　康郎白晳美少年卧病憔悴春花前生门灭户了然识纸帐筠床长独眠人间万事尽灰冷惟有一死当胸悬有书不读产不问药垆茶鼎恒周旋老夫见之为然辘轳刼尽天地壊学得长生翻可怜近闻衲子时留连东方阿閦西极乐举头慈氏兠率天我佛诱汝生攀援莫作有为莫坐禅两粥一饭顺世縁无镜即已休磨砖
　　
　　初传有麓阳陈山人道易非常者忽见访小饮且谈卜筑汝宁之乐歌此赠之
　　
　　六年不覩陈季方数有消息传非常总未骑鲸吸江汉岂能乗月照屋梁天水尚书数行至似云买田栖汝阳使余忧结顿已解毋那巷语仍蜩螗今年六月大剧热支头白石弇山堂松阴漏日时到地忽有剥啄惊羲皇长须孟浪挟刺入一老褦襶随踉跄宛然河北病伧父渐看渐识喜欲狂中厨已办暖竹叶稚子尚欲施桃汤寒暄咄咄仅数语但道身在百不妨嗫嚅盘躃态如故囓决卷波差更强阿奴生计夸较可低畴种秫陂鱼防深秋枳道梨枣柿薄暮喧食鸡猪羊方朔怕饥汝怕饱何必揶揄燕市傍为汝屈指仍商量无家莫问樊寿张（樊常侍为君买田宅故云）有社莫傍许子将（子将汝人多臧否）尚书大树足荫汝岁寒秀色能青苍吴门处士多失职鹢首如蚁趋钱唐安能局蹐守一方壶中酒尽长揖去男儿得意即故乡呜呼男儿得意即故乡
　　
　　弇州续稿巻十
　　
　　●钦定四库全书
　　
　　弇州续稿巻十一
　　
　　（明）王士贞 撰
　　
　　○诗部
　　
　　△七言古
　　
　　长歌送赵良弼太宰归汝
　　
　　汝南夫子赵荆州赐金进秩何优优绣衣入领中执法符玺再帅东诸侯俄闻特拜叅衡轴时与山公计除目雅操都无暮夜金清标总是丰年玉五十鬓边无一丝尚书八座表留畿上章解绶苦欲去再屈温纶始放归谢客时称饵芝术别与天公乞私日子将任作月旦评叔寳故少膏肓疾暎门榆栁遶秫田农耕社酒春绵绵僊行桥上好策蹇鸿隙陂头寛放船蒲轮轧轧当公前欲断不断功名縁封侯拜相晩来事何足道哉黄颍川
　　
　　白龙叹
　　
　　白龙直上一千尺返照鲜云照如射九衢万口同一讙塍底禾头黯回色夜眠可闻声打荷晓起未见江増波眼中无晴望汝出不能行雨可奈何呜呼不能行雨将奈何
　　
　　后白龙叹
　　
　　去年黒龙挟黒风万室中夜随波空今年白龙戏白云禾头不救赤日焚彼何暴虣此何愞有水不洗天公眼汝龙沾沾犹自多江东流殍将奈何呜呼江东流殍可奈何
　　
　　题襄邸万花深处
　　
　　片片红云拥朱毂宫花万树看不足笑杀淮南一丛桂肯输梁苑千茎竹当年设醴雪宫西醉来欲作花下迷内园小儿金裹帻犹记山公白接■〈罒离〉
　　
　　王上津季问生好佛以九日礼昙师化靖出沈嘉则长歌见示求赠言走笔应之
　　
　　不覩孝亷面唯闻孝亷贤为母两弃官月俸不请钱中年厌家贪佛日听讲楞严终十帙饭僧或下宾头卢礼诵未究波罗蜜九月渡江叩净居问我请示昙师期汝心在汝觅不得天宫茫那可知毋听沈郎梦中语嵩少峯峯碧堪数但令面壁三两年自有懒融来证汝
　　
　　答赠云僊老人兼伸鄙况
　　
　　君侯行年三万二千日頬如桃花髪如漆黄童口吐微妙音素女手授希夷术一岁两枉漓江鱼问我容鬓今何如毋论平子盘玉报许授淮南鸿寳书荷君未面伸契阔少小酰鸡瓮中活自入维摩不二门肯从贤圣求解脱
　　
　　戏作
　　
　　广陵道人秃其首叅同悟真无不有太史低眉袖金赠问我何为閟若口一言尚堪海大鱼再语便作黔之驴从它注脚从它作（去声）祇是前贤枉著书
　　
　　送沈纯甫尚寳北上
　　
　　纯甫自捧金鸡赦归奉严亲五湖社闭户初怜此身得傍人再讶除书下毋论当路急需贤我自凿坏犹劝驾繁霜臈作吴门氷劲节与之斗崚嶒畴当鼔枻如渔父谁不呼舟并李膺此时绛灌须辟易此际屈贾仍冯陵承明玺郎初儤直万里天颜今咫尺臣直转彰人主仁君肥却虑吾民瘠光禄艾卿赵宫赞握手生还玉门色赵子夙昔同襟期艾卿亦忝文字知但令朝着有三益容我衡门歌四维君不见发弩徤儿纵鼷鼠又不见埋轮使者宁狐狸丈夫有才莫小用他日舜世肩皋夔
　　
　　酒间歌赠益卿先生督蓟州诸军
　　
　　虎头不以丹青闻亦不愿策词场勲飞而食肉万里相直与禹迹穷风云单书立偃鲸鲵浪尺棰能穿虎豹羣扫瘴铜标伏波塞挥炎羽扇渡泸军舌端芝草九光色腹里龙泉七曜文有酒时夸北海相无钱却爱信陵君辅吴将军张子布每推元叹叅幕府钱塘徤儿裂肝胆北平飞将归肺腑万户侯章许谁夺五单于颈唯吾组纵横巨笔抹燕然罩歴长绳贯元兔天下英雄尽公等老夫楚服甘龃龉壮心几遣唾壶缺侠语终为蒲团阻酒阑听汝歌都护乌鹊翻呼曙星吐似闻书记礼曹丘莫令但奏渔阳鼓（时子念在坐君约与之渔阳）
　　
　　送光禄卿顾行之之留都兼简袁司空陈银台
　　
　　邵公清标冠人羣仲举抗志排天云龙江江水将洗眼日夜盻尔成三君翘材馆人爱推毂吴会邻邻毂相续君不见淮南丛桂反招隠移植钟山满郁馥勿怜憔悴一枝兰也要微香媚幽谷
　　
　　送李使君旬宣金华部分赋得东海
　　
　　绣幄霓旌映娄水父老揖余向东指此公自领符节来海不扬波三年矣金华僊嶂迭芙渠叱石穿云兴有余回首扶桑日出处可能还记鲁连居
　　
　　醉歌行赠别吴明卿记与明卿别二十五年矣舟行二千里而访我作十日平原饮于其别也情见乎辞
　　
　　君如吕安忆中散二千里外轻一面我如廧女待成季二十五年如过电无论心腑利断金各讶头颅白于霰爱弟频倾澹圃尊三儿递设弇山宴河豚虽老乳尚新石首非时玉初剸鹅津水酿鸭头碧虎丘荈压龙芽贱为君鼓腹受杯斚为君破戒呼笔研更有牛耳持赠君灰心不作城濮战栏边木药丛几团溪角桃花委千片即令醉死亦不辞人间此人宁再见
　　
　　赠王行父行父稚钦先生犹子也而师事吴明卿为文
　　
　　王郎买舟千里来相诣开巻珠玑光照地不见竹林狂客阮嗣宗得见阿咸差足慰武昌以东建词坛吴叟首歃汝捧盘齐安赤壁一时快郢里白雪千秋寒三闾沈湘九辨作古人未解今人乐病向维摩乞赠言不二门中无此药
　　
　　有感
　　
　　转轮圣王招不起阎罗老子呼即去人言此去无柰何我道死处为生处苦县仅开荣辱根竺干始究去来趣记取湛然一点圆莫遣枯藤束枯树
　　
　　喻杭州邦相寄我长歌适李郡山人在坐倩作西湖图报之而系以一诗
　　
　　明圣湖头月如璧写出两髙三竺色词人水调学温韦醉守风流胜苏白夜深探得骊龙珠破我禅榻江门孤莫言罔象浑无用也解从人倩作图
　　
　　歌赠大宗伯袁公抑之七十
　　
　　尚书自起东山卧三月三台衮衣过冶城独湛氷壶色大桁不受风尘涴烟花二月明堂深是时君王在左个未悬大夫东郡车且隠常伯南宫坐忆昔金闺并通籍汝鸣朝阳谁敢和龙颜乍为尺疏回鼠胆惊从一时破青衫举国望风彩绛帐诸生承咳唾不斋偶成大常醉没齿已分首阳饿相君躭躭日虎视安能使汝终轗轲天上征书凡几下眼前遗直唯一个岂惟公望重耆硕予亦婆娑成老大鹏扶鷃息夸各适蝇利蜗名爱偏挫二十四考今甫始万八千岁谁独柰投分窃比松栢坚有诗肯随燕雀贺异时真有抑之篇（公字抑之）为箴百岁武公惰
　　
　　太宰梦山杨公谓不佞为作桃花岭歌未有以应也今年春以书来云客至吴中册有子二诗然而非子诗也能竟恝然乎哉适晨起行药小径落红狼籍忽有斐然之思因遂成一歌寄公不知其能胜二赝诗否要之落句狂语彼固不肯道也公以为何如
　　
　　寂莫探武陵原喧莫游玄都观武陵渔翁不再入玄都道士倐凋散谁能衷此喧寂间大隠小隠居其半闗西夫子卫水濵自言避宦非避秦亲从青帝借元气要与黔黎共此春生憎蔷薇好齰指肯学河阳斗侈靡开时髙岭绣成幄落处清波剪为绮露井毋令僵李疑渡江不用团扇辞无糓何劳神处守有露从寛么鳯栖落落条风散初燠主人卯睡酣意足上树猱轻一百回流霞鲸吸三千斛君王束帛贲丘园葵藿倾阳奉至尊忍但无言向蹊路宁容手植满私门方朔西来踵龟坼揖余分赠瑶池核欲识它年结子心功成拂衣种即得
　　
　　甲申冬十二月十三日
　　
　　长安东风散木稼徳星荧荧照江社五年南阳思卧龙一日中国相司马父老能追弘治日斯人岂出三原下即看凡羽羡葳蕤坐使饥乌亦喑哑笑呼诸儿煨榾柮团栾且说升平话
　　
　　其二
　　
　　未央玺书东南驰天下万手皆齐眉不将两字詈文仲直向千秋歌子皮乃知金陵朘元气祇为冻水标明医圣王威庆与天合焉用区区梦卜为一蛇上天一蛇蛰即死不爱春雷知
　　
　　孟春三日志事
　　
　　古人不逢范希文今人却覩天水君白简何能避緑盭一丝力欲回千钧自从圣主赐环后海内洗足趋龙门争嘘舌津闰月旦旋窃眼色为风云致君尧舜在早晚慎莫便使巢由闻
　　
　　其二
　　
