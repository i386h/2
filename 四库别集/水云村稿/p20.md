<!-- { "loadSidebar": true } -->
　　镕台天近寳光上映斗间辩幕地遥金跃归冶内幸在六路提封之数敢私一陶播物之恩冐然呌呼冀于造就窃惟士皆欲附名世人必有待先容元献知遇希文端自沂公之汲引欧阳奬进介甫亦由子固之推扬气类一时风流干载乃若说项旣无旁噪荐韩又乏里言不自陈之其谁知者某素短竒谲空持拙迂读圣人书颇亦识其大者登进士第乃以困而得之每嗟万物之皆尘当思一命之及物入芙蓉府孜孜备竭忠劳问桃李蹊落落浑无主意当路虽加之刮目选坑岂易以腾身洪惟崇台所统几半天下凡我属部相与求入彀中矧荐额素寛宜痴心有望因念曩奉秋风之檄尝幸获亲霁月之晖官烛风帘尚忆夜堂星聚寳储玊节或怜幽谷黍迟虽隔龙猪妄希鸷鹗都大寳谟典型诸老经济通儒入登农雁之司月班清峻出总圜府之任驲传光华宸旒渇想老成笔槖将还严近尤笃同袍之好常恢推毂之仁遂及我私愿窃有请亦既在鸢飞鱼跃之内所愿附牛□马勃之余吕公为相善用人傥垂恩而东拔何蕃正色不从乱誓尽节以报酬吁天而言指日以竢
　　再举谢段知军
　　朝廷右文聿求竒士郡国论秀又及陈人秋风姑慰其寂寥春色顿囘于顦顇虽非差事敢废谢言某起从单寒妄慕高逺更生昼观书夜观象心实忧时武惠左执印右执戈志期用世虽尝充宾而观国未能换骨以成僊念壮夫工篆刻之词聊复尔耳以科举妨义理之学岂所欲哉掲元龙百尺之楼聚邺侯三万之轴交韵人胜士竞勉以千载而自期游名山大川亦深思一试之可厌徒以亲年逾迈已志未伸从容随战蚁之尘慷慨动落雕之兴汉将军出塞漠幸尔成功唐学士登瀛洲居然充数换醒十年旧梦彉开万里修程疏景暗香问逋仙之无恙红尘紫陌笑刘郎之又来虽曰侥逾距非竒特判府真循良守为君子儒平易近民四境相安而成俗忠信劝士一榜多见于得人明扬韦布之精神勇赴衣冠之期防某敢不力惩奔北期趁图南窃慕昔人谓温饱非平生之志所冀异日愿功名成逺大之猷耻循嗫嚅姑陈梗槩
　　谢监试通判
　　圣主摉贤择新进士魁儒防试得旧门生昔未尝造请于公庭今亦非称谢于私室漫循彛典用挚斐文某起从防鉏误学书剑抚六经陈迹厥有深思争一时虚名每成自笑早游场屋尝辱鉴衡方执鞭属櫜而前自分禹门之鲲化及弃甲曵兵而走竟作宋都之鹢飞盍归来乎短檠可奈何兮长铗以科举妨义理之学夫岂本心如壮夫工篆刻之词亦怀媿色适别车之来涖喜广厦之可依子来见我乎岂不愿亲于臯坐人言可畏也苐当力戒于田所恃堂下见蔑之心不讶庭中无愈之迹
　　谢州郡劝粜差充佥幕
　　倒廪应公家之急幸逭严诛走檄假议幕之荣猥叨华奬增户门之辉映动闾里之传夸顿首凝香笺心衔里某深居山泽薄有田园颇慕少游称善人故毎奉太守都吏之条教莫效鲁连为国士故惟听里胥亭长之指呼思先世剏业之孔艰凡平日奉公之尤谨有来使命谓乏军储俾为实粟之图以继泛舟之役人非卜式焉得输财而助边世乏子文孰肯毁家而纾国况旴南当千里旱而后彼田间无三年蓄之存宁有积仓可供公廪然而良二千石薫然如召父之慈福十万家乐只歌岑君之化当酌缓急通融之谊式昭公私体恤之心顺流而东非有万□连樯之献从天而下遽膺一纸十部之班俾由民伍之卑径齿议曹之末惟通有无于上下之际本皆职分当然若论施报于官民之间殆似等威不辨固知忠信所以劝士然而名器不可假人虽则浮荣宁非竒事判府诸王孙之贵介郡刺史之循良来临小有洞天成渤海颍川之化重见太平官府如元康地节之间偶当郡计筑底之余深轸军食乏兴之虑命之输粟褒以泛莲某袛服宠光永铭恩纪清香画防如今足庇于震凌茅屋苍苔从此甘安于耕凿
　　混补试中谢运使陈吏部
　　雪案臞儒低徊场屋星台肤使吹送桥门借桃李之恩光采菲葑之下体抠衣往谢衔袖具陈于惟我朝度越前代六馆突兀率聚养于英豪三舍选抡多贮储于公辅十四圣流传美意几千人成就大名逢明主之右文辟贤关而升俊十行下诏数路得人宜求博达经世之儒何取椎鲁不文之士如某者风霜容顇镫火梦孤壮志激昂颇亦自矜寸管流年晼晩居然坐阅千颿精神疲敝于三日之文意气销沈于四诗之学蹋秋槐共已屡折僊桂以何艰窃尝泣黄巻而问天悔不买緑蓑而耕雨伤嗟垂翄羞缩中眉适公朝之议欲广羣材举成均之试悉归诸道既省买珠之费孰无献玊之思扁舟下旴母之江斗酒上滕王之阁挟书□而贾勇整文陈以前驱弄翰操觚颇识诗人兴致之逺造车合辙敢期有司裁鉴之精正怜寒谷黍迟忽觉冷灰豆爆便辞下土径到钧天矧叔侄之竝游尤朋侪之共赏太学生辞家射防谁启亨几清诏使揽辔登车实司文炳风雷变化星斗光芒都运吏部三山魁杰之儒四海耆英之老号佳吏部盖尝集北斗而骑麐为健监司方且邀西江而活鲋追忆当年鼓箧许令此士传衣俾小草之出山同菁莪之在沚某敢不磨厉风操腾蹋天庠念骑省故家虽粗习文章小技入古灵荐稾尚勉思节谊大闲
　　贺宰执正旦
　　三朝元防将囘青籥之春四近辅臣独侍红云之表协扶熙运丕辑蕃禧某官气钟阳和名掲昼日谋王体断国论蚤简宸究皇仪展帝容独持政柄亲被银罂之赐永观金鼎之调某行即解摩及逢换厯千林有喜窃自叹于嵗寒一气转钧尚密囘乎生意
　　贺侍从正旦
　　风转青旗嵗又逢于作噩云连紫禁班独峻乎文昌伟魁杰人膺炽昌福某官胷中太极笔底阳春金玉珂密连芳于法从银罂翠琯亲拜赐于君王巍步星辰早施霖雨某解麾将代换厯有慙芙蓉不向于东风自怜顦顇江梅愿依于朝露尚借发生
　　囘太守惠夀词
　　露电余年宁复久生之羡宫商雅韵宠贻初度之褒借卫防垂光添门弧喜色判府儒雅饰吏平易近民鳯凰行集于颍川欢传召玺龟鹤相期于夀域特制新腔句丽阳春气增晚莫萧萧白髪忽闻正始之音寂寂红牙难品清平之调某苐瞻凝燕莫效续貂少太公三年自知耄矣颂鲁侯千嵗还以报之冞积感曷抒谢语
　　谢郡宴致语
　　一牛横笛方欣受许子之防千骑专城乃辱设穆生之醴荷君侯宠遇觉樵牧传夸判府东阳文章之家西京循良之吏秩中二千石试皁盖之行春胷有百万兵报红旗之破贼既肃清狐兎亦安集雁鸿适带裘整暇之时宜尊爼从容之乐谓古者存问遗老盖敬高年谓诸侯不臣寓公特加异礼肆启黄堂之宴倍添白髪之光挥哲匠雄文托伶工俳语从太守游而乐欣聆歌管之和均笑山翁醉似泥不觉纶巾之倾倒
　　贺钱守生辰
　　天开瑞节月纪诞辰入千嵗为春式占遐筭十万户受福丕霭欢声适又对于埀弧行入跻于持橐某僭陈颂语阻缀贺班欲永歌之恐难入红牙之拍为此诗者愿常观緑鬓之新
　　囘黄堂长投献
　　捧檄録囚暂寓歌之治峩冠枉驾遽同翰墨之盟便相忘一见之初真不啻三生之遇有文相接陈谊甚高堂长丰骨昂藏词华竒怪宜州太史之裔必昌于诗南丰先生之乡忽有此士谅欲黼黻乎王度奚为领袖于湖庠嬉笑怒骂皆成文章何轩腾之小晩趦趄嗫嚅羞处汚薉信抱负之不凡见诸公咸称之谓一第特溷耳孤镫窻下毋忘黄卷讨论羣玉峯闲曾掌丹铅防勘某朅来折狱虚枉贻缄相遇邂逅而子偕臧知为善士多有平反而毋必喜自愧古人虽即言还尚图往谢
　　谢陈总领惠夀词
　　年华尚晩痴顽恋驹隙之隂韵语生春流丽援鹤山之谱交情无斁初度有光总领户部魁儒嫡传王人雅望书破万巻毎铸出伟词文成一家独埽空众作游戏小有丹霞之镜归来甘泉上雍之班兴念陈人适临生旦度尊前白雪溜亮宫商剪水上浮云淋漓翰墨华哉短韵期以长年某方祷山川莫垂弧矢传来乐府虽难期铜狄之龄流入教坊应可品玊箫之调
　　通判囘诸县贺满考
　　共千里月愧莫积于年劳飞五朶云辱过褒其嵗最防成幸矣称贺宜乎毎惟迟钝之踪深负平分之寄汤火交迫苐怀玩愒之羞泉石自佳宁有啸咏之乐蹉跎累日侥幸及期敢图宰邑之贤特轸同僚之谊念司马青衫老去幸免旷瘝辱谏议白绢飞来曲相奬饰九顿圭诵一意篆铭苐既沗郡股肱正自赖公羽翼动陶园松菊之兴尚逺戍期借潘县桃李之春允资寅协
　　招陈总领防
　　夙幸登门毎厪县榻天下士惟陈正字信足当涪翁之言山中友劝老东坡久欲效黄人之饮兹卜月圆之夕正逢秋立之期泛埽行窝欵延都骑愿振飞霞之佩庶聆屑玉之谈
　　囘罗检阅求书入京
　　猥荷深情宠贻妙语志在千里喜将赋子长之游文成一家初何待孔融之荐意者游戏翰墨居然宠畀琳琅检阅昭谏诗材公逺仙韵城南镫火颇闻警悟于昨非笔下波澜时见流传于近作破除湖海豪气亲炙文章巨公然且自怜虞翻之屯恨无知已盖有争说项斯之善惜未逢时乃今不惮山川阻修而欲往观京阙壮丽脱頴而出诸公定放一头挥翰如飞即日防逢具眼某素加心敬苦恨力微窃幸有志之竟成敢不以言而为赠辞家好去未湏动庄舄之吟得意归来定见佩苏秦之印薄相从臾未冩绸缪
　　贺翁中书知贑州
　　诞膺温诏出镇巨藩岳牧用词人辍红药苍苔之步儿童迎太守囘玊虹翠浪之春千里宅生万物吐气某欣闻涤篆莫遂拜庭顾比辱于贻笺且重厪于致馈敢因庆语就控谢衷送司业酒钱自惊暴富依杜陵夏屋犹赖庇寒
　　代谢送物赴试
　　浪游南浦正怯望洋送上西雍猥厪借润璀粲饯行之贶殷勤助噪之言拜嘉堪醉于潋红贾勇无愁于曵白苐惭不振恐负相期仰天大笑出门吾无患矣入学孙业鼓箧君其许之感戢未央敷陈曷既
　　代贺赵京尹生辰
　　铜陵石磴之地清实钟间气玊露春风之秋早喜际诞辰爰集懽声肃陈善颂某官斗间瑞采天上灵根都民腾前赵之歌尚思神政诗人咏保鲁之寿永重宗盟春动防庭恩来紫禁某幸依仁里盍诣庆闳属方倚于药鑪遂莫扶于夀斝进长生曲虽媿非白雪之音祝不老僊愿永见朱顔之润
　　代送车新昌赴任
　　鼎来迓骑趣驾飞鳬花景一帘坐想弹琴而治芝亭百里又传制锦之新靡待政成即闻诏召某莫陈祖宴辄贡赆仪因缅思乎旧游怅已成于陈迹媿无遗爱顾扬秕之怀羞傥有余情尚匿瑕之是望
　　代邹倅任满经从招防
　　海沂歌满行趣簉鹓泉间地佳小烦驻马方欲少叙子孙之好讵容弗尽宾主之情辄拟诘朝僭邀卜昼作文字饮虽无楚舞劝酬待老成人定有萧规授受愿言临贲用笃交承
　　代囘乡举诸贡元
　　独提健笔伟新刃之发硎勇夺荐书俨轻车之就道盛传秋防大防旦评某人经明行修声飞实茂【赋云赋声摩空书眼如月】品流高胜信红泉碧涧所钟意气豪雄以黄榜緑袍自许已防横鹗防应防龟某沗此分麾幸哉劝驾辱峩冠而枉顾惊衔袖之暗投希夷谓天地间无全名所愿力培于逺业挺之云科举外有理学幸毋自足于斯文相期者深是所以报
　　代囘漕魁赵主簿投谢
　　名芳镂牒伟甚仇栖文压镇防居然祢荐喜报冰台魁防祥开天陛胪传判簿学入几深文多神变被飞龙新渥早列簪缨慕题雁荣观克勤笔砚若昔名父尝夺儒科景运又逢戍年世冑定登甲榜重书淡墨真同辽鹤归来穏趁飞黄行见溟鹍直上某猥厪临访虚辱谦词云云
　　代邹连州经从招防
