<!-- { "loadSidebar": true } -->
　　秋风落尽千林叶恰似并州快翦刀香冷洞房归未得一明月读离骚
　　奉答文潜戏赠
　　补之
　　倦游年少忆安巢归梦尝慙断织刀【原注引乐羊子妻何氏断织事】老去周颙虽有妇黄经对几夜骚骚
　　肇
　　邓子词锋鲁孟劳刜钟剸玉尽铅刀风流陶谢枝梧困击节期君仆命骚
　　忠臣
　　老攻诗恨不高苦心错玉与砻刀正如天禄秋风夜剔尽寒灯着广骚
　　再谢周颙之句
　　耒
　　烟飞小玉吴王国柳暗朱楼铁瓮城见説周颙经案外亦闻荀粲并牀声
　　忠
　　眼看秋鴈歌汾水心到阳闗唱渭城郤被维摩居士笑海潮音作断肠声
　　补之
　　秋月照歌淮上舫春花引醉福昌城何如阊阖门西北卧聴秋风枕畔声
　　小诗戏无咎
　　肇
　　吴山楚水未忘懐暮朝云恨已乖纵免摩伽能毁戒未妨泽室防于斋
　　补之
　　文书盈几法筵埋香火秋来愿稍乖得似鹿门携手去定随绣佛镇长斋
　　己未春与伯时校试南宫同年被命者六人今兹西馆惟同伯时一人而已因书奉呈
　　忠臣
　　十载京师五校文竝游多已据通津再来更锁城西馆点检同年只一人
　　公麟
　　忆锁南宫防友文天梯相蹑看云津白头笑我成今日青眼逢君尚昔人
　　中秋月
　　忠臣
　　寂寥无声月停午蟾蜍通津堕清露明星烂烂今何稀美人荧荧隔烟雾
　　补之
　　秋风吹空鴈旁午长天无云月呈露为须清晓照清樽莫遣中宵生薄雾
　　辅
　　空谷秋寒同子午白月纷纷洗清露遥想灯花结夜愁郁金斗帐香如雾
　　与文潜无咎对榻夜话达旦
　　忠臣
　　书灯火夜深明外萧萧雨叶声对榻不眠谈往事紞如五鼓过严城
　　耒
　　灯花昨夜已分明更聴朝檐喜鹊声明日朱门闭空馆秋风骏马大梁城
　　补之
　　疎林小月笼明商颂琅琅夜半声邓子弓强殊未发欲驰桑本犯坚城
　　肇
　　穷秋天气少晴明叶风夜夜声应为幽人聴未足不教骢马出重城【原注时已奏号而御史不至遂畱一夕】







　　柯山集巻三十
　　钦定四库全书
　　柯山集巻三十一
　　宋　张耒　撰
　　表状
　　进大礼庆成赋表
　　臣伏见皇帝陛下即位以来事天治民防恭岂弟光被四表格于上下虽太母保宥一遵圣训而仁厚之诚不言而孚乃者肇见天地实陛下即位之初郊内自臣工外逹海宇于以观神人感格之际占信顺获助之騐前祀二日隂霰暮集俄而氛祲廓清星月明润将事之夜风伏不兴景气晏湿圆穹清明神祗来格于是乎在凡执事在列之臣与夫侍御奔走之喜动乎容和见乎声记曰福者备也备者百顺之名也天既顺之备孰甚焉帝之来格见于天时祭之受福见于人情臣幸执笔待罪太史实奉祝册天威咫尺亲见斋荘粹穆之容陟降拜俯诚敬兼尽臣窃喜太平之必至多祥之必集四方之民受福不疑奸宄作慝不禁而息谨撰成大礼庆成赋一篇随状上进虽不足以追配甘泉河东之广大盛丽然犬马之愚庶以自竭伏惟清闲之燕畧伫览观干犯宸严无任激切
　　代文潞公辞免明堂陪位表
　　合宫备礼方蒇事于季秋列位侍祠尚不遗于故老仰恩荣之优异循衰瘵以战兢伏惟太皇太后陛下聪明自天博厚载物左右景命已大济于艰难保佑神孙既聿跻于齐圣邦家康靖邪正昭明颂德告功既对天而不怍隆礼备乐念报本之惟时当鱼丽之时而物既盛多由思齐之圣而神无恫怨拥絶禧于二圣肆大赉于万方旷古上仪于今盛典臣乆辞屏着退伏里闾覩声名于垂尽之年受德泽于维新之政顾余龄之已幸矧召节之见临是宜防励造朝斋明就列而衰朽之质登降畏失容之诛疾病之余朝夕有负薪之惧与其失周士在朝之敬不若同尧民击壤而歌文物莫瞻梦有钧天之想精神未巳心为魏阙之逰
　　代文潞公辞免明堂加恩表
　　礼行郊庙方推报本之仁燕及臣邻皆获増封之锡恩虽縁于有庆赏亦恶夫无名惟是衰残尤为冐昩伏念臣朴忠一意际防四朝超逾等夷出入将相洎老休于乡社已位极于师垣何期垂白之余复相继明之运空心半朽乆自分于不雕十里已疲冀时资于辨道而岁月逝矣补报缺然惟知愧惧之无容夫何恩礼之加厚肆时大享兹谓上仪方天子致斋荘之严而老臣私宿卫之逸虽圣朝尚齿惟所便安而宠数非常更为忧惧已足矜荣于在位岂当同众以防恩伏望皇帝陛下时轸睿慈俯廻神鉴必欲寛残年之陨越莫如裁今日之宠光耄已及之虽终知其无补天其或者尚假息于余龄愿正已行庶无太甚
　　第二表
　　加地无名方抱战兢而莫处稽天未答盖縁诚确之罔孚尽而腹心再干旒扆臣闻亊君尽礼而臣独无趋拜之勤陈力就列而臣久渉衰残之境两无一可虽圣主曲为之优容日加三思顾国士如何而称报惟有稍裁其宠数庶几未即于颠隮而恩礼増繁光华防至既纾勤于斋祭又申锡其土田髙巳近危将必忧于陨越折而致覆亦何益于生成伏望皇帝陛下垂德乾坤收恩雨露赏行四海当酬可劝之功职备上公岂忧不及之禄实思危于居位非受爵以茍辞
　　谢得请表
　　不能与祭自怜衰老之无堪罔俾造朝更佩恩荣之从欲内循安便未免惊惭伏惟皇帝陛下龙徳光亨天仁覆露牲玉备物允若神人之和同礼乐在廷肃然祖考之来格祭则受福天且弗违臣猥以残年莫瞻盛事虽行不俟驾在常礼而有诛而老弗及斋知异恩之独厚苐想光华于天汉窃同欢忭于里闾
　　代张文定辞免明堂陪位表
　　明德惟馨方格神于盛礼相予肆祀俄赐召于老臣衰朽知荣兢惶靡措伏惟皇帝陛下嗣隆圣统躬致太平翼翼文王之小心烝烝虞舜之大孝季秋顺序方万物之盛多四方和来加多士之奔走祗见列圣裒对昊穹敞布政之法宫大明礼乐受丕天之景贶均被迩遐喜交神人庆浃夷夏凡执事豆笾之末或观光舆之间足为至荣可以无恨而况臣猥以屏退尚叨记存温诏在门外庭有位固愿闻舜韶而率舞瞻尧日以倾心而迟暮之余衰疲且乆筋力已消于疾病才冀尽年踈野乆放于田闾不足为礼当千载之接统自滞周南奉半夜之受厘莫趋宣室无阶防励惟剧飞驰
　　谢太皇太后表
　　稽留君命敢求免于刑诛恵养老臣不使劳其筋力仰睿私之从欲抚衰志以知荣伏惟太皇太后陛下厚德无疆至仁在上神孙临祭知保宥之圣功多士充庭见肃雍之盛德恩及草木喜同天人臣幸以余龄获逢盛典虽笾豆骏奔之事徒有心哉而礼乐大备之时为后死者岂其偶尔尚足矜荣
　　代范相让官表
　　不俟驾行既已驰驱而至畴若予采复膺考慎之求在明主图旧之意则深于愚臣陈力之义则过伏以二圣求治歴年于兹忠厚之泽足以传之无穷仁孝之诚固已格于上帝守此成宪底于太平加以左右辅弼之臣尽极老臣俊乂之选何图次辅之虚位乃复召臣于守藩兹盖伏遇皇帝陛下广度兼收至明洞照察其疲驽之不逮出于悃愊之无他意其先之教忠恐或老而更事责以来效用之不疑上副眷求敢爱竭尽而臣伏自深念固非饰辞形骸已衰心力随耗虽辅相重任不欲舎其旧而新图然衰疾交攻岂期老将至而耄及虽至仁之曲被顾公议之谓何岂无岩穴待招之贤朝廷委质之彦与之图国足以格天而臣已试之效可知将老之诚弥切不能就列辞敢避于再三因是得人功犹期于万一
　　谢宣赐厯日表
　　在昔哲王德暨鸟兽鱼鼈肆时治古厯象日月星辰既推歩以授人时又协正以观度惟盛朝之稽古盖列圣之在民伏惟皇帝陛下聪明宪天仁厚爱物顺帝之则既先后而不违使民以时无困穷之失所顾兹寒暑之节实惟衣食之原以臣职在承流恩叨颁朔敢不推风化之有本躬劝农耕顾畎畆之无知孰原帝力
　　谢钦恤刑表
　　岁举旧章虽谨有司之职诏颁列郡实皆天子之恩恭以圣人之于物盖本好生哲王之用刑初非获巳方天时之炎燠悯囹圄之系累涣发德音防及民隐伏惟皇帝陛下哀矜庶狱明慎用刑内修百度以肃权纲外推至仁以恵黎庶下念狴牢桎梏之苦必使饮食沐浴以时君恩及斯民命何有臣职当赋政责在承流虽未能禆圣代之措刑必使无讼而窃慕古人之为狱自以不寃
　　谢明堂赦书表
　　伏以宗祀于明堂既尽寅恭之志大赉于四海徧覃在宥之仁凡出照临悉周恵泽恭惟皇帝陛下尧仁若日舜孝格天法度修明既聿追于先烈号令寛厚已深结于民心肆明大享于合宫是谓严亲之盛节礼成有庆既赉予于善人德及无疆将陈常于时夏兴哀多罪囹圄涣然一空颁锡六师忠勇为之十倍丕冒出日罔不向风洪惟盛朝集此熈事臣职司牧养责在承宣敢不抚陛下可封之民镇以无事布陛下维新之恵期在措刑
　　黄州谢到任表
　　准告罢管勾明道宫落职添差监黄州酒税矾务者臣已于今年三月到任管勾讫防以矜其多病禄之仙圣之祠诛其积愆斥之管榷之任雷霆既震蝼蚁曷逃罪大责轻感深涕陨伏念臣粗亲翰墨笃好文词曽未窥其藩墙妄见称于流軰漫防宠禄颇躐等夷乆雠中秘之逸书与记汉家之故事入侍帷幄曽未岁时而疾病侵凌精神疲耗一辞螭陛两换虎符蔑闻报政之能徒幸养疴之便投闲置散于分为宜号寒啼饥其穷已甚方大明于淑慝固无逭于诛夷惟是齐安近在淮右虽薄加于黜削乃犹即夫便安非大明之烛幽顾微生之何恃兹盖伏遇皇帝陛下至仁及盛德好生谓刑以止邪用之初非获已而罪非极恶议之必傅惟轻遂致夙愆犹逃大戮臣敢不改心思过择地图新驽马已疲乆息锵鸾之望秋葵未陨常倾向日之心茍一介之有施终九死而无悔
　　黄州安置谢表
　　准告责授房州别驾黄州安置臣已于九月初三日到黄州公参讫率情而动盖縁不学之愚议罪惟轻上頼好生之德伏念臣僻迂陋学庸散材顷守汝隂实名长吏不能明义以自立乃敢狥私而致哀迹渉背公事非攷古果不逃于正论犹窃逭于严诛尚畀散官更居善地兹盖伏遇皇帝陛下聪明洞照博厚有容论罪必原其情用法每加之恕故令蝼螘少缓雷霆臣敢不祗服上仁深思往咎禔身以敬学礼必明从多士以立朝莫谐素愿问老农而学稼誓毕余生
　　辞免起居舎人状
　　窃以言动之职最近清光儒学之臣以为荣选臣孤贫晩进驽散薄材擢自选人寘之太学复天禄石渠之职首预选抡防金匮玉版之书两领著作功能蔑有屏退所甘加以冐昧史官颇糜岁月论次故事徒事简编何有贤劳遽叨奨擢浸阶华近入侍禁严内循弱质之易摇实惧多言之可畏敢倾诚恳祈止误恩免速颠隮更累乐育
　　任起居舎人乞郡状
　　右臣准尚书省劄子以臣乞知颍陜徐润州一次奉圣防不允所乞者臣伏以君父之命当即奉承尚敢烦言罪当万死臣秉笔史馆入侍禁严渐阶宠荣固愿冐昧然亲近清光而衰瘵败其支体论次旧闻而疾苦耗其心精常惧尸官安能称职义当自列敢避重诛伏念臣自患风痹今已五年虽粗支持而去年冬末因患疮疹毒气流注支节脚膝痛痹甚则屈弱乗骑拜伏动忧颠仆力加调养或可完安失今不治必成沉痼圣君在上仁爱兼容臣下得以言情卑贱亦思从欲伏乞除臣知颍陜徐润州一次庻得少就优便専意药物民社可以竭力俸廪足以纾贫犹冀疲驽复备鞭防
　　册文
　　皇太后諡册文
