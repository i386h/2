<!-- { "loadSidebar": true } -->
赵醇道相拉把酒，饶簿述古同之。别后述古寄诗，次韵以谢。摘胜寻幽须携壶，人生偷取醉工夫。楚天云净秋雨余，王孙招客追观娱。昼寝忽来唤宰予，道有方壶宜同趋。江神解事驱龙鱼，水波不兴清风徐。柔橹咿哑人歌呼，美酒满载不待沽。登亭忻兴竹鹤徙，有径深稳醉何虞。住处领略贪须臾，频频改席殊趑趄。湘流渺渺含碧虚，孤烟落日不可模。市尘彼岸自一区，嘉木奇石邻座隅。亭下蒲帆逝不居，往往望此如仙都。近对岳麓翠屏铺，上头目力到重湖。昔年登览蔾杖扶，清凉甘露来香厨。相看不远迹尚疏，济胜之具空踟。兴尽请以岁月书，仇香酒墨鸾凤如。别后寄我诗成图，为问画家传本无。
 【《永乐大典》卷二千二百五十六「壶」字韵，页十九下引「邓绅伯诗」。(影印本第十七册)】 
　　 【江村】 
鹅鸭江村曲，人家竹树深。闲云自来去，皎日屡晴阴。水送园蔬叶，谷传樵斧音。瘦驴鞭不动，风处得披襟。
 【《永乐大典》卷三千五百七十九「村」字韵，页四下引「邓绅伯诗」。(影印本第五十册)】 
　　游东屯
满目烧畲田险，那知此地偏。一川通稳水，百顷着平田。茅屋址犹在，草堂名自传。蛮歌晚来起，仍觉在天边。
 【《永乐大典》卷三千五百八十七「屯」字韵，页十二上引「邓绅伯诗」。(影印本第五十二册)】 
　　次韵饯行 【(吴孔叔除服参部)】 
君到西湖四月天，酴醾过后藕花前。却看梅子垂金弹，恰映杨花铺白毡。掷帽袁耽无复戏，着鞭祖逖有谁先。姑苏傥见平反使，生涩休言有此篇。
 【《永乐大典》卷八千六百二十八「行」字韵，页五下引「邓绅伯诗」。(影印本第九十五册)】 
　　留通商馆数日
商馆非闲地，闲人偶在旁。无端声利役，有许去来忙。受雨芭蕉响，怀风(禾罢)(禾亚)香。江郊秋易盛，早献十分凉。
 【《永乐大典》卷一万一千三百十三「馆」字韵，页十四上引「邓绅伯诗集」。(影印本第一百十五册)】 
　　访天宝洞
远寻仙洞上崔嵬，洞口诸峰翠作堆。先把姓名书洞竹，洞门终待玉匙开。
 【《永乐大典》卷一万三千七十五「洞」字韵，页八下引「邓绅伯诗」。(影印本第一百三十四册)】 
　　清处为书记曾鲁卿作
小竹聊须长，闲花懒复栽。泉声洗歌吹，云气障尘埃。籁静初香袅，琴横月上来。有时闻警露，梦觉自蓬莱。
 【《永乐大典》卷一万四千五百四十四「处」字韵，页十八上引「邓绅伯诗」。(影印本第一百五十二册)】 
　吴芾：《湖山集》十卷
吴芾，字明可，自号湖山居士。台州仙居(浙江)人。宋崇宁三年(一一○四)生。绍兴二年进士。为秘书省正字，后官礼部侍郎，历守数郡，以龙图阁学士致仕。淳熙十年(一一八三)卒。谥康肃。《宋史》卷三八七有传。四库馆臣自《永乐大典》辑《湖山集》十卷。
现存《永乐大典》录：
吴芾诗 【三条】 　吴芾湖山诗集 【三条】 　吴芾湖山集 【三十条】 
吴明可诗 【一条】 　吴明湖山集 【一条】 
以上共三十八条，校《仙居丛书》本《湖山集》十卷及《补遗》一卷，馆臣漏辑者一条。
　　酬杨直阁知府
识破人间伪与真，自怜扰扰百年身。谁教来作剖符客，仍更去为分阃人。故里溪山空入梦，旧家亭馆想生尘。愿言天意终从欲，归去林间度几春。
 【《永乐大典》卷一万九百九十九「府」字韵，页十五下引「吴明可诗」。(影印本第一百九册)】 
　王之望：《汉滨集》十六卷
王之望，字瞻叔。襄阳谷城(湖北)人，后寓台州。宋绍兴八年(一一三八)进士。累迁太府少卿。孝宗朝，除户部侍郎，充川陕宣谕使，官至参知政事。干道元年，起为福建安抚使加资政殿大学士，移知温州。寻罢归。干道七年(一一七一)卒。《宋史》卷三七二有传。四库馆臣自《永乐大典》辑《汉滨集》十六卷。
现存《永乐大典》录：
王之望集 【一条】 　王之望汉宾集 【一条】 　王之望汉宾先生集 【二条】 
王汉宾先生集 【四十四条】 　汉滨先生集 【一条】 　《播芳大全集》引 【二条】 
以上共五十一条，校《湖北先正遗书》本《汉滨集》十六卷，馆臣漏辑者十四条。
　　再和 【制帅】 
　　　其一
用尽登山力，方知行路难。孤峰宁久驻，半岭敢求安。远目穷千里，危肠搅百酸。川原忽开豁，歧路正平端。
　　　其二
露宿风餐走部封，要询民谟下情通。消磨光景驱驰里，疲弊精神倥偬中。珠玉忽收千里赠，尘埃顿洗一襟空。病余快觉心情爽，愈却头风耳不聋 【(来诗云：「来时梅破萼，忽折枝头酸。」此句形容节物，可见征役之久。其为警策，古作者不足进也)。】 
　　　其三
丘园养浩久怀安，忽侍天威咫尺间。草制方观周诰命，筹边聊重蜀江山。抟风已激三千水，掣电终归十二闲。天遣词人来作牧，勒铭重刻剑门关。
　　　其四
怀感慨少多违，世路迍邅老更迷。松槚十年乖种植，妻孥万里困携提。龙门偶幸余光借，鹰塔曾同伯氏题。拥篲秪今知不晚，曹装犹未去三齐。
　　　其五
武林一别几经秋，谁料同为锦里游。蒹苇已惭瑶树倚，琼琚乃愧木瓜投。小诗勉向忙中和，大白难禁醉里酬。他日东南陪晤语，故应相对话刀州。
　　　其六
圣主不忘远，惠怀尧所难。如何吾所部，疲瘵未全安。诏条少宣布，牒诉多悲酸。抚节夜长叹，忧惭非一端。
 【《永乐大典》卷一万五千一百三十八「帅」字韵，页七上引「王汉滨先生集」。(影印本第一百六十三册)】 
　　贺秦相子登第启
魁擢南宫，鼎升上甲。并桂枝而争秀，持荷橐以跻荣。凡在陶镕，悉同鼓舞。窃以世传素业，从古为难。报至后昆，其天已定。负大实由于积厚，源深必致于流长。惟君择臣而臣择君，茂熙帝载；宜子生孙而孙生子，迭冠贤科。恭惟某官，盛德格天，阴功盖代。跻斯民于仁寿，可谓无前；育天下之英材，固应有后。遂使含饴之爱，争先入彀之雄。袭威凤之羽毛，夺老龙之头角。《中庸》继统，与子思而皆然；《江汉》陈篇，看召公之是似。某远闻盛事，喜倍常伦。三叶貂蝉，方仰传家之庆；一巢燕雀，尤倾贺之诚。
 【《永乐大典》卷一万四千一百三十一「第」字韵，页三十一下引「王汉滨先生集」。(影印本第一百四十八册)】 
　　贺状元及第启
胪传上第，魁冠羣英。下明诏于九天，恩光桂籍；收大名于一日，光映儒林。伏惟驩庆。恭惟某官，英气凌云，宏材耸壑。富以巾箱之学，发为金石之辞。卓尔异人，时推于间出；伟然大器，不俟于晚成。以妙龄秀发之资，奉高谊讲闻之对。诸老谁先于贾传，天子亲擢于平津。喜黉舍之有人，掩辞场之得隽。惟他日公卿之路，当由此而致君；凡一时父母之心，皆向风而祝子。华涂始践，远业难量。某久厌虀盐，更窥珠玉。知洋洋于流水，偶赞文衡；引皓皓于明堂，实由圣鉴。拥长笺而肯顾，溢陋巷以生光。
 【《永乐大典》卷一万四千一百三十一「第」字韵，页三十二上引「播芳大全集》引「王瞻叔」。(影印本第一百四十 八册)】 
　　贺状元及第启
唱第中宸，冠名上甲。虽事从故典，推龙首以居先；而恩出清衷，并桂林而擢秀。伏惟庆慰。恭惟某官，文知体要，学有渊源。望久重于乡闾，声特高于场屋。屡泣荆山之璞，知者其谁；独入丰狱之光，终然莫掩。擅世学以独步，沾皇泽以兼文。有孤黄卷之心，耻试红尘之吏。再鼓作气，一鸣惊人。冕旒凝乙夜之观，轩陛自春雷之震。以贤良三策而为举首，遂继家风；起徒步数年而取封侯，更看晚节。某顷因乏使，忝预攸司。设网于河，偶值灵龟之入；窥 【班】  【斑】 以管，讵穷文豹之奇。方喜得于真才，忽过蒙于盛礼。
 【《永乐大典》卷一万四千一百三十一「第」字韵，页三十二上《播芳大全集》引「王瞻叔」。(影印本第一百四十八册)】 
　　论虏人有侵犯之渐札子
契勘信阳军系两县，信阳去淮近处纔四十里，罗山去淮近处纔二十里。北边淮河，东抵蒋州期思县，西抵随州枣阳县界，通计二百一十九里。南系本军界，北系蔡州界。其二百一十九里间，蔡州建十二寨，每寨十人，马十匹，临淮河无三二十步。缘蔡州系上流，去唐州桐柏山不远。稍无雨半月十日，则浅处止于三五寸，深处亦不过一二尺，并可褰裳往来，略无阻隔。若以边淮州郡计之，如随、蒋、安、丰、濠、泗等州，不下千有余里。所建寨栅，所屯人马，想见不少。而我曾无毫发之备。万一寇盗长驱而来，荡荡然更无亭障。深可虑者，彼盖我之雠也，岂斯须忘于我哉？今其犹离巢穴，而踌躇洛汴。其意决有在，又岂可恃朝夕之安，而不为长久之图乎？兹又非言之所能尽，伏惟枢密相公特赐钧念，以为宗社生灵之福。
 【《永乐大典》卷一万八百七十六「虏」字韵，页二十六上引「王之望汉宾集」。(影印本第一百七册)】 
　　冯奉世陈汤伐虏予夺不同策
