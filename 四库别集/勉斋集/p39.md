<!-- { "loadSidebar": true } -->
　　才猷间出久钦贯日之忠衰晚无庸行遂披云之愿敢云佐理庶获依仁恭惟某官学广闻多识高器远文章议论得诸家世之传事业功名卓尔天资之茂合与阙庭之论尚甘州县之劳中外践更声称蔼着剖淮邦之竹要须誉望之久孚绾邻邑之铜遂擢蕃宣之重寄眷知已笃委任尤専益摅韬畧之竒庸壮金汤之固华夷安堵永无击柝之虞廊庙畴庸即听持荷之选榦少无立志老不如人学术迂疎已乏科名之伎生涯寥落亦无农圃之能念百指之啼号借一官而奔走但知律己岂敢言才误名胜之推扬致公朝之甄防俾从县绂来奉教条固知事大夫之贤或可竭愚者之虑奈沉疴之已久惧寸禄之难酬已伸香火之祈尚念简书之畏叱单车而于迈望列防以前趋傥遂归休亦不失瞻承之幸如乖素愿尚有资覆防之恩
　　通江东紫漕启
　　理义不明人心为之防溺英贤间出世道頼以扶持久勤钦慕之私今获趋承之幸恭惟某官怀竒负气笃志力行道本诸身不学腐儒之陋习德施于政岂徒俗吏之能为禁伪学以方严名他师者皆是确守羲文之象数自称伊洛之源流进以立朝推忠诚而佐后出而乘障仗恩信以服人迨北敌之旣衰倚西方而为重下繋羣心之属望上寛当宁之忧思皆足庇民均之体国若榦者火坑幸脱县谱重寻六十嵗衰瘁之余宜闻招而裹足二百指啼号之累姑为米以折腰况当累政蠧坏之余加以羣豪狞恶之素咸谓此行之必败岂期当黜而反升司六部之门滥厠中朝之迹佐二州之政误叨半刺之荣方脱诸危穽之间又宠以专城之寄荷隆恩之防至揣微分以若惊葢清时不次而用人乃更化以来之盛事然此非有科名之优则必有阀阅之旧非有功能之异则必有行义之高苟四者俱后于人亦万无可得之理夫何遴选乃及庸虚兹葢伏遇某官学绍帝师家传相业不以梦不以卜勲绪着而誉望隆騐于天騐于民年谷丰而邉陲静犹且取材于数路无非用意之至公凡防诸州县冗防之中悉出于造化生成之内故兹嵬忽预使令榦敢不勉防愞庸强扶衰惫饮朝宗之水忠诚坚报主之心登大别之山饥溺体为民之意庶殚驽力少答鸿私
　　贺刘尚书仲则启
　　光膺宸綍晋长冬官位陞八座之尊职賛万几之宻善类増气薄海具瞻矧兹属吏之微复忝世契之旧欣闻除命倍切欢愉恭惟某官德厚而量宏道高而识远搢笏埀绅而朝纲自肃轻裘缓带而制阃増隆自应即正于钧衡庶以永绥于宗社制书沓至旦暮可期榦逖违台躔甫十阅月仰高深切晋谒实疏以衰老之躯当牧养之寄适时旱暵种不入土米价踊翔细民窘匮加以制漕之交鬬难乎州县之奉承益思向日趋事之时真得大贤镇抚之体未尝变容而动色自然畏德以怀威投老无庸亟上香火之请卑诚未达孰伸井壑之情尚冀寛慈曲埀庇防俾全晚节以终余年仰凟威尊不胜皇惧更乞权衡六气金玉五官伫膺麻綍之宣即拜金瓯之命


　　勉斋集巻二十三
　　钦定四库全书
　　勉斋集巻二十四　　　　宋　黄榦　撰
　　婚书
　　代刘氏女嫁郑氏
　　望通德之门虽乆钦于俊誉持知足之戒敢自托于华姻忽辱鱼缄巳谐凤卜某人声驰簮绂实钟懐玉之地灵某人业务组紃粗识屏山之家范封聨畛接曽无数舎之遥帨结衿施永缔百年之好
　　大儿娶舅氏女
　　师门教育之勤恩均父子甥舘追随之乐情等弟兄感积年辱爱之怀起再世为婚之念垂防高谊不替遗言某人禀性醇和姑侄最亲于平日某人赋才疎拙儿童素鞠于外家遂聨二姓之懽夫岂一朝之雅惟是姻防之攸好亦图道德之是依自顾颓龄无侍燕申之诲庶几晚辈尚获闻礼之余冐贡微诚敬纳嘉礼
　　仲子娶潘氏女
　　言念父兄尝偕侍拙斋之席岂期子弟复同升云谷之堂载聨二姓之姻实笃三生之契某人天资温淑习姆训以素娴某人性质庸凡读翁书而未悟辄凭乆好敬附高门礼谨大婚愿早遂室家之好职修半子庶与闻诗礼之余
　　季子娶赵氏
　　里闬论文不但灯火十年之旧婚姻缔好复聨室家二姓之欢得诸气味之同非以势利而论有请斯诺匪今所期某人禀姿温良饱习家庭之仪则某人受材疎拙方亲师友之箴规观平生磋切之情卜他日谐和之意老夫耄矣每思师训之无传小子听之幸有妇翁之可学
　　长女嫁高氏
　　师门洒扫乆矣望囘宦路驱驰居然荐祢脱畧势分讲求婚姻兹今世之所难虽小官而敢避伏承令弟谨醇有守得自家传而榦长女朴拙无他未娴姆训既以友朋之咸賛继而币帛之鼎来难弟难兄足见壎箎之乐有家有室永臻琴瑟之和
　　叔女嫁陈氏
　　交游满目莫如两家兄弟之亲子侄通名复讲二姓婚姻之好有高风谊来畀云缄伏承某人质厚而文衣鉢亲承于诸父榦第三女性愚而朴韲盐备见于乃翁以配高闳庶无违教梦囘里社不胜鲈鲙之情喜溢门阑行覩凤鸣之庆
　　代朱氏娶李氏
　　学礼学诗非一日友朋之契有家有室合百秊男女之欢适当时变之不同益感交情之独厚伏承令女少娴父训功容言德之既全某男粗承祖风洒扫进退之未习实焜燿先公之望俾周旋贤者之门以其子妻之不但幸聨于姻事得为君御矣庶几有頼于作成
　　疏
　　代刘枢府请开善长老疏
　　瞻省松楸缅懐先烈防修香火乆创精庐为一方梵宇之雄乃四海衲僧之聚大扬祖意頼宗师某人具智慧根离意识想蚤歴五湖之外徧参万法之源嫡嗣云庵实继云门之衣鉢好辞建邺来持建水之钤槌冀飞锡之俯临庶丛林之改色
　　祝文
　　安庆祈晴文
　　滛雨过常失秋敛冬藏之节至仁育物播阳开隂阖之功载竭精忠愿孚善应伏念臣误叨郡寄深轸民忧窃希鲁颂之务农尤监莒城之恃陋且耕且筑百堵皆兴曰雨曰旸三时不害适秋成之在候值隂沴之为灾禾生耳而无收墙及肩而欲败罪皆由巳痛则呼天伏愿矜悯黎元斡囘造化清风四起尽扫重隂白日正中顿开霁景色动三农之喜声腾万杵之欢永荷洪庥敢防寸报
　　栗山书社祭神文
　　扬枹兮拊鼔燎芗兮奠糈羽驾集兮缤纷神翩翩兮来下拜舞兮锵锵剑舞兮满堂陈齐讴兮赵瑟罗桂酒兮椒浆神熏熏兮既醉诏诸生兮上征操弧矢兮射魁斗跨龙首兮登天庭诸生兮蹈舞神之灵兮予祜鼔词锋兮一战扫千军兮莫予御秋风高兮槐黄月魄兮桂子香旂纷纷兮耀神凯音奏兮琅琅诸生喜兮交贺宰肥牛兮烹羊走灵祠兮百拜报神休兮不忘
　　闽县学谒先圣文
　　维季月日后学黄榦谨率同舎拜谒于先圣先师榦等适以今嵗聚学于先圣之宫惟先圣所以教人见于门人所记者曰博我以文约我以礼又曰子以四教文行忠信盖博文所以致其知约礼所以见诸行加之以忠信诚慤之心则知无不精行无不笃也窃尝闻于当世宗师者如此敢不痛自循省勉励同志以无负先圣之教顾惟庸陋舎巳芸人日瞻圣容有腼面目恭惟先圣道通古今不倦之心千古如在悯兹后学尚克相之敢告
　　荆南代吴安抚祷雨文
　　往嵗之夏不雨而旸馑饥荐臻民卒流亡彼夏而旱巳乖其常此春而旱于何不臧干戈方起田畴多荒失时不耕后将安望刑政之愆某身是当毋虐我民亦孔之伤神之聪明实佐彼苍呜呼仁哉反妖为祥
　　临川谒庙文
　　社稷
　　往季大歉井邑萧然一稔之余民穷自若顾瞻四境愓然于中神之聪明尚克有相
　　县学
　　闻古之从政劝学为先义理既明风俗自媺榦敢不敬从衿佩勉课诵
　　城隍
　　神司此民而吏治之惟敬于民乃敬于神吏治此民而神庇之惟福于民乃福于吏故吏之始至敬谒神祠非有所祈惟民是祷
　　顔鲁公祠
　　惟公孤忠壮节万世如生臣子大伦頼公以立吏司教化自拜公祠庶与邑人闻风而起
　　晏元献祠
　　惟公受天间气为世钜公山川炳灵顾瞻如在吏司教化自谒祠宫庶公邑人闻风而起
　　祭龙潭文
　　诸侯祭名山大川之在境内者礼也令虽卑而地倍子男其职为近民民之不幸而有水旱之灾非名山大川其奚祷案图考牒质诸父老云南济之山嵌嵓嵂崒其上为潭渟黯黮神龙之所潜一邑之望今嵗之春雨旸时若禾黍芃芃民生有乐及兹大夏不雨逾月早禾之入巳乖所望晚稻方茂田又告拆天之于民勤矣胡为而至此极耶将吏职有不恭欤民情有不通欤是非有不明欤听断有不公欤赋役或太烦欤刑罚或失中欤此吏之愆匪民之罪也使者守令反躬自责靡神不举卒不获应岂天神人鬼之不歆非祀欤抑兴云雨润万物固有其职欤此榦所以犇走数舎而有祷于神也肤寸之云足以泽百里之广三日之霖足以慰终嵗之望神亦何惮而不惠我民耶
　　新淦谒庙文
　　县学
　　昔者夫子尝曰达果艺于从政乎何有榦于三者未能有一焉若曰居之无倦行之以忠榦虽不敏请事斯语矣
　　城隍
　　新淦之为邑神实司其土江山之秀风俗之媺吏称其职民安其业神亦与有荣焉以壮哉之邑而注阙天官者皆望洋而退吏不能自安民亦无所赴诉岂不重为神羞耶榦之疎缪冐昧此来廉勤自将固不敢有愧于巳庇防之福亦不能无望于神莅事之初敢敬以告
　　建康谒庙文
　　府学
　　不学而仕无能而禄义不精不足以集事意不诚不能以动人自取悔尤分当诛斥上恩寛大易地名藩圣训具存服膺敢怠反身自省以盖前愆视事之初敢敬以告
　　城隍
　　榦丞郡无状分合诛斥圣恩寛大姑令易地趋走大府朝夕凛然頼神之休庶无后悔视事之初敢敬以告
　　汉阳军祭五先生文
　　濓溪周先生文
　　维嘉定八年嵗次乙亥十有二月乙酉朔六日庚寅汉阳军学五先生祠堂成宣教郎权发遣汉阳军兼管内劝农营田事提举义男民兵黄榦谨率郡僚及诸生释奠于濓溪周先生惟先生资禀清明襟懐洒落光风霁月碧草红蕖推太极二五以探造化之原定仁义中正以显人极之立绍孔孟不传之绪阐古今未发之机眷惟舂陵实荆楚湘波余润沾丐邦人假守于兹敢忘祠祀庶几末学尚想高风敢告
　　二程先生
　　惟先生西洛储精濓溪嗣春温秋肃玉润金坚指持敬以明存养之端论致知以极贯通之妙圣道益阐后学有师眷惟邻封实生贤哲释奠有令着在礼经假守于兹敢忘祠祀师生并列万古仪型敢告
　　建安游先生
　　先生德器晬然学问日进见称于师清德重望皎如日星见称于友流风余韵足以师范斯世惠政在民至于乆而不忘先生之于此则遗泽固不浅矣百余年间士风淳质可与适道非其效欤然访之学宫祠貎犹缺遗前贤之轨躅泯后学之仪型师帅之职得无旷欤是用建祠以举坠典敢告
　　新安朱先生
　　惟先生禀资高明厉志刚毅师延平以继山之绪沂西洛以寻洙泗之原六经之指乆郁而明周程之学将讹而正玩索穷乎杪忽操履极于高坚张皇大中启迪后学人尊其道家诵其书榦也庸愚早防诲诱总角闻道皓首无成愿与邦人起敬起慕敢告
　　安庆府祭诸庙文
　　灊皖之胜穹窿磅礴甲于两淮山川之灵降而为神则聪明正直其必有以大庇兹土也榦衰晚庸陋假守于兹勉竭疲驽深惧弗称御菑捍患使五谷屡丰百姓安业者惟神其相之祗谒之初敢敬以祷
　　奏状
　　汉阳条奏便民五事
　　一结保伍
