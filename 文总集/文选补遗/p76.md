<!-- { "loadSidebar": true } -->
　　国之所以为国者以有民也民之所以为民者以有谷也谷之所以丰植者以有民功也功之所以能建者以日力也化国之日舒以长故其民闲暇而力有余乱国之日促以短故其民困务而力不足舒长者非谓羲和安行【羲和日也山海经曰东南海之外甘水之间有羲和之国有女子曰羲和方浴日于甘泉羲和者帝俊之妻是生十日郭璞注云羲和盖天地始生日月者也】乃君明民静而力有余也促短者非谓分度损减乃上闇下乱力不足也孔子称既庶则富之既富乃教之是故礼义生于富足盗窃起于贫穷富足生于寛暇贫穷起于无日圣人深知力者民之本国之基也故务省徭役使之爱日是以尧敕羲和钦若昊天敬授民时明帝时公车以反支日不受章奏【凡反支日用月朔为正戌亥朔一日反攴申酉朔二日反支午未朔三日反支辰己朔四日反支寅夘朔五日反攴子丑朔六日反支见隂阳书也】帝闻而怪曰民废农桑逺来诣阙而复拘以禁忌岂为政之意乎于是遂蠲其制今寃民仰希申诉而令长以神自畜百姓废农桑而趋府廷者相续道路非朝餔不得通非意气不得见或连日累月更相瞻视或转请邻里馈粮应对嵗功既亏天下岂无受其饥者乎孔子曰聴讼吾犹人窃从此言之中才以上足议曲直乡亭部吏亦有任决防者而类多枉曲盖有故焉夫理直则恃正而不挠事曲则谄意以行赇不挠故无恩于吏行赇故见私于法若事有反覆吏应坐之吏以应坐之故不得不枉之于廷以羸民之少党而与豪吏对讼其势得无屈乎县承吏言故与之同若事有反覆县亦应坐之县以应坐之故而排之于郡以一民之轻而与一县为讼其理岂得申乎事有反覆郡亦坐之郡以共坐之故而排之于州以一民之轻与一郡为讼其事岂获胜乎既不肯理故乃逺诣公府公府复不能察而当延以日月贫弱者无以旷旬强富者可盈千日理讼若此何枉之能理乎正士懐怨结而不见信【读曰伸】猾吏崇奸轨而不被坐此小民所以易侵苦而天下所以多困穷也且除上天感痛致灾但以人功见事言之自三府州郡至于乡县典司之吏词讼之民官事相连更相检对者日可有十万人一人有事二人经营是为日三十万人废其业也以中农率之则是嵗三百万人受其饥者也然则盗贼何从而销太平何由而作乎诗云莫肯念乱谁无父母百姓不足君谁与足可无思哉可无思哉
　　述赦篇
　　凡疗病者必知脉之虚实气之所结然后为之方故疾可愈而夀可长也为国者必先知民之所苦祸之所起然后为之禁故奸可塞而国可安也今日贼良民之甚者莫大于数赦赎赦赎数则恶人昌而善人伤矣何以明之哉夫谨敕之人身不蹈非又有为吏正直不避彊御而奸猾之党横加诬言者皆知赦之不乆故也善人君子被侵怨而能至阙庭自明者万无数人数人之中得省问者百不过一既对尚书而空遣去者复什六七矣其轻薄奸轨既陷罪法怨毒之家冀其辜戮以解畜愤而反一防悉防赦释令恶人髙防而夸咤老盗服臧而过门孝子见雠而不得讨遭盗者覩物而不敢取痛莫甚焉夫养稂莠者伤禾稼惠奸轨者贼良民【尔雅曰稂童粮郭璞注云莠类也诗曰不稂不莠】书曰文王作罚刑兹无赦先王之制刑法也非好伤人肌肤断人夀命也贵戚奸惩恶除人害也故经称天命有徳五服五章哉天讨有罪五刑五用哉诗刺彼宜有罪汝反脱之古者唯始受命之君承大乱之极寇贼奸轨难为法禁故不得不有一赦与之更新颐育万物以成大化非以养奸活罪放纵天贼也夫性恶之民民之豺狼虽得放宥之泽终无改悔之心旦脱重梏夕还囹圄严明令尹不能使其断絶何也凡敢为大奸者才必有过于众而能自媚于上者也多散诞得之财奉以谄谀之辞以转相驱【诞犹虚也】非有第五公之廉直孰不为顾哉【谓第五伦也为司空性亷直也】论者多曰乆不赦则奸轨炽而吏不制宜数肆眚以解散之此未昭政乱之本源不察祸福之所生也
　　政论【司马温公曰汉家之法已严矣而崔寔犹病其寛何哉盖衰世之君率多柔懦凡愚之佐唯知姑息是以权幸之臣有罪不坐豪猾之民犯法不诛仁恩所施止于目前奸宄得志纪不立故寔之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和斯不易之常道也○致堂胡氏曰崔寔之论出于子产曰太上能以徳服民其次莫若猛此盖王迹既息圣人之道不明在上者无修已以敬之仁民不化服而思齐之之难也故宁以刑辟行政趋日前之效尔季康子问孔子曰如杀无道以就有道何如对曰子为政焉用杀子欲善而民善矣君子之徳风小人之徳草草上之风必偃夫无道疑可杀也圣人犹不以杀为善也子产崔寔之论虽以矫枉然特不知人主尚严有司承望刑辟深切必至于民无所措手足故圣王之治不闻其尚严也传所谓政寛则民慢慢则纠之以猛政猛则民残残则施之以寛寛以济猛猛以济寛者非孔子之言也岂有仁人为政先致慢残之弊又从而济之者乎五经语孟之训未尝有猛○水心叶氏曰寔论政以为严之则理寛之则乱累千百言皆教人主以深刑盖申商之所不忍言者仲长统既以为当置人主之右而后世果从而好之以疎论招实祸无酷于此东汉自章帝而柄始分于外戚和帝诛窦氏而柄始分于宦官其后宦官外戚迭相表里盖北乡顺帝之兴废冲质威灵之更立而政在外戚宦官十九矣当此之时寔劝其君以严刑者将何所用也用之于内乎则所以収外戚宦官者有道而非果于杀者之所能制用之于外乎则虽多杀长吏之贪奸者数十人豪强大姓之不法者数百人平民縁此以坐死者数千人此何损于梁氏之权耶而谓其可以兴汉乎汉法苛重故权臣因借以济其恶李固杜乔累朝傅相之尊也为梁相继陈尸于衢其他以忤恨残灭者不知其几宦官之横州郡轻以人命资之者弗胜数焉寔曽不见天下之势而轻论天下之政何耶】
　　崔寔【本传寔字子真一名台字元始论当世便事数十条名曰政论指切时要言辩而确当世称之仲长统曰凡为人主宜写一通置之坐侧】
　　自尧舜之帝汤武之王皆赖明哲之佐博物之臣故臯陶陈谟而唐虞以兴伊箕作训而殷周用隆及继体之君欲立中兴之功者曷尝不赖贤哲之谋乎凡天下所不理者常由人主承平日乆俗渐敝而不悟政寖衰而不改习乱安危怢不自覩或荒耽嗜欲不恤万机或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛于上智士郁伊于下【郁伊不伸之貌】悲夫自汉兴以来三百五十余嵗矣政令垢翫上下怠懈风俗雕敝人庶巧伪百姓嚣然咸复思中兴之效矣且济时拯世之术岂必体尧蹈舜然后乃理哉期于补防决壊枝柱邪倾随形裁割要措斯世于安宁之域而已故圣人执权遭时定制步骤之差各有云设不强人以不能背急切而慕所闻也盖孔子对叶公以来逺哀公以临人景公以节礼非其不同所急异务也是以受命之君每辄创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制竒伟所闻简忽所见乌可与论国家之大事哉故言事者虽合圣徳辄见掎夺何者其顽士闇于时权安习所见不知乐成况可虑始苟云率由旧章而已其达者或矜名妒能耻防非已舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也【孝文帝时贾谊请更定律令列侯就国周勃灌婴等毁之屈原为楚三闾大夫上官靳尚妬害其能忧愁愤懑遂作离骚经】夫以文帝之明贾生之贤绛灌之忠而有此患况其余哉故宜量力度徳春秋之义今既不能纯法八世故宜参以霸政【八世谓三皇五帝也霸政谓齐桓晋文也】霸政则宜重赏深罚以御之明着法术以检之自非上徳严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下密如荐勲祖庙享号中宗筭计见效优于孝文及元帝即位多行寛政卒以堕【隳】损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也【左传齐桓公伐楚责以包茅不贡王祭不供晋文公召王盟诸侯于践土管仲相公子纠而射桓公此并权变之道也】故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延厯之术非伤寒之理呼吸吐纳虽度纪之道非续骨之膏【庄子曰吹呴呼吸吐故纳新熊经鸟伸此道引之士养形之人也】盖为国之法有似理身平则致养疾则攻焉夫刑罚者治乱之药石也徳教者兴平之粱肉也夫以徳教除残是以粱肉理疾也以刑罚理平是以药石供养也方今承百王之敝值戹运之防自数世以来政多恩贷驭委其辔马骀其衔四牡横奔皇路险倾方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞二百当斩左趾者笞五百当斩右趾者弃市右趾者既陨其命笞挞者往往至死虽有轻刑之名其实杀也当此之时民皆思复肉刑至景帝元年乃下诏曰笞与重罪无异幸而不死不可为民乃定律减笞轻捶自是之后笞者得全以此言之文帝乃重刑非轻之也以严致平非以寛致平也必欲行若言宜大定其本使人主师五帝而式三王荡亡秦之俗遵先圣之风弃苟全之政蹈稽古之踪复五等之爵立井田之制然后选稷契为佐伊吕为辅乐作而鳯凰仪击石而百兽舞若不然则多为累而已
　　崇厚论【愚曰凡物薄者易败厚者难毁后世习俗日非而欲崇厚焉正论也】
　　朱穆【本传穆字公叔常感时浇薄慕尚敦笃乃作论】
