<!-- { "loadSidebar": true } -->
　　东曹地近入黄扉盛事今无夀古稀天禄阁中藜火动相州堂上锦衣归新颁纶綍封三世旧种松楸过十围恩诏秪应教暂去及时勲业肯心违
　　丰谕徳原学掌院南京例赠一首
　　玉亭元向玉堂开修竹隂隂对古槐梦里山川吾老矣望中驺驭子行哉青钱选出知文价石室书成见史才东向越山时驻马白云应肯渡江来
　　泉山书院诗
　　甘泉山下挹清风得似滁阳有醉翁岚气每随天早晚水声长绕屋西东千寻峭壁瞻依地万顷平田灌溉功二物古来堪比夀愿登巉嶻写琤琮
　　城南姚氏园饯刘太宰与诸史部晩会归得三首
　　不到城南又隔秋偶因送客驻行驺枝稍宿雨衣犹湿树底斜阳席未收岂谓东曹非旧约须知下界有仙游壁间漫作题名记聚散终同水上沤
　　园上髙亭园下池秋来风物两相宜红衣落尽莲初实碧叶凋残树总垂江左故人伤别久【防庵尝憇此园】省中仙客恠来迟病回已觉诗情减却为情多强赋诗
　　书赵寺正式挽诗巻
　　下哭亡儿上老亲向来无地不悲辛身从执绋冲山雨手为抄诗付梓人今日我来翻吊汝故园书到转伤神白头竟作殊方别地下相逢恐未真【其父封君后七日卒于家】守静先生夀七十五加少师等秩以诗陈贺一首
　　榜下衣冠笑两翁晨星落落几西东每输夀骨年年健且爱官防字字同舞袖裁成新様锦庭花开胜旧时红古稀余算从头数五赋豳诗七月风
　　补寿白太夫人次巻首辘轳韵
　　寿筵芳酒出黄封九日春光半未穷东阁衣冠前度客北堂图畵旧时容眼看乔木年年大手种蟠桃树树红报道郎君重赐玉蓝田佳气晩还浓
　　孟冬五日冒雪出城简邵国贤都宪乔希大侍郎崔世兴员外
　　十月朝时拟出城总因公祭辍私情一冬风景初逢雪数里关河不计程旋拂朝衣干更湿未占天意雨还晴相看莫问悲欢事不是当年向子平
　　次防庵韵二首
　　一官心事苦难偿筋力空惊六十强病后渐看留客少老来翻爱作书狂南园折栁逢秋色北郭看山带夕阳数月闲情今两度余生消得几回忙
　　丈夫弧矢志终偿精力君应较我强定逺功名那用达子陵风态且须狂东游阙里瞻文庙西上金山望岳阳回首汉家营牧地梦中犹觉簿书忙
　　出郊
　　雨后苍苔入径深放朝声里得追寻好风晴日中元节白露清霜半夜心城外看山犹旧色井边移树已秋隂公家事在何时了莫恠痴儿泪不禁
　　忧旱二首【正德五年斋居作是岁有旨致斋九日】
　　铃索声低别院深每从窗牖问隂晴五风十雨清朝事七戒三斋圣主心平野烟云春澹澹禁城钟皷夜沉沉天瓢莫道无多滴一滴须敎比万金
　　不向田苗试浅深先劳础石验晴隂黄尘赤日村村路侧枕疎窗夜夜心江鴈影稀看欲尽林鸠声逺听俱沉清风明月非无价好雨从来不论金
　　喜雨二首叠前韵
　　出门黄雾隔城深下马云匝地隂莫道苍生空有望谁言造化本无心庭前翠竹飞还舞水面逰鱼跃更沉拟效坡翁重作记上天今已雨黄金
　　误占元日到春深百日都无十日隂五月逢秋农父望六年忧国老臣心盆荷色净尘初洗庭树声收日已沉纵使田园生意足翻令土价直黄金
　　哭方石先生次林待用都宪韵二首
　　海天江树晩依依一别平生万事违公论底须他日定宦途刚得几人归闲看物态云千变老谢功名手一挥犹记玉堂风月地至今东壁有余辉
　　六年不见先生面数月犹烦两寄书病里诗篇心不废老来江海气全除尘生满地空悬榻腹痛何时许过车宦况为君灰欲尽东风何事强吹嘘
　　闻刘东山遇赦值河西道梗未得归次前岁所寄雪中过六盘山韵
　　百折危途寸步间向来空乞一身闲愁心正拥蓝闗雪苦句犹传饭颗山病后形容应渐瘦老来归路转多艰洞庭风景依然在为问扁舟几日还
　　此诗再阅岁久不和是日得东山公赦归重经六盘山韵因忆元白梁州之句怅然感之再次一首
　　浮世功名梦觉间梦时何似觉时闲南来已踏千重浪西去还经万叠山我病不堪思往事公才犹可济时艰诗成漫忆梁州句一夜神交信往还
　　雪月夜观水精碁戏作
　　雪月光中夜未防楸枰乱落水精寒情贪白战停杯久眼入空明下子难长恠官曹无暇日偶从愁里得竒观撚须呵手非吾事聊复灯前凭几看
　　亡女生日
　　十年辛苦住天涯毎恨逢生不在家今日贺筵翻吊客旧时归路有灵车梦中匏实空题字【女没时其母梦一匏裂为二上有子分二字】身上宜男枉佩花自撚瓣香浇麦饭日斜烧纸到昏鸦
　　食柑防庵宅有感
　　一枝初寄洞庭舟落爪余霜散不收弱女忆时縁病渴故人别后已驾秋空将旧恨埋黄壤更有乡心上白头归共细君还向説烛痕和泪与双流
　　除夕
　　独吟孤坐总伤神谁伴长安守岁人卦数已周无那老年华初转又逢春思亲泪尽空双眼哭女声高彻四邻还向灯前添旧草拟从新岁乞闲身
　　借得红梅一株盆花盛开偶与防庵太宰辈观之漫赋一首借梅者崔甥世兴
　　休劳比客问南枝緑影红香信有之满坐光风流转地半窗晴日上来时暖贪春睡浓如酒冷笑霜髭白为诗今日定知谁是主客来聊与倒芳巵
　　乔希大宗伯将赴南京例赠一首
　　耻随桃杏比芳秾面目虽同格不同酒兴判敎三日醉病顔输尽十分红频开户牖延春日旋设团屏防晚风独有离人心正逺折时须更向江东
　　诸公过西庄聨句走笔次韵
　　一春花信苦多风胜防真怜一笑同愁剧老怀兼抱病忧深时事敢论功杜陵醉后身犹健司马才高赋更雄对客挥毫休我羡衰顔不似旧时红
　　再次一首
　　一从桃杏领春风涧草岩花处处同载酒似怜花有约催诗却笑雨无功钓心偶向闲边发棋力翻于醉后雄余兴不随芳事了盆梅犹自待人红
　　得东山翁到家书再用前韵二首
　　数亩茅堂水石间此身方得是真闲吟髭白可供新句老眼青犹识旧山年至尚余精力健家贫偏觉岁时艰梧桐自有安栖地不似空林倦鸟还
　　莫论天上与人间才得闲时始是闲郢客调应歌下里谢公家自有东山忧时更觉江湖逺阅世方知道路艰当日赋诗无送者天敎夫子竟生还
　　益高亭为何生子元作【亭取韩文山益高水益骇之义】
　　衡山南去路孱顔万文丹梯尚可攀望尽楚峰还越峤定知天上与人间当窗列宿长围绕拂地流云自往还多少洞庭湖上客尽从清防听潺湲
　　五月初七日【正德辛未】
　　六年挥泪泣遗弓万国伤心此日同龙去鼎湖还作雨马嘶沙苑尚思风碧桃宴已归天上玉几言犹似梦中曽是白头香案吏不胜凝望朶云红
　　西庄遇雨
　　每逢佳景即登临百度曽无一度隂今日我来翻爱雨旧时人去转伤心空堂五月炎蒸尽野色千家草树深最是晩来沾湿地不胜凉思满衣襟
　　中秋独坐
　　客去西堂话已终自随巾屧步凉风轻隂冉冉来天际澹月沉沉出海东战后兵尘新恨满别时儿女旧愁空一朝两报三军捷莫道欢顔是酒红
　　次日叠前韵柬防庵
　　百年心赏故难终人负佳期昨夜风岂有好诗生眼底误疑明月在邻东花能再发人将老客不频来酒未空今日定知何似景斜阳先爱晩山红
　　九日崔郎小防
　　共坐西轩纳晚凉满城风日爱重阳苔因雨积犹余緑菊为霜迟且未黄病里山林心转癖老来儿女意偏长向时忧乐谁先后莫问江湖与庙廊
　　生日有感
　　六月九日多欝蒸我生初度未相仍黒头渐白白且尽碧山欲归归未能闭门絶客祗僚友窃禄作官犹斗升独把一杯还自寿瘦躯衰病恐难胜






　　怀麓堂集巻五十八
　　钦定四库全书
　　懐麓堂集巻五十九
　　明　李东阳　撰
　　诗后稿九
　　七言律诗
　　孙司徒馈雪酒与衍圣公崔郎中共酌
　　玉堂茶鼎不须烹已譲江南雪酒清一种竒香非世有六花新醸隔年成晋书光忆贫时映郢曲歌传醉后声刚是两郎留赏地敢将氷比玉风情
　　湛编修若水册封安南
　　圣朝荒服尽冠缨岭外交南旧有名文字不随言语别道途长共海波平一家两被周封命六载三回汉使旌天上玉堂非逺别故乡重慰倚门情
　　偶梦得一诗止记末句觉而感之足成一律正徳辛未十一月九日也
　　平地红尘起白波直従青兖到黄河几州村落人烟少千里川原杀气多汉帅屡传师出令边兵先试凯旋歌白头中夜长忧国何日苍生免荷戈
　　数日后再梦一劄有天兵所至防不克捷之文叠前韵以自慰
　　北风吹浪不成波贼骑乘氷欲渡河甸服以南烽火众天兵所至捷书多心悬五夜趋朝梦耳聴三军撃斗歌已喜文臣能敌忾须教武库戢干戈
　　地震斋居国贤侍郎以诗来自通州次韵一首
　　独坐空堂别院深可堪无酒更无琴双垂短雪衰年鬓寸结寒灯半夜心露祷似闻天上语逺书如听谷中音朝来整笏趋朝地钟鼓楼髙月未沈
　　崔甥后借红梅病起次旧韵二首
　　新花还发旧年枝一种春风两见之醉眼似曾相识后芳心多在未开时若逢孟老偏宜雪恨少林逋别赋诗病里絶怜无客到有谁倾倒共深巵
　　谁借江南玉树枝崔郎风格似宗之休怜客路春深地犹及花神酒半时羞比杏桃吟郑句不劳氷雪禁欧诗愁来春兴都无几尽日相看不满巵
　　喜雨叠前韵简防庵
　　老年风骨嵗寒枝人意花情两得之病后朱顔还误酒春来好雨正逢时花縁别久应思主我为愁多彊赋诗寄谢东隣杨太宰肯将涓滴共开巵
　　防庵以诗来订花朝之约次韵趣之
　　休论东阁与西涯城市山林总未赊已喜孤根回暖地可将竒赏负诗家心虽铁石能无赋画恐丹青却累花明日此花还此客有人争向玉堂夸
　　防庵擕酒就梅再叠前韵
　　有客遥従楚水涯擕来新醸不须赊花朝且共长安节雪夜全胜处士家错讶仙丹红似雪翻怜醉眼白扵花君才正合称三絶并与诗人一处夸
　　叠前韵与崔郎
　　庾岭南头灞水涯长安春望眼中赊须知水部郎官兴不在都道士家癖爱苦吟呵冻笔醉移清赏落灯花向来花主真谁是好事翻従地主夸
　　闻防庵自得红梅再叠前韵
　　载酒寻梅兴未涯移栽仙馆路何赊氷霜晩节元同调桃李春风别是家三弄已闻琴入操五更应梦笔生花芳隣拟卜千金价老朽従今莫浪夸
　　近日红梅倡和颇多当职思其外之时有好乐无荒之戒再叠前韵以识吾过并简诸君子
　　不爱风葩与露枝此花心绪我知之老当万木俱凋后愁对孤灯半结时多事不劳须载酒有懐应忆旧题诗相看只合无言坐小泛清茶当一巵
　　大江南望渺津涯水渉山行路总賖内苑移栽虽得地北来漂泊似无家闲愁未解双睂缚老恨从添满眼花留却一枝还旧主任将春色与人夸
　　有菊为医士盛作
　　幽人种花花满家此花之外更无花懒随桃杏争春色且共参苓阅岁华青眼旧怜携緑酒白头低受挿乌纱不须更酌南阳水自引香泉灌药芽
　　走笔次成国病中见寄韵
　　病起如闻春酒香老来犹作防衣郎方传灵药从人乞手雪仙桃奉母尝五月嘉辰怀往事四更清梦绕朝行嗟予亦抱文园渴漫倚高歌到夕阳
　　五月七日【正德壬申】
