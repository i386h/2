<!-- { "loadSidebar": true } -->
　　妇人之得意于夫主，由舅姑之爱己也；舅姑之爱己，由叔妹之誉己也。由此言之，我臧否誉毁，一由叔妹，叔妹之心，复不可失也。皆莫知叔妹之不可失，而不能和之以求亲，其蔽也哉！自非圣人，鲜能无过。故颜子贵于能改，仲尼嘉其不贰，而况妇人者也！虽以贤女之行，聪哲之性，其能备乎！是故室人和则谤掩，外内离则恶扬。此必然之势也。《易》曰：「二人同心，其利断金。同心之言，其臭如兰。」此之谓也。夫嫂妹者，体敌而尊，恩疏而义亲。若淑媛谦顺之人，则能依义以笃好，崇恩以结援，使徽美显章，而瑕过隐塞，舅姑矜善，而夫主嘉美，声誉曜于邑邻，休光延于父母。若夫愚之人，于嫂则托名以自高，于妹则因宠以骄盈。骄盈既施，何和之有！恩义既乖，何誉之臻！是以美隐而过宣，姑忿而夫愧，毁訾布于中外，耻辱集于厥身，进增父母之羞，退益君子之累。斯乃荣辱之本，而显否之基也，可不慎哉！然则求叔妹之心，固莫尚于谦顺矣。谦则德之柄，顺则妇之行。凡斯二者，足以和矣。《诗》云：「在彼无恶，在此无射。」其斯之谓也。（《后汉·列女传》）
　　◎梁
　　，安定乌氏人，梁竦女，明帝梁贵人姊，南阳樊调妻，加号梁夫人。
　　◇上书自讼
　　妾同产女弟贵人，前充后宫，蒙先帝厚恩，得见宠幸。皇天授命，诞生圣明。而为窦宪兄弟所见谮诉，使妾父竦冤死牢狱，骸骨不掩。老母孤弟，远徙万里。独妾遗脱，逸伏草野，常恐没命，无由自达。今遭值陛下神圣之运，亲统万机，群物得所。宪兄弟奸恶，既伏辜诛，海内旷然，各获其宜。妾得苏息，拭目更视，乃敢昧死自陈所天。妾闻太宗即位，薄氏蒙荣；宣帝继统，史族复兴。妾门虽有薄、史之亲，独无外戚馀恩，诚自悼伤。妾父既冤，不可复生，母氏年殊七十，乃弟棠等，远在绝域，不知死生。愿乞收辣朽骨，使母弟得归本郡，则施过天地，存没幸赖。（《后汉·梁竦传》，又见袁宏《后汉纪》》十四，稍有删节。）
　　◎杜泰姬
　　泰姬，南郑人，楗为太守赵宣妻。（案《典引序》：「永平十七年，有小黄门赵宣。」非即此。）
　　◇教子
　　中人情性，可上下也，在其检耳。若放而不检，则入恶也。昔西门豹佩韦以自宽，宓子贱带弦以自急，故能改身之恒，为天下名士。（《华阳国志》十下）
　　◇戒诸女及妇
　　吾之妊身，在乎正顺。及其生也，思存于抚爱。其长之也，威仪以先后之，体貌以左右之，恭敬以监临之，勤恪以劝之，孝顺以内之，忠信以发之，是以皆成而无不善。汝曹庶几勿忘吾法也。（《华阳国志》十下）
　　◎杨礼
　　礼，成固陈省妻，杨元珍之女。
　　◇敕二妇
　　吾先姑，母师也，常言圣贤必劳民者，使之思善。不劳则逸，逸则不才。吾家不为贫也，所以粗食急务者，使知苦难，备独居时。（《华阳国志》十下）
　　◎李文姬
　　文姬，南郑人，赵瑛妻，太尉李固女。
　　◇敕弟燮
　　先公为汉忠臣，虽死之日，犹生之年。梁冀以族弟幸济，岂非天乎？慎勿有一言加梁氏。加梁氏则连主上，是又掇祸也。（《华阳国志》十下。）
　　◎陈惠谦
　　惠谦，成因人，度辽将军张亮则妻。
　　◇戒兄子伯思
　　君子疾没世而名不称，不患年不长也。且夫神仙愚惑，如系风捕影。非可得也。（《华阳志国》十下）
　　◎窦玄妻
　　妻姓名未详。窦玄字叔高，平陵人。
　　◇与窦玄书
　　窦玄形貌绝异，天子以公主妻之，旧妻与玄书别曰：
　　弃妻斥女敬白窦生：卑贱鄙陋，不如贵人。妾日已远，彼日已亲。何所告诉？仰呼苍天。悲哉窦生！衣不厌新，人不厌故。悲不可忍，怨不自去。彼独何人，而居我处！（《艺文类聚》三十）
　　◎徐淑
　　淑，陇西人，黄门郎秦嘉妻。有集一卷。
　　◇答夫秦嘉书
　　知屈璋，应奉藏使，策名王府，观国之光，虽失高素皓然之业，亦是仲尼执鞭之操也。自初承问，心愿东还，迫疾惟宜，抱叹而已。日月已尽，行有伴例，想严庄已办，发迈在近。谁谓宋远，企予望之。室迩人遐，我劳如何？深谷逶迤，而君是涉；高山岩岩，而君是越，斯亦难矣。长路悠悠，而君是践；冰霜惨烈，而君是履，身非形影，何得动而辄俱？体非比目，何得同而不离？于是咏萱草之喻，以消两家之思，割今者之恨，以待将来之欢。今适乐土，优游京邑，观王都之壮丽，察天下之珍妙，得无目玩意移，往而不能出耶！（《艺文类聚》三十二）
　　◇又报嘉书
　　既惠音令，兼赐诸物，厚顾殷勤，出于非望。镜有文彩之丽，钗有殊异之观，芳香既珍，素琴益好。（《文选·嵇康赠秀才入军诗》注作「又好」。）惠异物于鄙陋，割所珍以相赐，非丰恩之厚，孰肯若斯？览镜执钗，情想仿佛；操琴咏诗，思心成结。敕以芳香馥身，喻以明镜鉴形，此言过矣，未获我心也。昔诗人有飞蓬之感，班婕妤有谁荣之叹。素琴之作，当须君归；明镜之鉴，当待君还。未奉光仪，则宝钗不设也；未侍帷帐，则芳香不发也。（《艺文类聚》三十二，又略见《御览》七百十七，作「今君征未还，镜将何施？明镜鉴形，当待君至。」又七百十八，九百八十一。）今奉旄牛尾拂一枚，可以拂尘垢；越布（《书钞》一百三十六作「越州」。）手巾二枚；严器中物几具；金错碗一枚，可以盛书水；琉璃碗一枚，可以服药酒。（《艺文类聚》七十三，《御览》七百三，七百十六，七百十七，七百六十。）
　　今奉细布袜一量。（《御览》六百九十七）
　　◇为誓书与兄弟
　　盖闻君子导人以德，矫俗以礼，是以列士有不移之志，贞女无回二之行。淑虽妇人，窃慕杀身成义，死而后已。夙遘祸罚，丧其所天，男弱未冠，女幼未笄，是以亻黾亻免求生，将欲长育二子，上奉祖宗之嗣，下继祖祢之礼，然后觐于黄泉，永无惭色。仁兄德弟，既不能厉高节于弱志，发明于暗昧，许我他人，逼我干上，乃命官人，讼之简书。夫智者不可惑以事，仁者不可胁以德，晏婴不以白丸临颈改正直之辞，梁寡不以毁形之痛忘执节之义。高山景行，岂不思齐？计兄弟不能匡我以道，博我以文，虽曰既学，吾谓之未也。（《御览》四百四十一引杜预《女记》，「淑丧夫守寡，兄弟将嫁之，誓而不许，为书曰：「云云。案《史通》云「徐氏毁形不嫁，哀恸伤生。」《通典》六十九，「晋咸和五年，散骑侍郎贺峤妻于氏上表云：「汉代秦嘉早亡，其妻徐淑乞子而养之。淑亡后，子还所生。朝廷通儒移其乡邑，录叔所养子，还继秦氏之祀。」）
　　◎袁氏
　　袁氏，汝南汝阳人，司徒袁安曾孙女，太尉杨彪妻。
　　◇答曹公夫人卞氏书
　　彪袁氏顿首顿首。路近，不展淹久，叹想之劳，情抱山积。曹公匡济天下，遐迩以宁，四海归仰，莫不感戴。小儿疏细，谬蒙采拾，未有上报。果自招罪戾，念之痛楚，五内伤裂。尊意不遗，伏辱惠告。见明公与太尉书，具知委曲。度子之行，不过父母，小儿违越，分应至此。怜其始立之年，毕命埃土，遗育孤幼，言之崩溃。明公所赐已多，又加重赍，礼颇非宜，荷受辄付往信。（《古文苑》。）
　　◎丁е妻（《文选》注作「丁仪妻」。《初学记》作「丁仪」，无「妻」字）
　　丁е妻，姓氏未详。
　　◇寡妇赋（案：寡妇者，阮元瑜之妻。见魏文帝《寡妇赋序》言「命王粲等并作之」，此篇盖亦当时应教者。）
　　惟女子之有行，固历代之彝伦。辞父母而言归，奉君子之清尘。如悬萝之附松，似浮萍之托津。恐施厚而德薄，若履冰而临渊。何性命之不造，遭世路之险。荣华晔其始茂，所恃奄其徂泯。静闭门以却埽，魂孤茕以穷居。刷朱扉以白垩，易玄帐以素帱。舍惨悴其何诉，抱弱子以自尉顾颜貌之《并色》々。对左右而掩涕。时翳翳以稍阴，日以西坠。鸟凌虚以徘徊，□□□□□□。鸡敛翼以登慰。雀分散以群逝，还空床以下帏。拂衾褥以安寐，气愤薄而交萦。抱素枕而欷，想逝者之有凭。因宵夜之仿佛，痛存亡之异路。终窈漠而不至，时荏苒而不留。将迁灵以大行，驾龙需于门侧，设祖祭于前廊。□□□□□□，缤纷以飞扬。彼生离其犹难，矧永绝而不伤？□□□□□□，迸流进以淋浪。自衔恤而在疚，履春冬之四节。风萧萧而增劲，寒凛凛而弥切。凄凄而夜降，水氵兼氵兼而晨结。雪翩翩以交零，□□□□□□□。瞻灵宇之空虚，悲屏幌之徒设。仰皇天而叹息，肠一日而九结。神爽缅其日永，岁功忽其已成。惟人生于世上，若驰骥之过棂。计先后其何几，亦同归乎幽冥。（下缺。上缺。）贱妾茕茕，顾影为俦。（下缺。《艺文类聚》三十四，又见《文选·潘寡妇赋》注，《陶潜归去来辞》注，《初学记》十四。）

卷九十七
◎阙名（一）
　　◇刺史周行郡国以六条问事诏
　　刺史班宣，周行郡国，省察治政，黜陟能否，断理冤狱，以要问事。非条所问，即不省。
　　一条：强宗豪右，田宅逾制，以强陵弱，以众暴寡。
　　二要：二千石不奉诏书，遵承典制，倍公向私，旁诏守利，侵渔百姓，聚敛为奸。
　　三条：二千石不恤疑狱，风厉杀人，怒则任刑，喜则任赏，烦扰苛暴，剥戮黎元，为百姓所疾。山崩石裂，妖祥讹言。
　　四条：二千石选署不平，苟阿所爱，蔽贤宠顽。
　　五条：二千石子弟怙恃荣势，请托所监。
　　六条，二千石违公下比，阿附豪强，通行货赂，割损政令。（《续汉·百官志》五注补引蔡质汉《仪诏》书旧典」。）
　　◇以尹昆为尚书仆射诏
　　惟君公曹时以太守之术，克奖王室，其省录台事，勿令谬误。（《北堂书钞》五十九引谢承《后汉书》「尹昆字□渊，为侍御七日，特拜尚书仆射，诏：云云。安：此诏原本缺误，不知何帝，俟考。）
　　◇祀令
　　天子行有所之，出河，沈用白、马、、璧各一，衣以缯缇五。又祠用脯二束。酒六斗，盐一升。涉渭、灞、泾、洛地名水是，沈璧各一，律在所给祠。其及行，沈、祠他川水，先驱投石，少时给璧。不满百里者不沈。（《通典》五十四）
　　◇上顺帝书
　　臣为陛下子，陛下为臣父。臣章百上，终不见省，臣岂可北诣单于以告怨乎？（《后汉·虞诩传》，「先是宁阳主簿诣阙，诉其县令之枉，积六七岁不省。主簿乃书云云）
　　◇月晕上书请赦命
