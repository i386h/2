<!-- { "loadSidebar": true } -->
　　　○民劳，召穆公刺厉王也。序是。 
　　
　　○板，凡伯刺厉王也。序是。 
　　
　　　○荡，召穆公伤周室大坏也。厉王无道，天下｛荡荡｝无纲纪文章，故作是诗也。删去二字之杂入者。 
　　
　　　○抑，卫武公刺厉王以自警也。从序。追刺厉王以自警，亦自通。 
　　
　　　○桑柔，芮伯刺厉王也。序是。 
　　
　　　○云汉，仍叔美宣王也。宣王承厉王之烈，｛内｝有拨乱之志，遇灾而惧，侧身修行，｛欲销去之｝。天下喜于王化复行，｛百姓见忧｝，故作是诗也。序是，删去九字之杂入者。 
　　
　　　○崧高，尹吉甫美宣王也。天下复平，能建国亲诸侯，褒赏申伯焉。申伯功德归美于上，作美宣王，申伯在其中矣，序兼之，亦何不可？ 
　　
　　　○烝民，尹吉甫美宣王也。任贤使能，周室中兴焉。效上。序不差。 
　　
　　　○韩奕，尹吉甫美宣王也。能锡命诸侯。依序。 
　　
　　　○江汉，尹吉甫美宣王也。能兴衰拨乱，命召公平淮夷。依序。 
　　
　　　○常武，召穆公美宣王也。｛有常德以立武事｝，因以为戒｛然｝。序是，去八字。 
　　
　　　○瞻卬，凡伯刺幽王大坏也。序必有据。 
　　
　　　○召旻，凡伯刺幽王大坏也。｛旻，闵也｝。闵天下无如召公之臣也。删去三字之杂入者。 
　　
　　周颂 
　　
　　　清庙，祀文王也。周公既成洛邑，朝诸侯，率以祀文王焉。序是。 
　　
　　　○维天之命，｛太平｝告文王也。删去二字自顺。 
　　
　　　○维清，奏象舞也。乐有歌必有舞，此歌也。奏以象舞，歌舞并作，序不差。 
　　
　　　○烈文，成王即政，诸侯助祭也。即政者，原其祭之由也，以即政告也，何足深辨？序本不差。 
　　
　　　○天作，祀先王｛先公｝也。「先公」，衍文也，宜删去。 
　　
　　　○昊天有成命，郊祀天地也。序义未详，然当时所序尚不相远，疑以「地」字为衍文，此当为成王郊天之乐诗。 
　　
　　　○我将，祀文王于明堂也。序是。 
　　
　　　○时迈，巡守祭告柴望也。序是。 
　　
　　　○执竞，祀武王也。「成康」非成王、康王，盖言其盛德安康之德，岂不显著，故上帝命之为王也，序不差。 
　　
　　　○思文，后稷配天也。序是。 
　　
　　　○臣工，诸侯助祭遣于庙也。此将遣助祭，戒具敬事，而刈籍田之入以为祭也。序亦通。 
　　
　　　○噫嘻，春夏祈谷于上帝也。此诗当为既祈谷后戒田官之言，止首二句是言成王。既祈谷而上帝昭格于汝矣，汝当尽心督耕耕云云尔也。 
　　
　　　○振鹭，二王之后来助祭也。序是。 
　　
　　○丰年，秋冬报也。亦云报后赛田事之乐歌耳，序不差，但有缺文。 
　　
　　　○有瞽，始作乐而合乎祖也。序是。 
　　
　　　○潜，季冬荐鱼，春献鲔也。序是。 
　　
　　　○雝，禘太祖也。禘喾于稷庙，而以稷配之，此歌以彻俎之诗也，后他庙通用者也。 
　　
　　　○载见，诸侯始见乎武王庙也。详诗词，序不差。 
　　
　　　○有客，微子来见祖庙也。序是。 
　　
　　　○武，奏大武也。序是。 
　　
　　　○闵予小子，嗣王朝于庙也。序是。 
　　
　　　○访落，嗣王谋于庙也。依序。 
　　
　　　○敬之，群臣进戒嗣王也。序是。 
　　
　　　○小毖，嗣王永助也。序是。 
　　
　　　○载芟，春籍田而祈社稷也。序是。 
　　
　　　○良耜，秋报社稷也。依序。 
　　
　　　○丝衣，绎宾尸也。｛高子曰：灵星之尸也｝。删去八字之杂入者。宾尸，饮酒之诗也。 
　　
　　　○酌，告成大武也。｛言能酌先祖之道，以养天下也｝。删去十二字之附会者。 
　　
　　　○桓，讲武类禡也。｛桓武志也｝。删去四字之杂入者。 
　　
　　　○赉，大封于庙也。赉，予也，言所以锡予善人也。序是。 
　　
　　　○般，巡守而祀四岳河海也。序是。 
　　
　　鲁颂 
　　
　　　駧，颂僖公也。僖公能遵伯禽之法，俭以足用，宽以爱民，务农重谷，牧于垧野，鲁人尊之。于是季孙行父请命于周，而史克作是颂。序必有所据，不可每以臆说疑废之也。 
　　
　　　○有駜，颂僖公君臣之有道也。在公明明，醉归胥乐，颂其有谷诒孙子，是君臣上下燕饮有道也。 
　　
　　　○泮水，颂僖公能修泮宫也。所谓能修者，修其教也，如顺道屈丑之类皆是，盖落成而以此颂也。 
　　
　　○閟宫，颂僖公能复周公之宇也。宇亦祠宇，皆可称耳，文公乃媸以工宇而非之，何也？ 
　　
　　商颂 
　　
　　　那，祀成汤也。微子至于戴公，其间礼乐废坏，有正考甫者，得商颂十二篇于周之大师，以那为首。序是。 
　　
　　　○烈祖，祀中宗也。诗语说汤孙，非祀汤者，文公务辟小序，过矣。 
　　
　　　○玄鸟，祀高宗也。序是。 
　　
　　　○长发，大禘也。依序。 
　　
　　　○殷武，祀高宗也。序是。 
　　
　　泉翁大全集卷之八十五 
　　
　　归去纪行录 
　　
　　门人邵阳陈大章校刊 
　　
