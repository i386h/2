<!-- { "loadSidebar": true } -->
    〈丁为羽林将，超逾羽林亭楼。或止之，辞曰：“试弁而已”仰断。〉
    天生民，禀气各异，国徵武士，以壮为先。惟丁力冠圉人，勇过延寿，因材官以效职，列羽林而为将。恒拔距以习戏，乐彼从戎；乍超楼而自矜；聊为试弁。各适其适，亦谓合宜；有能不能，奚为见止？
    ○对立功流例判
    〈执戟董元，於阎敬下立功流例。七百人并跳荡功叙录，咸依元格酬勋赐阶。准元军司削阶不入五品。〉
    董元艺极穿犀，官参戴，言思报国，即此临营。冒失前驱，争为跳荡；交锋直进，讵肯迁延。忽逢蛱蝶之兵，遂埽螳螂之卒，摧凶杀敌，已立殊功；准格酬庸，例升荣级。前关已蒙褒锡，後送独被稽留。既申横草，何能倚树？但今将执戟，虽切披陈，曩日横戈，且知优劣。既言功薄，明即效殊，悬登执雁之阶，虑动续貂之刺。
    ○对背侍从征判
    〈王静母年八十，身充侍丁。弟顺名预军团练点从征镇。静弃母投募陷阵有功；顺恋母背征，据法应罪。县令以静阙养，以顺弃军，俱追勘当，各科其罪。静云：“情存徇国。”顺云：“意在怀亲。”既并有词，令不能断。〉
    效命捐躯，式标於尽节；冬温夏清，载竭於因心。静母西日沉榆，气息奄奄；顺弟南风吹棘，兄弟怡怡。咸承大被之恩，并藉高堂之庆。静之充侍，须崇扇枕之方；顺乃从征，宜著横戈之绩。岂期兵交白刃，侍丁为报国之臣；馔跃鳞，征客作安亲之子。或移忠入孝，或徇国违家，忠孝不可俱全，家国终无暂阙。投笔以去，状既不合论辜，恋母而还，法亦无烦罪，铜章既难推劾，玉律须有哀矜，请俱释於九章，庶并从於三宥。
    ○对复矢判
    〈刘说家有丧，登车，用箭复魂。人告越礼。〉
    精气为物，聚极则散；游魂为变，死而有招。归地归天，人皆共尽；在师在旅，礼则从宜。若道属多虞，时因丧律，勤王徇节，载居锋镝之中；委骨捐躯，但非歌笑之处。既睹乱麻之积，爰崇复矢之仪。亦同蒉尚在途，画宫受吊；仲尼於馆，脱骖有情。虽流千载之声，并是一时之事。眷斯刘说，有异邾人，称是家丧，胡申战礼？罕遵升屋，翻比登车，验古有殊，论今莫可。科其越礼，雅合彝章。
    ○对立功执商判
    〈乙立军功，合授官。或告亲执商贾业。〉
    天子授钺，将军运筹，广练精兵，数道深入。壮哉乙者！属当戎行，攘臂专征，负羽轻气。警励部伍，张皇武威；密尔元凶，尚怀旅拒。甘泉火起，初疑减灶之馀；朔野风高，已得摧枯之势。既而凯歌还国，酬庸武勋。汉不孤恩，方锡班超之职；商乎见议，讵夺弦高之词。或人盈庭，是相喧聒，既而斟酌典宪，采摭群言。樊哙擢於屠沽，宏羊起於贾竖，以今况古，其谁不然？今之游词，一何狂简？有功之赏，理请必行；无稽之言，事宜勿用。
    ○对事貌相似判
    〈甲容貌与乙相似。甲殁後，门人师事乙。邻人让其非礼。〉
    道在则业，金ぷ非宝，学而时习，珍席为儒。甲业擅专门，勤兹闭户，夙渐淹中之训，方传壁里之书。绛帐谈经，蒙求者□集；缁帷讲道，钻仰者电趋。济济祁祁，升堂入室。夏弦春诵，未厌於青蓝；阅水颓山，遽悲於坏木。殁而不作，逝者何追？道无常师，未宜胶柱；貌有相似，自可抠衣。昔夫子门人。见师於有若；马融弟子，或从於郑元。故事非遥，让之未可。
    ○对释菜争论判
    〈得胡甲、许乙俱任直讲，因释菜争论，遂形於颜色，各持棰以相打。法司科罪。〉
    胶庠之设，国容在焉，礼乐既陈，王教兹始。学之不讲，儒者为忧；道或未行，达人增叹。皇上崇大文教，褒进儒书。属涧可采，爰奠祭於先师；坛杏初开，将发明於古学。胡甲、许乙，说礼谈经，异议既生，争论斯起。操持棰扑，恐学业之不明；颠坠衣裳，见朝仪之有失。四方从学，华荒并凑；百寮观礼，簪绂成行。不慎於仪，何所取则？既愆规矩，合刑科。
    ○对持论汤武判
    〈乙开延讲汤武事。弟子曰：“无食马肝。”乙挞之，不伏。折师尘尾。〉
    君子为儒，学以致道；圣人立教，言无非法。乙惟广业，义取精严。函丈席间，未述唐虞之际；开筵讲肆，遽言汤武之非。符彼黄生之谈，爰有青襟之刺，不能伏义，故为挞人。喻以马肝，足为知味；折之尘尾，啧有烦言。一扌失何伤？将子无怨。
    ●卷九百七十九
    ☆阙名（二十）
    ○对笙师不施舂牍判
    〈甲为笙师，以教陔乐，不施春牍等三品。科之。诉不伏。〉
    六同分序，则备礼文；九夏成章，式明诗颂。所以宾射丧祭，军旅会同，必将有陈，罔或无度。永言春牍，喻此安弦，以谐八音，实为三品。伐檀栾於□梦，影落梢□；采贞劲於仙坛，色移寒雪。夙闻挥斫，素列广修，因玉润之呈姿，节金奏以为用。惟甲司至，有昧钦承，无相夺伦，未求诸己。不以其道，轻欲训人。杳渺笙歌，讵骞回於凤影；婵娟┠荡，殊仿佛於龙鸣。应雅莫，埙篪坐缺。至若教之陔夏，用以娱宾，候终宴而言归，虑沈酣而越礼。为之行节，肃以威仪，酿取叹於倾家，饮无醉於终日。遵其声律，必在和均，忽贻顾於周郎，岂忘味於宣父？不谋其政，遐弃厥司，当审词以定刑，庶先迷而後得。
    ○对乐悬画胥判
    〈得乐悬上画胥，所司以细碎失礼。不伏。〉
    应天为同，合雷作气，殊以堵肆，设其ね业。式观《周礼》，爰命工人，备物雕镌，兼饰丹漆。怒鲸与翼鸣佥赋，旁行将跳跃咸修。因木生姿，似得阴阳之气；异体分象，各类清浊之音。有何疏失，以为细碎，稽古未爽，不伏何疑。
    ○对四品女乐判
    〈乙有女乐一部，御史按之。云：“见任四品清官。”仰处分。〉
    爵以驭贵，乐以报功，异其肆堵，昭以声文，既比物以饰节，亦安德而教和。乙也银艾蝉联，朱轮焯耀，名称贵士，位列清班。家乃伐冰，朝膺食肉，二肆未陈於缩ニ，一部且列於曲房，事等马融，义符魏绛。且窈窕闲淑，蛾眉丽姿，乐则备於伶人，礼可嫔於君子。功化丝，舞节铿锵，稽命数而合宜，在法令而何爽？御史纠按，无乃深文！
    ○对笛判
    〈甲制碧鲜以当{过}，本四加一。所由科其不节。诉不伏。〉
    玉润碧鲜，霭青冥之秀色；龙吟凤吹，发寥亮之飞声。始立制於工人，方劝侑於君子。简易爰在，繁会斯深。惟甲练精，而成厥象。蹭攀绝，陟彼九成；剡贞姿，谥为双笛。抚羌人之效躅，裁以当{过}；感越客而兴悲，方延作赋。霜候无变，宁俟斫磨，风韵将调，远资律度。加君明之後出，单以五音；伫叔夏之前规，奏其三调。落梅香遍，自满风前；折柳阴疏，横分塞上。固无失於伦序，宛有叶於和均，不节论辜，未知其可。
    ○对乐师教舞判
    〈甲年十三，为国子。乐师教之舞象，甲不受命。乐师将挞。甲云：“违礼。”不伏。〉
    夏序殷胶，建国重务，养老齿胄，先王大猷。所以长幼分规，道业差序，或殊诵习，将明告教。射御书数，分制则於乐章；中和庸，遵规仪於性府。既大成以方就，爰小舞而首陈，必在准绳，无或差忒。兴言国子，辩慧斯文，系彼勋华，金张锡庆。遵其礼乐，游、夏申勤，学必幼仪，言辞外傅。年深舞勺，及践上庠，春诵夏弦，深其顺节。尊师重道，宁愿逾闲，佩Δ之辰，成童未及。抠衣之日，舞象何先？虽欲速於有知，终见陷於无度。傥乎闻一知二，亦何守其彝伦，必也非礼勿言，固可徇之年限。制於未乱，详兹雅得纪纲；扑作教刑，抚事难从捶楚。
    ○对习结风技判
    〈得乙习结风之技，县长以其惰业责之。〉
    舞以尽意，用察其形，或因序而持芬，有传规而去，是以六英方变，用礼神；八允成章，以和邦国。虽声歌而会理，终郑雅而殊制，陈之典则，诫以怠荒。乙也妄庸，居然训习，非策名於乐府，潜托志於结风。谓小吏之期仙，凤凰均影；学参军之式宴，鸲鹆成衣。长袖蹁跹，未呈妙於风结；鸣弦纠举，爰罪於霜科。足训疲人，诚为茂宰，宜从改革，无或因循。
    ○对瞽相判
    〈得太常备宿悬於大祭，有瞽而无相步。所由请罪之。〉
    礼以道志，乐以和声，为傧诏而率先，陈相步而汲引。是立扶主之称，式陈视了之司，相须而成，兼济为道。乃锺、牙之比义，实陈、雷之喻坚。等彼埙篪，宁闻独用；均兹黼黻，必在同施。惟太常之官曹，司雅乐之制度，虔承大祭，恭备宿悬。杳杳严更，滴银壶而始唱；锵锵逸韵，考金奏而斯闻。会彼伶人，咸资瞽者，心则通於师旷，目非类於离娄。子夏新名，徒起移冠之号；荆轲旧客，终闻击筑之娱。质明而行，已敷容於肃敬；晏朝而退，爰辍响於宫商。祝史正词，良非矫举；相步乖位，何懵规仪？就以逡巡，其谁告导？若蒙泉之无适，非大车之利往。虽六变六同，不齐其节；而及阶及席，是阙於言。良未展於扶主，礼将至於颠越，此而不罚，其有何诛？
    ○对未上假借判
    〈丁受官未上，於所部假借。科其罪，监临不伏。〉
    命官以贤，底禄以道。犹未莅事，胡为贿闻？无魏子之悛心，有叔鱼之黩货。即为假借，曾不内愧於躬；式冒刑典，仍欲外闵其过。实叨忄质之自速，非监临之谓何？加言是丁，不可逃罪！
    ○对乾没稍食判
    〈乙主稍食，辄自乾没，为方书所劾。〉
    列爵分官，用资监守，临班掌务，必藉廉平。其有黩货居心，类长安之小吏；不贪为宝，殊宋国之司城。时所未容，法宜难舍。况主兹稍食，慢彼严章。窃人之财，从已之欲。方书职惟纠谬，用此绳违。逐鸟居多，弹遂允。刑之所设，本曰“惩非”，罪即不诬，任依轻典。
    ○对取钱授官判
    〈得杨甲选以钱十万、金三十斤求山乙得官，後被告。大理以甲选数合留，官不越次，会恩洗涤。甲不解任，钱金不追。刑部断甲解见任，徵乙金钱。〉
    学古入官，不闻黩货。以贤制爵，安可非材？杨甲人实妄庸，谬参调选；山乙志惟贪冒，多受金钱。良以职谢巨源，贤惭伯起。鸿猷载黜，是则难容！大理同拘，自贻伊戚。承恩合免，虽则棘署守文；会赦独徵，实亦仙台直笔。请依省断，窃谓为宜。
    ○对受囚财物判
