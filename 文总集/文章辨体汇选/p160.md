<!-- { "loadSidebar": true } -->
　　伏念臣猥以遭逢起蒿莱而厕丞弼臣有疾痛皇上忧之臣有死丧皇上恤之臣之愚不知止老不耐事以及于风波妬媢之场皇上矜之察之生之全之皇上之于臣真父母也夫父母之恩人子当何以为报哉臣之区区独有赤心苦口知无不言欲以增主徳之休明保皇躬于康固使百神无怨恫四海无流言而庶几酬知补过之万一耳顷者窃见今年二月以来皇上仅一出朝送潞王殿下再出行太庙时享其余常朝日期尽行传免经筵春讲至今未开臣等犹幸每日因散本近侍得以剽闻音旨恭候万安若外廷百司缅想清光于九天万里之逺耳目不接谁能无疑疑则讹言生焉昼居却事或曰不如向晦之安酒醪却疾或曰不如勿药之喜燕婉当御或曰不如前疑后丞之严玩好充陈或曰不如左图右史之乐夫以小人窥圣人以外廷测宫禁臣之所不敢知也而皇上茍欲明其不然则莫如勤御朝讲日亲外臣使睟穆之天颜缉熙之圣学人人得以望下风而承休问则天下幸甚其或以天气渐暑圣躬宜于静摄则宫居十二时中以六时宴息三时游衍一时定省慈闱二时看阅章奏罢曲晏捐细娱专精神涤烦懑使羣下晓然知上意在尊生不在厌倦在色养不在佚乐也则天下亦幸甚又或以天工人代不必事事身勤则深惟社稷之安早定根本之计升储出阁发旨自中然后委诸事于阁部付烦言于刍狗则天下亦幸甚此三策者臣之犬马愚忠以为苟效其一则皇上有辞于天下而臣等亦有辞于皇上今留中诸疏动至经时册建吉期杳无明示臣初犹盛气持将顺之说以捍流言而至是形影无验心胆亦孤因窃以身自譬臣之么么何等人也而近日暧昧之谤尚苦自明忿悁之言屡溷髙聴何况皇上配天罔极之尊比玉无瑕之徳而忍使纎介疑端不白万世篑土未覆竟亏九仞则皇上腹心遇臣曾不得其弥缝匡救一分之助而臣埀老遭际以来止博得完全体肤保守禄位清夜自思皇恐如此亦尚何颜何面悻悻争世上之毁誉是非为哉又阁臣职亲地迩宻勿辅理之外别无事任乃臣等徒值其地食其食而兼旬累月不接威颜不承顾访则又何颜何面扬扬冒荣矜宠立羣臣之上为哉人主虽至尊天下虽至大宫闱虽至深自古未有恃安而不致危积微而不成著者葢昔我皇祖世宗间亦尝斋居西内与外庭隔絶矣然四十载神明不衰万几无旷则以屏声逺色粝饭澣衣手不操竒赢之算躬不狎驰骋之劳虑不忘稼穑之苦此所以能终始圣神保身而保民也皇上即令动法世宗何不试取寳训寳録观之当时邉廷警报大吏升除与夫稽古考文祈年忧旱等事手批或一日而数下口宣或一人而数反臣以为如此则不必亟见羣臣血脉通矣当穆庙在邸时人情颇亦危疑然加冠出封已判然长幼之序而宫闱无别子莞簟无私御臣以为如此则不必更议册立大本定矣夫法祖不师其心而先袭其迹世人蚩蚩又谁能于迹外信心者此臣之所以为皇上惜也且今天下多事正不减世宗朝诸邉苦兵内地苦盗百姓苦年荒吏急皇上以圣人之明昧爽思忧何所不悟以圣人之勇旰食思政何所不勤矧帝王万世之大业父子天性之至亲而更有待外臣之苦争敦劝者乎臣闻自古朝廷各有一代之家法汉唐家法原不正故子孙得出入其间若我朝立国在此则守之亦必在此皇上即有隠轸难割之爱必不忍以家法为私臣等即有承望无耻之心必不敢以家法为市今皇长子伦序已定皇上三年前明旨已宣付史官播传天下册立之举去年未行犹曰年未及也今年未行犹曰潞王未之国也过此皆无说矣而犹拱黙迁延日复一日不早下九卿台諌之议以顺臣民瞻戴之情以塞道路揣摩之口此臣之所以日夜拊膺流涕而出血者也祖庙固有灵忠臣固有心惟皇上念之臣母子衰残之命朝露不图报恩负恩决在今日亦惟皇上怜之臣不胜恳欵激衷冒昧陨越之至

　　催发阁中宻奏疏【王锡爵】

　　昨该臣与同官臣某臣某连上四掲伏候俞衷经今数日不下伏念臣之不肖谬遇主知每有献纳蒙皇上批答如流未有停滞至此者且其所言原不曾党附众人必主今年册立之说其理易明其事易处而一槩与外廷诸疏留中以此连日以来人心转益汹汹抱非常之忧与不可知之惧者其言满廷若臣则既为皇上腹心之臣亦颇知皇上腹心之事臣之忧惧与众人不同臣所忧者皇上耳烦于言心烦于虑有郁而不得解有怒而不得伸或至精神结濇寝饭失调此臣之所为皇上忧也臣所惧者皇上方踟蹰却顾以待人心之定而人心乆之不定或至美反成过信复变疑使匹夫小人得睥睨宫禁之事游谈横议得把握朝廷之权此臣之所为皇上惧也臣今进难见皇上之面退难捍众人之口如父母疾而子不能操药父母怒而子不能操棰臣身何惜臣心何安为此日夜倾耳瞪目以候徳音之下虽诟责交萃不敢言羞疾病支离不敢言困七十九岁老母委顿近京百里之内笥有皇上赐衣不敢服椟有皇上赐银不敢用考满过期而不敢报余忠欲献而不敢陈诚自念数千里冲寒茹苦而来于此不用其诚更于何处用诚于此不得其言更有何事可言此臣之所以饮泣呼天归装已束而犹恋恋于一日之在朝以冀望寛愉之色冀承謦欬之音者臣之诚恳天地所怜亦幸皇上三思始终召臣之意为何臣黾勉赴召之意为何亟采愚言俯埀批答或确订明年之期或先颁出阁之谕使羣疑稍解朝聴不諽皇上欢然举万年之觞而小臣亦自庆都俞一堂之会矣臣不胜企悚迫切之至

　　定国论一政体疏【王锡爵】

