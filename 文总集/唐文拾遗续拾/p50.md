<!-- { "loadSidebar": true } -->
    其日，太庙祔飨应绿斋戒齐官、陈设地彝酒醴坫爵、省牲告洁、进署祝版、陈设乐器，并如东向常仪。玉辂将至庙西门，尚舍奉御设奉谒褥位於庙庭横阶南，当中北向。奉礼郎於庙南门外稍南设文武百官及皇亲、诸亲位，如太极殿庭之仪，又於庙庭横阶南设文武百官及皇亲、诸亲位，亦准此。通事舍人引文武百官及皇亲、诸亲等，常服就南门外位。礼生引应飨官俱祭服。立於庙东门外，北向西上位立。又礼生引礼仪使、御史以下执事官等先入，当中阶，北向立於褥位之南。礼生赞再拜，礼仪使、御史以下皆再拜讫，引自东阶升，各就位。次引司空入就位，再拜，行扫除讫，降复位。礼官与太祝自西第一室开室，捧神主匮，置於幄中近东，启匮出神主，捧置於座几後趺上，次宫闱令入室，捧后主匮，置於幄中近西，启匮出后主，置於座几後趺上。自第一室至第八室，皆如上仪。讫，并斋郎室长各於本室依仪出入，须知次序。太祝退立於樽坫所，宫闱令退就阶下执事位。
    玉辂既至庙南门，回辂南向。侍臣等序列於辂前。神舆入幄，则侍臣立於幄门外。尚辇帅腰舆进辂後，侍中跪奏：“请降辂升舆诣幄座。”内侍捧几置舆上，太祝捧神主匮置舆上几後，遂舁诣幄座，内侍捧几置座上，东向，太祝捧匮置几後。讫，礼生於庙东门引行事官、太尉以下入就庙庭位。西向立。其殿上御史、礼官、太祝、乐官等，各逐便自东西阶下相向序立，候神主升殿，却复阶上位。
    侍中进於幄座前，跪奏：“请降座升舆祔谒。”内侍捧几置舆上，太祝捧栗木神主匮置几後。礼官引入，通事舍人引文武百官、皇亲、诸亲，自南门外分左右从入，就东西班位立。神舆至庙门，伞扇分左右立於门外。神舆至庙庭褥位，侍卫各退就本班。太祝捧匮跪置於褥，启匮出神主，置於趺上。讫，侍中进於褥位西，北面跪奏称：“以今吉辰，代宗睿文孝武皇帝祔谒。”奏讫，俛伏，兴，退。
    少顷，侍中诣褥之西，东向跪奏：“请升舆祔飨。”俛伏，兴，退，降就位本班。太祝进跪於褥位，捧神主匮於舆。腰舆既升，礼官奉引神舆，诣元宗室，太祝跪捧神主匮，置于东璧下祔位褥上西南，退立户外。少顷，太祝进就褥跪，捧神主置於舆，奉引入第九室。至帷座前，内侍捧几置於座，太祝捧神主置於曲几後趺上，其匮置於几东近後。腰舆退於幄座之西近北，屏腰舆所由并降自东阶，由庙东门出。神主置座讫，礼生赞再拜，太尉以下及应在位官并再拜。
    礼生诣太尉之左白：“有司谨具，请行事。”登歌，奏《永和》之乐九成毕，礼生赞再拜，太尉以下及在位者皆再拜。生引太尉盥洗，执瓒升，诣从西第一室，酌郁鬯，登歌作，太尉入室神座前，裸讫，奠瓒於馔席，俛伏，兴，退出户，北向再拜。次引诣第二室，次引诣第三室，次引诣第四室，以至第九室，皆如上仪。讫，登歌止，引太尉降复位。太祝奠毛血之豆，礼生引司徒执俎入自正门。俎初入门，《雍和》之乐作，馔升阶，乐止。礼生彻毛血之豆，降自东阶以出。诣太祝取萧蒿焚於炉炭。馔升设讫，斋郎降自东阶，由庙东门以出。礼生引太尉盥洗，执爵奏自第一室至第八室，各奏本室乐。至第九室，奏《保太》之乐，行飨礼亚献终献，并如常飨之仪。讫，降复位，登歌作。太祝各入室彻豆，还樽所，登歌止。礼生唱赐胙，又唱再拜，众官应在位者皆再拜（其三献官不拜）。《永和》之乐作，礼生又唱再拜，在位者皆再拜，乐一成止。礼生进太尉之左，白礼毕，礼生引飨官自东门出，通事舍人引在位群官南门出。太祝入室，各匮神主纳於室如常仪。礼官帅腰舆诣庙门南幄下，太祝捧桑木主并匮置於舆，遂自庙门南西偏门舁入，诣庙殿北帘下两阶之间。将作先具锹穿坎，方深令可容木主匮，遂埋之而退。明日，百寮及皇亲、诸亲诣延英门，进名奉慰如常仪。
    ◎小祥变
    前二日，内所司先具八升练布冠、缞裳、腰绖等，光禄卿具太牢馔，宗正进署祝版。前一日之夕，毁庐为垩室，尚舍奉御设蒲席於室内，内所由陈练冠於别次。其日，依时刻内所由先入，整拂几筵，荐香烛於别灵前。内外及百寮俱服缞服，去杖，通事舍人引就位。侍中版奏外办，皇帝服缞裳绖，去杖，近侍扶就位，西向哭，内外在位者皆哭，十五举声。礼仪使奏请再拜，皇帝再拜，内外在位者皆再拜。近侍扶皇帝就次，所司以练布冠缞裳进内，服讫，内外及百寮各服其服。通事舍人引百寮入就位，立定。逝侍扶皇帝就位哭踊，内外百寮皆哭踊。光禄卿引馔升，设於灵幄前，太祝以爵酌醴酒。礼仪使奏请止哭，内外俱止哭。太祝以酒爵授礼仪使，礼仪使受酒，跪进，皇帝受酒，跪奠於馔前，俛伏，兴，少退。太祝持版，跪於馔前近南，北向读祝版曰：“维年月日，子哀子嗣皇帝臣某，敢昭告於考大行皇帝。天祸所锺，攀号无及，以日易月，奄及小祥，烦冤荼苦，触绪糜溃。谨以一元大武、柔毛、刚鬣、明粢、芗合、芗萁、嘉蔬、嘉荐、醴齐，祗荐祥事，尚飨。”读讫，礼仪使奏请再拜，皇帝哭踊再拜，内外在位者皆哭踊再拜。皇帝还次。通事舍人引群官退，其奉慰如常仪。
    ◎大祥变
    祭前二日，内所司先具大祥服，光禄卿具太半馔，宗正进署祝版。胶一日之夕，将作涂垩室内，所山陈大祥服於别次。其日，未明，内所由先整拂儿筵，荐香烛於灵幄前，内外百寮俱服缞裳，去杖。至传点时，通事舍人各引入就位。侍中版奏外办，皇帝服缞裳，去杖，近侍扶就位，西向哭踊，内外在位者皆哭踊，十五举声。礼仪使奏请再拜，皇帝再拜，赞者承传内外在位者皆再拜。讫，礼仪使奏：“请止哭，就次变服。”奏讫，与礼官等趋出。近侍扶皇帝就次，变大祥服。内外百寮皆就次，变服素服讫，各入就位立定。近侍扶皇帝就位哭踊。礼官省馔，光禄卿引馔升设灵幄前，太祝执爵酌槽酒。礼仪使奉引皇帝稍进，诣馔前。礼仪使请止哭，内外俱止哭。太祝以酒授礼仪使，礼仪使受洒跪进，皇帝受酒，跪奠於馔前，俯伏，兴，少退。太祝持版於馔前，北向读祝文讫，礼仪使奏请再拜，皇帝哭踊再拜。赞者承传内外在位者皆哭再拜，十五举声。礼仪使奏礼毕，与礼官等趋出。近侍扶皇帝还次。通事舍人引群官序出太极门。百寮奉慰讫，以素服诣延英门起居。
    ◎礻覃变
    其日，百寮早集西内，入就位，侍中进办，并如大祥之仪。皇帝服大祥服，近侍扶就位哭，十五举声。礼仪使奏衣再拜，皇帝再拜，赞者承传百寮在位者皆再拜。礼仪使奏请就次变服，皇帝就次，除大祥服，服素服。百寮趋入就位，立定。近侍扶皇帝入，哭踊，内外百寮皆哭踊。礼官省馔，光禄卿引馔升，陈设酌奠，亦如大祥之仪。太祝读祝文，祭讫，礼仪使奏请再拜，皇帝哭再拜，赞者承传内外百寮皆哭再拜。讫，礼仪使奏礼毕，遂与礼官趋出。近侍扶皇帝还次。通事舍人引百寮序出至太极门外，进名奉慰讫，各服黪公服，便诣延英门起居。明日平明，皇帝改服黪吉服，其百官黪公服，至山陵事毕，乃服常公服。（以上《通典》八十七）
    案：元陵，代宗陵名。代宗以大历十四年十月己酉葬元陵，真卿为礼仪使。殷亮撰《真卿行状》云：“今上谅暗之际，诏公为礼仪使。先是，元宗以来，此礼仪注废缺，临事徐创。公惟搜礼经，执直道而行已，今上察而安之。前後取定仪注，合门生左辅元编。”则此仪注为真卿所定无疑。《新唐书艺文志》有真卿《礼乐集》十卷，此即《礼乐集》之一也。

    ●卷二十一
    ☆李林甫
    《全唐文》三百四十五有传。
    ○度支长行旨符奏
    租庸、丁防、和籴、杂支、春彩、税草诸色旨符，承前每年一造。据州府及诸司计，纸当五十万张，仍差百司抄写，事甚劳烦。条目既多，详检难遍（《通典》作已），绿无定额，支税不常，亦因此涉情，兼长奸伪。臣今与采访使及朝集使商量，有不稳便於人，非常土所出者，随意沿革，务从允便，即人知定准，政有常文（《唐会要》作政必有常），编成五卷，以为长行首冠（《唐会要》作常行旨符）。省司每年但据应支物数，进书颁行，每州不过二两纸，仍附驿送。（《通典》二十三、《会要》五十九）
    ○定天下赃估奏
    天下定赃估，互有高下，如山南绢贱，河南绢贵，贱处计赃不至三百，即入死刑，贵处至七百已上，方至死刑。即轻重不侔，刑典安寄？请天下定赃估绢，每匹计五百五十价为限。（《唐会要》四十）
    ☆徐珙
    珙，洛阳人。天宝中进士。
    ○唐故使持节上柱国□君夫人邱氏墓志铭
    （上缺四字）王午元祀季□月六□□故率府郎上柱国□君妻邱夫人疾终于洛阳永泰里之私第，享年六十。夫人讳教，字教。昔先祖仕于宏农，遂家於彼，本望出于河南。其长源茂族，荩史牒详矣。曾祖□，隋朝议大夫□州湖城县令；大父閟，皇朝议郎□州司马；烈考方，皇朝隐于华山，高尚其事；□积德承庆，根□□克昌（缺三字）人□焉。夫人□温和之心，承柔顺之教，忠以□于□陵□□载（缺三字）诚□□宗其祭如在，事上敬谨，身□□爱下以先□□岁宜室宜家，六亲仰其，妇道母道，三德敷闻。凤凰双飞，自得和鸣之乐；琴瑟合调，无忘在御之欢。昔（缺三字）今则见於是矣。呜呼！信（缺三字）痛君子之先倾，□不□□，俾我躬之永谢。福善之应，神何食言？内则云亡，人将安放？惟三祀甲申春□□月乙□朔廿日甲申葬于河南□□之北原，从祔礼也。长子涣，咸安郡良山县尉；次曰瞻；并栾栾在疚，□大连丧，哀哀色极，逾高柴之毁。珙以情因世故，义叶通家，而二子求蒙祖述，言不尽意，铭而识之。铭曰；
    盛德之後，子孙其昌。惟我夫人，令淑□彰。修身无忝，宜家有（缺五字）今也则亡。陟彼岵兮瞻望父，陟彼屺（缺十字）居伊水之东，龙门之下。泉扃壹闭，铭兮千古。（《古志石华》一）
    ☆周珍
    珍，天宝间国子进士。
    ○唐故河南宇文府君墓志铭（并序）
