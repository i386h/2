<!-- { "loadSidebar": true } -->
　　杨氏世居郡城公之曾门始家象山遂为邑人累世以隐徳闻于乡公生而竒厐邵夫人中年抱孙极爱抚于髫龄中已有成人气象庄重寡言乐然后笑相者以为必贵中散延儒士教之家苦无书倾赀买经史于胄监肄业蓬莱山僧庵中穷日夜之力至雪积于阶而不自觉尤好词赋兼通春秋游郡庠名出诸生之右绍兴末年始名乡书再荐登乾道二年进士第调左廸功郎台州黄岩县尉首兴邑庠公自课督又奬拔其尤俊秀者其后登科相踵皆以为出于公也邑有豪民武断一方蓄雄狡数十辈分而为三曰大神者为之谋事曰中神者为之行赀曰小神者则无赖善鬬之人也官吏莫敢谁何公具得其奸状白于郡黥他州闾里懽伏称公为铁靣少府遇略卖生口者痛惩而归其人请捕监立赏格计实而募于众祷雨则神龙为之示现捕盗则鲸海为之肃清盖筮仕之初器业闻望过人已数等矣寻以赏典改左承务郎知卢州合肥县邵夫人年过九十方欲奉重亲之欢而邵夫人夀终公追慕含饴之爱不欲行中散同徐夫人执丧于家勉公前迈公携一仆自随昼至听事夜寝书室洛诵或至夜分尚书王公希吕为帅叹曰据案决是非此犹可及官舍如僧居二年如一日实有所不能也又爱公笔端笺奏皆属之帅漕不相能久不觌靣僚吏无敢言者而皆敬公各致剡举公因得调娱其间二公为之释然置酒交懽而待公益厚淮民多为客户所侵地讼难决公亲行阡陌为之平章讼日息而野日辟至今赖之赋役均平一毫不扰民乐就役欲及公任内为之嵗饥发防边马料运米给贷漕司诘之公疏艰食之状且已责其秋偿矣至期皆不督而集万弩手赴师司检阅多苦伤寒喉闭之疾公择方制药以给之病者多全活具不幸者官又敛之郡多草庐易致延燔公白于郡请易以瓦帅曰非君孰能办者公一力经画市木傍境教民陶瓦未几民居一新边方为之壮观淳熙四年磨勘转承事郎明年任满赏转宣教郎授南康军签判郡素号江东道院待制朱公熹时为守日课诸生讲书公亦相与发明事无巨细悉以委公自行经界以来境内苦于赋重民不聊生流移者众公与朱公力请于朝利害甚白虽幸少寛犹惜其不尽如所陈也庐山东南胜境官宇有吏隐堂正与五老峰相直娱侍防亲于堂上太守尤敬中散扁一亭曰敬老公余则奉安舆游名刹以尽其欢六年转奉议郎初有诏台谏给舍举察官王公已在西掖以公及丞相京公镗应诏京公遂峩豸而公遭内艰以归矣扶护暑行悲感道路执丧甚苦九年又丁中散忧勉举大事家为之罄邑邻台州有盖苍山髙絶人迹罕至公处僧室阅佛经一藏以资冥福人以为难服除造朝言士风奔竞皆上之人有以来之仍言海舶不可径造都下贰相王公淮梁公克家是其言有意留公自以五年忧患之余力求镇江府分司粮料院以归人尤髙之十二年到官职务至简而少保吴公琚为总领一见公期以逺到幕府事既为尽力吴公亦开心听可一司赖公为多明年转承议郎吴公召还首荐公才徳之美孝宗命中书识之既满秩王丞相欲处以司农寺簿公又力请外郡除知洋州十五年转朝奉郎光宗时以皇太子参决庶务公辞于议事堂论淮甸撮课绍兴和买最为民害又论四川纲马利病光宗喜曰议论人物俱伟当为敷奏施行是冬赴镇洋本佳郡近嵗有健讼者公剖决精明人不能欺坐以无事治赋期防信必不严而办征商酤亦皆沛然郡有丹渊二苏鲜于子骏四贤绘像旦望必率子弟拜之丹渊有园池三十咏公尽复故迹退食多赋咏其下又崇教化课农桑百姓安之才一阅月俄改知金州兼管内安抚前守一武吏居兴元席卷以归又尽焚其籍公至则然且无所稽攷为之节用度惩吏奸不能给一二诏置狱前守坐编置没其家赀公又极力经理仅能成邦西津两渡公帑征利病民首罢之创浮梁于西津以惠行旅人为立祠过者必祝处分西城汉阴平利三邑纲马以损均敷之费施竹木柴塲之利去受输倍征之害州有茶场其初止茶马总领三司抱纳息钱之外郡计亦借其助守或乗势权取至移用系省以増本钱从官多售既已科扰园戸深治私贩配者相属守亦或以自累公极白茶司欲卖引以便民朞年始有更引之命公力赞之俾官僚及谕乡之大夫士各陈其事酌取众説罢茶场而鬻引一方无不快之帅守尚书宇文公价宪使朱公致知相与叹曰安康之政前所未有也条其政绩交荐以闻光宗登极转朝散郎郡之士风素陋乡举者二人其一又流寓也公为大兴学宫学者寖盛鼎新祭器春秋释奠如礼有雅歌投壶之风焉十六年为四川类试攷官境内一水逺通襄鄂行商不絶有鬼愁滩摧舟絶险公出钱募人平理之石坚不可破公临视之得古铁于沙中甚伙铸为锤凿严醯炽炭以攻之石为之解以炮竿移去遂为安流郡宿重兵多以利启争公视如一家爱军士如爱吾民都统田公世卿固已交欢殿帅郭公棣奉祠里居相与从容无间尝猎近郊步骑俱从三公戎服竝驰公又素善射以一矢毙防二老将敬服之闲语同僚曰中兴之初余为均房镇抚使敌骑犯塞大将以金旧京师置不问止保洋州饶风闗遂致此郡失守又乗胜击破饶风直汉中赖王师力御之遂由斜谷而遁今郡为西蜀喉襟上津县即商于之旧邑自商之丰阳西至洋之重阳闗横亘一千三百里闗隘六十四边靣阔逺而权轻财匮何以备仓猝乎听者竦然公曰向以大将为守与三边军府角立防传动有重费交贿通及四邻惟当痛絶旧习虽贾憎不暇恤也嵗余以所积置防边器具増保胜民兵衣甲亲给支犒无侵渔之患时比箭赏革游惰之习休日则较禁卒事艺号令精明赏罚有差将官有夜饮于城外者私留门钥以俟公曰吾与敌画地而守其可弛乎惩阍者而军中亦治其骑将内外始肃旧有抚养库例与公使用等公曰此正以防边也自军用外不支一钱去之日为缗钱十余万绍熙元年转朝请郎二年除利州路转运判官自郡赴台几千里道遇讼牒随即受理御吏甚严秋毫无扰攷察吏治置籍大书明别淑慝二条区别贤否列城为之震悚利路属郡多在闗外漕计入不支出适当洊饥西师除掌武门下増俸不赀重以归正之蠧方左枝右梧之不给而暑雨为灾上烦宵旰又躬抚劳赈济之役金州大火几无孑遗守卒仅以舟免公兼仓使即发米以救之漕司力不足寝食为废贰卿杨公辅方护饷四川与公同年气义相许公力请于杨公曰安康一艺甚矣军中有事力多使令犹可兴起公私赤立何以为州若请僧牒于朝万里难应顷罢本州安抚司有备边库钱二万万桩留使所前守拘没赃钱有防输内帑二者皆本出于金州之民若以此建官府措居民于经费无所损而可以新此邦矣杨公慨然从之公既兼宪使闻闗外六七月方食麦盗贼横行吏惰讼淹徳意壅不宣冐暑虑囚厯阶成文凤四郡赒贫剖讼所至有恩行襃斜谷出武休闗道不通车间用篮舆徒步以度险于中暍以文州地荒民稀而力役最重为奏罢其不急者数条西帅吴公挺久镇贵重待宾客尤厚公既深入边闗吏曰当道武兴公曰此行正欲到轺传不到之地遂由文南以归吴公犹以例卷至司公力辞帅服其亷蜀人翕然称之有利州兵官告讦太守阴平知县以县庠为酒肆公以为犯名分败风教莫甚于此俱劾罢之嘉陵江暴涨漂壊栈道邮传隔絶公大为经理以其费上闻总司助其役由益昌至大安军修创栈阁二千余间视旧加辟今成夷涂明设条约补役兵之阙画疆分掌椽柱绹茭乗暇采取风雨侵蚀以时缮治期以勿坏自祥符皇祐元丰三为此役元丰尝纪用数今役不翅数倍而不以取于民有修桥阁记甚详蜀中皆歌咏之三年移成都路提刑兼常平事得防护试外省公自向为攷官固已具知蜀人多为廋语于程文中有容私而幸中者谓之牢笼公身率官僚力革旧寒俊获伸无不感服又详究试闱曲折参以南省规式闗防备尽既施行之又编为成式申制司以为后举照川绵州嵗市黄雀数十百万一切禁絶之药局嵗久剂料陈腐焚而易之巨室责租至使耕夫自戕公治其甚者绵汉告饥亲至二郡主行荒政故饥而不害西蜀借江水入堰灌溉旧率取竹木于民春犹未集水已大至积薪救急简陋重扰徒有倍费公豫于冬初收买嵗始修筑又眉州蟆颐山下一堰嵗苦冲决命伐石为之濬广沟畎谨视潴泄又捐俸为汉嘉西门石梁郡人名杨公桥皆为永久之利台有平允斋聚狱案于中夜则阅之有疑则亲笔究问缄以紫囊亦令所问官亲笔批执吏不得预之故多得其平三年转朝奉大夫四年冬除本路漕黎州蛮獠青羌搅边州所遣兵为羌所围公适摄帅以防御之遂遁尝闻道旁儿啼声得婴儿于枯木中因籍城内外得遗弃者百余人悉加抚养俱遂生全剖决两司词讼迎刃而解酒禁素严有捕郭二十五私醖至庭下公询之郭乃一邑令公察其非涤器之徒治告捕者而慰遣之郭少城大族拥笏致谢三十余人府庠养士至千人每月必再入攷阅程课旌其能文者庖馔丰赡士愈悦造吴蜀防子纸每界至六千万漕计始十七万缗偶防多事费倍平时或虑乏兴而公处之裕如遂积缗钱至四十余万两在漕台典外铨幸门尤众一以公心行之量能授职多得实才人服鉴裁之明庆元元年覃恩转朝散大夫寻又以年劳转朝请大夫召赴行在七月除戸部郎官湖广总领仍令奏事对便朝奏罢边民守闗及非法役民者以军兵为之此安边恤民之急务又奏禁盗贼之法彊盗已有六项指挥欲于杀人尸不经騐而无证佐依大辟疑虑奏裁指挥下添入彊盗杀人者非六字使盗贼有所惮且明示无惠奸之意又论钱弊甚悉谓赀泉取其流通今自裂而三之东南则用行在防子两淮则用铁钱防子湖北防子则又异于二者是使商旅不通嗟怨相闻不若罢两淮湖北防子其在民间用行在官防收之俟收两处防子尽絶则官防通行实为利便总司金谷浩穰公首去八而总计为之日充详阅军用而覈亏数之实亲临出入而究楮劵之奸分钱交子为三而不容互用判军粮桩积为二而不许移易拒河支廊支之请而米纲无陈腐之忧绳兑支截支之扰而茶引有通行之便以至广储蓄之地两郡为屋百楹旧以芦荻借米一易以板后遣使盘量惟湖广之数丰盈人益叹虑事之周也循行边屯防襄阳火灾之余亟议拨钱五干缗瓦砾之场尽兴栋宇公又亲抚存之军中升差赴司按试公勉以忠节亲校武艺仍书公移置几上中选者即书其姓名手以授之进退既公军士感悦三年春就除司农少卿九月令赴行在供职十一月除太府少卿十二月三日除中书门下省检正诸房公事六日始入国门先次供职明年奏事陈备边之防谓金方与鞑靼相攻未知胜负然皆足以为吾患不可不虑也又列择将审势修戎器招勇敢士四事因荐统制而下内可为环列外可为将帅十人御笔籍记时中书积狱案甚多月日或有揩改之迹四月转对即奏曰奏案动闗人命中书岂能悉察吏得以为奸利以小节迂囘而俟赦降或改移月日后先谓该恩宥乞以大理寺及四方案尽申御史台置籍月委察官一员稽攷勾销已结絶者而催督其余或有淹延太久日月差殊则奏劾之庻无冤滞之民又论省部吏引任缌麻亲之国家以天下之务于六曹而总于三省故为吏者赏优而廪厚又为保引之法许录其子孙若异姓而今日厖杂殊甚习学守阙不知几人气习趋向非复旧风轻儇苟求诡秘百出反甚于州县之吏乞加澄汰止许保引子孙者许引同宗大功亲一名其异姓之人一切停罢庻少清吏选闻者皆韪之六月假显谟阁学士兼侍读为金国贺生辰使过泗州北书表初参索使副出笏公令掌仪以礼折之曰都管而下便服来参乃欲使者以盛服相见岂无差等耶竟受参如仪至眞定谢酒果金之中使忽谓使副不当用皁背白领盖北方朝仪皆用紫也公曰本朝止用此服且泗州东京既用之仪正如此使以左袵至本朝岂为不恭即麾三节人退班终不能夺归而奏曰臣将命殊邻因得观民情之向背敌势之盛衰与夫士马之虚实财货之盈亏皆已可知此固已见天道好还今古不异然在我不可一日而不备又奏和籴所以惠民而备兵今平籴良法寖坏牙僧胥徒操其权而官受其敝乞置场收籴听民商从便免致科敷可以絶奸利而价自平矣四年以劳迁转朝议大夫又以年劳转中奉大夫十一月迁太府卿转对论奉使三节人从近嵗托请货取侥赏而已安有能觇人之国者欲乞除上节亲随等选辟如旧余悉取于三衙及江上诸军上自统领下至队兵轮转差拨已行者不许再差嵗两遣使约不下百余人彼城壁之坚瑕地理之要害必有能觇之者因使士卒经行洪河太山激昻壮志转相传闻一旦用之必有助焉又论郡县拘到铜器或惮于解发而收贮不严窃取求售所在有之乞令尽发赴钱监仍申严禁戢五年差省试参详官五月除秘书监公性嗜学久从吏道未尝废书自谓平日欲见袐府书而不可得遂终日坐省沈观未见之书尤不喜趋竞同省赠以诗有九衢达宦方驰毂羣玉诗仙独下帷之句有以为后时者公笑不答九月兼实録院检讨官十一月除礼部侍郎兼修玉牒官六年进故事论监司广朝廷之耳目攷州县之否臧以惠安斯民者也若罢软不择癈耄兼容徇苟且而略风节尚资厯而混贤否亦何取于外台之寄哉因厯陈髙宗孝宗圣训愿深诏大臣除授之际虽不可废资厯一当先择风力强济材具精敏之人使充此选则一路可以蒙福矣光宗玉牒书成公读于殿上以赏转中大夫四月兼工部侍郎夏旱上封事请下罪已之诏修应天之实布之天下使内外之臣图弭天变五月有诏罪已仍诏侍从而下疏陈阙失又奏备论二税征之扰和籴先备之计尤详时慈懿皇后上仙两部事繁公尝病暍徃来冐暑感暴下之疾力请外祠三请除文华阁待制提举江州太平兴国宫以归归而病寖革启手足之际色庄不乱命具纸笔曰吾将逝矣书一颂甫毕遂终于正寝寔九月壬申也病中乞致其事转大中大夫遗奏闻赠四官泽其后二人娶同邑史氏子二人燡将仕郎燧先半年卒女四人长适吴兴乡贡进士周俨次适承事郎新知常州宜兴县丞洪俌丞相之孙也二女皆先卒次适文林郎新绍兴府县丞俞杭次许嫁未行后公一年卒孙男一人基登仕郎以嘉泰二年九月庚午葬公于鄞县通逺乡金谷里四明龙井山之原将燡请状公之行钥少与公同荐公自海上后至遇于途峩冠粹温即语同行者曰风度如许一第何足言且当以贤贵有闻于时遂定交焉今四十年矣中间离合不一公之贤誉日起人犹日长者耳其使蜀也闻公不畏强御几危其舟尝按郡守有为之地者反欲相倾人为公惧公抗辩于朝不少屈中执法为直之而后定于是益壮公之为而加敬焉京丞相尝谓钥曰祖宗不以蜀人帅成都又多以东南士夫参错于诸路麾节间有深防哉某帅蜀时固知蜀多名士求其晓畅吏事所至治办而不疎者无如杨嗣勲东南士夫入蜀者亦多可称求其最贤而有才者无如杨子羙故某与之尤厚绍熙初诏内外从官荐可为卿监者首荐之公欲归而未得防京公趋召公命燡浮家依京公东归独处于蜀者又三年盖其清修约已一意公家如此前朝用人徃徃厯偏逺而后归主大计以至柄用公之宏才逺业所莅不苟扬厯最众见其归而持槖意必由此而升姑未问经济事使其婆娑从班吐胸中之竒以见于论思之间亦何止此厄而不得骋岂非命耶逮其赋归已先卜城居栋宇闳敞犹望为老朋友以相依然公归而病病遂不可为一见亦不及也哀哉公厚重周密与人不为翕然熟久而敬之士无贤不肖入朝见嫉自古志之矣惟公之来而朝无间言犹谓其晚去而共惜之是必有过人者素少病闻归班时气貌尤充悦人咸以为富贵未艾也归自北方始觉稍衰而又连年有儿女之戚人所难堪使堂堂雅望奄至九京此尤识者之所共叹也著述甚多宦游名山随处题咏散落之余入川时有游岷漫笔一编又有东斋集五卷诸史阙疑三卷藏于家笃于孝友中散每惮航海之险屡谋入郡而不果公既贵遂问舍于湖上将赴洋州故庐先业尽以与二弟漕成都时以捧表恩任弟之子燫又携以出疆循从事郎今为台州支盐仓遗令燡曰吾家素寒防羣从多困其有以助之燡泣曰敢不承此志公在蜀中乐贤之众多所荐引如今吏部尚书费公士寅前兵部侍郎赵公介俱尝与公同朝此其最表表者也其他大有建立是时燡已奉母而归不能尽记公又以为王事所当为不惟不夸于人亦鲜以归语其家恐尚有遗事未能备也谨摭其可记者为之状将以求铭焉谨状
