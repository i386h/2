<!-- { "loadSidebar": true } -->
　　里中有顽童见羣鴈之集于江渚以为人之鹅浴于江也遂驱己之鵞而从其浴鴈见鹅至羣飞而起童不知其为鴈也羡人之鵞能飞而责巳之鵞不能欲尽杀之而别易其种其母闻而止之曰彼能飞者是鴈也非鹅也非人之所可畜也吾子欲责鵞而求其飞虽日易其种不可得矣噫世人责鵞之飞者何限其顽童之见欤啄木鸟嘴长而光曲栖止于古木之上以嘴啄木作声羣虫之隐于梢叶之僻者皆惊跂而动遂伺而防之虫啗已尽复吐其舌于树窍舌甚腥羣蚁闻之縁附而集于其舌遂从而餂之饱乃飞去后蚁犹不知为噬巳之物而复求之其迷于慕腥者如此噫人亦有以声色势利为舌者矣慕其腥而卒陷其躯于不觉者哀哉乡民开畬种粟于深谷之原者粟将熟二人徃视之见狙猴引羣而啗其粟二人持竿驱逐羣猴见之略不为警二人乃析木为弓挂竹为矢作张射之状猴少却而卒莫能驱也二人相与议曰可于常徃来处设机圈以系之何如遂设机旦日徃侦果繋其一见羣猴环抱之为解其缚竟脱去二人归而叹曰吾之粟今无遗矣因述其故有一人曰尔之机设无法也盍覔劲长之竿植其根于险要之处繋其绳于末曲其梢而密其栝获彼必矣二人如其言果又繋其一倒悬于竿之颠羣猴惊骇遂解而得之一人曰毙之而啗其肉以偿予之粟以泄予愤可也一人曰一拳之肉不足以充吾二人之腹吾之所望于粟者甚多试生致而谋之挈至家寻以红组衣其身而以緑组袖其手足索固而缝之次日樊至山俟羣猴之复来集者出而放之此猴见其羣追之惟恐不及彼猴讶其为异类避之惟恐不速一追一避旦夕皆逾万山矣是岁粟获以登人皆曰狙诈狙诈而不知人之诈有甚于狙也
　　有樵者遇猎人于中逵猎人招樵者而语之曰吾逐兽至此兽穷而无所遁今在此峡中子盍助余获之分其半与子樵者谢曰予朝饔而出妻绩于庐粟蔵在罂蔬摘在筥待予薪以熟之予得薪而归饱飱以息足矣外有所求不望也猎人曰子之得薪直不数文若从予得兽直不可以文数也子其何愚樵者曰尔今日得一兽明日复能得一兽耶猎人曰未知也樵者曰明日得兽若乃未知推而数日亦莫之知矣是图侥幸于一得也而又有行险之虞不如吾樵日得一薪可以终嵗矣吾惟事吾事以不能从辞今观樵者之言所见所守几于智矣书之亦可以风乎时之务茍得者
　　分诸子书目【万士和】
　　书籍天下公器也凡读书好古者无不欲藏之于家以贻子孙期以通达古今此固胜于黄金满籯者矣然昔人又云子孙未必能读余谓不读犹可若因而鬻以自利为蠧书鱼则又甚矣吾邑旧有一士夫性喜聚书种种畧备此其子孙不肖悉货于书佣之手每纸一斤得银三四分固不计其板之今古纸之高下也如是则积书以贻之何为哉世人所谓能继书香者亦指其能继志述事云尔书云乎哉虽然后世子孙茍有好学求多闻者出则书之助聪明益智虑亦岂小补吾未见其可废也余筮仕至今四十年初荆川唐先生者博物君子也其家之书无所不有先生无所不读余从之游窃怪浩漫无极汗牛而充栋也久而听其言论时至夜分或举经册典要或讨三教异同或尚论古人徧及二十一史而上下其人物先生诵説如流余对之无以应也叹曰此非韩愈氏所谓马牛而襟裾者于是始有蓄书之志时初得一第家贫四壁萧然无力可致嗣后宦游四方力或可致矣然以増重行李恐累驿卒亦不敢多滞也万厯乙亥冬由宗伯致仕家居检防平生所积而编次之仅有一二千巻每部一套无有重复聚于一处足备查考散在各室则彼有此无此盈彼缺猝然取究其何便乎故余昔年葢一小楼悉贮其中遇有疑难则命诸子按号繙阅向来无异今年秋余年六旬有三神疲气索发短目耗业已捐书不用若不着落致使遗逸不无可惜故品搭前书分作五分令五子各管其一如遇有疑难查考某书在某房者即速送看看毕即还原所藏者无得闭锢看者无得狼籍如是则虽分犹合也嗟乎嗟乎后世为蠧鱼为马牛吾不能保其无然所戒在是为好学多闻为聪明智虑吾不敢必其有然所愿在是虽然世固有胸藏万巻自矜其博轻世傲物百行瓦解居乡临民为世大害者此所谓读书不识字者也若然则吾愿为蠧鱼云耳为马牛云耳为吾子孙者其尚求志事之所在而存之不忘庶几书香其有托哉
　　遗珠忘者【来知德】
　　陈近夫以近日得忘病书此以与之
　　唐人有病忘者朝之事则暮忘焉夜之事则日忘焉行其庭则忘宫室之美入其室则忘妻妾之顔色人或有忤则忘其人之姓名大家巨室则忘其人之崇髙富贵而不谄屈见货财则忘其藏畜忘其遗于子孙处事则忘其躯体如疙如防淡如也以忘之故贫甚其妻求医以疗夫之病累不愈张说为相闻而怜之有记事珠玩弄于掌即能记事价万金遣人遗之忘者曰忘固不可记犹不可吾乡有能记者怜然而憽□然而慧甫八嵗日能记万言举于乡举于朝官至独坐能记书能记子史独不能记其亲记其君居家则有私财而忘其亲居国则旷官职而忘其君日惟声色宫室货利是记余之忘不过忘其日用之常耳君亲大者念念未防也以是而记不如不记之为愈还其珠于相公来子闻而叹曰此忘者必隠者也无意必固我之私盖圣人之徒也继而来子又悟之曰惟其能忘所以不忘惟其不忘所以有忘忘之义大矣哉而今而后始知忘物忘我者而后不忘君亲也忠臣孝子惟忘而已矣












　　明文海巻四百七十九
　　钦定四库全书
　　明文海巻四百八十　　　　余姚黄宗羲编稗二
　　猫袪【王格】
　　王子读书于玉堂之曲室同舍郎南昌张子济甫愠其色而告曰余长安之第有蓄猫焉狞于待鼠吾善视之它日有邻猫过焉者家人絷而并畜之余曰攘人之猫弗义命舍去未几余猫亦他适迹而求之竟寂然矣夫吾以义待人而人之视我也顾恝然无德不报将古人之训祗虚立耶子有口辨为我祛其惑王子曰戾哉子之为心也夫子之以义自居也其以义安在耶无所为而为此儒者之所谓义而子之所素闻也方子纵猫之初其逆知其家畜之将亡而豫为之地耶抑直以为非是而不欲也夫逆知其家畜之将亡而豫为之地则其义也弗诚非无所为而为也以为非是而不欲则将与迎于子之心俱冺然矣又何锱铢于今日耶凡仁义之道庶民去之君子存之口谈而心背者衣冠之士所不免也况长安之居人乎脩一小善而遽责之以必报吾知其不能遂矣且子之所舍也曽知其主名乎而其人之得之也又知其所从乎禽兽之性饮食牝牡是恋絷而得逸惊愕而长徃者有之矣又保其必返故室乎三者子不能决也施之于茫昧之中而苛求之于未定所适从之人虽长安之神无以通其故矣比庐而居烟火相杂不知其几门戸也皆猫之所能窥矣又安知今之盗猫者即子之所尝有德耶夫君子之处亷务洁其身而己矣身苟洁虽终身无毫髪之酬无怨也揣子之心责之而弗获必且忿为之而弗効必且怠忿与怠交于中而不善之端起矣设自今有猫于此而子之人复絷之将遂听其所为邪此为善不终古之所谓小人者尔必非子之所能安矣言语侍从之署箧笥萧然而又廹于鼠患为子谋者盖有长策焉子之言曰尝善视其猫夫苟善视则其思故主而来归亦理之所有也姑徐俟之而果不至则更求善者而蓄之谨其出入是固可为焉耳而何呶呶于破甑之顾以陷于迁怒之归耶于是张子闻之冁然而笑色夷如初
　　昆山生【陈以忠】
　　昆山生善掇蝇而食之若痀偻之承蜩不失一也江南热时宾朋之防有生在可座中无蝇其言曰吾嗜蝇甘淫于舌而凉沁于脾矣蝇之族赤帻緑衣又其佳者生俊才能文章有洁癖而所嗜若此吴中人士相传笑之余间语客客怪焉余曰客何怪嗜蝇犹嗜痂耳儿童食土或以成病蝇与痂其非病耶其非童而习之者耶利之病人腥腻志气防染名节败壊俦类视蝇与痂又甚焉何天下习之而不知怪也客起谢曰吾侪小人慕亷名博官职将以为市里光荣也不知利之秽若是今而后痂视之矣蝇视之矣请受昆山生之事于简
　　斋语【徐学谟】
　　周元公太极图説南宋诸儒皆称之为千圣不传之秘今读其説乃一篇系辞衍义如曰无极而太极即易有太极也太极动而生阳静而生阴即太极生两仪也动极复静静极复动动静互为其根即两仪生四象也五气顺布四时行焉即日月运行一寒一暑也乾道成男坤道成女即系辞本文而直録者也惟人也得其秀而最灵形既生矣神发智矣即继之者善也成之者性也五性感动而善恶分万事出焉即仁者见之谓之仁知者见之谓之知百姓日用而不知故君子之道鲜矣圣人定之以中正仁义主静以立人极即易简而天下之理得天下之理得而成位乎其中矣中间有辞同义同者有辞不同而义无不同者初未尝自出一意见所谓不传之秘安在唯太极之上又加无极二字则元公之所益也要之太者无上之称也极者独至之称也二字原是形容语岂可形容之外复加形容而朱子解无极即无声无臭之谓陆子静曰诗曰上天之载无声无臭盖先言天而后言形容天之所以为天今曰无极而太极是无声无臭上天之载先形容而后及其本体也可乎反复辨论最为详切以国初儒者专信紫阳故性理大全笺注凡论太极图説者尽载之累千万言而独遗陆子静书可异也然即太极图説亦多有可疑者夫易有太极是生两仪两仪生四象此指画卦而言太极者卦之主宰故自一而二自二而四自四而八自八而六十四由无而有若母之生子故曰生若夫天地间一气而已而太极主宰于其间理乗气而行故曰一阴一阳之谓道分先后不可分显微亦不可今曰太极动而生阳静而生隂不知当隂阳之未生太极将安所置干之文言乾道变化各正性命保合太和亦未尝分先后隐显此理气合一之论恐千载不能易也或曰太极一图非元公不能作信乎予曰不然昔伏羲氏仰观俯察当是时岂不知两仪之本于太极乎然止画两仪而不图太极岂徇形而下者忘其形而上者哉亦知天地间唯有隂阳两端而已其化生万物有形可见故画一竒以象阳而凡天地之为阳者莫逃乎一也画【一】偶以象隂而凡天地之为隂者莫逃乎一也盖实有是形故画是象乃太极无形安得有图太极之理本乗气以行小入于微芒大弥于六合可方可圆非若阳之必一隂之必【】也而今以一圈图之是将以太极为能圆不能方者乎而况推而至于阳动隂静乾坤男女万物化生各有一圈必自为注释而后人始知某圈为某图非若一【一一】之画虽愚夫愚妇可望而能辨其为隂阳之象也以图眎画得毋赘乎然考之朱内翰震进易説表谓此图传自陈种放穆脩以来彼三人皆为方外之学者作此图理或有之而紫阳又证之以为周子之学之妙不出此图以为得之于人则决非种穆所及此宋儒附影希声之通弊而紫阳夫亦尊信元公少过乎愚意当时种穆故传此图元公因取易説就其图而解之耳不然孔子当衰周之末承尧舜禹汤文武周公之后见宇宙间无一缺事矣故其言曰述而不作信而好古非虚语也乃以元公之髙朗岂昧于此而必作此图以补羲画之缺哉善学者察之
