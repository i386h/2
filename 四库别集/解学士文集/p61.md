<!-- { "loadSidebar": true } -->
　　张锽伏质报父仇曹娥没水求父尸不幸而死吉翎代父受刑黔娄为亲请命幸而不死然皆自分必死矣幸不幸有命焉人尚怜而着之王子安河父南交□于海廖自公省父大宁溺于何死命也而心不展志不伸不其重可怜也呜呼妹固乐而奔驰闺闱固乐于行旅人不知命也有定焉当死也君亦死行亦死自公虽未尝必其死然曷尝计其死且而死于省其亲也若死于儿女子之手者乎于是王子安死千年而自公继之自公幼能文章跟经??兰史渊涓耿郎恂恪恭敬俨然貌不逾中人而所当马奋伋如电不可测其父敬先谪大宁四三千里水陆奇险自公岁往省不以寒暑需家有大父有母有叔父有弟侄有妻子家人众多当离别忍泪眦睫间强颜笑语慰帖老稚出门及童奴客旅相处曲折良难敬然粹然有德君子也然能动其愠喜自公见辄喜慰甚自公平生爱人一家人爱之自公幼孑孑然孤立人见者皆为变色自公死时洪武某年　月　日也其弟自勤祭以文绸缪缠绵痛苦情切甚读之使人堕泪初廖氏尝大显于吉吉称东溪廖氏有名自公大父退省先生卓行举世不可测与子叔父刑部公原禄相谓亲家敬先兄弟三人皆贤亦皆仕有名声其季敬已尤高洁不谐世特与予善自公兄弟四人皆善予尝岁时过从见其一座三世人跪起列侍森森郁郁或举觞论文川华月映顾盻如在图画中识者多云是家不偶然必将昌大未几敬已没敬先谪去自公死倏烁间惨然凄断若此何也赞曰 
　　玊也不必以圭壁骥也不必以羁的中道而折众所?呜呼斯人而斯溺 

　　○周以立传赞 

　　云有君子周闻孙以立者吴周瑜之苗裔也瑜之子都乡侯胤尝以事谪庐陵因家焉至隋有为会稽剌史者曰汾翁其六世孙曰沂滨唐长庆中徙吉水之泥田子孙遂吉水人以立高祖子渊曾祖应龙祖岳在宋俱以文学显父厚元世以隐德中厚尝手银汉书会要四十卷遗以立曰吾家世以儒名故读书一事不以盛衰显微有问也汝冥勉之以立服劝诲言励志于学与邵从子弟相磨砻讲论经义作为文章如水涌山积日就高广母宋氏得疾逾二年侍汤药未尝去左右母没水将不入口者三日衰毁骨立乡里称其孝至正辛已以经义举于乡明年赴春官中乙榜锡宴弘文馆占题赋诗学士大夫皆赏叹交荐入史馆值修宋辽金三史时当道者多辽金故臣之子孙而正统卒无所归以立会然抗论曰此纲常大事必求合乎天理人心之当者当以宋为正由是不合遂归又明年授鳌溪书院山长未几以父忧去官服阕用揭文安公子汯荐改授贞文书院山长既至学者皆曰是鳌溪先生也皆嬴粮相从而揭氏子弟尤众贞文学田若干先世贫负租者多逃徙以立至会计当悉蠲之于是贫不能入粟者负而逃者皆适厥居而怀其惠后有诏征起遭乱离朝廷多故未及试用服归贞文时生徒久离散乃取便道以归四郊多垒邑井骚然族人宗瑾愕然以立谓曰事不辞虽义不弃守况人心易摇散者难复彼虽众皆乌合不过旦暮事剽掠而已荀特重以待之彼无所得自当引去因其怠归掩而击之必成擒矣寇闻之遂不敢犯甲午大饥人相食避乱东西抚李氏婺妹畜孤甥不令失所丙申复就试有司居前邛江西行省以便宜除白鹭洲书院山长寻擢袁州教授欧祥据猖獗梗未及赴家毁于兵昆弟子姓多物故哀恸久之时大参全公将平寇乱以书招以立乃进平袁策三第全公甚奇之即欲署从事与共讨贼固辞弗就退与季弟维章避乱新金之石洞着尚书一览河啚洛书序说及平日所为诗文二十卷其志勤矣哉忽一日瀚沐端然而逝年五十有四有子一人曰会早卒以弟之子观为嗣观之子岐凤今为国子学正能世其家云赞曰 
　　士之修身饬行将有施焉然时不偶卒韫??卖以终身盖多有之周君者操心坚正行谊卓然智计论议表表伟伟可谓笃厚君子矣其身虽啬所施其流庆岂有涯哉 

　　○徐夫人传 

　　自关惟至于麟趾皆言妇人之德也而孔子录之后世史书或无之岂非关哉盖妇人有三从之义而家之兴废由之女子居室有致其父母违离兄弟姑姊妹乖逆故有贤女而父母安之归为厉阶伤思割爱睽和诊睦其覆车相厉也故必有贤配而家道成子孙之贤本其母之贤者固多也为史书以辅世教也其可缺哉其可缺哉新淦巴丘汉巴丘县治世多贤贵人士族齐梁宋室流散多依居故又曰萧峡元有处士徐朝英丧其妻时一女守贞甫六岁甚怜之已而再娶守贞事继母如所生继母亦甚爱之曰此贤女也必择所宜归遂以嫁士人子胡仲器仲器笃行君子也遭家毁于兵奉父母避地播迁数经剽刼而徐氏赍装独完卖以供膳盖未尝乏绝及遭丧葬祭无违礼仲器念江西省治龙兴有城廓时方乱可倚乃立家城中已而复毁之复立今且四十年浮沉闾巷之间傲睨万物之表白发萧然左诗右书足以自悞有子为显官有名声是虽仲器君之不可及丈而内助者贤岂少哉赞曰 
　　余读谕德胡君俨所自为　　氏墓志称其父训则知其母之贤欧阳子称母　　表其父阴德于戏　夫世之名贤孰不由贤父母哉重??率仲弓者万无一见焉兹殆非常理也 

　　○贾义妇传 

　　贾岳妻程氏之女也粗涉书传有德容年十八嫁为岳妻岳父羽初为海南卫镇抚摘广西岳涉岭海省之得疾还死琼州方疾亟时程氏许从死神伤不能哭遂自缢生与岳同年二十二殁时洪武丁丑也一子鞠于祖父母贾氏以武义闻至羽尤善文学士岳遂能为文羽字义甫今为横海卫指挥善仪其家中书舍人吴君仲平云赞曰 
　　慷慨杀身易从容就义难人于所当死亦有迫于势不能不死者若程氏其何迫之有所当为难也然琼在海外而民俗皆知暮其义至指其门叹惜之呜呼亦足以见风化之大行欤 

　　○聂母解夫人懿德传 

　　余族祖元翁先生有堂女誓不与凡子得心聂远先生之曾孙茂卿而妻之余解氏与聂为世婣心远字吉甫与先高祖庄山丞相信国文公同师欧阳巽斋丞相家居时心远主其家为西塾师至今予家藏翰墨犹宛然也予家谱有姻盟记着茂卿明经有贤行仕为郡文学其夫人相敬如宾夫人之母丞相古心江先生之孙女素闲家法夫人在家为贤女既嫁为贤妇为贤母出入富贵而未尝有骄泆之习勤俭和敬粹如也家谱所载如此元季之乱故家零落姻盟记所载已十无二三殊可感叹茂卿曾孙继善祖善少闻其先人之言屡以解氏懿德质之于予予深有感于沧桑陵谷之变而継善兄弟犹能有追远之意是将复与聂氏之家者欤况継善诸子皆可喜因盟记书之为解夫人懿德传 

　　○胡贞妇传赞 

　　胡贞妇曾氏讳静贞吉水兰溪人曾一中女也一中之先人讳三聘事朱子为门人高第弟子后奉死难使于金封忠节公家世荣盛贞妇自少传静寡言恭顺慈俭甫十七归于环洲胡氏原长忠简公诸孙也时方乱离寓居里之平原抚下事长礼度不踰涉险凝危知机善豫国初卒勤来归权舆家计至罄奁中物以给家众未尝恤也已而家益饶至累巨万未尝恃其富每训子息谓古云贵欲使可贱今汝曹知富欲可贫则不患贫矣识者诵为名言原长每有所诘责未尝辨激徐为申理下人怀服予少时从学其家塾亲承抚念覩其德仪盖古之淑德不是过也洪武士戌原长坐乡人连累当徒边原长死后与子妇刘抱其孤弱孙旅邸中弱孙会病卒刘即自经死贞妇亦自缢为人所救苏慨然曰吾夫亡不死者尚怜此孙弱故忍死冀养长之今后死矣而刘亦能以年少死义吾何用生为即嚼舌三日不食死时年四十二其子绍归自边始葬之于里之石屋山之原未葬时水囓其山畔几陷既葬乃日就平复水萦回如带亦甚异云岂非其贞烈使然欤赞曰 
　　曾氏以一妇人相其夫起家累万金无一毫骄溢此已足为难及临大节慷慨就义有烈丈夫所难者呜呼世之读子传者当何限愧之 

　　◆赞 

　　御史陈君仲述像赞 
　　周文忠公赞 
　　行省参政筠公赞 
　　杨忠襄公赞 
　　杨文节公赞 
　　胡忠简公赞 
　　胡刚简公赞 
　　萧评事像赞 
　　萧侍郎赞 
　　乐善萧公画像赞 
　　希瑞萧公像赞 
　　武宁长官像赞 
　　萧将军霁像赞并叙 
　　大御史萧定基赞 
　　遗安周公赞并序 
　　徐隐君画像赞 
　　徐士谦赞 
　　徐隐君赞 
　　徐学皋赞 
　　淛江行中书省检校许公画像赞 
　　秦王传胡子真赞 
　　虚舟子画像赞 
　　周均仁静像赞 
　　紫霞杯赞（并序） 
　　谭宅祖母画像赞 
　　钟馗赞 
　　朱嵩寿行乐图赞 
　　刘君南琴字赞 

　　○御史陈君仲述像赞 

　　闽人郑召甫名画有节操尝有驸马都尉偕郡马王恭逼致图其像投笔径去因大哭二公无如之何其为人如此余友陈君仲述为御史行部至闽昭甫为作柳溪独啸图如此柳溪陈君所家也在泰和县西召甫为人尚如彼陈君可知矣予既铭其墓复为赞云 
　　此簪缨数百年之良也此天下名进士也此天朝名御史也此　懿文太子至称之曰陈古文也天下之言也不待予言也而予史官也不得不言也 

　　○周文忠公赞 

　　一德格天四朝辅政功烈文章郁郁其盛 

　　○行省参政筠公赞 

　　大知几沉沉雄服义寿考百龄气盖一世叔世艰危不避其难方元极治公谓将乱单舸万里来莅江西江西义旅有言从之坚守十年击公一归埼岖开谍欲就大忠持木支天历说群雄报韩不成安之若命晚节孤真克遇神圣劳问宠锡顾其仪刑不惠不夷既和而清百世之下灵为列星 

　　○杨忠襄公赞 

　　奋舌骂虏剌血书裾利不可诱威不可驱处死生之际存万世之纲堂堂遗像日月争光 

　　○杨文节公赞 

　　文章足以盖一时清节足以励万世著书立言摅忠论事悬车逸老志不忘君凤凰麒麟景星庆云 

　　○胡忠简公赞 

　　忠足以抗权臣义足以折敌国日月争光正言卓识激吉士风回天之力 

　　○胡刚简公赞 

　　济邸之冤史相之权抗人所不敢抗言人所不敢言褒封袭爵振后光前 

　　○萧评事像赞　 【螺陂】 

　　七岁而孤两与乡荐重义轻财砥节砺行有志林泉无心冕爵封评事奕世荣显 

　　○萧侍郎赞 

　　武宁之孙御史之父人爵之荣天爵之富御家如公律身有度如贲松栢赠以工部 

　　○乐善萧公画像赞 

　　桂林之翘英昆山之粹丽水之精名家之老成肥遯而安贞袭蝉貂之庆结泉石之盟而启后人之承亦兰陵之德星字水螺陂之辉映也 

　　○希瑞萧公像赞 

　　其容萧其气舒身康强家裕如行称宗族义重乡闾其继承有子而克绍于诗书也欤 

　　○武宁长官像赞 

　　熊虎之勇胆风云之表仪斯人也遇则尚父不遇其时□其后裔亦承亦継相臣有赞如星日灿御史闻孙式佀其盻 

　　○萧将军霁像赞并叙 

