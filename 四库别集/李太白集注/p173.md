<!-- { "loadSidebar": true } -->
　　濯笔溪在潼川州西一里古传李白访赵蕤习书于此【四川通志】
　　李白彰明人周游四方泾宕渠过南阳有诗【四川通志】白云寺在夔州奉节县治北李白寓夔州有白云寺诗刻悬崖间【四川总志】
　　太白岩在夔州府万县西山上有絶尘龛三字在石壁有唐人诗刻相传太白读书于此【潜确居类书】
　　曹学佺万县西太白祠堂记县西有太白岩在西山即絶尘龛也王象之舆地碑目云絶尘龛三字在西山上石壁字画瘦劲类晋宋间物唐人题咏甚多相传李太白读书于此有大醉西岩一局棋之语太白蜀人也其诗之见于蜀者若成都防花楼汉嘉峨眉山白帝城蜀道难等篇在集中可考而纪事称其为彰明小吏时令属辞不偶輙为接之令逊其佳以此见妬则东蜀杨天惠所载也予得诸碑刻有题江油主簿防为米芾书及象耳山留题云夜来醉卧月下花影零乱满人衣袖恍如濯魄于氷壶也此真天仙语本集皆不载而涪陵有渡曰李渡以太白曽渡此即妇人稚子能知之矣独万县西山者不甚着闻至为天仙桥以别之而过者未尝问也予诗落句云一自金陵问消息无人指向万州看葢甚致慨然黄鲁直勒风院记谓西山之胜东望巫峡西尽鄢不敢与之争抗鲁直在蜀久斯言不诬予谓太白读书此岩中宜有太白祠而万令方君好古乐善予门人典客陆升彤等唯唯叶力遂书原委于道士常明且系以词曰太白先生金行之精陇西帝裔产于昌明起家小吏不习逢迎牵牛堂下谐谑随身逢彼之怒离乡遂轻扁舟下峡出白帝城顾瞻西山峛崺峥嵘挺然防出巧类削成青开练石翠防秋屏絶尘龛上夫非世情栖泊厥迹读书著名何时非醉而忍独醒何事非局遑问变更事在有无语类不经人心爱之夸诩为真树若曽倚其色敷荣泉若曽酌其声清泠何以祠之厂防上平裁虹为栋架壑作楹峡江苍苍白云自横飞鸟时过嘤彼其鸣薄言访之而怀友生怅然不见涕泣沾巾聿观兹役堂构以新怀贤述古二美则并江山胜豁文明道亨千秋之后令名不湮
　　锦江山在四川嘉定州北四十里太白亭在锦江山之巅唐李白尝于此赋诗宋黄庭坚因以名亭【一统志】太白亭在嘉定州北十里锦冈山上下即平羌峡相传太白曾游此黄庭坚建亭于山之絶顶遂以太白名之亭今废尚有石斗石鲸在荒址中【四川志】
　　竹溪六逸堂在徂徕山西北巉石峰下唐天寳间孔巢父李白韩准裴政张叔明陶沔隐居于此有金翰林承旨党懐英撰碑石刻【一统志】
　　方豪竹溪记李白与孔巢父韩准裴政张叔明陶沔居徂徕山日沉饮号竹溪六逸而竹溪之名满天下自予有知即慕其地意必清流之上修竹万竿萧森洁爽若神仙之居使人即之而忘去去之思复即也近予以审録之行登太山望徂徕询所谓竹溪者不过荒烟野草之区溪既非旧竹亦何尝一干之存哉然而言竹溪者不絶焉无乃六逸之力耶夫六逸者固一时之英也而唯太白为最显其他若孔巢父人亦稍知其姓名而已余则并姓名而昧之呜呼白于竹溪可谓有独力者矣
　　李白自幼好酒于兖州习业平居多饮又于任城县搆酒楼日与同志荒宴客至少有醒时邑人皆以白重名望其闾而加敬焉【太平广记】
　　李白酒楼在济寜州南城上唐李白客任城时县令贺知章觞之于此今楼与当时碑刻俱存元著作郎陈俨重修李白酒楼记其末有歌曰公昔去兮乗龙窅云气兮蓬莱宫衿青霞兮佩明月横四海兮焉穷济水兮无波泰山缭兮郁嵳峩思故国兮神游怳临风兮浩歌醉而生兮醉而死曩孰非兮今孰是千钟百榼兮彼且奚适操一瓢兮吉其止揽香风兮折琼芳援北斗兮桂浆浩溟溟兮徙倚以望归来归来兮举我觞【一綂志　按太白任城县防壁记所云邑宰贺公其名不可考后人遽以贺知章当之误也据新旧二书知章初未尝为任城令噫因一人之误致后人诗文遂因之而皆误职搜讨者可不慎欤】
　　济宁州太白楼下俯漕河凭高眺逺据一州之胜碑板林立惟唐人李光记大篆最古碑制六面如幢其左为二贤祠祀太白贺监其东有太白浣笔泉【王阮亭秦蜀驿程后记】沈光李白酒楼记有唐咸通辛巳歳正月壬午呉兴沈光过任城题李白酒楼夫触强者腼缅而不发乗险者帖薾而不进溃毒者隐忍而不能就其鍼砭抟猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下倡首业术匡救天必付之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沉溺麴蘖耳一滛雅目混黑白或酒醒神健视听锐发振茟着纸乃以聪明移于月露风云使之涓防飞动移于草木禽鱼使之妍茂轩腾移于邉情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而失意放怀尽见穷通焉呜呼太白触文之强乘文之险溃文之毒抟文之猛而作狎弄杯觞沉溺麴蘖是真塞其聪翳其明醒则移于赋咏宜乎醉而生醉而死予徐思之使太白疎其聪决其明移于行事强犯时忌其不得醉而生死也当时骨鲠忠赤递有其人收其逸才萃于太白至于齐鲁结搆凌云者无限独斯楼也广不逾数席瓦缺椽蠧虽樵儿牧竖过亦指之曰李白尝醉于此矣刘楚登太白酒楼记太白酒楼在故济州今济宁府南城门上壮丽雄伟四望夷旷有汶泗二水经其前开河安山山湖诸水滙其西鳬绎龟防徂徕岱宗诸山复左顾聨络于东北皆纡青浮白以舒敛出没于云烟缥缈之际而齐鲁方千里之胜可指顾而见矣楼之规制不知重修何时其与昔之高卑大小殆不可辩意其上下千数百年间其修葺而因仍者殆皆类此耳右阶西南上有古石柱髙可丈四五觚植而涌葢其上周围刻小篆记文者唐沈光之所作也其左阶东南隅有二贤祠记石刻二通葢昔之州人尝祀太白与知章贺公于其上者也祠有二贤何旧传开元中以知章为任城宰而来其来而止也尝饮于此此楼之所以名也惟李白负竒气好仙游其足迹几半天下凡江汉荆湘呉楚巴蜀与夫秦晋齐鲁山水名胜之区亦何所不登眺何日不酣畅而以酒楼名天下有二焉其在洛阳天津桥南董糟丘所造者其事尤竒伟卓絶今其存亡兴废类不可知独兹楼以沈光记文遂留传至今岂偶然哉
　　赵弼太白酒楼赋济城之巅有楼岿焉担阿翼以四出觚棱掲其高骞谢溷浊于埃焕金碧于云烟可以骋遐瞩冩幽悁葢太白昔所登临而盘桓者也粤惟济郡唐为任城杂舟车于水陆纷人物之俊英俗尚诗书而民勤稼穑夫岂他邦可与抗衡于是四明狂客适宰兹邑温恭克修俨硕有立讼庭阒其虚闲聊游衍乎原隰尔其长庚真人兴圣孙子薄游东鲁寄家于此邂逅之间亶其乐只想夫二贤之登斯楼也形忘兮有终心超兮无始藩五岳兮张屏隐三山兮列几天汉兮为浆举斗筐兮作匕左浮丘伯乔以振衣右安期羡门而正履豪吟吐万丈之虹醉吻涸三江之水啸歌玩空界之日月震荡驻人寰之风雨眼空四海气葢千古风流豪迈直使人精神飞越欲凌风而遐举爰有豪梁赵子博謇好修倦游湖海养痌林丘乘休暇偕朋俦携浊醪升芳羞而相与登兹楼仰天宇兮嵺廓俯山川兮樛流草木黄落兮气萧瑟禽兽号鸣兮悲穷秋凭阑兮四望豁我兮逺眸东则鳬峄突起嵚崟嶊嶉削芙蓉于半空挹苍翠于百里怅禹桐之安在慨秦碑之就毁西则平湖浸空灏溔皎洁霜露降而潦水澂蒲荷瘁而蒹葭折惟艇与鸥羣互出没而明灭南则野芜苍苍河流汤汤涛霝波雪注吕梁防神禹之疏凿民何由而奠康北则平原湠漫一望无极防山岩岩逺露秋色顾汶泗之萦回知发源乎其侧周覧既毕逡巡就席浩歌起舞痛饮尽石客有裵佪歔欷泪下霑襟而告赵子曰太白不云乎既无长绳系白日又无大药驻朱顔昔人安在登高望逺但见山青青而水潺潺而况吾侪小人皇皇朝夕泊泊尘埃死与草木同腐不亦可哀也哉赵子逌尔而笑举酒觞客而谓之曰吾亦闻诸太白云天地者万物之逆旅光隂者百代之过客故由今而眡昔则既往之日焉穷由今而眡后则方来之日未啬徒以区区百年之身欲与之计铢两而较寻尺良非惑与吾闻之也君子见其大而畧其细薄于人而厚于躬惟修身以俟命舎圣哲吾谁从故遇则伊尹周公道行于当时不遇则仲尼孟轲言垂于无穷彼死生得丧如蟁蝱之过乎前曽何足以芥乎胸中且夫夏虫不可与语氷井鼃不可与言大非逹人之大观其孰能邈圜方而无外也客于是冁然而歖洒然而馈洗觞酌酒为太白之酹已而长烟羃于林薄明月出于东山众客皆醉尽兴而思还矣履霜磴之溜滑挟天风之高寒各扶携而云防及清夜之未阑念兹防兮不偶独喟然而永叹也
　　赵孟頫太白酒楼诗城迥当平野楼高属暮隂谪仙何俊逸此地昔登临慷慨空怀古徘徊独赏心峄山明眼望百里见遥岑
　　陈中孚题太白酒楼昔闻李太白山东饮酒有酒楼我今登楼来北风吹髪寒飕飕太白天酒仙人间不可留金光绛气九万里翩然而上骑赤虬左蹴大江涛右翻黄河流手攀北斗招揺柄琼田倒泻银湾秋银湾吸乾坤日月液蟾惊兔泣黄姑愁太白方悠然掀髯送汀鸥炯如晓霞一防映秋水红痕防涌玉色浮太虚变化如蜉蝣仙今何在不可求惟有胸中灿烂五色锦化为元气包神州我欲起从仙之游安得羽翮飞上昆仑丘
　　宋褧太白酒楼诗我昔在髫年知有谪仙人少壮读所作天才气凌云浔阳紫极宫往歳闻佳句采石青山头前月拜荒墓夜宿檐下云秋弄江上月何如任城楼狂饮兴豪发况有任城宰具酒复知音酒酣溢八极世事徒骎骎内子香闺梦伯禽娇且啼人间火宅漫煎逼正是玉山倾倒时防披紫绮裘倒着白接防银台金马直一吐方瀛绛阙行将去仙之酒杯失遗基楼观雄垣表暗题咏石榴海栢森西东谪仙人今何在汶水鳬山暗苍霭手挥玉鞭骑玉鲸应存浮云九州外仙人魂魄茫氛氲望之不见矧可亲明朝我亦玉京去愿谒蓬山贺季真
　　周权谪仙楼诗大罗仙人李太白秋水疎莲浮玉色笑傲玉堂金马中诗酒猖狂天子客飘飘豪气秋风起登楼曾醉山东市放浪形骸宫锦袍荣华富贵东流水酒酣挥洒翻河笔险语能令鬼神泣至今光焰照尘寰一字堪偿双白璧我来怀古空凄怆风月千年尚无恙何时相见昆仑丘汗漫从游九天上赵文辉登太白酒楼诗火冷昆明栋宇新笑谈应觉半天闻坐邀采石江头月卧看徂徕顶上云寓意自知非嗜酒伤心谁与共论文骑鲸一去无消息云海茫茫澹夕曛
　　刘基李白酒楼诗小径纡行客危楼舎酒星河分洸水碧天倚峄山青昭代空文藻斯人忆断萍登临无贺老谁与共忘形
　　王世贞太白酒楼诗昔闻李供奉长啸独登楼此地一垂顾高名百代流白云海色曙明月天门秋欲竟重来者潺湲济水流
　　陆深登太白楼诗夜郎一去几千秋尚有任城太白楼身后功名空自好眼前汶泗只交流当年狂客心偏恋近代风人谁与俦拍碎防干呼不起月明风细忆神游
　　屠应峻太白楼诗当时不见谪仙人城上高楼空复春势极中原临岱岳境非吾土异三秦遥邻避世东方朔生有相知贺季真斗酒狂歌自今古志存删述与谁论
