<!-- { "loadSidebar": true } -->
　　仕宦以作邑为难而又有甚难者姚江为越壮县户口繁庶士夫骈集令才而勤犹不暇给四明蒋君徳言以便亲为之宰貌不胜衣年又尚少平时简易和同或虑其不能办吏民亦望而易之去乡近当舟车之冲毫发不及悔吝必至此其甚难者府主丘公崈一世吏师威望赫然君一见白事已当其意退而视篆遇事风生曾未浃日声称流闻滞讼见则冰释两造至前或片言折之无不厌服得君书判者传播道路皆以为神明催科徭役纲目简明不妄施一棰而官赋夙办受役者俛首以聴令丘公及部使者大称之以为今日之最则又以其余力修学校葺传舍讲序拜以崇义风歌鹿鸣以劝多士应酬曲当下情益通进见者人人自以为亲已殆无一人议其后才半嵗而属微疾不阅月而不可为矣阖境相吊如丧所亲日相与聚哭于门丧舟之行耋稚长号江浒虽古之循良乆于其职者未必得民之深如是是岂可以力致哉盖君家以诗书相传父子自为知己者累世君少俊迈近嵗尤刻意向学刳心好问进进未已故其敏于政如此以是知非作邑之难顾其人不易得尔呜呼斯民之不见徳乆矣如君能变愁叹为讴吟于旬月之间曾不得究见所蕴天遽夺之其不仁哉丹阳金坛蒋氏自东汉有封义兴函亭侯者代为闻族君之曾祖猷事徽皇为中执法终徽猷阁直学士左宣奉大夫累赠少师忠言直道冠冕一时龙溪汪公志其墓曰至今论宣和贤者必曰蒋公尝守明州靖康来避寇难卒于海山隠学山子孙遂为鄞人祖谟右朝散大夫赠金紫光禄大夫父台卿奉直大夫皆笃厚君子也母恭人张氏君讳纶徳言其字也以乾道三年郊恩父任为将仕郎五年试铨闱六年授迪功郎饶州安仁县尉淳熙三年之官八年以强盗赏改承务郎知信州贵溪县丁奉直忧不赴十年授姚江十三年七月到任磨勘转承奉郎三月丙寅卒于县治六月癸酉于定海县太丘乡富都奥之原与父祖之藏相望也君之在安仁已能卓然有立当路名公知已甚众尽力所职杀伤者验视必亲人以不冤盗贼不敢发发亦辄得改秩之后忧患相仍祖母安康郡太夫人俞氏既丧而父行三人俱以毁卒君性至孝执丧甚哀调娱上下内外婣族了无间言君之志得行于其家而不得仕者七年性不喜治生而好周人之急客至必置酒不问家有无以是益匮得禄曾未信眉而已矣君之才有余而夀甚啬又素多病见于用者止此岂造物者不能延其定数姑使之发名誉于是数月之顷乎使又不得此则君之所长益无以自见而人未必信其能过人也今邑人称颂之于前防不容口追痛于后乆而未忘是亦足以不朽矣君昆弟四人叔氏早丧君哭之不能自胜至于成疾与伯氏季氏友爱尤笃傍及羣从切磋学问觞咏相从甚适也去秋君以视篆之初不及秋赋伯氏季氏皆在选中又相继之官搢绅以为荣太恭人首过姚江方将往来诸郎之间一旦祸起不堪昼夜之哭行道所不忍闻而况于亲党乎始余仲兄严州止一女为欲得快女壻戊子嵗就试漕台归而喜曰吾得壻矣有蒋氏子从其兄入场屋动翰如流取而读之骎骎逼人父母少之未欲其觅举上书请行气宇爽甚阅三年成婚翁壻俱名荐书即徳言也徳言于余最厚既尝为之状奉直之行今忍铭君耶仲兄之亡相抱持而哭且曰外舅既不可见事公犹舅也今女侄既失终身之托君以兄子为后曰兴仁晚得一女曰余拊之辄心折因君昆仲请铭于辞亦不忍也哀哉铭曰
　　君之往兮秋风蔼流声兮与江俱东手摩兮疮痍居无何兮民歌之忽不见兮何当归父老顿足兮咨嗟涕洟君归兮奈何风摇摇兮水扬波英爽兮如在托体兮山阿山可倾兮水可涸惟姚江之名兮不磨
　　太府寺主簿周君墓志铭
　　君讳元卿字景仁别字圣予旧讳冬卿字成甫世为处之遂昌人曾大父讳从諌不仕大父讳逷赠少傅父讳绾左大中大夫敷文阁待制致仕赠正奉大夫以君陞朝赠光禄大夫文学清裁有重名两娶李氏尚书讳南公之女孙赠永嘉郡缙云郡夫人君缙云所出也年十三以郊恩补将仕郎既冠授右迪功郎池州建徳县尉光禄由祭酒迁吏部侍郎更今名奏承务郎监潭州南岳庙充福建路安抚使准备差遣未赴丁缙云忧寻监左藏西库又丁光禄忧服除差充两浙西路安抚司干办公事监左藏西库提辖文思院提辖货务都茶场行太府寺主簿淳熙十三年闰七月十三日以疾卒年四十有七积官至承议郎赐五品服娶楼氏封孺人伯父淮东帅讳璹之次子讳镗之女子男二人长大受从政郎监泰州盐仓次未名而夭女三人长适叶相次适楼椅次蚤亡孙男三人文之前君半月卒迁之将受光禄遗泽次复之三女皆幼明年九月辛酉君于明之奉化县松林乡桃花西奥之原君性明悟过人光禄为当世儒宗教子甚笃防伯仲俱殁于壮嵗叔氏寖长晚乃得君爱之尤切常抚之曰吾不患汝不能学然亦不强汝之苦学受命之后见叶氏甥肄业慨然曰吾舅也反不若耶遂发愤进学不半载下笔成文众皆惊叹自尔手卷不释博贯经史雅有父风尤精班左二书前贤诗文稗官杂说动辄成诵鼓琴善自度曲挽弓能左右射舞剑击刺围碁投壶无不精到释氏教律禅宗之说道家符箓錬养之法隂阳筮占推步之术一闻则心通类解记辄不忘发为文词笔不停缀饮酒余斗不乱席闻赋诗敏若风雨似不经意而语出惊人后或十数年问其故作歴举不遗一字商防古今抵掌剧谈通畅磊落四座倾叹间出雅谑应口如响又莫不絶倒也加以临事能防有志于当世之务张魏公当国上书论十事皆国家大计魏公耸然异之欲擢置朝行而未果除左帑以旌其言又尝集汉唐事迹切于今日者着要鉴三十篇献于朝士友相期功名不足为君道长养成就当为一世伟人平时少病精力兼数人而小疾困之挟日而逝可痛也已帅幕多不以事物自婴君曰食焉而怠其事可乎帅知其才试以滞讼剖决如流有防降神劲弓俾帅司制造以颁诸州君实董之且持檄徧阅于外工力精致至今为用西帑最为浩穰君处之裕如又以其余闲温习故业登名荐书间有纲运稽程调度偶阙上下搏手无防君临时制变动中事机一日郊赉甫毕而嵗币迫期当市银七万余两君威信素着老吏巨驵无不厌服出钱才数千缗以次分授约期偿直不日登足版曹赖以无恐尤器重之任满增秩盖朱出墨入二年无纎毫诖误乃始得此同僚皆借君以济文思杂用金玉寳贝绫锦之属尤难稽攷君始创簿物以号别之至今遵用北使之来凡锡赉器皿下至徒御衣衾等物皆以职守次第按视至勤御览君以为此特分赐行人不应过礼以伤事体起部以闻上深然之支用余羡嵗乆积腐君请于部编估而鬻之得钱数万万以给工费侍郎李公昌图赏叹不已力引于朝又以边郡荐之筦嵗额八十万缗类多亏数君始就职皆曰君来则嵗事无虑矣既视事宻询访得数十条皆名数期防所当先吏辈匿之以为竒货未始轻出间因白事君引类擿发旁通无余愕眙相顾莫知其所以然后虽有不在条中者亦不敢隠以是未尝汲汲趣办嵗未终而额已溢矣乙巳南郊摄符寳郎先郊三日命宿八寳于奉常君谓寳国重镇也今先两夕置于外非便日者祀明堂设寳于殿左宜即其所俟驾兴以从防宰执取旨不及遂已然识者咸谓君知体焉勾稽外府方向于用左右揆知君素深自为筦库时皆略去东閤苛礼见不以时君亦自喜有朝迹将因是以见天子一吐胸中之奇使见于用当愈出而愈髙孰谓其止是耶然上而受知于当世名公往往期以国士与人无髙下贤愚又悉与之欢有以急难告辄倾身赴之匍匐救丧尤为周尽见有陷于罪者苟可以营护之无不至故位虽未甚显而声名已籍甚才虽未尽用而恩之及人者多殁之日朝列皆为之痛惜亲党乡曲下至闾里无不咨嗟相吊葢其得人心者如此括苍达官最盛皆与君至厚亦欲引而致之华途未能也光禄晚益清苦君性至孝奉承左右常时诵书以娱恱之父子兄弟自为知己谈经论文侃侃如也执丧哀毁过礼叔兄已先丧一力任门户之责襄奉劳苦人所难能自郡至莲峯所凡三百里水陆险絶又适大雪君徒跣露拜以祷丧行日光粲然道中滩水激舟防至倾覆君号呼入水负舟以出人共哀之初光禄与钥伯父俱将漕湖南始议缔婚伯父由淮甸丐闲以归光禄入蜀道还使江东君乃就成于四明光禄自永嘉奉祠寓于鄞置田欲为终焉计后虽还乡治命俾叔氏之子守坟墓而俾君来依外舍然君未尝忘乡国也君与人甚周而待钥尤厚相从之日又乆两仕于朝复更为邻无一日不奉周旋顷钥遭外艰衔哀星奔委家不暇顾经纪其后君之力为多思欲一致泣谢未果而以讣闻矣间过君家有恸而不知所从也大受乞铭铭曰
　　括苍之周文献有传光禄大之世推儒先君济其美有志当世天分最髙身兼数器中都十年始有朝迹夷途发轫何夀之啬千载之英閟此一丘尚尔后人有发其幽
　　鲍明叔墓志铭
　　友人鲍氏明叔将其子万里万石万容踵门再拜求铭于余余为之悲始余数嵗时侍二兄从李先生若讷学明叔亦与其兄徳光受业于门既冠矣余兄弟皆以兄事之明叔二十六而入太学犹时时相过友谊日笃隆兴改元试南宫明叔与乡人张伯玉璧王彦方敦义同邸余与从舅汪公删定求分□以处而舅甥偶在选中今又二十四年矣回首旧游徳光与伯兄俱蚤世伯玉亦不禄彦方止于一尉淳熙十年春仲兄与余防先君之丧归自严陵明叔来吊甚哀未防闻明叔之讣为之失声又两月而仲兄不幸甲辰之冬删定亦亡矣忧苦之余亲朋凋丧俛仰感触尚忍言哉明叔之亡也余方在苫凷中不得摩其棺一恸今其可铭君讳俊徳字日新明叔其少时字也世居明之奉化曾大父遂良大父智俱不仕父璿以君故该庆典封迪功郎母江氏封孺人大父力穑起家迪功爱二子之敏入城就师友能相励勉洛诵声彻夜旦不休赋篇素工兼长于书多记经史子传之文喜为人讲说纚纚可聴以其余力为诗词发语清丽倡酬无虚时君性端重简出自奉随力不为异三兄继殁独任仰事俯育之寄经理生事米盐靡宻处之裕如与人交闗务适其平门户虽大若无事者孝谨和易率子弟以学延名儒训督之皆嶷嶷自立君尤笃亲故见单寒者亲解衣以遗之无徳色间有造门觞豆留连谈笑弥日不倦庠校二十年阅人甚众交情终始无纎芥之间侪辈或致位通显曾不以毫末干请人尤敬爱之两上礼部竟以不售病且革戒其子母为禬禳事遗言琅琅有序三月六日卒享年才五十有六呜呼可哀也已娶丘氏女一人孙男二人长曰初幼未名孙女一人诸孤卜地于嵩溪王奥祖茔之侧以十四年正月己酉襄事铭曰
　　吁嗟明叔而止于斯少也笃学防忘寒饥足用皲瘃目侵脑脂励志愈确期用于时命之不淑十上空归孝友众知月评则推有子克家尚其似之我作铭诗维后之诒





　　攻媿集卷一百一
　　钦定四库全书
　　攻媿集卷一百二
　　宋　楼钥　撰
　　志铭
　　朝奉郎主管云台观赵公墓志铭
