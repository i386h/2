<!-- { "loadSidebar": true } -->
　　人之徳无以加于孝乎夫孝者天地之性人之所由灵也【善曰孝经曽子曰敢问圣人之徳无以加于孝乎子曰天地之性人为贵人之行莫大于孝夫圣人之徳又何以加于孝乎汉书曰人有生之最灵者也　济曰灵善也言孝者是天地之性人之　所善也】昔者明王以孝理【善作治】天下其或继之者鲜哉希矣逮我皇晋实光斯道【善曰孝经子曰昔者明王之以孝理天下也论语曰其或继周者虽百世可知也郑毛诗笺曰光明也斯道诮孝道也　良曰鲜少也言明圣之君以孝理天下继之者少逮及也及我天子实光此孝道也】仪刑【五臣作形】孚于万国爱敬尽于祖考【善曰毛诗曰仪刑文王万邦作孚毛苌曰孚信也孝经子爱敬尽于事亲而徳敎加于百姓　铣曰形见孚信也言以礼仪见信于万国尽爱敬之道于祖考】故躬稼以供粢盛所以致孝也劝穑以足百姓所以固本也【善曰尚书大传曰王者躬耕所以供粢盛五经要义曰天子借田千亩所以先百姓而致孝敬也西京赋曰劝穑于原陆论语曰百姓足君孰与不足尚书曰人惟邦本本固邦寜何晏论语注曰本基也　向曰祭以致孝农以固本】能本而孝盛徳大业至矣哉【善曰周易曰盛徳大业至矣哉　翰曰能崇农祭之道其盛徳大业可谓至也】此一役也而二美具【五臣作显】焉【善曰一役谓借田也二美谓能本而孝也左氏传阴饴甥曰此一役也秦可以霸　向注同二美谓粢盛丰百姓足也】不亦逺乎不亦重乎【善曰论语文也向曰言逺重之至也】敢作颂曰思乐甸畿薄采其茅【五臣作芳　善曰茅即上甸师之所供者毛诗曰思乐泮水薄采其芹毛苌曰薄辞也良曰思乐甸畿诗颂篇所以美王之亲耕】大君戾止言借其农【善曰周易曰大君有命毛诗曰鲁侯戾止言观其旂毛苌曰戾来也止至也　向曰谓天子至止以崇借田也】其农三推万方以祗【音脂　善曰礼记曰耕借然后诸侯知所以敬尔雅曰祗敬也　济曰言天子崇三推之礼万方敬而从劝】耨【奴豆】我公田实及我私【善曰郑周礼注曰耨耘耔也毛诗曰雨我公田遂及我私　济曰耨除草也公田谓千亩田也我私谓粢盛之实】我簠斯盛我簋斯齐【五臣作粢　善曰礼记曰天子借田以事天地山川以为齐盛毛苌诗传曰器实曰齐在器曰盛齐音资　良曰在器曰盛器实曰粢】我仓如陵我庾如坻【善曰毛诗曰我仓既盈我庾惟亿又曰曽孙之庾如坻如京郑曰庾路积谷也坻水中髙地　济曰陵坻皆小山也庾瓦器也言仓庾之多如山焉】念兹在兹永言孝思【善曰言念此黍稷在此祭祀也尚书曰念兹在兹毛诗曰永言孝思　铣曰言念此借田在于孝敬永长也谓长言孝思之道也】民力普存祝史正辞【善曰左氏传季良曰上思利人忠也祝史正辞信也故奉牲以告曰博硕肥腯谓人力之普存也　良同善注】神祗攸歆逸豫无期【善曰左氏传楚子曰能歆神人杜预曰歆享也毛诗曰尔公尔侯逸豫无期　向曰言神祗所歆享降逸豫之福无限也】一人有庆兆民赖之【善曰尚书曰一人有庆兆民赖之　铣曰庆善也赖防也言天子有善徳天下之人皆防之也】
　　畋猎【郑礼记注曰田者所以供祭祀庖　厨之用王制云天子诸侯无事则歳三田马融曰取兽曰田】子虚赋
　　司马长卿【善曰汉书曰司马相如少好读书为武骑常侍后拜文园令病卒　向曰汉书云司马相如字长卿蜀郡人也少好学景帝时游梁乃着子虚赋梁孝王薨归成都久之后蜀人杨得意侍武帝尝读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此诸侯之事不足观请为天子游猎之赋上令尚书给笔札相如以子虚虚言也为楚称乌有先生者何有此事也为齐难亡是公者无是人也欲明天子之义故假设此三人为辞以讽】
　　楚使子虚使于齐【五臣再有齐字】王悉发【五臣有境内之士备五字】车骑【五臣有之众字】与使者出畋【善曰司马彪曰畋猎也家语曰孔子在齐齐侯出畋本或云境内之士备车骑之众非也　向曰使者谓子虚也余同善注】畋罢子虚过姹【五臣作诧】乌【五臣作焉】有先生【善曰张揖曰姹夸也丑亚切字当作诧向曰言猎罢之后子虚过为夸诞于齐】　亡【五臣亡字上有而字】是公存焉坐定乌【五臣作焉】有先生问曰今日畋乐乎子虚曰乐获多乎曰少然则何乐对曰仆乐齐王之欲夸【五臣作夸】仆以车骑之众而仆对以云梦【莫讽】之事也【善曰张揖曰楚薮也在南郡华容县广雅曰仆谓附着于人然自卑之称也　铣曰乌有先生及亡是公俱在故相与坐定将有问焉　向曰先生问子虚与齐王畋乐乎然则何乐言获少不应至乐子虚对先生云谓齐王夸车骑仆所乐者对楚云梦之事】曰可得闻乎子虚曰可王车驾【五臣作驾车】千乗选徒万骑畋于海濵【善曰郭璞曰濵涯也　良曰先生问子虚可得闻云梦之事乎　济曰王齐王也齐近海故言海濵濵涯也】列卒满泽罘网弥山【善曰郭璞曰弥覆也郑礼记注曰兽罘曰罘纮罘之纲也翰曰谓行列士卒也言布罘网覆于山也】掩兎辚【力刃】鹿射麋脚麟骛于盐浦割鲜染轮【善曰司马彪曰辚轹也音韦昭曰脚谓持其脚也郑毛诗笺曰掩覆也张揖曰海水之厓多出盐也李奇曰鲜生也染擩也切生肉擩车轮盐而食之也擩揾也擩而縁切揾一损切　向曰兎鹿麋麟皆兽名掩谓以网掩之辚犹车辗也骛駈也海出盐故言盐浦鲜牲也谓割牲之血染于车轮也】射中获多矜而自功【善曰郭璞曰伐其功也郑礼记注曰矜自尊大也　良曰言得兽之多自矜其功也】顾谓仆曰楚亦有平原广泽游猎之地饶乐若此者乎楚王之猎孰与寡人乎【善曰郭璞曰与犹如也　铣曰顾谓齐王顾子虚而问云楚有游猎之处如此乎孰谁也问楚王之猎与寡人谁胜也】仆下车对曰臣楚国之鄙人也幸得宿衞十有余年时从出游游于后园览于有无然犹未能徧覩也又焉足以言其外泽【五臣有者字】乎齐王曰虽然略以子之所闻见而言之仆对曰唯唯臣闻楚有七泽尝见其一未覩其余也臣之所见盖特其小小者耳名曰云梦云梦者方九百里其中有山焉其山则盘纡【忆俱】岪【房勿】郁隆崇崒岑崟【吟】参差日月蔽亏【善曰郭璞曰下车谦也广雅曰鄙小也览于有无谓或有所见或复无也郭璞曰特独也隆崇竦起也岪音佛张揖曰髙山雍蔽日月亏缺半见也　济曰子虚称臣于齐王也鄙陋也言我楚之鄙陋人有幸得宿卫时从君游观后园之有无且犹未徧安足知山泽之多乎言不知也　良曰唯唯应敬之辞　向曰言山之诘屈髙峻拥蔽日月也】交错纠纷上干青云罢【疲】池陂【婆】陁【駞】下属江河【善曰郭璞曰言相樛结而峻絶也孔安国尚书传曰干犯也郭璞曰言旁頽也属连也文頴曰南方无河也冀州凡水大小皆谓之河诗赋通方言耳晋灼曰文章假借协陀之韵也　翰曰言山势樛结峻絶干触青云也罢池旁頽貌陂陁寛广貎言此山旁頽寛广下连江河也】其土则丹青赭垩【恶】雌黄白坿锡碧金银众色炫耀照烂龙鳞【善曰张揖曰丹丹砂也青青艧也赭赤土也垩白土也苏林曰白坿白石英也髙诱淮南子注曰碧青石也郭璞曰如龙之鳞彩也向同善注雌黄白坿石英也锡白腊碧青玉俱生于地故云土也言众物顔色相照烂然如龙鳞也】其石则赤玉玫瑰琳琘【旻】昆吾瑊【箴】玏【勒】厉碝【而兖】石碔砆【善曰张揖曰琳珠也瑉者石之次玉者昆吾山名出美金尸子曰昆吾之金晋灼曰玫瑰火齐珠也郭璞曰琳玉名张揖曰瑊玏石之次玉者厉黒石可用磨也如淳曰瑊音缄张揖曰碝石碔砆皆石之次玉者碝石白者如水半有赤色碔砆赤地白采葱茏白黒不分管子曰阴山瑌珉战国策曰白骨疑象碔砆类玉　铣注同言生于石故云石也】其东则有蕙圃蘅兰□【昌待切善作芷】若射【夜】干【善无射干字】芎防菖蒲茳蓠蘪芜诸柘巴苴【子余反　善曰张揖曰蕙圃蕙草之圃也蘅杜蘅也其状若葵其臭如蘪芜芷白芷也若杜若也司马彪曰芎防似藁本薛综西京赋注曰兰香草也芷若下或有射干非张揖曰江蓠香草也蘪芜蕲芷也似蛇牀而香诸柘甘柘也郭璞曰江蓠似水荠文頴曰巴苴草名一名巴蕉　良曰圃园属余皆香草名】其南则有平原广泽登降陁【羊尔】靡案衍【弋战】坛【徒賛】曼【莫干】縁以大江限以巫山【善曰司马彪曰坛曼平博也张揖曰巫山在南郡巫县　向曰陁靡邪长貌案衍窊下也坛曼平寛貌言原泽上下邪长或窊下或寛平縁于大江以巫山为限畔也】其髙燥【苏报】则生葴【之林】菥【斯】苞【皮表】荔【】薛莎【苏和】青薠【音烦　善曰张揖曰葴马蓝也菥似燕麦也苞蔍也荔马荔也苏林曰菥斯厯切蔍皮表切张揖曰薛藾蒿也莎薃侯也青薠似莎而大生江湖鴈所食　向曰髙燥谓髙原也余皆草名】其埤【卑】湿则生藏莨【落唐】蒹葭东蘠雕胡莲藕菰【孤善作觚】芦庵【淹】防轩于众物居之不可胜圗【善曰郭璞曰藏茛草名中牛马刍张揖曰蒹荻葭芦也埤音婢茛音郎张揖曰东蘠实可食雕胡菰米也莲荷之实也其根藕张晏曰觚卢扈鲁也庵防蒿也子可医疾轩干莸草也生水中扬州有之莸音犹郭璞曰圗画也　良曰埤湿下湿之地余草名言众草不可圗画其象】其西则有涌泉清池激水推移外发芙蓉菱华内隠钜【巨】石白沙【善曰郭璞曰波抑扬也应劭曰芙蓉莲花也　济曰清池池名激水谓其波激扬也芙蓉菱华水草名钜大也言水下有砂石也】其中则有灵蛟鼍【陁】瑇瑁鼈鼋【善曰张揖曰蛟状鱼身而蛇尾皮有珠也铣曰皆水虫也言池中有之】其北则有阴林巨【善作其】树楩柟【南】豫樟
