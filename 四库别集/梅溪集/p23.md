<!-- { "loadSidebar": true } -->
　　尧舜禹皆圣人也惟其传贤传子之不同而后世不能无异论也自孟子之前人皆以为禹徳衰故不传于贤而传于子万章以是发问孟子辩其不然曰天与贤则与贤天与子则与子然后学者以传贤与子一本于天而无有以议禹也至韩子作禹对而其説又不然曰尧舜之传贤也欲天下之得所也禹之传子也忧后世争之之乱也尧舜之利民也大禹之虑民也深且谓孟子求其説而不得又从而为之辞近世善议论者莫如苏子苏子之言曰今夫人之爱其子是天下之通义也有得焉而思与其子孙人情之所皆然也尧舜之传贤是不得已而禹之传子盖圣人之不喜异也自万章之问至苏子之辩其説有四然而圣人至公之心卒未明焉以为徳衰而传子者是以迹论圣人其説也固陋矣而孟子归之于天亦未免乎不通也尧之传舜舜之传禹禹之传子其大计固已定于生前不待身死之后始聴天命人心之自归也谓舜禹避朱均而益避启者其説盖亦不经矣韩子以为忧后世苏子以为不为异韩子之言也近正苏子之言也近人情然皆未得夫圣人之心者盖圣人以天下为公器其视贤于子一也贤可传而传不以传贤为踈而害天下之公器子可传而传不以传子为私而有慊于心也昔吾夫子以大道而传之学者夫以人情论之夫子岂不欲私其子哉然而过庭之训止于诗礼陈亢始以异闻为问卒以君子逺其子为喜亢以私心量圣人而其问与喜皆不然也夫子尝谓才不才亦各言其子者人之情也至于所欲传道之心视回与鲤一也髙坚之妙在回而诗礼之外无以告鲤者岂亲门人而逺其子哉使回如鲤鲤如回则诗礼之训在彼而髙坚之妙在此矣道与天下皆公器所以传道与天下者不以贤与子而二其心然后为大圣人尧舜禹之传天下如吾夫子之传道尧舜非逺其子禹非亲之也民之所安吾从而与之不知传贤之为逊天下传子之为世吾家尚何不得已与惧夫为异也哉若夫忧后世争之之乱而以之传子者固可以为天下后世法矣原其所以传之之心出于以天下为公而视贤与子为一无有不得已与惧夫为异之事亦非有忧之虑之之心而委曲为之计也爱其子而私有与之者人之情忧后世而为之计者君子之法不以亲踈内外二其心者圣人至公大同之道知此三者之説然后知尧舜禹之不二其心而传贤与子一也
　　武王论
　　事有出于千载之逺而传闻之不同吾将奚所考信邪愚曰圣人之言可信而时人亲见之言亦可信也千载之事必存之于书是书出于圣人则可信不出于圣人则可疑吾非信书而信圣人圣人之言如此吾是以知其如此也千载之事当时必有亲见之者亲见之言可信传闻之言可疑吾惟亲见之是信而缺传闻之疑可也彼有圣人之言与时人亲见之言两不同焉则吾将谁信亦曰槩之以理而已矣书载武王伐商之事与时人亲见之言不同学者疑之异论兴焉此固宜槩之以理者泰誓曰惟十有一年武王伐殷是十有一年者果谁之年邪上不系之文王是必武王十有一年也武王果即位十有一年而后伐商耶史记载夷齐扣马之諌曰父死不塟爰及干戈可谓孝乎武王必不厯十有一年之久而不塟其父也书出于夫子之所序万世之所取信而夷齐又武王同时之人亦不可以不信二者俱可信而其説不同则学者不得不疑而异论不得不兴也汉儒之説曰文王之时虞芮二国质成于周诸侯并附以为文王受命之年文王自受命九年而卒故武王曰惟九年大勲未集是也武王终三年之丧然后广文王之声卒其伐功故并文王受命之年而数之称十有一也呜呼果如是説则是文王受命称王于商纣在位之时孔子何以称其三分天下有其二以服事殷乎是求十有一年之説不通而诬文王于不臣之地也近世大儒欧阳子作泰誓论防然惟书之是信而破汉儒之説曰十有一年者武王即位之十有一年耳复何疑哉欧阳子之言甚辩而近正然不信迁史载伯夷之谏非春秋所谓以信传信者愚窃谓书之所载者是迁史所记亦不虚十有一年者非武王即位十有一年周家受命之十有一年也或曰子方缪汉儒之诬文王何为复取受命之説乎曰文王非受命于天受命于商也文王自羑里之囚还而纣以弓矢斧钺赐之使得専征伐自是而后文王始居方伯连帅之职五侯九伯得以征之于是有遏宻伐莒戡黎之事自受専征之命至九年而卒然则文王受命者是受商命以専征伐非受天命以自王也武王嗣位二年继文王征伐而观政于商泰誓之作在周家専征十有一年之日武王未有天下之初不曰惟武王十有一年而曰惟十有一年武王伐商则其防可见矣是则书与史记之年皆可信而汉儒之论欧阳子之所疑者皆可得而决也或曰子信圣人之书与时人之言而孟子不信武成非邪曰孟子非诚不信书也以不信而救也武王虽以至仁伐不仁然两兵之交寜无血刃者乎血流漂杵虽记事者未免文胜质而不可谓之尽无也当战国之时有争地争城之战盈城盈野之杀好兵之主与夫贪功乐祸之臣盖有以牧野之战借口者矣故孟子以不信而救之也春秋之法信以传信者也疑以传疑者也不敢以其所传闻忽其所亲见是亦教天下之信也况欧阳信书马迁信史理有足信者乎愚故曰圣人之书与时人亲见之言皆可信而二説不同者槩之以理而已
　　性论
　　学者之患在于好言性性非学者之所不当言其患在于不知性而好为雷同之论也今天下雷同之论在乎孟子性善之説而以上中下三品者为才也一二师儒唱之学者从而和之唱之者主孟子和之者雷同也实非有所见而言焉性非可以无见而轻言之者必待吾心有所见焉而后言之则吾之所言者是吾之所见也吾之所见者未必是又从而质之圣人之言吾心之所见与圣人之所言者有所合焉庶乎言之或当也夫子之言性者不可得而闻也其昭然着于论语者有一言焉曰性相近也习相逺也继之以唯上智与下愚不移夫子之言虽不详吾可以吾心而求夫子之言也夫子性近习逺之言盖论天下之常性也而上智下愚不可以常性论也夫天之生上智也不数其生下愚也亦然惟所谓中人者纷纷皆是也故夫子举中人而论常性斯有相近之説焉又惧学者执是而槩论天下之性复为上智下愚之説以别之夫子之论性固已昭昭矣乌在其他求也夫上智之人天命之初固已上智矣虽瞽鲧不能移上智而愚下愚之人天命之初固已下愚矣虽尧舜不能移下愚而智惟不智不愚者是为中人而非善非恶者是为相近方其生也无君子小人之别及其习也有君子小人之归其犹水也方其同一源之初可谓近矣及其而二之则有东西南北之相逺也此圣人所以因性而立教者为天下常人设耳若夫上智下愚之性其犹水火乎水之在土也其性有自然之寒虽善呵者不能夺而使之热火之在木也其性有自然之热虽善嘘者不能夺而使之寒水火不能夺寒热之性智愚其可移上下之品乎今之説者谓尧桀同是性也嗟乎其不知性也是盖出于孟轲性善之论轲非不知性也轲之论性将以设教而已非为性立一定之论也至若荀况以性为恶扬雄以性为善恶混亦所以设教且救焉耳皆非为性立一定之论也轲曰性善是诱天下使其惟善之是归况曰性恶是惧天下使其惟恶之务去雄曰善恶混是开两端而使之自择也其説虽不同其所以设教则一也况雄又以救焉者轲以善诱之而不从况出乎轲之后不得不以恶惧之况以恶惧之而不畏雄出况之后不得不开两端而使之自择亦犹伊尹伯夷栁下恵制行之不同皆所以救也为性立一定之论者惟吾夫子与韩愈氏愈着原性篇有上中下三品之説此最合吾夫子所谓相近与夫上下不移者世乃谓愈之所论者才也非性也至谓夫子所谓上智下愚者而亦谓之才焉夫性之与才同出乎天有上中下之性者必有上中下之才性为之主才为之用也上智之性善矣发而为善则非性是才为之也下愚之性恶矣发而为恶则非性是亦才为之也上智下愚之性有自然之善恶其所以为善恶则才也是性主之而才应之耳乌有性无上中下而才独有之耶天之所以命尧舜与吾夫子者必不惟桀跖之同学者宜以心求之慎无袭乎雷同之论而杂乎佛老之説则夫子之言性可得而闻而韩愈之所论者果性也非才也
　　禘祫论
