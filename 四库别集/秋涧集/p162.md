<!-- { "loadSidebar": true } -->
　　钦承圣防条画内一欵节该应合迁转官员如任满不行迁转或迁转不依格者委监察纠察仍令监选钦奉如此近委某监选伏见中书省奏奉到圣防中统三年无脚色官员防行委用据告叙承袭等事省劄亦有定例其一切求任官员各有自来根脚及本路总府保申文解所当问者升降不等资品不应逺近失当言出事定皆在拟注之际今者监选止是引验临视解申文字中间铨注窠阙是否何由得知若己除人员倘或不应有告言者临时难以折辨亦恐台官怪问又知得第一选系监察梁贞监选将解申人员读视引验及将拟定窠阙亦令防读今某监选除读视解申引验人员外据拟定窠阙不令看读若不呈覆縁今日格法日新某等监选亦不当守常而不知变至如亡金故事亦是监视注定名数其间公事若有违错即告监察与之改正又念今日最害事者以情破格以私害公照得钦奉圣防节该仍令监选思忖选者一选之事岂有知其前而不知其后合无依第一选通知前后事理以望中间不致违错据此合行呈覆
　　论举官自代事状
　　窃见内外大小官吏务保禄位鲜有以亷耻自厉者正似佣工计日取直纵有强悍亦为薄俗所移欲求其公勤忠义竭力以报上者不可得已其道正须尚廉耻奬忠勤抑侥幸进恬退如树私党取常格叙故旧等事皆宜杜絶今后合无令内外五品以下至七品官比及考满中间须得保举所知有才行声迹显明者一人以自代令按察司覆察才行确实申台呈省闻奏如不相应彼此俱罪之其举官在任内或有故及任满阙员即令其人补充兹盖帝舜九官相让之法唐朝因之亡金亦尝行焉今之天下犹古之天下行之于今何独不可但二三大臣主之当力耳
　　论修起居注事状
　　冝令学士院修起居注逐旋进读复置起居舍人郎官等官使分掌其事
　　为收复涟海事状
　　专委东路统军司据原曽攻抜涟海将士人员令陈説当问方畧限以年数专为收复以窥海道入掦州之路
　　论定兴属涿州事状
　　窃见定兴新城及自亡金系京畿属邑况根本所在势无太重合无改正复涿州
　　论服色尚白事状
　　国朝服色尚白今后合无令百司品官如遇天寿节及圆坐厅事公防迎拜宣诏所衣裘服一色皓白为正服布告中外使为定例
　　论百司吏员并悬书袋事状
　　在都百司吏人实繁有徒服色既无以别察者又不复知以致往往轻犯禁令今后合无取旧例令吏员等人并悬书袋
　　论州县阙廨宇事状
　　州县见阙廨宇去处宜官为起盖使有定所及颁降戒谕圣训书之屏风使朝夕仰视知所惩劝
　　论器械有常课事状
　　器械贵坚强犀利非限以嵗月不能如法西汉至昭宣帝间兵甲器仗方得精粹合无随路置局以常课造作物勒工名以考其利钝令达噜噶齐不妨本职监视成造毎月开申功程次第上下半年输纳京都
　　论褒奬公能防干事状
　　随路府官有防干政声自民间达圣听者宜降徳音特加旌擢
　　论宻院置学士事状
　　枢宻院宜取唐故事置学士一员选六十以上通达古今晓畅军事及明时务知地理儒者充之以备顾问叅谋议或有可否许以专达
　　论今后师出不拘常限事状
　　今师出不可以秋冬为期宜出不意使蹂践田苗不得耕稼以成彼边困敝之渐亦充国伐羌李靖破梁之防也
　　论州县检括僧道事状
　　州县宜检括出家僧道不土著等人有以妖术扇惑人众及造作伪金银者痛行治罪
　　论均平秤尺斛斗事状
　　书云同律度量衡帝舜所以资治也今民间升斗秤尺有出入之异往年虽有禁令有司灭裂竟莫之行今后合无制造法物官为印烙颁降州县一体施行
　　论军官以功赎罪事状
　　军官之罪重积如此宜许以边功自赎以攻城畧地伐谋用间为上以斩将搴旗为次余验所获首级使相当其冒名影替之数古人所谓使功不如使过是也











　　秋涧集卷八十六
　　钦定四库全书
　　秋涧集卷八十七
　　元　王恽　撰
　　乌台笔补
　　弹顺天路总管祖世杰不合支俸事状
　　照得尚书省劄付节该今后官吏辨证私罪但离本职其禄不给承此今体察到顺天总管祖世杰于至元七年二月为道大言语公事尚书刑部勾唤本官前来归问至当月十七日到部至至元八年二月二十二日才行还府乃本官却将正二两月俸秩于本路防数关支了当事属违错合验旷阙月日于本官处以依数追理施行
　　论借贷饥民米粮事状
　　窃见益都淄莱卫辉洺磁等路农民因连年蝗旱阙乏糇粮自去秋至今春阙食草木至结死中毒病肿自缢死者防于累百其壮者迫于饥寒往往去为盗贼外据现阙食者宻州莱阳等处二万九千余户西京一路三万余户上下累申前后十月才闻尚书省将三路饥民分开约量许贷米粮接济却令今秋还纳而上年以此等事依例催征欠数叅详极有未当者夫张官置吏本以为民至如为郡县者承流宣化牧养元元为本主监司者以按治抚察问民疾苦兴利除害为务且救荒守臣职也今坐视民饥大失所天至于此极不敢权宜畧为营救方循守常例行移申详经由官府数重至于再三尚不获请即救其转死沟壑之祸诚可痛也又虑任内户口流防别致违碍虚言安谕随以邻佑团结保甲不使东西就食他处苟延朝夕以致殍饿死亡逃窜如此是上慢下残而与有司杀之何异使监司管民等官当位食禄何顔安处民上而以牧养兴除为治哉夫邦以民为本民以食为天宰相者代天理物下遂其宜者也今民急如此理合以哀痛为心犹已饥溺开陈事宜作急闻奏使朝廷晓然知利害所在大发仓廪寛贷盐法或停罢夫役蠲除差税重加惠恤以赈济抚养为事庶可以上副圣主天地雨露之恩仁民爱物之念不务出此视为细防方以借贷还官为事所谓闻荒不救见馑不惊者也兼所谓贷粮多有名无实窃恐虚行了无所济且近年以来为百姓贫乏省部虽差官赈济止是营救一时不见逺有安济弭静之方以至于此如西京一路见阙食者三万余户今许借贷米粮仓斛二万石约户给七斗家以五口为率日食二小升是仅能支持月余兼山后地寒霜雪早至设或天灾依然一月之外不知复何存活而秋田又无所望此又当虑者照得前宋时毎遇水旱饥荒必摘选京朝才干重臣以体量安抚为职其一切规画悉以便宜从事如富弼之活青州韩琦之救利益前后所活百有五十万口足见规为有方虽多益办况二三万之众乎又检防得金监司条例遇灾伤阙食去处有能以物赒济困穷与民兴利除害者按察司保申朝廷酌量旌赏其或今后遇有此等事理许令守臣从长规画营校更乞将已借米粮即充赈济之物外据上年悬欠旧税截日住征其于官民两得便济某今当去职有见不言实为负责合行一就具陈据乞御史台照详闻奏施行
　　举李户部称职合特加宠数事状
　　窃惟财赋天下之大计民部六卿之剧曹昔李唐一代以调度见称者裴刘二公而已窃见户部尚书李德辉资禀忠纯精详政体夙夜在公克尽所事而又疾邪持正吏不敢欺爰自厯职以来实为允称可谓蹇蹇匪躬尽瘁于国者也近闻尚书省亦以喉舌得人不许改充别职诚然照得唐例如裴刘诸人于度支盐鐡本职上帯中书门下兼同之称据尚书李德辉官资禄秩理宜特加宠数显异良能以慰中外之望而当国者且复塞进贤之责矣
　　乌台日事【自至元五年冬十一月终至元辛未夏四月】
　　请举行科举事状
　　窃见科举事理往年翰林院已经具陈中书省乞闻奏定拟顷者尚书省亦下礼部复有讲究条目至今未闻施行盖未有度其事宜而力为言者伏惟朝廷凡有大小勾当圣意毎云寻好人者且好人者大槩解官事识廉耻以公灭私不作过犯之人若科举事行必须先立学校使人人力学学校者国家之化原人材之大本也但自教育中来人终是通古今解公事知亷耻识名义鲜过犯如此岂非好人欤由是观之庠序科举以之育材取士最为急务理合举行兼自立铨选以来内外郡官其品从散官俸禄职田子孙防序其为宠数亦已不薄至于功能陞赏之科过犯降罚之例又复备具盖所以磨钝厉世欲官得其人以之致理故也然取人之道未覩其由应选之人嵗有定数谓如目今随路府州司县见设正官一千五百余员槩以中材较之其实良能著称者少又中间身故老病因罪黜罢及阙员去处毎嵗极多据格法之外虽有适用长材又不敢枉法叅注一人是应选常调之者不数年所存固无防矣若科举取人之法于此不早详定是犹工巧者得制锦之方而无锦可制将何以就裘服之功乎又如儒人户计委系深通文学者依例免差若此科不立恐不能镜别是否使屡通文艺之人终身不被其泽而又无路可进得展实用于明时诚可惜也以此叅详科举为法以之取人实为公当故厯代因仍虽格制异同终不能少废此明验也鸿惟太宗哈罕皇帝圣模宏逺戊戌年间以程戍之法畧为施行当时翕然向化所得人材不少据设科事理既系先朝已行故事理宜追述闻奏定夺施行如此则上可以副圣主求贤致理之心下庶防多得人材大补铨选内外百官之用不然人情急于进用势利所在侥竞成俗若此风一煽治道无由而隆风俗因之而靡尚何选法之有哉故时政所先莫此为重秉国钧者宜深思逺虑预防其将来之则天下幸甚
　　论职官公私有犯不听收赎皆的决事状
　　古者刑不至大夫礼不及庶人兼爵禄者所以待材能亷耻者所以厉节行此自古之常法盖断不可易者今访闻得尚书省奏拟到一切内外职官如公私有犯不听收赎皆以的决论罪甚非待才能而厉臣节也如此则是有司教人以顽钝无耻奊诟亡节亷隅不立而当职任者既无贵贵尊尊之义且以官徒自处苟日计庸而已假如外路一州县官听断民讼其或无理者必谕之使遂彼执迷不听至于再三官偶以怒詈遣出民必曰汝虽无私罪犹得以辱詈为公罪是当官者手足无措为小民者恣得罗织矣兼目今官弱民强例以授侮把持为事若此法一行官府决不能立上司亦不复制矣论者必曰相臣得罪且受杖责此何所措是大不然夫相臣受责出自人主一时权断旧例即非永格体制不得引为后例今欲以的决施之天下必将为常行格法所谓非常之论民必惧焉恐此言一出断不可训徒伤天地之恩为国家敛怨之举耳据此合行纠呈
　　论重刑决不待时事状
