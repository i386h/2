<!-- { "loadSidebar": true } -->
　　嘉庆戊辰，中福建乡试。己巳，成进士。明年，以知县发浙江，补金华令。癸酉，充浙江乡试同考官，得邱登等八人；又荐汪家禧经文卷，不得售，时人称特识。援豫东例，捐升知府，选广西柳州府。抵官七月，将以事去；适丁母忧。服阕后，复以筹备例，捐复官。道光壬辰，选直隶广平府知府。历五年，引见；休致。 

　　君性高伉；两为郡守，皆以忤上官，落其职。官柳州时，与上官夙嫌，因诬参君刑狱不实事；而君亦揭告大吏诸赃不法，成大讼。钦差出覆君案，与所揭者皆实。大吏服诬参，又以罪论遣戍；而君亦以揭上官，论夺职。及官广平，将老矣，气益苍。或有讽君宜稍夷易以赴时者；君咄谓：『吾辈读书，纵不能行所学，奈何使千载陶令笑人』！顾材识周远，挺然能自树立，与人炕慨见肺腑。若以横叵相问，必洞推其隐微而莫之遁。当时虽有穷凶巨奸魁特之才，挟其雷霆风雨之势，日相寻于不测者；君偘偘自将，不稍濡忍以改易其所为，而卒使人波焰自戢。独彼或阳逊而阴贼之，则中其毒螫而身陷焉；而君又洒然笑谓：『若虽能我陷，不能不我慑也』！所官能任事，金华、广平皆有惠政。修武安滏河堤，以元太史令郭若思治此水有功，建滏水神祠；或昧所由，议以淫祀，君笑弗辨也。少壮负才气，不视生产；博览经、史以下，纵横百氏之言。及服官，虽繁剧，公余必手一编。好置书，所至恒数千卷自随。尤耽山水；自罢柳州及得广平中十余年，遨历几偏天下。一至洛阳，观东郡形势，尤感激凭吊，作为诗歌，奇郁骀宕，如复见李沧溟、何大复（？）。登嵩高，累日不欲还。时宝臣方偕家人困流岭表有年，一日得君家书盈寸；及启读之，累十余纸，皆其所游嵩山奇胜及考定涧瀍伊洛水道、前代兴亡遗迹，弗一言家事也。晚罢广平，宝臣已援例为户部郎中，就养京邸，年六十余矣；故旧凋零，时犹招引胜流，谈燕自豪。世或传其风采岸异，若不敢近；然其中实坦然理道，阅事多而所学亦渐归淳泊。京居，日携宝臣对校司马氏「史记」而下以至「明史」二十四家之言，凡一再周。当时事艰，每夕辍书、阅邸报，辄置卷起，叱咤涕洟。一日，慨然揭其壁曰：『天下势而已矣，生人运而已矣，天地之德好生而已矣，圣人之心纯一而已矣』。书擘窠而势尤旁魄。呜呼！君之心，殆孰察夫天下古今之变，而深究数千年上下学术、治术异同得失之际，而为是言；此人之所以省憾于天地之大，而圣人之心之有时而莫如何。晚尤服膺宋儒者言，谓『其所学实，能纂述圣道于灭绝间。呜呼！彼纷纭驰骛，何足以知之』！ 

　　余与晋江陈御史庆镛、光泽何刑部秋涛，皆及君晚岁辱知爱者。余最谫学而好撰述，故特着君之大者以复宝臣于葬而表诸阡，或不诬焉。所著文若干卷，日记、史论若干卷，皆未刊；独诗四卷曰「东霞集」者，行于世。子宝臣，孙三人某某。 

　　——见「续碑传集」卷四十二「守令（三）」。 

　　温承惠 

　　皇清诰授荣禄大夫太子少保直隶总督慎余温公墓志铭英和 

　　慎余制府之尊人印侯先生，为先文庄公视学山右所取士。后乾隆己丑成进士，再出先公门下；官京师，过从数数。岁戊戌，慎余以拔贡入都，印侯携之谒先公于私第；时余方侍侧，先公顾而语曰：『印侯之入学也，来谒时，肩甫与案齐；今其子乃以拔萃来，则余安得不老』！相与嘉叹者久之。此余识慎余之始也。后慎余之子启鹏，又为余门人。三世至交垂五、六十年，终始不渝。今慎余没矣，其孤以状来乞余铭，不敢以不文辞！ 

　　谨按状：公讳承惠，姓温氏，字景侨，慎余其号也；晚号「七十愚叟」先世出音忠武公后。世为太谷人。曾祖士恭，邑庠生；祖有裕，优贡生，乡饮大宾。父常绶，即印侯先生，由翰林累官户科给事中，诰授朝议大夫；两世俱赠如其官。后以公贵，俱晋赠荣禄大夫；妣皆由恭人，晋赠一品夫人。印侯先生生子三，公其长也。幼有至性，七岁遭母夫人丧，哀毁如成人。长读书，不屑为章句学。倜傥有大略，仪度岸然，望而知为伟人硕德焉。 

　　其历官：由丁酉选拔贡生应朝考，钦取一等一名，以七品京官用，分吏部考功司行走；迁文选司主事、本司员外郎、考功司郎中，调选司掌印。出为陕西督粮道，丁继母忧；服阕，补陕西延榆绥道。丁父忧，奏留军营权原官；服阕，再补延榆绥道。迁陕西按察使、布政使，调河南布政使；擢江西巡抚，调福建巡抚、署闽浙总督，授直隶总督。以林逆滋事，褫职。再以六部员外郎起用，补刑部奉天司员外郎，迁督捕司郎中，特旨充宝泉局监督；出为山东按察使，缘事褫职，戍伊犁。今上即位，召还；未至而授为湖北布政使。旋降六部郎中，补户部广东司郎中；又以前所属事褫职，遂引疾归。 

　　其恩荣：当高庙时，以简放外任召见，许其「有胆识可用」；驾幸五台，居忧在籍，循例迎銮，一见许其可大用，任道员、加按察使衔，赏戴花翎。当仁庙时，任直督，赐五言律诗一章勒石莲池书院，赏穿黄马褂，加太子少保街；剿长垣贼，颁「钦差大臣」关防，授总统，旋改参赞大臣。 

　　其将兵：则在兴汉一路堵竹溪贼于白河，退川匪李树于安康，击楚匪于鹰嘴山；其时有化龙山之捷，石门子之捷，平利孟石岭之捷，安康湘子坪、二郎铺之捷。而军务一疏，谓「宜扼要驻兵以逸待劳」，尤三省所赖以成功者。至断蔡牵于鹿耳门、清滑贼于运河西，特其绪余耳。 

　　其治河：则有衡家楼之役，睢工之役，永定河之役，通惠河之役；而开温榆河新支，又余所建议而公成之者也。 

　　嗟夫！人臣之事君也，苟依违淟涊以幸保禄位，未始不可以功名终；使克自树立、思有以表见于世，则蹉跌往往随之。公三仕三已，亦旋废旋兴。观仁庙之意，特欲盘错以老其材而大其用耳；最后自戍所归，已见用而不终于用。然龙飞伊始，首召释还；则上之知公者久矣，虽三黜又何憾焉！ 

　　公以岁丙戌归；归七年，以道光十二年二月二十九日卒于里，年七十有八。原配刘夫人、继彭夫人，今皆合葬。子二：启鹏，己巳进士，内阁侍读学士；启封，甲子举人，刑部候补郎中。孙五，孙女四。即以其年十二月乙卯葬于太名白城镇之枣园戌山、辰向。为之铭曰：其将兵也如神，其治河也底平；由监司而作督，先帝称之曰能。虽不克竟其用，而国家诸大政则皆见诸施行。归老于田，以佚其生；没而有知，视此佳城！ 

　　——见「碑传集补」卷十四「督抚（一）」。 

　　倪起蛟 

　　福建海坛镇总兵官镇海倪公神道碑铭徐时栋 

　　咸丰八年十一月，镇海倪公子澧以先状来鄞，言于其友徐时栋曰：『先公备位总戎，例得树丰碑，载扬嘉续；而不孝随侍日浅，不获悉数其成劳始末。旦夜负疚，递今余三十年。顾其时海上功级与迁除岁月，惟不孝尚知百一二；虽不备，子为我文之，以诏后人。敢再拜以请』！乃者，时栋克葬我先大夫，公子实勤之而未之报也；先德之纪，其奚辞！ 

　　按状：公讳起蛟，字安澜，又字翔云。其先，居衢州倪家桥。元大德间，有庆甫者官庆元路教谕，始占籍定海。庆元路后为宁波府，而皇朝改定海曰镇海，故公世为浙江镇海县人。曾大父廷宰，县学生。大父文魁、父士达，隐德不耀；两世并赠至武显将军。大母马氏、母吴氏，并赠夫人。 

　　公以武生，中乾隆五十九年恩科举人。明年，试进士不第，效力本省。嘉庆九年，补温州中营千总。明年，署台州黄岩营守备。其年九月，入浙海尽山洋，追土盗张阿治。忽飓风大作，船破皆死；独公仓遽中得片板，飘入日本界。明日，顺流还；视之，宁波之石浦洋也。始缘岸而上，得生。是时壮烈伯李忠毅公长庚方奉诏统水师征海盗蔡牵，檄公往闽海同击贼。牵以百余艘犯台湾，沈舟鹿耳门拒官军；忠毅集总兵以下攻之，公冒矢石力战。既而牵夺门遁，结粤盗朱濆入古镇洋；公乘兵船追击之，进击之于泉州张坑洋、又追击之于金门返埕洋，斩首七十三级，歼其魁陈烦，获其船三，禽盗目回琅以下十六人。十二年，复击盗于定海之渔山，追之至披山外洋，夺舟三，斩首三十级，获其魁陈角、刘永、郭英，俘余盗九十七、女盗一。是岁，忠毅殁于军。间一年而牵败，海盗平；于是调公为温州玉环营守备。十七年，迁温州左营游击；明年，调中营。二十年，母吴夫人卒。二十四年，擢江南吴淞参将；明年，调松江之川沙。未几，擢京口水师副将。明岁道光元年，署寿春镇总兵。十二月，奉上谕：授福建海坛镇总兵官。余尝综公事状，见公为守备者凡七年。七年之间，斩馘献俘、沈船破贼，其功足以膺懋赏而未尝有一阶之晋、一命之宠。至乎寰海晏定，无可表见；而历岁数迁，终建节钺。呜呼！岂不以末弁微秩苟不能事上官，即不易以战功达帝听；而其异日之卒邀显擢者，虽未必无奇勋伟烈为子孙不及知，抑亦囊者锐身报国，付死生于鲸波鳄浪中，功绩终不容泯没，天故以追酬之耶！有志之士，但观于公，亦可以自奋矣。 

　　公状貌魁伟，少好谈兵。及壮，精将略，治军严；而威爱交济，能得士死力。其守备玉环也，岁大祲饥，民群起围厅署；同知皇急，请用兵。公曰：『是激之使乱也』！单骑慰抚之，皆散走。为条议荒政，不妄刑一人而事定。两任总兵，皆捐俸买义山，以掩胔骼。其官海坛也，虑海中捕盗或妄诬良民，乃白总督，请饬各州、县：凡贾舶入海，尽于篷上大书其郡县、姓名。以是，贼踪无所混；而奸商悍渔，亦不敢事剽掠。前后总督并尝以公名入奏，曰「材长技优、缉捕向前」，曰「明习水务、训练有方」；盖未足以尽其长云。 

　　道光七年六月十四日，卒于官；享年五十有八。配同县陈氏，累封至夫人。公始从戎，洎用兵海上，十余年勤劳于外，不返顾家室；仰事俯畜，赖夫人以纺绩搘持之。官玉环之明年，始挈眷之任；及开阃海坛，复命夫人率子女归里。公卒，教遗孤成立，始终妇道，未尝以贫贱富贵移其心也。后公二十二年卒，年八十。子五人。男三：嫡长秉纪，以国子监生试于乡，更名澧；次秉枢，又次秉彝。成皇帝登极，推恩中外，澧当以荫得官；吏曰：『公甫以副将擢总兵，得荫可正二品、可从二品』。澧白于公；曰『是殆欲勉儿为赀郎也』！辞不受。女二：嫁营把总鄞县郑鳌、镇海县学生邵槐。 

