<!-- { "loadSidebar": true } -->
　　〖伶元《飞燕外传》：后浴五蕴七香汤，踞通香沉水坐，燎降神百灵香。婕妤浴豆蔻汤。传露华百英粉。帝尝私语樊嫕曰：“后虽有异香，不若婕妤体自香也。”〗 
　　木犀花底月凉时，团扇秋风懒赋诗。好事年来随意卜，竹林深处斗围棋。 
　　〖《西京杂记》：贾佩兰说，在宫时，八月四日出雕房北户，竹下围棋，胜者终年有福，负者终年疾病。取丝缕就北辰星求长命，乃免。《汉书》：班婕妤，扶风安陵人。越骑校尉况女。少有才学，成帝选入宫。为婕妤。其后赵氏日盛，婕妤恐久见危，求供养太后长信宫。作《纨扇诗》以自悼： 
　　新裂齐纨素，皎洁如霜雪。 
　　裁成合欢扇，团团似明月。 
　　出入君怀袖，动摇微风发。 
　　常恐秋节至，凉飚夺炎热。 
　　弃捐箧笥中，恩情中道绝。〗 
　　石华广袖蝶双图，吹起金釭内又呼。唱遍房中新曲子，殿头时倚女珊瑚。 
　　〖《赵飞燕外传》：飞燕与其妹合德共坐，误唾其袖。合德曰：“姊唾染衣绀碧，正似石上华。令尚方为之，未必能如此。”《述异记》：光武时，南海献珊瑚妇人，帝命植于殿前，谓之女珊瑚。一旦枝叶甚茂，至灵帝时死。《西京杂记》：赵飞燕女弟居昭阳殿，中庭彤朱，而殿上丹漆。砌皆铜沓，黄金涂白玉阶，壁带往往为黄金釭，含蓝田璧，明珠翠羽饰之〗 
　　贪吃樱桃结祸胎，赤瑛盘子更休开。腰支恰似三眠柳，倚遍银床不喜抬。 
　　〖《太平御览》引《拾遗录》：汉明帝于月夜宴群臣，樱桃盛以赤瑛盘。群臣视之月下，以为空盘，帝笑之。《三辅故事》：汉苑中有柳，状如人形，号曰人柳，一日三起三眠。〗 
　　初写丹青便入神，紫绡云帐烛如银。夜来扇扇屏风上，描出麒麟阁内臣。 
　　〖《西京杂记》：成帝设云帐、云幄、云幕于甘泉紫殿，世谓三云殿。《飞燕外传》：帝用樊嫕计，为后别开远条馆，赐紫茸云气帐。《苏武传》：甘露三年，单于始入朝。宣帝思股肱之美，图画其人于麒麟阁，状其形貌，署官爵姓名。〗 
　　娇额涂黄宝髻偏，无端织室过流年。濯龙殿里春归去，又见红蚕上箔眠。 
〖《后汉书》：明德马皇后、纪太后，乃置织蚕室蚕于濯龙中，数往观视，以为娱乐。王安石诗：“汉宫娇额半涂黄。”〗 
　　昭仪初赐凤皇弹，种种丝弦压内官。昨夜鼓鼙新习得，又来殿下坠铜丸。 
　　〖《西京杂记》：赵后有宝琴，曰凤皇。皆以金玉隐起为龙凤螭鸾、古贤列女之象，善为归风送远之操。《汉书?史丹传》：建昭之际，元帝被疾，不亲政事。好音乐，或置鼓鼙殿下，天子自临轩槛上，隤铜丸以擿鼓，声中严鼓之节。后宫及左右习知音者，莫能为。而定陶王亦能之，上数称其材。〗 
　　正字封章动石渠，随班点勘破三余。那须尽乞宵明草，照遍宫人入夜书。 
　　〖《三辅旧事》：石渠阁，在未央大殿北，以藏秘书。《拾遗记》：宣帝地节元年，乐浪之东，有背明之国来贡。其方物有宵明草，夜视如列烛，书则无光，自消灭也。《三辅黄图》：石渠阁，萧何造。其下礲石为渠，以导水，若今御沟，因为阁名。所藏入关所得图籍。至于成帝，又于此藏秘书焉。〗 
　　茵犀浴罢上帘栊，渠水香流内院通。玉色宫娥还拥揖，斗将商曲唤凉风。 
　　〖《拾遗记》：灵帝盛夏避暑于裸游馆，长夜饮。帝嗟曰：“使万岁如此，则上仙也。”宫人年二七以上，三六以下，皆靓妆，解其上衣，惟着内服，或共裸浴。西域所献茵犀香，煮以为汤，宫人以之浴浣，使以余汁入渠，名曰流香渠。〗 
　　远山如画映横波，斜倚流黄更踏歌。夜静裸游凉馆去，月中齐放望舒荷。 
　　〖《西京杂记》：会稽岁时献竹簟供御，世号为流黄簟。《拾遗记》：灵帝初平三年，游于西园。起裸游馆千间，采绿苔而被阶，引渠水以绕砌，周流澄澈，乘船以游漾。使宫人乘之，选玉色轻体，以执稿揖，摇漾于渠中。其水清澄，以盛暑之时，使舟覆没，视宫人玉色者。又奏招商之歌，以来凉气也。歌曰： 
　　凉风起兮日照渠，青荷昼掩叶夜舒。 
　　惟日不足乐有余。清丝流管歌玉凫，千年万岁喜难逾。 
渠中植莲，大如盖，长一丈，南国所献。其叶夜舒昼卷，一茎有四莲丛生，名曰“夜舒荷”。亦曰月出则舒也，故曰“望舒荷。”〗 
　　宫门山色武担高，秋影遥分蜀锦袍。却学南来诸女伴，纤腰都挂鸊鹈刀。 
　　〖《华阳国志?蜀志》：武都有一丈夫，化为女子，美而艳，盖山精也。蜀王纳为妃，不习水土，欲去。王必留之，乃为东平之歌以乐之。无几，物故。蜀王哀之，乃遣五丁之武都，担土为妃作冢。盖地数亩，高七丈，上有石镜。今成都北郭武担是也。《三国志》：刘先生孙夫人才捷刚猛，有诸兄风。侍婢百人，皆仗剑侍立。先主每下车，心常凛凛。〗 
　　月中聚雪貌来殊，宫女梳妆绕殿厨。试向白绡帐里坐，得教胜似玉人无。 
　　〖《拾遗记》：先主甘后，玉质柔肌，态媚容冶。先主召入绡帐中，于户外望者，如月下聚雪。河南献玉人，高三尺，乃取玉人置后侧。昼则讲说军谋，夜则拥后而玩玉人。尝称“玉之所贵，比德君子，况为人形而不可玩乎？”后与玉人，洁白齐润。观者殆相惑乱嬖宠者，菲惟嫉后，亦妒玉人也。〗 
　　芝田罗袜梦生时，费尽陈王八斗辞。金错镜边相对罢，几人银烛写乌丝。 
　　〖曹植《洛神赋》：尔乃税驾乎蘅皋，秣驷乎芝田。体逸飞凫，飘忽若神。凌波微步，罗袜生尘。 《太平御览》引《魏武帝上杂物疏》：御物如尺二金错镜一枚。〗 
　　病苏铜雀倚宫奴，可要金盘露一壶。渌水池头扶得过，凤袍初绣试蘼芜。 
　　〖《魏志》：建安十五年冬，太祖乃于邺作铜爵台。《邺中记》：铜雀、金凤、水井三台，皆在邺都北城西北隅，因城为基址。建安十五年，铜雀台成。曹操将诸子登台，使各赋诗。陈思王植援笔立就。曹植《承露盘颂序》：皇帝铸承露盘，茎长十二丈，大十围。_七盘径四尺，下盘径五尺。铜龙绕其根，龙身长一丈，背负两子，自立于芳林园。甘露乃降，使臣为颂。《三辅黄图》：神明台，汉武帝造，祭仙人处。上有承露盘，有铜仙人舒掌，捧铜盘玉杯，以承云表之露。以露和玉屑服之，以求仙道。魏文帝徙，铜盘折，声闻数十里。《初学记》：魏在邺，有渌水琼华疏圃，元武灵芝池。〗 
　　春宵宫伴隔窗纱，巾拂奁棋笑语哗。记得君王初着赋，惯将扃势谱长斜。 
　　〖《魏志?文帝纪》注：《博物志曰》：“帝善弹棋，能用手巾角。时有一书生，又能低头，以所冠着葛巾角撇棋。”《御览》引《世说》：弹棋，始自魏文帝宫内装器戏也。文帝于此伎特妙，用手巾拂之，无不中者。有客自言能，帝使为之。客着葛巾拂棋，妙逾于常。魏文帝《典论》：余于他戏弄之事，少所喜。惟弹棋略尽其妙，乃为之赋。中云：“然后直扣先纵，二八次举，缘边间造，长邪迭取。”沈括《梦溪笔谈》：白乐天诗：“弹棋局上事最妙，是长斜谓抹角斜。”弹一发过半局，今谱中具有此法。〗 
　　玉井花开映绮阑，九龙深殿卸轻寒。夜来门外銮舆过，一路东风长合欢。 
　　〖《魏志?明帝纪》：青龙三年，洛阳崇华殿灭。命有司复崇华，改名九龙。鱼豢《魏略》：明帝九龙殿前，为玉井绮阑。《拾遗记》：魏明帝起凌霄台，有合欢草，状如蓍，一株百茎。昼则众条扶疏，夜则合为一茎，万不遗一。谓之神草。〗 
　　牙筹输却凤皇簪，坐觉芳林昼漏沉。翻得西来双陆谱，明朝更打海棠阴。 
　　〖魏陈思王制双陆局，置骰子二。〗 
　　尚衣歌舞一宵同，忆得还家祗梦通。宫里不知人世事，双双红泪唾壶中。 
　　〖《拾遗记》：文帝所爱美人薛灵芸，常山人也。咸熙元年，谷习出守常山郡，以千金宝赂聘之。既得，乃以献文帝。灵芸闻，别父母，歔欷累日，泪下沾衣。至升车就路之时，以玉唾壶承泪，则红色。既发常山，及至京师，壶中泪凝如血。帝以文车十乘迎之。《中华古今注》：魏文帝宫人，绝所爱者，有莫琼树、薛夜来、陈尚衣、段巧笑，皆日夜在帝侧。琼树始制为蝉鬓，望之缥缈如蝉，故曰“蝉鬓”。巧笑始以锦衣丝履作紫粉拂面。尚衣能歌舞，夜来善为衣裳。皆为一时之冠绝。〗 
　　宝髻晨窗尽百花，银盆清水进宫娃。好将紫粉盈盈洗，别渍胭脂斗晓霞。 
　　〖段成式《髻鬟品》：魏武帝宫有反绾髻，又梳百花髻。贾思勰《齐民要术》：作紫粉法，用白米英粉三分，胡粉一分，和合均调。取葵子熟蒸，生布绞汁，和粉。日曝令干。若色减者，更蒸取汁重染，如前法。张泌《妆楼记》：夜来初入魏宫，一夕文帝在灯下咏，以水晶七尺屏风障之。夜来至，不觉面触屏上，伤处如晓霞将散。自是宫人俱用胭脂仿画，名晓霞妆。〗 
　　雨中箫鼓隔华林，蝉翼慵梳拥绣衾。休道鸾钗须火树，九重赐与辟寒金。 
　　〖《魏志?文帝纪注》：黄初四年十二月丙寅，甘露降芳林园。臣松之按：芳林即华林，齐王芳即位，改为华林。《拾遗记》：魏文帝纳美女薛灵芸，有献火珠龙鸾钗。帝曰：“珠翠尚不胜，况龙鸾之重乎。”明帝即位二年，昆明国贡嗽金鸟。帝得此鸟，畜于灵禽之园，饴以真珠，饮以龟脑。鸟常吐金屑如粟，铸之可以为器。此鸟畏霜雪，乃起小屋处之，名曰“辟寒台”。皆用水晶为户牖，使内外通光。宫人争以鸟吐之金用饰钗佩，谓之辟寒金。故宫人相称曰：“不服辟寒金，那得帝王心。”〗 
　　一曲难分两曲声，香添石叶伴更深。灯前白发宫奴在，听话当年玉虎鸣。 
　　〖伊世珍《琅嬛记》：绛树一声能歌两曲，二人细听，各闻一曲，一字不乱。又疑其一声在鼻，竟不测其何术。《拾遗记》：咸熙二年，宫中夜，异兽白色光洁，绕宫而行。阉宦见之，以闻于帝。帝曰：“宫闱幽密，若有异兽，皆非祥也。”使宦者伺之，果见一白虎子，遍房而走。候者以戈投之，即中左目。比往取观，惟见血在地，不复见虎。搜检宫内及诸池井，不复有物。次检宝库中，得一玉虎头枕，左眼有伤，血痕尚在。〗 
　　紫绡帐里曳银灯，倦暑昭阳画夙称。欲得君王弹指误，更将墨点作苍蝇。 
　　〖《吴志?赵达传》注：《吴录》曰：“曹不兴善画。权使画屏风，误落笔数点，因就以作蝇。既进御，权以为生蝇，手弹之。”《拾遗记》：孙权居照阳宫，倦暑，乃褰紫绡之帷。〗 
