<!-- { "loadSidebar": true } -->
　　寳钏金钗盛峡风遨头争逐去怱怱旗标阵碛规模古筵挹晴岚气色葱宜有明珠酬白璧空惭瓦缶间黄钟纷纷云片呈佳瑞一饱端知万姓同
　　官舍苦雨　　　　　　　　　黄人杰
　　漫空数日雨倾盆老屋淋漓瓦缝穿七月不虚为巧月今年頼得是丰年泥涂滑滑妨行客烟陇隂隂碍种田我欲乗风干造化尽披云雾覩青天
　　上元竹枝歌和曾大卿　　　　冉居常
　　青春恼人思跰跹女郎市酒趣数钱不道翁家乆留客红裆幔结赛秋千
　　学箫学鼔少年羣凖拟春来奉使君自向雕笼作行队爱排好曲荐慇懃
　　珍珠络结绣衣裳家住江南山后乡闻道使君重行乐争携腰鼔趂年光
　　元宵　　　　　　　　　　　彭永
　　巴人最重上元时老穉相携看防诗行乐归来天向晚道傍闻得唤蚕丝


　　全蜀艺文志巻十七
　　钦定四库全书
　　全蜀艺文志巻十八　　　明　周复俊　编诗
　　题咏上
　　石砚　　　　　　　　　　唐杜甫
　　平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电聨坳各尽墨多水逓隐见挥洒容数人十手可对靣比公头上冠正质未为贱当公赋佳句况得终清宴公含起草姿不逺明光殿致于丹青地知汝随顾盼
　　防砚　　　　　　　　　宋王十朋
　　有以砚来售者曰歙石璞稍巨青色而文细光润而发墨儿曹买之或曰非歙砚也乃忠万石耳予莫能辨得之于防因曰防砚因读少陵平公得砚诗则知三峡古亦出佳砚也诗以记之
　　一片防州砚千年禹凿痕平公见尔祖王子得其孙铜
　　雀今安有罗文世所尊聊同頴軰文字与吾论
　　石笋行　　　　　　　　　　　杜甫
　　君不见益州城西门陌上石笋双髙蹲古来相传是海眼苔藓蚀尽波涛痕雨多徃徃得瑟瑟此事恍惚难明论是恐昔时卿相墓立石为表今仍存惜哉俗态好防蔽亦如小臣媚至尊政化错迕失大体坐看倾危受厚恩嗟尔石笋擅虚名后生未识犹骏奔安得壮士掷天外使人不疑见本根
　　注云成都子城西金容坊有石二株挺然耸峭髙丈余耆旧传云其名有六曰石笋曰蜀妃阙曰沈犀石曰鱼岛仙坛曰四海之眼曰五丁石门皆非也圗经云乃前寺之遗址诸葛亮掘之方验有篆字曰蚕丛氏启国誓蜀之碑以二石柱横埋连接鐡其中一南一北无所偏邪又五字浊歜烛触蠲时人莫晓蜀相范贤议曰亥子嵗浊字可记主水灾寅夘嵗歜字可记主饥馑已午嵗烛字可记主火灾辰戍嵗触字可记主兵灾申酉嵗蠲字可记主稼穑富赡悉以年事推应符响
　　梅雨　　　　　　　　　　　前人
　　南京犀浦道四月熟黄梅湛湛长江去冥冥细雨来茅茨疎易湿云雾宻难开竟日蛟龙喜盘涡与岸囘
　　江头五咏　　　　　　　　　　前人丁香
　　丁香体柔弱乱结枝犹垫细叶带浮毛疎花披素艳深栽小斋后庶近幽人占晚堕兰麝中休懐粉身念
　　防春
　　百草竞春华丽春应最胜少须好顔色多漫枝条剰纷纷桃李枝防防总能移如何贵此种却怕有人知
　　栀子
　　栀子比众木人间诚未多于身色有用与道气伤和红取风霜实青看雨露柯无情移得汝贵在映江波
　　鸂
　　故使笼寛织须知动损毛看云莫恨望失水任呼号六翮曾经翦孤飞卒未髙且无鹰隼虑留滞莫辞劳
　　花鸭
　　花鸭无泥滓堦前每缓行羽毛知独立黒白太分明不觉羣心妬休牵众眼惊稲粱霑汝在作意莫先鸣题巴州光福寺柟木【见唐诗纪事】　　　严武
　　楚江长流对楚寺楠木幽生赤崖背临溪揷石盘老根苔色青苍山雨痕髙枝閙叶鸟不度半掩白云朝与暮香殿萧条转宻隂花龛滴沥垂清露闻道偏多越水头烟生雾敛使人愁月明忽忆湘川夜猿叫还思鄂渚秋看君幽霭几千丈寂寞穷山今遇赏亦知钟梵报黄昏犹卧禅床恋竒响
　　中秋夜锦楼望月　　　　　　武元衡
　　玉轮初满空迥出锦城东相向秦楼镜分飞碣石鸿桂香随窈窕珠缀隔玲珑不及前秋见团圎凤沼中
　　同前得清字　　　　　　　　王良防
　　徳星揺此夜珥月满重城杳霭烟云色飃防砧杵声令行秋气爽乐感秋风轻共赏千年圣长歌四海清
　　同前得浓字　　　　　　　　栁公绰
　　此夜年年月偏宜此地逢近看江水浅遥辨雪山重万井金花肃千林玉露浓不唯楼上思飞葢亦陪从
　　同前得苍字　　　　　　　　张正一
　　髙秋今夜月皓色正苍苍逺水澄如练孤鸿迥带霜旅人方积思繁宿稍沈光朱槛叨陪赏尤宜清漏长
　　同前得来字　　　　　　　　　徐放
　　玊露中秋夜金波碧落开鹊惊初泛滥鸿思共徘徊逺月清光徧髙空爽气来此时陪永望更得上燕台
　　同前得前字秋字二篇　　　　　前人
　　清景同千里寒光尽一年竟天多鴈过通夕少人眠照别江楼上添愁野帐前隋侯恩未报犹有夜珠圎四时皆有月此夜独当秋照曜初含露徘徊正满楼遥连雪山净迥入锦江流愿以清光末年年许从游
　　浪淘沙　　　　　　　　　　刘禹锡
　　濯锦江边两岸花春风吹浪正淘沙女郎剪下鸳鸯锦将向中流匹晚霞
　　织锦曲　　　　　　　　　　王建
　　大女身为织锦户名在县家供进簿长头起様呈作官闻道官家中苦难囘花侧叶与人别唯恐秋天丝线干红楼葳防紫茸软蝶飞参差花宛转一梭声尽复一梭玊腕不停罗袖巻窗中夜乆睡髻偏横钗欲坠垂着肩合衣卧时参没后停灯起在鸡鸣前一疋千金亦不卖限日未成官里怪锦江水涸贡转多宫中尽着单丝罗莫言山积无尽日百尺髙楼一曲歌
　　锦二首　　　　　　　　　　　郑谷
　　布素豪家定不看若无文彩入时难红迷天子帆边日紫夺星郎帐外兰春水濯来云鴈活夜机挑处雨灯寒舞衣转转求新様不问乱离桑柘残
　　文君手里曙霞生美号仍闻借蜀城夺得始知袍更贵着归方觉昼偏荣宫花顔色开时丽池凤毛衣浴后明礼部郎官人所重省中别占好窠名
　　擢第后入蜀经罗村路见海棠盛开偶题
　　前人
　　上国休夸红杏艳深溪自照緑苔矶一枝低带流莺睡数片狂和舞蝶飞堪恨路长移不得可无人与画将归手中已有新春桂多谢烟香更入衣
　　海棠　　　　　　　　　　　前人
　　春风用意匀顔色销得携觞与赋诗浓丽最宜新着雨娇娆全在欲开时莫愁粉黛临窗懒梁广丹青防笔迟朝醉暮吟看不足羡他蝴蝶宿深枝
　　咏海棠　　　　　　　　　　　前人
　　浓淡方春满蜀乡半随风雨断莺肠浣花溪上堪惆怅子美无心为发扬【杜工部老于西蜀诗集中无海棠之题】
　　倚槛大慈寺楼咏落叶　　　　侯继圗
　　拭翠敛悲蛾为鬱心中事搦管下庭除书成相思字此字不书石此字不书纸书向秋叶上愿逐秋风起天下负心人尽解相思死
　　木莲树生巴峡山谷间巴民亦呼为黄心树大者髙五丈渉冬不凋身如青杨有白文叶如桂厚大无脊花如莲香色艳腻皆同独房蕋有异四月初始开自开迨谢仅二十日忠州西北十里有鸣玉溪生者秾茂尤异元和十四年夏命道士毋丘元忠志写惜其遐僻因
　　题三絶句云　　　　　　　白居易
　　如折芙蓉栽旱地似抛芍药挂髙枝云埋水隔无人识惟有南賔太守知
　　红似胭脂腻如粉伤心好物不须防山中风起无时节明月重来得在无
　　已愁花落荒岩底复恨根生乱石间几度欲移移不得天教抛掷在深山
　　山石榴寄元九　　　　　　　前人
　　山石榴一名山踯躅一名杜鹃花
　　杜防啼时花扑扑九江三月杜防来一声催得一枝开江城上佐闲无事山下斸得防前栽烂漫一栏十八树根株有数花无数千房万叶一时新嫩紫殷红鲜麴尘泪痕裛损燕脂脸剪刀裁破红绡巾谪仙初堕愁在世姹女新嫁娇泥【去声】春日射血珠将滴地风翻火焰欲烧人闲折两枝持在手细看不似人间有花中此物似西施芙蓉芍药皆嫫母竒芳絶艳别者谁通州迁客元拾遗拾遗初贬江陵去去时正值青春暮商山秦岭愁杀君山石榴花红夹路题诗报我何所云若云色似石榴裙当时藂畔唯思我今日栏前只忆君忆君不见坐销落日西风起红纷纷
　　紫踯躅　　　　　　　　　　元稹
　　紫踯躅灭紫拢裙倚山腹文君新寡乍归来羞怨春风不能哭我从相识便相怜似是花丛不廻目去年春别湘水头今年夏见青山曲迢迢逺在青山上山髙水濶难容足愿为朝日早相暾愿作轻风暗相触尔踯躅我向通州尔幽独可怜今夜宿青山何年却向青山宿山花渐暗月渐明月照空山满山緑山空月午夜无人何处知我顔如玉
　　山枇杷
　　山枇杷花似牡丹殷泼血徃年乘传过青山正值山花好时节压枝凝艳已全开映叶香苞才半裂搏红防欲支頥慢觧绛囊初破结金线丛飘繁蕊乱瑚朶重纎茎折因风旋落裙片飞带日斜看目精热亚水依岩半倾倒笼云隐雾多愁絶緑珠语尽身欲投汉武眼穿神渐灭秾姿秀色人皆爱怨态羞容我偏别説向闲人人不聴曾向乐天时一説昨来谷口先相问及到山前已消歇左降通州十日迟又与幽花一年别山枇杷尔托深山何太拙天髙万里看不清帝在九重声不彻园中杏树良人醉陌上栁枝年少折因尔幽芳喻昔贤磻溪冷坐权门咽
　　门前栁　　　　　　　　　　　崔珏
　　门前蜀栁【阙】知春风澹暖烟愁杀人将谓只栽郡楼下不知迤逦连南津南津栁色连南【一作溪】市南去戎州三百里夷陬蛮落相连接故乡莫道心先死我今帝里还有家门前嫩栁挿仙霞晨霑太乙坛边雨暮宿凤皇城里鵶别来三载当谁道门前年年緑隂好春来定解飞雪花雨后还应庇烟草忆昔当年栽栁时新芽茁茁嫌生迟如今宛转稊着地常向緑隂劳梦思不道彼树好不道此树恶试将此意问野人野人尽道生处乐为报门前杨栁栽我应来嵗当归来纵令树下能攀折白髪如丝心似灰
　　武侯庙古柏　　　　　　　　　李商隐
　　蜀相阶前柏龙蛇捧閟宫隂成外江畔老向恵陵东大树思冯异甘棠忆召公叶雕湘燕雨枝折海鹏风玉垒经纶逺金刀厯数终谁将出师表一为问昭融
　　题筹笔驿　　　　　　　　　前人
　　鱼鸟犹疑畏简书风云长为防储胥徒令上将挥神笔终见降王走传车管乐有才真不忝关张无命欲何如他年锦里经祠庙梁父吟成恨有余
　　题筹笔驿　　　　　　　　　薛逢
　　天地三分魏蜀吴武侯倔起展訏谟身依豪杰倾心术目对云山演阵圗赤伏运衰功莫就皇纲力振命先殂出师表上留遗恨犹自千年激壮夫
　　题筹笔驿　　　　　　　　　罗隠
　　抛掷南阳为主忧北征东讨尽良筹时来天地虽同力运去英雄不自由千里山河轻孺子两朝冠劒恨谯周惟余岩下多情水犹自年年傍驿流
　　题风筝　　　　　　　　　　髙骈
　　骈镇蜀日以南诏侵暴筑罗城四十里朝廷虽加恩赏亦疑其固防忽一日闻奏乐声知有改移乃题风筝寄意旬日报到移镇渚宫
　　夜静弦声响碧空宫商信任徃来风依稀似曲才堪聴又被移将别调中
　　西川座上聴金五云唱歌　　　　陈陶
