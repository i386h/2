<!-- { "loadSidebar": true } -->
晚唐江东三罗罗隐罗邺罗虬也皆有集行世当以邺为首如闺怨云梦断南窻啼晓乌新霜昨夜下庭梧不知帘外如珪月还照边庭到晓无南行云腊晴江暖辟?鸟鹈飞梅雪香沾越女衣鱼市酒村相识徧短船歌月醉方归此二诗隐与虬皆不及也 

王适诗 

忽见寒梅树开花汉水滨不知春色早疑是弄珠人此王适梅花诗也唐音选之一首足传矣适唐初人陈子昂列传云幽人王适见感遇诗曰是必为海内文宗矣即其人也予见蜀志载王适蜀中旅怀一首云有时湏问影无事则书空弃置如天外平生似梦中别离同夜月愁思隔秋风老少悲颜驷盈虚悟翟公盖因旅游入蜀而见子昂也近注唐音以王适为韩退之铭其墓者不知开元以后安得此句法哉不惟胷中无书又且目中无珠妄浅如此何以注为 

马戴诗 

严羽卿云马戴之诗为晚唐之冠信哉其蓟门怀古云荆卿西去不复返易水东流无尽时日莫萧条蓟城北黄沙白草任风吹雅有古调至如猿膏洞庭树人在木兰舟虽柳吴兴无以过也 

韩翃诗 

唐人评韩翃诗谓比兴深于刘长卿觔节减于皇甫冉比兴景也觔节情也 

张继诗 

国语室无悬耜野无奥草尉缭子鋲法耕有春悬耜织有日断机言用兵之妨于耕织也唐张继诗女停襄邑杵农废汶阳耕盖袒尉缭子之语 

刘驾诗 

刘驾诗体近卑无可采者独上马续残梦一句千古绝唱也东坡改之作瘦马兀残梦便见无味矣 

张旭诗 

张旭以能书名世人罕见其诗近日吴中人有收其春草帖一诗陆子渊为余诵之所谓春草青青万里余边城落日见离居情知海上三年别不寄云间一纸书可谓绝倡余又见崔鸿胪所藏有旭书石刻三诗其一桃花矶云隐隐飞桥隔墅烟石矶西畔问渔船桃花尽日随流水洞在青溪何处边其二山行留客云山光物态弄春辉莫为轻阴便拟归纵使晴明无雨色入云深处亦沾衣其三春游值雨云欲寻轩槛列清樽江上烟云向晚昏湏倩东风吹散雨明朝却待入华园字画奇怪摆云捩风而诗亦清逸可爱好事者模为四?悬之 

李益诗 

李益集有乐府杂体幵自云蓝叶欝重重蓝花石榴色少女归少年光华自相得爱如寒炉火弃若秋风扇山岳起面前相看不相见春至草亦生谁能无别情殷勤展心素见新莫忘故遥望孟门山殷勤报加子既为随阳鴈勿学西流水此诗比兴有古乐府之风唐人鲜及或云非益诗乃无名氏代霍小王寄益之诗也 

又 尤延之诗话云会真记隔墙花影动疑是玊人来本于李益开门风动竹疑是故人来然古乐府风吹片?忩帘动疑是所欢来其词乃齐梁人语又在益先矣近世刻李益集不见此诗惟曾慥诗图载其全篇今录于此微风惊莫坐临牗思悠哉开门复动竹疑是故人来时滴枝上露稍沾阶下苔幸当一入幌为拂绿琴埃题云竹窻闻风寄苗发司空曙○今南方所刻唐诗皆非全帙先公在翰苑日裒集唐诗极为精备较近日所传大有不同缘吴人射利刻各家唐诗取其卷帙齐均厚薄如一以便于售极为可恶如顾况集其中远寺吐朱阁春潮浮绿烟最为警策乃在削去之卷张籍本十二卷乃削减为四卷而吊韩昌黎一诗冣奇亦在减中若杨烱诗不多乃取杨巨源诗妄入之王维诗又取王涯诗妄入之陋者骤观竞相语以为新奇未见而争市之是重不幸也聊书以传赏鉴者 

裴迪诗 

湖广景陵县西塔寺有陆羽茶泉裴迪有诗云景陵西塔寺踪迹尚空虚不独支公住曾经陆羽居草堂荒产蛤茶井冷生鱼一汲清冷水高风味有余迪与王维同时其诗自辋川倡和外无传此诗予见之石刻云 

储光羲诗 

储光羲诗落日烧雾明农夫知雨止耿湋诗向人微月在报雨早霞生此即谚所谓朝霞不出市暮霞走千里也刘禹锡武陵诗即阴春暗度将霁霚先昏耿湋诗晚雷期稔岁重雾报晴天皆用老农占验语予旧日秋成诗云草头占月晕米价问天河亦用谚语日晕长江水月晕草头空又七夕视天河显晦卜米价豊歉盖老农有验之占云 

储光羲七言律 

储光羲诗五卷五言古诗过半七言律止田家即事一首而巳桑柘悠悠水蘸堤晚风晴景不妨犁高机犹织卧蚕子下坂饥逄饷馌妻杏色满林羊酪熟麦凉浮陇雉媒低生时乐死皆由命事在旻天迥不迷近刻本多缺误余以元刻本正之○七言律自初唐至开元名家如太白浩然韦储集中不过数首惟少陵独多至二百首其雄壮铿锵过于一时而古意亦少衰矣譬之后世举业时文盛而古文衰废自然之理 

杜牧弄水亭诗 

弄水亭前溪飐艳翠绡舞绮席草芊芊紫峯岚伍伍槛前汀鴈栖杭上巴帆去停樽遅晚月咽咽上幽渚断霓天帔垂狂烧汉旗怒塍泉落环佩畦苗差纂组不能自免去但愧来何暮 

又 杜牧诗尽道青山归去好青山能有几人归比之林下何曾见一人之句殊有含蓄 

孙思邈诗 

孙思邈四言诗曰取金之精合石之液列为夫妇结为魂魄一体混沌两精感激河车覆载鼎候无忒洪炉列火烘焰翕赫烟未及点焰不假碧如畜扶桑若藏霹雳姹女气索婴儿声寂透出两仪丽于四极壁立几多马驰一驿宛其死矣适然从革??心黜善迁情回性易紫色内达赤芒外射熠若火生乍疑血滴号曰中还退藏于密雾散五内川流百脉骨变金植颜驻玉泽阳德乃敷阴功乃积南宫度名北斗落籍此诗词高古类魏伯阳而世传者少录于此云 
【五十五卷】
诗类二 

【诗类二】
顾凯之诗 
李涉赠盗诗
罗隐红梅诗
柳公绰梓州牛头寺诗
刘文房诗 
唐彦谦诗 
喻凫诗
孔欣诗
崔道融梅诗
李端古别离诗 
河州王司马诗 
陈文惠公诗
孙逖诗
周焘诗
沈彬入塞诗
张亨父诗 
张李诗
张方诗
陈孚远诗 
韩众采药诗
虞道园题兰诗 
李育飞骑桥诗 
游景仁黄鹤楼诗
韦庄赠进士诗 
梅圣俞诗 
刘绮庄诗 
刘言史诗 
刘元济诗 
刘原父喜雨诗 
尹式诗
袁伯文诗 
萧遇诗
曾子固诗 
刘后村三诗
洪平斋挽荆公诗
元洪二子题山诗
半山用王右丞诗
濂溪诗
老泉诗
东坡梅诗 
谢皋羽诗 
慧远诗
贯休诗
灵彻诗
帛道猷诗 
齐已诗
朱玄晦真人诗 
侯夫人梅诗
薛涛诗
庄定山诗 
陈白沙诗 

太史升庵文集五十五卷 成都杨慎着　从子有仁编辑 后学赵开美校 

顾凯之诗 

疾风知劲草严霜识贞木晋顾凯之诗也 

李涉赠盗诗 

唐李涉赠盗诗曰相逄不用相回避世上如今半是君可谓婉切刘伯温咏梁山泊分赃台诗云突兀高台累土成人言暴客此分赢饮泉清节今寥落何但梁山独擅名元末贪吏亦唐末之比乎汉书云吏皆虎而冠史记云此皆刼盗而不操戈矛者也二诗之意皆祖此 

罗隐红梅诗 

罗隐咏红梅诗云夫赐燕脂一抺腮盘中风味笛中哀虽然未得和羔?火用曾与将军止渴来此却似军官宿娼谜也 

柳公绰梓州牛头寺诗 

纔出城西第一桥两边山木晚萧萧井花莫洗行人耳留听溪声入夜潮此诗今刻于乐至县涌泉寺 

刘文房诗 

刘文房诗已是洞庭人犹看灞陵月孟东野诗长安日下影又落江湖中语意相似皆寓恋阙之意然总不若王仲宣云南登灞陵岸回首望长安涵畜蕴藉自然不可及也 

唐彦谦诗 

唐彦谦绝句用事隐僻而讽谕悠远似李义山如奏捷西蜀题沱江驿云野客乘轺非所宜况将儒服报戎机锦江不识临卭酒幸免相如渴病归即李义山相如未是真消渴犹放沱江过锦城之意也其余如登兴元城烽火云汉川城上角三呼护跸防边列万夫褒姒冢前烽火起不知泉下破颜无邓艾庙云昭烈遗黎死尚羞挥刀砍石恨谯周如何千载留遗庙血食巴山伴武侯此即唐人题吴中范蠡庙云千年宗国苶穷恨只合江边祀子胥之句也汉殿云鸟去云飞意不通夜坛斜月转桐风君王寂虑无消息却就真人觅巨公首首有酝籍堪吟咏比之贯休胡曾辈天壤矣考其事盖僖宗时人也 

喻凫诗 

喻凫诗鴈天霞脚雨渔夜苇条风上句绝妙下句大不称此所以为晚唐也 

孔欣诗 

南朝孔欣乐府云相逄狭路间道狭正踟蹰辍步相与言君行欲焉如淳朴久巳散荣利迭相驱流落尚风波人情多迁渝势集堂必满运去庭亦虚竞趋甞不暇谁肯顾桒枢未若及初九携手归田庐躬耕东山畔乐道读玄书狭路安足游方外可寄娱此诗高趣可并渊明欣早岁辞荣不负其言矣 

崔道融梅诗 

杨诚斋爱唐人崔道融咏梅云香中别有韵清极不知寒方虚谷云惜不见全篇余近见杂抄唐诗册子此首适全今载之数萼初含雪孤标画本难香中别有韵清极不知寒横笛和愁听斜枝倚病看朔风如解意容易莫催残因思古人诗文前代不传或又出于后未可知也如蒲城县李邕书云麾将军碑已为人击断正德中刘东阜谪居蒲城乃铁□束之复完饶州荐福寺碑宋代为雷所轰近日啇人取其三段合为一尚可印墓吁亦奇事矣 

李端古别离诗 

李端古别离诗云水国叶黄时洞庭霜落夜行舟闻啇贾宿在枫林下此地送君还茫茫似梦间后期知几日前路转多艰巫峡通湘浦迢迢隔云雨天晴见海樯月落闻锺鼓人老自多愁水深难急流青霄歌一曲白首对汀州与君桂阳别令君岳阳待后事忽差池前期日空在木落鴈嗷嗷洞庭波浪高远山云似盖极浦树如毫朝发能几里暮来风又起如何两处愁皆在孤舟里昨夜天月眀长川寒且清菊花开欲尽荠菜泊来生下江帆势速五两遥相逐欲问去时人知投何处宿空冷猿啸时泣对湘潭竹此诗端集不载古乐府有之然题曰二首非也本一首耳其诗真景实情婉转惆怅求之徐庾之间且罕况晚唐乎大历以后五言古诗可选者惟端此篇与刘禹锡捣衣曲陆龟蒙茱萸匣中镜温飞卿悠悠复悠悠四首耳 

河州王司马诗 

司马王公竑陕西河州人其直节英名人皆知之而不知其文藻也余同年太史玊垒王公元正为余诵其八诗今记其五回澜阁云不成亭馆不成楼矮屋重棚立水头非拟金梁横巨海也为砥柱屹中流座中爽气消三伏槛外飞湍肃九秋几度登临仰前哲昌黎古作??貇难俦心亭云鉴池池上结茅亭卸郄烦襟任独醒云彩散来无外物天光澄处是虚灵青青草色开窻见飒飒松声隔座听尘虑不于真境绝焚香兀坐理黄庭秋香径云归老溪园径未荒径边黄菊有余芳芒鞋踏处濡朝露藜杖携来带晚香清景且宜供笑傲高年何必问行藏渊明把酒来篱下我亦随缘醉此傍丹霞坞云不学逋仙学董仙杏花开徧石墙边浑疑日下朝云界半是人间也老天晚景催人虽潦倒春光在眼且留连村翁携酒来相访憩此徜徉共醉眠水竹居云水绕柴门竹绕阑归来寓此足盘桓一溪氷玊涵春意万个琅玕耐岁寒对景只求诗兴好临流肯放酒杯乹衰遅幸入康庄境一任红尘蜀道难○王公诗人罕传今特录之 

陈文惠公诗 

陈文惠公尧佐吴江诗云平波渺渺烟苍苍菰蒲纔熟杨柳黄扁舟系岸不忍去西风斜日鲈鱼香后人于其地立鲈乡亭和者计百余人皆不及也噫此诗尚敢和耶又碧澜堂诗云苕溪清浅霅溪斜碧玊光涵一万家谁向月明中夜听洞庭渔笛隔芦花二诗曲尽东南之景后之作者无复措手 

孙逖诗 

渔父歌金洞江妃舞翠房冣为秀句今本作渔火非也 

周焘诗 

