<!-- { "loadSidebar": true } -->
　　呜呼人世所蕲者荣名。而与罄于其身也。毋宁衍于其嗣。人世所蕲者嗣贤。而即享有其嗣也。亦不必适于其意。惟真能适意者不以荣以嗣也以自呜呼真以自适者几见于不周之世。吾佹见之一曹太公而悲哉乎其佹逝。吾识公之嗣公。以丙午之偕计。而承公之徽音。于芜阳之鹪寄。公嗣为谁。白苎黄龙间惟元甫特闻。而海内词人咸三舍以避。维锡玄之不肖。扬糠粃者十年。而元甫始树丙辰之帜。然玄以白首郎婆娑蟂渚而元甫正以潇洒宗之奉太公而上曲江之新觯。一时之荣太公者。不得不以元甫。而太公之适元甫宁繄一第太公自以霙纷泉涌之才半豹擎雷而蜗争蚊鼓何足回其高睇。一拂抽而归天门。日以双柑斗酒。上与锦袍乘月辈寻千秋之???。年越古稀。而诸豪少年与饮者。罔不先公而醉。醉与醒与。明府与封公与。其谁测三昧之游戏。公之来兮何从。去兮何为。又谁知骑龙乘箕之所税。即元甫所为卓卓三不朽者转用不朽乃公而乃公自不关嗣公之▲员矫如游龙 
　　分齐。呜呼斯世斯人。斯不愧古人。所称自得自适而人羡其用物也弘吾独窥其视物也细维锡玄以犹子备千陬。而公似收为贤子之雁行。不诋为木屑之俗吏。其手作蝇头以问讯吾翁者。吾翁什袭以藏而珍重。春来觅我于峯纹江碧间者。锡玄且新酉?刍千石以伺。不腆宜园数十年来始辱一元甫之淋漓。而旦莫间。曾不得邀太公之一骑。呜呼两家主伯两辈儿郎并刻日以寻陈荀之盟。何公忽图南面王乐而竟于十八景乎恝弃。我辈自以俗肠戚戚于生孔漫沂孰溪而雪涕。而公且厌薄蓬山而超登葱岭何争此五浊界之八九十岁。锡玄之酌明水而哭公也。不敢谂公以俗谛。而公亦彷佛乎掀髯而歆此狂奴之一祭。 

　　【 生活不可捉如虎跳狮蹴戏游中有猛容】 

　　明文霱卷之十六 

　　●明文霱卷之十七 

　　武林刘士鏻羽石父评选 

　　杂文 
　　铭 
　　颂 
　　赞 

　　◆杂文 

　　咎须文 
　　瘗旅文 
　　哭白沟文 
　　瘗笔文 
　　足责吴子文 
　　古陵坡吊古文 
　　逐训鹏文 
　　瘗古志石文 
　　为太恭人乞言文 
　　畣四明山灵文 
　　告亡儿肆夏文 

　　○咎须文 

　　吴宽 
　　姬仲子始冠有问以年数者对之未尝不以为诈□日览镜始悉其状葢其过在须也为文以咎之噫吾语汝须人之一身五脏是俱惟肾之余乃为汝须汝须之生种类亦殊两颊曰髯口上曰髭汝居口下其垂如胡然汝于人出必有候不少不老不先不后而独何故即为我有初焉萋萋勃然满口绸缪连延纷纭杂揉其密若林其丰若蔀其直如戟其蓬若帚既非清眉之暎目。岂若鬒发之在首。不取人悦徒增我丑见者称呼率加以叟即告以年罔不曰否既骇生客亦惑故友陷我于诈舍汝安咎彼其耳目口鼻各有所司。天君有命。奉职无亏。汝须之生。则异于斯泰然而垂百无一为且今犹可逮寒暑几易日月载驰汝将变黑为白如抽茧丝感光景之迅速适足以增老大之悲我不汝咎咎将安施言巳或见有人缁衣玄裳颀然长立率众而前自称须神曰我属躁进敢尔有犯适辱切责度不可赕脱容尽言九死何憾当夫张筵设几宾客交互让汝左席职我之故我何负于汝五达二岐步履从游让汝一武繄我之繇我何负于汝宜叔而伯宜弟而兄以有我在孰轻汝称我何负于汝汝今顾以区区老少之故咎我我负汝耶汝负我耶且耳听目视鼻嗅口食虽为汝役实为汝贼。嗜彼臭味。眩于声色。蛊惑心志。曾无纪极。亦有人生。不免襁褓。得见垂白。欢欣绝倒。凡我有言岂自斧藻和药剪我而君臣义笃。煮粥燎我而兄弟情真。燃我于持烛之顷者可窥人之量拂我于会食之际者即受人之嗔怒之辄张足以壮将帅之勇气捻之而断足以役诗人之唫魂种以数茎而拜上相垂焉至带而位臣。染我以药既见咏于唐士。缠我以帛尤足垂于晋人阉寺熏腐之余我即与之绝沙门寂灭之教我不与之亲具此羣行汝岂弗知况我虽微亦汝亲枝不敢毁伤古训是遗我不汝咎反我咎为能削即削奚费说词少焉隐然不见仲子惊悟静言思之深自悔悟掀须一笑欢好如故 
　　▲谑言绝倒 
　　【 波诡云谲似胜责髯奴文】 

　　○瘗旅文 

　　王守仁 
　　维正德四年秋月三日有吏目云自京来者不知其名氏携一子一仆将之任过龙场投宿土苗家予从蓠落间望见之阴雨昏黑欲就问讯北来事不果明早遣人觇之巳行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐哭询其状则其子又死矣明日复有人来云见坡下积尸三焉则其仆又死矣呜呼伤哉念其暴骨无主将二童▲杀此巳足痛哭 
　　子持畚插往瘗之二童子有难色然予曰嘻吾与尔犹彼也二童悯然涕下请往就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人繄何人吾龙场驿丞余姚王守仁也吾与尔皆中土之产。吾不知尔郡邑。尔乌乎来为兹山之鬼乎。古者重去其乡。游宦不踰千里。吾以窜逐而来此宜也。尔亦何辜乎。闻尔官吏目耳。俸不能五斗。尔率妻子躬耕可有也。乌为乎以五斗而易尔七尺之躯。又不足而益以尔子与仆乎。呜呼伤哉。尔恋兹诚五斗而来。则宜欣然就道。乌为乎吾昨望见尔容蹙然。葢不胜其忧者。夫冲冒雾露扳援崖壁行万峰之顶饥渴劳顿筋骨疲惫而又瘴厉侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽然奄忽也皆尔自取谓之何哉吾念尔三骨之无依而来瘗尔。乃使吾有无穷之怆也。呜呼伤哉纵不尔瘗幽崖之狐成群阴壑之虺如车轮亦必能葬尔于腹不致久暴露尔尔既巳无知然吾何能为心乎自吾去父母乡国而来此三年▲欷歔叹息何其死痛 
　　矣。历瘴毒而苟能自全。以吾未尝一日之戚戚也。今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰 
　　连峰际天兮飞乌不通游子怀乡兮莫知西东莫知西东兮维天则同异域殊方兮环海之中达观随寓兮莫必予宫魄兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾苟死于兹兮率尔子仆来从予兮吾与尔遨以嬉兮骖紫彪而乘文螭兮登望故乡而嘘唏兮吾苟获生归兮尔子尔仆尚尔随兮道傍之冢累累兮多中土之流离兮相与呼啸而徘徊兮飧风饮露无尔饥兮朝友麋鹿暮猿与栖兮尔安尔居兮无为厉于兹墟兮 

　　【 以自吊之泣动于旅魂故言言极惨】 

　　○哭白沟文 

　　李梦阳 
　　正德二年闰月初吉予与职方王子俱蒙放归南道白沟之野往白沟之战王子伯大父与予曾大父死焉百载愤痛爰托于斯文　呜呼嗟哉此何流兮。皓沙千里。霜雾四兴。荒滨断岸。陵沉谷崩。积骨成丘。冲波沃云。月星夜昏。杀气昼屯。粤春事之既载。乃予迈于兹野。览残墟以掩涕。搴故栅而维马。暄氷泮而复峙。辰物郁而未伸。日仓莽兮将坠。天惨■〈忄列〉而怆神。前俦伫以惊顾。追侣怅而增惑。趾欲进而踯躅。哽唏嘘乎内恻。尔其龙鬪虎争。雌雄未决。战形辟。兵营列。乃有秦楚善战之士。齐晋诡谋之生。接轨方毂。抉地维而划天门。甲光镜四野。戟枝亘长云。钲鼓鸣兮河海竭。军声振兮山岳裂。嗟时弗利甬道绝。弱之肉。强之食。饮人尿。咀马革。遂尔横尸蔽畛。崇胔截流。声哭振天。漂血成沟。贱至台隶。贵或君侯。刃剸其骼。戈穿于喉。践为土沙。迭若陵丘。魂营营以无归。骨交加而卧霜。鬼啾唧以宵啸。人懔栗而断行。风阴阴以四起。折镞朽髑。杂瓦砾兮飞扬。呜呼此为何流而有斯战场邪。窃尝究性命之原推兴替之端民死等于鸿毛亦有重于泰山彼短兵兮既接。接砉天倾兮地摇。乃有睛被刺而不转。肤受刳而弗逃。此结缨抗轮之夫。甘心乌鸢之口。膏野草而罔顾者也。猗嗟我祖。生为士雄。死为国殇。岱华摧而孰支。玉石灼而并戕。委英肝于尘砂。灭声影而永藏雷霆结而迅音烟飙烈而怒扬神怦怦以缥缈。凭悲氛而望故疆。猥小子兮何知。缵箕裘之末躅。忾时命之难谌。惧遐耀之堙辱。愤原隰之裒弃。束无棺而葬无莹匝墟圹以冥索林莽杳兮纵横肠纡回以崩裂。涕阑千而染缨。物何微而不昌。德何远而不存轸将发而复结托哀响于兹文 

　　【 英辞润金石】 

　　○瘗笔文 

　　陆树声 
　　予自南雍谢病将归理其装败笔盈箧童子启予盍畀水火予曰是予靡廪粟以朝夕指使从事焉者其忍诸发策以筮之得坤之六五乃择地西南隅坎而埋焉为文以告之曰维尔初觏。肆予髫童尔资锋颖以发予蒙予尝下帷覃思。隐几研穷。呻吟咕哔。语锻词镕尔职输写予意乃通暨予翱翔黉舍。试蓺泽宫。孰使予扬眉吐臆。转腕生风磨铅出利刓扑抽工尔于是与有庸焉予既陆沉世路。滥迹章缝。离奇偃蹇。阘葺疏慵。不腼予辱。周旋始终尔虽缄默窃隐予哀进不能使尔载直图书之府。簪侍蓬莱之宫。铺张圣制。黼黻皇躬。庶几驰竹帛以勒鼎钟。退不能纵横六艺之场。搜罗百氏之丛。书穷八法。学赡三冬。上规庄屈。旁轧张钟。使尔驱云雾而走蛇龙。徒使尔颠剥形秃挫颖销锋。交疏几格迹谢磨砻。浮湛故纸颠倒箧中。孰令尔劳大而不收功。若乃琱文破义。伐异党同。渔猎管测。邀誉市容。脂言簧鼓。贾进希逢。使尔含毫茹羞。濡首低佣此数者予曾不以是溷尔尔亦能谅予之幽悰惟是紬经绎史沂流寻宗。摛辞摘句。组绘雕虫。兰堂桂馆。啸月吟风。徘徊景物。陶写心胸。使尔疲于应命靡适不从是尔尝力于予而予亦自信无负于管城公也筮告孔嘉含章有终月日维良往即尔封稽无咎以无誉予亦将括囊于山中 

　　【 设色鲜新】 

　　○足责吴子文 

　　吴鼎 
