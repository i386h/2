<!-- { "loadSidebar": true } -->
　　正德己卯冬十月天官璞庵杨先生与其子给事君士宜即后圃疉石为山既成余获从郡大夫崇仁吴侯觞于其下相与登焉璞庵忽喟然曰是虽区区而有所系矣余请其说璞庵曰噫嘻是固杨氏故物也失去且四十年而今复购得之吴侯欢然顾曰有是哉是宜名曰回山且不可以无诏后者璞庵于是退而属予文以记予闻之天下之事理与数耳惟以数则盛衰兴废恒相寻故虽积善之后亦尠克常盛而善庆之理或戾然徃徃不逺而复盖数终不胜理亦固然也是故君子惟尽心于显然者而其盛衰兴废则一以待其自定吾何暇知哉易之屯蹇虽各有亨道然未尝舍正以求必济其亨者谓圣人固有以自信矣维杨氏着籍于松久世力穑殷厥家而尤以积德称璞庵尊甫南隐翁行义尤焯倒廪倾囷以济贫乏乡人迄今德之不忘呜呼善必昌后孰使兹山之忽中徙哉数者天所不能违而况人事之倐忽也今杨氏昆季父子奋庸于时敦德励行善继善述以益大其绪呜呼又孰使兹山之失弗久而复也不然则积善福后圣人之言且伪矣杨氏亦何容心哉吾又闻昔山之属人也下有盘牢踞不可撼竟委之去兹舁至犹自其故处也诚若有待而然者天之急于与善不亦彰彰较着乎此君子之所恃頼以裕其后者而记平泉者乃徒致意于笔舌之属则陋矣抑易于既济也其辞多危惧难谌者天不可自满者善杨氏兹可谓盛矣其子弟皆髙才颕秀而福祚之至方隆未艾然危惧者圣人所不敢忘则杨氏之所以益懋厥善以保此盛者宜何如也余不佞辱其昆季父子厚既本其义之大者为记而并及此若山之胜与登眺之乐则以待夫能赋者固璞庵意也复系以诗曰
　　巉巉兹山我祖所有世变时移弗克嗣守继述维孝兹焉敢忘俯仰百年顾懐永伤夙夜黾勉以迄天定光复旧业常理非幸靡善不福靡德弗培帝命夸娥负之来归山亦慰只庆复其故舒英吐竒妍巧毕露匪兹玩好世泽攸存卓峙屹立根盘轮囷烟云含滋雨露发秀神鬼卫护灵气斯构父老走贺既叹而惊言执其斚酬兹山灵惟善之遗有续无替兹山与俱永镇千禩

　　光霁楼记

　　一斋苏子作楼于黄浦之上而问于其友毅斋孙子商名焉孙子曰吾未及登子之楼然闻兹楼也伟矣巨矣是其轩豁洞逹可以迎皓月而来长风宜莫光霁名为称苏子曰吁斯山谷氏所赞濓溪而李愿中谓善形容有道者气象也予曷敢当哉子试语吾所以乃告曰天地清明和粹之气洋溢充满光风霁月者气之呈露而有象者也是气象也乃天地自然之气象亘万古而常新惟其然也故六合以之开泰焉万物以之昭融焉人禀天地之气以有生则所谓清明和粹者亦其本然也而弗克具者利欲害之耳利欲剥蚀吾心惨于酖毒甚于垢秽吾心之清明和粹者则既无余矣而又何气象之可言乎是故君子有省察之功焉有克治之力焉有存飬之道焉必敬以直内焉必义以方外焉敬义夹持内外交致充积之久效验乃着见乎动静形乎四体晬面盎背盖有莫知其然者矣夫人与天地本同一气人惟丧失其正斯与天地之气判不相入在我者既复其本然矣则精神之流通志意之融释清明和粹之气天地吾身坱圠无间由是可以赞造化而育民物岂非盛德之至者乎故曰人身一天地也吾心一太极也由中逹外积微至着是恶可强而致哉而亦岂非吾人体认之学也吾欲与子登斯楼启八窓以披豁俯仰宇宙覧观山川沐斯风也玩斯月也其精神志意亦有触发而孚契者乎使于是而有得焉则所谓光霁者不在风与月而在吾身与吾心矣苏子曰善哉子之言可以进德矣予虽不足以当斯名而不敢不勉于子之言也乃属孙子大书其扁掲之于楣并录其语为记

　　东郭草堂记

　　自予有园居树竹木作亭轩余廿载矣日以成趣而独虚其中未有为燕宾之所顷乃构堂三间深十六尺广倍之翼以回廊八窓洞启虽无所谓巨丽者而雅洁明整居然为吾园之主因扁曰东郭草堂记实也夫古今天下草堂见于篇什者不一而杜咏内有曰草堂尊酒者予窃喜之谓善道人意夫甫生不遇时畸穷沦落故常有安居栖息之念雨燕风鸳其托兴可悲也若予者生当太平忝窃禄仕桑梓之地世相守也而又何感于甫之言哉嗟夫予以迂拙之性负蠢执愚既不能与当世才智之士角逐功名之会又不能淟涊屈抑以为慿藉之地恒欲褰裳敛迹退修初服其于崇显富贵实非所冀望而独欲得明净幽邃之居读书鼓琴以乐先王之道暇则邀二三良友命壶觞谐咏歌谈说徃古得失理乱之事较论人物臧否于是以卒老斯则平生之愿而有契于甫之言者此也然甫惟以生非时也廹逐于兵戈其得享草堂尊酒之乐者无几也即其诗可考而予以清时无事优游暇豫永谐素心时葺治之遂将以贻吾子孙则视甫所得不多哉惜也寡昧浅学无甫之髙吟大作以为斯堂重亦如甫之草堂烜赫有闻于后此则甫之所多抑斯堂之不负予而予之有负于斯堂者也

　　清旷亭记

　　孙子作亭于中园而题之曰清旷客有哂曰亭以清旷名必其雅洁可以隔尘氛轩豁可以逺眺望今兹亭也鄙朴卑隘农圃猥杂花竹丛蔽耳目所及不逾数寻曷取其清旷也孙子曰事理可以意会而不可以迹求子必以氷崖雪窟而后为清必以莽苍之墟汗漫之野而后为旷耶夫人心有至清至旷者不系于外也葢其本然者氷玉不足为其洁河海不足为其容惟夫汩以利欲扰以纷华则清者污旷者塞去其污者塞者而清旷见矣故清旷者内也非外也吾心所固有也特因寓而见焉耳尝视于此亭端居黙处屏黜万虑独观本心寂然湛然浩然神释超然意舒情与境融吾惟见兹亭之清且旷也是故不加洁也而若临氷崖若坐雪窟不加辟也而若适莽苍若乗汗漫超絶尘壒俯仰宇宙其为清旷孰得而名言哉然则清不以亭也清自我出旷不以亭也旷自我出故曰内也非外也吾心所固有也特因寓以见也客喜而对曰善哉子之所谓清旷也乃吾今亦洒然若饮凉飔廓然若彻蔀屋矣

　　抱瓮亭记

　　抱瓮亭者孙子治圃时而憩息之所也孙子尝读庄周氏之书而非其自诡异于圣贤兹曷取乎抱瓮之说也夫周之说何如哉古者圣人备物制用立成器以为天下利既已竭心思殚智虑而生人者頼之以飬生送死周以备焉古而无圣人吾不知人之类何如也且圣人既以一身寄生民命则所以仁爱之者其心岂有穷已哉夫其较计功利之私固非圣人之心而事有可以节生民之劳以裕其用要归于为天下万世利者圣人亦不得而废也今如周之说则事不必其济功不必其成是将頺弛废壊而不可收拾斯则大祸生人者也而岂可哉故曰古之无圣人人之类灭乆矣虽然周逰方之外者也其书葢愤世疾邪有激之言也周生战国功利之世彼见夫生民之智巧日入于变诈习于倾危而莫有底止也厌且恶之乃为是激切过正之论而不知讳也故其言曰知一而不知二知内而不知外究其术盖絶物而不可以宰物遗世而不可以御世卒之于自私自利此其丼自外于先王之道者也予非其徒也而窃悲其志又悲夫今之人变诈者益为矫诬倾危者至于戕贼而莫有底止也是以姑取于斯人之说斯亦忧世之心也欤斯不得已之心也欤

　　挹爽轩记

　　乾坤至爽之气无乎不寓而惟虚寂之境与清洁之物得之为多小轩当园之幽偏尘事罕及前疏流泉植菡蓞夏秋之交花开满池芳香郁馞屋后修竹数百竿萧萧飒飒昔人诗所谓荷风送香气竹露滴清声吾亭实有之亭既虚寂荷风竹露天下至清至洁莫加焉而晨夕居处乎轩之内鼻吸香气耳纳清音乾坤爽气日厌饫耳鼻也虽然有说焉人之一身相周流也故耳鼻也者气之窍也气也者心之舆也心也者神之舍也挹爽云者合内外通精粗者也是故形通乎气气通乎心心通乎神形爽则气爽气爽则心爽心爽则神爽神爽则超然矣乃若得其外而遗其内得其粗而遗其精尘土溷其襟纷华扰其思则虽日置身于若邪渭川之间然鼻焉尔矣耳焉尔矣是其气且将昏然而况于心与神之爽乎是故具耳鼻而弗觉者禽兽也拘耳鼻而弗通者夫人也由耳鼻以逹心神者吾之所谓挹爽也呜呼昔之爱竹玩莲者固得此矣

　　白斋记

　　园之西北隅结屋四楹垩其中栏楯户牖无髹漆焉几席帘幕无藻饰焉纯然白也槛外植梅二十余株冬时盛开万玉璀璨被以宻雪铺琼迭练内外交莹斋之名白实以之夫白素也素则有精粹明洁之象而无黯闇秽杂故白之义素者其一为洁白为精白为清白为明白皆白之义也是以古之君子深取义焉夫洁白者言乎其修身也记曰孝子洁白是矣精白者言乎其心也匡衡曰精白以承休德是矣清白者言乎其操也杨震以清白遗子孙是矣明白者言乎其行与事也荀子曰仁人所务者白是矣则白之义不亦君子之所贵乎反是斯黯闇斯秽杂饬躬者之所忌也夫君子之于道必以悟而入必以飬而固耳目所习精神所接皆其助也吾是以辟此斋焉尽致其白者以足耳目以通精神以为身心之益也不既多乎尝试与客当梅雪之时抚幽芳玩积素近睨逺覧皑皑皓皓上下一色真昔人所谓遍天地皆白玉合成令人心胆澄澈者味羲经白贲之旨诵庄周虚白之论赓白雪之音鼓鸣鹤之操顾客笑曰清矣哉世常言白玉楼水晶宫无则已耳有则宁是过也此而有以尘俗事溷吾斋者便当如古人以大白浮之

　　聴雨轩记

　　轩当小溪屈曲之处两岸竹树掩覆绿阴蓊合亭午无日色也八窓虚明朴野幽閴不闻市嚣予每于是偃息焉久未有以名之间日与二三客觞于其中忽鸣雨骤至萧萧飒飒飕飕雭雭万叶齐响四集乎轩窓也时新秋凉气袭衣清思入骨静聴之久忻然语客曰乐哉客亦知乎吾今之聴雨非昔之聴雨者也曩在都下每天雨淤泥塞途人事牵逼骑欵段污泥没马腹沾渍衣领顚顿劳倦顾见从者前跛后曵意苦厌之五皷入朝昏黒中彳亍长安道上兢兢执马绥陨坠是惧中夜枕上梦觉闻淅沥声响即悒然以愁尔时情兴何如也兹也优游暇豫与二三子开口笑嘘无少拘系情以境殊有心会焉子试聴乎飕飕雭雭萧萧飒飒忽而挥霍飘洒如风起水涌倏而悠然有万里江湖之思一洗胸中尘土此中之聴客谓何如都下枕上梦觉时耶吾今乃知静适之乐决不以轩冕易也是吾轩之成趣虽无不宜而犹莫宜于聴雨欲名轩曰聴雨何如客曰善哉遂扁曰聴雨

　　傍秋亭记

　　亭何名傍秋也纪节变也何言乎纪节变也淮南子曰桐叶落而知秋亭之左右各植一桐以是纪节变也纪节变何言乎傍也草木之于气候各有所先得桐得秋气之先者故言秋者必于桐唐人诗所谓秋色傍梧桐吾亭若曰傍秋色云耳一气流行其运周也四时代谢其数均也何独纪于秋一气运而始终异四时行而荣悴殊节叙之感人莫秋若也古之惊秋感秋悲秋皆以是也人生非金石与大化而推移其盛衰荣枯固其自然耳而又曷以惊曷以感曷以悲也夫秋就也万物所当成就也君子观万物之成就则以考德业矣夫秋阴也阴自是而愈进也君子究二气之消长则以占天运矣考德业者君子干干惕虑之心也占天运者圣人扶阳抑阴之意也而是以惊是以感是以悲焉予是以记乎秋也

　　阅耕楼记

