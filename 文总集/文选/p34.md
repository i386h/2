<!-- { "loadSidebar": true } -->
　　注「郑玄曰周礼注曰毛炰者豚」　案：「周」上衍「曰」字。「者豚」当作「豚者」，各本皆误。下注「杜子春曰」，各本亦衍「曰」字也。
　　注「胉去其毛」　案：「胉」当作「爓」，各本皆误。此所引在地官封人也。
　　注「饮食之豆」　案：「饮」当作「馈」，各本皆误。此所引天官醢人文。
　　注「谓胁也」　袁本、茶陵本「也」下有「方薄切」三字，是也。案：凡此为真善音，其正文下「博」字，乃五臣音耳。全书中俱依此例求之。
　　注「太史顺时视土」　案：「视」当作「」，各本皆讹。
　　注「以冉」　袁本作「以冉切」三字，在注末，是也。茶陵本与此同，非。
　　注「东观汉记」下至「行大射礼」　袁本此十九字作「合射辟雍已见东都赋」，是也。茶陵本复出，非。
　　注「路鼓路鼗」　袁本「鼗」下有「鼖扶云切鼗音逃」七字，是也。茶陵本无，非。
　　注「乏音为匮乏之乏」　案：「音」当作「读」，各本皆误。
　　注「皇舆夙驾」　何校「皇舆」改「星言」，陈同，是也。各本皆误。
　　注「何休公羊传曰」　何校「传」下添「注」字，陈同，是也。各本皆脱。
　　日月会于龙●　袁本、茶陵本「●」作「●」，注同，是也。又袁本注末有「●丁遘反」四字，是也。茶陵本无，非。
　　注「毛诗曰春酒惟淳」　何校改「春酒惟淳」作「为此春酒」。陈云，因此赋上文有「春酒惟醇」之语，传写错误。案：此当有误，但何陈所改未见必然，盖无以订也。
　　声教布濩　案：「濩」当作「护」。茶陵本作「护」，云五臣作「濩」。袁本作「濩」，用五臣也，但失着校语。尤以五臣乱善，非。其薛注中俱是「护」字，尤幷改作「濩」，更非。南都赋「布濩」，善无注，各本皆作「濩」，似亦以五臣乱善而失着校语。此及彼「濩」下皆音护，卽五臣音耳。凡诸家用字，互有不同，其一家之中而复歧异，卽恐有误，余不悉出，准此例求之。
　　注「尚书曰声教讫于四海」　袁本此九字作「声教已见东都赋」，是也。茶陵本复出，非。
　　注「先期谓期日」　袁本、茶陵本无「谓期」二字，是也。
　　注「囿谓集禽兽于灵囿之中」　案：「谓」上「囿」字不当有，各本皆衍。
　　注「毛诗曰王在灵囿」　袁本此七字作「灵囿已见上文」，是也。茶陵本复出，非。
　　注「礼曰告备于王」　案：「礼」上当有「周」字，各本皆脱。此所引小宗伯职文也。
　　迄上林结徒营　袁本、茶陵本「迄」下有「于」字。「徒」下有「为」字。茶陵校语云，善无「于」字「为」字。袁无校语，何云匡谬正俗作「迄于上林结徒为营」。今案：依文义，善亦当有，或但所见传写脱耳。
　　注「一作叙」　袁本无此三字，正文作「叙」。茶陵本作「五臣作叙」四字。案：此校语之误存者也。
　　注「孟子曰」下至「曰诡遇」　袁本此二十二字，作「诡遇已见东都赋」，是也。茶陵本复出，非。
　　注「左传曰享以训躬俭」　袁本此八字作「训俭已见上文也」，是也。茶陵本复出，非。
　　注「一作琐」　袁本无此三字。茶陵本作「综作璅」。正文皆作「琐」。案：此校语之误存者也。
　　注「言鄙陋不足说也」　袁本、茶陵本无「陋」字，是也。
　　注「诗曰」　袁本「诗」作「善」。茶陵本「诗」上有「善曰」二字。案：似茶陵是也。
　　注「成王有岐阳之搜」　何校去「王」字，是也。各本皆衍。
　　注「臬射埻的也」　袁本、茶陵本「也」下有「臬牛列切埻之尹切」八字，是也。
　　注「骀骑传炬出宫」　案：「骀」当作「驺」，各本皆误。所引礼仪志文也。
　　注「侧角」又注「其笔」　袁本作「斮侧略切獝其出切」八字，在注末，是也。茶陵本无，非。此去注末善音，存正文下，五臣音与茶陵同而误。
　　注「纡危」又注「移」　袁本作「蜲纡危切蛇音移」七字，在注末，是也。茶陵本无，非。此移善音于正文下，与茶陵正文下五臣音不同而亦误。
　　注「蒲葛」　袁本作「扶葛切」三字，在注末，是也。茶陵本与此同，非。
　　残夔魖与罔像　袁本、茶陵本「像」作「象」。案：「象」是也，注正是「象」字。
　　注「巨宜」　袁本、茶陵本作「鬾巨宜切」四字，在注中「魊鬼也」下，是也。
　　注「域」　袁本作「音域」二字，在注末是也。茶陵本与此同，非。
　　注「有桃树下」　茶陵本「树」下有「二人于树」四字，是也。袁本亦脱。
　　注「子侯」　袁本作「善曰陬音子侯切」七字。茶陵本作「善曰陬子侯切」六字，在注末。案：茶陵是也。
　　注「至于岱宗柴」　袁本、茶陵本无「柴」字。
　　注「谋恒寒若」　袁本、茶陵本「谋」作「急」，是也。
　　注「他杜」　袁本、茶陵本作「他杜切」三字，在注末，是也。
　　注「丰年多稌」　案：「多」下当有「黍多」二字。各本皆脱。
　　注「春扈颁鶞」　袁本、茶陵本「颁」作「鳻」，是也。
　　左瞰旸谷　案：「旸」当作「汤」。注同。蜀都赋「汨若汤谷之扬涛」，注云「汤谷已见东京赋」，卽指此，可证也。吴都赋「包汤谷之滂沛」，善「汤」、五臣「旸」，此赋亦然。各本所见以五臣乱善而失着校语。
　　注「尚书曰永膺多福」　袁本此七字作「多福已见东都赋」，是也。茶陵本复出，非。
　　注「韩诗外传曰」下至「献白雉于周公」　袁本此二十三字作「越裳见下句」，是也。茶陵本误与此同。
　　注「音郎」　袁本、茶陵本此在注末，是也。
　　注「黄帝封泰山」　袁本「山」下有「已见上文」四字，是也。茶陵本复出，非。
　　注「扺侧击也」　袁本、茶陵本「也」下有「征氏切」三字，是也。
　　注「方直也」　陈云「直」当作「且」，是也。各本皆误。
　　注「尚书曰天位艰哉」　袁本此七字作「天位已见上文」，是也。茶陵本复出，非。
　　犹怵惕于一夫　案：「怵惕」当作「惕戒」。善引尚书以注「惕」，引方言以注「戒」，引过秦论以注「一夫」，循其次序有「戒」字在「惕」下「一夫」上，甚明。又其下「惕惊也」三字，乃薛注。若如今本不容去「怵」注「惕」，可见正文无「怵」字，但有「惕」字，亦甚明，不知何人误认善注中「怵惕」以为正文如此而改之，其实与注转不相应，非也。各本所见皆误，今特订正。
　　注「惕惊也」　案：此乃薛注，当在善曰上。各本皆误赘于善注下，甚非。凡薛注与善注舛错失旧者，多此例也。
　　终日不离其辎重　袁本、茶陵本「其」作「于」。案：此无可考也。
　　车中不内顾　案：「不」字不当有。薛注无「不」字，可证也。各本所见皆衍。又善注「鲁论语曰车中不内顾」，亦不当有「不」字。考论语释文云「车中不内顾」，鲁读「车中内顾」，然则各本衍「不」字，甚明。近卢学士文弨钟山札记曾举正此条云：汉书成帝纪赞，颜注云：今论语「车中内顾」。内顾者，说者以为「前视不过衡轭，旁视不过毂」云云。其说是矣。但失引证释文耳。
　　注「车中不顾」　案：「不」当作「内」。各本皆误。古文苑载此铭，作「车不内顾」。「不」当作「中」，皆或记「不」字于旁，此误以改「内」，彼误以改「中」，可互订也。钟山札记引彼，又载「车右铭内顾自勑车后铭望衡顾毂」为证，而不言此铭「内」字，彼未误，盖据误本古文苑也。
　　民忘其劳　袁本「民」作「人」。茶陵本校语云善作「人」，下「民心固结」同。案：此尤以五臣乱善。
　　注「民谓百姓也」　袁本作「人谓民也」。茶陵本与此同。案：此当作「人谓百姓也」。薛注作「民」。唐讳改「人」。袁本盖误。
　　注「毛诗曰致王业之艰难」　何校，「诗」下添「序」字。陈同，是也。各本皆脱。
　　注「子小」　袁本作「子小切」三字，在注中「剿劳也」下，是也。茶陵本与此同，非。
　　注「不知人好共怨己」　陈云「好」字衍，是也。各本皆衍。
　　注「尚书曰夫常人」　案：「尚」当作「商君」二字。各本皆误。此所引在更法篇也。
　　注「一作臭」　袁本、茶陵本无此三字。案：此校语也，二本正文作「臭」，可借证。盖尤所见有而误存之。
　　注「乌瓜」　袁本作「乌佳切」三字，在注中「淫不正也」下，是也。茶陵本与此同，非。
　　注「乌交」　袁本、茶陵本作「乌交切」三字，在注中「或作蛟」上，是也。
　　而众听或疑　袁本、茶陵本「听」下有「者」字。案：此无可考。
　　注「宾戏曰」　茶陵本「宾」上有「答」字，是也。袁本亦脱。
　　注「褫夺也」　袁本、茶陵本「也」下有「直氏切」三字，是也。
　　注「宁羸曰」　案：「羸」当作「嬴」。各本皆讹。
　　注「兹此也」　袁本、茶陵本无此三字。
　　文选卷第四
　　　京都中
　　
　　南都赋挚虞曰：南阳郡治宛，在京之南，故曰南都。
　　　张平子
　　于乌显乐都，既丽且康！毛苌诗传曰：于，叹辞。诗曰：适彼乐国。陪京之南，居汉之阳。京，谓洛阳也。尚书曰：嶓冢导漾，东流为汉。郑玄曰：漾水至武都为汉。割周楚之丰壤，跨荆豫而为疆。西京赋曰：周卽豫而弱。吕氏春秋曰：河、汉之间为豫州也。汉书地理志注曰：南阳属荆州。又曰：荆州，楚故都。体爽垲以闲敞，纷郁郁其难详。爽垲，已见西京赋。杨雄豫州箴曰，郁郁京河，伊、洛是经也。
　　尔其地势，则武阙关其西，桐柏揭竭其东。武阙山为关在西也。汉书音义，文颖曰：武阙山为关而在西，弘农界也。汉书曰：南阳之平阳县有桐柏山。流沧浪而为隍，廓方城而为墉。尚书曰：汉水又东为沧浪之水。左氏传，屈完曰：楚国方城以为城，汉水以为池。说文曰：城池无水曰隍。毛苌诗传曰：墉，城也。汤谷涌其后，淯育水荡其胸。盛弘之荆州记曰：南阳郡城北有紫山，紫山东有一水，无所会通，冬夏常温，因名汤谷。山海经曰：攻离之山，淯水出焉。南流注于汉。郭璞曰：今淯水在淯阳县南。荡，他浪切。推淮引湍，三方是通。淮水自此而去，故曰推。湍水自彼而来，故曰引。说文曰：推，排也。山海经曰：翼望之山，湍水出焉。郭璞曰：湍，鹿抟切。今湍水径南阳穰县而入淯也。三方，东西及南也。
