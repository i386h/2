<!-- { "loadSidebar": true } -->
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为言有不敢言、事有不敢废、功有不敢计、利有不敢谋、秉四不敢以奉一断事：闻之董生曰：『正其谊不谋其利，明其道不计其功』，心常迂之。及观师之彖辞，言贞而不言利，其上爻言有命正功，乃知其语有从出不独在随之九四而已。臣今出师已再阅月，不与浙东趣利，不与江右趣功，结束十数旅，欲踰重险，出徽宁，以直抵金陵之下者，宣不知浙东栖迟有需饷之利，江右收拾有郡县之功，可藉点缀，博朝廷之誉，生师旅之色哉？而臣不为者，臣以浙东阻于长江，虽拥众数万，无句践九年之豫，终不能以乌合奏功；江右一方，寇攘窃据，诸贤过于矜持，相视却步。若赣吉清江，建瓴而下杉关，诸士已踰二千，稍出昌抚，可不烦臣指麾而定也。臣所奔骤不遑者，谓孝陵未靖，钟簴未宁，陛下殷忧于上，苍生焦烂于下，金陵之□一日□□，则吴会江楚亡命之辈日起日生，如翦春叶，不可夕殄。又岁老将暮，人心向衰，冬至前后，吾师不抵金陵，则革面奉朔者将复生心。是以弃浙东之需利，舍江右之捷功，跋涉崎岖，欲晨炊于牛首之巅，夕饮于钟山之下也。今臣以十月朔抵广信。广信抵徽州不过七日。臣以师行度之，陆续间发，极迟不过二十日，可与金声、林贞之师合。合而后可与图进取之事。则自臣出师，当九十日未有纤毫功利，可与邀赏市勳，亦不过曰『正谊、明道』而已。华□之谊正，天泽之道明，被□□□者有所愧耻，变幻譸张者有所畏慑。以高皇之灵、陛下之德，引而伸之，昆夷駾喙，不为远矣。臣岂与市井小儿争刀锥之利，竞尺寸之功者乎？至如鲁藩之事，起于群小怂惥，卖官度其饮■〈口舀〉，一饱自废，原无损于藩翰之名，不坠朝家之实。今张国维亦已还山，渐图面内。宋之普、张文郁辈亦已罢去。方逢年虽愚，颇知趣舍，称子称臣，与芮贵诚之说亦无敢明持其端，何所用臣投质其间，与直乡同传？知陛下晰之早也。金声桓为兴已阑，睍消石出，度其情势，必且归诚。使郑彩有功，万元吉有力，则其收拾，不过在岁月之内。惟是徽宁米贵，饶浙运艰。诸臣军士皆日食六分或至一钱，臣军士食多者日不过四分，彼此异视，跕足为难。又诸防臣者甚于防敌，误臣者密于误寇。臣将出新城而变发于新城，将出贵溪而变发于贵溪。一夫报功，百室吞声。及臣将出徽州，而报徽州已陷者日四、五至。诸臣所阻臣者，实为爱臣、保臣，抑何其爱臣之深而谋国之阔也！臣自料菲才，智小而谋大，力小而任重，诚恐一旦覆餗为公家羞。然以陛下之德，合诸侯之谋，使臣将而行之，智于神禹而力于汤武。臣犹剡也，何力之有？在任之者耳。臣未至广信时，人怀风鹤，老少逃窜。虽抚臣徐世荫竭力招徕，犹呼之中泽。及臣兵至止，百肆始开，负贩始集，而徽州之报又至。
　　臣于是叹众之不若谋、力之不如德也。以徽州之富，山谿之险，固守三月，敌不敢窥。而索饷太苛，缙绅疑贰，□□数骑掇而取之。又况于穷劣为众所异视如臣者乎？臣鞭虽长，不能越三千里以守徽州。然与其奋空弮以救吴会，不如弯弱弩以救徽州。徽州存则江闽之根蒂不枯，徽州亡则吴越之精神不属也。臣前欲揭黄斌卿从臣走弋贵以趣徽州，而黄斌卿至，厉声呼臣随之东游。武臣之不足谋，一至于此！令徽州之信果真，则臣六十日联络之经营皆尽矣。区区温台，介于海澨，■〈鱼攵〉人之不入山，犹猿猱之不适水。而泛泛相呼，何者？臣度徽州、黟、婺源、休宁自足以守，林贞、金声虽不相中，足以自救，臣竭蹶从之，犹当有瘳，但不宜泛泛复付臣于度外耳。臣至广信，请缙绅捐助可二千五百金，欲日夕运过岭上，臣藉为二十日之食。高皇之灵匡我南国，臣必有一当以报陛下。臣所知者道谊而已，至于功利，臣犹未敢豫图也。伏冀陛下断断思所以救徽及所以救臣者。若阻兵长江之下，射声大江之西，已自有人，臣不暇及之矣。为此具本奏闻。
　　·乞奖异倪元璐、祁彪佳子姓疏
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为兵难豫料、谋贵密成、大举必藉大师、用精亦须用众事：臣于十月朔至广信，闻徽州之耗，疑其阻军，意欲有所惩创。然恐以是塞侦探之路，姑置不问，但发马牌去徽州，不异常时。大约此时人心喜乱，军士闻敌则邀赏者多，纳足者亦不少；富民闻敌则输租者去，捐助者亦不来。用数飞语而阻兵阻饷，坠军实而长寇雠，尽在此矣。臣已决意踰岭，让衢州之便□以与定卤，舍江东之应援以就孤危。既又闻□以四十骑入徽州，旋为徽人□□□□。如此则天留一道赞我中兴，江南之肩脊犹可负重也。
　　初三晚刻，晤旧殉难忠臣倪文正之子会鼎、会覃及其侄会绍，皆携家丁跋涉千里来迎臣师。所谈浙东情形甚悉，大约八、九如前孙嘉绩所云，而人心稍前、军实稍退又倍于曩时。臣观浙东趋向，从此定矣。浙东贤者，倪元璐而外，无过刘宗周、祁彪佳，而今皆抱义以死。其生者无过章正宸、熊汝霖，今皆已表章敦用。然熊汝霖钜才也，以衰絰事戎行，抗御长江，有李纲、宗泽之风，非节钺不足以展骥足。其逸于草野者有祁彪佳之兄骏佳、倪文璐之弟元瓒，是皆毁家为国，能断能谋，起于昆支，弈其家世，七闽之所无有也。臣姓柔懦，狎于乡人，虽有所攀援，皆掉臂去之。徽宁豪杰来视臣者，感于戴明思之风，皆谓高官显位可以手掇，授以参谋、赞画、都司之流，皆投劄于地，谓是戋戋者何以称吐握。臣之粮糈不足以饱军士，官劄不足以快豪杰，则索手徒坐，与一二门生子侄对目凝睇，见诸浙东亲旧来归者，真如西域雪中之见范羌也。臣数浙东诸臣归附最真者，无如熊汝霖、孙嘉绩、祁彪佳，想皆已列于球图，夙登启事矣。臣自出关以来，见旧按臣陆清源趦趄关外，行李尽失，询其所以，谓自八月中旬罄产起义，凡二千余人，尽毙于敌，仅以身免，仳离于外，可哀也！又旧籍御史余日新、刑部主事曹广，皆浙西之良，翘首跂足，俱不得进关。臣恐以关禁太严，遂阻天下向义之心，塞天下归土之路。以臣迂愚，谓商旅生异或可讥征，至于本处缙绅、旧治长吏，皆可直达，亦所以招徕远人、怀来天下耳。臣生平迂疏，不能料事，惟于徽州金、林二臣之间疑其启衅，又二臣之兵皆不能踰万，骤遇大敌恐不能支。今浙东诸师远来迎臣者亦不能踰千，惟金华监生郑守书募集义勇可六百余人，与倪会鼎、会覃、会绍之卒合为二营，又上饶秀才郑祚远募集义勇可四百余人，与郑官生大伦及诸乡绅之卒合二营，以之附益臣师，亦不能及万，而欲以之救新破之徽，抗屡胜之敌，臣岌岌乎恐其不能也。今定卤之师既欲趣衢，臣之前驱又当趣徽，而全浙人情皆以臣弃吴会孤其所望。臣自度才不如熊汝霖，力不如金声，威望握兵不如诸达官贵人，而鹿鹿瞻顾于众阻众疑之间，胶执则不通，一疏则百罅，必求药师于突厥，召谢玄于淝水，则毕世难遇，是臣所谓兵难豫料、谋贵密成、大举必藉大师、用精必须用众者此也。陛下爱孝陵以爱苍生，爱社稷以爱臣子，使臣得以空言饱军士，微劄舞豪杰，臣生死感戴。如祁骏佳、倪元瓒、郑守书、倪会鼎、会覃、郑祚远、大伦，皆加以朝官，或准臣实授，使来者有所劝，使臣亦藉以用众集谋，不为浮说讹言所败。至于臣子弟亲友，■〈难，喜带隹〉危与共，姑置之以俟异日，不为后矣。臣驻广信，再一日操练毕，即当急救徽州，或勉从浙人问严杭之道，臣非敢临歧改其成画。臣临疏不胜悚栗之至。
　　·请酌用人材疏
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为三驱不诫、全衢道通、酌用人材、以匡四国事：臣前自八月初旬踌躇东道，深以益阳中梗，方兵骄恣为忧。即于八月初三日，差人达益阳藩书，奖其扞御金严之劳，开以怀德输诚之路。亦遣人齎镇东伯方国安敕书，皆久未有回音。臣乃更致书，托陈总兵谦为转致益阳藩及镇东伯处。此九月二十一日，乃见益阳藩差官二员，一为监纪推官邵有璟，一为副总兵冯生舜，已齎上恭贺表笺，臣不胜欣慰，谓金严之路从此大通，咽喉之梗于今悉去。盖朱大典面内，则方国安心死，方陈形亲则益阳势涣，事理必然，早在庙算之内也。邵、冯二臣述其所劝诫益阳者甚真。即陈谦书生，亦谓其纵横古昔，幸邀转圜。绍兴闻之，传檄可定。即两浙东西，无甚可虞。此皆陛下德威播于遐迩，高皇声灵开掖左右。而陈谦所教正，邵、冯二臣所改启为表、易诏作令，推挽之力，亦不可诬也。臣又适见徽抚金声述所致谢鲁藩、峻拒淮藩状，臣已早知有此，盖皆旧事，在未播诏书之前。今天泽已分，日月已出，又安得有此？闻淮藩韶龄，辅导者疏，偶一为之，遂开异论。近为梁平军士所掠，出居景德镇。则诸拚飞辛螫，皆为清宁，惟患诸将无邓耿、吴冯之略，不患典午有长沙、河间之祸矣。建昌一带，宗室孔殷。辅国将军由柄，亦云旦晚劝益阳就国，当进表笺，而迟速未果，臣当作书趣之。又臣得徐世荫书，称金声桓狂檄云，将繇建昌趋犯杉关，此万不足虑。然永宁、罗川果为中朝出力，金贼何便敢尔？陛下敕虔吉，勒限歼之，使大兵既出衢严，而声桓西窥肘掖，诚非长虑也。不然，请敕书先收南昌，然后大兵可出衢严。不然，遣别将出杉关，声言与臣合攻南昌，金贼必走九江星子而外，然后出师，不愁反顾，是臣所寝食未遑者也。诸如方国安未领封敕，未复臣书，别俟他日，以慰圣德。其陈谦、冯生舜、邵有璟为益阳藩进表，及旧布政姜一洪，后先称贺，或应奖异，统候圣裁。
　　·再述关外情形以决趣舍疏
