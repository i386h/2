<!-- { "loadSidebar": true } -->
　　○山房木芙蓉盛开晚携妻子张灯饮花下戏成四首 

　　木末芙蓉烂着花晚凉无客过山家直须绿酒酬秋色更遣红灯缀晚霞 
　　小儿雪藕女焚枯花下山妻酒一壶试插满头鸜鹆舞不妨醉倒倩儿扶 
　　叶底田田飐晚风灯光花晕翠流虹接■〈衤离〉倒着花零乱影落空坛一醉翁 
　　翁醉花狂兴若何诗成还教侍儿歌绝胜步障围金谷花底银笙醉绮罗 

　　○再过越来溪访周隐君观复 

　　聘君家住越来溪三载重寻径欲迷犹记别时语童仆门当空腹古棠梨 

　　○三访周观复 

　　三度重来访故人可堪巳化北邙尘溪边小院平为圃门外棠梨伐作薪 

　　○汉阳舟泊 

　　澹云残雨暎楼台羃??历寒山水上开夜半歌残风露急月明鹤影渡江来 

　　○水帘谷 

　　霞扃雪窦古明庭为惜幽奇策屡停水石渐穷云路绝紫厓千仞暮天青 

　　○鹅湖晚归 

　　微风苹末荡凉氛听尽渔歌过夕曛湖镜乍昏深受月峯莲欲断细生云 

　　○白塔寺同超公待月 

　　白帢方袍遡晚风石门幽事对支公水禽磔格冲人过绣塔阴长月出东 

　　○曲阿道中别李道人礼茅山 

　　句字山前路欲分华阳洞口水空闻黄尘碧落须臾事好为中峯礼白云 

　　○忆罗峯寺莲上人 

　　罗峯峯下古招提曾记寻僧竹院西黄叶舞空山路寂日斜相送出前溪 

　　○题仙都图赠潘缙云入计 

　　由来仙吏领仙都谒帝还飞叶县凫闻道武皇思采药勿云东海有蓬壶 

　　○舟中梦罗峯寺 

　　古寺翻经忆去年林僧寒夜对床眠短蓬残梦萧萧雨误作罗峯石上泉 

　　○闽诗人朱长文卜居广陵四首 

　　计然旧策懒重操不比朱公乍徙陶自是一瓢宜病色无烦客奏广陵涛 
　　朱楼夹岸古芜城五两如林镜里行钟鼓沸天伧父醉何人执辔过柴荆 
　　板桥廿四接陏堤故苑离宫取次题不是幔亭无梦到江都花月使人迷 
　　缠腰骑鹤两难兼鹤背天风飘紫髯莫道仙家唯绝粒盘中剩有虎形盐 

　　○寄广州别驾冯太衢 

　　悟后浮名等蜜脾广州别驾好随时桄榔树下凉风发试读山人寄到诗 

　　○送诸三石之五云并简郑孟仁五首 

　　烟装风驭远如期白鹿城头出饯迟十石兰英千醉故人今是郑当时？ 
　　清都别馆倚蓬莱玉树玲珑对玉台君握彩毫相倡和始知尘世有仙才 
　　轩后行宫傍五云鼎湖灵迹古来闻和歌定有飞龙引帝畤千峯半属君 
　　吏隐山前迹未湮洼尊亦在好溪滨尚堪注酒留君醉未必今人让古人 
　　一堕风烟又来年泠泠仙梦尚依然毛公石上赊明月迟我狂歌弄酒船 

　　○王季中光禄玉介园红白梅花盛开是夕主人悬灯数百枝花林中花下布席陈歌舞为高会纪胜八绝句 

　　琼树悬灯照万花花间深夜醉琵琶误疑晓霁罗浮海日先蒸庾岭霞？ 
　　糁径繁英绣作茵幕天珠树暗香尘侬家自有花为幄步障虚藏梓泽春 
　　东圃今春春较迟勒寒千树尚垂垂青衣欲奏风前笛愁倚胡床未敢吹 
　　寒艳流辉照叵罗横斜疏影度纤阿云霞齐布天孙锦珠斗离离出綘河 
　　丹素齐开四照林林端空翠覆松阴红烟半染春云湿綘蜡微昏紫雾沉 
　　似挟飞仙宴玉京瑶华树树照层城醉披宫锦呼明月更向昆邱顶上行 
　　水晶帘外卷霞绡历乱春星绮树摇倒着接■〈衤离〉鸜鹆舞满身风露润红潮 
　　羣玉峯前春欲来凌风台下参差开名园万树寒飘霰作赋谁当水部才 

　　○寿朱无逸四十 

　　虬髯猿臂貌桓桓丈八蛇矛左右盘无乃笑人殊寂寂白头宿将未登坛 

　　○何事四首戏柬朱无逸无逸新有所欢 

　　风髯雪貌俨如仙便合骑鸾蹋紫烟何事执殳听旗鼓朝朝腰项府门前 
　　熏炉茗椀尽当家合住青溪弄赤霞何事十年衣韎韐日随小队晓排衙 
　　绣衣锦带佩吴钩借面能充万户侯何事薄糜仍不继月随哨长散粮筹 
　　问君何事奈君何一物于君巳较多闻道锦窝人似玉灯前低按石城歌 

　　○西湖戏为陆君策孝帘赠侍姬 

　　小姑归去晚风多脉脉湖烟送棹歌深夜月来山在水天留玉镜照双蛾 

　　○罗峯寺 

　　风落余花石磵香树翻残雨竹床凉读余小品了无取清磬一声来上方 

　　○别仲权 

　　廿年离合几含情此别应难问死生??不知君何处去津亭他日莫题名 

　　○鹤林池上 

　　水漫横塘半夕阳烟波汜柳动晴光文鱼唼荇惊杯沥幽鸟衔花下笛床 

　　○游榆塞江上临发别社中诸子 

　　春江别酒惜斜曛江柳垂垂绿未分容易满天吹作絮梁园立马正思君 
　　山色依依别故人风花袅袅渡江春终南太室堪乘兴不是怀书西入秦 
　　社酒吹香生绿波离心倚醉托悲歌预愁饮马长城窟杨柳青青奈尔何 
　　骏马长嘶夜渡壕侠游曾逐五陵豪风尘一掬雄心尽惭媿尊前脱宝刀 

　　○和邵不朋孝廉寄远韵七首 

　　黄榆槭槭动秋风疋马西征逐塞鸿才子独推秦计青闺锦字较谁工？ 
　　玉河寒月堕空阶无寐敲残紫玉钗侍女更添沉水待不知夫壻巳天涯 
　　鸳瓦微霜梦乍还梦中髣髴见榆关宫蛾好待张京兆懒拂盘龙画远山 
　　黄河远接受降城岂为侯封自请缨莫道深闺愁夜漏风笳霜角总边声 
　　侬家家世本金阊一阕乌栖按曲房越客欲填吴语涩泪滋庭树暗吹霜 
　　相思亭下雪初飞呜咽泉头客未归月出愁闻南去雁含情自捣旧寒衣 
　　入握鲛珠字字圆意中幽恨倩谁传驼城亦有思归客为和平原赠妇篇 

　　○简张东山大将军 

　　清世将军且息机兜鍪生耳剑生衣雄心一片知何寄日暮南山射虎归 

　　○塞上 

　　赫连城上月如珪呜咽泉头乌夜啼卧听边军吹■〈箴上角下〉篥秋声一夜满关西 

　　○望岳楼 

　　华阴春望陟春台台上三峯曙色开汉畤巳平芳草绿天空仙掌白云来 

　　○孤山探马 

　　塞烽夜渡阴山窟城头野日昏如月一道黄尘探马飞唯见旗尖出复没 

　　○延安 

　　寒山斜影塞河流高柳荒云隐戍楼人马纵横斜照里分明画出古延州 
　　清凉千尺涌莲台山下孤城百雉回石扇白毫千佛现云标翠壁五丁开 【 城外有清凉山洞中凿佛像千余尊】 

　　○偶见村儿放纸鸢戏成八绝 

　　二月天宜放纸鸢杨花滚雪絮飞绵手中线急须防断莫遣春风太放？ 
　　羽翼唯凭纸数张偶因风力恣飞扬羣儿莫漫夸高下试较怀中线短长 
　　风高线弱转难收飘瞥东西不自由剌罥春衫浑未觉那知前面是深沟 
　　西山却在东山西遥望西山山影低何恠儿遭不解事自矜鸢与日轮齐 
　　日日飞鸢向此来平郊不放长春苔偶然戏剧须臾事鹞弟鹰兄莫浪猜 
　　如云片影任风飘似向烟霄惜羽毛放尽线车天不极依然无际蔚蓝高 
　　不须六翮也翩翩亦自搏风簸远天四海漫随黄鹄举天丝偏系小儿权 
　　图画空传郭恕先纸鸢竹马忆当年童心犹有诗狂在欲倩扶摇送上天 

　　○同杨木父集王昭粹池上 

　　北郭先生爱酒狂掇英满把泛芳香挂衣藤蔓低临水拂石云光近度墙 
　　青袍白帢南邻客叶响霜林来柘屐拍槛绕池呼绿尊水云日射鳞鳞白 

　　○江阴发舟四首 

　　十月迟回江上城梦中离恨客中情人间何日胜今日打鼓发船第一声 
　　打鼓发船亦不迟挂帆复有便风吹煮鱼把酒蓬囱下恰对清江斜日时 
　　柔橹咿咿酒数巡灯前童仆转相亲解衣拂簟未成寐七尺方知不属人 
　　一昨离歌泪满缨依依无限故人情舟行稍觉归心缓惜与亲朋别较轻 

　　○横春晓渡 

　　潮落空江木叶稀霏微水雾掠人飞云扶海日眉间起暖气先浮露湿衣 

　　○送王夫赞应试北上并简项休宁刘合淝时赞夫取道白岳金斗 

　　送君明月满山阿陌草青青水绿波一襚素丝聊解赠贫交其柰次卿何 
　　轩皇遗迹有丹邱风驭烟装作胜游温水香分云外液赤珠光抱日边楼 
　　白榆历历挂丛霄岳顶?冥綘节朝应有双凫过叶令月明天柱坐吹箫 
　　风流刘尹旧过从梦隔浮槎江上峯闵叔那能累安邑相如元自重临卭 
　　大罗天上蕋珠班奏牍三千动圣颜驷马赤车归未晚为君先主吹台山 

　　○送蔡审理需次赴秦府 

　　淮水相逢欲暮春杨花历乱满江津昭王不乐应侯老跃马看君正入秦 

　　○赠禄命家马生 

　　布筭传君技入神翻因儒术转相亲与君同住熙熙世唯愿江湖少异人 【 术者挟诈惊愚往往致乱近东吴名家子烈祸可鉴也马生烟愊人予乐为之游故有此赠】 

　　○夜坐 

　　松龛绣佛一灯明寂历林堂夜色清掩卷巳空文字障坐听寒雨欲三更 

　　○同龙君御行部云间戏作时君御左迁盐判官 

　　打鼓冬冬晓发舟半为行部半清游莫言江上盐官泠曹佐如牛喘未休 【 曹佐如牛用李长吉语】 

　　○方船歌 

　　月出湘江风露凉方船两两棹相将楚云飞尽天无尽一水牵愁罗带长 

　　○赴吊郑中丞送朱生还吴朱以善讴称 

　　此地逢君又别君鴈山明月虎邱云尚余一掬西州泪欲和吴趋不忍闻 

　　○巳酉春日酒中漫兴四十四首 

　　春寒甚剧夜坐无聊独抚浊醪陶然耳热偶感今昔所遇矢口成韵拈笔随录聊用自娱而巳语猥杂鄙俚不伦弗论也 
　　衡门一水接三溪东渚东头似瀼西子晋笙台梅福屿青鞵随地有攀跻 
　　南泛沅江西入秦梁园宾客半灰尘鬓毛如此不归去逢着沙鸥定笑人 
　　爱对云山日倚楼贪看烟水晚移舟酒缶?仓诗卷从吾好濯足放歌殊未休 
　　南山欲雨云不开草堂坐失青崔巍晚风云卷翠屏出白鸟一行何处来 
　　古藤覆瓦竹穿沙竹下西邻是酒家闲就凉阴垆畔醉卧看风落石楠花 
　　一溪中画垞东西双垞家家傍绿溪决溜种?文鲤上开门洗药水禽啼 
　　瑶池桃树一花开人世兴亡又几回谁信侯家开邸第只如蜃气吐楼台 
　　药屿茅堂处处幽碧潭如月印中洲侬家家近莲花荡稚子乘风解弄舟 
　　懒慢相仍不用名力桑宁羡拜公卿只愁俗客来多事为说山翁困宿酲 
　　兼乘连床动万编欲令舍筏转茫然冥观好拟秦灰后独探庖羲一画先 
　　何人高洁似王维 【 赞夫】 有美诗名过项斯 【 季舆】 谷口子真 【 禹阳】 今不忝岁寒三老共襟期 
　　道韵文心与胜情每从千里觅同声美人何幸当吾世咫尺云山共主盟 
　　中岁迉古还卜邻种松那得似龙鳞东家百尺参天势许客来看不厌频 
　　人言痴叔岂真痴谢傅徒云自教儿商畧眼前何物好且挥陶令手中卮 
　　力田输税食为天谁引羣操反噬权急遣渠魁先衅鼓耰锄不到县门前 
