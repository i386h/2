<!-- { "loadSidebar": true } -->
　　兵部武库清吏司主事晚眷末梁云龙泣状

　　◆赞◆

　　海刚峰先生道像（省略）

　　赞

　　维万象之森森此象应不可少即大生之??缦??缦此生曾不自小硠硠画地而趋不风旌于起倒的的照之以天靡黮闇乎煦饱民则隐隐瘝痌而拯孔殷国则望望尧汤而计太蚤四海仰之洵如不可刓之铮铮不可淄之皜皜明德耿耿青编造物悠悠共老
　　同邑门下生许子伟撰

　　◆传◆

　　海忠介公传

　　今天下冠带之伦其以贤豪自命者非少矣然往往趣舍异路而言行相诡或借为中行之说阳押而阴为辟而不自知其窜入于乡愿之中或见谓功业有道途可指取有名节可戾契凌厉恣睢而苟为高而罔致严于簠簋之饰其平居之所慕说盖棱棱若异代人不可及乃其行事之概未及盖棺而论定矣名不虚立士不虚传壮夫义士非其仁心为质蝉脱尘■〈土盍〉不畏义死母荣幸生则胡以毅然称大丈夫哉余有感于忠介海公云公生于岭南为吾乡之琼山人名瑞字汝贤别号刚峰其学一切以刚为主其谭说理道雅尚节槩非阳浮慕之而创为名高者自辞受取予进退以至拱揖逊让居室食饮务画地而趋媕阿之态侧媚之行绝不以缁于心而染于躬用世之志老而不衰至缩朒傥ì骤而致通显者则塞耳而不愿听谋国之忠持已之介终其身断断如也自为诸生时即抱当世之虑琼世苦黎患每为经画区处事宜始以计偕来伏阙上平黎策意在开导置县以免征剿守戍之苦识者相与壮之巳而就吏部选曰仕亦各官命耳何择为选而得教谕南平以倡明师道为巳责首揭乡愿忠信廉洁之似孟子不见诸侯之守孔子申枨刚者之辩以广厉学者而作其气抗学官礼于台使者及监司使者务守会典宪纲独立行一意而巳台使者监司使者相惊叹以为古已僊淳安令至则讲民所疾苦蠲除不俟日身自饭粗粝羹藿僮从悉令樵采者俸之外无所取时相严党鄢某者以都御史制八省鹾政出行部张甚诸县道咸盛供帐为敬惧失其意公挺然不为动至按其生事者闻于鄢而置之法鄢貌喜而心御之公时升嘉兴府通判矣鄢之私人某窥鄢意以他事摘公从旧职论调兴国地故单薄岁税不入民苦浮粮为患公自为八事上之中丞台次第施行而独急于清丈以苏贫民而均其赋巳升户部主事时　肃皇帝恭尚玄修大小臣工率勉强道服从事公慷慨上言天下大计谓今日君道不正臣职不明欲洗数十年君道之误则莫如以尧舜禹汤之治责君欲洗数十年臣道之误则莫若以皋夔稷契之辅责臣疏凡千余言多慨激　上震怒投其章于地已详阅意若为动者留踰月不下会　上意有所不可遂下公诏狱中外缙绅相顾失色亡何　肃皇帝崩　庄皇帝奉遗诏以原职出公狱寻改兵部主事巳晋丞尚宝丞大理南京通政入为左通政遂以佥都御史抚应天时公烕名藉藉中外墨吏望风觧印绶去权豪怙势之家率相戒母敢犯公者吴故有松江汇震泽入海濒江田灌溉弘多已被潮啮淤为陆公斥羡募工乘轻舟往来身自督畚锸开浚之不旬月而告成又吴俗以贫富相倾弱者率献田于其豪以为奸利输不毕入其俗日告讦无已公廉得其主者名断击无少贷悉令受献者还其田或许之赎不使富豪有侵夺名由是吴赋无复逋负者盖公尝论欲天下太平惟有井田一法井田之坏而不复也惟有亟夺富民田一言至于不得已而限田又不得已而均税策斯下矣然犹井田遗意故其令疲邑抚三吴皆用清丈及令献鬻还赎毋俾苦乐不相等为安飬生殖至计然公竟以夺富民间府怨而议者亦以此中公遂觧官归归杜门时不能温突意萧然也交际所入以周族姻之贫者邦大夫时过从问政纚纚为言不少懈耻面谀亦罔及其私里居十余年而九卿若台省前后荐公者无虑十余疏　今上锐意太平起公南佥都御史旋以为南吏部侍郎公至而疏乞骸骨行陈治安要机谓今日贪墨为奸亮不可纵欲使百姓安乐其于守令务极选欲督守令先司道督司道先抚按而致望于阁部大臣及归本于君身中多责难之语疏甫上而又有南右都御史之命浃岁三迁俱出特简海内士大夫举手相告以为　主上特达之知而言官如梅如房目公为迂阔诋公甚力章亦寝不下公疏屡报闻竟以丁亥卒于官卒之日无一语及私贫无可治棺椁都御史王公率诸御史相与捐金治具讣闻上为震悼命礼官议谥谥忠介且锡之祭葬存没之赉于数为优矣公之始至都一意省约罢无名于官之可去者其理根排枝搔羍爬垢见为毛举细察要以惠飬元元母耗败财用而裕其力盖世人之所视以为迂而公断然以为必可行者南都民故苦火甲夫差公力为厘正使官民不相扰为简可照烦册以便遵守民若出汤火而公意犹以未尽如京师法为歉科条甫备而天不慗遗公巳捐舍岂天不欲斯世蒙仁人君子之泽耶悲夫当余官翰林时公以户部主事言事自分必死过余谈治乱兴亡之事甚适又相与论文对酒巳乃出二十金遗嘱之我死必以此殡我公没于南子侄兄弟无一在者而余职侍帷幄无能视含敛诺责之是媿独计公之精忠大节所以传不朽者固自有在而余以公意气之交能道公之实其详而且信者宜莫如余言故因友人梁君之状而为之传云
　　赞曰海公者非唐所称杨绾流耶方绾之相唐而大臣减音乐勋贵撤驺从方拜命而转化乃尔此岂有声音笑貌也乎哉乃海公之砥节砺行而缙绅又多遗议何也夫谓公意不可一世则可谓公无用于亡则不可因其不可一世也而遂诋其不得用于世则又不可乌乎行为国栋德足世仪惠以达名介而远利刚标口碣挽我叔季若海公者吾不得而见之矣赐进士第中顺大夫詹事府掌府事太子宾客礼左侍郎兼翰林院侍读学士王弘诲撰

　　◆附三进士申救疏◆

　　附申救疏 【 万历十四年七月】 

