<!-- { "loadSidebar": true } -->
归宗寺王右军故居 夕日照何寺夏雷喧此峯惆怅昔人去空余山涧松 

吴溪 三年作楚客五月度吴溪日射桃花岭松阴鶗鴺啼 

望龟峯 龟峯归遇雨彻夜鸣不歇起望昨游处惟见满山雪 

江行杂诗七首 十八滩都尽舟人惯不劳可言滩石险难测是平涛 

二 仄迭中江石衢涛万古存遥看疑砥柱偶问识铜盆 

三 日月东西照支江南北流鹭飞如导鹢横吹不惊鸥 

四 迎送山相似舟移迷北南回看皁口日已照石华潭 

五 锡洲潭古恠攸镇驿幽绝四围青山映鹭栖满林雪 

六 日出青苹湿江浑路不分昨宵驱雨至知是海南云 

七 落日没前滩云移鸟欲还除巾不即卧恐遇绝奇山 

新庄漫兴四首 昨来杏花红今来练花赤一花复一花坐见岁年易 

二 出城每自醉斜阳坐芳草黄鹂枝上鸣花落有风扫 

三 径树团成盖原草绿如翦盈盈车马客时来弄春醆 

四 未有此庄时对酒无处饮今来庄上游却恨酒杯紧 

紫霞洞主歌五首 朝霞美海色闪烁如金蛇回光照岩洞驾我青鸾车 

二 云洞窈谽谺行觅石髓食蕤蕤古苔上有书字不识 

三 丹霞熨朝旭桂叶一何芾中有骑鹤人下上随云气 

四 朝餐赤城气暮揽罗浮色常有瑶草花寒至不曾识 

五 石泉袅长萝烟翠满山室忽闻空中音幽人美瑶瑟 

田园诗五首 暑日郊出频野意差自适鸦雀闲繁阴榴葵乃炎赤 

二 初日暑力薄单车历城曲隍飙卷蜻蜓荇带舒复促 

三 掘堑不数尺及泉水忽涌谁为办佳藕我今畜鱼种 

四 淤泥获拳卯蛇龙谁即分夜看置顿处似有五色云 

五 园荒蒿藋长手鉏薙其秽那解蓊蔚区中有吐芳蕙 

寄徐子二首 紫阁朝回夜金尊月映空秪应徐进士遥忆李郎中 

二 东省堂前树南阳宅里花春风如往日夜月向谁家 

赠何舍人 朝逢康王城暮送大堤口相对无一言含凄各分手 

寄都主事穆 江草唤愁生思君黄鸟鸣遥心将夜月同满阖闾城 

送余客 自寄还家信闺人数月圆住看沙溪口终日问来船 

送人 颇讶枫林赤无风叶自鸣来人与归客同听不同情 

赠客 出郭江南望暮天云北飞断蓬寒更转长路几人归 

过夏口寄恽君 君居楚城里我傍楚城过相思连夜发无柰是江波 

诸公石头口舟饯 北廵寮寀合舟饯此江浔晚别隔烟浦犹闻横吹音 

寄黄子广东 昨游梅岭畔翘望岭南云恰属梅黄日何由攀赠君 

浔阳寄耿参政致仕 连人卑湿地无日不思归况在浔阳见君帆独北飞 

送郑生 桃花浪初起三月尔江南万树垂杨色相留照暮酣 

送人赴举 宝剑动连星金鞍别马鸣持将五色笔夺取锦标名 

赠王左史二首 林卧每倦出时或一乘马来访王相国醉归月明下 

二 君家百瓮酒留连胡不饮花月我自来醉即花间寝 

赠刘东 洎滨三月时花满扶亭道翩翩白马归青袍乱芳草 

戏郑生求欧帖看 徽州郑季子动辄古人师昨特冲秋雨因来问墨碑 

送酒郑生 旅食沙林暮年华北鴈春谁怜竹叶饷同是采薇人 

送王生北行二首 紫辔银鞍马青袍白面郎扬鞭万里去谒帝入明光 

二 朝散午门西春风起御堤上林花半发几处早莺啼 

观袁永之乐府戏裁子夜歌二首寄之 为问阊门柳年来青若何馆娃明月夜醉拥越儿歌 

二 日暖春波绿湖平一镜天船船载歌舞争向绿杨边 

咏李花 城东万李树此树独鲜奇竟日风开落无人谁得知 

咏鹭 独立娟娟鹭惊人离石矶遥看一片雪深映碧山飞 

获麂 小麂何山得出山今几时笑尔深藏晚无言猎者知 

馈鴈 失郄风云翅来游君子门未辞弋客慕终荷主人恩 

花鸭 花鸭静云衣娟娟春草依临池捩颈卧梦拂楚云飞 

莺晓 睍睆梦中迷流莺碧树西起来红日照巳度别枝啼 

咏萤 叶暗辉辉度孤明炯自知月临光不掩星乱影湏疑 

名花 名花似羙人娉婷代应绝夕阳时独立风起满林雪 

炭篓盆架【以下狱中八物】 编荆为团笼本以贮木炭今匪用炭时聊以助吾盥 

砂锅盆 砂锅注清泠洗面还洗心其器苟不洁徒称玉与金 

船板床 船板胡在兹而我寝其上情知非江湖梦寐亦风浪 

砖枕 卢生枕窍中哀乐竟何用我枕城砖卧无窍亦无梦 

芦席几 古人席地坐饮食俱在兹今人设高几翻谓古人卑 

坏墩 晨兴坐兹谈而亦坐兹食为言同寓子尚念埴者力 

麻绳椸 何以架我衣麻绳撑两柱谅有解脱心与子同一处 

葛衫帐 酷暑睡不稳解衫周四围但阻蚊虫入无遮明月辉 

渔村夕照【以下潇湘八景】 西阳下洞庭网集清潭上一丈黄金鳞可见不可网 

山寺晚钟 羙人杳何处盈盈隔和水遥遥云外钟日落暮山紫 

平沙落鴈 西风万里鴈一叶洞庭秋群浴金沙软潇湘霜气流 

江天暮雪 长江浪滚雪烟黑花争飞可恠横流者孤舟一笠归 

洞庭秋月 天水本自空圆月况秋映皛皛起霜色千里一悬镜 

潇湘夜雨 夜响起秋竹浩浩楚云白晓来看沙觜新水添一尺 

远浦归帆 秋风五两席点点聚复散不信小小觉飞飞速征鴈 

山市晴岚 峯晴堆夜岚晨炊翠犹湿但闻山鸟鸣不见鸟出入 

薜荔园【以下寄咏徐学士园亭】 芳园蓊薜荔水石非人间昔闻西洞庭今为学士山 

恩乐堂 肯堂钦古训修祠报前功酌洞歌行潦采蘩遵召风 

石假山 磊奇成我山云气遽袅袅勺水即溟渤拳石是蓬岛 

水鉴楼 风吹池萍开天空水如镜幽人时凭阑下看行云影 

风竹轩 吾轩自有竹暑月常寒声山静无风时满林空翠生 

蕉石亭 看石忽有诗攀蕉书其上夜来雨打叶惊闻金石响 

观畊台 洞庭有兴云太湖无落波登台问农者下勤将如何 

蔷薇洞 洞口蔷薇密石花压云湿晓采枝上露不知鹤飞出 

荷池 山风吹水香脱巾池上坐盈盈千岁龟飞上荷叶卧 

栢屏 堂堂千尺材为屏忍屈曲终抱凌云情不改岁寒绿 

留月峯 峯奇自成窍似月非有心月来尔何意徘徊光与深 

通泠桥 雨过崖水响石梁袅山涧晴天挂一虹溪断云不断 

花源 落英泛流水点点如飘霞为有问津者不敢种桃花 

钓矶 矶根浸寒水细草绿如发夜鱼不受饵石上坐秋月 



杂言四首 

三五七言 

天秋暮月如素金窻隔烟纱花槛流萤度良人远戍玉门西谁念空闺玉箸啼 

四六八言 

五阶风发蕙花时歇莎鸡夜鸣衰草卷帘独望秋月黄云没万里之关山使妾空老而凋红颜 

三五七言 

-A - 望云海陟高京秋风令百物天地何冥冥黄河岸头能覆车何况羊肠诘曲行 

四六八言 

明月在隅蟪蛄夜鸣仰观天上列星三三五五成行憭栗凄兮不可以寐嗟哉四时之气靡常 



【卷第三十七】 

【族谱六篇】例义第一 世系第二 家传第三 大传第四 外传第五 谱序第六 



空同集卷第三十七 北郡李梦阳撰 　族谱六篇 

例义第一 

李梦阳曰往君子谓予曰欧氏谱盖有远冑之谬然欧苏谱又率详其所自出乃益知不可矣 

夫名实者不可以亡纪也子孙而不录其先人是悖乱之行也夫李氏于吾乃亦可谱也巳于是作李氏族谱 

夫李氏莫知所从来矣伤哉或问何故曰二孤方龀而贞义公及于难 

夫李氏四世有三宗焉我曾即我始我祖继之宗者孟春乎继别钊乎继襧孟和乎 

予闻之先辈曰国有史家有谱嗟乎生死出处之际大矣要之不离其事实不然后世何观焉今人多不务实予欲观者彷佛其咳貌故不暇忌细小 

或问谱至兄弟行而止李梦阳曰夫是后予安能知焉 



世系第二 

讳恩　　子讳忠　　子　　刚　　子　　麟 

【无嗣】 庆　　子孟春 讳正　　子孟和 

梦阳 孟草 【无嗣】 

敬　　子　琎　　子　钊 

瑄【无嗣】 



家传第三 

号贞义公者讳恩始徙庆阳是为庆阳李氏卒以衣冠葬道士平配王氏生二男子 【生卒年并阙】 

号处士公者讳忠贞义公子洪武二十八年正月二十一日生正统十二年八月二十九日卒年五十三岁葬东岳庙前娶李氏生三男子二女子 

敬贞义公第二子而号军汉公年八十余卒葬于底不河南山地曰范家峪去城二十里所娶鄢氏范氏生二男子一女子 

【生卒缺】 

刚字克刚处士公子号主文公洪熙元年十二月十三日生成化四年六月二十九日卒年四十二岁葬东岳庙南娶王氏生一男子 

庆处士公第二子号阴阳公娶刘氏生一男子 【生卒年并阙】 

号吏隐公者讳正字惟中处士公第三子为阜平县学训导升周府封丘王教授卒赠承德郎户部山东司主事加赠奉直大夫户部贵州司员外郎以正统四年十二月二十二日酉时生弘治八年五月十六日巳时卒年五十七岁葬城南十里所地曰高家平娶高氏生三男子三女子 

琎军汉公子年二十九岁卒葬于范家峪墓娶冯氏生一男子 【生卒缺】 

瑄军汉公第二子为散官景泰二年十二月二十八日生娶范氏 

麟主文公子娶刘氏无子 【生卒年并缺】 

孟春阴阳公子成化六年正月二日生娶王氏 

孟和吏隐公子字子育为散官初名茂天顺五年十二月十日亥时生娶孟氏 

梦阳吏隐公第二子初名萃娶左氏 

孟章吏隐公第三子字汝含成化十七年十月十三日午时生弘治十二年十一月二十日子时卒年十九岁葬扶沟县东北四十里地曰大冈大冈者王氏居也娶朱氏生一女子 

钊琎子成化四年十月十日生娶刘氏 



大传第四 

李梦阳曰予长而有知矣于是始采先世之载仰天而哭之曰逖哉寥乎是予之罪也夫是予之罪也夫木巳宋之事孔子盖伤之焉于是作李氏大传 

传曰号贞义公者不知何里人也而赘于扶沟人王聚王聚以洪武三年归军于蒲州巳又自蒲州徙庆阳于是贞义公从如庆阳乃王聚不欲尽徙于庆阳而以其弟王三公守扶沟而世居扶沟大冈比兵之起也贞义公战于白沟河死于是公有二男子纔数岁会又失母故不述其父闻之父老曰贞义公盖长者也然卒不免于难云贞义公二子其后皆冐王氏以赘故是时又梁陈氏田氏为一户而一户四氏然予闻白沟河之役于时粮道绝人煮马革食及啖骡马溺巳又尽杀其骡马食之又人相食积尸盖若山丘焉庆阳卫有曰王指挥者统治其军时亦死之 

