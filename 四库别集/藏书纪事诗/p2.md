<!-- { "loadSidebar": true } -->
厉鹗《借书》诗：“灯灺风宵亲勘处，篝香霜晓手钞时。里中今得小万卷，贫甚或惭无一瓻。”自注：“《东都事略》：朱昂笃学，人目为‘小万卷’。”

《五代史》：“杨彦询少事青州王师范，师范好学，取、聚书万卷，使彦询掌之。”

 

七、昌王宗晟　荣王宗绰

御府图书熸玉宸，清明无复上河人。

岂知潜邸龙飞后，好学依然数懿亲。

《宋史宗室传》：“濮安懿王二十八子宗晟，绍圣元年六月，以武安节度使判大宗正事，加检校司徒，嗣濮王。明年三月薨，年六十五，赠太师、昌王，谥端孝。宗晟好古学，藏书数万卷。仁宗嘉之，益以国子监书。”又“宗绰，官至河阳三城节度使、检校司徒。绍圣三年二月薨，年六十二，赠太师，追封荣王，谥孝靖。”

高似孙《史略》：“濮安懿王之子荣王宗绰，聚书七万卷。”

胡应麟《少室山房笔丛》引洪景卢《随笔》云：“宗绰始与英宗偕学于邸，每得异书，必转以相付。宣和中，其子淮安郡王仲縻进《目录》三卷。忠宣公在燕得其中帙，云除监本外，写本、印本书籍计二万二千八百三十六卷。观一帙之目如是，所谓七万卷者为不诬，三馆秘府所未有也。”

 

八、赵文定安仁

不善刻书书一厄，永兴面目叹全非。

旧钞莫怪如星凤，三馆已闻传本稀。

《宋史赵安仁传》：“安仁字乐道，河南洛阳人。雍熙二年登进士第，补梓州榷盐院判官。会国子监刻《五经正义》板本，以安仁善楷书，遂奏留书之，直集贤院。历官御史中丞。谥文定。”又：“安仁嗜读书，所得禄赐多以购书。三馆旧阙虞世南《北堂书钞》，惟安仁家有本，真宗命内侍取之。喜其好古，手诏褒美。”

严可均《书北堂书钞原本后》：“王伯厚云：三馆旧阙《书钞》，惟赵安仁家有本。是北宋已极罕觏。明中叶，常熟陈庄靖瓒得胥钞本，其裔禹谟改补梓行。时人习气，好作聪明，变乱旧章。是谓刻书而书亡。”

 

九、赵元考彦若

肤如卵膜白如肪，潢纸先求辟蠹方。

腊雪更调寒食面，不须黄檗煮成浆。

《后山谈丛》：“澄心堂，南唐烈祖节度金陵之燕居也。赵内翰彦若家有《澄心堂书目》，才三千余卷，有建业文房印，后有主者，皆牙校也。”又云：“《建业文房书目》三千余卷，有金陵图书院印。”又云：“余于丹徒高氏见杨行密节度淮南补将校牒，纸光洁如玉，肤如卵膜。今士大夫所有澄心堂纸不逮也。”又云：“赵元考用寒食面、腊月雪水为粘，则不蠹。南唐煮粘用黄丹，王文献公以皂荚末置书叶间，然不如也。”

 

十、赵令畤德麟

早登元祐诸贤籍，晚作征南诫子书。

尽取九经束高阁，颍川士子是前车。

《简明目录》：“《侯靖录》，宋赵令畤撰。令畤晚节颓唐，而早年坐与苏轼游，入元祐党籍。所往还酬唱，皆一代胜流，故目染耳濡，典型终在。”又：“《德隅斋画品》一卷，宋李廌撰。记赵令畤家诸画凡二十二种，各为叙述品题。”

《皕宋楼藏书志》：“《侯靖录》，宋聊复翁赵德麟撰。卢绍弓手跋曰：德麟，宋宗室，名令畤，太祖子燕懿王德昭之五世孙。与苏子瞻同官颍川，故其所交多一时名士。后从高宗南渡，袭封安定郡王。绍兴四年薨。”

李廌《德隅斋画品自序》：“赵德麟藏书数万卷，蓄画数十函，皆留京邸。”

《侯靖录》：“比来士大夫借人之书，不录不读不还，便为己有，又欲使人之无本。颍川一士子，《九经》各有数十部，皆有题记，是为借诸人不还者。每炫本多。余未尝不戒儿曹也。”

 

十一、南都戚氏　九江陈氏　胡仲尧

匹夫立号驱适戍，学官辍讲谢诸生。

一元贞下循环起，广厦千间弦诵声。

《挥麈录》：“承平时，士大夫家如南都戚氏、历阳沈氏、庐山李氏、九江陈氏、鄱阳吴氏，俱有藏书之名，今皆散佚。”

周密《齐东野语》：“世间万物，未有聚而不散者，而书为甚。宋室承平时，如南都戚氏、历阳沈氏、庐山李氏、九江陈氏、鄱阳吴氏、王文康、李文正、宋宣献、晁以道、刘壮舆，皆号藏书之富，靡不厄于兵火。”

《却扫编》：“五代之乱，天下无复学校。富人曹诚首建书院，邀楚邱戚先生主之。先生名同文，生唐天祐中。历五代，入本朝，皆不仕。以文学行义为学者师，士争趋之。曹氏益复买田市书，以待来者。事闻京师，有诏赐名曰应天府书院。先生没，私谥正素先生。其子纶，复以儒学显，历事太宗、真宗两朝，官至枢密直学士。”

释文莹《湘山野录》：“伪吴故国五世同居者七家，先主昪为之旌门闾，免征役。尤著者江州陈氏，乃唐元和中给事陈京之后，长幼七百口，上下雍睦。食必群坐广器，未成人者别一席。犬百余只，一巨船共食，一犬不至，则群犬不食。别墅建家塾聚书，延四方学者，伏腊皆资焉。江南名士，皆肆业于其家。”

《宋史孝义传》：“胡仲尧，洪州奉新人。累世同居，至数百口。构学舍于华林山别墅，聚书数万卷。设厨廪以延四方游学之士。”

 

十二、郭延泽德润　元千奴

濠梁水阁知鱼乐，濮上祠堂对鹊华。

同是投簪归去也，随身皆有惠施车。

《宋史郭延泽传》：“延泽字德润，南唐试秘书省正字。乾德中，四迁著作佐郎，转殿中丞，知建州。咸平中，授虞部员外郎。致仕，居濠州城南，有小阁以自娱。其咏牡丹诗千余首，聚图籍万余卷，手自刊校。景德初卒。”

《元史和尚传》：“子千奴，退居濮上。筑宣圣宴居祠堂于历山下，聚书万卷。”

 

十三、毕文简士安　毕良史少董

残字偶添令狐义，真方远寄密蒙花。

南冠非复熙丰时，身到东京见梦华。

《宋史毕士安传》：“士安字仁叟，代州云中人。乾德四年举进士，邠帅杨延璋辟幕府，掌书奏。真宗登位，拜工部侍郎，枢密直学士。景德初，拜平章事。卒年六十八，赠太傅、中书令，谥文简。士安美风采，善谈吐。年耄目眊，读书不辍，手自雠校，或亲缮写。又精意词翰。有集三十卷。”

《小畜集》：“禹偁谪官解梁，收得令狐补阙《毛诗音义》，乃会昌三年所写。数行残缺，后人添之，其笔谈乃工部毕侍郎所补也。因作诗云：偶收毛郑古诗义，认得欧虞旧笔踪。”

《东观余论跋唐摹十七帖后》：“予尝见毕文将叔云家有唐初人所摹此帖，《来禽》等四物外，又有《密蒙华》一种。先丞相文简《答王黄门寄密蒙华》诗云：多病眼昏书懒读，烦君远寄密蒙华。愁无内史词兼笔，为写真方到海涯。盖谓此也。”

《三朝北盟会编》：“毕良史字少董，以专卖书画古器赴行在。思陵方搜访古玩，得良史甚悦，月给俸二百千，而食客满堂，时号贫孟尝。后权知东明县，搜求书画古器，复载以达行在，人又号毕骨董。”

《春渚纪闻》：“毕少董，文简之孙。妙于鼎篆，而亦多见周、秦以前盘、盂之铭。”

《玉照新志》：“绍兴庚申，金人以河南故地归我，诏以孟富文庾为东京留守。富文辟毕少董良史以自随。未几，金败盟，少董身陷伪地累年。尝于相国寺鬻故书处，得熙丰日残历数帙，无复伦序。”

 

十四、姚铉宝臣

未见谮人投虎豺，一官先谪到珠崖。

佣夫荷担随身后，亦若刘伶死便埋。

《郡斋读书志》：“《文粹》百卷，姚铉字宝臣编。铉，庐州人。太平兴国中进士。文辞敏丽，善书札，藏书至多，颇有异本。累迁两浙漕司，课吏写书，采唐世文章，分门编类。为薛映掎其事，夺官，斥连州，卒。”

《直斋书录解题》：“铉为两浙转运使，在杭州与知州薛映不协。映摭其罪状数条，密以闻。当夺一官，特除名，贬连州文学。”

《麈史》：“铉谪居连州，尝写所著《文粹》一百卷，好事者于县建楼贮之。官属多遣吏写录，吏以为苦，以盐水噀之，冀速坏，后以火焚其楼。”

《宋史》：“铉藏书至多，虽被窜斥，犹佣夫担荷以自随。”

 

十五、晏元献殊

熨斗亲舒纸凸凹，官文书可给传钞。

临川世说留佳本，不似王原叔本殽。

《宋史晏殊传》：“殊字同叔，抚州临川人。景德初，张知白安抚江南，以神童荐。帝召与进士千余人并试廷中，赐进士出身。”

《避暑录话》：“晏元献平居书简及公家文牒，未尝弃一纸，皆积以传书。虽封皮亦十百为沓，暇时手自持熨斗，贮火于旁，炙香匙亲熨之，以铁界尺镇案上。每读得一故事，则书以一封皮，后批门类，盖今《类要》也。王莘乐道尚有数十纸，余及见之。”

《文昌杂录》：“晏元献家有《相笏经》，占吉凶可八九。”

董棻《世说新语跋》：“《世说》三十六篇，世所传厘为十卷；或作四十五篇，而末卷但重出前九卷中所载。余家旧藏，盖得之王原叔家。后得晏元献公手自校本，尽去重复，其注亦小加翦截，最为善本。”

 

十六、宋宣献绶　子敏求次道

谁说长安不易居，春明宅子卜邻余。

踏穿户限门如市，亦似鸿都碑下车。

《宋史宋绶传》：“绶字公垂，赵州平棘人。幼聪警,外祖杨徽之无子,家藏书悉与绶。博通经史百家,文章为时所尚。以兵部尚书、参知政事卒，年五十。赠司徒兼侍中，谥宣献。子敏求，字次道，龙图阁直学士，元丰二年卒，年六十一，赠礼部侍郎。敏求家藏书三万卷，皆略诵习。熟于朝廷掌故，士大夫疑议，必就正焉。”

《孙公谈圃》：“宋宣献家藏书过秘府。章献明肃太后称制，未有故实，于其家讨论，尽得之。”

叶氏《过庭录》：“公卿名藏书家如宋宣献、李邯郸。四方士民如亳州祁氏、饶州吴氏、荆州田氏，吾皆见其目，多止四万卷。惟宣献择之甚精，止二万卷，而校雠精审胜诸家。”

《郡斋读书志》：“宋宣献得毕文简、杨文庄家书，故所藏之富与秘阁等。而常山公以赡博闻于时。”

《梦溪笔谈》：“宋宣献常谓校书如扫尘，一面扫，一面生，故有一书每三四校，犹脱缪。”

《曲洧旧闻》：“宋次道藏书皆校三五遍，世之蓄书，以宋为善本。居春明坊时，士大夫喜读书者多居其侧，以便于借置故也。当时春明坊宅子比他处僦值常高一倍。陈叔易尝为予言此事，叹曰：此风岂可复见耶！”

陆游跋京本《家语》：“本朝藏书之家，独称李邯郸公、宋常山公。所蓄皆不减三万，而宋校雠尤精。不幸两遭回禄之祸，而方策扫地矣。”

魏了翁《遂初堂书目跋》：“宋宣献兼有毕文简、杨文庄二家之书，不减中秘。而元符中荡为烟埃。”

 

十七、王洙原叔　子钦臣仲至

