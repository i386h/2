<!-- { "loadSidebar": true } -->
　　臣某言：臣闻天下之物，小大有彝，后先有伦。叙者天之道，叙之者人之道。天命圣人以叙之，而圣人必考古成己，然后以所尝学措之事业，为天下利。苟非其时，道不虚行。（中谢。）伏惟皇帝陛下德义之高，术智之明，足以黜天下之嵬琐，而兴其豪杰，以图尧、禹太平之治。而朝廷未化，海内未服，纲纪宪令，尚或纷如。意者殆当考箕子之所述，以深发独智、趣时应物故也。臣尝以芜废腐余之学，得备论思劝讲之官，擢与大政，又弥寒暑，勋绩不效，俯仰甚惭。谨取旧所著《洪范传》，删润缮写，辄以草芥之微，求裕天地。臣无任。

　　【进修南郊敕式表】

　　郊丘事重，笔削才难，猥以微能，叨承遴选。（中谢。）盖闻孝以配天为大，圣以飨帝为能。越我百年之休明，因时五代之流弊。前期戒具，人辄为之骚然；临祭视成，事或几乎率尔。盖已行之品式，曾莫纪于官司。故国家讲燎之上仪，而臣等承撰次之明诏。迨兹弥岁，仅乃终篇，犹因用于故常，特删除其纷冗。恭惟皇帝陛下体圣神之质，志文武之功，嘉与俊髦，灵承穹昊。物方鬯茂，以荐信而无惭；人且昭明，知因陋之为耻。固将制礼作乐，以复周、唐之旧；岂终循诵习传，而守秦、汉之馀。则斯书也，譬大辂之椎轮，与明堂之营窟。推本知变，实有考于将来；随时施宜，亦不为乎无补。臣无任。

　　【除知制诰谢表】

　　臣某言：今月初二日，伏蒙圣恩赐臣诰敕，除臣知制诰者。高华之选，欲报常艰；固陋之身，以荣为惧。（中谢。）窃以自昔招智能之士，因使为侍从之官。岂特赖其虚名，谓能华国，盖将收其实用，相与致君。矧号令文章之为难，而讨论润色之所寄，苟失职不称，则为时起羞。伏惟皇帝陛下躬上圣之姿，抚久安之运，趣时有救弊之急，守器有持盈之难，当得俊良，使陪遗忘。则典司明命，出入禁门，一有官，尤为累上。臣羁单贱士，朴鄙常人，仕初有志于养亲，学遂不专于为己。比更烦使，稍窃谬恩，内怀尸禄之惭，仰负食功之意。又蒙采擢，以致超逾。盖君之视臣，不使同犬马之贱；则下之报上，亦欲致冈陵之崇。况臣少习艺文，粗知名教，遭逢一旦，度越众人，唯当尽节于明时，岂敢尚怀于私计？臣无任。

　　【知制诰知江宁府谢上表】

　　稽违诏令，经涉岁时。先帝登遐，既不获奔驰道路；陛下即位，又未尝瞻望阙廷。所忧后至之刑诛，敢冀就加于官使？虽知黾勉，尚惧颠ザ。（中谢。）盖闻因任以责群材，原省以通众志，厥或抱能而可用，则虽负疾而见容。如臣者，逮侍先朝，叨官外制，许国，虽有愚忠，没没随人，但尸荣禄。衔哀去位，婴弥年，望绝宠光，分投冗散。伏遇皇帝陛下绍膺尊极，俯烛幽微，延之以三节之严，付之以十城之重。比缘祀，特有褒封，申命曲加，因邮并赐。唯是土风之美，素无犴狱之烦，久寄托于丘坟，粗谙知其闾里。念虽闭阁，殆弗废于承流；以比造朝，或未妨于养疾。矧恩勤之已迫，且逊避之不容，敢不少尝体力之所任，祗奉诏条而为治。冀逃大戾，仰称殊私。臣无任。

　　【除翰林学士谢表】

　　臣闻人臣之事主，患在不知学术，而居宠有昧冒之心；人主之畜臣，患在不察名实，而听言无恻怛之意。此有天下国家者所以难于任使，而有道德者亦所以难于进取也。学士职亲地要，而以讨论讽议为官。非夫远足以知先王，近足以见当世，忠厚笃实廉耻之操，足以咨诹而不疑，草创润色文章之才，足以付托而无负，则在此位为无以称。如臣不肖，涉道未优。初无荦荦过人之才，徒有区区自守之善。以至将顺建明之大体，则或疏阔浅陋而不知。加以忧伤疾病，久弃里闾，辞命之习，芜废积年。黾勉一州，已为忝冒，禁林之选，岂所堪任？伏惟皇帝陛下躬圣德，承圣绪，于群臣贤不肖已知考慎，而于言也又能虚己以听之，故聪明睿知神武之实，已见于行事。日月未久，而天下翘首企踵，以望唐、虞、成周之太平。臣于此时，实被收召，所以许国，义当如何？敢不磨砺淬濯已衰之心，纟由绎温寻久废之学，上以备顾问之所及，下以供职司之所守。臣无任。

　　【赐衣带等谢表】

　　出大庭之显服，束以精Α；引内厩之名驹，傅之错采。隆恩所逮，朽质知荣。（中谢。）窃念臣弱力浅闻，久忧积，中与从官之选，外分守将之权，仅免谴何，更蒙收召。论思润色，曾莫效于微劳；衣被服乘，乃前叨于异数。此盖伏遇皇帝陛下Ο于庆赏，详在招延，因示眷怀，使知奋励。誓竭愚忠之报，冀无虚授之嫌。臣无任。

　　【敕设谢表】

　　职与论思，恩加饫，礼虽有旧，宠实难当。（中谢。）伏念臣本乏才称，中缘疾废。适从孤远，获侍清光，已汗禁林之庐，重叨太官之赐。盖饮食有文王之雅，实始忧勤；顾来归无吉甫之劳，徒多燕喜。敢忘自竭，粗称所蒙。臣无任。 
　

　




　

　
●卷五十七
◎表
　　【辞免参知政事表】

　　臣某言：伏奉制命，特授臣右谏议大夫、参知政事，馀如故者。才薄望轻，恩隆责重，敢缘聪听，冒进忱辞。（中谢。）窃以建用宗工，与图大政，以人贤否，为世盛衰。矧休运之有开，须伟材而为辅。岂容虚受，以误明扬。如臣者承学未优，知方尤晚。先朝备位，每怀窃食之惭；故里服丧，重困采薪之疾。皇帝陛下绍膺皇统，俯记孤忠，付之方面之权，还之禁林之地。固已人言之可畏，岂云国论之敢知？忽被宠灵，滋怀愧恐。伏望皇帝陛下考慎所与，烛知不能，许还谬恩，以允公议。庶少安于鄙分，无甚累于圣时。臣无任。

　　【除参知政事谢表】

　　承弼之任，贤智所难，顾惟缺然，何以堪此。仰膺成命，弗获固辞。（中谢。）窃以古先哲王，考慎厥辅，皆有一德，用成众功。伏惟皇帝陛下，含独见之明，践久安之运，甫终谅ウ，将大施为。宜得伟人，与图庶政。如臣者，徒以承学，粗知义方，本无他长，可备官使。退安私室，自绝荣涂，既负采薪之忧，因逃窃位之责。大明继烛，正路宏开，付以蕃宣，还之侍从。清闲之宴，或赐开延，浅陋所闻，每蒙知奖。以为奉令承教，庶几无尤，至于当轴处中，良非所称。宠光曲被，震愧交怀。此盖伏遇皇帝陛下德懋旁求，志存远举。隆宽尽下，故忠良有以输心；公听并观，故谗慝不能肆志。矧睿谋之天纵，方圣治之日跻，思称所蒙，敢忘自竭？远献经国，虽或愧于前修；直道事君，期不隳于素守。臣无任。

　　【辞免平章事监修国史表】

　　材薄位高，恩隆责重。辄敷悃款，仰渎睿明。（中谢。）臣闻大有为之君，必考慎厥相，趣舍施设，相与如一。乃能协济功治，永绥黎元。伏惟唐、虞、三代之迹，灭熄久矣。天锡皇帝陛下以上圣之才，修身齐家，外正天下。典谟所纪，风雅所歌，以今揆古，未有惭德。宜求硕辅，朝夕左右，率励众志，辅成太平。如臣区区，孤陋浅拙。知学以为己，而衰于趣时；闻以道事君，而谬于合众。与闻大政，已积疵瑕。伏望皇帝陛下量能赋任，使无谴尤，追还误恩，以协公议。臣无任。

　　【二】

　　臣某言：臣近上表辞免恩命，伏蒙圣慈特降批答不允者。天地之施，厚矣不赀；蝼蚁之情，微而未达。重烦奖训，弥集震兢。（中谢。）臣闻论德序官，明主所以御世；度能就位，忠臣所以事君。臣偶以薄材，过私荣禄，虽以捐躯而自誓，顾于诿上而多惭。窃观圣制之所以褒扬，终非朽质之所能副称。矧叨任遇，稍历岁时，必欲诡责其后勋，谓宜考观于已事。今内或怵奇[C042]之俗，无喻德宣誉之忠；外或扇苟简之风，有犯令陵政之悖。百姓以安平无事之时，而未免流离饿莩；四夷以衰弱仅存之势，而犹能跋扈飞扬。皇帝陛下以圣人之高材，有天下之利势，忧勤已积，功化未昭。此亦由臣陈力就列以来，不能助国立经陈纪之故。方谋自弛，以谢素餐，岂意误恩，更加崇秩。诚忧官谤，能上累于明时；所望天慈，遂敕还于新命。庶以通贤者之路，且又协众人之言。臣无任。

　　【除平章事监修国史谢表】

　　臣某言：伏奉恩命，特授金紫光禄大夫、行尚书礼部侍郎、同中书门下平章、监修国史、上柱国，进封开国公，加食邑一千户、实封四百户，仍赐推忠协谋佐理功臣，寻具表陈免，蒙批答不允，仍断来章者。扬于大廷，宠以高位，归之翊戴之重，诿之宰制之平，圣心方慎于旁求，小己知难于上称。（中谢。）臣闻人君代天而理物，人臣资父以事君。然而君臣之大义有方，非若父子之至恩无间。须倡而后和，则诚意每患于难通；不入而后量，则忠力或嫌于自献。唯成汤之听伊尹，与傅说之遇高宗，皆以疏远而相求，何其亲厚之独至。盖所趣非由于二道，故所为若出于一身。夫岂于越夷貉之异心，是谓元首股肱之同体。二臣既以此获展事君之义，两君亦以此得成理物之功。苟非其人，孰与于此？臣受材单寡，逢运休明，初涉猎于艺文，稍扳缘于禄仕。曩尘近侍，积愧空餐，悲遽隔于庭闱，分长依于丘垅。俄值纂承之庆，继叨收召之荣。责以论经，尚少知于训诂；使之与政，曾莫助于猷为。矧以拙直而见知，遂为奸回之所忌。伏遇皇帝陛下纳之以天地之量，照之以日月之明，数加奖励之恩，每辨谗诬之巧。重遭卜相，申敕备官，终逊避之无繇，更兢惭于非据。伏惟皇帝陛下乐古训之获而忘其势，恶邪辞之害而断以心。勿贰于任贤，务本以除恶。使万邦有共惟帝臣之志，万姓有一哉王心之言。则进无求名之私，退有补过之善。臣之愿也，天实临之。臣无任。

　　【迁入东府赐御筵谢表】

　　伏奉差中使传宣，今月七日辰时三刻迁入新府并借宫车就赐御筵者。恩厚不赀，诚优贤之务称；顽冥无似，欲报国而知难。（中谢。）臣等过以凡材，并膺殊选，久壅贤路，上孤圣时。伏惟皇帝陛下谋德在容，求仁以恕。谓大臣方宣劳于王室，则上主当加恤其私家。发使禁闱之中，视图魏阙之下。取材置臬，一皆断于睿谋；成事告功，初不烦于宰旅。重纡衡盖，周视庭除，申以中人，喻之良月。使及日辰之吉，即于堂寝之安。辍车府之傍牵，载其帑重；移饔官之烹割，侑以鼓歌。欢更逮于迩臣，宠已加于小己。阴阳或谬，未知燮理之方；风雨其除，徒赖并之赐。臣无任。

　　【观文殿学士知江宁府谢上表】

