<!-- { "loadSidebar": true } -->
　　每事问程子谓虽知亦问钦慎之至问者问所未知也问所知焉似于未诚谢氏之説圣人之心恐不如是【程子之意虽知其意味甚深然看得未分明】
　　以石庆数马与张汤阳惊事相对观之可见虽知亦问自有诚伪之别兼或人谓夫子为邹人之子则亦夫子始仕初入太庙时事虽平日知其説然未必身亲行之而识其物也故问以审之理当如此必不每入而每问也然大纲节目与其变异处亦须问也
　　不以其道得去贫贱当如明道説若曰不以其道得贫贱则不去恐君子之心不如是也
　　明道説意甚宻但文义似费力耳
　　近看得忠恕只是体用其体则纯亦不已其用则塞乎天地其体则实然不易其用则扩然大通然体用一源而不可析也故程子谓看忠恕二字自见相为用处而夫子曰吾道一以贯之
　　此説甚善
　　出入无时莫知其乡只是大槩言人之心如是甚言此心无时不感而不可以不操也不操则感动于不善而失其本心矣虽曰失其本心而感处即心也故程子曰感乃心也而程子答心有亡也之问又曰才主着事时【先生以目视地】便在这里才过了便不见又云心岂有出入亦以操舍而言盖寂然常感者心之本体惟其操舍之不常故其出入之无止耳惟其常操而存则动无不善而瞬息顷刻之间亦无不在也顔氏之子三月不违其余则日月至政以此心之常感而易危故也
　　寂然常感者固心之本体也然存者此心之存也亡者此心之亡也非操舍存亡之外别有心之本体也然亦不须苦説到此只到朱勾处便可且住也
　　答吕子约
　　示喻读书用力之意甚善所谓收拾向里固为急务但亦当虚以待之则心体自存善端自着不可一向抑遏安排也近作一文字正述此意录寄伯崇矣亦属转以奉呈也谢説未安者多此类所论孝弟之説盖本有不屑卑近之意故其言日用切身处往往多有此意思且如此章不以事亲从兄为本分当然之事而持借之以为知仁之资则方其事亲从兄之时其心亦不専扵所事而又别起知仁之想矣往年与正字兄论知言中病痛亦多如此盖其所授受有自来也却是吕与叔先生论民可使由之处意思极好昔侍李先生论近世儒佛杂学之弊因引其説先生亦深然之凡百但以此等意思存之便自平实至于近世专门之説盖亦不必深论其失取其可取者焉可也
　　答吕子约
　　时复思绎之义如何长沙説中谓防绎其端绪又何也又时习专以思绎为训又何也
　　凡言学多指讲论诵读言之故以习为思绎长沙説不记云何防绎端绪亦苦无异义也
　　学即行也所谓所以学者将以行之也意必有在
　　中庸言博学又言笃行则学与行自是两事
　　説乐之分如何所谓説在心政孟子理义悦我心犹刍豢悦我口之意但所谓乐主发散在外朋友之乐盖亦实见其可乐但比説为发舒耳谓之主发散在外愿明其説
　　谓之发散在外即是由中而出但乐字之义主于发散在外而得名耳
　　谢氏时习朋来不愠一章意脉似与本章之旨不贯所谓不必同堂合席谓之朋则于朋来而乐之意似不切所谓知我者希则我贵既以不知者希为贵则亦与人不知而愠者相去只一间耳非所谓不见是而无闷者也
　　谢氏説多类此大抵过于髙逺也
　　孝弟为仁之本程子谢氏之旨如何程子谓孝弟行于家而后仁爱及于物盖以本立而道生也谢氏谓知此心则知仁盖以自是而仁可见是固然也却恐非为仁自孝弟始之意
　　只当从程子説近年论者多欲设为机械以求知仁其原盖出于谢氏且若如其説则其事亲从兄之际心亦不专于所事矣
　　明道论孝弟本其所以生乃为仁之本而又论守身守之本不失其身而能事其亲乃诚孝也推此可以知为仁之本此意如何
　　明道因论事亲又推本守身之意以明必如此然后为能事其亲乃所谓孝子成身之义
　　其为人也孝弟自然和顺慈祥岂复萌犯上之心况于为逆理乱常之事乎此盖深言孝弟之为顺德而人道之根柢也自是而积习着察则为仁之道自然周溥充大所谓老吾老以及人之老幼吾幼以及人之幼而非过情违道之小仁也故曰本立而道生而又赞之曰孝弟也者其为仁之本欤若夫仁民而推亲亲固曰无本然所谓仁民者亦必有甚不仁者矣
　　自仁民而推亲亲本不足辨然亦不必言必有甚不仁者
　　巧令鲜仁尹氏之説为完程子直指为非仁何也详考程子辞意盖直指修饰之为非仁欲学者深知乎仁与不仁之分故他有所未暇论也昨领来喻谓程子如此直截説破恐是此意否
　　程子固是直指修饰之为非仁而圣人本意初亦不兼持养者而为言也但圣人辞意舒缓程子恐人不防更向巧令中求其少有之仁故如此直説破耳
　　曾子之三省忠信而已而不及传不习乎一语何也前虽求教谓已兼释之今却未晓
　　程子説传不习乎是不习而传与人是亦欺人之事故以忠信举三省此句须更思之与谢氏孰长
　　入孝出弟谨行信言泛爱亲仁盖为弟为子日用出入之实职旷此而徒区区于文义章句间抑末也程子谓非为已之学意盖如此然必曰学文者诚以未能着察而品节等差重轻缓急不得其宜则或有所害以此见周伯忱之説甚当谢氏尽孝尽弟以及乎亲仁成已至行有余力则以学文则看得学文颇轻而説得入孝出弟之类一节便做成德似非本旨意
　　修弟子之职固所以为已然博学于文以明义理之归亦为已也洪庆善説未有余力而学文则文灭其质有余力而不学文则质胜而野此意亦好
　　道千乘之国政与道之以德道之以政之道同道犹导也与齐治之义别敬事而信以下或以为五者或以为三者当从何説程子释此章谓今之诸侯能如是足以保其国矣非小乎此也政以今之诸侯所以导其国者不能如是也然否
　　分别道齐二字甚善此章当为五事然先后相因不可相无则亦一事而已程子之言固非小此盖以其畧故其言之若不足耳
　　程子谓论性则以仁为孝弟之本又谓仁是性也孝弟是用也因此得求仁之方要须是从克己入程子论季路顔渊言志一段可见盖喜怒好恶之偏顷刻胡越霄壤之判如何得气脉通贯本末连属每觉于至亲上尚有物我处多况于他人乎直须是由身至家由家至外检察消磨渐渐融通则庶乎仁矣前辈谓公近仁爱属仁而鲁论所谓已欲立达而立人达人为仁之方而孟子所谓仁者如射正已而发发而不中不怨胜已反求诸已如此之类皆是欲人之求仁当自克治己私而入学者但当于此下手耳向者所谓以万善之先名仁诚不亲切
　　论性则以仁为本此只是泛説论义理则性中只有仁义礼智而孝弟本出于仁论为仁之功夫则孝弟是仁中之最紧切处当务此以立本而仁道生也来喻虽善然非程子立言之本意也
　　一心之谓诚尽心之谓忠其分如何又谓忠天道也其与尽心之义同否
　　一心之谓诚专以体言尽心之谓忠是当体之用忠天道也对恕之推已而言指尽心之义
　　答吕子约
　　所示心无形体之説鄙意正谓如此不谓贤者之偶同也然所谓寂然之本体殊未明白之云者此则未然盖操之而存则只此便是本体不待别求惟其操之久而且熟自然安于义理而不妄动则所谓寂然者当不待察识而自呈露矣今乃欲于此顷刻之存遽加察识以求其寂然者则吾恐夫寂然之体未必可识而所谓察识者乃所以速其迁动而流于纷扰急迫之中也程夫子所论才思便是已发故涵养于未发之前则可而求中于未发之前则不可亦是此意然心一而已所谓操存者亦岂以此一物操彼一物如鬬者之相捽而不相舍哉亦曰主一无适非礼不动则中有主而心自存耳圣贤千言万语考其发端要其归宿不过如此子约既识其端不必别生疑虑但循此用功久而不息自当有所至矣
　　答吕子约
　　向来所喻数条亦皆穷理之要今承喻及有不晓毫髪之语此又范太史所谓小其所知以为不知之窃谓莫若因其所知者玩绎而推广之自当有味不可舍此而别求恐转益荒逺而终无得也此类犹是好髙之病不可不警
　　答吕子约
　　示喻缕缕具悉但泛説尚多皆委曲相合恐更当放下且玩索所读书依本分持养为佳耳陆子静之贤闻之盖久然似闻有脱畧文字直趋本根之意不知其与中庸学问思辨然后笃行之旨又如何耳
　　答吕子约
　　所喻日用功夫甚善然必谓博学详説非初学事则大不然古人之学固以致知格物为先然其始也必养之于小学则亦洒扫应对进退之节礼乐射御书数之习而已是皆酬酢讲量之事也岂以此而害夫持养之功哉必曰有害则是判然以动静为两物而居敬穷理无相发之功矣大抵圣贤开示后学进学门庭先后次序极为明备今皆舍之而自立一説以为至当殊非浅陋之所闻也
　　向示心説初看颇合鄙意细观乃复有疑亦尝窃与朋友论之而未及奉报今得所论益知向所疑者之不谬也盖操舍存亡虽是人心之危然只操之而存则道心之微便不外此今必谓此四句非论人心乃是直指动静无端无方无体之妙则失之矣又谓荒忽流转不知所止虽非本心而可见心体之无滞此亦非也若心体本来只合如此则又何恶其不知所止而必曰主敬以止之欤近与一朋友论此录以奉呈幸试思之复以见告昨日得钦夫书亦论此于鄙意亦尚有未尽者异时相见面论之笔札不能既其曲折也
　　答吕子约
　　所示内外两进之意甚善此是自古圣贤及近世诸老先生相传进步真诀但当笃信而力行之不可又为他説所摇复为省事欲速之计也近闻陆子静言论风旨之一二全是禅学但变其名号耳竞相祖习恐误后生恨不识之不得深扣其説因献所疑也然想其説方行亦未必肯聴此老生常谈徒窃忧叹而已操舍存亡之説诸人皆谓人心私欲之为乃舍之而亡所致却不知所谓存者亦操此而已矣子约又谓存亡出入皆神明不测之妙而于其间区别真妄又不分明两者盖胥失之要之存亡出入固皆神明不测之所为而其真妄邪正始终动静又不可不辨耳
　　答吕子约
　　来书所喻程门议论鄙意正谓如此此或问之书所为作也但掎摭前贤深负不韪之罪耳管仲之喻甚正但以夫子之言考之恐无此意程子之意盖欲主张名教而以为夫子许其不死却不如以为存而不论之可畏也试更思
　　答吕子约
