<!-- { "loadSidebar": true } -->
　　胡完夫母周夫人挽词【尧卿完夫名宗愈常州人武平之子尝为尚书左丞】
　　柏舟髙节冠乡邻【厚诗柏舟共姜自誓也卫世子共姜蚤死其妻守义父母欲夺而嫁之誓而不许】绛帐清风耸缙绅【縯苻坚就韦逞母宋氏立讲堂置生员百二十人隔绛纱幔而授业号为宣文君】岂似凡人但慈母能令孝子作忠臣【倬南史刘敬宣性至孝桓序谓其父牢之曰此儿非为家之孝子必为国之忠臣】当年织屦随方进【援翟方进辞其母至京师授经母怜其幼随之长安织屦以给方进】晩节称觞见伯仁【厚晋周顗字伯仁母李氏字络秀中兴时顗等并列显位尝冬至络秀举觞赐三子曰吾昔渡江跣足无所不谓尔等皆贵在吾目前】囘首悲凉便陈迹【次公王羲之兰亭记俛仰之间已为陈迹】凯风吹尽棘成薪【厚诗凯风自南吹彼棘薪注棘薪其成就者】
　　姚屯田挽词
　　京口年来耆旧衰【次公京口在润州姚屯田必润州人也钦夫晋习凿齿着襄阳耆旧传】高人沦丧路人悲空闻韦叟一经在【援前汉韦贤其子成皆以明经厯位丞相齐鲁谚云遗子黄金满籯不如教子一经】不见恬侯万石时【縯前汉石奋子庆諡曰恬侯景帝时石君及四子皆二千石人号奋为万石君】贫病只知为善乐【縯后汉东平王苍对明帝曰为善最乐】逍遥却恨弃官迟七年一别真如梦犹记萧然瘦鹤姿
　　哭欧公孤山僧惠思示小诗次韵【熈宁九年壬子作邦衡杭州图经云孤山去钱塘治四里】
　　故人已为土【次公庄子上见光而下为土】衰鬓亦惊秋犹喜孤山下相逢説旧游
　　吊天竺海月辨师三首
　　欲寻遗迹彊沾裳本自无生可得亡【縯张湛列子注云本自无生故曰不死】今夜生公讲堂月满庭依旧冷如霜【厚刘禹钖诗生公説法鬼神聴身后空堂夜不扄髙坐寂寥尘漠漠一方明月可中亭】
　　生死犹如臂屈伸情钟我辈一酸辛【縯王衍尝丧幼子山简吊之悲不自胜简曰懐抱中物何至此衍曰太上忘情最下不及情情之所钟正在我辈】乐天不是蓬莱客【援白乐天诗云海山不是吾归处归则须归兠率天】慿仗西方作主人【厚乐天又与果上人诀别诗云不须惆怅从师去先请西方作主人】
　　欲访浮云起灭因【厚维摩诘言是身如浮云须臾便灭】无縁却见梦中身安心好住王文度【縯王坦之初与沙门竺法师甚厚每共论幽明报应便要先死者当报其事后法师来云贫道已死罪福皆不虚惟当勤修道徳以升济幽明耳言讫不见】此理何须更问人
　　孔长源挽词二首
　　少年才气冠当时晚节孤风益自竒君胜宜为夫子后【縯唐孔戡字君胜夫子三十八世孙见韩退之与作墓志】林宗不愧蔡邕碑【厚世説蔡伯喈为郭林宗作碑颂谓卢子干曰吾与冇道作碑颂独无愧】南荒尚记诛元恶东越谁能事细儿【次公尚书元恶大憝退之诗鲁连细儿黠】耆旧如今几人在为吾无憾为时悲
　　小堰门头柳系舩【尭祖小堰门杭州门也按图经在仁和县一十三里】吴山堂上月侵筵【尭祖即有美堂也】潮声半夜千岩响诗句明朝万口传【长源自越过杭夜饮有美堂上聨句长源曰天目逺随双鳯落海门遥蹙两潮趋一坐称善】岂意日斜庚子后【援贾谊鵩赋曰单阏之嵗四月孟夏庚子日斜鵩集于舎】忽惊嵗在巳辰年【縯郑梦孔子告之曰起起今年嵗在辰明年嵗在已既寤以防合之曰辰为龙已为蛇嵗至龙蛇贤人嗟知命当终矣】佳城一闭无穷事【縯滕公夏侯婴常驾至东都门马悲鸣踣地得石椁有字曰佳城郁郁三千年见白日吁嗟滕公居此室】南望题诗泪洒浅
　　余主簿母挽词
　　闺庭兰玉照乡闾【縯谢传曰叔父安尝曰子弟亦何豫人事而正欲使其佳曰如芝兰玉树欲使生于堦庭尔】自昔虽贫乐有余岂独家人在中餽【縯易家人无攸遂在中餽】却因麟趾识闗雎【縯麟之趾闗雎之应也】云軿忽巳归仙府乔木依然拥旧庐忍把还乡千斛泪一时洒向老莱裾【厚老莱子事父母孝年七十而衣防于父母前】
　　张文裕挽词【尧卿名防】
　　高才本出朝廷右【次公前汉晁错对防汉庭臣无出其右遂为第一】能事方推徳业余每见便闻曹植句【次公曹子建善诗且有七步之敏钟嵘尝评其诗曰植诗原出于国风其气骨髙竒词采华茂情兼雅怨体备文质真超逸今古卓尔不羣师魏陈思王植字子建年十嵗余诵读诗论及词赋数十万言善属文太祖尝视其文曰汝倩人耶跪曰言出为论下笔成章顾当面试柰何倩人】至今传寳魏华书【次公魏华河南人善书其字如禇河南而用笔开涧有豆卢公神道碑见于世倬华王徽之外孙善草书】济南名士新凋丧【縯杜诗海内此亭古济南名士多】劒外生祠已洁除欲寄西风两行泪依然乔木郑公庐【厚北海相孔融过密县为郑特立一乡曰郑公乡】
　　同年王仲甫挽词
　　先帝亲收十五人【尭卿仁宗天圣七年诏复制科八年得何咏富弼景祐元年得呉育苏绅张方平其后得余靖林亿鲁宗道尹洙田况王中甫钱易纯老二父子公与子由共十五人】四方争看击鹏鹍如君才业真堪用顾我衰迟不足论出处升沉十年后死生契濶防人存【子仁诗曰死生契濶与子成説任杜诗他时一笑后今日防人存】他时京口寻遗迹宿草犹应有泪痕【仁宗朝贤良十五人今惟富郑公张宣徽钱纯老及余与舎弟在尔縯礼曰朋友之墓有宿草而不哭焉】
　　苏潜圣挽词【尭卿潜圣名泳成都新繁人庆厯二年杨寘榜登第尝知干州又知卭州以职方郎中致仕年六十余卒有三子其中子名槩年十八嘉祐四年刘晖榜登第终著作郎】
　　妙龄驰誉百夫雄【子仁诗黄鸟百夫之特师文选王仲宣诗生为百夫雄死为壮士规】晚节忘懐大隐中【縯大隠隠朝市小隐隐山林】悃愊无华真汉吏【厚后汉章帝诏曰安静之吏悃愊无华】文章尔雅称吾宗【援公孙言臣谨按诏书律令下者文章尔雅训词深厚】趋时肯负平生志有子还应不死同惟我闲思十年事数行老泪寄西风
　　京师哭任遵圣【尭卿名孜字遵圣尝为寺丞卒于京师】
　　十年不还乡儿女日夜长岂惟催老大渐复成凋丧每闻耆旧亡涕声辄放老任况竒逸先子推辈行文章少得誉诗语尤清壮【厚晋阮籍传帝让九锡公卿将劝进使籍为其词词甚清壮为世所重倬陆士衡文赋铭博约而温润箴顿挫而清壮】吏能复所长谈笑万夫上自喜作剧县【縯袁甫尝诣何勗自言能为剧县勗问惟欲宰县不知台阁何也甫曰人各有能与不能】偏工破豪党奋髯走猾吏【援前汉朱博传新视事掾吏皆移病卧博问其故奋髯抵几曰齐儿欲以此为风俗也】嚼齿对奸将【次公唐张巡守睢阳裂眦血面齧齿皆碎】哀哉命不偶每以才得谤竟使落穷山青衫就黄壤宦游久不乐江海永相望退耕本就君时节相劳饷【师前汉杨恽曰嵗时伏腊斗酒相劳】此懐今不遂归见累累【次公丁令威何不学仙冢累累】望哭国西门【縯谢安既死甥羊昙至西州门恸哭而去】落日衔千嶂平生惟一子抱负珠在掌【尭卿杜子美寄汉中王戏其新诞子诗掌中贪见一珠新】见之龆齓中已有食牛量【厚尸子言虎豹之子虽未成文巳有食牛之气】他年如入洛生死一相访【师韩愈岳阳楼别窦司直诗行当挂其冠生死君一访】惟有王濬冲心知中散状【縯嵇绍中散大夫康之子也绍始入洛或谓王戎曰昨于稠人中始见嵇绍昂昂如野鹤之在鸡羣戎曰君复未见其父尔濬冲戎字】
　　哭刁景纯【尧卿名约字景纯天圣二年登进士第】
　　读书想前辈每恨生不早纷纷少年埸犹得见此老此老如松栢不受雪霜槁直従毫末中自养到合抱【縯老子曰合抱之木生于毫末】宏材乏近用【厚后汉范之言曰器博者无近用道长者其功逺】千嵗自枯倒文章逾正始【縯正始魏齐王年号时何晏以才秀知名好庄老言作道徳论及诸文赋数十篇王弼好论儒道词才辨逸文词不如晏天下翕然宗之由是名理之学盛衍厚晋卫玠传与王敦相见敦谓谢鲲曰昔王辅嗣吐金声于中朝此子复玉振于江表微言之绪絶而复续不意永嘉之末复闻正始之音】风节贯华皓平生为人耳自为薄如缟是非虽难齐反覆看愈好前年旅吴越把酒庆夀考扣门无晨夜百过迹未扫但知从徳公未省厌丘嫂【援汉髙祖微时与客过其丘嫂食嫂厌叔与客俱来阳为羮尽轹釜巳而视釡有由是怨嫂】别时公八十后防知难保昨日故人书连年丧翁媪【景纯妻先亡】伤心范桥水漾漾舞寒藻华堂不见人瘦马空恋皁我欲江东去瓠樽酌行潦【师左氏潢污行潦之水可荐于鬼神】镜湖无贺监恸哭稽山道【縯贺知章请为道士上赐镜湖一曲李诗嵇山无贺老却棹酒船回】忍见万松冈荒池没秋草
　　吊李台卿【并序】
　　李台卿字明仲庐州人貌陋甚性介不羣而博学彊记罕见其比好左氏有史学考正同异多所发明知天文律厯千嵗之日可坐数也轼谪居黄州台卿为麻城主簿始识之既罢居于庐而曹光州寅甫以书报其亡台卿光州之妻党也
　　我初未识君人以君为笑垂头老鹳鹤【縯唐史裴寛传韦诜有女择所宜归见裴寛而悦之许妻以女归语妻曰常求佳壻今得矣明日集其族使观之时寛衣碧瘠而长既入族人皆笑呼为碧鹳雀】烟雨霾七窍【次公庄子之言混沌日人皆有七窍子独无有】弊衣来过我危坐若持钓【次公管子弟子职曰危坐向师又庄子钓于濮水楚王使大夫二人往见焉庄子持竿不顾】禇裒半面新【厚禇裒有器识庾亮大防州府人士孟嘉坐次甚逺裒问亮闻江州有孟嘉其人何在亮曰在坐卿但自覔裒厯观指嘉谓亮曰此君小异将无是乎亮欣然而笑喜裒得嘉竒嘉为裒所得乃益器焉次公后汉应奉见造车匠门间半面他日路逢而识之】鬷一语妙【援晋叔向适郑鬷恶欲观叔向从事之收器者而往立于堂下一言而善叔向将饮酒闻之曰必鬷明也下执其手以上曰子若无言吾防失子矣】徐徐涉其澜极望不得徼却观元妩媚【縯唐太宗曰人言魏徴举动疎慢我但见其妩媚尔】士固难轻料【次公史记范雎传侯嬴曰人固未易知知人亦未易】看书眼如月罅隙靡不照我老多遗亡【倬南史刘杳字士深博综羣书沈约任昉以下毎有遗忘皆访问焉】得君如再少纵横通杂蓺甚博且知要所恨言无文【子仁孔子曰言之不文行之不逺】至老幽不耀其生世莫识已死谁复吊作诗遗故人庶免俗子谯
　　曹既见和复次其韵
