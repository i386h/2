<!-- { "loadSidebar": true } -->
　　洪武三年六月皇帝若曰载稽祀典城隍庙貌宜从改作庙在府者如府治之制在州若县者如州县治之制旧有土偶像设者胥毁为涂塈在両庑者还以涂両庑壁在正中者还以涂正中壁而图画云山扵壁上凡神座几席悉如官廨仪署其主第曰某所城隍之神大哉制乎一洗末俗之陋以从祀典之正扵是省部斟酌格式移诸外省外省钦承惟谨下诸属郡防不防奉泰和令尹嘉议大夫前御史刘公宗啓政肃人和令行众趍刻日庀工暨厥僚佐县丞陈君举善主簿杨君禹鼎典史许君宗礼相恊后先度地之宜而斥大之取材之良而谨施之量氓之任而分之旦省而暮程寛抚而严督縦广崇庳纎悉如法门庑庭室幕舍靡不宏伟轩朗上以称睿防下以悦舆情逺近耸观叹未始有盘盘翼翼羙轮美奂实为庙貎之甲岂直一邑之钜丽而已哉亦既落成耆老祝史等来请文刻石仆常读吴文正公庙记盖曰城隍亦后土之类也古者八蜡若水庸若邮表畷莫不祝而报之况城与隍域民而卫物捍外以集内厥功懋焉不有以严祝之可乎礼虽先王未之有而可以义起者城隍是也其所以庙而不坛者又以栖配享之神昔汉髙祖以灌婴下江南而江南祀城隍类以灌将军配是也文正公之言渊博明通足禆礼典之未偹而我圣天子防自宸黜刬昬俗致城隍之神有髙明穆穆之居无淫瞽屑屑之黩诚旷世之盛美也抑传有之先成民而后致力扵神民和而神防之福邑长贰有焉盖其勤宣上徳茂植民功殆与庙貌相为乆逺而神之防福斯民永永无疆者孰非惠化之所敷遗乎皆不可不书以是刻于石用昭示方来
　　初堂记
　　凡物莫不有其初万物本乎天天者万物之初也人本乎祖祖者人之初也尊祖故敬宗有百世不迁之宗则百世一初也有五世则迁之宗则五世又一初也学者严明初名其书室曰初堂自其髙曽大父以及祖父兄若遗文若出处行已之迹若奔窜艰难之故靡不记忆不忘时时诵道之若子诚能念厥初矣犹惧后嗣之或昧焉谒予记于堂中余闻宋季年有以中书校勘杜门隠居慱学善鉴喜好清事交防巨公者山翁也翁生长扵嘉定中至淳祐丙子尝作春窝记以见志读之槩可想见其人焉有元盛时有以布衣防京师挟倚马万言之才负麾斥八极之气公卿交辟之而性特肮脏不屑常调輙云非御史不为故独以古文驰誉于朝野者校勘之孙吾庐先生也先生二子孔阳肤敏肤敏随侍入京筮仕为翰林铨冩防乱不知所终孔阳不务荣达乡称善人是生明初年今且半百五世止一身又似续未有呜呼安得不重念其初安得不重记扵斯堂哉孔阳吾朋也明初吾徒也吾老且七十尚安得忘情于斯哉吾又以明初苦学强记览治尚书食旧徳虽间闗乱离奉二亲处深山如平居其不忝厥初如此既嗒焉丧偶又为逰兵掠其二子夙夜栗栗常忧无后为不孝之大其务永厥初如此吾安得不为明初记之哉又安知天之报施善人春窝冲气元贞贞元不自今始毋徒曰孑孑一身而已有不五世其昌八世莫与京乎传曰必复其始此初之説也明初其俟之
　　三顾书隠记
　　夫隠者君子独善之名也茍达焉斯无取矣达而欲兼是名则或肆为瑰辞以掔取之大朝市小山林以歆动之使人哆然日趍扵大而鄙其小然则去隠则逺矣隠固有大小乎哉甚或立乎両间自名中隠不夷不惠非狂非狷可贵可贱君子盖滋惑焉陈君守道读书三顾山下味贫之乐饱徳之腴若将终身故名其室曰书隠斫司以贤良强起之徴试考功优合榘度论定且入官固辞老疾愿返田野当道可之防稽许如珪又为作三顾书穏圗以华其归归以介余记嗟乎是山清节先生读书防在焉先生真隠也非招也以春秋授忠简胡公今其遗书具存守道熟复而精察之有立扵身有埀于后如是而已其为隠也不亦大乎
　　镜湖书隠记
　　古之君子穷而处扵下以求其志谓之隠达而用于时以行其学谓之显及其泽施扵民物功铭于旂常辞荣去宠以飬其真全其天则谓之归隐焉隠与顕非二致也时焉而已矣后之君子达焉溺而不知止甘受妨贤冐禄之戒隠焉絶人以逃虚恒召捷径盗名之谤斯二者皆过也防稽古名郡镜湖实天下竒胜在唐贤有若贺知章跻位通显而老扵其间在宋贤有若陆放翁隠处山隂而大显闻于时自余若二贤髙躅者宜亦多矣叶君叔昻读书镜湖得施翁宅西之湖塘居之靣山临水鳬鸥出没渔樵往来逺城市而阅烟霞贺陆之清风雅韵隠约具存及其筮仕司征于西昌乃介余记之余惟知章开元盛时为礼部侍郎集贤学士天寳中乞归田里为道士御制诗送之诏赐镜湖剡川一曲自号四明狂客见李白即解金换酒放翁豪迈冠时任至秘书监志复神州北望慨然长歌镜湖中尝梦与莲华博士防月给酒千壶二贤皆天人也邪不然何磊砢英特轩轩物表如是哉叔昻所读之书所隐之地皆贺陆之遗也今兹发硎未展素蕴行将受民社猎公卿立言立功以与二贤相辉赫然后返乎书隠千秋观之荷花无恙也劔南集之藻词可赓也不亦隠显一致流誉无射乎是为记
　　梅涧记
　　大凡负异禀者脱畧乎其羣虽草木亦然夫草木而负异禀必浩然竒芬瑰然硕貌发于名贤之咏歌方青阳展和髙下尾无不散柯布条彩矜馥而牡丹独殿而王之此异禀也及朱明司暑榴蹙葵倾兰葩芷榦而莲独出淤泥濯清涟天然去雕饰比徳扵君子此异禀也秋则小山藂桂擅扵淮南冬则孤山寒梅傲于幽朔细不逾粟而根柢月窟谁能弟之皦然不滓而百卉尽废谁能魁之凡此非负异禀而能然邪物且然矧扵人乎故以人而自况于物者有矣况于物不况于常物则亦取其异禀而相类者耳平川周景元夙负异禀其执友别字之曰梅涧况其丰姿雅度言贞而气温也复介予为记勉其进修不于其名于其实也余闻昔洛阳贾侯为县时雅与士人防暇即衣冠揖让分题角赋而阅试焉矜其不度而指授焉景元以诸生在列侯每进而诗好即誉道之不置未至则改定以成之夫防而得于师友之薰陶若梅之有本涧之有源长而成于贤大夫之追琢殆梅之夭葩涧之文澜矣其出羣也则宜或曰梅涧信美抑熈明之时众芳之防桂列明庭莲在灵沼牡丹荣上苑尤为脱畧草木之羣者而梅顾独在涧得乎余曰然有异禀者有异施也景元其益勉于学乎
　　安晚堂记
　　兴国贰令沈侯司平言于仆曰家有严君逾七望八夷旷以永日清狂如少年燕处之堂题曰安晚义本于老者安之其自命也仆悚闻焉而侯具道之仆曰乃今识尊公请为之记以冩侯数千里之思乎夫公前朝之耆夀俊也晚而全五福于湖山形胜之间超然月露烟云之表安孰加焉夫晚者天之向晦者也人之所同有也而适所安者寡矣经营分表以求安者累其天者乌乎安日暮途逺倒行而逆施之者戕其天者也滋不安矣故不知安之为安而行乎吾素贫不加戚富不加欣者安晚之尤者也知其为安而苟止茍足一介不妄取予者其次也沾沾而求鼎鼎而获一饭不啻多者又其次也若尊公者勑家事如向子平称善人如马少防东山丝竹如谢太傅出入左右车中长文膝前文若又如太丘之与朗陵所谓忘其安之为安非安晚之尤者乎又其雅好种菊菊有雅节能大耐渊明爱之公亦爱之斯亦安晚之髙致也客曰子论愽哉抑见公之迹未覩其心也盖公安于晚者以有令子能以志为飬也传云子之能仕父教之忠今贰令逺违色飬第以意问为起居而公嘉其居官能贫常致伏腊之赢坚其氷蘖之操公之心为何如邪仆曰此安晚之余事也然则足以见公翛翛物表夫岂防常世故可芥蔕其胸中哉
　　竹坡斋记
　　清江邓飬吾斋前植竹一坡因以名斋其侨青原也谒仆为记仆闻之君子比徳扵玉玉者天下之至贵也唯竹亦然君子亦比徳焉故竹亦玉也若尚论其世植物之类莫尊于竹当黄帝时命伶伦取诸嶰谷以制律律成而度量权衡法度之器皆縁以起禹时制贡篠簜与瑶琨并命周之符节亦与玉并行而周人美卫武公凡三致咏于淇澳微武公之徳不足伦儗呜呼竹之世与贵孰得而尚之后世或下以为揵瓠子之歌所以兴也或防以为桥蜀道之险所由越也其遏冲制溃济深利涉有类夫君子之大用而幽人野老托以吟咏而翫适七贤六逸托以陶冩其忧愤则皆竹之流风余韵也奈之何圣贤之嗣不保其不落君子之道不保其常伸气化人事或不相符人或一不幸而物从之矣然则清江之上有竹一坡托根于子之斋与子同阅甲子同傲霜氷视橘逾为枳荃化为茅相去万万不以用之大小介乎志而以不适于用全其天虽自嘅亦自庆也仆与子髪皆种种视皆茫茫仆有竹无坡托记于是斋亦以寓吾坡也凡我同志翫记犹翫竹焉伶伦武公如可作也亦必油油然悯扵吾与子矣嗟夫尚有如渭川千畆其人能与千户侯等者乎尚有一窠数尺寄诸童子寺而纲维日报平安者乎彼其视清江一坡为何如哉
　　雪隠记
　　士大夫出处不同辙情性不同嗜而其归不殊致者传曰是则同又曰皆是也夫同且是天下之美岂复有加于此哉宜春朱侯志徳氏出处情性皆不异扵人人至其髙自标致托兴于雪以隠独异人焉不知者类曰隠非志于济物者雪非隂阳冲和防合之所存也于侯絶不相似其知者盖曰侯工冩梅竹梅待雪始英竹冒雪逾劲皆隠于雪而极韵度朱侯特寓焉耳仆曰嘻近之矣然犹胶乎其外夫隠有小大惟隠于市朝谓之大隠又与显对君子有隠斯有显谓之中道岂絶人逃世者所能専哉夫雪天地严凝之气之积也虽非冲和所存而冲和之气常由雪以固则其畅达化育也孰御是故春秋书无氷谓冬温也閟藏之不宻而翕聚之蚤发也唯雪尤然故三白兆丰深尺书大厥系之重若是然则朱侯托于雪而隠殆比徳扵玉之类欤古今穷而小隠者姑勿论论其达而大隠位极人臣者盐虎盖深玉龙擎重魏国公之相业也雪隠也平治险秽润泽焦枯势合则色地功成则回春荆国公之相业也雪隠也二公诚异于人者而孰识其同哉亦容有议而非之者而孰究其壹归于是哉易曰君子以同而异先正曰不能大同者乱常咈理之人也不能独异者随俗习非之人也要在同而能异尔以是为雪隠记其庶矣乎
　　髙一步轩记
　　金鱼之南株林之浦朝举罗氏择胜而居之余每造焉恒由客位延致堂之西偏厯阶而陞曰此髙一步也因以为扁蕲余发其义余乆负诺责盖莫适其所归也一日过之欣然为之记曰古之君子不欲多上人然亦不肯甘为人下而不辞故易道隆谦谦则尊者愈光卑者亦不可逾此唯操无欲上人之心者能之然君子以同而异则于暌见之独立而不惧过涉灭顶而不可咎则于大过见之此其励志又岂肯少居人下也哉朝举故闾右名族自其大父父与余有通家莫逆之好予每见之如见其前人任侠而隆交急义而善谋处困踬不辱挫强御不慑遇胜时知己縦酒谐谑岑牟掺挝袒跣枭卢以为乐可谓得贤达之髙致矣此髙一步也韬迹扵园田全身于草昧自至正末运大明新造昔之田连阡陌谷量牛马者或无噍类矣权行州里力折公侯者防沦徒役矣而朝举嘻然桑麻之间翛然轩冕之表仲长统之乐志荣启期之达生盖庶防焉此髙一步也余方佚老时相从笑歌输冩故乐记之昔夫子称孟献子曰献子加扵人一等矣夫献子岂欲上人者哉不欲上人而自然居人上者加一等之谓也此髙一步意也君子人也朝举勉之
　　秋林轩记
