<!-- { "loadSidebar": true } -->
　　邮使逺将亦可怜恠来瑟缩空流涎麻姑縦有丹砂术不作人间第一泉
　　池州酒色深而味甘且酽土人极重贵之余絶不喜饮
　　池州酒酽真如油重碧秾甘泻不流故人要我酒家去野夫自爱千金裘
　　荡口酒范氏华氏以鵞肫荡水醸絶如菉竹色而清防爽冽釂之凉风生齿咽间美而不酲南酒第一也余尝过其地醉者两日
　　波如竹色酒如波劝客仍倾翡翠螺縦醉欲抛抛不得教人无柰忆时何
　　顾氏三白酒出吴中大约用荡口法小变之盖取米白水白麯白也其味清而冽视荡口稍有力亦佳酒也
　　顾家酒如顾家妇玉映清心剧可怜嗣宗得醉縦须醉未许狼籍春风眠
　　靠壁清白酒出自家乡以草药醸成者斗米得三十瓯瓿置壁前一月后出之味极鲜冽甘美
　　酒母啾啾怨夜阑朝来玉液已堪搏黄鸡紫蟹仍肥美与汝相将保嵗寒
　　省坐无赖阅杂册花草禽鸟凡十六色各成一絶漫题其后
　　凌霄花
　　枝牵蔓转叶纷纷数朶蔫红学出羣盘石托根君莫笑只言身自致青云
　　金钱花
　　日落千缗散漫垂华清初浴太真儿请看师相城西邸应是河阳满县时
　　杨花
　　六代愁深金粉词一溪春涨麯尘丝柔条已是无拘管惭愧东风特地吹
　　薜荔
　　一片苍崕万古秋髙天翠色晩俱浮自从谢傅东山别未许交情到白头
　　萍
　　洞庭天濶月横斜浪打风惊自叹嗟少日风光君莫问至今情性似杨花
　　虞美人草
　　才听歌声舞不休楚宫犹记旧风流相逄莫奏乌骓曲肠断秋江万古愁
　　百舌
　　千廽睍睆复鸎丁不向东风自一鸣何似侬家卑脚鸟此生长技自呼名
　　山鸡
　　莫恠殷勤学鳯皇只因毛羽有文章驺虞已自新颁朔平虑于今复拜郎
　　鹊
　　早过长信报平安晩向昭阳效合欢天上只夸频送喜不知双翅落金丸
　　子规
　　络纬唤织朝从暮布谷催耕雨复晴汝道不如归去好可将耕织了平生
　　鹤
　　引吭长鸣动九霄丹砂冠顶白云翘自从名唤僊禽后鳅鳝吞声恨不消
　　白头翁
　　严霜种种映颠毛莫更嫌人赋老饕处处珍苞浑欲尽可辞罗网入蓬蒿
　　鹧鸪
　　西山罝网弥天去北极苍鹰掠地来日夜怨啼行不得雄心一片已成灰
　　燕
　　曽逐东风入紫防晩抛江海滞乌衣空夸万里封侯颔还傍人家门户飞
　　八哥
　　偶听春声墙外枝雕笼惆怅立多时分明细语传鹦鹉摠为聪明欲怨谁
　　啄木
　　空林长日自敲訇一扫千章蠧尽清闻道柏台乌更好不知何事但吞声

　　弇州四部稿卷四十九
　　钦定四库全书
　　弇州四部稿卷五十
　　明　王世贞　撰
　　诗部
　　七言絶句一百二十首
　　送张州守归蜀【中丞汝明弟也】
　　攀辕泪洒大河干把酒毋歌蜀道难倘遇贤兄京兆问秋霜不改恵文冠
　　其二
　　五马春风鬓尚忽闻平子赋归田吴江岂是无驯雉子午山头响杜鹃
　　其三
　　挂冠归去一身轻瑶草华阳洞里耕僊令只今多少在丹成凫鹤自来迎
　　其四
　　万里桥下水连天桥系东吴万里船应有旧时松菊在不妨杯酒傲霜天
　　寄明卿邵武四絶
　　樵岚山头云欲飞家家竹马樵川矶为道新年多气色樵阳太守拜恩归
　　其二
　　十年车马傍星霜不向僊池忆鳯皇髙阁只今题卧治恠来长孺薄淮阳【吴有郡阁扁曰卧治】
　　其三
　　蛾眉一向掩秋尘惭愧沾恩雨露新拭泪暗将残镜照玉顔还是旧时人
　　其四
　　海内居然七子名莫教踪迹拟王生莲花肯作干将色身在光明藏里行
　　松法师示防疾须陈米作粥侑以小诗
　　自是庵罗树下身现将防疾欲明真莫疑香积盂中米居士原来有胜因
　　郡城方戒严晓上人以疑被杖下狱作此慰之
　　岂有沙门蓄四兵空将四大施黄荆还他业后无余事身在四禅天下行
　　初夏屏居山亭与国手刘君对奕倦偶拈长庆集得一絶句云红旗破贼非吾事黄纸除书非我名唯共嵩阳刘处士围碁赌酒到天明时郡将以倭警出师而刘君姓与事有相合者因戏书赠之仍和二絶于后
　　角里先生无逺畧嵩阳处士有碁名若教兵法从君授指防安危分外明
　　其二
　　自从抛却军符后唯爱穷身不爱名敲到半枰心便懒夕阳闲坐小牎明
　　存没口号十六首
　　徐比部以言
　　屈指中朝请剑年主恩明白赐归田春来秦望山头好大有长安白日悬
　　汪中丞玉卿
　　晩日论交汪玉卿挥毫彷佛见西京沾沾白雪无前辈寂寂青云要主盟
　　梁比部公实
　　罗浮秋色妬归田南海精灵南斗悬遗藁一编王勃后恠来男子可无年
　　吴中丞峻伯
　　海岱秋风送逐臣尚留双泪染征轮自从金印能悬肘肯数人间不利人
　　俞宪使徳甫
　　一官才显复途穷白简无心也未公闻道豫章秋色里萧条归槖不禁风
　　张考功助甫
　　易水东头广栁车看君殊似鲁朱家只今无限穷心在羞澁双龙匣里花
　　魏济南顺甫
　　济上诸侯才且贤能将草及生传山人自爱名山好不爱区区一世怜
　　李亳州伯承
　　李生宦拙如潘岳健笔纵横卒未休晩得一城如斗大又教青绶在前头
　　张佥宪肖甫
　　蜀中男子张君嗣曽共燕山作酒徒今日独吟江水畔可能相为一愁无
　　卢山人少楩
　　十年城旦赭为衣仍向侯门骂坐归死去只知文苑字到来依旧识人稀
　　谢山人茂秦
　　黄河船畔曳裾人转眼东风万事新穷病布衣全似汝只残诗笔尚如神
　　徐宪使汝思
　　自抛符节请归耕腰下吴钩解不平忍死为名频见嘱不知田叟乆逃名
　　刘中丞子成
　　使君投笔走风尘一战黄金自绕身今日汉隂烟色里可无翻羡灌园人
　　张太仆有功
　　再厌承明鬓未苍翩翩浊世有张郎生前无地容他酒一死翻然侠骨香
　　许长史殿卿
　　梁园朝暮拥笙歌犹有音情问薜萝口嘱去人无别语不多饮酒读维摩
　　顾山人季狂
　　十劳鳞羽访空山莫恠裁书九不还布防遮头腰挂网可堪名姓到人间
　　赠淮阳中丞王公子虞入户部六絶
　　千防飞粟接天流淮海长鲸一夕收纳取伏波金印去只教单拜富民侯
　　其二
　　桃花李花互争新栁叶栁枝俱路尘唯有苍虬自霄汉不关霜雪不关春
　　其三
　　吴侬赛社乞年丰更有丰年喜报侬吴郡旧时贤太守玺书新入大司农
　　其四
　　维阳佳丽古时名桐柏江清到底清赠取中丞压载石莫教青雀避风尘
　　其五
　　青天秀出南岷山万古长留白雪闲闻道山头山色改欲施霖雨遍人间
　　其六
　　曽劳尺素访青萝囘首风尘感慨多任是司空能气不将孤劒傍星河
　　赠别吴子充
　　布防犹带楚云寒樽酒相逄桂未残明发又为千里别故乡今日是桑干
　　戏赠华甥起龙
　　新郎玉润眼中稀五日严程便促归若使异时驱传过肯教囘马款柴扉
　　其二
　　莫将公礼恼田家才得三杯防已斜任尔文章能似舅酒狂随分减些些
　　小只园六絶
　　隆福寺西新种竹啸雨萦烟防万条野夫昼玩兴未已夜半来眠竹畔桥
　　其二
　　茅斋雨过秋云鲜一饱匡牀自在眠不用经行与檀施生来元是辟支禅
　　其三
　　藏经阁前四青松白云顶宿根苔封自怜霜雪尝应徧依旧空山作卧龙
　　其四
　　緑杨斜馆麯尘丝也解将情供别离欲识此中无染处白莲花在放生池
　　其五
　　夹浦芙蓉相映红拒霜黄菊又丛丛总为穷秋费妆防春来色相已成空
　　其六
　　清晨手写一函经舍利毫端已似星但使有僧能过诵不妨鱼鸟共来听
　　夜雨
　　酒力初消梦未成空阶滴雨到天明不须身在阳关外白髪应添四五茎
　　题陆山人募縁诗巻
　　人间岂少嘉賔在惆怅谁营剡下资何似只携诗巻去五湖烟雨伴鸱夷
　　调郭山人
　　囘首苍黄劒色分中原豪杰正思君自从追取青鞋去且向吴山领白云
　　题邵将军海上战功图
　　吴钩欲截海天流防奏明光凯未收何事白茅能夜发一言先拜富民侯
　　戏为舍弟题竹赠王生
　　阿猷到处徧寻汝为许相将保嵗寒最是潇湘一水外乍晴乍雨耐人看
　　赠玉庵上人
　　少日经行晩坐禅曽教舌本吐青莲而今一字无寻处饱饭松风任意眠
　　山人戏为三空禅师云过去未来何劳子空子能空一切见在乎师无荅山人代曰檀越饥否且吃午斋去
　　谁云见在本来空门外犹青万古峰荠菜乍香藜饭熟留君且受午时供
　　慰伴松上人疾
　　长松叶底一绳牀瘦影凌兢额渐霜抛却此身谁受病不劳三界访医王
　　陈生作大字用布帛随手为之此法出江南李后主号撮襟书生不知也
　　新裁犊鼻似相如只合临池兴有余年少莫谈惊座事防人能爱撮襟书
　　病卧池亭丙夜起坐即景有感
　　昼卧虚堂夜起行朦胧斜月透疎櫺无端借得东隣水一曲江州诉到明
　　其二
　　一沟流月碧潺潺翠竹苍梧相对闲枕簟乍凉人似玉可怜无梦到巫山
　　为秋野题画
　　飘尽江头芦荻花疎疎黄叶见人家由他庾信能萧瑟社酒鸡豚乐未涯
　　泸州苏丈由夕拜谪丞吴江来署昆篆方着政声与余一见杯酒平生即席有黄陂新命因成六絶句奉壮行色情见乎辞
　　才闻吴曲奏云和忽倚征防唱楚歌两地春风试商畧吴江争似楚江多
　　其二
　　僊籍虽通未便收苏家旧例是黄州金莲一夜春风引还向钧天梦里游
　　其三
　　百徧行杯到手空酒阑风雅自争雄前身敢道王摩诘天下文章小许公
　　其四
　　欲将何物赠神君缥峯头一片云行过齐安倘为雨却来秋雁好相闻
　　其五
　　萧郎到处共僊班娄水风烟一楫间最是方城分掌握行春同上鳯皇山
　　其六
　　与君相见即相怜曽傍扬雄守太千叠白云千丈雪不知何处是西川
　　史恭甫玉虚僊院
　　雕甍直上紫云端玉砌依稀太乙坛元是柏梁供奉客山中亦自领祠官
　　李程二生皆国手也同入张公洞视僊人局戏赠一絶
　　还携国手出人间洞里云封玉局闲却道僊家无嵗月误他樵斧烂春山
　　出玉女潭逄一鹤甚秀而健啄李生与之闘不胜戏作
　　缑山明月听叅差一曲才终到鳯池自是王家真騕防恠来凡骨不教骑
　　善权寺遇秀才
　　葫芦酒暖急须倾踏遍青山不问名君自误听才子传当时别有一王生
　　出张公洞示沈道振
　　张公岭头无片云千竒万恠此间分丹青傥可形容处丘壑胸中也仗君
　　毘陵月夜张子歌
　　城头月出水曽光城外酒罏黄柏香贪听郎歌宛转任教风露湿衣裳
　　吴门别李时养二絶
　　君为北客向南征我是南人暂北行阳鸟欲辞春燕至那能不起故园情
　　其二
　　恠汝深杯百不辞夜央相对各凄其朱门酒肉应无限谁解将情向别离
　　鸟声
　　槐栁隂隂防帝城春衫载酒爱流莺自是愁人听作泪不关能唱两般声
　　其二
　　林间姑恶无他语只解将悲恼客眠他生未断无明尽子午山头作【去声】杜鹃
　　其三
