<!-- { "loadSidebar": true } -->
　　御史郭君秦之徽人也名庄字子庄以春秋举嘉靖辛酉乡试第三隆庆戊辰举进士改翰林院庶吉士庚午授山东道监察御史巡西城辛未按吴万厯癸酉按蜀丙子巡京营丁丑会大察管河南道事侍经筵监会试督吴中学较己卯以劳致衂血归归二年壬午三月十七日卒年五十三初君巡西城西城人惮之入吴吴豪右避匿有以私干者君不听一切以惠文法治之日吾安敢以私废三尺法而为人德入蜀会多盗君以计檄县道曰安可当吾在事而使盗炽为民患盗竟息蜀府以事请阁久之君为请得允王以千金为寿君却之曰吾岂以金故而为王役王益敬重君蜀故以赎锾佐秦塞然无定额君赠至万曰吾以锾资稇载而归者孰与衣食征戍又上书请祀禹劾罢一总兵一兵备副使又画议肃官箴讲水利度敌情清盐禁慎侵渔革奸弊详观教录中河南道主计天下吏君去留当人人心又郄诸计吏馈遗监会试获怀挟士置之法帘内外肃然吴士多贵人子弟又多为书闗说君再入吴奉功令惟谨诫毋入闗说者书又为令二一令书肆焚所市纎巧经义一令诸生为经义一归雅厚时经义以矫浮故争事纎巧而士气亦因之君重有慨焉故为令如此盖君为人伉直见世俗喔咿骪骳状心恶之与人谈国家大计侃侃罄底里间义形于色初为庶吉士馆师内江赵公厯城殷公以真秦人目君比为御史以面奏为庄皇帝注目以督学考最为今上褒嘉褒嘉语大都谓君督学执法为真御史下执秩籍记需显庸盖为天子执法在御史尤在督学御史君以御史执法推择督学执法为上褒嘉其性使然余故习君于朝今君嗣师曾状亦云而状又称君始自吴归与大父佥宪君卒会继自吴归与父封御史君卒会两塟祭如礼为君孝笃事季父立石舅刘继与周人之室助人之丧直人之寃为君厚读书精极子史二氏为文宗眉山与诗存若干巻为君学而苐以御史终可念也君家世华亭人宋绍兴间有执中者官枢宻使以言事切直忤蔡京籍为元佑党人斥居徽之同谷元末有帖木生典术守福守福生典术安安生典术政政生赠户部员外郎玑玑生四川按察佥事从道即佥宪君佥宪君生封御史继桓为君父配赠孺人刘氏以嘉靖庚寅　月　日生君封赠皆以君贵君配石氏继任氏子男五女三孙男四铭曰
　　人而无忝于秦御史而名之曰真庶几哉元佑党之后人

　　明段涉君墓志铭

　　隆万间执政有为苛政者吏亦争以苛应之独知涉县段君用寛治曰虐民以媚人吾不忍也已迁唐府审理不赴遂觧绶归故称涉君云涉君讳爱民字子仁别号恕庵生而聪颖年舞勺从世父经如辽阳就师受毛诗归同故大司马魏公学曾师事故丹陵令康君渭以文行相切磨久之嘉靖癸卯为督学使宜阳王公识拔为泾阳学髙弟子已又同大司马举丙午乡试时大司马以方严君以和欵为邑里重顾省试屡不第曰吾父厯艰辛教我今老矣吾与白首占毕宁及吾父存奉甘毳耳遂以隆庆戊辰谒选除城武知县阶承事郎会闻继母张讣归服阕起除郾城甫任疾作奏改休宁学教谕故事有疾令无改教者令以疾改教自君始无何复升彭县知县过家会次公微恙君在子舎难其行以次公严命不得已留其配王供菽水以二苍头之彭无何有岂弟声忽又闻次公讣乃仰而号曰天天吾为吾父而官乃今为官而不及含殓吾父乌用吾人子为天天遂奔归归而恸惫曲尽情礼甫阕起除涉县涉民悍吏玩君至忧形于色以慈和喣沫时剔宿蠧戒吏胥毋惊吾民鸡犬为民徳会有指谪君迁者故迁审理归且营莬裘会长男可成与其妇相继折遂日蹙蹙呻吟久之气竭以万厯丙戌二月十八日卒寿仅六十有四云君为人孝友又德厚大母朱年踰耋歌舞承欢惟命次公善饭继母焦善怒曲为色养如孺子嬉笑其前厚抚其弟德民化民教令为诸生累举亲族丧塟与乡人处虽微贱不异显贵间投壶弈棋必尽兴里中益以此多君初君学博士言俊爽旁及古文诗律人谓君立第第于乡不第于省官十年余不离令以免免又不寿总之以疾与丧故君闻讣呼天不置有以也人其如之何按状君先世万全人国初有伯政者占籍泾阳东里后有文宾文宾生佑佑生本本生惟玘以子经官留守经厯封如其官生五男子长即经为君所从如辽阳者次纶即君父次公配王氏以嘉靖癸未九月一日生君君六岁王氏卒以继母王氏抚乃成亦配王氏赠永宁知县鹏汉女生子男二长即可成儒士取余女次可大诸生取刘氏女二一适监主韩子顺一适评事雒于仁孙二凤章金章孙女一可大出金章为可成嗣以丙申十月卄一日归塟祖茔之坤而塟之前数月大司马亦卒君子于是乎重有慨铭曰
　　孔酌猛寛汉隆长者胡寛于邑中道时舎止或尼之人与天也又胡不愸年亦不假亦既孝友亦既潇洒是亦为政安论朝野土沃殖丰有嗣文雅亦学为裘步趋良冶我女君妇从一地下临文阁笔有泪盈把更感邻笛愬风并写东望君冡西望司马

　　明寿官胡公墓志铭

　　隆庆三年己巳七月十九日寿山胡公卒先是戊辰公伯子太学君桂梦公谓吾仲为阴府理吾少选亦从仲之官去太学君惊觉以其言言余余未之信也明年公果以疾不起余愕然异焉公仲先公三年卒讳汝安故长沙二千石也公故谨事神捐赀修葺诸庙宇诸庙宇多公扁又尝刋施真武垂训倡众修清谷桥延僧为汤施曹池凹侧又见人择茔地叹曰茔地善孰与心地善会屠牛跪作咆哮声輙易为耕作用比卒竟如梦异矣余与太学君善故以太学君状铭公公讳汝寛字仁甫号寿山美丰仪居常豪放不覊言笑怡怡如也初在塾即能属对已坐当户罢学就贾尝典市交无论里中即晋人多倚公卒之亡不得利以去里俗出粟收息类与母捋公减息之半以是逺近人困者又多仰给公又公间寛期约即有以田蓄质者固辞不取然当出粟偿者来不偿者亦来竟人人如其愿久之竟以此大其家故里中称数以济人饶积著者必曰胡某胡某云公既佐其仲学官长沙显耀矣然折节遇乡人乡人有争数得公居间而觧以公平直能不枉曲直也公性又孝友初母李夫人逝也公才垂髫即哀毁不食已极意事大理公为膝下驩比卒塟祭如礼事继母袁孔如事大理公云始公游姑苏梦宴宾侍其母李感泣而寤人以是卜公孝思时有为梦萱口号以咏者公兄弟四分制衣饰必先兄若弟寿官公及长沙公疾公为制药视食不遗余力既又抚其孤其后两家门户犹倚太学君盖公教云初公兄弟难子公三赴太和山代祈已各举子比析着以太学君诸子中独长争厚太学君产公曰桂小宗且诸子俱幼独安忍厚其长者竟不从议光禄马先生以闗西一夫称公又以孝敬慈爱扁公居盖重公云公即隠市贾然独喜儒故以太学君为儒即又自督太学君学又暇则阅古图书吟咏诗章对客谈古今事类儒者当岁时诸兄弟亲故相与称觞尽驩道故旧有白乐天风藩使髙其行荣以冠带时贺客阗门乃未几而公不起矣公疾革时太学君以方药进公輙麾之曰而忘而梦中语也今且其时矣即医之何为己第首太学兄弟前付以所彚持身保家书乃卒卒十四年太学君卒太学君余别有铭公上世故虹县人胜国时有干以武功为元功臣泰定间有大卿以贡为长乐丞值元兵变避地三原丞生天祥天祥生元亨元亨生邑庠生信信生乡耆善善生寿官鳌鳌生彦昭即大理公以长沙公贵封评事配李赠孺人继袁封孺人又继孔李生四男子长汝宁亦寿官公次即长沙公次公次汝宏公生正德五年十二月二十四日比卒得寿六十公配王氏邑大姓经女生二男子长太学君取袁氏周府典膳汝述女侧王氏周氏次林太医院医士取雒氏户部侍郎雒公子保徳吏目复亨女一女子适邑贡士孔有仁俱王出桂生一男子崇熤周出林生三男子崇辉取赵氏生员应芳女崇烺取袁氏吏目绩女崇炳幼三女子一许骋王锡印一许聘来临崇辉生二女子俱幼塟得日为万厯十一年五月九日墓离山坎向铭曰
　　为子而欢大理于家为弟而寛二千石于长沙信二千是从即不药奚嗟

　　胡伯子合塟墓志铭

　　太学胡伯子之为邑诸生也余与共笔砚久之余入官又久之繇诸生为太学生太学生亡何卒时万厯十一年闰二月十四日也伯子名桂字子芳别号肖山初受易华亭教谕贾君已卒业长沙太守胡君官舎太守君伯子仲父也子视伯子伯子亦父视太守君故伯子从太守君如长沙云嘉靖戊申督学使顾君行县入伯子诸生籍其后六应大比不第会太守君卒已又会其父寿官君卒两家门户率以伯子为主办时伯子亦厌薄博士家言曰我命业若此黄次公何如人哉犹然以赀进吾与敝精神呻占宁为次公耳于是入赀赴太学在太学所友尽天下士然因以习闻国家大计居常抵掌谭说余率有味乎其言之也又心计故敏慧即主办两家门户人亡不服其能两家臧获与所任人贾者又亡不惮伯子以伯子视太守君家如家又旁伺一切如烛照人不能欺也伯子既厌薄博士家言不为为古篆文甚工间搜集邑故实里中有构得伯子居间輙觧与人交无少长折节下之人以是多伯子谓伯子竟官竟不老一书生间乃卒卒之前一月始得子崇熤又前数年营寿官君塟兆卜得善地圹以石椁以栢志铭属余备矣且卒犹为其弟医士林口寿官君塟事与事母王抚子崇熤不置伯子疾盖以王疾侍卧起故即卒奚憾焉配袁氏故秦府典膳汝述女敏慧善为具奉寿官君与王数乳不育为伯子置媵王王不乳又为置周周乃乳崇熤贤矣先是伯子在都下以数乳不育问日者日者曰即乳即育又以禄问日者不应今果然岂非命哉夫以伯子才应大比不第不第矣而以赀上太学使假以年且拜官且以所谭说国家大计自见讵谢黄次公下第仅仅主办两家门户居间里中以古篆文名也命使然耳寿官君塟矣有崇熤谓伯子在可也袁孺人信贤然非伯子刑于能一姬不乳复一姬进哉伯子生嘉靖十三年闰二月卄八日比卒年得寿五十袁孺人生嘉靖十年四月九日卒万厯十年正月十九日得寿五十有二子一即崇熤孙琏举人玮珽管塟与寿官君同日铭曰
　　孰外则璞孰中则玉玉而终以璞人乎天也璞而嗣则玉天乎人也

　　明梁母周孺人墓志铭

