<!-- { "loadSidebar": true } -->
　　商周之王尝称其前人与我先王胥及逸勤服劳王室其见铭书者以励其后则曰厥有成绩纪于大常今命尔予翼作股肱心膂缵乃旧服无忝祖考其言从享者以励其后则曰世选尔劳予不掩尔善兹予大享于先王尔祖其从与享之然则六功之后有能出力以就功名以卫王室兹实有激焉梁之修之唐之韦挺见祫于十月遂以大烝附防于五载四时之烝三年之禘皆弗与焉自是功臣之食疎矣唐配于祫其疎之也无恩汉坐于庭其轻之也无礼
　　王俟民而尊国俟民而固事俟民而立治俟民而成战俟民而克六功之建所归不同而民实有力焉然则凡颁赏地安可取其中上之地而厉民以瘠恶哉是故上地食者三之二其民可用者家三人中地食者半其民可用者二家五人则以任民下地食者三之一其民可用者家二人可以赏功
　　近郊圭田在焉逺郊二十而三赏田在焉甸稍县都无过十二采地在焉卿以下必有圭田圭田五十畆余夫二十五畆则卿以下食其半矣士有士田矣又有稍食卿以下有采地矣又有圭田则亦何事于赏地哉先王以为不赏无以进功则三之一食得于常禄之外何歉于下地哉然而三等之地一夫一妇受田百畆赏地之赋二十而三不亦异乎盖颁于六功则赋自六功而上矣非八家所助焉
　　先王以徳报之则有三之一食以义取之则有二十而三之税地之所受已次乎中等之家国之所取已重乎近郊之税可以已矣则夫加田无国正也不亦宜乎征之正之归诸受田之家而已加田无国正也不为过优以其有三之一食不为过薄以其有圭田采邑
　　五等之封或食者半或食者三之一或四之一其不食者山川之余则食附庸焉然而赏地三之一食则以美恶之地而差之封建之地其食之者三之一则以尊卑之爵多寡之禄差之
　　先王赏六功之臣则内有六乡之地禄五等之君则外有三等之土其地与民足以共贡赋备役作賔客祭祀之用称其作徳而已是故王朝之臣列土之君位不期骄禄不期侈去骄以恭去侈以俭无以徼幸作伪而为淫恣者先王之赏不亦仁乎汉兴初定髙祖论功行赏裂土而与之镇服新造之天下以功而侯百有余人王者八国其始大侯不过万家小者五六百户及其民归户息大侯或至四万户者小者倍焉汉莫之制子孙骄佚淫嬖大者不庭小者不轨其赏实资之齐兼五侯之地鲁卫之封各四百里自非太公之功鲁卫之亲且有盛徳不以赐焉然而周之制内则有六乡之地以进六功外有三等之土以封四国安得而不议哉
　　疠疾之作或感四时之邪气或自养之失素问曰夏伤暑其病在秋为痎疟秋伤湿其病在冬为咳此自养之失月令曰孟秋行夏令则民多疟疾此感四时之邪气先王之于时气不能使之无邪而有以裁成之不能使万民无疠疾而有以养之疾疡之医所以养万民之疾为之礼义之政所以裁成其时气而又为之膳膏齐和使尝放焉所以维持其五脏六腑仁民之政也医师嵗终则稽其医事以制其食故疾医死终则各书其所以而入于医师
　　瘇肠溃疡内作之疾也金疡折疡外作之疾也古之治病移精变气祝由而已移精变气自内治之故不假毒药祝由自外治之故不假针砭后世淳朴散懐易为邪气所乘是故先王养之治之备矣以神治之则有祝由以物治之则有毒药以人治之则有针砭按蹻愚众之流贼天理穷人欲而有是疾焉恃祝以去之则妄矣拘于鬼神者不可与言至徳恃祝以去之拘于鬼神者也取民有义而接我无礼以其所取有义而受之则失已于茍矣是可以豕交者也且自辱焉取民无义而接我有礼以其所取无义而却之则失已于介矣是蚓而后充其操者也且伤人焉圣人之于诸侯也恕其取民之无义取其接我之有礼交我之有道弗却而受之不失已于茍亦不失已于介不侮人亦不自辱
　　诸侯取其所有而过者也盗则取非其所有而已接我以礼交我以道犹弗受之受之适足以自污却之不足以侮人然而万章引诸侯之不义而与盗者比不亦甚乎
　　似丧其偶故能无对有偶而物我辨矣然而有齐物之道者不必丧其偶而后能齐之似丧其偶而已有偶而能齐之真齐物者也
　　如槁木则忘形如死灰则忘心有心故有形有形故有我有我故有物物我两立而是非好恶不可以胜计也齐物之道丧矣心如死灰子綦所以丧形形如槁木子綦所以丧我我且丧矣而彼乌能以长短小大计我哉道与我相为得丧者也
　　似鼻似口似耳似枅似圈似臼似洼似汚其形之不齐也激者謞者叱者吸者呌者譹者宎者咬者其声之不齐也若之何齐之哉勿观其形勿观其声而求其役此者则齐之耳形役于声声役于风风出于大块之噫气大块以其常无也故能役气而作其声气以其常虚也故能役形而受其声自气而观之众形众声之不齐也且可以为一况其噫气者邪
　　齐物者毋以形累心之虚毋以我累道之无自道而观之万物一府矣何大何小何是何非
　　大木百围之穴窍以风而虚以风而满以风而鸣以风而嘿而风以大块而济以大块而起风能役乎众窍者也声之动静且不能自有之况众窍之虚实乎犹有待乎风则累于形者其去道逺矣为大块者无实无虚以其无形无鸣无嘿以其无声故能役气而感其形










　　演山集巻五十六
　　钦定四库全书
　　演山集巻五十七　　　　宋　黄裳　撰
　　杂説
　　人籁自人之气而声生地籁自大块之噫气而声生地籁之形声虽不能使其自巳而齐之然而比人籁则自然耳故顔成子防闻人籁而未闻地籁闻地籁而未闻天籁吹万不同使其自巳则不同之万乌能与吾辨哉然而吹万不同本为天籁而人籁地籁则其末耳其末有声会归于太虚其天籁欤
　　人性之善充之足以保四海不充之不足以事父母先王引而充之虑其不充而害其本也故贵贵为其近于君也贵老为其近于亲也敬长为其近于兄也慈幼为其近于子也
　　商人作誓而民始畔周人作会而民始疑然而盟誓果非先王之事乎先王以辅徳信者也后世徳信废而盟誓独行于天下此民所以畔
　　失其义陈其数祝史之事也后世之言礼者犹陈其数焉
　　有徳此有人有人此有土有土此有财有财此有用财用自有其徳而致之其取也有义非悖而入也其用也有礼非悖而出也
　　巢窟之后有宫室羽皮之后有布帛血腥之后有爓熟非作而致其情者也
　　以能问于不能则有若无也以多问于寡则实若虚也有诸已之谓信充实之谓美顔子美矣未尝以为美犹即寡者而问之则我忘矣犯而不校不以已之是校彼之非我必不仁也我必不忠也待其至于禽兽然后弃之则物忘矣
　　孔子曰吾见其进也未见其止也我忘则不止乎形中物忘则不止乎域中形域之上顔子志于进焉自善而进于信自信而进于美自美而进于大未达一间耳所以具体而防自大而进于圣未达一间耳所以屡空若夫自有其所能自实其所多而我累之与此之是夺彼之非而物累之形域之中其一化矣非有非无不多不寡之地彼乌乎至哉
　　合而言之道也无善无恶无动无静方是时也一旦不得而命之奚有二哉中下之流不能反本惟求之从此道所以降下于性端有仁之端有不仁之端自其两端而充之仁不仁着矣尧舜充仁之端者也故曰欲为君尽君道欲为臣尽臣道二者皆法尧舜而已幽厉充不仁之端者也故曰暴其民甚则身弑国亡不甚则身危国削孟子之于诸侯道性善言必称尧舜幽厉之暴不法尧之为君自其不仁之端而充之近则不足以保一身逺则孝子慈孙不能改与尧之保天下为君臣者法不亦异乎然而尧舜亦岂异乎人哉充其仁之端而已如有王者起必能取法孟子尝为文公言之然则此言幽厉之暴不法尧之为君乃至危削而后已当时之君孟子有以警之商鉴不逺在夏后之世周鉴不逺在商之世而周之诸侯未离乎周耳幽厉之暴不法尧之为君乃至于此奚不悟哉然而孟子之警诸侯不以不敬其君者言之盖方是时天下无王久矣孟子之于民当被髪缨冠而救之教之为王可也事王则未暇教也道二仁与不仁而已入闻夫子之道而乐仁之端也出见纷华盛丽而悦不仁之端也自其两端而充之一为君子一为小人为则充之而已
　　勿视勿听勿言勿动克已以之仁者也毋意毋必毋固毋我克巳以之道者也
　　妄念在物曲臆在事所谓意也有意则无徳莫之为而为者天也而人或欲为之莫之致而至者命也而力或欲致之所谓必也有必则无命能止而不能行而或能行而已能取而不能舍而或能舍而已所谓固也有固则无义即彼之是非叅吾之爱恶所谓我也有我则无道
　　毋者禁戒之辞也毋意以至无意无无意毋必以至无必无无必母我克巳者也无我忘巳者也无我有我之对无无我然后莫之对焉子絶四圣人之于天道矣无事乎禁戒不惑故不能动孟子曰我四十不动心不惑故能定不动故能应荀子曰能定然后能应古之人四十强而仕能应故也道合则服从不可则去不惑故也不知命无以为君子五十而知天命均是命也五十而知天命知之至者耳孟子曰尽其心则知其性知其性则知天矣存其心养其性所以俟天也夭夀不贰修身以俟之所以立命也夭夀不贰修身以俟之故能存其心养其性存其心养其性故能尽其心则知其性知其性则知天矣所谓夭夀不贰修身以俟之则不惑之时也所谓知其性则知天矣则知命之时也孔子曰四十五十而无闻焉斯亦不足畏矣四十而不惑则立人之道五十而知天命则立天之道五十而无闻焉斯亦已矣何足畏哉
　　耳择克巳复礼之时三十而立者也耳顺则已忘矣无所不听实无所听巧言淫声不必勿听而后仁焉耳者心之官也耳之所得善则心有所养耳之所得非则心有所累五官皆然心为甚
　　其心虚矣未尝有也非即乎法故能从心而得天下之至圆未尝无也非离乎法故能不逾矩而得天下之至方自志于学及七十而从心为已至矣不可弃物则不逾矩为物而已
　　志于学之后非必三十而后能立耳顺之后非必七十而后从心不逾矩古之悟道者在乎少顷之间奚必此哉圣人为中下者言相去十年为之约耳三十而不立七十而不从心则女画矣非善致道者也
　　艮其背不获其身行其庭不见其人当是时以吾为内视反听者矣不获其身故无物交不见其人故无人交及其出之域中见其人矣能无交乎身者吾之累也人者身之累也故人能辅仁亦能败仁人能与吾为欢亦能与吾为怨吾之有身身之有人学道者不可不慎也出之域中不能无交而亦不可忘交有身则人为之对焉奚能无交其徳未至乎大成奚可忘交天下善人少恶人多不可者与之其如累吾仁何不可者拒之其如遗吾怨何不可者之为交或交以势或交以利势利不可为常势穷则乖利穷则散势利之间一或不适其意则怨望倾覆在其中焉然则不可者之为交不可拒之亦不可不拒也以义交我者吾以心与之以利交我者吾以迹与之
　　献子用上敬下者也故献子与此五人者友也无献子之家者也则献子有尊贤之义焉故其与乐正裘牧仲友也下交不渎乐正裘牧仲用下敬上者也故此五人者亦有献子之家则不与之友矣则五人者有贵贵之义焉故其与献子友也上交不谄献子不骄五人者不骄献子以徳各有义焉
