<!-- { "loadSidebar": true } -->
　　维嘉祐二年嵗次丁酉四月丙午朔十六日辛酉具官某谨以清酌庶羞之奠致祭于故相狄公之灵惟灵忠孝沉厚出于天资威名方略耸于塞外入登枢府盖旌勳劳出殿辅藩聊遂偃息何五福所钟而不与其寿一人所悼者未尽其才某向处边垂公实禆佐自闻倾丧日极哀怀兹承已择良辰权厝浄宇敢凭薄酹少致哀诚魂兮有知谅垂歆监尚飨
　　祭聱隅先生文
　　维嘉祐三年嵗次戊戌十月戊戌朔十日丁未具官某谨以清酌庶羞之奠致祭于聱隅先生黄君之灵先生以学自富以道自贵身居草莱名暴天下公卿大夫知先生之贤荐先生之晚老得一命遽然而亡呜呼岂天之于人既使其学与道之不穷也则其身也固不可得其不穷耶不然何屯梗沮屈之如是乎某忝大任窃重禄不能极力推挽使先生之学之道少伸于时而身为不穷反咨嗟疑天不自引咎诚罪人也今先生之子能奉遗书谨遗法介然以不坠先业为意护丧南归得舟东下因致薄酹一道哀愧之诚先生宜来歆是精洁尚飨
　　祭范寛之刑部文
　　维嘉祐七年嵗次壬寅五月丁未朔十五日辛酉具官某谨遣某人以清酌庶羞之奠致祭于范郎刑部之灵君之于余兄之子壻而余侄女不幸早世亲知之深义无少替垂三十年意爱交至君提国宪向领全吴察亷之失屡经赦书复久去官攻者终诬降漕得守遂观濠鱼中外交章辨君非辜牵复甚迩君胡遽殂呜呼哀哉君始得疾殆于累月度不能起尚记疎拙请兄援毫寓书以诀惟草二名亲笔余别余一阅之夙夜悲咽其间一事余窃为疑云分毫恩未尝及之余之知君惟道是期所谓恩者有公有私私则结好死焉莫移公敢市宠非余之为呜呼哀哉君之平生志气豪迈临终之言何近狭隘得非有激其意安在俾余恤孤余安敢怠千里致哀惟凭薄酹英特之魂宜乎不昧尚飨
　　祭文潞公太夫人文
　　维嘉祐八年嵗次癸卯二月某朔某日具官某谨遣门人陈谔以清酌庶羞之奠致祭于鲁国太夫人之灵惟灵早嫔君子克谨妇道闑内之训莫匪忠孝有子逢辰相吾大君肤公盛德世无与伦勤哉奉亲繄我贤相晨夕防甘得谓荣养享封大国褕翟鱼轩康宁夀考五福之全相君承顔以惧以喜请治于洛归来乡里慰我高堂鼔钟笙簧大期之及怡然而亡琦于相君义则兄弟何以致哀是惟薄祭尚飨
　　祭崔良孺殿丞文
　　维治平元年嵗次甲辰九月癸亥朔二日甲子具官某谨以清酌庶羞之奠致祭于殿丞崔君十哥之灵惟君之禀天与和粹大韶之发聼者忘味大圭之全莹尔君瑞君父正臣始终道义君兄节士瓌特其志君之渐摩固无不备惟文之高乃不中第惟才之敏见于为吏其势奔腾譬若良骥千里之遥旦暮可至柰何半涂遽尔颠踬惟余之室君则其弟余契之笃实均同气君如京师必馆而憩欢然相接唯恐分袂今夏之首君来审官待次得告再归辟田初闻小疾勿药当痊遂不裁问日期驾旋使忽至止君兄惠牋具述君病且忧纒绵余惊呼医俾驰诣前医驰未达讣来何遄鸣呼哀哉君之德美稔于众传复被余庆宜炽而延何未强仕倐兹溘然命也孰诉噫嘻苍天呜呼哀哉君姊之亡伤摧二年又感君慼心如灼燃徒凭薄酹致此拳拳哀诚千百未能一宣君其知乎歆余意焉尚飨










　　安阳集巻四十三
　　钦定四库全书
　　安阳集巻四十四　　　　　宋　韩　撰祭文
　　祭资政吴长文文
　　维熙宁元年嵗次戊申十月庚子朔某日具位某谨遣人以清酌庶羞之奠致祭于大资政吴公侍郎之灵惟公之生得道之粹惟公之岀为世之瑞粤在妙龄已彰竒器六经深醇诸子同异下逮百家史氏所志经公一览则能诵记学优而仕进道益勤遂塞诏举大名是振仁庙知公擢公谏臣耸激忠义渐摩圣神致我后德大猷日新领漕东南使烦以试属部一清何止经计更殿钜藩所至称治风绩蔼然实冠循吏西掖代言北门典制号令文章一时温丽翼翼京邑则于四方帝曰畴尹惟公是当大豪兼并过于冦攘公暴其罪投之逺荒奸盗四走坏其橐囊高视前辈为宋赵张上曰公贤赞我防命协心忧国大本以定俄执亲丧毁防灭性茹蔬泣血卒羸而病服除还位亟参大政真儒秉钧内外交庆任直为辅忘身匪艰辨白君道呵排大奸义贯白日名高太山退处于外孤风孰攀公往治青余趋雍部遐辱惠音道其雅素且曰吾疾庸医所误今虽调适未甚如故余病亦久勉而作书驰走一介公起居囘得公答慰我勤渠亲翰累幅笔精有余余喜料公其疹必除命世之佐百灵所扶呜呼哀哉书来未旬余徙乡郡复促召车因令入觐道闻公讣心臆摧震天乎人乎杳黙奚讯善人云亡乃邦之衅公如可赎余义当徇虽百其殒夫亦何吝呜呼哀哉厯代已往如公防人万世在后公名永存孰寿孰夭此安足论惟是余庆宜昌子孙何以致哀奠公一樽公来歆乎公灵者魂呜呼哀哉尚飨
　　祭安退先生刘君文
　　维熙寜元年嵗次戊申八月朔某日具官某谨以清酌庶羞之奠致祭于故安退先生刘君之灵呜呼先生刚介之性天下能合者有防渊源之学古人不到者甚多愤然不少屈于世兮遂乐穷处唯酣杯而放歌晚而絶谷弃置家事欲融怡于太和澹然如此而天犹不祐兮亦奔随于逝波余方罢西帅还故邺借号涂而亟过瞻先生之坟土未干兮不能一奠于山阿徒遣使指陈薄荐以将其意也呜呼先生其知余之悲乎柰何柰何尚飨
　　祭崔公孺比部文
　　维熙宁四年嵗次辛亥某月某日具官某谨以清酌庶羞之奠致祭于故崔君比部九哥之灵余初及冠作壻君门君时妙年德性已尊不事雕琢归乎质浑博览经史富于艺文耻在防籍思同后羣射策不偶遂遗世纷西竺大法南京秘源旁逮庄老虚无之言沉酣贯穿洞其本根顾视轩冕淡如浮云勉而为吏非志所存粗以庇族仁风是敦间尝诣我情均弟昆酒防欢密诗豪放奔时擿道奥开聋破昬益我多矣如莸附薰余视君为期诸古人如何奄忽遽罹大屯善良至此天也宁论泣驰使指奠酹一樽君乎来歆惟灵者魂尚飨
　　祭致政学士赵君子渊文
　　维熙宁四年嵗次辛亥八月癸丑朔某日具官某谨遣三班奉职随行指使张世昌以清酌庶羞之奠致祭于故致政学士赵君子渊之灵呜呼仆与君交心照莫二论契之深同门之壻在明道初禁林并试联陟道山日亲高谊直则同舍分则同气譬若骥騄方驾平地欲骋千里自当齐至如何迟速半途而异君知命者未始较计嗟君之才畜不大施厯殿藩府所在循吏晚求西台亟谢君事惟洛之都有完者第方期优防遂我高志不虞安休乃失颐衞使人逺来谕我疾势骇而驰医往道勤意医才及门而君已逝呜呼哀哉年逾七十寿足为贵诸子宦达实昌而炽进扬令名退絶纎累君之始终可谓无媿而余悲者义切亲懿声顔永絶翰墨徒秘绋不亲执奠不躬致临风长号涕泗交坠惟凭一介具此薄祭冥冥有知为我来暨尚飨
　　祭少师欧阳公永叔文
　　维熙宁五年嵗次壬子某月某日具官某谨遣三班奉职随行李珪以清酌庶羞之奠致祭于少师永叔之灵惟公之生粹禀元精偶圣而岀逢辰以亨厯事三朝翼登太平大名既遂大功既成年未及老深虞满盈连章得谢颍第来宁神当畀以福禄天宜锡之寿龄胡不憗遗遽尔摧倾此冥理莫得致诘而天下为之失声呜呼哀哉公之文章独步当世子长退之伟瞻闳肆旷无拟伦逮公始继自唐之衰文弱无气降及五代愈极頽敝唯公振之坐还醇粹复古之功在时莫二公虽云亡其传益贵譬如天衢森布列纬海内瞻仰日高而炽公之谏诤务倾大忠在庆厯初职司帝聪顔必有犯阙无不缝正路斯辟奸萌辄攻气劲忘忤行孤少同于穆仁庙诚推至公孰好孰恶是焉则从善得尽纳治随以隆人畏清议知时不容各砺名节恬乎处躬二十年间由公变风公之功业其大可记屡殿藩垣所至怀惠尝尹京邑沛有余地早践西掖晚当内制凢厥代言典谟之懿凢厥岀令风雷其势三代炳焉公辞无媿枢幄猷为台衡弼贰抚御四夷兵戈不试整齐百度官师咸治服劳一心定防二帝中外以安神人胥慰不校谗言恳求去位公之进退逺迈前贤合既不苟高惟戒颠身虽公辅志则林泉七十致政乃先五年上惜其去公祈益坚卒遂其请始终克全呜呼哀哉余早接公道同气类出处虽殊趣向何异暨忝宰司日亲高谊可否明白襟怀坦易事贵穷理言无饰伪或不知公因罹谤忌青蝇好防白璧奚累呜呼哀哉自公还事心慕神驰徒凭翰墨莫挹姿仪公尝顾我惠以新诗虽亟詶答柰苦衰疲欲复为问动已逾时忽承讣音且骇且悲哀诚孰诉肝胆防堕公之逝矣世鲜余知不如从公焉用生为遐修薄荐奠公一巵魂兮有灵其来监兹尚飨

　　安阳集巻四十四
　　钦定四库全书
　　安阳集巻四十五　　　　　宋　韩　撰挽辞
　　章献明肃皇太后挽辞二首
　　一纪禆鸿化千龄从列仙至仁高协帝厚德逺参干验寡亲尝药恩深欲报天为殚臣庶泪朝雨助澘然璿驾方修祀金波忽坠空悲歌传薤露秘殿閴椒风雾重昏轩曜云凄泣舜曈仙舆邈何在天外蘂珠宫
　　章懿皇太后挽辞二首
　　外族传仙系中闺着德容瑞符衣覆玉懿范史编彤天濶云埋仗秋高露泣松宸心望归驾沧海晦三峯梦日推祥旧仪坤讲礼新帝亲无及养天意此何仁宫寝延嵩月袆褕寓洛尘欲知仁主孝泪血送龙輴
　　章惠皇太后挽辞二首
　　椒掖遗芳在台别信空旧恩縁服重新庙见慈同残月无多夜余花一向风徽音从此断忍顾洛川东柔顺符坤德兴居监女箴笥衣裙有练殿璧带无金外族疏恩薄中宸结爱深宫娥齐饮泣谁副祝延心
　　仁宗皇帝挽辞三首
　　道久民胥化防先虑极深勤邦循禹度传圣得尧心生德齐天地仁声振古今三山神药在沧海信空沉薄葬定隣边民安即旧防大非空六马深不锢三泉忍逐宫车出飜随玉辂旋西都无限竹泪色似湘川圣治方无事仙游遽不还心休黄屋外乡逺白云间笳鼓凄寒月旌旗巻暮闗孤臣期得殉黄鸟愿重删
　　英宗皇帝挽辞三首
　　遽委飞干运应开出震符子方批凤尾天已下龙胡遏宻思尧治讴歌啓舜图只留勤俭德千古亘三无此日天无色輴车下禁宸悲风随去仗哀泪裛行尘一闭皇堂夜长闲御寝春守陵来有防萧索庆宁人蜃驾虽停洛飊舆已遡天空藏轩剑舄不改霸山川挽掲秋声外旌飜夕照前老臣非从死何路答知怜
　　司徒侍中杜公挽辞三首
　　早退轻高位孤风振昔贤上思终不巳民望日依然荣宠三增秩优游十换年请防良史旧德孰似公全直道当年梗清名万世师身闲心在国迹退德高时警絶新诗雅飞腾老笔竒归休何所乐持此造希夷哲人何永逝天理此难忱子谨新遗札家无旧赐金可传清白业未足太平心讣至悲尤动忘年顾遇深
　　仆射王公挽辞三首
　　早冠防良选寻专翰墨盟上知唯直道人爱是纯诚枢极权无挠台衡论必平呜呼今已矣天不为苍生公昔魁多士予时托后尘交因荷心照义实过天伦进始欣连茹官终愧积薪牙兹遂絶不见赏音人相府陪高议于时适共荣开怀叙畴昔协力冀登平防日违言笑何期隔死生寝门长恸后追怆不胜情
　　张汝士寺丞挽辞二首
　　昔与君游者芝兰久更芳高怀澄水月和气燠春阳陈迹川流逺嘉名嵗景长平生欧尹友尝叹善人亡满腹康时业丁年未一伸方从中洛掾俄掩北邙尘有子贤荀里登科感孟邻新阡伊阙下长得塞门春【塞门地名】
