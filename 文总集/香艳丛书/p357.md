<!-- { "loadSidebar": true } -->
　　女经纪家务，井然有条理。翟惟享奉其成，承欢不缺。每出必告母及女，倘逾时刻，或偶作隐慝事，则归家觳觫。女不经意问之，辄长跪直陈，无少讳。盖恐其先知也。居数年，见女起居饮食，了不异人。因笑问曰：“妻之为言，‘齐’也，分无大小。卿虽仙女，既同衾枕，即亦犹人。尚屈鄙人行礼。”女笑曰：“君既仙妾，敬爱出于君心，妾何能强。”翟以为然，终不敢逞志。言为柳母所闻，潜责女谓：“吾儿血气犹未定，无令其亵。”因商所处。一夕，有群盗明火执仗，蜂拥入室，生大惊。女徐起呵曰：“止”，盗皆跪，不敢动。又曰：“去若兵！”盗又投戈于地。又曰：“去！”盗即起而逸。生战定，益惊女为真仙。明日，翟欲以凶器察官，女不可，且戒勿泄。 
　　后二年，翟贩毛毡。柳泣曰：“汝嗣父抛骨异方，未知死所。如探问得实，可囊之回。”翟跪诺。既至公事已毕，遍探不得耗，怏怏而归。逾年复往，酒肆中，见一人猬毛绕喙，皂冠元裳，类公门隶。饮后赀不足，佣保将褫其衣。翟问所需。曰：“三星。”曰：“区区者何足计较。”代给之，其人致谢而去。逾刻复来，如数奉赵。翟不受。其人问姓名，曰：“淮阴许某。”乃默识而去。次日复途遇，坚邀小饮。至一肆，呼酒肴罗几殆满。翟转叩姓氏。曰：“兵部隶韩章也。贵府许姓，大族否？”曰：“亦无多。”曰：“十年前有太守方成者，亦贵处同姓。如此好官，竟以冤死，亦可怜生矣。”翟曰：“是某嗣父也。某此来特为寻父骨耳。”韩惊曰：“君即太守儿耶？幸遇我！当尊公充发时，病不能行，至七里冈途毙。时余为押差，怜其无辜，葬之冈侧。旁植白杨青松一，以为标识，他人不识也。”翟约期同往，果得父骨，囊之归。匪类瞰其行装，中途要劫。从者数十，被扑仆地。惊悸间，闻鸣金呵导声。盗惊曰：“此处何来巡察者？”纷窜而散。行既近，从者争报。舆中叟年约五十许，霁颜垂问，翟具告之。叟曰:“老夫与许方成有旧。方成死，留一物无所用，今便还之。”即出一匣大小三四寸，封鐍甚固。翟拜受，叟送至十里外，别去。翟归，以父骨安葬窀穸。出匣授母，并述叟状。启之，则翠玉鸳鸯佩一枚，为柳夫人所常佩者，始知所遇即嗣父也。柳夫人见佩痛哭欲死，翟与女再三慰之，始已。 
　　又十年，翟生子二、女一。柳夫人年已六十矣。家计益富，女治宴为夫人寿，亲族毕集。酒酣，女奉觞垂泪进曰：“二十年猥蒙爱养，且受朝参，妾辈当之，寸心何忍。今众皆在此，夫人可以一明衷曲。”乃跪而泣，夫人亦泣。翟随跪于旁。夫人向众缕述前后情事，无不加敬。翟如梦初觉，感堂上成全苦心，哽咽不止。盖夫人相翟必败而后兴，故托为布施，预藏巨金；更迁住庵中，觅女有福相者藏之；诡令老尼相人，为他日重娶计。购屋、迁居、掘金、拒盗，皆有意为之也。 

　　淞滨琐话九 
　　红豆蔻轩薄幸诗（上） 
　　余友箐江词客，风流倜傥人也。于花天酒地，阅历深矣。生平游屐所至，于秦陇燕赵晋豫齐鲁，足迹尤遍。尝出关从军佐幕府，画奇计，动中窾要，幕府待以上宾。生负豪气，有所弗屑，拂衣竟去。喜作艳游，多奇遇。凡历四方，所见名媛侠妓，美人奇女子，不可胜纪。辄笔之书，或赠以诗词，名曰《红豆轩薄幸诗》。己卯春间，余薄游东灜，见君于使署，如旧相识。每值赋闲无事，辄偕遨游乎新桥柳桥之间，选胜看花，征歌侑酒。心有所赏，相与开樽痛饮。酒酣耳热，往往击筑舞剑，泣数行下，悲知音之不再，伤往事之已非。手出此编示余，余得而读之，重加诠次。呜呼！烟云世界，变灭须臾；蜃蛤楼台，消亡顷刻。天下事皆作如是观。 
　　罗佩珊，本始宁良家女，以所偶非人，遂沦落风尘。中秋日，逸三邀往观焉。佩珊方为无赖子所胁，宛转欲死，然殊楚媚可怜。不得已，过城东阿秀家小饮。归途复诣之，则恶客已去，孤灯未眠，坐与纵谈人间世。俄而苦雨凄风，涔涔打窗外蕉竹，相视惘然。因遣小婢沽酒共酌，佩珊雪藕剥枣，视予甚昵，言欲相从，愿不索资，且有百馀金请实櫜。逸三素豪华自负，而予憔悴青袍，有瘦马津桥之感，佩珊视之蔑如也。雨既止，与逸三借榻暂憩。佩珊倚烛坐久，倦甚。予怜之，呼卧榻畔，鼾然黑甜，两不相知。次日，忽忽别去，未暇竣其事。归后，令客寄意。余答以隐语，佩珊不解所谓。其冬民变，踪迹遂绝。附一绝云： 
　　憔悴青袍非昔时，敢望青眼到杨枝。 
　　殷勤劝酒尝冰藕，不惜黄金惜别离。 
　　宝珠，姑苏人，流寓浙西。工昆曲，略识字，解诗词。曼睩修眉，极婉媚可怜之致。作客武陵，时与往来。戊午秋试毕，同人醵饮，乃以笋舆迎之。至时，集者为余杭宗淼泉、姚曙香、潘爽亭，同邑宗珍甫，僧觉海，同饮葛岭。岭据群峰，庵结其上，下视东海之潮，西湖之月，混混然天水一白而已。因各举觞政。予阄得飞花，宝珠诵“冷露无声湿桂花”句，一座为之叹赏。遂罢酒，起看月色。时八月十八夜，蟾辉不圆，而光明如昼。予携宝珠，共徘徊于露台上，竟夕不眠。天晓，命舆各归，视坡间竹叶上才微有日色也。此亦一时韵事。附一绝云： 
　　禅房花落晚秋天，古洞云封忆葛仙。 
　　携手苔阶清露湿，一丸明月一湖烟。 
　　锦儿，居越州之湘桥。戊午游临安，道出蕺山，俞少府、陆大令款留臻至。酒酣，同往访之。见其方倚歌吹洞箫，呜呜然幽怨掩抑，殆不可堪。余曰：“卿其殆有重忧者耶？”锦儿笑曰：“非也。适睹君貌，酷似所欢，以远别去北方，传闻其已死，有触于心，故不觉其音之沉痛也。”少顷，治酒紫藤下，泥饮甚欢，迥环劝酹，酬醉弥勤。余颇怜其韶秀。更既深，踏月而归。临行，锦儿以手中帕裹苹婆果数枚见贻，情深如此。顾一别遂不复见，纪以一绝云： 
　　轻袄秦箫下凤台，无边秋色露华开。 
　　宝儿生小娇憨惯，偷向湘桥踏月回。 
　　吴山之阴，过藩司河西折而北去，有一小巷，窈然深曲。中有丽人居，曰阿娜。余见之，始上头也。秀眉夺山黛，媚眼流河波，翩若惊鸿，丰韵独绝。众皆曰：“此后起之秀也！”醴泉无源，芝草无根，有以哉。已未，槐卿招客饮于饮渌山庄。时同坐者，鄞县秦生、蛟门陆生、慈水叶生，及同邑陈某，偕歌者五福、阿娜。秦厚重寡言笑，陆亦矜庄。叶年最少，锦衣玉貌，飘飘乎有玉树临风之概，独倚阑干看六桥柳色。陈粗鄙。五福、阿娜独昵就予，杯盘间错，色授魂与，情殷意挚，几于颠倒不自持。因吟“左挹浮邱袖，右拍洪崖肩”句。陈忽起相争，至欲拔罗虬之刃。余笑诵诗谢之曰：“桃花不是刘郎种，莫怪东风吹过墙。”一哂而罢。附二绝云： 
　　芙蓉千朵似围屏，天半楼台欲上灯。 
　　畅好阿娜帘卷后，数行烟树晚青青。 

　　满湖菱藕水烟赊，置酒高楼看落霞。 
　　不许红巾青鸟递，隔墙愁杀两行花。 
　　江山船上多丽妹，余所见以凤娇为最。已未秋潮生日，余杭郎霭亭、昊诗白，邀观潮于风山门外，槐卿强拉余去。既至，见海门一线雪色，微作瓶笙响。俄而匹练滚滚，渐近南岸。三江等处，则雪痕断续，长者为白马，方者为素车，高者为帷盖之张，声亦渐宏，隐隐若水底雷。忽而天翻地覆，山崩海立，日月晦冥。洪涛万仞，卷空而起，岸摇摇动，人物震眩。水力磞堤上，则怒若雷霆，无不伏地失色。三浪既平，相与就舟中小饮。清风微荡，落日沧波，丝竹之声清以迥，袅袅然与烟影相回合。人有泥余呼邻妓者，余谩应之曰：“有凤娇乎？”客唶曰：“是真国色也！子何自见之？”然余实未尝知凤娇。同往访之，则韶令秀媚，无与伦比。时诸妓在者，楚莲、雪枝、芷香等已七八人，色艺皆出其下。饮半，月出海中，赤如初日，盘旋于波涛间，如万道金蛇，焜耀天地。秋空一碧，远山数点，若浮鸥沉凫。漏十二下，潮至。先有风，萧萧森森，芦苇皆作怒声。其砰腾漰湃，一如日间，而银山雪海，尤令人神骨皆清。万舟如落叶颠簸，因先与诸客妓，登岸纵观，觉意气为之一壮，有浩浩乎凌宇宙小寰灜之概。诸妓生平有未睹此奇者，叹曰观止矣。附一绝云： 
　　东船西舫乱秋帆，岸柳萧疏翠半髟。 
　　月照花光花照座，酒痕香渍满青衫。 
　　翠凤亦江山船上酒纠，与子远相识。桐严妹姊，虽见客侍酒，有所主，则他人不得复留宿。戊午，子远邀予饮。晌午肩舆出涌金门，过万松岭，抵螺蛳埠。宴毕，翠凤前请曰：“试期已近，愿少养神，睡片时。”予知其意，即促子远同去。次日作诗戏之，并填“鱼游春水”一阕，遂游六和塔院而还。附一绝云： 
　　小别新从濑上来，故将温语向人催。 
　　款携凤褥团花锦，促我安眠始共回。 
　　爱锦负盛名，然丰靓如木芍药，娇艳如秋海棠。芝舲语予曰：“君至义桥，须见爱锦。”至则促之来侍酒。有一陆姓者，随行，形影相恋。散后，余遣之去。笑谓友人曰：“此痴蛱蝶也。”他日访之，则已嫁之矣。又有蕉妮能唱十二红，此曲声最高，入小工调第三叠。时年甫垂髫，容颇妍冶。附一绝云： 
　　春花看到牡丹肥，笑认灯前是复非。 
　　始信移花兼蝶至，不防人扑绕船飞。 
　　葆真，本良家子，堕落情劫，误入章台，非其志也。已未，槐卿、子远招客钟太史、赵司马、秀水朱生、苕溪宗淼泉，及郎氏兄弟、勾章张生、同邑胡生饮。坐有侠士，以轻舆潜致之，遂并阿娜侑酒于井西曲室。是日溽暑，向晚，疏雨滴沥蕉桐之间，清响相答。而草间蚊为雨驱入室中，殊苦人。郎生、槐卿辈，拥葆真匿阁上，惟子远留阿娜共饮。少顷，阿娜娇泣，觅槐卿，予携手送之去。朱君妒甚，子远笑慰解之，遂与胡踉跄夜归。槐卿要予去听葆真说书，颇妮妮悦耳。时已五鼓矣。天明，冒雨解缆，与淼泉偕游大涤。葆真细腰纤趾，真能作掌中舞者。纪以一绝： 
　　小雨溟蒙冒碧山，桂香吹雪上烟鬟。 
　　莺啼鹃妒如春梦，认取罗巾泪点斑。 
