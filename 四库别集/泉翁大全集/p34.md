<!-- { "loadSidebar": true } -->
　　辱知湛若水再拜宪佥蒋卿实大人执事。卿实在乡五月，发监来书甚略，中心不能无耿耿者。及经此多口，卿实无一字相及，有半年矣。卿实莫不是以吾不从卿实累年归休之谋，以受此咎故耶？是则误矣。且吾卿实以决去为名高，果躯壳上起念头耶？抑同体痛痒上起念头耶？吾惧仕止久速之时义不明，吾卿实遂终以沮、溺长往是道，则斯道之忧，非小故也。故以惓惓以四十时旧稿，及近日徐祠祭与同志商焉，得无与所见少异乎？无区区为同俗之见也。吾归装久束矣，以感明主之仁屡下问焉，一月凡三旨，意见留焉。昔孔子不用於鲁，子路曰：「可以行矣。」夫子曰：「鲁今且郊，若致燔於大夫，则吾犹可止也。」燔肉不至而后去。圣人惓惓於天下之仁可见也。久速仕止之时，几微之际，子路之贤犹未知之，则群弟之疑者多矣。故用之则行，舍之则藏，惟以与颜子有之。若燔肉犹至，则鲁君之用犹可望也。孟子三宿出昼，曰：「王庶几改之，予日望之。王如改诸，则必反予。王如用予，则岂徒齐民安，而天下之民举安。」一圣一贤之用心如此，此所谓同体知痛痒相关者也。今水也，昔以大礼违上意而不以为恶，后以郊议违上意而不以为弃。设在平交，尚不能不恶而弃之久矣，而我圣明之盛德，不惟不加恶而弃去之，而且屡下问焉，而且用之宗伯焉，迁之冢宰，而且三四见留焉且南，方之宋儒之祠禄远矣。其可谓舍我而不用我乎？岂止燔肉之 至、与日望之、追反而已乎？苟见与物同体之道，稍知痛痒之相关者，能恝然乎？吾明年亦必请去矣，尤为此说者，诚仕止久速之时义不明，则学终不见道，非小故也。且以吾卿实之贤而不见道，吾复谁望？故切切恳恳言之。若夫不知者之毁，不知者之事也。不足恤也。况近观名为同志，固有自失其守，背而逃之者矣，固有操我戈而入我室者矣，为可忧也，於彼何遑恤！吾卿实以为何如？不讶讶。近稿附览。十一月十日，水再拜具。 
　　
　　答徐州兵备副使张君臬 
　　
　　旧知湛若水再拜复兵宪长大人道契执事。多年之别，想渴尘积。适来翰盛仪，浣慰何涯！徐方虽当南北之冲，将迎种种，但吾契学有立志，则此心无将无迎，即此无非锻炼之地，所谓造次颠沛必於是也，如何？如何？彼土有马宗孔佥宪者，同志也，可与之丽泽焉。使还，草草布此，兼练绢近稿刻奉上。引远意不具。仲冬十九日 
　　
　　答廷评潘子抑 
　　
　　昨持来谕，附秋官贵乡里，读之，愧负幽期。岁月荏冉，只为从前这些秉彝见得同体痛痒之义，便不得不然也。浮海之叹，子路喜从，夫子取裁，恐亦如此。初年便有见大臣去就之义，发於刘东山先生之叙，今录在徐子直祠祭处，可取观之，见道理无穷也，余不一一。闻屠廷尉亦重吾子，而不听吾子之去，亦当安土敦仁，随处随时，随富贵贫贱夷狄患难，无非用力之地也。如何！如何！道固如是。丁酉阳月二十四日 
　　
　　慰崇仁尹黄日敬 
　　
　　水拜疏大尹黄时简大人大孝苫席。久别正尔远怀政声为慰，忽得来讣，始知大夫人奄弃善养，岂胜惊怛之怀！吾契素笃孝道，何以堪此！未由奔慰。然以来疏甘贫嗜道之志益笃，足慰远念。及读告城隍文，惕然起敬，又知守官廉静，得三事之本，使人称为孝廉，人子之大孝庶其在此。哀毁灭性，非孝之至也，幸以礼自节。谨疏。余近稿附览，知物之异类，犹有慈爱，世间人不如者多矣。外京纱一疋，京香一束，蜡烛一对，奉上灵筵引赙吊远忱。 
　　
　　答黄勉之举人 
　　
　　某自勉之科试间，草遽不得尽所欲言为歉。昨适附书，以易测序而言，来价即以序文书仪至，岂所谓「思无邪，思马斯徂」者耶！感应之理固如是耶！读序文，言从而理致矣，作述者之志见矣，其几於古之道矣。夫志於古道者，必追作述之人所不可传者而从之，是故好其言而必□其理。夫言譬则路也、门也，理譬则室也、奥也。慕[其门]路而不诣极其室奥，犹不慕也。夫学孰慕哉？慕理而[已]矣，故理得而六经在我矣，慕言乎哉？勉之！勉之！因路[门]入室奥，在勉之矣。易旁注为随文注释，如所见也无不可者。不具。 
　　
　　启两淮巡按侍御洪峻之垣 
　　
　　湛某再拜洪侍御大人道盟执事。沈汝渊举人书来报，知旌节已旋江都，振扬道教益笃。李训导益以蹈励，士风为之益作，执事之功岂小补之哉。固知天理之在人心，虽百遇颠扑而不可磨灭，如精金遇烈火，虽百炼千炼不可销铄，非惟不可销铄，又愈炼而愈精。然非有道者主张之，则末学小子亦未能不失所守也。沉生又报承执事慨言惠理山房，若遂成之，俾区区遂志后为驻足讲习之地，犹或能为此山添胜迹於后代，扬执事之芳绩也。幸甚！幸甚！葛生罢试而归，灯下草草布白。不一一。仲冬二十六日 
　　
　　答王汝中兵曹 
　　
　　某再拜复夏官王汝中大人先生道盟执事。前此闻与薛子诸贤为天台、雁荡之游，此心飘然，若相与徜徉於两山之巅而对知己者说心话也。忽承书仪专价之 惠，足仞同体痛痒之义。某平生与阳明公同志，他年当与同作一传矣。人言非区区者，必波及阳明。昨闻周子文规大兴阳明公之学，区区亦与有庆焉，道未将废也。盖此道在宇宙扑不破，不为尧存，不为桀亡。夫所以不亡而长存者，分定故也，谁得而损益之？古之圣人愠於群小，为世道愠也。若吾之所得於天者固自长存，又焉往而不泰然哉？孟子三自反乃又反，以为三锻炼矣，然则凡欲损我者，非益我者乎？春若遂得请南归，当期会於天真也。近稿奉览一笑，世间人不如此畜者多矣，何如！何如！不多及。丁酉仲冬二十九日 
　　
　　答薛尚谦名侃 
　　
　　湛若水再拜启复薛中离大人先生道盟执事。秋间得手谕，知书剑在天真。兹王汝中价来，又知在绍兴。又闻与汝中诸贤作天台、雁荡之游，此心飘然欲往与之俱而不可得也。承谕人言云云，此从古以然，何况后世？前者良知之学亦已遭此，今日天理之学何怪其然？凡横逆之来，在我能善用之，反为进德之地。他山之石，可以攻玉，以玉攻玉，其能成之乎？静言思之，自反自责，大抵在吾同志尚有未协者，何怪乎其它？夫道至一无二者也，认得本体，则谓之良知亦可，谓之良能亦可，谓之天理亦可。易曰：「仁者见之谓之仁，知者见之谓之知，故君子之道鲜矣。」凡今之士夫，皆訑訑予既已知之，是以卒於无知也。近又有象山之辨，执事曾闻之乎？何如？何知？令侄子修文字，早晚欲了此心债，脱稿即当奉寄。来春得遂归计，乃图一会也。近稿并刻奉上笑览。不具。丁酉仲冬二十九日，水再拜。 
　　
　　再复蒋卿实佥宪 
　　
　　某再拜复佥宪蒋卿实大人道盟执事。旷年无书，颇以为讶，既领嗣音，我心则降。出处去就之义，前书尽之，已不容赘。今来具知卿实以卿实之所以自爱者爱我矣。然此则夫人皆知之，果哉，末之难矣。岂有人生七十二年，而学圣人之道者四十年，而不知此者？当在京师，有此间即有此疏者，时也。及出京天津以南，即再疏稿成，一月间而蒙圣旨留之者再，三疏迟迟未上疏者，亦时也。计明年正月二月，乃令家人再上祈乞者，亦时也。时也者道也，孰信哉？信道而已矣。岂以人之贤愚之疑信者，以为己之疑信哉？人之贤者愚者之疑信，其机在人者也；自信而不自疑者，其机在己者也。机之在己者，己之道也，己之自信也；机之在人者，人之事也，人之惑也。吾宁舍己道之信而信夫人之惑乎哉？昨有书与李仲谦，欲其与卿实常常讲究而坐进此道，道之大未可以一端裁也。敬报。丁酉腊月五日 
　　
　　又别纸 
　　
　　来谕云「青山白云兴念」，是欲以告休矣，是以青山白云告休为道矣。进退必有其道，且吾卿实以何道而休乎？有一言告於君而君不用乎？有一政行於民而民难行乎？无乃以告为名高，使人高之乎？君子进退而将为德为民之寄於鄙夫乎？此何心，而可以合於道乎？幸以此反思而自得之。 
　　
　　再答戚黄门秀夫 
　　
　　友末湛某再拜复黄门南山戚先生大人执事。再得来谕，喜而不寐。斯道之论与薛尚谦合，出处之论与徐子直合。盖二家之学，善用则同，不善用则异。故吾区区之心念，初与阳明公共起斯文，虑晚学或失其初，而每与之明辨，如韶州讲良知良能一章，忠於阳明者至也。且不图十余年，乃有诸君今日之终合。人有因御外侮而兄弟忘其阋墙之私者，非一家之福乎？幸各示同志而为大同焉，谁敢侮之！夫出处久速，道中之一事也。故於斯道出处，苟在天地万物同体观之，则夫以决去为名高，分彼此为门墙者，与夫孔、孟汲汲皇皇，三人行必有我师者，孰为一体痛痒上起念头耶？孰为於躯壳上起念头耶？以此思之，则二事皆得其道矣。二家若以大同为公，何患斯道之不兴乎？执事以兴起斯文为心者，幸自以为功，遍告同志察见天理，真为良知，默而成之，不言而信，闇然日章焉，天下后世斯文幸甚。吾老矣，幸诸君辅吾志焉。敬启。丁酉腊月七日 
　　
　　答洪峻之侍御 
　　
　　心浑全无初，感处即初，寂与感皆心之全体也。故颜子之学只於几上念头上用功，平时只於有事而勿助勿忘，及感发时亦只如此，是谓随处体认，非待初心发乃用功也。复其见天地之心。 
　　
　　全放下即勿忘勿助，如此天理便见。故曰：「非全放下终难凑泊。」不放下即意必固我之私。 
　　
　　人心之安，固是天理。然恶人亦且安心为不善，则安与不安，亦未可凭据，到了只还在勿忘勿助之间，心得其中正时，安即是天理矣。譬如明镜，方正者乃照得本相，歪镜、尘镜安得本相？ 
　　
　　孟子往往拈出这点真心，欲人於此生意扩充涵养。「良知良能」、「四端」诸章皆此意，这几个达字便是学、问、思、辨、行功夫。吾每引大杖逃小杖受，及因童子言易箦，以见不可徒良知而不加学问耳，非为体认之证也。 
　　
　　论语「居处恭」三句，正是随处体认天理也。恭、敬、忠皆天理也，随处而异名耳。吾心体认只是一段工夫，随处而见耳。恭、敬、忠皆内也，居处、执事、与人则外也，以体认为外，则不由心而以天理为外，是义外之说也。 
　　
