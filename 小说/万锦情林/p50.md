<!-- { "loadSidebar": true } -->
　　逾数日，舟次于清源市头，值年家，停舟往候。爱童闲行小巷，数妓倚门献笑；一妓自骑回，讯之，乃许文仙也。文仙亦认爱童，童即驰报生。生特至，问曰："汝何至于此？天幸适逢其会。"文仙曰："君别后，相念惟心，意欲谢烟花、洗脂粉以守君，鸨儿揣知此意，以他词绐我一闽人游，泛舟至此，复陷我，规利而去。前耿汝和过，因与君厚，曾嫁侮于我。若得借升合湘水以救涸鲋，此君夙昔之余爱也，敢不衔结以报。"因询碧莲之事，并生别后情及远行之故。生悉告之，且曰："久念真情，今在难中，吾当援拔。"即谋于秀灵，以百金赎焉。生曰："长条虽近他人手，鸾胶幸续断弦声。更相得贺可也。"与之偕至舟中，谓之曰："此系官舫，更非闽人之舟比。"文仙曰："向谓得君捷，妾亦分荣，今荣及于妾矣。多谢，多谢！"至晚，文仙亦辞生，荐寝于苗。生曰："反见外乎？"文仙曰："侧室尚未谐欢，路花岂宜窃趣？俟君归后，当整旧好，惟命也。"生曰："汝亦能之乎？好议论，吾不如。家人离，起于妇人睽，汝二人不睽矣。吾当成汝之美。"生在舟中伴此二女，歌音曲韵，溢耳陶情，乐极无涯，欢爱有待，可谓登仙舟、行世上，真奇遇也。
　　后经凤巢谷，生慕其前数大验，将欲问终身事，诚意登访，而知微翁已灭迹游五山矣。生返舟，值仲春末旬，草色浮青，野菜添绿，而夹岸莺花，无异去年春景。生对文仙曰："汝记得春亭之词乎？《忆秦娥》一阕，吾二人之月老也。"文仙曰："有往日然后有今日，诚不敢忘。"生又对秀灵曰："《上西楼》一阕，吾二人之媒妁也。"秀灵曰："莲娘何自而得之？"曰："红雨亭一诗，又吾二人之冰人也。"文仙曰："男女有词，婚姻赖之。如之何其废词也？"各各谑笑。忽爱童指前村曰："此见龙湾，抵家不及百里矣。"生喜，吟曰：
　　忽指前村近，行行意自欣。
　　风尘他处客，花柳故乡春。
　　客思归诗时，新人共旧人。
　　倩言灵韵鹃，传信慰亲亲。
　　翌日，至家。武南翁选日为生毕姻。莲父欲以素梅为从。梅曰："老父孑居，晨昏当代温清。"言甚恳切，莲父不强。
　　佳期已至，生行亲迎礼。重以他乡返旆，获就新婚，桃夭逞媚，黄鸟喈鸣，正之于子归时也。乐水偕守朴翁毕集，咸谓："新郎新妇，足称佳儿佳妇，遽此佳配，人间绝稀。非先人种德，文福双齐，何以至是！"
　　暨晚生谓莲曰："相会周年，今偿此志，想前度刘郎今又来矣。今晚比觅莲亭上之夜更又何如？"莲曰："又觉胜之。盖假山之会面矣而未心也，琴箫之会心矣而未真也，荷亭之会真矣而未亲也。至今合卺之会，则......"莲笑而不竟其言。生曰："何故？"莲曰："自君子别后，肠一日而九断，心一夜而九飞，引领成劳，破粉成痕，立影对孤躯，含啼私怜耳。别久而有今日，思久而有今宵，何谓不乐也。"莲又指自身曰："此无足贵，但虽与君子幽会多时，而此身仍为处子，亦足以少盖前愆。使前日惟欲是从，则今宵之愧心愧容，无由释矣。"生唤秀灵至前，述其言，抚其膺曰："彼亦仍处子也。"莲重感而敬之。是晚，共赋一词：
　　莲曰："君有题柱才。"生曰："卿比生香玉。"莲曰："乐意相牵丝幕红，万愿今宵足。"生曰："桂榜喜书名。"莲曰："洞房谐花烛。"生曰："并禅比肩入绣帷，两两鸳鸯逐。"（《卜算子》）
　　生于枕上视莲，若人中之仙也；生自视，若仙中人也。得意处，与寻常伉俪大不相侔。生歌曰：
　　天上姮娥降尘世，堆出万般娇俏。不弃寒微，德音来教。争夸天喜加临，更羡门阑光耀。休谈孟光，不数温峤。妙、妙、妙！愿得卿难老，吾常少，谩唱低随，永赋白头欢笑。
　　莲曰："向欲窃玉偷香，今幸同枕席，白头之愿遂矣。惜不令耿汝和知之。"少顷，秀灵至前，生笑谓曰："惜不令王真真见之。"又指秀灵，戏谓莲曰："水必以此介嫌，未见卿时，知微翁已为我先聘矣，卿向见'折桂获灵苗'之数是也。"莲曰："文仙吾尚爱之，况于苗乎。"秀灵喜歌柏梁诗：
　　绿纱窗外莺声晓，小桃枝上春光好。
　　百年夫妇伸偕老，旧恨前思今日了，
　　兰香吐篆烟袅袅，红丝新结同心巧。
　　才郎万斛明珠宝，女貌千娇冠尘表。
　　昨宵好合情多少，洞房自有蓬莱岛。
　　交颈鸳鸯比翼鸟，乐事应浓愁应扫。
　　云情雨意方倾倒，绸缪恨却鸡声早。
　　妾惭体质尘埃眇，荷辱垂青愿相保。
　　□木恩覃思结草，聊成新句歌喉小。
　　莲曰："妙哉！始吾与素梅亦颇自许，今又是秀灵，乃知天之赋人无尽，君才之感召一至是也。"愈爱愈敬，呼为"妹妹"。自此家庭之际，其乐也融融矣。
　　生后承父母之命，迎莲父养之。为爱童娶素梅。文仙归后，生另处一室，小婢一人事之，待如家人，莲父、秀灵皆爱之，无间言，衣饰食用，皆与己同。
　　一泰随发科，同登进士。生任国博，历任至少参。居官清慎慈和，所至有去思。父母受封，即乞归养，捐俸资以周亲族乡邻之贫乏者。所居之前，辟一花园，广培草木，饶绿繁红，引水为池，环以石栏，临池构小堂，署曰："清白。"堂之后有文昌楼，又后有聚珍阁，遍积古今书史，时阅览其中。著所得，以立言不朽。池之东，面池一室，署曰"寄趣"。池之西，面池一室，署曰"逃尘"。俱备有玩器。春、夏、秋、冬择方隅为四亭，春曰"数花亭"，夏曰"来薰亭"，秋曰"晚翠亭"，冬曰"耐寒亭"。堂之前有池，为一轩，署曰"自得轩"。轩之侧有观音堂，文仙朝夕焚香。轩之前有一室，四壁列名人古画，而署己行乐于中室。左右列两厢房，前种松、竹、梅，署曰："三友居。"侧穿一径，周绕于文昌楼之后。别置一室，养瑞鹤，列瑶琴，署曰："琴鹤所"。侧穿一径，以四时花木夹道为屏，直通于清白堂前。家政悉宰于一奉。生日与父母兄弟游乐于斯，或与宾朋剧饮，或与亲戚宴集，或与莲娘游，则必命秀灵、文仙侍饮，以素梅、爱童行酒。熙然春盎，消遥光景间，则风月以寄诗词者将三十年。
　　莲娘、秀灵事舅姑以孝闻，待一家以顺闻；各出一子一女。二子为大儒，一女适名门。夫妇共享上寿，其家五世同居。人人传夫妇。

卷之四、五、六 上层
　　【诗词歌吟杂类三十七篇】
　　（按：原书卷之四收诗、吟类一百零一篇，
　　卷之五收词、歌、赋、曲、赞类五十七篇，
　　卷之六收箴、铭、杂文类五十一篇，共二百零九篇。这里只选取三十七篇，附其全目于后。）

　　【君臣弈棋】
　　仁庙在东宫时，尝观二内侍弈棋。因命曾子先生，应制诗云：
　　两军对敌立双营，坐运神机决死生。
　　千里封缰驰铁马，一川波浪动金兵。
　　虞姬歌舞悲垓下，汉将征旗逼楚城。
　　兴尽计穷征战罢，松荫花影满残枰。
　　仁宗和云：
　　二国争强各用兵，摆成队伍定输赢。
　　马行曲路当先道，将守深宫戒远征。
　　乘险出车收败卒，隔河飞炮下金城。
　　等闲识得军情事，一着成功见太平。
　　词意宏伟，尤胜前诗，君臣器量见矣。

　　【君臣赠答】
　　嘉靖间，蒋太傅冕，历仕三朝，致政归全州。朝廷复使聘之，三年不至。皇上颁诗一道云：
　　闻说江南一老牛，征书聘下已三秋。
　　主人有甚相亏汝，几度加鞭不转头。
　　冕称疾，稽首望阙上诗云：
　　老牛用力已多年，领破皮穿只爱眠。
　　犁耙已休春雨足，主人何苦又加鞭。
　　终不肯仕。
　　【咏诗见志】
　　唐宣宗微时，因武宗忌之，遁迹为僧，时游方外，至黄蘖寺与黄蘖禅师同观瀑布。黄蘖得诗一联云：
　　千岩万壑不辞劳，远看方知出处高。
　　宣宗续之曰：
　　溪涧岂能容得住，终归大海作波涛。
　　谛观此诗，王者气象，自与人别。

　　【咏鹰知贤】
　　崔铉，元略之子也。为儿时，随父至韩晋公滉，滉指架上鹰，令咏焉。吟曰：
　　天边心胆架头身，欲拟飞腾未有因。
　　万里碧霄终一去，不知谁是解绦人？滉
　　□曰："此儿可谓万里前程也。"后宝历三年登第，久居廊庙，三拥节麾，封魏国公。

　　【愍肃诗谶】
　　少保大司马，钱塘于愍肃公谦，景泰初，监修京城时，见石灰，因而口占一绝云：
　　千槌万凿出深山，烈火坑中炼尔颜，
　　粉骨碎身皆不顾，只留清白在人间。
　　后公因主易，储惨，致大祸。此诗预为之谶也。

　　【题项羽庙】
　　项羽庙，在内黄乌江道中。岁时，士人过客祀焉。有士人游其庙，瞻像呀嗟，惜其不得秦鹿，竟落乌江之浒，命殒青锋，因书壁以诗曰：
　　楚水淋淋汉水波，楚山河属汉山河。
　　范增有意空弹铗，项伯无谋为倒戈。
　　子弟八千垓下散，佳人一曲帐中歌。
　　今来欲问前朝事，莫也将军记得么？
　　诗方就，大风西来，扬沙飘瓦，江涌汹涛，凛有喑哑叱咤之余威。士人曰："项将军愤郁其未泯欤？何闻诗而遽怒也。"复吟一绝以慰之曰：
　　巍巍庙宇峙江滨，大将端为血食神。
　　尊德不须怀旧恨，汉家今已属他人。
　　由是，风恬浪息，天晶日如故。后有士人，复以诗嘲之云：
　　君不君兮臣不臣，缘何立庙在江滨？
　　三分天下犹嫌少，一百纸钱值几文？
　　云罢，狂风大作，撤转庙门向后，不受其祀。观此，则凡英雄豪杰，虽物故于千百载之上，其英气灵爽，尤轰烈于天地间也。

　　【挚牌卖】
　　诗宋隆兴仇万顷未达时，挈牌卖诗，每首三十文。停笔磨墨，罚钱十三。至一富家，方治棺，就以为题，即书云：
　　梓人所就像纹杉，作就神仙换骨函，
　　储向明窗三百日，这回抽出也心甘。
　　又有妇人，持白扇，以扇为题。仇举笔，妇曰："未也，以红字为韵。"遂书云：
　　常在佳人掌握中，静时明月动时风。
　　有时半掩佯羞面，微露胭脂一抹红。
　　又有妇人，以笺纸出求题曰："即纸是矣，纸乃芦雁也。"书云：
　　六七叶芦秋水里，两三个雁夕阳边。
　　青天万里浑无碍，冲破寒潭一柱烟。
　　又有妇人，方刺绣，以针为题，以羹字为韵云：
　　一寸坚钢铁作成，绮罗里面度平生。
　　若教稚子敲成钩，钩得鱼来便作羹。

　　【遇盗索诗】
