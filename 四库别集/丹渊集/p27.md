<!-- { "loadSidebar": true } -->
　　伏审某官更麾南豳按宪西蜀邸讯初谕舆情已驩盖重名之久驰宜逺人之甚慰恭惟某官器略宏逺材资粹方蚤歴荣途盛着徽节科条易避参脩三尺之书飞挽均输佐调九年之食休有丕绩简于上心此者出为外台専按一道中典之重方委平亭列部至繁尽归廉紏此之要剧宜以通明某昔在上都幸观高谊今居支郡获庇洪庥闻命之初抃怀增剧【云云】
　　李殿丞权交代先状
　　向由贵治甞挹高风违阔逾时候问无所此者某叨膺宸检分守郡条矧漕台之借才屈明府而承乏获交善矩且慰愚衷未遑驰书先辱赐敎仰佩推褒之重实怀悚愧之深即遂披瞻预增喜跃
　　湖州提转先状【将赴湖州】
　　忝膺宸綍荐畀藩条顾惟无似之姿谬此惟良之寄抚衷自省窃幸焉深伏念某单凉逺人漂泊孤宦赋命谫薄与时阔踈故常守于外官輙屡更于数郡虽蔑殊尤之効仅逃殿劣之讥三馆既还岂防埃之云补一麾重请得江海之于宣此者伏遇某官被眷九重理财一道布惟新之政惠养民甿按所部之城澄清寮吏秉刚方之节威惠风行持察举之权否臧洞照幸将蹇迹仰托殊休某已谋便道之行即次提封之下有期瞻倚无量欣愉


　　丹渊集巻三十三
　　钦定四库全书
　　丹渊集巻三十四　　　　　宋　文同　撰奏状
　　奏为乞修洋州城并添兵状
　　右臣切见本州守治之所正居汉水之上川陆平衍广袤千里东北诸山萦带联属径路盘屈隙穴深逺上通荆楚旁出岐雍其中所产济人急用之助品目甚众旦夕赢辇道路不絶闾巷井邑百货填委实四方商贾贸易毕至之地衣被秦蜀有足仰者汉唐之际已名重郡然而至今有所不能称是者城池庳漫全不如昔不知几年灭裂为此苫茅累土宛若防戏缺漏頽落殆不可睹奸庸取罪常在跳越仓库所寄仅同空旷臣自至此即谋增葺患无兵夫不能施手每一虑至沉唫终日伏以国家设州郡列官府具储蓄养士卒大抵本以为民故如此其备也夫何此州当襟喉要害之处而顾无壁垒壕堑之防以保护之譬之于人也筋骨虽云完固而皮革日已烂堕将何以为负恃而能使其中安且久耶一体既亏事不宜矣伏望朝廷慰念黎庶轸恤遐逺特申旨许令修筑度其工力了不至大庶使郡国制度无有一物废阙亦有备无患之深计也臣又窃见管内三县疆境絶为旷濶高山深林蔓衍重复直与巴达金鳯永兴鳯翔等处唇齿相宻其逺者有至五六百里近者亦不下三四百里中间有如子午骆谷之类斜通直达径路不少私商暗旅出入如织逋奸隐罪萃为渊薮岩谷之民孱愞畏事迫于众势遂尔囊橐所居幽僻人不敢问既因全无防守所以难为检遏臣愚常此过虑忽尔蜂惊鼠骇妄肆螫齧散走巢窟出入为暴呼集除荡形影不及亦须数日为之扰扰往日光化军近年庆州叛贼悉趋此路谋行于蜀是时西南郡邑闻风震耸赖以朝廷威灵元元之幸而卒以就败然而此州既为凶盗累伺其隙是后恬然不为之备至今耆甿宿吏语议及此则无不人人咨嗟叹惋是知如此与他州别郡封壤接聚隘阸奔冲之处平时常宜预设保御之方其或事有万一临时取具必然手足错乱不相捄应前无兵而后无城未免一方人心不得不使之旦夕恐惧而莫如之何也已臣今欲乞朝廷特赐详酌更添置武宁一指挥或且先于诸处那屯三五百人常令住此不许差出以备缓急驱使如此则上可以纾朝廷之忧下可以慰百姓之望臣职任守土理当建述此二事者伏望眷慈不罪其狂瞽而留意焉谨具状奏闻伏候勅旨
　　奏为乞改陵州州名状
　　右臣自到本州求州之所以得名之由据地志云自秦至齐本犍为与蜀二郡之地在梁常为怀仁郡西魏时始改为陵州因境内有陵井故名焉陵井始后汉张陵开兴因陵名遂以名井后复因井名以名其州隋虽易为隆山郡唐又以为仁寿郡至乾元中复以为陵州遂因仍至今矣按陵本沛人世有别传载其异事者尤多臣不敢以闻然观其为井之功实亦非常人所能建置此州之民既赖之以为生复畏之以为神凡过其祠庙及道其所以昔日为井之事皆懔然加肃不敢少懈如在其上与其前后若是之恭也国家亦殊仰其所利以赡给诸郡凡三载郊礼颁赏军校一切皆于此取之是所谓有功于国而有利及民者也但今以其名配井与州而使其下负薪刍操瓢囊者无男子妇人稚幼耉老之属日日道其名千万在口臣愚窃谓州取其名于国体固无嫌若属之斯民臣恐于义或有未安者已臣闻晋羊祜开府南夏恵流百姓后人讳其名为改户曹为辞曹王舒除会稽内史舒言其父名会求换他郡朝议以字同音异不许舒云音虽异而字同乃特命以会为郐授之唐阳城号卓行商山道中有驿曰阳城元稹过其处易之为避贤孟浩然独能诗襄阳有浩然亭郑諴为刺史更其题曰孟亭此意皆谓贤者之名当与隠避不欲使其下常斥之也载在简牒以为佳论读者皆谓当时所举宜矣今陵方之数子其功利盖亦施于无穷有足尚者累世襃赠实有封号朝廷亦尝因其他郡遗迹建宫养徒俾崇奉之是则岂有国家所以存录能立丰功厚利之人而此州之民素蒙其休顾显然无一忌惮咸得以名而称之哉虽然千有余年其民侮慢轻凟如此至于圣世始歆然若有感发隂期秘数无乃将有所待者耶伏遇皇帝陛下光明盛大之徳绍巩固绵长之运顺考古道尊尚贤哲旧者修之废者起之合理当义无不条举此者伏望圣慈垂仁降恵上嘉古昔山藏海纳恕臣僣易下省臣章俯遂愚情特开宸旨别赐州号庶使此方之人存上下尊卑之体已往之灵受光华丕显之赐百王未正之典千载不行之事自陛下今日正之行之尔岂独光昭史防彰示万世亦以知陛下不弃下臣之言而特明前人之徳矣干冒宸扆俯伏待罪臣无任狂越恐惧激切屏营之至谨具状奏闻伏候勅旨
　　奏为乞置兴元府府学敎授状
　　右臣自到本府遂诣学舎防检见其处所褊狭僻在城下屋宇卑陋殆不可入其中生徒小大裁数人而巳臣因询问僚属并徧访左右所以如此不振之由皆言本府自唐末以来并无诸科修学及第之人从前毎有科塲皆是外州军进士暂来就此假籍寄应纵获荐到省皆下第无成遂各归还本贯不复住此修习所以其民便谓读书无效更不从学近岁府县虽稍有士人应举终是素无师范所肄之业多不能上合新格臣初观本府山川人物土风次第与东西二川大抵相类彼处虽至小州郡进士常不下三四百人而本府邑屋富盛人民繁庶若此岂无秀异可敎之士以备官使但自来上下因循相与废堕使朝廷风敎独不霑浃寥然一方遂絶文采深可叹也臣伏见本府司理参军潘行自熙宁三年到任乃权府学敎授行能为之讲说经艺敎其对答大义诱掖后进孜孜不倦日授月试皆有条绪近日府县子弟翕然尽愿入学至于外郡士人闻之间亦渐有来者以此见人之趋向善道悉由劝奨训励傥得其心有所服自然不可制御而卒至成业矣行今来举主考第并已该磨勘来年正月满当解罢臣窃虑行去之后俾他官承乏料学者之所悦从未必有能如行者臣兼体问得本路兴洋利文龙等州虽有进士徒具名尔其人亦尝自患所居僻陋难得师友臣欲望朝廷勘会本府并前件五州自来实系少有举人修学及第之处乞赐详酌特置学官就与行改转使正充本府府学敎授所贵一府五州之人悉得就近修学不三二年当尽变此俗灿然与天下士人相侔矣臣职在守土所治之下或有可请不敢自黙臣无任恐惧激切屏营之至谨具状奏闻伏候勅旨
　　奏为乞修兴元府城及添兵状
　　右臣窃见本府自三代已来号为巨鎭疆理所属正当秦蜀出入之会下襃斜临汉沔平陆延袤凡数百里壤土演沃堰埭棊布桑麻秔稻之富引望不及西南逾栈道抵剑门下趣成都岐雍诸山遮列东北深蟠逺跱孕畜云雨罅道百出相拱如辐逺通樊邓旁接秦陇贸迁有无者望利而入旧制中州之人不得久居于此今复弛禁一切不问故四方来者颇自占业殊习异尚杂处闾里天下物货种列于市金缯漆枲衣被他所近岁洮河所仰茶产钜亿公籴私贩辇负不絶诚山西浩穰之奥区而朝廷所宜留意之剧地也然而事有未称体有未备者城与兵而已矣城尝度之其纵广亡虑二十里庳薄毁陷久不营葺奸窥盗越易如短屏兵虽合聚羣戌所数裁满五百罢病孱弱下车者半分他役常非此有近复调赴文州今所留者甫二百余人尔况一城之中民屋错比连甍接宇可数万计生齿杂遝填斥坊閧臣常自顾亡状误蒙朝廷采用重委符守班条之暇静虑及此辄谓以如是不甚坚完之城与如是不甚齐一之兵欲控制遐逺应援边徼保护井邑众庶防固宫府储峙若止用此且恐事于临时万一有不副国家所以设城置兵之本意也臣毎一念此食辍箸而寝去枕者屡矣伏惟陛下自践祚已来于今七年曷尝不一日孜孜安养元元者为政理之急未治者既治之矣已治者复为之立不可废坏之法补缺绽漏大小咸辑下听不倦有宜则应臣是以敢持二者之说仰干宸扆伏望陛下不以臣疏贱而幸录其言愿赐参可下诏有司遂俾如事修絫雉堞增屯营伍以赫威灵以壮制度沮邪谋定众志安固基本万世不动亦所谓先定应猝豫备不虞之善计者也臣职在守土诸无报称惟是所见不敢噤嘿臣无任僣易妄越惶恐激切屏营之至谨具状奏闻伏候勅旨
　　奏为乞差知洋州一次状
　　右臣伏蒙圣恩除臣知陵州得一年十个月后因改州为监复蒙就差知兴元府今到任已及一年五个月臣昨在陵州推行新法并成伦绪仅免败阙自至兴元府凡干当过诸般后来续降指挥等事亦无旷废尽为两路按察臣僚荐举以臣颇为办职今来臣替期非逺切虑朝廷不久差官代臣赴阙臣日夕惟念般挈私计实以家贫累重食口稍众分减寄寓颇难区处臣此者愚妄辄覩八路新勅尽许指射连并差遣臣知洋州一次情愿闲居待阙况臣出于畎畆粗谙民间细务幸臣未甚衰暮之时少愿倾竭犬马疲驽之力夙夜勉励所属僚吏宣布陛下徳泽于一方百姓以图上报国家所以养育贱臣无涯之恵臣自知才智浅短不可更备他使惟是一郡之政犹能奉行陛下条诏不致违失伏惟陛下哀怜特赐天地生成之恩俯从私愿臣惟愿忠义以荅万一干冒天威臣无任伏地待罪惶恐激切屏营之至谨具状陈乞以闻伏候勅旨
　　奏为乞免陵州井纳柴状
