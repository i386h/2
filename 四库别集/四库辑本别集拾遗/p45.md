<!-- { "loadSidebar": true } -->
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵希得降授迪功郎制
敕：具官某。畔官离次，国有常刑。况 【全】  【金】 贼犯我海陵，尔为宗臣，不能死列。乃复先去以为民望，朕何赖焉？镌褫二阶，往服中典。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　杨思恭降授迪功郎制
敕：具官某。按《周礼》乡八刑，而不睦、不弟之刑居其二。思恭兄也，思安弟也，思安杀人而丽于法。阅实其状，实汝致之，汝安能逭周官之罚哉？其削一阶，尚曰中典。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　赵时点降授迪功郎制
敕：具官某。狱夺于货，先王所戒。尔为义安理掾，事无大小，皆以贿成，岂朕庶谨庶狱之意哉？姑镌二秩，以淑羣慝。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　张震午降授迪功郎制
敕：具官某。茶盐有禁，尉捕之职也。然假搜逻之名，以取赇焉，乌得无罪？特镌二秩，以讹尔心。可。
 【《永乐大典》卷七千三百二十五「郎」字韵，页二十一上引「吴泳鹤林集」。(影印本第七十二册)】 
　　汪清之降授迪功郎制
敕：具官某。宗族不亲，《杕杜》所以伤晋；骨肉相怨，《角弓》所以刺周。尔以门荫，齿于仕版。当畏天显民彝。叔父，亲之支也，而弗惠弗迪，至于胥戕胥告。岂朕所望于大夫士之家乎？姑镌二阶，以植五教。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　谭伯言降授迪功郎制
敕：具官某。汉入财赏官，不补右职，轻其人也。况尔富赀为吏，以武断闻。眈视一方，嗾使羣狡。若阅所言状，则不但崔钧所谓铜臭而已。镌秩罢任，徙之远方，庶稍知名器不可以滥得也。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　阮炎正降授迪功郎制
敕：具官某。尉黄冠大绶，主捕盗察奸，汉法也。尔吏于乐安，不能摘奸惠良。县有豪奴杀人，而当死者传生。比当生者，内以曲文，连系几百三十家。其如民之不寃何？镌秩罢官，尚曰轻典。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　任霆降授迪功郎制
敕：具官某。士不可以险夷贰其心也。尔为安康李掾，疆埸无事则就职，风尘小警则谋去。即兹一眚，合议薄惩。其如湎酒淫刑，又不暇论也。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
降授迪功郎制　　赵与
敕：具官某。簿尉日赴长官厅议事，此元符令也。尔尉嘉定，不率训而籍民词，簿官钱，侵官益甚。事长之义安在哉？其上两阶，尚曰轻典。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　陈璹降授迪功郎制
敕：具官某。「王事靡盬，不遑启处」，周人遣戍之诗也。尔为六安西尉，既不能荷戈以防犬羊，督办军储，拘籍夫丁，岂非职分，而乃牢辞固避，不敏于行。虽曰亲老子殇，然岂得以家为哉？其上两阶，以儆边吏。可。
 【《永乐大典》卷七千三百二十五「郎」字韵，页二十一下引「吴泳鹤林集」。(影印本第七十二册)】 
　　刘简子降授迪功郎制
敕：具官某。国家以仁睦同姓，以法绳之。凡丽于罚者，听外宗予决，至公也。尔摄邑闽清，宗子小有罪戾，不白西外，径行决挞之威。独不思水木本原之义乎？可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　丁如翼降授迪功郎制
敕：具官某。汉昭帝不与天下争利，故罢卖盐官。朕甚慕之，而力未暇也，其可以重困之乎？汝监新会盐场，不能导其利，布之上下。乃重征苛取，自丰于厥身。其害吾民多矣，再从镌削，以警贪戾。可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　韩庲降授迪功郎制
敕：具官某。楮币之所以折阅，私印滋多，而州县弗之察也。尔曩尉青田，境内有伪造不能警捕，而乃使擒获于邻邑焉。特镌二列，以为失察之戒。可。
 【《永乐大典》卷七千三百二十五「郎」字韵，页二十二上引「吴泳鹤林集」。(影印本第七十二册)】 
　　孙舜举授武功郎制
敕：具官某。兵法善战者以正合，以奇胜。尔阚如虓虎，领我舟师。当海寇横溃之时，不以叱为勇。掩旗卧鼓，诱致而袭擒之，亦可谓以奇胜矣。朕何爱两阶，不以旌汝哉。可。
 【《永乐大典》卷七千三百二十六「郎」字韵，页一下引「吴泳鹤林集」。(影印本第七十二册)】 
　　程芾授武功郎制
敕：具官某。昔我孝宗皇帝，尝立奉使一司，以待材用之宅。盖谓掉三寸舌以伐天骄，实难其选也。尔忠勇沉鸷，有声临淮。军戎万里之情，素知谙悉，命汝伴送。仍陟二阶，以宠其行。忠信而加之以敏，使不辱君命，则予汝嘉。可。
 【《永乐大典》卷七千三百二十六「郎」字韵，页二上引「吴泳鹤林集」。(影印本第七十二册)】 
　　张大可降授武功郎制
敕：具官某。朕更化之初，昭德塞违，以禁宠赂，至严也。尔总戎淮西，锢于旧染。专饰苞苴，以事交结。台臣除墨未干，而千里之馈卒至，其速且巧如此，何不施之用间行师乎？特镌一官，以励诸将。可。
 【《永乐大典》卷七千三百二十六「郎」字韵，页二上引「吴泳鹤林集」。(影印本第七十二册)】 
　　董有恭授武德郎制
敕：具官某。朕登大宝，凡潜邸服役之臣，咸霈优恩，今一周星矣。尔援比以请，朕何敢独遗汝耶。益懋忠勤，思对休宠。可。
 【《永乐大典》卷七千三百二十六「郎」字韵，页二下引「吴泳鹤林集」。(影印本第七十二册)】 
　　童德兴降授武德郎制
敕：具官某。赏罚军国之纪纲，不可以无章也。尔董师闽粤，执讯获丑。予嘉乃绩，峻升五阶，赏既不薄矣。而乃慆淫贪戾，控于吏评。朕安得亡罚乎？其归二级，以责后効。可。
 【《永乐大典》卷七千三百二十六「郎」字韵，页二下引「吴泳鹤林集」。(影印本第七十二册)】 
　　赵时傒授武德郎制
敕：具官某。朕于后戚之家，不欲以恩挠法。然东朝既上尊号，命作册宝。则推报亲之恩，以广逮下之仁，亦义之所不容废也。用锡尔官，往其祗服。可。
 【《永乐大典》卷七千三百二十六「郎」字韵，页二下引「吴泳鹤林集」。(影印本第七十二册)】 
　　韦镗授武节郎制
敕：具官某等。朕以文母跻附于庙。凡曰戚属，序迁有差，于以报坤元成物之施也。尔其惟忠惟孝，答此宠荣。可。
 【《永乐大典》卷七千三百二十六「郎」字韵，页三下引「吴泳鹤林集」。(影印本第七十二册)】 
　　崔福复武节郎制
敕：具官某。李广恂恂如鄙人，朱然钦钦如对陈。古之良将，不以叱为能也。尔阚如虓虎，维扬城下大小数十战，勇则勇矣。以言上人，尔得无过乎？甄元官，尚图补过。可。
 【《永乐大典》卷七千三百二十六「郎」字韵，页三下引「吴泳鹤林集」。(影印本第七十二册)】 
　　成颖达武节郎制
敕：具官某。往岁霅川之变，鹖冠之士，为狂寇污染，隶于丹书者，不但汝一人也。当东朝庆寿七十，湛恩汪濊，与祥风俱。如尔元官，亦宜甄。可。
 【《永乐大典》卷七千三百二十六「郎」字韵，页三下引「吴泳鹤林集」。(影印本第七十二册)】 
　　林熙载授武节郎制
敕：具官某。干道置舍人之员，淳熙增解职之赏。考宗之待合门，可谓重矣。朕励精之始，率由旧章。卑尔林之麾，释尔禁阍之务，则于一官又何爱焉。可。
 【《永乐大典》卷七千三百二十六「郎」字韵，页三下引「吴泳鹤林集」。(影印本第七十二册)】 
　　陈大纪降授武经郎制
敕：具官某。刑之颇颣，狱之放纷，国侨所耻也。尔守雷阳，不靖共于位。而乃属邑之令，壑邻州之守。且兴犴户，戕及无辜。其为颇颣放纷不以多乎？镌汝一阶，实为宽典。可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
　　林景衡授武经郎制
敕：具官某。合门解罢，稽其功绪而进以官，淳熙旧典也。尔素闲朝仪，出领遐障。遄以耄及，玷于台评。卑之祠廪，所以示惩也。今更铨以解职之赏为请。仍进一官，所以示劝也。劝惩是用，朕亦何心之有？可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
　　张旺授武经郎制
敕：具官某。往岁江西捕贼，有司上首功，率各有差。尔总师干，与官军大小二十七战。出则在诸营先，赏则居功臣次，亦退然有冯将军之风矣。其陟一阶，以劝诸校。可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
　　徐弼授武经郎制
敕：具官某。海濒之民，不沾王化，结约诸峒，弄兵儋琼之间。尔摄守昌化，分遣官军。左 【椅】  【掎】 右截，冲散舟于石牌浦下，径取鲸鲵而戮之，亦可谓隽功矣。升之二阶，以劝诸将。可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
　　刘元实授训武郎俞朴授武经郎制
敕：具官某等。朕执爵赏之柄，以驭其幸。尔朴干才之敏，尔元实职掌之勤，虽曰沂邸戚属，而勤敏寡过。所以迁有差，示不私也。然而幸岂可数哉，尔宜勿懈于位。可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
　　李大声授武经郎制
敕：具官某。江右盗起，朝廷设封赏之科，以迪有功。尔统率淮军，纠敌王忾，洗贼巢而歼之。遂使一方之民，复还有生之乐，亦可嘉矣。晋职三阶，以励诸将。可。
 【《永乐大典》卷七千三百二十六「郎」字韵，页五上引「吴泳鹤林集」。(影印本第七十二册)】 
