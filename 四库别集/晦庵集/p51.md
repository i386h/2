<!-- { "loadSidebar": true } -->
　　右具通判及士民所述仲友罪状谨件如前谨录奏闻伏候勅防





　　晦庵集卷十八
　　钦定四库全书
　　晦庵集卷十九　　　　　　宋　朱子　撰奏状
　　按唐仲友第四状
　　贴黄
　　奏为续根究知台州唐仲友不法事件及藏匿伪造官会人蒋辉实迹乞付外照勘伏候圣防
　　仲友所印四子曾送一本与臣臣不合收受已行估计价直还纳本州军资库讫但其所印几是一千来本不知将作何用伏乞圣察
　　奏状内第十四项系藏匿伪作官会人蒋辉诈妄行移首尾情节伏乞圣慈详赐省覧
　　此项系仲友舎匿死罪亡命奸人蒋辉诈妄行移首尾情节乞赐详覧即知仲友所犯非独赃私小过而已伏乞圣照
　　臣窃见仲友本贯婺州近为侍御史论荐又其交党有是近臣亲属者致臣三奏跨渉两旬未奉进止深虑本人狡猾别有计会兼恐所司观望或致灭裂切乞圣明照察严赐戒勅施行
　　具位臣朱熹
　　臣因廵歴至台州见唐仲友委有不公不法事件已于前月二十七日具录奏闻仍将一行干连人送绍兴府根勘乞诏有司毋得观望严赐根究依法施行以为郡守贪残之戒臣连日又据人戸陈诉仲友不法事件略行审究有旋行供到情实数条及本州公库簿厯虽为仲友收藏追索不出今据监库官司理王之纯旋寻捡到仲友拘收不尽草簿干照年月亦不接续遂令库子叶志具出仲友有非法支用数目已多及据宜人赵氏状诉故夫郑槐昨任江东提刑日曾按劾仲友罪状后来寄居台州仲友到任懐恨不已不支俸钱百端凌辱以致饮气身死仍缴到当时劾章内事件亦是多遣军兵逺出禁地以捉酒为名掠其所有财物抑勒人戸输纳十年亏欠和买役钱拘占民船抑载官纲至有子告母奸弟诉兄滥取受关节着意究治种种无状事迹一切不异于今日之所为足以见其贪纵刻薄本于天资而长恶不悛日增月益以至于今遂肆然为无所忌惮之意上欺君下虐民而专以陛下所付千里刑赏之柄为立威收货娯悦妇人之具臣前所奏虽已略陈其大端今既得其实状请摭其一二冐死奏闻以质前言之非妄欲望圣慈略赐省覧降付所委推勘官司照应催促疾速勘结毋得少有观望庻几可以少摅千里神人郁积之愤惟是言语媟渎非所宜道于君父之前臣不胜大惧伏惟陛下哀怜裁赦须至奏闻者一据库子叶志等供草簿内仲友于公库支钱二万八千六百一十六贯六百八十二文送惠与人内一千四百八十二贯二百六十三文送妻兄及与第二儿妇之父何知县何教授何宣教兄弟系淳熈八年二月止淳熈九年四月簿内支破
　　一据叶志等供草簿内仲友以官钱开荀杨文中子韩文四书即不见得尽馈送是何官员
　　一据叶志等供草簿内仲友以公库钱六百九十九贯五十二文买暗花罗等与弟子严蘂等制造衣服其严蘂等亦已供招件数在案分明
　　一人戸张见等状诉仲友与弟子行首严蘂情渉交通关节及放令归去今据通判申于黄岩县郑奭家追到严蘂据供每遇仲友筵会严蘂进入宅堂因此密熟出入无间上下合干人并无阻节今年二月二十六日宴会夜深仲友因与严蘂逾滥欲行落籍遣归婺州永康县亲戚家说与严蘂如在彼处不好却来投奔我至五月十六日筵会仲友亲戚高宣教撰曲一首名卜筭子后一叚云去又如何去住又如何住但得山花挿满头休问奴归处五月十七日仲友贺转官燕会用弟子祗应仲友复与严蘂逾滥仲友令严蘂逐便且归黄岩住下来投奔我遂得放令逐便严蘂缘与仲友密熟有兄周召充黄岩县栏头因被监官何承节窘拾行打知得妺严蘂出入宅堂凡事喜美信据遂托严蘂写信令人力计会传逹仲友乞辞退拦头等事仲友遂作访闻追上何承节并周召等六名于七月二十一日赴州出头押下当直司供责仲友作周召不供何承节事情为由当防免断差陈敦押下县放罢其何承节等至今知在未曾结絶严蘂又供据临海县贴司徐新等因差在城外三路及在城总店卖酒不行并是陪钱送纳见经本县陈状备申本州乞免卖酒许严蘂钱一百贯文省托嘱仲友免卖徐新先将银盏七只付严蘂作当候得判免备钱收取严蘂将银盏三只就庙弄丁官人家典钱一十二贯足用过后仲友与免总店卖酒徐新令人力将钱三十贯文足系严蘂同母收受付还银盏四只却将三只典贴与徐新自备本利钱取赎通计受过钱四十二贯二百四十文足严蘂及弟子朱妙入宅打嘱仲友免断杨凖藏伉弟子张百二事许钱一百贯文并受过青纱冷衫叚水线鱼鮝等供责是实
　　一据弟子行首王静供元系长行弟子每遇祗应筵会多在宅堂出入无间今年三月内因公筵劝酒遂与仲友男十八宣教逾滥自后往来不絶五月二十一日十八宣教借马三疋与王静严蘂沈玉乘骑仍将官会五道与王静支散马下人至二十三日行首严蘂落籍是王静嘱十八宣教禀覆仲友补充行首仍是十八宣教将官会五十贯文与王静支分使用并送毛叚一丈四尺及曾将莲花纱一疋扇子一柄曲二十册系学院子金琏送与王静作人事至六月十八日王静移过庙弄严蘂旧屋居住节次是十八宣教到家宿卧至四更囘州因此外人得知多有犯事人托王静关节说与十八宣教得钱使用供责是实
　　一据道士李冲虚供本房道童丁希言兄丁全充院虞候仲友遣往宁海县追散乐弟子王丑奴张百二入州祗应内张百二不到将丁全枷送州院根勘取受结案断配先凭冲虚告覆十八宣教后再托弟子王静关节据王静供丁全凭邓十二付官会三十贯文托王静入宅打嘱十八宣教除学院子金琏拜韩百九抽退官会六贯文外王静得官会二十四贯文还得从轻作杖一百勒罢科断供责是实
　　一妇人李六娘状诉仲友非理追勘与道士王永昌有情渉弟子王静同弟子鲍防与李六娘入宅打嘱仲友长男十八宣教今据王静供写批与十八宣教告仲友又防将李六娘封案王静受过钱二十贯文省鲍防受银盏四只钱十一贯文足推司萧【阙】受银盏二只已追索银盏六只寄收州库讫六月内书表司丁志学院子金琏到王静家言说有相知董承信妻李氏与应杨犯奸公事送司理院结絶今逐人在外和会欲得免断许王静钱一百贯文王静写批嘱托十八宣教后防杖罪赎铜兵士谢荣欲差充学院子许王静钱五贯文嘱托十八宣教王五七嘱托王静称姊夫左永因事送当直司结案许王静官会一十贯文将金褁钗二只作当王静并与嘱托十八宣教供责是实
　　一人戸潘牧状缴到仲友长男十八宣教亲书写批子与弟子王静打嘱周士衡理分公事与钱五十贯收下质库批当分明已据王静供系朱十九助教相托王静委曾入宅计嘱上件批子系仲友长男令金通引送与王静供责是实
　　一据弟子王静供仲友侄三六宣教同十八宣教到王静家饮酒及与弟子沈玉情渉据沈玉供三六宣教先与弟子林莹散乐弟子刘丑逾滥今年五月内因宴会方与三六宣教逾滥自后往来不絶五月二十一日三六宣教借马与乘骑得钱五贯文与直马人支分缘此多有犯事人托打嘱关节得钱使用五月内贴司王敦仁得会子一十道嘱托仲友防给帖补充帐司人吏并鲍卜妻许钱二十贯文说与三六宣教嘱托仲友刺军并三六宣教令学院子姓董人送眞红纱一匹白莲花纱一匹青扇一柄曲二十册与沈玉作人事供责是实
　　一铁匠作头林明投白纸令当防供系本州差在教塲内打造军噐内仲友私打造衣甲二副汤瓶三十三只鍮石头盔二副并系官中铁炭工力仲友收受入已曾支食钱三贯文酒六瓶作送到犒设仲友男亦曾令私打竹节铁鞭一条监造官林路分亦各私造铁甲头盔一副汤瓶十二只杂物五十余件箭三百只并差待缺官邢判院同监造亦私自造刀斧箭交椅数目已多又怒林明不与依数打造凡九次防决小杖路分曾遣兵士张显入行衙计嘱林明据林明张显供责是实
　　一仲友有婺州隣人周四本名花康成会放烟火妻能下棊仲友招来每有宴会以烟火撮药为名支给钱酒仍是仲友令男十八宣教令兵士刘德等与放单本索子于诸司公吏仓塲库务及临海县并县官防吏弓手牙人等率敛钱物及康成日逐出入阿刘入宅无间上下观望从此有犯事人托打关节据花康成供仲友筵会凡三十二次使放烟火下棊共支官库钱一百三贯文并酒二百一十七瓶计价钱四十三贯二百九十文足并率敛索子钱得钱三百贯文并曽为威果兵士祝信犯酒送当直司寄禁司理院抑勘行打管营结案该配将官会二十五道托虞候陈【阙】送与唐十八宣教得免罪名并呉信供母阿朱并弟呉益与隣人李念一交争投厢觧州送当直司却追出在室两妹呉六娘呉九娘枷禁勘奸承行人林木要钱一百贯打关节呉信将金钗一只金褁钗三只银盏三只作当方得将母并弟两妹各勘杖八十内二妹封案呉信将钱三十贯七十陌付林木并曾先托花康成阿刘并花康成受人吏陆侃引领宁海县朱秀埋库本钱事将银子计钱一百贯并马一匹连鞍直钱一百贯与仲友侄三六宣教收受入已朱秀并将官会十五道与花康成又五十道与陆侃并松门寨兵士谢兴不伏差使觧州康成用钱三贯嘱托十八宣教说与仲友将谢兴止押下本寨交管花康成取受院虞候陶显钱三贯文嘱托十八宣教差往天台县催税花康成受弟子何蕙官会一十贯嘱托令妹抵替囘县花康成受东阳县陈客官会五贯文嘱托仲友侄三六宣教令案吏出引监索人头少欠纱钱花康成取受仙居县公人王富官会一十贯计嘱十八宣教说与仲友放令囘县免罢各供责是实
　　一据城下天庆观道士祝元善供与陈百一娘有奸事发送州院禁勘结录下法司检防决脊杖十三还俗托曹县丞打嘱仲友至今不曾科防见令元善起建盖竹洞屋宇曹县丞受本人丹砂二百余粒及黄士龙与承信郎黄复妻互行通奸送司理院根勘欲具情犯申尚书省系仲友亲兄慈谿宰关节便行放出供责是实
　　一据本州通判备应世荣家状解到仲友亲戚高宣教绵五笼并人力张四等二名遂送司理根问来厯据司理院申已申州牒兵官追捉高宣教缘本人藏闪宅堂卒未出获及备据夏税塲专拣张元亨等供七月十二日是本塲专知陆侃家人陆允称知州宅高宣教有绵四百屯作空钞使印候亲戚曹县丞上塲交秤缘提举出廵到州未曾交纳寄留应世荣家今秤计二十七贯八百四十文重并齐下等不中粉药绵每两市价直钱一百文若纳官将钞出卖每两得钱三百文共合得钱【阙】百三十五贯二百文张元亨看验其绵不曾经官投税其四百屯又合纳勘合头钱一百六贯七十文虽系孙澄于钞面使交钱印讫即未见赍钱入库及根问高宣教买绵钱据公库合千人陆斌等供五月二十三日仲友令于公库支钱一千贯付什物库手分陆侃收买接官绢更不曾收附什物库厯径付仲友亲戚高宣教将去其高宣教止于七月初一日买到轻怯大绢一百十八匹高价估钱入库计四百九十贯九百六十五文省尽将变染作从物使用其余钱五百余贯即未见买到物件又据李冲虚状陈首高宣教寄下罗一十匹纱五匹及据百姓夏松状首高宣教寄下罗一十匹纱一十匹又据开茶店百姓蒋三乙状首高宣教寄下纱一十匹及弟子严蘂供高宣教与弟子行首张婵曾在书院逾滥其高宣教见事发觉隐避宅堂不伏出官供责是实
