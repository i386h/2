<!-- { "loadSidebar": true } -->
　　萧山尝刳于兵吏于土者率无坚守意官舍民庐壊而弗治尹侯本中始至德刑并施安辑流亡岁登时和疆场既固乃筑亭于北干山顚以为泄烦宣滞之所题曰吴越两山亭盖自天目而来其支别为岸江之山凡属于吴者飞舞栏楯之外自秦望而来其支别为岸海之山凡属于越者环绕戸之间攅峰叠嶂重冈复岭或起而伏或断而续大者如宗卑者如介靡者如奔隆者如矗缺者如凿鋭者如削旋者如顾拱者如揖出竒献秀不可具状云消雨止天宇廓清乃合僚属领賔客凭髙四顾延青揽翠盖终日焉一时善诗者咸赋咏之且驰介三百里谒余为之记余惟五岳之外赤城鴈荡匡庐罗浮见于图志者非一而有好山之癖如谢公者屐齿不一经焉盖限于势而莫能周也顾欲不出跬步而坐挹两山之雄秀防夸娥之神负而徙之一方恶可得哉吴越之境中介涛江乱流往来不终日可逹非若齐楚之处南北风马牛不相及也而萧山为濒江之邑斯亭又据其要两山之胜毕效于兹则凡限于势而莫能周者得有以兼之矣攷之纪载越之始封北至御儿则钱唐亦越也吴败越而取之后吴为越禽越为楚禽皆不能有其地慨想夫大禹之勤太伯之让高风伟绩炳然在宇宙而不灭者如彼后之人颠覆而不祀者又如此不亦悲夫歴千余年有元混一四海即钱唐置行省而浙东焉孰知其为吴为越也与今侯以鸣琴之暇登斯亭也岂将览两山以寓懐古之思而已邪其亦观山之不迁也思固其守观山之峻而极于天也思崇其业观其出云而雨六合也思普其泽于民则庶几乎故书以复之俾刻诸石不警于侯且以警其继侯而来者云时至正二十二年秋八月初三日记
　　方寸地记
　　两浙转运使司照磨章君伯英即钱唐所居西偏辟室为游息所题之曰方寸地来求文以记之予惟方寸地者心也固不容予説而亦不胜其説焉汉高宻侯邓禹将百万兵未始妄戮一人此方寸也而秦白起破赵阬降卒四十万宋王晋公祐以百口保符彦卿此方寸也而唐李林甫作相好以甘言啗人而隂中之欧阳崇国公为推官时往往为囚求生此方寸也而王逵为使则欲置人于法彼小人一念之惨刻与君子相反若水火然岂非豺狼而冠弁也与予方疾是而代之为邓禹王祐者恒鲜为白起李林甫王逵者恒多呜呼其方寸已荒矣百畆之田陈其疆畎父菑于前子播于后器利而力齐故其地恒美而岁获其入或者嘉谷之生不胜稂莠之蕃雨露之滋不胜蟊贼之害是弃之也今夫利欲吾稂莠也声色吾蟊贼也其为螙者夜旦相寻于无穷而吾治之者益忘益怠是徒知百畆之不治为忧不忧方寸之地日昏而莫之治昧于内外之辨抑何甚耶其流为小人而不为君子无足怪者夫帝王之治圣贤之学岂外乎心哉敛而小之则四海一方寸也拓而广之则方寸一四海也何有町畦之限乎脩礼以耕之陈义以种之讲学以耨之本仁以聚之播乐以安之始终无余事矣方寸既治所以立事建功咸自兹始至其庆流子孙如邓禹王祐者有不足言焉伯英以右族之贵读书吴山之麓十余年有司尝荐之春官未上以运饟功授今职大府之事多所赞决造其所居可以知其所存矣他日登于天朝益将推其方寸而及于邦家者实有以望之秋八月初吉记
　　贞素堂记
　　永康葛吉甫之妻节同里徐氏女也幼从兄昶授女箴内则即通大义及长而归于葛事继母尤谨而妯娌间蔼然有雍睦之风内外称之吉甫早卒时年二十有七誓养舅姑弗再适于是经营其家事俾二子从名师读书岁时伏腊祭祀无违礼既老乃筑室大塘之文山顔之曰贞素其子秉仁述其事介岳公东白求予文以记之余受而读之为之叹曰妇德之着于礼也尚矣夷考古今不失其大节如卫共姜者抑何尠耶节夫没四十余年所守益固使见死者于九原心不慊而色不衂其视共姜孰得而左右之宜表之贞素也呜呼天下之物贞莫尚于石素莫尚于雪克全其妇德者似之然石而可铄则非贞也雪而可涅则非素也节之行不亏于前心益白于后其贞素固有过于石与雪者乎昔予在京师预编元史采妇人女子之卓行较然可传于后世若西江之徐彩鸾軰百有余人往往乱离之际蹈水火触白刃论者谓其有烈丈夫气非获尽天年于牖下者可及余輙辨其舍生于仓卒者为难而终始一节与二曜齐明者亦未易至也恶得以其所处之常变而有异同之议哉惜乎节之贞素如此而不得列彩鸾之编是盖有司缺上其实节亦岂求人之知而为之耶惟其不求人知而为之故其贞素愈久而愈明非徒勉之于暂而已代之为人妇不幸如节者其亦有所兴起也夫是为记
　　游殳山记
　　御儿地四平无山其东北六十里有小山曰殳山山由殳道人得名殳山之东曰史山庚戌春清明陈君仲谋约予游殳山适予被召赴京师而仲谋亦以雨止今年春三月丁酉天气澄穆予与仲谋幸无一事挠乃相谓曰不可以不偿所愿促治酒肉饮食已帅陈熊陈鲁两生洎予子翺由大溪北折而东度陌越阡至殳山之趾居人四五家皆棘樊荆扉鸡犬相应彷佛桃源中而里之巨族卜氏有冢在山半冡后得支径而上髙下稚松万株环合无路俛首松下伛偻行而云气相荡不啻鱼泳波涛中山回路尽有石崭然壁立者即殳道人尸解处其颠有小石突怒土中类迸笋者有盘互类木走长根者方饮酒大醉昏然欲睡皆踞石而坐松风谡谡吹人衣耳目为醒欲过山北陆生来青堂而生以事出其子闻之为煑茶来献乃啜二瓯以沃燥吻已而复东其途渐夷有公主墓云宋孝宗女葬于此又行至东山则所谓史山者山视殳山稍卑上建神官祠人至而祷者前后相属余亦倦而休焉两山之中求其竒峰之环拱瀑布之喷薄如赤城天姥无有也然予意在于一适耳意之所适亦何异夫赤城天姥哉因观祠旁古井井深二仞而泉莹可鉴疑学仙者洗药于此或云山僧凿石以济三伏之暍者人获汲以饮焉山之胜殆尽于是矣日暮下山路益陗或有鸡子石磊磊至不容足而山阳王氏巨竹千挺参天以非好事者不得造其所近山又有三湖青停黛蓄与天一色锦鳬往来可畵从者舣舟以待翺与二生皆登舟仲谋从余徒行归翼日戊戌放舟自马桥南行六七里舍舟而涂至紫薇山之隂山赭无草木左右怪石纵横错布类駞马者类虎豹蹲者类羣羊之或寝或讹者细路出石间如萦蛇蹒跚鼈而上山顚亦有神官古祠祠之下为广福寺寺建于唐时而飞楼涌阁高下向背皆依山势而成寺僧逵公古道延坐半间云所同坐者曰兰谷曰天然惜余所知梓南山者不幸而夭为之怆然其东偏小楼曰览远遂与古道登楼望海而弱水三万里之广宛在其下蓬莱云气隐隐接于阑楯也又西过裔笑岩居中辟燕坐之室纳湖光延野色即所谓天开图畵者信非夸言也时笑岩没已久弟子道卭具茗饮共读章孝标诗日卓午返酌于半间云所醢笋而食肉虽美不能过也与仲谋各赋诗一解儿子翺复成五言长篇以纪其事既罢下至半山有寺曰慧力盖晋尚书张延光故第也视广福尤极壮丽旁像尚书父子而祠之兵变之余仆者不复支螙者不复易而陶者舍其中抟土为瓦器然诸浮屠犹守其道不去日于西庑小殿礼古栴檀佛梵呗之声杂于螺磬予嘉其信之笃而持之固且叹吾儒之不能及也其东庑饭僧之堂曰胜功德海宋张即之所书四字在焉古道导余观壁间画龙一骧首跃洪涛中一既升而反顾恍惚有风雨随之鳞甲飞动乃叶茂章元统甲戌夏所作距今三十余年矣其余两山僧亦入妙品叹赏久之寺南有胜果寺者不暇游且转而游东山道遇才公大用洎桑子才沈复东二生因与之俱东山与紫薇夹水对峙相去可三里许石磴犹峻余且贾勇先登古道则不及而后矣山之寺曰崇福寺寺废亦久徒见浩劫于荒烟野草间而审食其墓顾况读书台钱镠洗劒池走马塘举无存者惟仙人葛洪井歴岁不改其泉甚清汲者往往得丹砂或投石井中辄有声如雷又有慈乌泉者在山之东冬夏不竭余以道迂不及观独至俱胝喝石嵒嵒深黒可坐三四人人言旧多合抱大木三伏时如清秋嵒前土皆五色儿童拾之以为玩今大木尽伐栋宇亦撤矣下有农圃数十家屋参差鳞比丛篠灌木交防其旁岂亦避世之人与回登絶顶东望岸海连山起伏者秦驻山也其北如狮子腾舞者横山也共憇东岳行宫至是而游者渐稀矣噫有其具而无其时不乐也有其时而无其地亦不乐也今有其具有其时又有其地此余所以遂登临之乐也抑天也非人之所能必也不可以不记
　　迂隐庵记
　　孔氏之后有散处东瓯者其五十五世孙正夫以明经登元戊子进士第授将仕郎建德録事三迁至永嘉尹性刚而寡与人咸以迂目之正夫闻而喜曰是非吾之实邪乃筑室昆山之麓题之曰迂隐遂老而不复仕矣大明洪武五年秋防于钱唐获以觚墨相周旋者累日因示所着迂隐生传且属予为之记辞不获则起而复之曰迂者以其不知变而恒与时忤盖非一人矣当七国时言纵横者有苏秦张仪言兵者有孙子皆中其君之所好而孟子皇皇齐梁之间犹以仁义劝之故为迂而不用大抵徇时为通徇道为迂通以同而进迂以异而黜此古今之所同也正夫必逹于是矣呜呼世皆尚圜而独守吾方世皆尚巧而独守吾拙世皆尚辨而独守吾讷世皆尚鋭而独守吾钝左次十年不得与通而善仕者相后先谓之迂非过也然方可刻而圜拙可改而巧讷可餙而辨钝可销而鋭则迂而通矣奚惮而弗为踽踽焉摧气局志如此不知圜有时而柅巧有时而失辨或屈而鋭或缺方也拙也讷也钝也处之而无咎孰非以迂而全乎士固病于通而不得病于迂耳是故进退不失吾之迂恶能突梯滑稽以诡俗哉日放浪佳山水间鹿豕之与游猿鹤之与俦是非两忘宠辱一致其视天下之士岂不独高也与予亦迂之徒也盍将从之高蹈远引观乎赤城鴈宕访真隐于物外相与歌迂隐之歌以适吾之天耶姑书以志其心
　　味菜窝记
　　天下之味贵乎适口而止菜之美者称春韭晚菘求其味之鲜不若鱼之鲂求其味之防不若肉之太牢吾舍此而取彼岂以味菜之味愈于鲂之鲜太牢之防耶鲂也吾惧其或防吾咽太牢也吾惧其或毒吾腹则鲜且旨者诚非菜之比已吾味吾菜盖得于无味之味此天下之至味也何必鲜且旨者荐之金刀玉盘而后适口哉彼嗜鲜旨而不知味菜之美者众也味菜之美抑非知味之深而然乎曲阜孔士明氏读书临安山中朝夕饭一盂菜一盘名其室曰味菜而求余为之记遂书之
　　乾坤清气序
