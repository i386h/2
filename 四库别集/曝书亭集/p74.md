<!-- { "loadSidebar": true } -->
　　春秋传注三十六卷乌程县学生严啓隆尔泰撰尔泰名注复社甲申后遁迹自称巅軨子始为是书示生徒以胡氏为非不敢尽纠其缪或劝其改作乃复防窜旧稾成之绎其辞庶几针膏肓而起废疾矣康熙戊子二月竹垞老人书时年八十
　　六经奥论跋
　　世传六经奥论六卷成化中盱江危邦辅藏本黎温序而行之云是郑渔仲所着荆川唐氏辑稗编从之今观其书议论与通志略不合渔仲尝上书曰十年为经防之学以其所得者作书考作书辨譌作诗传作诗辨妄作春秋考作诸经序作刋谬正俗跋五六年为天文地理虫鱼草木之学所得者作春秋列国图作尔雅注作诗名物志而奥论曽未之及则非渔仲所着审矣
　　石药尔雅跋
　　唐元和中西蜀人梅彪撰石药尔雅医方以药石并称尔雅止释草木石不及焉宜彪取其隐名而显著之也自序言众石异名象尔雅辞句凡六篇勒为一卷而白云霁道藏目録作二卷疑后人附益之唐代遗书传世者罕矣乃抄而入诸经部










　　曝书亭集巻四十二
　　钦定四库全书
　　曝书亭集卷四十三
　　翰林院检讨朱彞尊撰
　　跋【二】
　　大唐开元礼跋
　　开元礼序例三卷吉礼七十五卷賔礼二卷军礼十卷嘉礼四十巻凶礼二十卷合一百五十卷草创讨论诸臣则徐坚李锐贾登张垣施敬本陆善经洪孝昌也于时王舍人嵒请删礼记旧文益以今事集贤学士张说上言礼记不刋之书不可改易宜取贞观显庆礼书折衷异同以为唐礼久而论定者萧学士嵩王舍人仲丘也迹其降凶礼于五礼之末盖贞观已然至显庆成书出于许敬宗李义甫之手削去国恤一篇开元儒臣终不能厘正以复旧典可惜已攷是书既颁寻以设科取士习者先授太常官以备讲讨遂为士子出身捷径究之登榜者无多何欤韩退之尝苦仪礼难读而熟开元礼文更难也周益公序曰朝廷有大疑稽是书而可定国家有盛举即是书而可行然则是书而存虽百世率由焉奚不可之有
　　政和五礼新仪跋
　　宋之初仍沿唐制用开元礼取士礼器则准聂崇义图绘于论堂之上既而开寳有通礼景祐有太常新礼嘉祐有太常因革礼先后不无损益议者或诮其书繁简失中不合古制苏明允之言曰今特编集故事使后世无忘焉尔非曰制为典礼遂使遵而行之也至崇宁二年有诏令讲议司官详求歴代礼乐沿革修典训以贻永世大观初元乃设议礼局以知枢密院事郑居中刑部尚书白时中慕容彦逢学士强渊明等一十四人主之疑义许具劄子上请祐陵叠赐御笔指挥亲定冠礼十卷盖阅七载而成书于是铸九鼎于汴京勒丰碑于河朔将谓礼乐与天地同流曽几何时而金源百万之师盟于城下徙之氷天雪窖中自古亡国之君所遭惨黩未有甚于帝者观于是书稽古之勤自非庸主所能断决然则帝之亡天实亡之后之君子当念旧章之不可忘无拘成败之迹以论世从而诟之庶乎其可已
　　书大明集礼卷后
　　明太祖草昧之际征羣儒修礼乐书实録系之洪武二年八月以予考之乃呉元年六月事也梁寅孟敬有赠徐一防大章序云呉元年丁未岁诏征至都大章亦见征是时上方置三局一律局二礼局三诰局予备员礼局而大章撰诰文又撰张翼翔南梓宇记云君以明经举于乡今天子将即大位寅与君同受诏稽古礼文其云将即位者洪武戊申之前也又上陶学士凯书云六月八日伏奉中书省劄付以王命之重郡府督迫之严即日就道亦指吴元年事此亲于其身编纂礼书者其言断不诬矣实録第载吴元年八月征江西儒士刘于等至京欲官之俱以老病辞各赐帛遣还则于亦以吴元年被征也且刘宗弼者丞直之字丞直于吴元年十月官国子司业不应又同遗逸之士至洪武二年就征也是则礼局开设本丁未岁逮己酉杨维桢续至修饰润色之庚戌九月书成命名大明集礼其本末如是实録经永乐初两次改修渐失其实尔是编五十卷万歴中先太傅文恪公以礼部右侍郎掌本部尚书事拜定陵之赐简端有内府图书先公亦以私印识卷尾兵火之后予家赐书之存仅此而已
　　郑世子乐律全书跋
　　律吕精义内外编各十卷正论四卷乐律算学新说各一卷此外图谱一十三部又审定诸家乐书八部合名之曰乐律全书郑恭王厚焥世子载堉所撰也恭王于嘉靖二十七年建言时政获罪降为庶人发髙墙禁锢世子席藁门外具槖饘者二十载庄皇帝践位初赦过复爵由是世子以孝称又髙延陵子臧之节让国于兄尤人所难能也恭王雅善言乐世子又何文定瑭外孙学有元本按律审音察及铢黍歴辨刘歆何妥李照范镇陈旸蔡元定之失近代若李文利李文察刘濓张敔诸家皆駮其非河间献王之后言礼乐者莫有过焉者也
　　书花间集后
　　花间集十卷蜀衞尉少卿赵祚编作者凡一十七人蜀之士大夫外有仕石晋者有仕南唐南汉者方兵戈俶扰之防道路梗塞而词章乃得逺播选者不以境外为嫌人亦不之罪可以见当日文网之疎矣坊板譌字最多至不能句读此旧刻稍善爰藏之而书其后
　　书尊前集后
　　尊前集二巻不着编次人姓氏万歴十年嘉兴顾梧芳镂板以行佥以谓顾氏书也康熙辛酉冬予留呉下有持吴文定公手抄本告售书法精楷卷首识以私印书肆索直三十金取顾氏本勘之词人之先后乐章之次第靡有不同始知是集为宋初人编辑较之花间集音调不相逺也既还其书因识于顾氏本后
　　乐府雅词跋
　　吴兴陈伯玉书録解题载曽端伯所编乐府雅词十二卷拾遗二卷予从藏书家徧访之未获也既而抄自上元焦氏则仅上中下三卷及拾遗二卷而已绎其自序称三十有四家合三卷词人止有此数信为足本无疑卷首冠以调笑絶句云是九重传出此大晟乐之遗音矣转踏之义碧鸡漫志所未详九张机词仅见于此而髙丽史乐志文宗二十七年十一月教坊女弟子楚英奏新传九张机用弟子十人则其节度犹具所谓礼失而求诸野也道宫薄媚西子词排徧之后有入破虗催衮徧催拍歇拍煞衮其音义不传拾遗则以调编次第曩见鸡泽殷伯岩曲周王湛求永年申和孟随叔言作长短句必曰雅词盖词以雅为尚得是编草堂诗余可废矣
　　跋典雅词
　　典雅词不知凡几十册予未通籍时得一册于慈仁寺集牋皆罗纹惟书法潦草盖宋日胥史所抄南渡以后诸公词也后予分纂一统志昆山徐尚书请于
　　朝权发明文渊阁书用资考证大学士令中书舍人六员编所存书目中亦有典雅词一册予亟借抄其副以原书还库始知是编为中秘所储也既而工部郎灵夀傅君以家藏抄本词四册贻予则尺度题牋与予曩所购无异攷正统中文渊阁书目止着诸家词三十九册而无典雅之名疑即是书着録者未之详尔予所得不及十之二然合离聚散之故可以感已
　　书絶妙好词后
　　词人之作自草堂诗余盛行屏去激楚阳阿而巴人之唱齐进矣周公谨絶妙好词选本虽未全醇然中多俊语方诸草堂所録雅俗殊分顾流布者少后乃于藏书家抄得嘉善柯孝亷南陔重锓之作者百三十有二人第七巻仇仁近词残阙目亦无存可惜也公谨自有薲洲渔笛谱其词足与陈衡仲王圣与张叔夏方驾
　　书沈氏古今词谱后
　　呉江沈光禄伯英审音律罢官归撰啸余谱歌南曲者奉为圭臬乡人目曰词隐先生论者惜其未谱诗余康熙丁亥春过徐检讨丰草亭见有古今词谱二十卷检讨思付开雕予借归雠勘始而信既而不能无疑焉夫四声二十八调言乐章者所共知也宫声七曰正宫曰髙宫曰中吕宫曰道宫曰南吕宫曰仙吕宫曰黄钟宫商声七曰大石调曰髙大石调曰双调曰小石调曰歇指调曰林钟商曰越调羽声七曰般涉调曰髙般涉调曰中吕调曰正平调曰南吕调曰仙吕调曰黄钟调角声七曰大石角曰髙大石角曰双角曰小石角曰歇指角曰商角曰越角惟变征不见收按其序固不可紊也沈氏谱首黄钟乃不分宫羽存正宫道宫而去髙宫由是生于黄钟者混矣存大石去髙大石由是生于太蔟者阙矣中吕仙吕不分宫调又删去髙般涉南吕黄钟三调由是生于南吕者混且阙矣至于角声生于应钟则全略之吾未得其解也若夫宫调未详者凡二百七十余阕沈氏裒为一卷附于末征诸宋史乐志帝赐羣臣酒皆就坐宰相饮教坊奏倾杯乐百官饮奏三台盖倾杯乐惟林钟商无之三台有十三调此诸曲所以不同也至若破阵子正宫也朝中措黄钟宫也小重山双调也万年欢杏园春菩萨蛮中吕也石州慢越调也六州歌头大石调也太平时小石调也此当分注于诸调者也又如正宫有破阵乐双调有抛毬乐不专林钟商也大石调有清平乐不专越调也歇指调有洞仙歌不专中吕仙吕调也中吕调有瑞鹧鸪不专般涉调也仙吕调有齐天乐不专正宫也有彩云归不专中吕调也林钟商有风入松不专双调也此百世之下尤难臆断者也检讨工于词所辑词苑丛谭流布已久试取词谱更正之母使四声二十八调之序棼丝不治然后出而镂板传于世不亦可乎遂书卷后归之
　　回溪史韵跋
　　回溪钱讽字正初吾乡人也所撰史韵四十九卷予尝见宋时锓本于京师仅存七册嫌其残阙未之録也归田之后始大悔之从琴川毛氏长洲何氏访其所藏合之才十七卷亟写而存之笥宋人园册类摘双字编四声以便简阅回溪独采成语有多至三四句者未尝割裂原文信著书之良法矣天下之宝离者防有合时安知后来所求不适少此十七卷邪
　　礼部韵略释疑跋
　　韵书自陆法言孙愐后经丁度等审定韵略礼部以之颁行惟其略也故孙谔毛晃黄啓宗黄积厚张贵谟等代有广益景定间庐陵进士欧阳徳隆辑释疑五卷以便塲屋之士隋唐以来之分部未尝紊也契丹僧行均撰龙龛手鉴三卷本之华严三十六字母蒲传正帅浙西首刋是书而郑樵六书略以为声经音纬韵学始备由是韩道昭之五音集韵黄公绍之韵防举要东冠以公洽冠以夹而淳祐中刘渊又并二百六部为一百七部举隋唐以来之分部舍先民之章程颠倒其伦次羣变而入浮屠氏之学可乎不可乎是编犹未改韵书分部之旧训必有征字必有纽何尝不精且密学者守之以当圭臬作为诗赋无害于辞勿戾于义斯可矣若必专心四声七音之微妙然后可以言诗此六一居士所云儒释不两能者已万歴中重编内阁书目云是编嘉熈间四明余天柱曽雕于嘉禾郡斋
　　书韵府羣玉后
　　杜工部集有漫与五言絶句九首又七言云老去诗篇浑漫与春来花鸟莫深愁浑漫与者言即景口占率意而作也其后苏子瞻黄鲁直杨廷秀诸公皆袭用之押入上声语韵姜尧章蟋蟀词云豳诗漫与笑篱落呼灯世间儿女段复之词云诗句一春浑漫与纷纷红紫俱尘土阴时夫辑韵府羣玉亦采入语字韵中盖自元以前无有读作漫兴者迨杨亷夫作漫兴七首妄谓学杜者先得其情性语言必自漫兴始而其弟子呉复从而傅会之注云漫兴者老杜在浣花溪之所作也漫兴之为言盖即眼前之景以为漫成之辞其言语似村而未始不俊此杜体之最难学者自亷夫诗出而世之人遂尽改杜集之旧易与为兴矣时夫韵府学者每笑其弇陋然犹识字乃知勤于学者虽园册子正未可废尔
　　汗简跋
