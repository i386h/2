<!-- { "loadSidebar": true } -->
　　治丙辰九月七日镇守云南总兵官征南将军太子太傅黔国沐公以疾卒于镇是夜有大星自东北坠于西光芒亘天人皆见之殆非偶然也公无子既卒合镇文武军耆之属相向而哭者皆失声已乃胥相告曰云南非沐氏不能守遂合辞请以故右叅将锦衣都指挥诚之子昆为公后镇廵重臣具以公讣及合羣情以闻上震悼辍视朝一日赠特进光禄大夫右柱国太师赐諡武僖命礼部谕祭者十六东宫诸王皆赐以祭给驿归其防工部营坟以葬复以云南重镇遂从所请命昆就镇嗣封黔国公爵充总兵官佩征南将军印继守其地嗣公既受命始获遣官奉公之防归葬南京江寜之祖茔且具廵抚云南副都御史张公汝钦所述事状缄书走币请予为铭以志其藏按状公讳琮字廷芳姓沐氏别号益庵又号东山居士其先鳯阳定逺人曽大父英开国辅运推诚宣力武臣特进荣禄大夫柱国西平侯追封黔宁王諡昭靖大父晟显忠辅运推诚宣力武臣特进荣禄大夫右柱国太傅追封定逺王諡忠敬父斌总兵官黔国公諡荣康母梅氏赠黔国太夫人公生之日百鸟翔集人以为异未晬失怙从兄璘号继轩有文武才由都指挥陞右都督充总兵官佩征南将军印继镇云南抚公友爱笃至四五岁时常抱置膝上教以诗书八歳就学不数月即能了渉孝经论语小学诸书大义善属对应荅如响未几璘卒朝廷以公尚防复命璘弟瓒嗣兄职为都督同知继镇云南仍授公冠带食禄之半以俟公日与缙绅士夫逰揖让进退有老成风嗜学不怠词翰兼美人咸器之成化乙酉入朝嗣黔国爵宪庙宠眷有加丙戌春奉勑徃河南主行郑靖王防礼有白金文绮之赐丁亥三月命还镇云南如祖宗故事勑防谆切锡赉优渥仍俾兄瓉协同賛理公沉毅有为不妄言笑勤于为政公退不入私室冠带终日寒暑无间精究簿书事无壅滞凢白事者虽仆走卒亦引见于庭上下之情无复壅遏毎遇脩贡或拜进表文必焚香遣使不遑宁处圣寿歳节行礼敬肃如在上前朔望谒孔子庙退坐明伦堂使诸生执经进讲诱掖奨劝无所不至作兴学校完饬礼器给学田展解额设宴礼以兴起后进惠养鳏寡驱除贪暴物害既去人隠毕宣尝奉勑督理军储留意屯田修治水利慎简羣僚分任其事不数年间田无惰农庾有余积矣或雨旸愆期有祷輙应民讴歌之农暇修邉垒饬驿传因时训练振掦威武道路险要之处増建哨堡置兵守之是以盗贼销弭疆圉晏然毎邉夷执贽来见一无所受赏以酒肉币帛谕以朝廷恩威而遣之威徳逺被诸夷敬服甲午安南国王遣陪臣何瑄至邉以假道为名窥觇虚实公逆知其情拒不许诈不得骋则侵老挝以啓衅公具以闻请勑切责复命各夷酋长整搠军马慎固封守以防不虞交人知我有备不敢肆侮遣使诣阙谢罪云戊戌寻甸府土官知府安晟卒弟倘谋杀其子瑄欲争袭兄职公遣官兵擒倘以闻明正典刑广西府土官知府昻贵残暴虐民抗拒官司其千百夫长龙判龙【阙】各逞夷情动輙讐杀委官审勘擒捕及昻贵死遗子不许承袭二府皆奏请革去土官铨流官以治之开设学校教之礼义百姓安焉其马隆丽江剑川顺宁罗雄等处蛮夷弗率皆量遣官军以次扫定既而临安府石屏州昌明里强贼畨撒聚众抢虏附近村寨势渐猖獗命三司都指挥吴瑢等调汉土官军及民兵徃征之格杀畨撒斩贼级百余残孽溃散民免于扰己亥鉄【阙】箐赤石崖等处罗罗尅习啸聚山林流刼大理等府公奏调楚雄等府卫汉土马歩官军民兵命三司都指挥周佐等授以成算督率分守指挥马铉等分道进兵攻散其众斩获尅习俘男妇百余贼平复请添设大罗卫兵川州以为保障从之朝廷嘉其功赐勑奨谕寻遣使赐以盔甲壬寅奉勑偕都御史程公琮徃抚孟宻所过州县秋毫无扰时有以平孟宻方畧献者公斥之曰自征麓川以来军民凋弊极矣我宁被不善控御之名不忍复事穷兵黩武之祸闻者韪之癸夘桥甸贼首师五聚众为乱张旗帜称总管剽掠乡村焚毁廨宇支觧军民敌杀官军安宁镇南广通禄丰易门十数州县咸被其害乃与镇廵重臣合议命三司都指挥赵晟等调汉土官军民兵分道进攻斩首千余级俘男女数百人生擒师伍暨其妻孥境内始安具録将校首功以闻朝廷特赐勑歴叙公在镇功绩加授太子太傅以嘉奨之乙巳南窝蒲贼莽丘负固距险搔扰永昌等处地方行旅不通民多杀伤复命晟等率兵以徃且谕之曰山路险阻难于攻围宜以计取至则果如公命生擒莽丘及同恶渠魁以归宥其胁从一境悉平治改元戊申今上即位之初念公久镇外藩特遣使赐以白金文绮己酉赏平桥甸功将校陞秩有差复遣使赐公白金文绮公生长勲贵頴敏过人端勤有守苞苴不敢及门精究武经诸家兵法及阴符竒门诸书知用兵之要毎命将出师算无遗防所向有功平居孳孳嗜学手不释巻至于阴阳卜筮星命之术靡不究心善草书自成一家歌诗乐府富丽可观性孝友自痛早孤事母竭尽子职及卒哀毁防葬以礼待族党咸有恩意御下寛而有制不事严刻雅量汪洋喜怒不形势位已极戒满思危兢兢业业未尝有过众方以逺大期之而遽止于斯惜哉其生为景泰庚午闰正月十又三日春秋四十有七而已配王氏成山侯某女继王氏金吾左卫指挥同知某女皆封黔国夫人葬以己未三月某日铭曰
　　大明天开神圣有作猗欤昭靖从龙奋跃抚驭滇南疆土恢拓勲贤世继徳业并焯爰有武僖蚤嗣穹爵克绳祖武丕阐戎畧雄藩载宁乱贼屡缚蟊螣毕驱氛祲以廓隠然长城万里之托声望日隆宠赉亦渥胡积之厚而夀之约星芒宵沉遐迩骇愕防典涣颁永慰防漠隆隆者封如舟在壑我铭以藏庶亦无怍














　　青谿漫稿巻二十三
　　钦定四库全书
　　青谿漫稿巻二十四
　　明　倪岳　撰
　　传
　　刘将军传
　　将军讳安字宗岱姓刘氏其先河南光州固始人曽大父寳元季仕为河南行枢宻院副使国初归附授武畧将军大父兴洪武末嗣为武徳将军武昌右防卫后所正千户宣徳间改徐州左卫既老子政嗣将军之父也正统间政卒将军嗣仍于徐将军性疎旷爽朗敦义好礼事亲以孝称信于朋友乐交接贤士大夫居官余三十年当国家承平之日韬畧之识虽出軰行而无所于试独折节从儒生谈论古今上下贤否成败之迹故其在官能惠爱于下一祛当时豢养朘削之弊所处虽约视人之急则致力惟恐后其族姻闾社之贫不能存者輙赈贷之婚防之不能举者悉为周给俾不失时正统已巳口北隆庆庠生王肜携家避兵来徐无所依泊闻而悯之亟馆谷焉寻失偶为择良配肜明经学即命子弟从之逰既而津遣卒业太学后拜徳化县令尝与徐庠生申英善书札之费悉出将军一日有砀山之行假乘马而毙皇恐请偿将军笑谓曰独不闻车马共敝无憾乎奚其偿后入太学仕为广宗典史卒贫甚既归其防复经纪其家常语人曰英子女吾子女等耳他日成立室家之托吾当任之成化丙戌歳且歉有司军廪不时给什伍困乏将军出所藏麦种二百余斛散给其属众頼全济尝搆一轩幽篁芳树有泉石之胜榜曰覧翠荐绅士过徐者必延置其中觞咏弥日迄无惰容甲午之春指挥李洪者防饮轩中爱其白石盆池谛视久之将军心知之适李督漕之京未与也未几李道卒乃太息曰此季子之于徐君也吾固心许之其可倍乎遂遣置其柩前人髙其行乙未春即引年乞休致其僚属偕诣部使者请留许之竟以是年八月卒得年六十有三葬之城南银山之阴配王氏封宜人先卒子男二曰显尝逰郡庠攻进士业两试弗偶今嗣其职曰頴孙男二曰贡曰质贡尤英特方在童子即能敦行孝弟其世泽葢未艾云
　　论曰太常博士张君稷甞言刘将军在武籍而行义卓卓不下古人传有之君子义以为质礼以行之逊以出之信以成之夷考其行盖无流荡矜傲之习而有诚防之美岂其好义本于天性而亲贤乐学又足以増益之欤余闻彭城之俗率多任侠节气好尚賔逰若将军者固其杰然者耶
　　予平生不识刘将军而闻之太常者如此故为之作传率以太常之言实之使太常之言可信则是传为不浮矣
　　黎文僖公传
