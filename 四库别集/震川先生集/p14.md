<!-- { "loadSidebar": true } -->
　　吴郡续志云：淞江受太湖：一自长桥流入同里犂湖瀼，由白蚬江入薛淀湖；一自甘泉桥由淞江尾东华泽湖自急水港至白蚬江入淀湖，而注之海。以正义、吴地记求其所在，则淞江北行七十里分流者，当在今昆山之境。说者徒欲寻求二江，而不知由淞江细弱，所以奇分之水遂不可见。续郡志云：「昆山塘自娄门历昆山以达于海。」以刘家港为娄江，意亦附会也。 

　　二石说 

　　乐者，仁之声，而生气之发也。孔子称「韶尽美矣，又尽善也」。在齐闻韶，则学之三月不知肉味。考之尚书，自尧「克明峻德」，至舜「重华协于帝」，四岳、九官、十二牧，各率其职。至于蛮夷率服，若予上下草木鸟兽，至仁之泽，洋洋乎被动植矣。故曰：「虞宾在位，羣后德让。」又曰：「庶尹允谐。」曰：「鸟兽跄跄」，「凤凰来仪」。又曰：「百兽率舞。」此唐、虞太和之景象，在于宇宙之间，而特形于乐耳。 

　　传曰：「夔始制乐，以赏诸侯。」吕氏春秋曰：「尧命夔击石，以象上帝玉磬之音，以舞百兽。」击石拊石，夔之所能也。百兽率舞，非夔之所能也。此唐、虞之际仁治之极也。 

　　颜子学于孔子，「三月不违仁」，而未至于化。孔子告之以为邦，而曰「乐则韶舞」，岂骤语以唐、虞之极哉？亦教之礼乐之事，使其行夏之时，乘殷之辂，服周之冕，而歌有虞氏之风。淫声乱色，无以奸其间。是所谓非礼勿视、听、言、动，而为仁之用达矣。虽然，由其道而舞百兽，仪凤凰，岂远也哉！冉求欲富国足民，而以礼乐俟君子。孔子所以告颜子，即冉求所以俟君子也。欲富国足民而无俟于礼乐，其敝必至于聚敛。子游能以弦歌试于区区之武城，可谓圣人之徒矣。 

　　自秦以来，长人者无意于教化之事，非一世也。江夏吕侯为青浦令，政成而民颂之。侯名调音，字宗夔，又自号二石。请予为二石之说；予故推本尚书、论语之义，以达侯之志焉。 

　　张雄字说张雄既冠，请字于余。余辱为宾，不可以辞，则字之曰子溪。 

　　闻之老子云：「知其雄，守其雌，为天下溪」，「常德不离，复归于婴儿」。此言人有胜人之德，而操之以不敢胜人之心。德处天下之上，而礼居天下之下，若溪之能受而水归之也。不失其常德而复归于婴儿，人己之胜心不生，则致柔之极矣。 

　　人居天地之间，其才智稍异于人，常有加于愚不肖之心。其才智弥大，其加弥甚。故愚不肖常至于不胜而求反之。天下之争，始于愚不肖之不胜。是以古之君子，有高天下之才智，而退然不敢以有所加，而天下卒莫之胜，则其致柔之极也。然则雄必能守其雌，是谓天下之溪。不能守雌，不能为天下溪，不足以称雄于天下。 

　　陈伯生字说 

　　海虞陈生之名曰寅，未知所以尊其名也，问言于余。余字之曰伯生，而为之论。 

　　天地生人之始，盖混混然也。既而天开于子，子者，滋也，气于此而始滋也。地辟于丑，丑之言纽也，言气之始固也。人生于寅，寅者，言万物之生螾螾然也。然则寅者，人生之时也。故谓之寅，则生气莫盛焉。三代异尚，而孔子以夏时告颜子所以治天下之道。世之君子，以为孔子之意在于改正朔而已，而不知其有取于生之道也。颜子退而得其旨，故不数数于为天下，而请事斯语，至于「三月不违仁」焉。是乃所以服膺孔子所谓「行夏之时」也。吾人相与并生于天地之间，所以知乐其羣而有礼义慈让之心者，夫亦有此生理而已。 

　　或曰：寅者，敬畏也。「夙夜惟寅，直哉惟清」，舜之所以命伯夷也。「严恭寅畏天命，自度」，周公所以称中宗也。夫孰知夫寅者，生道也。心生，故能直清，能自检于天命。呜呼！世之君子，不知人生于寅之旨而徒曰敬畏者，鲜不至于助忘而失其本。余故以伯生为寅之字。此乃舜典与无逸之本旨也。悟者必以予言为然矣。 

　　守耕说 

　　嘉定唐虔伯，与予一再晤，然心独慕爱其为人。吾友潘子实、李浩卿，皆虔伯之友也。二君数为予言虔伯，予因二君盖知虔伯也。虔伯之舅曰沈翁，以诚长者见称乡里。力耕六十年矣。未有子，得虔伯为其女夫。予因虔伯盖知翁也。翁名其居之室曰守耕。虔伯因二君，使予为说。 

　　予曰：耕稼之事，古之大圣大贤当其未遇，不惮躬为之。至孔子，乃不复以此教人。盖尝拒樊迟之请，而又曰：「耕也，馁在其中矣。」谓孔子不耕乎？而钓，而弋，而猎较，则孔子未尝不耕也。孔子以为如适其时，不惮躬为之矣。 

　　然可以为君子之时，而不可以为君子之学。君子之学，不耕将以治其耕者。故耕者得常事于耕，而不耕者亦无害于不耕。夫其不耕，非晏然逸己而已也。今天下之事，举归于名，独耕者其实存耳。其余皆晏然逸己而已也。志乎古者，为耕者之实耶？为不耕者之名耶？作守耕说。 

　　东隅说 

　　东海之际，谓之东隅；西海之际，谓之西隅；南海之际，谓之南隅；北海之际，谓之北隅；中央之际，谓之中隅。人知四海之际谓之隅，庸讵知中央之谓隅也？知中央之为隅，庸讵知四海之隅不谓之中耶？子适于其东而号曰东隅，庸讵知三海之际，不有与我相角者？从三海之际而观之，而号曰东隅；去三海之际而观之，庸讵知我为东隅者？故东隅者，适然者也。 

　　方物之生，各有所适，蜀人奚必知越，越人奚必知燕哉？今子，处乎东者也。循是以西，天不加圆，地不加方。循是而又东，天不加堕，地不加倾。弭节乎旸谷之地，总辔乎扶桑之墟，仰角宿之旦，启曜灵之藏，游遨乎春宫，泛观乎溟渤，夷然隐几而嘘，倚梧而吟者也。故东隅者，适然者也。适然，则几乎道矣。 

　　怀竹说 

　　夏太常风流雅韵，寄于楮墨间。意之所至，挥洒所及，有不自知。虽为好事者所珍袭，然不足以为太常重。盖太常非命于竹者也，适也。而其子孙怀之者，非囿于竹者也，情也。君子之于其先，虽涕唾遗物，莫不可珍，而凄怆惕怵，有不能自已者。 

　　然予有进于是焉。子孙之身，即祖宗之身也。竹犹怀之，而况其身乎？凡人作事无法，浪言茍行，此心漫然，任其所之，皆由于无所怀之故。知所怀也，则竦息顾虑，择地而蹈，将不能以一日自安，况曰吾祖宗之身乎？被发跣袒而号于市，人谓之狂。俄而缨冠振履，揖让进退，人即以为儒者。在乎怀与不怀之间也。为太常子孙者，必慎而言，顾而行，深自贵籍。若持重宝焉，惟恐失之，斯善怀矣。苟徒出于一时感动，俄而忘之，注意于残楮败墨间，而失其所以重，非君子所谓孝思也。 

　　予祖母，实太常之孙女。玄孙焕，与予为表弟，以怀竹自命。予故勖之如此云。 

　　朱钦甫字说 

　　朱钦甫，名邦奇，以其字弗协也，欲更之。 

　　归子曰：古之有名，别称而已，不必其美也。其有字也，为卑者设也，讳名而已，不必其协也。必美以协之者，非古也。虽然，有教焉，君子不废也。子之字足以为教，而征诸其名，何谓弗协乎？盖钦者，天下之事之所以成也。此心少不出于钦，而横溃恣肆，将隳败而不可举，而精神意虑之所遗者多矣。是以号为天下之奇材者，知其无以易乎钦；而钦者，所以用奇者也。骅骝之马，羁馽鞭策而驰骋乎千里之途；楩梓豫章，参天之木，必就规矩而充乎栋梁之用。若必泛驾，必衔橛，必拥肿屈曲以为奇者，非奇也。君子之道，智足以高天下，而不轻用其智；勇足以慑天下，而不轻用其勇；有绝世之姿，而常不敢有先乎庸人之心：故其智勇奋而天下莫能当。若必狂走叫号，挟其所贵，而希心于跅弛之士以为奇者，非奇也。 

　　昔者帝尧之时，天下之英才并庸于朝。于是佥举治水者，莫能出鲧焉。夫英贤之聚也，治水之大任也，而莫能舍鲧也，则鲧者，天下之奇材。而弗钦焉，其与庸无几。兵之诡变，君子恶之。然吾读孙子之书，多警畏之辞，而以处女用脱兔，孙子之为奇者无出于是。钦父可以类观矣，胡可更也？ 

　　周时化字说 

　　周永宁时化，居娄门。年甚少，即舍所学游于诸侯王。故赵王贤而好书，时化挟书以往，王颇优遇之。既而之大梁，今镇平王中尉西亭公，尤贤而好书，故时化岁时往来大梁。一日过余，求为其字之说。 

　　古者冠而字，宾为之辞，礼也。时化冠久矣，而其名与字又无当也。然古之命名，不必皆有其义。字而宾赠之，虽不当，冠之时可也。昔汉东平王上疏，求诸子及太史公书。大将军王凤，以为太史公书有战国纵横权谲之谋，汉初谋臣奇策、天官灾异、地形阨塞，皆不宜在诸侯王。议者多称凤策，而不知王求书而不予，何汉示之不广也！ 

　　国家太平二百年，王子虽无事任，而禁网阔略，故得时购四方之书。广厦细旃，从容论道。岂非天子之赐，而国家永宁之効欤？而时化亦得以其时弹铗而游于侯王之门，盖比于天地之陶钧，而虫鱼皆获自遂其生。此其所以自喻者，其在此也！ 

　　庄氏二子字说庄氏有二子。其伯曰文美，予字之曰德实。其仲曰文华，予字之曰德诚。且告之曰：文太美则饰，太华则浮。浮饰相与，敝之极也，今之时则然矣。智而用私，不如愚而用公。巧不如拙，辨不如讷，富不如贫，贵不如贱。欲文之美，莫若德之实；欲文之华，莫若德之诚：以文为文，莫若以质为文。质之所为生文者无尽也。一日节缩，十日而赢。衣不鲜好，可以常服；食不甘珍，可以常飧。故曰：「贲无色也。」贲为无色，非无色而后贲也。 

　　吴在东南隅，古之僻壤。泰伯、仲雍之至也，予始怪之，而后知圣人之用心也。彼以圣贤之德，神明之冑，目覩中原文物之盛，秘而弗施，乃和于俗。若入裸国而顾解其衣，以其民含朴，而不可以漓之也。洎通上国，始失其故。奔溃放逸，莫之能止。文愈胜，伪愈滋，俗愈漓矣。 

　　闻之长老言，洪武间，民不粱肉，闾阎无文采，女至笄而不饰，市不居异货，宴客者不兼味，室无高垣，茅舍邻比，强不暴弱。不及二百年，其存者有几也？予少之时所闻所见，今又不知其几变也！大抵始于城市，而后及于郊外；始于衣冠之家，而后及于城市。人之有欲，何所底止？相夸相胜，莫知其已。负贩之徒，道而遇华衣者，则目睨视，啧啧叹不已。东邻之子食美食，西邻之子，从其母而啼。婚姻聘好，酒食晏召，送往迎来，不问家之有无。曰：吾惧为人笑也。文之敝至于是乎？非独吾吴，天下犹是也。 

