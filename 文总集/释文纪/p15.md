<!-- { "loadSidebar": true } -->
　　绵绵终古暧暧路妙縁莫叩长寐靡寤生灭纷纭动息舛互相驱百世季叶弥蠧水溺尘劳孰知其故至人乘运灵觉中肇未覩沧流井鼃无小大明融朗幽夜乃晓灭有归空除闇即曒道洽无方仁被禽鸟昧者靡遗识者弥了【其一】超哉法师道性自然一心絶俗祗诚重研微神锋妙悟无间尘之所着在至斯捐累之所引秉之弥坚摆落尘羁振拕灵渊【其二】辽辽清雅肃肃贞韵汪汪其冲亹亹其进和而有慨异而不峻渟心独得标想千仞虚以应物无来不顺【其三】泛游化振响扬晖开道肆肇辟灵扉位制冥极剖析幽微忘怀善挹穆然靡违会通羣方总之所归遐抗頽纲阐固法闱绪此妙慧乃播神威【其四】幽境湛默人肆諠引闲邃易一蕐纷难泯公乃慨然中驾濳轸卜居川岩搆室林巘摈拭外缘濳精内敏靡筌不服无微不尽【其五】蔚矣昆岭岗阜丘墟连峯云秀廻壑迂余庭荫萧条阶绕清渠翳然其远肃尔其虚眇眇风愔愔僧徒味道闲室寂焉神居心随道亲情与俗疎【其六】道固无孤德必有隣渊淸引映业胜怀人晞风宗自远来宾亦有襟期时来问津湛湛先穷日日王神林壤有谢道心常新【其七】圣逝言絶贤表义乖翳翳未运化将頽澹矣夫子道俗归怀庶享遐年振此落维如何不吊弃世永辞仪景长归逝矣不追有识深恸含情同悲呜呼哀哉【其八】推着绸缪聚淹信防闲宴清宇借卉幽谷或濯素濑爰憩翠竹屡兴名辰汛觞掇菊梨柚荐甘蒲笋为蔌赋诗咏言怡然偕足眷怀兹游想之在目伤哉斯遇千载无复践旧霑襟瞻愤悲哭呜呼哀哉【其九】有必之无始则归卒达人妙观千龄一日昧者或应横为凶吉邈矣法师夙反室累劫之勤不速而疾庶遘冥縁终防灵术妙斤弗运寔深丧质情在末冥怅焉自失寄怀毫素徽风载述呜呼哀哉【其十　广明集】殷晋安【晋安恐是官称】
　　文殊像赞
　　文殊渊睿式昭厥声探发晖登道怀英琅琅三达如日之明亹亹神通在变伊形将廓恒沙陶铸羣生真风幽暧千祀弥灵思媚哲宗寤言祗诚絶尘孤栖祝想太冥
　　文殊师利赞【并序】
　　文殊师利者是游方菩萨因离垢之言而有斯自非厥号所先也原夫称谓之生盖至道兴其貌何者虚引之性彰于立德轨世之表闻于童真廉俗之风移则感时之训兴故云濡首又以法王子为名焉夫欲穷其渊致者必先存其深大终古邈矣岂言像之所极难算之劫功高积尘悠悠遐旷焉可为言请略叙其统若人之始出也爰自帝胄尊号法王无上之心兆于独悟发中之感无不由他近一遇正觉而灵珠内映景未移遂超登道位于是深根永搆于冲壤丰条翼神柯而同茂慈悲之气与惠风俱扇三达之明与日月并曜具体而微固以功侔法身矣若乃天机将运即神通为馆宇圆应密会以不疾为影迹斯其所以动不离寂而弥纶宇宙倏忽无常境而名冠游方者也世尊兴出乃援跃进之明显潜德于香林因庆云而西徂复龙见于兹刹法轮既转则音屡唱对明渊极辄畅发深言道映开士故诸佛美其称体絶尘俗故濯缨者高其迹非夫合天和以挺作吸冲气而为灵舒重霄以廻荫吐德音而流声亦孰能与于此哉将欲揺荡羣生之性宅至柔之主开宏基于一篑廓恒沙而为宇若然而不悦文殊之风则未达无穷之量长笑于方寸之寂矣自世尊泥洹几将千祀流光移荫复与昔而升降由是冥怀宗极者感悲长津之丧源惧风日之潜损遂共表容金石继以文颂人思自尽庶云露以增润今之所遇葢是数减百年有铁轮王王阎浮提号曰阿育仰规逸轨拟而像焉虽真宰不存于形而灵位若有主虽幽司不以情求而感至斯应神变之异屡革民听因险悟时信有自来矣意以为接頽薄之运寔由冥维之功通夫昏否之俗固非一理所是以托想之贤祗诚攸寄思纽将絶之绪引毫心以标位乃远摸元匠像天所像感来自衷不觉欣然同咏
　　眇眇童真弱龄启防含英吐秀登履峯神以道王体以冲通浪化游方乃轨高踪流光遗映爰暨兹隆思对渊匠靖一惟恭虚襟絶代庶落尘封【并广明集】
　　衞夫人【名铄字茂漪河东安邑人汝阴太守李矩妻中书郞充母书犹善规矩】
　　与师书
　　衞稽首和南近奉勅写急就章遂不得与师书耳但衞随世所学规摹钟繇遂厯多载年廿着诗论草通解不敢上呈衞有一弟子王逸少甚能学衞真书咄咄逼人笔势洞精字体遒媚师可诣晋尚书舘书耳仰慿至鉴大不可言弟子李氏衞和南【黄伯思云衞夫人帖葢唐初李怀琳作事见窦众述书赋此与师帖九疎缪案梁萧子云答武帝云臣昔不能拔赏随时所贵规摹子敬多厯年所年二十六着晋史至二王列传欲作论草隶法言不尽意遂不能成十许年始见勅旨论书一卷商畧笔状洞彻字体始变子敬全范元常此伪帖皆窃取子云启中语欲小改之遂失其句读】


　　释文纪卷五
　　钦定四库全书
　　释文纪巻六
　　明　梅鼎祚　辑
　　晋【四】
　　支敏度【先西域人晋成世与康僧渊等过江聪哲有誉开元释敎録云晋惠时豫章山沙门】合维摩诘经序
　　盖维摩诘经者先哲之格言道之宏标也其文防而婉厥防幽而逺可谓唱髙和寡故举世罕览然斯经梵本出自维耶离在昔汉兴始流兹土于时有优婆塞支恭明逮及于晋有法护叔兰此三贤者竝博综稽古研机极殊方异音兼通开解先后译传别为三经同本人殊出异或辞句出入先后不同或有无离合多少各异或方言训古字乖趣同或其文梵越其趣亦乖或文义混杂在疑似之间若此之比其涂非一若其偏执一经则失兼通之功广披其三则文烦难究余是以合两令相附以明所出为本以兰所出为子分章断句使事类相从令寻之者瞻上视下读彼案此足以释乖迕之劳易则易知矣若能参考校异极数通变则万流同归百虑一致庶可以辟大通于未寤阖同异于均致若其配不相畴傥失其类者俟后明喆君子刋之从正
　　合楞严经记【梵文同晋音勇伏定意】
　　此经本有记云支谶所译出谶月支人也汉桓灵之世来在中国其博学渊妙才思测微凡所出经类多深贵尚实中不在文饰今之小品阿阇世伅真般舟悉谶所出也又有支越字恭明亦月支人也其父亦汉灵帝之世来献中国越在汉生似不及见谶也又支亮字纪明资学于谶故越得受业于亮焉越才学深彻内外备通以季世尚文时好简略故其出经颇从文丽然其属辞防理文而不越约而义显真可谓深入者也以汉末沸乱南度奔吴黄武至建兴中所出诸经凡数十本自有别传记録亦云出此经今不见复有异本也然此首楞严自有小不同辞有丰约文有晋梵较而寻之要不足以为异人别出也恐是越嫌谶所译者辞质多梵音所异者删而定之其所同者述而不改二家各有记録耳此一本于诸本中辞最省便又少梵音遍行于世即越所定者也至大晋之初有沙门支法防白衣竺叔兰并更译此经求之于义互相发明披寻三部劳而难兼欲令学者即得其对今以越所定者为母防所出为子兰所译者系之其所无者辄于其位记而别之或有文义皆同或有义同而文有小小增减不足重书者亦混以为同虽无益于大趣分部章句差见可耳
　　勇伏定记曰元康元年四月九日炖煌菩萨支法防手执梵经口出首楞严三昧聂承远笔受愿令四辈览综奉宣观异同意【并出三藏记集】
　　康法邃
　　譬喻经序【隋费长房厯代三寳纪东晋録云譬喻经十巻成帝世沙门康法邃类集众经撰出此部事甚要妙】
　　譬喻经者皆是如来随时方便四说之辞敷演敎训诱之要牵物引类转相证据互明善恶罪福报应皆可寤心免彼三涂如今所闻亿未载一而前后所写互多复重今复撰集事取一篇以为十卷比次首尾皆令条别趣使易了于心无疑愿率土之贤有所遵承永升福堂为将来基【出三藏记集】
　　释道安【姓衞常山扶桺人博涉经义南投襄阳化行樊沔后归苻坚建元中终长安五级寺】安般注序【安穷览经典注般若道行密迹安般诸经序致渊富妙尽深防】
　　安般者出入也道之所寄无往不因德之所寓无往不托是故安般寄息以成守四禅寓骸以成定也寄息故有六阶之差寓骸故有四级之别阶差者损之又损之以至于无为级别者忘之又忘之以至于无欲也无为故无形而不因无欲故无事而不适无形而不因故能开物无事而不适故能成务成务者即万有而自彼开物者使天下兼忘我也彼我双废者守乎唯守也故修行经以斯二法而成寂得斯寂者举足而大千震挥手而日月扪疾吹而铁围飞微嘘而须弥舞斯皆乘四禅之妙止御六息之大辨者也夫执寂以御有崇本以动末有何难也安般居十念之一于五根则念根也故撰法句者属唯念品也昔汉氏之末有安世高者愽闻稽古特専阿毘昙学其所出经禅数最悉此经其所译也兹乃趣道之要径何莫由斯道也魏初康防为之注义义或隐而未显者安窃不自量敢因前人为解其下庶欲蚊翮以助随蓝雾润以增巨壑也
　　阴持入经序
　　阴持入者世之深病也驰骋人心变徳成狂耳聋口爽躭醉荣宠抱痴投防酸号三趣其为病也犹癞疾焉入骨彻髓良医拱手犹蹎蹶焉来则防然莫有所识大圣悼兹痛心内发忘身安赴涂炭含厚德忍舞击观罗密于重云止罝网于八极洪痴不得振其翼巨爱不得逞其足采善心于毫芒防凶顽于虎口以大寂为至乐五音不能聋其耳矣以无为为滋味五味不能爽其口矣曜形浊世拯擢难计陟降敎终潜沦无名诸无着等寻各腾逝大弟子众深惧妙法混然废没于是令迦叶集结阿难所传凡三藏焉该罗幽廓难度难测也世雄授药必因本病病不能均是故众经相待乃僃非彦非圣罔能综练自兹以后神通高士各为训释或揽撰诸经以为行式譬璎玑欤择彼珠珍以色相发佩之冠之为光为饰喻绘事欤调别众彩以图晖列诸明叡者所撰亦然此经则是其数也有舍家开士出自安息字世高大慈流洽播化斯土译梵为晋微显阐幽其所敷宣专务禅观醇道数深矣远矣是经其所出也阴入之弊人莫知苦是故先圣照以止观阴结日损成泥洹品自非知机其孰能与于此乎从首至于九絶都是四十五药也以慧断知入三部者成四谛也十二因縁讫净法部者成四信也其为行也唯神矣故不言而成唯妙矣故不行而至统斯行者则明白四达立根得眼成十力子绍胄法王夺泽大千若取证则拔三结住夀成道径至应真此乃大乘之舟檝泥洹之闗路于斯晋土禅观废学徒虽兴蔑有尽漏何者禅思守练微入寂在取何道犹觇于掌墯替斯要而希见证不亦难乎安末近积罪生逢百罹世事孔棘世乏圣导潜遯晋山孤居离众幽处穷壑窃览篇目浅识独见滞而不达夙宵抱疑谘诹靡质防太阳比丘竺法济并州道人支昙讲陟岨冒冦重尔远集此二学士高朗博通诲而不倦者也遂与防槃畅碍造兹注解世不値佛又处邉国音殊俗异规矩不同又以愚量圣难以逮也冀未践绪者少有微补非敢自必防究经旨
　　人本欲生经序
