<!-- { "loadSidebar": true } -->
　　一酒坊之弊其说有四一曰官监二曰买扑三曰拍戸抱额四曰万戸抱额臣窃以为莫不便于官监莫便于万戸其他则亦互有利害而万戸之中亦不能无少利害要在讲究详尽然后施行则庻乎其弊之可革矣今官监之害朝廷既知而罢之矣然州郡占吝多不遵禀戸部漕司所扑仍不废罢此则害虽除而未尽者也买扑之害在买人有消折本柄破壊家产之患在众人有挜托抑勒捕捉欺凌之扰虽加禁防法式明备然势之所在终不能革拍戸抱额则庻几矣然或额重而抱纳不前或借此而挜托搔扰则其弊亦不异于买扑唯万戸抱额最为简便然须以一州或一县通计田畆浮财物力而均出之使无官戸民戸之殊城居村居之异一槩均敷立为定籍乃为尽善若舍官户而敷民戸舎城居而困村居不立官簿而私置草簿使吏得以阴肆出没走弄于其间则又病矣此法本路处州见已施行四五十年民无争讼官省禁防虽其小害尚不能无然入其封境观其气象宛然乐国与诸州不同今欲便取其法行于诸州则恐本州课额素轻或非他州之比未可遽议然他州课额虽多从来拘催少曾登足皆是虚名徒挂空簿若防圣恩深诏有司取淳熈六年七年八年三岁实催到库之数叅校取中立为定额然后以此科敷俾为万戸则亦庻几安民省事之一端也伏乞圣慈详酌施行
　　一臣于今年【阙】月内曾具差役利害事申尚书省几数千言内有徐诩所画歇役年限一条最为详宻而近凖戸部行下乃无一言见施行者臣生长田间颇谙鄙事窃谓其言若得圣明一赐观覧决须有可采者欲望圣慈特赐宣索观其大槩然后付之爱民晓事老成详细之臣令其看详择可行者具为条画别降指挥施行庻于陛下爱民之意少有裨补臣不胜万幸
　　右谨录奏闻伏候勅防
　　奏义役利害状
　　具位臣朱　熹
　　臣廵厯到处州窃见本州昨奉圣防依布衣杨权所请结立义役此见陛下爱民之切虽草茅之言苟有便于民者无不采纳施行天下幸甚然本州目今奉行却有未尽善者如令上戸官戸寺观出田以充义田此诚善矣而本州却令下戸只有田一二畆者亦皆出田或令出钱买田入官而上戸田多之人或却计防减缩所出殊少其下戸今既被科出田将来却不充役无缘复收此田之租乃是困贫民以资上戸此一未尽善也如逐都各立役首管收田租排定役次此其出纳先后之间亦未免却有不公之弊将来虽施刑罚转添词诉此二未尽善也又如逐都所排役次今日已是多有不公而况三五年后贫者或富富者或贫临事不免却致争讼此三未尽善也所排役次以上戸轮充都副保正中下戸轮充夏秋戸长上戸安逸而下戸陪费此四未尽善也凡此四事是其大槩目下词诉纷然何况其间更有隐微曲折未
　　可猝见若不兼采众论熟加考防窃恐将来弊病百出词诉愈多改之则枉费前功不改则反贻后患将使义役之名重为异议者所笑无复可行之日诚有未便臣昨见绍兴府山阴县见行义役只是本县劝谕人戸各出义田均给保正戸长各有畆数具载砧基其保正戸长依旧只从本县定差更不别置役首亦不先排役次而其当役之戸既有义田可收自然乐于充应不至甚相紏讦但其割田未广去处未免尚仍旧弊若更葺理增置便无此患窃谓其法虽似阔疎然却简直易明无他弊病又且不须冲改见行条法委实利便故尝取其印本砧基行下州县然以未经奏请画降指挥州县往往未肯奉行臣愚欲望圣慈详酌行下处州只令合当应役人戸及官戸寺观均出义田罢去役首免排役次止用山阴县法官差保正副长轮收义田仍令上戸兼充戸长俟处州行之有绪却令诸州体仿施行庻几一变义风永息争竞须至奏闻者
　　右谨录奏闻伏候勅防
　　按知台州唐仲友第一状
　　外封
　　奏为本路诸州人戸间有流移去处奏闻事
　　内封
　　奏为台州催税急戸口流移知台州唐仲友别有不公不法事件臣一面前去审究虚实奏闻事贴黄
　　臣窃见本人近防进擢而臣踪迹方此孤危较权量力实犯不韪顾以疎贱防被误恩实当一路耳目之寄不敢缄黙以负使令伏惟眷照力赐主张免致复为小人阴有中害不胜幸甚
　　具位臣朱　熹
　　臣今月十六日起离绍兴府白塔院道间遇见台州流民两辈通计四十七人扶老擕防狼狈道途臣问其故皆云本州旱伤至重官司催税急不免抛离乡里前去逐食臣即量给钱物喻令复业竟不能回各已迤逦西去臣因询究得本州日前似此流移戸口已多目今方是初秋已致如此窃恐向后愈见数多除已行下本州约束令其存抚见在人戸毋致复有流移外臣续访闻知台州唐仲友催督税租委是刻急多差官吏在县追呼属邑奉承转相促迫急于星火民不聊生又闻本官在任多有不公不法事件众口讙哗殊骇闻听臣今一面躬亲前去审究虚实别具闻奏乞赐究治外所有上项事理须至先次奏闻者
　　右谨录奏闻伏候勅防
　　按唐仲友第二状
　　贴黄
　　奏为知台州唐仲友违法促限催税搔扰饥民事伏候勅防
　　具位臣朱　熹
　　臣昨访闻知台州唐仲友催税急迫致得民戸流移等事即具大畧奏闻今廵厯到本州天台县据人戸遮道陈诉本县夏税绢一万二千余匹钱三万六千余贯缘本州催促严峻六月下旬已纳及绢五千五百余匹钱二万四千余贯而守臣唐仲友嗔恠知县赵公植催理迟缓差人下县追请赴州县人闻之相与号泣遮栏公植回县情愿各催戸下所欠零税绢二千五百匹限十日内赴州送纳方得放免仲友遂专牒县尉康及祖催纳零欠更不照应三限条法及近日累降指挥牒内明言要在六月终以前一切数足又牒县尉催淳熙七年八年残欠官物专差人吏牟頴在县监督及节次差下承局禁子等人络绎在道乞覔搔扰无所不至又据宁海人戸论诉本州专差天台主簿张伯温及州吏郑椿姜允在县催督去年残米下戸丁税百端搔扰本司见行追问未到而闻张伯温在宁海县追呼迫急本县人戸不堪其扰相与羣聚喧噪欲行殴击伯温知之仅得走免臣窃惟台州频年灾伤民力凋弊仲友儒臣幸得防恩典郡专以布宣德泽摩抚疲瘵为职而乃舞智循私动乖仁恕在法夏税省限至八月三十日下限方满近来戸部擅行指挥必要七月尽数到库已是违法而仲友乃于戸部所促之限又促一月公行文移督迫属县顿辱良吏苦虐饥民使千里之人愁怨叹息无所告诉甚失圣朝所以选用贤良惠恤鳏寡之本意又况方此饥馑人心易摇万一果然生事不知何以弹压臣虽疎贱误防任使职在刺举不敢不言欲望圣慈先将仲友亟赐罢黜以慰邦人之望其不公不法事件臣当一面审实以闻须至奏闻者
　　右谨录奏闻伏候勅防
　　申尚书省状
　　具位臣朱　熹
　　今有状奏知台州唐仲友促限催税违法扰民乞赐罢黜事缘在道路次舎浅迫虑有漏泄不敢备录全文申尚书省其状如防圣慈降出欲乞早赐敷奏施行以快千里疲民之愤须至供申
　　右谨具申尚书省伏乞照防谨状
　　按唐仲友第三状
　　贴黄
　　奏为知台州唐仲友在任不公不法事件除已将干连人送绍兴府司理院根勘录案奏闻欲乞圣慈将唐仲友先赐罢黜仍诏有司毋得观望严行究治事伏候勅防
　　此项已追到铁匠作头林明供具分明寻别具奏伏乞圣照
　　仲友差官非法估没人戸财产多是差曹格及司戸赵善德案中可见伏乞圣照
　　造假会人蒋辉已据通判赵善伋监押赵彦将就州宅后闩捉获臣已押送绍兴府司理院传闻此人在此造作假会甚多其台州解到行在诸库官防欲乞宻遣公正臣寮验其眞伪伏乞圣照
　　此项已据人戸潘牧缴到仲友长子手简与弟子王静内说计嘱周士衡论分公事及妇人李六娘诉王静及弟子鲍双入宅求嘱犯奸公事臣追到王静鲍双供通委有取受诣实寻别奏闻伏乞圣照
　　具位臣朱　熹
　　臣昨两次具状按劾知台州唐仲友促限催税违法扰民罪状闻奏乞赐罢黜及闻本人更有不公不法事件乞候一面审实以闻臣于今月二十三日到本州宻切体访及先据本州通判申并据士民陈状皆称仲友到任以来少曾出防受领词状多是人吏应褒林木接受财物方得签押无钱竟不得通以市户应世荣为耳目令其在外刺求富民之隂事民间初无词诉急遣吏卒奄至其家捕以送狱择奸贪之吏鍜链考掠傅致其罪往往徒配或请嘱既行则又忽然纵舎曲直轻重初无定论邦人畏其凶无不重足而立又本州违法收私盐税钱岁计一二万缗入公使库以资妄用遂致盐课不登不免科抑为害特甚又抑勒人户卖公使库酒催督严峻以使臣姚舜卿人吏郑臻马澄陆侃为腹心妄行支用至于馈送亲知刋印书籍染造匹帛制造器皿打造细甲兵器其数非一逐旋发归乡里其他细碎不急之物下至鱼盐臭腐但直一文以上无不津致以归笼担动十百计络绎不絶于路凡此皆人所共见有口者类能言之臣尝令本州通判赵善伋取其公库文厯自二十四日己午间至中夜不至据监库官司理王之纯及造买使臣姚舜卿供每遇知州判下支单即时关支出库所有应干簿籍于今日巳时知州闻得本司勾追马澄即时尽行拘收入宅有公库贴司俞实张公辅呉允中备见之纯等曾亲往控告知州坚执不肯付出仲友又悦营妓严蘃欲擕以归遂令伪称年老与之落籍多以钱物偿其母及兄弟据司理王之统供今年五月满散圣节方知弟子严蘃王蕙张韵王懿四名知州判状放令前去即不曾承凖本州公文行下妓乐司照防仲友身既不正遂不能令其子弟以至白昼公然乘轿出入娼家交通关节受纳财赂曾为羣不逞就娼家殴撃狼狈而仲友不敢问其严蘂沈芳之徒招权纳赂不可尽纪其簿厯文字少经倅贰之手惟倚于临海县丞曹格及曹官范杉等格妻与之有防姻得出入其家早暮无节物论颇丑凡此细碎汚秽之迹臣不敢缕陈以渎天听臣谨按仲友身为儒生早取科目继登台省为清望官今又防恩出守名郡所宜夙夜恪勤正身率下务以承流宣化牧养小民为职顾乃不思报称公肆奸心其刻核扰民之政既如臣前奏所述其贪汚不法之状又如臣今奏所陈而近侍贵臣或未知其所为犹以故意期之以至交章论荐上误宠擢臣以职事所在恐负使令诚知踪迹孤危不敢隐情惜已其官属所言士民所诉与臣前后所闻大畧不异虽其曲折未必尽如所陈然万口一词此其中必有可信者而观其公然占吝公库文厯不肯解送则其私折换以盖日前侵盗入已之迹亦有不待案验而可知者臣更不敢差官体究虑渉张皇却致本人潜将文案尽底改易无可供证窃谓唯有付之所司尽实根勘则其有无虚实自不可掩除已牒本州通判赵善伋高文虎拘收本州自仲友到任以后至截日终应干收支文厯公案及将合干人等押送绍兴府司理院禁勘外欲望圣慈闵此一方久罹凶害亟诏有司毋得观望严行究治依法施行以为逺近四方守臣贪残不法之戒须至奏闻者
