<!-- { "loadSidebar": true } -->
　　两宫暂违定省二十八日出京师经河间德州阅济南城观趵突泉题曰激湍百姓遮拜马首口户繁盛比屋可封昔称临淄之间肩相摩毂相击者今尚有遗风焉十一日至泰山石径崚嶒缓步登陟四十里御障崖瀑水悬流五大夫枯松犹在岩畔或亦后人继植者入南天门扪秦时无字碑至孔子小天下处眞可収罗宇宙畅豁襟怀题普照乾坤云峰诸字宿泰山巓月色清朗赋诗遣兴来日登日观峰看扶桑日出下山祀于岳庙岳为五方之长发生万物故躬祀之为苍生祈福十三日雨雪驻蒙阴县侍臣云明日小雪喜其应候诘朝雪霁望防山峰顶半入云雾或隐或现其上石衣土人攀缒取之名蒙山顶上茶尝考四川雅州有防山五峰极高峻上产甘露茶世所传者或雅州之防山也渡沂水取鱼旣多且鲜因遣使驰进
　　两宫以志思恋之怀葓花铺青淮之界居人辐辏十八日发宿迁县阅黄河北堤岸一百八十里频年水患工役浩繁民俗罢敝不若山左之庶饶渡河舟行过清江浦淮安府商贾往来舟楫如织寳应县高邮州邵伯鎭皆以湖水泛滥未复故道居人草屋临流床灶半在水中朕甚悯焉登岸步行十余里亲察水势召集耆老秀才细访其故皆云自海口壅塞水无所归二十年来田亩已成巨浸赋诗纪事思所以拯济之卄三日抵维扬市肆繁华园亭相望游平山堂天宁寺百姓持香夹道意甚诚敬平山堂乃宋臣欧阳修所建修以文学侍从之臣出知扬州为政之暇优游谈防传为佳话故朕诗有文章太守心偏忆之句卄四日将由仪眞幸江宁府忽遇顺风可以速达京口遂乘沙船顺流而下波恬浪静瞬息七十里沙船江中战舰也自岳州长沙用兵以来多得其力今河海清宴当时战具仅供渡江之用然安不忘危朕于此时未尝不念艰难用武之际次早登金山孤峦隐岫屹峙大江中飞阁流丹金碧照灼更有一峰离立曰善才石郭璞墓在其西上有妙高台留云亭朝阳洞下有中泠水称天下第一泉朕率扈从诸臣一一探眺纵目千里题江天一览四字并赋二诗竹林禅院在鎭江府城南五里曲径逶迤茂林修竹高者四五丈大者围尺青叶碧枝阴森崖谷实北地之所未有晩而登舟扬帆丹阳县常州府无锡县俱未及泊一昼夜行三百六十余里达姑苏舟人云从无如此之速者卄七日由枫桥入阊门登城阅视士民观瞻莫不忭舞有献赋颂者是日驻跸城中念执事人役辛勤远来遍赏白金听其各带方物以示体恤卄八日回銮过虎丘山不甚高亭榭阑槛布满其上千人石高下可容千人传为生公讲经处故旁有防头石劒池在夹崖中殊可观平逺堂俯瞰虎丘之背田畴林木望若错锦苏民仍列酒坊茶肆各安生业管弦竞奏觉有升平景象然徒事纷奢罔知务本未若东北风俗之朴实耳夜坐舟中与侍臣高士奇探论古今兴废之迹或读尚书左传及先秦两汉文数篇或谈周易或赋一诗毎至漏下三十刻不倦日以为常盖诗书意味深长不似耳目之好易于烦厌也舟过无锡县游锡山观惠泉石甃八角池水色渟味较玉泉远不相及不知前人何以称之为第二泉二十九日由丹阳县陆行初一日过句容县蜿蜒石堤数十里抵江宁府雨花台在城南登之则江山城郭歴歴可见报恩寺规制壮寳塔九级金碧琉璃尽镂梵相结构之巧殆竭人工非前代内帑所修不能至此城中阛阓充实烟火万家景物太平昔称六朝佳丽今亦不减大都也明日祭明洪武陵见其頽废勅地方官禁防之过明故宫仅存遗趾不禁慨然作过金陵论并赋一诗登观星台望后湖题旷观二字又明日再遣使进
　　两宫方物阅鎭将射于教塲颁赐扈从诸臣币帛督抚御衣初四日发江宁府泊燕子矶峭壁临江亦有胜致初十日阅高家堰堤工望洪泽湖汪洋千顷复由河南岸行一百八十里过桃源县十一日渡河至宿迁次日驻跸葓花铺自郯城沂州取道东兖渡沂济祊汶泗诸水泗水出陪尾山下泉林寺侧石穴吐水众泉俱导古树成林有石碑刻子在川上处然阙里志载孔子观川亭在尼山宣圣庙侧未知孰是十六日长至节天气晴暖无朔风祁寒扈从诸人莫不欣喜十七日少昊陵颜子林驻跸曲阜县南十八日黎明祀于阙里斋心穆穆若有所见礼毕坐诗礼堂命孔氏子孙讲周易大学遍观车服礼器及汉唐碑版桧树在大成门内古榦苍然苔藓润泽眞灵迹也敬想至圣道冠百王前代留金银器具皆人力可办独以仗前曲柄龙盖留庙中并书万世师表四字过阙里诗古桧赋出北门酾酒孔子墓下伯鱼墓在孔子墓东十余步子思墓在其前西有子贡庐墓之所左有宋眞宗驻跸亭林中奇树葱郁未可计数行三十里驻跸兖州府杜甫所谓浮云连海岱平野入青徐是也念周公制礼作乐道接文武顷过曲阜未得躬谒庙庭特制祭文遣亲藩代祀之遂由汶上东阿高唐至德州亟欲定省
　　两宫兼程而归是行也往返数旬所歴山东江南诸郡县日以周谘民隐体察吏治为首务行道之顷复得览其山川凭吊古迹至于地方利则将有以斟酌损益焉率笔记之示朕之不徒事游豫也
　　泉林记
　　朕被服至道诵法孔子于诗书简册之中羮墙载见如闻其言论而接其声容者匪伊朝夕矣尝以不得一登阙里之堂观其车服礼器山川风物慨然至圣之音徽毎低佪于中而不能自已乃者在廷之臣咸谓古者天子巡省方岳观察民俗朕俞其请因念岱宗在望于迈鲁郊夙昔所怀今兹可慰岁之冬月舆衞北还抵于泗水东境距其县治五十里陪尾山之阳众泉出焉石窦防岈清流荡潏下合沂泗逺波悠然相传为子在川上处云旁有古寺厥名泉林陂陁幽旷树木茂宻虽古今异时陵谷不改去圣人之居如此其近意者当日杖履所经周览原泉黙契道体喟然发水哉之叹者其卽斯地耶于是停骖弭节瞻眺久之恍乎如有所得殆移晷而后去也夫天地无终穷流水之出于天地者亦无终穷圣人之道川流敦化万古不息与天地流水同其无终穷焉其何能已于予怀耶孔子之系易其言天也曰行健言地也曰无疆孟子之言水也曰盈科而后进君子之于圣人之道也溯源穷流学水至海亦若是焉而已矣朕旣幸宫墙亲觌至止非遥而又喜泉源胜地圣迹所存而得游歴其处也遂为之记
　　雪记
　　民之贫富关乎岁岁之丰歉因乎天稼穯之道雨旸时若不苦旱不病涝则力作省而百谷畅茂及乎西成収获必倍是谓丰年若宜旸而雨宜雨而旸高下燥湿违乎物性农力必困而百谷之登亦绌矣朕抚兹兆庶念民为邦本而岁为民天故衡量雨旸首于农事为兢兢比者畿甸之内夏则少雨冬则少雪盖偏于阳也间省刑简赋广行赈恤天亦随感辄应然甘泽之施未极汪濊恒用为忧甲子冬南巡还京师越数日大雪幸蓟州复雪喜而记之以诗于时三辅郡邑逺近数千里田畴沟浍罔弗霑被数年以来未之有也小雅信南山之章曰上天同云雨雪雰雰继之曰旣优旣渥旣霑旣足生我百谷言乎雪盛于冬而润泽乎春能使土膏饶洽而百谷丰实以臻有年之庆也则兹之应候而降周徧繁密沦浃郊圻若此将五土之宜頼以润三农之绪赖以兴殆丰年之征也谓非天之所贶欤闻之雪乃五谷之精得则嵗丰歳丰则民富朕于是有厚望焉因援笔而为之记
　　宫中日课记
　　尝读商颂之咏成汤也曰圣敬日跻周诗之咏文武也曰缉熙曰执竞其咏成王也曰夙夜基命宥密而史亦称大禹惜寸阴盖古帝王未尝不终日干干夕惕若也朕于宫中未明求衣辨色而起则命讲官捧书而入讨论义理是典学者为一时出御宫门则羣工循序奏事朕亲加咨度是听政者为一时已而阁臣升阶朕与详求治理咨诹军国者久之若夫宫禁之务各有攸司廷臣退乃裁决焉旣事竟罢朝宫中图籍盈几案朕性好读书丹黄评阅辄径寸辨别古今治乱得失暇或赋诗或作古文或临池洒翰以写其自得之趣止此数事已不觉其日之夕矣及宫中燃烛玉漏初下则省一日所进章疏必审其理道之安而后已要非夜分不就宴息也如是者岁率以为常夫禹汤文武成王之德自揣乌能企及而不敢懈逸之心或者其庶几焉因为记自勗以比于盘铭之义云










　　圣祖仁皇帝御制文集巻二十
　　钦定四库全书
　　圣祖仁皇帝御制文集巻二十一目録
　　説
　　为学如链金説
　　老安少怀説
　　佛牙説
　　诗説
　　琴説
　　稼説
　　操舟説
　　解
　　信古解
　　八议解
　　乡举里选解
　　以德为卫解

　　钦定四库全书
　　圣祖仁皇帝御制文集巻二十一
　　説
　　为学如链金説
　　伊尹之告太甲曰德无常师主善为师善无常主恊于克一先儒释之以为学未有得不可执一定之见德无常师泛观而博取也学旣有得不可无一贯之理恊于克一反观而约求也昔人有云圣人之取善如冶人之链金或取于沙或取于水初无定在所谓德无常师也迨旣链焉沙者忘其为沙水者忘其为水但见其为精纯之金所谓协于克一也其喻可谓至明切矣而犹惜其防之未畅也盖金之在矿也其为沙砾者恒多其为金者恒少此犹继善成性之后天事渐漓人心危而道心微也及夫金之在冶其质判矣然必汰其非金者而存其是金者此犹人之气禀不能无殊善不善之数常杂揉而互胜而硏辨之功则在乎去不善以存其善也
　　至于就冶之后则所见无非金者然金犹有上下之品必淬之铄之以务底于精然后为镠为镣者出焉此犹众善防归之后吾以一心统其全于万事万物之理一以贯之是纯粹之至一之极也昔扬雄之言因铸金而得铸人久矣金之説之通于道也然自非深于学者其孰能知之哉
　　老安少怀説
　　天地者生民之本也教养者王道之原也圣人者功化之极也民非天何以生非地何以养然天地能生养民而不能人督其孝弟户赐以衣食也惟圣人出而节民之性阜民之财然后长幼得遂其宜出入得安其命故曰天地育万物而圣人经天地然其道要不越于教养古者分疆画井民授之田家各百亩居有宅宅有桑春而耕秋而获夫而农妇而织当是时也老者其养于堂幼者其哺于室矣而圣人曰未也是不可以无教于是家立塾党立庠术立序国立学以五礼防其伪而范之中以六乐防其情而导之和凡遒人木铎以至乐正大司徒无一非教之官干戈羽籥夏楚之类无一非教之具故其时之民罔弗事长上以孝字幼孤以慈者自王政缺而井田废民生困而教道衰壮者无以资其生贫者无以赒其恤于是老者不克奉而幼者不克顾此孔子所以慨然于王道而思安与怀之也朕抚御万国圣人之德恒企焉而不逮而志在仁育元元每讲求于老安少怀之道虽三代之井田学校非后世所能猝复而窃师其意则惟有薄税敛以厚民生兴礼教以正民德而已虽然王道必积久而后成是朕志殆终无已时也
　　佛牙説
