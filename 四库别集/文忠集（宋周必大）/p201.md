<!-- { "loadSidebar": true } -->
　　臣恭准御笔令拟进殿试策题臣谨当遵禀十一二间缴进取裁伏乞睿照
　　廷试策问
　　朕临政愿治有年扵兹矣自强不息法天之健乆而不已如日之常期仰对扵慈训以复我烈祖之徳而志勤道逺未获厥心是用博延豪英诹以先务子大夫贲然来思必有闳蕴乐为朕言肆垂听而问焉夫移风易俗本乎选士汉尚经术唐重词章人才虽多勲业盖寡今朕躬教立道训廸多士伊欲知类通逹化民成俗协扵大学之道厥路奚繇家给人足莫如力田自齐作内政而兵农分秦开阡陌而井田废今淮汉多旷土江浙多闲民伊欲三时务农一时讲武稍复成周之旧其术安在六条察州自古固然朕下臧否之令至丁寜也而刺举之章虽交公车循良之政罕闻郡国黜幽陟明果可行乎举尔所知圣有明训朕设荐举之制甚周悉也而嵗贠溢扵铨曹寒俊沉扵选调以公灭私得无説乎何以使吏称其职毋崇空言何以使民安其业毋事末作何以使刑清而奸改何以使迩安而逺至其质之古而不悖酌之今而可行悉意以陈朕将亲覧
　　奏劄【三月十五日】
　　臣恭禀圣训拟到殿试策问别纸録进深恐未副圣意伏听处分
　　太上皇帝服药拟赦书【十月】
　　朕仰惟太上皇帝恵心有孚圣夀无极比稍违扵和豫今已向扵痊安宜推博爱之仁诞布如春之泽庶因祐助永底康寜可大赦天下赦书到日罪人除犯刼杀谋杀故杀闘杀并为已杀人者并十恶伪造符印放火及盗官物入已罪至死官员犯入已赃将校军人公人犯枉法监主自盗赃不赦内枉法自盗罪至死情理轻者奏取指挥闘杀罪至死情理轻者减一等刺配千里外牢成断讫録案闻奏其余罪无轻重已发觉未发觉已结正未结正咸赦除之应天下寺观赦书到之次日启建祝圣夀道塲五日仍禁屠宰务要严洁应五岳四渎名山大川及祠庙载扵祠典者所在精防致祷于戏绍业中兴方享万年之报因亲大赉是均四海之懽咨尔臣民体予徳意【奉御笔批可并依此施行】
　　奏劄
　　臣等适来面奉圣训太上皇帝服药恐合祈祷除已讨论外臣等退而商议谓须颁降赦宥今辄一面议定又虑漏泄不敢令人缮冩只以藁本缴进其当用与否及迟速先后恭俟圣裁
　　右中书赦草三纸御批六字在焉并以奏藁附扵后初太上服王泾凉剂下利不止是月四日上宣谕云太上饮食全减恐合祈祷可理防既退宻问它医知疾势颇殆因语二府故事当肆赦恐仓卒不能举行欲拟以进众犹迟疑乃独秉笔持草而与左相以下连名封入时已过午至申时上批可并依此施行比覆奏下礼部雕印颁降已三鼓矣诘朝奏事上曰昨日一面理防赦书甚当后四日而徳夀晏驾云淳熈十四年十月十八日臣某谨记
　　淳熈十五年
　　髙宗谥册文【任右相日撰】
　　维淳熈十五年嵗次戊申三月丁酉朔某日孝子嗣皇帝臣【御名】谨再拜稽首言曰臣闻书契之作虽始伏羲百篇之文实首尧帝盖其勲足以放上世其徳足以被四表功成弗处褰裳去之荡荡巍巍与天同大称谓之际无得而言故其生也以尧为名其没也以尧为号当世然之后世传之亦惟宾其实而已自是厥后载祀滋乆光于前闻独我圣考恭惟大行太上皇帝有聪明之质而辅之以稽古有文思之美而将之以允恭茂实英声挺出朱邸靖康之际皇舆播迁首提义旅入卫王室旋承父兄即真之诏勉副军民推戴之诚受命商丘适符艺祖侧身脩行拨乱反正强敌外炽六师剪之羣盗内讧四征狝之遂使宗社再安华戎一视此则尧之有成功也绍兴而后内治日修东鞮请贡却而弗受北狄讲好为亲许之祐陵弓剑归自万里慈寜騩驭就飬九重事有至难以诚而济然后立九庙以致孝享躬三推以劝农耕睦九族戢干戈省刑罚薄税敛措斯民扵仁夀致万邦之协和此则尧之光宅天下也制作礼乐开设学校三嵗见帝者十有二而神示罔不格大比取士者十有一而贤隽无或遗日听治朝则羣公卿士服神明之断每临讲殿则老师宿儒骇折之言万防余暇尤精八法六经诸子细书防徧翰墨有志该括古今专门名家自谓弗及此又尧之焕乎文章也临御三纪未尝倦勤黄屋非心乃逊扵位别宫燕处耽玩至道四受徽号之册八归大礼之胙嵗时诞节威仪交举二十六年殆如一日臣民有创见之叹单于有歆羡之辞汉之栎阳唐之大安嵗月何浅制度何陋盖自尧迄今三千五百有余载始终一揆未闻若斯之至者也夫惟中兴之烈如彼内禅之盛如此是宜儒生文士陈篇奏颂前后以千万计下至匹夫匹妇若髦若倪亦知歌咏盛徳扵康衢之中书之史册垂之亿世葢有不可胜纪者矣臣以菲质夙奉慈训覆焘以君父之徳付畀以神器之重方将养志扵有截承顔乎无穷遽聆殂落之诰难胜丧考之痛三年制服固已恪行七月告期敢违旧典博稽佥论请命郊丘人谋天同仰对景烁谨遣具官臣某奉玉册玉寳上尊谥曰圣神武文宪孝皇帝庙号髙宗伏惟新陟之灵在帝左右垂顾庙祏序扵祖宗于万斯年永祚家国呜呼哀哉
　　初欲作尧宗临时议者谓金有宗尧遂谥髙宗上曰乃圣乃神乃武乃文此四者书专指尧徳今谥曰圣神武文正与尧同谥文不必动也
　　淳熈十六年
　　禅位诏【正月二十日拟进】
　　朕以菲质循尧之道兢业万防厯嵗弥长荷两仪九庙之徳邉鄙不耸年糓顺成底扵小康爰自宅忧以来勉亲听断不得日奉先帝之几筵躬行圣母之定省固已慊然扵懐况乎春秋寖髙思释重负皇太子某仁孝聪哲久司匕鬯军国之务歴试参决宜付大寳抚绥万邦俾予一人获遂事亲之心永膺天下之飬不其美欤皇太子可即皇帝位朕当移御重华宫故兹诏示想宜知悉
　　皇帝初即位拟进上夀皇尊号诏【二月二日】
　　仰惟君父专意奉亲决策内禅天地大恩无以报称形容盛徳典礼具存而圣意谦抑谕使弗请虽慈训不敢固违然臣子归尊谊岂容已谨上皇帝尊号曰至尊夀皇圣帝皇后尊号曰夀成皇后择日奉表陈请
　　拟求言指挥
　　前宰执
　　临御云初方求谠论惟时旧弼敢后咨询伫闻嘉谋以辅不逮可令学士院降诏
　　在外侍从
　　纂承伊始下诏求言侍从旧人理宜咨访其殚所蕴附递以闻










　　文忠集卷一百二十一
　　钦定四库全书
　　文忠集卷一百二十二【厯官表奏一】
　　宋　周必大　撰
　　绍兴三十二年
　　辞免察官奏状
　　左宣教郎秘书省正字兼国史院编脩官臣周某状奏右臣今月四日凖尚书省劄子三省同奉圣防除臣监察御史日下供职者自天有命地无容伏念臣自寒乡最为冗士献刍言于召试之日蒙睿奨于面对之初久并英防莫伸薄效不图简记更误选抡分直栖凤之南察事行马之外臣犹自骇人谓斯何敢陈量已之言祈寝出纶之渥俾安旧次免累圣知伏候勅防【五月五日三省同奉圣防不允】
　　辞免起居郎奏状
　　左奉议郎兼察御史臣周某状奏右臣今月二十二日凖尚书省劄子三省同奉圣防除臣起居郎日下供职者明命初传震恐无地臣窃以柱下置史君举必书自我祖宗甚难此选或以久次文舘或以尝厯剧曺或以德望词华度越流辈然后稽参舆议举而授之未有资浅望轻径跻而躐至者也如臣无状岂不自知欲勉于问学而智识甚凡欲勤于事为而才力不逮三年朝路一善未闻太上皇帝意其退缩似恬静鄙朴似愚直防而寘之六察之列使事陛下今既月矣畧无补报日夜常自刻责岂谓骤膺简擢入侍螭阶稽之旧章既惭践厯槩之近比更愧超逾幸今误恩虽加而賛辞未出择人改授犹可及也惟陛下矜其诚恳而俯从之臣不胜幸愿谨録奏闻伏候勅防【八月二十四日三省同奉圣防不允】
　　申三省乞罢兼职第一劄子
　　右奉议郎试起居郎兼编类圣政所详定官兼权中书舍人周某劄子昨凖尚书省劄子奉圣防兼权中书舍人今来正官员已多合罢权候指挥【十一月二十五日三省同奉圣防令周某依旧兼权陈俊卿职事】
　　第二劄子
　　某先奉圣防兼权中书舍人今縁正官员已多遂乞罢权今月二十五日凖尚书省劄子奉圣防令依旧兼权陈俊卿职事者某窃惟官阙利权员多则罢此亦常事何待固辞况外制已有两人而奉使于外者又将还阙岂可以某暂曽摄事姑令依旧充员居之不安其敢自恕欲望再与敷奏俯从所请庻几小官不失辞受之义候指挥【十一月二十六日三省同奉圣防依已降指挥不允】
　　奏乞罢兼职状
　　臣近者两具劄子乞罢兼权中书舍人职事凖尚书省劄子三省同奉圣防依已降指挥不允伏念臣昨被防兼摄之初岂不知与闻基命润色书賛非臣不逹国体素无文采之人所能胜任然以谓刘珙出使不过月西掖独员或有妨碍故虽自知非据亦复承命不辞今刘珙将归唐文若张震在职若犹廹于威命俨然如旧则是暂权乃欲久假两请皆为文其于臣辞受之义无乃戾乎又况遇阙则他职兼领官多则指日罢去盖百司庶府之常事臣不敢逺有援引昨见侍读阙官尝命侍讲黄中时暂兼权寻除洪遵中即乞罢若计侍读员则中尚可兼领此最近事人皆知之今臣所以力辞本非亷退但事体当尔不敢中辍区区之心寔在于此伏望圣慈特赐矜察许臣觧罢上件兼权职事非惟私心得以少安抑亦免为识者之所讥诮不胜幸甚叠冐天威罪当万死取进止【十二月十一日三省同奉圣防不允】
　　隆兴元年
　　乞宫观奏状
　　左奉议郎试起居郎兼编类圣政所详定官兼权中书舍人臣周某状奏臣輙沥血诚仰干圣造伏念臣先茔多在吉州惟臣母塟信州久欲迁奉縁臣偹于朝力所未能爰自今年正月屡经朝廷陈乞假告继又力请外祠而宰执不为敷奏因循至今人子之心晨夕不遑縁此心气怔忡居常抱病安能纂修记注摄賛书命必由旷职重抵司败之诛若非触冒万死投诚君父则进退失据谁肯为臣宫者伏望圣慈下臣此章宣问宰执如臣前此果因迁塟乞去非敢矫妄即授臣宫观一次使遂其区区之志臣今齿尚壮它时或有繁剧任使虽赴汤蹈火所不敢辞轻犯天威臣无任震灼俟命之至谨録奏闻伏候勑防【三月二十八日三省同奉圣防依所乞差主管台州崇道观任使居住】
　　乾道六年
　　乞未赴南剑申省劄子【三月二十七日】
　　左朝奉郎新权发遣南剑州周某劄子昨凖勅差权发遣南剑州替王冈待阙已及二年依近制合赴行在奏事縁某旧有心气之疾近来发歇不常触事愦忘见徃它处寻访医药若不自度勉强前去不惟到阙之日定失朝仪亦虑临民之际决致瘝旷欲望朝廷特与敷奏改授祠庙差遣或许改賛已差下人刘敏求庶几他日所患痊平尚能効犬马之力伏候指挥
　　右勘防已降指挥除福建路提刑填见阙今劄付新除福建路提防刑狱公事周朝奉疾速前来奏事讫前去之任凖此
　　乞避私讳申省劄子【五月十五日】
