<!-- { "loadSidebar": true } -->
　　维大明奄有天下，武定文治，海宇咸宁，达於荒裔，罔有不服。徂兹孽妖并作，残我中土，延及岭南。於时渠魁李四子窃僣名号，与张玉瓒、黄镛、李珩寇乱闽、潮、惠之间。三省奉命征之，贼乃分据大峰嶂、玉管峒、梅子輋诸险。两广总督都宪直庵林公谓总镇太监潘公曰：「兹我二人节制，咸统在予，其可无助？」遂与监军巡按御史周君襄虞协厥谋。七年正月乙卯，兵来自广，公乃誓於众曰：「广氓往遭刘毒，残贼胥兴。今兹除残，其可以虐？千夫长、百夫长，其节尔狼兵，去尔贪戾，毋掠我民财，搂我子女。其有掠於民财，搂於子女，寘於法毋赦。其谕我濒河之民，徙避其虐。」乃谓右方伯罗君荣曰：「汉之给饷，厥功惟最。乃司钱谷，出纳惟时，毋饥尔师。」谓参政方君良节曰：「乃与都指挥张佑为中军，其进剿玉管、留輋诸峒，殚乃心，襄厥功。」谓宪副方君溢曰：「乃与都指挥某为左军，其进剿梅子輋、田坑、豪居诸峒，扬尔威。其督尔阵，庶其有济。」谓佥宪凌君相曰：「乃与都指挥何清为右军，其进剿蓝方、大地、大輋嶂诸峒。呜呼！乃严厥用命、不用命，以底於成。」谓佥宪刘君伯秀曰：「其察於记功，以鼓士气。」於是三军各抵大峰诸嶂。贼据险迎敌，我乃分兵围之。於时罗君馈饷不绝，方君、张君肃於中，彭君、某君恭於左，何君、凌君恭於右。公命右军何君曰：「今渠魁所遁，惟尔与凌旧所分地。其益尔兵一千八百，惟尔二人相度以运於中。」乃命指挥朱德、王锐军曰：「其南营於高思，据贼前路。」命东兰州苏锦兵曰：「其东营於高思岭下，上据贼左路。」命镇安府许用兵与潮州卫赖浚彭汉军曰：「其西营於大地，据贼右路。」命向武州黄彦寿兵曰：「其西北营於蒲竹坪，亦据其右路。」命惠州卫牛元、潮州卫刘弘勋官军、湖涧寨黄粲土兵曰：「尔其咸北营於新项，[据其]后路。」中左二军，命亦如之。遂遣东兰、镇安狼夜[攀]缘至山，乘风举火，克大峰嶂。破其巢一十有八。李贼[溃]，奔羊稠、瓮渎、香炉、银瓶峰。何乃伏兵诱敌，射中之，遂擒致军门。公命中军张佑来协攻，因克银瓶顶、羊稠、瓮渎、香炉诸峰，而中军张方部亦以岑璋兵克留輋峰、灌园子岩一十有二。执李珩，斩黄镛。左军方、彭部亦克梅子、豪居，破田坑，悬天梯、架云棚，以下三溪之险二十有三，遂斩王瓒、擒碧河任定，大凡斩俘四千有奇，诸峒悉平。闰五月己亥，班师凯旋，各奏乃功。南海尹骆君用卿以罗、方诸君之意，诣史官甘泉湛若水，请为文纪之。用[示来]者若水曰：「公往按广右，武戡西延，文绥士庶，歼平[乐]贼。定永康，平府江，抚昭平。逮於今，爰建伟绩，其可以弗彰？」乃敬述而为之诗曰：「爰自毒痡，四海嗷嗷。李贼作孽，三省其摇。劫我疆土，民亡宁宇。肆其淫虐，殃及子女。三省以闻，请锄其根。匪兹大众，罔遏徂顽。天子曰嘻，[岂]惟民兹，执吏攻陴，往讨[元]恶。谁其尸之？惟尔总督。久[谙]其俗，协尔镇巡，恭行天戮。公来东征，赫赫厥灵，誓尔狼卒，四境其宁。其宁维何？勿掠勿讹。他人用狼，残我寔[多]。大将帅兵，如病用药，病去毒余，元气为索。分方攻守，[亦]恃其丑。公鼓士气，载奋其后，援崖乘风，先焚其巢。[乘] [胜追]蹑，擒其巨猱。三军进攻，五鼓[全捷]。居民户歌，[各复]其业。伐鼓渊渊，凯歌以旋。宾佐咸庆，德威并宣。[维公]伟功，功在驭戎。太史述之，南国之风。」正德七年[十二]月。据嘉靖八年本补字 
　　
　　雷州府志序 
　　
　　惟王建极，疆理宇内，设邦启域，列爵分职。爰立外史，以[掌]四方之志，九丘之书，以类上下山川，城郭室宇，人物文献，贡赋之事，所以尽职而献忠者也。况鲁史之文，实肇春秋，岂小小也哉？西蜀王君伯存以秋官来守[雷州]，笞犯法之民而贷其罪，以其身折权贵之势，以为民□。凡四年，吏职以举。乃修文事，检郡志[而叹曰：「此前守赵]君草创之。今方伯吴公，前为佥事，实作兴之。我则弗[嗣]，其何以继乎前修？乃谋加订正润色而志成。遂按而考之，於山川曰：「吾不思所以奠安与？」於城郭曰：「吾不思所以捍守与？」於馆宇曰：「吾不思所以辑宁与？」於人物曰：「吾不思所以燮和化理与？」於文献曰：「吾不思所以敦崇与？」於贡赋曰：「吾不思所以平均与？」类而推之，斯不亦尽职矣乎？圣天子将勤治理，抚舆图而览之，见山川则思封疆之臣，见城郭则思捍侮之臣，见室宇则思宁辑之臣，见人物则思化理之臣，见文献则思敦典之臣，见贡赋则思 正供之臣。斯不亦进忠矣乎！尽职进忠，臣道乃修，是谓以志致志。嗟夫贤侯！甘泉子云。据嘉靖八年本补字 
　　
　　元次山集叙 
　　
　　史若水曰：「自吾得元子而文思益古。夫太上有质而无文，其次有质而有文，其次文浮其质，文浮其质，道之敝也。故林放问礼之本，孔子大之。物之生也，先质而后文，故质也者，生乎天者也，文也者，成乎人者也。质也者，先天而作者也，文也者，后天而述者也。故人之於斯文也，不难於文，而难於质，不难於华，而难於朴，不难於巧，而难於拙。余自北游，观业於燕冀之都，得元子而异焉。欲质不欲野，欲朴不欲陋，欲拙不欲固，卓然自成其家者也。唐之大家，风斯下矣，其骎骎乎中古而不已矣乎！其泯而不传，将文末之世尔矣乎！两广总戎武定侯郭公，武而好文，余遗之元子。公读之，若有契焉，曰：「嗟嗟次山，浩然刚大，愤世疾邪者也。安得百十次山以喷俗尔！独文乎哉？」遂以余本次而刻之，俾余叙其说云尔。 
　　
　　庆锦衣关君新居落成序 
　　
　　上下四方，惟曰洪宇。栋宇斯制，取诸大壮，民协居焉。锦衣千户顺德关君廷仪，承伯考之余庆，肯堂肯构，以弘居第。自春徂秋，凡五阅月，为堂基者、为庭者、为栋者、为 柱石者、为绰楔者、为楹桷、为门、为户、为阈、为阶、为窗牖、为奥、为漏、为垣墉、为涂塈，乃至为安宅，百废具兴。两广进士十有八人往落成之。霍君韬、金山君山曰：「张老之颂，在礼宜之，盍谒诸太史焉？」骆君士弘曰：「堂则高矣。请颂诸太史曰：『愿以积德为堂基乎！』」曾君鹏曰：「庭则广矣。请颂诸太史曰：『愿君以公正为庭乎！』」陈君江曰：「栋则隆矣。请颂诸曰：『愿君惟直以为栋，其永不挠乎！』」王君天与曰：「柱石则固矣。请颂诸曰：『其惟坚持其德以为柱石乎！』」某君某某曰：『绰楔则隆矣。请颂诸曰：『其名节以为绰楔乎！』」何君瑷曰：「楹桷则备矣。请颂诸曰：『其惟兼大善小善以为楹桷乎！』」彭君纲曰：「门则辟矣。请颂诸曰：『其礼以为门乎！』」李君希说曰：「户则达矣。请颂诸曰：『其义以为户乎！』」张君云曰：「阈则闭矣。请颂诸曰：『其惟介以为阈乎！』」梁君希鸿曰：「阶则有历矣。请颂诸曰：『愿谨言以为福之阶乎！』」梁君焯曰：「窗牖既通矣。请颂诸曰：『惟纳善以为窗牖乎！』」周君宗本曰：「奥既遂矣。请颂诸曰：『惟缜密以为奥乎！』」蒋君彬曰：「漏既彻矣。请颂诸曰：『惟明智以为漏乎！』」林君士元曰：「垣墉既岩。曰：『惟廉耻以为垣墉乎！』」陈君邦偁曰：「涂塈既美。曰：『惟文雅以为涂塈乎！』」戴君钦曰：「请颂诸安宅曰：『惟仁以为安宅乎！』」是故登其堂则思积德，行其庭则思 [公正]，瞻其栋则思直，视其柱石则思坚持，仰其绰楔则思名节，见其楹桷则思(坚)[兼]善，过其门则思礼，入其户则思义，践其阈则思介，历其阶则思谨言，开其窗牖则思纳善，造其奥则思缜密，见其漏则思明智，睹其垣墉则思廉耻，观其涂塈则思文雅，居其安宅则思仁。又曰：「关[君]掌锦衣右，所为国家翼室应门。修兹众嘉，寔惟巩[固，以丽]宇内，岂但一家之壮观而已乎！」关君乃拜嘉曰：「[惟诸君]有言，自吾居新宇，则当思朝廷大厦之维矣。自吾子孙承斯宇，则当思诸君众嘉之义矣。请书诸册，[以训]居室。」甲戌八月十四日据嘉靖八年本补字 
　　
　　泉翁大全卷之十六 
　　
　　文集 
　　
　　门人江都沈珠等校刊 
　　
　　序 
　　
　　送太保武定侯郭公还朝序 
　　
　　惟太保武定郭公，才气绝人。不假人以色，然而独雅爱於甘泉生，甘泉生气概才力不及中人尔，独胡为而然哉？甘泉生宅忧乌石之墓，太保慰问之使屡至，存恤於盗贼过墓之虞。甘泉生以病乞入西樵，太保躬屈元戍之节，深顾於烟霞之庐。甘泉生胡以得此哉？丁丑冬，太保以时望召入三千营，甘泉生扶病别於三水之涯，且拜而言曰：「嗟！太保公昔年出镇於外，为东南补地维之缺，今者入翊皇猷，将为中朝扶天柱之安，其任之轻重殊矣。且若水闻之：『不昧所天者谓之孝，不负所托者谓之忠。』太保公昔者在忧，严新婚之别，三年而后聚，非不昧所天乎？太保公昔者愤东广之征而弗遂，今者收广右之功而不居，非不负所托乎？夫忠本乎孝，孝以成忠。尽孝者存乎仁，尽忠者存乎义。太保公行矣。公分在贵戚，责殊疏散。幸居无事，即宜优游仁义，自适於平康之时；一旦有事，即当子殉乎孝，臣殉乎忠，而家国亦永有赖也。」遂拜手而别。於是太保公瞻北阙之日，甘泉 生归西樵之云。十一月望日 
　　
　　王氏寿亲诗序 
　　
