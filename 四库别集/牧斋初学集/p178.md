<!-- { "loadSidebar": true } -->
    自仁兄授钺以来，无向不摧，所至必克。袁、闯胁息，逆超授首，献贼则潜山一役，游魂假息之余也。天方割楚，盈其恶而降之罚。顷者虎旅先驱，元戎后继，山峙川行，风旋雷击，此正死贼天亡之日。贼遂撤浮桥，敛余众，待王师之至，为鼠伏兔脱之计，则固已气尽魄夺矣。扫江、汉，复荆、襄，禽献灭闯，执讯获丑，在此行也，固可以计日而待矣。 
    人谓群盗蔓延，乎类胜国之季。献、闯二贼，纵横荆楚间，发飙怒，有似伪汉之友谅，而吾以为非也。元季盗之初起，先自汝、颍，而后徐寿辉起蕲、黄，布三王起邓州，孟海马起襄阳，各有其众，各战其地。布三王最早灭，孟海马后灭。独徐寿辉之众，久而弥炽。欧普祥陷袁州，妖彭、项甲陷饶、徽，倪文俊陷武、汉，明玉真陷蜀，皆奉寿辉之虚号。而友谅骁雄剽鸷，居中布置，故天完之后，继以伪汉，而江、汉之区，终不入元之职方。今闯、曹、革、袁群贼，不相统属，非有友谅驾驭之略也。闯陷荆、襄，献陷武、汉，各不相顾。闯不顾献，献不顾闯，心涣势散，易于摧败。闯陷荆、襄，不能顾豫，今保邓不能顾荆、襄，即其一身首尾，已不相顾，而况能顾献？则献之自顾，亦从可知也。吾谓今日之计，当委秦、蜀之兵以掣闯，使不得南，而我专力于献。九江之师扼其前，蕲、黄之师捣其后，勿急近功，勿贪小胜；蹙之使自救，扰之使自溃。此万全之策、必胜之道也。兵法曰：“知彼知己”，今不知彼为布三王、孟海马之贼，而以为伪汉之贼，视之太重，畏之太甚，我先有退次之形于胸中，其气已未鼓而竭，而何以制贼之死命乎？楚、豫之间，豪民大族，多结寨栅以自固。蕲、黄、真、确、光、息之间，所在不乏。彼非肯为贼用者也。其被杀则怨军也，其伪降则内间也，不可不急收也。二贼多用楚人以为守令。传闻武昌守曰谢凤洲，举人有才名者也。此辈必不死心为贼用，因而用之，许以杀贼自赎，未有不效死者也。武昌有王孙容藩字石渠者，毁家弃产，奔走万里，结纳豪杰，求为陈思王之自效。今年正月，间关还楚，试一访求之。周亚夫得剧孟，隐然若一敌国，石渠亦岂后于剧孟乎？腐儒衰晚，不能荷戈执殳，效帐下一卒之用。忧时念乱，轮结，耿耿然挂一马瑶草于胸臆中，垂二十年矣。今幸而弋获之，虽欲不倾倒输写，其可得乎？新安之事，可谓大错。然金正希茹荼攻苦，练兵守土，实痴肠为国家人也。黔兵之杀，必误也，非故也。舍而不问，则无以谢黔人。执正希以为大﹃，则举世士大夫容头过身者，胥以正希为戒，以练兵任事为讳，亦可深虑也。往年游黄山，值土寇窃发，亲见正希宵行露处，面胝足，为父老子弟率先。心窃韪之，不敢不以告于左右。语云：“惺惺惜惺惺。”知仁兄必恻然隐痛，不以为狂瞽而吐弃之也。秋风萧条，行间劳苦，惟为社稷努力强饭自爱。 

    （上应抚郑公书） 
    谦益以辛巳春为白岳之游，于时土贼窃发，金正希馆丈督率乡里丁壮，腰刀帕首，身编行伍，捍御桑梓。已而贼退解严，亲见正希食粗粝，衣大布，朝齑暮盐，如苦行头陀，奋臂横身，让夷急难，心窃壮之重之，以为士大夫尽如正希，朝廷尚有人，天下事尚可为也。不意有黔师之役，牵连诖误，横罹法网，又窃壮之惜之。 
    祈门之事，甚易明也。襄、汉陷没，兵民奔溃。而黔兵突入徽境，风雨奔骤，声势汹涌，安知其为兵乎寇乎？抑亦寇而冒兵，兵而冒寇乎？当此时，有能统众捍御，使片马不入，四境按堵，将以为功乎罪乎？有捍御，不能无格斗；有格斗，不能无杀伤；有杀伤，不能无卤获。主兵者亦安得而禁之乎？魏勃有言：“失火之家，岂暇先言大人后救火乎？”此切喻也。凤督有事征剿，方思投醪挟纩，以鼓三军之气；黔师之歼也，安得不拊膺痛哭，呼愤告哀，庶几慰死者而励生者。恐庙堂未知本末，重有处分。徽人以御寇获罪，正希以任事受恶。海内摇手，相戒以聚乡兵保乡里为祸首，而首鼠两端之徒，开门揖盗者，反有以籍口。良可虑也。窃谓明公宜据实抗疏，为主上别白言之，善为调齐，用以平凤督之气，服黔人之心，解徽人之祸。中朝必听然叶应，而凤督亦降心以相从，则此事了矣。《诗》不云乎：“王于兴师，修尔干矛。岂曰无衣，与子同仇。”今之所仇者，东奴也，闯与献也。凤督之募黔也，徽人之杀黔也，同为臣子，同事师旅，皆有同仇之谊焉，敢为赋《无衣》之诗以告于下执事。伏惟采择，可胜瞻望。 

    （回金正希馆丈书） 
    比年流氛披猖，所至陷没，虽守土者之不职，亦由士大夫里居者，绳营狗苟，彼此顾望，以致一败涂地，载胥及溺，而莫可如何也。春夏之交，风鹤震惊。流闻黟、祁间杀贼差强人意。卧病委顿，为跃然投袂而起。不意乃有杀黔索偿之事，牵连诖误，议论锋涌，良可为三叹也。 
    尝观元末盗起汝、颍，而襄、汉、蕲、黄应之。蕲、黄之贼既陷江州，旋略南康、鄱阳，即由婺源犯休宁，一夕而陷徽州，由是而陷昱岭关，破杭州，蔓延吴兴、延陵，江南之涂炭从此始。当时克复徽、杭，杀妖彭、项奴诸盗魁，遏楚贼方张之势。虽董抟霄、三旦八辈督师剿御，而汪同、程国胜、俞茂结集民兵，誓死血战，恢复城栅，其功尚多。不肖见吴中士大夫如处堂燕雀，每谈及捍御乡井，辄努目诅詈，以为妖言怪物。而楚之贺对扬以阁臣居会府，一筹莫展，投身江流，虽曰死忠，与鱼鳖何异？衰残病废，仰屋叹诧。每思新安土风高坚，士气猛犷，忠义感激，遗风尚在。每欲举黟、祁之役，以激劝当世之首尾缩恧，甘以都邑身家拱手而奉贼者。今举事一参错，而吏议随之。吴中之鄙夫懦人，争摇首闭目，以新安为戒。天下有事，谁复敢奋臂为国家出死力者？此不惟新安之忧，实重为国家虑之也。凤督慷慨誓师，灭献、闯而后朝食。此事不愤盈执奏，何以谢黔人？何以鼓舞三军，壮式蛙避螳之气？使其设身易地，深知徽人之捍御如此，祁战之本末如此，同为臣子，同为国家，宁有不相怜相恤，降心以相从者乎？ 
    仁兄纯忠大谊，鬼神所知。圣天子拊髀颇、牧，朝锒铛而暮节钺，往往有之。此行也，必且大用，用必有为也。吾敢为天下执左券矣。区区所祝者，更望仁兄平心易气，以天下事处天下事，念督、抚担荷之苦，思师旅召募之艰，深惟愤盈执奏者之出于不获已，以同舟遇风，胡、越相救为心，则一切葛藤口语，俱可一刀斩断。此封疆之幸，国家之福也，非调人贱媒之私语也。伏承来命，信笔奉复。寒暄慰唁之词，皆未敢阑及。万惟照鉴。不宣。 

    （永丰詹京兆七十寿帐词） 
    伏以五百年有名世，见堂构之相仍。七十岁为古稀，祝期颐之未艾。瑞征南极，庆在本朝。恭惟某官阁下，道叶先知，照邻几庶。凛若大河之一断，裁不留，巍然象鼎之万均，表仪斯重。坚持素节，不事浮华。虑囚以平反为能，如于定国之在廷尉，出守以清净为治，继汲长孺之牧淮阳。褰帷致蛮蛋之赆琛，泽流岭海；削牍柱貂之庙貌，霜肃秦川。乃陟月卿，晋除日尹。玉衡冰壶之誉，方蔼清时；岫晃云关之思，弥深晚节。臧孙有后，范氏世家。羔羊本洁白之风，骢马继澄清之志。惟兹小岁，正值大年。对冰水之如渑，香浮；倚玉山而列俎，光映傀俄。席长筵以祝延，举寿觞而相属。金章紫绶，照耀清尊；绿鬓方瞳，辉煌黄发。江梅破白，比韩圃之晚香；岸柳催青，启陆家之夕秀。家传忠孝，是先师无尽之灯；心养和平，即仙家不老之药。益也纪、群辈行，孔、李通家。八千岁为春，八千岁为秋，恭纪冥灵之历；周公拜乎前，鲁公拜乎后，式瞻桥梓之荣。投我以桃，何以报之青玉案；既醉以酒，我姑酌彼黄金。调《瑞龙吟》，征普天乐： 
    长筵绕，争看待腊春回，试花梅早。千年函启樵阳，龙沙期会，依然又到。 
    华颠老，赢得西清钟寂，东华尘杳。天家乞得闲身，霜筠雪竹，相将寿考。 
    膝下儿童鹊起，留台簪笔，鸡栖焚草。携取后湖春波，遥送清票。绿章白简，频寄朝天表。停杯问、蓬莱烽偃，台阶星坼，笑指冰山倒。合樽列坐觥筹了。沧海尘多少？寰区内、浑如樽平好。光华日月，尧天清晓。 

《牧斋集》 
初学集卷八十一 

    ○疏（五台山募造尊奉钦赐藏经宝塔疏） 
    五台山普济、法云等寺，各有尊奉藏经，皇明弘治、万历两朝先后钦赐者也。洪惟我孝宗敬皇帝，奕世肆德，天下归仁。迨及我神宗显皇帝，久道化成，轨迹夷易。是以琳宫宝塔，移兜率于人间；玉轴琅函，遍山川为海藏。观五台之颁赐若此，则四海之尊崇可知。盖我佛尘刹现身，实为二圣；故斯世捞笼被化，远及百年。惟丰亨豫大之靡常，致奴虏寇盗之交作。兵燹缠绵于赤县，干戈旁午于灵山。崇祯六年九月，流寇入焉。七年七月，逆奴入焉。奴则旋去而复来，寇则久踞而后遁。赤麋辫发，更番选佛之场；蚁贼羯胡，蹂践清凉之国。搜金剔玉，腥秽佛身；碎锦剥绫，毁伤法宝。飞灰荡烬，惨凄经雷火之轮；雨血风毛，恍惚洒人天之泣。比丘妙象，感是因缘，誓欲庋此残经，镇以宝塔。将谘谋于介众，乞唱导以一言。余惟万历全盛之时，正三宝昌明之运。北胡削衽，受戎索于法王；西虏扣关，回狼心于佛乘。肆我皇风之宣，弥增佛日之光明。劫运渐开，风流滋下。斗诤之祸国，种彼刀兵；贪黩之殃民，惨于杀掠。岛夷冒帝释之名号，魔民倒龙象之刹竿。凡兹孽之萌芽，皆是氛之征兆。欲跻昭夏，应仰慈恩。山僧之誓愿聿坚，我佛之鉴观斯在。所建之塔非塔，即诸佛之全身；所藏之经非经，乃诸佛之慧命。一旦浮图建竖，雀离涌见于虚空；从此多宝辉煌，龙藏何殊于半满。显惟列圣，御宝刹以周天；佑我圣皇，乘金轮而柱地。威神炬烛，则犬羊戎马，投戈聆替戾之音声；慈照灯明，则南户左言，率土现波之影像。弥天宝网，修罗永遁于藕丝；匝地金绳，震旦尽登于莲界。卜年卜世，比国祚于尘沙；圣子神孙，巩皇图于法界。如上功德，资广长以证明；若欲称扬，书海墨而难罄。崇祯十年九月，常熟钱谦益谨疏。 

    （西方莲社小引） 
