<!-- { "loadSidebar": true } -->
    樵尝为《日蚀书》，以为国家设谏官，期换君心之非，不以一弗其言，而怠於谏，即继以死，非其职耶。执事居其官，亦尝有意於此乎？开元之间，岂特谏官而後言耶，苟立天子廷者，皆得开口奋舌，争於上前。故自贞观以还，开元之政，最为修明。及林甫舞智以固权，张诈以聋上。於是束群僚之口，缚谏官之舌，且以法中敢言者。由是林甫之恶，炽而勿复闻。禄山之逆，秘而勿复知。天宝之政，由此而荒矣。今者下无林甫遏谏之权，上有开元虚己之劳。如此则叙立朝廷者，皆得道上是非，不顾时忌。矧执事官曰谏议哉！执事卒不能言，避其官而逃其禄可也。他官秩优而位崇者岂少耶？今年三月，上尝欲营治国门，执事尚谏罢之。今诏营废寺以复群髡，三年之间，斧斤之声不绝。度其经费，岂特国门之广乎？稽其所务，岂特国门之急乎？何执事在国门则知谏，在复废寺则缄默，勇其细而怯其大，岂谏议大夫职耶？樵以为大蠹生民者不过群髡，武皇帝发愤除之，冀活疲。今天下之民，喘未及息，国家复欲兴既除之髡，以重困之，将何以致民之蕃富乎？樵不知时态，窃所愤勇，故作奏书一通，以明群髡大蠹之由。生民重困之源，无路上闻，辄以寓献执事。倘以樵书不为狂，试入为上言其略。
    ○与高锡望书
    文章如面，史才最难。到司马子长之地，千载独闻得扬子云。唐朝以文索士，二百年间，作者数十辈，独高韩吏部。吏部修顺宗实录，尚不能当孟坚，其能与子长、子云相上下乎？足下乃小史，尚宜世嗣史法，矧足下才力雄独，意语横阔。尝序义复冈及乐武事，其说要害，在樵宜一二百言者，足下能数十字辄尽情状。及意穷事际，反若有千百言在笔下。足下齿发未及壮，其所得如此，则不知子长、子云当足下年齿时，文章果何如也。然足下所传史法，与樵所闻者异耶。古史有直事俚言者，有文饰者，乃特纪前人一时语，以为实录，非谓俚言奇健，能为史笔精魄。故其立言序事，及出没得失，皆字字典要，何尝以俚言汨其间哉！今世俚言文章，谓得史法，因牵韩吏部曰，如此如此。樵不知韩吏部以此欺後学耶，韩吏部亦未知史法耶？又史家纪职官、山川、地理、礼乐、衣服，亦宜直书一时制度，使後人知某时如此，某时如彼，不当以秃屑浅俗，别取前代名品，以就简绝。又史家条序人物，宜存警训，不当徒以官大宠浓，讲文张字。故大恶大善，虽贱必纪，尸位浪职，虽贵必黜。至如司马迁序周缪，班孟坚传蔡义，尚可用耶。为史官者，明不顾刑辟，幽不愧神怪，若梗避於其间，其书可烧也。古者国君不得视史，今朝廷以宰相监修，大丈夫当一时宠遇，皆欲齐政房杜，跻俗太平，孰能受恶於不隐乎？古者七十子不与笔削，今朝廷以史馆丛文士，儒家擅一时胸臆，皆欲各任憎爱，手出白黑，孰能专门立言乎？樵未知唐史诚何如也，樵虽承史法於师，又尝熟司马迁、扬子云书，然才韵枯梗，文过乎质。尝序庐江何易于，首末千言。贵文则丧质，近质则太秃，刮垢磨痕，卒不能到史。独谓足下才力天出，最与史近，故以樵所受於师者致足下。
    ○寓汴观察判官书
    大梁居东诸侯，兵最为雄。军候乘权肆豪，奴视州县官。州县官即栗缩自下，美言立闻观察使，往往得上下考，即欲认官为治，必为军候所倾折。大者至夺观察使，小者至为军人所系辱。州县官格手失职，不敢与抗。由是军候得侵绳平民，鞠讯受辞，往往狱至数百，不以时省。以故平民益畏军候，至不知有观察使。矧州县官耶，国家设州县官以治平，岂以属之军乎？今京兆二十四县，半为东西军所夺。然亦不过籍占编氓，翼蔽垦田。其辞狱曲直，尚归京兆。今汴军所侵州县者，反愈东西军。士大夫丛居，未尝不病东西军侵州县事。及自提兵符，则不知有以规画之。矧天子之贵耶，执事三从事卢公。其所以佐卢公，使炳炳不磨於世者，襄阳南渡之民，皆能道之。今居汴有日，而曾无所闻。岂屑屑未暇耶？执事宜亟以前之所陈，辨之卢公，稍稍夺左右军候权，且使系狱者不得治于军门。凡当隶州县者，悉索归之。使军自军，州县自州县，无相夺也。今执事官曰判官，察州县事，正执事职，幸无忽。
    ○与贾希逸书
    主数足下：曩者樵耳足下声，愤足下售於时何晚。及目足下《五通》五十篇，则足下困於上亦宜矣。物之精华，天地所秘惜，故蒙金以沙，锢玉以璞。珊瑚之丛，必藏重溟，夜光之珠，必颔骊龙。抉而不知己，积而不知止。不穷则祸，天地仇也。文章亦然，所取者廉，其得必多。所取者深，其身必穷。六经作，孔子削迹不粒矣。孟子述，子思坎轲齐鲁矣。马迁以史记祸，班固以西汉祸。扬雄以《法言》《太元》穷，元结以《浯溪碣》穷，陈拾遗以《感遇》穷，王勃以《宣尼庙碑》穷，玉川子以《月蚀诗》穷。杜甫、李白、王江宁，皆相望於穷者也。天地其无意乎？今足下立言必奇，摭意必深，抉精剔华，期到圣人。以此贾於时，钓荣邀富，犹欲疾其驱而方其轮。若曰爵禄不动於心，穷达与时上下，成一家书，自期不朽，则非樵之所敢知也。呜呼！孤进患心不苦，及其苦，知者何人！古人抱玉而泣，樵捧足下文，能不濡睫？惧足下自得也浅，且疑其道不固。因归《五通》，不得无言。
    ○与王霖秀才书
    太原君足下：《雷赋》逾六千言，推之大易，参之元象，其旨甚微，其辞甚奇。如观骇涛于重溟，徒知褫魄眙目，莫得畔岸，诚谓足下怪於文。方举降旗，将大夸朋从间，且疑子云复生。无何，足下继以《翼旨》及《杂题》十七篇，则与《雷赋》相阔数百里。足下未到其壶，则非樵所敢与知，既入其域，设不如意，亦宜上下铢两，不当如此悬隔。不知足下以此见尝耶，抑以背时戾众，且欲粕啜ㄤ，以苟其合耶？何自待则浅，而徇人反深。鸾凤之音必倾听，雷霆之声必骇心。龙章虎皮，是何等物，日月五星，是何等象，储思必深，ゼ词必高。道人之所不道，到人之所不到，趋怪走奇，中病归正。以之明道，则显而微；以之扬名，则久而传。前辈作者正如是，譬玉川子《月蚀诗》、杨司城《华山赋》、韩吏部《进学解》、冯常侍《清河壁记》，莫不拔地倚天，句句欲活。读之如赤手捕长蛇，不施控骑生马，急不得暇，莫可捉搦。又似远人入太兴城，茫然自失。讵比十家县，足未及东郭，目已极西郭耶？樵尝得为文真诀於来无择，来无择得之於皇甫持正，皇甫持正得之於韩吏部退之。然樵未始与人言及文章，且惧得罪於时。今足下有意於此，而自疑尚多，其可无言乎？樵再拜。
    ○与友人论文书
    尝与足下评古今文章，似好恶不相阔者。然不有所竟，顾樵何所得哉！古今所谓文者，辞必高然後为奇，意必深然後为工，焕然如日月之经天也，炳然如虎豹之异犬羊也。是故以之明道，则显而微，以之扬名，则久而传。今天下以文进取者，岁丛试於有司，不下八百辈。人人矜执，自大所得，故其习於易者，则斥艰涩之辞。攻於难者，则鄙平淡之言。至有破句读以为工，摘俚句以为奇。秦汉已降，古人所称工而奇者，莫如扬、马。然吾观其书，乃与今之作者异耳。岂二子所工，不及今之人乎？此樵所以惑也。当元和、长庆之间，达官以文驰名者，接武於朝，皆开设户牖，主张後进，以磨定文章。故天下之文，薰然归正。洎李御史甘以乐进，後士飘然南迁。由是达官皆阖关舌，不敢上下後进。宜其为文者得以盛任其意，无所取质，此诚可悲也。足下才力雄健，意语铿耀。至於发论，尚往往为时俗所拘，岂所谓以黄金注者昏邪？顾顽朴无所知晓。然尝得为文之道于来公无择，来公无择得之皇甫公持正，皇甫持正得之韩先生退之。其於闻者，如前所述，岂樵所能臆说乎？
    ○自序
    樵家本关东，代袭簪缨。藏书五千卷，常以探讨。幼而工文，得之真诀。提笔入贡士列，于时以文学见称。大中九年，叨登上第。从军国，忝历华资，久居兰省。广明元年，狂寇犯阙，驾避岐陇，诏赴行在，迁职方郎中。朝廷以省方蜀国，文物攸兴，品藻朝伦，旌其才行。诏曰：“行在三绝，右散骑常侍李潼有曾闵之行，职方郎中孙樵有扬、马之文，前进士司空图有巢由之风，可载青史，以彰有唐中兴之盛。”樵遂检所著文及碑碣书檄、传记铭志得二百馀篇，丛其可观者三十五篇，编成十卷，藏诸箧笥，以贻子孙，是岁中和四年也。朝散大夫尚书职方郎中上柱国赐绯鱼袋孙樵。
    ○序西南夷
    道齐之东偏，泛钜海，不知其几千里。其岛夷之大者曰新罗。由蜀而南，逾昆明，涉不毛，驰七八千里，其群蛮之雄者曰南诏。是皆鸟兽之民，舌言语难辨，皮服犷悍难化。其素风也，唐宅有天下，二国之民，率以儒教为先，彬彬然与诸夏肖矣。其新罗大姓，至有观艺上国，科举射策，与国子偕鸣者。载籍之传，蔑然前闻。夫其生穷海之中，托瘴野之外，徒知便弓马校战猎而已，乌识所谓文儒者哉！今抉兽心而知礼节，褫左衽而同衣服，非皇风远洽耶？尝闻化之所被，虽划木顽石，飞走异汇，咸知怀德，于是乎有殊能诡形之效祉者。二国之为其瑞，与夫瑞之出不孤，将必有类者，则度索之隅，不怀之伦，其向风仰流，归吾化哉！世之言唐瑞者，徒曰肉角格，六穗稼，天酒泫庭，苑巢神禽。樵则曰二国文学也。
    ○序陈生举进士
    夫物不得以时而发，其发必炽。风行溪谷，习习，即不得遂作，必飘忽源泉。混混然堤防陂畜，波抉壅缺，亦不可遏。其於人也亦然。颍川陈君，学积乎勤，艺高乎专，丧家途歉，志用不通，郁然而居者有年矣。累为连帅宾礼，贡之天子，赍咨喑呜，辄以穷尽，今年稍始克偕计吏，黾勉上道。久情湮郁，一旦决发，若风波之得宣泄，吁可当耶！名光耀乎天庭，声飞驰乎海浦，其在此行矣。然君子学道以循禄，端已以售道，不肯枉尺以蕲寻直，况突梯滑稽以苟得与？君其勉之。樵弱弓蓬矢，难以妄彀，徒善君之引满强劲，指期命中。於行，不能无述。
    ○兴元新路记
