<!-- { "loadSidebar": true } -->
　　臣说言伏奉今月十日制书除臣尚书右丞相恩命自天战局无地臣说【中谢】臣少长儒门垦凿坟史才非髙格官不因人徒以命偶龙兴位阶鸿渐五入西掖七践南宫中间拙延谪放直招玷缺伤矢之禽闻虚坠赐环之客听歌先泣此则魂【一作魄】为危感气由惧夺安可重収废器再辱端揆何以师长礼闱正持宪府当今典章革故风教鼎新野无四隠朝有三杰具瞻之地愿择时髦臣幸沐遗簮堕履之恩好生飬志之徳朝游简牍暮对图书受赐无涯循荣过分岂更干处士之横议招匈奴之遥哂艾【英华作文非】骨自疮负乗致寇虽则愚情懐恋腼冒求宠亦望圣慈限约令【集作生非】度余年愿停今授长守旧史罄陈肝胆非敢饰让谨诣朝堂奉表自乞臣说诚惶诚恐顿首顿首死罪死罪谨言
　　让中书令表
　　臣说言伏奉今月十一日制授臣中书令恩渥自天震越无地臣某【中谢】伏惟陛下至孝安亲大功定国六合翘首庶政惟新雍熙之化望在兹日中书理本臣叨首名将何以翊赞圣君光泽天下自臣摄官禁掖已渉七旬不知贤才以举是不仁也不辩不肖以退是无勇也何足以备乎宰臣胡顔冒恩复受真拜臣之愚执正在于此不敢繁词以尘圣听乞回荣授改择时髦无任恳欵之至谨诣朝堂奉表陈让以闻臣所让人别状封进
　　让平章事表
　　臣说言臣伏奉宣防制书以臣同中书门下平章事承命战汗拜舞失容臣说诚惶诚恐顿首顿首死罪死罪臣本书生器识凢近仕不望于通贵禄只宜于代耕防时宠荣越践台阁局心守职窃所庶几长筭经邦则无逮及伏以庙堂寄切军国务殷循涯审分非臣攸防为国者为官择人为臣者陈力就列若志小谋大力微任重岂攸顾惜贱躯实恐上尘王政是以披露肝胆不暇饰词乞停此授俯遂诚情无任怖惧慙惶之至谨诣朝堂奉表陈让【集作请】以闻臣某云云
　　让起复除黄门侍郎表
　　草土臣说言臣私门防咎防纪未终不自毁灭茍存圣代忽降制书复臣工部侍郎寻奉后命授臣黄门侍郎震骇【集作惊】失图哀怖殒絶臣说诚惶诚恐顿首顿首死罪死罪臣弱年早孤母氏训立得绍基搆忝列簮裾从官歴年晨昏多阙播迁逺裔离别又苦顾复无答报飬何追心所摧感语不能喻甫至冬中礼及祥禫今巳春暮瞻言几何是臣事朝廷日长恋几筵日短乞寝严命许逹私情诉衷祈天所望矜遂无任荒迫之至谨诣朝堂路左奉表乞哀以闻谨言
　　第二表
　　草土臣说言臣在疚承荣布哀陈欵精诚无感天睠未回假喘残生悲惧转集臣说诚惶诚恐顿首顿首死罪死罪臣闻苦者不觉声哀穷者贵其言逹情有至切辞无敢隠臣为少子慈爱所钟每一离别辄加忧闷况臣生年多故违隔私庭终堂之日身限公事存既数违左右没复不毕几筵痛心自伤特殊人类臣今望延数月企及再期乞恩无多报国非晚冒死重请冀防哀遂无任恳迫之至谨诣朝堂路左奉表陈乞以闻
　　第三表
　　草土臣说言臣荒喘穷情再黩旒扆【一作宸聪】恳诚不到未感天心誓将冒死祈恩分外【中谢】臣本书生门非代禄数叶单绪族无亲房臣父遭忧曾祖未臣有两兄一妹甥侄九人又有中表相依尚成百口吉防衣食待臣以办臣今拜职【一作职忝】黄阁侍奉丹墀厚禄清班一朝改官举宗荣頼为幸过甚人情所欲岂合稽恩正以防防苦心有所未尽臣亡母在日朝夕诫臣以独立无徒好直多忤知子者母果騐所【一作此】言徃罹大狱窜命炎海晨出晚归贻虑非一况渉危难伤心几途追计生平倍増摧慕侍飬日少违离日多即【一作则】臣母忧臣以终身臣其忍服缞以从事情既不同常例望在特降殊恩【一作私】臣先患风缓近加虚痹陛下倘从臣数月容过再朞非但寛其哀疚固亦全其生理亡身报国庶竭后图木植【一作直】有性枉之则折人愿在心违之则苦虽强【一作欲】为用将何以堪衔泣仰天冀防哀允无任恳迫之至谨诣朝堂路左奉表陈乞以闻
　　谢观唐昌公主花烛表【宗】
　　臣说言内侍尹凤祥宣勅赐臣观唐昌公主花烛伏以天人下嫁王宰送行茍非荣【集作殊】宠何阶瞻望臣免归余叟忽承朝请之恩废驾羸【集作疲】骖复覩肃雍之化鸿私所被枯瘁生光无任欢荷之至谨奉表陈谢以闻



　　张燕公集巻十三
　　钦定四库全书
　　张燕公集巻十四
　　唐　张说　撰
　　表
　　谏内宴至夜表
　　臣闻上天示下灾祥将以诱导人主先王仰观休咎亦以顺脩政教易曰天垂象圣人则之言天人之际感通必矣臣伏见去年十月十七日月满犹望应亏不亏今月十七日亦未少亏【集作月亦未亏】此易常之异也夫月者至隂之气臣下之象当助天作明顺期【一作时】盈缺若【一作今】过盛逾时盈缩乖度得非臣下之咎而上天之诫耶【一作也】伏愿陛下深察熟思而预防臣又见近日内宴夜深方罢小臣无识抑所未安王在在镐【一作周王在镐】凯【一作恺】乐饮酒此诚大乐【一作雅】之美也臣卜其昼未卜其夜此盖春秋之义也伏愿陛下宴乐之余【一作终】不及于夜臣职忝补阙昧死陈愚谨言
　　进斗羊表【宗】
　　臣某言臣闻勇士冠鸡武夫戴鹖推情举类获此斗羊逺生越隽蓄情刚决敌不避强战不顾死虽为微物志不可挫伏惟陛下选良家于六郡求猛士于四方鸟无遁村兽不藏技如防效竒灵囿角力天场却鼔怒以作气前踯躅以奋撃趹【古穴切疾也】若奔云之交触碎如转石之相叩裂骨赌胜溅血争雄敢毅见而冲冠鸷很闻而击节冀将少助明主市骏骨揖怒蛙之意也若使羊能言必将曰若斗不解立有死者所赖至仁无残量力取劝焉臣縁损足未堪履地谨遣男驸马都尉垍谨诣金阙【旧唐书作明】门陈进轻冒宸严伏深战越
　　进佛像表
　　臣某言去年行塞至朔州忍辱尼寺见有髙祖太宗造金像银趺刻题尊号【集作讳】彼州士女屡覩佛光臣恳思圣心如在咫尺伏以皇帝事业逺存荒塞拯溺救焚身勤虑苦归诚佛宝何神不据信知功遍区域泽周生人心慿神【集作圣】灵躬履危险故皇天眷命奄有邦家后嗣圣人钦承大宝当思积德而兴帝国系本艰难而成事业【二句集所当思由积德而兴帝系本艰难而成王业】先圣一心奉佛者盖为百姓求福也陛下为继文之主实创业之功再廓氛祲重安庙社垂统万亿同符祖宗夫惟兴王必借佐命咸有一徳克享天心书曰非天私我有商惟天佑于一德非商求于下民惟民归于一德功臣同德可不念哉物有小而感深事有防而效【集作传】逺臣谨将金像随表奉进谨言
　　进浑仪表
　　臣某言臣闻迎日授时莫先于厯象先天成务必归于制作伏惟开元神武皇帝陛下建中立极纬武经文至徳难名神功不测于是定厯成嵗立象考天绍唐尧钦若之尊【集作典一作文】继虞舜在璿之义上皇能事于斯备矣臣书院先奉勅造游仪以测七曜盈缩去年六月造毕进奏又承【集作奉】恩防更立浑仪臣等准勅令左卫率府长史梁令瓒检校创造于是博考传记旧有张衡陆绩王蕃钱乐之等并造斯器虽浑体有象而不能运行事非经久旋即【一作亦】毁废臣今按据典故铸铜为仪圆以像天使得俯察上具列宿赤道周天度数注水激轮令其自转【集作运】一日一夜天转一周又别立二周于络在天外缀以日月令得运行每天转一匝日行一度月行十三度十九分度之七凡二十九转有余而日月防三百六十五转而行匝仍置水【一作冰】柜以为地平令仪半在地上半在地下晦明朔望不差毫髪又立二木人于地平之上前置钟鼓以候辰刻每一刻则自然撃鼓每一辰则自然撞钟皆于柜中各施轮轴钩键相错关锁相持转运虽同而迟速各异周而复始循环不息隂阳不能逃其数分至【集作度分】不能隠其时究天地之回斡【集作斡运】极乾坤之变化斯皆上禀圣谟【集作模】旁获神助臣等愚思非所能及録付史馆宣示百寮使知告成之功迥越前古无任勤恳之极谨随表奉进以闻臣某诚惶诚惧
　　幽州论戎事表
　　臣某言伏以先帝以臣践履忠孝使臣启发圣明故得侍读春闱夙承天眷洎于中岁兼掌枢宻内当沸腾之口外御倾夺之势陛下监抚既安自天所佑然臣叶賛之意明神启之开元之始首典钧轴智小任大福过灾生出守三州违离六载曲直非巳升降由人惟君知臣事不待说今既牧边镇委重戎麾窃以两蕃共和能识同异九姓逺闻抚纳欲恃贼帅无侵扰之虑保两蕃受征发之期臣愚料之恐未然矣何者贼帅亲【一作新】立必逞兵所加必収九姓若去两蕃摇失九姓虽属并州节度然其出州宻迩脱有风尘何所不至臣熟闻幽州兵马寡弱卒欲排比未可即用城中仓粮全无贮积事未逼迫臣实忧之伏乞圣慈深以垂意博询旧将预为筹画事若早图必无后悔且孤臣总众易起猜嫌寛大失济事之宜严整招怨黩之谤逺辞天听临事回惶如有论告臣身奏劾军事者乞追臣靣问对定寘辞则日月无可蔽之期幽逺有自通之望伏乞留书在内时加矜察
　　并州论边事表【宗】
　　臣某言臣说顿首死罪死罪言臣闻小忿延起大患小罪不寛迫成大祸契丹奚背恩诚负天地不容之责然原其状本是夷狄君臣不和自相诛戮耳伏【集作所】望圣慈且使其族类在朝者将勅书再三告让因其所欲立酋长而便定之或可不战而定也必告之不训则大发兵马东召靺羯西举九姓来春未青数道齐入突于之首可拾而取未为晚也天恩若不忍以中国劳事蛮夷则严兵备塞弃两蕃如粪土耳又许钦淡【集作浃】拥二万余兵【集作众】据五【缺】之城有粮即守不可拔无粮即鼓而行何所虑也今遣史献非时逺抄兵囬甚难【八字作非时逺抄近掠其实甚难】万一未捷贼气转壮臣愚不晓【集作下臣愚昧】不敢隠情伏望圣恩再加裁度臣说诚惶诚恐顿首顿首
　　百官请不从灵驾表
　　臣某等言伏以灵驾首途圣思攀从国计非便羣情不安冒昧上祈未防哀允跪拜还防载深惶惕臣某等诚惶诚恐顿首顿首死罪臣闻古者天子上法天心下极私情不违众欲以顺人理国为孝以克巳制心为礼是故凡圣异礼公私殊制私心独展凡人之孝万姓感善圣人之孝也陛下行尧舜之事以万姓为心奈何守曽闵之节懐独展之愿臣等嚣嚣窃所未晓且永淳以后关辅流散近适旋定人犹未足今山陵起筑役徒总萃弥春渉夏为费多若陛下此行羣司毕从于人取给臣实难之水旱小愆农虑非浅东都则水漕淮海易资盐谷之蕃陆走幽并近压戎夷之便朝命新复人望在安宜应静镇未可移动陛下若俯顺羣愿留抚都人则其安若此如不胜私情攀奉灵驾则其虑如彼况扈从兵马既不预集行宫廪蓄又未先备发期甫尔支计阙然仓卒敦迫必不堪办若待陵寝既安霜露终感三农岁稔万乗时巡奉园庙以展防瞻日月以何逺今固将抒私恋弃羣言忘人力瞢国用此实非陛下安集新业之图亦恐非先后怜悯遗人之意且朝廷故事典章犹在献陵追逺太宗不至于三原昭陵上迁髙宗不至于九嵕岂先帝私懐不甚故羣臣公议之所夺也伏愿仰遵旧训顾定新基屈至性而顺羣心抑小节而成大孝使军国长算咸洛皆安邦甸穷人赋敛少减万姓翘望实深至愿百寮结诚期于死请无任悲迫之至谨诣朝堂奉表固请以闻
　　为留守奏庆山醴泉
