<!-- { "loadSidebar": true } -->
　　少典之孙【见祀圆丘】王之子【诗商颂王桓拨】虹贯于月【见宗庙歌】金承于水【见象戏赋】降及于周公侯复始【左传公侯之子孙必复其始】风俗气山川表里【左传子犯曰表里山河必无害也】河连积石【见变宫调】山带崆峒【见佛龛铭】秦亭北上【见上】汉使西通【汉书张骞通西南夷】金行气壮【见贺娄慈碑】地势人雄棱棱髙节凛凛疎风祖考藩屏浊河清渭【见角调曲】两地谟明双流光贲【见贺娄慈碑】水无别色云无异气为吏为民惟懐惟畏【后汉朱晖传晖为临淮太守有善政民歌之曰强直自遂南阳朱季吏畏其威民懹其惠】今之嗣世【左传展喜对齐侯曰岂其嗣世九年】实秉英灵【见竹杖赋】降神中岳【见滕王序】回文列星【见徴调曲】鸾翔凤舞【见变宫调】珠角山庭臣深义本子极天经【见齐王宪碑北史本传其家有义五世同居时以此称之】洛阳战阵河桥旗鼓箭饮石梁【见马射赋】劔然铜柱【树屏曰正义引燕丹子云荆轲抜首掷秦王决耳入铜柱火出】咸丽六麋【见哀江南赋】俱抽双虎【张仪传两虎果鬭大者伤小者死卞庄子从伤者而刺之一举果有双虎之功】玊门开部【见竹杖赋】阳闗置府【见燕歌】两为上台两为少傅模范帝师【见拟咏懐】经纶国步【诗国步斯频】允袭峻徳钦明审谕不吝车茵【汉书丙吉驭吏嗜酒醉呕丞相车上西曹吏白欲斥之吉曰此不过汚丞相车茵耳】谁言温树【见步陆逞碑】天道茫昧年龄倐忽【见赠淮南公】上将星开【见齐王宪碑】功臣鼎没【梁虞荔鼎铭萧何为丞相铸一鼎自表其功其文曰纪功鼎】九原陵阜【礼记檀弓赵文子与誉观乎九原原曰死者如可作也吾谁与归】三河甲卒【见长孙俭碑】地险龟林营危马窟【见哀江南赋】西州永别【晋书羊昙为谢安所爱重安薨后行不由西州路】北阙长辞【见马射赋】山张虚盖野祭空帷陵原地迥松路风悲铭于碣石勒以金龟【见纥干贺娄二碑】
　　周兖州刺史广饶公郑常神道碑
　　唐朝以元凯并进十有六人【见征调曲】周室以昭穆先封十有五国【见齐王宪碑】发源纂胄叶派枝分【见贺娄慈碑】开国承家珠联璧合【见祀圆丘】是用克明俊德思皇多士【见长孙俭碑】盛德有后【见宗庙歌】公其裕哉公讳常字子元豫州荥阳人也【晋书荥阳郡荥阳县注地名敖秦置敖仓者】周宣中兴然后树贤建戚【史记郑世家桓公友宣王庶弟也宣王立友初封于郑幽王以为司徒河雒之间人便思之汉文帝纪左贤右戚先民后已】郑武有国然后保姓受氏【郑世家犬戎杀桓公郑人立其子掘突是为武公详齐王宪碑】荆衡之赋千乗莫敢加兵虢郐之封十城翻为献邑【郑世家桓公以王室多故东徙其民洛东而虢郐果献十邑竟国之】况复郊门致骑先迎内史之宾【汉书郑当时字庄孝武时为右内史尝置驿马长安诸郊请谢宾客夜以继日】南宫旦朝独识尚书之履【汉书郑崇为尚书仆射每见曳革履上笑曰吾识郑尚书履声详步陆逞碑】祖思庆建威将军山阳太守【隋书扬州江都郡山阳县注旧置山阳郡】建威取曹仁之号可以定名【未详】山阳有王畅之贤足观风俗【后汉王畅传畅为山阳太守时郡中多以奢靡相尚畅常布衣皮褥车马羸败以矫其弊】考顼银青金紫方于温羡傅只【晋书温羡字长卿太原祁人懐帝即位迁左光禄大夫开府领司徒傅只字子庄懐帝即位迁光禄大夫侍中未拜加右仆射中书监　焯曰杜氏通典秦时光禄勲属官有中大夫汉武帝太初元年更名光禄大夫银章青绶西晋受命置左右光禄大夫加金章紫绶而光禄大夫如故加金章紫绶并与卿同】镇南征东比于刘荀顗【晋书刘字和季沛国相人为镇南将军都督荆州诸军亊荀顗宇景倩颍川人文帝辅政迁尚书帝征诸葛诞留顗镇守】报功之册则槐路是仪【见竹杖赋】赠行之典则荆河惟牧【见司马裔碑本传顼伟族人也字宁伯与伟同立义入朝赐爵魏昌县伯除太府少卿出为扶风郡守复为太府少卿转卫尉少卿卒官赠仪同三司豫州刺史】公弱龄早慧幼学速成【见崇传】立必正方言无勦说【曲礼毋勦说毋雷同又童子立必正方】青衿智勇即埋云梦之蛇【见孙叔敖赞】童子仁心已爱中牟之雉【见谢赵王启】始游庠塾不无儒者之荣【防稽録云贺循拜光禄大夫帝亲临轩遣使持节加左右循病车驾亲幸天子亲临者三往还皆拜儒者以为荣】或见兵书遂有风云之志【见象戏赋】出忠入孝事尽于心修身立名理穷于性大统三年起义华阳【魏地形志秦州河东郡蒲版县注有华阳城】先登广武【见哀江南赋】浮濳逾沔入渭乱河【禹贡浮于濳逾于沔入于渭乱于河】蒙授永乐县开国男辅国将军【隋书梁州石城郡石泉县注旧曰永乐置晋昌郡西魏改郡曰魏昌寻改永乐曰石泉通考开国县男后魏正五品后周正五命辅国将军后魏从三品后周七命】自尔常从太祖入为帐内都督河桥接战秋水则三月不流洛城挥锋金墉则一月路断【晋书载记符坚曰以吾之众旅投鞭于江足断其流详纥干齐王宪碑】西京不宾【张衡西京赋髙祖都西而泰光武处东而约周语侯卫宾服注常以服贡宾见于王】羌戎侵轶【谓东魏髙欢也左传北戎侵郑公子突曰彼徒我车惧其侵轶我也】城如飞鸟地有伏龙【见崔訦碑】公以金仆裁抽【左传鲁庄公以金仆姑射南宫长万】灵鉟蹔举【左传齐惠乐髙之难公卜使王黑以灵姑鉟率】蜂目已奔【晋书潘滔相王敦曰蜂目已露豺声未振】狼心遂革【见连珠】迁平东将军帅都督十五年袭父封魏昌县开国伯转大都督魏后三年授使持节车骑大将军仪同三司黄权受诏嘉其入魏之功【蜀志黄权降魏景初中迁车骑将军仪同三司】窦宪当官赏其平戎之策【见出自蓟北门】公之此授勲庸着矣进爵广饶县开国公【本传作饶阳侯隋书徐州东海郡东海县注旧曰广饶县及东海郡后齐分广饶置东海县冀州河间郡领饶阳县】邑五百户保定三年授都督罗州诸军事罗州刺史仍领金州兵马【隋书梁州房陵郡竹山县注梁曰安城西魏改焉置罗州西城县注梁置梁州寻改曰南梁州西魏改置东梁州寻改为金州置总管府】应接上庸公于文谷路溪涧峥嵘岩崖豁险山穷水断马束桥飞【见齐王宪司马裔二碑】中垺【疑作牢坪】既开双城即欵【周陆腾传腾爵上庸县公隋书梁州房陵郡上庸县注梁曰新丰西魏改焉后周改曰孔阳详司马裔碑】往者申息尽掩【左传晋败申息之师于桑襚】江黄无援【谷梁传贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟管仲死楚伐江防黄桓公不能救故君子闵之也】涔阳极浦亟犯风尘夏首西浮频遭锋镝【屈原哀郢过夏首而西浮详哀江南赋】公以伏波受脤【见纥干碑宗庙歌】楼船誓众【尚书泰誓王乃大巡六师明誓众士详和赵王】入横江之阵【杜氏通典横江吴鲁肃为之又鲁横江昔仗万人屯横据江口】进下濑之兵【见纥千碑】越客文身湛卢终去吴人长鬛艅艎遂还【谷梁传吴祝髪文身详哀江南赋】建德四年授使持节开府仪同大将军【周卢辩传建德四年改仪同三司为仪同大将军】公孙敖下光禄之塞【汉霍去病传公孙敖以因扞将军筑受降城详昭君词】诸葛诞勒丸都之山【未详按魏志母丘俭以髙句骊数侵畔遂束马悬车以登丸都屠句骊所都】公之处焉差无慙德四方杂俗天下殊风以君防能使兼观察驰传拥节【见贺娄慈碑】扬旍持斧【汉书暴胜之为直指使者衣绣衣持斧逐捕盗贼】既乗骢马【后汉桓典传典拜侍御史常乗骢马京师语曰行行止止避骢马御史】仍被绣衣羣盗累足贵戚敛手【汉书累足胁悤详崔訦碑】乡亭留宿幸无归忌之疑【后汉郭躬传陈伯敬汝南人也还触归忌则寄寄宿乡亭后坐女壻亡吏太守都防怒而杀之】公车奏事宁有反支之日【后汉王符潜夫论明帝时公车以反支日不受章奏帝闻而怪之遂触其制】是使阳球司隷无所申威鲍恢都官因人成事【见崔訦及步陆逞碑】髙祖武皇帝以仲春誓众【见宫调曲】甲子济河【见宗庙歌】公仗劔六军【见齐王宪碑】披图八阵辟彼张辽前锋而报魏主【见哀江南赋】方之耿弇先战而待萧王【后汉耿弇传弇曰乗舆且到反欲以贼虏遗君父耶出兵大战遂破张步又史始遣侍御史立光武为萧王】及乎九州逌同四隩既宅【语见禹贡】遂得功参勇爵【左传齐庄公为勇爵】名入司勲【见为阎将军表】授上开府【周武帝纪建徳四年冬十月置上开府上仪同官】増邑五百户加以举功行赏推恩分邑【汉诸侯王表武帝纳主父偃之防下推恩之令】兼乗而反光乎谯郡之城【汉书司马相如蜀郡成都人也建节往使卭筰驰四乗之传至蜀蜀人以为荣晋地理志谯郡魏置统县七户一千】载宝而归照于临漳之水【后汉马援传援在交阯甞饵薏苡实军还载之一车时人以为南土珍怪权贵皆望之魏都赋北临漳滏则冬夏异沼】即日赐姓宇文与国同族娄敬上书于鹿辂项伯舞劔于鸿门【见步陆逞碑】公之此荣足为连类以公绩着屯险诚贯风霜其年授使持节都督东徐州诸军事徐州刺史【魏地形志东徐州注孝昌元年置永熙二年州郡陷武定八年复治下邳城隋书徐州彭城郡注旧置徐州后齐置东南道行台后周立总管府】宣政元年授都督南兖州诸军事南兖州刺史【隋书豫州谯郡注后魏置南兖州后周置总管府后改曰亳州】作牧济河风行于雷泽【后汉百官志武帝初置刺史成帝更为牧建武中复为刺史尚书禹贡济河惟兖州又雷夏既泽郑曰雷夏兖州泽今属济隂】建旟海岱化被于淮沂【后汉郎顗传顗拜章曰宜遣太尉服干戚建井旟注井南方火宿也鸟隼曰旟画井星之文于旟而建之禹贡海岱及淮惟徐州】襜帷入境贪残者解印冕旒从政【见步陆逞碑及崇传】仁义者郊迎【续汉书孔奋守姑臧长以仁义为治抑强扶弱详滕王序】岂直白石开渠【见和张侍中】青盐换粟【见步陆逞碑】祥云入境【东方朔传凡占长吏不耕当视天有黄云来覆车五谷大熟】行雨随车而已哉【见崇传】在任遘疾薨于方镇皇甫嵩监御斯牧贤能刺史【后汉皇甫嵩传嵩平黄巾拜左车骑将军领冀州牧华峤后汉书郭伋拜颍川太守召见辞谒帝劳之曰郡得贤能太守去帝城不逺河润九里冀京师并蒙其福也】荀中郎连率此则中兴方伯【见齐王宪辛威二碑】英声茂实【见贺平邺表】公之有焉诏赠某官諡某公礼也【本传卒赠本官加郢鄯陕三州诸军事郢州刺史子神符】以大象二年十一月十日归葬于荥阳之某山旧墓九原凄怆赵文子其何言【见辛威碑】驷马悲鸣滕成【疑作文】公其已逺【汉夏侯婴传婴薨諡曰文侯初婴为滕令奉车故号滕公详伤心赋】若夫勒鼎刋碑【见辛威司马裔二碑】铭功颂德陈其令范必在生前嗟乎此之树碑异乎洙泗之水【孔子世家孔子鲁城北泗上祀应记孔子庙列七碑无象桧柏犹茂】此之勒石异乎燕然之山【见出自蓟北门】呜呼哀哉乃为铭曰
