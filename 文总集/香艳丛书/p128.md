<!-- { "loadSidebar": true } -->
　　嘉兴人，项鼎铉之妻。项鼎铉云：先室沈无非氏，酷情笔砚，朝夕读书不倦，尤喜临池。绝肖褚河南九成宫，有手书所撰朝鲜许士女集小序一首，先为其兄沈景倩临摹上木，今记之以为儿辈存手泽云：“是编为箕国士女许景樊诗若文，秀色逼人，咄咄无脂粉气。昔称绛仙可疗饥，女岂其俦伍耶！间剽窃古人，如水屋珠扉一二语，然肖景处，故不害为画师后身，世毋曰龟兹王所谓骡也而易之，无非氏题于密云之深深斋。”（《呼桓日记》） 
　　吴贞闺 
　　前缀良，适曹村金氏。书法遒劲，尤精琴理。妹静闺，字佩典，适汝南周氏。幼摹黄庭，得其笔意。（《翠楼集》） 
　　郭■⒄ 
　　字素汝，长洲人，适埭川顾氏。画学赵文淑，花鸟推逸品。书法大小，俱有古致。（《翠楼集》） 
　　张在贞 
　　字惠婉，天如先生女也。通经史，工琴书，与妹文琳倡和，有《月窗合草》。 

　　◎姬侍 
　　○六朝 
　　墨娥 
　　姑臧太守张宪妓也，当代宪书札。（《荻楼杂抄》） 
　　○宋 
　　王朝云 
　　苏东坡侍妾，朝云始不识字，晚忽学书，粗有楷法。从泗上比邱尼义冲学佛，亦略闻大义。（《东坡集》） 
　　朝云字子霞，钱塘人。苏子瞻宦钱塘，纳为常侍。朝云初不认字，既事子瞻，遂学书，粗有楷法。（《青泥莲花记》） 
　　翠翘 
　　洪内翰侍人，字画婉媚。（《书史会要》） 
　　翠翘工画墨竹，每自题其后曰：“翠翘戏笔”，字画婉媚，墨气清润。（《绘事备考》） 
　　田田　钱钱 
　　辛弃疾二妾也，因其姓而名之，皆善笔札，常代弃疾答尺牍。（《书史会要》） 
　　意真 
　　刘光世侍儿，严州乌石寺在高山之上，有岳武穆飞、张循王俊、刘太尉光世题名。刘不能书，令侍儿意真代书。姜尧章题诗云： 
　　诸老凋零实可哀，尚留姓名压崔嵬。 
　　刘郎可是疏文墨，几点胭脂涴绿苔。（《鹤林玉露》） 
　　厨娘 
　　京师中下之户，每育女则爱护之，稍长，则随其姿质，教以艺业，用备士大夫采择娱侍。名目不一，就中厨娘最为下色，然非极豪贵家不可用。尝闻时官中有婺人某者，奋身寒素，历二倅一守。然受用淡泊，不改儒酸，偶奉祠居里，便嬖不足使令，进馔且大粗率。守念昔留某官处晚膳，出都下厨娘烹调极可口。适有便介如京，谩作承受人书，托以物色，费不屑较。未几承受人复书曰：“得之矣，其人年可二十余，有容艺，晓书算，旦夕遣以诣直。”旬余果至，初憩五里头，特遣脚夫先申状来，乃其亲笔也。字画端楷，历叙庆幸，即日伏事左右，末乞以四轮接取，庶成体面。辞甚委曲，殆非庸碌女子所可及。守一见为之启颜，及入门，容止循雅，红裙绿裳，参视左右乃退，守益喜过望。（《旸谷漫录》） 
　　○明 
　　何玉仙 
　　号“白云道人”，史疾翁之妾，能篆书。（《列朝诗集》） 
　　张家婢 
　　张天骏家有厮养婢善书，观者啧啧称赏。（《紫桃轩又缀》） 
　　柳如是 
　　柳是，字如是，一字蘼芜。本吴江名妓徐佛弟子，姓杨名爱，柳其寓姓也。丰姿逸丽，翩若惊鸿，性狷慧，赋诗辄工，尤长近体七言，作书得虞褚法。年二十余，归虞山钱宗伯，而河东君之名始着。（《钮琇觚剩》） 
　　○国朝 
　　韩郎中姬 
　　韩郎中圣秋姬人某氏，好临摹晋唐法贴，独废锺书。韩诘所以，对曰：“季汉正统，关侯忠义，而斥以贼帅，狂悖极矣。书虽工，抑何足取？”韩有诗记其事云：“谁知太傅千年后，败阙端从戎路开。”（《居易录》） 
　　高密单氏妾 
　　高密单氏某妾，学右军楷书，似黄庭、遣教二经。（《池北偶谈》） 

　　◎名妓 
　　○唐 
　　薛涛 
　　字洪度，西川乐妓。工为诗，当时人多与酬赠，武元衡奏为校书郎。（晁公武《郡斋读书志》） 
　　妇人薛涛，成都倡妇也。以诗名当时，虽失身卑下，而有林下风致，故词翰一出，则人争传以为玩。作字无女子气，笔力俊激，其行书妙处，颇得王羲之法。少加以学，亦卫夫人之流也。每喜写己所作诗，语亦工，思致俊逸，法书警句，因而得名。非若公孙大娘舞剑器，黄四娘家花讬于杜甫而后传也。今御府所藏行书萱草等书。（《宣和书谱》） 
　　元稹以监察使蜀，知有薛涛，难得见。严司空潜知其意，每遣薛往。洎稹登翰林，涛归浣花，造小幅松花笺百余幅，题诗献稹。稹寄旧诗与涛云：“长教碧玉藏深处，总向红笺写自随。”（《牧竖闲谈》） 
　　宋贾似道家有薛涛萱草诗。（《悦生堂古迹记》） 
　　○宋 
　　王英英 
　　楚州官妓也。学颜公书，蔡襄教以笔法。晚年作大字甚佳。（《书史会要》） 
　　梅尧臣赠诗曰： 
　　山阳女子大字书，不学常流事梳洗。 
　　亲传笔法中郎孙，妙画蚕头鲁公体。 
又观王氏书诗云： 
　　先观雍姬舞六么，妍葩发艳春风摇。 
　　舞罢英英书大字，玉指操管浓云飘。 
　　风驰雨骤起变怪，文鳐昼飞明珠跳。(《宛陵集》) 
　　马眄 
　　徐州营妓也。性慧丽，苏轼守徐日，甚喜之。能学轼书，得其仿佛。尝书《黄鹤楼赋》未毕，眄窃效书“山川开合”四字，轼见之大笑，略为润色，不复易之，今碑四字，乃眄笔也。（《书史会要》） 
　　李琪 
　　东坡先生在黄日，每有燕集，醉墨淋漓，不惜与人。至于营妓供侍扇书带画，亦时有之。有李琪者，小慧而颇能书札，坡亦每顾之喜，终未尝获公之赐。至公移汝郡，将祖行，酒酣，奉筋再拜，取领巾乞书。公顾视之久，令琪磨砚墨浓，取笔大书云：“东坡七岁黄州住，何事无言及李琪？”即掷笔袖手，与客谈笑。坐客相谓：“语似凡易，又不终篇，何也？”至将撤具，琪复拜请，坡大笑曰：“几忘出场！”继书云：“恰似西川杜工部，海棠虽好不留诗。”一座击节，尽醉而散。（《春诸纪闻》） 
　　楚珍 
　　不知姓，本彭泽倡女，草篆八分皆工。董史云家藏长沙古帖，标签皆其题署。宣和间有跋其后者曰：“楚珍，盖江南奇女子。初虽豪放不群，终以节显。”吾尝见其过湖诗，清劲简远，有丈夫气，故知其人不凡。（《书史会要》） 
　　谢天香 
　　鉅野有秋芳亭，邑人秋成报祭所也。一日乡耆谋立石其中，延士人王维翰书之，维翰未至。有妓谢天香者，问云：“祀事已毕，何为迟留不饮？”众曰：“侯维翰书石耳。”谢遂以袖代笔，书“秾芳”二字。会维翰至，书亭字完之，父老遂命刻之石。王、谢遂成夫妇。后维翰登进士，与天香偕老。（《青泥莲花记》） 
　　温琬 
　　甘棠倡，字仲玉，初姓郝氏，本良家子。六岁质明睿，训以诗书，达旦不寐，日诵千言，能通其大义。喜字学，落笔无妇人体，遒韵有格。有得之者，宝藏珍重之，不啻金玉。能染指书尤妙。（宋清虚子《甘棠遗事》） 
　　陈相 
　　衡阳妓也。歌舞出其类，学书作小楷。（《山谷集》） 
　　严蕊 
　　字幼芳，天台营妓也。善琴奕书画。(《书史会要》) 
　　天台营妓严蕊，字幼芳，善琴奕歌舞，丝竹书画，色艺冠一时。间作诗词，有新语。(《齐东野语》) 
　　赵总怜 
　　能着棋，分茶，写字，弹琴。以扇头乞词于芗林向子諲，戏赠《浣溪纱》云： 
　　艳赵倾燕花里仙，乌丝栏写永和年。有时闲弄醒心弦。　　茗碗分云微醉后，纹楸斜倚髻鬟偏，风流模样总堪怜。（向子諲《酒边词》） 
　　苏翠 
　　苏氏，建宁人。淳佑间，流落乐籍，以苏翠名。能八分书。（《书史会要》） 
　　苏翠，咸淳间供奉乐部。善写墨竹，亦工梅兰，扶疏朗润，曲尽其致，颇自矜贵。每一图成，必以八分书题之。(《绘事备考》) 
　　延平乐妓 
　　刘克庄《后村诗话》云：“延平乐籍中，有能墨竹草圣者，潘廷坚为赋《念奴娇》美其书画，末云：‘玉带悬鱼，黄金铸印，侯封万户。待从头缴纳君王，觅取爱卿归去。’”(《刘后村集》) 
　　杨韵 
　　湖妓杨韵，手写《法华经》，每举笔，必先斋素盟沐更衣。病死之夜，其母梦韵来别云：“以经之力，今即往生乌程县厅吏蔡家作女。”时，蔡妻方娠，是友梦有肩舆及门者，迎之则韵也，云来寄宿。寤而生女。其母他日来视女，为之哑然一笑，人咸异之。（郭彖《睽车志》） 
　　○元 
　　梁园秀 
　　刘氏，名梁园秀，歌儿也。才艺精妙，喜文墨，能作乐府，时吟小诗亦佳。字画楷正。(《书史会要》） 
　　梁园秀姓刘氏，行四，歌舞谈谑，为当代称首。喜亲文墨，作字楷媚，间吟小诗，亦佳。所制乐府，如小梁州、青哥儿、红衫儿、■⒅砖儿、赛儿令等，世共唱之。（夏伯和《青楼集》） 
　　○明 
　　姜舜玉 
　　号“竹雪居士”，隆庆间旧院妓。工诗兼楷书。（《列朝诗集》） 
　　林奴儿 
　　号秋香，成化间妓。风流姿色，冠于一时。学画于史廷直、王元父二人，笔最清润。落籍后，有旧知欲求见，因画柳枝于扇，诗以谢之曰： 
　　昔日章台舞细腰，任君攀折嫩枝条。 
　　从今写人丹青里，不许东风再动摇。（《无声诗史》） 
　　沈周题妓林奴儿画，调寄《临江仙》云： 
　　舞韵歌声都折起，丹青留个芳名。崔徽杨妹自前生。笔愁烟树杳，屏恨远山横。　　描得出风流意思，爱他红粉兼精。未曾相见尽关情。只忧相见日，花老怨莺莺。（《石田诗集》） 
　　马湘兰 
　　马姬名守真，小字符儿，又号月娇。以善画兰，故湘兰之名独着。所居在秦淮胜处。（《列朝诗集》） 
　　马湘兰双钩墨兰立轴，傍作筱竹瘦石，气韵绝佳，题云：“翠影拂湘江，清芬泻幽谷。壬申清和月写于秦淮水阁，湘兰子马守真。”又双钩墨兰小轴题云：“幽兰生空谷，无人自含芳。欲寄同心去，悠悠江路长。丙申春日湘兰守真子。”二轴今藏余友广陵马半搓斋中。 
　　薛素素 
　　姿度妍雅，能书，作黄庭小楷，尤工兰竹，下笔迅扫，各具意态。又善驰马挟弹，能以两弹丸先后发，使后弹击前弹，碎于空中。又置弹于地，以左手持弓向地，以右手从背上反引其身，以击地下之弹，百不失一。绝技翩翩，亦青楼中少双者。（《甲乙剩言》） 
　　范夫人徐小淑赠素素诗云： 
　　连城声价旧名姬，着纸芙蓉香粉奇。 
　　彩笔挥云夸濯锦，谁言蜀女擅称诗？　 
