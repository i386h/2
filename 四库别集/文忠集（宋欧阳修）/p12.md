<!-- { "loadSidebar": true } -->
　　乐郊何所乐所乐从公游三日公不出其民慼然愁一闻车马音从者如云浮吾问郓之人无乃失业不云惟安其业然后乐其休乐郊何所有胡不考公诗有山在其东有水出逶夷有台以临望有沼以游嬉俯仰迷上下朱栏映清池草木非一种青红随四时其余虽琐屑处置各有宜乐郊何以名吾为本其意自古贤哲人所存非一世当时偶然迹来者因不废郓非公久留公去民孰赖此亭公所登此树公所憩俾民百年思岂取一日醉
　　洗儿歌【为圣俞作一本云前日送酒遂助洗儿輙短歌更资一笑呈圣俞】
　　月晕五色如虹霓深山猛虎夜生儿虎儿可爱【一作怜】光陆离开眼已有百步威诗翁虽老神骨秀想见娇婴目与眉木星之精为紫气照山生玉水生犀儿【一作此】翁不比他儿翁三十年名天下知材髙位下众所惜天与此儿聊慰之翁家洗儿众人喜不【一作莫】惜金钱散闾【一作隣】里宛陵他日见髙门车马煌煌谁氏子
　　鸣鸠【崇政殿后考试所作】
　　天将隂鸣鸠逐妇鸣中林鸠妇怒啼无好音天雨止鸠呼妇归鸣且喜妇不亟归【一作急还】呼不已逐之其去恨不早呼不肯来固其理吾老病骨知隂晴每愁天隂闻此声日长思睡不可得遭尔聒聒何时停众鸟笑鸣鸠尔拙固无匹不能娶巧妇以共营家室寄巢生子四散飞一身有妇长相失夫妇之恩重太山背恩弃义须臾间心非无情不得已物有至拙诚可怜君不见人心百态巧且艰临危利害两相闗朝为亲戚暮仇敌自古长嗟交道难
　　代鸠妇言【一本注闻士有欲弃妻者作】
　　斑然锦翼花簇簇雄雌相随乐不足抱雏出卵翅羽成岂料一朝还反目人言嫁鸡逐鸡飞安知嫁鸠被鸠逐古来有盛必有衰富贵莫忘贫贱时女弃父母嫁【一作妇】曰归中道舍君何所之天生万物各有类谁谓鸟兽为无知虽无仁义有情爱苟闻此言宁不悲
　　看花呈【一作有韩】子华内翰【崇政殿后考试作】
　　老虽可憎还可嗟病眼眵昏愁看花不知花开桃与李但见红白何交加春深雨露洗新濯日暖金碧相辉华浮香着物収不得含意欲吐情无涯可爱踈帘静相对最宜落日初西斜时倾赐壶共酙酌及此蜂鸟方諠哗凢花易见不足数禁籞难到堪归夸老病对此不知厌年少何用苦思家
　　啼鸟【崇政殿后考试举人巻子作】
　　提葫芦提葫芦不用沽美酒宫【一作官】壶日赐新酦醅老病足以扶衰朽百舌子百舌子莫道泥滑滑宫花正好愁雨来暖日方催花乱发苑树千重緑暗春珍禽防羽自成羣花间秪惯迎黄屋鸟语初惊见外人千声百啭忽飞去【一作来】枝上自落红纷纷画帘隂隂隔宫烛禁漏杳杳深千门可怜枕上五更听不似滁州山里闻
　　和圣俞【一本二字作入】唐书局后丛莽中得芸香一本之作用其韵
　　有芸黄其华在彼众草中清香濯晓露秀色探春风幸依华堂隂一顾曾不防大雅彼君子偶来从学宫文章髙一世论议【一作议论】伏羣公多识由博学新篇匪雕虫唱酬烂众作光辉发幽丛在物苟有用得时宁久穷可嗟凢草木粪壤自青红
　　答刘原父舍人见过后中夜酒定复追昨日所览杂记并简梅圣俞之作
　　君子忽我顾【一作顾我】贫家复何有虚堂来清风佳果荐浊酒简编记遗逸论议相可否欲知所书人其骨多已朽前者既已然后来宁得久所以昔人云杯行莫停手




　　文忠集巻七
　　钦定四库全书
　　文忠集巻八
　　宋　欧阳修　撰
　　居士集八
　　古诗二十一首
　　有赠余以端谿緑石枕与蕲州竹簟皆佳物也余既喜睡而得此二者不胜其乐奉呈原父舍人圣俞直讲
　　端谿作出缺月様蕲州织成双水【一作锦】纹呼儿置枕展方簟赤日正午天无云黄琉璃光緑玉润莹浄冷滑无埃【一作纎】尘忆昨开封暂陈力屡乞残骸避烦剧圣君哀怜大臣闵察见衰病非虚饰犹防不使如【一作加】罪去特许迁官还旧职选材临事不堪用见利无慙惟苟得一从僦舍【一作屋】居城南官不坐曹门【一作闲】少客自然唯与睡相冝以懒遭【一作投】闲何惬适从来羸茶苦疲困况此烦歊正炎赫少壮喘息人莫听中年鼻鼾尤恶声痴儿掩耳谓雷作灶妇惊窥疑釡鸣苍蝇蠛蠓任縁扑蠧【一作诗】书懒架抛纵横神昏气浊一如此言语思虑何由清尝闻李白好饮酒欲与铛杓同生死【一作死生】我今好睡又过之身与二物为三尔江西得请在旦暮收拾归装从此始终当巻簟擕枕去筑室买田清颍尾
　　夜闻风声有感奉呈原父舍人圣俞直讲
　　夜半羣动息有风生树端飒然飘我衣起坐为长叹苦暑君勿厌初凉君勿欢暑在物犹盛凉归嵗将寒清霜忽以飞零露亦漙漙霜露【一作四时】本无情岂肯私蕙兰不独草木尔君形安得完栉髪变新白鉴容销【一作无】故丹风埃共侵廹心志亦摧残万古一飞隼两曜双跳丸扰扰贤与愚流沙逐惊湍其来固如此独久知诚难服食为药悮此言真不刋但当饮美酒何必被轻纨
　　答梅圣俞大雨见寄
　　夕云若頽山夜雨如决渠俄然见青天焰焰升蟾蜍倐忽隂气生四面如吹嘘狂雷走昬黒惊电照防魖搜寻起龙蛰下击墓与墟同声毎轩轰雨势随疾徐初若浩莫止俄收閴无余但挂千丈虹紫翠横空虚顷刻百变态晦明谁巻舒岂知下土人水潦没襟裾扰扰泥淖中无异鸭与猪嗟我来京师庇身无庐闲坊僦古屋卑陋杂里闾邻注涌沟窦街流溢庭除出门愁浩闭户恐为潴墙壁豁四达幸家无贮储虾蟇鸣灶下老妇但欷歔九门絶来薪朝防欲毁车压溺委性命焉能顾图书乃知生尧时未免忧为鱼梅子犹念我寄声忧我居慰我以新篇琅琅比琼琚官闲行能薄补益愧空踈嵗月行晚矣江湖盍归欤吾居传邮尔此计岂踌躇
　　答圣俞白鹦鹉杂言
　　忆昨滁山之人赠我玉兔子粤明年春玉兔【一有子字】死日阳昼出月夜明世言兔子望月生谓此莹然而白者譬夫水之为雪而为氷皆得一隂凝结之纯精常恨处非大荒穷北极寒之旷野养违其性夭厥龄岂知火维地荒絶涨海连天沸天【一作火一作炎】热黄冠黒距人语言有鸟玉衣尤皎洁乃知物生天地中万殊难以一理通海中洲【一作州】岛穷人迹来市广州才八国其间注辇来最稀【一作逺】此鸟何年随海舶谁能徧厯海上万怪千竒安可极兔生明月月在天玉兔不能久人间况尔来从炎瘴地岂识中州霜雪寒渇虽有饮饥有啄羁绁终知非尔乐天髙海阔路【一作终】茫茫嗟尔身微羽毛弱尔能识路知所归吾欲开笼纵尔飞俾尔归诧宛陵诗此老诗名闻四陲
　　清明前一日韩子华以靖节斜川诗见招游李园既归遂苦风雨三日不能出穷坐一室家人辈倒残壶得酒数杯泥深道路无人行去市又逺索于筐筥【一作箧】得枯鱼干鰕数种彊饮疾醉昬然便寐既觉索然因书所见奉呈圣俞
　　少年喜追随老大厌諠哗慙愧二三子邀我行看花花开岂不好时节亦云佳因病既不饮众欢独成【一作我】嗟管暂过耳风雨愁还家三日不出门堆豗类寒鸦妻儿强我饮饤饾果与浊酒倾残壶枯鱼杂干鰕小婢立我前赤脚两髻丫轧轧鸣双弦正如艣呕哑坐令江湖心浩荡思无涯宠禄不知报鬓毛今已华有田清颍间尚可事桑麻安得一黄犊幅巾驾柴车
　　奉答原甫见过宠示之作
　　不作流水声行将二十年吾生少贱足忧患忆昔有罪初南迁飞帆洞庭入白浪堕泪三峡聴流泉援琴冩得入此曲聊以自慰穷山间中间永阳亦如此醉卧幽谷听潺湲自从还朝恋荣禄不觉鬓髪俱凋残耳衰聴重手渐颤自惜指法将谁传偶欣日色曝书画试拂尘埃张断弦娇儿痴女绕翁膝争欲彊翁聊一弹紫防阁老适我过爱我指下声泠然戯【一作语】君此是伯牙曲自古常叹知音难君虽不能琴能得琴【一作其】意斯为贤自非乐道甘寂寞谁肯顾我相留连兴防束带索马去却鎻尘匣包青氊
　　防饮圣俞家有作兼呈原父景仁圣从
　　忆昨九日访君时正见堦前两丛菊爱之欲绕行百匝庭下不能容我足折花欲坐时嗅之已醉还家手犹馥今朝我复到君家两菊堦前犹对束枯茎槁叶苦风霜无复满丛金间緑京师谁家不种花碧砌朱栏敞华屋奈何来对两枯株共坐穷檐何局促诗翁文字发天葩岂比青红凡草木凡草开花数日间天葩无根长在目遂令我每饮君家不觉长缾卧墙曲坐中年少皆贤豪莫怪我今双鬓秃须知朱顔不可恃有酒当欢【一作饮】且相属
　　依韵奉酬圣俞二十五兄见赠之作
　　与君结交游我最先众人我少既多难君家常苦贫今为两衰翁髪白面亦皴念君懐中玉不及市上珉珉贱易为价玉弃久埋尘惟能吐文章白虹射星辰幸同居京城逺不隔重闉朝罢二三公随我如鱼鳞君闻我来喜置酒留逡廵不待主人请自脱头上巾欢情虽渐鲜老意益相亲穷达何足道古来兹理均
　　小饮坐中赠别祖择之赴陜府【无择】
　　明日君当千里行今朝始共一樽酒岂惟明日难重持试思此防何尝有京师九衢十二门车马煌煌事奔走花开谁得屡相遇盏到莫辞频举手驩情落寞酒量减置我不须论老朽奈何公等气方豪云梦正当吞八九择之名声重当世少也多竒晚方偶西州政事蔼风謡右掖文章焕星斗待君归日我何为手把锄犂汝隂叟
　　奉答圣俞达头鱼之作
　　吾闻海之大物类无穷极虫鰕浅水间蠃蚬如山积毛鱼与鹿角一龠【一作拾】数千百收藏各有时嗜好无南北其防【一作小】既若斯其大有【一作其大固一作大者固】莫测波涛浩中岛屿生顷刻俄而没不见始悟【一作久始】出背眷有时随潮来暴死疑遭谪海人相呼集刀锯争剖【一作研】析骨节骇専车须芒【一作牙】侔剑防腥闻数十里余臭久乃息始知百川归固有含容徳潜竒与秘宝万状【一作物】不一识嗟彼达头防谁传到【一作偶传到一作偶传入】京国干枯少滋味治【平声】洗费炮炙聊兹知异物岂足荐佳客一旦辱【一作得】君诗虚名从此得【京师人不识此鱼沧州向防御见寄以分圣俞辱以诗答】
　　送刁纺推官【一本无二字】归润州
　　翘翘名家子自少能慷慨尝从幕府辟跃马临穷塞是时西邉兵屡战輙【一作无功屡】奔溃归来买良田俛首学秉耒家为白酒醇门掩青山对优游可以老世利何足爱奈何从所知又欲向并代主人忽南迁此计亦【一作乃】中悔彼在吾徃【一作乃】从彼去吾亦退与人交若此可以言节槩
　　夜坐弹琴有感二首呈圣俞
　　吾爱陶靖节有琴常自随无人莫聴此乐有谁知君子笃自信众人喜随时其中苟有得外物竟何为寄谢伯牙子何须钟子期
　　钟子忽已死伯牙其已乎絶谢世人知音从此无瓠巴鱼自跃此事见于书师旷尝一鼓羣鹤舞空虚吾恐二三説其言皆过欤不然古今人愚智邈已殊奈何人有耳不及鸟与鱼
　　二月雪
　　寜伤桃李花无损杞与菊杞菊吾所嗜惟恐食不足花开少年事不入老夫目老夫无逺虑所急在口腹风晴日暧雪初销踏泥自采篱邉緑
　　归田四时乐春夏二首【秋冬二首命圣俞分作】
