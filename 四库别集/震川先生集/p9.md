<!-- { "loadSidebar": true } -->
　　正俗编序龚君世美，余之畏友，卓然自立者也。先辈吴三泉先生，善品题人物，不轻许可，独爱敬君。尝手录其举业文字，示门人曰：「诸君焉能及此？」龚君亦慕先生行高，尝介先生友沈世叔请师之。先生骇然，曰：「龚君，吾愿为之执鞭而不可得，是何言耶？」既见，延之上坐，定为宾友而退。一时名士若李中丞廉甫，常冀龚君一晤，莫能得。龚君偶过之，至驰柬报同列曰：「龚君过我矣。」其见重若此。 

　　岁庚戌，余自春官下第归，龚君以海潮歌见慰。余叹异之，其辞壮伟，直追太白庐山行，余岂能及哉？顷余自长兴改顺德，龚君以文送之，则叙事去太史公不远矣。余谓今秀才如冀君绝少。往来者皆闻余言，不诬也。 

　　兹余从事中秘，龚君寓书，勉余以圣贤事业；颇自嗟其不遇，因示余以所作六事衍诗、四礼议、居家四箴，属余序。余览之，盖皆风教所关，乃余有官者之责，龚君独惓惓焉。余复奚辞？夫知龚君莫若余。是作也，人能知之；人不知者，余能言之。略述龚君夙昔，而为之序。 

　　平和李氏家规序 

　　漳之南靖李氏，自分南靖置平和，今为平和人。以居西山，故闽人称为西山李氏。代为名族。其先有西山居士，实始起家。五世而至封文林郎太常典簿宁波教授名世浩、字硕远者，其族益大。至是，居士于世当祧文林君，不忍，乃以义创为始祖之庙。君从晋江蔡介夫先生受学，敦行古道，为义田以赡族。又仿浦江郑氏、吴兴严氏，作李氏家规六十九条。可谓有志者矣。 

　　余因论君之为家规，盖本于不忍祧其始祖之心。既为始祖立庙，则不得不立宗子；立宗子，则不得不为法以合族而糺宗。夫义之所出，不可已者。古者宗以族得民，盖天子所以治天下，壹本于是，以能长世而不乱。宗法废而天下为无本矣。而儒者或以为秦、汉以来无世卿，而大宗之法不可复立，独可以立小宗。余以为不然。无小宗，是有枝叶而无干也；有小宗而无大宗，是有干而无根也。夫礼失而求之野，宗子之法，虽不出于格令，而苟非格令之所禁，士大夫家闻李氏之风，相率仿而行之，庶几有复古之渐矣。 

　　文林君之子文余，嘉靖四十四年进士。居京师，间以其书示余，而为序之如此。 

　　华亭蔡氏新谱序 

　　古者诸侯世国，大夫世家，故氏族之传不乱，子孙皆能知其所自始。迨周之季，诸侯相侵暴，国亡族散，已不可稽考。汉司马子长搜集遗文古书，仅见五帝系牒、尚书集世纪【集世纪　按史记三代世表：「于是以五帝系牒、尚书集世纪黄帝以来迄共和为世表。」司马贞索隐：「按大戴礼有五帝德及帝系篇，盖太史公取此二篇之牒及尚书，集而纪黄帝以来为系表也。」归文此处似误以「集世纪」为书名。】 

　　。其后如官谱、氏族篇，稍稍间出，迨九品中正之法行，而氏族始重。迄五季之乱，谱牒复散。然自魏以来，故家大族，盖数百年传系不绝，可谓盛矣。士大夫崇本厚始之道，犹为不远于古也。 

　　今世谱学尤废。虽当世大官，或三四世子孙不知书，迷其所出，往往有之，以谱之亡也。孰知故家大族实有与国相维持者，系风俗世道之隆污，所不可不重也。况孝子仁人木本水源之思乎？ 

　　华亭蔡用卿始为其族之新谱。盖不欲远引，而自其身追而上之至于六世，而其始二世，则名字已不能详。然君绝不肯有所附会，曰：「自吾所知者而已。」盖其慎如此。 

　　予尝论后世族姓虽多淆乱，然自其本始，犹当存其十之六七。蔡之先出于周文王。而蔡叔度，武王之同母弟。以武庚之乱迁。其子胡，能改行率德驯善，周公举以为鲁卿士，复封之蔡，尚书蔡仲之命是也。今蔡州有上蔡城，其后平侯徙今新蔡。昭侯徙州来，今寿州也。后二十六年，灭于楚。然自泽、义以后，往往为将相名贤，史不绝书。用卿虽断自其六世，推其为谱之意，亦乌可不知其得姓之所自耶？用卿登隆庆二年进士，为魏郡司理。而予适在邢，时相见，以谱序见命。余故颇采尚书、史记之文，以着其得姓之所自。而新谱之族之大，则自用卿始矣。 

　　龙游翁氏宗谱序【钱宗伯汰之。今仍存。】 

　　传曰：古圣人之治天下，反古复始，不忘其所由生。上治祖祢，下治子孙，旁治昆弟，合族而食，序以昭穆。别之以礼义。尊尊，亲亲，长长，男女有别。亲亲，故尊祖；尊祖，故敬宗；敬宗，故收族；收族，故宗庙严。故圣王之治天下，非特以自私也。以此推之，自王公以逮于庶人，故宗法明而礼俗成。权度量衡、文章、服色、正朔、徽号、器械、衣服，由此而出。 

　　三代之衰，废古亡本，人自为生，涣然靡所统纪。而天下更大乱，经大兵而后定。当此之时，人如鸟惊鱼散，岂知夫乡里族属之所系哉？然魏、晋而降，区区综核百氏，以门第官人。虽卑姓杂谱，皆藏于有司，而谱牒特盛。迄于李唐，犹相崇重。五季衰乱，荡然无复有存者矣。虽然，古之圣王以亲亲也。亲亲而宗法立，宗法立而谱系自明，非独以谱也。谱之盛也，魏、晋之失也。至于谱亦不存，而学士大夫莫知其所自，而仁人孝子之心茫乎无所寄，岂不重可叹哉？ 

　　翁氏居太末，相传自隋始迁。子孙蔓衍，县之杜山坞、岑堂庵、南村，往往而是。其居杜山者曰文钦。能追考其十八世以上曰学士君。学士而下六世，有官号、妃姓、墓地，而不着其讳。七世而下始有讳，十五世始书兄弟，又一世，昭穆详焉。文钦既以为图，出以示予。予观之而叹世之君子莫能以为也，为序而归之。 

　　浙江乡试录后序【代】 

　　元年秋，当天下乡试之期，浙有司遵令式以从事，御史某监临之。竣事之日，于是以士之姓名与其文为录，而考试官某实序之。某当序其后。 

　　仰惟圣天子承统建极，体元居正，庶务维新。天下之士，喁喁乡风，弹冠振衣，愿立于朝，以际休明之运，此千载一时也。夫天地之气，茂隆郁积，熏为泰和，盖非仓卒所能致然者。尝读诗，观于成、康之际，周家极盛之会也。成王之初即阼，其诗曰：「访予落止，率时昭考；于乎悠哉，朕未有艾；将予就之，继犹判涣。」时成王方当「嬛嬛在疚」之时，而求望于贤才切矣。当是时，文武「纯佑秉德」、「尚迪有禄」之元老犹在也。而一时俊髦，已济济咸造在庭矣。故其诗曰：「思皇多士，生此王国。王国克生，维周之祯。」盖人材之生，以扶世运，实天也。天将衍成周太平有道之长，对越骏奔走之士，已预生于丰、镐诒燕之日，而以待成王，若有期会然者。故其诗曰：「凤凰于飞，翙翙其羽，亦集爰【爰　原刻作「厥」，依诗经大雅卷阿原文校改。】 

　　止。蔼蔼王多吉士，维君子使，媚于天子。」此天之所以扶翊兴运，而人材之应期而出，夫岂偶然哉？ 

　　国家有天下二百年，学校以养之，选举以进之，高爵以崇之，厚禄以优之：所以待士如此其至也。而其气之郁积茂隆至于今而止者，适会天子建元之日，方又敦召遗老，褒奖直言，思迟多士。开宽裕之路，以延天下之俊英；则海内之士，感会风云，鱼鳞辐辏，有莫知其所以然者。盖才无世而不生，亦无世而不用；乘其时，遭其会，而后为奇耳。 

　　夫浙，古会稽鄣郡，当天下十五之一耳，而士如此其盛也。合天下同是日而十五举者，皆如此其盛也。合是十五举以贡于天子之庭。所谓「万邦黎献，共惟帝臣，惟帝时举」。于乎休哉！敬因春秋正始之义，为圣天子得贤之颂云。 

　　太仆寺志序【代】 

　　嘉靖十七年戊戌，臣某为礼科给事中。恭遇册天尊祖大庆，昧死奏言先帝，请赦还大礼、大狱诸放废臣，及黜远邪佞诸事，先帝方以孝治天下，恶前议礼者。且谓道士，祖宗郊庙用之。以臣言不雠，谪徙之边。迨至末年，诏吏部召臣还。会龙驭上宾，圣天子即位。臣起为南京通政司参议，升顺天府丞。寻升大理寺少卿。又进太仆寺卿。臣既拜恩视事，欲正官常，定卿丞职分，条民之利病；又以寺无掌故，疏陈数十事，上辄报可。 

　　是岁，自河北逾大江之南，民遭水沴，臣稍以便宜宽其诛。见马遗财足，民无失职。臣省中无事，获与二三僚佐发故藏篇籍，少有存者。力为搜访，仅成草创。蹈袭吏牍，雅俗猥并，非所以成一家言，存故事而已。 

　　臣尝读尚书，观周武王偃武修文，华山之阳，马牧遍野。倒载干戈，苞以虎皮，示天下不复用兵也。老子曰：「天下有道，却走马以粪。」臣窃惟陛下嗣万年无疆之历，运际中兴。二三年来，岭海、陆梁，妖氛旷息。「薄伐猃狁，至于太原。」陛下盛德大福，非臣下之所及。 

　　臣又读尚书。穆王命伯冏为大正，「正于羣仆侍御之臣，懋乃后德，交修不逮。慎简乃僚，无以巧言令色便僻侧媚，其惟吉士。」又曰：「仆臣正，厥后克正；仆臣谀，厥后自圣。」臣三复斯言，自念夙兴夜寐，兢兢于有司之事，无以翊圣德于万一，有负陛下之宠禄。臣不胜大惧。 

　　西王母图序 

　　新安鲍良珊客于吴，将归寿其母，作西王母之图，而谒予问瑶池之事。 

　　予观山海经、汲冢竹书、穆天子传称西王母之事，信奇矣。秦始皇东游海上，礼祀名山大川及八神，求蓬莱、方丈、瀛洲三神山，传其物禽兽尽白，而黄金银为宫阙。然终身不得至，但望之如云而已。汉武帝诸方士言神仙若将可得，欣然庶几遇之。穆王身极西土，至昆仑之丘，以观舂山之瑶，乃秦皇、汉武之所不能得者，宜其乐之忘归。造父何用盗骊骅骝騄耳之驷，驰归以求区区之徐偃王？穆王岂非所谓耄耶？ 

