<!-- { "loadSidebar": true } -->
维庆厯七年十一月日具位某谨致祭于故太傅侍中之灵惟公生于东鲁早游圣门育文若豹就志如鲲巍巍章圣仄席临轩天下英雄云翔骏奔公冠其首光华帝阍嘉猷日沃威颜日温数十年间秉持大钧言必谠直道惟忠纯或出或处有屈有伸两朝真宰一徳良臣白发仗钺气犹过人青宫作傅礼能退身优游养寿静黙含真人仰如仙上待如宾门馆憧憧子孙诜诜咸闻诗礼并列簪绅人间之盛公无不臻呜呼天地之数圣贤一均髙明而终精爽必神念昔登门遇厚情亲曽莫之报是宁不仁东向何为叹惋悲辛呜呼哀哉尚飨
祭叶翰林文
维皇佑元年己丑十月庚申朔日具位某谨致祭于故内翰侍读学士谏议叶公之灵呜呼贤哉道卿锺乎粹灵秀格峩峩英采荧荧浚学伟文发于妙龄决策三篇万儒竦听阔视霄路直步云庭天然清流不杂渭泾西垣北门大笔未停为藩为翰于澶于青乃牧京兆闗辅以宁再主大计实营实经慷慨国论冒干雷霆出守河桥期归阙庭一夕奄去天地呜呼遘时甚盛得主惟圣谓道必行谓事必正髙节莫屈直言屡诤朝廷风采搢绅辉映天子知人期以辅政弗谐而去能不曰命呜呼仆与公知则相知心蓬瀛共舍切瑳规箴苏秀邻邦唱酬讴吟相许道大交荐言深久要之意不为浮沉今也云亡絶弦于琴白发相失清泪难禁音问一断忧愁百侵古之遗直千载犹钦生平之交情何以任哀哉尚飨
祭杜待制文
维皇佑三年正月日具位某谨致祭于故环庆经畧待制杜君之灵呜呼大儒之门生此令人学深如海文敏若神羣经众史精微悉臻长疏大议慷慨屡陈蔼然风采出乎搢绅寇发岭南猖狂不臣通彼鬼夷毒我天民妻子以驱室庐以焚降之则变抚之不驯一方疮痍嗷嗷呼寃朝廷轸忧择使在人命君以往万里其勤去恶务本岂曰不仁数百就擒戮于逡巡贼怨我当民枉我伸于今几年一邉无尘君之刚果温造其伦圣奨休烈屏诸谗言擢为侍从寄以藩垣邠宁一道制于中军忽焉疾至不起以闻天子震悼惜其忠纯呜呼既锺其才弗以寿存一举之功亦巳不泯我实知君甞以表论今也云亡痛楚悲辛尚飨
祭英烈王文
年月日具位某谨致祭于英烈王之神惟王孝于其亲可以训天下之为人子者忠于其君可以训天下之为人臣者惟忠孝之至诚与天地而不泯宜乎庙食兹土仰之如在某尝叨近辅来守是邦忧国爱民此其职也今春稼方立霪雨大至川源奔注田畞浸溢生民之命实系于斯人将不堪神岂无意救兹亿兆非王而谁尚飨
●钦定四库全书
范文正集巻十一
（宋）范仲淹 撰
○碑铭
唐狄梁公碑
天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤公讳仁杰字懐英太原人也祖宗髙烈本传在矣公为子极于孝为臣极于忠忠孝之外掲如日月者敢歌于庙中公尝赴幷州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深于嗟乎孝之至也忠之所由生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方睚眦不协感公之义欢如平生于嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵柏髙宗命戮之公抗奏不却上怒曰彼致我不孝左右策公令出公前曰陛下以一树而杀一将军张释之所谓假有盗长陵一坏土则将何法以加之臣岂敢奉诏谄陛下于不道帝意解善才得恕死于嗟乎执法之官患在少恩公独爱君以仁何所存之逺乎髙宗幸汾阳宫道出妒女祠下彼俗谓盛服过者必有风雷之灾幷州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南廵检使奏毁淫祠千七百所所存惟夏禹太伯季子伍员四庙曰安使无功血食以乱明哲之祠乎于嗟乎神犹正之而况于人乎公为宁州刺史能抚戎夏郡人纪之碑及迁豫州会越王乱后縁坐七百人籍没者五千口有使促行刑公缓之密表以闻曰臣言似理逆人不言则辜陛下好生之意表成复毁意不能定彼咸非本心唯陛下矜焉勅贷之流于九原郡道出宁州旧治父老迎而劳之曰我狄使君活汝辈耶相携哭于碑下斋三日而去于嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪暴公拒之不应光辅怒曰州将忽元帅耶对曰公以三十万众除一乱臣彼胁从辈闻王师来乗城而降者万计公纵暴兵杀降以为功使无辜之人肝脑涂地如得尚方斩马剑加于君颈虽死无恨光辅不能屈奏公不逊左迁复州刺史于嗟乎孟轲有言威武不能挫是为大丈夫其公之谓乎为地官侍郎同凤阁鸾台平章事为来俊臣诬构下狱公曰大周革命万物惟新唐朝旧臣甘从诛戮因家臣告变得免死贬彭泽令狱吏尝抑公诬引杨执柔公曰天乎吾何能为以首触柱流血被面彼惧而谢焉于嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业寇来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之突厥再寇赵定间出公为河北道元帅狄退就命公为安抚大使前为突厥所胁从者咸逃散山谷公请曲赦河北诸州以安反侧朝廷从之于嗟乎四方之事知无不为岂虚尚清谈而巳乎公在相日中宗幽房陵则天欲立武三思为储嗣一日问羣臣可否众皆称贺公退而不荅则天曰无乃有异议乎对曰有之一昨陛下命三思募武士岁时之间数百人及命庐陵王代之数日之间应者十倍臣知人心未厌唐徳则天怒令策出又一日则天谓公曰我梦双陆不胜者何对曰双陆不胜宫中无子也复命策出人一日则天有疾公入问阁中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密召庐陵王矫衣而入人无知者乃召公坐于帘外而问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一摇而天下动陛下以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万岁后享唐之血食立三思则宗庙无祔姑之礼臣不敢爱死以奉制陛下其圗焉则天感泣命褰帘使庐陵王拜公曰今日国老与汝天子公哭扵地则天命左右起之拊公背曰岂朕之臣社稷之臣耶巳而奏曰还宫无仪孰为太子复置庐陵王于龙门备礼以迎中外大恱于嗟乎定天下之业断天下之疑其至诚如神雷霆之威不得而变乎则天尝命公择人公曰欲何为曰可将相者公曰如求文章则今宰相李峤苏味道足矣岂文士龌龊思得竒才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后于嗟乎薄文华重才实其知人之深乎公之勲徳不可殚言有论议数十万言李邕载之别传论者谓松柏不夭金石不柔受于天焉公为大理丞抗天子而不屈在豫州日拒元帅而不下及居相位而能复废主以正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉某贬守鄱阳移丹徒郡道过彭泽谒公之祠而述焉又系之云商有三仁弗救其灭汉有四皓正于未夺呜呼武暴如火李寒如灰何心不随何力可回我公哀伤拯天之亡逆长风而孤骞愬大川以独航金可革公不可革孰为乎刚地可动公不可动孰为乎方一朝感通羣阴披攘天子既臣而皇天下既周而唐七世发灵万年垂光噫非天下之至诚其孰能当
宋故干州刺史张公神道碑铭
