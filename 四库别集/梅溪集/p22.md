<!-- { "loadSidebar": true } -->
　　吾徒宋孝先李大鼎作梅溪庚午多士赋叙一堂八斋六十人名字而铺陈条列三百六十字之中言简意尽有足观者陈元佐万孝杰童侃又作梅溪多士赋通前后八年间凡一百二十人而并列之文工而事益详予于是采二赋之余意变声律而古之先美后规效古人劝讽之防非敢以文戯也目曰梅溪题名赋
　　余辟馆于梅溪兮嵗甫及乎梦龄【余弟夀朋字梦龄书馆之辟今八年矣故借梦九龄以喻意】自渊献而逮乎敦牂兮顷十朋而今百朋【某余名百朋予季弟昌龄名予癸亥秋辟馆聚徒防从者千人至庚午嵗通数之凡一百二十二人】斋敞八而堂虚一兮咸与贤而与能【谢与贤简之与能任之】余宗旦而罔有一徳兮【余宗旦仲阜贾称一徳】敢不希仲舒之明经【陈元佐希仲】幸诸友能祖説之逊志兮【张祖説文孺郑逊志时敏】又恪希顔回之服膺【陈恪叔恭林次渊希顔】乃有汾晋五士【罗士能少陆谢士竒文美士龙汉臣连士表少华季士宏宏老昔晋文公五士故曰汾晋五士】汉唐羣英【张次房汉英孙元龄唐英李杞亦字唐英】郑国七子【张仲逺子猷周孝友子施孝顕子扬孝思子则濬子深王淳张载并子厚春秋有郑七子赋诗】凉州三明【刘徳明夫万序明之余如晦明叟后汉有凉州三明】器成三足之鼎【李大鼎镇夫郜鼎叔镇万鼎镇逺】才冝九佐之卿【万澄清卿童伟俊卿侃文卿宋孝先舜卿林汤臣商卿陈朝揆正卿施良臣名卿陈光朝台卿林叔举虞卿】有一瑞兮冲逺之鹗【贾脩一瑞刘鹗冲逺】有千里兮图南之鹏【周千里百驹谢鹏图南】莫不端武升堂【蔡端武威仲】敦诗趋庭【刘敦诗温夫】如璧之莹【余璧全之】如芷之馨【玉芷茂之】如防之茂【茂防茂正】如椿之灵【万椿杨椿并字大年】如楩楠之美【万楩永年楠亿年扬楠元干】如松梓之青【万松乔年林梓材叔】森乎如钺之可畏【刘钺通逹】轰乎如震之可惊【周震景东】皎乎如海峤之吐明月【蒋峤景山】耿乎如长庚之辉众星【李庚少白】昻昻乎如季梁之梗槩【万孝杰季梁陈昻仲昻】孜孜乎如伯玉之老成【潘孜元善刘阙伯玉】可居天任而泽逺【赵公倚天任扬寓泽逺】可为王佐而扬庭【王佐才仲陈献可扬庭】可起傅岩之筑【刘傅岩叟】可同舜佐之登【谢羽舜佐】宪一防而乐作【连宪民式周次凤一防】炳伯虎而文兴【贾炳作徳夏伯虎用之】肇辉先之徳业【陈肇徳逺许辉先光甫】谐兴祖之家声【余谐孝仲姚绍宗兴祖】汝文兮冝月选而季诠【何铎汝文季诠仲言】汝弼兮必类进而方升【陈舜咨汝弼方升中高】逖矣乎【王逖正矣】有来二客业彼管城【横阳许武子龙泉管叔竒来客梅溪以篆字题名】名列甲乙字篆丙丁【丙丁谓篆字也见尔雅】如翼斯飞【呉翼季南】如璘斯荧【王璘徳大】灿银钩与玉筯俨壁上之题名吾徒之秀乃有词赋兮少云之作【朱少云吉作】太原之老乃变声律兮祖舜之赓【陈少虞祖舜】于是阐大猷而溥告之曰【李大猷定夫孙溥徳广林溥叔广】学必剖藩篱而克己【缪克己兼夫】道必舍蹊径而中行【蒋中行谦仲】先之以孝忱之意【万庚先之曽来防课亦与题名宋孝忱伯恂】申之以敦信之诚【万庠申之刘敦信信叟】礼欲安上兮必先自治【林安上世阙】仁欲及逺兮慎毋自矜【林取仁及逺】湛万顷以窥宪【黄万顷伯厚叶顷澄叟】妙一唯之悟曾【邬一唯仁叟】祖伊尹畎亩之乐【许祖伊次尹】振仲尼文教之鸣【陈之糺振仲】玩蒙亨之爻象【李蒙亨彦通】俟泰来而彚征【万康泰之】勿务世华而起文通之附【夏伯文世华刘文通叔达唐陆淳谥文通先生栁子厚尝欲扫其门然陆亦附王叔文者】勿求必达而贪季孙之荣【张必达邦彦刘祖汉季孙】穷则隠居【呉隠若靖翁】达斯大亨【徐大亨显仲】凡百君子母渝此盟
　　铭
　　止庵铭
　　叔父寳印讲师筑止庵以居侄某铭曰
　　学者求道如客在途不有所止将安归乎大学之道在于知止意诚心正乃悟斯理孔门高第回也独贤未见其止夫子惜焉庵中道人由儒入佛进于有为止于无物欲知止处是亦难言非内非外亦非中间道人失笑汝言亦绮道本无进亦何有止道无进止庵无成坏孰知此庵中含法界
　　瓮庵铭
　　予目黄杨为瓮庵因铭之曰
　　团团瓮庵自天生植匪陶匪镕匪涂匪饰百榦轮囷匠非斧斤万叶敷披覆以瑠璃天牖玲珑透日含风我非原宪物异名同浓阴酒緑春色杯深我非毕卓意自酣沉孰云此庵人不可住我以意防形骸曷预孰云此庵飞禽所巢此意彼形了不相殽孰云此庵风燥雨湿我意潜住风雨莫及以形住庵如蠒里蚕苟得其趣何所不堪此庵此意聊复尔耳孰非吾庐亦何必此
　　防趣堂灯铭
　　长檠高燃不照青编短檠自对不照同軰孰若此灯巍标一堂与尔多士同分厥光无囊尔萤无烛尔雪清夜红纱满堂明月凡我同志勉思六经趣与心防无孤此灯
　　止堂情话室铭
　　南浦陈台卿取大学之义以名堂采陶渊明之赋以名室命梅溪王某铭之铭曰
　　金玉满堂不以名堂彼外物兮非可常大学之道在于知止子以铭堂端有防止匪易知匪难知反求诸身非逺而正子心兮诚子意定应不离方寸地
　　右止堂
　　情之所钟正在我軰况于亲戚又情之最亲戚之话苟不情将乌乎用其情独不见夫陈子之入是室兮无话不情非情不话顔津津兮常自快愿子扩亲戚之情意均此话于踈外则四海之内皆兄弟其为悦也尤大
　　右情话堂
　　书几铭
　　是惟王子之儿至哉之乐在乎是
　　厨铭
　　是惟王子之厨中藏吾书吾腹不如
　　书铭
　　是惟王子之书惟其不勤是以空虚
　　笔铭
　　是惟王子之笔尔心有尽时吾用无穷日
　　墨铭
　　是惟王子之墨于以稼穑客卿之徳
　　纸铭
　　是惟王子之纸吾不善书慁尔多矣
　　砚铭
　　是惟王子之砚出入广场兮经百战
　　砚匣铭
　　启焉斯磨盖焉斯蔵匣尔陶器吾文房
　　笔池铭
　　直方其形兮其中涤毛頴兮尔之功
　　简板铭
　　斵之平如漆之明如札之盈如洁之莹如毋枯剡藤惟尔之书
　　粘板铭
　　千里面目曰书简函而封之斯致逺代卓受垢而不辞者是惟粘板
　　界方铭
　　心正笔正亦惟尔有以相其正
　　界笔铭
　　中书君老而秃弃之则可惜取其心之犹可用以小管城为之宅吾欲写尽天下书赖尔为之画防
　　诗筒铭
　　我腹空虚兮好斐然而成章尔腹空洞兮冝为吾之锦囊
　　书筒铭
　　交防解散兮书不可已尔为鱼鴈兮通面目于千里
　　镜铭
　　是惟王子之镜勿病乎面目可憎而取乎衣冠可正
　　灯铭
　　是惟王子之灯烧膏继晷惟汝能
　　香炉铭
　　匪金匪玉铜姿瓦质以尔馨徳在吾兰室
　　印斗铭
　　器髹而光斗形而方孰镌贱名于是乎藏
　　扇铭
　　无仁风兮可扬惟箧中兮是藏
　　肩舆铭
　　我仆既飡我舆斯肩我将何之必故必亲岂无公门经嵗弗入岂无权门足未尝及肃尔徒御慎吾徃还惟分之安肩舆斯安
　　菖蒲盂铭
　　叔父寳印讲师之赠也铭以记之
　　伊巧匠兮斵山骨刳其中兮方其质擎湖嵌兮隠兰若根玉衡兮灌天一从何来兮叔赠侄真清流兮冝在吾室
　　国朝名臣賛
　　寇莱公
　　呜呼莱公相我真宗契丹南牧朝野汹汹羣臣劝帝幸蜀江东防公决防天下兴戎百年无兵繄谁之功
　　韩魏公
　　巍巍韩公文武兼资相我三宗身任安危周勃定防霍光受遗古社稷臣公实有之非我仁祖其孰能知
　　范文正公
　　堂堂范公人中之龙正色立朝奸邪不容材兼文武躬履仁义出将入相十才一试真王佐才用之未至
　　富郑公
　　岩岩富公仁者之勇危言折敌神色不恐公在使车敌不敢动公在相位四裔稽颡出入三朝为国轻重
　　杜祁公
　　维正献公相我仁宗公在相位私谒不容苞苴不通非道不从封还内降与权幸抗公忠直亮清白宰相
　　欧阳文忠公
　　贤哉文忠直道大节知进知退既明且哲陆贽议论韩愈文章李杜歌诗公无不长当世大儒邦家之光
　　文潞公
　　太师潞公勲高业隆四朝元老福禄始终元祐之初太后临极起公于洛平章军国荒裔来朝服公之徳
　　赵清献公
　　于维清献典天之宪人呼鐡面发奸紏慝以正王国古之遗直呉蜀父老语之流涕公之治民古之遗爱
　　司马温公
　　宋二百年名臣軰出孰为第一咸曰君实田夫野老识其遗风至今犹语司马相公以手加额涕泗亡从
　　苏东坡
　　东坡文章百世之师羣邪所仇敛不及施万里南迁而气不衰我读公文慕其所为愿为执鞭恨不同时
　　苏颍濵
　　贤哉子由贤哉子由忠言嘉谋耸动冕旒横身政府不避怨仇棣萼聫芳皆第一流才不逮兄器识俱优
　　陈了翁
　　贤哉莹中贤哉莹中鹗立两朝凛乎清风二蔡啸凶饰奸为忠党与雷同牢不可攻公独仇之折其奸锋孤立不容身以谴终公乎不忘名等岱崧


　　梅溪前集卷十一
　　钦定四库全书
　　梅溪前集卷十二
　　宋　王十朋　撰
　　论
　　禹论
