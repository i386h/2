<!-- { "loadSidebar": true } -->
　　凡丧礼制为斩齐功总之服者其文也不饮酒不食肉不处内者其实也中有其实而外饰之以文是为情文之称徒服其服而无其实则与不服等尔虽不服其服而有其实者谓之心丧心丧之实有隆而无杀服制之文有杀而有隆古之道也愚甞谓服制当一以周公之礼为正后世有所増改者皆溺乎其文昧乎其实而不究古人制礼之意者也为母齐衰三年而父在为母杖期岂薄于其母哉葢以夫为妻之服既除则子为母之服亦除家无二尊也子服虽除而三者居丧之实如故则所杀者三年之文而已实固未尝杀也女子子在室为父斩既嫁则为夫斩而为父母期葢曰子之所天者父妻之所天者夫嫁而移所天于夫则降其父妇人不二斩者不二天也降己之父母而期为夫之父母亦期期之后夫未除服妇已除服而居丧之实如其夫是舅姑之服期而实三年也岂必从夫服斩而后为三年哉丧服有以恩服者有以义服者有以名服者恩者子为父母之类是也义者妇为舅姑之类是也名者为从父从子之妻之类是也从父之妻名以母之党而服从子之妻名以妇之党而服兄弟之妻不可名以妻之党其无服者推而逺之也然兄弟之妻之服己之妻有娣妹妇之服一家老防俱有服己虽无服必不华靡于其躬宴乐于其室如无服之人也同防且服缌朋友尚加麻邻丧里殡犹无相杵巷歌之声奚独于兄嫂弟妇之丧而恝然待之如行路之人乎古人制礼之意必有在而未易以浅识窥也夫实之无所不隆者仁之至文之有所或杀者义之精古人制礼之意葢如此后世父在为母亦三年妇为舅姑从夫斩齐并三年为嫂有服为弟妇亦有服意欲加厚于古而不知古者子之于母妇之于舅姑叔之于嫂未尝薄也愚故曰此皆溺乎其文昧乎其实而不究古人制礼之意者也古人所勉者丧之实也自尽于己者也后世所加者丧之文也可号于人者也诚伪之相去何如哉每思及此而无可与议豫章周成大服制考详可谓究心于礼矣嘉其有补于世教因附愚説于其篇端俾共世之知礼者讲焉










　　吴文正集巻十六
　　钦定四库全书
　　呉文正集卷十七
　　元　呉澄　撰
　　序
　　皮鲁曕诗序
　　鲁瞻皮氏之贤子从其族父逰京师有纪咏数十篇俨然如醇儒端士读之益信其贤吾友元复初自负才髙于人寡许可独进鲁瞻当路又荐之试吏余为子以吏喻诗夫吏以文无害为善一变则深文巧诋之吏再变则舞文弄法之吏吏不可如是诗不可不如是方见其为醇儒端士倐见其为天仙化人诗之变也变至此诗之至也余将徯子之至
　　熊君佐诗序
　　豫章熊君佐嗜好推敲能自锐于一切世味之中是以诗似其人若草木生天香若花尽春容不事雕琢而近自然细评古今难为别则予亦未能窥其何如也
　　刘志霖文藁序
　　近年齐陵刘太博以文鸣沾丐膏馥者不少然学之者字其字文其文形模謦欬事事逼真俨若孙叔敖之衣冠窃意善学者不如是志霖居与之邻而日亲炙者也太慱之后尚有嗣其响仪可分其光而又有志霖焉文之病或颇僻或浅俗或冗羡或局促或泛滥或滞濇或防直或繁碎或浮靡或枯槁而志霖一无有色炳炳声琅琅势滔滔汨汨不太博而太博其可谓善学矣哉其可谓能言矣防虽然文有本非徒能言而已若韩氏若栁氏若欧阳氏若老苏氏缕缕自陈其所得志霖于四家熟之复之必知其所得之由他日转以告我
　　长冈防饮诗八十韵序
　　防防有诗建安以来始盛然兰亭之集督之以严罚赋者犹或止于五言四句青谷刘志霖长冈之歌成诗至八十韵才之悭赡不同固如是乎防或比之南山南山未足多也丰而不余约而不失古之作者如是一时情思因酒而发浩瀚淋漓欲禁莫可志霖不自知其多也
　　黄体元诗序
　　黄体元妙年有诗评者谓似江西余谓不然氏黄也诗不黄也何也黄沉重此轻飘黄严静此活动黄宻塞此防通黄硬徤此软美不必其佀而惟其可最为善述前人者妙年能此竒矣余欲剟其英参翏太虚已先之句句如郭所摘字字如何所防又大竒也行当见之
　　切韵指掌图节要序
　　声音用三十六字母尚矣俗本传讹而莫或正也羣当易以芹非当易以威知彻牀娘四字宜废圭缺羣危四字宜増乐安陈晋翁以指掌图为之节要卷首有切韵须知于照穿牀娘下注曰已见某字母下于经坚轻牵擎虔外别出扃涓倾圈琼拳则宜废宜增盖已了然晋翁纯笃力学至老不倦岂徇俗踵讹者所敢望防故其著述有见如此而余之为是言亦可与言而与之言也
　　新编乐府序
　　诗骚之变至乐府长短句极矣韵人才士之作不絶乎耳午牕坐困梦逰钧天忽闻此音为之醒然而起作手妙选手尤妙选者为谁清江严以仁氏
　　运气新书序
　　天地阴阳之运徃过来续木火土火金水始终终始如环斯循六气相生之序也嵗气起于子中尽于子中故曰冬至子之半天心无改移子午之嵗始冬至燥金三十日然后禅于寒水以至相火日各六十者五而小雪以后其日三十复终于燥金丑未之嵗始冬至寒水三十日然后禅于风木以至燥金日各六十者五而小雪以后其日三十复终于寒水寅申以下皆然如是六十年至千万年气序相生而无间非小寒之末无所于授大寒之初无所于承隔越一气不相接续而截自大寒为次年初气之首也此造化之妙内经秘而未发启子阙而未言近代杨子建昉推而得之夫医家运气之説惟阴阳大论七篇具存而启子取以补内经医流之究竟及此者葢鲜邓焱景文贯通儒书精専医伎纯厚谨审而笃于学演绎七论条分类别目曰运气新书经文注义采拾靡遗凡著书欲以明运气者未有能若是赅且悉也予又因杨氏所推特表古圣先贤未发未言之奥于其篇端邓氏此书之行于世也可无毫髪罅漏矣
　　黄飬源诗序
　　诗自风骚以下惟魏晋五言为近古变至宋人防以微矣近时学诗者颇知此又徃徃渔猎太甚声色酷似而非自然黄常飬源诗清以淳进进而上当与世之学魏晋者不同然飬源年少有志其学岂止工诗而已乎予之所期盖在彼而不在此也
　　淝川书塾序
　　淝川书塾旴江包淮仲邳所以名其读书之塾也包氏自赠太子少师克堂公早防朱陆二先生之门而资政殿学士文肃公掇儒科登政府文学政事为一世师表淮文肃之曾孙少师之孙也克承其祖武亦可为闻人矣乃逺推所自取龙图孝肃公所起之地名其塾淮之所志逺矣昔周子家舂陵而称汝南朱子家建安而称新安皆不忘其初也盖与太公封于齐而不忘周者同意是意也岂俗儒小生所能知防仲邳年少才俊博古而通今由文肃上遡孝肃文学政事之美固已不待他求又充其所到而朱而周则包氏世世有人将有光于其先仲邳勉之防
　　杨桂芳诗序
　　清江杨桂芳工词赋而善歌诗诗甚淳美然桂芳才与年俱盛非山泽枯槁田野闲旷者由词赋而歌诗由歌诗而上达屈骚风雅颂之防声其声实其实则为子而孝为臣而忠政可以官言可以使诗之为诗盖如此岂徒吟咏风花雪月如今世所谓诗人而已防予将有俟于子
　　周立中诗序
　　自进士业废而才华之士无所寓于其巧徃徃于古今二体之诗然稍有能輙自负曰吾能是足矣岂知士之为士有出乎诗之外者防豫章周逷立中纯谨俊秀能进士业而又能诗所到处古可逼魏晋律可如唐人世之不能立是者已自足而立中不尔也使其进而益力则知本之不在是予是以嘉其识而不但美其才也夫才力所及盖难能之然才力之外更必有见焉其尚以语我也
　　运气考定序
　　邵子谓素问宻语之类得术之理郓城曹君大本彦礼父嗜邵子书而尤究意于素问宻语运气之説裒集大论三卷宻语七卷亦勤矣吾乡有医士邓氏所编运气新书相近而微不同予尝为之序噫世之言运气者率以毎嵗大寒节为今年六之气所终来年一之气所始其终始之交隔越一气不相接续予尝疑于是后见杨子建通神论乃知其论已先于予彦礼父好邵学予请以先天后天卦明之夫风木冬春之交北东之维艮震也君火春夏之交东南之维震巽也相火正夏之时正南之方离也湿土夏秋之交南西之维坤兊也燥金秋冬之交西北之维兊干也寒水正东之时正北之方坎也此主气之定布者也地初正气子中而丑中震也地后间气丑中而夘中离也天前间气夘中而已中兊也天中正气已中而未中干巽也天后间气未中而酉中坎也地前间气酉中而亥中艮也地中正气亥中而子中坤也此客气之加临者也主气土居二火之后客气土行二火之间终艮始艮后天卦位也始震终坤先天卦序也世以嵗气起大寒者似协后天终艮始艮之文然而非也子建以嵗气起冬至者防契先天始震终坤之义子午嵗之冬至起燥金而生丑中之寒水丑未嵗之冬至起寒水而生丑中之风木寅申嵗起风木夘酉嵗起君火辰戌嵗起湿土己亥嵗起相火皆肇端于子半六气相生循环不穷岂嵗嵗间防于传承之际防然则终始乎艮者可以分主气所居之位而非可以论客气所行之序也彦礼父于经传之所已言采拾详矣惟此説乃古今之所未发敢为诵之以补遗阙彦礼父天资淳实于书无不读而慕邵子甚至昔司马公与邵子同时而师尊之注太譔潜虚笃学清修吾彦礼父之资其防乎予忝与之聚处国学获覩其书遂为志其卷首
　　伍椿年诗序
　　诗本乎气而形于言伍椿年有气有言者也诗宜工又因诗而治气审言焉俾气调而言度则诗浸浸乎古矣其为人温柔敦厚而不愚深于诗者如是古之教也余将观气察言以验子之进
　　石晋卿易説序
　　上古圣人作卦象以先天而其体偹于八八作蓍数以前民而其用衍于七七八八之象本于一而一无体七七之数始于一而一不用合卦与蓍是之谓易中古圣人体卦用蓍系之彖系之爻其辞虽为占设然拟议所言理无不贯推而行之占云乎防秦汉而下泥术数者陋演辞义者泛而易道晦矣至邵子极探卦彖蓍数之原而易之道大明夫子以来一人而已而于文王周公之辞有未暇及也若程子之传则因文王周公之辞以发其真知实践之理推之为修齐治平之用宜与三古圣人之易而为四非可以传注论昔夫子年将七十有假我数年卒以学易之语是经岂易学防主簿傅君以其师石君晋卿所着易説示予予读之喜其説理之当説象之工盖于象学理学俱尝究心世之剽掠掇拾以为説者何能防其十一闻石君两目无见古之瞽者为乐师取其用志不分也乐一艺耳易之道讵一艺所可比瞽而为易师亦其外物不接内境常虚故能精専若是欤或曰子之于易与石君不同何也曰予补朱义者也石广程传者也君释象予亦释象则皆程朱之所未言者虽有不同而言固各有当也予又安敢以予之未必是而废石君之是防
　　虞舜民礼学韵语序
