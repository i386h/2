<!-- { "loadSidebar": true } -->
　　朕以万机暇日游心前史仰六代之髙风观百王之遗迹兴亡之运可得言焉每至轩昊之无为唐虞之至治未尝不留连讃咏不能已已及于夏殷末世秦汉恭君使人懔懔然兢惧如履朽薄然人君在上皆欲永享其万乗之尊以垂百王之后而得失异趣兴灭不同者何也盖短于自见不闻逆耳之言故至于防亡终身不悟岂不惧哉覩治乱之本源足【一作是】为明镜之鉴戒乱未尝不任不肖治未尝不任忠贤任忠贤则享天下之福用不肖则受天下之祸临危之主各师其臣若使觉悟社稷安有危亡之覆【一作忧】特由不留心于任使翻属意于遨游岂不哀哉若以遨游将为任使以任使将为遨游岂不善哉古人言舜禹不爱于声不贪于色予谓不然将为爱也人云桀纣躭于声色予将为不好也何以知之然桀纣命不终于天年乐不终于一世以此为不好也舜禹夀命于终乐毕于世予谓之爱也夫人有强躁寛弱之志愁乐贪欲之心思情有聪哲之才此乃天命其性有善有不善者也由是观之尧舜禹汤躬行仁义治致隆平此禀其善性也幽厉桀紨乃为炮烙之刑刳孕妇剖人心斮朝渉脯鬼侯造酒池糟丘为长夜之饮此其受于天不善之性也夫立身之道在乎折衷不在乎偏射【一作邉忱】呉起曰昔桑氏之君修徳废武以灭其国有扈氏之君恃众好勇以丧社稷仲尼曰寛以济猛猛以济寛仁义之道犹不得偏何况于左道乎何况于不仁乎为君之道处至极之尊以亿兆为君以万邦为意理人必以文徳防边必以武威孔子曰夫文之所加者深则武之所服者大徳之所施者博则武之所制者广不可以威武安民不可以文徳备塞大鲸出入必废游波之功鸿鹄沈泥定无陵空【一作云】之効若使各令遂志不失其能【一作若使各令遂心并不失其志】古人云欲构大厦者先择匠然后栋材为国家者先择佐然后定民大匠构屋必以大材为栋梁以小材为欀橑【一作桷】所有中【三字亦作苟有所患】尺寸之木无弃此善治木者也非独屋有栋梁国家亦然大徳为宰相亦国家之栋梁也予思三代以来君好仁人必从之【一作君有所好民必从之】在上留心防榭竒巧之人必至致精游猎驰骋之人逺臻存意管弦郑卫多进降懐粉黛燕赵斯来塞切直之路为忠者必少【一作亢】开謟谀之道为佞者必多古人云君犹器也民犹水也方圎在于器不在于水以是而言足为永诫夫玊不琢不成器人不学不知道仲尼师于郯子文王学于虢叔圣人且犹如此何况于凡人者乎治主思贤若农夫之望歳哲后求才若旱苖之思雨乱君疾胜已如雠视不肖如子懐之中心何日蹔忘王莽伪行仁义之道有始无终孙皓权施恩惠之风有初无末二子犹胶船之泛巨浪【一作流四海】毁在不遥若驽马之奔千里困其将至古人云升不盛石小智不可谋大【一作小升不可以盛石小智不可以谋大】巧诈不如拙诚信非谬矣有明主有闇主髙祖摄衣于郦生比干剖心于辛纣殷汤则留情于伊尹龙逄则被诛于夏桀楚庄暇隙而懐忧武侯罢朝而含喜闇主防短而永愚明主思短而长善观髙祖殷汤仰其徳行譬若隂阳调四时防法令均万民乐则麒麟呈其祥汉祖殷汤岂非麒麟之类乎观夏桀啇辛嗟其悖恶之甚犹时令不行寒暄失序则猛兽肆毒蟊螟为害夏桀啇辛岂非猛兽之俦乎予以此观之岂非大道之类也虽曰天时抑亦人事成汤之世有七年之旱剪爪为牺千里降雨【一作雨降】太戊之时桑谷生朝惧而修徳遂使十有六国重译而来此岂非人事者也【一作哉】或云为君难或云为君易人君处尊髙之位执赏罚之权用人之才用人之力何为不成何求不得此言之实易论之实难何者轻陵天地众精显其妖忽慢神灵风雨应其【一作异】是以帝乙有震雷之祸殷纣致飞沙之焚多营池观逺求异寳民不得耕耘女不得蚕织田荒业废兆庶凋残见其饥寒不为之哀覩其劳苦不为之感苦民之君也非治民之主也薄赋轻徭百姓家给【一作给是】上无暴令之徴下有讴歌之咏屈一身之欲乐四海之民忧国之主也乐民之君也此其所以为难也且用人之道又为未易已之所谓贤未必尽善众之所谓毁未必全恶知能不举则为失材知恶不黜则为祸始又人才有长短不必兼通是以公绰优于大国之老【一作臣】子产善为小邦之相绛侯木讷卒安刘氏之宗啬夫利口不任上林之令舍短取长然后为美【一作善】夫人刚柔之情各异曲直之性不同古今奔驰贵贱不等为上之孝与下岂均上则匡国宁家志存崇礼下则承顔悦色止存敬飬虞舜孝也不为慈亲所安曾参仁也不为宣尼所善孔子曰子从令者不得为孝臣苟顺者不得为忠如斯之例不可不察也逆主耳而履道戮孔懐以安国周公是也顺上心而安身随君情以杀子易牙是也弃已之命安【一作有】君之身纪信是也挟国谋事以报私讐袁【一作爰】盎是也子【一作挺】身而执节孤直【一作立】而自毁屈原是也外显和睦之端内懐汤火之意宰嚭是也忠謟之道以此观之足为永鉴【一作镜】白起为秦平赵乃被昭王所杀亚夫定七国之乱卒为景帝所诛文种设防灭吴翻遭越王所戮伍胥【一作员】竭力【一作诚】为国终罹赐劔之祸乃是君之过也非臣之罪也至若赵髙韩信黥布陈豨之俦此则自贻厥衅非君之滥刑也髙祖失于存功之能光武获于置将之妙臣安君社稷之固【一作国】君处臣危亡之地岂是相酬之道也为天下之君处万民之上安可易乎背道违礼非惟损已乃为贤人之所笑卑身励行实为君子又为庸夫之所讥越品进官其类必为深怨偏与人语众望以为曲私任使贤良则为偶得委仗庸夫则言愚闇言数则谓【一作为】太繁辞寡则讲道薄恣情忿怒则朝野战栗留心寛恕则法令不行民乐则官苦官乐则民劳四海之内莫非王土要荒为枝叶畿内乃根本古人云皮之不存毛将安傅当使本固根深委之内相而伊尹傅説人【一作世】所希逄至如镇积水之塞守飞雪之边而魏尚李牧当今罕遇遣人逺抚则眷恋而不忍愍而不遣则枝叶落而不存二宜之间致心何所【一作在】是用晨兴夕惕无忘斯事为上犹然何况臣下易云书不尽言言不尽意今畧陈梗槩以示心之所存耳古语云劳者必歌其事朕非故烦翰墨以见文藻但学以为已聊书【下所尽】所懐想逹见羣贤不以为嗤也
　　读荀卿子説　　　　　　　韩　愈
　　始吾读孟轲然后知孔子之道尊圣人之道易行王易王覇易覇也以为孔子之徒没尊圣人者孟子而已矣晩得扬雄书盖尊信孟子因雄书而孟子益尊则雄也者亦圣人之徒欤圣人之道不传乎世周之衰好事各以其説干时君纷纷籍籍相乱六经与百家之説错杂然老师大儒犹在火于秦黄老于汉其存而醇者孟轲氏而止耳扬雄氏而止耳及得荀氏书于是又知有荀氏者也考其辞时有若不醇粹要其归与孔子异者鲜矣仰其犹在轲雄之间乎孔子删诗书笔削春秋合于道者着之离于道者黜之故诗书春秋无疪予欲削荀氏之不合者附于圣人之籍亦孔子之志欤孟氏醇乎醇者也荀与扬大醇而小疪【集作孟氏醇如也荀与雄文大醇而小疪】
　　讼忠　　　　　　　　　　牛僧儒
　　春秋周大夫苌之城成周也晋女叔寛谓违天不免也国语卫彪徯又云苌叔支天有咎也攴天壊违天也人道补天反常也诱人城周诳人也左邱明皆然其言某以为一言防邦其例由斯矣若是则帝王不务为政而务称天命下不务竭忠而务别兴衰矣虽欲不亡其亡固翘足而俟矣必谓天壊不攴自古无中兴之君乎衰运不辅自古无持危之臣乎殷太戊周宣王胡以承天壊而兴乎殷傅説周吉甫胡以持襄运而夀乎二君二臣天岂私之乎且徯谓臣谋其君为违天则危而不扶为顺天乎人道补天为反道则舎人徴天为合道乎诱人勤王为诳人则劝人叛王为信人乎辞之悖乱有至是者夫人道迩也忠者人伦纪纲也天道逺也谈者人伦虚诞也假天道以助人伦犹虑论诬于失也况舍人事徴天道弃迩求逺无禆于教者也又谓不得终果由支天壊也则赵髙秦之助壊者也董贤汉之助壊者也曹爽魏之助壊者也贾谧晋之助壊者也咸家族身戮者天不夀之夫天之所与岂有亲者以道承天则天无壊者以乱承天则天无支者故支壊非天也兴衰由人也但有人不支而败无天不可支也呜呼无殷宗周宣以任之位卑大夫不为王卿士卒令强晋廹胁非道残勦士死难于为得矣奈何丘明不讥周杀忠臣所以国危也晋杀王臣所以国分也但纪之戮死是神彪徯叔寛反常之説也谨按魏子赏贾辛以定王室也夫子曰其命也忠当有后于晋国也赏忠有后则身终不谓反【一作支】天戮也是知丘明谬闻偏见失圣之防甚逺恐史册乆谬诬惑为臣者将求事之得不以文字申讼哉
　　杂説一
　　通儒道说　　　　　　　　李　观
　　古今儒家多弃黄老岂必乎天徳未必者道上圣存于中而外施训凡仁义礼智四者流于道道外而流于道以四化外俱复于天下为羲农不道而上徳则尧舜并知至徳则不列于圣教决无四数矣凡骈行之为仁为义为信为礼并行之为徳愈徳臻靖为道故二为儒之臂四为徳之指若忘源而决沠薙茎而掩其本树难矣则冲虚利害于本末然老氏摽本孔氏囘末不能尤过者自中而息岂前无路哉及列氏庄氏展而针之空清泊中非典经与家风鄙而窥外俱逹谊也
　　儒义说　　　　　　　　　来　鹄
　　天下之命修文士曰儒士其言书曰儒书是谬乆矣夫儒者可器之士之号矣何者以其不逹于事濡滞焉且以诗书之法未尝言以周易春秋之文未尝载斯明矣唯论语言当为君子儒毋为小人儒礼记儒行篇如是非仲尼之言也夫圣人言君臣父子夫妇兄弟朋友賔主之法而已矣是儒者无定不约其事而制之何必曰儒苟若是则曰儒曰佛曰道何恠耶夫士之出也进道徳行礼乐以治其身心能语言明仁义则曰儒士不善而为武夫夫控荷戈贱之徒也苟修其文而不知武乌得为君子孔子曰有文事者必有武备有武备者必有文事夫文所以遵乎忠孝若武所以戢乎叛逆二事之用以求于是而已某是知古今之人虑或未精故也輙建斯议以为世式
　　相孟子说
　　孟子之爱人也细縁其言而不精以为习而有利则心唯恐其利至于伤人则曰术不可不愼也呜呼术焉得愼愼则情背也心则可愼愼则惟术之恶而不利其伤也为仁人之心由术使之可动则咎繇之术治黥割也而咎繇岂利人之刑周公之术治缞绖也而周公岂利人之防以为爱人者必有其备故也术善可以化其心欤则师之术所以遵善也潘崇因师以杀楚子医之术可以治生也晋人因医以酖卫侯是师医之所术岂不愼欤然而亦何尝心之善欤果以利能固人心而唯禁其术则函不卫无敌之体是亦利其敌也巫不祝非病之人是亦果利其病也岂矢匠之心而已矣既以为不利而动心则矢匠【一作人】之利亦不欲杀凾人之利亦不欲死已有心矣然良其工不得不有其时而利其杀与死也以弧矢所以威天下则征不义而后可杀也棺椁所以封中野降杀有礼而后死可利也呜呼为臣而倍叛为臣而倍其家人之心畏其情背也故术乌可使民愼古人济其备所以教天下之爱也故尊生送死爱道尽此而孟子之爱也细为诛矢匠之意欤圣人所以使匠人【一作函人】也爱尽其道何如
　　寓卫人説　　　　　　　　李　甘
