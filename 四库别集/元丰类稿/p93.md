<!-- { "loadSidebar": true } -->
　　公为人除大患者既如此，至于澄清风俗，振理颓坏，斗讼衰熄，纲纪具修，所至皆然也。其余废举后先，则视其时，因其便为之。在齐，会朝廷变法，遣使四出，公推行有方，民用不扰。使者或希望私欲有所为，公亦不听也。河北发民浚河，调及他路，齐当出夫二万。县初按籍，二丁三丁出一夫，公括其隐漏，后有至九丁出一夫者，省费数倍。又损役人以纾民力，弛无名渡钱，为桥以济往来。徙传舍，自长清抵博州，以达于魏，视旧省六驿，人皆以为利。其余力比次案牍簿书，藏之以十五万计，他州亦然。既罢，州人绝桥闭门遮留，夜乘间乃得去。襄州继有大狱，逮系充满，有执以为死罪者，公至，阅囚牍，法当勿论，即日纵去，并释者百余人。州人噪呼曰：“吾州前坐死者众矣，孰知非冤乎？”在洪，会岁大疫，自州至县镇亭传，皆储药以授病者。民若军士不能自养者，以官舍舍之，资其食饮衣衾之具，以库钱佐其费，责医侯视，记其全失多寡，以为殿最，人赖以生。安南军兴，道江西者，诏为万人备。州县暴赋急敛，刍粟贾踊贵，百姓不堪。公独不以烦民，前期而办，又为之区处次舍井爨什器，皆有条理，兵既过而市里不知也。福州多佛寺，为僧者利其富饶，争欲为主守，赇请公行。公俾其徒自相推择，籍其名，以次补之，授文据廷中，却其私谢，以绝左右徼求之敝。民出家者三岁一附籍，殆万人，阖府徼赂，至裒钱数千万，公至不禁而自止。废寺二，皆囊橐为奸者，禁妇女毋入寺舍。明州有诏完城，既程工费，而会公至，初度城周二千五百余丈，为门楼十，故甓可用者收十之四，公为再计，城减七十余丈，门当高丽使客出入者，为楼二，收故甓十之六，募人简弃甓可用者，量酬以钱，又得十之二，凡省工费甚众，而力出于役兵佣夫，不以及民。城成，总役者皆进官，而公不自言也。公尝以谓州县困于文移烦数，民病于追呼之扰也，故所至出教，事应下县，责其属，度缓急与之期。期未尽，不复移书督趣；期尽不报，按其罪；期与事不相当，听县自言，别与之期。而案与期者，即有所追逮，州不遣人至县，县毋遣人至田里。县初未甚听，公小则罚典史，大则并劾县官。于是莫敢慢，事皆先期而集，民不知扰，所省文移数十倍。事在州者，督察勾稽，皆有程式，分任僚属，因能而使，公总览纲条，责成而已。盖公所领州多号难治，及公为之，令行禁止，莫敢不自尽。政巨细毕举，庭无留事，囹圄屡空。人徒见公朝夕视事，数刻而罢，若无所用心者，不知其所操者约且要，而聪明威信足以济之，故不劳而治也。吏民初或惮公严，已而皆安其政，既去，久而弥思之。其于内所更官告院、三班、太常，遇事不为苟简，革官告院宿敝尤多，凡所规画，至今守之不改。

　　盖公自在闾巷，已属意天下事，如在朝廷。而天下亦谓公有王佐之材，起且大任，庶几能明斯道，泽斯民，以追先王已坠之迹。然晚乃得仕，仕不肯苟合，施设止于一州。州又有规矩绳墨，为吏者不敢毫发出入。则其所设弛，特因时趣宜，固不足以发公之蕴，又况其大者乎！

　　公自为小官，至在朝廷，挺立无所附，远迹权贵，由是爱公者少。为编校书籍，积九年，自求补外，转徙六州，更十余年，人皆为公慊然，而公处之自若也。公于是时，既与任事者不合，而小人乘间又欲挤之。一时知名士，往往坐刺讥辞语废逐。公于虑患防微绝人远甚，政事弛张操纵虽出于己，而未尝废法自用，以其故莫能中伤，公亦不为之动也。

　　赖天子明圣，察公贤，欲用公者数矣。会徙沧州，召见劳问甚宠，且谕之曰：“以卿才学，宜为众所忌也。”遂留公京师。公亦感激奋励，欲有所自效。数对便殿，所言皆大体，务开广上意，上未尝不从容领纳，期以大任。一日手诏中书门下曰：“曾巩以史学见称士类，宜典五朝史事。”遂以公为修撰。既而复谕公曰：“此特用卿之渐尔。”近世修国史，必众选文学之士，以大臣监总，未有以五朝大典独付一人如公者也。故世不以用公为难，而以天子知人、明于属任之为难也。公夙夜讨论，未及属稿，会正宫名，擢中书舍人，不俟入谢，使谕就职。时自三省至百执事，选授一新，除吏日至数十人，人人举其职事以戒，辞约义尽，论者谓有三代之风，上亦数称其典雅。皇子延安郡王笺奏，故事命翰林学士典之，至是上特以属公。在职百余日，不幸属疾，遭家不造，以至不起。始，公之进，天下相庆以为得人，谓且大用。及闻公殁，皆叹息相吊，以谓公之志，卒不大施于世，其命也夫！

　　公性严谨，而待物坦然，不为疑阻。于朋友喜尽言，虽取怨怒不悔也。于人有所长，奖励成就之如弗及。与人接，必尽礼。有怀不善之意来者，俟之益恭，至使其人心悦而去。遇僚属尽其情，未尝有所按谪，有所过误抵法者，力为辨理，无事而后已。在官有所市易，取贾必以厚，予贾必以薄，于门生故吏以币交者，一无所受。福州无职田，岁鬻园蔬收其直，自入常三四十万。公曰：“太守与民争利可乎？”罢之，后至者亦不复取也。平生无所玩好，顾喜藏书，至二万卷，仕四方，常与之俱，手自雠对，至老不倦。又集古今篆刻，为《金石录》五百卷。公未尝著书，其所论述，皆因事而发。既殁，集其稿为《元丰类稿》五十卷、《续元丰类稿》四十卷、《外集》十卷。后之学者因公之所尝言，于公之所不言，可推而知也。

　　初，光禄仕不遂而归，无田以食，无屋以居，公时尚少，皇皇四方，营饣粥之养。光禄不幸早世，太夫人在堂，阖门待哺者数十口，太夫人以勤俭经理其内，而教养四弟，相继得禄仕，嫁九妹皆以时，且得所归，自委废单弱之中，振起而亢大之，实公是赖。平居未尝远去太夫人左右，其仕于外，数以便亲求徙官，太夫人爱之异甚。

　　呜呼！天夺吾母，不数月又夺吾兄，何降祸之酷至于斯极也！岂其子弟积恶，罚不于其身，而及其母兄，使之抱终天之痛，为世之所大亻耶？不然，吾母之贤也，吾兄之盛德也，相继而殒，所谓天道常与善人，果何如也？为子弟者，不自灭身，罪固大矣。又不能推原前人德善劳绩，托于当世之文章，以明著之无穷，是又罪之大者也。矧公于肇，属则昆弟，恩犹父师，其于论次始终所不敢废。维公于葬宜有铭，于墓隧宜有碑，于国史宜有载。辄不自知其迷谬，忍痛辍泣，谨述公历官行事如左。至于论议文章见于公集者，后当自传，此弗著。特著其大节，弗敢略，弗敢诬，以告铭公葬若碑者，且以待史官之访焉。

　　【墓志】　宋·林希

　　公曾氏，讳巩，字子固。其先鲁人，后世迁豫章，因家江南。公之四世祖延铎，始为建昌军南丰人。曾祖讳仁旺，赠尚书水部员外郎。祖讳致尧，太宗、真宗时，上书言天下事，尝见选用，仕至尚书户部郎中，直史馆，赠右谏议大夫，文忠欧阳公为铭其墓碑。考讳易占，太常博士，赠光禄卿。

　　公生而警敏，读书过目辄诵。十二岁能文，语已惊人，日草数千言。始冠游太学，欧阳公一见其文而奇之。公于经，微言粤旨，多所自得。一不蔽于俗学，随问讲解，以开学者之惑。其议论古今治乱得失贤不肖，必考诸道，不少贬以合世。其为文章，句非一律，虽开合驰骋，应用不穷，然言近指远，要其归必止于仁义，自韩愈氏以来，作者莫能过也。

　　由庆历至嘉初，公之声名在天下二十余年，虽穷阎绝徼之人，得其文手抄口诵，惟恐不及，谓公在朝廷久矣。而公方以乡贡中进士第，为太平州司法参军。岁余，召编校史馆书籍，为馆阁校勘，集贤校理，兼判官告院，为英宗实录院检讨官。

　　出通判越州。初，嘉中，州取酒场钱给牙前之应募者，钱不足，乃使乡户输钱助役，期七年止，期尽而责乡户输钱如故。公阅文书，得其奸，立罢之，且请下诏约束，毋得擅增募人钱。岁馑，度常平不足以赈。前期谕属县，使富人自实粟，得十五万石，视常平价稍增以予民。又出钱粟五万，贷民为种粮，使随岁赋以入，民赖以全活。徙知齐州。齐俗悍，喜攻劫，豪宗大姓多挠法。曲是周氏世衣冠，以资雄里中。其子僭横，至贼杀平人，州县莫敢诘。公至，首置之法。历城章丘民聚党数十百人，椎埋盗夺横行，无敢正视者。公禽致，悉黥徙之。弛无名渡钱，为桥以济往来。是时，州县未属民为保伍，公独行之。设方略，明赏购，急追捕，且开人自言，盗发辄得。由是奸寇屏迹，民外户不闭，道至不拾遗，狱以屡空。会朝廷初变法，公推法意施行之，有次第，民便安之。后使者至，或希望私欲有所为，公不听也。徙襄州，州继有大狱，久不决。有当论死者，公阅其状曰：“是当勿论，何得留此？”吏能对。即出之，缘而释者百余人。州人叩头曰：“吾州前坐死者众矣，宁知非冤乎？”又徙洪州，岁大疫，自州至县镇亭传，皆储药以授病者，其不能具食饮衣衾者，佐以库钱。师出安南，道江西者，诏为万人备。公独不以烦民，为之区处次舍井爨什器，皆前期而办，兵既过，市里有不知者。已而它州以不蚤计扰民者皆得罪。

　　进直龙图阁，知福州，兼福建路兵马钤辖，赐绯章服。时部中大盗数起，南剑州贼渠廖恩者，既赦其罪，诱降之，余众犹观望，阴相推附，至连数州，其尤杰者，隶将乐县，县呼之不肯出，居人大恐。公遣使者以谋致之，前后自归若就执者几二百人，海盗自杀与缚致者又数十人。吏士以次受赏。复请并海增巡检员，以壮声势，自是无敢窃发者。民行山浮海，如在郛郭。召判太常寺，未至，改知明州。有诏完城，役有期。公亲巡行，裁其工费甚众，其力出于籍兵佣夫，而不以及民，城由是亟就。

　　数月徙亳州，亳亦多盗，公治之如在齐时。公素慨然有志于天下事，仕既晚，其大者未及试。而外更六州皆剧处，然公为之无难。始至，必先去民所甚患者，然后理颓弊，正风俗。凡所措画，皆曲折就绳墨。其余力比次案牍簿书。与属县为期会，以省追呼，皆有法，终其去州，未尝有一人至田里者。故所至有惠爱，既去，民思之不已，所为法后终不可改。寮属闻公名，始皆严惮之，久而察公廉平无私，又未尝有所按レ，卒皆愧服。福州无职田，州宅岁收菜钱常三四十万，公独不取，以佐公钱，后至者亦不敢取。平居推诚待物，坦然无疑，于朋友喜尽言，虽取怨怒亦不悔。自其求补外凡十二年，而不悦公者屡欲有以挤之。然公奉法循理，终莫能中伤。

