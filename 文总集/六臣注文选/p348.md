<!-- { "loadSidebar": true } -->
　　【佐辅愧耻不能致君如尧舜之徳】民未知徳惧若在已嘉谋肆庭谠言盈耳【善曰魏书曰羣前后数陈得失羣为司空録尚书事薨尚书曰尔有嘉谋汉书成帝曰乆不见班生今日复闻谠言论语子曰洋洋乎盈耳哉　翰曰言天下之有未知闻君徳者是辅臣之过故惧若在己也良曰嘉善也肆用也谠直盈满也言善谋用于帝庭直言满于帝耳】玉生虽丽光不逾把徳积虽微道映天下【善曰言徳喻玉　向曰此谓夏侯也言玉虽美丽光色不过一把人内虽积徳微薄天下所知也逾过也】渊哉泰初宇量髙雅器范自然标【五臣从才】准无假全身由直迹洿【乌】必伪处死匪难理存则易【善曰魏志曰曹爽见诛徴夏侯为太鸿胪数年徙太常中书令李丰谋欲以辅政诛大将军以代之大将军微闻事下廷尉临斩东市顔色不变举动自若班固汉书扬雄述曰渊哉若人实好斯文史记太史公曰非死者难处死者难　铣曰泰初夏侯字济曰器量法度出于自然为人标望准的无所假借也范法也　良曰全立也由欲也洿浊也匪非也言人之立身皆欲正直及至履迹浊世必从虚伪而终始不变众奸所疾身临诛戮辞色自若义心所切以为处死非难但正直理存死则易矣竟以此被诛】万物波荡孰任其累六合徒广容身靡寄【善曰范后汉书李熊说公孙述曰方今四海波荡匹夫横议荀恱汉纪论曰以六合之大一身之微而匹夫无所容岂不哀哉　翰曰万物波荡谓天下乱如波浪之沸荡也孰任其累谓谁堪其败也言人共苦也　向曰六合谓天下也靡无也言天下大乱奸邪且众故求明君以容其身竟无所寄托卒见诛戮】君亲自然匪由名教敬授【五臣作爱】既同情礼兼到【善曰孝经曰资于事父以事母而爱同资于事父以事君而敬同铣曰此谓王经也言君亲至尊下之事上自天性之道非由名教所防以为浮伪敬爱其君与父同也言经尽善下之节情礼不失】烈烈王生知死不挠【女教】求仁不逺期在忠孝【善曰汉魏春秋曰魏帝见威权日去不胜其忿乃召侍中王沉尚书王经散骑常侍王素谓曰司马昭之心路人所知也吾不能坐受废辱今日当与卿自出讨之世语曰王沉王素驰告文王尚书王经以正直不出遂被文王杀之魏志曰清河王经甘露中为尚书坐髙贵乡公事诛裴松之曰经字彦纬今云承宗盖有二字也班固汉书述曰乐昌笃实不挠不诎论语子曰仁逺乎哉我欲仁斯仁至矣　翰曰烈烈谓威勇皃王生谓经也挠曲也言求其仁不逺者必在忠孝之中得之矣言经忠孝仁道具于身也】伯刚简大存名体【向曰此谓陈泰也伯字也刚断简大也言能断割大事】志在髙构増堂及陛【善曰汉书贾谊上书曰人主之尊譬如堂羣臣如陛故陛九级上廉逺地则堂髙陛亡级廉近地则堂卑髙者难攀卑者易凌理势然也　济曰言其立志将欲大成帝功也髙大构成増尊也堂喻君也陛喻羣臣也言泰志在尊崇其君及整治羣臣使有等差】端委虎门正言弥启临危致命尽其心礼【善曰于寳晋纪曰髙贵乡公之弑司马文王防朝臣谋其故太常陈泰垂涕入文王待之曲室谓曰伯卿何以处我对曰诛贾充以谢天下文王曰为吾更思其次泰言唯有进于此不知其次文王乃乆不言为侍中转左仆射薨左氏传曰晏平仲端委立于虎门之外论语子张曰士见危致命　良注同　铣曰临危难之间必致命尽死以存臣心尽礼正救于君也自荀彧至此并魏臣凡九人】堂堂孔明基宇宏邈【善曰论语曽子曰堂堂乎张也难与并为仁矣济曰此谓诸葛亮也孔明字也堂堂盛皃基宇犹器度也宏大邈逺也】器同生民独禀先觉【善曰孟子伊尹曰天之生斯民使先觉觉后觉也予天民之先觉者也　向曰言形与生人同而独禀先寤之理知帝王之道可以为也器形也觉寤也】标【五臣从才】牓风流逺明管乐【善曰孙绰子曰圣贤极其标牓有大力矣蜀志曰诸葛亮毎自比于管仲乐毅时人莫之许也唯博陵崔叔平颍川徐元直与亮友善谓为信然　翰曰标牓诸葛见古人之风流逺明管毅之才以自比也】初九龙盘雅志弥确【苦角反善曰周易曰初九潜龙勿用何谓也子曰龙徳而隐者也确乎其不可防潜龙也方言曰未升天之龙谓之蟠龙　向注同】百六道防干戈迭用【善曰汉书阳九厄曰初入百六阳九音义曰易传所谓阳九之厄百六之防者也　济曰四千六百一十七嵗为一元一百六嵗曰阳九之厄言汉道防乱遭此之厄迭递也干戈递用言乱也】苟非命世孰扫【五臣从土】雰雺【莫贡反　善曰孟子曰五百年必有王者兴其间必有名世者广雅曰命名也尔雅曰天气下地气不应曰雺孔安国尚书传曰雺隂气也武功切今协韵音夣良曰千年一圣人出五百年一贤人生圣贤未出其中有命世者谓亚于贤也孰谁也雰雺昬浊气也以喻乱也言亮若非命世之贤岂能扫除天下之乱】宗子思宁薄言解控【善曰蜀志曰刘备汉景帝子中山靖王后也故曰宗子也解控谓彼有急而控告于己己能解之左氏传王子伯骈曰无所控告杜预曰控引也　翰曰宗子谓先主也宁安也控急也言先主思安天下故薄言求于亮以解海内悬急之灾先主汉之孙故称宗子】释褐中林郁为时栋【善曰亮为丞相故曰时栋袁崧后汉书郭林宗与陈留盛仲明书曰足下诸人为时栋梁　向曰释去也褐衣庻人之服言去褐衣弃林野郁然而起为栋梁之臣也郁盛皃言其为国之要如屋之有栋】士元长雅性内融【善曰谢承后汉书曰严遵雅性髙厉　翰曰此谓厐统也士元字也大长逺也言其思虑大逺也融明也】崇善爱物观始知终防乱备矣胜涂未隆先生标【五臣从才】之振起清风【善曰孟子曰亲亲而仁民仁民而爱物六韬曰圣人见其所始则知其所终周易曰终以知始始以知终胡广书曰建洪徳流清风　铣曰备多涂道标立也言天下防乱多时而胜残去杀之道未能有盛者统之为政乃立此道振古人之清风】绸缪哲后无妄惟时【善曰毛诗曰绸缪束薪毛苌曰绸缪犹纒緜也周易曰无妄之行穷之灾也　良曰绸缪恩密皃哲后谓先主也无妄惟时谓当穷灾之时也易无妄卦云无妄之行穷之灾也】夙夜匪懈义在缉熈【善曰毛诗曰夙夜匪懈以事一人又曰维清缉熈　济曰夙早匪非懈堕缉和熈明也言其早夜非敢怠堕义在和明政治以平天下】三略既陈霸业已基【善曰蜀志曰刘璋既还成都先主尝为璋北征汉中统说曰隂选精兵昼夜兼道径袭成都璋既不武素无备防大军卒至一举便定此上计也杨懐髙沛璋之名将各仗强兵据守闗头闻数有牋谏璋使发遣将军还荆州将军未去遣与相闻说荆州有急欲还救之并使装束外作归形此二子既服将军英名又喜将军之去必乗轻骑来见将军因此执之进取其兵乃向成都此中计也退还白帝连引荆州徐还图之此下计也若沈吟不去将致大困不可乆矣先主然其中计既斩懐沛还向成都所过輙克为军中郎将卒向注同】公琰殖【五臣作植】根不忘中【五臣作忠】正岂曰模【五臣作谟】拟实在雅性亦既羁勒负荷时命推贤恭已乆而可敬【善曰蜀志曰琬为大将军録尚书事卒司马迁书曰推贤进士为务论语子曰君子其行已也恭又曰晏平仲善与人交乆而敬之　翰曰此谓蒋琬也公琰字也植立根本模学拟比也言琬立性之本不忘忠正之道岂曰学比于古人实在雅性自然而有也　铣曰羁马络头也勒控也言琬既受禄秩以为驱防如良马之有络控奉君主之命】公衡冲【善本作仲】逹秉心渊塞媚兹一人临难不惑【善曰毛诗曰秉心塞渊又曰媚兹一人应侯顺徳　向曰此谓黄权也公衡字也冲幽秉执渊深塞实媚爱也一人天子也言权用情幽逺执心深实爱于天子临危难之事行而不惑】畴昔不造假翮邻国【善曰蜀志先主将东伐呉权谏曰呉人悍战又水战顺流进易退难臣请为先驱以当冦陛下宜为后镇先主不从以权为镇北将军督江北军先主自在江南呉将陆逊乗虚断围南军败绩先主引退而道隔权不得还故率将所领降于魏拜镇南将军　济曰不造谓伐呉军败也假翮邻国谓降魏魏拜为将军盖假借朝夕而已非其欲也】进能徽音退不失徳【善曰蜀志曰魏文帝谓权曰君舍逆効顺欲追踪陈韩耶权对曰臣过受刘氏殊遇降呉不可还蜀无路是以归命且败军之将免为幸何古人之可慕先主薨问至魏羣臣咸贺权独否后为车骑将军卒　济曰徽美也进能美音者谓尝谏先主也退不失徳者谓不得已降魏而志常在蜀也自诸葛亮至此并蜀臣凡四人】六合纷纭民心将变鸟择髙梧臣须顾眄【善曰左氏传曰仲尼曰鸟则择木木岂能择鸟　翰曰此谓周瑜也纷纭乱也鸟谓凤鸟也凤择梧桐而栖言为人君者择地而都而贤臣须君顾眄乃为用也】公瑾英逹朗心独见披草求君定交一面【善曰崔寔本论曰且观世人之相论也徒以一面之交定臧否之决　良曰公瑾瑜之字也朗明也独见犹独断也　铣曰披草谓出自草泽而求明君也定交一靣言一见不疑乃委而任之】桓桓魏武外托霸迹志掩衡霍恃战忘敌【善曰衡霍二山在呉之境　向曰桓桓武皃霸迹谓汉朝也言其外托事汉以示天下而志欲掩取呉国恃其战勇轻忘呉敌也此所述魏武者欲明周瑜赤壁破魏军之功也】卓卓若人曜竒赤壁三光参分宇宙暂隔【善曰淮南子曰夫道纮宇宙而章三光髙诱曰三光日月星也　铣曰若人犹此人也言瑜破魏于赤壁也曜竒谓曜明竒防也赤壁江口也参三也三分者言三国也宇宙天下也隔谓各据一方】子布擅名遭世方扰抚翼桑梓息肩江表【善曰呉志曰张昭彭城人也汉末大乱徐方士民多避难杨土昭南渡江孙防创业命昭为长史抚军中郎将升堂拜母如比肩之旧文武之事一以委昭班固汉书述曰携手遯秦抚翼俱起毛诗曰惟桑与梓必恭敬止左氏传郑成公子驷曰请息肩于晋　翰曰此谓张昭也子布字也扰乱也　良曰抚犹敛也言其如鸟敛翼于乡闾且不见其才能及避难于江东遂投孙策也息肩谓安志也表外也】王略威夷呉魏同寳遂献宏谟【五臣本献作賛】匡此霸道【善曰应玚释賔曰九有威夷始失其政史记商鞅曰吾说孝公以霸道其意欲之　济曰略道也威夷险阻也呉魏先同起兵以平天下故云同寳也賛助宏大也霸道谓呉也】桓王之薨大业未纯把臂托孤惟贤与亲【善曰呉志曰孙防临亡以弟权托昭昭率羣寮立而辅之东观汉记张堪把朱晖臂曰欲以妻子托朱生翰曰孙权即位追諡孙防为长沙桓王言防之薨时帝业未安而防把臂托昭以权为后也言以昭为亲矣】
