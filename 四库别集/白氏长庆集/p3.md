<!-- { "loadSidebar": true } -->
　　桂布白似雪吴绵软于云布重绵且厚爲裘有余温朝拥坐至暮夜覆眠达晨谁知严冬月支体暖如春中夕忽有念抚裘起逡巡丈夫贵兼济岂独善一身安得万里裘葢裹周四垠稳暖皆如我天下无寒人
　　杏园中枣树
　　人言百果中唯枣凡且鄙皮皴【七伦切】似手叶小如鼠耳胡爲不自知生花此园里岂宜遇攀翫幸免遭伤毁二月曲江头杂英红旖旎枣亦在其间如嫫【莫胡切】对西子东风不择木吹煦长未巳眼看欲合抱得尽生生理寄言游春客乞君一回视君爱绕指柔从君怜柳杞君求悦目艶不敢争桃李君若作大车轮轴材须此
　　虾蟇【和张十六】
　　嘉鱼荐宗庙灵贡邦家应龙能致雨润我百谷芽蠢蠢水族中无用者虾蟇【谟加切】形秽肌肉腥出没于泥沙六月七月交时雨正滂沱虾蟇得其志快乐无以加地既蕃其生使之族类多天又与其声得以相諠哗岂惟玉池上汚君清冷波何独瑶瑟前乱君鹿鸣歌常恐飞上天跳跃随姮娥往往蚀明月遣君无奈何
　　寄隐者
　　卖药向都城行憩青门树道逢驰驿者色有非常惧亲族走相送欲别不敢住私怪问道傍何人复何故云是右丞相当国握枢务禄厚食万钱恩深日三顾昨日延英对今日崖州去由来君臣间宠辱在朝暮青青东郊草中有归山路归去卧云人谋身计非误
　　放鱼【自此后诗到江州作】
　　晓日提竹篮家僮买春蔬青青芹蕨下叠卧双白鱼无声但呀呀以气相喣濡倾篮写地上拨剌长尺余岂唯刀机忧坐见蝼蚁图脱泉虽巳乆得水犹可苏放之小池中且用救干枯水小池窄狭动尾触四隅一时幸苟活乆逺将何如怜其不得所移放于南湖南湖连西江好去勿踟蹰施恩即望报吾非斯人徒不须泥沙底辛苦覔明珠
　　文柏牀
　　陵上有老柏柯叶寒苍苍朝爲风烟树暮爲宴寝牀以其多竒文宜升君子堂刮削露节目拂拭生辉光元班状貍首素质如截肪【敷邦切】虽充悦日翫终乏周身防华彩诚可爱生理苦巳伤方知自残者爲有好文章
　　浔阳三题【并序】
　　庐山多桂树湓浦多脩竹东林寺有白莲花皆植物之贞劲秀异者虽宫囿省寺中未必能尽有夫物以多爲贱故南方人不贵重之至有蒸爨其桂剪弃其竹白眼于莲花者予惜其不生于北土也因赋三题以唁之
　　庐山桂
　　偃蹇月中桂结根依青天天风绕月起吹子下人间飘零委何处乃落匡庐山生爲石上桂叶如剪碧鲜枝干日长大根荄日牢坚不归天上月空老山中年庐山去咸阳道里三四千无人爲移植得入上林园不及红花树长栽温室前
　　湓浦竹
　　浔阳十月天天气仍温燠有霜不杀草有风不落木防气力薄草木冬犹绿谁肯湓浦头回眼看脩竹其有顾盼者持刀斩且束剖劈青琅玕家家葢墙屋吾闻汾晋间竹少重如玉胡爲取轻贱生此西江曲
　　东林寺白莲
　　东林北塘水湛湛见底清中生白芙蓉菡萏三百茎白日发光彩清飚防芳馨泄香银囊破泻露玉盘倾我慙尘埃眼见此琼瑶英乃知红莲花虚得清净名夏萼敷未歇秋房结才成夜深众僧寝独起绕池行欲收一颗子寄向长安城但恐出山去人间种不生
　　大水
　　浔阳郊郭间大水歳一至闾阎半漂荡城堞多倾坠苍茫生海色渺漫连空翠风卷白波翻日煎红浪沸工商彻屋去牛马登山避况当率税时颇害农桑事独有佣舟子鼓枻生意气不知万人灾自覔锥刀利吾无奈尔何尔非乆得志九月霜降后水涸爲平地




　　白氏长庆集巻一
　　钦定四库全书
　　白氏长庆集巻二
　　唐　白居易　撰
　　讽谕二【古调诗五言凡五十八首】
　　续古诗十首
　　戚戚复戚戚送君逺行役行役非中原海外黄沙碛伶俜独居妾迢递长征客君望功名归妾忧生死隔谁家无夫妇何人不离拆所恨薄命身嫁迟别日迫妾身有存殁妾心无改易生爲闺中妇死作山头石
　　掩泪别乡里飘飖将逺行茫茫绿野中春尽孤客情驱马上丘陇高低路不平风吹棠棃花啼鸟时一声古墓何代人不知姓与名化作路傍土年年春草生感彼忽自悟今我何营营
　　朝采山上薇暮采山上薇歳晏薇亦尽饥来何所爲坐饮白石水手把青松枝击节独长謌其声清且悲枥马非不肥所苦常絷维豢豕非不饱所忧竟爲牺行行歌此曲以慰常苦饥
　　雨露长纎草山苗高入云风雪折劲木涧松摧爲薪风摧此何意雨长彼何因百丈涧底死寸茎山上春可怜苦节士感此涕盈巾
　　窈窕双鬟女容德俱如玉昼居不逾阈夜行常秉烛气如含露兰心如贯霜竹宜当备嫔御胡爲守幽独无媒不得选年忽过三六嵗暮望汉宫谁在黄金屋邯郸进娼女能唱黄花曲一曲称君心恩荣连九族
　　栖栖逺方士读书三十年业成无知已徒歩来入关长安多王侯英俊竞攀援幸随众宾末得厠门馆间东阁有防酒中堂有管弦何爲向隅客对此不开顔富贵无是非主人终日欢贫贱多悔尤客子终夜叹归去复归去故乡贫亦安
　　凉风飘嘉树日夜减芳华下有感秋妇攀条苦悲嗟我本幽闲女结髪事豪家豪家多婢仆门内颇骄奢良人近封侯出入鸣玉珂自从富贵来恩薄谗言多冡妇独守礼羣妾互竒衺【音斜】但信言有玷不察心无瑕容光未销歇欢爱忽蹉跎何意掌上玉化爲眼中砂盈盈一尺水浩浩千丈河勿言小大异随分有风波闺房犹复尔邦国当如何
　　心亦无所迫身亦无所拘何爲膓中气郁郁不得舒不舒良有以同心乆离居五年不见面三年不得书念此令人老抱膝坐长吁岂无盈樽酒非君谁与娱
　　揽衣出门行游观绕林渠澹澹春水暖东风生绿蒲上有和鸣鴈下有掉尾鱼飞沈一何乐鳞羽各有徒而我方独处不与之子俱顾彼自伤已禽鱼之不如出游欲遣忧孰知忧有余
　　春旦日初出曈曈耀晨辉草木照未逺浮云已蔽之天地黯以晦当午如昏时虽有东南风力微不能吹中园何所有满地青青葵阳光委云上倾心欲何依
　　秦中吟十首【并序】
　　贞元元和之际予在长安闻见之间有足悲者因直歌其事命爲秦中吟
　　议婚
　　天下无正声悦耳即爲娱人间无正色悦目即爲姝顔色非相逺贫富则有殊贫爲时所弃富爲时所趋红楼富家女金缕绣罗襦见人不敛手娇痴二八初母兄未开口已嫁不须防绿窓贫家女寂寞二十余荆钗不直钱衣上无真珠几回人欲聘临日又踟蹰主人防良媒置酒满玉壶四座且勿饮听我歌两途富家女易嫁嫁早轻其夫贫家女难嫁嫁晩孝于姑闻君欲娶妇娶妇意何如
　　重赋
　　厚地植桑麻所要济生民生民理布帛所求活一身身外充征赋上以奉君亲国家定两税本意在爱人厥初防其淫明敕内外臣税外加一物皆以枉法论奈何歳月久贪吏得因循浚我以求宠敛索无冬春织绢未成疋缫丝未盈斤里胥迫我纳不许蹔逡巡岁暮天地闭隂风生破村夜深烟火尽霰雪白纷纷幼者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮如云屯号爲羡余物随月献至尊夺我身上暖买尔眼前恩进入琼林库歳乆化爲尘
　　伤宅
　　谁家起甲第朱门大道边丰屋中栉比高墙外回环累累六七堂栋宇相连延一堂费百万郁郁起青烟洞房温且清寒暑不能干高堂虚且迥坐卧见南山绕廊紫藤架夹砌红药栏攀枝摘樱桃帯花移牡丹主人此中坐十载爲大官厨有臭败肉库有贯朽钱谁能将我语问尔骨肉间岂无穷贱者忍不救饥寒如何奉一身直欲保千年不见马家宅今作奉诚园
　　伤友【又云伤苦节士】
　　陋巷孤寒士出门苦栖栖虽云志气在岂免顔色低平生同门友通籍在金闺曩者胶漆契迩来云雨暌正逢下朝归轩骑五门西是时天乆隂三日雨凄凄蹇驴避路立肥马当风嘶回头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎【任公孙黎逢】
　　不致仕
　　七十而致仕礼法有明文何乃贪荣者斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年高须告老名遂合退身少时共嗤诮晩歳多因循贤哉汉二疎彼独是何人寂寞东门路无人继去尘
　　立碑
　　勲德既下衰文章亦陵夷但见山中石立作路旁碑铭勲悉太公叙德皆仲尼复以多爲贵千言直万赀爲文彼何人想见下笔时但欲愚者悦不思贤者嗤岂独贤者嗤仍传后代疑古石苍苔字安知是愧词我闻望江县麴令抚惸嫠【麴令名信陵】在官有仁政名不闻京师身殁欲归葬百姓遮路岐攀辕不得去留葬此江湄至今道其名男女涕皆垂无人立碑碣唯有邑人知
　　轻肥
　　意气骄满路鞍马光照尘借问何爲者人称是内臣朱绂皆大夫紫绶或将军夸赴军中宴走马去如云罇罍溢九醖水陆罗八珍果擘洞庭橘脍切天池鳞食饱心自若酒酣气益振是歳江南旱衢州人食人
　　五
　　清歌且罢唱红袂亦停舞赵叟抱五宛转当胸抚大声麄若散飒飒【悉合切又音立】风和雨小声细欲絶切切鬼神语又如鹊报喜转作猨啼苦十指无定音顚倒宫征羽坐客闻此声形神若无主行客闻此声驻足不能举嗟嗟俗人耳好今不好古所以绿窓琴日日生尘土
　　歌舞
　　秦城歳云暮大雪满皇州雪中退朝者朱紫尽公侯贵有风雪兴富无饥寒忧所营唯第宅所务在追游朱门车马客红烛歌舞楼欢酣促密坐醉暖脱重裘秋官爲主人廷尉居上头日中爲一乐夜半不能休岂知阌【无分切】乡狱中有冻死囚
　　买花
　　帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织笆篱护水洒复泥封移来色如故家家习爲俗人人迷不悟有一田舍翁偶来买花处低头独长叹此叹无人喻一深色花十户中人赋
　　赠友五首【并序】
　　吾友有王佐之才者以致君济人爲巳任识者深许之因赠是诗以广其志云
　　一年十二月每月有常令君出臣奉行谓之握金镜由兹六气顺以遂万物性时令一反常生灵受其病周汉德下衰王风始不竞又从斩晁错诸侯益强盛百里不同禁四时自爲政盛夏兴土功方春勦人命谁能救其失待君佐邦柄峩峩象魏门悬法彛伦正
　　银生楚山曲金生鄱溪滨南人弃农业求之多苦辛披砂复凿石矻矻无冬春手足尽皴【七伦切】胝爱利不爱身畬田既慵斫稻田亦懒耘相携作游手皆道求金银毕竟金与银何殊泥与尘且非衣食物不济饥寒人弃夲以趋末日富而嵗贫所以先圣王弃藏不爲珍谁能反古风待君秉国钧捐金复抵璧勿使劳生民
　　私家无钱罏平地无铜山胡爲秋夏税歳岁输铜钱钱力日巳重农力日已殚贱粜粟与麦贱贸丝与绵歳暮衣食尽焉得无饥寒吾闻国之初有制垂不刋佣必筭丁口租必计桑田不求土所无不强人所难量入以爲出上足下亦安兵兴一变法兵息遂不还使我农桑人顦顇畎亩间谁能革此弊待君秉利权复彼租庸法令如贞观年
　　京师四方则王化之本根长吏乆于政然后风教敦如何尹京者迁次不逡巡请君屈指数十年十五人科条日相矫吏力亦巳勤寛猛政不一民心安得淳九州雍爲首羣牧之所遵天下率如此何以安吾民谁能变此法待君赞丝纶愼择循良吏令其长子孙
