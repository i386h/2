<!-- { "loadSidebar": true } -->
　　某月日常州刺史独孤及谨以清酌嘉蔬之奠敬祭于故右庶子滁州刺史扬州大都督府司马兼侍御史陇西李长夫之灵呜呼才与上夀并者吾不得见之矣得见中夀者斯可矣呜呼长夫曽未半之官不展才事不如志奄谢昭世溘归黄泉虽欲茹哀哀可茹乎追惟长夫行茂神俊孝爱友睦谅直仁勇卓荦夸迈英明旷逺【集作逹】文武志略邦家必闻为州治行居百城之最诗赋歌事穷六义之美休声喧于里巷佳句被于管珪璋令问中外注耳谓当入拜九卿出分四岳万人所望一旦中止行路悼惜岂直同心者之心沧洲长挹之谈玉溪独往之兴兢【集作竟】迫身世永孤志愿【集作愿言】倘魂而有知当饮痛泉下往嵗滁城之防俱未以小别为感【集作慼】临岐道旧坎坎鼔我酒酣气振言尽欢甚孰知此际以是永诀今万事如昨日【集无日字】书札犹新惟故人音容不可复见悲莫悲兮生别离况长往之别乎王事拘限莫由执绋巵酒豆肉后防无期彼苍悠悠逝者何之长夫长夫魂兮来思尚飨
　　祭裴尚书文　　　　　　　顾　况
　　呜呼天祸瓯邦尚书告薨哀哀瓯民罢市辍舂何时复覩盛德形容伏惟尊灵恵和温恭识洞元文掩雕龙天生大贤叶賛时雍至人厌世寥廓为友精神不留天地长久谷神不死是曰长生伏料尚书上賔天庭悲号者何在物之情惟公据道夙负重名爰自成才歴拜通荣五十余年侍奉承明随难西蜀防身定倾有唐中兴累践铨衡朝廷拟公三老五更上忧方隅出典百城浅学自私掩善扬鄙峩峩尚书近仁不已昔在春宫先我大国欝兴多士周易有云黄中通理其斯谓乎自我江潭于今多秩处顺保终洗然自逸上官命况粜盐蛟室奄居黄泉不见白日顾惟陋贱时承周密感德懐仁何时终毕神仪超忽灵驾徘徊敬申薄礼以表深哀伏惟尚飨
　　祭李员外文　　　　　　　前　人
　　古之哲人铜鞮介山栁下臧文先生企之密迩四隣逄时不昌与世邅迍先生渊然金碧无尘通识殊伦精义造神退居江潭节贯松筠皎皎先生兰言玉声词林摇落天地空春宜与太一上为帝賔若商傅説例列星辰天将以公经济生人生人不幸天防斯文斯文既防呜呼郢匠先生逝矣何人知况如况何人升堂诱进造次无为枢机必慎迹畅髙节心融密印词不能豁其胷襟故舂容于絶韵而京口归魂毗陵旅榇可胜悲哉心防自何身役炎洲先生大归赴哭无由古之逹者以生为浮先生徂征与化同游四节不畱物无长在寂寂賔阶人迁事改陶潜自祭管辂知终本师瞿昙了逹虚空初命少子昏冠先【一作光】礼兆祭【一作发】深哀【疑作衷】圣朝悼叹傥遂追崇忝友季茂休戚略同北望丹徒山险万里文非尺牍郁塞盈胷想公形容昭况肃恭尚飨
　　祭陆端公文　　　　　　　前　人
　　维大厯八年正月朔同郷顾况于永嘉发使具箪蔬野酌敬祭陆三十二兄端公之灵呜呼接席之欢俄成奠酒殊郷少别杳忽于今牵拘南役逺哭如泪兄秉德居厚植灵超茂天和发外虚白自内特挺孤操与物去害惟昔二京群盗纵横出入十年天下交兵越盗防吴杀人烧城国危如此公乃请行我之行焉无往不平拥阵陵阳廻戈歙右江南山洞畧尽遗丑拒敌先摧羣降独受兄之令弟况之良友感激风云留连诗酒昔魏有人子方段干兄之所在人心获安贤者让平惟患是急兄之忠勇人莫能及燕将泣书齐师复邑迹为功著名因义立惟帝念功君门遂通台阁生风乃忆江东髙临山中有书满屋与人共读有粟如云与人共分破富为贫好事日闻霭霭牛潭峩峩囊岭开流架逈倒写烟景今日凄凉林空夜永人或有言吉凶无门我命由我以兄之才何适不可宁知一旦忽钟兹祸鸿翔千仞自兹而堕呜呼哀哉伏惟尚飨






　　文苑英华巻九百八十一
　　钦定四库全书
　　文苑英华巻九百八十二　宋　李昉等　编交旧五
　　祭李员外文一首　　　祭福建李大夫文一首祭皇甫大夫文一首　　祭独孤常州文一首祭李祭酒文一首　　　祭孟尚书文一首祭刘侍御文一首　　　祭李处州文一首祭窦庐州文一首　　　祭栁侍御文一首祭屯田栁郎中文一首　祭海陵李少府文一首祭李处士文一首　　　祭李祭酒文一首祭薛殿中文一首
　　为常州独孤使君祭李员外文
　　梁　肃
　　维大厯元年某月日朝散大夫守常州刺史赐紫金鱼袋独孤某谨以清酌之奠祭于故尚书吏部赵郡李遐叔三兄之灵呜呼畴昔之年接兄讨论倚伏之数或寻其源当【集本文粹作尝】谓仁人百禄滋蕃如何于兄斯道莫存【文粹作斯莫存焉】呜呼哀哉惟兄孝友仁恕髙明寛裕何德之茂何才之富粹气积中畅于四肢发为斯文郁郁耀【一本作有】辉自五百年风雅陵夷假手于兄郁为宗师乃登宪闱直以举之乃列谏臣阙则补之宗季年戎狄内侮兄方就养拘【一本作刼】在豺虎气雾蒙蒙薄污我躬雷雨作觧逺身于东帝曰孝哉可移于忠名彰【二本作居】右掖迹践南宫丘明有耻晏方病清漳闲卧乐道推命哀于大贤不停【二本作享】大年人之不幸天亦何言在昔贾生见恶綘灌王佐之用不展于汉我之方行遭世纷乱时塞道塞【二本作时运屯塞】古今一贯呜呼哀哉某以防蔽夙承眷恵义均伯仲合若符契博约乎文章【集作礼】之间【二本作事】优游乎性命之际谓得携手相期卒嵗天其防予君【二本作兄】则先逝呜呼哀哉曩自朝列出使持节【文粹作出持使节】十年离别一旦存没吴楚迢递江山阻越不及归【集作文粹作赠】仍乖执绋寝门一哀魂断心絶恭承嘉命来牧于常繐怅所【二本作斯】在哀何可忘鞠然二孤诉彼穹苍孰谓遐叔与天茫茫魂兮归来【二本作兮】临此一觞呜呼哀哉尚飨
　　为独孤常州祭福建李大夫文
　　前　人
　　年月日具官某谨以清酌之奠敬祭于故福建都团练使李公之灵呜呼宗祐储祉元纯降气炳灵于公才全德充寛仁愿恭髙朗【集作明】昭融文学政事仪刑王风帝谓叔父闽实下国出作侯伯导之以德内抚罢人外攘剧贼文武为宪柔嘉是则我教用宣我民既安伫登岩廊为国羽翰彼髙者天胡莫祐贤人之云亡曽不永年呜呼哀哉某往忝谏臣在公下列周旋献纳以日继月海运方逺抟风未歇不虑不图音徽已沬暮律严苦降霜肃杀临岐一觞以抒惨怛呜呼哀哉尚飨
　　为独孤郎中祭皇甫大夫文　前　人
　　年月日具官某谨以清酌之奠敬祭于故浙西东观察使皇甫公之灵古人有言智仁及勇是谓逹德大夫蹈之以卫王国乃昔天歩未夷六师徂征尝扞牧圉戡彼丑虏勇也及夫宦竪拥兵窥伺枢密公沉谋内断辅德不秽智也分陕牧越统戎镇俗承其风者莫不宁息仁也议者谓公方为国翰垣为人父母宜锡难老荷兹介福命之倚伏曽是不淑岂夫天所【集作仁】夺人所欲大斾长毂东征不复如彼鲁侯往歌来哭呜呼哀哉某顷与公相遇于斯今也言归投吊于斯泛泛方舟旋【集作旅】载裳帷晏晏【集作昔晏】言笑今成涕洟道路逺而音尘絶而防酒一觞惟灵享思呜呼哀哉
　　祭独孤常州文　　　　　　前　人
　　大厯十二年嵗次丁巳五月朔日门生安定梁肃谨以清酌庶羞之奠敬祭于故常州刺史河南独孤公之灵呜呼间气炳灵降生哲人何辜今人而防斯文岂上天不仁道之将废奚盛德之淳懿忽中年而下世蹈得仁之机顔子不幸负王佐之才贾生屏外其明尚晦其用未大蔵舟遽移梁木斯壊呜呼哀哉追惟哲人应运而生行在五常志在六经博厚温良直方而明天纵多才蔚为时英孔门四科洪范三德惣于公躬率履不忒颂声既微郑卫亦【集作横】塞或游或僻时万时亿公当其时载振其维宪章典谟为学者元龟文哉郁乎文实在兹伊昔防名东堂作尉西华铭仙掌与函谷驰休声于天下逮乎拾遗君前考礼太常献可之词直而含章建言削藁故海内莫扬旋议庙祧乃正谥法享帝之礼终焉允洽名正言顺事深体合垂后可大贤人之业起草剖符出临濠舒二邦之民傒我而苏恺悌之化风行露濡兰陵之郊人散政弛清浄之德下车则治比迹邵父视人如子阖境熙怡有礼知耻朝思黄霸人仰安石霄汉在目岩廊咫尺不畱不处坐而遐举不虑不图忽焉倾徂遐迩震骇士民号呼罢市辍舂相吊路隅呜呼哀哉顾惟小子慕学文史公初来思拜遇梅里如旧相识绸缪慰止更居恤贫四稔于此常谓肃曰为学在勤为文在经勤则能深经则可行吾斯愿言勉子有成又曰文章可以假道道德可以长保华而不实君子所丑敬服斯言敢忘永久若乃室中函丈之席林下清觞之醼陪李膺之泛洛从叔子之登岘亟承国士之遇又忝公车之荐奉明诫以周旋尽深衷于眷盼惟吉凶之倚伏若紏纷之相纒追子鵩【集作庚子】之占日应康成之梦年不云坐奠不暇撤悬秦医匪【集作靡】救丘祷徒然瞬息之间音容莫传痛心惊骨不可问天呜呼哀哉平居所好脩竹芳草暇日之娱左琴右书微言雅典【集作曲】断而【集作一断】不续髙斋已空兰蕙犹馥门人行恸稚子抱哭语【集作话】言在耳凄惨满目呜呼哀哉览遗编以流泪【集作涕】痛明德以【集作之】无还抚诸孤之尚藐庶盛烈之斯存郷路千里归期九原寄觞豆以写心见平生之厚恩呜呼哀哉
　　祭李祭酒文　　　　　　　前　人
　　年月日守右补阙安定梁肃谨以清酌嘉蔬之奠敬祭于故国子监祭酒赠户部尚书李公之灵惟公之德柔嘉惟则敬义且直惟公之才文武是该不矫不回剖符七郡风行雨润有礼有训连抚二藩如江如汉之屏之翰敷闻帝庭爰用陟明乃拜司成是亲【集作勤】是行时则不幸遘兹大病薨于道路孰识天命呜呼哀哉追想曩昔大厯之中获见君子吴江之东靡适不随无防不同于山于水于野于寺提携宴喜荏苒半纪公镇南方奄征江黄乖离两郷道阻且长恵而好我简牍相望于囊于箱厚意是将淑人君子懐允不忘缪系缨组列于朝序望公之来寤寐斯伫方期欵遇爰笑爰语岂意长往【集作逝】终焉莫睹寝门一恸【集作哀】意折神沮谁云少别便是今古呜呼哀哉古人所称曰仁与谊君子之道在功与事邦宪之雄元侯之贵存有盛美殁有遗懿所恨伊何夀犹未至所悲伊何人失其庇呜呼哀哉九原连连乃在三原日月有时宅兆攸安某近职是拘执绋无缘寄陈薄酹有恸何言呜呼哀哉尚飨
　　为雷使君祭孟尚书文　　　前　人
　　年月日具官某谨以清酌之奠敬祭于故福建观察使兵部尚书赠右仆射孟公之灵呜呼上天【集作天之】不仁公薨于位岳镇倾圯士林殄瘁追论茂德忠敏恭懿仰惟盛才文学政事昔在天寳滥觞登朝爰自【集作洎】中兴鸿飞乃髙入觐京师出司藩条便繁中外闻望光昭我后统天式张百揆公居右辖实惣聨事推毂西郊兵符攸寄俄被【集作服】蝉冕为王近侍无诸旧城人窳地僻诏曰尔谐出作侯伯敷求民瘼宣布王泽岭表海壖夷风载革天下谓公耆德盛名宜登岩廊为国老更方期【集作朋】三夀忽梦两楹天实不遗人谁仰成爰因【集作自】七闽归于九京当时大斾今也明旌呜呼哀哉某自宦学则趋明哲邦宪府庭再参下列周旋恵好以日继【集作系】月不虑不图有存有殁皇恩轸悼宠光【集作赠】昭晰邦人怨思祖奠凄噎谈笑如昨音徽永昧临岐一觞以抒惨怛呜呼哀哉尚飨
　　为杜尚书祭刘侍御史文　　前　人
