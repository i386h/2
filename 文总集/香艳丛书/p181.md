<!-- { "loadSidebar": true } -->
　　又恹恹，过了清明时节。忆西园杏花落后，昔年于此曾别。见无情绣帆挂也，到黄昏断泪凝睫。万种离愁，飞鸿难寄，拟携罗袖，翦镫细说。恨当日，旧栽杨柳，飞絮已如雪。长条尽，何时待得，玉腕轻折。 
　　几多遍，柔肠宛转，隔云山万千叠。步香闺一钩罗袜，梦裹行来也生怯。划地相逢，碧纱窗外，无端啼断数声鴂。乍惊起，画帘垂地，何处更寻觅，詹铃响，红雨飘愁，再没休歇。 
　　【浣溪沙?初夏】 
　　睡起红留枕上纹，病馀绿减镜中云。画帘窣地又斜曛。 
　　倦蝶分明寻断梦，浮萍容易悟前因。无聊天气奈何人。 
　　【菩萨蛮?冬夜】 
　　梅枝正压垂垂雪，梅梢又上娟娟月。雪月与梅花，都来作一家。 
　　也知人世暂，有聚翻成散。月落雪消时，梅花剩几枝。 
　　【昼锦堂?秋日病起】 
　　最是今番，慵寻绣线，笔墨那更还拈。懊恼秋来情绪，却似春三。翠锁眉痕愁对镜，暖融酒力懒添衫。间庭院落叶响多，黄昏淡月疏帘。 
　　更点听渐永，镫影动，深宵窗隙风尖。阁外哀鸿声急，晓枕恹恹。不知消瘦今何似，恁般滋味我偏谙。流光换，多少暗虫吟断，泪雨廉纤。 
　　【风入松?秋柳】 
　　楼头望远最神伤，昨夜又微霜。秋心摇落应难尽，剩疏疏挂住斜阳。忽忆漫空飞絮，天涯断梦茫茫。 
　　重来倚棹向银塘，无复旧风光。烟痕欲补如何补，费寒蝉百遍思量。知有而今憔悴，春堤悔种千行。 
　　【浪淘沙?双峰书屋海棠盛开作小词以志感】 
　　梦断小红楼，宿雨初收，闹晴蜂蝶上帘钩。一院海棠春不管，侬替花愁。 
　　吟赏记前游，转眼都休，风前扶病强抬头。知道明年人在否？花替侬愁。 
　　【前调?落花】 
　　斜日满空墀，妆阁开迟，无聊风影弄晴丝。昨日醉眠今日醒，懊恼多时。 
　　蝶也似侬痴，抱蒂寻思，明年能否见繁枝？无限阑干无限恨，几个人知。 
　　【鹊桥仙?春暮】 
　　昏昏晓晓，重门悄悄，雨意和烟做暝。小楼又到卷帘时，恰燕子飞来花顶。 
　　泪珠滚滚，那禁他不住，况欲留春可肯。些些多在柳梢头，只絮堕寻春无影。 
　　【凤凰台上忆吹箫?夏日骤雨】 
　　岸草摇熏，衢尘漾暖，梅天十日长晴。自楝花开后，午倦难醒。强把雕阑闲凭，又宛忆去夏蝉声，轰雷骤。满庭跳雨，砌响檐鸣。 
　　神清，暑归甚处，更几阵横风，衣袂凉生。趁画帘半飏，扑入蜻蜓。多少华堂绮阁，抛纨扇玉腕初停。秾云散，斜阳影底，屋角犹明。 
　　【清商怨?圣女古祠】 
　　神鸦啼散古庙静，只晚风未定。零乱斜阳，红灰飞没影。 
　　秋花狼藉满径，蚤远树野烟催暝。跨鹤归来，云深环佩冷。 
　　【菩萨蛮?七夕】 
　　片云一霎还收雨，瓜筵银烛秋光聚。人影玉阶多，天孙肯渡河。 
　　暗蛩惊淡月，忽忆儿时节。尘世太匆匆，鸡冠花又红。 
　　【踏莎行?青霄里舟中夜归即事】 
　　待放兰桡，重过菊径，人和凉月同扶病。轻帆未挂恨行迟，挂时又怕西风劲。 
　　翦烛嫌频，推逢怯冷，荒凉野岸三更近。草梢露重寂无声，孤萤照见秋填影。 
　　【台城路?寄外】 
　　昨宵猜着今宵雨，今宵月华翻皎。露白虫惊，风疏雁响，是我关心偏蚤。为谁懊恼？问消瘦缘由，便天难晓。有甚方儿，可将侬病竟医好。 
　　和衣连闷睡倒，正朦胧着枕，忽又惊觉。池闹残荷，门喧剩叶，尚有秋声多少。难禁自笑，怎刚怕秋来，便悲秋老。病裹年光，也抛人去了。 
　　【七娘子（秋夕】 
　　怕听向晚西风紧，护银镫，夜久光才定。燕怪帘虚。虫惊砌冷，空庭露白秋无影。 
　　近来更苦清宵永，又添个雁儿催迸。怯凭红栏，慵行香径，春花不病秋花病。 
　　【天仙子?春暮送别凝晖大姊】 
　　蝶到花间飞不去，人在花前留不住。春归人去一时同，春也误，人也误，无数落花拦去路。 
　　昨夜同听帘外雨，梅子青青青几许。留人不住奈春何，行一步，离一步，怎怪鹧鸪啼得苦。 
　　【殢人娇?寒鸦】 
　　一带疏杨，飞起三三两两。正人倚小楼凝望。荒村野店，记初交霜降。风信紧，杂叶萧萧响。 
　　树黑争呼，烟青并飏，离不了愁人头上。悲笳落日，为残秋摩荡。谁泼墨，画幅塞垣图样。 
　　【醉花阴】 
　　小雨乍晴天气冷，渐渐清明近。断梦去无踪，似趁游丝，飞过秋千顶。 
　　年时只恁恹恹病，更旧愁新恨。人静一庭闲，荡破斜阳，响落风筝影。 
　　【洞仙歌?寒蝉】 
　　西风近远，在柳条池馆。几抹明烟树催暗。怯寒鸦，小歇又续残声，声已断，尚有游丝难断。 
　　蜕前原是梦，身世苍茫，惊醒空枝夕阳满。记槐阴翠叶，叶底初闻，欢转眼炎凉更换。似扶病骚人更哦吟，怕苦调凄音，听时也暂。 
　　【清平乐?秋夕有感】 
　　暝烟欲上，虫在篱根响。几许乱鸦风底飏，笛冷残秋门巷。 
　　柳梢一个明星，栏干短倚长凭。若要心儿不转，除非没有黄昏。 
　　【如梦令?初夏】 
　　帘外青梅如豆，帘底燕闲人瘦。才待展双蛾，又被晚风吹皱。非旧，非旧，不是伤春病酒。 
　　【满庭芳?题汪氏姑小照】 
　　恨杀人生，髫龄易过，几年同笑同颦。征帆开后，闲想到黄昏。多少香闺旧事，空赢得岁月犹存。消魂处，柳棉荡日，病起见残春。 
　　何人？传妙笔，月添丰采，花助精神。道梦里常逢，毕竟非真。此际披图见也，忆当日未埽眉痕。云山外，近来乐否？无计共芳樽。 
　　【卜算子?游春】 
　　晓雨弄新晴，蝶梦花梢醒。一路垂杨到画桥，过尽春衫影。 
　　日暮却归来，风约虚帘定。花顶冷冷月一痕，还怯黄昏冷。 
　　【前调?秋日】 
　　秋色着人浓，门外鸦啼晓。几叶疏杨几个蝉，各为秋烦恼。 
　　烦恼几多时，剩我长烦恼。不是斜阳便是霜，多少青山老。 
　　【新雁过妆楼?中秋对月】 
　　不醉如何？金樽满，抬头且劝嫦娥。看今看古，为问可也愁么。我踏红尘才廿载，已难禁蟋蟀声多。况来宵一分月缺，多半秋过。 
　　空将流光掷却，但有谁绿鬓，不受消磨。断碪零叶，催送急景如梭。年年愿携此月，长留照当筵金缕歌。瑶台近，任梦魂飞度，疏星淡河。 
　　【踏莎行 】 
　　雨恼莺闲，烟催蝶醒，逢春怎更恹恹病。萦帘弱絮已无聊，又被晚风吹不定。 
　　瘦怯凭栏，慵嫌对镜，梦魂也怕空廊冷。湿云惨惨夜深深，春星逗出梨花影。 
　　【长亭怨慢?除夕】 
　　又过却小除夕了，爆竹桃符，那家春早。细雪霏霏，黄昏未歇打窗闹。一镫相照，看隔岁镫花小。翠黛未曾描，偏此夜匆匆天晓。 
　　谁料，冷清清屋角，尚有老梅含笑。朝来夜去，甚新岁恁般啰唣。把时序草草开除，不愁教乾坤不老。但有底方儿，能闰穷冬都好。 
　　【柳梢青?清明】 
　　风声鸟声，者番病起，不似前春。针又慵拈，睡还难着，剩个愁人。 
　　隔帘几日浓阴，恰放出些儿晴。薄命桃花，多情杨柳，依旧清明。 

　　【附录】 　秋水轩诗词 （施蛰存七十年文选（三）诗话、词话、书话?无相庵断残录） 
　　毗陵庄莲佩《盘珠词》，昔曾在国学扶轮社出版之《香艳丛书》中得之，词一卷，即名《盘珠词》，共八十八阕，无诗。后读金武祥《粟香随笔》，因知如皋冒氏有诗词汇刻本，并由金氏补入佚诗及断句，并附以金武祥祖捧阎《守一斋笔记》之关于庄莲佩者一条。但去年我在上海来青阁书庄买得冒氏刊本《秋水轩集》，缪荃孙旧藏本，计古今体诗五十七首，诗余八十八阕。无金氏补辑之佚词及断句，亦无《守一斋笔记》，且并序跋亦无之。很失望，后得光绪初盛宣怀刻本，即所谓思补楼聚珍本，诗词并刊，与冒氏刊本校，字句略有出入，但诗亦只五十七首，词亦只八十八阕。惟有一盛宣怀跋文，云： 
　　庄莲佩名盘珠，阳湖庄有钧女，同邑孝廉吴轼妻，颖慧好读书，幼从兄芬佩学诗，出笔凄丽，词尤幽怨，入漱玉之室，毗陵女史能乐府者，莫之先也。嘉庆间，病绝复苏，谓家人曰：“顷见神女数辈，迎侍天后，无苦也。卒年二十有五，吴德旋《初月楼稿》、李兆洛《旧言集》 俱有传。阳湖盛宣怀识。 
　　最近又购得光绪乙未可月楼刊本《秋水轩词》一卷、补遗一卷。有跋语云： 
　　吾郡庄莲佩女史《秋水轩词》哀感独绝，脍炙人口，惜抄录流传，不免讹脱，道光中费氏刊本仅止二十八阕，光绪初，思补楼聚珍本诗词并刻，而词得八十八阕，亦未能悉为校正。兹以诸家所藏钞本参校盛氏本，改其讹涣，补其缺逸，付诸手民，以广其传焉。光绪乙未闰端午，无闷居士跋。 
　　无闷居士不知何许人，但可知必亦是毗陵人。我们从这一节跋语中，可知《秋水轩词》的最早刻本当为道光中的费氏刻本。可月楼刊《秋水轩词》卷首仍转刻费氏原序，署名费瑄，其辞曰：《秋水轩词》，吾师吴承之夫子德配庄孺人着也……犹忆癸未岁，瑄负笈从夫子游，手录孺人小词一帙授瑄，越今几二十年矣。”可知吴轼字承之，费瑄乃其门人。费氏所刻只其师手录之词二十八阕也。 
　　可月楼刊本《秋水轩词》一卷，亦八十八阕，附补遗一卷，凡词十一阕。庄莲佩词似乎当以此本为最完备了。 
　　关于庄氏的生平，《初月楼稿》及《旧言集》中的传，我都未曾见到，但《守一斋笔记》却在《粟香室丛书》中找到了。兹一并抄录于此： 
　　吾常才媛颇有，而以庄莲佩为最。佩名盘珠，庄友钧上舍之女，余姊丈蒋南庄刺史之外孙女也。幼娟好颖慧，父母钟爱之。女红外，好读书。友钧故善说诗，莲佩听之不倦，每谓父曰：“愿闻正风，不愿闻变风。”友钧授以汉唐诸家诗，讽咏终日，遂耽吟咏。稍长益工，将及笄，已裒然成集。古今体凡数百首，古体如《苦雨吟》，《牧牛词》，《养蚕词》，逼真古乐府。今体清新婉妙，佳句颇多。五言如“霜欺残夜月，虫碎一庭秋。”“浮云一片来，庭树忽无影。”“水寒鱼窟静，叶落燕巢空。” “庭院忽疑月，溪桥欲断人。”“山容怜雨后，秋色爱霜前。” 
