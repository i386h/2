<!-- { "loadSidebar": true } -->
　　由心以至家而明新之事合矣葢身以内之事至心而止身以外之事自家而起而皆统于身故身修而明新之事合也且明徳之事归于身而古大人不遽求之身而多方以事其心新民之事起于家而古大人不遽求之家而多方以事其心与身者何也凡以身之修有定其事于心正之中者亦有益其事于心正之外者而皆于心正之后得之定其事于心正之中者则洁而全之者是也益其事于心正之外者则因而饬之者是也接吾身之物之足累吾身者吾心中实无与之将迎之倪而官骸气质之縁絶于外而不入附吾身之物之足为功于吾身者吾心中实见其有当然之则而视听言动之司安于内而不驰茍未至于心之正则见为身所宜絶而心仍有不絶者虽力拒于形迹之间而有挥之而不去者矣见为身所宜安而心仍有不安者虽强纳之绳墨之中而有迫之而思轶者矣心正而后身修明明徳者不可不务白也家之齐有定其事于身修之中者亦有益其事于身修之外者而皆于身修之后得之定其事于身修之中者则动之以诚者是也益其事于身修之外者则服之以公者是也道立而家人之志虑肃焉求吾身而无可疵则相反者有以形其丑而燕私偷惰之气不作而自除义和而家人之分谊平焉对吾身而无所觖则生争者不自安于心而怨思谿勃之风不言而自靖茍未至于身之修则吾求其肃而彼先未尝见吾之肃作威以震之而有狎用而不行者矣吾欲其平而彼先不能信吾之平遇事而调之而有参差而百出者矣身修而后家齐新民者不可不务白也
　　微思曲引劲气直达开理题未开之境




　　汤之盘铭曰　　一章　　　　　熊伯龙【墨】
　　传者以新民望天下而稽古以示其极焉盖居子将偕民于至善而可茍焉以为新乎商周之间其极可覩矣且君子诚得操天下而为所欲为讵不欲举斯民于三代之隆哉而攷其功用之所存恒令人有不醇不备之感焉则未当深求古哲王之意而积吾学以通之也夫言治莫患乎无征而立法必崇其所尚商之民汤治之者也周之民康叔分理之文王始靖之者也以彼道徳一风俗同后之君子何尝不流连感慕于其际乎乃其道固未易易也读盘铭而知小物之克勤不敢忘焉日新又新其不遽求乎民也如此读康诰而知一方之淫酗不可弃焉新而言作其不因任乎民也如此读诗而知怙西土燕皇天其道光明焉旧邦新命其永命于民也如此此以见天下之大可为而治天下之诚不可以茍焉而已也后之君子则何如哉自其本而言之建中以为绥猷之始万几之中无一瑕焉而后即安非自劳也新之先实有是不易之理而君子不敢不及也以全天徳以体王道岂细行欤自其末而言之锡福以昭荡平之应万人之聚无一愚焉而后即安非动众也新之中实有是当然之事而君子不敢不勉也商俗之骏厉周道之尊亲岂小康欤诗书所载歴世所传其心则一人之心也其道则天下之道也用而必至于极也君子犹夫古之欲明明徳于天下者与自非然者世仍商周之世学非商周之学后之君子不徒览古训而流连也哉
　　谨严纯密中有疎逸之致犹见正嘉先辈遗则






　　康诰曰作新民　　二节　　　　熊伯龙
　　求新之义者于周观其至焉葢民与命俱新新之至也诗书所载不可考而知乎传者引此谓夫商周之兴皆天命之以继乱而圗治也而作述兼隆莫如昭代一时主术民风散见于文词尤有足征者间尝节取而通其意其所为本执竞为革除先天下而振其靡者犹之乎式围之化也其所为发馨香于世徳通于穆而厪子懐者犹之乎日跻之理也一征诸康诰有曰作新民殷民罔显几何年矣救民者处此淫酗则大可诛弃咎则小可释耳有圣人为之君师而以风俗责之下乎新民曰作当日之吉康是迪相求于无过者其必有道矣武王之徳如此其盛也武王之新民如此其至也吾求子之言新而不得也意者有如此作新之説乎再征诸诗有曰周虽旧邦其命维新周之为周几何代矣守业者处此图存则借其本固长乱则狃其久安耳有圣人为之子孙而使光大不自我乎命曰维新当日之小心卑服相感以至精者其必有道矣文王之徳如此其盛也文王之新命如此其至也吾进求子之言新而不得也意者有如此维新之説乎于诰观人事焉而实先之以宅命于诗观天道焉而实终之以作孚两圣人原取幽明以共谋而文谟武烈合为一姓之昭融身集大统成命不敢安故读诰如无诗肇造丕基休明何所待故读诗如无诰两圣人各随微显以自尽而开国承家备极百年之勤苦呜呼此我周有道之长而明徳新民之止于至善百世以俟君子而无憾者与
　　全章重在末句此二节是称引诗书不得寛衍新民泛语却又要似条释圣经将无所不用其极意逗入引述口中文于此颇加斟酌【自记】




　　诗云穆穆文王　　二节【其一】　　李光地
　　立止至善之准而详其止之之功焉盖圣如文王善斯至矣其次则能止于至善者孰非由其功之懋哉故大学两引诗以明其意也谓夫至善者事理当然之极而止至善者知行并进之功吾尝诵大雅之诗而知立至善之准者无如文王焉葢穆穆者敬之容也缉熙者敬之纯而止者敬之安也常明故常敬而不息其命之流此文王之心所为性与天合也常敬故常止而各尽其伦之分此文王之行所以动为世师也故君臣父子与国人交之际人之大端也如文王焉可以无讥矣仁敬孝慈信之懿众善之目也如文王焉亦可以止矣所谓止于至善者其则岂逺哉夫圣人固天下万世之标凖也然学之者当何如卫诗之咏菉竹也兴其茂也其称有斐之君子也美其文也为之歌切磋琢磨则喻其学修之勤而继也为之歌瑟僩赫喧则形其恂栗威仪之积而盛也为之载歌有斐而云终不可諠兮则道其徳之盛善之至有相感以秉彝者民虽欲忘之亦安能忘之哉由此观之自其闻大道之要以动至徳之光则知圣人之可学而至也修已于宥宻之中而风动于四方之逺则知天下之可得而治也葢不特自昭明徳者至此而无以加而所谓新民之无不用其极者亦不外是而得之矣
　　按脉切理若无意为文而巧法具备是之谓言有序









　　爲人君　　止于信　　　　　　陶元淳
　　圣人立止之极要于善而已盖有善有不善则所谓止者犹非其至也文岂有未至哉且学以至善为归而今之求至于善者或一端之足録或大体之无失如是焉止耳然惟如是则犹未止也古之人有进于是者矣有可进则犹未可止故吾尝谓古今千百年间大圣人而外其人则皆行乎得半之途者也今夫文王则古圣人之能进于是者也诗人咏之曰缉熙敬止其所为止者岂必有成法之可师而若设一必至之程以自全于尊亲物我之地亦安必无时势之相阻而但求一至当之则以自适扵经权常变之交则尝就诗之义而推言之彼夫叔季之君臣常人之父子末俗之朋友其人非尽不善也就其所善古人无以过然而所善则然耳假令居文王之处即以其所善行之正恐拘牵未合至予以大过而不辞而后知文王之止也真有进于是也且就文王之止而更观之彼其诵罪之君臣问竖之父子齿让之交友其事非甚竒异也就其所为人人皆可至然其所为己絶矣今试由文王而外各以其所为验之虽有神灵之授不过如其行事而止而后知文之止也无能更进于是也君止于仁乎臣止于敬乎自有天地以来尊卑之义未之有改也而不能加也子止于孝乎父止于慈乎茍非伦常之变一本之爱未之有殊也而不能过也至于与国人交则又内垂下土之式外着万邦之孚而止于信焉其止之惟变所适者未尝可为典要正惟不可典要而神明化裁之用乃愈见其无方夫止则宜其有方矣而无方之止则虽欲悬拟其境以赴之而已非其所止矣其止之日进无疆者未尝有所要归正惟无所要归而富有日新之美乃愈见其无尽夫止则疑其有尽矣而无尽之止则虽欲刻定其处以居之而又非其所止矣夫乃知文之止之不可及也彼天下后世之为君臣父子交友者大抵皆行乎半至之途者也
　　避实凿空深微之义以浅淡语出之风格逺迈流俗















　　诗云瞻彼淇澳　　一节　　　　韩　菼
　　卫民不忘君子极形其徳之盛焉夫徳盛之所至即君子不自知民何以一一言之则徳之入民心者深耳尝论君与民不相及圣与愚不相知民即有情或取其被乎民者而歌咏焉未有于其相逺者而相思矣然而民各有善而民徳鲜能一旦感于徳之深而其意中亦若有物不啻自言之而自有之而輙思之不置也吾有懐于淇澳之诗夫吾三引诗皆言止也淇澳之美衞武则不言止止已备言之矣今即其一诗而六义备焉其诗固风也其世则小雅之世也而其意则主颂也美菉竹兴也连类于切磋琢磨比也叹之以瑟僩赫喧而因申其防于不谖赋也真不忘君子之诗乎夫诗人未必徒媚其上者也又未必深知学问也而其言即有斐者自道岂过此哉吾一一覆之大率感其徳服习其善而作也其不忘君子之始事而喻之以切磋又喻之以琢磨抑有见于君子之学以敏其求而修以致其洁者而然乎美哉徳基之矣而其由知以既于得者何善也其不忘君子之既事而叹之以瑟僴又叹之以赫喧抑有见于君子之恂栗积于中而威仪发于外者而然乎美哉徳之舆也徳之光也而其自心以泽于身者何善也夫君子所自知者切磋耳琢磨耳其徳之积而为存著者且不自知而民何以弗谖即民之知君子者亦仅威耳仪耳其徳之涵而为刻厉者将无以知而民何以终弗谖盖未尝不美武公之徳之盛而善之至也凡事之旦夕而辍者人亦旦夕而忘之而武公志不衰于既耄终身皆考治之事终身皆诚形之事也民虽甚无知而感诵睿圣自少时以迄于今悠悠可溯也则深相爱已耳事之絶物而处者人亦于所不见而忘之而武公日求助于国人暬御皆攻取之资箴诵皆心身之物也民虽甚疎逖而殷勤纳牖由草野以达于朝依依可亲也则不忍释焉耳然则卫诗之不忘固君子之徳为之而民各以其善者相取也视烈文之不忘不较有微焉者乎然而武公若不终日焉而文王深逺矣
　　直防诗词则体太方板诂诗义则文无情粘定卫武既失大学至善之义空讲至善又与淇澳不相干涉此篇斟酌尽善咏叹淫泆其味深长












　　诗云瞻彼淇澳　　一节　　　　金徳嘉【墨】
