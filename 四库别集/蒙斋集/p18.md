<!-- { "loadSidebar": true } -->
　　李韶除吏部郎官制
　　敕具官某朕自更化以来省闼之官未尝轻授议者谓六曹事剧郎多虚员而铨部未公尤爲大弊必得儒英熟知当世之务乃称斯选尔敏而笃学介而通方本诸躬行施于有政蔼然廉平之誉搢绅高之肆畴郡最径陟刑曹兹复付以铨衡之任其爲朕甄别能否振拔滞淹俾吏道清而庶绩熙尙其懋勉嗣有襃擢
　　王氏特赠和义郡夫人制
　　敕朕观五代史着李氏断臂事其言曰士不自爱其身而忍耻以偷生闻李氏之风宜少知愧夫李氏惟不辱其身而已非以身殉国也曩西陲有狄难尔一弱妇人乃奋然詈贼以死映世之名寒如雪霜殉国之节视古烈丈夫有光焉岂李氏得比乎赐汤沐邑建号小君以奬烈魂且以愧爲士而丧节者
　　何琮母包氏赠令人制
　　敕母氏圣善我无令人国人称愿皆曰有子爰锡漏泉之泽用酬陟屺之思具封某氏礼谨采苹心劳吹棘虽生弗逮千钟之养然殁已霑屡命之荣宜广蕃厘式昭宠数少答择邻之教以开奕世之华
　　郑发先封父母制
　　敕具官某祀明堂而民知孝于是老老之恩溥焉尔夫妇偕老有子从仕可无劝乎宜均祭泽锡以官荣服我命书永娱釡养
　　杨汝明父大全赠少师制
　　敕朕若稽故典深体人情扬名显亲所宜先于祢庙施禄及下岂复间于里居爰因熙事之成増焕密章之宠具官某父某官操行端洁问学渊源当寜考临御之年正宾赞盗权之日侯门谁不伺候进而趦趄热官我岂愿爲思之烂熟脱屣奉常之职驰车蜀道之难追念高标幸有英嗣克承家法久在迩联珍祠暂佚于贤劳襚服宜彰于世美储师峻陟旌尔教忠之能宗祏增光钦予广孝之义
　　杨汝明母史氏赠汉国夫人制
　　敕陟屺怀亲孰不知夫孝养择隣教子端有望于显扬宗祀告成恤章加贲具官某母某氏行遵慈俭姿缊柔嘉咏苹蘩之章能循妇道明经幅之喻蔼着母仪有贤嗣以大其门验积善之昌于后属我邦厘之洽増尔家采之荣锡命副笄已少光于幽壤彻田緜竹益可慰于寒泉缅兹淑灵歆予茂渥
　　杨汝明特赠四官制
　　敕朕爱惜人才优崇耆旧道之云远怅莫遂于来归天不憖遗惊倏闻于谢事宜加襃襚用见眷怀某官温然天姿济乎世美缅怀尔考之节不受权臣之污家庭有异闻乎学斯二者国人称愿然曰有此幸哉爰从筮仕之初已养立朝之望积有休誉久在迩联晩抚泸南千里之封殆过颍川八年之治劳于藩服佚以祠庭图任未遑云亡何遽君子万夫之望胡不寿康丰水数世之仁可堪凋落尔抱欲爲未遂之志朕怀用才不尽之思宜叠进于四阶且复官其一子以昭恤后之典以表优贤之思觊而英灵服此光宠
　　厐援特赠朝奉大夫直秘阁制
　　敕守圉扞敌之臣死城郭封疆固其职也尔乘使者车乃能挺身蹈难死不舍节伟矣一死未足多武关再战梗敌喉牙俾不得荐食吾土社稷之衞也赏以报功存亡奚间以荣尔死以迪尔后人使凡爲臣子者劝焉圣人有金城不在是乎
　　叶奭除宗正丞赵涯除宗正寺簿制
　　敕具官某等宗正地严职清所以处名流也尔奭坚劲有守尔涯洁介自将皆奋由儒科蔚爲邦彦或俾参领或典勾稽不负予九宗之委矣成周之制辨昭穆叙亲疎宗伯职之维翰维城卒以宗强朕嘉慕焉今之宗寺古宗伯也明古之制以佐其长以固我宗藩斯儒者事毋徒曰谨司属籍而已
　　赵汝除司农寺丞杜范军器监丞李以制大理寺簿章励将作监簿制
　　敕具官某等汉宣帝励精求治综覈名实以简羣臣黜陟有序众职修理上下无茍且之患迄济中兴朕甚慕之尔汝秀于公姓材力有余尔范颖于儒绅业履甚度尔以制金玉其质安雅自将尔励弓冶其传谨畏自饬大农戎监有丞理寺匠监有簿往爲我分治之丞以承辅其长簿以纠正厥违非特示进擢之荣也政事文学礼法之士继自今咸称厥职则予以怿
　　曾颖秀除戸部郎中制
　　敕具官某郎官上应列宿矧版曹尤剧属时方艰匪得隽良曷称兹选尔学于家庭施诸政事令誉籍籍搢绅间朕甚嘉之跻诸省戸俾赞而长其务革时弊全国体以俟明陟
　　赵以夫除左司郎中制
　　敕具官某淸中书之务方今所宜急也然非得识治之良材赞予辅弼乌能专意弥纶大经乎尔之才猷绰有余地且更中外而腾声华夷比国家多事章奏塡委以省郎摄宰掾密裨庙论屡罄忠嘉朕固已心奇之就俾爲眞式昭异奬都司学爲宰相先朝明训也懋哉将于是观器业焉
　　曾颖秀除仓部郎中姚子材除工部郎中制
　　敕具官某等太微郎位光近帝座非一路号福星者弗在列尔颖秀以淸敏闻于浙右尔子材亦威惠流于湘东洵爲监司之才者宜从外服擢寘望曹积仓以爲供亿之储备械以赞修攘之政皆今要务惟尔之能其齐乃位扬乃职以副朕意
　　徐愿除直秘阁依旧福建提举制
　　敕具官某皇华之诗曰每怀靡及肤使之职驰驱咨度必有常如不及之意民瘼其少瘳乎尔气和质美学有师承繇尙书郎出持庾节敛散合宜亦旣活吾赤子矣顷建卒之叛尔勇无所避亲行抚谕者再焉不有其功继以自劾可谓每怀靡及者欤寓直中秘庸尔襃嘉服此休光益思称职朕将图所以进尔者
　　虞复除耤田令制
　　敕具官某朕尝书四十八规于缉熙殿日观省焉尔敷畅厥旨条列来上粲如也掌故未足以旌尔勤进司帝耤庸昭异奬且以来臣工之嘉言
　　吴潜除知隆兴府制
　　敕具官某孔子曰君子疾没世而名不称又曰君子之道闇然而日章夫名不称已疾之名显矣人疾之惟有闇然日章之德则已尊而人不忌尔之名高矣敭歴中外能声益振更化之始首还班列未几持节江右暂摄阃寄威行惠洽政平俗安朕甚嘉之列卿高选连帅眞除所以详试政事而养尔日章之德钦哉行且召卿矣
　　李性传改知寜国府制
　　敕睠我从臣作民良牧朞月而可已闻最绩之多易地皆然爰重屏藩之寄是爲公选毋曰贤劳具官某学博而量洪器醇而识茂岷峨淸淑之气世载其英家庭讲贯之功达施于用顷辍甘泉之赋暂分泽国之符蔚有声猷深用嘉叹宜仍兼于秘职就移鎭于宛陵淮右流离方资劳来江东根本政赖封培岂忘与我共理之良是以引卿自近之渐钦予时命其尔之休
　　宇文景度知顺庆府制
　　敕具官某参井之墟兵氛未解深轸朕怀南充乐土也蕃翰之寄可轻也哉畴咨在列知尔有牧民之长今起家爲二千石不但守条教而已简恤尔都屹然爲雄鎭使朕获寛西顾忧时乃功懋哉
　　张谦牧知嘉定府制
　　敕具官某朕顾瞻坤维敌氛充斥民无寜居犍爲独不被兵惊徙流离亦不少矣刍牧之求可轻也哉尔守高梁有治理效制臣谓尔廉平其锡左符往宣惠政爲朕劳来还定安集之俾民知有生之乐复见太平官府西州根本繇此再植则予一人汝嘉
　　赵彦檝知宝庆府制
　　敕具官某邵阳居湖岭要冲控引谿蛮盘错数百里未易绥御以尔践敭岁深更练材老起之祠庭畀以符竹往钦哉惟廉惟平毋暴征毋峻刑简易寛厚以寜其人则予汝嘉
　　张舜传知重庆府制
　　敕具官某蜀去天万里朕深念远民谨简良牧尔尝关决防府有能名制臣谓尔可任今予命尔牧于藩邸往钦哉朕阶前卽万里也勿以远而忽
　　余元廙除司农寺丞赵必愿除大府寺丞制
　　敕具官某等大农外府皆财赋之职必得通儒深究本末源流然后国用饶而民不告病尔元廙学周官而明理财赋之说尔必愿出相门而知制国用之道并丞二寺佥论惟允夫议论多而功实寡世以此病儒尔其夙夜惟勤一雪此言食货生人之本也果称职则儒不腐矣懋哉
　　赵汝譢除秘书丞兼右司制
　　敕具官某诗曰不解于位又曰夙夜在公谓人臣居一职则任一职之责自朝至暮罔敢怠遑也尔少驰隽誉蚤掇巍科临政勤敏转而上闻登朝着兼宰掾夙夜不懈犹昔也擢丞中秘号爲淸简矣虽然身在蓬莱饱观典故以其所得于方册者裨赞庙谟剖决庶务则夫淸简者乃所以爲繁剧之资欤往尽乃心嗣有襃擢
　　除将作监丞制【案此制原本阙姓名】
　　敕具官某朕念淮西宿师连年辇车骊马前后转输其事劳矣尔以敏材赞大幕府飞挽无乏尔惟克勤乃事朕今擢尔丞于缮监往旣乃心以续前绩向也摄官犹称治办况爲眞乎诗曰乃积乃仓乃裹糇粮于槖于囊思戢用光今曷繇臻此尔尙勉之
　　赵汝谈除礼部侍郎兼直学士院制
　　敕朕图任物望共济时艰思累朝丰水之仁侯谁在矣眷更化甘泉之旧盍归乎来爰晋贰于仪曹仍升华于翰苑具官某邦之宗老时之名儒学博且精信仪型于后辈笔雄而雅肯蹈袭于前人朕以世事浩繁贤才衰少岂伊白发苍顔之彦不在金马玉堂之间矧郡最之上闻宜纶音之趣召职典三礼词成一家紫禁穹班问诸国人皆曰可青毡故物孰如君子居之安远追伯夷之寅淸近想东里之润色罔俾专美用副简知
　　袁立儒除大宗正丞制
　　敕具官某周家忠厚内睦九族亲亲之至也尔敏秀嗜学蔼着声称擢丞宗司俾赞宗老诗不云乎宗子维城无俾城壊金汤之固何以尚兹懋哉
　　赵崇嵒除大宗正丞制
　　敕具官某朕闻侂胄擅国柄士大夫靡然趋之尔父汝抡与侂胄有旧屹立不阿节谊高矣尔安恬自守绰有父风师友磨砻气温而行洁兹用序迁晋丞宗寺尔其永肩一心勿隤家声嗣有襃宠
　　顔耆仲除枢密副都承旨制
　　敕具官某国朝用人之法任丞郎卿监者出而宣劳外服以符节策勳者入而羽仪朝着等而上之必歴河北转运乃爲三司使盖迭更内外渉歴多则知识明也尔天才卓荦无施不可昔爲宰掾旋命观风发庾赡饥淮堧以最闻矣朕念边事方殷枢筦求助引以自近宣导密旨出入之间庶几我祖宗用人之遗意焉夫王者之于天下譬犹一堂之上也军情民隐朕之所欲知者进而告尔后退而赞庙谟称职如此则予一人以怿







　　防斋集巻八
　　钦定四库全书
　　防斋集巻九
　　宋　袁甫　撰
　　制
　　陈韡除工部尙书依旧沿江制置制
　　敕介长江而分阃式严留钥之司掌邦土以命卿增峻中台之重维时明牧显有骏功庸就畀于迩联示益彰于隆委具官某抱承家之学有济世之才淮楚未寜已见出奇之画江闽作孽居多靖难之勲宠司陪京往护诸将蠢兹介士扰我朱方倚铁瓮以倡谋栖金峯而假息布元戎之令誓不招携詟羣叛之心期以赎过情辞眞切祸福着明且信且疑方自怀于犹豫不留不处遽尽掩于鲸鲵一扫姑息之风亟奏荡平之捷爰陞常伯晋长缮曹如亲九陛之前益焕中权之宠缅惟入觐语及筹边观其爲国深谋每以用兵爲戒度德量力朕不忘龟告之言御侮折冲尔尙奋鹰扬之志
　　赵希除将作簿制
　　敕具官某记曰上酌民言则下天上施吏治之否臧朕每于民言酌取焉尔令于畿邑孳孳得民和民惟恐令之去也休声旣鬯转而上闻朕留汝以从民愿行再朞矣俾有列于朝簿正匠监岂特旌尔之劳抑使字民而能得民者劝焉
　　项博文除大理寺簿制
　　敕具官某朕明愼庶狱增植国家好生之仁故于列院中察尔敏而近厚俾之簿领理寺如得其情哀矜勿喜圣门明训也念之哉
　　除大理寺簿制【案此制原本阙姓名】
　　敕具官某狱重事也理寺列属寄朕钦恤之意焉尔明愼不茍擢爲簿正民命攸系周官五听孰听之心听之也秋毫有累则天君昬而民受其寃矣可不敬欤
