<!-- { "loadSidebar": true } -->
　　敕具官某蜀道万里士有负文武之才者朕何自而知之尔起将家歴戎职制使谓尔通练老成连师又称其沈毅通敏朕以二臣之言试尔以黔中之守尔能不负所举则知所以报国矣
　　泉州同安县灵防庙神封威惠侯
　　敕具某神朕之爱民至矣吏治于明神职于幽苟利吾民虽逺必录以尔神庙食海峤久着灵迹却蛮蜑而张官军招海贾而销疠疫有司覈实具以上闻锡尔嘉名歆予茂渥
　　承直郎坑冶司检踏官蒋盖降一资放罢
　　敕具官某国家置使江左以总诸道之货泉设属支郡以究山泽之遗利尔其属也冶工争攘至相戕杀尔实啓之劾章既闻其上一秩免所居官吏之不防庶乎知警
　　修职郎临安府昌化县主簿赵善视降一等放罢
　　敕具官某尔筮仕之初密在畿邑是何么防敢尔披猖镌秩免归尚为轻典尔则自取将谁咎哉
　　入内内侍省都知邓从训该奉上高宗皇帝徽号册宝转协忠大夫依前奉国军承宣使
　　敕朕推尊烈祖务极隆名宝册之严式资办护均行赏典尔则先之具官某服在禁庭恪共众职横班秩峻既兼留务之华高庙礼成实任贤劳之首爰加命秩用答尔勤
　　倪思等系常良孙举主各降一官
　　礼部侍郎倪思
　　敕人未易知其来已久士不自爱乃至于斯既骇予闻致贻伊戚具官某夙推清望遍歴华途比因缮监之迁爰谨属寮之荐家既传于清裁人亦谓其端良俄隐慝之遽彰何贪心之已甚攷寻举将乃属从臣以其未脱于七阶俾尔姑镌于一秩勿以惩羮之故而忘推毂之公
　　中防大夫知通州章冲
　　敕具官某人之难知旧矣尔为南兰陵以户曹为贤而举之阅嵗既久乃以贿闻申举将之罚不可废也其上一秩毋忘省循
　　隆兴府佳山孚应庙神封惠济侯
　　敇具某神国家爱重爵赏非有功不侯人神一也以尔神生而不求闻达以忠孝而化人没而能着灵响有功利以及物手植之槐犹在舟行之祷必答予之好爵其尚钦承
　　朝请郎致仕刘础降一官
　　敕具官某朕视岭海犹畿甸也尔守苍梧而部使者谓尔加赋于民且曰遂祠请而未拜闻劾章而径行虽已挂冠岂容幸免姑镌一秩以示薄惩
　　从政郎钱逖降两资服阕日与逺小监当
　　敕具官某细民以煮海为业私贩冒禁或未能免尔仕至邑令又方执丧使者亷按谓尔为逋逃之渊薮何耶削去二阶姑令终制朝祥暮贬其尚何辞
　　寄资训武郎嘉王府都监朱思正转归吏部在京宫观
　　敕具官某服役内廷兼官王邸克勤所职以疾丐闲禄以内祠秩之吏选尚钦朕命以善尔躬
　　成镛知黔州
　　敇具官某尔奋由武科屡更事任黔中虽逺委寄不轻外控夷蛮地当一面命尔作守凡牧民固圉之事尚勉之哉
　　寄资武义大夫果州团练使重华宫只董友闻转归吏部
　　敕具官某尔职聮中禁使领遥团共事累年以疾求退俾乃旧列往赴右铨益务检身以俟收用
　　秉义郎閤门看班祗韦琳报班差错降一官
　　敕具官某朝仪尚肃宾赞尤严进退降登视以为节抗声失度时汝之辜爰削一阶以惩不恪
　　郭棣知泸州
　　敕掌殿岩之武卫夙着勤劳分边阃之顾忧兹烦镇抚睠予世将听我训词具官某禀资沈雄驭下严整出临淮海尝当一面之权入总貔貅久护千庐之密北归故里既厯累年惟时泸川控彼蜀道靡有蛮夷之外侮何期蟊贼之内讧狂卒称兵众无与者仇人假手天实诛之顾平时谋师之甚艰岂今日择才之可后畴堪予选佥曰汝谐尔其设方略以靖惊疑示寛大以安反侧凶徒既殄无问胁从义士实多当行第赏绥爰有众遂令境内之清坐折遐冲益致王灵之畅伫闻嘉绩别议优恩
　　文州灵惠丰安侯加封嘉应
　　敇具某神朕成民而致力于神阴平去都城万里苟有利于民亦不汝遗也増以嘉名用答灵贶尚其歆奉以惠逺氓
　　文林郎保宁军节度推官赵善谦降一资放罢
　　敕具官某尔以宗子居大郡幕府不能自洁其身乃与胥徒共为奸利偿券焚歴欲葢弥彰镌黜示惩尚服寛典
　　文林郎宁国府司理盛将之降一资
　　敕具官某狱事至重岂容小差尔职其间乃尔失当谅其非故姑示薄惩
　　承信郎石璿父荣年九十五保义郎致仕
　　敕具官某父某比肆郊霈推老老之恩尔年登九龄子为命士授之武爵以为晩嵗之华
　　兴化军莆田县顺济庙灵惠昭应崇福善利夫人封灵惠妃
　　敕明神之祠率加以爵妇人之爵莫及于妃倘非灵响之着闻岂得恩荣之特异具某神壸彝素饬庙食愈彰居白湖而镇鲸海之滨服朱衣而护鸡林之使舟车所至香火日严告赐便蕃既极小君之宠祷祈昭答遂超侯国之封仍灵惠之旧称示襃崇之新渥其祗朕命益利吾民
　　朝请郎张抑系舒光举主降两官
　　敕具官某人之难知旧矣尔持江东使者节以池阳郡博士为贤而举之阅嵗已久乃以贿闻比申举将之罚惟尔在哀疚而未及既除丧矣其上二秩毋忘省循遥郡刺史知和州某依旧武功大夫祁州团练使
　　敕具官某将门出将其説古矣绍兴以来名将之后人才不乏鲜有以将略世其家者尔起自西陲属鞬九陛顷由选择出守山阳虽边尘不惊智勇无以自见而首尾五载固圉有劳徒之大邦陞以遥圑之秩朕之知汝深矣勉趋功名毋忝尔祖
　　寄资训武郎韩果转归吏部在京宫观
　　敕具官某服役禁庭屡更嵗籥恪勤厥职式闵其劳禄以内祠秩之吏选尚钦朕命以善尔躬
　　文林郎监泰州盐仓周大老降两资放罢
　　敕具官某盐防之盛莫如海陵积弊之深亦非一日今帑中之藏至失十万百发吏奸汝之职也详究始末失职已多而又不能自别于貣贷之嫌再镌厥官归务循省
　　朝奉郎知湖州乌程县赵彦卫为乡民诉水伤拥并死损八人降一官
　　敕具官某尔试邑辅郡能声彻闻秋潦为灾诉者辐凑老羸蹂躏至有死伤虽非闗防所及咎将谁归其上一阶服我寛典
　　嘉王府讲尚书彻章官属诸色祗应人各转一官资
　　内知客修武郎谯令雍秉义郎戴勲
　　敕具官某贤王务学讲席彻章惟此百篇之书坐阅八年之久凡预职守咸进官聨尔起于诸生班在上閤祗事朱邸见谓恪恭涣恩所加勿谓故事尚勉思所以称此者哉
　　使臣忠翊郎姜文用孙昌祖忠翊郎姚思正保义郎董政中徐松成允显高珂指挥使从义郎冯泾王良讲堂使臣秉义郎蒋巨卿张克家讲堂书写文字进武校尉张桔承受所手分承信郎舒良嗣承受下主管文字忠翊郎遆兴祖客司成忠郎傅宣世前都监训武郎朱思正医官成全大夫陈世安翰林医李之美成全郎陈翊
　　敕具官某等王邸谈经阅嵗滋久凡曰执事咸进厥官往其钦承益务恪恭
　　秉义郎杨忠辅换太史局丞权同知算造
　　敕具官某周之冯相氏保章氏皆以中士为之星厯之学为士者可不务乎尔邃于厯彻于朕听因其所长俾贰局事推步日月星辰之行以称朕钦天授时之意尔尚勉哉
　　殿前指挥使行门长行左班杨坦刘选李端邢敞沈明黄毅杜桩呉珪蔡显右班王佐边宁李钧孙彬陈琚曹涣王浃黄义陈圭换武翼郎添差诸州驻泊兵马都监
　　敕具官某等行在所猛士如林又择其雄毅之尤者列在人门为予牙厯嵗既久亲阅挽强之技超授武爵护戒方州锡之袍带以宠尔行毋忘卫上之忠益习近民之事尚勉之哉
　　殿前指挥使守阙行门长行左班许坦聂荣明泽孙伸右班盛俊呉佾郭锡换从义郎
　　敕具官某尔等以拳勇选密侍宸居有年于兹矣亲试其艺视高下而赋之爵尚勉之哉毋怠于事
　　神骑嵌补副指挥使姜胜换秉义郎宣武嵌补指挥使徐成换从义郎天武下名副指挥使吕俊换修武郎
　　敕具官某尔等早以武勇备予羽卫阅嵗既久而挽强之力不衰授爵有差往亲民事益务忠恪以称所蒙
　　赵介循从事郎
　　敕具官某尔以刀笔为册府之吏周旋四库其职清矣又以奏篇之赏疉进资级其思所以称此者哉
　　入内内侍省都知邓从训转履正大夫依前奉国军承宣使余如故
　　敕总禁廷之务久矣宣劳居横列之班兹焉进秩具官某持身克谨遇事惟勤出入宫闱习见累朝之故实侵寻嵗月兼提众职之纲条爰因酒正之修更陟武阶之峻勿云近北思称优恩
　　萧鹧巴奏孙秉义郎存德乞将磨勘转官回授母淑人耶律氏封郡夫人
　　敕命妇之封率从于夫爵小君之号兹越于邦彝某人早嫔名将之家同慕中华之义两朝示宠名已着于鸠桑一子貤恩荣特颁于鸾诰往服朕命益宜尔家
　　朝奉大夫钱之望奉使回程转一官
　　敇具官某北遣使华往修邻好闻其扶疾虑有阙事见大夫非无可使恐不及期以尔志存许国才足应变辍自边阃俾将予指闻命引道礼成来归进之一秩姑以劳还俟讫外庸嗣有襃擢
　　武翼大夫杨大节奉使回程转官
　　敕具官某朕嵗遣使华往修邻好必选上介以辅其行尔以扈卫之臣为行人之副中途易节调护无亏惟尔之能应予之赏俾増命秩其尚钦承
　　奉使官属文林郎陈元震从事郎谯令宪迪功郎钱廷玉忠训郎郜师孟忠翊郎黄允迪训武郎李邦安忠郎郎杨祖烈呉良弼赵进承节郎张达符溥从义郎何洵保义郎金彦达进武副尉王冲各转一官
　　敕具官某嵗遣信使修好邻邦凡为假吏之行举有优恩之及用酬劳勚毋替忠勤
　　武功大夫和州防御使殿副都指挥使部杲落阶官
　　敕总千庐之卫久护戎昭颁一札之恩用申襃律具官某器资沈鸷谋略雄深饬边备于上游坐销外侮肃军容于中疉允借壮犹朕慨宿将之无多眷故家之可用繄尔昆弟为予牙兹彻武阶俾专使领庸示等威之峻式昭名器之公其服恩荣尚图忠报
　　閤门祗训武郎李彦机从义郎李删秉义郎杨应龙应奉人使到阙一十番各转一官
　　敕具官某等信使来庭掌在上閤宾赞之职不容毫厘之差祗事累年积劳可赏进之一秩益务恪恭
　　从事郎成州天水县令韩廷圭降两资
　　敕具官某边臣无小大皆以忠实为先尔以逸囚受罚矣而又为欺洊削一阶用戒来者
　　皇叔祖士岘男太子右监门率府率不防转一官
　　敕具官某国家以十阶待近属必十载而后一进其选所以将之者何如耳顷罣吏议亦既累年察之盖详爰宠其子躐等而进虽曰近比实惟异恩
　　忠翊郎李孝纯落阶官閤门宣赞舍人
　　敕具官某尔以名将诸孙中宫兄子不患不致富贵顾所以将之者何如耳顷罣吏议亦既累年察之盖详克自循省宾赞之职用以命汝念之哉知复玷缺之艰难则知所以保其身矣
　　故责按安逺军节度行军司马詹仪之追复中大夫
　　敕具官某朝廷念广西盐防之弊因尔建议使行其言非徒无益而又害之尔既知其不可而不能自已何也解更张事始少定褫官置散以谢逺民而尔亦亡矣尔岂欲害民者徒以昧于不逺复之义而致此亮其本心追复旧秩能体此意尚为有知
　　大中大夫参知政事胡晋臣提举修寿皇防要并礼仪使转一官
