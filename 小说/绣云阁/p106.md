<!-- { "loadSidebar": true } -->
　　酒逾三盏，龙君曰：“不知上邦大夫辱临水国，无甚厚馔，以宴嘉宾，抱愧良多。”七窍谦逊不遑，曰：“念吾波外小臣，弗识水国礼仪，还望龙君恕予过失。”龙君曰：“大人兴戎来此，所以者莫非海水刁滥，盐池无出者乎？”七窍曰：“海南地界，未审生民造何罪愆，有忤龙君，得兹大罚？恳祈恩施格外，息此风波，俾小民安居乐业。自使亿兆等恩铭肺腑。臣国天子，亦沐仁焉。”龙君曰：“吾非不愿民安乐士，奈海南亿兆灭尽五伦，败坏三纲，以奢侈为斗靡，以奸诈为得意。三界神圣为彼触怒，由命海怪冲波助浪，淹没居民。此虽吾国所为，实属上天所差，吾亦不得而主之也。大夫欲平此怪，非可胜以兵戎，须于各县各州张示化导，务使庸愚辈人人洗涤恶心，敦伦理以答天，除奸诈以答地，行忠孝、戒奢华以报鬼神，则海波之平，自在指顾问矣。”七窍曰：“听龙君言，皆民自龋臣愿归去遍张示谕，以回天怒焉。”龙君曰：“正宜如是。然大夫不易到吾水国，稍住几日，再归未迟。”所言及斯，玉磬一声，龙君退入。赤鲤学士及龟虾二相，遂导七窍以视海内奇观。
　　七窍曰：“承龙君盛意，得以海国游玩，还祈学士二相指示一二。”龟相曰：“但恐海中微物，不足为大夫赏耳。”七窍曰：“下界仙国，其宝正自不凡，得一睹焉，即吾幸也。”龟相曰：“如是，敞开合宝楼，传龙君口诏，吾等钧旨，命万宝同会，与贵客赏之。”言甫毕，旁一鱼首人身者飞奔而去。七窍与学士、二相缓缓来至楼前，仰视楼形，若有百丈之高。外竖一梯，皆水晶装成，精莹可爱。龟相缘级直上，七窍偕虾卿、学士接踵而登。约略计之，其级不下千余，始到楼门以外。及入楼内，用目四顾，宽敞难量。四人立于其间，牙角童儿重新献茗，香过兰麝。茗刚饮罢，筵又设焉。将入席矣，龟相命牙角童儿推开四面窗格，向虾卿而言：“合宝楼中，不能常至。吾等今夜畅饮壶觞，须各尽乃欢，毋得推诿。”虾卿曰：“然。”于是传杯递盏，献酬交酰饮至半酣，童儿海角一吹，海浪顿平，万宝齐出。珠翻琥珀，无殊白雪生烟；树拥珊瑚，俨若红霞吐艳。而且海鹤飞舞，海马奔腾，鲛人各捧明珠如星万点，老龟齐喷烈焰，似火千层。但见以外之光，难于视尽其中之宝，半不知名。七窍目炫神驰，不禁手舞足蹈。虾、龟二相与同鲤学士曰：“如此寂然观宝，非所以款嘉宾。可呼女乐来兹，以侑今宵之酒。”



                        


第八十三回    离龙宫回国缴旨　败虎阵入洞兴戎


　　童儿听命，又将海角一弄。只闻嗷嘈音乐，向楼而来，环佩之声，杂于乐器之内，更于一番雅致。七窍入耳，暗计：“雅乐如斯，不知其人若何？待至楼内，资吾一览。”思犹未已，七八女娘，缀柳飞花，鱼贯入内。极目视去，容颜娇好，绝类天仙。先向龟、虾二相前道了万福，次向鲤学士拜舞，然后分班鹄立。一个个长袖宫装，丰致翩翩，娇容窈窕。二相曰：“上有贵客，何不一道万福耶？”女娘闻言，群皆睨视七窍，含笑而致万福。道毕，立于席间。二相曰：“有客在兹，可将好曲度来，以侑客酒。”女娘领命，各将衣袖整顿，徐伸纤纤之手，或品玉笛，或敲檀板，或捧瑶琴，歌韵悠扬，直与檀板、笛、琴合调而吹，真是雅乐喜从天上降，人间难得几回闻。
　　曲终，二相曰：“窗外海灯齐放，楼中共舞霓裳，舞得妙时，自有赏赐。”言已，童儿吹动海角，海风微拂，助起高浪波纹。微风过余，海内忽现红灯一盏，其大如斗，闪闪而来。
　　将近楼边，灯光愈大，高约丈许。童儿复吹海角，“砰然”一声，震动如雷，似将斗大红灯，爆为万点火星，遍满海内。始如爝把，或现或隐；继如皓月，愈腾愈高。转瞬间，火星万点，倏化为花灯万道，照耀楼中，令人须眉无不毕现。二相曰：“灯明楼外，乐部女子，可徐徐度曲，徐徐舞之。”七八女娘，云桥重整，舞者舞，弹者弹，吹者吹。但见雅乐之音，洋洋盈耳，舞乐之女，簇簇飞裙。时而楼外潮声，雅乐音而合调；时而部中舞妙，得海风以飘遥时而遍体凉生，楼内如秋也；时而肌肤暖甚，又如春焉。时而如冬，冷气若飞鹅毛之雪；时而如夏，炎热似近晷之前。二相情深，为之手舞足蹈。七窍兴到，不觉目定口呆。未几，乐舞已停，海灯同灭。乐部女子，鹄立如初。
　　二相曰：“尔等苦矣，赏席一筵。”七八女娘拜谢而退。鲤学士曰：“鼍更三转，可以安宿嘉宾。”二相曰：“如是，学士且陪贵客宿此楼中，吾二人暂别今宵，明日早来奉候。”言讫，向七窍一揖，竟下楼头。
　　学士遂命童儿设榻以待。童儿又持海角，望窗外吹之。倏有一二女童，各抱枕衾直趋楼左。不逾片时，童儿禀曰：“牀榻已设矣。”学士即导七窍入室安宿。七窍极目，牀榻精洁无比，褥厚有尺余。二女童各献佳茗一钟，飘然而去。学士曰：“今日已殆，大夫安宿罢。”七窍诺，和衣就寝。身刚倒榻，一派香气，浸人肺腑。暗摩枕筵，润滑如玉，其软如绵。卧于其中，备极温暖。真龙宫宝物，不可名之。
　　卧至天明，二女童捧盆进水，七窍将面洁后，龟、虾二相仍请入楼，设筵以待。筵罢，龙宫内侍奔告曰：“龙君登殿，有请贵宾。”二相闻之，即导七窍来殿。参拜已毕，龙君赐坐于旁，曰：“嘉客莅止，愧无厚款，望其海涵！”七窍曰：“世外凡胎，得近仙容，荣已极矣。但今日之来，为救海南百姓，还祈仁慈大发，以有民罪焉。”龙君曰：“除妖不难。大夫归去，急急张示化导，民一改过，海水即平。”七窍拜谢恩光，告辞龙君。龙君曰：“大夫来此不易，本朝天子，乃仁圣之主，吾无别赠，敬赠一仙露宝瓶，盛酒饮之，可以长生不老。”七窍接过，出得宫外，与二相、学士及海内大小僚属拱手作别。刚下御阶，李赤四人上前接着，导从原路而返。出了海岸，回首望之，只见万顷茫茫，波翻浪涌。七窍归到营内，黯然良久。
　　次日，遂于海南州县，示谕遍张，中有“改厥前愆，天怒挽回，海水即平”之语。人民见此，约集建醮，联名悔过。醮事始毕，果尔波静浪平，百姓依然各安乐业。七窍见海水平服，与李赤等缓缓归国。约行数月，始抵都中。黄门官入奏：“七窍平服海怪，朝门候旨。”皇上即登宝座，传宣入见。七窍朝仪已罢，皇上问曰：“卿至海南，如何平此水怪？”七窍奏曰：“臣奉君命，行二月许，乃到海南地界。将营扎在高埠，举目四顾，海浪滔天，淹没民居田畴，不计其数。微臣睹此情景，虽惨百姓难以聊生，又奈怒浪雄波，无策可服。幸有臣家执事李赤等，舍身入海，得会龙君，言到当今圣人命臣下平服海怪。
　　龙王嘱彼出导小臣，亲晤龙君。小臣言及水淹生民一事，龙君云：『此皆海南百姓没尽五伦，奸诈邪淫，触怒上天所致』。嘱臣在海南州县张示晓谕，以回天怒，自然波恬浪息。小臣如命，海水果平。龙君念我圣王仁德，下地于小臣辞行曰：『送有仙露宝瓶，盛酒饮之，可以长生不老。』”奏罢，将瓶呈上。皇上欣喜，大宴臣下，晋封七窍以九卿之职。李赤等具封为黄门给事中。
　　七窍得此荣封，谢恩而退。自升官品，专柄国政，兼之李赤四人均受皇恩，为黄门给事中。珠莲喜不自胜，曰：“如此，不患阻道无策矣！”于是日与蚌母筹商，不时又呼赤鲤四妖暗暗计议。李赤曰：“待大人专政已久，夫人不必用意，吾等自有妙策以阻之。”诸妖阻道之言已是如斯，不必复赘。
　　再说灵宅子自败阴风大阵，被紫霞追逐，也不在本洞安身，乘得祥光，意欲另寻栖止。四面寻遍，遥见二峰品立，虽不甚高大，却也幽深可人。因坠云头，立于峰顶视之。恰于二峰之中，有一深壑，壑内一洞，光明可爱。灵宅子缓步入壑，竟到洞外，目睹洞之左壁，题有四语云：“中有灵犀要自通，稳居洞里道无穷；假饶放纵随他去，岂定西南与北东。”下书“炼心子题”。灵宅见此四语，已知为得道者所录，遂以此洞为隐身地。
　　他日无事，出得洞来，直上山巅，闲闲游转。忽然仰视二山之上，更有一山，林木葱茏，嫩翠如画。灵宅子欲登绝顶，甫到山半，又一石穴横于松下。内面风声呼呼，向外而吹，几不可近。时见野鬼出入，不知几何。灵宅转过洞门，见一小山，其形如卵，将欲登矣，猛有一虎，张牙舞爪，喷气成云。灵宅游毕此山，欲归所居之洞，山右四五野鬼突如其来。灵宅子叱曰：“尔属何方野鬼，来此胡为？”野鬼泣而答曰：“吾等皆铜头鬼王部下所属，自鬼王为紫霞收伏，吾辈依归无所，故又集于海口洞中。”言此，灵宅子曰：“为何不复紫霞之仇耶？”野鬼曰：“恨无闲隙可乘，仇何能复？”灵宅子曰：“如尔等欲复是仇，可来吾洞，听其调用，吾自有以使之。”野鬼曰：“仙真为谁，洞府何处？”灵宅子曰：“吾乃上界真人，道号『灵宅』。所居洞府，即在两山之间耳。”野鬼曰：“洞门书『炼心』者乎？”灵宅子曰：“是也。”野鬼曰：“如是，吾等约集来洞，听仙子调用焉。”灵宅子曰：“此事宜速，不可迟缓。否则意外变生，恐绘虎不成反类犬矣。”野鬼曰：“仙真吩咐，敢不惟命是从！”言已，化作阴风而散。
　　灵宅子归来静坐，暗自思曰：“频年阻道，未获一胜。只想阴风阵之败，闭洞凝神，不与紫霞再决胜负，谁知又有野鬼散逸于此。吾得是助，吾且设万鬼阵以待三缄。如紫霞诸真不能破此大阵，吾将三缄诛却，以消吾恨；如其能破，则万鬼阴魂，吾必教以左道旁门，坏彼正孰，俾天下之习道者尽为异端曲学，乃遂吾心。”计议如斯，专候野鬼来洞听用。
