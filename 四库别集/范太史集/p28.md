<!-- { "loadSidebar": true } -->
　　右臣谨案唐代宗大歴中霜雨损稼渭南县令独称县境不损遣御史案实损三千余顷帝叹息乆之曰县令字人之官不损犹应言损何不仁如是乎贬渭南令为南浦尉徳宗正元中江淮大水宰相陆贽请遣使赈恤帝曰闻所损殊少即议优恤恐生奸欺防上奏曰流俗之多徇谄谀揣所悦意即侈其言度所恶闻则小其事制备失所常病扵斯又曰所费者财用所收者人心茍不失人何忧乏用乃遣使宣抚水灾宪宗元和中南方旱饥遣使赈卹将行帝戒之曰朕宫中用帛一匹皆籍其数唯赒救百姓则不计费卿辈当体此意七年又谓宰相曰卿辈屡言淮浙去岁水旱近有御史自彼还言不至为灾事竟如何李绛对曰臣按淮南浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾邪此盖御史欲为奸谀以悦上意耳愿得其主名案致扵法帝曰卿言是也国以人为本闻其有灾当亟救之岂可尚复疑之邪朕适者不思而言耳命速蠲其租赋古之人君闻有灾害唯责人不言其救灾唯恐人惜费又恐不及扵事陆贽李绛贤相也亦専信守臣奏报恶言者之小其事以缓君心之忧也今国家建都扵汴实就漕挽东南之利京师亿万之口所食赡军养民皆出扵二浙此乃国之根本岂可不思其所从来今陛下一方之赤子嗷嗷然有倒垂之急如婴儿之絶乳其死可立而待也方呼天赴诉开口待哺以延朝夕之命为之父母者忍惜力而不救乎臣窃详臣僚所言朝廷巳赐米百万钱二十余万州县亦自依条发仓廪作粥饭救济人行将少苏矣臣窃以作粥救饥最出下防夫民已至相聚食粥则疾疫将起饥困已甚死者必众此乃灾伤之极正当忧虑岂得便为少苏又言细民习为骄虚以少为多其已乆臣窃谓常年小有旱涝披诉灾伤侥幸之民或容有此今浙西灾害甚大民已流散乞食廹扵死亡方且疑其习为骄虚而不之信何其忍哉又言乞诏监司州县详具灾伤分数赈贷行遣次第各行申奏而惩责其尤甚者臣窃谓朝廷以侍从之臣为一路钤辖又选差监司以往行未及境未及设施朝廷既不凭信钤辖司之言又戒约监司州县如此臣恐官吏束手不能有所施为上下观望各求茍免夫奏灾伤分数过实赈济用物稍广此乃过之小者正当濶畧不问以救人命若因此惩责一人则自今官司必以为戒将坐视百姓之死而不救矣又臣僚言人言异同不可不察乞下钤辖提转及苏湖等五州各令开具逐州水灾所及凡几县几村有无漂荡庐舍溺死人口及髙田无水与水退可耕之地各约若干并令指实申奏不得相关稍渉谬妄乞重行降黜臣伏见近日浙西申奏自今年正月大雨至六月太湖泛溢苏湖秀等州城市并遭水浸田不布种庐舍漂荡民弃田卖牛散走乞食臣谓朝廷闻此当令官司如救焚拯溺犹恐不及今若降此指挥逐县逐村须遣人抄劄庐舍人口田土数目饥荒之际此等行遣必为烦扰一事不实即忧及罚阖境皆死未必获罪如此则赈济却为闲慢百姓愈无救矣又言近日别遣使者支拨斛斗百万见钱度牒约二十万不为不多若见今未种今秋无获则向去赈济之期甚逺所差去官当相度事体措置一有失当其害非轻今所差去官与时蹔遣使不同若向去赈济期日长逺此乃本司职事在彼自当任责当且委以措置不须约束免有疑惑观望臣窃以今水潦方降秋田殊未有望审如臣僚所言今秋无获本路必更奏请朝廷亦当接续应副则前日所赐未足为多况斛斗止令出粜官不损直常平仓本无给散之法唯广惠仓许赈济不足方许通支常平放税及五分处仍不得过所限之数两倍浙西钤辖司近方奏乞不限石斗尚未降朝防又奏夏田原未放税以此观之官司守法止有赈救不及之事必无过当之理臣僚又言乞令赈济官司措置稍大事件并申取朝廷指挥其急切不可待报者虽许一靣施行亦须便具画一奏知所贵朝廷察其中否缓急未便可以救止臣伏见英宗时臣叔祖镇出知陈州辞日英宗宣谕陈州累年灾伤卿到彼悉心赈抚臣镇至州方值春种即发常平仓贷民种粮提刑司奏劾官吏诏释不问陈州至京不数日可以往返然犹不先奏而行恐不及扵事也神宗时西京大水遣郎官一人御药院内侍一人赈恤多方救济北京亦然朝廷未尝先为条约以防之也今两浙在二千里外事稍大者若须申奏比及得报即已后时虽急切许一靣施行若官司畏避事无大小一皆奏请不敢専行则此法岂不为害臣伏覩浙西钤辖转运司前后申奏累年灾伤今岁大水以至结罪保明奏乞斛斗度牒又云父老言四十年无此水灾近奏苏州饥民死者日有五七百人饥疫更甚扵熈宁时又湖州奏贫人入城死者相继遗弃男女官为收养据此则灾伤轻重亦可知矣今详臣僚所言大意唯以朝廷所赐钱斛不少恐灾伤不至如所奏故欲考察虚实惩责谬妄然臣之愚虑窃谓朝廷已赐钱斛百二十万徳深泽厚又选监司以往免更临遣専使今监司方出国门钱斛才至本路即降此指挥约束百姓必谓朝廷重惜钱斛轻弃人命百二十万已厌其多将来乏食日逺复何所望所吝者财物所失者人心况本路有钤辖司转运提刑司发运司互相监临而转运司主财不欲多费故祖宗以来赈济委提刑司葢恐转运司惜物也监司州县有凶年饥馑皆不得巳而上闻亦岂肯扵无灾之地赈不饥之民耗散仓廪坐失租税以取不办之责哉今唯当戒饬官司多为方畧存活人命寛其约束责以成效庶几余民早获安堵唯是给散无法枉耗官廪赈救不及贫弱出粜反利兼并措置乖方所宜约束然此乃监司使者之事朝廷亦难遥为处画也若监司得人此自少诚使有之则人言相传亦岂可揜台諌足以风闻弹奏朝廷足以考察案劾未为晚也今先降此指挥徒能牵制挠乱其所为耳伏望圣慈以逺方生灵性命为念无以官司赈济过甚为忧其臣僚所言伏乞更不施行所有录黄谨具封还伏勅防















　　范太史集巻二十
　　钦定四库全书
　　范太史集巻二十一　　　宋　范祖禹　撰奏议
　　再封还觧盐置使状【元祐六年七月二十七日】
　　准中书省关差官専充制置觧盐使录黄三省同奉圣防依前降指挥行下者
　　右臣窃以置官不如议法议法不如择人法者人之所为也官者法之所行也故事之利害择人为先茍不得人虽有良法亦无所施或反为害虽改置官司无益也仁宗时范祥献盐法庆歴四年遣祥与陜西转运使议其事至八年乃以祥为提防刑狱使推行之言者争以为不便皇祐二年遣包拯往视之还言便三年又召祥与三司官议乃擢祥转运使至和中罢至嘉祐三年张方平包拯请复用祥乃以为制置使自初献议至此十五年方委以总领其慎重如此之至也葢祥有已试之效故不使兼他职以尽其能此乃先得其人而设官也自祥卒后皆转运使副兼之熈宁二年以觧盐判官李师锡为转运判官自此不除觧盐判官以永兴军通判兼之今朝廷以转运司职务不専有害钞法故欲専置使臣不知钞法有害是人壊之邪是法壊邪若人壊之也则当惩治其人其人不可别择任人而已若法壊也则当讲求范祥之法修复之而巳臣谨案国史祥之盐法后人不能易小有増损人辄不便今不考究其法而改置官司官司虽改而法犹存则与不改何异若去其法而又得人则虽在转运司亦可也若转运司侵夺盐利则重其法禁谁敢违之岂必改易官司哉祖宗时或以提转兼领或専置使或置判官皆有故事但自嘉祐八年以后不専置使今一旦复之先有劳费故不可不慎重臣窃观前世承平治道无不简易而清静唯是唐明皇天寳乱政广置使名利出百孔朝廷近年増置官司稍多亦不乆而罢今若増监司一员以主之犹愈扵别置使之烦臣前奏已言之矣闵子骞曰仍旧贯如之何何必改作孔子贵其言盖为治者不尚烦也诸葛亮偏霸之相犹出教曰事有不至至扵十返来相啓告今兹之举臣之愚见窃谓未安伏望圣慈更赐详酌谨再具封还伏候勅防
　　贴黄检防李师锡以前不见曽除判官盖判官亦不常置
　　贴黄窃谓觧盐一司事务必不多故祖宗朝置使时少不置时多自转运司兼领巳数十年不闻阙事今别置一使则事权不可轻小必与提转畧均乃可以统摄州县所主者止是觧盐一事钞法利害又未必系此故臣以为先有劳费
　　封还纳后仪制状【八月四日】
　　准中书省録黄三省枢宻院奏臣僚议到纳后六礼文字今同共看详拟定逐项合行仪制
　　五礼命使
　　今欲以都亭驿权为皇后行第
　　发册命使
　　其日皇帝服通天冠绛纱袍御文徳殿
　　奉迎命使
　　皇帝临轩与册礼使副同日遣皇后入内皇帝服通天冠绛纱袍御福宁殿
　　右臣窃以都亭驿常为辽使馆舍今纳皇后以母天下而先居之扵辽使之馆恐非所以观示四方为正始之道也臣愚欲乞详酌以旧尚书省权为行第又发册奉迎命使及皇后入内皇帝皆服通天冠绛纱袍臣谨案古昏礼用冕服无他服之文通天冠绛纱袍本以代古皮弁之服唐开元礼国朝开寳通礼亦皆服衮冕今发册与奉迎同日将以为天地宗庙社稷之主继先圣之后其可以不致隆乎伏请皇帝临轩发册命使奉迎及皇后入内并服衮冕以重大昏之礼伏望圣慈更下三省枢宻院参酌庶扵国体为便合扵先王经礼之意所有録黄未敢行下谨具封还伏候勅防
　　贴黄议者或谓昨来发太皇太后册寳止服通天冠绛纱袍今纳皇后服冕有逾尊之嫌臣谨案冕服祭服也弁服斋服也故南郊致斋服通天冠綘纱袍祭之日乃服衮冕冕服所以交神非所以事亲也昏礼将以为天地宗庙社稷之主有鬼神隂阳之义故服祭服与事亲之礼不同即无逾尊之嫌臣与邓温伯等议状已备论之今服通天冠绛纱袍扵礼无所据臣窃惜圣朝讲明一代大典而扵先王之礼无据则未足为法也伏乞更赐详酌乞进帝学劄子【十四日】
　　臣以史职侍经筵尝采集前世帝王学问及记国朝祖宗讲读故事为书八巻名曰帝学可以上助睿览今已缮写毕伏望圣慈许令进入取进止
　　进帝学劄子
　　臣先奏撰成帝学一书今奉御寳批进入其书八巻共八册为一幞谨具上进
　　申门下省乞罢泸州置梓防路钤辖司状【十八日】
　　准枢宻院録白皇城使果州刺史梓防路钤辖管勾泸南沿邉安抚司兼知泸州张克明元祐三年十二月二十七日再任巳过满近差下王克平未曾赴任左藏库使成都府利州路钤辖王惟纯八月十四日奉圣防就差王惟纯充梓防路钤辖管勾泸南安抚司公事兼知泸州替张克明过满阙
