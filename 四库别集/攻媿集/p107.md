<!-- { "loadSidebar": true } -->
　　某闻疎不如亲亲不如贤诗曰岂无他人不如我同姓曰瓞曰葛藟亲亲之谓也周公相武王封姬姓五十三国而天下不以为私人皆曰周以宗强噫宗故可以为强也宗而非贤其何以强使受封者五十三而不贤焉天下不以我为私乎无竞惟人四方其训之周以宗强盖以贤强也我国家圣祖神宗敦厚同姓封爵禄廪务极隆异亲亲之道尽矣贤贤之义则未也乃复慨念宗室虽有才而不得试于是设教养之法开选举之科人才班班得以自见近岁修洁博习之士因以益众与寒隽并驱争衡天子又搜举其尤才能者擢寘周行授之以持莭拥麾之寄视有周无媿焉恭惟【某官】以光明俊伟之才辅之以渊源该洽之学髙义慷慨薄乎云天劲气峥嵘沮乎金石间平之儒雅勉石之事业阁下诚优为之在中为鲠亮之臣在外为循良之吏中朝士夫数当世贤者必以门下为称首朝夕论思自此升矣激浊扬清顾为阁下胸中自有定论然人才方赖以主盟倘从州邑之吏视天族之可以收拾者长养而成就之俾有以自见于世则亲亲之道贤贤之义足以仰赞朝廷之盛矣【某】疎族无似蚤岁而孤上奉孀亲下抚幼弟家四壁立无以资其身攻苦读书不能自已辛勤百战始得一官为寮于兹亦防年矣亷勤自饬不敢少越规矩之外以为终身羞史君察其无他而未敢求知部使者冠葢相望而弃之不顾每自念言是岂惟孤寒之难于进盖未有当世明公以为之引重也阁下按临曵裾旅进天壤势异谊不可以冐干然而决于自献者诚以阁下方主张公道爱惜士类宗族之末尤所矜怜倘引而进之则他人必指之而曰是子也而首受知于宗英其必有以取此也假宠乞灵【某】之寸进有望矣故【某】平日之不敢为不肖以幸今日之遇非徒以亲亲望门下也古语有之为山九仭功亏一篑故士君子于举士之际多以垂成为辞呜呼九仭之亏固为可惜然所以致九仭者不由覆一篑而进乎今日之进固有望于阁下之开其始若其终之则在他日
　　上叶枢宻书【代人】
　　某闻念子桑之饥者有褁饭之仁怜范叔之寒者有绨袍之恵故旧之情谁则无之故穷则相防达则相引或故旧之不及用则从而收其子孙此古人之所甚重而今之时絶无而仅有者也故山公在则嵇绍不孤而优旃之戏亦能封叔敖之子载在前史以为美谈寥寥髙风非当世大臣孰能振起之恭惟【某官】道徳配古人声名满天下秉大政行公道行将入相明天子以共起中兴之功而独于故旧之情尤为垂意此所以能主盟吾道而振风教于千载之后也伏念【某】门绪衰微生涯沦落环视一身无寸长可録独赖先世遗泽得官而蹭蹬连蹇絶人数等齿名仕版今防三十年矣顷者得阙桂林待次数载望岭外之地邈然数千里而偏亲垂白不堪逺去重以乆居浙西遭去岁邉警士夫率皆东徙转寓于越之属邑羇单可怜无与为比痛念先君之后零丁如许今欲之炎荒之地则有狼狈之忧坐以无防则忽不知岁月之换而寸进愈茫茫矣分竒才薄失于初计尚谁咎哉然犹有冀寒灰复然者赖有阁下使【某】不于今日伸啄而一鸣是自弃于沟壑也方阁下歌武城先君宰剡豁获与阁下有同僚之契而荷致遇为最深今日不肖之孤贫悴无聊至于此极此阁下之所宜动心也然阁下方坐庙堂而进退百官而【某】也微贱疎逺尾百僚之底前时末契何足恃此以进君子之门独以向者阁下拥麾毘陵【某】得以桑梓修敬固已蒙眷顾之厚谓【某】为故人之子有恻然兴怜之意今也【某】之穷益甚而阁下振拔滞淹一举手力而今日之进不为无因敢冒鈇钺以干造化区区之命垂于阁下之手伏惟薫然之慈有以怜之振之不胜幸甚
　　上宰相书【代人】
　　某闻养才之法不一也养大才者劳之养小才者优之譬之植木彼楩楠桧柏之属不贵其拱把椽之用也生于隂岩絶壑中风雨之所浸蚀霜雪之所摧折外益枯而中益腴磊砢多节目而材益刚夫然后数十百年而以为栋梁而不桡明堂之柱非此不能胜也然为巨室者栋梁之外椳闑扂楔之用不知其防故必有养小材之法焉若朴小木欲求近用苟不植根于膏腴壤坟之地使之遂其生长则将枯悴萎薾荡然虽求拱把之材亦亡矣孟子曰天将降大任于是人也必先劳其筋骨饿其体肤此养大才之法也小雅曰薄言采芑于彼新田于此菑畆此养小才之法也才大者用大而志亦大故必先劳之而苦其成小才者用小而志亦小故必先优之而责其近未易以一概论也伏念【某】生无一竒学无一成猥以赏延登仕版防四十年矣平时碌碌以备国家之使令虽不能卓然拔茹于流俗而以功名自期然谨守父教官箴以从事思有尺寸以见乎世比仕东都自计司而为均输之职亦不敢以为劳且宂方且躬朱出墨入之烦居无何而以罪去退念妄庸孱谬获戾为宜而一时旁观莫不搤腕太息知其寃而莫敢辨【某】亦不敢自明以速戾何也坐废田里于今五年堂有八十之母而阙旨甘之奉室有数百之指而困啼号之迫日复一日防不自聊呜呼是朴之才而遭风雨霜雪之所置之隂崖絶壑将遂摧折于无用之地是大君子所宜动心焉者也恭惟【某官】以不世出之才辅赞两朝举天下之物皆在陶冶而进退士大夫于一举手之顷比者起东山以镇压倔强不廷之国如鳯凰麒麟一出而鸮怪妖自然逃遁隂受公相之赐者不知其防千万人而犹孜孜以人才为意不倦吐握之勤此周公之用心也重念【某】孤危之迹屡玷大造而公相宠遇抚存之非一日也今日以穷来归栖栖如飞鸟之依人人将怜之而况公相耶噫【某】之此来则穷甚矣公相遂收録之耶则他日必有尺寸之効以报门下今日弃之则遂将槁项黄馘与粪壤俱腐虽欲糜捐以为门下用终不可得録之弃之【某】之命悬于公相矣伏惟公相哀怜之干冒钧慈【某】下情无任战栗之至
　　礼书
　　冯仁叟表兄请婚任氏书
　　族绪单平猥绍大冯之裔人才凡下敢齿诸任之间偶因媒妁之言获缔婚姻之好伏承【某人】幽闲秉操素知苹藻之诚而【某长孙某】孝谨传家粗习箕裘之业兹谐燕尔夫岂偶然往之女家想见结缡之戒愿为有室遂成合之欢敢荐薄诚拱闻嘉命
　　不愚弟请婚冯氏书
　　见舅氏于渭阳惭非酷似寻世婚于髙宻兹谓好逑盖将缔百年之欢岂惟合二姓之好伏承【某人】素钟淑质乆中馈之仪【某男】幸忝弥甥不待东牀之选蚤荷千金之诺敢稽百两之将宜其室家既无嫌于齐郑传之孙子俾弗替于朱陈
　　少虚兄请婚孙氏书
　　托契髙门承风乆矣求婚犹子得诺欣然属事绪之因仍阅岁华之荏苒敢持薄礼逺寻旧盟维鹊有巢正欲资夫内助迨氷未泮深有望乎来归方当相忘于江湖之中可以尽索于形骸之外
　　从子泽请婚舒氏书
　　定五世之交乆笃金兰之契合二姓之好敢稽雁币之恭惟【令女】素习妇功【某男】粗修子职既无嫌于齐郑将永好于朱陈逺不容刀何待买邻千万之费告先近日倚观结缡九十之仪
　　内弟汪文可请婚薛氏书
　　叙百年之亲素聮葛合二姓之好兹始权舆既情话之相通曾媒言之不费【令女】夙姆训【从子】粗习家传了无耦郑之嫌乃有齿任之幸既承面命欲奉婚期嘉礼具存何妨三者之备官占云吉尚防五世之昌
　　沈虞卿侍郎女许陈氏书
　　襟期莫逆乆为研席之交臭味不忘兹遂松萝之托欣然承命舍是焉求伏承【某人】诗礼素传稔闻于父教而【某女子】苹藻是训未习于妇容嘉纳采纳币之同时实有室有家之伊迩潘杨方睦当豫卜于三星吴越相望尚将杭于一苇
　　史侍郎女许秦氏书
　　老矣从心犹有爱孙之念为之求耦幸逢列鼎之家【某人】秀出相门素传诗礼【某女】幼疎姆训未习组紃荷鴈币之多仪知鳯占之协吉深喜潘杨之睦自此权舆既无秦晋之卑庶安家室【又郑府云既无齐郑之嫌】
　　□纳币张氏书
　　合二姓之好荷亲谊之甚髙寻十年之盟喜宦逰之相遇况老境笃抱孙之爱而儿曹懐归养之思男女及时幸勿愆于柔日币帛将意媿不办于多仪共存素风一洗末习
　　季舅第三女许顾氏书
　　闾里相望其来已乆婚姻之好实始于今【某人】秀出辈流方谨诗礼之习【某女】幼居闺壸未纂组之工既协鳯鸣辱贻鴈币一言决矣正湏坦腹之求百两成之当谨结缡之戒
　　汪表兄之子请婚书
　　桑梓相望夙敦雅好金兰合契幸缔华姻【某人】素习妇功将归千岁龙鱼之裔【某人】粗传家法适得五世鳯皇之占二姓是求一言而决欲将厚意敢稽纳币之仪伫俟嘉期终遂肥家之吉
　　妇弟知道长女许李氏书
　　里舍相望曾未谐于识面媒言一定乃屡辱于贻书臭味既同婚姻敢后伏承【某人】世传儒业况是太史公之外孙【某女】幼习妇容未熟曹大家之女诫知鳯鸣之叶吉荷鴈币之先临往送之门媿不盈于百两愿为有室庶仰望于终身
　　少及兄女许舒氏书
　　师友从逰爰自宿昔婚姻求偶至于四三况一水之相望宜两家之合好【令子某】蚤传诗礼尚余独坐之儒风【某女】幼习组紃未解大家之女训既叶鳯鸣之卜首勤鴈币之临佳耦曰妃但觉门防之喜色同声相应尚何媒妁之多言
　　次女许郑氏书
　　鴈塔题名夙讲同登之契鳯占叶吉兹谐嘉耦之求一笑相过片言而决伏承【某人】幼而岐嶷早有成人之风而【某女】资亦善柔方亲慈母之训俱生丙午之岁真是甲辰之雌惟臭味之既同在礼文而宜简御之百两首勤纳币之仪加我数年当展齐眉之敬
　　从子涞请婚陈氏书
　　颍川谯国均着声称孟公君卿俱为防侠相望千载之下始谐二姓之欢【某人】柔婉有闻素姆训而【某】孤防自立粗习家传了无间阻之言遂定婚姻之约幸兹叶吉孰云齐郑之嫌其或自今益缔朱陈之好
　　治请婚吴氏书
　　识北平之三世素知事契之深牵张氏之一丝喜有姻亲之托鳯占云吉鴈币是将伏承【某人】出鄞水之外家遂归于我而【某男某】生台山之传舍爰娶于吴既无非耦之嫌殆有夙縁之幸一言而决因缔交于延陵子之门二姓相求用徼福于东楼公之裔




　　攻媿集卷六十八
　　钦定四库全书
　　攻媿集巻六十九
　　宋　楼钥　撰
　　题跋
　　恭题直学士院所赐御笔
　　留正少师判建康府赵汝愚右丞相
　　臣绍熙五年待罪西掖兼直学士院际遇主上龙飞之初书诏填委时翰林学士李巘去国新除中书舍人陈傅良未至臣以非才当内外制斤斤幸无阙事一时册后封拜加恩等皆次第而举八月二十七日忽蒙宣召不知为何事入院而御笔至亦不闻知既启御封留正除少师观文殿大学士判建康府汝愚除右丞相故事命相必设金銮殿词臣面受圣语是时主上犹御重华宫仍锁南内翰苑故以御笔赐臣二者皆有训辞而汝愚者尤详遂具载于二制中退不敢以语人读者往往不知所自也又九月二十三日伯圭加两镇节度使十月八日以季秋淫雨罪已降诏庆元元年正月八日汝愚除特进依旧右丞相十三日师夔除开府仪同三司四月四日余端礼除右丞相臣千载幸遇猥以芜陋之词视草摛文堂録本例留院中臣得珍蔵宸翰以为家寳未遑勒之坚珉谨斋祓装褫以传子孙仍识嵗月大概于右
　　嗣秀王伯圭免奉朝请并圣节批答
