<!-- { "loadSidebar": true } -->
　　门下稽若前王拜于大帅或跪而推毂伸其制阃之才或斋以设坛崇兹授钺之命矧惟迪徳之佐抱乎全器之能载涓日策之良爰委师干之试颁夫明制告于广朝仍资分陜之行实允宪邦之望具官厐籍精明异禀英博多通自进服于迩僚旋敷闻于大政沈谋至策蔚怀人杰之姿硕徳壮猷亶为王室之老日者种羌负固边部绎骚将武库之精兵防延安之絶塞资其智畧宣我威灵逮河曲之怀柔属边亭之撤警沿其雅意置诸本朝文武参施显伟才之絶备台枢迭践见盛业之交修向均逸于近藩遄进仪于秘殿教条所赋苛慝以消休有勤劳孚于羣聴属以长安阙帅西夏须才图雄俊之寳臣畴绥予众正严庄之师律佥曰汝贤是用按上党之封因名阙之固析兹茅瑞彻彼土疆仍光传道之名兼实陪敦之数前驱六纛外冠十连涖兹鹑首之郊颁我虎符之政以寛西顾爰属老成于戏兹乃旧都厥惟全雍尔其将节制之命审控带之宜从外折冲矧羁縻之有素居中作扞惟安辑之在初善抚朕师往对休命
　　除厐籍依前尚书户部侍郎知郓州仍改赐推诚保徳翊戴功臣散官勲封食邑实封制
　　门下图治之世宜本至公预政之门合防嫌迹矧居四辅之首允在百僚之先苟罹干请之名殊失仰成之意兼沿章削俾解政机具官厐籍志度渊冲业宇明劭韫才谟而敏达更事典以淹通早翼务于本朝洊服劳于近职雅有风采蔚着猷为乃者西州用兵延安近冦属轻裘之谋帅烦筹笔以制边戎索以清夏人来附乃眷西顾予嘉乃勲始召置于枢庭旋擢参于宰府阃外无事颇见于匪躬天下既安允膺于注意遂正斗枢之号遄升邦铉之名固宜厉以正方绳于羣下而乃亲聨交构私谒彰闻逮有司之讯词合杜门而待罪及行弊防乃失重轻致公议之弗容在人言之莫遏尚矜旧徳兼览奏函聴避位于台司俾均劳于藩服委东平之安辑便乐土之康嘉于戏罢免之科盖拘于典制进退之礼用正于臣邻勉赋寛条弗忘曩效




　　文恭集巻二十三
　　钦定四库全书
　　文恭集巻二十四
　　宋　胡宿　撰
　　内制
　　议乐诏【案是诏在皇祐二年闰十一月】
　　朕闻古者作乐本以荐上帝祀祖考三五之盛不相沿袭然必太平始克明备周武受命至成王时周公始大合乐以和邦国汉初亦沿旧乐至武帝时始定泰一后土乐诗光武中兴至明帝时始改大予之名损益前后以制乐节唐髙祖造邦至太宗时孝孙文收始定钟律明皇方成唐乐是知经启善述礼乐重事须三四世声文乃定国初亦循用王朴窦俨所定周乐太祖患其声髙遂令和岘减下一律真宗始出圣意大祠用乐又议随月转律之法屡加按覈然念乐经久坠学者罕传歴古研覃亦未究绪顷虽再三考定博访知音终未有的究古今知声知经可信之人尝为改更未适兹意如其制作益须切当宜委中书门下集两制及太常礼乐官将天地五方神州日月宗庙社蜡祭享所用登歌宫悬审更定夺声律是非按古合今调谐中和务要议论允适经久可用垂信不朽使祖功宗徳发扬无穷神只感格善气来应苟获至当何惮改为但审声验书二学鲜并互诋胸臆无所援据慨然希古靡忘于怀尚赖洽闻共图盛节故兹诏示想宜知悉
　　诸后祫享依旧诏
　　朕惟春秋大事在于禘祫前诏太常崇按旧礼期以孟冬之吉躬祀祖庙庶因合食圣灵相接以广烝烝之孝而一二礼官因别庙四后有疑论焉订之诸儒议久未一深惟祖宗之制至重至尊祖宗以来有司摄事行之久矣祥符中复经圣考着明诏当时礼官讲求已云莫可废也矧兹眇末甫崇孝享其敢废先妣之旧典常礼重违先帝之圣志哉今亲享在迩未可轻议其孝章孝惠淑徳章怀皇后祫享且依旧典过大礼令礼官重加讨论咨尔辅臣务于仍贯故兹诏示想宜知悉
　　孟冬亲诣太庙行祫享之礼御札
　　朕顾循菲质膺守圣图洁币玉以事干只严圭鬯而奉宗庙惇修将礼举秩无文亦尝复耕耤于灵坛恢宗祀于路寝斯牲匪爱靡神不尊用能诚志达于幽明馨香格于上下灵休见拥至治用康永言孝思有怀先烈惟祫享之义着经礼之文大祭先王合食祖庙盛迪尝之荐深肃僾之怀追孝奉先莫斯为重兹享之废歴年既多有司所存出于假摄礼之将坠朕甚惜焉卜以孟冬备兹法驾款于太室亲荐嘉笾宜示先期以伸诞告朕取今年十月内择日亲诣太庙行祫享之礼其今年冬至亲祀南郊宜即权罢所有合行诸般恩赏并特就祫享礼单一依南郊例施行至日朕亲御宣徳门宣制仍令所司详定仪注以闻务遵典礼勿俾烦劳咨尔多方咸体朕意故兹札示想宜知悉
　　皇祐五年南郊御札
　　敕内外臣僚等夫四时常祀戒在有司三嵗亲祠敢稽旧典迪惟列圣光施冲人获执牲瑄以事郊庙永惟钦栗弗敢怠遑间亦耕耤而供粢盛宗祀以防珪币合祛天地参侑祖宗庶几告诚岂曰能飨惟时上帝赐朕有年嘉生顺蕃黔细滋殖岂琐凉之致此抑右序之俾然矧今区夏谧如风雨时若钟石甫就坛场在望四海助祭竢苍璧之举百神受职系皇邸之设思欲祼鬯酒于世室进纯牺于泰畤因以昭孝范俗延祉庇民敢惮必躬而废大报朕以今年十一月四日有事于南郊咨乃攸司相予肆祀各扬尔职勿懈于位诸道州府不得以进奉为名辄行科率务循靖壹勿使烦劳咨尔庶邦当体朕意
　　禁内降诏
　　朕绍承骏烈祗服先猷蹈道以临庶邦谨宪而持大柄驭之予夺正以赏刑悉任至公靡容紊法比有憸幸肆兴妄图或违理觊恩或负罪希贷率求内出间亦奉行蠧政亏风莫斯为甚虽屡颁于诏约曽未絶于斯途兼虑臣庶之家近贵之列交通请托巧诈营为隂致货赇密输珍玩夤缘结纳侵挠权纲方务澄清当严禁诘傥复违犯防在必行重念成汤以六事责躬女谒苞苴之先戒管氏以四维正国礼义廉耻之具张矧宗祀之涓成属祥厘之均被嘉与中外绌此非衺勉于自新以隆至治令后应内降指挥特与恩泽及原减罪犯者并仰中书枢密院并所承受官司具前后诏条执奏不得施行及臣庶家如有潜行货贿结托贵近者并令御史谏官觉察论奏咨尔丞弼体朕意焉故兹诏示想宜知悉
　　赐百僚乞御正殿复常膳不允批答
　　朕奉承圣业循守政纲旰夕固勤冲晦罔识谴告自上壤食为灾日月之行诚有常度春秋之戒则在正阳探观前王临制大器或遇烖而惧或罪己以兴莫不深蹈兢危躬自菲薄仅能消复或底和平矧在寡凉敢忘降挹是用避路朝之坐损大官之庖庶几感通有所开右卿等义均休戚情深爱戴愿临正寝祈复常珍虽嘉乃诚难徇斯请勉思勿懈以辅不及书不云乎无疆惟休亦无疆惟恤
　　赐宰臣富弼以下上第二表乞皇帝御正殿复常膳不允批答
　　夫元者三朝之吉日者众阳之宗厥有食焉兹用惕若岂予弗类在治未昭天其警诸变或在是探观前载敷求哲王或罪已以兴或遇灾而惧庶几菲薄以昭抑畏是用损去常膳退即便朝期底和平以消灾慝仅逾旬浃未觉勤疲而卿等率吁臣工继陈章表请御正寝求复庶珍虽爱君之心良笃于义而应天之道要当在诚第嘉乃陈难议其可
　　赐皇兄允让等上表乞皇帝御正殿复常膳不允批答
　　朕纂膺干统劬劳日昃思乂庶政以登至平寡昧弗昭未识厥路上天降咎正阳有食岂非明不能烛治有大亏天其警予慎思其阙是用避正朝之坐损内饔之膳恭黙计过恐惧寘怀庶感通于昊苍获消救于氛慝卿任居宗翰情均休恤勉修所职以辅不逮若乃御法宫之黼座复大官之鼎味虽嘉诚爱难俞章削
　　赐皇亲批答
　　夫月书王正表年之所谨日象君徳秉阳而弗亏惟端朔之辰有壤食之异岂智临之或爽将道化之未孚发见阳明开示干戒用损去庖品避居路朝惕厉以寘怀渊黙而思咎庶消隂慝以底天和而卿等地在亲贤义同休恤继形章请再达予闻愿临正屏之朝祈进常珍之品诚存爱戴辞甚恳勤姑务省修以图消复虽嘉美意难俞来请
　　赐北海郡王允弼上表谢皇帝御正殿特赐俞允批答
　　初炎纪朔大明致亏日官以言天象垂戒是以避路朝之坐损膳宰之羞冀缘惕厉之诚庶通消救之道而羣公庶尹宗邸亲良迭敷乃诚稔达予听请御当阳之坐祈复兼珍之餐章削纷盈诚节款到已尝开许烦有叙陈
　　赐宰臣文彦博以下上表贺今月四日皇帝御崇政殿疏决刑狱五日降雨批答
　　近以春土可耕时泽犹爽密云屡族宿麦将瘁申祷未验用思孔疚顾哀都狱岂无寃人夙兴便朝分条系者亲加虑问率俾降原冲志获通休应来表才翊日而协气至未崇朝而甘施洽消百苛之欲作纾三农之勤望感召潜契朕诚悦焉虽协哀矜之期亦繄敷燮之助卿等心存理物善在称君亟剡奏函愿书信策深昭将顺之意尤多嘉尚之怀
　　赐宰臣陈执中以下为上表贺崇政殿疏放刑狱即时降雨批答
　　朕以雩祀既防时泽未效秋种所急夕惕用勤顾哀邦氓牵陷都邑其中系者岂无寃焉伤和致灾或恐在是因临便殿亲为虑囚且示哀矜悉从原降书不云乎与其杀不辜宁失不经未旋晷而和气通弗崇朝而嘉澍洽骄阳以屏丰嵗可期卿等地在弼谐志敦将顺遽阅奏函之上愿从信策之藏载省寅恭良多愧尚
　　赐文武百僚陈执中以下上表贺为今月一日太阳当蚀亏分不及算数并隂晦微见诏
　　邪慝侵阳推步在朔肃若干戒惕于朕心退即便朝损御菲食寡昧所値怵惧弗宁天维显思月既晦止云气簇于甲夜雷雨降其中天逮翊日之将晡才微阳之见象验诸食壤减于算分此皆上穹辅持列圣开右既惠朕以膏泽之施复警予以曜灵之亏俾无怠荒敢弗抑畏夫应天以实感人在诚期与臣工之良永思政治之要用消厥咎益孚于休卿均是忧勤志于将顺烦有称庆良増愧尚
　　赐宰臣富弼以下上第三表乞加上尊号不允批答
　　昔孔子达者辞不称仁光武贤君禁诸言圣朕毎览前典莫不嘉此且帝王之道安在于弥文而天人之心所助者资顺谦乃益之本损者徳之修矧以眇身承兹大业仍以菲徳享诸鸿名犹惧弗任居常自惕幸羣元之隤祉荷累世之延洪治无甚亏时则咸靖思欲致四海之祭合七庙之灵考卜孟冬躬行大祫岂曰能事抑惟旧文而卿等率吁羣司推髙眇质将顺其美铺衍厥章愿镂寳文益上徽称极大仁之丕冒昭至化之巍成美溢而浮志惭且悸再尝批谕犹执控陈况乃爱戴所深形容已至宅帝皇之大席神圣之髙固已华出古先徽兼上睿若俯徇于诚请更益施于号荣既乖本心恐累台徳
　　赐宰臣文彦博以下贺老人星出见批答
　　景霁秋旻气分商仲南极呈于秘象清台献其寿占卿等道着弼谐任居毗燮喜闻吉语烦有贺章请以天官之言属诸史氏之掌体诚同于元首义足表于爱君载省寅恭良深嘉尚
　　赐宰臣富弼以下贺寿星出见批答
　　金气中分珠躔上见清台设候畴人献占述昭烂之干文告寿昌之福兆卿等义存将美志在祝延因垂象之荐休烦剡章之称庆寅恭斯在嘉尚良深
　　赐枢密使宋庠等贺寿星出见批答
　　南极见象上天垂休太史献占归福于朕夫以寿昌之庆岂敢专飨独美当与俊乂大臣亿兆之众同均斯祉永锡难老卿等欣闻吉语烦有贺章将顺之诚良増嘉尚
　　赐感徳军三军将吏僧道百姓等诏
