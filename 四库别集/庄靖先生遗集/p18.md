<!-- { "loadSidebar": true } -->
柳子厚书南岳大明寺律和尚碑阴昔者公室礼得用碑以葬其后子孙不去遂铭德行用图久于世及秦刻山石号其功德亦谓之碑而其用遂行自是所在营建者莫不用焉大朝龙集庚子九月十五日丙子悟真观树落成之碑冠葢云集酌酒相庆循故事也或者谓碑之所云异其名也名虽异人心未尝异也所慊者材不中度不足以壮福地此处自有石岂无知者乃相率而求之于荒榛闲微露节角出土而得之真良璞也德方以易卦筮之得临之节有大而可观之象于是命工加磨礲焉无毫发恨父老愕然相视曰夫神所依者人其有所待邪或废或兴亦其数邪事与时会岂偶然邪是庙也自唐天佑迄今三百余年庇庥一方实受其福水旱疾疫祷无不应贞佑甲戌烽火以来残毁殆尽幸而存者前后二殿神且不安人其安乎由是感激奋厉踊跃就役斧斤者陶甓者版筑者污墁者不募而来不劝而从缺者完之仆者起之绘事之墁漶者色之不日而新无愧于初父老请以其事实之碑德方笑而诺之就用其石慰人心也其使之敬鬼神向玄化振仙风德方有力焉因索予为文以刻之其详具于前后之作者言之则几于赘姑颂之以诗以告其成云　　川原自秋色　爽垲变荒土　腾空仙驭远　　阅岁遗庙古　颓基埋草莽　败壁剥风雨　　枯松噪寒鸦　老瓦窜饥鼠　煌煌星各位　　耿耿月独苦　鞠躬香火民　默与杯珓语　　真游厌尘杂　非类敢狎侮　岂惟夺时享　　乃又虐神主　曾无一震威　荡涤还净宇　　黄冠得仙李　起废心已许　闻声应如响　　争地筑环堵　图全出众力　能事在一举　　周旋礼俗中　百福神所予　刻石示将来　　不朽迈石鼓
○重修王屋山阳台宫碑
王屋山者在底柱析城之东仙家谓之清虚小有洞天三十六洞天之一也坛之南十六里曰阳台观者小有洞天之一也其靡然而逝隆然而起似近而远欲断而连隐隐乎山之阳者九龙戏珠岭也东向二百步许溢天一之水白而不浊甘而不坏为九鼎金丹之祖者洗参泉也岩窍其腹廓然有容嘘吸元气与山泽通者西北白云洞也位高而自抑势仰而还俯如竦如惧如趋如附北面而朝坛者华葢峯也乱峯之闲邃而深幽而往窈窕而入延袤而上者紫阳谷也树林丛翳虎豹却走萧爽森肃鬼神护守者上方院也自是出避秦沟陟瘦龙岭蹑仙桥欵天门然后登坛而朝玉顶凌风汗漫披云杳冥其去天阙犹咫尺尔时天界诸天悉以天众见于每岁朝山之会宜其为洞天之冠也大唐中中岩道士司马炼师始奏置阳台观道场立像而严奉之并御书额壁画神仙龙鹤云气等升降辇节羽仪金彩辉光满宇遣监斋韦元伯斋图画事迹题目奏闻时开元二十三年六月十二日也玄祖之教繇此而振山林学者皆生无上道心不退转志宜其为福地之冠也又按司马别记曰余届王屋清虚洞侧获真篆仙经二品一曰元精一曰丹华又覩玉皇宝箓乃知上古丹宝并传而莫不遐年自夏禹后遂止亡有继者余不敢嫚泄复藏于名山以俟其人开元十七年仲秋十五日记以是考之阳台观之成也在司马炼师藏丹宝后之六年开元二十三年乙亥也下值大金贞佑二年甲戌凡四百八十年兵火而毁观改曰宫随世沿革崇其名尔呜呼王笈秘文流运道气犹有升沉之时况巍峩华构岂无成坏邪累代重规一夕焦土草木色敛烟霞气沮方外之游未尝过而问焉正大四年丁亥林州先生王志佑由平水抵王屋周览胜区感叹陈迹慨然有动于心邑令及司氏昆仲挽留住持养道余暇以起废为事不募而役集不鸠而材具变污以洁易故而新宏大殿堂修直廊庑复灵官之位列斋厨之次接遇则有宾馆招纳则有道院其用简其功速旋天关回地轴华日月而平北斗其为力也大哉废始于戌终于戌兴始于亥终于亥一纪而废一纪而兴疑其有数存乎其闲尔先生少业儒术长慕玄理年高行积境灭心休幽人逸士望风禀受号曰栖神子一日与余邂逅于山前颇得其所长葢以静为基以慈为宝悫而愿厉而温有竹林高致不啸傲升平有盘谷雅尚不轻欺富贵味老子五千言不读非圣书悟广成长生说不作矫俗事龙伯钓后长愁海上之鳌子晋归时难驻云闲之鹤大朝己亥岁三月二十二日壬辰登真于岳云观春秋八十有八其徒曰定曰忠曰祥曰玄曰温索余文其碑故欣然书之以示来者其辞日　　太行硉兀　连亘王屋　天设之险　神奇所畜　　烟萝渺然　若化若迁　谁其主者　小有之天　　天台炼师　即宫干兹　奕奕荣观　百世之基　　中原驿骚　刼火莫逃　虐焰毒燎　毁仙所巢　　猗欤王公　复此故宫　彼徒者清　始终厥功　　事举其坠　风振其颓　滥觞玄源　实实枚枚　　欲去者留　既往者来　云轩羽葢　肃马徘徊　　突峯秀峦　光凝翠寒　乍隐乍见　耸如髻鬟　　泉涌流决　岩回岸薄　或抑或扬　响如佩玦　　柏茂松悦　芝芬桂芳　可糗可粻　既寿且康　　鹤翥龙矫　鸾翔凤鸣　可驾可軿　游乎太清　　朝烟暮霞　我仙所家　坐阅人世　浮如落花　　大哉道域　悠久不息　何以志之　他山之石
○县令崔仲通神霄宫祭孤魂碑
人之生或幼而殇或壮而夭或幸而不殇不夭获考终命者则茕而独或不幸而遭天之变人之祸邦之宪身没而名灭者宗亦覆吁幸不幸皆命也其视世其家碑其墓庙其貌而配飨不绝者异矣夫不幸之中又有幸不幸者焉人死日鬼鬼者归也故郑子产有言曰鬼有所归乃不为厉吾所以归之政谓此也道否以来刃政交恶玉石俱焚冤魂无依哭声相闻哀于泰山之虎猛悲于桓山之鸟别其无所归几何不凭于人而为厉者哉当是时也生且不遑恤况夫死者乎独晋城县令博陵崔公达恻然有动于心乃于野外拾遗骸而瘗之又与前上清宫提点大师孙景玄道正李处静十月十五日就本州岛神霄宫设黄箓大醮为坛位而祭焉其幼而殇壮而夭者在此位幸而不殇不夭考终命而茕独者在此位不幸身没名灭覆其宗而无配飨者在此位师乃于玄科之外以幽明之故始终之说施报之理因果之事发扬呈露豁人心而骇鬼听公乃吉蠲从事其迎来也有余敬其送往也有余哀欲其惨而来舒而往新大故小皆适其归呜呼恤人之所不遑恤使不为厉合于子产之言识者以为知礼其可以无辞乎铭曰　　雅废国屯　四海扬尘　魂兮来兮　天地廓清　　虐焰方沃　虿蜂摇毒　魂兮来兮　■〈鱼畺〉鲵被戮　　干戈厥躬　腹背勍敌　魂兮来兮　灵台偃伯　　骨肉不收　离居荡析　魂兮来兮　宜尔室家　　不周之粟　不虞之腊　魂兮来兮　今荐馨德　　不屋而号　不宫而吊　魂兮来兮　今有寝庙　　忠肝义胆　不辱不屈　魂兮来兮　此乃血食　　暴露风日　沙场草白　魂兮来兮　此乃掩骼　　洋洋如在　曳曳而出　公之丰洁　是享是格　　如歆而类　如祀而族　公之信孚　宜介之福
○郡侯段正卿祭孤魂碑
无战之国民多寿好战之国民多夭夫战危事也民之寿夭系焉春秋二百四十二年闲书战者二十三内战败续六外战败十二岂惟战哉其侵伐袭讨溃灭歼获等例书者不绝故其民寿者少而夭者多岂唯民哉死而不得其所者何可胜纪或见于新城之巫或嗁于贝丘之豕或踊搏于寝丘之梦或呌登于昆吾之墟或如若敖之馁于楚或如伯有之惧于郑或与献子而相讼或同实沈而为祟皆不得其所而又无所归可哀也哉闻内史过之言者则以物享之用郑子产之事者则抚之乃止由是鬼有所归无复为厉故笔之以为春秋法自中国雅废以来天道在北日寻干戈无异于春秋之时靡烂之余百怪争见无异于春秋之民吁是时也孰能以春秋之法享而止之哉泽州长段直念常在此欲为之而未暇也岁在鹑火毅然力行之应于郊野暴露之骸敛而裒之卜葬于马英得凤凰之兆且其繇曰鬼宿腾芒积尸在傍月建之下可以伏藏正月十一日壬午随所指而窆焉乃以信士刘巨川检举典常严修祀事外内戒饬以洽百礼建立坛场设无上黄箓净醮三昼夜位分三百六十不以远近无主孤魂并投坛附荐亡灵等众一切召请而祭之十五日丑时解席告毕以清虚大师前提点上清宫太上升玄内教秘箓弟子赐紫孙景玄妙达大师前管内威仪太上正一三五都功赐紫李处静奉行法事暨法箓道士程德元等四十余人三时行道华夏步虚备演三洞灵章敷露五方真文拜表启玄散花赋水惠风与芗燎清尘壁月共灯辉缟夜无碍筵前至者相怜升仙桥畔度者争先听元始符命受九真之戒佩升天宝券出五苦之狱悔深吝消行高障灭迥脱冥津咸跻道域呜呼死生之说果何如哉夫死者生之尽物之变者也其有知乎其无知乎岂荡为大空与化无穷乎将与木俱腐乎岂精爽在天结为光耀以助临照乎将复乎还名山大川返其英灵之气乎岂奋为明神庙食人世福善祸淫乎将厌人间之劳贪南面王之乐乎是未可知虽圣人亦所不言然而于死者之礼尤尽其详者葢欲尽其事死如生示民之不忘也以春秋之事考之则见矣谨属辞而为之铭曰　　怀沙楚骚　江沈浪漂　不有巫阳　孰与之招　　横纵战场　地涂肝脑　不有李华　孰与之吊　　豺狼路荒　羁鬼相望　咸殄厥祀　君子攸伤　　悠悠返魂　我公所宾　享之吉蠲　靡疏靡亲　　肃肃灵坛　我公所建　诚之感格　靡近靡远　　盍簪星会　恪居精思　不倦于勤　用相其事　　敛彼弃骸　葬筮之地　告以兆语　于艮之位　　暨启冢土　其日壬午　入此穴处　灵其鼓舞　　送之而往　迎之而来　来迎往送　且敬且哀　　靡神不举　无虐神主　以礼始终　宜福是与　　亡者可矜　存者可恤　存亡之民　系公休戚
○故王公辅之墓志铭
