<!-- { "loadSidebar": true } -->
　　臣等顷覩皇上慨然立停贵州税使大小臣工谁不仰服圣心之虚圣虑之逺近诸臣因播酋杨应龙阑出内犯阖疏烦渎冀皇上触事感悟必先罢西蜀矿税以救倒悬不意天聴犹髙岂以满朝诸臣之言皆不足信乎今又据报杨应龙亲统大兵已破綦江杀戮我将士虔刘我生灵全蜀震动此虽螳蜋怒臂不过自速虀粉然而本酋之根抵盘据原与各土司声势相倚其蠢动反侧实足以兆中原之乱今中原有一种椎埋鼓铸武断豪横诸恶少居常愤愤不得逞每伺隙思动加以各省直之开采榷税为之齮啮山陜河南之旱蝗饥馑为之驱逐一旦闻蜀告变至破城夷邑而我不能支环视奋臂乗衅向应与酋为党何异藉冦资盗抱薪助火其流毒溃裂四出必非旦夕所能扫除臣等兴言至此不觉痛哭流涕及今不即挽回恐人心益离天命难格异日虽罢矿罢税亦何捄于宗社之安危哉矧蜀与贵州震邻之警剥床之灾均属危急而蜀之今日尤苦如在汤火中贵既罢矣蜀安得独后纵不即罢中使虽至暴虐亦难于汤火中而行榷采之令不如断自上裁恩出九重速罢蜀中之役使朝不保夕之民犹爱我不忍叛我而不为敌所用即有额税仍聴量充彼中些须军饷使嗷嗷待哺之卒不至内溃又因此而并罢各省直矿税俾四方草泽之夫不得以中使群小辈之横征苛敛为兵端此所为以徳泽为戈矛以民情为金汤而攘外必先安内之大机括也伏愿我皇上熟思祸乱之源亟图消弭之术涣发徳音将钦遣四川矿税中使先行取回再将各省直矿税尽行停罢翻然与海内更始则播酋不足除西南不足虑而金瓯无缺之鸿业将永永于不替矣臣等不胜激切恳祈之至

　　考选未奉论音差委益苦缺乏恳乞圣明亟赐允行以通穷极以济时艰疏（总宪）

　　臣等近查得内外应差御史悬缺至一十九员据实具疏上陈固仰冀皇上察臣等不敢欺之心亮臣等不得已之情蚤选才贤以重风纪斯区区之上愿也讵谓浃旬以来犹未钦奉明旨夙夜思惟计无所出乃新差四川巡按崔景荣业与已报满巡按唐一鹏又各以病告见行勘覆矣比来御史告病自非沉疴臣等徃徃强之视事不敢渎奏诚虑风宪缺人无以备我皇上之任使今二臣中有病真情迫势不得不议令回籍调理苐景荣病则代四川巡按者又缺一御史矣一鹏回则差陜西巡按者又急于一鹏在任之时矣悬缺日甚一日当不止如前疏所陈一十九员之缺需人日急一日舍考选将何以济目前之乏臣等歴观中外凡民生之休戚钱粮之稽查奸宄之纠发吏治淑慝之激扬与夫边腹功罪之核勘未有一事不于御史乎责成者矧今时何时也尤四方多故民情嗷嗷之会也微御史则中外之事谁其耳而目之将至奸弊丛滋吏道窳惰城社无所震慑闾阎无所托命关系夫岂细故而可更任其缺乏以为不足虑耶臣等不为诸臣候选苦淹计而为国家空虚计不为御史候代乆滞计而为宗社苍生安危计是以词已竭舌几敝而不惮喋喋如斯伏乞皇上念御史为天朝必不可旷之官思考选为今日必不可废之典亟勅吏部刻期会同考选臣等自当矢公矢慎为台省择贤以仰副皇上询嘉纳谠之盛心将上之而广一人之聪明下之而通四方之幽隠逺之而绍祖宗之令典近之而救时事之艰危者惟在此一举也臣等不胜激切待命之至

　　台臣员缺太多差用万分不足恳乞圣明速赐考选以全国体疏（总宪）

　　臣等待罪中台职司风宪所藉以为皇上澄清宇内振肃纪纲者惟十三道御史是倚使台差尚可支吾臣等何敢数为烦渎顾事势至今日有万万不可缓者查照官制十三道御史额设一百八员今共缺六十余员如广东贵州二道各额设七员今俱全缺而南台不与焉以致有一差而候至一二年者有一人而兼至三四差者有未及复命而预拟别差者有先经大差而又差中差者见今陜西淮扬河南等处报缺日久并无一员可代而邉报日急谁其弹压灾荒日甚谁其赈济况行役乆劳则意气不无销沮兼摄事烦则奔走或多不及臣等深惧悮事废法其有关于国家非细今在外取到推官知县及在内中书行人愽士等官资俸相应者亦仅仅可数若以分授南北科道则台中所得者恐亦无多且以试职躭延未得即用况尚无选授之期乎伏乞勅下吏部作速会同臣等将前项各官从公考选铨补员缺并将吏部近题起补御史刘应龙李以唐张养志等三员亟赐允补庶台臣彬彬在列而国体亦大有光矣

　　吉典方新皇仁宜溥恳乞圣慈矜宥罪犯以萃和气以培国脉疏（总宪）

　　臣等窃仰见我皇上至仁如天自临御以来刑戮不施于覆盆矜怜常及于犴狴圜扉之夫徃徃得缓须臾无死谁不祝圣寿于无疆顷臣等从九卿诸臣为罪臣曹学程请命非専为曹学程也实以我皇上二十七年未有戮谏臣之事今岁行刑太蚤万一曹学程不蒙矜宥恐后世信耳传讹将谓我皇上不姑容一狂妄小臣以全其好生之心而使曹学程或得成因言而死之名昔人所谓谏官之祸大而名亦大又重失人心或启大盗一兵端今曹学程已自悔罪求一衔环吐珠之路而恐不可复续此臣等所以不能不为今日惜且今日国家所不足者非杀戮也朝鲜川贵用兵死各数万中原旱蝗饿殍迄无宁期所不足者和气耳葢人之心和则天地之气亦和而休征毕应然所以萃人心之和者莫如议狱缓死去岁停刑止及畿内各省向隅之囚未尽沾被人方悔其乞请太晚今去冬至尚逺犹可及也况朝廷每值吉典必有大贷以沛仁恩无非欲感格人心召致和气今干清坤宁两宫巍然鼎新是天下共咏斯干之时也皇长子大婚候期成礼是天下共歌关雎之日也我皇上诚施浩荡之恩令天下罪囚今岁暂免行刑使曹学程亦得与于缓死之列则欢声和气畅于两间而哀矜慈仁格于上帝齐天下百顺之祥皆自皇上致之葢皇上体天地之心以全天地所生之民而天地亦以天下共祝之福归之于皇上以和召和以顺召顺其所以光吉典荷休祥以培有道之长者宁有涯哉臣等不胜私愿伏乞皇上为宸居萃大顺为皇嗣溥湛恩慨然速下停刑明诏臣等曷胜激切祈恳之至

　　台差曲处无计各官苦候经年恳乞圣明速赐考选以济急用以全国体疏（总宪）

　　臣等顷缘考选之屡请不报而各差员缺种种势又不容乆待于是不得已姑为苟且权宜之计如各差不相兼摄专其任也近则以屯马而兼盐巡城而兼众差不问専矣中差不管季差三差不复再差重其体也近则屯马盐关御史槩管巡城等差三差已满回道复议别差不问体矣甚至三巡按复责之巡关两中差复责之巡城刘曰梧顾龙祯何熊祥冯应鳯以告病俱令力疾视事不问劳瘁矣葢台规之紊乱至于今已极臣等之变通至于今已穷使其余台差尚不称乏臣等犹恐将来承接之难乃今何如也论大差则河南云南浙江已报满矣论中差则长芦河东辽东茶马已报满矣以目前而言虽巧妇不能为无米之炊以他日而言则临渇何藉于掘井之力臣等辗转思惟真莫知其计之所出也此实因考选之迟以至是耳夫皇上迟于考选本欲抑其少年狂锐之气而大用之也非终弃之也顾自春徂秋覊栖不为不乆困心衡虑裁抑不为不深诚于此时慨然发徳音下明诏将行取及内外应选各官精加选择务拔其老成谙练之尤者置之台省不使喜事沽名之辈滥竽其间岂惟诸臣荷拔擢之恩益坚图报之念即臣等亦收得人之用可免废事之虞又何至议兼差议变规偷为一切苟且之政而壊祖宗三百年之宪体哉且皇上亦何过虑诸臣之滥进而为不必然之防也徃者奉有明旨令该部及臣等慎选各官仍备开履歴考语恭候御笔点用则选之当与不当责在臣等而兼收并用与否自有圣天子独断之权在臣等安得干之皇上试熟思及此则知考选之举诚不必过于慎重使风纪要任既苦无可用之人而鳞集各官又苦无展足之地臣等区区犬马之愚不容不直陈于皇上惟圣明垂聴而亟行焉臣等不胜激切祈望之至

　　温恭毅集巻五

　　●钦定四库全书

　　温恭毅集巻六

　　（明）温纯 撰

　　○疏

　　大礼届期举行难缓恳乞圣断及春允举以昭大信疏（总宪）

　　臣等窃惟今日国家之关系最大而肇行最宜亟者惟册立冠婚三礼耳歴年文武诸臣合词恳请自去冬至今臣等又从府部疏请再三冀纶音涣发盛典光昭可旦夕俟也讵意候旨日久未蒙批发今天时和畅人心欢豫臣等叨司风纪欣遘此风化之大且亟者安敢不再效欵欵之忱考之礼经冠而后服备服备而后容体正颜色齐辞令顺故冠者礼之始也然在朝廷必册立而后冠必冠而后婚者礼之序也其冠率以十五婚率以十六册立率欲蚤豫教又率于春初举行以礼时为大时莫如春而所为及时体元者于东宫尤切也皇长子睿龄十九皇上将责之正君臣亲父子和长幼以重国本而犹听其垂髫于壮年辞于何顺下于何观礼胡可训也诗首关雎其言窈窕淑女求之既得即乐以钟鼓友以琴瑟诚重之也今淑女入宫已数月矣异日将助理阴教而不修六礼于既得之日咏宜家于桃叶之辰情胡可已也汉文帝三代以下之令主也即位初即立太子启时启甫十岁耳曰蚤建太子所以为宗庙社稷也今皇长子视启长九岁而前星久耀储位尚虗上无以慰九庙祖宗之灵下无以系四海臣庻之望国本所系又胡可轻也皇上不记二十六年诏告天下炳若日星而可反汗乎臣等追绎圣谕一则谓皇长子年巳过期体已充足该部便具选婚旧仪来看是婚礼之不可迟固皇上至情所独切也一则谓册立幷加冠礼少俟两宫落成之日行是三礼同时并举又皇上睿衷所独断也夫向也念其过期今期逾过而冠婚之命不颁向也犹有所俟今时不必俟而册立之典不举窃谓皇上天性至情非变于初也何昔以为急而今以为缓如纶如綍之言依然在耳也何昔独断于宸衷而今延缓于二载然则天下疑皇上之心又何日释哉矧圣人举事不能违时天合至情不宜乆欝岁事入春已浃两旬皇上不于此时下明诏正储位并举冠婚使中外忻然庆震噐之得人则所为重宗社大计反出汉丈下如万世青史何臣等犬马区区愿皇上深惟国家万不容已之礼并鉴臣等万不得已之心亟乗春和举行盛典将见天人恊应嘉祉骈臻而亿万年无疆之庆在此一举矣臣等无任激切祈恳之至

　　亟勑正法以平众怨以觧阽危疏（总宪）

