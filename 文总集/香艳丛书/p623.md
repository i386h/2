<!-- { "loadSidebar": true } -->
　　竹音之宜于闺阁者，惟洞箫一种。笛可暂而不可常，至笙管二物，则与诸乐并陈，不得已而偶然一弄，非绣窗所应有也。盖妇人奏技，与男子不同，男子所重在声，妇人所重在容，吹笙搦管之时，声则可听，而容不耐看，以其气塞而腮胀也，花容月貌为之改观，是以不应使习。玉人吹箫，非止容颜不改，且能愈增娇媚，何也？按风作调，玉笋为之愈尖，簇口为声，朱唇因而越小，画美人者常作吹箫图，以其易于见好也。或箫或笛，如使二女并吹，其为声也倍清，其为态也更显，焚香啜茗而领略之，皆能使身不在人间世也。 
　　吹箫品笛之人，臂上不可无钏 , 钏又勿使太宽，宽则藏于袖中，不得见矣。 
　　歌舞 
　　演习部中巳载者，一语不赘，彼系泛论优伶，此则单言女乐，然教习声乐者，不论男女，二册皆当细阅。 
　　昔人教女子以歌舞，非教歌舞，习声容也。欲其声音婉转，则必使之学歌，学歌既成，则随口发声，皆有燕语莺啼之致，不必歌而歌在其中矣。欲其体态轻盈，则必使之学舞，学舞既熟，则回身举步，悉带柳翻花笑之容，不必舞而舞在其中矣。古人立法，常有事在此，而意在彼者，如良弓之子，先学为箕，良冶之子，先学为裘，妇人之学歌舞，即弓冶之学箕裘也。后人不知，尽以声容二字属之歌舞，是歌外不复有声，而征容必须试舞。凡为女子者，即有飞燕之轻盈，夷光之妩媚，舍作乐无所见长，然则一日之中，其为清歌妙舞者有几时哉？若使声容二字单为歌舞而设，则其教习声容，犹在可疏可密之间；若知歌舞二事，原为声容而设，则其讲究歌舞，有不可苟且塞责者矣。但观歌舞不精，则其贴近主人之身，而为殢雨尤云之事者，其无娇音媚态可知也。 
　　“丝不如竹，竹不如肉，”此声乐中三昧语，谓其渐进自然也。予又谓男音之为肉，造到极精处，止可与丝竹比肩，犹是肉中之丝，肉中之竹也。何以知之？但观人赞男音之美者，非曰其细如丝，则曰其清如竹，是可概见。至若妇人之音，则纯乎其为肉矣。语云“词出佳人口”，予曰不必佳人，凡女子之善歌者，无论妍媸美恶，其声音皆迥别男人，貌不扬而声扬者有之，未有面目可观而声音不足听者也。但须教之有方，导之有术，因材而施，无拂其天然之性而已矣。歌舞二字，不止谓登场演剧，然登场演剧一事，为今世所极尚，请先言其同好者。 
　　一曰取材。取材维何？优人所谓配脚色是已。喉音清越而气长者，正生、小生之料也。喉音娇婉而气足者，正旦、贴旦之料也。稍次则充老旦，喉音清亮而稍带质朴者，外末之料也。喉音悲壮而略近噍杀者，大净之料也。至于丑与副净，则不论喉音，止取性情之活泼，口齿之便捷而已。然此等脚色，似易实难。男优之不易得者二旦，女优之不易得者净丑，不善配脚色者，每以下选充之，殊不知妇人体态，不难于庄重妖娆，而难于魁奇洒脱，苟得其人，即使面貌娉婷，喉音清婉，可居生旦之位者，亦当屈抑而为之。盖女优之净丑，不比男优，仅有花面之名，而无抹粉涂烟之实，虽涉诙谐谑浪，犹之名士风流，若使梅香之面貌胜于小姐，奴仆之词曲过于官人，则观者听者倍加怜惜，必不以其所处之位卑，而遂卑其才与貌也。 
　　二曰正音。正音维何？察其所生之地，禁为乡土之言，使归中原音韵之正者是已。乡音一转，而即合昆调者，惟姑苏一郡，一郡之中，又止取长吴二邑，余皆稍逊，以其与他郡接壤，即带他郡之音故也。即如梁溪境内之民，去吴门不过数十里，使之学歌，有终身不能改变之字，如呼“酒钟”为“酒宗”之类是也。近地且然，况愈远而愈别者乎？然不知远者易改，近者难改，词语判然，声音迥别者易改，词语声音大同小异者难改。譬如楚人往粤，越人来吴，两地乡音，判如霄壤，或此呼而彼不应，或彼说而此不言，势必大费精神，改唇易舌，求为同声相应而后已。止因自认为难，故转觉其易也。至入附近之地，彼所言者，我亦能言，不过出口收音之稍别，改与不改，无甚关系，往往因仍苟且，以度一生。止因自视为易，故转觉其难也。正音之道，无论异同远近，总当视易为难，选女乐者，必自吴门是已。然尤物之生，未尝择地，燕姬赵女，越妇秦娥，见于载籍者，不一而足。惟楚有材，惟晋用之，此言晋人善用，非曰惟楚为能生材也。予游遍域中，觉四五声音，凡在二八上下之年者，无不可改，惟入闽江右二省，新安武林二郡，较他处为稍难耳。正音有法，当择其一韵之中，字字皆别，而所别之韵，又字字相同者，取其吃紧一二字，出全副精神以正之。正得一二字转，则破竹之势已成，凡属此一韵中相同之字，皆不正而自转矣。请言一二以概之：九州岛以内，择其乡音最劲，舌本最强者而言，则莫过于秦晋二地，不知秦晋之音，皆有一定不移之成格，秦音无东、钟，晋音无真、文，秦音呼东钟为真文，晋音呼真文为东钟，此予身入其地，习处其人，细细体认而得之者。秦人呼中庸之中为肫，通达之通为吞，南东西北之东为敦，青红紫绿之红为魂，凡属东钟一韵者，字字皆然，无一合于本韵，无一不涉真文，岂非秦音无东钟，秦晋呼东钟为真文之实据乎？我能取此韵中一二字，朝训夕诂，导之改易，一字能变，则字字皆变矣。晋音较秦音稍杂，不能处处相同，然凡属真文一韵之字，其音皆仿佛东钟，如呼子孙之孙为松，昆腔之昆为空之类是也。即有不尽然者，亦在依稀仿佛之间。正之亦如前法，则用力少而成功多。是使无东钟而有东钟，无真文而有真文，两韵之音，各归其本位矣。秦晋且然，况其它乎？大约北音多出而少入，多阴而少阳，吴音之便于学歌者，止以阴阳平仄不甚谬耳。然学歌之家，尽有度曲一生，不知阴阳平仄为何物者，是与蠹鱼日在书中，未尝识字者等也。予谓教人学歌，当从此始。平仄阴阳既谙，使之学歌，可省大半功夫。正音改字之论，不止为学歌而设，凡有生于一方而不屑为一方之士者，皆当用此法以掉其舌，至于身在青云，有率吏临民之责者，更宜洗涤方音，讲求韵学，务使开口出言，人人可晓，常有官说话而吏不知，民辩冤而官不解，以致误施鞭扑，倒用劝惩者，声音之能误人，岂浅鲜哉！ 
　　正音改字，切忌务多，聪明者，每日不过十余字，资质钝者渐减。每正一字，必令于寻常说话之中尽皆变易，不定在读曲念白时，若止在曲中正字，他处听其自然，则但于眼下依从，非久复成故物。盖借词曲以变声音，非假声音以善词曲也。 
　　三曰习态。态自天生，非关学力，前论声容，己备悉其事矣，而此复言习态，抑何自相矛盾乎？曰不然。彼说闺中，此言场上。闺中之态，全出自然，场上之态，不得不由勉强。虽由勉强，却又类乎自然，此演习之功之不可少也。生有生态，旦有旦态，外末有外末之态，净丑有净丑之态，此理人人皆晓，又与男优相同，可置弗论，但论女优之态而已。男优妆旦，势必加以扭捏，不扭捏不足以肖妇人；女优妆旦，妙在自然，切忌造作，一经造作，又类男优矣。人谓妇人扮妇人，焉有造作之理？此语属赘。不知妇人登场，定有一种矜持之态，自视为矜持，人视则为造作矣。须令于演剧之际，只作家内想，勿作场上观，始能免于矜持造作之病。此言旦脚之态也，然女态之难，不难于旦，而难于生，不难于生，而难于外末净丑，又不难于外末净丑之坐卧叹娱，而难于外末净丑之行走哭泣，总因脚小而不能跨大步，面娇而不肯妆瘁容故也。然妆龙像龙，妆虎像虎，妆此一物，而使人笑其不似，是求荣得辱，反不若设身处地，酷肖神情，使人赞美之为愈矣。至于美妇扮生，较女妆更为绰约，潘安卫玠，不能复见其生时，借此辈权为小像，无论场上生姿，曲中夺目，即于花前月下，偶作此形，与之坐谈对奕，啜茗焚香，虽歌舞场之余文，实温柔乡之异趣也。 


　　寄园寄所寄（摘录）　清　浙岸赵吉士恒夫　辑 　 

　　闺中异人 
　　女主乎内，以声不越阃为贤，岂尚异哉？独自娲天补石来，异者多矣。吾摘其近，以愧须眉。 
　　汉曹大家班昭续成《汉书》，崔篆母师氏，封义成夫人，秦窦滔妻苏若兰，齐刘孝绰三妹，陈女学士袁大舍等，秦韦逞母宣文君，唐女学士宋若萃、若昭、若伦、若华、若宪，关图南妹为不栉进士。妇人能文者，类不胜举，要当以苏若兰为冠。（《啸虹笔记》） 
　　唐三原孟媪，号张大夫，夫死，续夫，事郭汾阳，七十二岁仍生二子，百余岁卒。李抱玉青衣石氏，冒封国子祭酒。齐女子娄逞，仕至扬州义曹从事。（同上） 
　　隋室既受周禅，苏威遁归田里，可谓节矣，而终失身于僭伪之朝。宋议立异姓，秦桧抗言见执，可谓义矣，而终误国于渡江之后。王莽篡汉，其女为孝平后，称疾不起，守志终身。曹丕篡汉，其妹为孝献后，以玺抵轩，涕泣横流。杨坚篡周，其女为天元后，愤惋不平，形于辞色。徐诰篡吴，其女为太子琏妃，闻呼公主，则涕泣而辞。司马炎篡魏，其诸祖安平王孚，自称有魏贞士，不豫废立之谋略。武曌篡唐，其侄安平王攸绪，弃官不受其赐，归隐嵩山。朱温篡唐，其兄广王全昱，责其灭唐社稷，知有覆宗之祸。此三男子四妇人者，不韪其亲，可见天理人心之不泯矣。（《蜩笑偶言》） 
　　女学士，孔贵嫔也，女校书，唐薛涛也，女进士，宋女郎林妙玉也，女状元，蜀黄崇嘏也。崇嘏临邛人，作诗上蜀相周庠，庠首荐之，屡摄府县，吏事精敏，胥徒畏服。庠欲妻以女，嘏作诗辞之曰： 
　　一从拾翠碧江湄，贫守蓬茅但赋诗。 
　　自服蓝衫居郡掾，永抛鸾镜画娥眉。 
　　立身卓尔青松操，挺志坚然白璧姿。 
　　暮府若容为坦腹，愿天速变作男儿。 
庠大惊，具迹本末，乃嫁之。传奇《女状元》、《春桃记》，盖黄事也。（《升庵外集》） 
　　独孤信三女俱为后，各生周、隋、唐一朝天子，长生周武帝，次生隋炀帝，次生唐高祖。（《独异志》） 
　　晋王李克用妻刘氏夫人，常随军行，至于军机，多所取益。（《北梦琐言》） 
