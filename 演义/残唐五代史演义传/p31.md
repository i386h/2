<!-- { "loadSidebar": true } -->
　　时周侍卫指挥使韩通，谋帅众御之，被军校王彦升所杀，并戮其妻子。当匡胤退居公署，宰相范质、王溥诣崇元殿，集文武官僚，至日暮时班定．犹未有禅诏，翰林承旨陶谷所撰禅诏，出诸袖中，遂用之。制曰：天生庶民，树之司牧，二帝推公而禅位，三王乘时而革命，其极一也。予末小子，遭家不造，人心已去，天命有归。咨尔归德军节度使、殿前都点检赵匡胤，禀上圣之资，有神武之略，佐我高祖，格于皇天，逮事世宗，功存纳簏，东征西怨，厥绩懋焉！天地鬼神，享于有德，讴歌讼狱，归于至仁。应天顺人，法尧禅舜，如释重负，予其作宾。呜呼钦哉，只畏天命。
　　上按周之国凡三君两姓，历九年而宋兴焉。
　　读诏已毕，宣徽使引匡胤就庭，北面听受，宰相掖升崇元殿，服衮冕，即皇帝位，称号太祖皇帝，群臣朝贺。改周显德七年为建隆元年，以所领镇为宋州归德军，国号曰宋。奉周恭帝为郑王，封弟光义为殿前都虞侯，封赵普为枢密直学士。立太庙，追帝其祖考，尊母杜氏为皇太后。当日，太祖设太平筵宴，大会群臣。自是，文官武将，济济彬彬，布满于朝。上有尧舜之风，下有鼓腹之乐。华山隐土陈搏，闻宋代周，欣然喜曰：“天下自此定矣！”余见宋传，此编不多录也。逸狂诗云：
　　五代干戈未息肩，乱臣贼子混中原；
　　黎民苦怨天心怒，胡虏交驰世道颠。
　　点检数归真命主，陈桥兵变太平年；
　　黄袍丹诏须臾至，三百鸿图岂偶然。
　　后贤有诗云：
　　纷纷五代乱离间，一旦云开复见天；
　　草木百年新雨露，车书万里旧山川。
　　丽泉有诗云：
　　幼主无知社稷休，临危俯首作降囚。
　　一朝帝业归于宋，忍耻含羞入郑州。
　　卓吾子评：
　　五代日事干戈，胡虏交驰，乱贼横行，中原始无宁宇，幸宋太祖一统中华，其亦世道之幸欤！
