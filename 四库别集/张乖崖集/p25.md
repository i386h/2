<!-- { "loadSidebar": true } -->
　　一自居官后，长怀报国心。文章俾政事，礼乐厚人伦。越水常为惠，巴山总是春。于今裒此集，旧业又重新。

　　

　　徐庄山西左参议，严陵人。

　　宋代多名宦，张公第一流。气锺齐鲁秀，学贯古今优。玉鉴悬虚室，冰壶立素秋。少年负奇器，壮岁赞鸿猷。作宰留遗爱，评刑释闭幽。秘书簪彩笔，雄郡展长筹。西蜀婴兵乱，中州动主忧。分符劳再守，旧职换新谋。遭际三朝眷，殷懃几处留。寇忠生结纳，丁佞死追尤。严政方诸葛，精诚匹鲁侯。希夷多许与，逸士素交游。令肃人惊胆，才高自出头。老来心愈壮，化尽泪难收。释子函文字，巴人罢市讴。乖崖真自号，忠定实君酬。世远文虽晦，人亡道不休。同邦贤复作，异世籍重修。仰止符师友，扬芳配吕周。

　　

　　刘璋山西副使，古汲人。

　　风声诸路重，夷险一身全。肮脏偏违俗，乖崖不愧天。披心槐里疏，漫兴杜陵篇。散落惊尘世，编摩赖后贤。

　　

　　王进山西右参政，越东人。

　　治蜀迁荆转武林，经纶事业圣贤心。普施惠泽生民物，传播声名贯古今。向学惟求颜巷乐，立朝应作傅岩霖。同乡都宪裒新集，留作人臣百世箴。

　　

　　胡汉山西佥事，鹅湖人。

　　嵯峨万仞岗，上有千尺松。劲色落寒烟，直干亭苍穹。清阴密岩岫，逸韵鸣丝桐。贞性贯四时，不与桃李同。猗欤乖崖翁，卓荦真豪雄。折节事典坟，策名蓬莱宫。眷倚荷主知，慷慨摅忠公。分部使星华，作牧虎符重。恩威动所至，烽烽僝殊功。谈笑慑好强，奕奕经纶中。严毅□山岳，善俗根本崇。率身澹轻肥，正气盎以充。胡不秉钧轴，而使究厥衷。云何渍田宅，持此欲取容。乃于反侧余，刑必歼儿童。伟哉烈丈夫，百代还英风。生荣嗟莫及，遗爱庙祀隆。斯文契今古，神意宜相通。何当一办香，历览追芳踪。逝者不可见，俯仰天宇空。

　　

　　冯续山西右参政，都昌人。

　　平生铁石作心肠，大节精忠日月光。遇主自应齐稷契，匡时直拟迈虞唐。英风一代岷山峻，遗泽千年锦水长。见说祠堂浣花曲，清阴十亩蔽甘裳。

　　

　　杨文卿山西佥事，甬江人。

　　国钧操未得，郡寄抚还能。行古人稀合，言危世亦憎。寒蟾入夜皎，潭水遇秋澄。洁白平生操，遗言托寺僧。

　　又

　　大邦频抚御，西蜀更重临。吐气乾坤正，遗思江汉深。尚纡黄合步，竟负皂囊心。摇落雪峯暮，灵祠何处寻。

　　

　　孙敬致仕参议，成都人。

　　发解推覃尚德人，莅官清鉴动朝绅。才非抚御知牛冕，见果神明赞段伦。茶拔崇阳除榷患，兵行蜀道靖烽尘。平生荐辟多廉退，奔竞何由得近身！

　　

　　于宽大理寺评事，毘陵人。

　　政教严明气节刚，知崇知益更知杭。茶树拔去令民富，盐禁宽来救岁荒。衮职正需胸内线，故人先报鬓边疮。九原不作嗟何及，长使英雄思渺茫。

　　

　　王盛山西右参议，韩城人。

　　天生豪杰应昌期，五曜奎星聚会时。气吐虹霓锺地秀，志存炼石补天维。三千礼乐文章伯，百六臣寮男子奇。救火始从逢妙道，煅金终是外沙弥。一同布政安华夏，千里宣风服远夷。新种疏桑民皡皡，首诛奸猾物熙熙。妾仍处女重成聘，士就登科尚诵诗。盐大疏通屯伍给，钱公移易庶黎绥。倚门望厚明恩义，游手踪潜务茧丝。奉己清源时咬菜，荐贤报本日倾葵。奋扬武卫扶常教，扫荡妖祲靖不规。西塞北归生悦慕，世人西顾释忧悲。绡金龙扇天边宠，飞帛鸾书日下私。自号乖崖应独负，谥褒忠定实相宜。功根大节生前建，祠表孤忠殁后思。隆古人才谁可凝□伊周同驾并驱驰。

　　

　　颜瑞成都教谕，应山人。

　　让荐登科迈等伦，鸿才硕德志经纶。朝廷眷倚知忠直，郡县绥安仰智仁。造就英贤期大用，涤除妖沴治通神。断财息盗宽荒禁，万世禋酬有脚春。

　　

　　李俊楚府教授，成都人。

　　五星煌煌聚奎日，已兆文明隆宋室。太平一榜得人多，忠定张公乃其一。学究诚明富治才，性赋刚方本天质。出当方面不少辞，大节精忠具名实。两曾衔命知益州，勤劳宁肯忘国恤。贼丑闻风尽胆摧，将校畏威皆股栗。坐令蜀寇一时平，官家西顾无忧怵。更留遗表诛奸回，未向中朝居辅弼。德辉炯炯照人寰，政绩章章垂史笔。至今庙食列三公，秦李汉文贤可匹。迩来方岳得刘公，同乡好古情尤密。搜辑遗文寿梓传，欲使声名更洋溢。惟公景仰心迹同，人谓乖崖今复出。当年一出为明时，功业文章重鼎彝。义激中心应勇往，任专方面亦优为。偶临仓卒能无乱，欲斩奸邪竞不移。千载成都遗泽在，堂堂血食见危祠。

　　

　　徐樀举人，寿春人。

　　刚方严毅几人同，料敌扶颠一笑中。眼底功名轻敌踪，胸中文字绝雕虫。拔茶已杜将来病，植菜还收此日功。忠直心肠无少替，也应庙食大加封。

　　平生无意慕甘肥，再镇西川属指挥。官舍浑如僧舍寂，道心宁比宦心微。灵祠草木常春色，大块文章灿德辉。岷岭不知高几许，惟公清节与相依。

　　

　　徐瀚华阳教谕，临安人。

　　春秋酹奠拜行祠，缅想高风实可师。守令不遑为己任，子民当誓与公期。急询讹惑除妖叟，蚤辨奸凶戮小儿。信是临行有遗像，乖崖别号自谦卑。

　　

　　柳茂之成都人。

　　一自承恩佐帝阍，才高责重士林尊。崇阳尚感当年惠，巴蜀犹存旧日恩。激将成功忠益着，化民向善意何惇。幸从祠下瞻遗像，犹似临民气象存。

　　

　　梁诏成都人。

　　淋漓御墨记名臣，鲠直忠良有几人□封驳纶音回帝怒，宽舒盐禁恤民贫。政行郡邑功何异，论斩奸邪志未伸。生克独当方面寄，死传千载享明禋。

　　

　　李大章成都人。

　　书让张覃作状头，平生意气许谁俦。入官不为甘肥计，报主常怀辅弼谋。客听剧谈能疗疾，人闻刚直也应愁。堂堂庙食遗千载，剩有清风播益州。

　　

　　李大韶成都人。

　　鄄邑山川独孕奇，蚤登科第太平时。两朝勋业大臣轨，一代文章学者师。惠及十州依旧在，爱遗全蜀至今思。圣朝岁岁春秋祀，千古祠堂象耳池。

　　

　　【祠像题咏均见《张乖崖事文录》卷四。】

　　

　　

　　

　　张乖崖集附集卷第五

　　

　　忠定公遗事

　　

　　公令崇阳，民以茶为业，公曰：「茶利厚，官将榷之，不若早自异也。」命拔茶而植桑，民以为苦。其后榷茶，他县皆失业，而崇阳之桑皆已成，其为绢而北者，岁百万匹，其富至今。始令下，惟通城一乡不变，其后别自为县，民亦贫至今也。

　　

　　公在崇阳，尝坐城门下，见里人有负菜而归者，问何从得之，曰：「买之市。」公怒曰：「汝居田里，不自种而食，何惰耶□」笞而遣之。

　　

　　张忠定守蜀，闻莱公大拜，曰：「寇准真宰相也。」又曰：「苍生无福。」门人李畋怪而问之，曰：「人千言而不尽者，准一言而尽。然仕太早，用太速，不及学耳。」张、寇布衣交也，莱公兄事之。忠定尝面折不少恕，虽贵不改也。莱公在岐，忠定在蜀，还不留，既别，顾莱公曰：「曾读霍光传否□」曰：「未也。」更无他语。莱公归，取其传读之，至「不学无术」，笑曰：「此张公谓我矣。」

　　右见《谈丛》。

　　

　　昔忠定张公坐北峯亭，视亭上田畴膏腴而无水利，稍阙雨泽，禾多旱损。公相视山川原隰高下，可决渠圳，通流灌溉，遂于白泉上源为陂堰，水入圳溉田数百顷。后无复旱伤之忧。公决遣多坐此亭，视百姓农作，劝勤责怠，故能地无遗利焉。

　　右见《图经》。【云见忠定语录。】

　　

　　公尝为崇阳宰，又尝为湖右漕，有功德在民，知植桑折绢，事有足纪。盖崇民自昔惟以摘山负贩为业，而不知有蚕缫机织之勤，公至，教其拔茶而植之以桑，厥后丝帛不胜用，而民益富，乃号剧邑。然生齿滋众而声价腾，溪山峻险而漕运阻，岁常以支移苗斛为艰；及公领漕，又为请于朝，俾以绢代，诏下，遂为永制，讫今称便。

　　右见《通城县祠堂记》。【令饶伯达撰。】

　　

　　故尚书张咏尝谓人曰：「吾牓中得人最多：慎重有雅望，无如李文靖；深沉有德，镇服天下，无如王公；面折廷争，素有风采，无如寇公；当方面寄，则咏不敢辞。」

　　右见《王文正公遗事》。

　　

　　乖崖守蜀，兵火之余，人怀反侧。一日，合军旅大阅，始出，众遂嵩呼者三，乖崖亦下马，东北望而三呼，复揽辔行，众不敢驩。或以此事告韩魏公，公曰：「当是时，琦亦不敢措置。」

　　右见《麈史》。

　　

　　李顺、王均乱蜀，张公镇成都。一日，见一卒抱小儿在廊下戏，小儿忽怒，批其父。张公见之，集众语曰：「此方悖逆，乃自成俗。幼已如此，况其长成，岂不为乱□」遂令杀之。数日间，又一卒相欧，公问知其一乃上名，遂斩次名。自是一军肃然。

　　公凡有兴作，先帖诸县，于民籍中系工匠者，具帐申来，分为四番，役十日，满则罢去。夏则卯入，午歇一时，冬抵莫放，各给木札一幞以御寒。工徒皆悦。有一瓦匠，因雨乞假，公判云：「天晴盖瓦，雨下和泥。」事虽至微，公俱知悉。

　　右见《巵史》。

　　

　　张咏知益州，有巡检所领龙猛军人溃为羣盗。龙猛者，本皆募羣盗不可制者充之，慓悍善斗，连入数州，俘掠而去，蜀人大恐。咏一日召钤辖，以州牌印付之。钤辖愕然请其故。咏曰：「今盗势如此，而钤辖晏然安坐，无讨贼心，是必欲令咏自行也。钤辖宜摄州事，咏将出讨之。」钤辖惊曰：「某今行矣。」咏曰：「何时□」曰：「即今。」咏顾左右，张酒具城西门之上，曰：「钤辖将出，吾今饯之。」钤辖不得已，勒兵出城，与饮于楼上。酒数行，钤辖曰：「某愿有谒于公。」咏曰：「何也□」曰：「某所求兵粮，愿皆应副之。」咏曰：「诺。老夫亦有谒。」钤辖曰：「何也□」咏曰：「钤辖今往，必灭贼。若无功而返，必断头于此楼之下矣。」钤辖震栗而去。既而与贼遇，果败，士众皆还走几十里。钤辖召其将校，告之曰：「观此翁所为，真斩我不为异也。」遂复进力战，大破之，贼遂平。

　　右见《涑水记闻》。

　　

　　

　　

　　张乖崖集附集卷第六

　　

　　张咏年谱

　　张其凡  编撰

　　

　　

　　凡例

