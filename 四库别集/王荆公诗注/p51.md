<!-- { "loadSidebar": true } -->
　　二年覉旅越人吟乞得东南病更侵殇子未安庄氏义夀亲还慰鲁侯心【仲宣赋庄舄显而越吟○庄子齐物论莫夀乎殇子而彭祖为夭注殇子短命者也○诗閟宫鲁侯燕喜令妻寿母注燕饮也令善也僖公燕饮于内寝则善其妻寿其母谓之祝庆也】鲜鲜细菊霜前蘂漠漠疎桐日下隂浊酒一杯秋满眼可怜同意不同斟
　　酬郑闳中【郑穆也福州侯官人】
　　萧条行路欲华颠囘首山林尚然三釡只知为养急五浆非敢在人先【五浆屡见上注】文章满世吾谁慕行义如君众所传【穆本传纯厚好学动必由礼门人以千数】宜有至言来助我可能空寄好诗篇【汉贾山有至言】
　　寄余温卿
　　云散风流不自禁【王仲宣赠蔡子笃诗风流云散一别如雨】天涯无路盍朋簪空驰上国青泥信谁和南山白石音平日离愁寛帯眼讫春归思满琴心终思一命翩翩驾独过嵇山鍜树隂【按汉中书以武都紫泥为玺封加緑缇其上王子年拾遗记方丈山有池泥色金而味辛链可为金金色青照见鬼魅又一本云元封元年浮折国岁贡兰金之泥此泥出于渊池盛夏之时水常沸涌有若汤火飞鸟不能过国人行者常见水边有人治此金为器混混若泥如紫磨之色百铸其色变白变青常以此泥封诸函匣及诸宫门鬼魅不敢干当汉世上将出征及使絶国多以泥为印封卫青张骞苏武傅介子之使皆受金泥之玺封也帝上仙后乃絶又广异记则天时一西国献青泥珠一枚珠类拇指防青以施西明寺金刚额中后有夷人见珠目不暂舍以万贯买之内珠腿肉中欲还西国僧寻闻奏则天敇求此夷数日得之使者问珠所在夷云巳呑入腹使者欲刳其腹夷不得已于腿中取则天召问贵价市此焉用之夷云西国有青泥泊多诸珍寳但苦泥深不可得入若以此珠投泊中泥悉成水其寳可得又东观汉记曰邓训尝将黎阳营兵屯狐奴后迁防乌桓校尉黎阳故吏最贫羸者举国念训尝所服药比州少乏又知训好青泥封书从黎阳歩推鹿车于洛阳市药还过赵国易阳并载青泥一襆至上谷遗训其得人心如此见邓训传注○宋景文诗他日相思烦尺讯黎阳为办襆书泥○寗戚饭牛歌南山粲白石烂○帯眼见姑胥郭注○司马相如传卓王孙有女文君新寡好音故相如缪与令相重而以琴心挑之○鍜树事屡见上】
　　寄郎侍郎【公有上郎侍郎书公之先人为韶州郎为部使者与公世有恩分作诗寄焉】
　　两朝人物叹贤豪清风晚见褒【简临安人景徳二年及第真宗尝谓判铨吕夷简曰简厯官寡过无一人荐之是必恬于进者稍进其官仁宗时位益显晚自明州以工部贰卿致仕故云两朝】江汉但归沧海阔丘陵难学太山髙【扬子百川学海而至于海丘陵学山而不至于山是故恶夫画也】放懐诗酒机先息囘首功名世自劳久愿作公樽俎客恨无三亩斸蓬蒿【传载简性和易喜賔客即钱塘城北治园庐自号武林居士道引服饵晚岁顔如丹】
　　送道光法师住持灵岩
　　灵岩开辟自何年草木神竒鸟兽仙一路紫苔通防窱千崖青霭落潺湲山只啸聚荒禅室象众低摧想法筵【宋顔延年诗山只跸峤路张说注山只山神李善注管子曰登山之神有俞儿者长尺人物具焉霸王之兴登山之神见且走马前导也○湼槃经声闻縁觉及大菩萨同行佛所闻佛说一味之法然其所证各有浅深譬象马兎三兽渡河兎渡则浮马渡及半唯大香象彻防法筵龙象众当观第一义】雪足莫辞重趼往东人香火有因縁【庄子天道篇百舍重趼而不敢息趼古显反司马彪注云胝也音陟其反许慎云足指约中断为趼】
　　奉酬永叔见赠
　　欲传道义心虽壮强学文章力已穷他日若能窥孟子终身何敢望韩公【河东王俦尚友尝为予言观介甫何敢望韩公之语是犹不愿为退之且讥文忠之喜学韩也然荆公于退之之文歩趍俯仰盖升其堂入其室矣而其言若是岂好学者常慕其所未至而厌其所已得耶韩子苍言欧阳文忠公寄荆公诗云翰林风月三千首吏部文章二百年吏部盖为南史谢朓于宋明帝为尚书吏部郎长五言诗沈约尝云二百年来无此诗也文忠之意直使谢朓事而荆公答之曰他日若能窥孟子终身安敢望韩公则荆公之意竟指吏部为退之矣】抠衣最出诸生后倒屣常倾广坐中秖恐虚名因此得嘉篇为贶岂宜防【曲礼曰抠衣超隅必慎唯诺○蔡邕见王粲而竒之賔客盈座闻粲在门倒屣迎之粲年既幼一坐尽惊○欧公与公诗有后来谁与子争先许之至矣】
　　送陈舜俞制科东归【嘉祐四年八月上御崇政殿试制策举人以明州观察推官陈舜俞入等除著作佐郎签书夀州判官事此诗当送陈之夀州时也】
　　诸贤发策未央宫独得淄川一老翁曲学暮年终相汉髙谈平日漫周公君能【一作今】壮岁收科第我欲他时看事功闻说慨然真有意赠行聊以古人风【公孙菑川薛人年六十以贤良徴为博士使匈奴还不合意移病免归元光元年复徴贤良文学太常奏第居下天子擢为第一封平津侯○又辕固谓曰公孙子务正学以言无曲学以阿世○上疏言臣闻周公旦治天下期年而变三年而化五年而定天子以册书答曰闻称周公之治之才能自视孰与周公贤对曰愚臣浅薄安敢比才于周公虽然愚心晓然见治道之可以然也○舜俞初忤介甫晚乃翻悔青苗负此诗矣然介甫初以古人期舜俞洎舜俞极论新法乃亦不能容之】
　　送何正臣主簿
　　何郎冰雪照青春应敌皆言笔有神鲁国儒人何独少元君画史故应真【田子方篇以鲁国而儒者一人耳可谓多乎哀公云举鲁国而儒服何谓少乎○元君画史见虎图注】百年冠盖风云防万里山川日月新【陆士衡诗蔼蔼春风防佳人一何繁日月新必裕陵初】可但诸公能品藻防须天子擢平津【公孙见上注○按正臣临江人仕至侍从国史有传先以童子举对御讲书赐出身后再登第此诗必送其赴御试时也诗中称奬至矣公弟和甫乃诋以为奸邪小人不应酥酪问异论乃尔岂别一正臣耶然正臣治平四年登第此称日月新者当以神庙初即位也后此数年正臣以蔡确荐入台浸贵用时介甫已亡矣和甫诋之或如平甫之诋吕惠卿軰也】
　　华藏院此君亭
　　一迳森然四座凉残隂余韵兴何长人怜直节生来瘦
　　自许髙材老更刚曾与蒿藜同雨露终随松柏到氷霜烦君惜此根株在乞与伶伦学凤凰【汉律厯志黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以聴凤之鸣其雄鸣为六雌鸣亦六比黄钟之宫而皆可以生之是为律本○柳诗秖应更使伶伦见冩尽防雄双凤鸣○华藏院按建康志在斗门桥西街北伪吴武义二年建初为报先寺南唐改为报恩禅院国朝改今额晋王子猷爱竹尝曰不可一日无此君意亦取此抚州崇仁县亦有华藏院今按髙斋诗话曰荆公题金陵此君亭诗云谁怜直节生来瘦自许髙材老更刚賔客每对公诵此句公輙颦蹙不乐晚年与平甫坐亭上视诗牌曰少时作此题榜一传不可追改大抵少年题诗可以为戒平甫曰此扬子云所以悔其少作也以此考之是金陵华藏】
　　上元戏呈刘贡父【刘攽字贡父】
　　车马纷纷白昼同万家灯火暖春风别开阊阖壶天外特起蓬莱陆海中【蓬莱在海中此言山棚抜起于阛阓故云陆海汉地理志秦地号称陆海师古注云言其地髙陆而饶物产如海之无所不出】尽取繁华供侠少秪分牢落与衰翁不知太一游何处定把青藜独照公【王子年拾遗记刘向于成帝之末校书天禄阁专精覃思衣有老人着黒衣植青藜杖扣阁而进见向阁中独坐诵书老人乃吹杖端赫然火出因以照向共说开辟以前事向因受五行洪范之文辞说繁广向乃裂裳及绅以记其言至晓而去请问姓名云我太一之精闻卯金之姓有博览者今我下而教焉于是出懐中竹牒以授向子歆复从向受此术】
　　次杨乐道述懐
　　素心非不慕前脩自怪因循欲白头猎较趣时终琐琐画墁营职信悠悠【万章下鲁人猎较孔子亦猎较注猎者田猎相较夺禽兽得之以祭时俗所尚以为吉祥孔子不违而从之所以小同于世○画墁见答虞醇翁注】濠梁最忆知鱼乐牢防飜慙为彘谋【濠鱼屡见上○庄子祝宗人临牢防说彘曰汝奚恶死吾将三月□汝十日戒三日斋借白茅加汝肩尻于雕俎之上则汝为之乎】尚有故人能慰我诗成珠玉每相投
　　和杨乐道见寄
　　宅帯园林五亩余萧条还似茂陵居【茂陵居见寄友注】杀青满架书新缮生白当窗室久虚【刘向战国策序曰皆定以杀青书画可缮冩○列子释文谓汗简刮去青皮也○应劭风俗通杀青作简书之新竹有汗后皆蠧故作简者于火上炙干之○庄子虚室生白吉祥攸止白诗空室闲生白髙情澹入不及公之对杀青也】孤学自难窥奥宻重言犹得慰空疎相思每欲投诗社秖待春蒲叶可书【蒲叶见前邓子仪注○又王育有暇即折蒲学书】
　　寄呉冲卿二首
　　平生心事略相同三岁连墙左廐中【退之诗赁屋住连墙充尝判太仆寺为羣牧判官与公同僚故有左廐之语】更得缪恩分省舍又将衰鬓作隣翁聨翩久傍宫槐緑契阔今看楚蓼红【此必吴为京西淮南漕时故有楚蓼之句】不欲与君为逺别沙台吹帽约秋风【退之荐士霜风破佳菊嘉节迫吹帽晋孟嘉为征西将军桓温参军九日温燕龙山寮佐毕集有风吹嘉帽堕落嘉不之觉○战国策顔率曰魏人欲得九鼎谋于浑台之下沙海之上其日久矣沙海属浚仪开封属邑疑沙台以沙海得名诗意祝其早还京也开封安肃门外旌孝乡有沙台】
　　其二【公自注云时兄晋州方得罪】
　　塞垣花气欲飞浮眼防纷纷緑渐抽悠逺山川嗟我老急难兄弟想君愁【诗脊令在原兄弟急难案冲卿育之弟又育二弟京方与育同时登科皆以文名此云兄晋州得罪不知指谁此诗与前首不相连必别为寄者】旧知白日诸曹满试问红灯几客留时节只应无意思亦如行路判春休【冯奉世传稍迁诸曹】
　　酬冲卿见别
　　同官同齿复同科朋友昏姻分最多两地尘沙今龃龉二年风月共婆娑【乐天寄梦得诗同年同病同心事除却苏州更是谁○陶侃传老子婆娑正坐诸君辈】朝伦孰与君材似使指将如我病何升黜会应从此异愿偷闲暇数经过
　　次御河寄城北会上诸友
　　客路花时秖搅心行逢御水半晴隂背城野色云边尽隔屋春声树外深香草已堪囘步履午风聊复散衣襟【韩集笋诗暂须囘步履要取助盘餐】忆君载酒相追处红蕚青跗定满林【沈约诗氛氲桃李花青跗含素蕚既为风所开复为风所落○诗常棣注承华者曰蕚不当作拊拊鄂足也不芳浮切拊亦作跗】
　　寄友人三首
