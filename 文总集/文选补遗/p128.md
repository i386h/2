<!-- { "loadSidebar": true } -->
　　臣闻昔命师于鞬櫜偃伯于灵台或人嘉而称焉【鞬以藏箭櫜以藏弓司马法古者武军三年不兴则凯乐凯歌偃伯灵台荅人之劳告不兴也偃休也伯谓师节也灵台望气之台也】彼固未识夫雷霆之为天常金革之作昏明也自黄炎之前传道罔记三五以来越可畧闻且区区之酆郊犹廓七十里之囿盛春秋之苗【酆周文王所都尔雅春猎为搜夏曰苗秋曰狝冬曰狩】诗咏圃草乐奏驺虞【韩诗东有圃草驾言行狩】是以大汉之初基也宅兹天邑总风雨之防交隂阳之和揆厥灵囿营于南郊徒观其坰场区宇恢旷荡夐勿罔寥豁郁泱【音眇泱音乌朗反并广大貌也】聘望千里天与地莽于是周阹环渎右矕三涂左概嵩岳【阹音欺于反上林赋曰江河为阹郭璞注因山谷遮禽兽曰阹尔雅矕视也音马板反三涂山名在陆浑县西南】面据衡隂箕背王屋浸以波溠夤以荥洛【地理志雉县衡山澧水所出在今邓州向城县北王屋山在今王屋县北周礼曰豫州其浸波溠其川荥洛水经注溠水出黄山在今随州枣阳县东北又云波水出歇马岭】金山石林殷起乎其中峨峨硙硙锵锵隆穹槃回嵎峗错崔【金山金门山也水经注在渑池县南石林大石山也一名万安山在河南郡殷音于谨反硙音五来反音徂回反嵎音隅峗音鱼轨反并髙峻貌】神泉侧出丹水池怪石浮磬燿焜于其陂【尔雅氿泉穴出穴出侧出也丹水水在今邓州泗水中石可以为磬也燿焜光也】其土毛则防牧荐草芳茹甘荼【毛草也相传音角牧未详庄子麋鹿食荐一曰草稠曰荐茹菜也茶苦菜也诗曰堇荼如饴饴甘也】茈【紫】萁【其】芸蒩昌本深蒲【尔雅綦月尔即紫綦似蕨可食芸香草似首蓿蒩资都反广雅蕺蒩也其根似茅根可食昌本昌蒲根也】芝荋堇荁蘘荷芋渠【芝荋草也礼记芝荋菱椇荋音而堇菜花紫叶可食而滑荁户官反礼记堇荁枌榆荁堇类蘘荷苗似姜根色红紫似芙蓉可食芋渠即芋魁】桂荏凫葵格韮菹于【尔雅苏桂荏方言苏亦荏也尔雅茆凫葵叶团似尊生水中俗名水葵尔雅茖山葱格与茖古字通菹子闾反即巴菹一名巴蕉于轩于也一名莸生于水中】其植物则林包竹藩陵蔽京珍林嘉树建木丛生【幽也包丛生也大阜曰陵絶髙曰京藩蔽也建木长大也】椿梧栝栢柜栁枫杨【并木名柜音矩杨叶韵音以征反】丰彤对蔚岑頟槮爽【并林木貌对徒对反岑音吟槮音所金反爽叶韵音生】翕习春风含津吐荣铺于布濩蓶扈蘳荧恶可殚形【蓶以揆反尔雅注草木花初出为笋与蓶通其字从唯本作从荏者误蘳胡瓦反字从圭并花叶貌本作蘳黄花也荧光也】至于阳月隂慝害作百草毕落林衡戒田焚莱柞木【十月为阳慝隂气害作言隂气肃杀害于百草焚莱除草也柞音士雅反邪斫木也周礼柞氏掌攻草木及林麓】然后举天纲顿八纮揫敛九薮之动物缳【胡犬反又胡串反】橐四野之飞征鸠之乎兹囿之中山敦云移羣鸣胶胶鄙騃噪讙子野听耸离朱目首策乱陈子筹昏【鸠聚也敦音屯亦积聚也鄙騃兽奋迅貌騃音俟韩诗駓駓俟俟乱也叶音首黄帝时善筭者陈子陈平善于筹策昏乱也言禽兽多不可筭计】于是营围恢廓充斥川谷罦罝罗羉弥纶阬泽臯牢陵山【罦音浮雉网罝罟羉彘网也力官反臯牢犹牢笼孙子臯牢天下而制之若制子孙也】校队案部前后有屯甲乙相伍戊巳为坚【甲乙相次也伍伍长也戊巳居中为中坚】乗舆乃以吉月之阳朔登于疏镂之金路六骕騻之龙建雄虹之旌夏揭鸣鸢之修橦【阳朔十月朔也疏镂谓雕镂也周礼马髙八尺曰龙左传舞师题以旌夏旌夏大旌也揭舞也橦旗竿直江反】曳长庚之飞髾载日月之大常栖招摇与弋注枉矢于天狼【髾所交反即旌旗所垂之羽毛招摇弋天狼并星名】羽毛纷其髟鼬扬金防而拖玉瓖【髟鼬羽旄飞扬貌髟必由反鼬羊救反金防马冠也防无犯反又子公反壤马带以玉饰之音襄】屯田车于平原播同徒于髙冈旃旝掺其如林错五色以摛光【掺所金反与森字同】清氛埃埽野场誓六师搜儁良司徒勒卒司马平行车攻马同教达戒通伐咎鼔撞华钟猎徒纵赴榛丛徽婳霍弈别骛分奔骚扰聿皇往来交舛纷纷回回南北东西【婳呼获反并奔驰貌】风行云转匈礚隐訇黄尘勃滃闇若雾昏【礚苦盖反訇火宏反并声也】日月为之笼光列宿为之翳昧僄狡课才劲勇程气狗马角逐鹰鹯竞鸷骁骑旁佐轻车横厉相与陆梁聿皇于中原绢猑蹏鏦特肩脰完羝防介鲜散毛族梏羽羣【绢系也与罥通工犬反猑蹏野马也音昆鏦犹撞也楚江反兽三嵗曰肩脰颈也谓中其颈也完羝野羊也字书作羦音户官反与完通】然后飞鋋电激流矢雨坠各指所质不期俱殪窜伏扔轮发作梧轊【质正也正音征扔人证反摧也言为轮所摧梧攴梧也音悟谓支着车也】祋殳狂击头陷颅碎兽不得猭禽不得瞥【祋亦殳也丁外反猭走也音丑恋反瞥视也叶韵音必例反】或夷由未殊颠狈顿踬蝡蝡蟫蟫充衢塞隧葩华布不可胜计【蝡音而兖反动也蟫音以林反亦动貌】若夫鸷兽毅虫倨牙黔口大匈哨后緼巡欧纡负隅依阻莫敢婴御【尔雅曰骏如马倨牙食虎豹黔黒也周礼考工记大匈燿后有力而不能走注燿读曰哨哨小也音梢緼巡并行貌緼于粉反】乃使郑叔晋妇之徒睽孤刲刺裸裎袒裼【郑叔郑庄公弟太叔段也诗叔于田乘乘马防裼暴虎献于公所孟子晋人有冯妇者善搏虎攘臂下车众皆悦之睽离也孤独也谓挺身刺兽刲亦刺也音苦圭反】冒柘搓棘枳穷浚谷底幽嶰暴斥虎搏狂兕狱熊抾封狶【山桑也一染反搓斫也仕雅反嶰山涧也斥大也亦狂也音吉曳反兕似野牛而青色抾音劫古字通封大也狶猪也虚起反】或轻訬趬悍廋疏防领犯歴嵩峦陵乔松履修樠踔攳枝杪标端尾苍蜼掎猿木产尽寓属单【訬轻捷也初稍反趬丘昭反行轻貌廋疏犹搜索也廋所由反防山巅也力于反樠莫寒反踔跳也敕教反攳音寻长枝也杪亡小反标必遥反并木末蜼以蘂反蜼卬鼻而长尾似狝猴而大黄黒色尾长数尺末有两岐雨则自悬于树以尾塞鼻零陵南康人呼之音余建平人呼之音相赠遗之遗也又音余救反掎居螘反偏引一足也木产巢栖之类寓穴居之属】罕罔合部罾弋同曲类行并驱星布丽属曹伍相保各有分局矰碆飞流纎罗络縸游雉羣惊晨凫辈作翚然云起霅尔雹落【缯弋矢也碆与磻同音补何反又补佐反以石着隿缴也络縸　张罗貌縸与幕同霅素洽反雨也言鸟中缴如雨之落】尔乃观髙蹈改乘囘辕泝恢方抚冯夷策句芒超荒忽出重阳厉云汉横天潢【恢大也重阳天也】导鬼区径神场诏灵保召方相驱厉疫走蜮祥【灵保神巫也周礼方相氏】捎罔两拂游光枷天狗緤坟羊【捎所交反除也游光神也兄弟八人天狗星名坟羊土之怪其形似羊】然后缓节舒容裴回安步降集波籞川衡泽虞矢鱼陈罟兹飞宿沙田开古蛊【音冶】翚终葵扬闗斧刋重冰拨蛰户测潜鳞踵介旅【兹飞佽飞也荆人拔劒赴江刺蛟杀之鲁连子古善渔者宿沙渠子使渔山侧虽十宿沙子不得鱼焉宿沙非暗于渔道也彼山者非鱼之所生也晏子春秋公孙捷田开强古冶子事景公以勇晏子劝公餽之二桃曰计功而食之蛊与冶通广雅终葵椎也闗斧斧名刋除也踵犹寻也】逆猎湍瀬渀薄汾挠沦灭潭渊左挈防龙右提蛟鼍春献王鲔夏荐鼈鼋【渀蒲良反挠奴教反并入水貌也】于是流览徧照殚变极态上下究竟山谷萧条原野嵺愀上无飞鸟下无走兽虞人植旍猎者效具车弊田罢旋入禁囿【周礼植虞旌以属禽注田上树旗令获者皆致其禽嵺力救反愀七救反亦萧条貌】栖迟乎昭明之观休息乎髙光之榭以临乎宏池镇以瑶台纯以金隄树以蒲栁被以緑莎防瀁沆漭错紾槃委天地虹洞固无端涯大明生东月朔西陂【纯缘也之尹反防胡广反瀁音养沆胡朗反漭音莽并水貌错紾交结也紾之忍反委于危反虹洞相连也虹胡贡反朔生也】乃命壶涿驱水蛊逐罔螭灭短狐簎鲸鲵【周礼壶涿氏掌除水蛊短狐即蜮也簎七亦反刺也周礼鼈人掌以时簎鱼鼈蜃】然后方余皇连舼舟张云帆施蜺帱靡飔风陵迅流发櫂歌纵水讴淫鱼出蓍蔡浮湘灵下汉女游【方犹并也余皇呉船名舼小舟也音渠恭反淮南子越舼蜀艇不能无水而浮帱帐也直由反飔疾风淮南子上有防蓍下有伏出蔡地故以为名也】水禽鸿鹄鸳鸯鸥鹥鸧鸹鸬鹢鹭鴈防鷉乃安斯寝戢翮其涯【防步歴反鷉音梯扬雄方言野凫也好没水中膏可以莹刀劒】鲂鱮鱏鳊鰋鲤鲿魦乐我纯德腾踊相随虽灵沼之白鸟孟津之跃鱼方斯蔑矣然犹咏歌于伶萧载陈于方策岂不哀哉于是宗庙旣享庖厨既充车徒既简器械既攻然后摆牲班禽淤赐犒功羣师叠伍伯校千重山罍常满房俎无空【淤与饫同】酒正案队膳夫巡行清醪车凑燔炙骑将鼓骇举爵钟鸣既觞【大雅曰或燔或炙将行也既尽也】若乃阳阿衰斐之晋制阐鼃华羽之南音【淮南子歌采菱发阳阿鹖冠子南方万物华羽焉故以调羽也】所以动荡匈臆发明耳目疏越蕴慉骇恫底伏锽锽鎗鎗奏于农郊大路之衢与百姓乐之是以明德耀乎中夏威灵畅乎四荒东邻浮巨海而入享西旅越葱岭而来王南徼因九译而致贡朔狄属象胥而来同盖安不忘危治不忘乱道在乎兹斯固帝王之所以曜神武而折遐冲者也方今大汉收功于道德之林致获于仁义之渊忽搜狩之礼阙槃虞之佃闇昧不覩日月之光聋昏不闻雷霆之震于今十二年为日乆矣亦方将刋禁台之秘藏发天府之官常由质要之故业卒典刑之旧章【左传晋赵盾为国政由质要】采清原嘉岐阳登俊桀命贤良举淹滞拔幽荒【事见左传】察淫侈之华誉顾介特之实功聘畎亩之羣雅宗重渊之潜龙乃储精山薮歴思河泽目矖鼎俎耳听康衢营傅説于胥靡求伊尹于庖厨索胶鬲于鱼盐听甯戚于大车俾之昌言而宏议轶越三家驰骋五帝悉览休祥总括羣瑞遂栖鳯凰于髙梧宿麒麟于西园纳僬侥之珍羽受王母之白环永逍遥乎宇内与二仪乎无疆贰造化于后土参神施于昊干超特达而无俦焕巍巍而无原丰千亿之子孙歴万载而永延礼乐既阕【苦穴反止也】北辕反斾至自新城背伊阙反洛京
　　释奠颂【愚曰此亦有大功于名教者而为太子言之乃贾傅早谕教之意东宫得此正矣】潘尼【时为太子舎人】
