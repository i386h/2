<!-- { "loadSidebar": true } -->
　　臣等看详景灵宫太庙南郊仪注并云祀前三日仪銮司铺御座黄道褥谨按唐故事郊坛宫庙内壝及殿庭天子步武所及皆设黄道褥坛上立位又施赤黄褥将有事命彻之武徳贞观之制用紫至徳以来用黄开元礼开宝通礼郊庙并不设黄道褥太常因革礼曰旧制皇帝升坛以褥借地象天黄道太祖命彻之拜于地和岘乞付史官仁宗天圣二年仪注増设郊坛壝门道北御座黄道褥康定初有司议谓配帝褥用绯以示损于天地而自小次之前至坛上诸位其道褥以黄非典礼是歳诏自小次至坛下彻黄道臣等伏详礼记郊祭之日泛埽反道郑氏注谓刬令新土在上也其借神席天地尚质则用蒲越槀鞂宗庙尚文则设莞筵粉纯加缫席画纯加次席黼纯而已天子受胙乃有席周礼几筵所谓胙席是也
　　祭皇地只太尉用中书摄
　　臣等看详昊天上帝太庙以中书大臣及宗室亲王使相摄事皇地只则以两制代两省在轻重先后之序有所未安盖王者父天母地其礼一也亲祠与使人代祭其诚一也伏请祭皇地祗大尉用中书摄并乞下将作监修展斋防
　　帝籍神仓
　　臣等看详国语王耕一墢庶人终于千亩廪于籍东南钟而藏之自汉迄唐皆有帝籍神仓后废不设凡祭祀之所用皆索诸市非所以昭圣诚也欲乞于京城东南度田千亩置籍田舍一员仍徙先农坛于其中立神仓于东南
　　天地合祭为非礼
　　臣某伏承圣意以天地合祭于圜丘为非典礼之正诏令更定臣谨按周礼大司乐以圜钟为宫冬日至于地上之圜丘奏之六变以祀天神以函钟为宫夏日至于泽中之方丘奏之八变以祭地夫祀必以冬日至者以其阳气来复于上天之始也故宫用夹钟于震之宫以其帝出乎震也而谓之圜钟者取其形以象天也三一之变【圜钟为宫三变黄钟为角太蔟为徴姑洗为羽各一变】合阳奇之数也祭必以夏日至者以其隂气潜萌于下地之始也故宫用林钟于坤之宫以其万物致养于坤也而谓之函钟者取其容以象地也四二之变【函钟为宫太蔟为角姑洗为徴南吕为羽各二变】合隂偶之数也又大宗伯以禋祀实柴槱燎祀其在天者而以苍璧礼之以血祭貍沈疈辜祭其在地者而以黄琮礼之皆所以顺其隂阳辨其时位仿其形色此二礼之不得不异也故求诸天而天神降求诸地而地出得以通精诚以迎福厘以生烝民以阜万物此百王不易之礼也去周既逺先王之法不行汉元始中奸臣妄议不原经意附防周官大合乐之説谓当合祭平帝从而用之故天地共犊礼之失自此始矣由汉歴唐千有余年之间而以五月亲祠北郊者惟四帝而已如魏文帝之太和周武帝之建徳隋髙祖之开皇唐睿宗之先天皆希濶一时之举也然而随得随失卒无所定垂之本朝未遑厘正恭惟陛下恢五圣之述作举百王之废坠典章法度固已比隆先王之时矣岂袭后世一切之礼乎是以臣亲奉徳音俾正讹舛郊祀之礼首宜正其大者大者不正而末节虽正无益也况天地歳祀今亦不废顾惟有司摄事而已诚未足以上尽圣诚恭事之意也臣以为既罢合祭则南北二郊自当别祀伏请陛下毎遇亲祠之歳先以夏日至祭地于方丘然后以冬日至祀昊天于圜丘此所谓大者正也然议者或谓先王之礼其废已久不可复行古者斋居近【致斋路寝】仪卫省用度约赐予寡故虽一歳遍祀而国不费人不劳今也斋居逺仪卫繁用度广赐予多故虽三歳一郊而犹惮之况一歳而两祀乎若必不获已则三年而迭祭或如后汉以正月上丁祭南郊礼毕次北郊或如南齐以上辛祀昊上而次辛瘗后土不亦可乎臣窃谓不然记曰祭不欲踈踈则怠夫三年迭祭则是昊天天神六年始一亲祀无已怠乎记曰大事必顺天时二至之郊周公之制也舍是而从后王之失可谓礼欤彼议者徒知苟简之便而不覩尊奉之严也伏惟陛下鉴先王已行之明效举旷世不讲之大仪约诸司仪卫而幸祠宫均南郊之赐予以给卫士蠲青城不急之役损大农无名之费使臣得以讲求故事参究礼经取太常仪注之文以正其讹谬稽大驾卤薄之式以裁其繁冗惟以至恭之意对越天只以迎至和格纯嘏庶成一代之典以示万世
　　先宿太庙次宿北郊次宿南郊
　　臣某等恭惟本朝冬至祀天南郊夏至祭地北郊每歳行之皆合于古犹以有司摄事为未足以尽志于是三年一郊而亲行之夫三年一郊而亲行之盖所谓因时制宜者也施之于今诚不可易惟合祭之礼在所当正礼曰鲁人将有事于上帝必先有事于泮宫所以然者告祖为配之谓也又曰晋人将有事于河必先有事于恶池齐人将有事于泰山必先有事于配林所以然者先卑后尊之谓也臣等推古以知今推诸侯以知天子欲乞每遇亲郊七日戒之后三日宿之时宿太庙以告宿北郊以祭宿南郊以祀所以先太庙者告祖为配也所以先北郊者先卑后尊也虽然自北郊至南郊相去为逺则中道不可以无舍请为帷宫止而后进如允所奏乞下有司施行【按后汉因祠南郊即祠北郊明堂世祖世庙及太庙谓之五汉唐因祠南郊即祠太清宫及太庙谓之三大礼本庙三歳郊祠必先景灵宫及太庙盖因前制然每歳夏至于北郊自有常祠祀兼常歳有司摄事于南郊亦不合祭天地其合祭之意止縁亲祠欲徧及尔若以亲祠欲徧及之则因于南郊同时告祭北郊自因旧仪亦不背违礼意可行伏乞更赐参酌】
　　详定郊庙奉祀礼文臣陈某奏臣昨具劄奏亚终献及公卿升降由阼阶亲祠亚终献饮福有司摄事太尉饮福受胙瘗埋燔柴准中书批四状七月五日进呈奉圣防并送详定郊庙奉祀礼文所再参详闻奏今具再参详到下项取进止合入南郊式太常礼院太常寺勅
　　惟人君得升阼行事
　　一臣等前奏看详礼意惟人君得升阼行事阼主人阶也虽尊如尸其入庙也必自门左其升堂也必自西阶虽亲如子其冠也必筵于东序少北其适东壁而见母也必降自西阶故曰凡非主人则升降自西阶明一尊之义也今庙仪注熙宁祀仪开宝通礼开元礼亚终献以下其升降俱由阼阶此有司因循不讲之失也伏请自今行礼亚终献公卿祝史并由西阶以应古义【景灵宫亚终献及司徒司空升降东阶亦乞改正】臣等徧考礼经无臣子升降阼阶之文盖阼阶天子践而行事非臣子所得升降若谓以宾礼待尸而尸升西阶则上利下利及宰夫祝史之属亦升西阶是岂有所谓以宾礼待之者也其赞卫臣寮从君升降者既从于君自当由阼
　　皇帝饮福受胙以专受祉
　　一臣等前奏看详祭礼惟主人受嘏故特牲馈食者士礼也少牢馈食者大夫礼也皆曰嘏乎王【阙】而已虽正妇犹不设焉礼有之祝以孝告嘏以慈告主人以诚孝告祖祢之神神亦以惠慈而嘏主人则凡非主人俱不当嘏曽子问曰摄主不嘏不绥祭盖将欲受福先减黍稷牢肉堕祭于豆间今避主不敢受嘏以其不嘏故不堕祭也梁明山宾议请郊庙受福唯皇帝再拜明上灵降胙臣下不敢同也诏依其议开元开宝礼及仪注熙宁祀仪天子亲祠而亚终献饮福有司摄事而太尉饮福受胙则于礼为非伏请自今亲祠惟皇帝饮福受胙以专受祉于神然后赐胙臣下以示均福之义其赐胙及有司摄行事进胙于天子自如常仪
　　亚终献及摄事之臣不宜饮福受胙
　　臣等再详亚终献之官盖君命之相成其礼者也摄事之有司亦君命之摄行其事也祭祀之主既自天子则饮福受胙固非臣所宜惟君赐之然后为可是臣下可以受之于君而不可专受于神也所有亲祠亚终献饮福及摄事之臣饮福受胙并乞寝罢其祭终赐胙再拜自如常仪
　　燔瘗不当在祭末
　　一臣等前奏看详礼经祀天燔柴祭地瘗埋所以为歆神之始其义一也故先儒谓隂祀自血起阳祀自烟起而后代因循亡失礼意不先燔瘗以致天地之神只而皆在祭末则于古为戾今之祀仪北郊瘗埋亦在祭末伏请今后祭地之礼降神乐毕即瘗血以致隂只也
　　先燔柴以歆神
　　一臣等前奏看详礼经祀天之有燔柴犹祭地之有瘗血享庙之有祼鬯皆是歆神之始非谓于祭之末燔烧胙余也盖周人尚臭扫地而祭故先燔柴于丘上所以升烟而降神也汉魏以后祀于坛上献毕收牲币祝册黍稷爵酒馔物而燔之所以送神也今郊礼祀于坛上盖循汉魏以来故事然礼毕升烟非所谓烟祀尚气也臣等伏请俟降神乐止先燔柴以为歆神之始
　　先升烟瘗血后燔牲币
　　臣等再详礼经燔燎升烟所以报隂阳祀自血起故熊氏云凡大祭并有三始祭天以烟为歆神始祭地以埋为歆神始然则升烟瘗血以致神只不可不在先也虽然致神只矣方祭之后至于礼毕则以牲币之属而燔瘗之然后为礼之终故仪礼祭天燔柴祭地瘗血而郑氏以为祭礼终矣周官司巫凡祭事守瘗而郑氏亦以为祭礼终矣备矣守之者以祭礼未毕若有事然祭礼毕则去之此説为得而先儒有谓于燔瘗之始即用牲币之属既不经见而又未及荐神遽以燔瘗之则是备于先而阙于后也至后世知燔瘗牲币于祭末而不知致神于其始则是备于后而阙于先也欲请祀南北郊先行升烟瘗血之礼至荐奠礼毕依旧于坛次燔瘗牲币之属则始终之礼备矣
　　详定郊庙奉祀礼文臣陈某等劄子又奉到下项事件
　　郊用特牲
　　臣等看详礼记曰郊特牲而社稷太牢又曰祭天地之牛角茧栗盖以覆焘持载之功无可称故至恭不坛扫地而祭以下为贵也大裘不裼而冕无旒陶匏之器槀鞂之席以素为贵也用茧栗犊取其诚慤以小为贵也特牲祭天不用羊豕以少为贵也配座亦特牲以所配者如天故以天道事之书曰用牲于郊牛二春秋曰日养牲养二卜是也严父明堂则有牛羊以其祢近而亲故以人道事之诗曰我将我享维羊维牛是也孔安国不原于此乃曰郊以后稷配后稷贬于天有羊豕殊无经据本朝仪注昊天上帝皇地只太祖皇帝之坐各设三牲爼不独配位误用羊豕而正位不专用犊非尚质贵诚之义古无有也伏请改正亲祠圜丘方泽正配位皆用犊更不设羊豕爼及鼎以有司摄事准此
　　南郊公卿执事官升午陛
　　臣等谨按郊特牲曰社祭土而主隂气也君南向于北墉下答隂之义也然则社祭土而主隂隂气北向故君立北墉而南面以答隂则郊祭天而主阳阳气南向君亦当升午陛而北向以答阳也何佟之曰祭社北向君答故南向祀天南向君答宜北向其説与礼合矣皇侃崔灵恩説圜丘之祭并云祭日之旦王立丘之东南西北向盖始入之别位非接神之时也若夫升自午陛而北向所谓接神之时答阳之位矣羣臣侍祠无答神之义则升降当由东陛是以唐韦彤五礼精义曰郊祀皇帝升降由南陛亚献由东陛社稷皇帝由北陛公卿由西陛国朝南郊仪注皇帝升自午陛司徒奉昊天上帝之爼下逮祝史皆升午陛有司摄事太尉亦由午陛升坛且午陛者人主所升答阳之位也臣下与至尊同陛此程元素所以极论于唐也或曰神爼当由午陛是大不然按少牢馈食礼爼序升自西阶唯胙爼以主人亲羞故升自阼阶则知升阶者系乎人而不系乎爼也郊丘之东陛社坛之西陛犹庙西阶也郊丘之午陛社坛之北陛犹庙阼阶也礼以定尊卑别嫌疑为本伏请亲祠圜丘唯天子升午陛及从升之臣依旧外其司徒祝史当陞东陛若有司摄事则太尉亚终献亦由东陛升降庶得礼意
　　祭天之器陶匏
