<!-- { "loadSidebar": true } -->
№开成０２６
【盖】
失。
【志文】
唐工部尚书杜公长女墓志铭并序度支巡官试大理评事毕试撰京兆杜公，早尚岐阳公主。有子多不育，及生女在褓，懿性已兆，自是遂无孩殇，为弟娣长，以此尤爱之。字曰某。柔令天生，素已多矣。加之幼禀内训，至於成人。开成二年冬十一月居主丧，孝出礼外，性不能支。五年春二月礻覃除，夏五月七日终於昌化里，享年二十有三。秋八月二十九日葬於万年县少陵原下洪源乡主茔之隅故土也。宪宗皇帝之外孙。曾祖估，司徒平章事、赠太师；祖式方，桂管观察使、赠司徒。公名，是时为工部尚书、判度支。比常话於宾友间，意者求贤以配之。况公望高天下，宗族当今为大，凡谓甲门清才，求之皆未许嫁。
谁谓如是之不幸耶！以诚从事下位，早曾习文墨，恐岁月久深，父氏亲尽，故遣志之。铭曰：
公之哀也，以为女子未从人谓之无归，虽有牲牢，孰为之尸。一日川谷遽更，不知是谁。冀存其宗子以铭之。
（录自《考古与文物》一九八八年第四期）
№开成０２７
【盖】
失。
【志文】
唐故溪州大乡县主簿李府君墓志铭并序前郢州富水县尉河东裴著撰呜呼李府君早□！昔管仲恸鲍叔之哀，孔宣喟颜回之叹，皆以德而无寿者焉。
公讳泽，河中府永乐县人。父绶，皇湖州录事参军；赞美六条，光□一郡。公则绶之令子也。上县一佐，顷年降授，用大理小，化若烹鲜。叔绶皇许州＊陵、长葛二县令，遂迁家颍川，寄业葛□。贞元十五年九月用兵，全家奔北，因履险堕空，惊□而卒，岂期仙鸾坠翼，宝剑摧锋，年五十。夫人徐氏，则故□□县令逊之淑女也，乃雍雍妇德，赢赢母仪，执义方以训孤，守孀闺而抚幼。胤子鼎，次子存，胄子僧法名弘振等；并以躬勤孝养，恭顺慈颜，寝食安和，将保遐寿。奈何昨开成五年八月一日，因梦惊泰竖，疾遘膏肓，药筮无徵，忽从长往，呜呼！子欲养而亲不待者，其斯之谓欤！年七十九。嗣子等＊毒辛心，荼毁孤骨，□相谋勉，无诞馁寒，便以此年十一月廿四日，葬於河南府阳翟县大隗乡诸侯山南原，礼也。胤子等绝浆泣血，仰诉昊穹，行潦苹蘩，恭享其祀。虑其陵谷迁变，时物改移，故勒石以斯文，用记其於千古。乃为铭曰：
其一：天地含德兮受养万物，何李公早亡，令夫人兮又殁。诸侯山下三千年，隧启佳城见白日。呜呼兮李公梦居此室。其二：黄泉别兮日月长，如水流兮无还乡。子孙千祀兮行□□，松柏万古兮□□□。
（录自《隋唐五代墓志汇编》河南卷第一册）
№开成０２８
【盖】
失。
【志文】
大唐故乐安郡孙府君墓志铭乡贡进士崔不惑撰府君讳曜，字曜，吴帝之绪裔也。□□卜兆数代封天应也。公族祖随宦历□□皇曾祖讳，才略备用；皇祖讳远，□□□世；□皇考讳曜，幼闲经史，几贡礼闱，□弟之□，旋乎沦殁。公英迈习古，道义成躬。於元和内遘疾，伏枕而终。
＊欷！天丧斯乎，未足为称。公爱子等，号呼穹苍，闻之无路，今奉安葬於景城县北宣化里十一＊村北二里。东自庄南旧州约一百步，西南去刘家庄约一里，北李明巨约二里已。开成五载十二月廿四日同府君夫人刘氏合於大茔。公有子三人：长曰士清，里巷仁仁，後来规辙；次子士荣，曾职效军门，於大和中苍卒；次子士环，授职军门，并绩善之誉久矣，王详之孝备矣。属乎寒风助哀，垅树凄悼，天夺人愿，归乎泉扃。铭曰：
乐安孙公，六艺备通，桂林ㄡ折，金石尘蒙，清词刊记，泉壤难穷。
（录自《隋唐五代墓志汇编》河北卷第一册）

●会昌
№会昌００１
【盖】
失。
【志文】
唐故苏州吴县尉余府君洪氏夫人墓志铭并序安定皇甫镡讠巽夫人其先宣城人也。昔武王缵承古公西伯之德，以革殷命，克昌高业，惟圣是谋，以箕子归，询於天地之道，用彝训於庶民。箕子乃言：禹所获神龟之负书曰：洪范九畴，以次叙之，协赞於昭明。武王钦崇厥道，抚绥万方，而行乾坤交泰，黎元允熙，迩无不贡，远无不怀，以保康宁，垂永永之休。武王章箕子奋庸之德，乃割土，以所述书以锡氏焉。其後历代有英哲，或光於简册，或载於家谍。
曾祖硖州司马讳俨，祖信州上饶县丞讳灵芝，父太常寺协律郎讳如云。夫人即协律次女也。德禀□明，性标清懿，言必及孝敬，动必履仪宪。不尚浮华，志念敦素。年二十四，归下邳余公。勤劳以事於舅姑，雍熙用光於闺阃。□公讳凭，神朗气高，博通经籍，伏膺行义，以退默为事。晚岁从知己命，试授封丘尉，有殊政，迁试吴县尉。大和六年春，因事寓居於永嘉，至七月，卒於安固里。噫！天其□人，俾公德崇而位卑，有子二人：长曰从周，季曰宗周，有女一人，适马氏。
夫人训导二子，以义以方，虽荜门陋巷，当□□也。从周幼而明敏，与众殊，专经擢第，复鸣金甲科，授县尉，遂乞假乎东归，迎养以就禄。□至於原圃，得宗周书，知夫人挈幼携稚己西来矣。乃踊跃奔走，至於平阴，庆拜慈颜，愉愉承欢扶侍，复於洛下。以时富赫曦，不可以前进，爰憩於宣教里，忽遘疾，卜就吉地，乃还於择善里。会昌元年七月十日，卒於旅舍。将卒，语二子曰：昔吾闻俚言，人死固有地。始甚不信。且吾与尔家世居吴，今病亟於洛。夫命岂逃哉！然我死必葬我於洛北。他日，筮通年，启护尔父来我玄堂。言绝目瞑，享年有六十。从周、宗周沥血匍匐，以其年岁在辛酉八月戊戌朔廿三日庚申，葬於北邙平乐乡之原。猗欤！恭承先命，孝也；逾月而葬，礼也。镡词不足以称德，盖虞陵谷之变也。乃为之铭曰：
奕奕箕子，建功於周。种德垂裕，继世庆流。降及夫人，以承余休。玉交婉淑，蕙心和柔。克慎攸遂，谁与之俦？施衿结，光配黔娄。丝是勤，苹蘩允修。妇道既备，母仪亦优。千何不寿？奄宅松愀。爰刻贞石，以纪芳猷。子孙其宜，万祀千秋。
孤嗣文林郎守京兆府县尉从周书（录自《洛阳出土历代墓志辑绳》）
№会昌００２
【盖】
失。
【志文】
砖。
唐故王夫人墓志铭并序夫人其先琅牙郡人也。□□南迁，今为润州丹徒县人矣。讳夫人即之女也。
夫人三从四德，□□□□□□之年，归於许氏。呜呼！以会昌元年八月十日终於朱方私第，享年卅一。有男一人，名曰，未娶；女一人小珠。以其当月廿九日窆於阿育王山西北原，礼也。恐山变，故刻＊。乃为铭曰：
泉灯夜明，愁云□□，儿女号泣，具声垂血。
（录自《隋唐五代墓志汇编》江苏山东卷第一册）
№会昌００３
【盖】
魏夫人墓志铭
【志文】
唐故臧府君夫人魏氏墓志铭并序夫人钜鹿上族，魏氏人图，其来久矣，乃祖乃父，列於前石，今不再书。夫人育桃李之姿，秉松筠之操，而归於臧氏。君子不幸早凋，梧桐半死。夫人孀立素节，备於三从，训子义方，以慈以惠。於戏！逝波东注，白日西沉，遘疾经旬，徒施药饵。洎会昌元年辛酉岁七月廿八日告终於泗州之旅，春秋七十四。三男一女，女适马氏；长子曰，次子曰揆，於今载六月廿四日殁於慈州；次子曰练等，扶护丧榇，归赴於楚。克其年九月五日，合於五乍先府君之原，礼也。恐陵谷更变，刊石为铭，其文曰：
呜呼夫人！形沉异乡，嗣子扶□，将窆於杨。嘉宁五乍，魂魄斯藏，千秋万祀，松柏苍苍。
（录自《隋唐五代墓志汇编》江苏山东卷第一册）
№会昌００４
【盖】
唐故赠陇西县太君李氏墓志
【志文】
唐故赠著作佐郎张府君及夫人赠陇西县太君李氏葬墓志嗣子朝议郎行侍御史上柱国赐排鱼袋知实撰上公讳正则，字叔度，敦煌人。由後魏太常博士湛而下，六代生德裕。高宗、天后朝为御史，历三院，换司刑外郎。以雪冤死，为酷吏所排，出袁州司马。事久而明，入为少大理。大理生景，为昭应丞，赠吏部郎中。郎中生载，为成都府双流县尉。公乃双流府君次子也。由明经入仕，始为宋州单父县尉，调改陕州灵宝县尉。贞元中，浙西观察使王尚书纬总盐铁事，以公领职，课用大集。将奏而尚书殁。吴少诚反，诏以兵环蔡。用薛为粮料使，固辟公为判官。未几而少诚赦。朝廷责前运粮不理事，密自解祸，而移败於公。得不坐，而公贬为恩州阳江县尉。之粮不续，实公之未至也。可知其冤乎。公竟以愤积不平，气殁於贬所，享年五，盖贞元十六年十二月十日也。会昌初，天子郊天，告即位。
既卒事，加恩群臣，以子故诏赠公为著作佐郎，赠夫人为陇西县太君。太君系宗室淮安王神通六代孙，宋州单父县令洪钩之女。以元和九年三月十九日终於汝州。
初公之丧自南归，权葬於巩；太君以殁之年权葬於汝。至会昌元年岁在辛酉十月丁卯朔七日癸酉，嗣子知实奉公及太君之丧合於河南府洛阳县清风乡郭村之原，从龟筮之言也。呜呼！公之孝友忠恕之德，享重名於＊绅。太君之婉淑慈惠之道，彰令誉於姻族。而禄与寿皆不称也。如此岂报施之理，独不集於吾先哉？知实衔哀只事，谨具年月日时以志於石。
（录自《洛阳出土历代墓志辑绳》）
№会昌００５
【盖】
唐故张公墓志
【志文】
唐故张府君及夫人墓志铭并序府君讳泽，先奉清河郡人也，因官运流於兹，遂今为临问县人也。曾讳倩，祖讳诚。君子高道不仕，栖迟隐沦，卓立杰出，器宇深沉。执信义而成规，守忠贞而作范，公则其嗣也。怀沧诲之量，抱江月之心，代袭清风，门傅雅望。春秋五十有六，大和七年九月廿四日终於私第。呜呼！凤琴罢声，红玉碎宝。胤子号天，痛嗟行路。夫人韩氏，先逝於翁。素质蝉娟，青蛾婉蛮。自初笄，礼从合卺，岂鸾镜闭匣而逝芳年。夫人卫氏，贞明片玉，节操冰霜，着孟母之贤风，播鸿妻之美誉。享年三，於大和五年九月七日终於私第。有胤子五人：长男从瑾，次从璋，第三从瑷，第四从，第五十儿。棣萼之间，芳菲颖秀，容姿惧美，礼义并行。安□□於黄香，孝行伦於曾子，载举衣衾，泪延□路。即以其年辛酉岁十月丁卯朔七日癸酉，合於临河县西北五里什善村平原，礼也。东望五湖，西接太行，南有孟津，北至王卉。爱子等□膺泣血，恐陵谷变移，故＊石，勒名纪其词曰：
哀哉府君，盛德离群，松上月在，垅头水分。沉埋楚□，□□□魂，用厥黄壤，白杨孤坟，胤子崩摧，素车将驾，旌俳徊，薤露声切，泉□□□。
（录自《隋唐五代墓志汇编》河南卷第一册）
№会昌００６
【盖】
大唐故董夫人墓志铭
【志文】
