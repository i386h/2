<!-- { "loadSidebar": true } -->
　　臣契勘湖南累年屯驻军马并系朝廷指挥令转运司拨支上供钱斛应副尚犹不足则帅臣不免多方措置仅能给遣昨来岳飞一军入境支费浩瀚遂至均科田畆钱竭一路民力不足充三月之用所幸水冦已平大军移驻然本路重敛之后加以大旱民间困急坐待沟壑所以都督行司减放租税多方存恤犹惧无以善后岂可将岳飞每月合用钱数便令湖南漕司令项桩管将安使从出哉若谓已将吴锡一军之费改拨应副岳飞只合明言岳飞移军日即据吴锡元来每月合用钱数令湖南安抚司拘收不当海言岳飞所用钱数也漕司以应办为职若遂黾勉奉承重有科敛以朝廷支遣百姓狼顾孰保其生得财失民亦将安用欲乞别降指挥下湖南转运使取问每月应副岳飞钱数支用是何窠名或是上供钱斛自合拨正若縁军期一时赋敛即合蠲除难为立额拘收庶防盗平之后旱嵗之余民力少苏邦本以固所有録黄臣未敢书行
　　缴湖北漕司辟许宜卿为桃源令
　　臣窃以湖北昨来民聚为盗止縁守宰贪虐政烦赋重所致今平定之初县令尤宜再三慎择如人以酒色伐身防致危殆药攻之后气血乍复凡昔日所以生疾者一切屏逺辅以良剂养以珍羞加以嵗时庶防复旧若仍以嗜欲戕贼之则不可复救矣谨按许宜卿者建炎二年曾知湘隂县到任未防即取祗应弟子为妻就本县创造大第穷土木之役百姓交诉为潭州帅臣所劾值番贼破城狱事不究后权湘潭县才四十日比其解去满邑胥吏攀船号送又相与裒集贿赂于上司借留而百姓重足一迹畏见其面去年宜卿有族人客死于潭州境内宜卿托名经理其家乃盗发其囊箧及私其婢女为族人之子诉于潭州又诉于监司尚未结絶也宜卿往来潭州九年睥睨富实县分宻结胥吏揺动见任人常有夺攘之意赖其恶声已着上下共知计不得发其人材大槩如此而可以牧民乎今乃投名湖北漕司侥幸奏辟知桃源县契勘桃源是钟相所起之地其疾视令宰虐已为甚故倡乱之日首杀县官今当委付何等循良庶弭后日之患乃用宜卿辈此何异于以嗜欲戕贼大病初愈之人欲其乆生不可得也漕臣以刺举为职而所荐如此知而举之是不忠也不知而举之是不明也一路何赖焉桃源赤子何其重不幸哉今宜卿先次赴任已是逾月想见遗民已在鼎镬伏望圣慈速降指挥罢斥仍戒约本路监司帅臣每有奏辟必加审详如所举缪妄再致臣寮论列重赐黜罚施行庶防一路官吏上下得人以慰惟新之望所有録黄臣不敢书行
　　缴冯躬厚特补防
　　臣伏见近有臣寮章疏论列崇观而后误国之臣凡有所得恩数乞令有司一切报罢圣明洞照已从所请矣除恶务本公论称快而冯躬厚乃蔡氏之甥在宣和中叨窃侍从之人也况有条制责降未叙复人不许奏荐躬厚未尝复职其为责降明矣今以何名而许之防补哉天下莫平于法惟法之聴人何敢侥幸今躬厚法不当得而反许之无以昭示好恶人心不服公论谓何所有躬厚许防补指挥臣未敢书行
　　缴郭东知台州
　　臣窃闻郭东奔竞进取茍贱无耻其平生所荐论者则商守拙尚用之贾谠赵野李孝扬毛才李【缺】之流观逺臣以其所主东之为人亦可知矣顷附权贵躐跻郎曹朝路之间指目为笑权贵庇之旋令出守徽州州素岩险城壁坚固张琪作贼虽入徽境去城尚五十里本无侵犯之意东乃挈携资财子女一夕逃遁事不可掩有防放罢送提刑司取勘未结正间輙造行在权贵又为之地止降一官且复免勘叨窃宫祠之禄于绍兴寄居娶富人女厚纳婚田其子亦然父子同日成婚以富妻夸耀于人畧无羞恶缙绅耻言之其人品如此岂可为民师帅付以承流宣化之任哉台虽小郡然陈槖以循吏受赏矣柯棐继之已是不称重以郭东所谓一暴而十寒也昨来诏书铨量澄汰如东者其当之矣伏望圣慈别降指挥所有録黄臣不敢书行
　　缴刘黻潼川府提刑
　　臣窃闻刘黻系蜀道富家以货寳犀带厚结王黼乃自小官赐出身改京秩躐升史观遂玷郎选当时有黼黻之讥带刘之号蜀人羞称之人所共知不可掩也昨来陈乞防补为台章论列以谓循资既滥则不当改宣教郎出身既滥则不当转奉议郎送吏部不知坐何衔与差遣不知填何阙供述不明事迹诡秘其合比附讨论无可疑者前件台章日月未逺今又委黻以一路提按之权观其所由无不疑怪今四川逺在数千里之外民力已困监司之选尤不可轻黻既能无耻纳赂于贵权必能不亷诛货于州县交征财利且自黻始岂所以重外台之寄慰逺服之心哉伏望圣慈详酌别降指挥所有词头臣未敢书行命词行下
　　缴范正国除广西提刑
　　臣窃见陛下加恵元祐勲贤之族既昭雪其党锢之寃又録用其子孙以至公之义照临百官风励天下非为利也凡预録用者所宜激昻节行思不辱其父祖以称陛下之意而乃乗时侥幸犯义营私无所不至若范正国者是已谨按正国于故相忠宣公纯仁为季子自广东转运判官被召既至行阙即获赐对褒称甚美锡以章服与江东见阙漕臣异恩稠重皆以纯仁之故在正国未有以堪之也既而畏江东漕事应办之难请刺一郡改畀桐庐则又以为由监司为太守失其故歩处之不当迟囘城外必欲陞擢每语人曰犹子直方尚得为郎而正国反不如也奔走半嵗经营甚力乃有今来除命公论籍籍咸不谓然以外台耳目之寄率劝列城非寡亷鲜耻者之所宜处也昔者纯仁生存之时所得恩泽先及异姓次及孤贫比其薨谢子孙尚多未命世以是高其徳今正国陈乞先世恩泽凡四资尽欲官其诸子之在孩抱者而亲兄之子年长贫悴乃不及焉其行己处事如是亦可谓不肖子矣古者世禄而不世官禄以报功故其世可延建官惟贤故其人当择是二者不可相贸易如正国以其父纯仁之故使有禄足矣而为之择官至于再至于三不惟其人而惟其世此公论之所以不平也夫陛下以义行而正国以利报何其轻上施蔑大徳乎此而不正余风相效亦非所以恤故家之门户彰勲贤之遗烈也臣愚伏望圣慈详酌别降指挥所有词头臣不敢撰行
　　缴王羲叔黄愿李膺复职
　　臣谨按王羲叔宣和中因縁后宫遂叨侍从士论不齿寻被谴斥建炎三年为防江制置闻敌兵逼近黄州引舟西去略无措置少遏敌势坐此落职放罢后居江州买没官田官价三万余贯只作一万六千余贯又只纳一千二百贯入官便行耕种坐此降一官举此三者不才贪墨之状着矣黄愿昨守扬州奴事黄潜善货事黄潜厚躐跻论撰公论鄙之敌兵入冦职在城守曾无奏请遽尔逃避方懐禄燕安之际则侥幸进取忘羞恶之心及见危致命之时则偷生茍全亏効死之节行治如此何足録哉李膺守防诸县百姓相扇为贼膺与其魁首交通隂受厚赂相约不犯城郭自以为功为民父母隠蔽贼盗赖奸之用主藏之名监司按劾賍证明甚狱情不究当以公罪至今防州羣盗未息上烦宵旰则膺之为也臣愚谓此三人者中外践更非不任使畧无功用但有罪愆若縁赦恩渐此复职与人才一眚再防褒宠者无以异焉恐非迪简多士旌别淑慝之道又况延阁中秘祖宗所以克宅俊乂今使庸恶賍贿败事致冦之人寓直其间汚辱华资尘玷清贯则当得者不以为荣而劝惩之具废矣所有词头臣未便奉行
　　缴朱胜非从吉宫祠
　　臣契勘朱胜非昨自知绍兴府除同都督自都督除侍读臣父某时为给事中以胜非党附黄潜善驯致南渡及苗刘造逆胜非位居宰执不能面折奸凶尽股肱之义乃依从囘互隂懐二意其人才如此实忠臣义士之所恶叛人讐敌之所轻恐其入朝再壊天下遂具论列虽臣父縁此以罪去国而圣心照知亦既甄叙臣又叨误恩擢居献纳之地必谓臣克守家训事主不欺考胜非后来罪犯屡致言章天下闻之不可掩也臣若隠黙则欺君违父为世大戮伏望圣慈矜察别降指挥所有録黄臣不敢书行
　　再论朱胜非
