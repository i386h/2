<!-- { "loadSidebar": true } -->
    朕自履宸极，思平泰阶，出一令虑下民之未从，行一事惧上元之罔，晨兴夕惕，终岁於兹。虽礼让渐闻兴行，而风雨未之咸若，岂刑政之斯阙，而德教之未敷哉？繇是进用良臣，辅宣元化，虽朕志先定，亦舆情具瞻，爰择嘉辰，诞敷明命。密院直学士中大夫尚书工部侍郎上柱国晋阳县开国男食邑三百户赐紫金鱼袋景范，昔佐先帝，每罄嘉谟，逮事眇躬，愈倾忠节，奉上得大臣之体，检身为君子儒。一昨戎辂亲征，皇都是守，赞勋贤於留府，副徵发於行营，军政所资。国用无阙。今则灵台偃革，宣室图功，思先朝欲用之言，成圣考得贤之美，俾参大政，仍掌利权。尔其明听朕言，往敷元化。予欲则垂象而清品汇，尔则顺天道以序彝伦；予欲恤刑名而息战争，尔则谨宪章而恢庙略。天人之际悬合，军民之事罔渝。则国相之尊，非尔孰处？邦计之重，惟才是臧。勉思倜傥以致君，勿效因循而保位。伫闻成积，用副虚怀。可正议大夫中书侍郎平章事判三司。
    ○授高丽国王王昭开府仪同三司检校太尉制
    姬旦分疆，肃慎列明堂之位；武王尊德，朝鲜受箕子之封。矧乃代守东藩，材称闲世，袭衣冠而奉正朔，瞻象魏以走梯航，推诚远慕於华风，重译来朝於兴运。嘉乃丕绩，宜覃懋恩。特进检校太尉使持节元菟州都督大义国节度使上柱国高丽国王王昭，地控辰韩，风行日域，命氏本神仙之族，炳灵分象纬之精。为仁自契於太平，既观繇已，述职罔殊於诸夏，来奉充庭。朕嗣守鸿图，方崇王道。礼乐征伐之柄，尽出眇躬；山河带砺之盟，思传不朽。但遵声教，岂限遐遥？俾光焘土之封，更假自天之宠。
    於戏！仪同三事，无先开府之尊；冠耸四梁，愈见上公之贵。琢苍玉为尔，饰丰貂为尔冠，用报好音，且彰柔远。尔其仰宣朝命，下慰州民。泛济水为恩波，还同在藻；指家山於缑岭，免咏式微。永为属国之宾，无阙外臣之礼。可授开府仪同三司检校太尉、依前使持节元菟州诸军事行元菟州都督充大义军使高丽国王，勋如故。
    ○追封郯王侗等制
    礼以缘情，恩以悼往，矧在友于之列，尤钟恻怆之思。故皇弟赠太保侗赠司空信等，玉叶联芳，金茎比瑞，属景运之初启，何大年之不登？未翦桐，连棣萼，俾予终鲜，实动永怀。既登叙以无阶，在疏封而岂吝？赠其王爵，慰我天伦。侗追封郯王，信追封杞王。
    ○李谷罢相制
    鸿水未湮，舟楫赖济川之用；密云既雨，郊原成利物之功。惟贤哲之保躬，蹈初终於元吉。我有良相，时惟正人，七年竭力於扶持，六气遂乖於颐养，逾岁伏枕，九陈让词，敦谕虽频，告请弥切。暂辍秉钧之任，不移论道之资。仍益户封，斯为异数。推忠协谋佐理功臣特进守司空门下侍郎、同中书门下平章事、监修国史、上柱国、陇西郡开国公食邑一千五百户食实封二百户李，昔事先朝，勤劳王室，暨登上相，佐佑朕躬，疾因忧国而有加，志在避权而知足，烦变调而斯久，释难重以为宜。渐俟痊平，别期委任。俾展辂车之礼，用光水土之官。惟尔诚明，当体优异，凡百有位，知予尚贤。可守司空，加食邑五百户食实封二百户，功臣散官勋如故。仍令所司择日，备礼册命。
    ○兴制举制
    制策悬科，前朝盛事，莫不访贤良於侧陋，求谠正於箴规，殿庭之闲，帝王亲试。其或大裨於国政，有益於时机，则必待以优恩，縻之好爵，拔奇取异，无尚於兹。得人者昌，於是乎在，爰从近代，久废此科，怀才抱器者郁而不伸，隐耀韬光者晦而莫出。遂使翘翘之楚，多致於弃捐；皎皎之驹，莫就於縻絷。遗才滞用，阙孰甚焉。天下诸色人中，有贤良方正，能直言极谏，经学优深，可为师法，详闲吏理，达於教化者，不限前资见任职官，黄衣草泽，并许应诏。其逐处州府，依每岁贡举人试例，差官别考试解送尚书吏部，仍量试策论三道，共三千言以上。当日内取文理俱优、人物爽秀者，方得解送，取来年十月集上都，其登朝官亦许上表自举。
    ○加赠皇从弟守愿等官制
    故皇从弟赠左领军卫将军守愿赠左监门卫将军奉超赠左千牛卫将军逊等，天潢演派，棣萼腾芳，咸敦孝悌之情，并著谦和之誉，顷因季代，不享遐龄，每念非辜，难忘有恸，宜加赠典，复贲泉扃。守愿可赠左卫大将军，奉超可赠右卫大将军，逊可赠左武卫大将军。
    ○命荐举令录诏
    令录之官，政理之本，亲民总务，在干与廉，虽铨衡旧规，每常慎择，而缙绅多士，难以具知。爰开举善之门，以广用才之道。应在朝文资官翰林学士两省官内，有曾历藩郡宾职州县官者，宜令各举堪为令录者一人，务在强明清慎，公平勤恪。其中有已曾任令录，亦许称举，并当擢用。不拘选限资叙，虽姻族近亲，亦无妨嫌，只须举状内具言。除官之日，仍署举主姓名。若在官贪浊不公，懦弱不理，或职务废阙，或处断乖违，并量事状重轻，连坐举主。仍令御史台催促本官，旋具奏闻，限两月内举状齐足。如出使在外者，候回日准此指挥。务在称扬循吏，激劝官途，庶符用之方，共布惟和之政。
    ○求言诏
    善操理者，不能有全功；善处身者，不能无过失。虽尧舜禹汤之上圣，文武成康之至明，尚犹思逆耳之言，求苦口之药，何况後人之不逮哉？朕承先帝之灵，居至尊之位，涉道犹浅，经事未深，尝惧昏蒙，不克负荷。自临宸极，已过周星，至於刑政取舍之闲，国家措置之事，岂能尽是？须有未周，朕犹自知，人岂不察？而在位者未有一人指朕躬之过失，食禄者曾无一言论时政之是非，岂朕之寡昧，不足与言耶？岂人之循默，未肯尽心耶，岂左右前後，有所畏忌耶？岂高卑疏近，自生闲别耶？古人云，君子大言受大禄，小言受小禄。又云，官箴王阙，则是士大夫之有禄位，无不言之人。然则为人上者，不能感其心而致其言，此朕之过也。得不求骨鲠之辞，询正直之议，共申裨益，庶洽治平。朕於卿大夫，才不能尽知，面不能尽识。若不采其言而观其行，审其意而察其忠，则何以见器略之浅深，任用之当否。若言之不入，罪实在子，苟求之不言，将谁执咎？应内外文武臣僚，今後或有所见所闻，并许上章论谏。若朕躬之有阙失，得以尽言，时政之有瑕疵，勿宜有隐。方求名实，岂尚虚华？苟或素不工文，但可直书其事；理有谬误者，当期舍短；言涉伤忤者，必与留中。所冀尽情，免至多虑。诸有司局公事者，各宜举职。事有不便者，革之可也；理有可行者，举之可也。勿务因循，渐成讹谬。臣僚有出使在外迥者，苟或知黎庶之利病，闻官吏之优劣，当具敷奏，以广听闻。班行职位之中，迁除改转之际，即当考陈力之轻重，较言事之否臧。奉公切直者，当议甄升；临事蓄缩者，须行抑退。翰林学士两省官职居侍从，乃论思谏诤之司，御史台官任处宪司，是击搏纠弹之地，论其职分，尤异群官，如逐任官内，无所献替启发弹举者，三月限满，合迁转时。宜令中书门下先奏取进止，凡尔有位，宜悉朕怀。
    ○京城别筑罗城诏
    惟王建国，实曰京师，度地居民，固有前则。东京华夷臻氵奏，水陆会通，时向隆平，日增繁盛，而都城因旧，制度未恢，诸卫军营，或多窄隘，百司公署，无处兴修。加以坊市之中，邸店有限，工商外至，亿兆无穷，僦赁之资，添增不定，贫阙之户，供办实艰。而又屋宇交连，街衢湫隘，入夏有暑湿之苦，居常多烟火之忧。将便公私，须广都邑。宜令所司於京城四面别筑罗城，先立标帜，候将来冬末春初，农务闲时，即量差近甸人夫，渐次修筑。春作才动，便令放散。如或土功未毕，则迤逦次年修筑，所冀宽容办集。今後凡有营葬，及兴置宅灶并草市，并须去标帜七里外。基标帜内，候官中擘画定街巷军营仓场诸司公廨院务了，百姓即任营造。
    ○毁私建寺院禁私度僧尼诏
    释氏真宗，圣人妙道，助世劝善，其利甚优。前代以来，累有条贯，近年已降，颇紊规绳。近览诸州奏闻，继有缁徒犯法，盖无科禁，遂至尤违。私度僧尼，日增猥杂，创修寺院，渐至繁多。乡村之中，其弊转甚。漏网背军之辈，苟剃削以逃刑；行奸为盗之徒，住持而隐恶。将隆教法，须辨否臧，宜举旧章，用革前弊。诸道府州县镇村坊应有敕额寺院，一切仍旧，其无敕额者，并仰停废。所有功德佛像及僧尼，并腾并於合留寺院内安置。天下诸县城郭内，若无敕额寺院，祗於合停废寺院内，选功德屋宇最多者，或寺院僧尼各留一所。若无尼住，祗留僧寺院一所。诸军镇坊郭及二百户已上者，亦依诸县例指挥。如边远州郡无敕额寺院处，於停废寺院内，僧尼各留两所。今後并不得创造寺院兰若。王公戚里诸道节刺已下，今後不得奏请创造寺院，及请开置戒坛。男子女子，如有志愿出家者，并取父母祖父母处分，已孤者取同居伯叔兄弟处分，候听许方得出家。男年十五已上，念得经文一百纸，或读得经文五百纸；女年十三已上，念得经文七十纸，或读得经文三百纸者，经本府陈状乞剃头，委录事参军本判官试验经文。其未剃头闲，须留髻。如有私剃头得，却勒还俗。其本师主决重杖勒还俗，仍配役三年。两京大名府京兆府青州各处置戒坛，候受戒时，两京委祠部差官引试，其大名府等三处，祗委本判官录事参军引试。如有私受戒者，其本人师主临坛三纲知事僧尼，并同私剃头例科罪。应合剃头受戒人等，逐处闻奏，候敕下委祠部给付凭由，方得剃头受戒。应男女有父母祖父母在，别无儿息侍养，不听出家。曾有罪犯，遭官司刑责之人，及弃背父母逃亡奴婢，奸人细作，恶逆徒党，山林亡命，未获贼徒，负罪潜窜人等，并不得出家剃头。如有寺院辄容受者，基本人及师主三纲知事僧尼，邻，房同住僧尼，并仰收捉禁勘，申奏取裁。僧尼俗士，自前多有舍身烧臂炼指，钉截手足，带铃挂灯，诸般毁坏身体，戏弄道具，符禁左道，妄称变现，还魂坐化，圣水圣灯妖幻之类，皆是聚众眩惑流俗。今後一切止绝，如有此色人，仰所在严断，递配边远，仍勒归俗，其所犯罪重者，准格律处分。每年造僧帐两本，其一本奏闻，一本申祠部，逐年四月十五日後，勒诸县取索管界寺院僧尼数目申州，州司攒帐，至五月终已前，文帐到京。僧尼籍帐内无名者，并勒还俗，其巡礼行脚，出入往来，一切取便。
    ○令点检祠祭诏
