<!-- { "loadSidebar": true } -->
　　与众乐之之谓乐乐而不失其节【旧本节字作正】又乐之尤也【尤一作光】四方无鬭争金革之声京师之人既庶且丰天子念致理之艰难乐安居之闲暇肇置三令节【洪曰旧史云贞元四年九月诏正月晦日三月三日九月九日三节日宜任文武百僚选胜地追赏为乐五年正月诏以二月一日为中和节代正月晦日备三令节数此序在贞元壬午癸未间公为四门博士其云肇置三令节盖谓德宗朝始置耳○一本止云肇置令节非】诏公卿羣有司至于其日率厥官属饮酒以乐所以同其休宣其和感其心成其文者也三月初吉实惟其时司业武公少仪【韩曰少仪大歴二年登第】于是摠太学儒官三十有六人列燕于祭酒之堂罇俎既陈肴羞惟时醆斚序行【醆阻限切斚古马切旧本序行作有序】献酬有容歌风雅之古辞斥夷狄之新声褒衣巍冠愉愉如也【赵本作与与如也】有一儒生魁然其形抱琴而来厯阶而升坐于罇俎之南鼓有虞氏之南风【樊曰按家语孔子云昔者舜弹五琴造南风之诗诗曰南风之薫兮可以解吾民之愠兮南风之时兮可以阜吾民之财兮孙曰礼记舜作五之琴以歌南风】赓之以文王宣父之操【樊曰史记孔子学琴于师襄子曰丘得其为人黯然而黑几然而长眼如望羊心如王四国非文王其谁能为此也师襄子避席曰师盖云文王操也其曰宣父操按琴操如将归猗兰山皆孔子所作也孙曰琴操者谓困阨而不失其操也赓续也】优游夷愉广厚高明追三代之遗音想舞雩之咏叹【孙曰舞雩请雨之坛在沂水之侧严曰论语云风乎舞雩咏而归今阙里宣圣庙西南一里有坛曰雩周围八十步高二丈临沂水即浴乎沂风乎舞雩之地也】及暮而退皆充然若有所得也武公于是作歌诗以美之命属官咸作之命四门博士昌黎韩愈序之
　　送齐曎下第序
　　【樊曰按序云齐生之兄为时名相出藩于镇谓齐映也以世系考之映兄弟六人昭旼映曍照煦无有曎者岂曎后改名曍或煦耶○诸本或作齐曍或作齐曙】
　　古之所谓公无私者其取舍进退无择于亲疎远迩惟其宜可焉其下之视上也亦惟视其举黜之当否不以亲疎远迩疑乎其上之人也【一无之人二字一无之人也三字】故上之人行志择谊坦乎其无忧于下也下之人尅已慎行确乎其无惑于上也是故为君不劳而为臣甚易见一善焉可得详而举也【一无详字】见一不善焉可得明而去也【去口举切一无明字】及道之衰上下交疑于是乎举雠举子之事载之传中而称美之谓之忠【集注襄三年左氏晋祁奚请老晋侯问嗣焉称解狐其雠也将立之而卒又问焉对曰午也可午祁奚子也于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚能举善矣称其雠不为谄立其子不为比举其偏不为党其后范宣子杀羊舌虎叔向虎之兄也囚之叔向曰祁大夫外举不弃讐内举不失亲其独遗我乎于是祁奚闻之见宣子而免之祁奚不见叔向而归叔向亦不告免焉】见一善焉若亲与迩不敢举也见一不善焉若疎与逺不敢去也众人之所同好焉矫而黜之乃公也众人之所同恶焉激而举之乃忠也于是乎有违心之行有怫志之言【祝曰怫郁也庄子谓已谀人则怫然作色○怫音弗】有内媿之心若是者【是一作然】俗所谓良有司也肤受之诉不行于君【孙曰肤受者如肤受尘垢乆之乃见】巧言之诬不起于人矣呜呼今之君天下者不亦劳乎为有司者不亦难乎【难一作艰】为人向道者【向一作向】不亦勤乎是故端居而念焉【焉一作之】非君人者之过也则曰有司焉则非有司之过也则曰今举天下人焉则非今举天下人之过也盖其渐有因其本有根生于私其亲【一作生于私其所亲】成于私其身以已之不直而谓人皆然其植之也固久其除之也实难非百年必世【孙曰论语必世而后仁】不可得而化也非知命不惑不可得而改也已矣乎其终能复古乎若高阳齐生者其起予者乎齐生之兄为时名相出藩于镇【韩曰贞元二年正月齐映拜相明年正月贬防州徙衡州久之为桂管江西两观察使十一年七月卒○一无镇字】南朝之硕臣皆其旧交齐生举进士有司用是连枉齐生齐生不以云乃曰我之未至也有司岂枉我哉【岂一作其】我将利吾器而俟其时耳抱负其业东归于家吾观于人有不得志则非其上者众矣亦莫计其身之短长也若齐生者既不得志矣【一云既至矣一云既屈矣】而曰我未至也不以闵于有司【孙曰礼记儒有不累长上不闵有司注闵病也】其不亦鲜乎哉吾用是知齐生后日诚良有司也能复古者也公无私者也知命不惑者也【樊曰按登科记映大厯五年昭贞元十年曍十一年煦元和二年踵登进士第而曎亡焉】
　　送陈密序
　　太学生陈密请于余曰密承训于先生今将归觐其亲【觐一作拜】不得朝夕见愿先生赐之言密将以为戒密来太学举明经者累年不获其选是弗利于是科也今将易业而三礼是习【樊曰唐制取士有明经科而明经之别有五经有三经有二经有三礼有三传有史科凡礼记春秋左氏传为大经诗周礼仪礼为中经易尚书春秋公羊传为小经○孙曰三礼科贞元五年二月置】愿先生之张之也密将以为乡荣余媿乎其言遗之言曰子之业信习矣其仪容信合于礼矣抑吾所见者外也夫外不足以信内子诵其文则思其义习其仪则行其道则将谓子君子也爵禄之来也不可辞矣科宁有利不利邪
　　送李愿归盘谷序
　　【樊曰贞元十七年作时公年三十四脱汴徐之乱来居洛方且求官京师欝于中而见于外故其辞如此东坡云欧阳公言晋无文章唯陶渊明归去来一篇而巳余亦谓唐无文章惟韩退之送李愿归盘谷序一篇而已平生欲效此作一篇每执笔辄罢因自笑曰不若且放教退之独步补注此序孟州济原有石本其间异同当以石本为正今文注其下】
　　太行之阳有盘谷【孙曰太行山名在懐州阳南也盘谷地名在孟州济原县】盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻【宅处也】隐者之所盘旋友人李愿居之愿之言曰人之称大丈夫者我知之矣利泽施于人【于一作干】名声昭于时坐于庙朝进退百官而佐天子出令其在外则树旗旄【孙曰旄旗类以髦牛尾注于竿首故因以为名】罗弓矢武夫前呵从者塞涂供给之人各执其物【物谓各操持者】夹道而疾驰喜有赏怒有刑才畯满前【畯今本作俊】道古今而誉盛德【而今本作以】入耳而不烦曲眉丰颊清声而便体【便安也毗连切】秀外而惠中飘轻裾【裾领也】翳长袖粉白黛緑者列屋而闲居妬宠而负恃争妍而取怜大丈夫之遇知于天子【今本作主上】用力于当世者之为也【今本作之所为也】吾非恶此而逃之是有命焉不可幸而致也穷居而野处升高而远望【今作望远】坐茂树以终日濯清泉以自洁采于山美可茹【茹食也】钓于水鲜可食【孙曰老子治大国若烹小鲜鲜小鱼】起居无时惟适所安【今本作之安】与其誉于前【一作与其有誉于前】孰若无毁于其后与其乐于身【一作与其有乐于身】孰若无忧于其心车服不维【维絷也】刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之途足将进而趑趄【韩曰趑趄行不进貌孙曰趑趄踧踖也○上七思切下七余切】口将言而嗫嚅【祝曰楚词喜嗫嚅而妄作注嗫嚅小语谋私貌广韵作多言非孙曰嗫嚅不敢出口也○上之舌切又而舌切下女居切又音如】处汚秽而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土【一作下】维子之稼【一作可稼可穑一作可稼可食】盘之泉可濯可湘【祝曰释文湘烹也采苹于以湘之○可湘一作而沿一作可沿一作可游】盘之阻【阻屈折也】谁争子所窈而深廓其有容【窈于兆切】缭而曲如往而复嗟盘之乐兮乐且无央【今本作殃】虎豹远迹兮蛟龙遁藏鬼神守防兮呵禁不祥【孙曰不祥谓魑魅之属○禁一作御】饮且食兮【且一作则】夀而康【一作既夀而康】无不足兮奚所望【音忘】膏吾车兮【膏音告】秣吾马从子于盘兮终吾生以徜徉【韩曰徜徉徘徊也孙曰博雅云徜徉戏荡也○上辰羊切音常下余章切音羊】
　　唐人跋盘谷序后
　　陇西李愿隐者也不干誉以求达每韬光而自晦迹寄人世心游【阙】清乐人智于【阙】之间信古今一时也昌黎韩愈知名之士高愿之贤故叙而送之于【阙】县大夫博陵崔侠披其文稽其实是用命工勒石于谷之西偏以旌不朽云唐贞元辛已岁建丑月渤海高从【阙一字○樊曰按贞元十七年岁在辛已欧阳公集古録云当时退之官尚未显其道未为当时所宗师故但云知名士然当时送愿者为不少而独刻此序盖其文章已重于时也】












　　五百家注昌黎文集巻十九
　　钦定四库全书
　　五百家注昌黎文集巻二十
　　宋　魏仲举　编
　　序
　　送牛堪登第序
　　【韩曰公时为四门博士堪为太学生见本篇】
　　以明经举者诵数十万言又约通大义徴辞引类旁出入他经者又诵数十万言【樊曰唐制取士之科有明经而明经之别有五经三经二经凡礼记春秋左氏传为大经诗周礼仪礼为中经易尚书春秋公羊谷梁二传为小经孝经论语皆兼通之凡明经先贴文然后曰试经问大义十条答时务防三道】其为业也勤矣登第于有司者去民亩而就美禄由是进而累为卿相者常常有之其为获也亦大矣然吾未尝闻有登第于有司而进谢于其门者岂有司之待之也【一有御字御一作抑】以公不以情举者之望于有司也亦将然乎其进而谢于门也则为私乎抑无乃人事之末思或有不能举其礼乎若牛堪者思虑足以及之材质足以行之而又不闻其徃者其将有以哉违众而求识【众一作俗】立竒而取名非堪心之所存也由是而观之若堪之用心其至于大官也【于一作为】不为幸矣堪太学生也余博士也博士师属也于其登第而归将荣于其乡也能无説乎
　　送董邵南游河北序
　　【樊曰邵南夀州安丰人举进士不得志去游河北公作此送之公诗有嗟哉董生行亦为邵南作也】
　　燕赵古称多感慨悲歌之士【孙曰谓荆轲高渐离之属】董生举进士连不得志于有司懐抱利器【孙曰利用之材也】郁郁适兹土吾知其必有合也董生勉乎哉夫以子之不遇时茍慕义彊仁者皆爱惜焉矧燕赵之士出乎其性者哉【一作出乎其性情者哉】然吾尝闻【一作吾尝所闻】风俗与化移易吾恶知其今不异于古所云【孙曰古所云即上所云也○云一作闻】聊以吾子之行卜之也董生勉乎哉吾因子有所感矣为我吊望诸君之墓【樊曰乐毅去燕之赵赵封于观津号曰望诸君张华云望诸君家在邯郸西数里】而观于其市复有昔时屠狗者乎【樊曰史记荆轲至燕爱燕之屠狗者高渐离轲嗜酒日与屠狗饮于燕市酒酣以往歌于市中已而相泣旁若无人者】为我谢曰明天子在上可以出而仕矣
　　赠崔复州序
　　【樊曰此序与送许郢州同意】
