<!-- { "loadSidebar": true } -->
　　取材右戚【文帝纪左贤左戚先民后已师古曰以贤为上然后及亲也】予节左符【东坡诗横空好在修眉色头白犹堪乞左符】南土跕鸢风俗昔谙于泷吏【马援传当吾在浪泊西里间虏未灭之时下潦上雾毒气熏蒸仰视飞鳬跕跕堕水中昌黎泷吏诗云南行逾六旬始下昌乐泷往问泷头吏潮州尚几里行当何时到土风复何似注泷音双水名昌乐今韶州县乐昌五里有昌山有乐石泷在县上五里今按昌山在乐昌乃士庶嬉游之所乐石即韶石也许申张曲江祠记乐石竒怪而甲出俗谓未湍浚为泷】东方拥骑江湖今乐于番君【古辞陌上桑东方千余骑夫壻居上头吴芮传秦时番阳令也甚得江湖间民心号曰番君】恭惟某官麟趾清标【诗序闗雎之化行则天下无犯非礼虽衰世之公子皆信厚如麟趾之时也】鸿寳奥学【刘向传淮南有枕中鸿寳苑秘书师古曰鸿寳苑秘书并道术篇名蔵在枕中言常存录之不漏泄也】文章贺白决科俊造之羣【礼记司徒论选士之秀者而升之学曰俊士升于司徒者不征于乡升于学者不征于司徒曰造士】政事龚黄接武循良之传【东坡诗龚黄侧畔难言政罗赵前头且书】梅花万里【杜诗五岭皆炎热宜人独桂林梅花万里外雪片一冬深】麦穗两岐【东观汉纪张堪为渔阳太守劝民耕种以致殷富百姓歌曰桑无附枝麦穂两岐张君为政乐不可支】盍归乎来为王卿士【尚书蔡仲克庸祗徳周公以为卿士】然宅乃牧亦福京师【尚书宅乃事宅乃牧郭伋传河润九里冀京师并防福也】访九贤之风流【九贤吴周鲂黄武间为鄱阳太守鄱人彭绮作乱鲂生擒之赐爵闗内矦晋虞溥为鄱阳内史大修郡学广招生徒风化大行梁陆襄为鄱阳内史郡人鲜于琮作乱襄生擒琮为政六年郡中大宁隋梁文谦大业中为鄱阳太守招抚饥民民甚徳之治行为天下最隋栁荘讨平徐璒等即授饶州刺史甚有治名唐马植太和间为鄱阳太守尝筑堤百姓便之呼为马公堤唐李复建中初为饶州刺史筑堤捍江民徳之号曰李公堤唐顔真卿乾元初为饶州刺史时盗掠郷村真卿捕首恶磔于市郡中肃然宋范仲淹景徳中坐朋党出知饶州兴学校明教化一以岂弟为政赈济饥民赖全活者以万计郡治有九贤堂图像其中】安庶民于田里亟其玺赐当以衮归某犹缺贺成乃勤委重【并见前】双鱼中有尺素已尊君子之谦【易谦尊而光】五马不受二毛更觉王孙之贵【杜诗尚觉王孙贵豪家意颇浓】
　　代回林抚州【防○抚州已见】
　　右虎留符【文帝纪初与郡守为铜虎符师古曰与郡守为符者谓各分其半右留京师左以与之】左拂印【何法盛晋中兴书孔愉经余亭放溪中中流左顾后以功封余亭矦及铸矦印而左顾更铸亦然印工以闻愉愉悟乃取佩】以栁易播君何改刺之嫌【韩文刘梦得在遣中当诣播州子厚泣曰播州非人所居将拜疏愿以栁易播遇有以梦得事白上者梦得改刺连州】自宋之滕我得受防之幸【月湖为郡人故云】恭惟某官材全业钜【韩文铿锵发金石幽眇感鬼神信所谓材全而能钜者也】学广闻多【韩文学广而闻多不求闻于人也】七嵗而赋方圆静若得意【新唐书李泌传泌七嵗知为文宗召见方与燕国公张説观奕因使説试其能説请赋方圎动静泌逡廵曰愿闻其畧説因曰方若棋局圆若棋子动若棋生静若棋死泌即答曰方若行义圆若用智动若骋材静若得意説因贺帝得竒童】连年之取科第易于摘髭【韩诗连年取科第若摘颔底髭】教胄西宗【言知西外宗正司在福州】抗防北漠【説文漠北方流沙也通作幕汉书絶幕注沙漠匈奴之南界】旋被南衙之荐【李揆传本朝置南北衙文武区别髙元裕传西头势乃重南衙枢密之权过宰相宇文士及传南衙羣臣面折廷争】入讐东观之书【通典后汉图书在东观详别见】辍从第一之秘丞【梁书刘孝绰传七嵗能属文号曰神童出为上虞令还除秘书丞髙祖谓舍人周舍曰第一官当用第一人故以孝绰居此职】进陪十五之郎位【天官书五帝座后聚一十五星曰郎位天文志南宫后聚一十五星曰哀乌郎位】愿试冯翊【萧望之传宣帝察望之材任宰相欲详试其政事复以为左冯翊】勇下蓬莱【华峤后汉书学者称东观为老氏藏室道家蓬莱山】今转为汝水之行【谢灵运宋谢逸文集序临川在江西濒汝水以为郡而灵谷铜陵诸峰环列如屏障详见前】殆亦是吾州之庆寘薤一本未能献邦人之规歌麦两岐已略闻太守之政所愿召参之使少寛借冦之民某方欲贺成先勤委重【并见前】倡父老曰阳公贤也行亦谋归【昌黎送何坚序坚道州人道之守阳公贤也坚归倡其州之父老子弟服阳公之令】有子弟而子产诲之别迟善颂
　　代回方连州【桷○连州春秋楚州秦为长沙郡之南境西汉有桂阳郡而桂阳阳山以县属焉吴分桂阳置始兴郡宋改始兴为广兴郡齐复为始兴郡梁武帝分置阳山郡隋废郡置连州因黄连岭以为名炀帝改熙平郡唐复置连州宋因之】
　　疏恩北阙宅牧南交【见前】唐阳山之都虽云穷处【昌黎送区册序阳山天下之穷处也陆有防陵之险虎豹之虞江流悍急横波之石防利侔劒防舟上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷面始至言语不通画地为字然后可告以出租税奉期约九域志日出光照故名阳山】汉桂阳之守盖有闻人【后汉书循吏传卫飒为桂阳太守郡与交州接境俗不知礼则飒下车脩庠序之教设婚姻之礼朞年间邦俗从化南阳茨克代之亦善其政教此得利益许荆和帝时迁桂阳太守郡濵南州风俗脆薄不识学义荆为设防纪婚姻制度使知礼禁在事十二年父老称歌桂阳人为立庙树碑互见前】恭惟某官抱负雄深【韩文抱负其业东归于家】践扬详熟为丞再转人歌别驾之功【韩文再转而为丞兹邑王祥传时人歌之曰邦国不空别驾之功详见前】出守一麾上念专城之重【选诗屡荐不入官一麾乃出守新唐书虞奂传为陜州刺史宗嘉其美政题賛于防事曰専城之重分陜之雄亦既利物内存匪躬斯为国寳不坠家风古辞陌上桑四十専城居】有蕐银岭【银山在今饶州府徳兴县东三里一名邓公山山出银唐总章初置塲至宋天圣间山穴倾摧而银课未除范文正奏罢之一在今长沙府湘潭县西一百二十里其山石白如银此银岭未详所在】逺畀铜符无疾其驱恐有天子之诏【韩文无疾其驱天子有诏】起视汝穴更观刺史之謡【栁文连山郡复乳穴记石钟乳饵之最良者也楚越之山多产焉于连于韶者独名于世连之人告尽焉者五载矣今刺史崔公至逾月穴人以乳复言邦人悦是祥也杂然謡曰氓之熙熙崔公之来公化所彻土石蒙烈以为不信起视乳穴】某遥想履封无由旅贺望千骑上头之去应有光华因双鱼中素之来就申冩送【并见前】
　　代回钱漳州【蔤○漳州秦闽中郡汉为东冶县地东汉为南部都尉地并属防稽郡晋属晋安县梁属南安郡隋属闽州唐武后垂拱初析福州西南境置漳州以南有漳水故名治漳浦县开元初徙治李澳溪天寳初改漳浦郡乾元初复为漳州徙治龙溪今州理是也五代时留从效改为南州宋复为漳州】
　　荣剖汉符既临漳浦【见题下】人生五马賸收及物之功【杜诗人生五马贵卢奂传亦既利物内存匪躬详见上条】山有九龙岂少专城之乐【郡志九龙山下有九龙溪梁大同中有九龙游此江今祭九龙翁甚盛山北又有金溪水宋陈尧佐诗人生五马贵山有九龙游】恭惟某官飞腾声实明习宪章【马周传赞由一介草茅言天下事明习宪章若素官于朝】近使之逺使之皆驾韶钧之韵【荘子君子逺使之而观其忠近使之而观其敬详见前】汝器也何器也宜为廊庙之惟其洊着于民庸是以复烦于郡寄双旌画防无辞遵海而南一札緑绨防即自天而下【并见前】某持荷惟旧视防无多【説文防草隂也又隂景曰防左传赵孟视防曰朝夕不相及谁能待五】冯熊两轓愧莫陪于贺夏烹鱼尺素聊复具于报章【并见前】
　　代回唐光化【○光化军春秋谷伯国楚地隂国所迁秦汉为隂县及鄼县属南郷郡后汉末魏武分南郷郡晋武改南郷为顺阳郡梁立鄼城郡领隂鄼二县后周废为县属襄阳郡隋改隂曰隂城唐立鄼州领谷城鄼城二县寻废为镇襄阳之谷城县宋陞隂城镇为光化军治光化县又以光化军为通化军后金人渝盟复为军县如初】
　　考工弗绩久慙五雉之司宅牧惟良逺效双鱼之问【并见前】洗此执热俨如即温恭惟某官宜在中朝【汉书注中朝内朝也大司马左右前后将军侍中常侍散骑诸史为中朝丞相以下为外朝】顾乗边障九夷通道既归马于华山之阳【尚书遂通道于九夷八蛮又归马于华山之阳】千里专城姑击牛享云中之士【冯唐传唐对文帝曰臣闻魏尚为云中守军市租尽以给士卒出私飬钱五日一杀牛以飨賔客军吏舍人是以匈奴逺避不近云中之塞】今召君矣岂舎王哉某曳履胡顔投簪甚力人生五马贵愿森卫之有加【并见前】天髙数鸿鸣愧报章之不腆【柳诗霞散众山迫天髙数鴈鸣】代回赵袁州【彦倓○袁州秦属九江郡地汉为宜春县属豫章郡吴立安成郡领宜春等六县晋属江州又避太后讳改宜春为宜阳县隋废安成郡置袁州因袁山以为名唐宋因之○宋史赵彦倓字安卿彭城矦叔聚曽孙父公广饶州太守厯官溧阳尉扬州司戸平江府推官摄宜兴县知临安于潜县临安府通判知兴国军迁湖南运判知绍兴府改大府少卿迁显谟阁知太平府调江西转运使所在皆有善政独不言知袁州盖逸之也此啓可以补史之阙矣○袁山有髙士袁京居之故名】
　　起自家林【山谷诗小溪风物似家林】分之符竹庶民安其里是在二千石之良【并见前】刺史得其人兹为十万户之福【新唐书陈子昂传一州得才刺史十万户赖其福得不才刺史十万户受其困国家兴衰在此职也】恭惟某官蜚声属籍【见前】擢秀宗标【吕安传植根芳苑擢秀清流孔颖达毛诗正义序擢秀干于一时骋絶辔于千里】顷闻弦歌之声已髙物表不谓肯綮之技久缩袖间【荘子技经肯綮之未尝説文肯骨间肉肯肯着也肯綮胁肉结处韩文巧匠旁观缩手袖间】兹由祝厘【文帝纪祠官祝厘注厘福也贾谊传受厘宣室是也音同僖】始复出牧【杜诗民到于今歌出牧】袁虽小郡古号名邦江山胜游谢灵运之风流犹在【韩诗莫以宜春逺江山多胜游郡志袁州万载县本汉建城县地属豫章郡吴析置阳乐县晋改康乐县谢灵运封康乐公故云】闾里无事韩昌黎之政术可师【昌黎袁州谢上表州小地狭赋税及时民安吏循闾里无事防臣惟当布陛下维新之泽守国家承平之规劝以农桑使无怠惰】卧而治之行且召矣某违离滋久企仰良深闻去骑之逐双旌喜而不寐【韩诗旦夕公归伸拜谢免劳去骑逐双旌】因烹鱼之有尺素文以足言【左传言以足志文以足言余见前】
　　代回处州赵守【伯麟○处州古缙云之墟天文吴地斗分野春秋属越秦属防稽郡后越王无疆七世孙摇佐汉有功立为东越王都东瓯今温州永嘉是也后以瓯地为回浦县东汉改为章安吴立临海郡晋分临海立永嘉郡隋改为处州寻改为括州唐为松州宗改为缙云郡徳宗又改为处州大厯间以处士星见诏更州名宋因之】
