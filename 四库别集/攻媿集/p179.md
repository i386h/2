<!-- { "loadSidebar": true } -->
　　公讳卿月字清叔世居开封府祥符县曽祖壊左朝奉郎大理评事祖阜和安郎父思正翰林医痊累赠朝议大夫朝议辟地转徙寓居台州今为台人公生于贑上嫡母太恭人商氏梦月坠于前以裾承之仅得其半是夜陆宜人实生公故以名命焉公頴悟不凡未冠而失怙恃固穷自守必欲以学奋身隆兴改元试入右庠乾道二年中其科授承节郎徳安府复州汉阳军都巡检非其志也益进于学五年遂登进士第调温州乐清尉到官值海冦充斥制司督捕甚急诸将皇遽公处之自若宻使人扼其境路所出相继就擒以授诸将不自以为功尔后获盗不一公谓此曹虽有凶暴实以失业至此多为寛其狱识者知其为伟器宪使程公大昌奇其才荐于朝乾道七年十一月召对称防改承奉郎守宗政寺主簿九年三月迁太府丞六月为秘书郎兼吴王益王府教授淳熙元年七月除起居舍人十一月除起居郎阅日兼权中书舍人二年兼直学士院公起尉曹不四年擢用为文字官制词温厚真若素宦尝草胡公铨词云吾宁身蹈东海独仲连不欲帝秦至今名重泰山微相如何以强赵人多称之论事尤不避权贵是嵗为殿试编排官宣召之日缴奏池州守臣忤时宰之意因以帅才荐之五月除直秘阁知庐州时方年三十八在庐仅七旬而陆宜人年髙婴疾请祠而归日侍毉药衣不觧带五年春除荆湖南路计度转运副使八月丁内艰哀毁尽礼甫终丧起知静江府当李接陆梁之后专务摩抚八年秋阅先期有告效用将杀将官以叛公廷诘而叱之曰前帅平贼功赏有不明何预我事我待此曹如子弟汝乃诬之耶械以属吏且曰事毕当行军法监司遣僚佐来欲用他日公不为动阴部勒以制其变仍携家纵观以安众心效用谋既泄而形格比讫事无敢哗者归即取告者谓当反坐汗喘不能言公曰妄人无知不足以膏吾斧钺叱遣之效用又率其众诉曰前日诬枉已蒙辨明而市井讹言不已愿纳军器于库以释疑谤公善谕之罗拜而退为出钱五十万于市许告捕讹言者翕然而定其处事类此时臣僚有谓广西盐法不便于民欲罢官鬻而行钞法诏监司帅臣条具可否公力言钞法之害五千余言虽一时不能回卒如公所料十年七月移帅襄阳观览形势极论事宜致于元枢周公大要谓襄阳重地当屯三万人乞移荆南之屯并归襄阳仍以鄂兵万人隶荆南分荆鄂为二军以襄阳为都统荆南为副未防夀皇令条列边防利害公径以此书缴进才一年均州报金人侵地数里削木大书曰移封疆过此均人詾詾谓必开边衅公知其妄奋笔为檄告谕边民安业西府驰问所以公以家族保无他毎嵗敌骑多逼近境公与兵帅先期围猎于郊视旧加逺敌骑遂不至又尝虚传有警为之出游岘首抵暮而归终以无事赴镇之初遭嵗洊饥竭力赈济奏陈至于五六田里得免流徙十一年言者乃谓公恬不讲荒政十二月罢归十二年再主管建宁府武夷山冲佑观十五年冬除利州路提刑既奏事进直显谟阁改帅泸州叙人与石门蛮互市纷争蛮被杀伤者三公谓蜂虿有毒不可不备奏易守臣练兵习武时忘战日久士卒骄惰分习劲弓强弩躬自教督军声大振其后石门蛮王特错果贻书卭部川都蛮王墨崖欲借兵以侵边又集蛮众二十部兵事势甚急公虽已素备不忍戕民于兵令蕃汉耆长王文通父子谕以祸福蛮人坚欲得前叙守而甘心焉相持数月公谍知蛮中有郭万肆者最号桀黠为之主谋致此边患以厚赏生致之或请诛以示众公曰此易尔恐复因此生事奏请縻以重役迄今役于神泉监蛮既失心腹之人始以印状设誓待命下吏边徼以宁绍熙元年进龙圗阁再任明年召还三年正月始至行在所除宗正少卿寻兼中书门下检正诸房公事六月假吏部尚书为金国生辰使未行除太府卿已而疡发于背或劝其辞行公曰君命不可辞也七月壬午行次扬州卒于舟中享年五十有五积官至朝请大夫娶赵氏先公十年卒赠宜人子三人好谦迪功郎绍兴府诸暨县尉好问好生并将仕郎女二人在室孙男昙将受遗泽孙女二人尚幼诸孤以十月己酉公于临海县之牛极山合赵氏之墓公性警敏记诵絶人先以武举进既精习兵书武事又登儒科词章赡蔚随事立就议论通畅洒洒可聴古事今事问无不知旁通释老之书百家之学游艺多能为士林第一医卜星厯动皆精诣琴奕雅郑入手辄工仪表瑰伟神情洒落唱第之日夀皇属目良乆简记盖有自矣从游玉津一发中的亟被金带之赐在泸南教士卒众列两旁百矢出帐中猬集帖上无不骇服至于攷辨鼎彞古物游戏翰墨丹青一一造妙其他世故叩之无穷而又贯穿文法练习吏事恩威兼举所在办治心计有余秋豪可察而持心忠恕事率从厚僚吏有请度其可用虽忤公意幡然从之故人乐自尽公亦不劳而事集疏财容物尤所难及厯官虽乆用度之余随以散施亲旧无所计惜月给嵗赋旁及邻里之鳏寡孤独者身后才有田六十余亩书画圗籍之外储蓄无防暂摄检正于谳议之际务从寛典亦有讥其过甚者公不防也居乡恭谨无贵贱与之均礼闭门省事而不絶物不以一毫之私干州县乡人以此益加敬爱筑圃北山之麓取孔徳璋移文中语列为扁牓泊然若与世相忘者徜徉尽日望之者以为仙平日有志事功留意世务拥麾防遍东南所至观山川问风俗厯厯胸次独恨未识中原张旜有行欲周览洪河大山以賛国家规恢之略而赍志以殁荐绅痛惜之诸孤彚其遗藁仅得三十卷藏于家钥客授东嘉始以同寅相与特厚赘倅丹丘周旋二年见辄倾倒尝与之论兵公曰兵不易言也指授大略则又曰谨之戒之惟忍于杀人者可以言吾侪皆不忍也毎叹服之公自蜀归一见即自言此行他无所得尝从康节先生孙曾传易数甚详以兼官玉牒时时相过论人穷达夀夭奇验甚众许以传授乆而弗得语其家人曰今年我当厄防万里之行其能免乎一日取其书细焚之而去未防遂下世岂偶然也哉好谦兄弟来求铭余亦痛公之不得行其志也遂为之铭铭曰
　　穆穆王公世家开封寓居赤城乃亢其宗始以武进旋以文显一尉讨贼赏谢彞典召对明光结知至尊不四三年西掖北门于庐于桂于襄于泸所至称最复归中都司宗司府拭圭北行望舒感梦卒止于卿人皆期公出入将相赍志以殁天乎不谅六尺之躯才兼百人死而可赎人百其身我志且铭辞无溢美以诏后人以慰孙子
　　知婺州赵公墓志铭
