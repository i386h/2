<!-- { "loadSidebar": true } -->
　　离析以来仆仆长路每抚景有触顿辔踟蹰缅想远韵辄脉脉如醉仆自仲春达晋陵舍舟就陆取道中都洛阳抵关中所历名迹往往而在第恨与俱者皆从军儿日走百里趋利促剌不得休且驿程舆马无淹期徒御告谷?丸稍一寓目辄复舍去安得如云水僧肩瓢顶笠超放自如也大都关洛山川旁魄雄欝殊乏清远幽靓之致每凭高眺迼极目千里寒日澹野风沙蔽天辄令人悲嘅黯黯不自怡顷停车北邙之阳洛水之涘想象畴曩车击毂人驾肩别馆离宫云兴霞蔚于今委之耕牧麦陇渐渐雉雊兔蹄而巳巳经函谷虎牢成皋潼关在昔英雄以智力相角莫不鸷击龙骧狼顾虎据于今声销迹灭凘尽灰飞古冢巍峩残阳惨淡马童牧儿犹能以尺棰指合围战陈处巳登桥陵祗谒轩皇葬衣冠地及眺泰华寻陈图南蜕骨石室为之仙仙飞动自媿凡骨无伯昏瞀人之术从白帝一探真源又恨不及携足下惊人语搔首问青天耳他如往古英哲故宅遗墟或下马摩挲断碣为之欷歔低佪不忍去左右之人孰有知余悲慨之深者偶因邮筒聊用相闻他日山囱剪烛更为抵掌之资耳足下自爱言不多及 

　　○与王赞夫 

　　东渚烟霞频年以来弟与足下迭为主人今复远出信是人间缺陷事何如日坐清泉白石间接席而谈方舟而出以一日当千秋也弟从晋陵取道榆关凡历驿程五千有奇计日七十有七巳历关洛诸名胜地旁谘樵牧秦宫汉阙于烟莽中则不胜雍门承睫之悲巳览嵩少太华仙踪异迹则飘然有佐卿控鹤之想巳经虎牢潼关古战场则令人发嗣宗广武之叹情逐事迁感随境起电露梦幻起灭何常不满达人一噱也第恨所至曰不移表辄舍去然仅胜一室梦游耳他日空山灯火当与足下噉蹲鸱娓娓也边塞苍莽跃马骋望便觉霍霍有激昂气顷与中丞期以初秋提士马大搜黄沙白草间令徤儿射鵰逐麞兔若曹景宗所谓生噉其胃如甘露浆为快耳便中附闻愿言自爱 

　　○蔡去疾 

　　丁亥之岁不肖撰杖赤城道出委羽车殆马烦寄炊牛屋足下携尊过我轰饮狂歌能令稽阮却走荆高无色豪爽奕奕之致恨无画史解衣盘礴传之缣素流传好事以为美谈耳忽忽几廿■〈礻冀〉不肖衰相见凌风流顿尽不识足下比作何状犹能引大斗累数十釂戞紫槽唱大江东去否仆去岁从洛入陕陇纵观边塞沙漠诸名迹间从上郡锐头儿跃马沙碛中逐黄羊射赤鴈颇有曹景宗风槩但恨不得足下豪举一当之耳舍亲项季舆快士也酒态曩为弇州公见赏足下为之坚壁相持未知鹿死谁手韵语亦足鼓吹林壑受知君家吏部公最深今重趼走谒以明国士之感濒行敬用相闻幸有以复有忘曩好请鉴明水 

　　○王伯无 

　　尊公名德风华兼长往哲文心胜韵俯视时流盛业未竟奄然厌世当时衿带之士藉以扬声莫不云合景从足谓一代龙门仆断枿朽株耳亦辱出之沟中收之爨下乃于足下不相闻问者四年于兹足下得不以仆为非人耶所恃寸心不渝或得见亮吾兄兄弟耳壬寅暮春撰杖石梁振衣华顶勌则扣石而歌渴则承溜而饮精蓝??业被方舸联衾胶漆未足比其绸缪琴筑信可方其气类言之唯有延结吾兄才气横绝四海石渠之烈可俯而掇尊公之绪将藉足下光显昌大仆长夏塞上归颇借故人为三径资遂有终焉之志两儿椎鲁稍能捉笔为制义余无足为足下语者因季舆行草草布愫 

　　○金元玉 

　　足下天?超风华高朗而才藻火?雐若练霄神逼眦又若游龙戏海快鹘擘霄非人间所能维系笼罩也且义分英英凌霜贯日一言契合千里颂声居然古侠烈风曩辱不鄙夷托以缟??苎顷竹屋灯火风雨凄然旧游种种现前唯慨慷悲歌拍案而起耳比阙然不闻问知吾兄得不以我为人面而强行者邪去岁从关洛走塞上太华爽拔黄河源委大漠莽苍战垒险绝兵革犀利士马精强稍一寓目恨乏足下英爽之气顾眄风云盾头磨墨诙雄快也季舆高士足下试与周旋固当胜王阿大多多许 

　　○王圭叔方伯 

　　阊桥之别烱在心目间四载犹一日鄙人疪贱何以得当大雅乃尔门下徽烈舄奕掩暎往牒乃久角巾私第侥得之者累累若若莫邪为钝自古嘅之门下龙蛇其德桃李不言既无子幼种豆之谣又笑深源书空之状非门下深抉道秘畴能尔耶不拒不留信为灵哲作用耳不肖去岁作榆中游经岁始归山中每用引领名里佳胜惟有色飞神注顷季舆行时仆适有栝苍之役厓略布衷愫负媿不可言季舆风期?散天韵超旷酒态文心翩翩饶致知必把臂入林也 

　　○王永叔谏议 

　　阊桥之饯胜流毕集宠以篇章荐以琴酒即贤豪俊爽所不能致乃于窐衡含糗之子奄得之遘遇亦奇矣前岁郑生还瓯出翰札并拜屧盒名香之赐读扇头白岳四作如发丹台琅笈倾耳步灵之音也阙焉久不报辠状若为擢发世局日非而足下尚后赐环之命良可扼腕然足下迈往不屑之韵固自廓如且得从子舍帣鞴曲?月氶邑?日侍大夫人三事不易良非虚语仆昨岁走上郡出潼关渡无定河纵览河源太华之胜足咤生平壮游第恨椎不文不及班椽袁虎诸人草檄勒铭坐怖老上休屠耳顷有五云之役而季舆过赤城敬陈厓略季舆酒态文心殊强人意非而夫谁当倒中郎之屣者 

　　○王伯夑 

　　曩徼天之衷得游金昆玉季间由毫授简则藻思飙驰列藉呼尊则羽卮波卷昔琅琊羣从俱善篇章马粪诸贤咸超名理方斯篾矣一别忽忽四易星霜天台既非天上瓯水实为比邻窅若异域唯有浩叹仆去岁浪游榆塞跃马黄沙时从幽并徤儿射猎大泽中酒酣耳热曼声为出塞入塞之歌差足雄快恨乏足下豪俊之气上马着铁袴褶舞??肖数回为快耳 

　　○王伯度 

　　昔我二三兄弟狎主齐盟牛耳坛坫气类相感则丹漆椅桐觚翰抽思则霞兴云蔚被酒跳荡击钵放歌快意当前狂态转剧自谓建安不足八开元不足五也无何仆旅食金陵琴师李生来接翰札蕴结如浣读舂容长律烂若披锦阙然未有报仆初夏自塞上乘驿骑至邗沟舍人方为具食适闻李将军捐宾客王孝廉为经纪其后事甚周今尚在甥馆仆投七而起跣而赴之及至幕府知足下养痾浮玉先发三日矣言念君子实劳我心足下韬精辅饵何恙弗巳岂毘耶示疾随顺方便者耶仆方有古栝之役适季舆来季舆才情酒德足与不佞分路杨镳政恐不能当足下偏师耳 

　　○王伯绳 

　　岁在摄提得侍清燕足下风华标暎朗如行玉山而文情葱蒨复自引人着胜地名园之会何忝山阳殊恨褐父屑屑无好致乃败人意耳伯绳足下一别如雨人寿几何仆顖且秃矣唯刳心太上宴坐觉场斯为得耳其如钝根下劣习障难祛不识足下何以振我季舆兄标致高逸自是竹林一流人足下试捉麈尾与语当不落野狐葛藤耳 

　　○卢叔度 

　　祥风甘露朗润来拂人盖叔度先生其人也仆得侍光尘忽历年所间从故箧检墨妙讽一过聊解结愲而巳仆去岁乃为故人嬲之不置久客西塞窃得纵观边圉秦汉诸名迹经岁始作归计弱植绵谷?丸多病乘之衰相骎骎花冠堕地其时矣每念帻麓翠微之游唯有??辰??辰神往 

　　○与梅季豹 

　　白门为别动历年所不肖弟头颅既非曩态钝劣不减故吾言之于邑足下神标外朗灵气内融翳凤鞭螭行空径度下视弟辈直泥下潜■〈圭黾〉耳玉洞一赋似不从人间来巳而窃读入闽近体诸作即境跖实陈事切情非不天骨森张而造语颇伤率易政如宗门道人登坛说法虽言言真谛未免堕落宣偈窠臼于风人之致似稍有间唐元白长庆体序事如画彼亦自云理太周意太切理周则词繁意切则言激然风趣未尝不濯濯可人也足下之作较之二公离乎合乎足下曩自言不好近体好亦不善此兄自断公案也居诸一集足以雄视千古他作不必广示人可也此博地凡夫未能窥见善逝一毛孔窃欲有效于左右实以古道相朂当不当弗论也弟自己亥携孥入梅屿山中故君家子真所栖隐处垦圃十双税田数畮激流疏沼种豆沤麻颇有世外之想即一麻半菽日不再食意豁如也第天末故人海内名胜每一捐脰辄望风依依兄比僦居秣陵买赋金亦足细君取酒否人言长卿慢世慢心政足传及乘驷马车了不异措大面孔耳令侄豪爽快士落落伍籍尚无泣血以相明者奈何 

　　○李本宁太史 

　　不肖自淝水归偃息衡庐日苦里中属以笔札之役稍尔愆期则诃让随之复有代作声律笺记以干时者乃为想象佞容髣髴媚骨拂情亏质心目为碎芜秽日甚而本根尽拨矣今岁巳入山稍谢劣务料理旧业迈往之心以日为岁子谦东归长跽发函远示汉刻复拜朱提扪心知感拊膺增恧成都之命足为世道一快熊车所至百城望风昔王右军谓彼土山川诸奇扬雄左思蜀都殊为未备千载而下得藉明公补其阙略宁非山灵大幸且右军思一游目汶领峩眉纵观汉时讲堂及问相如谯周有后否白读其书未尝不??辰??辰神跃今且去右军复千余年名迹当益榛莽比欲作数诗以申企慕托之梦游缘家儿痢下十月未差心如棼丝子谦具能言之耳万里云天曷胜延结 

　　○与徐懋吴司理 

　　昨山行殊佳尘襟如涤颇恠吴生对面翠微了无酬酢意兴在瑶筝银甲耳仆往客都门乃为二三少年篡入狭斜中二八代更丝肉迭奏快意当前非不骨腾肉飞去后神思疲薾生厌离心辄作数日恶乃与景升辈复过香山诸精蓝遂欣然忘返巳归卧长安市清梦栩栩犹在晤霭赤霞间山水洞壑与仆信有清缘耳世路转迫被发长往兹其时乎来岁春水门下倘再发兴台荡当物色我于千树桃花中独往之趣非止一日门下勿讶仆漫为雅语 

　　○与冯?岳公祖 

　　台下投传家食四徂寒暑山民未能践夙约负糗出山登堂下称主臣即有炙輠之辩无以自文其罪矣非藉台下破觚为圜安能假其余息白比殊劣劣去秋一病几作岱游重以荒邨寥閴妻病儿稚墙无板筑箐筱为藩径乏开荒蓬蒿茀户于菟暴客相属纵横夕惕朝虞不遑寝处今春海氛告警夷舶阑入内地乡民麻沸不胜流离之状乃知泰始之世野鹿标枝武陵桃源桑麻鸡犬岂不较若河汉哉比闻撰结日富拥书万卷何必南面百城第物情瞻注雷谤渐明东山片石未能终于坚卧耳凉风天未我怀如何 

　　○与王用敬 

　　足下善病无缘过丈室一参不二法门令天女雨曼陀罗耳比闻四大安和深用为慰弟行年四十愦愦无闻犹尔缠缚世网顷亦多病神理顿尽每念一大事因缘未尝不中饭辍餔深夜起坐足下既抱无上法器必须勇猛斩截自求度脱然后持大悲心愿力始大不然见哭兴哀未免沉溺爱河耳即以现前老病为医王便是净名居士拈王?大处此小儿强作解事语不满足下一噱也游鴈山五百钱留之敝箧贯且欲朽犹然未命蜡屐千载向禽何可多得也暂用归上尚图秋以为期 

　　○与潘景升 

