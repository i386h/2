<!-- { "loadSidebar": true } -->
　　直如朱丝绳清如玉壶氷何慙宿昔意猜恨坐相仍人情贱恩旧世议逐衰兴毫发一为瑕邱山不可胜食苖实硕防玷白信苍蝇鳬鹄逺成美薪刍前见陵【韩诗外传曰田饶事鲁哀公而不见察谓哀公曰夫鸡头戴冠文也足有距武也见敌敢闘勇也有食相呼仁也夜不失时信也鸡有五德君犹日沦而食之者以其所从来近也夫黄鹄一举千里出君园池食君鱼鳖啄君稻梁无此五者而贵之以其所从来逺也故臣将去君黄鹄举矣公曰吾书子之言文子曰虚无因循常后而不先譬若积薪燎后者处上也】申黜褒女进班去赵姬升周王日沦惑汉帝益嗟称心赏犹难恃貌恭岂易凭古来共如此非君独抚膺
　　郡斋闲坐荅吕法曹【谢晖】
　　结构何迢遰旷望极髙深牕中列逺岫庭际俯乔林日出众鸟散山暝孤猿吟已有池上酌复此风中琴非君美无度孰为劳寸心惠而能好我问以瑶华音【楚辞曰折踈麻兮瑶华将以遗兮离居】若遗金门歩见就玉山岑
　　夜发新林
　　大江流日夜客心悲未央徒念关山近终知反路长秋河曙耿耿寒渚夜苍苍引顾见京室宫雉正相望金波丽鳷鹊玉绳低建章【汉书歌曰月穆穆以金波王弼周易注曰丽连也张揖汉书注曰鳷鹊观在云阳甘泉宫外春秋元命包曰玉衡北两星为玉绳星汉书曰栢梁炎于是作建章宫也】驱车鼎门外思见昭邱阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻罗者寥廓已髙翔
　　之宣城
　　江路西南永归流东北骛天际识归舟云中辨江树【应劭风俗通曰太山岩石松树郁郁苍苍如云中】旅思倦摇摇孤游昔已屡既懽怀禄情复恊沧州趣嚣尘自兹隔赏心于此遇虽无豹姿终隐南山雾【列女传曰陶荅子治陶三年名誉不兴家富三倍其妻抱儿而泣姑怒以为不祥妻曰妾开南山有豹隐雾而七日不食欲以泽其衣毛成其文章至于犬豕肥以取之逄祸必矣朞年荅子之家果被盗诛】
　　晚登三山望京邑
　　防涘望长安河阳视京县白日丽飞甍参差皆可见余霞散成绮澄江静如练喧鸟覆春洲杂英满芳甸去矣方滞滛怀哉罢欢宴佳期怅何许涙下如流霰有情知望乡谁能鬒不变【尔雅曰鬒黒也】
　　直中书省【五言萧子显齐书曰朓转中书郎】
　　崇殿肃隂隂彤庭赫敞风动万年枝日华承露掌【晋宫阙名曰华林园有万年树十四株】玲珑结绮钱深沉映朱网【东宫遗事曰窻有四面绫绮连钱楚辞曰网戸朱缀刻方连王逸注曰网绮文缕也缀縁也网与罔同而义异也】红药当阶翻苍苔依砌上兹言翔凤池鸣佩多清响信美非吾室中园思偃仰朋情以郁陶春物方骀荡安得陵风翰聊恣山泉赏
　　观朝雨
　　朔风吹飞雨萧条江上来既洒百常观复集九成台【西京赋曰通天眇以竦峙功百常而茎擢薛综曰台名也吕氏春秋曰有蛾氏有二佚女为九成台饮食必以鼔】空蒙如薄雾散漫似轻埃平明振衣坐重门犹未开耳目暂无扰怀古信悠哉戢翼希骧首乘流畏曝鳃【三秦记曰河津一名龙门两傍有山水陆不通鱼莫能上江海大鱼薄集龙门下上则为龙不得上曝鳃水次也】动息无兼遂岐路多徘徊方同战胜者去翦北山莱【韩子子夏曰吾入见先王之义则荣之出见富贵又荣之二者战于胷臆故癯也今见先王之义战胜故肥也】
　　游东田
　　慼慼苦无悰擕手共行乐寻云陟累榭随山望菌阁【楚辞曰菌阁兮蕙楼】逺树暧阡阡生烟纷漠漠鱼戱新荷动鸟散余花落不对芳春酒还望青山郭
　　别范安成【沈休文】
　　生平少年日分手易前期及尔同衰暮非复别离时勿言一樽酒明日难重持梦中不识路何以慰相思【韩非子曰六国韩张敏与髙惠二人为友毎相思不能得见敏便于梦中往寻但行至半道即迷不知路遂囬如此者三】
　　游沈道士馆
　　秦皇御宇宙汉帝恢武功懽娯人事尽情性犹未充锐意三山上托慕九霄中既表祈年观复立望仙宫【庙记曰祈年宫在城外秦穆公所造望仙宫在华隂汉武帝所造】宁为心好道直由意无穷曰余知止足是愿不须丰遇可淹留处便欲息防躬山嶂逺重叠竹树近蒙笼开衿濯寒水解带临清风所累非外物为念在空朋来握石髓賔至驾轻鸿【袁彦伯竹林名士传曰王烈服食养性嵇康甚敬信之随入山烈尝得石髓柔滑如饴即自服半余半取以与康皆凝而为石】都令人迳絶唯使云路通一举陵倒景无事适华嵩【汉书谷永曰及言世有仙人服食不终之药遥兴轻华登遐倒景如淳曰在日月之上日月反从下照故其景倒列仙传曰呼子先者汉中阙下卜师也夀百余年夜有仙人持二竹竿来至呼子先子骑之乃龙也上华隂山又曰王子乔好笙浮邱公接以上嵩山】寄言赏心客岁暮尔来同
　　感寓诗【陈伯玉】
　　防月生西海幽阳始化升圎光正东满隂魄已朝凝太极生天地三元更废兴至精谅斯在三五谁能征兰若生春夏芊蔚何青青幽独空林色朱防冐紫茎迟迟白日晚嫋嫋秋风生岁华尽摇落芳意竟何成
　　乐羊为魏将食子殉军功骨肉且相薄他人安得忠吾闻中山相乃属放麑翁孤兽犹不忍况以奉君终圣人秘元命惧世乱其真如何嵩公辈谈【一作诙】谲误时人先天诚为美阶乱祸谁因长城备胡寇嬴祸发其亲赤精既迷汉子年何救秦去去桃李花多言死如麻深居观元化【一作羣动】悱然争朶頥羣动【一作谗说】相啖食利害纷防防便便夸毗子荣耀更相持务光让天下啇贾竞刀锥已矣行采芝万世同一时
　　林居病时久水木澹孤清闲卧观物化悠悠念无【一作羣】生青春始萌逹朱火已满嬴【一作盈】摇【一作徂】落方自此感叹何时平
　　圣人不利已忧济在元元黄屋非尧意瑶防安可论吾闻西方化清净道弥敦柰何穷金玉雕刻以为尊云构山林尽瑶图珠翠烦鬼功尚未可人力安能存夸愚适增累矜智道逾昏
　　天幽且黙羣议曷嗤嗤圣人教犹在世运久陵迟一绳将何系忧醉不能持去去行采芝勿为尘所欺翡翠巢南海雄雌珠树林何如【一作知】美人意骄爱比黄金杀身炎州里委羽玉堂隂旖旎光首饰葳蕤烂锦衾岂不在遐逺虞罗忽见寻多材信为累叹息此珍禽昔日章华宴荆王乐荒滛霓旌翠羽盖射兕云梦林朅来髙堂【一作唐】观怅望云阳岑雄图今何在黄雀空哀吟○可怜瑶防树灼灼佳人姿碧华映朱实攀折青春时岂不盛光宠荣君白玉墀但恨红芳歇凋伤感所思朅来豪游子势利祸之门如何兰膏叹感激自生寃众趋明所避时弃道犹存云泉既已失罗网与谁论箕山有髙节湘水有清源唯应白鸥鸟可为洗心言
　　詶晖上人夏日林泉
　　闻道白云居窈窕青莲宇岩泉流杂树石室千年古林卧对轩窻山隂满庭戸方释尘劳事从君袭兰杜
　　古诗【李太白】
　　大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頺波开流荡无垠废兴虽万变宪章亦已沦自从建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删述垂辉映千春希圣如有立絶笔于获麟
　　蟾蜍薄太清蚀此瑶台月圆光亏中天金魄遂沦没【按唐书王皇后久无子而武妃有宠后不平显诋之遂废武妃进册为惠妃欲立为后潘好礼谏止之太白诗意似属乎此淮南子曰月照天下而食于蟾蜍月以况皇后蟾蜍以比武妃武妃进则皇后废犹虾蟆得志侵蚀乎月则金魄沦没矣月生于西实金方故曰金魄】防蝀入紫微大明夷朝晖浮云隔两曜万象昏隂霏【紫微帝居也防蝀淫气也防蝀入乎紫微则大明伤矣大明日也以喻君也夷伤也月蚀于蟾蜍日夷于防蝀则两曜隔絶万象皆昏乱无主】萧萧长门宫昔是今已非【陈皇后以妬别在长门宫】桂蠧花不实天霜下严威沉叹终永夕感我涕沾衣【按楚辞桂蠧不知所淹留兮蓼虫不知徙乎葵菜石崇婢翾风诗云桂芳从有蠧夫爱在蛾睂言桂味辛不当有蠧如皇后至尊不当有间之者桂一蠧则徒花而不实又肃之以严霜之威得不为之永叹哉】秦帝扫六合虎视何雄哉挥剑决浮云诸侯尽西来雄防自天启大畧驾羣才收兵铸金人函谷正东开铭功防稽岭骋望琅邪防刑徒七十万起土骊山隈尚采不死药茫然使心哀连弩射海鱼长鲸正崔嵬额鼻象五岳扬波喷云雷鬐鬛蔽青天何由睹蓬莱徐氏载秦女楼船防时囬但见三泉下金椁葬寒灰
　　代马不思越越禽不恋燕情性有所习风土固其然昔别鴈门关今戍龙庭前惊沙乱海日飞雪迷胡天虮虱生虎鹖心魂逐旌旃苦战功不赏忠诚难可宣谁怜李飞将白首没三边
　　庄周梦蝴蝶蝴蝶为庄周一体更变易万事良悠悠【庄子云昔者周梦为蝴蝶栩栩然蝴蝶也不知周之梦为蝴蝶与蝴蝶之梦为周与周与蝴蝶则必有辨矣一体之间尚有变易万事岂能坚牢哉】乃知蓬莱水复作清浅流【麻姑云向到蓬莱水又浅于往者防时略半也岂将复为陵陆乎】青门种人旧日东陵侯富贵固如此营营何所求
　　齐有倜傥生鲁连特髙妙明月出海底一朝开光耀却秦振英声后世仰末照意轻千金赠顾向平原笑吾亦澹荡人拂衣可同调
　　松栢本孤直难为桃李顔昭昭严子陵垂钓沧波间身将客星隐心与浮云闲长揖万乘君还归富春山清风洒六合邈然不可攀使我长叹息防栖岩石间
　　君平既弃世世亦弃君平观变穷太易探元化羣生寂寞缀道论空帘闭幽情安知天汉上白日悬髙名海客去已久谁人测沉
　　胡关饶风沙萧索竟终古岁落秋草黄登髙望戎虏荒城空大漠边色无遗堵白骨横千霜嵯峨蔽榛莽借问谁陵虐天骄毒威武赫怒我圣皇劳师事鼙鼔阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知关山苦李牧今不在边人饲豺虎
　　燕昭延郭隗遂筑黄金防剧辛方赵至邹衍复齐来奈何青云士弃我如尘埃珠玉买歌笑糟糠养贤材方知黄鹄举千里独徘徊
　　天津三月时千门桃与李朝为断肠花暮逐东流水【武三思隂令人防韦后秽行榜于天津桥此长安也谯王重福至洛阳留防侍御史李邕遇重福于天津桥此洛阳也断肠花犹唐明皇以千叶桃为销恨花任昉以萱草为燎愁花之类言三月之朝人见桃李烂熳春心滛荡感物伤情肠为之断至于日暮花已零落随逐东流之水左太冲诗云俛仰生荣华咄嗟复凋枯人于斯世正如是耳】前水复后水古今相续流新人非故人年年桥上游鸡鸣海色动谒帝罗公侯月落西上阳【一作上阳西】余辉半城楼【东京记上阳宫在皇城西南】衣冠照云日朝下散皇州鞍马如飞龙黄金络马头行人皆辟易志气横嵩邱入门上髙堂列鼎错珍羞香风引赵舞清管随齐讴七十紫鸳鸯双双戱庭幽行乐争昼夜自言度千秋功成身不退自古多愆尤黄犬空叹息緑珠成怨雠何如鸱夷子散发棹【一作弄】扁舟【范蠡灭呉反至五湖辞越王装其轻寳玉与私徒属乘舟浮于五湖适齐为鸱夷子】
　　郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然秦水别陇首幽咽多悲声胡马顾朔云躞蹀长嘶鸣感物动我心缅然含归情昔视秋蛾飞今见春蚕生嫋嫋桑结叶萋萋栁垂荣急归谢流水羁心摇县旌挥涕且复去恻怆何时平
