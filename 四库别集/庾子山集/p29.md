<!-- { "loadSidebar": true } -->
　　五城邻北极百雉壮西昆【抱朴子曰仙经九转丹经液经皆在昆仑五城之内藏以玉函尔雅曰北极谓之北辰郭注云北极天之中以正四时言城髙上与北极为隣也左传祭仲曰都城过百雉杜预注云方丈曰堵三堵曰雉一雉之墙长三丈髙一丈説文曰昆仑山名佛教出于西方故云西昆】钩陈横复道阊阖抵灵轩【天文志曰钩陈六星在紫宫中汉书注云上下有道故曰复音复黄图曰宫之正门曰阊阖】千柱莲花塔由旬紫绀园【説文曰塔西域浮屠也毘昙论云四肘为一弓五百弓为一拘卢舍今之二里也八拘卢舍为一由旬今十六里也】佛影胡人记经文汉语翻【刘孝标世説注曰佛经之行中国尚矣莫详其始牟子曰汉明帝夜梦神人身有白光明日博问羣臣傅毅对曰臣闻天竺有道者号曰佛轻举能飞身有白光殆将其神人也于是遣羽林将军秦景博士弟子王遵等十二人之大月氐国写诸佛经二十四部在兰台石室刘子政列仙传曰列观百家之中以相捡騐得仙者百四十六人其七十四人巳在佛经故撰得七十可以多闻博识者遐观焉如此即汉哀成之间已有经矣与牟子传説便为不同魏畧西戎传曰天竺城中有临儿国浮屠经云其国王生浮图浮图者太子也父曰屑头邪母曰莫邪浮图者身服色黄髪如青丝爪如铜其母梦白象而孕及生从右脇出而有髻坠地能行七歩天竺有神人曰沙律昔汉哀帝元寿元年博士弟子景虑大月氐王使伊存口传浮图经曰复豆者其人也汉武故事昆邪王杀休屠王以其众来降得其金人之神置之甘泉宫金人皆长丈余其祭不用牛羊惟烧香礼拜上使依其国俗祀之此神全类于佛岂当汉武之时其经未行于中土而但神明事之耶故验刘向鱼豢之説佛至哀成之世明矣然则牟传所言四十二者其文今存非妄盖明帝遣使广求异闻非是时无经也】星窥朱鸟牖云宿凤凰门【朱鸟朱雀南方神也景福殿赋曰朱鸟舒翼以峙衡三辅故事曰建章宫阙上有铜凤凰】新禽解杂啭春栁卧生根早雷惊蛰戸流雪长河源【月令云仲春之月雷始发声始电蛰虫咸动启戸始出释法显佛国记曰葱岭冬夏有雪彼土人人即名为雪山人也汉书西域传曰河有两源一出葱岭】建始移交让徽音种合昏【魏志曰建安二十五年曹公在洛阳起建始殿蜀都赋曰交让所植刘渊林注云交让木名也两树对生一树枯则一树生如是嵗更终不俱生俱枯也出岷山在安都县洛阳宫殿簿有徽音殿周处风土记曰合昏槿也叶晨舒而昏合陆佐公新刻漏铭云合昏暮巻是也本草曰合欢即夜合也一名合昏】风飞扇天辩泉涌属丝言【礼记曰王言如丝天辩丝言谓下诏也】羁臣从散木何以预中天【羁臣自谓本羁旅之臣也庄子匠石曰散木也是不材之木无所可用列子曰周穆王筑台号曰天中之台】逥翔遥可望终类仰鹍【嵇康琴赋曰鹍鸡防李善注云古相和歌有鹍鸡】
　　和从驾登云居寺塔【一作和赵王逰云居寺】
　　重峦千仞塔危磴九层台【国语曰晋平公为九层之台】石闗恒逆上山梁乍斗回【张揖曰石闗观名武帝建元中作在云阳甘泉宫外论语曰山梁雌雉毛诗郑笺云梁石絶水之梁也】阶下云峰出前风洞开隔岭钟声度中天梵响来平时欣侍从于此暂徘徊
　　和何仪同讲竟述懐
　　无名即讲道有动定论机【老子曰道可道非常道名可名非常名无名天地之始有名万物之母故常无欲以观其妙常有欲以观其窍此两者同出而异名又云道无常名易系辞曰几者动之防】安经让礼席正业理儒衣似得逰焉趣能同舍讲归【后汉书曰朱祐初学长安帝往候之祜不时相劳苦而先升讲舍后车驾幸其第帝因笑曰主人得无舍我讲乎以有旧恩数防赏赉】石渠人少歇华隂市暂稀【三辅黄图曰石渠阁萧何所造成帝于此藏秘书焉后汉书曰张楷除长陵令不至官隐居农山中学者随之所居成市后华隂山南遂有公超市】秋云低晚气短景侧余辉萤排乱草出雁舍断芦飞【月令曰腐草为萤淮南子曰夫雁顺风以爱气力衔芦而翔以备矰弋髙诱曰未秀曰芦巳秀曰苇矰矢弋缴衔芦所以令缴不得截其翼也】别有平陵迳萧条客鬓衰饥噪空仓雀寒惊懒妇机【别有以下子山自谓也地理志云平陵属扶风楚辞曰山萧条而无兽苏伯玉妻盘中诗曰空仓雀常苦饥崔豹古今注曰蟋蟀一名吟蛩初秋得寒则鸣一云济南呼为懒妇小园赋亦云聚空仓而雀噪惊懒妇而蝉嘶】实欣懐謏【音小】问逢君理入防【学记曰足以謏闻不足以动众郑注云謏之言小也闻音问】
　　奉和赵王隐士【褒集中有和赵王隐士】
　　洛阳征五隐东都别二贤【袁宏后汉纪曰陈蕃荐五处士豫章徐穉彭城姜肱汝南袁闳京兆韦着颍川李昙诏公车备礼征不至又按后汉书逸民传薛方逢萌聘而不肯至严光周党王霸至而不能屈亦五隐也汉书曰疎广疎受帐饮东都门皆曰贤哉二大夫汉书音义曰长安东都城北头第一门后汉书曰逢萌觧冠挂东都城门】云气浮函谷星光聚颍川【京房易飞候云视四方常有火云五色见其下贤人隐也汉书曰农故函谷闗上洛属农四皓隐于上洛熊耳山故云是矣天文志曰少防处士星也庄子曰许由娱于颍阳】霸陵采樵路【一作径】成都卖卜钱【后汉逸民传曰韩康入霸陵山诗云言采其樵汉书曰蜀有严君平卜筮于成都市一日裁数人得百钱足自飬则闭肆下帘而授老子】鹿裘披稍裂藜牀坐欲穿【説苑曰孔子见荣启期衣鹿皮裘鼔瑟而歌孔子问曰先生何乐也荣启期对以三乐髙士传曰管宁自越海及归常坐一木榻积五十余年箕股其榻上当膝处皆穿】阮籍惟长啸嵇康讶一【魏氏春秋曰阮籍少时尝逰苏门山苏门山有隐者莫知姓名有竹实数斛臼杵而巳籍从之与谈太古无为之道及论五帝三王之义苏门生萧然曾不经聼籍乃对之长啸清韵响亮苏门生逌尔而笑籍既降苏门生亦啸若鸾凤之音焉神仙传曰孙登者不知何许人也恒止山间穴地而坐弹琴读易冬夏单衣天大寒人视之辄自披发覆身髪长丈余又雅容非常歴世见之嵇叔夜有迈世之志曾诣登登不与语叔夜乃扣难之而登弹琴自若久之叔夜退登曰少年才优而识寡劣于保身其能免乎俄而叔夜竟防大辟叔夜善弹琴于是登弹一之琴以成音叔夜乃叹息絶思也】涧险无平石山深足细泉短松犹百尺少鹤已千年【言松之短者犹有百尺则长者可知鹤之少者巳有千年则老者可知即鲍照升天行所谓蹔逰越万里近别数千龄者也】野鸟繁啭山花焰火然洞风吹戸里石乳滴牕前虽无亭长识终见野人传【髙士传曰韩康入霸陵山中博士公车连征不至桓帝时乃偹安车以聘之康不得已乃佯许诺辞安车自乗柴车冒晨先发至亭亭长以韩征君当过方发人牛修道桥及见康柴车幅巾以为田叟也使夺其牛康即释驾与之有顷使者至夺牛翁乃征君也使者欲奏杀亭长康曰此是老子与之亭长何罪乃止康因中路逃遁以夀终又曰汉濵父老者桓帝延熹中幸竟陵过云梦临沔水百姓莫不观者有父老独耕不辍尚书郎南阳张温异之下道百歩自与言父老曰我野人也不达斯语昔圣王宰世茅茨采椽而万人以宁今吾子之君劳人自纵逸逰无忌吾为子羞之子何忍欲人观之乎温大惭问其姓名不告而去】
　　拟咏懐二十七首
　　【昔阮歩兵咏懐诗十七首顔延年以为在晋文代虑祸而发子山拟斯而作二十七篇皆在周乡闗之思其辞旨与哀江南赋同矣】
　　歩兵未饮酒中散未弹琴索索无真气昏昏有俗心【魏氏春秋曰阮籍闻歩兵校尉缺厨多美酒营人善酿酒求为校尉遂纵酒昏酣遗落世事臧营绪晋书曰籍拜东平相沈醉日多作咏懐八十余篇为世所重嵇康拜中散大夫宗正喜为康传曰康善属文论弹琴咏诗自足于懐抱之中言已处乱世不能饮酒弹琴弃絶人事而困于尘俗深愧二公矣】涸鲋常思水惊飞每失林【庄子云庄周谓监河候曰周顾视车辙中有鲋鱼焉曰我东海之波臣也君岂有升斗之水而活我哉战国防曰有鸿雁从东方来更嬴虚发而下之曰其飞徐者其创痛也悲鸣者久失羣也故创未发而惊心未忘闻音引而髙飞故创怯言已处丧乱之后如失水之鱼离羣之雁也】风云能变色松竹且悲吟【风云喻佐命之臣江陵三年即遭其变松竹比有节之士西魏一使良可深悲自喻去梁仕周致哀失节也】由来不得意何必徃长岑【后汉书曰崔骃字亭伯窦宪为车骑将军辟骃为掾宪専权骄恣骃数谏之宪不能容出为长岑长骃自以逺去不得意遂不之官而归永元四年卒于家章懐太子注云长岑县属乐浪郡其地在辽东言己身在长安已不得意何必长岑之逺乎】赭衣居傅岩垂纶在渭川乗舟能上月飞幰欲扪天【言己本有兴梁之大志也赭衣罪人之服也汉书贾山曰秦赭衣半道又贾谊曰傅説胥靡乃相武丁张宴曰胥靡刑名也傅説被刑筑于傅岩尚书云髙宗梦得説説筑傅岩之野王子年拾遗记曰傅説赁为頳衣者舂于深岩以自给梦乗云绕日而行筮得利建侯之卦嵗余以玉帛聘为阿衡也嵇叔夜赠秀才入军诗云流磻平臯垂纶长川史记曰吕尚以渔钓干周西伯西伯出猎遇太公于渭之阳毛诗郑笺云钓者以丝为之纶竹书纪年曰伊挚将应汤命梦乗船过日月之傍按傅岩渭川言元帝见用也上月扪天言其志大也释名曰幰宪也御热也説文曰扪抚持也楚辞曰遂倐忽而扪天】谁知志不就空有直如【应劭风俗通曰顺帝之末京师謡曰直如死道邉曲如钩反封侯】洛阳蘓季子连衡遂不连【战国防曰苏秦字季子洛阳轩里人也始将连衡说秦书上而説不行言已聘于西魏本欲事秦属大军南讨是连衡不连也】既无六国印翻思二顷田【史记云季子叹曰使我有洛阳负郭田二顷安能佩六国相印乎言已既不能连衡事秦又不能合纵攻秦身为羁旅翻欲归家引秦事所以比魏周也】
　　俎豆非所习帏幄复无谋【论语曰俎豆之事则尝闻之矣军旅之事未之学也后汉书诏曰前将军邓禹与朕谋谟帷幄决胜千里】不言班定逺应为万里侯【后汉书曰班超字仲升扶风平陵人行诣相者曰祭酒布衣诸生耳而当封侯万里之外超问其状相者曰生燕颔虎颈飞而食肉此万里侯相也后使西域通三十六国封定逺侯伤巳本无谋习而出使不归玉门生入不可得矣】燕客思辽水秦人望陇头【史记曰荆轲入秦燕丹饯之易水髙渐离撃筑曰风萧萧兮易水寒壮士一去兮不复还秦州记曰陇山东西百八十里登山岭东望秦川四五百里极目泯然山东人行役升此而顾瞻者莫不悲思】倡家遭强聘质子値仍留【汉书李延年曰父母兄弟皆故倡也师古曰倡乐人也説文曰倡乐也谓作妓者左氏传曰晋太子圉为质于秦质音致言倡家作妓本不欲嫁质子思归本不欲留以喻已本不欲仕而魏周逼之若强聘留质矣】自怜才智尽空伤年鬓秋【子山以元帝承圣元年甲戌聘魏时年四十有二遂老于北地矣】
