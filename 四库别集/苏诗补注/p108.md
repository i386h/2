<!-- { "loadSidebar": true } -->
　　望郎【孙樵髙郎中墓志鸳行望郎锦川使星】文冡【名胜志刘蜕文塜在兜率寺内○按蜕桐庐人唐懿宗朝为左拾遗上书言令狐绹之子不宜为言官贬山阳令寓居潼川按蜕文塜铭其自序云长沙刘蜕复愚为文不忍弃其草聚而封之与名胜志异】句溪【方舆胜览句溪庙即天齐王祠在中江县治西祀隋凯州守李直之按直之字正叟长安人守凯州化行俗美后乞骸归隠铜官山】牛头兜率【元和郡县志牛头山在潼川州西南上有长乐寺为一方胜槩方舆胜览兜率寺在南山一名长寿寺隋开皇时建林泉纠合山川表里见王勃本寺碑】
　　书王定国所藏烟江叠嶂图【公自注王晋卿画】
　　江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本防缀毫末分清妍不知人间何处有此境径欲徃买二顷田君不见武昌樊口幽絶处东坡先生留五年春风摇江天漠漠暮云巻雨山娟娟丹枫翻鸦伴水宿长松落雪惊昼眠桃花流水在人世武陵岂必皆神僊江山清空我尘土虽有去路寻无縁还君此画三叹息山中故人应有招我归来篇【墨迹后有元祐三年十二月十五日子瞻书十三字】
　　江上愁心【唐张说有江上愁心赋】
　　附王晋卿次韵【此诗从式古堂书画考采出】
　　帝子相从玉斗边洞箫忽断散非烟平生未省山水窟一朝身到心茫然长安日逺那复见掘地宁知能及泉几年漂泊汉江上东流不舍悲长川山重水逺景无尽翠幙金屏开目前晴云漠漠晓笼岫碧嶂溶溶春接天四时为我供画本巧自増损与妍心匠搆尽逺江意笔锋耕出西山田苍顔华髪何所遣聊将戏墨忘余年将军色山自金碧萧郎翠竹夸婵娟风流千载无虎头于今妙絶推龙眠岂图俗笔挂髙咏从此得名似谪僊爱诗好画本天性辋川先生疑夙縁防当别写一匹烟霞境更应消得玉堂醉笔挥长篇
　　王晋卿作烟江叠嶂图仆赋诗十四韵【墨迹有而字】晋卿和之语特竒丽因复次韵不独纪其诗画之美亦为道其出处契濶之故而终之以不忘在莒之戒亦朋友忠爱之义也【按墨迹此诗末有闰十二月晦日醉后写此十字】
　　山中举头望日边长安不见空云烟归来长安望山上时移事改应潸然管弦去尽宾客散惟有马埒编金泉【别本作钱者讹】渥洼故自千里足要饱风雪轻山川屈居华屋啗枣脯十年俛仰龙旗前却因瘦病出竒骨盐车之厄宁非天风流文采磨不尽水墨自与诗争妍画山何必【按墨迹何必作不独】山中人田歌自古非知田郑防三絶君有二笔势挽回三百年欲将岩谷乱窈窕眉峯修嫮夸连娟人间何有春一梦此身将老蚕三眠山中幽絶不可久要作平地家居僊能令水石长在眼非君好我当谁縁愿君终不忘在莒乐时更赋囚山篇【公自注柳子厚有囚山赋】附王晋卿再次韵【原题云子瞻再和前篇非惟格韵髙絶而语意郑重相与甚厚因复用韵答谢之】
　　忆从南涧北山边惯见岭云和野烟山深路僻空吊影梦惊松竹风萧然杖藜芒屩谢尘境已甘老去栖林泉春篮采术问康伯夜灶养丹陪稚川渔樵毎笑坐争席鸥鹭无机驯我前一朝忽作长安梦此生犹欲更问天归来未央拜天子枯荄敢自期春妍造物潜移真幻影感时未用惊桑田醉来却画山中景水墨想像追当年玉堂故人相与厚意使嫫母齐联娟岂知忧患耗心力读书懒去但欲眠屠龙学就本无用只堪投老依金僊更得新诗写珠玉劝我不作区中縁佩服忠言非论报短章重次木篇
　　【慎按周宻云烟过眼録云王晋卿烟江叠嶂图几二丈后有与东坡唱和诗各二首王驸马押徐容斋所藏张丑书画舫云此诗真迹今在太仓王长公家又式古堂书画考载晋卿诗二首云云前一首小行书后一首中行书皆绢本末题元祐已巳正月初吉晋卿书今采附东坡诗后己巳乃元祐四年似应编次下卷今因题类编】
　　次韵王定国防饮清虚堂
　　何逊扬州又几年官梅诗兴故依然何人可复闲季孟与子不妨中圣贤卜筑君方淮上郡归心我已剑南川此身正似蚕将老更尽春光一再眠
　　圣贤【俞徳隣佩韦斋辑闲邹阳赋云清者为酒浊者为醴清者圣明浊者愚騃故魏人廋语云清者圣浊者贤皇甫嵩醉乡日月酒以色清味重而饴者为圣色浊而味苦者为贤】
　　【慎按施氏原注王定国尝通守扬州此诗章首云云又以何逊喻定国也是时定国始得扬州故云卜筑君方淮上郡未几言者论罢未尝到任也而任渊注山谷年谱云东坡有和王定国防饮清虚堂作时定国归自扬州与施注不合当以任注为据】
　　附子由次韵
　　枯木无枝不记年寒灰谁遣强吹然南迁不折知非妄未老求闲愈觉贤屡出诗章新管籥偶开画巻小山川簿书堆委惭君甚拨去归来粗了眠兴龙节侍宴前一日微雪与子由同访王定国小饮清虚堂定国出数诗皆佳而五言尤竒子由又言昔与孙巨源同过王定国感念存殁悲叹久之夜归稍醒各赋一篇明日朝中以示定国也
　　天风淅淅飞玉沙诏恩归沐休早衙遥知清虚堂里雪正似薝葡林中花出门自笑无所诣呼酒持劝惟君家踏氷凌兢战疲马扣门剥啄惊寒鸦羡君五字入诗律欲与六出争天葩头风已倩檄手愈背痒却得僊爪爬银瓶泻油浮螘酒紫盌铺粟盘龙茶幅巾起作鸜鹆舞叠鼓谁掺渔阳挝九衢灯火杂梦寐十年聚散空咨嗟明朝握手殿门外共看银阙暾朝霞
　　兴龙节【宋史哲宗本纪十二月初七日帝生日也避僖祖忌辰以次日为兴龙节】
　　附子由作【原题云雪中访王定国感旧】
　　昔游都城嵗方除飞雪纷纷落花絮径走城东寻故人马蹄旋没无寻处翰林词人呼巨源笑谈清夜倒清尊住在城西不能返醉卧吉祥朝日暾相逢却说十年事徃事皆非隔生死惟有飞霙似昔时许君一醉那须起兰亭俛仰迹已陈黄公酒垆愁杀人君知散聚翻覆手莫作呉楚乘朱轮王晋卿所藏着色山二首
　　缥缈营丘水墨僊浮空出没有无间尔来一变风流尽谁见将军着色山
　　营丘【王明清挥麈録李成字咸熙系出长安唐之后裔避地徙营丘嗜酒善奕琴妙画山水周世宗时枢宻使王朴与之友善尝召赴辇下防朴亡因放诞酣饮遨游搢绅间后客家于陈病酒卒年四十九子觉仕太宗歴国子博士其后以觉赠光禄丞觉字仲明列三朝国史儒学传觉之子宥仕至諌议大夫知制诰有传载两朝史云祖成五代末以酒诗游公卿间善模写山水至得意殆非笔墨所成欧阳公归田録乃云李成仕至本朝尚书郎误矣米元章画史复云赠银青光禄大夫又甚误也】着色山【图绘寳鉴李思训唐宗室也官至左武卫大将军画皆超絶尤工山水林泉笔格遒劲得湍濑潺湲烟霞缥缈难写之状用金碧辉映为一家法后人所画着色山往往多宗之然至妙处不可到也】
　　荦确何人似退之意行无路欲从谁宿云解駮晨光漏独见山红涧碧时
　　意行【刘禹锡蛮子歌腰斧上髙山意行无旧路】
　　次韵黄鲁直效进士作二首
　　嵗寒知松栢
　　龙蛰虽髙卧鸡鸣不废时炎凉徒自变茂悦两相知已负栋梁质肯为儿女姿那忧霜贸贸未喜日迟迟难与夏虫语永无秋实悲谁知此植物亦解秉天彛
　　【慎按黄山谷集拟省题四首一东观读未见书二嵗寒知松栢三被褐懐珠玉四欵塞来享任渊注嵗寒知松栢诗下云此篇效进士体元有两篇按知字韵一首在外集先生所和即此韵也】
　　附黄鲁直原作
　　松栢天生独青青贯四时心藏后雕节嵗有大寒知惨淡氷霜晚轮囷涧壑姿或客蝼蚁穴未见斧斤迟摇落千秋静婆娑万籁悲郑公扶正观已不见封彛
　　欵塞来享
　　蠢尔氐国天诛亦久稽既能知面内不复议征西斥堠销兵火边城息鼓输忠修贡职弃过为黔黎雪满流沙静云沈太白低巍巍二圣治盛徳古难齐
　　慎按本集杂记云元祐三年十二月二十八日上御延和殿奏范镇新乐时西夏方遣使欵延州塞故进士作延和殿奏新乐赋及欵塞来享诗任渊注山谷诗云元祐三年夏人遣使谢封册故以命题非也此诗施氏原本不载今考据年月从续补下巻类编于此
　　附黄鲁直原作
　　前朝夏州守来欵塞门西圣主敷文徳降书付狄鞮氊裘瞻日月面带金犀殿陛闲干羽边亭息皷永输量谷马不作触藩羝声势常相倚今闻定五溪
　　夜直玉堂携李之仪端叔诗百余首读至夜半书其后
　　玉堂清冷不成眠伴直难呼孟浩然暂借好诗消永夜毎逢佳处輙参禅愁侵砚滴初含冻喜入灯花欲鬭妍寄语君家小儿子他时此句一时编
　　李之仪【东都事畧李之仪字端叔姑孰人举进士元祐中为枢宻院编修官能诗善属文工于尺牍后坐党籍废斥所着有姑溪集】伴直【牟子才玉堂石刻防云玉堂地切禁省诸学士皆有儤宿之直唐人毎以北防堦前花甎道为入直之候故旧规交宿例有早入晚入伴入之名国朝因唐制然学士皆早入又单直无复伴直矣故太宗以来双日夜直只日下直】孟浩然【唐书孟浩然传王维私邀入内署俄而宗至浩然匿牀下维以实对帝曰恨未见也何惧而匿诏浩然出云云周益公云东坡直玉堂用孟浩然事考新旧唐书王维传皆不载曽入翰林况禁地亦非外人可至疑苏公自有所据按李肇翰林志明皇初改北门学士为翰林待诏张说徐坚张九龄徐安相继被荐而不及维后又改为翰林供奉计一时才艺之士毕集其中如维能诗善画固宜预选新史既采杂说载伴直事于浩然传则维传自不必书矣】
　　【慎按诗眼云东坡暂借好诗二句盖端叔用意太过参禅之句所以儆之云】
　　次韵王定国得晋卿酒相留夜饮
　　短衫压手气横秋更着僊人紫绮裘使我有名全是酒从他作病且忘忧诗无定律君应将醉有真乡我可侯且倒余尊尽今夕睡蛇已死不须钩
　　慎按此诗施氏原本不载新刻本载入续补下巻今据外集改编
　　范景仁和赐酒烛诗复次韵谢之【公自注时公方奏新乐】
　　笙磬分均上下堂【公自注旧法堂上之乐皆受笙均堂下之乐皆受磬均】游鱼舞兽自奔忙朱弦初识孤桐韵【公自注旧乐金石声髙而弦声微今乐金石与丝声皆着】玉琯犹闻秬黍香【公自注旧法以尺生律今以黍定律以律生尺】万事今方【一作方今】咨伯始一斑我亦愧真长此生防见三雍就无复寥寥叹未央
