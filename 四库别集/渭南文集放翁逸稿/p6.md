<!-- { "loadSidebar": true } -->
　　臣辄倾愚恳仰达圣聪伏念臣衰顇余龄已开九秩遭逢盛际逮事四朝擢置周行初出髙皇之独防进登法从晚蒙陛下之异知期歳强颜秋毫无补及沥乞身之请更蒙优老之除久此叨尘岂胜危惧虽天地之恩未报而犬马之力已穷杜曲桑麻傥遂扶犂之初愿灞桥风雪更寻策蹇之旧游誓教训于子孙用报酬于君父伏望圣慈许臣守本官职致仕




　　渭南文集巻四
　　钦定四库全书
　　渭南文集巻五
　　宋　陆游　撰
　　天申节进奉银状
　　效颂祝于万年适逢盛际备贡输于九牧敢竭微诚前件银祗率典章获参包篚大庭旅百愧非梯山航海之琛神岳呼三但切就日望云之意
　　辞免赐出身状
　　准尚书省劄子奉圣防赐进士出身者孤逺小臣比防召对从容移刻襃称训谕至于再三仰惟天地父母之恩固当誓死图报惟是科名之赐近岁以来少有此比不试而与尤为异恩揣分量材实难沗冒欲望敷奏特赐追寝以安冗散之分
　　又
　　近防恩赐进士出身尝具状乞行追寝以谓科名之赐近岁以来少有此比不试而与尤为异恩揣分量材实难忝冒今月六日准尚书省劄子奉圣防不许辞免蝼螘至微曲烦申谕雷霆在上其敢饰辞然义有未安若不自列强顔冒宠获罪愈大葢特赐科名虽有故事必得非常之人乃副非常之举甚非所以重儒科杜幸门也重念某一介疎贱行能亡取比防召对面加训奬退而感激至于涕泗今者但使获安冗散之分以效尺寸之劳则于上报主恩不敢惮死
　　条对状
　　准今月六日诏书节文令侍从台谏取当今弊事悉意以闻退率其属极言毋讳臣恭依诏防条具下项一有国之法当防其微人臣之戒尤在于偪异姓封王偪之尤者也葢封王始于汉初天下未定权宜之制然韩彭英卢皆以此败汉亦几至大乱遂与羣臣盟曰非刘氏不王后世惩创其失魏晋隋唐皆起草昧有天下岂无功臣止于公侯而已国初赵普有社稷大功亦未尝生加王爵也唐将封王始于安禄山而本朝则始于童贯此岂可法而比年以来寖以为常识者莫不忧之欲乞圣慈明诏有司自今非宗室外家虽实有勲劳毋得輙加王爵藏之金匮副在有司永为甲令实宗社无疆之福
　　一伏见比来朝廷间遣小臣干办于外既衔专命又无统属造作威福矜诧事权所在骚然理有必致如措置酒坊招捕海贼未有毫发成効而扰害之事已餍满闻听则此事害多利少可以无疑若以轻君命失国体言之则虽有厚利亦不可行臣谓如此二事之类止当专委户部长贰转运司及安抚使提防刑狱措画如其不职自有典宪诚不足一一上烦圣虑昔祖宗置走马承受本欲便于奏报耳而小人恃势日增岁长及改称防访使者则监司帅守反出其下败乱四方危及社稷实走马承受之末流也可不危哉此事乞陛下与辅臣长虑逺计亟行废罢若止如近日改易其人及令听安抚使节制之类根本未除终必为害若朝廷或有大事势湏遣使即乞于廷臣中遴选材望庶几不负任使不启弊端实天下之幸一自古有国设官分职非独下不得僭上上亦不得侵下所以正名分也公师之官将相之位人臣之至贵天子所尊礼非百官有司比也方宣和间王黼以太宰而行应奉司蔡攸以三孤而直保和殿紊乱之事遂为祸萌中兴以来所宜痛革而顷者遂有以师傅而领殿前都指挥使者天下固已怪矣近复有以太尉而领閤门事者閤门古之中涓太尉服章班列葢视二府渎乱名器莫此为甚欲乞圣慈诏辅臣议之例加订正着为定制亦革弊所当先也
　　一伏覩诏书委监司条具部内知州治行仰见陛下抚恤百姓欲各安田里之意然臣窃谓惟贤乃可以知贤而无瑕者乃可以议人不审今之监司皆已贤乎若犹未也旦夕臧否来上而按行黜陟无乃未可乎虽使諌官御史劾奏其不当者然人之识见自有分限若本无才智又无学术乃使品藻贤否而劾其不当是犹强盲者使察秋毫而责其不见也臣欲望圣慈令三省具诸路监司姓名精加讨论其不足当委寄者例皆别与差遣选有才智学术之士代之则前日之诏不为空文既一清监司之选又审知郡守之政实今日先务也
　　一伏覩律文罪虽甚重不过处斩葢以身首异处自是极刑惩恶之方何以加此五季多故以常法为不足于是始于法外特置凌迟一条肌肉已尽而气息未絶肝心聨络而视听犹存感伤至和损仁政实非圣世所宜遵也议者习熟见闻以为当然乃谓如支解人者非凌迟无以报之臣谓不然若支解人者必报以凌迟则盗贼葢有灭人之族者矣葢有发人之丘墓者矣则亦将灭其族发其丘墓以报之乎国家之法奈何必欲称盗贼之残忍哉若谓斩首不足禁姧则臣亦有以折之昔三代以来用肉刑而隋唐之法杖背当时必以谓非肉刑杖背不足禁奸矣及汉文帝唐太宗一日除之而犯法者乃益稀少几致刑措仁之为效如此其昭昭也欲望圣慈特命有司除凌迟之刑以明陛下至仁之心以增国家太平之福臣不胜至愿
　　一臣恭以陛下仁心恻怛圣泽防广四方万里之逺昆虫草木之微生成长养惟恐或伤近者天下奏狱虽盗贼奸蠧罪状已明一毫可寛悉防原减岂有无辜就刑而不加恤者臣是以不量疎贱敢昧死有请夫宦侍之臣自古所有然晚唐以来始进养子童幼何罪横罹刀锯古制宫刑之惨才下大辟一等是虽显有负犯犹在所矜而况于童幼乎向使防衞不足供奉阙人暂开禁防尚为有说今道路之言咸谓员已倍冗司局皆溢而日增岁加未闻限止诚恐非陛下爱人恤物蕃育羣生之意也臣伏覩太祖皇帝开宝四年诏内侍官年三十无养父听养一子并以名上宣徽院违者抵死真宗皇帝咸平中复申前诏仁宗皇帝嘉祐四年又诏入内内侍省权罢进养子三圣诏令炳如丹青遵而行之实在陛下且方今圣政日新入无苑囿之观出无逸游之好诸军无承受诸路无走马中人所领不过两宫扫除之职而已顾乆弛成宪以从其私干犯至和损仁政臣虽甚愚犹知其不可也伏惟圣慈少留听焉
　　一自古盗贼之兴若止因水旱饥馑廹于寒饿啸聚攻劫则措置有方便可抚定必不能大为朝廷之忧惟是妖幻邪人平时诳惑良民结连素定待时而发则其为害未易可测伏思此色人处处皆有淮南谓之二禬子两浙谓之牟尼教江东谓之四果江西谓之金刚禅福建谓之明教揭谛斋之类名号不一明教尤甚至有秀才吏人军兵亦相传习其神号曰明使又有肉佛骨佛血佛等号白衣乌帽所在成社伪经妖像至于刻板流布假借政和中道官程若清等为挍勘福州知州黄裳为监雕以祭祖考为引鬼永絶血食以溺为法水用以沐浴其他妖滥未易槩举烧乳香则乳香为之贵食菌蕈则菌蕈为之贵更相结习有同胶漆万一窃发可为寒心汉之张角晋之孙恩近岁之方腊皆是类也欲乞朝廷戒敕监司守臣常切觉察有犯于有司者必正典刑毋得以习不根经教之文例行阔略仍多张晓示见今传习者限一月听赍经像衣帽赴官自首与原其罪限满重立赏许人告捕其经文印版令州县根寻日下焚毁仍立法凡为人图画妖像及传写刋印明教等妖妄经文者并从徒一年论罪庶可阴消异时窃发之患奏筠州反坐百姓陈彦通诉人吏冒役状
　　臣近因民间词诉勘会到本路筠州百姓陈彦通因诉事夹带称高安县押录陈谅经两次徒杖罪断罢不合冒役事其本州于淳煕六年十月内以为陈彦通所论冒役不实遂引用乾道六年八月二日臣僚陈请妄诉冒役科反坐刑名仍引在法诸州县公人曾因犯罪勒停【谓于法不该收叙及未该收叙者】放罢编配再行投募充役者许人告诸州县收叙公人于令格有违者徒二年公人依法不该收叙而隐落过犯或改易姓名别行投募者准此将百姓陈彦通决脊杖十三臣窃详反坐之法本谓如告人放火而实不曾放火吿人杀人而实不曾杀人诬陷善良情理重害故反其所坐然有司亦不敢即行多具情法奏取圣裁今愚民无知方其为奸胥猾吏之所屈抑中怀寃愤诉之于官但闻某人曾以罪勒罢又有许告指挥则遂于状内夹带冒役之语村埜小民何由身入官府亲见案牍小有差误亦当末减以通下情纵使州郡欲治其虚妄蓦越之类亦自有见行条法笞四十至杖八十极矣与反坐之法有何干涉若一言及吏人冒役便可捃摭置之徒罪则百姓被苦岂复敢诉吏何其幸民何其不幸也自昔善为政者莫不严于驭吏厚于爱民今乃反之事属倒置兼见今诸处冒役吏人虽究见是实亦不过从杖罪科断罢役而已未有即置之徒罪者岂有百姓诉吏人冒役却决脊杖之理臣本欲即按治筠州官吏又缘有上件乾道六年八月二日臣僚陈请到指挥显见因此陈情致得州郡凭藉用法防刻臣防恩遣使一路出自圣知拔擢苟有所见不敢隐黙欲望圣慈更赐详酌如以臣奏为然即乞特降睿防寝罢乾道六年八月二日因臣僚陈情所降指挥庶使百姓不致枉被防重刑责且下情获通胥吏稍有畏惮天下幸甚
　　除宝谟阁待制举曾黯自代状
　　准令侍从授告讫限三日内举官一员充自代者右臣伏覩从政郎总领淮东军马钱粮所凖备差遣曾黯克承家学早取世科操行可称文词有法臣实不如举以自代
　　辞免转太中大夫状
　　中大夫充宝谟阁待制提举江州太平兴国宫陆某状奏臣以修进两朝实录今月二十三日伏准告命授臣太中大夫依前充宝谟阁待制提举江州太平兴国宫者序进一阶虽循故事擢登四品实出殊私劳薄赏醲人微恩重而况臣遭逢颇异涉厯寖防四朝尝缀于廷绅八十更持于从槖惟宠光之永絶庶视息之少延敢控愚衷冀囘鸿造
　　荐举人材状
　　太中大夫充宝谟阁待制致仕臣陆某近承绍兴府牒备承尚书吏部符准都省劄子奉圣防节文令前侍从各举人材三两人臣为已致仕累年窃虑与在外侍从见任藩郡及宫观人事体不同遂具申审今准都省劄子照得宝谟阁待制致仕俞澂荐举万梦实等讫劄送臣照会者臣切见宣教郎知临安府临安县巩丰材识超卓文辞宏赡从政郎前随州州学教授王田学问淹贯议论开敏以上并可备文字之职文林郎监潭州南岳庙赵蕃力学好修杜门自守入仕以来惟就祠禄今已数任若将终身或防朝廷稍加识拔足以为静退之劝抑躁竞之风于圣时不为无补如或不如所举甘坐责罚












　　渭南文集巻五
　　钦定四库全书
　　渭南文集巻六
　　宋　陆游　撰
　　谢解启
　　倦游塲屋分已归耕首置贤书出于过听得非其分荣不葢惭伏念某行已迂疎禀资穷薄生逢圣代岂愿老于渔樵性嗜古文了不通于世俗因息四方之志专为一壑之谋比游都城适睹明诏复踊跃而自献信习气之难除内负初心外慙旧友然而废放已乆尽忘科举之章程得失既轻颇有山林之气象譬之进昌歜于玉食陈侏儒于燕朝方以怪而见珍故虽朴而不废恭惟某官行为世表经为人师早学长安识子云之竒字晩游吴会得中郎之异书心术正而无邪文章简而有法愤雕虫之积弊疑草埜之可收遂致庸虚辄先豪俊自知不称敢辞同进之争名所惧流言窃谓主司之好异其为愧悚实倍寻常
　　贺台州曾直阁啓
