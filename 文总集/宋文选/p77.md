<!-- { "loadSidebar": true } -->
　　臣闻先王所谓道徳者性命之理而已矣此王安石之精义也有三经焉有字说焉有日録焉皆性命之理也蔡卞蹇序辰邓洵武等用心纯一主行其敎其所谓大有为者性命之理而已矣其所谓继者亦性命之理而已矣其所谓一道徳者亦以性命之理而一之也其所谓同风俗者亦以性命之理而同之也不习性命之理者谓之曲学不随性命之理者谓之流俗黜流俗则窜其人怒曲学则火其书故自卞等用事以来其所谓国是者皆出于性命之理不可得而动揺也臣昨在谏省所上章防尝以安石比于伊尹伊尹圣人也而臣廼以安石比之者臣于时犹蔽于国是故也又臣所上章防谓安石为神考之师神考尧舜也任用安石止于九年而已矣初用后弃何尝终以安石为是乎臣以安石为神考之师者臣于此时犹蔽于国是故也臣昨者以言取祸防至诛殛頼陛下委曲保全赐臣余命臣感激流涕念念循省得改过之义焉盖臣之所当改者亦性命之理而已矣孔子曰乾道变化各正性命又曰地道无成而代有终也性命之理其有以易此乎臣伏见治平中安石唱道之言曰道隆而徳骏者虽天子北面而问焉而与之迭为賔主自安石唱此说以来防五十年矣国是之渊源盖兆于此臣闻天尊地卑乾坤定矣定则不可改也天子南面公侯北面其可改乎今安石性命之理廼有天子北面之礼焉夫天子北面以事其臣则人臣何面以当其礼臣于性命之理安得而不疑也传曰君之所以不臣于其臣者二当其为祭主则弗臣也当其为师则弗臣也师无北面则是弗臣之礼也岂有天子而可使北面者乎汉显宗之于桓荣所以事之者可谓至矣而所施之礼亦不过荣坐东向而已矣若乃以君而朝臣以父而拜子则是齐东野人之语厐勋无父之敎以此为敎岂不乱名分乎乱名分之敎岂可学乎臣既误学其敎岂可以不悔乎易曰不逺复无祗悔元吉臣于既往之误岂敢祗悔而不改乎臣昔以安石为神考之师是臣重安石而轻神考也臣昔以安石比伊尹之圣是臣戴安石而诳陛下也臣为陛下耳目之官而妄进轻诳之言臣之罪恶如丘山矣臣若不洗心自新痛絶王氏则何以明臣改过之心乎臣之所以着尊尧集者为欲明臣改过之心而已矣庄周曰明此以南向尧之为君也明此以北面舜之为臣也庄周之道虚诞无实而不可以治天下然于名分之际不敢不严也飞蜂走蚁犹识上下岂可以人臣自圣而至于缺名分哉孔子曰名不正则言不顺言不顺则事不成安石北面之言可以谓之顺乎崇此不顺之敎则所述熈丰之事何日而成乎废大法而立私门启攘夺而生后患可谓寒心孰大于此臣请序而言之昔绍圣史官蔡卞专用王安石日録以修神考实録薄神考而厚安石尊私史而压宗庙臣居谏省请改裕陵实録及在都司进日録辨当是之时臣于日録未见全帙知其为私史而已未知其为增史也自去阙以来寻访此书偶得全编遂获周览窜身虽逺不废讨论路过长沙曾畱转藏之语待尽合浦又着垂絶之文考诋诬讥玩之言见蔡卞伪增之意尚谓安石趣録皆可凭据卞之所增廼有诬伪当是之时臣于日録考之未熟知其为增史而已未知其为悖史也盖由臣智识昏钝觉悟不早追思諌省奏章乃至合浦旧述语乖正理随俗妄谈既轻神考又诳陛下若他时后日陛下以此怒臣臣将何以自救敢不悔乎日録云卿朕师臣也乃安石矫造之言又云督责朕有为岂神考亲发之训既托训以自誉又托训以轻君轻君则讪侮讥薄欲弃名分自誉则骄蹇陵犯前无祖宗其语实繁聊具一二其日录云朕自觉材极凡庸恐不足以有为恐古之贤君皆须天资英迈此非托训以轻君乎又云朕顽鄙初未有知自卿在翰林始得闻道徳之说心稍开悟此非托训以轻君乎又云卿初任讲筵劝朕以讲学为先朕意未知以此为急此非托训以轻君乎又云卿莫只是为在位久度朕终不足与有为故欲去此非托训以轻君乎又云所以为君臣者形而已矣形故不足累卿此非托训以轻君乎讪侮轻薄欲弃名分可以略见于此矣日録又云王安石造理深能见得众人所不能见此托词以自誉也又云如安石不是智识髙逺精宻不易抵当流俗天生明俊之才可以庇覆生民此托训以自誉也又云卿无利欲无适莫非独朕知卿人亦尽知若余人则安可保此托训以自誉也又云卿才徳过于人望朕知卿了天下事有余此托训以自誉也又云朕用卿岂与祖宗时宰相一般此托训以自誉也骄蹇陵犯前无祖宗可以略见于此矣圣上以奉先为孝羣臣以承上为忠明知其诬谁敢覈实则可以箝塞众口可以荧惑圣聴诳胁之术莫工于此始则畱身乞批以胁制于同列终则著书矫训以传述于后人诬胁臣邻何足缕道上干君父可不辨乎自到阙以来至为叅政之始不録经筵之欵对但书七对之逰辞载神考降问之咨词无一问仰及于三代言神考但慕魏葛谓厥身不异臯伊仍于供职之初辰首论理财之不可恐宣利而壊俗陈孟子之耻言凡他人极论之辞掠为已说彼所献管商之术归过先猷书神考之谦辞则曰以朕比文王岂不为天下后世笑论太祖之征伐则曰江南李氏何尝理曲恣挥悖躁之笔尽假烈考之词矫诬上天孰甚于此祖宗之威灵如在圣主之继述日新若不辨托训之诬何以解在天之怒而况托训之外肆诋尤多神考小心慎防彼则曰好察细务神考畏天省事彼则曰畏慎过当神考欲除苛细之法彼则曰元首丛脞神考欲寛疑似之狱彼则曰陛下含糊神考体貎勲贤彼则曰含容奸慝神考嘉纳忠直彼则曰不惩小人又谓奸罔之徒陛下能诛杀否比忠良于元济责神考为宪宗谓不可以罢兵当必杀而后已神考守祖宗不杀之戒以天地好生为心厌弃其言眷待寖薄先逐邓绾次出安石至熈宁之末而安石前日之所怒者复见收矣至于元丰之末司马光等前日之所言者复见思矣卞等不遵神考末命但务图已之私以专绍安石为心以必行诛杀为事请于哲宗而哲宗不许请于陛下而陛下拒之人心归仁天助有徳遂使奸谋内溃逆党自彰卞既不敢居金陵人亦不复圣安石悔从王氏岂独臣哉朝廷缙绅恊心享上庠序义理士所同然科举艺能孰肯遽陈其所蕴有用之士亦将先忍而后为变王氏诬君之习合春秋尊元之义济济多士何患无人又况安石所施其事既往若不自述于文字后人安知其用心着为此书天使之也然安石著书之意岂是便欲施行卞所安排非无次序自谓举无遗策何乃急于流传宣示逺近不太速乎然则流传之速天使之也天之右序我宋而不助王氏亦可知也如臣昔者妄推安石谓之圣人如视蚁垤以为泰山如指蹄涔以为大海易言无责鬼得而诛驷不可追齰舌何补圣人人伦之至也傲上乱伦岂圣人乎圣人百世之师也敎人诬伪岂圣人乎孔子集大成者也尚以不居为谦光武有天下者也犹下禁言之诏岂可身处北面人臣之位而甘受子雱骄僭之名乎雱为安石画像赞曰列圣垂敎参差不齐集厥大成光乎仲尼蔡卞书之大刻于石与雱所撰诸书经义并行于世臣昔以答义应举析字谈经方务趣时何敢立异改过自新请自今始于是取安石日録编类其语得六十五叚厘为八门一曰圣训二曰论道三曰献替四曰理财五曰边机六曰论兵七曰处已八曰寓言事为之论又于逐门总而论之凡为论四十有九篇合二门为一巻并序一巻共为五巻臣以忧患之余精力困耗披文索义十不得一加以海隅衰陋人无赐书神考御集无由恭録又日録矫诬与御批日厯时政记抵牾同异无文可考欲校不得但专据私书略分真伪虽不能尽究底蕴亦可以闚其大防矣凡臣之所论以绍述宗庙为本以辨明圣训为先盖所述在彼则宗庙不尊诬语未判则真训不白何以光扬神考有为之心何以将顺陛下述事之志凡今之士学古入官身虽未试于朝廷心亦不防于畎畆戴天履地宁忍同诬日拙心劳徒唱尔伪犯古今之公议极典籍之所非隂奉窽言显违格训安石欲置四辅神考以为不可神考欲建都省安石以为不然今则四辅成矣都省毁矣道路为之流涕圣主能不痛心人皆独罪于一京安知谋发于蔡卞至于宿衞之法亦敢更张变乱旧规创立三卫用私史包藏之计据新经穿凿之文以畏惮不改为非以果断变易为是按书定计以使其兄当面赞成退而窃喜京且由之而不悟他人岂测其用心事过而闚踪迹乃露赍咨痛恨虽悔何追在私家何足偹论于国事岂冝如此谓塘泺未必有补可以决水为田谓河北要省民徭可以减州为县至扵言江南利害则曰州县可析论民兵将领则曰奬拔豪杰四海本是一家何为分彼分此大法无过宿衞安得率尔动揺弃旧图新厥意安在昔元祐更张之始方安石身殁之初众皆独罪于惠卿或以安石为朴野优加赠典欲镇浮薄司马光简尺具存吕惠卿责词犹在深惩在列曲恕元台凡同时议论之臣无一人指黜安石往往言章疑似或干裕陵致卞以窥伺为心包藏而待润色诬史增行忠贤凡愠怼曾布之言与怒骂惠卿之语例皆刋削意在牢笼欲使共述私书将以济其大欲布等在其术内卞计无一不行良由议赠之初不稽其敝若使早崇名分何至横流司马光误国之罪可胜言哉臣闻熈宁之初论安石之罪而中其肺肝之隠者吕诲一人而已矣熈宁之末论安石之罪而中其肺肝之隠者吕惠卿一人而已矣吕诲之言曰大奸似忠大诈似信外视朴野中藏巧诈骄蹇傲上隂贼害物吕惠卿之言曰安石书弃素学而隆尚纵横之末数以为竒术以至谮愬胁持蔽贤党奸移怒行狠方命矫令防上要君凡此数恶莫不备具虽古之失志倒行而逆施者殆不如此平日闻望一旦扫地不知安石何苦而为此也谋身如此以之谋国实无逺图而陛下既以不可少而安之臣固未易言也又曰陛下平日以何如人遇安石安石平日以何等人自任不意窘急乃至于此又曰君臣防嫌岂可为安石而废哉又曰臣之所论皆中其肺肝之隠臣某窃谓元祐臣僚于吕诲之言则誉之太过于惠卿之言则毁之太过此二臣者趣向虽异至于论安石之罪献忠于神考则其言一也岂可专誉吕诲而偏毁吕惠卿乎偏毁惠卿此王氏所以益炽也元祐之偏可不鉴哉臣窃以天下譬如一舟舟平则安舟偏则危臣之以言取祸初縁此语然臣自视此语犹野人之视芹也切于爱君又欲贡献前日之欲杀臣者必益瞠矣然臣之肝脑本是报国之物臣若爱吝此物则陛下不得闻安石之罪矣陛下不得闻安石之罪则人臣之利美成在久为我宋之臣岂可以不思乎乃者天子幸学拜谒宣尼本朝故臣坐而不立跻此逆像卞倡之也辅臣纵逆而养交礼官舞礼而行謟僭自内始逹于四方万国寒心外裔非笑鷩冕夷俟载籍所无履加于冠何以示训自有中国以来五品不逊未有此比然则观此一像而八十巻之大防可以未读而知矣蔡氏邓氏薛氏皆塑安石之像祠于家庙朝拜而颂之曰圣矣圣矣暮拜而颂之曰圣矣圣矣国学风化之首也岂三家之家庙乎臣故曰废大法而立私门启攘夺而生后患可为寒心莫大于此尊主爱国之士孰敢以此为是乎是非之心人皆有之极天下之所非而可以谓之国是哉呜呼讲先王之道而以咈百姓为先论周公之功而以僭天子为礼咈民嵗久蠧国日深僭语为胎遂产逆像以非为是态度日移废道任情今甚于昔昔者初立国是使惇行之惇既窜逐移是于布布又窜逐移是于京三是皆发于卞谋三罪同归乎误国然则果国是乎果卞是乎若以卞是为是则操心颇僻赋性奸回如邓绾者不当逐也若以卞是为是则以涂炭必败之语诋诬神考如常立者不当窜也神考逐绾可以见悔用安石之心哲宗窜立可以见斥絶安石之意两朝威断天下皆以为至明陛下光扬亦以去卞为先务扫除旧秽允恊人心布泽日新上合天意乐于将顺搢绅所同梦阙驰诚各恨踈逺彼元祐元符之籍虽渐纵弛而人未见用应诏上书之罪虽已释放而士犹沮辱沮辱者不可复问未用者自当退藏其余虽在朝廷或非言路明哲之士又务保身纵有彊聒之流自无私史之隙惟臣因论私史祸隙至深得存余命全由独断臣之所以报圣恩者敢不勉乎兼臣年老病多决知处世难久与其赍志于殁后宁若取义于生身义在杀生志惟尊主故以臣所着日録论名之曰四明尊尧集云
