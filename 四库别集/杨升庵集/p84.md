<!-- { "loadSidebar": true } -->
近有士人熟读杜诗余闻之曰此人诗必不佳所记是棊势残着元无金鹏变起手局也因记宋章子厚日临兰亭一本东坡曰章七终不高从门入者非宝也此可与知者道 

王粲诗用刘歆赋语 

刘歆遂初赋望亭隧之皦皦兮飞旗帜之翩翩王粲七哀诗登城望亭隧翩翩飞羽旗实用刘歆语 

长河既巳萦 

古文苑王融游仙诗长河既已萦层山方可砺萦今本语作荣觧者遂谬云荣如草木之荣华犹言海变桑田可笑不思萦萦带也带河砺山眼前事何必远引 

塞北江南 

甘州本月支国汉匈奴转得上所居后魏为张掖郡改为甘州以甘峻山名之山有松栢五木羙水茂草冬温夏凉又有仙人树人行山中饥即食之饱不得持去平居时亦不得见也唐韦蟾诗云塞北江南旧有名言其土地羙沃塞北之江南也 

日抱鼋鼍 

韩石溪【廷延】语余曰杜子羙登白帝最高楼诗云峡坼云霾龙虎卧江清日抱鼋鼍游此乃登高临深形容疑似之状耳云霾坼峡山木蟠挐有似龙虎之卧日抱清江滩石波荡有若鼋鼍之游余因悟旧注之非其云云气阴黯龙虎所伏日光圆抱鼋鼍出曝真以为四物矣即以杜证杜如江光隐映鼋鼍窟石势参差乌鹊桥同一句法同一觧也苏子赤壁赋云踞虎豹登虬龙攀栖鹘之危巢俯冯夷之幽宫亦是此意岂真有乌鹊鼋鼍虬龙虎豹哉 

隋末诗谶 

江都迷楼宫人杭静夜半歌云河南杨柳树江北李花营杨柳飞绵何处去李花结果自然成又焬帝作凤艒歌云三月三日到江头正见鲤鱼波上游意欲持钩往撩取恐是蛟龙还复休皆唐兴之兆又焬帝索酒歌云宫木阴浓燕子飞兴衰自古漫成悲他日迷楼更好景宫中吐焰奕红辉其后迷楼为唐兵所焚竟叶诗谶【出海山记】 

道林岳麓二寺诗 

长沙道林岳麓二寺之胜闻于天下盖因杜工部之一诗也杜公之后有沈傅师二诗崔珏一诗韦蟾一诗皆效工部之体余旧见家藏石刻有之近阅长沙志已失其半今具录于此沈传师道林岳麓寺诗云道林岳麓仲与昆卓荦请从先后论松根踏云二千步始见大屋开三门泉清或戏蛟龙窟殿豁数尽高帆掀即今异鸟声不断闻道看花春更繁从容一衲分若有萧瑟两鬓吾能髠逢迎侯伯转觉贵膜拜佛像心加尊稍揖英皇颒浓泪试与屈贾招清魂荒唐大树悉楠桂细碎枯草多兰荪沙弥去学五印字静女来县千尺幡主人念我尘眼昏半夜号令期至暾遅回虽得上白舫羇继不敢言绿樽两祠物色采拾尽壁间杜甫原少恩晚来光彩更腾射笔锋正徤如可吞又岳麓寺一篇云承明年老辄自论乞得湘守东南奔为闻兹国富山水青嶂逶迤僧家园含香珥笔皆耆旧谦抑自忘台省尊不令执简候亭馆直许携手游山樊忽惊列岫晚来逼朔云洗尽烟岚昏碧波回屿三山转丹槛遶郭千艘屯华镳蹀躞狥沙步大旆彩错辉松门樛枝竞擎龙蛇势折干不减风霆痕相重古殿倚岩腹别引新径萦云根目伤平楚虞帝魂情多思远聊开樽危弦细管逐歌扬画鼓绣靴随节翻锵金七言凌老杜入木八法蟠高轩嗟予潦倒久不利忍复感激论元元崔珏道林寺诗曰临湘之滨岳之麓西有松寺东岸无松风十里摆不断竹泉泻入千僧厨宏梁大栋何足贵山寺难有山泉俱四时惟夏不敢入烛龙安敢停斯湏远公池上种何物碧罗扇底红鳞鱼香阁朝鸣大法鼓天公夜转三乘书野花市井栽不着山鸡饮啄声相呼金槛僧回步步影石盆水溅联联珠北临高处日正午举手欲摸黄金乌遥江大船小于叶远林杂树齐如蔬潬州城郭在何处东边一片青模糊韦蟾道林寺诗曰石门道接苍梧野愁色阴深二妃寡广殿崔嵬万壑裥长廊结曲千岩下静听林飞念佛鸟细看壁画驮经马暖日斜明螮蝀梁湿烟散幂鸳鸯瓦北方部落檀香望西国文书贝叶写坏栏进竹醉好题窄路垂藤困堪把沈裴笔力鬪雄壮宋杜词源两风雅他方居士来施斋彼岸上人投结夏悲我未离扰扰徒劝我休学悠悠者何时得与刘遗民同入东林白莲社四诗佳句层出而体制一揆所称沈裴宋杜裴乃裴休宋之问也二诗失传杜诗见本集 

红雪紫雪 

刘梦得文集有谢面脂口脂表云宣奉圣旨赐臣腊日口脂面脂红雪紫雪雕奁既开珍药斯见膏凝雪莹含液腾芳与杜子羙口脂面药翠管银罂之句可参考○王建诗云黄金合里盛红雪重结香罗四出花一一傍边书勑字中官送与大臣家 

朝霞作雨 

素问云霞拥朝阳云奔雨府楚辝云虹蜺纷其朝霞夕滛滛而淋雨唐诗云朝霞晴作雨俗谚云朝霞不出市 

应龙妖女 

余读阮公咏怀诗应龙沉冀州妖女不得眠不知何觧后观张平子应问曰女魃北而应龙翔注云女魃旱神也北退也应龙能兴云雨者也蚩尤作兵伐黄帝帝乃令应龙攻之冀州之野应龙蓄水蚩尤请风伯雨师从黄帝乃下天女曰妖雨止遂杀蚩尤妖不得复上所居不雨妖亦魃也 

劝农诗 

仕宦之身南州北县商贾之人天涯海岸争如农夫六亲对面门无官府身即强徤夏绢新衣秋米白饭不知金贵惟闻粟贱鹅鸭成群猪羊满圈官税早了逍遥?林?攵?诞安眠稳睡直千直万此诗词旨平易足以谕俗余按此乃谢艮斋劝农诗也鹤林玊露亦载之而缺数句今据其集录之【艮斋新喻人与朱子友所著有古今孝子传】 

古诗可考春秋改月之证 

文选古诗十九首非一人之作亦非一时也其曰玊衡指孟冬而上云促织下云秋蝉盖汉之孟冬非夏之孟冬矣汉袭秦制以十月为岁首汉之孟冬夏之七月也其曰孟冬寒气至北风何惨栗则汉武帝以改秦朔用夏正以后诗也三代改朔不改月古人辨证慱引经传多矣独未引此耳又唐储光羲诗夏王纪冬令殷人乃正月此亦一证 

金波宝焰 

朱晦翁庐山纪行诗斯湏莫云合白日无余晖金波从地涌宝焰穿林飞又有观野灯诗云湏信地灵资物化金膏随处发精光余谓马血之为转磷人血之为鬼火此所谓昭明焄蒿凄怆也若庐山之野灯杭州之湖光峨眉之佛光金堂之圣光江赋之阴火山川宝玊之气也腐草尚能为萤水柴亦能发焰况山川宝玊乎 

唐诗人郑仲贤 

余弟姚安太守未庵慥字用能酒边诵一绝句云亭亭画舸系春潭只待行人酒半酣不管烟波与风雨载将离恨过江南兄以为何人诗余曰按宋文鉴则张文潜诗也未庵取草堂诗余周羙成尉遅杯注云唐郑仲贤诗余因叹唐之诗人姓名隐而不传者何限或张文潜爱而书之遂以为文潜之作耳 

文与可 

坡公亟称文与可之诗而世罕传丹渊集余家有之其五言律有韦苏州孟襄阳之风信坡公不虚赏也今录其数首于此咏闲乐云昼睡欲过午好风吹竹床溪云生薄蕳山雨送微凉粉裛衣裳润兰熏枕席香归来闲且乐多谢墨君堂过友人溪居云篱巷隔菰蒲闲扉掩自娱水虫行插岸林鸟过提壸白浪摇秋艇青烟盖晚厨主人夸野饭为我煮秋鲈晚次江上云宛转下江岸霜风绕人衣翩翩渚鸿压闪闪林鸦归前壑巳重霭远峯犹落晖孤舟欲何向擘浪去如飞玊峯园避暑值雨云南园避中伏意适晚忘归墙外谷云起檐前山雨飞兴饶思秉烛坐久欲添衣为爱东岩下泉声通翠微极寒云灯火宜冬杪图书称夜长帘钩挂新月窗纸漏飞霜酒醴惭孤宦毡裘逐异乡谁知旧山下梅艳满东墙江上主人云客路逢江国人家占画图青林随远岸白水满平湖鱼小犹论尺鸥轻欲问铢何时遂休去来此伴潜夫咏梨花云素质静相依清香暖更飞笑从风外歇啼向雨中归江令歌琼树甄妃梦玊衣画堂明月地常此惜芳菲咏杏花仙杏一番新妖娆洗露晨待妆嫌粉重欲点要酥匀月淡斜分影池清倒写真君湏怜旧物曾伴曲江春此八诗置之开元诸公集中殆不可别今曰宋无诗岂其然乎 

玊臂铜青 

东坡赠王定国家姬诗云君家玊臂贯铜抯次公注铜青所染衣服颜色之名铜青铜器上绿色是以铜青为臂饰耳意犹未明白近观梅圣俞诗云铜青罗衫日月团红裙撮晕朝霞干则铜青谓衫色耳非以铜青为臂饰也余有浣溪沙云首夏偏宜淡薄妆铜青衫子紫香囊清歌一曲送霞觞罗袜凌波回洛浦澹云轻雨拂高唐纱厨今夜贺新凉 

鲈香亭 

陈文惠公尧佐吴江诗云平波渺渺烟苍苍菰蒲才熟杨柳黄扁舟系岸不忍去西风斜日鲈鱼香诗句绝脍炙人口今吴中改香作乡又于其地立鲈乡亭余谓鲈香何不可之有幸温公诗话可证 

烟鬟 

韩昌黎炭谷湫诗擢玊纡烟鬟奇句也东坡屡用之如古甃磨翠壁霜林散烟鬟又云孤云落日在马耳照曜金碧开烟鬟又落日行??翠壁暮云点烟鬟又两山遥树双烟鬟又淮山相媚妩晓镜开烟鬟余因诵二公诗欲以烟鬟名亭但无此佳趣之地当之耳○成泽禅师偈云一坞白云之间茅屋云坞可对烟鬟亦可名亭 

慈湖抚琴行 

萧萧指下生秋风渐渐幽响飕寒空月明夜气清入骨何处仙佩摇丁东野鹤惊起舞流水咽复鸣一唱三叹意未已幽幽话出大古情龙吟虎啸递神怪千山万壑风雨晦海涛震荡林木响乱撒金盘氷雹碎和气回春阳缥渺孤鸾翔三江五湖烟水阔波声飋飋鸣渔榔悲猿临涧欲渡不敢渡但闻涧下萧瑟松风长闲云泄碧落势去还回薄神仙恍惚无定所微吟似欲止所作驭风一笑归蓬瀛犹有余音遶寥廓慈湖此诗不减盛唐亦尝苦辛非苟作者又何必指李杜为痴咲昌黎薄逸少空万古为无人耶 

古梅 

萧东之古梅二绝云湘妃危立冻蛟背海月冷挂珊瑚枝丑怪惊人能妩媚断魂只有晓寒知其二云百千年藓着枯树一两点春供老枝绝壁笛声那得到只愁斜日冻蜂知甚有风裁 

坡诗月明看露上之句 

苏东坡诗八首大率皆田中语其第四首云种稻清明前乐事我能数毛空暗春泽针水闻好语分秧及初夏渐喜风叶举月明看露上一一珠垂缕秋来霜穗重颠倒相撑拄但闻畦垄间蚱蜢如风雨新舂便入甑玊粒照筐筥云云此诗叙田家自清明至成熟曲尽其趣注未能尽发其妙今补之于后○泝喜风□举秧初立苗后得风则长吕氏春秋所谓禾心中央疏为冷风是也○月明看露上农夫云秧苗得露皆先润其根由根上节至叶稍垂一点月明窥见其上洪舜俞平斋集有魏城晚凉倚囱观稼二绝云晚风不动稻苗平叶叶头边沆瀣明井养不穷功用在谁将易象细推评其二云飞明一点上苗端难作寻常露雨看碧眼道人参解得黄河夜半泝昆湍以此补坡诗注真妙也此事奇坡诗咏之奇平斋二诗注之又奇特表出之 

英英白云露彼管茅 

诗白华之什云英英白云露彼管茅毛传云云亦有露孔颖达正义云有云则无露无云则有露毛言云亦有露者露云气微不映日月不得如雨之云耳非无云也若露浓雾合则清旦为昏是亦露之云也○有雨云有露云此节发挥甚新 

清新庾开府 

