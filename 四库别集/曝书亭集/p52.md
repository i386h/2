<!-- { "loadSidebar": true } -->
　　何许相逢緑杨路【刘禹锡】万叠春波起南浦【张泌】碧云芳草雨依依【韦庄】君莫诉【无名氏】相思苦【王勃】况是青春日将暮【李贺】昨夜东风还入户【郎士元】燕子不归花着雨【韩偓】今朝谁
　　是拗花人【李贺】春已去【王建】留不住【李萼】此地独来空绕树【张籍】
　　又【乔柱史寿词】
　　秋水才深四五尺【杜甫】湖馆翛然无俗客【裴夷直】种松皆老作龙鳞【王维】防一只【白居易】鹤一只【呉融】周歩一池消半日【皮日休】　顔貎只如三二十【徐凝】年来渐觉頾须黒【刘商】人间岂不是神仙【刘真】紫毫笔【白居易】瑚席【顾况】滴露研朱防周易【髙骈】
　　风入松【忆别】
　　楚腰纤细掌中轻【杜牧】出水旧知名【李商隠】数声风笛离亭晩【郑谷】犹宛转【陆士修】久住云骈【乐章】独望天边初月【窦余】殷勤逺别深情【严维】　流年堪惜又堪惊【赵嘏】秋水緑痕生【杨巨源】魂销事去无寻处【李中】西陵下【李贺】萧飒松声【上官昭容】惆怅空教夣见【韩偓】如何作得双成【鱼机】
　　满江红【春日懐归】
　　燕燕于巢【顾况】巻翠幕【李萼】花张锦织【鲍溶】芳菲节【栁姬】光风转蕙【乐章】漏添迟日【韩偓】世事浮云何足问【王维】帘前春色应湏惜【岑参】劝少年【李绅】放意且狂歌【翁承赞】陈瑶席【王维】　春向晩【刘禹锡】日西夕【李白】闲徙倚【呉融】长思忆【韩偓】只将琴作伴【白居易】东西南北【贯休】乡信渐稀人渐老【许浑】流光易去欢难得【鲍防】早归来【杜甫】已是十年游【张乔】江南客【鲍溶】
　　水调歌头【暮春山居】
　　返景照疎雨【李白】层阁有余清【苏颋】浮云巻霭【卢照邻】独树花发自分眀【杜甫】池北池南草緑【王建】共握手而相顾【徐坚】逺近聴泉声【王勃】野果新成子【岑参】山鸟自呼名【宋之问】　人寂寞【卢仝】山坱圠【卢照邻】水澄【顾况】有竿斯竹【萧颖士】无数春笋满林生【杜甫】酌酒防临泉水【王维】求寿藤与蟠木【元结】扶汝醉初醒【杜甫】宛是野人也【王维】无事亦无营【张九龄】
　　又【送孙无言归黄山】
　　溪水碧于草【岑参】轻枻理还【贺知章】故山南望何处【李嘉祐】三十二莲峯【李白】怀宇宙以伤逺【陈子昂】送飞鸟以极目【李白】长揖古人风【骆賔王】意气百年内【贺遂亮】心事一杯中【髙适】碧烟上【沈佺期】观瀑布【任华】舞蛟龙【李贺】白云千里万里【刘长卿】日色冷青松【王维】攀石壁而无据【卢照邻】抚桂枝以凝想【徐贤妃】鱼鸟去来逢【李峤】谁识巢居子【陈子昂】但讶鹿皮翁【杜甫】
　　满庭芳【春暮入云门山赠月公】
　　迸笋穿溪【成用】阴槐翳栁【萧颖士】年华近过清眀【韩翃】蒿深叶暖【贯休】路入乱山行【刘长卿】天下只应我爱【白居易】云门寺【杜甫】薄地躬耕【王维】杳容与【顾况】深林倚策【耿湋】髙兴小蓬瀛【姚崇】吾师无一事【李颀】松门石磴【白居易】绣涩苔生【李白】喜无多屋宇【杜甫】自足怡情【上宫昭容】夜后邀陪眀月【元稹】龛灯敛【段成式】印火荧荧【张希复】闲中好【郑符】緑樽翠杓【夷陵女子】何忍独为醒【王续】归田歌【柯翰周见过村舍夜话即归朝欢】
　　寂寞江天云雾里【杜甫】破屋数间而已矣【韩愈】风光便是武陵春【方干】逍遥自有蒙庄子【赵彦昭】起来花满地【于渍】清溪一道穿桃李【王维】辟前轩【顔真卿】田风拂拂【李贺】得酒且欢喜【韩愈】盘餐市逺无兼味【杜甫】客到但知留一醉【李白】浊醪粗饭
　　任吾年【杜甫】凭君莫话封侯事【曹松】外物非本意【李颀】世情付与东流水【髙适】为君题【岑参】洞天石扇【李白】丘壑趣如此【钱起】
　　沁园春【送曹子顾学士还南溪】
　　草堂去来【白居易】有桥有【同上】有莼有鱼【萧颖士】又不劳朝谒【白居易】趣侔江海【独孤及】纵心放志【白居易】丈室安居【释升】眀月清风【陵女子】绣林锦野【贯休】秋水浮阶溜决渠【杜甫】人来去【刘长卿】问家何所有【李颀】吾亦无余【白居易】　夜归读古人书【韩愈】一日日【白居易】钞诗付小胥【杜甫】任头生白髪【白居易】物兮无累【罗隠】歌齐曲韵【王勃】道着清虚【范尧佐】松桂为邻【上官昭容】烟霞问讯【同上】声利从来解破除【陆防】鸬鷀杓【李白】傥有人送否【王维】每驻行车【张籍】


　　曝书亭集巻三十
　　钦定四库全书
　　曝书亭集巻三十一
　　翰林院检讨朱彞尊撰
　　书【一】
　　与李武曽论文书
　　仆自季夏与武曽别舟行无事每诵武曾送行之文虽未即方驾乎古人其于今之为古文辞者固已不侔矣日月逾迈易夏而冬知武曾近所造就当有十倍曩昔者然仆窃感古之君子徃徃以离羣索居为过盖切劘者寡则怠心乗之又恐武曾以仆之去复置古文于不讲也故辄陈近日所得冀武曾垂听焉仆之将游大同也筮之得明夷之既济文曰箕子之明夷利贞私念昔之圣贤文明柔顺防难而克正其志以之用晦而明天殆欲啬我遇以昌我文未可知也既至大同闭戸两月深原古作者所由得与今之所由失嘿然以疑憬然以悔然后知进学之必有本而文章不离乎经术也西京之文惟董仲舒刘向经术最纯故其文最尔雅彼扬雄之徒品行自诡于圣人务掇竒字以自矜尚安知所谓文哉魏晋以降学者不本经术惟浮夸是务文运之厄数百年赖昌黎韩氏始倡圣贤之学而欧阳氏王氏曽氏继之二刘氏三苏氏羽翼之莫不原本经术故能横絶一世盖文章之坏至唐始反其正至宋而始醇宋人之文亦犹唐人之诗学者舍是不能得师也北宋之文惟苏明允襍出乎纵横之说故其文在诸家中为最下南宋之文惟朱元晦以穷理尽性之学出之故其文在诸家中最醇学者于此可以得其槩矣以武曾之才正不必博搜元和以前之文但取有宋诸家合以元之郝氏经虞氏集揭氏傒斯戴氏表元陈氏旅呉氏师道黄氏溍呉氏莱明之宁海方氏孝孺余姚王氏守仁晋江王氏慎中武进唐氏顺之昆山归氏有光诸家之文游泳而防绎之而又稽之六经以正其源考之史以正其事本之性命之理俾不惑于百家二氏之说以正其学如是而文犹不工有是理哉惟怠心乗之役于妻子衣食而辍置不讲则其害有不可言者然吾党处贫贱不堪之境尤当以艰贞自励不可自夷其明此箕子所以处明夷之道也武曾闻之以为然邪否邪相去四千里信问实难人旋之日幸赐报命并示近制以补区区之不及幸甚幸甚
　　与查韬荒弟书
　　与韬荒别六月矣前行至长洲时曾寓书左右以古文辞相勗不审别后进德修业能直诣古人堂奥否文章之难古今不数仆频年以来驰驱道途幸不后君子之敎然自商丘侯朝宗南昌王于一二子之外其合于作者盖寡二子又未尽其蕴以死仆诚痛之比来京师五方之人操翰管而髙视者何啻百计求其若二子者已不多得况夫与古人方驾者哉既又自念天之所以与我者未尝有靳已则自弃而厚望于人非大惑欤由是日取六经诸史及唐宋元明诸家之文读之惘然若有所遗亡而恍乎其有得也虽未敢遽附乎作者其于二子之文盖或庶几焉及之所可憾者与韬荒相去四千里无从讨论得失不知是非果有当于作者否也记曰时过然后学则勤苦而难成独学而无友则孤陋而寡闻今韬荒方在壮年又乐于取友吾党之士可语者不乏相观而善以防于成则惟韬荒是赖夫天之生才非必千里一贤百里一士棊布而星罗之盖尝聚于一境之内孔门四科逺者惟言子一人其余类皆齐鲁宋卫之士而庐陵南丰临川近在数百里之内至眉山苏氏乃萃于一门韬荒在吾党试与二三子相勉无倦士贵立志志既立而业不成未之闻也然后各出其言务勿戾于圣贤而有裨世敎使吾党之文振起一境之内岂不盛哉其言之不怍恃韬荒之助我也
　　与髙念祖论诗书
　　京师苦寒念祖无恙伏承手敎再四谆谆以诗律下问念祖年齐于仆而谦以自牧若此又处客途穷乏之时饥寒奔走无一足以动其心惟风雅之是务是岂当世之士所能冀及者故辄陈万一之得于左右惟高明择之仆之于诗非有良师执友为之指诲也盖尝反覆求之其始若瞽之无相伥伥乎坠于渊谷而不知如是者十年不敢自逸然后古人若引我于周行而作者之意庶几其遇之矣书曰诗言志记曰志之所至诗亦至焉古之君子其欢愉悲愤之思感于中发之为诗今所存三百五篇有美有刺皆诗之不可已者也夫惟出于不可已故好色而不淫怨悱而不乱言之者无罪闻之者足以戒后之君子诵之世治之污隆政事之得失皆可考见故不学者比之墙面学者斯授之以政使于四方盖诗之为敎如此魏晋而下指诗为縁情之作专以绮靡为事一出乎闺房儿女子之思而无恭俭好礼廉静疏达之遗恶在其为诗也唐之世二百年诗称极盛然其间作者类多长于赋景而畧于言志其状草木鸟兽甚工顾于事父事君之际或阙焉不讲惟杜子美之诗其出之也有本无一不关乎纲常伦纪之目而写时状景之妙自有不期工而工者然则善学诗者舍子美其谁师也欤明诗之盛无过正德而李献吉郑继之二子深得子美之防论者或诋其时非天宝事异唐代而强效子美之忧时嗟乎武宗之时何时哉使二子安于耽乐而不知忧患则其诗虽不作可也今世之为诗者或漫无所感于中惟用之徃来酬酢之际仆尝病之以为有赋而无比兴有颂而无风雅其长篇排律声愈高而曲愈下辞未终而意已尽四始六义阙焉而犹谓之诗此则仆之所不识也而念祖以未能工此为虑是何足道哉比得念祖所为述祖德诗讽咏数过深有合乎古人恭俭好礼廉静疏达之义此非有本者不能为也而又谦以自牧无一足以动其心其进于古也不难耳仆自至大同未尝为诗辱索新诗无以报命谨録襍文六首冀念祖敎其不及幸甚幸甚广平之行何日与念祖同舟而来中忽相失不禁悢悢也
　　报李天生书
