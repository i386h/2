<!-- { "loadSidebar": true } -->
　　臣比者入对内庭以衰病乞归田里防赐之坐问臣以何如唐太宗臣对曰陛下圣德高出百王宫中止闻孝俭太宗闺门之内尚多慙德岂敢望陛下万分之一徒以其聪明知前代帝王之高致在于从谏降意屈志以来言者从而赏之以收美名以起至治史官谓功德兼隆得此道也是故魏徴谏发兵则以五百缣赏之孙伏伽谏死刑则以兰陵公主园赏之李大亮谏求鹰则以汉稽胡瓶赏之高冯言得失则以钟乳赏之今谏官有意为陛下开辟公道无所阿私诚可与唐臣并驾愿下有司亟议襃赏使万世之下赞陛下之功德巍巍在太宗之上岂不美哉
　　乞置看详一司劄子
　　臣闻罔以辩言乱旧政伊尹进戒于商王无作聪明乱旧章成王申命于蔡仲伊尹传尧舜之道成王重文武之光立一时金石之言为万世蓍之训葢以祖宗创业垂统有望后人故其君臣叠矩重规无非成法实不刋之令典为可继之贻谋难得者圣贤之相逢所贵者子孙之长守若思轻改决匪良图方陛下即祚之初正微臣辅治之日上封事者累百辈言政者仅千条必欲取而纷更罔有赞其绍述固尝大书方防不辜其来及夫聚议庙堂颇难其用陛下挺防俗之见深垂裕之原一遵列圣之宏谟已辈中兴之哲后此其明效大验所当谨守弗渝比年以来献言颇杂一劄可喜即日与之施行众志未孚当时已自窒碍徒为纷扰无益施为始虽易若转圜旋未免乎反汗间有深知时病灼究端虽惓惓以尽忠亦悠悠而未效薫莸既溷玉石奚分良由稽考无官审订无局行之既无所据罢之不究其因幸赖四达之圣聪终亦一归于旧贯为今之计当谨其初遴选从班一二人就取勅局三数吏尽襃彞宪立为司存凡以改作而献陈必使看详而指定稽之典礼而不悖揆之律令以无愆有补于谋必着于籍前铺条贯后列姓名庶于指掌之间若见腑肝之易一以供上方之观览一以备中书之举行或有兵机则关宻院傥久行而有利益必加赏以示恩私务使三尺之金科不挠一夫之臆说其或姑以借手以求美官无复究心更防后患率然而作出于不思意有在于身谋事无禆于国计葢言之者无罪当置之而勿问第欲公朝发号出令之间不失圣主继志述事之美臣辄殚一已之见未尽天下之公欲望圣慈更诹众议参枢迩列侍从近班乌台洎两省之英枢府及百司之属尽从公道罔有异词则此刍荛之言或有毫髪之益
　　车驾朝德寿宫乞以问对圣训宣付史馆劄子
　　臣仰惟皇帝陛下诚孝之德根于睿性钦顺之行发于自然寅奉两宫超越千古父尧子舜视唐虞有光焉臣私窃庆幸得生此时前后备位宰辅目覩陛下事亲之懿二典所载诚有不能及者如朔望驾朝德寿宫与夫圣节冬至正旦上寿或留侍终日或恭请宴防凡所以尽人子之道以天下养者皆极其至自宜大书于防以为万世父子之法然自陛下登位以来至是凡十有七年其间岂无亲闻太上皇帝圣训与夫陛下问对玉音外庭不得而知史官不得而书诚今日之阙典也臣窃见汉高祖置酒前殿奉玉巵为太上皇寿有业所就孰与仲多之语唐太宗从上皇置酒未央宫上皇谓胡越一家自古未有而太宗有皆陛下教诲非臣智力所及之语此汉唐宫中一时所言而二史书之至今以为美谈夫以今日闺门盛德如此而秉笔之士乃独无以埀示将来臣愚欲望陛下以前所闻及自今以后所得太上皇帝圣训陛下问对玉音许令辅臣随时奏请俾之登载日厯或宣付史馆别为一书则圣子神孙得以承家法而天下后世知圣朝慈孝之德不胜臣子至愿
　　经筵论进读宝训劄子
　　臣今月二十九日伏防圣慈遣中使至臣家奉宣圣防理防进读事臣前日面奉圣训已即只禀方欲率周必大同奏乃防传宣臣之不敏尚乞寛赦宝训一十五巻若并日而读须日进三巻有劳圣体今议定欲日进一巻仍乞稍缓住讲之日假日许特坐则在四月之内可至彻章今有公劄乞赐处分此一事在陛下行之以为易求之史册殆未尝有此所以度越百王之上后世闻之岂不歆羡经曰学于古训乃有获事不师古以克永世匪说攸闻陛下非古训有获其肯如是臣等退朝以语同列无不鼔舞赞叹


　　鄮峰真隐漫録巻八
　　钦定四库全书
　　鄮峯真隠漫录巻九
　　宋　史浩　撰
　　奏议
　　陛辞荐薛叔似等劄子
　　臣闻误国之罪莫大于蔽贤报君之忠无逾于荐士臣尝承乏经帷荐士职也敢失其职以速官刑又况臣千载一时遭遇圣明从始暨终自顶至踵受陛下生成之恩特出伦等欲报之心宜如何哉臣今老矣智虑荒落不足以寄陛下腹心筋力衰疲不足以任陛下股肱然区区报国之诚虽老不能忘去朝夕思念唯有进达贤才异日傥有毫分之补庶几臣之志愿偿一二焉重惟内之庶尹百僚已经选用外之监司帅守已经临遣臣皆不敢置论于其间若夫懐才抱识沈伏下僚而未能自达者据臣所知尚十余人明州鄞县主簿薛叔似学窥往圣志慕前修试吏之始已有能誉若任之以事当无施而不可新绍兴府司理参军杨简性学通明辞华条达孝友之行阃内化之施于有政其民必敬而爱之新建宁府崇安县主簿陆九渊渊源之学沈粹之才辈行推之而心悟理融出于自得新无为军军学教授石宗昭学问操履文采政事四者皆过人而深自韬晦无好异之失新宁国府府学教授陈谦材术既髙文章尤美推其所用必能称职新鄂州推官叶适资禀甚髙博记能文其学进而未已前江东安抚司干办公事崔惇礼学问该通辞藻华赡与其弟惇诗相埒识者惜其未用新江隂军江隂县尉袁燮学问醇明性资端厚守正而无矫激久在庠序士子推服添差通判常州赵善誉宗子之秀学问文采俱有可观吏材尤髙不在彦逾下前抚州州学教授张贵谟文学吏治务求实用试之以事必有益于时监临安府回易库胡拱故礼部尚书沂之子沈厚似沂而拱行尤峻安恬守道不愿人知前衡州州学教授舒璘性资诚慤好学不倦而练达世故材实有用新绍兴府府学教授舒烈性质和粹操履端固平易虽简易而遇事有守明州州学教授王恕博通性理谙晓民事时辈推其为可用之材监潭州南岳庙湛循性资和裕学问通明顷中甲科不求荣进而为亲请祠时辈推之臣所知见处下僚未经先达荐引者凡一十有五人如蒙圣慈以臣言为不妄即乞睿防降付中书省籍记姓名随才録用
　　临陛辞日进内修八事劄子
　　臣防惟皇帝陛下仁义之治几于二帝孝俭之徳冠于百王而临莅天下埀二十载恢复之图尚未如欲臣身为老臣岂不同此一念窃伏思之周宣中兴复古之诗谓内修政事外征玁狁説者分为二事臣独谓修政事所以征玁狁使吾政事修明玁狁望风知畏六月之师所以能成功也此意汉宣帝得之果见单于慕义稽首称藩臣愿陛下精思熟虑于政事益加修焉则敌国懐徳畏威罔不率俾周宣之克复境土汉宣之功光祖宗不难至矣臣今去国归田追念辅佐之日浅政事中有欲为未尽八事敢为陛下言之伏望圣慈察臣爱君之心特赐采择而力行之臣茍未先朝露尚得见陛下光明烜赫以成恢复之功髙压周汉二君矣不胜天下幸甚淳熈八年八月朔吉臣某昧死谨言
　　不弛边防
　　臣尝建议欲选文武通材守荆襄防淮州郡俾久其任专为守御之计取山水寨总首出作州官各有所辖火佃仆皆是用命防托之人非民兵也民兵岂可恃哉彼火佃仆不湏国家钱粮供赡止于春秋大阅稍加犒赏谕以将来不湏出战止欲防御一州一州境内可以设险御敌去处聴其措置有功陞转仍许再任各举所亲以备他日之用彼方有懐土保护乡井之意不然或有缓急各保山水寨尔岂防州郡乎此不可不备也
　　不忘川蜀
　　川蜀六十余州居东南四分之一不可不思患预防自罢宣抚司之后制置都统茶马緫领四司角立不相管摄亦不相下一有警急去朝廷万里如何待得报应当是时将谁节制之耶制置檄都统不服则军未必行緫领不应副都统钱粮则军亦不能行是谓十羊九牧一国三公非有宣抚使节制之何以使其如身之使臂臂之使指乎
　　不易将帅
　　古者将帅拔于行伍渐次陞差以至显用盖军中曲折非久在其间习知利害何縁纎悉曲尽事宜若泛然移易兵不熟将之号令将不知兵之勇怯一旦有警情不相通临敌安能聴命唯不移易只于本军陞转俾久于其任则事无不办
　　不弃逺人
　　臣当陛下初政叨冒为相是时陈康伯张浚鋭意招纳归正人臣争之不得以此求出其后来者果无可用散在诸州每州不下千百人口出怨言不知上恩一有馑饥不可不虑今宜诏诸州守臣举可用之才发来赴阙养之军中既取其桀黠防闲于此则诸州所留皆老弱无用之人可以销患于冥冥
　　不兴大狱
　　自古大臣执权近习恃势天下之士自非嗜进无耻者皆不肯附之必有窃议于后彼欲诛不附已者非兴大狱则不能连及党与人主聴之则无辜之人皆陷刑戮怨归人主乱及国家祸自此始秦桧晩年告讦风炽盖有此祸皇天降祐使桧即死不然则贤士大夫无噍类矣陛下揔揽权纲洞照忠邪永无此弊茍涉疑似愿陛下熟察之
　　不轻县道
　　孟子曰民为贵社稷次之君为轻古者以民为重以其为君与社稷之根本也今则以民为轻何以验之改官人须作知县是也夫人材各有分量孟公绰为赵魏老则优不可以为滕薛大夫如何改官后一槩使之为县彼强明之士不便于吏吏尚能使豪民诉之遂不终任况夫疲懦癃老之人必惩前害与吏和协以幸善脱夫与吏为党则狱讼不平诛求无已民安得无愁叹耶今莫若使精加覈实有疲懦癃老者改官后使受县丞而去许其三任县丞关陞通判然后内自郎官以上外及监司守臣各令荐举可为县之人而授之有功同赏有罪同罚斯民庶有息肩之期矣
　　不取月桩
　　江湖等路诸州月桩钱初无名额唯取办于县道无所从出则必取于民若于常赋外横敛一钱则监司必按台谏必劾故不免取之狱讼且如甲与乙竞甲富而乙贫甲必被罪何者欲其出钱以赎罪也狱讼不得其平能无怨乎朝廷不知其如此也版曹不知其如此也州郡利其登足而不问也监司怜其无取而不言也民之重困最甚于此宜罢之
　　不废防子
　　送敌每以土产之防物于榷场多方换易铜钱彼无用也徒以国家以此为寳故欲多藏以困我今闻防子可以代铜钱已足以伐其谋矣愿陛下于此更加审订使其流通无然后可以为经久之利臣谓若许民间输纳官赋交易物产典解出赎尽用防子更立法以禁其减价则防子可以通行矣若使民间全用防子输官则富家将以所蓄之铜钱买防子矣防子既出则铜钱必盈溢于官库是亦收铜钱之一法也
　　论停减徳寿宫官吏兵卒劄子
　　臣闻孔子曰孟庄子之孝也其他可能也其不改父之臣与父之政是难能也恭惟陛下天姿纯孝圣性仁厚致养徳夀宫承顔顺色供奉过于优隆二十六年间有加无损此亘古帝王所不能及今者臣恐廷臣中有不识事体或进徳夀宫官吏兵卒镌减停放之説者陛下平日从諌如转圜若于此聴之必少累圣徳伏望睿慈坚忍一切勿聴且仍旧贯姑俟三年之后有所去留减罢亦未为晚庶几寛太母之懐全陛下万古冠冕百王之孝贴黄臣窃观本朝累圣有大臣物故者尚且悯其存没聴留生前人从以至终丧况今日事体之大乎
　　光宗皇帝初即位进封事
