<!-- { "loadSidebar": true } -->
　　行二日，抵一兰若，心始定。入寺，见羽士二人，年皆五十许，眉宇轩霞，飘然绝俗，团坐围炉，煨芋竞竞。居知其异人，拜问至道，且告腹饥。一鹤氅者挥麈言曰：“我等乃求道而来。子何人，岂亦劳山至此耶？”居告以故，一衣缁者曰：“道外无仙，心诚则得。子亦劳苦甚矣。炉芋将熟，且少待之。”时居已疲极。适旁有巨石，光洁异常，可坐可卧。坐定，双眼微饧，即欲横身睡去，恍惚间，已忘所自。见前路山青水秀，风景绝佳，并忘枵腹，信步前行，杳无人迹。约三四里，峰回路转，别有一天。十余步外，见有二人在石对奕。一少年衣青衣，一老者阔袖黄衫，丰神飒爽。居趋前长揖，并问姓名。老者曰：“世外散仙，飞行绝迹。甲子都忘，又安能记姓氏哉！顾老夫身虽不列于仙班，而情不忘乎下界。宁人负我，我不负人。适从蓬莱小宴归来，岁月多闲，藉此以供消遣。观子下方俗器，尚有夙根。今日相逢，亦非偶尔。然求仙跋涉，立志亦殊坚矣。奈道品可期，尘缘未断。尚须在人世间三十年，了此事业。非忍心强制，不能超登无上乘也。”因授以一丸，大如鸡卵，坚硬如白石。入口香软无比，腹顿果。居窃喜。俟其奕毕，叩求方略。老者曰：“子俗骨未除，今日尚难证果。然至此亦良不易，当少为导引。卅年以后，再证心传也。”因授以吐纳炼气之法。指点一过，颇能了了。令试演符箓，则电霆风雨，应念而来。二仙捬其背曰：“孺子可教，请从此行。”居曰：“弟子浊世庸流，向慕方丈蓬壶之胜。无奈肉身凡骨，难近神霄。今既遇仙师，愿略示神通以开眼界。”老者笑曰：“四大神洲，凡人莫到。幸子尚有一见缘，请问愿游于方之内，抑游于方之外？”居曰：“请问作方内游如何？”曰：“南赴华阳，东瞻鲁岱，西临天竺，北极穷溟。瞬息数万里，可御风而行也。”居曰？“方外游如何？”曰：“朝真离恨之天，访艳清虚之府。瑶池顾曲，琼岛看云。或骖子晋之鸾，或控琴高之鲤。洪崖拍肩，浮邱挹袖，黄石进履，赤松餐霞，徘徊瞻眺，送往迎来。”居曰：“愿作方外游。”少年笑诺，令居闭目，戒勿开，因以两指掇其身起。但觉身轻于叶，如堕云雾中，耳畔作风涛澎湃声。约炊许，脚踏实地。老者呼令启眸，则贝阙琳宫，辉金灿碧。两足所履，软若堆绵，盖已乘云而行，飞游迅绝，举动自如。而驾鹤仙真，时复相遇。 
　　既而至一处，一水盈盈，岸旁老屋数椽，景颇幽寂。老者曰：“此为天孙织室。”言次相引入门。一女身衣文锦，五彩相鲜，年可二十许，停梭起问。老者曰：“此人间修士探胜而来。混扰仙尘，愿乞垂谅。”女揖居曰：“记得前时有张姓名骞者，曾到此一游。今不知此老尚在人间否？”居曰：“此汉时事，距今将二千年。张骞自天河回，亲诣成都问卜于君平。旋感寒疾而殒。今其子孙尚伙。所藏支矶片石，不知流落何人手。遥遥华胄，佳话空留矣。”居因询牛郎踪迹，女他顾不答一言，红潮上颊，微有愠色。老者曰：“我等片刻话，妨却织仙几许工夫。玉阙闻之，又将示罚。可速去，无太不情也。” 
　　又乘云他往。须臾至一山。下临一池，澄波万顷，莲花殆满。池旁桃树数十株，开巨花，若芙蓉，均作浅红色。有结实者，累累大如斗。少年指谓居曰：“此名瑶池。树上之果，即蟠桃也。今逢玉帝万寿节，王母特往祝厘，故宫禁稍疏。然守宫女子，多憎生客。吾辈勿久流连，恐觌面逢其呵斥也。”遂偕居出。未几，又至一处。仙官数辈，列坐翻书，亦有执笔挥写者。上座一官为监督，众吏謦欬不闻。老者曰：“此历劫造册也，不可往视。”少年曰：“昨日恍闻诸仙曹会议，人间将有小劫。最便宜者，入黑芙蓉籍中。”老者急止之曰：“天机秘密，勿得轻泄。去休，无与天庭事，致干咎戾。” 
　　旋又至一处。琼闼珠楼，光明如昼。地上琪花瑶草，入眼迷离。门前牌坊，以晶玉为之，雕绘绝工。上有一匾曰：“广寒清虚之府。”少年曰：“此月宫也。姮娥久耐高寒，终岁无所事事，吾等可往一访。”比入坊，觉冷不能禁，如入冰窖。老者出红丸食之，渐无苦。既见高髻靓妆诸女子，霓裳羽衣，翩翩然迎风高举。遂各相对而舞。庭中桂子错落交堕，其香浓郁，透彻远近。舞毕，老者向前殷勤问訉，白欲一见姮娥。答曰：“往赴许飞琼弹筝会矣。下午集宴于妙鬘宫，必至夕始归也。”老者乃揖而退，出谓少年曰：“姮娥他适，无为东道主人者。下方人初至天曹，不可不一饮仙醴。琼浆玉液，自古所艳称。不独祛疾蠲忧，兼可延年益寿。”乃相将至一肆，珊柯瑶树，目所未经。甫入室，酒香已溢户外。蹑级登楼，境界顿辟。锦幔香帘，碧窗红槛，倍极幽雅。书画鼎彝，率皆入古。坐定，呼酒共酌，觉入口芳冽，直入丹田。自当垆以至执壶觞，供匕箸，奔走趋承者，皆女子也。少年指一垂髫者曰：“此杜兰香之妹蕙香也。以宋玉一日朝参倒持手版，蕙香顾之一笑。王母谓其情动于中，故罚至此，俾执贱役，今来甫三日耳。”居量颇豪。饮数杯后，少年曰：“闷饮寡欢，可招旋娟来。”飞红笺去。良久，见一仙女姗姗其来。雾鬓风鬟，丰姿艳绝。老者笑曰：“旋娟久不见，已出落得精神别样的风流矣。”招之使坐，使令歌曲。娟弹瑶瑟，令少年和云璈，曼声歌曰：“境茫茫兮天空，霜凄凄兮晨风。情无尽兮离别，身无定兮飘蓬。”又歌曰：“绝代红妆竟化烟，钗声花影总堪怜。愁肠沥尽相思泪，难补人生缺陷天。”歌已若不胜忧。老者曰：“一人向隅，众人为之不择。吾等且饮，勿作此断肠声。”乃各飞一爵，彼此立尽。 
　　旋娟正欲展拨拢弦，复歌一曲。突有伟丈夫从空而下，怒目向旋娟曰：“吾何处不寻，汝乃在此狐媚他少年，情何可恕！”遽拔剑一挥，首殊而不落，颈血喷注当筵，杯中酒皆作琥珀色。老者与少年已先遁去。居骤睹此变，初甚觳觫。继而忿火中烧，举椅投之。伟丈夫格之以剑，捽居发，向空掷之。自分必死。及坠地，身夹两山中，上悬千仞之峡壁，下临百丈之深溪。命虽未绝，决难自出。爰高呼救人。空山杳冥，卒无应者。自午至暮，哭极声嘶，面目尽肿。深悔入山求仙之误。 
　　忽来一鼠啮其肤，痛不可忍，彻于心髓，不觉大恸。但闻耳畔呼曰：“道友醒来。”居惊汗遍体，启眸微视，则身仍卧古兰若中巨石上。见二羽士从炉中取熟芋置几上，热气蒸腾，香渗鼻观。向居笑曰：“幻境如何？吃惊不浅哉！”居呆若木偶，细思前梦，历历不忘。而惝恍迷离，心头犹鹿撞不止。知二人为有道士，叩求方略，伏地不兴。鹤氅者曳之起，食以芋而语之曰：“妖由人兴，坚持即息。世上悲欢离合，大抵如斯。慎无谓偶尔遭逢，不由心召也。”居愿皈作弟子，遂携居入山修养。茅庐如斗大，仅蔽风雨。中惟置竹几一，蒲团一。所食桃梨枣栗，渴则掬涧泉饮之。屋后瓮内储百花酿，取之不竭。饥食倦眠，尽忘岁月。居至此一念不生，坚持《黄庭》《玉枢》诸经，晨夕百遍。 
　　 一日，有仙真自天而降。云绡雾縠，薄若五铢；丽质妍容，殆无其匹。谓居曰：“子尚识我乎，我即前日酒楼中侑觞之旋娟也。当时虽殒于剑锋，幸为西王母侍女所救，以神膏续骨，得以复全。子视我颈四周犹绕红痕一匝也。感君仗义，颇具侠肠，时刻弗忘。今知君不日道成，故来一见，以了前缘。”居问：“伟丈夫何人？彼心有杀机，何犹得厕于神仙班列也？”曰：“彼为荆卿。我本燕宫姬侍太子丹，特以赐彼奉巾栉。彼为剑仙后，久已弃捐。是日乘云偶过，不料为鹤童摄至，致遭此劫。亦由前定也。”言讫欷歔弗置。爰解胸前一镜，赠居曰：“子持此以照四大洲，织悉毕见；大地山河，顷刻一转。虽在一室，可作卧游。此所以报也。”遂与居别，蹑云遽去。后约百年，二羽士至，偕居跨鹤朝真，遂不复返。 

　　淞滨琐话三 
　　刘淑芬 
　　刘淑芬，海昌硖石镇人。具侠肠，喜读书，好击剑驰马，意气自雄。视世之习帖括家言，迂气满纸者，不值其一盼。以是乡里人亦轻之，谓刘氏子惟知疏狂任性耳，岂足为豪侠士哉！淑芬家本素封，良田数十顷，纳太平租税外，颇足自给，优游卒岁。惟性好挥霍，周贫济急，罄其资，无所吝。有伪为困苦状以乞怜者，并不加察，率如原以偿之，坐是家中落。慨然思作汗漫之游，售其城西别业，得万金，挟以北。 
　　行抵扬州，昵一妓曰嫣云，国色也，所掷缠头无算。黄金既尽，犹眷恋不肯舍，妓寮中龙媪鸦鬟多厌恶之，时以冷语相侵。生谓嫣云曰：“吾囊中所携万金，尽散卿家，他人虽不知，卿则知之稔矣。数月来、何求不遂，吾岂薄待卿哉？”嫣云泣曰：“个中岂可久居哉？妾箧中积有五百金，原出以壮行装。若犹不足，阿姊素云，亦有私蓄，当代假之。妾头上珠翠，计可值三千金，特仓卒间无售主耳。”即出赀授生曰：“男儿当志在四方，自奋于功名，久恋儿女子何为哉？”生以嫣云生性豪侠，甚钦敬之，拍其肩曰：“卿真今之女郭解也！不意于章台中遇卿。吾苟多财，当拔卿于风尘，俾卿主持家政，必不如龌龊女子所为。”嫣云于巨金之外，更益以佛饼二百枚，曰：“此戋戋者，供途中所需足矣，余则当作京师旅费。”衣服冠履，皆嫣云代为整理，置之行箧，缝纫周密。生甚感之，叹曰：“语重心长，意密情柔，今见卿矣。世徒以勾栏中人，鸡声断爱，马足无情，多致讥讽，岂所论于卿哉！”嫣云更以已赀为生作饯行筵。一时五云毕集，团栾共坐，生则居中南向。五云者，一妙云，最长；二鬘云，三绿云，年并十七，皆同月生；四素云，五则嫣云，年皆十六。时有语云：“扬州五云，少者绝伦。”酒罢，束装遂行。沿途犹作书寄嫣云，媵以粉奁脂盝，情语缠绵，致声珍重。 
　　至京师后，途遇故友李海帆，亦豪士也。与生为莫逆交，在吏部行走，声望颇着，因招与同寓。劝生纳资入官，慨然贷以千金。生即以嫣云所赠五百金，交部验之，则膺鼎也。部中堂官厉声诘所自来，生以直对，几致不测，幸李友代为之辨，得无事。生于是叹曰：“此中人情，抑何险哉！”始悟前日之赠金劝驾者，盖欲生之速去也。愤然拔剑斫石曰：“誓必有以报之！昂藏一丈夫，竟堕狡狯女子术中，复何面目以见天下士哉”。 
