<!-- { "loadSidebar": true } -->
　　病我三春红杏雨，愁人二月绿杨天。 
　　东皇惯惹相思累，百丈游丝牵客至。 
　　客是汾阳旧公子，薄游小驻花前辔。 
　　花前有女正怀春，芳名艳绝凌霄字。 
　　湖上莫愁秋愈清，渡头桃叶春还媚。 
　　娉婷丽质本天生，云鬓风鬟解人意。 
　　徘徊芳景惜铅华，愿托身兮常自嗟。 
　　怪底彩云容易散，吹落江天逐断霞。 
　　重来不见天台路，人面桃花杳何处？ 
　　崔护门前起浩叹，文君垆畔伤迟暮。 
　　五夜凄凉翡翠衾，十年零落珊瑚树。 
　　惆怅风前泪暗吞，维摩何处问前因？ 
　　谁知未了情根在，画里欣逢镜里人。 
　　千呼万唤不肯应，向人但蹙双眉颦。 
　　纸上真真日相见，秋风不必悲团扇。 
　　地下追来紫玉魂，昙花再现红儿面。 
　　拟借壶公缩地符，缩得相思寸地无。 
　　何如此画藏金屋，翻得长留合浦珠。 

　　〖注：■⑴，上雨下廉。（无读音）■⑵，上雨下韯。（无读音）■⑶，黑＋农，音醲，黑■⑶也〗 


　　粉墨丛谈　清　甲左梦畹生戏编　小蓝田侍者参校 

　　序 
　　莽莽乾坤，悠悠日月，阴阳无间。是色界天，情缘所充满。人间世，秀灵之气，固无往而不钟；造化之机，亦有蓄而必泄。九州岛一片净土，人其赘疣；六合一大戏场，畴非傀儡？迂拘者每多固执，融贯者为能洞观。要知眷怀西方，会心别具；寄情南国，相思本同。离离豆蔻之花，灼灼樱桃之树。芙蓉色丽，见者魂销；芍药香浓，闻之心醉。而况棠嫣杏韵，海上风华；竹脆桐清，吴中材美。在昔已盛，于今尤繁。冠玉郎君，莲花比面；铸金弟子，杨柳为腰。仿佛天仙化人，强半霓裳旧队。别有轻裾艳侣，能为秦声；长袖少年，雅善楚舞。一声羌笛，飞出关山；万片天花，散落尘埃。随风絮集，聚水萍逢。兰如美人，香兮堪挹；菊有佳色，秀也可餐。霞蔚云蒸，珠联璧合。色色入妙，簇簇生新。骐骥之群，所以常空冀北；琼瑶之选，居然毕萃江南。乃自桂窟元音，羽商空按；梨园故实，梗概不闻。甄综久虚，妍华终秘。后庭花隐，访艳莫从；仙源路迷，问津无处。几使笙笛队里，繁响消沈；裙屐场中，流风歇绝。此《粉墨丛谈》所由作也。夫歌翻白纻，群俊喧传；曲唱黄河，诸伶罗拜。事如许韵，悉属文人；情之所钟，正在我辈。烟花矧值夫三月，丝竹复感于中年。地处繁华，时逢饶乐，激扬清浊，搦管消闲，驰骋词章，藉题抒感，所事不嫌破格，伊人其有遐心乎？尔乃振铎情天，转轮香地，晨飞意蕊，夕炳心灯。风送妙花，结而成盖；月临玉树，湛然流辉。情逐境移，影由形起。为领婴蔅之趣，遂参靡曼之禅。集舞衫歌袖以相形，约脂彩粉光而使聚。或写娉婷之玉貌，或传宛转之珠喉，或描温婉之性情，或状缠绵之意态。或诗或画，一技必登；或琴或书，片长亦录。举凡珠尘玉屑，靡不囊括网罗。鸾翔凤翥之神，心形手绘。燕兰莺花之谱，旧样新翻。录仿小名，人系一传。虽品红题翠，艳溢行间；而堕溷飞茵，意在言外。绮怀有托，雅什同镌。名傥藉诗词以传，集宜与金石并寿矣。虽然习俗移人，贤哲不免，少见多怪，物情类然。须眉巾帼之间，品衡讵无一当；牝牡骊黄之外，赏识庸有几人。声涉同声，似尤易滋疑市虎；道非常道，或不免贻诮野狐。则将诬游戏文章，为荒唐笔墨；而岂知安怀志量，即胞与规模。东山伎女，亦是苍生；南部歌儿，罔非赤子。风流未艾，况不独旧日冠裳；月旦无私，又何异普天霖雨哉。真空无像非像，实际无言非言。神而明之，思过半矣。仆心灰弹铗，气沮吹箫，肮脏风尘，穷愁傲世，淋漓粉墨，痛哭登场，燕月歌声，十年梦呓，吴霜鬓影，几点飘零。然而万劫历残，三昧拾得，悟怀绝冥之肆，游心无量之天。合古今宇宙于一堂，正自形容不尽；分云月风霆为四部，敢云声色俱佳？见塔树而知海影之翻，对镜花而悟优昙之见。卷中人似曾相识，眼前事无可奈何。每当歌罢酒阑，同付一叹；转念芳名艳誉，自有千秋。则又藉慰于心，并且破涕为笑。以故无徐陵之文藻，亦序玉台；非必有韩偓之笔花，始题粉字也。嗟乎！空中楼阁，弹指皆非；纸上云烟，转瞬即变。身世俄惊电石，神仙亦感沧桑。发空谷之幽香，梦畹真生九畹；修歌台之艳史，忏情转觉多情。作之者难，成亦不易，略窥微旨，还质解人。大千世界光明，一切人天欢喜。夭桃红杏，齐付东风，翠竹黄花，永为闲伴。掷笔化虹之日，相约骑蝴蝶登仙；按图索骏之人，莫错认蟾蛛为马。 
　　　　　　　　　　　　　　　　　光绪岁在强圉大渊献陬月望日，意琴室主 

　　自题粉墨丛谈 
　　漫调锦瑟思华年，且约闲愁赴管弦。 
　　红豆子繁新记曲，碧桃花瘦旧传笺。 
　　常教白纻临风舞，也胜黄垆倚醉眠。 
　　艳锦百端歌几叠，管他人骂拓枝颠。 

　　占断春江花月场，天魔十六尽成行。 
　　四檐红桂银蟾锁（谓蟾仙），一曲青桐紫凤翔（谓桐荪）。 
　　翠馆秋闲云掩碧（谓翠喜），兰簃宵静月流黄（谓兰仙）。 
　　唐鸡味俊春莺稚，留与词人话夕阳。 

　　谢尽空花指一弹，欢筵才上已汍澜。 
　　秋声谱按银筝冷（桐秋巳返都门），寿字香烧石鼎残（桂寿色艺极佳久悲玉殒）。 
　　化作鸳鸯仍易散，梦为蝴蝶不成欢。 
　　茫茫恨海终无极，忍把情缘付达观。 

　　曾住蓬莱最上层，谪居意气尚飞腾。 
　　闲情紫陌春调马，奇想苍冥晓驾鹏。 
　　书剑飘零尘梦醒，莺花泛滥鬓丝增。 
　　谁怜跋扈词坛客，哭倒歌场泪欲冰。 

　　道是无情越有情，惺惺相与惜惺惺。 
　　朱门挟瑟颜终赤，碧榭听歌眼独青。 
　　敢以余桃增罪孽，只因弱絮感飘零。 
　　鸾漂凤泊休惆怅，我亦春江断梗萍。 

　　粉香为泽玉为田，小录然脂手自编。 
　　如我何能拘礼法，得卿端不羡神仙。 
　　刻来楮叶成何用，修到梅花各有缘。 
　　春水一池波四壁，与谁共证有情禅？ 

　　粉墨丛谈卷上 
　　周凤林 
　　凤林，吴人，小字桐荪，三雅部中妙选也。三雅既歇，子弟散若晨星，法曲飘零，几至音沈响绝。凤林遂隶大观京部，既复改隶天仙。年可二十余，圆姿替月，润脸羞花，顾盼生姿，流利馨逸，好事者着《梨园艳史》，俪以白芙蕖，品曰“娟秀”。我友小蓝田忏情侍者见之，曰：“此一朵能行白牡丹也！瑶台月晓，仙露凝香，花国称王，洵无愧色。”遂手绘《海天国色图》赠之。凤林虽工京戏，然其擅场者，究在昆曲。所演《惊梦》、《佳期》、《盗令》、《挑帘》、《独占》等剧，柔情绰态，宛转抑扬。每当月满花满酒满之时，掠鬓熏香，搴■⑴一笑，花枝招展，写上春屏。见者如游群玉山头，不复作尘世间想。性耽风雅，喜与文士游，谈吐风流，一洗脂粉之习，视阿堵物蔑如也。工写兰石，偶作花卉，亦颇楚楚可观。家有古琴一张，暇或清簟焚香，临风一奏，高山流水，能移我情。近更喜仿簪花妙格，濡毫运腕，疏秀绝伦。且能模写钟鼎古文，悬针折钗，盎然古趣，寸缣片纸，人争宝之。 
　　想九霄 
　　想九霄，姓田，小字虎儿。以秦声驰名沪上，每一发声，脆如炙雨莺簧，一清俗耳，当于柳阴深处，携双柑斗酒，危坐听之。貌清妍无俗韵，纤腰一搦，婀娜可怜，杨柳岸十七八女郎，当亦无此柔媚。予最爱其演《红鸾喜》一折，朱颜粉颈，婉丽无双，而一种低徊羞涩之情，时向眉梢微露。娟娟此豸，诚可儿也！及其衣轻绡，握团扇，月明林下，珊珊其来，则又如玉树一株，摇曳于瑶台仙阙。性好静，工围棋，每偕一二素心人，清簟疏帘，手谈竟日，花梢影过，略无倦容。其亦过去因中修得清净业者欤？ 
　　小桂林 
　　姑胥台畔有妙伶焉，陈其姓，桂林其名。年如荔支娘之数，隶名大雅部。以丁亥新春来沪，沪之人慕芳名久矣，至此无论识与不识，咸以一亲玉貌为荣。每一登场，貂冠满座，后至者虽欲插足而不能。桂林温然其容，娟然其貌，羞羞涩涩，顾影生怜，宛如十二三女郎，微露腼腆之致。最爱其演《折柳阳关》一曲，柔情密意，宛转迟回，歌至“他鞭丝有分多奇女，你红粉无依一念奴”之句，泪痕融颊，差疑带雨梨花。伤心人诚别有怀抱也。迩来屡从周桐荪游，举止言谈，渐臻佳妙，不似从前之乍见生人红霞满脸矣。小蓝田忏情侍者深相眷爱，字之曰“蟾仙”。 
　　金菊花 
　　金菊花，向在都下，挂籍同顺和班。葱茜玲珑，艳闻凤禁。去秋应咏霓主人之聘，航海来申。时年才十四五耳，而花底莺喉，已超凡响，一声初度，几于飞上九天。貌亦庄雅绝伦，静穆丰神，时于氍毹间一露。工唱《遗翠花》、《血手印》、《双断桥》、《明月珠》、《池水驿》诸剧，幽情苦绪，曲曲传神。泊乎歌罢下场，广筵伺客，则又天真烂漫，嬉笑无常，竹马绕床，婴伊可爱。岂玉府侍书仙谪下红尘世界耶？何潇洒出群乃尔也！ 
　　胡喜儿 
　　喜儿，鄂人，其父业屠，固赳赳然一武夫也。喜儿则描曼清扬，轻盈娇小，一洗老犁牛之所为。丙戌仲春，偕龚星儿至沪，着录天仙部。演剧不多，然颇能体会入细。最工《游龙戏凤》，娇羞掩抑，薄怒佯嗔，描绘乡里小女儿，颇觉声情逼肖。貌清丽如初日芙蓉，纤尘不染，而其腰支一搦，弱不胜衣，则又如灵和殿前迎风细柳也。工愁善病，歌唇微动，便觉娇喘如丝。予尝谓友人青莲诗裔曰：“此《石头记》中病潇湘也。当与怡红公子静参美人禅，慎勿以我辈三斗俗尘，点污绛珠仙草。”诗裔合十和南曰：“谨受教！” 
　　一汪水 
　　一汪水，秦人。数年前曾注籍大观园。时年才十有二龄，童真未漓，憨跳可喜。自大观既歇，曹部一空，怅望秦云，久不得美人消息矣。丙戌之秋，经咏霓园主人招之复来，则月满花芳，已到破瓜年纪。丰容盛鬋，艳若天人，而一点樱唇，尤觉别饶妩媚，品花者以“富贵风流”四字目之。洵不诬也。工秦声，莺喉一啭，使人意消，每一登场，座无虚位，缠头之锦，高积如山。同部有人人爱者，歌喉可与之埒，而舜英已谢，无复楚楚丰神，声价之高，远不及水。嗟乎！以貌取人，士林且若此，况梨园乎。 
　　粉菊花 
