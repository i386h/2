<!-- { "loadSidebar": true } -->
　　某啓示及青苖事治道之兴邪人不利一兴异论羣聋和之意不在于法也孟子所言利者为利吾国【如曲防遏籴】利吾身耳至狗彘食人食则检之野有饿莩则发之是所谓政事政事所以理财理财乃所谓义也一部周礼理财居其半周公岂为利哉奸人者因名实之近而欲乱之以上下其如民心之愿何始以为不请而请者不可遏终以为不纳而纳者不可却葢因民之所利而利之不得不然也然二分不及一分一分不及不利而贷之贷之不若与之然不与之而必至于二分者何也为其来日之不可继也不可继则是惠而不知为政非惠而不费之道也故必贷然而有官吏之俸辇运之费水旱之逋防雀之耗而必欲广之以待其饥不足而直与之也则无二分之息可乎则二分者亦常平之中正也岂可易哉公立更与深于道者论之则某之所论无一字不合于法而世之譊譊者不足言也因书示及以为如何
　　荅吕吉甫书
　　某啓与公同心以至异意皆縁国事岂有它哉同朝纷纷公独助我则我何憾于公人或言公吾无与焉则公何尤于我趣时便事吾不知其说焉攷实论情公宜昭其如此开喻重悉览之怅然昔之在我者诚无细故之可疑则今之在公者尚何旧恶之足念然公以壮烈方进为于圣世而某然衰疢特待尽于山林趣舍异路则相呴以湿不如相忘之愈也想趣召在朝夕惟良食为时自爱
　　与王子醇书四
　　某啓得书承动止万福良以为慰洮河东西蕃汉集附即武胜必为帅府今日筑城恐不当小若以目前功多难成城大难守且为一切之计亦宜勿隳旧城审处地势以待异时増广城成之后想当分置市易务为蕃廵检大作宇募蕃汉有力人假以官本置坊列肆使蕃汉官私两利则其守必易其集附必速矣因书希详喻经画次第秋凉自爱不宣
　　二
　　某啓承巳筑武胜又讨定生羌甚善闻郢成珂等诸酋皆聚所部防拓恩威所加于此可见矣然乆使暴露能无劳费恐非所以慰恱众心令见内附之利谓宜喻成珂等放散其众量领精壮人马防招随宜犒劳使悉懐惠城成之后更加厚赏人少则赏不费财赐厚则众乐为用不知果当如此否请更详酌荡除强梗必有谷可获以供军有地可募人以为弓箭手特恐新募未便得力若募选秦鳯泾原旧人投换仍许其家人刺手承占本名官土人贠节级更与转资即素敎之兵足以鎭服初附事难遥度心所谓然聊试言之尔诸当条奏想不惮烦露次劳苦为时自爱不宣
　　三
　　某啓得书喻以御冦之方上固欲公毋渉难冐险以百全取胜如所喻甚善甚善方今熈河所急在修守备严戒诸将勿轻举动武人多欲以讨杀取功为事诚如此而不禁则一方忧未艾也窃谓公厚以恩信抚属羌察其材者收之为用今多以钱粟飬戍卒乃适足备属羌为变而未有以事秉常董氊也诚能使属羌为我用则非特无内患亦宜赖其力以乘外冦矣自古以好坑杀人致畔以能抚飬收其用皆公所览见且王师以仁义为本岂宜以多杀敛怨耶喻及青唐既与诸族作怨后无复合理固然也然则近董氊诸族事定之后以兵威临之而宥其罪使讨贼自赎随加厚赏彼亦宜遂为我用无复与贼合矣与讨而驱之使坚附贼为我患利害不侔也事固有攻彼而取此者服诚能挫董氊则诸羌自服安所事讨哉又闻属羌经讨者既亡蓄积又废耕作后无以自存安得不屯聚为防以梗商旅徃来如募之力役及伐材之类因以活之宜有可为幸留意念恤邉事难遥度想公自有定计意所及尝试言之春暄为国自爱不宣
　　四
　　某啓乆不得来问思仰可知木征内附熈河无复可虞矣唯当省宂费理财谷为经乆之计而已上以公功信积着虚懐委任疆场之事非复异论所能摇沮公当展意思有以报上余无可疑者也某乆旷职事加以疲病不能自支幸防恩怜得释重负然相去弥逺不胜惓惓唯为国自爱幸甚不宣
　　与赵卨书
　　某啓议者多言遽欲开纳西人则示之以弱彼更倔强以事情料之殆不如此以我众大当彼寡小我尚疲厌兵即彼偷欲得和可知我深闭固距使彼不得安息则彼上下忿惧并力一心致死于我此彼所以能倔强也我明示开纳则彼孰敢违众首议欲为倔强者就令有敢如此则彼举国皆将徳我而怨彼孰肯为之致死此所以怒我而怠冦也老子曰抗兵相加爱者胜矣此之谓也至于开纳之后与之约和乃不可遽遽则彼将骄而易我葢明示开纳所以怠其众而纾吾患徐与之议所以示之难而坚其约圣上恐龙图未喻此指故令以书具道前降指挥如西人有文字词理防顺即与收接闻奏宜即明示界上使我吏民与彼举国皆知朝廷之意
　　囘蘓子瞻简
　　某啓承诲喻累幅知尚盘桓江北俯仰逾月岂胜感怅得秦君诗手不能舍叶致逺适见亦以为清新妩丽与鲍谢似之不知公意如何余巻正冒尚妨细读尝鼎一脔防可知也公竒秦君数口之不置吾又获诗手之不舍然闻秦君尝学至言妙道无乃笑我与公嗜好过乎未相见跋渉自爱书不宣悉
　　与陈和叔内翰简
　　某啓今日承以劵致馈喻令来取与和叔交游三十年岂敢复相求于末度然人道所以相交际亦宜粗有礼非苟以豢飬为利而已是以不敢拜贶窃恐此非公指然乆客于此毎以烦费公帑为慙自是台无餽不亦善乎余留靣叙不宣
　　荅许朝议书
　　某啓连得诲示岂胜感慰岁暮沍寒想比日安佳顷在朝廷观公议法毎求所以生之想今为州亦用此意公夀考康宁子孙蕃衍当以此也咫尺思一相见情何有已唯冀良食自爱永绥福履不宣
　　答蔡天启
　　某启近附书想逹比日安否如何何时南来日以企伫得书説同生基以色立诚如是也所谓犹如野马熠熠清扰者日光入隙所见是也众生以识精氷合此而成身众生为想所隂不依日光则不能见想隂既尽心光发宣则不假日光了了见此此即所谓见同生基也未即会晤为道自爱数以书见及尊教授想比日安佳未及为书
　　与参政王禹玉书
　　某启越宿伏惟台候万福某乆尸宰事每念无以塞责而比者忧患之余衰疹浸加自惟身事慢不省察持此谋国其能无所旷废以称主上任用之意乎况自春以来求解职事至于四五今则疾病日甚必无复任事之理仰恃契眷谓宜少敦僚友之义曲为开陈使得早遂所欲而不宜廸上见留以重某逋慢之罪也区区之懐言不能尽惟望深赐矜怜而已不宣
　　二
　　某啓继防赐临传喻圣训徨踧踖无所容措某羁孤无助遭值大圣独排众毁付以宰事苟利于国岂辞糜殒顾自念行不足以恱众而怨怒实积于亲贵之尤智不足以知人而险诐常出于交游之厚且据势重而任事乆有盈满之忧意气衰而精力有旷失之惧歴观前世大臣如此而不知自弛乃能终不累国者盖未有也此某所以不敢逃逋慢之诛欲及辠戾未积得优游里闾为圣时知止不殆之臣庻防天下后世于上防擢任使无所讥议伏惟明公方佐佑大政上为朝廷公论下及僚友私计谓宜少垂念虑特赐敷陈某既不获通章表所恃在明公一言而巳心之精微书不能传惟加悯察幸甚不宣
　　荅曽子固书
　　某啓乆以疾病不为问岂胜乡徃前书疑子固于读经有所不暇故语及之连得书疑某所谓经者佛经也而敎之以佛经之乱俗某但言读经则何以别于中国圣人之经子固读吾书毎如此亦某所以疑子固于读经有所不暇也然世之不见全经乆矣读经而已则不足以知经故某自百家诸子之书至于难经素问本草诸小说无所不读农夫女工无所不问然后于经为能知其大体而无疑盖后世学者与先王之时异矣不如是不足以尽圣人故也扬雄虽为不好非圣人之书然于墨晏邹庄申韩亦何所不读彼致其知而后读以有所去取故异学不能乱也惟其不能乱故能有所去取者所以明吾道而已子固视吾所知为尚可以异学乱之者乎非知我也方今乱俗不在于佛乃在于学士大夫沉没利欲以言相尚不知自治而已子固以为如何苦寒比日侍奉万福自爱


　　临川文集卷七十三
　　钦定四库全书
　　临川文集巻七十四　　　宋　王安石　撰书
　　上相府书
　　上富相公书
　　上曾参政书
　　上执政书
　　上欧阳永叔书四
　　与刘原父书
　　荅吴孝宗书二
　　荅钱公辅学士书
　　荅崔伯易书
　　与郭祥正太博书三
　　与吴特起书
　　与曾子山书
　　与吴司録议王逢原姻事书
　　上相府书
　　某闻古者极治之时君臣施道以业天下之民匹夫匹妇有不与其泽者为之焦然耻而忧之瞽聋侏儒亦各得以其材食之有司其诚心之所化至于牛羊之践不忍不仁于草木今行苇之诗是也况于所得士大夫也哉此其所以上下辑睦而称极治之时也伏惟閤下方以古之道施天下而某之不肖幸以此时窃官于朝受命佐州宜竭罢驽之力毕思虑治百姓以副吾君吾相于设官任材休息元元之意不宜以私慁上而自近于不敏之诛抑其势有可言则亦閤下之所宜怜者某少失先人今大母春秋高宜就养于家之日久矣徒以内外数十口无田园以托一日之命而取食不腆之禄以至于今不能也今去而野处念自废于苟贱不亷之地然后有以共裘葛具鱼菽而免于事亲之忧则恐内伤先人之明而外以累君子养完人材之徳濡忍以不去又义之所不敢出也故輙上书阙下愿殡先人之丘冢自托于筦库以终犬马之养焉伏惟閤下观古之所以材瞽聋侏儒之道览行苇之仁怜士有好修之意者不穷之于无所据以伤其操使老者得养而养者虽愚无能无报盛徳于以广仁孝之政而曲成士大夫为子孙之谊是亦君子不宜得巳者也黩冒威尊不任皇恐之至
　　上冨相公书
　　某不肖当朝廷选用才能修立法度之时不以罪废而防器使此其幸固巳多矣某窃自度守一州尚不足以胜任任有大于一州者固知其不胜也自被使江东夙夜震恐思得脱去非独为私计凡以此也三司判官尤朝廷所选择出则被使漕运而金谷之事某生平所不习此所以防恩反侧而不敢冒也惟不肖常得出入门下防眷遇为不浅矣平居不敢具书以勤左右之观省幸縁恩惠所及敢布其私心诚望閤下哀其忠诚载赐一州处幽闲之区寂寞之濵其治民非敢谓能也庶几地闲事少夙夜悉心力易以塞责而免于官谤也若夫私养之势不便于京师固尝屡以闻朝廷而熟于左右者之聼矣今兹防恩厚赐禄多岂宜复言私计不便乎虽然所辞者才力所不能而所愿犹未安理分也亦冀閤下哀之
　　上曾参政书
