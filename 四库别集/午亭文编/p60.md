<!-- { "loadSidebar": true } -->
　　常棣朱子云国语富辰之言以为周文公之诗但春秋传为富辰之言乂以为召穆公思周德之不类故纠合宗族于成周而作此诗二书之言皆出富辰且其时去召穆公又未远不知其説何故如此杜预以作诗为作乐而奏此诗恐亦非是愚按常棣周公为管蔡而作先儒论之无异辞矣富辰谓召穆公作此诗殆犹春秋传所谓赋诗云尔传凡言赋诗有二义公入而赋大隧之中其乐也融融姜出而赋大隧之外其乐也泄泄凡此是自为诗也公子赋河水公赋六月凡此是诵古诗也召穆公之作常棣是诵古诗也杜预以为作乐而奏此诗与赋诗之义自别宜朱子不取其説也
　　三礼
　　古礼二经周礼仪礼而已周礼者周官政典之书仪礼者仪法度数之事礼记者则诸儒杂记之书非古礼经也所谓周官政典之书者盖周公所作载官府职掌之礼汉武帝时河间献王得而献之失其冬官哀帝时刘歆校理秘书以考工记补冬官僃周官六篇之数今谓之周礼是也所谓仪法度数之事者盖周以来朝聘飨射冠婚防祭威仪之制汉承秦燔书灭学礼经残坏鲁髙堂生传士礼十七篇以授瑕丘萧奋奋授东海孟卿卿授后苍后苍授大戴德小戴圣又有刘氏所传十七篇次第为优郑康成从而注之今谓之仪礼是也自后苍为仪礼之学别録数万言号曲台杂记戴德传之者八十五篇或云八十一篇今其书存者总四十篇谓之大戴记戴圣传之者四十三篇曲礼檀弓杂记分上下马氏増以月令明堂位乐记总四十九篇谓之小戴记二戴礼并是曲台杂记汉世诸儒言礼者并取二家今大戴礼不颁于学宫所谓礼记者小戴记也谓为诸儒杂记之书者此也朱子谓周官为礼之纲领仪礼乃其本经而礼记郊特牲冠义等篇乃其义说则是礼记者二经之传注也宋以前有三礼通礼诸科自王安石行新经义独存礼记之科迄今莫敢议其非者间尝论之周礼一书可行于文武周公之世不能行于春秋战国之时自是以来儒生虽复诵习而鲜可被之实用故王莽之王田市易安石之青苖均输以之速亡召乱盖古今之势不同而法亦因时而屡变也韩愈尝苦仪礼难读谓其行于今者盖寡沿袭不同复之无由是二经者之不行亦其势使然而已矣小戴之书先王之遗训犹存往行前言彬彬可考焉盖掇取大戴之精华为一家之记述安石之独存此科亦不可谓无见也顾其传述舛駮往往而有月令出于吕不韦王制出于汉儒后世不以为秦汉之书而以为商周之礼不以为传注而以为经是则可议也有圣人者出必将删定焉又尝考戴圣治行多不法而圣子宾客为盗身为礼宗奸犯名义君子不以人废言信哉














　　午亭文编巻二十八
　　钦定四库全书
　　午亭文编巻二十九
　　大学士陈廷敬
　　讲筵奏对録【有序】
　　【臣】廷敬伏惟
　　圣主以天纵生知好学不倦【臣】叨侍
　　讲筵多歴年所仰聆
　　天语阐明经义契往圣之心传实前王所未有盛德日新光辉宣着是以措天下于隆平开万年之景运文谟武烈史不胜书皇哉唐哉至矣尽矣【臣】自惟愚陋莫赞高深毎当
　　玉音下询获申奏对因而讲义之外薄有敷陈兹谨辑録数条仰纪
　　圣学之崇宏俯志【防臣】之遭遇名曰讲筵奏对録【臣】不任庆幸悚栗之至
　　戊午九月五日【臣】廷敬进讲啓乃心沃朕心若药弗一节惟暨乃僚一节呜呼钦予时命一节
　　上曰朕观髙宗命傅説谆谆以纳诲辅德为言可见自古君臣一德一心至诚孚感为上者实心听纳以收明目达聪之益为臣者实心献替以尽责难陈善之忠然后主德进于光大化理跻于隆平后世君臣之间徒为虚文中鲜实意治不逮古职此故耳廷敬奏言有高宗之为君所以有傅说之为臣
　　皇上此言诚社稷万年之大庆也
　　壬戌某月某日进讲晋康侯用锡马蕃庻昼日三接奏对言人臣尽忠事主岂得以希荣干宠为心人君以礼使臣固必有报德酬功之典
　　日讲六二晋如愁如贞吉受兹介福于其王母象曰受兹介福以中正也奏对言守正不阿君子立身之大防依违干进小人求容之私计以六二之贤而有愁如之象盖贤者事君以得时行道为念非为一已之荣辱进退而然也故爻曰贞吉象曰中正于此而察人才之邪正审心术之公私俾为臣有喜起之风而无愁如之意此实治道汚隆之所繋也又云受兹介福此盖论其理耳亦有怀才抱德而沉于下僚亦有才微德薄而窃据髙位此理之所不必然而事之所常有者故六二之介福圣人所以深庆之也日讲六五悔亡失得勿恤往吉无不利象曰失得勿恤往有庆也奏对云昔者帝尧之时击壤之歌曰帝力何有于我哉康衢之謡曰不识不知顺帝之则而孟子论王道亦曰民日迁善而不知为之者此见帝王天覆地载之量无一毫计功谋利之私六五失得勿恤深合此意所以吉无不利往而有庆也
　　五月初九日讲初九明夷于飞垂其翼君子于行三日不食有攸往主人有言象曰君子于行义不食也奏对言传曰枉已者未有能正人者也古之人所以严于去就之义者非爱其身正爱其道耳故士君子必有难进易退之节而后有匡王定国之勲此明夷之君子所以守不食之义也又奏对言薛方王莽时人莽以安车迎方方谢曰尧舜在上下有巢由今明主方隆唐虞之德小臣欲守巢由之节莽悦其言遂不强致故曰薛方保身而自全扬雄为莽大夫莽恶刘棻等符命之説置于法棻尝从扬雄学作竒字治狱使者欲収雄时挍书天禄阁恐不免乃从阁上自投下故曰扬雄投阁而不免也士君子观薛方扬雄之事可以得处明夷之道矣
　　初十日讲六四入于左腹获明夷之心于出门庭象曰入于左腹获心意也奏对言此一爻商之微子当之其在书曰吾家耄逊于荒又曰王子弗出我乃顚隮其后微子抱祭噐归周以存商祀正得此爻之意十一日讲箕子之明夷利贞象曰箕子之贞明不可息也奏对言殷有三仁微子之去利而不贞比干贞而不利惟箕子之所为利也贞也故象传曰箕子以之爻辞曰箕子之明夷所以表忠良之隐原臣子之心而圣人繋易之防深矣
　　十七日讲象曰风自火出家人君子以言有物而行有恒奏对言帝王以天下为家一言之微有前后左右之窃听一行之细为子孙臣庻之隐忧是以圣帝明王必愼乎此
　　十八日讲家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也奏对言齐家治世莫善于礼礼本天下之至严用之各得其分则至和故齐家者与其过于和宁过于严与其过于严宁准于礼准乎礼则无过严之失而有至和之美矣二十二日讲睽小事吉奏对言睽之时可小事而不可大事矣至于世道休明之日人心联合之时正当大有为之际必有纪纲宏远之规模为社稷灵长之大计虑万年毋狃于旦夕成大事毋见于小利此又忧盛危明防于未睽之道也
　　二十四日讲九二遇主于巷无咎象曰遇主于巷未失道也奏对言人臣当进以礼退以义平居有难进易退之节则临事有尊主庇民之功盖士人一身之进退为礼义廉耻之所关即为世道人心之所繋故必合于道而后可然此在平日以礼义廉耻养之然后人以礼义廉耻自处格人心而正风俗此尤为要务也
　　二十六日讲六三见舆曵其牛掣其人天且劓无初有终象曰见舆曵位不当也无初有终遇刚也奏对言无初有终圣人亦论其理当如此盖论其理邪固不能胜正而歴观古来邪正之际正实往往不能胜邪惟
　　圣人在上能使君子道长小人道消斯可以决其理之不爽耳
　　二十八日讲睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也论君臣道合奏对言上有尧舜之君下有臯陶稷契之臣明良喜起都俞吁咈于一堂之上后世如唐之太宗致治防于三代之隆亦必魏征房杜之为其臣故能成贞观极盛之治此可谓君臣道合一德交孚也
　　二十九日讲蹇利西南不利东北利见大人贞吉奏对言利西南不利东北言济蹇之道贵得地利也昔汉昭烈有拨乱之志诸葛亮有王佐之才然而困于西蜀一隅者以不得地利也利见大人言济蹇之道贵得其人也昔张子房之从汉髙马援之归光武可谓得其人矣贞吉言济蹇之道贵得其正也三代以后有济世安民之功如唐之太宗宋之艺祖亦可谓得贞吉之意者矣
　　八月十八日讲初六无咎象曰刚柔之际义无咎也奏对言此一爻专主臣道言盖以柔在下则有小心恭顺之诚而上应乎刚则有担当任事之力此皆无咎之道然解卦诸爻皆以解小人为义大抵易之一书扶阳抑隂进君子退小人之意为多不独解卦诸爻为然此所以有资于治道也
　　十九日讲田获三狐得黄矢贞吉象曰九二贞吉得中道也奏对言解小人所以杜惑上残民之祸者也从来上之德意不能下究民之疾苦不能上闻者皆小人为之壅蔽于其间也故贵解而去之小人之害有不可胜言者盖小人未得志之时必工为谄之术既得志之后则肆其险毒之奸是以断然必解而去之也
　　二十三日讲君子维有解吉有孚于小人象曰君子有解小人退也
　　上问君子小人奏对言小人患得患失无所不至其贪位固宠之术有如物之固结而不可觧圣人特笔书之曰君子维有解盖言断然解去之不使其为国家之患也又讲义有郭之所以危句奏对言昔齐桓公至于郭国问郭之父老曰郭何以危父老对曰郭公善善而恶恶桓公曰善善而恶恶是贤君也郭何以危父老对曰善善而不能用恶恶而不能去郭之所以危也观于此可不戒与
　　二十六日讲上六公用射隼于髙墉之上获之无不利象曰公用射隼以解悖也奏对言隼以象其凶恶髙墉以象其权势小人而乘权借势乃刑法之所必加也故不曰解而直曰射此所以严小人之诛也上爻在大臣之位大臣以天下为心无一已之私好私恶然后有天下之公是公非是非明而后国是定国是定而后人心正治道成
　　九月初七日讲象曰山下有泽损君子以惩忿窒欲奏对言人心本然之善原与太虚同体太虚中无一物吾心中亦无一物所以圣贤格物之功正以求复其无物之体故损之又损以至于无乃见此心本然之善而其所最当损者莫过于忿欲两端惩之窒之则凡类于忿欲者可以不劳而克治之矣
　　十九日讲六三三人行则损一人一人行则得其友象曰一人行三则疑也论朋党奏对言君子以同道为朋小人以同利为党苟不辨其邪正而惟以其同则指为朋党不免有党同伐异之患欧阳修朋党论正是此意
　　二十一日讲六五或益之十朋之弗克违元吉象曰六五之吉自上祐也论楚人以二臣之贤珍于白珩齐王以四子之功美于照乘奏对言昔楚之王孙圉聘于晋赵简子问曰楚之白珩犹在乎王孙圉对曰楚未尝以此为寳楚之所寳者观射父能作训辞以行事于诸侯又有左史倚相能道训典以朝夕献善败于寡君此楚不以白珩为寳而以善人为寳也昔齐威王魏惠王会田于郊惠王以径寸之珠照车前后各十二乘者夸于威王威王曰寡人之所以为寳者与玉异吾臣有檀子者使守南城有肹子者使守髙唐有黔夫者使守徐州有种首者使僃盗贼此四臣者将照千里岂特十二乘哉惠王有慙色此齐以四子之功胜于照乘之珠也
