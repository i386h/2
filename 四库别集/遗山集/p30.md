<!-- { "loadSidebar": true } -->
　　宪府备员，积有妨贤之畏；枢庭谋帅，遽膺制胜之求。拊陋质以何堪，对宠光而知惧。中谢臣闻受禄过量，忠臣耻其素餐：因能任官，明主不以私授。盖物胜于权，则衡为之殆；马竭其力，则御速于颠。臣虽至愚，敢忘斯义？伏念臣智灵弗竞，器蕴尤疏；初无落落过人之材，徒有区区自信之志。荐更中外，无补事功；窃忧大谴之方来，敢谓异恩之横被？而况枢极通帝位之纪，宥府严师律之谋，周设六官，司马联于冢宰；汉分三府，太尉列于中台，故必文武智能之臣，乃付腹心爪牙之任。人歌宣后，岂无吉甫之宪邦；天启高皇，宜得留侯而筹幄。顾以去非才而叨据，在于公议而谓何？伏望皇帝陛下，大道曲全，至明博照，察臣心之有愧，悯臣力之弗胜，追还误恩，妙简良辅。退而劳力，足昭名器之至公；因是得人，旋至朝廷之增重。

　　拟除司农卿制

　　田政维天下之大纲，古有播百谷之命；农臣分户曹之外务，今为治六府之官。况假以部使者之权，位于中执法之次，自非智数足以丰财赋，风采足以动搢绅，则何以察吏治之否臧，究货源之通塞？畴若予采，佥曰汝谐。具官某，志大而气刚，智明而才邵。遇事不滞，砉然新发之锋；挺身而前，懔乎后雕之节。自预时髦之选，浸阶华贯之游，蔚为名臣，简在朕听。是用进以穑臣之贰，委兹邦计之繁。朕惟西北用兵以来，朝廷多事之际，敛散之术既废，罪功之辨不明，官必仰给于创罢之民，民或重困于侵渔之吏。盖基本急于爱养，而纲纪贵乎设张。朕方以一道之事而责成，尔得以三载之功而自效。於戏！生之有道，则财恒足；率之以正，则令必行。刘晏之轻重相权，算不忘于马上；范滂之澄清自任，志已见于车中。罔俾斯人，专美前世！

　　卷第十六

　　碑铭表志碣

　　平章政事寿国张文贞公神道碑

　　故相寿国张公之孙好退谓某言：“先大父之薨，参知政事高公子约为神道碑。碑石已具，遭贞祐之乱，不克立。好退南渡二十年，乃还乡里。思卒前事，而高公之文于时事有嫌，不敢复议。惟我先人以书生起家，仕宦至宰相，身存践履之实，国有经纶之业。虽流风未远，而人代既迁，征良史则坠简已亡，怀旧俗则高年垂尽。瞻言丘陇，旌纪寂寥。好退无所似肖，不能奉扬徽烈，负衅蒙累，无以自处。诚得吾子辱以第二碑赐之，则瞑目为无憾矣！敢百拜以请。”某窃自念言，不腆之文，顾无足以纪公之美，且不能继于高公之文之后，固宜以不敏辞。所以不敢终辞者，盖金朝官制，大臣有上下四府之目。自尚书令而下，左右丞相、平章政事二人为宰相；尚书左右丞、参知政事二人为执政官。凡在此位者，内属外戚，与国人有战伐之功、豫腹心之谋者为多；潢霫之人，以阀阅见推者次之；参用进士，则又次之。其所谓进士者，特以示公道、系人望焉尔。轩轾之权既分。疏密之情亦异。孤寒之迹，处乎危疑之间；难人之言，夺于众多之口。以常情度之，谓必以苟容为得计，循默为知体矣。然而持区区之忠，以尽心于所事，如石右丞踞、董右丞师、中胥莘公鼎之流，慨然以名臣自任者，亦时有之。惟公历仕四朝，再秉钧轴，不难于他人之所难，不徇于世俗之所徇。忠信笃实，足以自结人主；名德雅望，足以师表百僚；敦庞耆艾，足以填国家而抚百姓。故百年以来，谈良相者莫不以公为称首。夫善化一乡，智效一官，人且喜闻而乐道之，不欲使之随世磨灭；有如我公，乃不得以著金石，传永久，秉笔之士将不有任其责者乎？谨按：仪同三司、平章政事寿国文贞公，讳万公，字良辅，姓张氏，唐名臣公谨之后。唐末有自东海徙汶上者，后又徙东阿，遂为东阿人。曾祖讳晞，行善好施，乡人归之。宣政末，常出财佐军。二子得补国子助教。用公贵，赠银青荣禄大夫、清河郡侯。妣刘氏，清河郡太夫人。祖讳询，孝弟力田，家用不匮，赠金紫光禄大夫，清河郡公。妣崔氏，清河郡太夫人。考讳弥学，笃于学问，以尚书为专门之业。初应乡试，擢本经第一。后罢经义科，以词赋取士，复豫荐书。已而叹曰：“丈夫宁老于童子雕虫之技邪？吾不复出矣！”。常铭其左右云：“欲求子孙，先当积孝；欲求聪明，先当积学。”世以为名言。累赠崇进寿国公。妣王氏，寿国太夫人。生四子，公其第四子也。崇进公尝梦至一大官府，署曰“张万相公之室。”已而公生。因以名焉。公幼颖悟，号称博闻强记。弱冠登正隆二年词赋进士第。释褐颍顺军新郑县主簿。丁崇进公忧。服除，调沂州费县主簿。正隆政衰，盗贼群起。公有策御之，盗为衰止，邑人赖焉。大定四年，调辽阳府路辰渌盐司判官。课最，超淄川长山令。去官之日，百姓为之立祠。十五年，充尚书省令史。考满，迁河北西路转运司都勾判官。岁余，改大理司直。十九年，迁武宁军节度副使。二十一年，召为尚书省右司都事。朝廷知公始将大用矣。未几，摄同知登闻检院事，奏对称旨，乃真受焉。再迁侍御史。不数月，改右司员外郎郎中。敷奏详明，不为缘饰，世宗嘉赏之，顾谓侍臣曰：“张万公，纯直人也。”俄迁刑部侍郎。章宗即位，诏以遗留使于宋。使还，会创设提刑司，首命公为河南路提刑使。不年，御史台奏课为凡路之最，擢拜御史中丞。时明昌元年也。元妃李氏有宠，上欲立为后，台谏以为不可，交攻之。监察御史姬端修、右拾遗路铎、翰林修撰赵秉文，皆得罪去。一日，上遣中使密访公：“吾欲立后，何所不可，而台谏乃不相容？卿以为如何？”公言：“此大事，明日当面奏。”及对，因为上言：“国朝立后，非贵种不豫选择。元妃本出太府监户，细微之极，岂得母天下？”上默不言。明日，出公为彰德军节度使、兼应州管内观察使。其后立后议寝。上思公言，召为大兴府尹。二年九月，拜参知政事。以太夫人年过八十，表乞就养，不许。未几，复申前请，乃授山东西路兵马都总管、兼判东平府事，以便亲。岁余，复以亲老为言，乃听归侍。六年，起为河中府尹。时属军兴，调度百出，公为之平物价，宽民力，比他州所费省者什六七。承安三年正月，上以太夫人之故，移公济南尹。河中之人，为建去思堂，画像事之。九月，丁内艰。卒哭，诏以明年正月朝京师。起，复授平章政事、超资善大夫，封寿国公。主兵者言：“比岁征伐，多至败衅，凡以军事所给之地不足自赡，至有不免饥寒者，所以无斗志。愿括民田之冒税者，分给之，则战自倍矣。”朝臣议已定，公独上章极谏其不可者五。大略以为军旅之后，疮痍未复，百姓拊摩之不暇，何可重扰？一也；通检未久，田有定籍，括之必不能尽，适足以增猾吏之敝，长告讦之风，二也；浮费侈用，不可胜计，推之以养军，可敛不及民而足，无待于夺民之田，三也；兵士失于选择，强弱不别，而使之同田而共食，振厉者无以尽其力，而疲劣者得以容其奸，四也；夺民而与军，得军心而失天下心，其祸有不胜言者，五也。必不得已，乞以冒地之已括者，召民莳之，以所入赡军，则军有坐获之利，而民无被夺之怨矣。不从。即以衰病不任职，乞罢。赐告两月，且以尚医调护之。泰和元年六月，连章请老，迁荣禄大夫，且以公第四子某赴庭试，当同进士出身，诏充合门祗候，又改笔砚局承应，寻赐进士第。所以优礼公者，佗相莫与为比。二年，章再上，有旨：“卿频上章告老，宁以言事不见从，或与同列者有差别故邪？何求去之数也？”公奏言：“臣诚衰老，当避贤者路，无佗意也。”三年正月，章再上，不允，加银青荣禄大夫。三月，历举者，求去甚力，上为感动，中使宜旨：“朕初即位，首命卿入政府，继迁相位。以卿习于典故，处事详雅，春秋虽高，而神明未衰，故且以机务相劳。今去意既坚，不得不屈朕以从卿耳。”明日入辞，诏以金紫光禄大夫致仕。公退居，上所以待之者不少衰。朝廷有大利害，则遣使者就访之。六年，南鄙用兵，上以山东重地，须大臣镇抚之，手诏起公判济同府山东东西路宣抚使，便宜行事。公为之布教条，问民所疾苦，贷逋赋以宽流亡，假闲田以业单贫。戍边郡者，戒之以守疆场，毋敢妄动；莅州郡者，戒之以省符牒，毋敢妄扰。经画既定，即移文有司，乞还乡里。上优诏许之，仍加崇进，以荣其归。七年冬十月，寝疾。一日，令具汤沐，洒埽庭内，曰：“吾将逝矣。”命子益执笔书遗戒，戒子孙以贵薄尚俭而已。寻薨，春秋七十有四。上闻之震悼，辍视朝，赙赠加等，祭葬皆用诏书从事。有司考行，谥曰：“文贞”，仍赠开府仪同三司。以八年二月，举公之柩，葬于青太里北原之先茔。寿国夫人刘氏祔焉。大安元年，诏绘公像于衍庆宫，配享章宗庙庭。公资朴直，不自表襮。自少日，便能以沉默自养。平居不妄言笑。事亲孝，待昆弟有礼，与人交，不苟合。太夫人喜家居，留官下者未尝久；每一书示至，公必望拜庭下，欷歔流涕而后发；左右皆为感动。夫人前殁，章宗欲有所赐，再拜谢不敢当。洁居终身，两童子自随，侍婢不得至其前。闲居乡县，与父老游，敦布衣之好，初不以名位自居。仕宦五十年，在州县，则治化清净，不事科罚，而人有畏爱之实；在朝廷，则切于论列，有不便于民者，必委曲道之，虽理若讦直，而辞气容貌不失其为大臣之体。大定之治，近古所未有，纪纲法度，备具周密。公在相位，谨奉行而重改作，得守文之体，故能不动声气而天下阴受其赐。古所谓“日计不足，月计有余”者，于兹见之。故尝论公平生所言者，不胜载；而系于废兴存亡者，有二事焉：一立后，二括田。立后难于从，而章宗从之；括田不难于从，而竟不听。其后武夫悍卒，倚国威以为重，山东、河朔上腴之田，民有耕之数世者，亦以冒占夺之。兵日益骄，民日益困，养成痈疽，计日而溃。贞祐之乱，盗贼满野，向之倚国威以为重者，人视之以为血仇骨怨，必报而后已；一顾盼之顷，皆狼狈于镝锋之下，虽赤子不能免。盖立后之事，在庭之臣皆以为不可，独上以为可，故公之言易为力；括田之事，上下皆以为可，而公独以为不可，故难为功。以一言之不相入，其祸果有不可胜言者，是不独在公为遗恨，异世相望，亦当有太息而流涕者。呜呼！岂非天邪？铭曰：

