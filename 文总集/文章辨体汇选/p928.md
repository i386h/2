<!-- { "loadSidebar": true } -->
　　有唐咸通辛巳岁正月壬午吴兴沈光过任城题李白酒楼夫触强者腼缅而不发乘险者帖薾而不进溃毒者隐忍而不能就其针砭搏猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下唱首业术正救天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沈溺曲糵耳一淫雅目混黒白或酒醒神健视听鋭发振笔着纸乃以聪明移于月露风云使之涓洁飞动移于草木禽鱼使之妍茂骞掷移于边情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而失意放怀尽见穷通焉呜虖太白触文之强乘文之险溃文之毒搏文之猛而作狎弄杯觞沈溺曲糵是真筑其聪翳其明醒则移于赋咏宜乎醉而生醉而死余徐思之使太白疏其聪决其明移于行事强犯时忌其不得醉而死生也当时骨鲠忠赤递有其人收其逸才萃于太白至于齐鲁结构凌云者有限独斯楼也广不逾数席瓦缺椽蠧虽樵儿牧竖过亦指之曰李白常醉于此矣

　　岳阳楼记【宋范仲淹】

　　庆厯四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潇湘僊客骚人多会于此览物之情得无异乎若夫霪雨霏霏连日不开阴风怒号触浪排空日星隐耀山岳潜形商旅不行樯倾楫摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沈璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐乎噫微斯人吾谁与归时六年九月十五日

　　新都县八阵图记【明杨慎】

　　诸葛武侯八阵图在蜀者二一在夔州之永安宫一在新都之弥牟镇在夔者葢侯从先主伐吴防守江路行营布伍之遗制新都为成都近郊则其恒所讲武之场也武侯之人品事业前哲论之极详不复剿同其说独其八阵有重可慨者史谓侯推演兵法作为八阵咸得其要自今行师更不复败深识兵机者所不能洞了葢胜之于多算而出之于万全非借一于背城而侥幸于深入也惜乎其方鋭意以向中原而溪蛮洞獠左跳右跋以裂其势外冦方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神算不骋于中原王者之区宇而仅以服南中巴蜀之偏方事机既已迟精力又寖亏勇贾其余师用其分以为大举譬之逐盗救火之家挺刃决水犹恐不及而内有雠贼自相乘机胠箧助燎则虽有倍人之智力亦自无如之何侯之不幸势正类此天之所壊谁能支之祚去炎汉不待陨星而后知矣嗟乎国之兴亡天也而千载之下君子独遗恨于蜀汉之事者非以武侯故耶至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前已有之而后亦未尝亡也功既有成而后世犹罕所称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行二十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所支而不可壊者葢非独人爱惜之而已耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石艺焉尔人不足称也爱其艺者不泯其迹矧侯之地而可忽诸君阵图在夔者有和叔独孤之记少陵东坡之诗四方灼知而此顾泯焉无所表识使往来不轼樵牧者不禁非缺欤祠宇行当新之阵图所在欲伐石树道而大书曰诸葛武侯八阵图碑阴之辞子宜为之夫崇贤存古以示向往焉循良事也推表山川考记往昔者则史氏职也遂书之使刻焉

　　仲宣楼记【王世贞】

　　自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至自修楚乘还断以属之襄阳其辞甚辨而其旨以刘表始至宣城用二蒯蔡瑁计讨平诸贼北据汉川以临中土几十五年而其子琮始降曹氏葢终始不离襄阳而江陵特其支郡仲宣之依表为幕下叅佐以共朝夕不应去襄阳而登江陵之郡楼也然刘良注兹赋犹以为江陵而盛弘之荆州记则直以为当阳其所称陶牧昭丘云江陵西有陶朱公冢其碑云是越之范蠡又当阳东南七十里有楚昭王墓登楼则见之按张华志称范蠡塟南郡之华容又云济州平阴东陶公山山有陶朱公冢则所谓陶牧者未必确而楚昭王避吴去郢北徙鄀为襄州之乐乡其所谓昭丘者亦未必不在襄之近境也赋又云倚曲沮之长洲注引地理志汉水房陵东山沮水所出今房陵实为襄接壤邑而沮水至郢入江故不走江陵道然郦道元谓沮水南径麦城西又南径楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍逺而于理为近也夫襄阳之必为仲宣与江陵之必不为仲宣吾固不暇论其辞之微称于后世若士衡兄弟之所让笔亦无足以容吾赞独恠当仲宣时天下半糜躏于戈戟其可借而托足者独荆州而幽忧感怆之极自谓其身庄舄而心锺仪若有羡于求羣之兽与举翼之鸟岂以景升之将阽而荆社之不永欤迨其一说琮而归操甘为其用事之掾而内艳其所从之神武遂忘先太尉司空之所以相汉其于辞葢不以风而以颂矣然则仲宣之所为懐思故土也非故国与故主也予既以语绍稷而会襄国王有所拓餙于楼使使来请记今天子累叶神圣薄海内外为一虽穷髪不毛之地梯航所可及者若在堂隍之下而无所虑其私王以亲贤有国兹土世世共奉唯谨亦宁若景升之不恤其祀而自玷于宗衮哉予故不辞而书之石以示夫游者仰而国俯而家靡所不衎衎即欲有撰述以鸣熙代之盛而附于登髙能赋之义足矣固不必以仲宣轻重也

　　镇海楼记【徐渭】

　　镇海楼相传为吴越王钱氏所建用以朝望汴京表臣服之意其基址楼台门户栏楯极髙广壮丽具载别志中楼在钱氏时名朝天门元至正中更名拱北楼皇明洪武八年更名来逺时有术者病其名之书画不祥后果验乃更今名火于成化十年再建嘉靖三十五年九月又火予奉命总督直浙闽军务开府于杭而方移师治冦驻嘉兴比归始与某官某等谋复之人有以不急病者予曰镇海楼建当府城之中跨通衢截吴山麓其四面有名山大海江湖潮汐之胜一望苍茫可数百里民庐舍百万戸其间村市官私之景不可亿计而可以指顾得者惟此楼为杰特之观至于岛屿浩渺亦宛在吾掌股间髙翥长骞有俯压百蛮气而东夷之以贡献过此者亦往往瞻拜低回而始去故四方来者无不趋仰以为观游约如此者累数百年而一旦废之使民怅然若失所归非所以昭太平恱逺迩非特如此已也其所贮钟鼓刻漏之具四时气候之榜令民知昏晓时作息寒暑启闭桑麻种植渔佃诸如此类是居者之指南也而一旦废之使民懵然迷所往非所以示节序全利用且人传钱氏以臣服宋而建此事昭著已久至方国珍时求缓死于我髙皇犹知借镠事以请诚使今海上羣丑而亦得如钱氏事其祈欵如珍之初词则有补于臣道不细顾可使其迹堙没而不章耶予识清海徼视今日务莫有急于此者公等第营之毋浚征于民而务先以已于是予与某官某某等捐于公者计银凡若干募于民者若干遂集工材始事于某年月日计所构甃石为门上架楼楼基迭户髙若干丈尺东西若干步南北半之左右级曲而达于楼楼之髙又若干丈凡七楹础百巨钟一鼓大小九时序榜各有差贮其中悉如成化时制葢歴几年月而成始楼未成时剧冦满海上予移师征讨日不暇至于今五年冦剧者禽来者遁居者慑不敢来海始晏然而楼适成故从其旧名曰镇海

　　文章辨体彚选巻五百九十八

　　●钦定四库全书

　　文章辨体彚选巻五百九十九

　　（明）贺复征 编

　　○记四十【以下亭阁】

　　燕喜亭记【唐韩愈】

　　大原王弘中在连州与学佛人景常元慧游异日从二人者行于其居之后丘荒之间上髙而望得异处焉斩茅而嘉树列发石而清泉激辇粪壤燔椔翳却立而视之出者突然成丘陷者呀然成谷洼者为池而缺者为洞若有鬼神异物阴来相之自是弘中与二人者晨往而夕忘归焉乃立屋以避风雨寒暑既成愈请名之其丘曰竢德之丘蔽于古而显于今有竢之道也其石谷曰谦受之谷瀑曰振鹭之瀑谷言德瀑言容也其土谷曰黄金之谷瀑曰秩秩之瀑谷言容瀑言德也洞曰寒居之洞志其入时也池曰君子之池虚以锺其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也于是州民之老闻而相与观焉曰吾州之山水名天下然而无与燕喜者比经营于其侧者相接也而莫直其地非天作而地藏之以遗其人乎弘中自吏部郎贬秩而来次其道途所经自蓝田入商洛涉淅湍临汉水升岘首以望方城出荆门下岷江过洞庭上湘水行衡山之下繇郴踰岭蝯狖所家鱼龙所宫极幽遐瑰诡之观宜其于山水饫闻而厌见也今其意乃若不足传曰智者乐水仁者乐山弘中之德与其所好可谓恊矣智以谋之仁以居之吾知其去是而羽仪于天朝也不逺矣遂刻石以记

　　有美堂记【宋欧阳修】

　　举天下之至美与其乐有不可兼者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四达之衢舟车之会而后足焉葢彼放心于物外而此娯意于繁华二者各有适然其乐不可得兼也罗浮天台衡岳庐阜洞庭之广三峡之险号为东南竒伟秀絶者乃在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以滋富贵之娱者惟金陵钱塘然二邦皆僭窃于乱世圣宋受命金陵以后服见诛今其江山虽在而颓垣废址荒烟野草过者踌躇而凄怆独钱塘自五代时知尊中国効臣顺及其亡也顿首请命不烦干戈今其民幸富足安乐又俗习工巧邑屋华丽葢十万余家环以湖山左右映带而闽商岭贾风帆海舶出入于江涛浩渺云烟杳霭之间可谓盛矣而临是邦者必皆朝廷公卿大臣若天子之侍从又有四方逰士为之宾客故喜占形胜治亭榭相与极游览之娱然其于所取有得于此者必有遗于彼独所为有美堂者山水登临之美人物邑居之繁一寓目而尽得之葢钱塘兼天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉

