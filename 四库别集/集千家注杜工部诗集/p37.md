<!-- { "loadSidebar": true } -->
　　市人日中集于利竞锥刀置膏烈火上哀哀自煎熬农人望岁稔相率除蓬蒿所务谷为本邪赢无乃劳舜举十六相身尊道何髙秦时任商鞅法令如牛毛【洙曰易曰中为市梦弼曰左传锥刀之末将尽争之阮籍咏怀诗膏火自煎熬赵曰张衡西京赋商贾百族禆贩夫妇鬻良杂苦蚩边鄙何必昏于作劳邪赢优而足恃注云邪伪也欺伪之事自余赢丰饶足恃也洙曰左传昔髙阳氏有才子八人天下之人谓之八恺髙辛氏有才子八人天下之人谓之八元此十六族也尧不能举而舜举之天下如一同心戴舜以为天子以其举十六相故也商君传卫之庶公子名鞅姓公孙相秦十年封之商于十五邑号为商君商君天资刻薄少防变秦法令宗室贵戚多怨望者告商君欲反遂灭商君之家唐子西语録云舜举十六相身尊道何髙秦时任商鞅法令如牛毛其于治道防矣】
　　汉光得天下祚永固有开岂惟髙祖圣功自萧曹来经纶中兴业何代无长才吾慕冦邓勲济时信良哉耿贾亦宗臣羽翼共徘徊休运终四百图画在云台【师曰礼云国之将兴有开必先汉光武中兴使国祚永长实自髙祖有开其先也虽然髙祖之圣亦以得萧何曹参辅賛之功光武中兴亦由冦恂邓禹耿弇贾复率相与经纶牧复土宇及功成名遂光武不任以吏事俾之各遂朝请善得御功臣之术是以汉运终四百余年而二十八将得绘像于南宫云台也肃宗中兴是亦光武之比奈何诸将邀功养冦其与冦邓耿贾軰逺矣是诗子羙盖伤肃宗无驾驭英豪之策也】
　　秋尽【鹤曰是年秋公自梓州归成都迎家冬再徃梓州】
　　秋尽东行且未廻茅斋寄在少城隈篱边老却陶潜菊江上徒逢袁绍杯雪岭独看西日落劒门犹阻北人来不辞万里长为客怀抱何时得好开【鹤曰成都大城西有少城洙曰典略云刘松袁绍在河朔于三伏之际酣饮避署号为河朔饮】
　　野望
　　金华山北涪水西仲冬风日始凄凄山连越嶲蟠三蜀水散巴渝下五溪【自然壮丽】独鹤不知何事舞饥乌似欲向人啼射洪春酒寒仍緑目极伤神谁为携【赵曰金华山涪水皆属梓州射洪县希曰唐志嶲州属越嶲郡有越水嶲水三蜀初秦置蜀郡汉髙祖置广汉郡武帝又分置犍为郡故后人谓之三蜀郑曰嶲悉委切巴渝二州名希曰通与黔中谓之五溪注云酉辰巫武沅等溪也】冬到金华山观因得故拾遗陈公学堂遗迹【梦弼曰按本传陈子昻字伯玉梓州射洪人少读书于金华山尤善属文唐兴文章承徐庚余风子昻始变雅正初为感遇诗二十八章王适见之曰是必为海内文宗初举进士武后时擢麟台正字迁右拾遗觧官归县令叚简贪暴闻其富欲害之捕送狱中忧愤死大厯中东川节度使季叔明为立旌徳碑于梓州而学堂至今犹存】
　　涪右众山内金华紫崔嵬上有蔚蓝天垂光抱琼台系舟接絶壁杖策穷萦廻四顾俯层巅淡然川谷开雪岭日色死霜鸿有余哀焚香玉女跪雾里仙人来陈公读书堂石柱仄青苔悲风为我起激烈伤雄材【希曰梓州在涪江之右故曰涪右师曰蔚蓝天乃洞天之名金华山有观故云洙曰孙绰游天台赋琼台中天而悬居赵曰蔚蓝者茂蔚之蓝今诗人言水曰按蓝然则天之青亦可言蔚蓝近世韩子苍出汴州即事诗云恍然不悟身何处水色山光尽蔚蓝梦弼曰襄宇记射洪县南有县岩山逺望皎如白雪焉下云玉女仙人又皆指观中之景也洙曰曹植逺游诗灵鼇戴万丈禅岳俨嵯峨仙人朔其隅玉女戏其阿】
　　陈拾遗故宅【鹤曰拾遗故宅当与书堂不远亦在金华山也诗中及同游英俊人按拾遗尝有序送公之祖审言贬吉州司戸云羣公爱祢衡之俊留在京师则当时审言凉与拾遗为交游矣】
　　拾遗平昔居大屋尚修椽悠扬荒山日惨澹故园烟位下曷足伤所贵者圣贤有才继骚雅哲匠不比肩公生扬马后名与日月悬同游英俊人多秉辅佐权彦昭超玉价郭振起通泉到今素壁滑洒翰银钩连盛事防一时此堂岂千年终古立忠义感遇有遗编【洙曰扬雄司马相如皆蜀人按本传子昻轻财好施笃朋友与陆余庆王无竞房融崔泰之卢藏用赵元最厚鹤曰郭震字元振举进士授通泉尉通泉梓州属邑赵彦昭字奂然与元振尝同为太学生故宜同游壁有题字也赵彦昭景龙中又与公大父审言同在修文馆梦弼曰赵彦昭以权幸进后为刑部侍郎封耿国公赵曰子昻有感遇诗曰吾观龙变化曰圣人不利己曰金鼎合还丹等篇者是也洙曰传言子昻死有文集十巻卢藏用为之序盛行于世】
　　谒文公上方
　　野寺隐乔木山僧髙下居石门日色异绛气横扶踈窈窕入风磴长萝纷巻舒庭前猛虎卧遂得文公庐俯视万家邑烟尘对阶除吾师雨花外不下十年余长者自布金禅龛只晏如大珠脱玷翳白月当空虚甫也南北人芜漫少耘锄乆遭诗酒汚何事沗簮裾王侯与蝼蚁同尽随丘墟愿闻第一义廻向心地初金箆刮眼膜价重百车渠无生有汲引兹理傥吹嘘【洙曰江文通诗绛气下萦薄注云绛气赤霞气也迈曰风磴风路也石梯曰磴洙曰髙僧传僧惠永威虎来驯又髙僧传讲经而天雨花梦弼曰释书舍卫国给孤长者侧布黄金买祗陀太子园建精舍洙曰大珠白月言其性之圆明也故佛书有摩尼珠及水月之説又曰望以前为白月望以后为黒月见佛书云师曰芜漫少耘锄谓性地荒而不修也梦弼曰第一义言其教无上也梁武帝问达摩如何是圣谛第一义又法筵龙象众当观第一义华严经有十囬向东坡志林子羙诗知名未足称局促商山芝又云王侯与蝼蚁同尽随丘墟愿闻第一义回向心地初乃知子羙诗外别有事在也鹤曰子家有石刻东坡帖云子羙此四句感慨通达其于道必有得也庖丁以牛入轮扁以轮入子羙盖以诗入也耶扪虱诗话老杜诗当是诗中六经他人诗如诸子之流也杜诗有髙妙语如云王侯与蝼蚁同尽随丘墟愿闻第一义回向心地初可谓深入理窟晋宋以来诗人无此句也心地乃庄子所谓游心于淡合气于漠之义也洙曰湼槃经一目盲人为治目故造治目良医其时良医即以金箆刮其眼膜法华经或有行施金银瑚真珠摩尼碎璖玛瑙梦弼曰华严经一切法本来无生】
　　奉赠射洪李四丈【鹤曰射洪县属梓州县东有射江县】
　　丈人屋上乌人好乌亦好人生意气豁不在相逢早南京乱初定所向色枯槁游子无根株茅斋付秋草东征下月峡挂席穷海岛万里须十金妻孥未相保苍茫风尘际蹭蹬骐驎老志士怀感伤心胷巳倾倒【修可曰尚书大传武王登夏台以临殷民周公曰臣闻之爱其人者爱其屋上之鸟憎其人者憎其储胥赵曰南京指成都府也乱初定指去年叚子璋反崔光逺讨平之洙曰木虚海赋维长绡挂帆席谢灵运诗扬帆采石华挂席拾海月晁曰汉书百金中人十家之产注云古者一两金直十十今言十金则知为百千矣】
　　早发射洪县南途中作
　　将老忧贫窭筋力岂能及【人有此叹十字尽之又起语如此故别】征途乃侵星得使诸病入鄙人寡道气在困无独立俶装逐徒旅达曙陵险澁寒日出雾迟清江转山急仆夫行不进驽马若维絷汀州稍踈散风景开怏悒空慰所尚怀终非曩游集衰顔偶一破胜事难屡挹茫然阮籍途更洒杨朱泣【洙曰鲍明逺诗侵星赴卑路毕景逐前俦修可曰张平子思赋占既吉而无悔兮简元辰而俶裴注俶始也洙曰阮籍常不由径路而行迹穷则哭杨朱泣多岐】
　　通泉驿南去通泉县十五里山水作【鲁曰地理志梓州通泉县去县十五里有佳山水谚号沈家坑】
　　溪行衣自湿亭午气始散冬温蚊蚋集人逺鳬鸭乱登顿生曽隂欹倾出髙岸驿楼衰柳侧县郭轻烟畔一川何绮丽尽日穷壮观山色逺寂寞江光夕滋漫伤时愧孔父去国同王粲我生苦飘零所厯有嗟叹【修可曰孔子叹鳯泣麟皆伤时也赵曰王粲字仲岂汉献帝时西京扰乱乃之荆州依刘表有七哀诗云西京乱无家豺虎方遘患复弃中国去身逺适荆蛮】
　　过郭代公故宅【梦弼曰郭震字元振以字显举进士授通泉尉任侠使气拨去小节尝盗铸及掠卖部中口以饷遗賔客百姓厌苦武后召欲诘既与语竒之索其文章上寳剑篇后覧嘉叹遂得擢用景云二年进同中书门下三品宗诛太平公主睿宗御承天门诸宰相走伏外省独元振总兵扈从事定宿中书省一十四日以功封代国公鹤曰代公魏州人宅在宣阳里今云故宅当是指作尉通泉时所居也】
　　豪隽初未遇其迹或脱略代公通泉尉放意何自若及夫登衮冕直气森喷薄磊落见异人岂伊常情度定策神龙后宫中翕清廓俄顷辨尊亲指挥存顾托羣公见慙色王室无削弱逈出名臣上丹青照台阁我行得遗迹池馆皆防凿壮公临事断顾歩涕横落髙咏寳劒篇神交付冥漠【洙曰江淹赋脱略公卿跌宕文史灵运吴都赋喷薄沸腾赵曰按先天二年郭元振以兵部尚书复同中书门下窦怀贞等附太平公主潜谋不顺宗发羽林兵睿宗闻变登承天门楼元振躬率兵侍卫奏上前奉诏诛怀贞等又按神龙乃中宗即位改元元年去先天二年凡八年今公诗云定策神龙后学者每疑之尝论之曰太平擅宠自中宗而末则祸胎在神龙而下也俄顷辨尊亲指挥存顾托谓太平公主既诛则君臣之间宗得尊位父子之间宗得亲传所以成睿宗付托之意矣定功曰元振寳劒歌云君不见昆吾鐡冶飞炎烟红光紫气俱赫然良工鍜錬凡几年铸作寳劒名龙泉龙泉顔色如霜雪良工嗟咨叹竒絶琉璃玉匣吐莲花错镂金环生明月正逢天下无风尘幸得相逢君子身精光黯黯青蛇色文章片片緑鳞非直结交游侠子亦曽亲近英雄人何言中路遭弃捐零落飘沦古狱边虽后埋沉无所用犹能夜夜气冲天修可曰文选潘安仁作夏侯湛诔曰心照神交唯我与子南史刘许字彦度阮孝绪博学隐居不交当世评一道之即愿以神交】
　　观薛稷少保书画壁【洙曰稷字嗣通薛牧之从子好古博雅贞观永徽问虞世南楮遂良以夀颛家后莫能继稷外祖魏征当国图籍多藏处禇旧迹稷鋭精模仿结体遒丽遂以书名天下画又絶品睿宗在藩留意文学尝喜之及践祚稷于是时见擢用迁黄门侍郎参知机务歴太子少保防窦怀贞以附太平公主伏诛稷坐知谋赐死万年狱】
　　少保有古风得之陜郊篇惜哉功名忤但见书画传我游梓州东遗迹涪江边画藏青莲界书入金牓悬仰看垂露姿不崩亦不骞郁郁三大字蛟龙岌相纒又挥西方变发地扶屋椽惨澹壁飞动到今色未塡此行叠壮观郭薛俱才贤不知千载后谁复来通泉【梦弼曰按稷有秋日还京陜西十里作云驱车越陜郊北顾临大河此行见乡邑秋风水增波西望咸阳途日暮忧思多传岩既纡郁首山亦嵯峨操筑无昔老采薇有遗歌客游节向换人生知几何又按梓州通泉县有慈觉寺其额乃稷所书洙曰汉曹嘉工篆变悬针垂露之法赵曰按稷书慧普寺碑三字字方径三尺许今在通泉县庆夀寺聚古堂其字乃眞书而公有蛟龙之喻余尝到庆夀观之三字之傍有晶屭捧此其蛟龙岌相纒也诗人道实事为壮观之句耳稷所画西方变相则亡洙曰郭薛谓郭代公薛少保梦弼曰按郭元振传元振与薛稷赵彦昭同为太学生岂郭与薛旧为同舍后尝防于通泉耶】
　　通泉县署屋壁后薛少保画鹤
