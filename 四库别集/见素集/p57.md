<!-- { "loadSidebar": true } -->
　　题为定禄米以苏民困事据江西布政司呈奉巡视衙门批老人徐本润等呈照得坐派江西各亲王禄米每石纳该银壹两陆钱郡王府禄米每石纳该银壹两叄钱思得本处米价每石止该银肆钱伍分实难办纳近例亲王禄米守巡官督同长史两平收受郡王禄米有司仓收受本便反难情愿亲王禄米折银壹两郡王将军禄米折银捌钱布政司交纳转解等因奉批布政司议处查得江西各王府禄米先该巡抚题定则例每年有收徴银壹两薄收徴银壹两贰钱又该户部题据耆老王清奏称阳曲等府禄米每石要银叄两题行各处俱收本色亲王原有官攅者布按三司亲督长史官攅两平收受郡王禄米无官攅者照旧于所在有司仓另厫收受又该户部题该巡按河南监察御史题称伊王奏讨光阳王禄米于本府仓收管索财害人该部题行仍旧河南府仓收贮及申明通行禁约又问刑条例王府禄米本府官员内使旗校管荘人等干预拨置折收银两多收米麦索要财物者旗校人等杖罪以上发边逺充军官员内使监候奏请发落辅导官及布按二司守巡官纵容不举并府州县听从俱防问奏请降调俱经题准通行钦遵外续该监察御史周进隆题称江西各王府收受禄米每石用银壹两陆防钱小民困苦要行禁治该部查防节次题准事例立法非不周详垂戒非不明切但王府地方司府等官既畏惧而不能阻违巡抚巡按亦推避而不肯究治官校肆其侵害无所惩戒小民受其困虐无所控愬又经申明前例题行严加禁约及行巡抚巡按体念民苦用心访察防挐问发务臻实效等因题准备行钦遵未久今奉前因议得王府禄米已有前项节次题行事例深为严切但纳米本轻民称不便纳银加重民称愿纳必有牵滞难纳之处又查郡王将军禄米每石见今折银壹两委属过重呈乞定处等因到臣案照前事已行议处去后今呈前因防看得各该禄米见例应收本色据呈却称每石收银壹两陆钱或壹两叄钱见米时价止银肆钱伍分据呈却称每石愿纳银壹两及捌钱以壹两陆钱而论正米壹石该用米叄石伍斗伍升五合五勺有零是亲王禄米嵗额壹万石嵗支叄万伍千伍百伍拾石有零以壹两叄钱而论正米壹石该用米贰石捌斗捌升捌合捌勺有零是郡王将军禄米嵗额壹千石嵗支贰千捌百捌拾捌石捌斗有零诚为太过民何以堪恐事例虽行奸弊未革其江西各郡王将军性量臣不能知淮宁益三府殿下委各寛大贤明岂不上体圣怀下恤人隠但王府位严地禁难伸控诉之门官校器忌迹嫌难施弹击之力以故小民欲逃刑而免累甘就重而舍轻度以事情岂真得已其欲由布政司转解正欲杜索害之源臣又闻亲王用费重大委与郡王将军不同伏望圣明笃念亲情俯随民意特敇府部从长计议将淮宁益三府禄米并郡王将军禄米酌量等第定银上取圣裁着为常则备行江西布政司递年徴收足色银两寄库或每季或每月长史司给印信领状差官前来领进各府官攅量为选拨别用名缺暂且停补庶事无掣肘民得简便若必拘本色恐似虚文再令送收恐仍前弊縁系定禄米以苏民困事理未敢擅便谨题请旨
　　处置缺少粮料疏【治十五年十二月二十六日】
　　题为处置缺少粮料事据江西布政司呈照得本司所属每年额粮共米二百七十三万一千六十五石有零除起运兑军南淮仓折银折布等项共米二百二十五万四千石外存留数少嵗收比与嵗支禄俸月粮之数尚欠米一万七千九百余石而奉例减免九万五千四百石及口粮等项支用尚不在内以致官军俸粮仅勾八个月其余月分无从接支又本司所属每年明出里甲银两共银五万九千七百九十六两年例派办黄白蜡牲口皮张等项一应物料并乡饮祭祀科贡孤老等项一应公使俱各在内扣支各项物料天顺六等年派该银二万五六千两成化十七等年派该三万七八千两治十二年泒该六万七八千两治十四年派该九万二千余两嵗出比与嵗用尚欠三万二千二百余两递年拖欠并乡饮祭祀等项支使尚不在内那东补西借甲填乙事穷计促莫可支持近又户部奏差郎中前来守催递年拖欠折银共四十三万三百六十二两四钱有零小民卖男鬻女不胜痛切今本司库收贮仅该七万七千三百八十六两有零而益府又要修盖非神运而鬼输势须加赋己民穷而盗起言可寒心况养兵弭盗之时尤省敛惠民之日前项缺少粮料本司无从区处合呈定夺等因备呈到臣防得江西数年为因赋役重繁致民为盗杀人放火流刼乡村挺刃操戈拒敌兵快告捕更遭其荼毒剪除复肆其陆梁以故被害乡民含忍不告所属官司畏罪不言履霜岂渐蹈虎可忧夫息盗在安民安民在轻赋而月支欠米嵗办欠财委无区画矧欲起愚民感动之几尤当昭圣明寛恤之典查得嵗运淮安米一十七万石每石正耗杂用共该米一石七斗南京仓米四十七万石每石正耗杂用共该米一石九斗遭风剥浅搬运实难先该治七年治十一年俱因地方灾伤奏行户部防称南京米每石本色止值四五钱脚耗使用却倍节经题准每石折银四钱解南京户部收折官军月粮又治十年该漕运等衙门题准治十一年江西兑军米四万石淮安米六万石每石连正耗杂用折收银六钱免运太仓官民称便今江西饥窘比之各年相同而盗贼猖獗仓库空虚粮料缺乏比之各年尤甚委无别法利在通融但四钱恐至亏军彼此须求两便伏望圣明怜念地方特敇户部从长计议暂将治十六年十七年十八年三年南淮粮米每石正耗杂用共徴银六钱淮安照数解太仓南京仓每石作四钱七分解南京户部各收折官军月粮扣出余银一钱三分存留布政司作数每银四钱准米一石补支本处官军俸粮并凑办各年各项物料再有不敷另行议处南淮粮米三年之后照旧派运本色则徴收省于常时而民轻便折支过于本色而军乐从运军免漕挽之劳粮长无解纳之费俸粮有应月之备物料无积嵗之逋蓄积不殊公私如故赋虽不加用可暂给其经久之计尤望陛下轸念邦本节缩财源一应派办务守祖宗旧额凡百用费务循祖宗故事则财赋自无不足若根本弗究省此加彼均为失人过取倍徴尤非得策民穷财尽患将有不可言者矣縁系地方事情及处置缺少粮料事理谨题请旨
　　地方灾异疏
　　题为灾异陈言以裨政治事据江西按察司呈准本司按察使周南闗准总司闗抄奉镇巡等衙门防案前事移闗防同都指挥佥事戴贤左布政使林泮议得瑞州府地方近年以来盗贼蠭起随捕随发合无按察司每年选委佥事一贠分巡南昌道径带家小前去专在该府分司居住兼理兵备督捕盗贼请敇一道不注职名以便更替合用隄备官军于南昌前左并袁州三卫所千百户内选委二员带领旗军一百名给与行粮机快于上高新昌二县分拨二百名与同官军及高安县机快常川操练遇有盗贼生发合力擒捕一年满日将行过事迹获过盗贼起数造册缴报与前项官军俱照例更替其湖广长沙府浏阳县醴陵县与新昌接境盗贼事发徃徃逃彼潜住因无统属难以责成合无前项府县贼情一事听南昌道分巡官节制调度其余事情悉照旧规庶便行事等因具呈到臣随吊原行文卷查得先该兵部题该监察御史周进隆奏内一件专巡守以安地方事欲照福建汀州建宁事体于佥事内专设一员住居瑞州要去处分巡兵备而分守官员一般挈家小与分巡分住新昌靖安等县专理盗贼钱粮等项一年满日更替等因该部查题咨行镇巡等官防行议处縁由在卷臣亲到该府防得所属高安上高新昌等县南接湖广长沙府浏阳醴陵二县北连南昌府奉新靖安二县溪深山峻俗恶民顽强盗委多以故监察御史周进隆所奏各官所议将南昌道分巡官请敇一道不注职名轮流赍捧带同家小前去瑞州府居住时常上高新昌等县巡厯整理兵备督捕盗贼其湖广长沙府浏阳醴陵二县贼情一事许其督理若有故违听其提问委属停当其布政司分守官贠数少常兼别道难以分住亦合量其一年之内半年在上高新昌奉新等处徃来行事则豪恶知警钱粮易完而奸盗自息但欲量拨南昌前左并袁州三卫千百户二员军旗一百名给与行粮轮班跟随操练一节臣博询该道该府各县官贠并父老人等俱称官军数少遇急既难济事平时徒增骚扰虚费行粮深为无益查得该府三县原定机兵共一千六十名俱该通判甘文绍督领轮流操习巡捕及隣境袁州府万载县临江府清江县南昌府奉新靖安武宁丰城新建等县俱有机兵并瑞州所属各乡村原该编有大户乡民壮丁佃户家人等项名数在官平时团聚本村防防有警随同官兵策应自可制贼保无他虞所据官军似不须拨伏乞圣明裁处縁系处置地方及灾异陈言以裨政治事理谨题请旨
　　褒异旧臣疏
　　题为乞恩褒异旧臣事江西建昌府申据广昌县报治十五年十二月二十二日本县致仕刑部尚书何乔新病故看得本官敭厯中外完节始终致仕十有余年足迹不入城府声色货利素不婴心著书立言老尤造妙诚为中朝耆望名世硕臣縁本官与刑部尚书彭韶吏部侍郎叶盛人望相同合申乞照彭韶赠太子少保叶盛諡文庄事例奏请赠諡及赐葬祭以快人心等因到臣行间又据江西布政司呈同前事查得何乔新妻夫人呉氏先于本年二月病故已经奏差进士林魁督造坟茔本官丁忧回家守制行委该府同知沈景督造外臣闻何乔新与彭韶先为刑部属官并盛名积官俱至刑部尚书彭韶忠亮懿醇何乔新贞方恭慎又各儒术精究吏事熟谙得古人之深以同任天下之重当时言完德纯名文学政事节槩皆属心焉及位序已极请老归荣识者犹以不尽用为歉疏起者再四彭韶没有赠有諡仰悉我圣天子优异名德盛心然彭韶学有经纬道适中和危言峻行防问贞风文有也正有也忠与节与恪与清与宪则又有也其视叶盛学行同而事功过之叶盛得諡文彭韶宜无所靳况追赠都察院右副都御史吴讷諡文恪南京吏部尚书魏骥諡文靖彭韶实足并美嗣休又宋臣欧阳脩諡文忠范仲淹諡文正论者谓彭韶正色立朝先忧为国生今之世无愧古人殁而易名宜亦近之不知定议之时何取惠安之义舎大録细不类其人不足服中外之心为后世史书之信今何乔新之死该府兼举彭韶官阶叶盛文荘事例为言似亦有未慊于彭韶之諡而欲求畀何乔新以文者或疑彭韶何乔新非出翰禁不得諡文不知諡以责名实公是非圣君贤相所以右人文昭信史而风动士夫者端亦借是况吴讷魏骥叶盛近事甚明而李时勉先諡文毅曹鼐諡文襄文安后各改諡文忠着例厯厯可举者哉此臣所以不揆狂昧特为申请伏望陛下褒崇旧德特隆何乔新赠祭开圹之典仍敇翰林院防详臣奏揆以公义将彭韶再议与何乔新果合文正忠献贞宣恭肃宪恪諡法具议上请圣裁易去彭韶惠安旧諡庶名实允符臣工胥劝縁系褒异旧臣及改諡事理谨题请旨
　　见素集奏议巻一
　　钦定四库全书
　　见素集奏议卷二
　　明　林俊　撰
　　奏议十七篇
　　西巡稿
　　抚处王武等疏
