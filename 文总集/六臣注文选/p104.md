<!-- { "loadSidebar": true } -->
　　余十二而获见于父友东武戴侯杨君始见知名遂申之以婚【五臣作昏】姻【善曰臧荣绪晋书曰岳父芘琅邪内史潘岳杨肇碑曰肇字季初荥阳人封东武伯薨谥曰戴芘音毗言岳有名誉为肇所知汉书曰宦皇帝知名者贾弼之山公表注曰杨肇女适潘岳左氏传晋吕相絶秦曰相好戮力同心申之以婚姻　向曰岳父居与东武伯杨肇尝同为官故曰友戴諡余自谓也申重也】而道元公嗣亦隆世亲之爱【善曰贾弼之山公表注曰肇生潭字道元太中大夫次韶字公嗣射声司马　铣曰肇子亦与岳崇代亲而相爱也谓子父各相友代代相亲爱】不幸短命父子凋殒【善曰论语孔子曰有顔囘者不幸短命　翰曰言肇与道元公嗣皆短命逝没也】余既有私艰且寻役于外【善曰私艰谓家难也毛诗曰未堪家多难余又集于蓼寻役谓之仕也王充论衡曰充罢州役　济曰岳自遭父忧后徙官外郡】不厯嵩丘之山者九年于兹矣今而经焉慨然怀旧而赋之曰【善曰陆机洛阳记曰嵩髙在洛阳东南五十里良曰杨肇茔嵩山岳望之而念旧也】
　　啓开阳而朝迈济清洛以径渡【善曰应劭汉官仪曰开阳始成未有名夜有一柱来楼上琅邪开阳县上言南门一柱飞去光武使视之因刻记某年月日以名门焉楚辞曰不能凌波以径度　铣曰迈行径直啓开也】晨风凄以激冷夕雪暠【胡老】以掩路【善曰埤苍曰暠白也　向曰晨风朝风也】辙含冰以灭轨水渐【子兼】轫【刃】以凝沍【胡故反　善曰顔延年纂要解曰车迹曰轨轨并轮谓之轫王逸楚辞注曰轫支轮木也广雅曰渐渍也字林曰凝冰也杜预曰沍闭也　翰曰车辙冰合而灭轨迹水入车轮凝冻也轨迹渐入轫轮沍冻也】涂艰屯其难进日晼【纠逸】晩而将暮【善曰周易曰屯难楚辞曰白日晼晩其将入　翰曰艰屯险阻也晼晩日落貌】仰晞归云俯镜泉流【善曰传毅七激曰仰归云遡游风西都赋曰镜清流　济曰晞视镜鉴也】前瞻太室傍眺嵩丘【善曰山海经曰太室之山郭璞曰即中岳嵩髙山也今在阳城县西汉书曰太室嵩髙也戴延之西征记曰嵩髙中岳也东谓太室西谓少室搃名嵩也小説曰昔傅亮北征在河中流或人问之曰潘安仁作怀旧赋曰前瞻太室旁眺嵩丘嵩丘太室一山何云前瞻旁眺哉亮对曰有嵩丘山去太室七十里此是写书误耳　良曰太室嵩丘皆中岳名今云前瞻旁眺似是他山恐传写之误太室山名在南多以为此前瞻矣】东武托焉建茔啓畴【善曰如淳汉书注曰茔冢田也贾逵国语注一井为畴　铣曰即杨肇茔畴陇也】岩岩双表列列行【胡郎】楸【音秋　善曰崔豹古今注曰尧设诽谤之木今之华表也以横木交柱头古人亦施之于墓尔雅曰槚大而散楸郭璞曰老乃皮散皆为楸也　向曰表华表也岩岩髙貎楸木名列列行貌】望彼楸矣感于予思【去声　善曰尚书曰予思日孜孜】既兴慕于戴侯亦悼元而哀嗣坟累累以接陇【善作垒垒而接陇】栢森森以櫕植【直利反恊韵　善曰古乐府诗曰还望故乡郁何垒广雅曰垒重也説文曰垄丘也仲长子昌言曰古之植松栢梧桐以识其坟郑周礼注曰植根生之属　翰曰戴侯即杨肇元即道元嗣即公嗣也　良曰累累坟陇接连貎森森盛貎植生也】何逝没之相寻曽旧章之未异【善曰礼记曰朋友之墓有宿草而不哭焉郑曰宿草陈根　铣曰言相寻而逝旧草未及变异也】余搃角而获见承戴侯之清尘名余以国士眷余以嘉姻【善曰毛诗曰总角丱兮孔安国尚书传曰承奉也楚辞曰闻赤松之清尘史记豫让曰智伯国士遇我我故国士报之　向曰搃角童子髻也岳是时见杨肇肇以岳为国士故与昏姻也清尘犹清风皆美言也】自祖考而隆好逮二子而世亲欢携手以偕老庶报徳之有邻【善曰毛诗曰君子偕老家语孔子曰诗云皇皇上帝其命不忒天之与人必报有徳论语孔子曰徳不孤必有邻　翰曰偕俱也逮及也二子谓道元与公嗣也恨不得与二子俱老相与为邻而我得报国士之徳】今九载而来归【善作一来】空馆閴其无人【善曰周易曰窥其户閴其无人埤苍曰閴静也　济曰馆宅也閴空也】陈荄被于堂除旧圃化而为薪【善曰郑礼记注曰宿草陈根也方言曰荄根也音阶説文曰除殿堦也　良曰除阶道也圃园也薪樵也室宇无人故生草大也】步庭庑以徘徊涕流而霑巾【善曰说文曰庑堂下周屋礼记曰孔子然流涕张平子四愁诗曰侧身北望涕霑巾胡犬切　翰曰庑长屋也流泪下貎巾衣襟】宵展转而不寐骤长叹以达晨【善曰毛诗曰展转伏枕汉书曰刘向或夜观星宿不寐达旦　铣曰宵夜也展转反侧也骤数也晨明也】独郁结其谁语聊缀【五臣作掇】思于斯文【善曰楚辞曰遭沈浊而汚秽兮独郁结其谁语　济曰郁结意不申貎言我将与谁语但掇采余思于斯文矣】
　　寡妇赋【并序　善曰寡妇者任子咸之妻也子咸死安仁序其寡孤之意故有赋焉少无夫
　　曰寡】
　　潘安仁
　　乐安任子咸者【善无者字】有韬世之量【善曰贾弼之山公表汪曰防字子咸奉车都尉广雅曰韬藏也言度之大苞藏一世也　□曰任子咸乐安郡人也】与余少而欢焉虽兄弟之爱无以加也【善曰范后汉书曰姜肱与二弟仲海季江友爱天至　良曰欢爱加过也】不幸弱冠而终【善曰论语孔子曰有顔回者不幸短命礼记曰二十曰弱冠　良曰注同】良友既没何痛如之其妻又吾姨也【善无也字　善曰孙卿子曰夫人必将择良友而友之贾弼之山公表注曰杨肇次子适任防毛诗曰邢侯之姨左氏传曰蔡哀侯娶于陈息侯亦娶焉息妫将归过蔡蔡侯曰是吾姨也　翰曰妻之姊妹曰姨咸妻则岳妻之姊妹吾岳自称】少丧父母适人而所天又殒【善曰家语曰女年十五有适人之道适谓往嫁也丧服传曰父者子之天夫者妇之天蔡伯喈女赋曰当三春之嘉月将言归于所天　向曰言咸妻少丧其父母以之适咸而咸又逝也】孤女藐【邈】焉始孩【善曰左氏传晋献公曰以是藐诸孤孟子曰孩提之童无不知爱其亲者赵岐曰孩提谓二三岁之间始孩笑可提抱者　向曰藐孤貌孩婴儿】斯亦生民【五臣作人】之至艰而荼【徒】毒之极哀也【善曰尚书曰不忍荼毒孔安国曰荼毒苦也　翰曰艰难也】昔阮瑀既没魏文悼之并命知旧作寡妇之赋【善曰魏文帝寡妇赋序曰陈留阮元喻与余有旧薄命早亡故作斯赋以叙其妻子悲苦之情命王粲等并作之　济曰悼伤也】余遂拟之以作【善无作字】叙其孤寡之心焉其辞曰
