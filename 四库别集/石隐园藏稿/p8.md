<!-- { "loadSidebar": true } -->
　　余尝横览淄渑之间其龎眉黄发称难老者不少概见即佹得一二率戴笠饭糗者流至贫苦矣若家颇温给寿登古稀驯致大年者则寥寥乎蜀之日越之雪也天道犹水洼则盈之亦犹槖钥张则翕之其殆有数存焉者乎余伯兄东庵翁生于嘉靖昭阳单阏之岁抵今上壬子凡春秋七十所矣于是同宗弟侄辈若而人酌此春酒以介眉寿有进者曰夫世亦有七十者矣七十羸焉媻姗摇摇如八九十者无宁挤壑而焉用七十翁玄发星瞳红光注射观颊间足躩如也齿坚致如童龀予以壮夫匕箸犹然善饭此壮夫而七十者也乃翁寿哉已有进曰颐养不备则寿元不培翁田拥蹲鸱服曳蝉縠使令足以息体车马足以代步夕憩重楼朝栖华屋达万物而同情拓三蹊而命侣此安富而七十者也乃翁寿哉已又有进曰子姓不繁则神情不王翁子如鷟发孙如兰茁匪徒承家将必大其阀以绥兹纯嘏此多男子而七十者也乃翁寿哉余曰唯唯兹翁之寿也非所以寿也翁天性倜傥而好行其徳客至无问贫富悉丰具欵之宗人窘乏不难倾囊指囷以抒其困人人倚为外府也即终弗克偿弗问岁苦荐饥亟为饘粥活嗟来且捐萑槥厝道殣远迩颂声隆隆闻于邑侯旌以棹楔州里践更之役必躬劳费周计划以先诸属母偾乃事乡邻中有悍不逞豪相搏也者翁居间解之人各厌其意多折矢罢非翁实薫徳化之而善良乎长兄东楼公无嗣翁命次子子之以主烝尝孀嫂同炊厯数十年无纎芥语言之隙皆人所难二子并以儒起家长游太学次隶春曺翁亦晚被章服稍稍贵倨矣而愈益慎毖教子孙以忠厚长者为标准今皆恂恂醇谨不忝万石君家风诚若于训也大都翁之涉世居室一以冲和巽顺为主夫是能以和召和以顺迓顺而享有无疆滋至之休也不者徒索沃田甲第自愉快也不宗之恤而蔵是忧括糠摘米即握粟谨持之且恃孔方以儛车上式谷之谓何也心必躁结而不解神必颤掉而不宁算日促矣胡能得天之独厚而席人间全福若是哉然则耄耋期颐翁未可量也是日也衣冠萃止拜舞声喧酝人献醴庖人割鲜丝管铿然金石鍧然而翁陶然其间真天伦乐事哉余为序已复系之歌歌曰有美人兮山之阿毓灵秀兮葆天和种福田兮海为波跻遐龄兮山嵯峨祥光霭兮瑶池过沆瀣餐兮朱颜酡欢情畅兮舞婆娑愿言百岁兮期无他

　　贺左司徒李孟白擢留都大司冦序

　　尝观古今治兵之才犹十得一二而善治饷者百不获一汉之兴淮阴九江豨越綘灌之属不下数百辈而转漕发粟使大军无乏絶忧则鄼何一人也元狩元鼎间冠军长平下暨广利博徳骁将累若而问钱谷以佐军兴则自桑田诸贾子外未闻有继何而起者抑何多寡之逈若是乎葢兵者虚道用竒用倦用饥用弱用俭胆张气壮之人每一往而得胜一胜则愈壮愈张即其人力不缚鸡亦能功成走狗至若治饷者雨粟雨金不能觌之天流钱流帛不能得之地三空四尽又不能剥之民量沙终不可饱无米终不成炊苟非真具经纬天地之才畧料理竹木之精神则虽穷山罄海能以有限之财供无穷之腹乎是以疾舒众寡归于大道而属意于仁人谁谓富国之学圣贤置弗问而鄼何之功不于今为烈哉虽然使鄼何而在今日恐亦未能遽收足食之效也葢何自闗中以转给天下远不数千里漕转陆挽计日而至军前今欲凭万里之海波经哨聚之远岛与蛟龙豺虎共此刍粮而使三军无庚癸之呼吾知何不能也且淮阴辈所向多克往往因粮于敌而不藉粮闗中敖仓之粟数百万不亦少纾鄼何转输之力乎今治饷之臣费千万心血而云屯山积于邉陲治兵者一不戒即为敌人之仓庾更欲従头凿空复求比栉崇墉吾知何不能也何收秦圗籍因计闗中户口征粮以给军葢赋额既定自不劳而输今且聴命于未必发之帑蔵不克完之加派偶一纳之事例而欲使万灶烟屯吾知何又不能也然何所一一不能者而能之自孟白李公始葢公以涵江吸海之气宇镕金篆璧之品格縦横六合之弘猷兼以周画不混茧丝咨爰不废刍荛故虽事事创始而节节安详彼其筹海竒勲不逊古人治水岂输将伟烈不高出鄼何万万哉假使治兵者能如冠军长平辈扫烽烟而置亭障则公此时百万户之封亦不在汉彻侯下岂仅仅以留都邦臬谢公勤劳乎然汉使鄼何定律而周命召公居洛寝陵重地借元老以奠安国法三章得士师而明允则帝心之简在亦何尝在汉侯下哉且也鄼何文墨小吏而公固命世真儒鄼何垂白而赐剑履公且黒头而阶师保鄼何不闻有家庆显公有两尊人在堂俱寿登八袠封亚上公鄼何之作室也后世贤后世不肖则继世者之贤与否尚不可必而公有佳公子洞庭云梦之竒不足供其笔下之波澜公不高出鄼何万万哉所媿余才远不逮公而竟作代何之曺参虽芳规在望不敢更张约束而以治兵之拮据靡效者欲收理饷之肤功恐驽骥相去终不能以数武止也余与公同事晋阳夙有金兰之雅迄公秉钺齐鲁获庇棠榆之下兹处津瀛徼公之左提右挈者又经匝岁今复步公之后尘则与公相遇之缘相代之巧相契之深亦百不获十者也即才不逮公而绍公前徽又何敢辞是以公之行也不能无言

　　贺津抚李懋明擢少司马序

　　任天下之事易成天下之事难乃若任事于始基甫定经制未备之日而又疾呼莫应孤掌独持此其成为最难葢始基者非无开创之劳瘁而当其时必有不容己之势与不可缓之时则中外人情知而谅谅而应者亦或有之且凭空缔造必稍与以经始之费而事无因仍即草草结构观者已为丕变迨前局初奠节次未调而昔日之不容稍迟者此时视为可急可缓昔日之与以经费者此时业已釡洗罄悬时势万难而事内之人若诿于无可为以坐视成败则前功又隳是以成事之难必倍蓰于作者而成事者之才猷亦必倍蓰于作者则余与李公懋明是已葢自封疆外陷烽火内惊建牙津门以卫都城而援榆塞余实首事焉募鋭选劲治械剡舟竭一人之力于匝岁亦庶几苟完矣然旅成而未习谁作其气器列而未周谁裕其备伍立而易虚谁稽其实楫治而易敝谁葺其疎云锦之竒未众谁广其畜露处疲而市处棼谁为谋居赏欲厚而罚欲信谁为旌勇戮悖以一一缮教之用济夫经始者之未逮也则公之功巍矣杰矣公既为余所不能为而余当肇造时尚有部帑十万金虽铢聚寸计亦极其节省然公莅事来所存又不及余之十二事剧于昔费缩于初人之视津应津者复懈于曩日而公独为余所不能为则成事者之才猷必倍蓰于作者也三辅方恃公若长城九庙方倚公若泰山而余亦乐观厥成以幸逭于罪戾会上鉴公才念公劳因召公入佐枢宻公昔也饬一方师旅今将典天下兵柄夫天下之窳宜葺惰宜振耗宜清杂处者宜使之安栖驽蹇者宜养之骁壮亦犹津门也而公以其素所张皇乎津者发縦指示于上将不烦于倾帑倒蔵之劳而坐收夫虎贲鹰扬之效邉腹军容有不大振者乎则公之经纶天下亦犹津门也虽然公即经纶天下亦乌足为公有哉葢公固深于理学者也返游子于故里烛瞽师于长暮追太素于青黄所以芟支言删异统而独窥濂洛闗闽之奥旨苦心微虑亦不啻孤掌独持之难也乃公之有功斯道则五谷饱世广居覆人又仅仅天下介胄之士安其所而生其共乎虽然天地之机在乎阴阳性命之微在乎动静龙蛇之蛰在乎屈伸而治兵之道亦在乎正变是以精于性命之学者而后可以治兵公之张皇于津门发縦指示于天下正公之蔵于宻伏于潜也公岂以经纶之才自表哉但恨余才不逮公而上且命余兼公任夫余之作始者尚藉公以有成今公去而人之视津应津者益缓于公在之日余又一手两画其不使公之政颓且废者几希则公之发縦指示者又望先暨于津也因赠公行而并为公请

　　贺郭邑侯迁厯城序

　　我邑侯平乡郭公以岁癸亥受玺而莅邑事甫踰年贤声蔚腾荐剡数上甲子秋厯下缺令当事者特疏以公闻诏曰可遂改治厯云于功令凡治行卓异而任未及瓜者改治繁剧以需内召典甚重也侯行之日会余奉简书治饷海上不获従父老子弟卧侯辙下而父老子弟咸走牍以告曰上胡不久借我神君乎余闻而懿之葢余自司李以至今日谬得司提衡于令长深有槩于我侯之成政而知天下之治易易也夫治有因革机有阖辟御劳民者利寛民劳而棘是以乌堇而起羸弱也理剧政者利猛政剧而纾是舍鞭筴而骖驽乘也善治者调甘苦之节适缓急之宜一张一弛不竞不絿斯以游盘错而有余试羊肠而不轵矣翳我小东其在于今兵燹再罹野有蜚鸿榆闗师老征输不时不可谓不劳也爰书山立羽檄星飞监司布列轺使聨镳不可谓不剧也我侯自剖符以来考政问俗修宪布令度吏之所趋避而为之操縦体民之所偭偝而为之聚施无硗硗以厉亦无泄泄以弛无察察以核亦无容容以慢胥吏负霜编民爱日宾至如归而馆人不匮输租满品而官刑不施当大役而民无哀惮人有震邻而民无歌枤杜善良服习以安其教慆淫跳伏而不敢出然侯非以精明武健之道治之也侯唯敦教化崇经术日延见三老课诲子衿而师儒之训成焉又何其优优而彬彬也于诗有之恺悌君子民之父母恺以强教言威克也悌以悦安言爱克也强教悦安所谓寛猛互调竞絿无害者诚哉我侯以之矣厯固六郡望邑其所以称繁吾淄者要不过藩邸之轻侠四国之轮蹄诸大吏之倚辧三十州邑之氓隶杂沓而居耳要皆侯已试之政也驾轻就熟则厯固无难于淄也闻侯临厯之始属当校士棘闱内外事事猬丛侯方圎并画指撝立辧入棘分校尤称得人斯不亦庖丁之技乎夫庖丁之目无全牛也以理解也诚非髋髀安用斧斤以侯之批大郄导大窽而谓释芒刃以满志必不其然彼其视止行迟怵然为戒则淄与厯犹之乎族也依乎天理砉然而解快哉侯之奏刀有余地已今上励精求治计典褒崇卓异赐宴南宫以风循良异时侯报绩阙下行且以尺一征侯跻于青琐赤墀之间将见厯人士亦不能久借侯也吾父老子弟安得而久借之哉尝观沟浍之水润不过甽而膏雨既零孰是一甽而不润宵燃之烛照于一室而皎日丽空孰是一室而不照侯在淄而淄専其润与照进而治厯则厯一淄也又进而齐鲁之郊有闻大夫之风以淄之治治者将齐鲁一淄也又进而薄海之内有闻大夫之风以淄之治治者将薄海一淄也是侯且为膏雨为皎日夫安取一甽一室之为快余故曰于侯之成政而知天下之治易易也余未能承侍侯左右而受泽为渥聊以所得于父老子弟恋恋我侯与家仪部孝廉之感咽者载之牍以附于舆颂使异日考绩者有以列吾淄于单父武城之后则不腆下邑亦尚有荣懐于古昔矣

　　贺纳言林先生九十序

