<!-- { "loadSidebar": true } -->
    葛伯荒怠，败礼废祀，汤专征诸侯，肇徂征之。汤若曰：格尔三事之人，逮於有众，启乃心，正乃容，明听余言。咨尔先格王有彝训曰：“禄无常荷，荷於仁；福无常享，享於敬。”惠乃道，保厥邦；覆乃德，殄厥世。惟葛伯反易天道，怠弃邦本，虐於民，慢於神。惟社稷宗庙，罔克尊奉，暨山川鬼神，亦靡祀。告曰“罔牺牲以供俎羞”，予畀厥牛羊，乃既於盗食；曰“罔黍稷以奉粢盛”，予佑厥稼穑，乃困於仇饷。今尔众曰葛罪，其如子闻。曰为邦者祗奉明神，抚绥蒸民，二者克备，尚克保厥家邦。吁！废於祀，神震怒，肆於虐，民离心。顷绳契以降，暨於百代，神怒民叛，而不颠齐者，匪我攸闻。小子履，以凉德钦奉天威，肇征有葛。咨尔有众，克济厥功。其有敬师徒，戒车乘，敬君事者，有明赏；其有罔率职，罔戮力，不恭命者，有常刑。明赏不僭，常刑无赦。呜呼！朕告汝众，君子监於兹，钦哉懋哉！罚及乃躬，不可悔。
    ○三教论衡
    太和元年十月，皇帝降诞日，奉敕召入麟德殿内道场，对御三教谈论。略录大端，不可具载。
    第一座、秘书监赐紫金鱼袋白居易、安国寺赐紫引驾沙门义休、太清宫赐紫道士杨宏元
    △序
    中大夫守秘书监上柱国赐紫金鱼袋臣白居易言：谈论之先，多陈三教，赞扬演说，以启谈端。伏料圣心饱知此义，伏计圣听饫闻此谈，臣敢略而不言，唯序庆诞、赞休明而已。圣唐御区宇二百年，皇帝承祖宗十四叶，太和初岁，良月上旬，天人合应之期，元圣庆诞之日。虽古者有祥虹流月，瑞电绕枢，彼皆琐微，不足引喻。伏惟皇帝陛下臣妾四夷，父母万姓，恭勤以修己，慈俭以养人，戎夏安，朝野无事，特降明诏，式会嘉辰，开达四聪，阐扬三教。儒臣居易，学浅才微，谬则禁筵，猥登讲座，天颜咫尺，陨越於前。窃以释门义休法师，明大小乘，通内外学，灵山岭岫，苦海津梁，於大众中，能狮子吼，所谓彼上人者，难为酬对。然臣稽先王典籍，假陛下威灵，发问既来，敢不响答。
    △僧问
    义休法师所问：《毛诗》称六义，《论语》列四科。何者为四科？何者为六义？其名与数，请为备陈者。
    △对
    孔门之徒三千，其贤者列为四科；《毛诗》之篇三百，其要者分为六义。六义者，一曰风，二曰赋，三曰比，四曰兴，五曰雅，六曰颂，此六义之数也。四科者，一曰德行，二曰言语，三曰政事，四曰文学，此四科之目也。在四科内，列十哲名，德行科则有颜渊、闵子骞、冉伯牛、仲弓，言语科则有宰我、子贡，政事科则有冉有、季路，文学科则有子游、子夏，此十哲之名也。四科、六义之名数，今已区别，四科六义之旨义，今合辨明。请以法师本教佛法中比方，即言下晓然可见。何者？即如《毛诗》有六义，亦犹佛法之义例有十二部分也。佛经千万卷，其义例不出十二部中；《毛诗》三百篇，其旨要亦不出六义内。故以六义可比十二部经。又如孔门之有四科，亦犹释门之有六度。六度者，六波罗蜜。六波罗蜜者，即檀波罗蜜、尸波罗蜜、羼提波罗蜜、毗梨耶波罗蜜、禅定波罗蜜、般若波罗蜜，以唐言译之，即布施、持戒、忍辱、精进、禅定、智慧是也。故以四科，可比六度。又如仲尼之有十哲，亦犹如来之有十大弟子，即迦叶、阿难、须菩提、舍利弗、迦旃延、目乾连、阿那律、优波离、罗罗是也。故以十哲可比十大弟子。夫儒门释教，虽名数则有异同，约义立宗，彼此亦无差别。所谓同出而异名，殊途而同归者也。所对若此，以为何如？更有所疑，请以重难。
    △难
    法师所难：十哲四科，先标德行。然则曾参至孝，孝者百行之先，何故曾参独不列於四科者。
    △对
    曾参不列四科者，非为德行才业不及诸人也，盖系於一时之事耳，请为终始言之。昔者仲尼有圣人之德，无圣人之位，栖栖应聘七十馀国，与时竟不偶。知道终不行，感凤泣麟，慨然有“吾已矣夫”之叹。然后自卫反鲁，删《诗》《书》，定《礼》《乐》，修《春秋》，立一王之法，为万代之教。其次则叙十哲，论四科，以垂示将来。当此之时，颜、闵、游、夏之徒，适在左右前后，目击指顾，列入四科，亦一时也。《孝经》云：“仲尼居，曾子侍。”此言仲尼闲居之时，曾参则多侍从。曾参至孝，不忍一日离其亲，及仲尼旅游历聘，自卫反鲁之时，曾参或归养於家，不从门人之列，伦拟之际，偶尔见遗。由此明之，非曾参德行才业不及诸门人也，所以不列四科者，盖一时之阙耳。因一时之阙，为万代之疑，从此辨之，又无可疑矣。
    △问僧
    儒书奥义，既已讨论，释典微言，亦宜发问。
    △问
    《维摩经不可思议品》中云：“芥子纳须弥。”须弥至大至高，芥子至微至小，岂可芥子之内，入得须弥山乎？假如入得，云何见得？假如却出，云何得知？其义难明，请言要旨。（僧答不录）
    △难
    法师所云，芥子纳须弥，是诸佛菩萨解脱神通之力所致也。敢问诸佛菩萨以何因缘，证此解脱？修何智力，得此神通？必有所因，愿闻其说。（僧答不录）
    △问道士
    儒典佛经，讨论既毕，请回馀论，移问道门。臣居易言：我太和皇帝祖元元之教，挹清净之风，儒素缁黄，鼎足列座，若不讲论元义，将何启迪皇情？道门杨宏元法师，道心精微，真学奥秘，为仙列上首，与儒争衡。居易窃览道经，粗知元理，欲有所问，冀垂发蒙。
    △问
    《黄庭经》中有养气存神长生久视之道，常闻此语，未究其由。其义如何，请陈大略。（道士答不录）
    △难
    法师所答，养气存神长生久视之大略，则闻命矣。敢问黄者何义，庭者何物，气养何气，神存何神，谁为此经，谁得此道？将明事验，幸为指陈。（道士答不录）
    △道士问
    法师所问：《孝经》云：“敬一人则千万人悦。”其义如何者？
    △对
    谨按《孝经广要道章》云：“敬者礼之本也，敬其君则臣悦，敬一人则千万人悦，所敬者寡而悦者众，此之谓要道也。”夫敬者谓忠敬，尽礼之义也；悦者谓悦怿，欢心之义也；要道者谓施少报多，简要之义也。如此之义明白，各见於经文。其间别有所疑，即请更难。
    △难
    法师所难云：凡敬一人则合一人悦，敬二人则合二人悦，何故敬一人而千万人悦？又问，所悦者何义？所敬者何人？
    △对
    《孝经》所云“一人”者，谓帝王也，王者无二，故曰一人，非谓臣下众庶中之一人也。若臣下，敬一人则一人悦，敬二人则二人悦；若敬君上，虽一人则千万人悦。何以明之？设如人有尽忠於国，尽敬於君，天下见之，何人不悦，岂止千万人乎？设如有人不忠於国，不敬於君，天下见之，何人不怒，亦岂止千万人乎？然敬即礼也，礼即敬也，故《传》云：“见有礼於其君者，事之如孝子之养父母也。”如此，则岂独空悦乎？亦将事而养之也。“见无礼於其君者，诛之如鹰之逐鸟雀也。”如此，则岂独空不悦乎？亦将逐而诛之也。由此而言，则敬不敬之义，悦不悦之理，了然可见，复何疑哉！
    △退
    臣伏惟三教谈论，承前旧例，朝臣因对扬之次，多自叙才能，及平生志业，臣素无志业。又乏才能，恐烦圣聪，不敢自叙。谨退。
    ○六赞偈（并序）
    乐天常有愿，愿以今生世俗文笔之因，翻为来世赞佛乘转法轮之缘也。今年登七十，老矣病矣，与来世相去甚迩，故作六偈，跪唱於佛法僧前，欲以起因发缘，为来世张本也。
    △赞佛偈
    十方世界，天上天下。我今尽知，无如佛者。堂堂巍巍，为天人师。故我礼足，赞叹归依。
    △赞法偈
    过见当来，千万亿佛。皆因法成，法从经出。是大法轮，是大宝藏。故我合掌，至心回向。
    △赞僧偈
    缘觉声闻，诸大沙门。漏尽果满，众中之尊。假和合力，求无上道。故我稽首，和南僧宝。
    △赞众生偈
    毛道凡夫，火宅众生。胎卵湿化，一切有情。善根苟种，佛果终成。我不轻汝，汝无自轻。
    △忏悔偈
    无始劫来，所造诸罪。若轻若重，无小无大。我求其相，中间内外。了不可得，是名忏悔。
    △发愿偈
    烦恼愿去，涅愿住。十地愿登，四生愿度。佛出世时，愿我得亲。最先劝请，请转法轮。佛灭度时，愿我得值。最后供养，受菩提记。
    ○八渐偈（并序）
    唐贞元十九年秋八月，有大师曰凝公，迁化於东都圣善寺塔院。越明年二月，有东来客白居易作《八渐偈》，偈六句四言以赞之。初居易常求心要於师，师赐我八言焉，曰观、曰觉、曰定、曰慧、曰明、曰通、曰济、曰舍。繇是入於耳，贯於心，达於性，於兹三四年矣。呜呼！今师之报身则化，师之八言不化，至哉八言，实无生忍观之渐门也。故自观至舍，次而赞之，广一言为一偈，谓之《八渐偈》。盖欲以发挥师之心教，且明居易不敢失坠也。归而升於堂，礼於床，跪而唱，泣而去。偈曰：
    △观偈
    以心中眼，观心外相。从何而有，从何而丧。观之又观，则辨真妄。
    △觉偈
    惟真常在，为妄所蒙。真妄苟辨，觉生其中。不离妄有，而得真空。
    △定偈
    真若不灭，妄即不起。六根之源，湛如止水。是为禅定，乃脱生死。
    △慧偈
    慧之以定，定犹有系。济之以慧，慧则无滞。如珠在盘，盘定珠慧。
    △明偈
    定慧相合，合而后明。照彼万物，物无遁形。如大圆镜，有应无情。
    △通偈
    慧至乃明，明则不昧。明至乃通，通则无碍。无碍者何，变化自在。
    △济偈
    通力不常，应念而变。变相非有，随求而见。是大慈悲，以一济万。
    △舍偈
    众苦既济，大悲亦舍。苦既非真，悲亦是假。是故众生，实无度者。
    ●卷六百七十八
    ☆白居易（二十三）
    ○苏州重元寺法华院石壁经碑文
