<!-- { "loadSidebar": true } -->
嘉定四年夏六月前吏部侍郎倪公奉天子命开藩建宁始至谒先圣周视郡学慨然有葺治兴起之意冬十月鸠工庀徒遂大修之明年季春以讫功告肄业之士徳之属某识其事某惟学校之立所以存人心也人之一心至贵至灵超然异于羣物天之高明地之博厚同此心尔此心常存善则行之如履康荘不善则避之如避坑谷此心放逸舍康荘而弗由坠坑谷而不悟自古及今智愚之殊途正邪之异位君子小人判然为二者原于此而已择师儒羣俊秀朝夕讲切发其精微秉彝之懿若揭日月而人心岂有不存乎此学校之立所以不可缓也既立矣岁久必坏物理之常葺而复之轮焉奂焉常若其初真有助于风教因循弗葺颓敝日甚谋食者苟焉居之而嗜学者懑焉去之其何以崇化励俗此学校之修所以不可缓也建为今大邦自昔号称多士公以讲殿词林之杰作牧于兹兴崇学校振起儒风士固以此望公公亦曰是我所当先者节宂费以丰其财择官僚以莅其役役于官者日与之庸鬻于官者随给其直费广不靳无扰于民自奎画所蔵及先圣先师之祠至于两庑重门自讲堂及直庐至于诸生所居倾敧者正之朽蠧者易之饰不鲜者润色之瓦断絶者撤而新之既甃十二斋又为几与案与榻皆百余计既修其祭器又为祭服以起其恭敬冠带以肃其出入益买诸书斋必寘焉所以便翻阅也筑圃及亭教之射艺所以观徳行也麤立小学训饬童穉又所以谨其初也糜金钱四百余万而闗于教养切于人心者咸具规模既恢拓矣公于是数诣焉延诸生教督之程其艺业束以规矩食焉而不处者有禁过焉而不改者有罚大书礼记儒行一篇揭诸明伦堂上昭示学者笃于躬行以古纯儒为法又作劝学诗勉以诚悫忠孝坚素守辨义利者其说甚备惓惓之心庸有既乎儒学隆于上善教达于下良心着焉美俗成焉虽强弗友亦将化焉先是此邦之俗尚气而喜争白昼大都之中猝然交斗或至杀伤而生子不举之风尤炽自公之至教由士始陶然迁革延及齐民迄今闾阎之间更相劝勉无犯公令桀暴之俗日以销释其效既可覩矣久而益深又将有进于此者昔鲁僖公既修泮宫风化所覃羣丑屈焉时则有怀我好音之歌百世之下于以仰其高躅然则今日学校之修感格之效其可无述乎公之官成均也某为诸生服膺模范旧矣今又观其善政急于先务卓乎为一邦盛事虽欲勿书焉得而勿书公名思字正甫呉兴人莅是役者知建安县事郑君俌自始暨终实専其事云 

韶州重修学记 

唐人有言中州清淑之气至岭而穷信斯说也踰岭而南气皆昬浊而乖戾耶锺而为人不若中州之可贵耶天地之徳阴阳之交鬼神之会五行之秀气人之所以为人也人无有不善清淑之气宜周流而不穷而截然为之疆界可乎韶为州藐在岭表士生其间亦有竒伟逸羣者焉故在唐则有若名宰相张公九龄在本朝则有若名侍从余公靖今犹昔尔岂独无其人哉毗陵张君篪典教此邦知长才秀民之不乏也思成就之而学宫陋甚朽蠧攲倾若将压焉盖建立于庆歴备具于元佑葺治于绍兴阙焉不修者五十有三年矣欲撤而新之役大费广力不能支则择其最急者告于郡请由大成殿始方侯信儒亟捐金倡率之越两月殿岿然如初经略廖公徳明闻而馈之明年将营葺其余率诸生重请于郡张侯思惠然助竟其役学宫成复益以饩廪之赢于是自讲堂及两庑至于师生之所舍重门垣墉仓廪庖湢闗于养士者咸具为屋八十余间材良工坚规制奕奕非直为士观美抑将使学者羣居于斯讲切磨励求日新之功焉夫道在迩不必求诸逺事在易不必求诸难规矩有自然之方圆准绳有自然之平直上帝降衷有自然之粹精保而勿失大本立矣万善皆由是出不根于此而自外求之似是而实非直躬之直申枨之刚仲子之亷乡原之忠信杨墨之仁义皆不免于君子之讥惟不根诸心而已天下无心外之道安有不根于心而可以言道者乎是故儒者当汲汲于学学如不及本心着明庶无负于圣天子设学校修人纪之意是则贤师儒所望于诸生者而属余识其事故因以告之 

盱眙军新学记 

当边烽未息之时而兴崇学校可谓知务乎曰此乃知时务之要者也夫人生天地间所以自别于禽兽者惟此心之灵知有义理而已义理之在人也甚于饥渴饥渴之害不过伤其生尔义理之忘将无以为人害孰大于此乎学校之设所以明此义理也如是而为忠为孝如是而为奸为慝判然殊涂不啻黑白此天地之大闲也军事虽殷闲不可废人道之所由立也岂可谓不急之务哉盱眙之学创于绍熙之癸亥岁迨今辛巳代马南牧墟焉干道二年再建而开禧以兵毁嘉定二年更造既累岁矣会太守葛侯洪徙郡治于山城学宫亦将从之于是校官陈君徳林求可为新基者得诸玻璃门之内其广五十亩高君熙绩继之始营殿址余君元廙又继之鋭欲图新而力未能也始即旧学教育诸生己夘之春捍御北敌诸军攘之狼籍滋甚统帅刘侯琸虽在军旅不忘俎豆既摄事奠谒之始顾瞻咨嗟亟命専官董新学之役面势正平殿宇崇敞重门复廊一堂四斋有职掌之舍有储峙之所夏季经始孟秋告具资于郡计者寡取诸军帑者多廪无余粟又助之诸生脱垫隘而由高明弦诵不辍业履日新所居所养固有移其气体者矣侯于是自慰曰吾道其昌乎古者受成于学献馘于泮军旅之设学实始终之脉理固相关也矧韦布之彦生长边陲天资慷慨习知军旅事情足以为折冲御侮之助正庠序中所当收拾者乎且三代之学惟以明伦君臣父子人之大伦也集俊彦以磨励之昭揭大伦俾皆竭忠致死以卫君父尤今日守封固疆之臣所不可缓者宜乎侯之亟为是举也呜呼其真时务之要也 

四明教授厅续壁记 

国朝庠序之设徧于寓内自庆歴始由隆建以来迄于康定独有所谓书院者若白鹿洞岳麓嵩阳茅山之类是也其卓然为后学师表者若南都之戚氏泰山之孙氏海陵之胡氏徂徕之石氏集一时俊秀相与讲学涵养作成之功亦既深矣而问其乡校惟兖颍二州有之余无闻焉及庆歴兴学之后虽陋邦小邑亦弦诵相闻而课其绩效乃有愧于私淑诸人者何耶道义相与根于中心之诚而法令从事则与有司无异本末固不侔也虽然当法严令具之时能以道义为本而不规模乎有司之所为则亦不大戾于古人矣中兴以来四方校官廰壁有记其间名氏炜煜迄今称赞者必以道义为本皆君子也前碑既穷不可复书今郡博士李君又从而新之李君乃名侍从忠肃公之曾孙力行古道不坠家声勤于职业而不可干以私其亦以道义为本者欤人品既高冠于新碑之首似非偶然者故因作记而并及之 

东湖书院记 

秘阁胡公以江西计使兼镇隆兴疏化原礼髦俊如恐不及通守丰君有俊言曰古者学校既设复有泽宫今长沙之岳麓衡阳之石鼓武夷之精舍星渚之白鹿羣居丽泽服膺古训皆足以佐学校之不及此邦为今都会而不能延四方之名流讲诵磨切殆非所以助成风教请筑馆焉胡公大然之既浚东湖徘徊橘亭遗址之上望徐孺子亭及其祠宇及三李堂想前贤之高躅有契于心且爱其风景之胜长堤回环栁阴四合水光照耀芙蕖舒红烂如云锦重之以古木森列飞梁之外佳致无穷此固拔俗之士所欲藏修息游于其间者计台及郡丞皆曰美哉此景营栋宇丛简编以便贤隽之翻阅而榜之曰东湖书院惟是为宜佥言允恊郡博士刘君余庆慨然躬任兹事爰以学宫岁用之赢并湖增筑东西十有余椽南北十有九椽门庭堂宇宏丽崇深庖湢器用咸备无缺糜钱二百万米百余石以竟其役规制益广合三十有四间经始于辛未之仲秋而告具于仲冬此所以安其居也若夫供亿之费胡公既以湖之岁入东自二台西与门亭给之某即从丰君之请而益以公田之租又所以致养也区处周悉宾至如归领袖之英金兰之契萃十有一郡之书纵观博采撷其精华所获者富矣虽然君子之学岂徒屑屑于记诵之末者固将求斯道焉何谓道曰吾心是也无偏无党王道荡荡无党无偏王道平平去其不善而善自存不假他求是之为道志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生天理自然人为之私一毫不杂是之谓道儒者相与讲习有志于斯以养其心立其身而宏大其器业斯馆之作固有望于斯也岂非急务哉某惧夫后之人不达此意或废而为游观燕衎之所故书此以谕之 

洪都府社仓记 

汉耿寿昌建请筑仓邉郡榖贱时增价而籴贵减价而粜谓之常平其称甚美宣帝亟从之而萧望之独言其不然史称望之非寿昌而不明着其语故莫得而考然寿昌常籴关内榖矣望之以为习于商贾分铢之事意者常平见讥亦若此尔观元帝时诸儒言是仓可罢毋与民争利则望之之言尤信洪惟我朝养民以仁虽常平之置袭前代之迹而徳意所存与前代不类民有囏阨趋而拯之如救其子岂暇因以为利哉虽然博施济众尧舜犹病之今发仓廪以惠困穷惟大饥之岁不以道逺而辍苟非时有所赈恤及于耳目之所接者而止岂不欲逺力不足也然则何以处之曰自古制法固有不能独行者常平之惠未博精思熟讲求可以相辅者兼而行之惠斯博矣社仓之设其常平之辅乎有余则敛不足则散与常平无以异然常平裒聚于州县而社仓分布于阡陌官无逺运之劳民有近籴之便足以推广常平赈穷之意此所谓辅也已洪都今为大府而土非膏腴民鲜积贮年丰则仅给岁歉则流殍邦人病之郡丞丰君有俊请复社仓自南昌新建二邑始郡捐钱千万属里居之贤连江宰陶君武泉幕友裘君万顷择士之堪信仗者分籴之以待来岁之用将漕胡公闻而是之运米二千斛助成兹事廥于佛庐于道观者十有一端绪既开推之他邑可以次第而举时乎价贵亟下其估与民为市贱复籴之如环斯循为吾民便何时已耶夫天下之最不便于民者二敢于为蠧有黠吏焉巧于渔利有豪民焉今置是仓也委之士类公其出纳则黠吏莫措其奸岁有不登米无甚贵则豪民不闭之籴増益之俾加厚维持之俾可久及其进于此也不惟减价而粜而直以籴价粜之纯于为民无利心焉可不谓仁政乎昔者周官大司徒之属有遗人者惟施惠是职乡里门关野鄙县都皆有委积班班相望供亿惟谨今之社仓毋乃依仿于是相时发敛均被无遗膏泽沾濡既优既渥以系民心以培邦本呜呼真良法也可为常平之辅也夫 

建昌军药局记 

