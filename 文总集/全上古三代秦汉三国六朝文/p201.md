<!-- { "loadSidebar": true } -->
　　臣窃见元帝初元五年，轻殊死之刑三十四事，哀帝建平元年尽四年，轻殊死者刑八十一事，其四十二事手杀人者，皆减死罪一等，著为常法。自是以后，人轻犯法，吏易杀人，吏民俱失，至于不羁。臣愚以为刑罚不苟务轻，务其中也。君人之道，仁义为主，仁者爱人，义者政理，爱人以除残为务，政理以去乱为心。是以五帝有流、殛、放、杀之诛，三王有大辟、刻肌之刑，所以为除残去乱也。故孔子称「仁者必有勇」，又曰「理财政辞，禁民为非曰义」。高帝受命诛暴，平荡天下，制约令，定法律，传之后世，诚得其宜，可常施行。文帝宽惠温克，遭世康平，因时施恩，省去肉刑，除相坐之法，他皆率由旧章，天下几致升平。武帝值中国隆盛，财力有余，出兵命将，征伐远方，军役数兴，百姓罢弊，豪杰犯禁，奸吏弄法，故设首匿之科，著知从之律，以破朋党，以惩隐匿。宣帝聪明正直，履道握要，以总御海内，臣下奉宪，不失绳墨，因循先典，天下称理。元帝法律，少所改更，天下称安。至孝成、孝哀，承平继体，即位日浅，扣断尚寡，丞相王嘉等，轻为穿凿，猥以数年之间，亏除先帝旧约成律，凡百有余事，或不便于理，或不厌民心。臣谨表取其尤妨政体害善良者，傅奏如左。伏惟陛下苞五常，履九德，权时拨乱，功逾文、武，德侔高皇，诚宜博施济时。而反因循季世之末节，衰微之轨迹，诚非所以还初反本、据元更始也。愿陛下回神明察，考量得失，宣诏有司，悉举初元、建平之所穿凿，考其轻重，察其化俗，足以知政教所处，择其善者而从之，其不善者而改之，定不易之典，施无穷之法，天下幸甚。（《后汉·梁统传》，《晋书·刑法志》，《通典》一百六十三。又袁宏《后汉纪》六，与此小异。）
　　◇复上言
　　有司以臣今所言，不可施行。寻起之所奏，非曰严刑。窃谓高帝以后，至乎孝宣，其所施行，多合经传，宜比方今事，验之往古，聿遵前典，事无难改，不胜至愿。愿得召见，若对尚书近臣，口陈其状。（《后汉·梁统传》，又见《晋书·刑法志》）
　　◇对尚书问状
　　闻圣帝明王，制立刑罚，故虽尧、舜之盛，犹诛四凶。经曰：「天讨有罪，五刑五庸哉。」又曰：「爰制百姓，于刑之衷。」孔子曰：「刑罚不衷，则人无所厝手足。」衷之为言，不轻不重之谓也。《春秋》之诛，不避亲戚，所以防患救乱，坐安众庶，岂无仁爱之恩，贵绝残贼之路也？自高祖之兴，至于孝宣，君明臣忠，谋谟深博，犹因循旧章，不轻改革，海内称理，断狱益少。至初元、建平，所减刑罚，百有余条，而盗贼浸多，岁以万数。间者三辅从横，群辈并起，至燔烧茂陵，火见未央。其后陇西、北地、西河之贼越州度郡，万里交结，攻取珍，劫略吏人，诏书讨捕，连年不获。是时以天下无难，百姓安平，而狂狡之势，犹至于此，皆刑罚不衷，愚人易犯之所致也。由此观之，则刑轻之作，反生大患；惠加奸轨，而害及良善也。故臣统愿陛下采择贤臣孔光、师丹等议。（《后汉·梁统传》「议上，遂寝不报」。）
　　◇与杜林书
　　君非隗嚣，不降志辱身，至簪蒿席草，不食其粟。（《文选·任刘先生夫人墓志》注引《东汉记》）
　　◎梁松
　　松，字伯孙，统子。少为郎，尚光武女舞阴长公主，袭封陵乡侯，再迁虎贲中郎将。永平初，迁太仆，坐罪免，寻下狱死。
　　◇上疏争封石
　　登封之礼，告功皇天，垂后无穷，以为万民也。承天之敬，尤宜章明。奉图书之瑞，尤宜显著。今因旧封，窜寄玉牒故石下，恐非重命之人。受命中兴，宜当特异，以明天意。（《续汉·祭祀志上》「上以用石功难，欲及二月封故诏松欲因故封石空检，更加封而已。松上疏争之，以为」云云。又见《通典》五十四）
　　◇祭泰山议
　　《记》曰：「齐将有事泰山，先有事配林。」盖诸侯之礼也。河岳视公侯，王者祭焉。宜无即事之渐，不祭配林。（《后汉·祭祀志上》）
　　◎梁竦
　　竦，字叔敬，松弟。坐松事徙九真，后听还本郡。章帝纳其女为贵人，生和帝。建初八年，为窦氏所陷，死狱中。永元九年，事白，追封褒亲侯，谥曰愍候。
　　◇悼骚赋
　　彼仲尼之佐鲁兮，先严断而后弘衍。虽离谗以呜邑兮，卒暴诛于两观。殷伊周之协德兮，暨太甲而俱宁。岂齐量其几微兮，徒信己以荣名。虽吞刀以奉命兮，抉目眦于门闾。吴荒萌其已殖兮，可信颜于王庐？图往镜来兮，阙北在篇。君名既泯没兮，后辟亦然。屈平濯德兮，洁显芬香。句践罪种兮，越嗣不长。重耳忽推兮，六卿卒强。赵陨鸣犊兮，秦人入疆。乐毅奔赵兮，燕亦是丧。武安赐命兮，昭以不王。蒙宗不幸兮，长平颠荒。范父乞身兮，楚项不昌。何尔生不先后兮，惟洪勋以遐迈。服荔裳如朱绂兮，骋鸾路于奔濑。历苍梧之崇丘兮，宗虞氏之俊。临众渎之神林兮，东赖职于蓬碣。祖圣道而垂典兮，褒忠孝以为珍。既匡救而不得兮，必殒命而后仁。惟贾傅其违指兮，何杨生之欺真。彼皇麟之高举兮，熙太清之悠悠。临岷川以怆恨兮，指丹海以为期。（《后汉·梁竦传》注引《东观记》）
　　◎梁扈
　　扈，松子。永元中，为黄门侍郎，历位卿、校尉。永初中，为长乐少府。
　　◇遣从兄礻奏记三府
　　《春秋》之义，母以子贵。汉家旧典，崇贵母氏。今梁贵人亲育圣躬，而不蒙尊号，求得申议。（袁宏《后汉纪》十四，《后汉·梁松传》）
　　◎梁商
　　商，字伯夏，竦孙。少以外戚拜郎中，迁黄门侍郎。永建匀雍爵乘氏侯，迁侍中、屯骑校尉。阳嘉初，以后父加位特进，拜执金吾，寻拜大将军。永和六年卒，谥曰忠侯。
　　◇招降匈奴表
　　匈奴寇畔，自知罪极，穷鸟困兽，皆知救死，况种类繁炽，不可单尽。今转运日增，三军疲苦，虚内给外，非中国之利。窃见度辽将军马续，素有谋谟，且典边日久，深晓兵要，每得续书，与臣策合。宜令续深沟高壁，以恩信招降，宣示购赏，明其期约。如此，则丑类可服，国家无事矣。（《后汉·南匈奴传》）
　　◇上书辞增国土（阳嘉元年）
　　禄命过厚，受祖考多福，又托日月末光，以斗筲之材，乘君子之器，惧有负乘之累，不守历世之荣，诚不如旧制，与左贤同科。（袁宏《后汉纪》十八，「阳嘉元年」。）
　　◇上书让屯骑校尉（永和三年）
　　臣托椒房，被蒙荣宠，兼官二职，非材所堪，受宠战栗，惊惧惶戚，不遑宁处。披露赤诚，敢遂狂狷，谨上屯骑校尉印绶。（袁宏《后汉纪》十八）
　　◇上书辞少子不疑为步兵校尉（永和四年）
　　不疑童孺，猥处成人之位，是以寝不安席，食不甘味。昔者晏平仲辞背阝殿以守其富，公仪休不爱鱼食以定其位。臣虽不才，亦愿固福禄于圣世，故敢布腹心，触罪归诚。（袁宏《后汉纪》十九）
　　◇上书
　　猥复起超宿德。（《文选·应璩与曹长思书》注引《东观汉记》）
　　◇止逮捕张逵狱疏（永和四年。袁宏《作》「表」）
　　《春秋》之义，功在元帅，罪止首恶，故常不僭溢，刑不淫滥，五帝、三王所以同致康也。窃闻考故中常侍张逵等，辞语多所牵及。大狱一起，无辜者众，死囚久系，纤微成大，非所以顺迎和气，平政成化也。宜早讫竟，以止逮捕之烦。（《后汉·梁商传》，又略见袁宏《后汉纪》十九）
　　◇移书马续等
　　中国安宁，忘战日久。良骑野合，交锋接矢，决胜当时，戎狄之所长，而中国之所短也。强弩乘城，坚营固守，以待其衰，中国之所长，而戎狄之所短也。宜务先所长，以观其变，设购开赏，宣示反悔，勿贪小功，以乱大谋。（《后汉·南匈奴传》）
　　◇病笃敕子冀等
　　吾以不德，享受多福。生无以辅益朝廷，死必耗费帑藏，衣衾饭晗、玉匣珠贝之属，何益朽骨。百僚劳扰，纷华道路，增尘垢，虽云礼制，亦有权时（袁宏《纪》作「但增尘垢，我生平所不愿，虽有圣人之制，亦有权时之宜」。）方今边境不宁，盗贼未息（袁宏《纪》此下有「朝廷用度，常若不足」），岂宜重为国损！气绝之后，载至冢舍，即时殡敛。敛以时服，皆以故衣，无更裁制。殡已开冢，冢开即葬。祭食如存，无用三牲。孝子兼述父志，不宜违我言也。（《后汉·梁商传》，又见袁宏《后汉纪》十九，篇末作「上无损于国，下从吾本意。孝子善述人之志，忠臣每事依先公。必从吾言，使魂神有知，无恨于黄泉」。）
　　◎梁冀
　　冀，字伯卓，商子。初为黄门侍郎，转侍中、虎贲中郎将、越骑步兵校尉、执金吾。永和初，拜河南尹。六年，袭封乘氏侯，拜大将军。及顺帝崩，擅权，历冲帝、质帝。寻行弑立事，延熹二年收，徙封比景乡侯，自杀。
　　◇上书让步兵校尉
　　列校之职，上应天工，下厌群望，实非愚臣所宜。（《北堂书钞》六十一引《东观汉记》）
　　◇报朱穆书
　　如此仆亦无一可耶？（《后汉书·朱穆传》）


卷二十三
◎田邑
　　邑，字伯玉，冯翊莲勺人。更始时为上党太守。建武初，遗使归诚，即拜上党太守。后为渔阳太守，未到官，道病。征还为谏议大夫，病卒。
　　◇报冯衍书
