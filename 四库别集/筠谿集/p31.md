<!-- { "loadSidebar": true } -->
　　李子倦游归自秣陵至连江曰吾祖之旧隐也遂家焉得湖隂依山之地百亩可佃可渔因以筑室念卫公之平泉愿之盘谷伯时之山庄皆吾宗故事乃诛茅茨而篱落畔种竹万竿结庐其间客有过曰非也为富之道先求田田之不治而营巢可乎予应之曰富如可求执鞭可为之如不可求从吾所好柳子厚依愚溪东坡依观皆将终身焉予何人也请从其后落成饮客以此中有真意为韵赋以侑觞得意字诗曰离离颔下髭短白不可薙焉能老行路结屋聊自庇溪横众山绕左右松竹翳山华如幽人独秀不取媚客来饮以醴累觞亦复醉欲眠子姑去自占十亩翠不为沟壑忧不作子孙计旁观大笑之不觧个中意客惭而退因图之以俟知者云







　　筠谿集巻二十一
　　钦定四库全书
　　筠谿集巻二十二　　　　宋　李弥逊撰
　　铭
　　富子立诚身斋铭
　　物不可得而正曰正巳巳不可得而正曰正心反身而诚以合乎真尽天之道而施诸人其感如神子其书诸绅
　　富修仲学古斋铭
　　稼也圃也亦周其身箕也裘也不违其亲有君焉俾荣而尊有民焉俾厚而醇谁其师之惟古之人
　　富南叔静明斋铭
　　火善晦传薪而不昧渊善审鉴物而不隐君子能定泛然事物之应勿用其明而守其静
　　李崧老端虚斋铭
　　端者有隅不为世趋虚者若愚受人有余甫也避俗清渊藏珠有是二善其学日腴澹然与古为友纷黄巻以自娱曰吾斯之未能信人其舍诸
　　苏粹之所惠百衲琴铭
　　琴百衲众响合虚而清弦外声以娱吾老子孙其永宝
　　苏粹之吟龙琴铭
　　木中有龙叩之雷声众人不识三年不鸣苏子得之将发其英养之以和平无使听者惊
　　林明甫所赠研铭
　　渊中之藏石中之蕴赋以方圆造化所靳发为文章古今不磷林子以归我我以比玉润
　　张仲宗研铭
　　清而不臞其质也温而不腴其文也歴万险而不磨阅世之久也出众巧于无尽冩物之工也谁其有之张子仲宗也而铭之者筠溪老渔也
　　叶子谦研铭
　　方而虚圆而隅玉质而石肤君子是如
　　赞
　　筠庄真隐自赞
　　其行巳也方其居心也廓泛然游世应而不酢是子政宜置之丘壑
　　普济归寂禅师真赞
　　善哉归寂尊住世本悲愿慈眼视众生有縁悉皆度乐迦无动转人见自开阖光明一瞬中销我心目咎妙徳不思议是故应顶礼
　　慈防性空禅师真赞
　　善哉性空尊正定坐道巍巍金刚身不壊本来相四大各有还示汝无还者不离一毫端智者当自见此法妙难思是故应顶礼
　　慧慈独觉禅师真赞
　　善哉独觉尊具众最胜行全身藏北斗复见百亿身慧日及甘防能救世间苦众生愿未尽赴感靡不周善巧无有边是故应顶礼
　　杨岐防禅师真赞
　　乐迦罗眼辽天鼻喝下全机失临济端公演公俱错防从此儿孙遍天地
　　褒禅佛眼禅师逺公真赞
　　团团无缝塔貌出世间様五祖亲闻平地雷龙门自起无风浪杀人活人手纵横不作机关呈伎俩传家一喝付儿孙堛塞虚空没栏障眼中着意不逢渠出入诸人面门上
　　云居悟公真赞【二首】
　　逺之子演之孙持心以介接物以温其真纯之机一字不立也似演其虚寂之守一丝不挂也似逺诸方老成见而则之筠翁闻风而悦之
　　平生悟铁壁佛眼觑不见坐脱不记年却向个中现大似龙间老古锥觌面机锋急如电
　　圣泉岳公真赞
　　金刚圈栗棘蓬不用闲家具排圆悟斥妙喜不傍人门户棱棱宝劒倚空寒触着面门没回互放行把住总由渠不负杨岐亲嘱付
　　玉泉山懿公真赞
　　穿得衲僧鼻孔立得丛林榜様正法眼从杨岐来作家曲为圜悟唱普明居士同参妙喜老人同行是为知庵矮师叔万古巍巍真实相
　　承天文公真赞
　　不吃赵州茶不打禾州皷击碎杨岐栗棘蓬平地机关起佛祖逆行顺行总逢渠八面玲珑没回互诸方那得此老翁识者名之小圜悟
　　寿山惠通一老真赞
　　手中能幻妙喜界鉢里常开具足城处处逢渠人不识只縁眉目太分明
　　序
　　送卲公缉还乡序
　　宣城古名郡而负山帯江行者以阻四方之士大夫非职事走未尝輙至故俗尚简不相友事宣和壬寅仆从季氏来丞兹邑始至屏居念咎不多与人还往正昼阖户绎编帙成或熟寐通瞑百不一问相栩栩自乐也宾至则谨冠履正绅笏偶坐寒温而退日虽数不敢怠间而弥月一接人亦不以岑寂自叹既数月卲生缉者来见貌甚闲服甚野颊颧竦特眉目濯濯秀发余固竒之后累见益亲出其文有典则诵其学知阃奥叩其胸中足以相表里始与之友于是出有与并驱居有与共席朝莫有与辨是非攷古今以讲习唱酬啸咏于闲暇也稍不与接则介然于懐若有所失矣一日谓余仆亲官满当归而田畴未垦室庐未辟其敢以贻父兄忧请以身先且曰仆野人是行若圜凿之赴方将岸巾负耒从老农之后以终吾身当世之所为吾弗为也余闻而愀然为之改容曰噫余之穷于斯得子以忘其独今去我是造物之益穷我也虽然子之行职也余不得而止子之说则不可愿有以告夫学之为王者事子其知之古人未尝不欲仕也而必以正必由其道不幸而行踬言沮则视去其位犹脱屣之易乐于畎亩饥且死不怨固未有诵圣人之言学其道可以行而终止者今子桐梓之拱把楸栢桑之三围四围者也不尽其材充其有以施诸人而以无用为全独善为徳者画也以余之愚学不足以饰身其敢责人以所不能然隐居以求其志行义以逹其道尝闻其语矣吾子勉夫
　　送秀化士还金陵序
　　天宁端禅老遣化士法秀自金陵来谒余余方讳穷无以供其求将还请言为赆因语之云昔维摩诘遣化菩萨诣众香国香积如来持众香鉢盛满香饭而以与之悉饱防中菩萨诸大弟子八万四千人与彼国来九百万菩萨虚空地神释梵四众各各厌足我今施子以孔雀瓶满中擎空归饷防众彼饭有量而空无尽彼饭能饱一毗耶城而空性周遍无所不在假使举恒沙界末以为尘一一尘中一毗耶城一一城中有如是众随取随与至百千刼无有穷尽况一天宁耶则我与子所作佛事是最上施是不可思议施于十方如来同一法施比前功徳百千万亿分所不及一未易以算数譬喻计也子归持我所施与语子者谢端并求北山老人为作证明
　　送庆侍者游诸方序
　　庆上座十六受具戒十八游诸方遇本分宗师指直截根蒂正因正受不枉工夫踏着路头须防进歩从入者勿着一尘不可得少为足放意外求増长见山畨成过咎要令舌端生荆棘笔下长蓬蒿拈颂代别且置一边异时呵佛骂祖不让于师八面四方何忧不契居士俗人不知向上事以自病故众生病三十年后当信斯言珍重
　　舍人林公时旉集句后序
　　章句之士溺于所长以自窘束不肯弃绳度壊藩维放乎大肆求夫忘其所能寓于不得巳合众巧收天地万物之竒以为功未有也介翁深于诗不自立户牖其欣于所遇悲于所感赋事体物酬饯贽赠一取它人语而櫽括之章成千态万状贯穿妥帖不见罅隙皆足以发难显之情至其奔放曲折莫可排障浩浩汨汨行于地中是岂章句士所能为哉自风雅之变建安诸子南朝鲍庾谢軰至唐以诗鸣者何止数百人独杜子美上薄风骚尽得古今体势其它旁门异派如沈宋韩柳贺白韦应物刘禹锡李商隐杜牧张籍卢仝韩偓温庭筠之流其精深雄徤闲淡放逸绮丽软美变怪各自为家而元轻白俗郊寒岛痩后世或以为讥乃欲奴仆命之拔其尤揉而置之关纽间使出一口如将狼如探虎如阵市人噫可以为难矣集句唐人号为四体国朝石曼卿始以为名至元丰临川王文公进乎技矣东坡好为高世说雅不与临川相能故有鸿鹄家鸡之比自是靡然不复相尚其后学诗者流闻于膏馥之余爬罗牵挽仅相比属则揣意语近似而命之题虽形模具存真木偶人愔愔无复生气观介翁之作失喜自贺不意复见前軰向使坐筌蘅兰蕋之室享笙竽琴瑟之奏登鲂鲤牛心熊掌而脍炙之不足喻其美且乐也介翁敏博而文读书过眼輙诵自着及训觧巻百有竒煨烬之余唯此藁存其所用诗上下数百年凡二百八十家且曰惜哉使我不得置东坡山谷语于其间也其受才廓逹雄鷔大而难用立朝不避怨嫉宦不遂抱其蕴以死乐天尝叹陈子昻杜甫各死于一拾遗诗人之蹇古以为恨翁为泮宫先生于东平仆时在诸生中及后讐书天禄翁为道山长翁没二十年得其子妻之呜呼仆也从翁之久之亲而不得见此诗于翁之未没而亲炙论辨范模之慽焉不觧于心故书其后以志
　　福州仁王谟老语録序
　　予旧观东坡南华寺诗意明上座非凡僧后二十年始识之于姑熟隐净方丈时梦堂新成尚虚数与予偶坐堂上味其言非凡僧也其后退居堂中故衲子多以梦堂称之自是诸子得髓得皮名满四方矣绍兴乙丑偶居福之仁王谟公始来补处是刹相从五六年间叩之益深真梦堂子也夫祖意不立文字然非言句无以显机亦无以观来学与夺之柄正在于此从上祖师古尊宿拈颂代别的有深防谟公早得梦堂不言之妙而尝学诗于郭祥正李端叔二俱不立自成一家故其语言三昧超出有无诸方所不及焉侍者元嗣録其上堂小参问答之语请叙于予予老病不能为文姑述其父子相知之旧授之
　　记
　　福州连江县新学记
