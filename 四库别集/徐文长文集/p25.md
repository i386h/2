<!-- { "loadSidebar": true } -->
　　○代请胡总督启　苍雅为难

　　伏以宣云交控两镇之冲烽火不惊六年于此是皆仰赖明公算胜于庙、尽屈羣策之雄、威寓于恩、坐落诸酋之胆、致兹宁谧、槩沐生成、计当白帝之逾期巳橐弓而无事可少黄龙之痛饮援投壶而雅歌敬卜吉期肃共小设折冲于俎。冀聆罄欬之珍借筯为筹。亦效悃愚之琐仰祈光重曷任悚荣

　　○谢某　丝肉竞奏宫征暗移足称才子

　　百顷澄潭。平铺縠皱。万章古木。上拂云光。莽沙苇之茏葱。纷水禽之交戞。双阑虹卧。下捧蛟鼍。五彩翚飞。上织乌兔如斯绝景岂曰人间回讯良朋始知天□宛乘槎以犯斗□骑鲤以拂波网得巨鳞吸甘露□□酝俎烹伏卵杂温汤之早瓜□□而驰朗魄□□□凉殿角赠芍药以言归拂袖渔舟怅桃花之□□高枕忽动爽梦莫追述之以呈不敢自快也

　　○答某　风流自喜

　　结辔西郊。倾觞北海。咏歌绝胜。不减兰亭。花竹流光。讵云梓泽既飞球于归路明月随人乃吐雪于行喉彩烟扑扇眷言兹会、其乐何如、迄旦尚酲、欹枕裁谢、

　　○上新乐王启　闳丽

　　山人某顿首顿首谨奏记新乐殿下伏念某陪骖作赋。本无梁苑之才。下狱上书。乃有吴宫之阨。逡廵解网、憔悴非人、偃蛰自幽、乡闾不齿、恭惟殿下秉陈思曹氏之丽藻。兼河间献王之大贤。侍飞盖者岂止应刘。登秘函者悉皆经史。宜其高视一世、卑俯百家顾复远揽之余不遗葑菲文石之宠重以珠玑出袖迸霞入齿飞雪是诚东海之上与员峤而争奇西苑之滨偕芙蓉而并逸者也矧以二生颂述。五夜欢娱。谐笑所及。风雨杂陈。挥洒不停。骅骝失骤。野人闻此、益复靡然、遥想高风、便欣授简、顾兹修路、曷由裁营谨布尺书托诸鱼腹兼呈小刻眞愧虫雕

　　徐文长文集卷之十六 【 终】 

　　●徐文长文集卷之十七

　　公安袁宏道中郎评点
　　丰干余允干鸿宥校订

　　书

　　与吴宣府 
　　与季子微 
　　答唐府公 
　　奉徐公 
　　答张翰撰 
　　答许北口 
　　答王口北 
　　与马策之 
　　与柳生 
　　与道坚 
　　答李参戎 
　　与梅君 
　　答龙溪师书 
　　答兄子官人 
　　与两畵史 
　　与许口北 
　　与来大同 
　　与季友 
　　奉答少保公书 
　　奉师季先生书 
　　拟上府书 
　　拟上督府书 
　　奉督学宗师薛公 
　　论玄门书 
　　奉答冯宗师书 
　　答人问参同 

　　○与吴宣府

　　左右履寒涉远得无劳乎拟候辄止必能谅其眞非简也生熟计在内在外俱应不久惟延候春融以见不拂盛意耳故决意不再入然自信硁硁小节在外即在内故迹若恋外而自不以为嫌人亦信之左右久当自知也岁暮新春当礼际时巳拟徙避数日此外惟有拥炉拨火。与缁黄闲话沙场旧事耳。惟蔚州炭多赐几块是实惠也

　　○与季子微

　　不见者忽巳三岁亲旧渐凋落事变百出如布帛在染匠手青红皁白反掌而更即如渭者昨一病几死病中复多异境、不食者五旬、而不饥不渴、又值三伏酷炎中也、欲与知巳言回头无人奈何

　　○答唐府公

　　伏蒙钧命作书缘纸多矾粉深恐浮糨拒墨益显拙陋、敬更纸书呈并纳原束伏乞检照

　　○奉徐公

　　曩儿枚归自塞垣伏承推恩兼赐教示捧诵之后怀在袖中出入既频纸毛字褪而后归于箧笥迨于北上、谓得更沾熏沐、庶几桑榆、而台下遂远承明、失所依庇、某衰老荒塞无王粲杜甫之才时既太平又非避乱投安之比徒腼颜毛颖博十年粟藿为羽衣入山一往不返之计故低头沙漠、顾复蹋趐而归行道不省饥鹰便谓得兔悉虗声耳猎者自知也

　　○答张翰撰　鼎足苏黄

　　绢不宜小楷燥则不入稍湿则尽斗而烟高丽纸如钱厚者始佳、然亦止宜书、不宜畵、今寄者薄黯善沁又卷束尽成皱裂、即书亦不宜也、四长幅则佳品、惜两月不弄手生坏却此物耳。缘老来杜撰之畵如登州蜃楼然有时而有有时而无也近又稍作观音、漫寄一条、书心经于上、聊塞黄庭□委。

　　○答许北口　今人惟格律为去取乌足与知此

　　公之选诗、可谓一归于正、复得其大矣、此事更无他端。即公所谓可兴可观可羣可怨。一诀尽之矣。试取所选者读之果能如冷水浇背陡然一惊便是兴观羣怨之品如其不然。便不是矣。然有一种直展横铺。麤而似豪。质而似雅。可动俗眼如顽块大脔入嘉筵则斥在屠手则取者不可不慎之也鄙本盲于诗、偶去取、无甚异同于公、然有异同、亦恃公之知、不敢诡随也、不妨更尔、惟子安采莲长安等篇。涉艳者。愚意在所必选。比之眞西山文章正宗。附李斯逐客书可也。如何如何。

　　○答王口北　小□致石上一枝

　　野客清寒。僧厨斋寂。承此。食肉之盛惠。得免瘦癯因思无竹之雅言形诸图畵惟公超雅、谅不揶揄、停笔以思、扪心知感、

　　○与马策之　情悃飒然

　　发白齿摇矣。犹把一寸毛。走数千里道。营营一冷坑上。此与老牯踉跄以耕。拽犁不动而泪渍肩疮者何异。噫可悲也。每至菱笋候。必兀坐神驰。而尤摇摇者。策之之所也。厨书幸为好收藏。归而尚健。当与吾子读之也。

　　○与柳生

　　在家时以为到京必渔猎满船马及到似处涸泽终日、不见只蹄寸鳞、言之羞人凡有传筌蹄缉缉者非说谎则好我者也大不足信然谓非鸡筋则不可故且悠悠耳

　　○与道坚

　　客中无甚佳思、今之入燕者、辟如掘镰满山是金银焚香轮入命薄者偏当空处某是也以太史义高、故不得便拂衣耳、

　　○答李参戎　才情满纸

　　乍捧手教继拜盛仪回思往日衔杯圃榭树石之闲谈说鼓鼙盻睐弓剑日沈月升而犹不忍别去乘醉拂袂球骑杂扬尘缕缕起道上醺然几坠眞昨日事耳旧景殢人继今新雅驰想可知矣潇然到都、解装便思插羽、顾以三百里之遥、褁足可至、傥再勤圉人、付以一策、则事济矣、然岂仆所当自言耶、把管奉复值忙且暑挥汗成浆兼蝇集笔端遂不多及

　　○与梅君　三首俱诙谐成趣

　　肉质蠢重。衰老承之。不数步而挥汗成浆须臾拌却尘沙便作未开光明泥菩萨矣再失迎候道驾并只在乡里故人咫尺之间摇扇闲话而巳非能远出也稍凉敬当趋教兼罄欲言

　　又

　　读牍与诗高韵雅致双见互陈如吴橘渡淮而□□人几于易性况寒暑细故耶。少间尊斋中。当闻蚯蚓窍中出苍蝇声也。

　　又

　　百丈之井。操寻常之绠以汲之。愈续而愈不及。仆读足下之诗。将步骤其咫尺。而喘不可望也。亦然。泊时吊古者三首抄以请教余当面订也

　　○答龙溪师书

　　颈联乃因今年中秋月盈而及往年中秋月蚀淮南子云蠏蛤视月之盛衰从阴类也奏鼓救月也函丈疵其不整诚然但少陵赐樱桃诗颈联有云忆昨与沾门下省退朝擎出大明宫亦似此体古评云诗至李杜昌黎子瞻而变始尽乃无意不可发无物不可咏正谓此也彼以字眼绳者所得盖少矣有意而不能发矣某匍匐学步殊未到此然却是望其门墙不敢苟且作不整也冒妄之深伏希函丈裁之

　　○答兄子官人

　　父弟田水月拜覆兄子给谏大人信来具见远念并惠　　正逼岁除眞雪里炭也疏稿虽未尽读然辟之流水纔观丈澜便知其源与委不万里不止也。相委云云恐刻者自擅此技或嫌于倩人又老朽向来只做倒包观田水月三个字可知巳傥许倒包幸另定一官人或擅技名氏如此则不苦辞也、

　　又

　　孱从某拜答兄子长公谏垣孱不粟者久遣日惟杯中物耳来饷种种清恬正俗所云扛抬酒户也何宜如之惭乏报耳别帖云云无可答者谏垣阖门中才子弟也取不中不才如所云云者与众弃之谁敢曰不宜孱犯责善齿舌几烂蒙詈被侮又岂止贼恩世尊有言如此等辈冥顽不灵累万刼终不见性名为可怜闵者今吾亦然一边患之欲其死一边又爱之欲其生譬恶灰蛊厉人皆共弃然亦未尝不共怜也

　　○与两畵史　品藻堪入新语

　　奇峰绝壁。大水悬流。恠石苍松。幽人羽客大抵以墨汁淋漓烟岚满纸旷如无天密如无地为上百丛媚萼一干枯枝墨则雨润彩则露鲜飞鸣栖息动静如生悦性弄情工而入逸斯为妙品。

　　○与许口北　远韵可爱

　　昨漫往观煅因伫柳下思叔夜好此久之不得其故遂失候二公高盖悚惶悚惶公与羣公并膺贺典生野人耳以不贺为贺承命作启与联奉上猥耳抹却掷却

　　○与来大同

　　拟书小作请教、而边地无可载书者兼之笔墨天气俱乖敝箑之挥、定知拊掌也、失候车驾拜领橐遗徒有感荷

　　○与季友　当时五子擅场文长独得如此只是眼中无翳

　　韩愈孟郊卢仝李贺诗近颇阅之、乃知李杜之外、复有如此奇种眼界始稍宽阔。不知近日学王孟人。何故伎俩如此狭小。在他面前说李杜不得。何况此四家耶。殊可恠叹菽粟虽常嗜不信有却龙肝凤髓都不理耶

　　○奉答少保公书　爱之深非言之謟

　　某初闻玉体违和即买舟渡江连日诣幕下恭候消息以为趋侍进止旋知起居万福又闻旌节日下便还、喜忭交集、遂投寓省城、俟候振旅、恭念明公此身、扶持社稷、岂直千金之珍、庇佑门墙、兼有二天之戴、隆冬远道、全赖节宣、决策酬纷、翻宜暇豫、伏愿少亲细务、时适寒暄、暂远壶觞、多就眠息、

　　○奉师季先生书　三书俱至言

　　顷得见老先生所撰韩氏祠堂碑文意义欵卓眞可传也少有欲言者谓当直叙复产建祠事、而以远妇人两节缀其尾作志内遗事如此方稳、不然则是此老一生止此二大事矣、又且横梗于中隔绝立祠文气又世所传、操闭羽与其嫂于一宝、羽遂明烛以达旦、事乃无有、盖到此田地虽庸人亦做得不足为羽奇虽至愚人亦不试以此。以操之智。决所不为也。杨节潘氏盖亦看三国志小说而得之者、如所谓斩貂蝉之类、世皆盛传之、乃绝无有此、不可不考也、

　　又

