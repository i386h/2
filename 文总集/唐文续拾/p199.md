<!-- { "loadSidebar": true } -->
    去年冬，南曹判成选人三百八十一人，经十一月二十二日兵火，散失磨勘了历任文字，或有送纳文书未抄，及取到南曹失坠公凭，铨司若依格例磨勘，恐选人诉论。今欲只举南曹给到失坠公凭，便与施行。（《五代会要》二十一）
    ○县令兼诸陵令丞不便奏（广顺元年五月，宗正寺）
    准诸陵故事，有令、丞各一员。近令、丞不置，便委本县令兼之。今缘河南洛阳是京邑，恐兼令、丞不便，伏候敕旨。（《五代会要》卷四）
    ○左右屯卫请复旧名奏（广顺二年二月，御史台）
    唐景云二年，改左右屯卫为威卫，又唐高宗名治，改治书侍御史为御史中丞，诸州治中改为司马，荩臣子避君父名也。请诸卫中书旧是屯卫者，复旧名。（《五代会要》十一）
    ○犯罪人依格令处分奏（广顺三年二月，中书门下）
    今後应犯窃盗赃及和奸者，并依晋天福元年已前条制施行。应诸处犯罪人等，除反逆外，其馀罪并不得籍没家产及诛骨肉，一依格令处分。请再下明敕，颁示天下。（《五代会要》卷九）
    ○制天子八宝奏（广顺三年二月，有司）
    按《唐六典》，符宝郎掌天子八宝，其一曰神宝，其二曰受命宝。其神宝方六寸，高四寸六分，厚一寸七分，蟠龙纽文，与传国宝同。传国宝，秦始皇帝以蓝田玉刻之，李斯篆文，方四寸，面文曰“受命于天，既寿永昌”，纽盘五龙。二宝历代相传，以为神器。又别有六宝：一曰皇帝行玺，二曰皇帝之玺，三曰皇帝信玺，四曰天子行玺，五曰天子之玺，六曰天子信玺。此六宝因文为名，并白玉螭、虎纽。历代相传，亡则补之。北朝铸之以金，至则天朝，以玺字涉嫌，改之为宝。正观十六年，别制玄玺一坐，其文曰“皇天景命，有德者昌”，白玉螭，虎纽。同光中，制宝一坐，文曰“皇帝受命之宝”。晋天福四年，制宝一坐，文曰“皇帝神宝”。其同光、天福二宝，内司制造，不见纽象并尺寸制度。（《五代会要》十三）
    ○除授节度使等正衙辞谢奏（广顺三年三月，御史台）
    应除授节度使、防御团练使、剌史、行军副使等，近日不到正衙辞谢，多称别奉宣旨。
    敕：今後此色荫除，宜令ト门告报，勒正衙辞谢。如有宣入辞谢，ト门具姓名，分明投御史台、四方馆。（《五代会要》卷六）
    ○凤翔府考帐违限不收奏（广顺三年三月，尚书考功）
    当司所纳诸道考课文帐，准格，每年十月二十五日已前考帐到京。如违格限，本处官吏各行殿罚。其凤翔府，自广顺元年十月九度移文，为考帐全不详认格条，遂申中书门下请勘。今凤翔府称违格限二十馀日，已决罚官典，申到考帐，当司准格违限不收。（《册府》六百三十六）
    ○勘韦城镇将赵应等发冢掘并奏（广顺三年五月，开封府）
    赵应与僧智钦、镇民陈光济二十人，同谋发冢掘井，妄称罗汉圣小，诳惑闾阎，希求财物，逐人勘责，并招妖妄，其钱各人已分张藏匿。（《册府》九百二十二）
    ○圜邱制度奏（广顺三年九月，太常礼院）
    准敕定郊庙制度，洛阳郊坛在城南七里丙已之地，圜邱四成，各高八尺一寸，下广二十丈，再成广十五丈，三成广十丈，四成广五丈。十有二陛，每节十二等。燎坛在泰坛之丙地，方一丈，高一丈二尺，润上南出，户方六尺。请下所司修奉。（《五代会要》卷二）
    ○修奉社稷坛奏（广顺三年九月，太常礼院）
    社稷制度，社坛广五丈，高五尺，色土筑之。稷坛制度如社坛之制度。社坛石主长五尺，方二尺，剡其上方，其下半根在土中。四垣结饰。每神门屋三间，一门，门二十四戟，四隅连饰罘ぜ，如太庙之制。中可树槐。准礼，左宗庙，右社稷，在国城内。请下之所司修奉。（《五代会要》卷三）
    ○修奉洛京庙室奏（广顺三年九月，太常礼院）
    准洛京庙室一十五间，中分为四室，两头有夹室，四神门每门屋三间，每门戟二十四，别有斋宫、神厨屋宇。准礼，左宗庙，右社稷，在国城内。请下所司修奉。（《五代会要》卷三）
    ○只祭礼料见行事件奏（显德五年闰七月一日，御史台）
    诸司寺监逐季请到只祭礼料、币帛、脚钱等於宗正寺，监祭使与本寺官同掌，候至日供应。逐季所祭享郊坛祠庙，并是礼部差官，具名衔牒报监祭使。大祠前七日，赴尚书省受戒誓，如其日有官不到，具名衔申奏。申堂前三日致斋，前二日请道引赴祠所。中祠不受戒誓，前二日致斋，前一日请道引赴祠所。小祠不受戒誓，候吏部牒到献官名衔。监祭使点检封记、印礼料，并诸司只应应人等发牒，差驱使官管押，赴所交割，逐祠祭诸司赴郊坛所等，至午时与公卿行事官立班，告洁省牲点馔毕，给付大官，令监厨造馔。至来日五更，於坛所食馔毕行事。点检有食馔祭器不精，应奉有缺，春本司人吏量罪责罚。郊坛太庙宰臣摄太尉行事，至受誓戒及赴祠庙日，监察使具录公卿行事官名衔，申迎班状。应行事官未受誓戒前，牒陈有故请假，并是吏部别差官行事。如受誓戒後及致斋之内，有官陈牒有故请假，监祭使差次官通摄行事。祠斋前一日，本寺按阅申堂。如至行事日，音律乐官只应前却，监祭使量罪区分。太庙夹室行享之礼，所差行事公卿等，并听别敕指挥。诸祠祭有同日享祀，监祭使具状申御史中丞，请差官祀。若是无官可差，监祭使牒大常博士通摄。如缺太常博士，监祭使通摄。祠祭行事公卿官员职掌等，每至冬寒请柴岁，太常礼院差礼生请给，监祭使监散。（《五代会要》卷四）
    ○甲库见行公事奏（显德五年闰七月，吏部甲库）
    见行公事，甲库先有专知官一人。於长兴二年停废，後来於令史内选差一人，承受主管诸杂制敕，及逐季抄录，关报史馆。所有选人受官黄甲，备录关送吏部，出给告身，及具名衔关牒，送格式收附员阙，准格出给新授令、录、判司、主簿签符。本官每官纳朱胶钱一百二十，依除内每惯二百刺送都省，除外供应三铨及本司公使废置。准敕格，应内外官员亡父追赠，及不年驳放选人，准《长定格》节文，牒吏部选差五考已上谙事令史五人，共行详断。及州县官名央讳、御名，并准格例改正。（《五代会要》二十二）
    ○漕运水陆行程奏（显德五年闰七月，度支）
    当司漕运水陆行程制。陆行，马日七十里，步及驴五十里，车三十里。水行，溯流，舟之重者，汴河日三十里，江四十里，馀水五十里；空舟，汴河日四十里，江五十里，馀水六十里；沿流之舟，轻重同制，河日一百五十里，江一百里，馀水七十里。其三峡、磔柱之类，不拘此限。若遇风、水浅不得行者，听折半功。河南、河北、河东、关内等四道诸州，运租庸杂物等，脚每驮一百斤，一百里一百文，山阪处一百二十文，车载一千斤九百文。从黄河及潞河，自幽州运至平州，每十斤溯流十六文，沿流六文，馀水溯流十五文，沿流五文。从沣、荆等州至扬州四文。其山阪险难，驴少处每驮不得过一百五十文，平易处不下八十文。有人员处，两人分一驮。其运向播、黔等及涉海，各在本处量定。（《五代会要》十五）
    ○祠祭合供芹菲等五件奏（显德五年闰七月，司农寺）
    奉敕节文，删集见行公事，送中书门下者。当寺每年季冬祠祭，合供使芹、韭、菁、葱、葵菹等五件，准例至藏之时，牒三司支给。寺司请领藏，准例一冬供应。（《五代会要》十六）
    ○定州县各官料钱停废俸户奏（显德五年十二月，中书）
    诸道州府县官及军事判官，一例逐月各所有宵处主户等第，依下项则侧所定料钱及米麦等，取显德六年三月一日後起支，其俸户并停废。
    一万户己上县，令逐月料钱二十千，米麦共一石；主簿料钱一十二千，米麦共三石；七千户己上县，令逐月料一十八千，米麦共五石；主簿料钱一十千，米麦共三石；五千户已上县，令逐月料钱一十五千，米麦共四石；主簿料钱八千，米麦共三石；三千户己上县，令逐月料钱一十二千，米麦共四石；主簿料钱七千，米麦共三石。不满三千户县，令逐月料钱一十千，米麦共三石；主簿料钱六千，米麦共二石。
    五万户已上州，司录事参军及两京司录，每月料钱二十千，米麦共五石；司户、悼司法每月料钱一十千，米麦共三石；三万户已上州，司录事参军每月料钱一十八千，米麦共五石，司户、司法每月料钱八千，米麦共三石；一万户已上州，司录事参军每月料钱一十五千，米麦共四石；司户、司法每月料钱七千，米麦共三石。五千户已上州，司录事参军每月料钱一十二千，米麦共四石；司户、司法每月料钱六千，米麦共二石。不满五千户州，司录事参军每月料钱一十千，米麦共三石；司户、司法每月料钱五千，米麦共二石。诸司军事判官，一例每月料钱一十千，米麦共三石。
    右诸州府、京百司、内诸司、州县官、课户、庄户、俸户、柴炭纸笔户等，望令本州及检田使臣依前项指挥，勒归州县，候施行毕，具户数奏闻。仍差本州判官精细点数後，差使臣覆视，及有人论诉称有漏落，抵罪在本州判官及千系官典。如今後更有人户愿充此等户者，便仰本州勒充军户，配本州牢城执役。（《五代会要》二十八）
    旧徵光省礼钱及蠲免钱数状（天成元年九月二十五日，门下、中书两省）
    准旧例，检校官合纳光省礼钱。伏见尚书省检校官礼钱，近降敕命，除翊卫勋庸、藩垣将佐外，其馀不带平章事节度使，及防御、团练、剌史、诸道副使、郎中己下，并三司职掌监院官、县令、录事参军、判官等，凡关此例，并可徵收者。伏缘省官旧例，别无钱物，只徵礼钱，以充分廨破使。盖值离乱，致失规绳，即目纵有检校官，未奉敕命许令依旧徵理，其检校左右散骑常侍，乞依尚书省。除翊卫勋庸、藩垣将佐外，并许徵收。冀朝廷故事，免失於根源；省阁旧仪，长存於规制。谨具本朝元徵旧例钱数，乞奏闻者。
