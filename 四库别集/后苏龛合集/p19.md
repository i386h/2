<!-- { "loadSidebar": true } -->
　　丈夫生持汉节踏遍地球九万里，昂藏七尺炫金紫；否则盬盐铸铁崛起雄里门，击锺连骑同封君！径须着翅沙场上，浅色黄衫麦铁杖；或当流血青蒲间，豸冠岳岳回天颜。贾谊既痛哭，朱云复折角，所以神仙尉，千古一梅福。上策莫如先自治，罪言慷慨杜牧之！男儿少壮不得志，垂老安用毛锥为？何况鲰生生长鲲身海，坐困书佣五十载：二十登凤池，三十拥皋比；四十伤哉墨绖而戎衣。章甫缝掖碌碌者腐儒，靴刀帕首跃跃者健儿，以我千金躯，共此孤城危，清夜念之刻骨悲，鲲身九月无家时！荆棘纵横狐兔驰，人皆笑我命如丝。黑风吹劫急，天昏海倒立，送我扁舟行，浩歌去乡邑。海若相窥照影愁，天吴似对吞声泣。鹭门江水清，朅来鲤鱼城，西岑之山少薇蕨，居者不可以石耕。况我妻孥半鬼录，劫外有劫谁能平？浮家十除夕，还作鹭门客，吟髭长几丈，带围减几尺？不管神州有陆沈，何谕区区一顽魄！鹭门腊酒生春红，拥炉团坐驩儿童。天留老子痴倮虫，螟巢蚼穴蜗牛宫。笑睨六合凌太空，不知今夕何夕如盲聋！枯灯冷壁着个穷诗翁，翁诗寒瘦毋乃穷愈工。醉卧风声、雨声、市声、爆声、衙豉声之中，此诗幻作雷声、海声，掀天簸地直走鲲身东！

　　乙巳元日

　　新旧两年灯，日夕一窗雨，中有读史人，心口自相语。

　　元夕

　　杀气辽阳正渺漫，鹭门佳节醉乡宽：须眉落拓愁中见，骨肉团栾劫后难！浮白何人同领略？栖乌与我共酸寒。可怜十度灯宵月，不向瀛南故国看！

　　老来

　　老来如蠹鱼，日复钻故纸，偶然检少作，见之辄惊喜。始悟邱灵鞠，才思果退矣！

　　乙巳除夕感怀，寄示林彭寿公子

　　妙龄可惜施芸况，老丑于今号「耐公」！毕竟耐公偏不耐，鹭门到处市尘红。

　　腊鼓笼东白松催，桃符如火眼慵开。题门不作平安语，历尽红羊劫过来！

　　逋客无家已十年，志和泛宅亦神仙。平生浪迹烟波惯，且喜江鸥伴醉眠。

　　朝廷百度维新日，独我天锺片石顽。逃墨归儒翻自笑，此身祇合老荒山。

　　时局艰危不忍闻，干卿何事信陵君？妇人醇酒原无恙，晚景权留出岫云。

　　回首瀛南旧凤鸾，同时飘泊羽毛残：许浑作客汪伦别（允伯、杏泉二门人，远宦于江右、粤东），剩有孤松守岁寒！

　　努力加餐还痛饮，屠苏屈指几回过，林、潘、陈、蔡都仙去（荫堂观察、翘江太守、君聘明府、玉屏孝廉先后溘逝），奈此灵光一叟何！

　　晏宅何堪近市嚣，依人压线总无聊（襄理商政），治生未解鸱夷术，祇解扁舟泛阿娇。

　　人间不幸有诗名，磨蝎奇穷过半生。自古诗人穷不死，千秋留作不平鸣！

　　敝帚年来不自珍，词场衣钵付何人？相逢浊世佳公子，大好酣吟浪屿春。

　　次龚达舟文学韵

　　英年射策庾兰成，饭颗相逢太瘦生。幕府芙蓉标丽则；頖池芹藻饮香名。鲤城月影经旬淡；鹭岛风怀到处萦。我本伤春狂杜牧，因君枨触不胜情！

　　吕文起观察手绘浙友悼亡第二图索题

　　苦从画里唤真真，谁乞名香为返魂？侬有天然化工笔，扫除烦恼付烟云。

　　文窗一角玉台虚，悄忆披纱却扇初。眉史年来修不得，镜中零落女相如！

　　眼底东风不是春，剧怜奉倩太伤神！鬓丝憔悴腰围减，燕子桃花解笑人。

　　官斋夜冷客灯孤，拟写崔徽第二图。从此艺林添爪迹，玉箫可有再生无？

　　银汉红墙逝水流，骚人例有悼亡愁。寄将同病相怜意，满纸商声正暮秋！

　　闽游客胡恂如广文署中话旧

　　秀才康了寻常事，君我同时有泪痕（辛未与君岁试台、彰两邑，各冠童军；旋以意外风潮，被斥不录）。三十年前鲲海梦，那堪白首话榕门？

　　别来劳燕各分飞，萍水无端遇亦奇。冷宦生涯逋客恨，两家心绪一灯知！

　　回头故国几沧田，恸哭西河又一年（去年五月，予丧长男）！今日对君增健羡，书成平准有儿传（哲嗣墨仙以商战雄于香海）。

　　琴尊北海称贤主；丝竹东山感寓公。依旧台江春色好，老人星映美人虹（结伴南台歌楼买醉）。

　　赠墨仙

　　丈夫不作封侯想，潦倒歌楼亦可怜。客里莺花愁顾曲；城南笳鼓说筹边。杞忧欲解惟红友；萍影相随有墨仙。为问尘中雌伯乐，几时相马得真诠？

　　石友欣逢东道主，山翁冷作左斋官。重来觅醉枇杷巷，相对加餐苜蓿盘。白发笑人忘老丑；青衣识我慰酸寒。十年五度榕城别，送客江头泪不干！

　　咫园以海物相贻，书扇答之

　　吾乡风味足鱼虾，客里相贻惠倍嘉。惭负故人吴季子，了无瑶玖报桃瓜！

　　月来于役榕门道，曾以新吟赠左斋。此意分明在团扇，因风又转入君怀（昨赠胡恂文四截句，书之扇上）。

　　咫园和韵迭韵答之

　　水母无端竟目虾，齐梁作手逊元嘉。如何炯炯双银海，错认安期枣似瓜（君撰愚盦筱庭二陈君墓志，以文字相商榷）？

　　老子婆娑风月惯，此行不作太常斋。江楼醉倒无人识，一刺生毛尚在怀。

　　咫园和痕字韵迭韵答之（时咫园方省试优榜）

　　文章妙到天然处，读者难寻斧凿痕。谁识咫园一枝笔，导河千里出龙门？

　　眼底诸豪食肉飞，穷生骨相了无奇。相逢一笑村夫子，胸有千秋得失知。

　　人面桃花似去年，又笺「香草」学莘田。群雌见我新诗扇，一日台江万口传（台江宴集，以咫园所赠诗扇传示歌姬）。

　　圣主优贤开特榜，龙头一老属于公。会看横扫千军日，足踏青云口吐虹！

　　送别蒜园、景度二孝廉游学日本

　　骊歌凄咽不堪听，目断江楼柳色青。溺学难医儒气腐；合群谁唤国魂醒？衣冠跌宕轻三岛，山斗声光重七溟。羡煞同舟今李、郭，客星中有两文星。

　　闻鸡先着祖生鞭，指点扶桑在眼前。君以壮游酬素抱；我于末路惜青毡。延津水合双飞剑，神户风乘万里船。此日客中偏送客，离筵相对各凄然！

　　台江新竹枝词

　　昌蒲绿酒正酣时，浪迹台江谱竹枝。一枕神鸡游子梦，定情谁是可人儿？

　　何处吹箫弄玉仙，年时十五月初圆？情天欲证童真果，三宿空桑亦夙缘。

　　半裥罗裳着意红，小开卿莫骂东风。个侬非想非非想，祇在花魂宕漾中。

　　眼中纨裤少年场，刮膜如何向老伧。蜂蝶相随浑不管，此身懒作楚莲香。

　　合欢双蜡照深更，昵枕羞闻喜爆鸣。惊起比邻诸姊妹，悄开窗户探春声。

　　浓熏末丽透罗帏，花露匀铺上睡衣。鼻观真禅侬自领，鬓香幽绝汗香微。

　　消受嫣红得未曾，巫云楚雨总瞢腾。句阑第一娄罗历，系足原来有赤绳。

　　苍霞洲畔短长桥，处处龙舟荡画桡。罗袜凌波观竞渡，万花影里一垂髫。

　　曲中弦语诉喃喃，才上歌场已不凡。绮岁便为商妇感，有人老大湿青衫！

　　轻移彩鹢傍鸥乡，坐爱明蟾卧爱凉。人月双圆如此夜，教郎水宿学鸳鸯。

　　夜光生小掌中珍，郑重千金未字身。若论司空今见惯，不应艳福到痴人！

　　江楼上坐暑都忘，雪藕冰梅取次尝。别有文园消渴疾，丁香珠唾胜瑶浆。

　　平时厚重近方家，羞颊俄生两朵霞。郎比桃花轻薄甚，偏将人面比桃花。

　　枕函私语假痴憨，未入高唐梦已酣。人静属垣犹有耳，怕郎絮絮不多谈。

　　爱听闲读李十郎，詈他薄幸太荒唐。女儿偏具男儿性，忽地柔肠变侠肠。

　　依人燕子苦生嫌，奈此笼樊特地严。低首愿为红拂拜，世间何处觅虬髯？

　　酒阑送客悄留髡，好梦连宵不见痕。惯向人前通哑谜，灯边眉语最消魂。

　　猜疑影事费沈吟，万种防闲刻骨深。梅子太酸莲子苦，恼郎心即惜郎心。

　　珠蚌讹胎月渐亏，自家好事自家疑；那知缘想翻成病，茧尽春蚕不了丝！

　　昨宵剥啄倚床听，牢守颠当唤不奟。惯打茶围夫已氏，教他一吃闭门羹。

　　拌将薄命试阿芙，无分明珠换绿珠，情种由来轻一殉，果然巾帼胜眉须！

　　别来比翼各东西，一岁何堪两寄栖？前度刘郎今识否？还将旧爪印新泥。

　　酒人狼藉到杯盘，解得怜侬下箸难。忍俊不禁消夜局，自熬粳粥劝加餐。

　　佯羞似解恋香巢，一闪秋波影忽交。最是可怜还可恼，纤腰瑟缩被池凹。

　　柝声催过四更天，烛底温存尚未眠。瞥见枕屏双影瘦，郎侬同病愈相怜。

　　偶然召集女宾朋，香国花王为主盟。戏傍妆台修短札，故烦红袖一挑灯。

　　鸡黍家家局互酬，趁忙冬节小句留。怜卿摘粉搓酥手，持较粢团一样柔。

　　拇战轰雷斗酒军，争先破敌奏奇勋。替郎强饮防郎醉，知道寻常量几分。

　　绣鞋窄窄凤头如，恰称圆肤六寸余，绮席散归佯步蹇，挽郎亲送上蓝舆。

　　秋霜偏向客衾生，难遣中年以后情。怪底诗人寒瘦相，累卿拥背到天明。

　　天钱欲借聘仙娥，谁向冰人假斧柯？空有阿娇金屋想，老穷其奈阮修何！

　　冁然开卷见崔徽，行箧新携小影归。此是长房真缩地，永报鹣鲽不相违。

　　景商以安溪「骑虎岩」茶相饷，俗称「茶王」，并索偿诗，口占塞责

　　诗王赠我以茶王，再拜龙团喜欲狂。骑虎岩头香十里，好风吹汝到茅堂。

　　从今引玉愿抛砖，赵璧秦城一例看；转恐投桃须报玖，赠诗容易赠茶难。

　　景商和韵，复引郑板桥镌印语自署款曰「门下走狗某」。迭韵答之，时除夕前一日也

　　低首骚坛让霸王，青藤无复昔时狂。板桥谰语休轻引，恐惹门生笑■〈口宫〉堂。

　　岁岁磨人老砚砖，唱酬权作应酬看。君茶已罄侬诗竭，彼此头衔署二难。

　　除夕景商和韵不巳，再迭前韵答之

　　茶厄无端溷老王（东晋王蒙事），偿逋未了不能狂。两家暂且将诗祭，新岁重登大雅堂。

　　自悔敲门偶用砖，词场今等战场看。天仙迭迭阳春唱，那管尘寰和者难。

　　景商复和韵，有「诗耻」、「国耻」之语，三迭前韵答之

　　避债无台筑赧王，屠苏聊纵客中狂。忍抛国耻湔诗耻，孤负丁年到玉堂。

　　是砖成镜镜成砖，试展明师慧眼看。老去江郎才已尽，乞和求战两为难。

　　丁未元日四迭前韵答景商

　　鏖诗累我作降王，岁尽春来发老狂。今日敢为豪壮语，小邦旗鼓自堂堂。

　　珍重吟笺过汉砖，依然片羽吉光看，鹭江名士多于鲫，不过钟期识曲难。

　　赠日本医士贵岛旭园健，时将由厦渡台

