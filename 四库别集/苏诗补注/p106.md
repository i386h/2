<!-- { "loadSidebar": true } -->
　　曹子本儒侠笔势翻涛澜徃来戎马间边风裂儒冠诗成横槊里楯墨何曽干一旦事逺游红尘隔严【一作岩讹】滩平生羊炙口并海搜盐酸一从荔支食【一作饮】岂念苜蓿槃我亦江海人市朝非所安常恐青霞志坐随白髪阑渊明赋归去谈笑便解官我今何为者索身良独难慿君问清淮秋水今几竿我舟何时发霜露日已寒曹辅【施氏原注曹辅字子方海陵人元祐三年九月自太仆丞为福建转运判官东坡继出守钱塘同过呉兴作后六客词子方其一也子方以诗寄壑源新茶当是闽中所寄子方自闽归道钱塘有真觉瑞香花雪中同游西湖三诗元丰七年间为鄜延路经畧司勾当公事故诗云徃来戎马间边风裂儒冠诗成横槊里楯墨何曽干后提防广西刑狱先生在惠州数有往来书帖元祐党祸　　诸贤多在廵内子方不狥时好周恤备至士论与之绍圣中移守衢州此叚新刻本删削不全今依旧本补録】闽漕【苕溪丛话北苑茶始于太宗朝其后大小龙团又起于丁谓而成于蔡君谟名为漕闽实董茶事】荔支食【蔡襄荔支谱闽中惟四郡有之福州极多而兴化军尤为竒特漳泉时亦知名食之有益于人列仙传称有食其花实为荔支僊人】
　　附黄鲁直作【山谷集题云送曹子方福建路运判兼简运使张仲谋】
　　曹侯黄须便弓马从军赋诗横槊间阿瞒文武如虎兕逺孙风气犹斑斑昨解弓刀丞太仆坐看收驹十二闲逺方不异辇毂下诏遣中使哀恫瘝【一作痌鳏】吾闻斯民病盐防天有雨露东南干谢君论河秉禹贡诘难蜂起安知山老郎不作患失计凛然宜着侍臣冠愿君不落谢公后江湖以南尚少寛百城阅人如阅马覂驾亦要知才难盐车之下有絶足败羣勿纵为民残官焙荐璧天解顔瀹汤试春聊加飡子鱼通印蚝破山不但蕉黄荔子丹道逢使者汉郎官清溪弭节问平安天子命我叅卿事奋髯相对亦可欢廻波一醉嘲栲栳山【一作小】驿官梅破早寒
　　次韵王郎子立风雨【一本有败书屋三字】有感
　　百年一俯仰寒暑相主客稍増裘褐气已觉团扇厄不烦【一作须】计荣辱此裘彼有获我琴终不败无攫亦【一作故】无醳后生不自牧呻吟空挟策揠苖不待长卖菜苦求益此郎独静退门外无行迹但恐陶渊明毎为饥所迫凄风防衣结小雪穿门席愿君付一笑造物亦戏剧朝来赋云梦笔落风雨疾为君裁春衫髙防开桂籍
　　附黄鲁直次韵
　　妇翁不可挝王郎非娇客十年为从学苦淡共堙厄燕雀嗤鸿渐犬羊睨麟获遇逢泾渭分睡梦春氷释平生五车书才吐二三策已作谤熏天金珠果何益君穷一窻下风雨更削迹诗工知学进词苦见意迫俗情傲秦赘妇舍不暖席南冶从东家不闻被嘲剧师儒并世难日月过箭疾公今未有田把笔耕六籍
　　次韵黄鲁直嘲小徳小徳鲁直子其母防故其诗云解着潜夫论不妨无外家
　　进馔客争起小儿那可涯莫欺东方星三五自横斜名驹已汗血老蚌空泥沙但使伯仁长还兴络秀家
　　附黄鲁直原作
　　中年举儿子漫种老生涯学语春虫聒涂窗秋雁斜欲嗔王母惜稍慰女兄夸【一本作待渠能小艇伴我钓烟沙】解着潜夫论不妨无外家
　　【慎按陈后山集亦有赠黄氏子小徳七古一首误入坡集题云赠山谷子今别载他集互见巻中不重録】
　　书黄庭内景经尾【并引】
　　余既书黄庭内景经以赠葆光道师而龙眠居士复为作经相其前而画余二人像其后笔势隽妙遂为希世之寳嗟叹不足故复赞之曰
　　太上虚皇出灵篇黄庭真人舞胎僊髯耆两卿相后先【石刻作前】丱妙夹持清且妍十有二【当作三】神服锐坚巍巍堂堂人中天问【石刻作今】我何修果此縁是心朝空夕了然恐非其人世莫传殿以二士苍鹄骞南随道师歴山渊山人迎笑喜我还问谁遣化老龙眠
　　虚皇灵篇【黄庭内景经上清紫霞虚皇前务成子黄庭内景经叙云一名太上琴心文一名东华玉篇注云此经以虚无为主故以黄庭标之】舞胎僊【黄庭内景经琴心三叠舞胎僊注云胎僊即胎灵大神以其心和则神悦故舞胎僊也】十二神【务成子内景经注云景者神也其经有十三神皆身中之内景谓髪神脑神眼神鼻神耳神舌神齿神心神肺神肝神肾神脾神胆神也诗中十二当作十三】二士【石刻先生自题云初李伯时画予且自画其像故云殿以二士】
　　慎按此诗施氏王氏本俱失载考栾城集有次韵子瞻书黄庭内景经巻后赠蹇道士拱辰一首编在送葆光蹇师游庐山之前今从全集采出编此
　　附子由次韵
　　君诵黄庭内外篇本欲洗心不求僊夜眎片月堕我前黒气剥尽朝日妍一暑一寒久自坚体中风行上通天亭亭孤立孰傍縁至哉道师昔云然既已得之戒不传知我此心未亏骞指我婴儿藏谷渊言未絶口行已旋我思其言夜不眠
　　附黄鲁直次韵【山谷自题诗后云此诗此画百世至寳也故复作十三语申戒葆光道师】
　　琅函绛简蕋珠篇寸田尺宅可蕲僊髙真接手玉宸前女丁来谒粲亦妍金钥闭欲形完坚万物荡尽正秋天使形如是何尘縁苏李笔墨妙自然万灵拱手书已传传非其人恐飞骞当付骊龙藏九渊蹇侯奉告请周旋纬萧探手我不眠
　　送蹇道士归庐山
　　物之有知盖恃息孰居无事使出入心无天游室不空六凿相攘妇争席法师逃人入庐山山中无人自徃还往者一空还者失此身正在无还间绵绵不絶微风里内外丹成一弹指人间俛仰三千秋骑鹤归来与子游蹇道士【名拱辰字翊之张天觉无尽集送羽士蹇拱辰往庐山序畧云成都道士蹇翊之来言于余曰吾乡羽衣之族娶妇生子与俗无异拱辰因观神僊传记翻然觉悟房闼之恋莫如妇血肉之思莫如女拱辰于是悉囊中所有与之绐以他事出游百里遂泛涪江下濮水将浮九江入庐山结茅于锦绣之谷长啸乎香炉之顶窃闻先生穷心迹之归驾铁牛之机故不逺千里而来见也余曰壮哉子之志乎难行而行难弃而弃吾弗及子矣】内外丹【悟真篇内药还须外药内通外亦须通又有内丹注外丹注外药者金丹也内药者金液还丹也】
　　附子由作【栾城集题送葆光蹇师游庐山】
　　建成市中有狂人纵酒骂坐无与亲敲门访我何逡廵头蓬面垢气甚真截河引水登昆仑下洗尺宅骨髓匀告我入室要自门僊翁道师岂遗君归来插足九陌尘独游凝祥芳草春萧然孤鹤鸣鸡羣子欲不死存谷神海山微明朝日暾丹成寄子勿妄云出入无朕穷无垠相思一笑君乃信次韵黄鲁直戏赠
　　昨夜试微凉汗衾初退红我愿随秋风随身入房栊君王不好事只作好惊鸿细看巻虿尾我家真栗蓬慎按此诗施氏原本不载新刻本载续补上巻今编録于此
　　附黄鲁直原作三首【山谷集题云情人怨戏效徐庾漫体】
　　秋水无言度荷花称意红主人敬爱客催唤出房栊一斛明珠曲何时落塞鸿试烦春笋手聊为剥莲蓬
　　障羞罗袂薄承汗领巾红晩风斜虿髪逸艶照窗栊胡琴抱明月窦瑟阵归鸿倚壁生蛛网年光如转蓬
　　翡翠钗梁碧石榴裙褶红隙光斜斗帐香字冷熏栊闻道西飞燕将随北固鸿鸳鸯防独宿风雨打船蓬
　　书林次中所得李伯时归去来阳闗二图后
　　不见何戡唱渭城旧人空数米嘉荣龙眠独识殷勤处画出阳关意外声
　　林次中【名旦时为右丞郎中伯时号龙眠居士】阳关图【张芸叟画墁集云京兆安汾叟赴辟临洮幕府南舒李伯时自画阳闗图并诗以送行浮休居士为继其后云云复齐漫録云王摩诘送元二絶句李伯时取以为画谓之阳闗图余尝以为失按汉书阳闗去长安五千五百里唐人送客西去都门三十里特是渭城耳今有渭城馆在焉据其所画谓之渭城图可也志雅堂杂抄云伯时阳闗图备尽离别悲泣之态在薛元彭家后有题诗及书王右丞一诗及河东三鳯后人印邓公寿画继所载伯时画有归去来阳闗琴鹤憩寂严陵钓滩诸图】阳关意外声【慎按刘禹锡赠米嘉荣诗唱得凉州意外声本是凉州非阳闗也东坡借用其语自作阳闗彼此原不相妨施氏王氏注因先生云云遂改凉州为阳闗以迁就本文特为摘出驳正】
　　两本新图寳墨香尊前独唱小秦王为君翻作归来引不学阳关空断肠
　　小秦王【苕溪丛话唐初歌词多是五言或七言初无长短句及今时则尽作此体所存者止瑞鹧鸪小秦王二曲是七言诗瑞鹧鸪犹依字易歌若小秦王必须杂以虚声乃可歌也○慎按小秦王一名古阳闗】
　　附李伯时原作一首【此诗从声画集采出原题云小诗并画巻奉送汾叟同年机宜奉议赴熙河幕府】
　　画出离筵己怆神那堪真别渭城春渭城柳色休相恼西出阳闗有故人
　　附张芸叟阳闗图歌【此时从声画集采出原题云京兆安汾叟赴临洮幕府南舒李君自画阳闗图并诗以送行浮休居士为继其后】
　　古人送人赠以言李君送人兼以画自写阳闗万里情奉送安西从辟者澄心古纸白如银笔墨轻清意潇洒短亭离筵列歌舞亭下喧喧簇车马溪边一叟静垂纶桥畔俄逢两负薪掣臂苍鹰随猎犬耸耳钜【一作駏】驴扶只轮长安陌上多豪侠正值春风二三月分明朝雨浥轻尘客舍青青柳色新主人举杯苦劝客道是西征无故人殷勤一曲歌未阕歌者背面沾罗巾酒防童仆各辞亲结束韬縢意气振稚子牵衣老人哭道上行客皆酸辛惟有溪边钓鱼叟寂寂投竿如不闻李君此画何容易画出鱼樵有深意为道人间离别人若个不因名与利红莲幕府尽竒才家尽南山紫翠堆烜赫朱门当巷陌潺湲流水绕亭台当轩怪石人稀见夹道长松手自栽静鎻园林莺对语宻穿堂戸燕惊回试问主人在何所近向安西幕府开歌舞教成头已白功名未立老相催西山东国不我与造父王良安在哉已卜买田箕岭下更看筑室頴河隈凴君传语王摩诘画幅陶潜归去来
　　附子由二首
　　百年摩诘阳闗语三叠嘉荣意外声谁遣伯时开缟素萧条边思望中生
　　西出阳闗万里行弯弓走马自忘生不堪未别一杯酒长听佳人泣渭城
　　附黄鲁直四首
　　断肠声里无形影画出无声亦断肠想得阳关更西路北风低草见牛羊
　　人事好乖当语谁龙眠貌出断肠诗渭城柳色关何事自是离人作许悲【以上二首题阳关图】
　　日日言归真得归迎门儿女笑牵衣宅边犹有旧时柳漫向老人言是非
　　人间处处犹崔子岂忍更令三径荒谁与老翁同避世桃花源里捕鱼郎【以上二首题归去来图】
　　附李端叔二首
　　渭城凄咽不堪听曽送征人万里行今日玉门长不闭谁将旧曲变新声
　　三尺氷纨一絶诗翩翩车马送行时尊前懐古闲开巻见画关山逺别离
　　次韵黄【诸刻作董讹】夷仲茶磨
　　前人初用茗饮时煑之无问叶与骨寖穷厥味臼始用复计其初碾方出计尽功极至于磨信哉智者能创物破槽折杵向墙角亦其遭遇有伸屈嵗久讲求知处所佳者出自衡山窟巴蜀石工强镌凿理疎性软良可咄予家江陵【疑当作阳】逺莫致尘土何人为披拂
