<!-- { "loadSidebar": true } -->
　　伏审孚号杨庭临轩遣使出节少府授钺斋坛夷夏耸观兵民交庆盖功业盛大则极名器而后称惟徳度宏远故处富贵而若无蔚为三世之宗臣岂独一时之盛事恭惟留守太尉道本天合徳为人师信及山川之豚鱼威加两河之草木身任休戚言为重轻始若留弱冠而遇髙祖晚同尚父黄髪而亮武王既奉册书益新民聴方将威懐北虏系颈长缨约束何公轨流故道然后入调伊傅之鼎归蹑松乔之游舆论所期斯言可必轼谪官有限趍侍无缘踊跃之心宣冩难尽
　　登州谢两府启　　　　　　　　苏　轼
　　迂愚之守没齿不移废逐之余归田已幸岂谓承宣之寄忽为枯朽之荣眷此东州下临北徼俗近齐鲁之厚迹皆秦汉之陈宾出日于丽樵山川炳燿传夕烽于海峤鼓角清闲顾静乐之难名笑妄庸之滥据此盖伏遇某官股肱元圣师保万民才全而徳不形任重而道愈远谓使功不如使过而观过足以知仁特借齿牙曲成羽翼轼敢不服勤簿领祗畏简书防蹇磨鈆少答非常之遇息黥补劓渐收无用之材过此以还未知所指
　　谢中书舍人启　　　　　　　　苏　轼
　　起于贬所未及期年擢置周行遽参法从省躬无有被宠若惊窃惟人材进退之间实为风俗隆替之渐必欲致治在于得贤虽一薛居州齐言不能移楚而用范武子晋盗可使奔秦崔琰进而亷俭成风扬绾用而滛侈改度诚国是之先定虽民散而可收防茅茹者以彚而征附马者必先其直用舍既见好恶自明人知所趍势有必至今朝廷方讲当世之务力追前代之隆虽改定法令足以便事而未足以安民寛弛赋役足以安民而未足以成俗是以登进耆老搜求隽良将使士知向方民亦有耻如轼者山林下士轩冕弃材少而学文本声律雕虫之技出而从仕有狂狷婴鳞之愚沟中不愿于青黄爨下无心于宫徴误防收拾已出优恩荐履禁严殊非素望此盖伏遇某官徳配前哲望隆本朝名重圭璋上助庙堂之用言为蓍蔡下同卿士之谋余论所加虚名增重知丹心之尚在怜白首之无归特借宠光以寛衰病任隆才下恩重报轻直道而行恐非所以安愚不肖之分充位而已又不足以解卿大夫之忧蚤夜以思进退惟谷恐惧战越不知所裁
　　答试馆职人启　　　　　　　　苏　轼
　　伏承射策玉堂方观笔阵校文天禄遂秀儒林党友增华缙绅共庆国家求贤之道必于闲暇无事之时贤者报国之功乃在缓急有为之际养之无素则一旦欲用而何由待以非常则临事欲辞而不可故纳之于英俊相从之地观之以世俗不见之书非独使之业广而材成抑将待其资深而望重某官学优而仕行浮于名辞令从容议论慷慨追还正始文章为之一新传冩都城纸墨几于骤贵得士之喜非我敢私轼衰病侵寻文思荒落职在翰苑当发防而莫辞识匪通儒惧摛藻之不称过烦临贶宠以书词永为巾笥之珍愧乏琼瑶之报
　　谢贾朝奉启　　　　　　　　　苏　轼
　　自蜀徂京几四千里携孥去国盖二十年侧闻松楸已中梁柱过而下马空瞻董相之陵酹以只鸡谁副桥公之约宦游嵗晚坐念涕流未报不赀之恩敢懐盍归之意常恐樵牧不禁行有雍门之悲雨露既濡空引太行之望岂谓通判某官政先慈孝义笃友朋首隆学校之师儒次访里闾之耆旧自嗟来暮不闻防薤之规尚意神交特致生刍之奠父老感叹桑梓光华深衣练冠莫克垂涕于墓道昔襦今袴尚能鼓舞于民謡仰佩之深力占难尽
　　贺范端明启　　　　　　　　　苏　轼
　　恭承明诏追录旧勲名陞秘殿之严实遂安车之养仍推余泽以及后昆闻命以还有识相庆窃谓死生之事圣贤有不能了父子之际古今以为难言方其犯雷霆于一时岂意收功名于今日惟天知我絶口不言伟事发之相重非人谋之所及恭惟致政端明学士至诚格物隠徳在人弼亮四世如毕公夀考百年如卫武独立不惧舍之则藏惟有清蒲之言尚在金縢之匮白日一照浮云自开坐使遗民复观盛事子孙归沐下万石之里门君相乞言授三老之几杖更延眉夀永作元
　　上参政侍郎启　　　　　　　　王安国
　　伏审参政侍郎被书法座賛政台司筮献祥缙绅恊望窃以海岳形势非聪明独运之能安庙堂经纶尽圣贤相济之成効是繄丞弼之重以底神人之和盖内揆百工坐弭瘝官之患而外厘四鄙黙销猾夏之谋畴咨命世之豪仰称代天之任幸千龄之胥契耸亿姓之具瞻恭惟某人文妙于古今行孚于典防应不测之变而制作若出闲暇议非常之礼而利害莫能动揺凛然名声播在夷貊北门持槖三朝积润色之功东府秉均多士发稽留之叹侧闻孚号毕罄欢心矧忧患之余生辱品题之旧赐病骨未逢于起废朽株尚冀于嘘枯引望门阑但驰悃愊
　　贺諌院舍人启　　　　　　　　沈　恬
　　伏审外庭拜命西掖代言英材防知清论归美窃以文章辞令之选兹实法度风教之原惟厚薄邪正之所归乃治乱盛衰之攸系纂辞深厚故能通物变之防賛指坦明遂可格天下之动以至谕恩恳恻隠民疲俗之变心申制简严武夫悍卒之夺气盖识通于用者则遇变皆合言发于性者则感人易深岂特经纶之大猷兹惟鼓舞之盛事矧欲流风之复古属当施惠以趋时宜席真贤上副明主恭以谏院舍人纯赋学敏深资性原兼来百善之长独收髙世之誉机灵深造于道徳志力久形于功名润色铺张固归大手建明将顺实禀素心謇谔霜台耻混众人之诺诺讲摩圣训力震大声之谹谹以乐育则休有成材之风以直笔则刋正后来之法振翼云汉垂光虹蜺远近所传缙绅交颂灿然述作将建一家之言鋭于讨论庶追三代之业盛际甫期于登賛庶休行被于康功雅辱眷存窃盛欣跃未遑庆觌先屈眷辞深惟降挹之谦祗益感铭之实
　　贺蔡密学启　　　　　　　　　张　载
　　兹审显被眷图擢陞要近宠辉之涣虽儒者至荣付任所期盖朝廷有待蔼传中外孰不欣愉窃以笃实辉光日新而不可掩者徳之修祸福吉凶人力所不能移者命之正今天下谋明守固功累治勤浮议不能揺巨力不能破未有若明公之盛也上知之民信之所不足独未施于庙堂之上耳顷庆卒内向惶骇全陜府郡昼闭莫知所为士民失措室家相吊继闻为渭师所败溃遁而东其气沮摧十亡八九虽非盛举然应机敏捷使大患遽销明识之士知有望焉今戎毒日深而邉兵日弛后患可悼而国力既殚将臣之重岂特司命王卒惟是三秦生齿存亡舒惨之本莫不系之旌斾在秦正犹长城巨防利兵坚甲幸少选未召乃西陲不赀之福载投迹山荒所有特一家之众担石之储方且仰依兵庇有恃而生诚愿明公置懐安危维夙夜自信之心宜升不息以攘患保民为己任盖知浮议强力不足以胜人心夺天命则含识之徒不胜至幸引跂门仞无任欢欣祈俟之极
　　谢馆阁校勘启　　　　　　　　林　希
　　备员书局已忝下陈假职儒林尤非素望始甚疑而终信外弥惧以中惭抚已何堪腼顔无措恭惟本朝右文之盛列圣向儒之勤悉聚前世之书远侔治古之烈虽禁中所览别贮于太清而秘阁所藏颇多于三馆并选髦畯俾资校讐百年之间顾网罗遗逸之不暇四库之录犹品类参差之不齐固尝订正其舛讹又已撰次其条目积有朽渍寖忘本真爰自嘉祐以来始诏儒臣更定就给笔札增置吏员悉发广内之藏兼访名山之副于是有出于阎闾而应募冩于郡国而送官其来不穷所得益广互抄以补残缺相校而除复重一新黄巻之风尽销白简之蠧凡择诸儒而共处或容贱士于其间并列承明之庐仰给太官之膳优游职业得惠意以讨论从容嵗年可观人之能否遂因奏课例进职名方其始时可谓慎选至于希者何足道哉曩在治平之初尝预集贤之才召逾朞月遽遘闵凶余生仅存孤养甫廹比兹再至功已垂成计其旧劳已实何有矧以平时着令先进诸公必有大臣之荐论重加禁林之校试尚须第等然始推恩而希忧患早衰荒唐不学久游吴市莫获异书未过蜀人安知竒字由趍走州县之贱登道家之蓬山脱钩校簿书之烦窥上帝之册府并为侥幸徒速嘲讥退思厥由何以致此兹乃伏遇留守司徒侍郎台衡旧徳社稷元勲鸿钧运乎至和以无弃物菁莪喜乎乐育罔有遗材得由下邑之卑擢陪诸生之后良以寅缘之旧迄兹亨防之成遂俾陋愚获被嘉宠虽远施者不以其报而自知者所以为明昔者西汉藏书之多天禄石渠号称其最盛当时校文之士刘向扬雄得久于其中况今简帙甚繁鈆椠未已愿少假以时日庶得就其编摩岂惟平生多所未见实亦终老庶几自娱譬夫就市阅书委身为吏较前贤而已幸冀夙志之可偿区区之愚有在于是过此以往未知所裁
　　谢中制科启　　　　　　　　　苏　辙
　　辙以薄材亲承大问论议羣起予夺相乗不意圣恩之曲加犹获从吏之殊宠伏读告命重积震惶嘉其爱君之心期以克终之誉辞不获命媿无以堪辙生于远方有似愚直防承父兄之余训教以彊已而力行虽为朝廷之直臣常欲挺身而许国位卑力薄自许过髙言发谴生事势宜尔迨寻防问之防意实皆安危之大端自谓不及则曰志勤道远开其不讳则曰无悼后害窃以制防之及此又念科目之谓何罄其平时之所懐犹惧不足以仰对言多迂濶罪岂容诛伏以国家取人之科惟是刚柔适中之士太刚则恶其猖狂不审太柔则畏其选懦不胜将求二者之中属之以事固非一介之贱所或能当辙之不才过乃由此然而讦切愤悱为知士之所不许因循卤莽又有国之所乐闻使举世将以从容而自居则天下谁当以奋发而为意此盖某官羽翼盛时冠冕多士思尽刍荛之议以明寛厚之风羇危之所恃以为无忧纷纭之所恃以为定论顾惟无似尚辱甄收感恩至深求报无所昔者西汉之盛莫如文景孝武之贤制防所兴世称晁董公孙之对然而数子者颂咏徳美而不及其讥刺故三帝者好爱文字而无闻于寛容岂其时君不可为之深言抑其羣臣亦将有所不悦辙才虽不逮时或见容非懐爵禄之荣窃喜幸防之至
　　贺河阳文侍郎启　　　　　　　苏　辙
　　伏审力辞枢务得请名邦恩礼便蕃中外庆慰伏惟判府司徒侍郎辅相三世始终一心器业崇深不言而四方自服道徳髙妙无为而庶务以成此朝廷所以迟迟于均佚之书而士民所以睠睠于保厘之命顾惟出处之义实繄功名之终留侯志于赤松晋公安于緑野油然自得夫岂不懐矧惟三城密迩全洛政独止于民社乐有助于林泉道大难名信后来之莫继民犹思治恐久安之未遑
　　宋文鉴巻一百二十二
　　钦定四库全书
　　宋文鉴巻一百二十三
　　宋　吕祖谦　编
　　啓
　　上韩康公啓　　　　　　　　　程　頥
　　窃以朝廷取士所以为致治之先公卿荐贤固必有知人之实允谐公议始厌众闻頥也不才少而从学致知格物粗窥圣道之端倪明善诚身未得古人之髣髴徒忘懐于白首窃有志于斯文时和嵗丰已足素望言扬徳进敢有觊心属嗣皇访落之初乃元老告猷之防岂虞过聴猥被明扬文陛进登被徳音之温厚西清入侍密宸扆之辉光考于近世而来可谓非常之遇荷恩为愧揣分则逾若何行为可以报称惟殚素学勉副厚知
　　定亲书　　　　　　　　　　　程　頥
