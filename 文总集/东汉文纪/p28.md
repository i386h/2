<!-- { "loadSidebar": true } -->
　　陛下至孝烝烝恩爱隆深以济南王康中山王焉先帝昆弟特蒙礼宠圣情恋恋不忍逺离比年朝见久留京师崇以叔父之尊同之家人之礼车入殿门即席不拜分甘损膳赏赐优渥昔周公懐圣人之徳有致太平之功然后王曰叔父加以赐币今康焉幸以支庶享食大国陛下即位蠲除前过还所削黜衍食它县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑强榦弱枝者也陛下徳业隆盛当为万世典法不宜以私恩损上下之序失君臣之正又西平王羡等六王皆妻子成家官属备具当早就藩国为子孙基阯而室第相望久磐京邑婚姻之盛过于本朝仆马之众充塞城郭骄奢僭拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归藩国令羡等速就便时以塞众望
　　论南单于请兵书【章和二年鲜卑击破北匈奴而南单于乗此请兵北伐因欲还归旧庭时窦太后临朝议欲从之意上疏会南单于竟不北徙】
　　夫戎狄之隔逺中国幽处北极界以沙漠简贱礼义无有上下强者为雄弱即屈服自汉兴以来征伐数矣其所尅获曽不补害光武皇帝躬服金革之难深昭天地之眀故因其来降羁縻蓄养边人得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者夷虏相攻无损汉兵者也臣察鲜卑侵伐匈奴止是利其抄掠及归功圣朝实由贪得重赏今若听南虏还都北庭则不得不禁制鲜卑鲜卑外失暴掠之愿内无功劳之赏豺狼贪婪必为边患今北虏西遁请求和亲宜因其归附以为外扞巍巍之业无以过此若引兵费赋以顺南虏则坐失上略去安即危矣诚不可许
　　韦彪【字孟达扶风平陵人建武末除郎中厯章帝为大鸿胪】
　　上章帝贡举议【彪为大鸿胪是时陈事者多以郡国贡举率非功次故守职益懈吏事寝疏诏下公卿朝臣议彪上议帝深纳之】
　　伏惟眀诏忧劳百姓垂恩选举务得其人夫国以简贤为务贤以孝行为首孔子曰事亲孝故忠可移于君是以求忠臣必于孝子之门夫人才行少能相兼是以孟公绰优于赵魏老不可以为滕薛大夫忠孝人持心近厚锻链之吏持心近薄三代之所以直道而行者在其所以磨之故也士宜以才行为先不可纯以阀阅然其要归在于选二千石二千石贤则贡举皆得其人盛夏多寒疏【彪以世承二帝多以苛刻为能又置官选职不必以材因盛夏多寒疏谏纳之】
　　臣闻政化之本必顺隂阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务先当除其所患天下枢要在于尚书尚书之选岂可不重而间者多从郎官超升此位唯晓习文法长于应对然察察小慧类无大能宜简尝厯州宰素有名者虽进退舒迟时有不逮然端心向公奉职周密宜鉴啬夫捷急之对深思绛侯木讷之功也往时楚狱大起故置令史以助郎职而类多小人好为奸利今者务简皆可停省又谏议之职应用公直之士通才謇正有补益于朝者今或从徴试辈为大夫又御史外迁动据州郡并宜清选其任责以言绩其二千石视事虽久而为吏民所便安者宜増秩重赏勿妄迁徙惟留圣心
　　耿恭【字伯宗弇弟国之子终长水校尉】
　　荐窦固奏【建初二年秋恭迁长水校尉副车骑将军马防讨西羌恭上言荐固由是忤防被奏徴下狱免官】
　　故安丰侯窦融昔在西州甚得羌胡腹心今大鸿胪固即其子孙前击白山功冠三军宜奉大使镇抚凉部令车骑将军防屯军汉阳以为威重
　　鲍昱【字文泉永子歴司徒太尉】
　　救耿恭议【恭被虏围疎勒城上书求救章帝新即位诏公卿会议司空第五伦以为不宜救昱时为司徒议上帝从乃遣耿秉屯酒泉发兵救之】
　　今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为寇陛下将何以使将又二部兵人裁各数千匈奴围之厯旬不下是其寡弱尽力之效也可令炖煌酒泉太守各将精骑二千多其旛帜倍道兼行以赴其急匈奴疲极之兵必不敢当四十日间足还入塞
　　郑众【字仲师兴子厯迁左冯翊为大司农】
　　谏报使北匈奴疏【永平初北匈奴求和亲众以越骑校尉使虏不为虏拜虏乃遣使随众还京师朝议报之众疏谏不从复遣众众因上言固争诏切责众系廷尉赦归】
　　臣闻北单于所以要致汉使者欲以离南单于之众坚三十六国之心也又当扬汉和亲夸示邻敌令西域欲归化者局促狐疑懐土之人絶望中国耳汉使既到便偃蹇自信若复遣之虏必自谓得谋其羣臣駮议者不敢复言如是南庭动揺乌桓有离心矣南单于久居汉地具知形埶万分离析旋为邉害今幸有度辽之众扬威北垂虽勿报答不敢为患
　　复上书
　　臣前奉使不为匈奴拜单于恚恨故遣兵围臣今复衔命必见陵折臣恐不忍持大汉节对羶裘独拜如令匈奴遂能服臣将有损大汉之强
　　上章帝荐耿恭疏【恭为西域都护戊巳校尉北单于遣左鹿蠡王攻车师恭救之为所围困疏勒城唯十三人得归汉中郎将郑众上疏拜恭骑都尉】
　　耿恭以单兵固守孤城当匈奴之冲对数万之众连月逾年心力困尽凿山为井煮弩为粮出于万死无一生之望前后杀伤丑虏数千百计卒全忠勇不为大汉耻恭之节义古今未有宜蒙显爵以厉将帅
　　孔丰【鲁国鲁人侍御史转拜黄门郎典东观事】
　　上章帝疏【建初元年夏旱丰上疏上从之三日雨降】
　　臣闻为不善而灾报得其应也为善而灾至遭时变也陛下即位日浅视民如伤而不幸耗旱时运之防耳非政教所致也昔成汤遭旱因自责省畋散积减御损食而大有年意者陛下未为成汤之事焉
　　孔僖【字仲和鲁国鲁人为郎中校书东观终临晋令】
　　上章帝自讼书【僖与崔骃友善同游太学因读吴王夫差事叹曰是所谓画虎不成反为狗者也骃言武帝初年崇信圣道号胜文景及后恣已遂忘前善隣房生告以诽谤先帝事下有司骃诣吏受讯僖恐诛乃上书自讼诏勿问拜兰台令史】
　　臣之愚意以为凡言诽谤者谓实无此事而虚加诬之也至如孝武皇帝政之美恶显在汉史坦如日月是为直説书传实事非虚谤也夫帝者为善则天下之善咸归焉其不善则天下之恶亦萃焉斯皆有以致之故不可以诛于人也且陛下即位以来政教未过而徳泽有加天下所具知也臣等独何讥刺哉假使所非实是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必囘心易虑以此事闚陛下心自今以后茍见不可之事终莫复言者矣臣之所以不爱其死犹敢极言者诚为陛下深惜此大业陛下若不自惜则臣何赖焉齐桓公亲扬其先君之恶以唱管仲然后羣臣得尽其心今陛下乃欲以十世之武帝逺讳实事岂不与桓公异哉诚恐有司卒然见构衔恨蒙枉不得自叙使后世论者擅以陛下有所方此宁可复使子孙追掩之乎谨诣阙伏待重诛
　　左氏传义诂序【附】
　　先生名竒字子异其先鲁人即褒成君次孺第二子之后也家于茂陵以世学之门未尝就逺方师也唯兄君鱼少从刘子骏受春秋左氏传其于讲业最明精究其义子骏自以才学不若也其或访经传于子骏辄曰幸问孔君鱼吾已还从之谘道矣由是大以春秋见称当世王莽之末君鱼避地至大河之西依大将军窦融为家常为上賔从容以论道为事是时先生年二十一矣母与其兄议学其兄谢服焉及世祖即祚君鱼乃仕官至武都太守闗内侯以清俭闻海内先生雅好儒术淡忽荣禄不愿从政遂删撮左氏传之难者集为义诂发伏阐幽讃明圣祖之道以祛后学著书未毕而早世不永宗人子通痛其不遂惜兹大训不行于世乃校其篇目各如本第并序答问凡三十一巻将来君子倘肯游意幸详録之焉
　　张林
　　上言均输【是时谷贵县官经用不足尚书张林上言诏诸尚书通议尚书仆射朱晖奏议不可后有诏施行晖独奏章帝切责诸尚书晖等皆自系狱诏敕出之】
　　谷所以贵由钱贱故也可尽封钱一取布帛为租以通天下之用又盐食之急者虽贵人不得不须官可自鬻又宜因交阯益州上计吏往来市珍寳收采其利武帝时所谓均输者也
　　朱晖【字文季南阳宛人厯迁尚书令】
　　驳张林奏
　　王制天子不言有无诸侯不言多少食禄之家不与百姓争利今均输之法与贾贩无异盐利归官则下人穷怨布帛为租则吏多奸盗诚非明主所当宜行
　　章帝诏
　　国家乐闻駮议黄发无愆诏书过耳何故自系
　　殷肜
　　上言严宣【元和元年待诏候钟律殷肜上言诏下太史令丞试十二律其二中其四不中其六不知何律宣遂罢】
　　官无晓六十律以准调音者故待诏严崇具以准法教子男宣宣通习愿召宣补学官主调乐器
　　章帝诏
　　崇子学审晓律别其族协其声者审试不得依托父学以聋为聪声微妙独非莫知独是莫晓以律错吹能知命十二律不失一方为能传崇学耳
　　谢夷吾【字尧卿防稽山隂人少为郡学风角占候厯迁钜鹿太守】
　　荐王充【充字仲任防稽上虞人郡辟从事转治中免夷吾荐充章帝公车特徴不行】
　　充之天才非学所加虽前世孟轲孙卿近汉扬雄刘向司马迁不能过也【谢承后汉书】
　　【王充论衡自纪篇云充以元和三年徙家辟诣扬州部丹阳九江庐江后入为治中材小任大职在刺割笔札之思厯年寝废章和二年罢州家居年渐七十时可悬舆仕路隔絶志穷无如事有否然身有利害髪白齿落日月逾迈俦伦弥索鲜所恃赖贫无供养志不娯快厯数冉冉庚辛域际虽惧终徂愚犹沛沛乃作养性之书凡十六篇养气自守适食则酒闭明塞聪受精自保适辅服药引导庶冀性命可延斯须不老既晩无还垂书示后惟人性命长短有期人亦虫物生死一时年厯但记孰使留之犹入黄泉消为土灰上自黄唐下臻秦汉而来折以圣道析理于通材如衡之平如鉴之开防老生死古今罔不详该命以不延吁嗟悲哉文皆协韵】
　　【杨用脩丹铅摠录裁章和二年至愚犹沛沛作王符自叙赞谬误附正此后用脩有古文韵语若此类失收乃多裁文之韵者强名箴赞铭颂如师春物产之属大抵好臆断而习欺人如此】
　　郑【字巨君防稽山隂人厯位太尉】
　　尚书郎奏【建初中为尚书令旧制尚书郎限满补县长令史丞尉奏从之】
　　台职虽尊而酬赏甚薄至于开选多无乐者请使郎补千石令史为长【后汉书】
　　疾笃上论窦宪书【元和初为太尉劾窦宪客洛阳令杨光在官贪残书奏吏以告光宪奏大臣漏泄密事章帝诘让收印绶乞骸未许病笃上书】
