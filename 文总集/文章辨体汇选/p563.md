<!-- { "loadSidebar": true } -->
　　如虫蚀木偶尔成文吾观古人绘事妙处类多如此所以轮扁斲车不能以教其子近世崔白笔墨几到古人不用心处世人雷同赏之但恐白未肯耳比来作文章无出无咎之右者便是窥见古人妙斲试以此示无咎

　　题固陵寺壁【黄庭坚】

　　天水张茂先世家南昌黄某鲁直弟叔向嗣直建中靖国三年丁夘同来时左绵道人思顺开法席于此山道俗归心荆棘草莱化为金碧时新雨晩晴同登钟阁观白盐之崇崌想少陵之风流叹大雅之不作徘徊久之

　　题贾长卿读高彦休续白乐天事【张耒】

　　高彦休作唐阙史辨白乐天无因母坠井作赏花新井诗贾子又从而续辨之张子曰二子谓之爱白公则可矣未可谓知白公也古之圣贤谁能无谤何独乐天也哉有谓舜囚尧而夺之位伊尹放太甲而王世未尝有辨舜与伊尹之非篡者也其心诚知其不然则辨无自而萌于心是其为说不辨而自明人之饱者人诬之以饥未有自疑而辨其非饥者人知舜与伊尹之非篡如自信其饱虽或从而诬之而不在辨之之域矣故凡世之辨已与辨人其言虽工而詧其心之始萌盖其于信尝有所不足而后不能无言虽彼不能无疑于其初其考于理较于迹而后能消其不信之心于是乎有辨故曰二子未可谓知白公也呜呼小人之害君子也亦多术矣谤之于意外惑之于疑似世之君子傍视而不平者起而与之辨起于知之所不足故纵言极口而益召天下之多言多言繁兴而是非足以两行于世夫惟知真而冺言者而后谤止夫世之真知君子者才几人则小人之毁贤贬善何时而止焉悲夫

　　题三谢诗【唐庚】

　　江左诸谢诗文见文选者六人希逸无诗宣逺叔源有诗不工今取灵运惠连元晖诗合六十四篇为三谢诗是三人者诗至元晖语益工然萧散自得之趣亦复少减渐有唐风矣于此可以观世变也

　　题喻季直文编【陈亮】

　　乌伤固多士而称雄于其间者余熟其四人焉盖非特乌伤之雄也喻叔竒于人煦煦有恩意能使人别去三日念之辄不释其为文精深简雅读之愈久而意若新何茂恭目空四海独能降意于一世豪杰而士亦乐亲之其文竒壮精致反复开阖而卒能自阐其意者陈徳先举一世不足以当其意而人亦不愿从之游然其文清新劲丽要不可少喻季直遇人无亲踈贵贱皆与之尽而于余尤好其文蔚茂驰骋盖将包罗众体而一字不茍读之亹亹而无厌也而四君子者尤工于诗余病未能学也然皆喜为余出余亦能为之击节余穷滋日甚索居无赖时一作念顾茂恭之骨已冷而三山相去踰千里徳先季直虽宿舂可从其游而出门辄若有絷其足者喻行之牧之出季直旧文一编示余耸然观之如得所未尝茂恭死其文益可贵重而子弟亦珍惜之欲求一字不可得得吾季直之文便如茂恭在目昔余尝读茂恭之文面叹曰九原不可作欧苏姑置勿论如世所谓六君子者公将何愧茂恭油然而笑益以为能知我者幽明异道每念此意为之索然今将求厌足于季直耳

　　题吴传朋书及李唐山水【元虞集】

　　予幼过豫章见滕王阁牓吴公传朋所题也裵回顾瞻叹其深稳端润非近时怒张筋脉屈折生柴之态后闻宋阜陵欲易其九里松题至十数御笔墨而卒不能及因使涂字以金而署之当时固善人君之服善无我而亦深知吴公之书之真不可及也大抵宋人书自蔡君谟以上犹有前代意其后坡谷出遂风靡从之而魏晋之法尽矣米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子书最盛行举世学其竒怪不惟江南为然金朝有用其法者亦以善书得名而流弊南方特盛遂有于湖之险至于即之之恶谬极矣至元初士大夫多学颜书虽刻鹄不成尚可类鹜而宋末如张之谬者乃多尚欧率更书纎弱仅如编苇亦气运使然耶自吴兴赵公子昂出学书者始知以晋名书然吾父执姚先生尝云此吴兴也而谓之晋可乎此言盖深得之予比过吴越见传朋书最多皆随分赞叹且图来者稍守正法云耳此巻又以李唐山水继之亦好事者盖书画同一法耳后来画者畧无用笔故不足观此画乃直如书字正得古象形之意甚为可嘉因刘掾执巻求题为坐客言如此悉书之云集时目疾在告以公牍与史馆曰执笔唯凭于手熟为文每事于口占非饰辞也

　　文章辨体彚选巻三百六十四

　　●钦定四库全书

　　文章辨体彚选卷三百六十五

　　（明）贺复征 编

　　○题二

　　题王右军兰亭帖【明刘基】

　　王右军抱济世之才而不用观其与桓温戒谢万之语可以知其人矣放浪山水抑岂其本心哉临文感痛良有以也而独以能书称于后世悲夫

　　题刘商观奕图【刘基】

　　右昔人临唐刘商观奕图其曰李伯时临茅君彦勒苏先生识盖皆假设之云而其描冩模刻实俱妙絶不必问其真作于何人也王生以采薪入山父母妻子待之以食见奕者而耽观之至于烂其斧柯岂所谓力本者哉比归而亲戚乡党咸非其旧可悼也已一夫一妇不获自尽伊尹耻之以戏迷愚人使之老无所依其果有事耶神仙亦未仁矣

　　题潘内史赠别墨本【宋濂】

　　太康陆君子赓喜佛氏言以内史舍人潘佑赠别序文能发明先佛遗义近于白下得墨本承以匡廓縁以色缯揭寘坐右以自省间征予识佑事于下方按佑幽州人能文辞与徐鼎臣齐名仕于南唐自秘书省正字累迁中书舍人当后主时国事日蹙佑极愤切累疏论列至谓不能与奸臣同事亡国之主张洎从而挤之后主乃收佑属吏佑遂自刭前史马元康诬佑溺淫祀左道斥为人妖陆游作南唐书能辨其妄固为甚当及游论佑则讥其学老庄齐生死故其上疏若惟恐不得死者则又未免渉于深刻也人之所欲莫甚于生虽愚不肖之人亦不轻以畀人况贤知有如佑者乎直以忠义所激乃视死如归耳佑之死其心无白之者鼎臣作江南録亦没而不书及艺祖命曹彬南征指杀佑为杀忠臣于是其事始着于后世于戏为人如佑尚不免议者之口人之不乐善乃至此哉王介甫尝作文评鼎臣至于游之所论未有指其非者故因子赓之请而极言之清源王古删晁明逺诸书为道院集要全载此文以简牍为简笺蔕芥愚窘束为局促亦微有不同要当以石本为正

　　题李伯时飞骑习射图【宋濂】

　　濂屡见李伯时飞骑习射图其描冩位置如一所画锦袍乗马者四人前一人揵而驰反首左顾右手拽绣球于马后箭中球上次一人弯弧斫鬉作放箭势手犹高举未下楼大防诗所谓前骑长缨拖绣球后骑射中如星流者是也次一人左执弓右持三矢其马如飞似欲追射球者最后植青杨枝于平沙系以绛绡一人跃马向前斜睨而射之章良能诗所谓红绡低系栁枝碧满满关弓斫鬃射者是也盖伯时应奉廷试时所见卫士班中飞骑习射拖球杨枝之戏故追图若此其精神流动全用篆籀笔冩成固不俟赞羙惜乎此卷但存第二骑余皆失之终不得其全璧濂因据所见备书之使读者了然如见画亦补亡之一义云

　　题禇遂良书唐文皇帝哀册墨迹【方孝孺】

　　晋宋间人以风度相高故其书如雅人胜士潇洒酝藉折旋俯仰容止姿态自觉有出尘意陵夷至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风观禇公所书哀册岂后人所可髣髴哉古人所为常使意胜于法而后世常法胜于意意难识而法易知颜栁之书余一见即知其羙此书八九年中凡三见矣今始识其用意之妙正犹有道君子泊然内运非久与之居不足知其所藴也

　　题颜鲁公书放生池石刻【方孝孺】

　　肃宗之放生煦煦小仁无足称者当时池多至八十余所而此碑独以鲁公辞翰而传则夫天下之可恃者果在乎尊荣也哉公之书人皆知其为可贵至于正而不拘庄而不险从容法度之中而有闲雅自得之趣非知书者不能识之要非言语所能喻也

　　题史痴江山雪图【李梦阳】

　　雪之天黯霮凡云色异独雪同诗曰上天同云是已雪之山巅不骨溪壑浅蹊径迷雪甚则樵不入雪之水云同天一有舟蓬白而人蓑笠之则水见矣雪屋檐直或明其窻柱然不见茅与瓦雪之驴下视凌竞若临窟蹈穴雪之人目旷而神敛眩眩然光夺之也雪之木枯则白其上皮花叶雪则皜其心雪无风则匀匀斯画矣即妙笔勿画弗匀之雪何也势使然也画之势贵粗荡近详逺畧情贵雅而包意贵减而宛气贵豪而汹色贵凛而润五者雪之良者也李子尝论及画事田生曰其惟史痴乎江山一图近之矣是图今落于吾家李子取而观之曰微痴吾谁与言雪

　　题宋大慧禅手帖【吴寛】

　　当宋被金人之难一日金忽议和刑部侍郎张九成谓金实厌兵特张虚声以撼我耳因陈十事云彼能从吾言则许之必使权在朝廷时秦桧力主和议以言诱九成终不能夺遂深恶之顾九成素好佛学他日问法于径山杲公适方议神臂弓御敌杲遂借以为喻桧闻之即指为谤讪贬九成南安军至窜杲衡州久之移梅州寻反初服主阿育王寺帖中云罪废十七载及续蒙再赐为僧又出作粥饭主人等语是也吴城东独闲上人久藏此帖今传其徒志勤予观之窃有可慨者夫当桧在相位屈已和戎甘心事雠凡异已者一切屏去如九成固不能逃矣而杲缁流也亦波及之则当时志士贤人遭其毒手者可胜计哉杲在宋南渡后为禅师称首孝宗朝赐号大慧然晦庵朱子谓其作事少点检喜怒不中节观帖中憾藏糓家发誓愿等语盖亦可见而姚荣公广孝特以忠孝许之谓其嬉笑怒骂无非佛事荣公佛者岂亦党同之论耶

　　题武穆岳王祠【沈錬】

　　大哉武穆禀授元极君臣之义万世不易心悬日月手扶社稷巍巍堂堂尽忠报国春秋在我矧彼陈迹一剑霜横呜呼桧贼

　　题宋人杂花鸟册【王世贞】

　　右宋人杂花鸟一册凡二十八帧为竹鹤一为松鹿一为梅月双雉一为桃花游蜂一为梅竹幽鸟三为梅竹双鸟一为双榴幽鸟一为白头冬青一为梅花小鸟一为杏花白练一为碧桃瓦雀一为枇杷青鸟一为翠禽香柑一为白榴小鸟一为鹡鸰之在雪树者一枯栁者一雪滩者一为芦渚九鹭者一为来禽黄■〈含鸟〉者一为苍鹅之在梅花下而理羽者一浴者一为鹌鹑者二为鱼虎之立莲房者一立枯荷者一为游蜂墨蕙者一其渲染生色穷态极变与真宰争胜毫楮间往往能夺之惜废题欵不显画人名而所可辨者仅赵昌马逺吴伯毛和吴珪及宗室彛斋孟坚而已昌品在神妙间逺次之子固亦有士风不俗其它于画史不甚琅琅而致佳乃尔籍令李后主宣和帝用宋明围棋例作大中正而徐熈黄筌边鸾易元吉佐进退丹铅间不知其妙又当何如也耶然余此本是汰数十本中得者当为眼底第一

　　题惠崇江南春意【王世贞】

　　惠崇诗僧也画品不能当荆关半而今所覩平湖小屿汀花水禽渔舟茅舍便娟映帯种种天趣故非南渡后人所及者老米谓五季以来画江南景稍清逺者辄为王摩诘而实非使不作惠崇题识将无以为摩诘耶此卷自杨先生应寜而归之陈从训从训亦京口人也时春唤小刀焦山北固间出图而歌张志和桃花流水按之当与江山俱响应矣

　　题洛中九老图【王世贞】

