<!-- { "loadSidebar": true } -->
　　汉蓺文志昜京氏凡三种八十九篇隋经籍志有京章句十巻又有占候十种七十三巻唐蓺文志有京章句十巻而占候存者五种二十三巻今其章句亡矣乃畧见于僧一行及李鼎祚之书而其传者曰昜传三巻积算杂占条例法一巻或共题昜传四巻而名皆与古不同今所谓京氏昜传者或题曰京氏积算昜传疑隋唐志之错卦是也错卦在隋七巻唐八巻所谓积算杂占条例法者疑隋逆刺占灾异十二巻是也至唐逆刺三巻而亡其九巻元祐八年髙丽进书有京氏周昜占十巻疑隋志周昜占十二巻是也自古昜家有书而无师者多矣京氏之书幸而与存者才十之一尚何谁之师哉説之自元丰壬戌偶脱去举子事业便有意学昜而輙不好王氏妄以为弼之外当自有名家者果得京氏传而文字颠倒舛讹不可训知逮其服习既久渐有所窥今三十有四年矣乃能以其象数辨正文字之谬于边郡山房寂寞之中而私识之曰是书兆乾坤之二象以成八卦卦凡八变而六十有四于其往来升降之际以观消息盈虚于天地之元而酬酢乎万物之表者炳然在目也大抵辨三昜运五行正四时谨二十四气悉七十二候而位五星降二十八宿其进退以几而为一卦之主者谓之世竒偶相与据一以超二而为主之相者谓之应世之所位而隂阳肇乎所配【干与坤震与巽坎与离艮与兑】而终不脱乎本【以飞某卦之位乃伏某宫之位】以隐佐神明者谓之伏起乎世而合内外防乎本数以纪月者谓之建终终始始极乎数而不可穷以纪日者谓之积含于中而以四为用一卦备四卦者谓之互干建甲子于初坤建甲午于上八卦之上乃生一世之初一世之五位乃分而为五世之位其五世之上乃为逰魂之世五世之初乃为归防之世而归魂之初乃生后卦之初其建刚日则节气柔日则中气其数虚则二十有八盈则三十有六盖其可言者如此若夫象遗乎意意遗乎言则错综其用唯变所适或两相配而论内外二象若世与内【革水火配位内离火四世水】若世与【卜因金木交争外夕兊金初世木】或不论内外二象而论其内外之位【萃土水入艮兊初土四水】或三相参而论内外与飞【贲土火木分隂阳艮土离火飞木】若伏【旅火土木入离艮离火艮土伏木】或相参而论内外世应建伏【观金土火木互为体建金世应内土伏火外木】不论内外而论世建与飞伏【益金土入震巽世与飞土建与伏金】或兼论世应飞伏【复水土见世应水土飞伏水土屯土木应象世应土木飞伏土木】或专论世应【夬金木合干兊入坤象世金应木蛊金木入艮巽世金应木】或论世之所忌【履金火入卦初九火九四火克九五世金及干之金】或论世之所生【巽火木与巽同宫世木巽木建火】于其所起见其所灭【大壮起于子灭于亥】于其所刑见其所生【随金木交刑水火相激兊金巽木】故曰死于位生于时死于时生于位苟非彰徃而察来防显而阐幽者曷足以与此前是焦小黄变四千九十有六卦后有管辂定干之轨七百六十有八坤之轨六百七十有二其知之者将可以语邵康节之昜矣彼小王之徒唯知尙其辞耳其谓斯何昔鲁商瞿子木受昜孔子五传而至汉田何子装何授洛阳丁寛寛授砀田王孙王孙授东海孟喜喜授梁焦赣延夀延寿授房房授东海殷嘉河东姚平河南乘繇是昜有京氏之学而传盛矣有瞿牧白生者不肯京氏曰京非孟氏学也刘向亦疑京托之孟氏予不知当时为何说也今以当时之说验之盖有孟氏京房十一篇灾异孟氏京房六十六篇与夫京氏殷嘉十二篇同为一家之学则其源委孰可诬哉此亦学者不可不知也若小王者果何所授受邪盖自京氏为王学有余力而王学之适京氏则无繇矣或传是书而文字舛缪得以予言而考诸今有不可就正者阙以待来哲积算杂占条例法具如别录政和五年乙未五月庚辰嵩山晁说之记
　　题王深甫书传后
　　王深甫布衣之友曰曾子固常彜甫其名宦已显而忘年汲汲求友深甫于布衣中者曰刘原甫王介甫是五人者皆欧阳公客也刘原甫自恃其才一旦由下国入京师声誉震大夫学士间直欲与欧阳公抗乃独于深甫厚矣古有谈止之士谓众人之谈止于斯一人也当是之时诸公席上之谈徃徃止于介甫而介甫之谈则又原甫而止也二人者俱于深甫则或有不得而行者矣彼五人商防闿切之语今虽无闻焉而深甫于其所作书传偶不出曾子固耳其三人则各以姓字载之或正其是非或畧无所辨以示后之观者深甫为人善取人而不攘人之善于是乎在矣虽然深甫善取人矣是亦不善于取人也欤何则书传有圭璋特达裼而升袭而降之论则原甫之似也其薄险伏竒初欲夺人之军而卒不自保其只轮者彜甫之似也又有喜异务新防之酷拘挛之严者予不知其何所似也嗟乎惜也深甫既知尧之聪明文思光宅天下是亦舜之徳所以为尧【缺】　杜预之于左氏范寗之于谷梁毛苌之于诗郭璞之于尔雅完然成一家之学后世虽有作者未昜加也予既缮写其书并以记之政和乙未十日丁丑嵩山晁説之鄜畤记
　　题写本老子后
　　此书故题曰老子道徳经胜于分道徳为两经者其文字稍近古特録之自便观览窃惟伏羲文王周公赞昜之后惟老子得昜之变通屈伸知柔而贵虚务应而不得殷勤以立言幸乎其书之存也逮夫孔子系昜之后此书则为一偏之言矣责贤者备也世犹有老昜之称奈何建炎二年戊申八月五日海陵旅舍嵩山晁说之题
　　曾子后记
　　汉蓺文志曾子十八篇隋志曾子二巻目一巻唐志曾子二巻今世所传曾子二巻十篇盖唐本也有题曰传绍述本者盖唐樊绍述欤视隋亡目一巻视汉亡八篇矣然此十篇之书号曰曾子者乃见于大戴礼矣汉有礼经七十篇后氏戴氏记百三十一篇七十子后学者所记是时未有大小戴之分不知曾子在其中欤汉志因刘向父子所録而着之既于儒家有曾子十八篇疑不至重复也隋志因卢植郑分注大小戴礼之后各录其书曾子遂存于大戴礼欤唐志实因而録之然隋唐志亦自有曾子尙仍汉之旧欤隋唐中秘书官无歆向父子以甄别之欤小戴礼先録中庸经解二书其后马融又录月令明堂位乐记三书则大戴礼录曾子及夏小正二书无足疑者逮夫仪礼録丧服子夏传孔丛子録小尔雅之类皆一体也呜呼三代之书其不泯而传于今者幸也尙敢条理纎悉之望邪然不条理纎悉之则非学者之事也予病世之人莫不尊事孟子而知子思中庸者盖寡知子思中庸者寡而知读曾子者殆未见其人也宜其文字回舛谬误輙以家藏曾子与温公所藏大戴礼参校颇是正因着其本末而卢注遂行于曾子云政和乙未七月八日乙亥嵩山晁说之鄜畤记
　　题长编疑事
　　长编者温公资治通鉴藁草之号也温公自洛中以所脩藁草寄其属官南康军监酒刘道原而自名之欤抑道原之名欤道原日诵万言而勤废饮食寝处遂忘其身之流落而家饥寒也其忠愤耿介当熙寜初不为大丞相毫髪少贬者虽自其天姿亦博学精思之助哉观斯疑事则其闳远沈粹之躅亦畧可见矣通鉴之为书有贤杰辅相攻坚析微如此安得不善邪昔其初不自而公卧病二年之久家人单弱忧瘁之中幸而存者姑五十有五种也公之子羲仲壮舆政和戊戌为唐州曹官録以寄说之东里草堂初拜嘉而不甚器之以壮舆作资治通鉴考异待其异日之成书也今壮舆死已累年斯事已矣谁能措手不觉涕泪无从渍于残缺仅存之书嗟嗟良友奕世厚善之意实存于其中也重惟壮舆临终属我铭其墓久难之未就乃先以摅予之哀云宣和五年癸卯五月二十六日戊寅嵩山晁说之题
　　康节先生諡议后记
　　说之大观四年庚寅冬赴明州场潮浙江上遇欧阳三丈叔弼相与遨游谈话旬日甚乐因及三丈所作康节先生諡议三丈曰异哉吾之斯文也何吾以道爱之深邪曰丈人斯文可谓合矣何异之有曰姑聼之棐从母王宣徽夫人得疾洛阳先妣夫人亟以棐入洛时先公参大政临行告戒曰洛中有邵尧夫吾独不识汝为吾见之棐旣至洛自幸得见先生何期赐之从容则起问其所以宜教者先生笑曰有家法有家法旣而作而言曰岂无以为足下言者先生乃徐道其立身本末苦辛备细毕平生于一席端出门揖送犹曰足下其无忘鄙野之人于异日棐伏念行李间先生岂不少我哉未尝辱教一言虽欲不忘亦何事耶归白夫人则喜曰幸矣邵尧夫有以处吾儿也其后二十年棐偶入太常为博士次当作先生諡议乃恍然周省先生当时之言落笔若先生之自序云尔无待其家所上文字也叔弼丈为人亷于名誉俛俛常有退让之色其为说之道此时意气甚武宜其文之健且髙也说之谢曰昔郭景纯先知【一作知其】行刑者吾康节先生知諡议博士迹则类矣然郭以术先生则孰知其所以然邪叔弼丈曰世称先生数学如何说之复言曰先生传先天之学虽扬雄张衡闗子明所不及然亦吾先生昜中一事也叔弼丈叹曰先生之昜毕能悉备如是盍为我道之说之辞不敏且不幸不及先生之门而为京氏昜十余年后遇先生门人洛阳杨寳贤略能发先生昜之梗概久之乃有所入则知先生起卦以四是谓夏时以六是谓坤干以八是谓周昜先生使夏商之昜不亡而周昜干夬之变始终不穷犹丈人之作諡议也叔弼丈复谢曰吾之文于是乎陋矣嗟夫岁复一星矣三丈下世已累年追惟故人存者有几先生之子伯温又逺守南充以书来趣说之记其事不得而辞云宣和四年四月丙申成州清心堂嵩山晁说之记
　　赞
　　乔仲常所画伏羲神农赞
　　我有两仪彼有天地父子以亲君臣以位
　　右伏羲赞
　　草木昆虫生彼微尘有待于我为天下仁
　　右神农赞
　　先圣赞
　　商人周人执射执御毋意毋必毋我毋固
　　伯时所画观音大士赞
　　六臂二六首三目一化佛是则名拙度人天观巧相
　　杨朴先生画赞
　　东里多才晚有夫子蹇驴逍遥不见毕李
　　欧阳文忠公画赞
　　惟我昭陵公乃得升天下无朋国有魏公公乃得容不朋以忠风波既防髙山独见小人是叹昔贤在是宁论厥似闻其百世
　　吕献可画赞
　　君子曷贵贵其知微四海乂安公曰优为天下无事庸人挠之虽古人语由公信斯后千百世公言莫违公像朝夕以慰我思
　　东坡先生画赞
　　幼而见公浙江兮知其议论不容于国中也壮而见公中都兮知其虽合而必不久容也及其南迁泣别隋岸兮惜乎不克保厥躬也今公遗像忽相逢兮喜公不死亦复如梦也
　　又
　　世五百年生命世才嗟嗟东坡何时复来邦人为我顑颔以哀我告邦人天实艰哉和气充塞大象昭囬海渎澄澜岳镇絶埃斯人是生实昜可能世或千亿地亦九垓未必禹服公复徘徊生奉话言死奠罇罍矧公不死丹青日开用究邦颂以冩我懐
　　涧上丈人画像赞【嵩公】
　　裳芙蓉而饮沆瀣兮胡可衣而食之朋松介石以游丛霄之上兮孰敢出而仕之咸以是像识君或曰非兮盖惟海云山月似之
　　前史官知河中府晁无咎画像赞【南京】
　　壮年髙标今日见兮谁识幼时之竒童黙然不可问于兹兮嗟昔辩翻涛而声悬钟凛然端笏若抗议于朝兮曽不得斯须登金门以献厥忠烂然文章溢世以振頽俗兮史笔欲落而屡贬以终穷恪管库而肃郡国之可攷兮九州总总不为我功孰为史氏姑以我文苑着兮犹足髙乎华嵩
　　杜方叔先生画像
