<!-- { "loadSidebar": true } -->
　　柳耆卿，名永，建州崇安人也。居近武夷洞天，故其为人有仙风道骨，倜倘不羁，傲睨王侯，意尚豪放。花前月下，随意遣词，移宫换羽，词名由是盛传，天下不朽。惟是且世显荣贵，官至屯田员外郎。柳自是厌薄宦情，遯于武夷九曲之东。至今柳陌花衢，歌姬舞女，凡吟讴唱，莫不以柳七官人为美谈。
　　○耆卿讥张生恋妓
　　耆卿尝与友人张生者，游金陵妓宝宝之家，得累日。张慕宝宝之姿色，尤为卷卷。又岂知宝宝中心自嘱意於豪家一子弟，有薄张生之意。柳知之，不欲语张。张不之觉。一日，再同宴於宝宝之家，值豪家子在焉，宝宝密藏於私室，同张饮。酒数行，宝宝佯醉而就寝焉，候往，则媚豪家之子。柳戏谓张曰：‘昔闻何仙姑独居於仙机岩。曹国舅一日来访，谈论玄妙。方款间；吕洞宾自岩飞剑驾雲而上。国舅遥见之，谓仙姑曰：“洞宾将至矣，吾与仙姑同坐於此，恐见疑。今欲避之而不可得。”仙姑笑谓曰：“吾变汝为丹吞之。”及洞宾至，坐话未几，而锺离与蓝采和跨鹤冉冉从空中而来。仙姑笑谓洞宾曰：“当速化我为丹而吞之，无为师长所见。”洞宾变仙姑而吞之。方毕，锺离昔已至。采和问吕洞宾曰：“何为独坐於此？”洞宾曰：“吾適走尘寰，方就此憩息。”采和曰：“无戏我也。你独憩於此，肚中自有仙姑，何不使出见我？”顷之，仙姑果出。锺离笑谓采和曰：“你道洞宾肚中有仙姑，你不知仙姑肚裏更有一人。”’张生悟柳之咨，携柳而出。柳戏书小词于壁上而後退。
　　〔红窗迥〕
　　小园东，花共柳，红紫又，一齐开了，引将蜂蝶燕和莺，成阵价，忙忙走。花心偏向蜂儿，有莺共燕，吃他驼逗；蜂儿却入花裏藏身，胡蝶儿，你且退後。
　　○三妓挟歧卿作词
　　耆卿居京华，暇日遍游妓馆。所至，妓者爱其有词名，能移宫换羽；一经品题，声价十倍。妓者多以金物资给之。惜其为人出入所寓不常。耆卿一日经由丰条楼前。是楼在城中繁华之地，设法卖酒，群妓分番。忽闻楼上有呼‘柳七官人’之声，仰视之，乃甲妓张师师。师师耍峭而聪敏，酷喜填词和曲，与师师密。及柳登楼，师师责之曰：‘数时何往？略不过奴行。君之费用，吾家恣君所需，妾之房卧，因君罄矣，岂意今日得见君面，不成恶人情去，且为填一词去。’柳曰：‘往事休论。’师师乃令量酒，具花贱，供笔毕。柳方拭花贱，忽闻有人登楼声。柳藏纸于怀，乃见刘香香至前，言曰：‘柳官人，也有相见。为丈夫岂得有此负心！当时费用，今忍复言。怀中所藏，吾知花笺矣。若为词，妾之贱名，幸收置其中。’柳笑出笺，方凝思间，又有人登楼之声。柳视之，乃故人钱安安。安安叙别，顾问柳曰：‘得非填词？’柳曰：‘正被你两姐姐所苦，令我作诃。’安笑曰：‘幸不我弃。’柳乃举笔，一挥乃止。三妓私喜：‘仰官人有我，先书我名矣。’乃书就一句。（乃云）：
　　师师生得艳冶，香香、安安皆不乐，欲掣其纸。柳再书（第二句）云：香香於我情多，
　　安安又嗔柳曰：‘先我矣！’挼其纸，忿然而去。柳遂笑而复书（第三句）云：
　　安安那更久比和，四个打成一个。（过片）幸自苍皇未款，新词写处多磨，几回扯了又重挼，奸字中心着我。（曲名西江月）三妓乃同开宴款柳。师师即席借柳韵和一词：
　　〔西江月〕
　　一种何其轻薄，三眠情意偏多，飞花舞絮弄春和，全没些儿定个。踪迹岂容收拾，风流无处消磨，依依接取手亲挼，永结同心向我。
　　柳见词，大喜，令各尽量而饮。香香谓安安曰：‘师师姐既有高词，吾已醉，可相同和一词。’〔西江月〕
　　谁道词高和寡，须知会少离多，三家本作一家和，更莫容它别个。且恁眼前同条，休将饮裏相磨，酒肠不奈苦揉挼，我醉无多酌我。
　　和词既罢，柳言别，同祝之曰：‘暇日望相顾，毋似前时一去不复见面也。’柳笑而下楼去也。○柳耆卿以词答妓名朱玉
　　耆卿初登仕路日，因谒福之宪司，买舟经南剑，遂游於妓者朱玉之馆。朱玉云：‘素闻耆卿之名。’倾意已待之。饮数日，偶值太守生辰，朱玉就耆卿觅庆寿之词，耆卿乃作词与之。及贺，太守闻朱玉所讴之词，大悦，厚赏之，乃询其作词之人。朱玉以柳七官人答之。太守谓朱玉曰：‘见其词而想其人，必英雄豪杰之士，宜善待之。’朱玉自是与耆卿恩爱愈洽。及耆卿解缆东去，临别，朱玉约以归日为款。及柳耆卿归，再访之，恰值朱玉有迎迓之役，柳意默默，遂书一小词於花笺之上以寄之。词名：
　　〔西江月〕
　　（後有阙文）
丁集卷一 花衢记录 
　　○序平康巷陌诸曲
　　平康里者，乃东京诸妓所居之地也。自城北门而入，东回三曲。妓中最胜者，多在南曲。其曲中居处，皆堂宇宽静，各有三四厅事，前後多植花卉，或有怪石盆池，左经右史，小室垂帘，茵榻帷幌之类。凡举子及新进士、三司、幕府，但未適朝籍，未直馆殿者，咸可就游；不吝所费，则下车水陆备矣。其中诸妓，多能文词，善吐谈，亦评品人物，应对有度。及膏粱子弟来游者，仆马繁多，宴游崇侈。以同年俊少者，为两街探花使。有登甲乙第者，关送。天官氏设春关天官氏，礼部侍郎近年多延至；中夏所贵，眷恋往游，稍久。京中饮妓，籍属教坊，凡朝士有宴聚，须假诸曹署行牒，然後致於它处，唯新进士设酒馔，吏使可牒取。取其所辟之资，可则倍於常价。
　　〔中曲〕者，散乐杂班之所居也。夫善乐色技艺者，皆其世习，以故丝竹管弦，艳歌妙舞，咸精其能。凡朝贵有宴聚，一见曹署行牒，皆携乐器而往，所赠亦有差。暇日群聚金莲棚中，各呈本事，求欢之者，皆五陵年少，及豪贵子弟。就中有妓艳入眼者，俟散，访其家而宴集焉。其循墙〔一曲〕，卑下凡杂之妓居焉。〔二曲〕所居之妓，係名官籍者，凡官设法卖酒者，以次分番供应。如遇并番，一月止一二日也。
　　○序诸妓子母所目
　　诸妓所指占厅事，皆用采访，以记国忌日。妓之母，皆假母也；亦妓色苍狡悍者为之。诸女自幼丐育，或佣雇。其下俚贫家，常有无谓之徒，潜为渔猎。亦有良家子，为其家聘之，後以转求厚赂，误缠其中，则无以自脱。粗教之歌令而卖之，其日赋甚急，微涉退怠，鞭扑备至。年及十二三者，盛饰衣服，即为款宾之备矣。皆由假母姓，从便呼以女弟女兄，为之第行。母亦无夫，其未甚衰者，悉为诸郎将辈主之，或私蓄侍寝者，不以夫礼待。多有游随者，於三曲中而为诸娼所养，俗呼为庙客，不知何谓。
　　○诸妓期遇保唐寺
　　诸妓举止，与诸州府饮妓大不侔矣。然其羞匕箸之态，勤参请之仪，或未能尽去也。北里之角妓，则对公卿与举子，其自如也，俟其升朝，始为参礼。此曲诸妓，以其出里艰难，每遇南街保唐寺有讲经之便，多以旬之八日，相率听讲贤者，皆纳其假母一緍，然後得出，其它所则必因人而游也。故保唐寺每月三八日，士子极多，盖有期於诸妓也。同归每席以五镮为率，继烛则倍之。此略言其小小者耳。至於盛设芳筵，则有不可胜计。
　　○郑生诗赠赵降真
　　赵降真，住於曲中，善谈谑，能文词，常为饮筵之最。姿容虽常常，但酝藉不恶，时贤雅尚之，因增其声价耳。郑仁表席上赠诗曰：丽质如何下太清，玉肌无暑五铢轻，虽知不是流霞客，愿听流霞瑟一声。
　　○岛仙自小有诗名
　　岛仙，字清卿，蓬仙之女弟也。素为三曲之尤，而又辩慧，往往有诗句可称。为女儿时，为新月词，有‘待得团圆时候，樽前问这时节’之句。後为万年县郭进思所纳，置於它所。岛仙在娼中，狂劣特甚，及被拘束，未能息心。进思又主繁务而有正室，到岛仙处亦稀。每有旧相识经从其门者，多於窗隙间招呼，或使人询讯，亦以巾笺送遗。
　　○潘琼儿家最繁盛
　　潘琼儿，字琢玉，居南曲中，积资万计，三曲诸娼中之富盛者终难及。凡服饰器皿，上埒朝贵。绍圣间，州有华姓者，一举登科，双亲未老，华采廷对，唱名才毕，与同年来游琼儿之家，车马荣耀，仆从甚都，曲中一时名妓，亦皆歆羡。潘一见其才华之美，开华宴，设盛馔以待之；凡乐籍之家，皆居於潘家之侧，一呼纷至，每举盏次，皆有乐色百戏佐之。及酒阑，夜己三更矣，华乃款留，两意懽洽。明日，徐遣仆从取白金以至，因授琼儿曰：‘当为我设一席。’潘计其直，才百馀緍，笑与华曰：‘儿家凡遇新郎君辈访蓬舍，曲中香火姊妹，则必醵金来贺，此物粗足以为夜来佐樽利市之费，徐设芳筵未晚。’因呼咸至，支费各有等差，所馀无几矣。华见琼儿费用奢广，心为之惊，私令其仆出而复至，报曰：‘今日状元期集慈恩寺，促为曲江之游。’
　　华因得讬故而出。潘後虽数遣人召之，而华终不复到其所。潘亦不为之介怀也。是知平康妓馆，实繁华之地，非可容易游赏也。○德奴家烛有异香
　　杨德奴，南曲第五家居焉，颇为名辈歆慕。年华尚少，甘自退居。所居最宽洁，宾客翕然华至。其长女曰蓬仙，其为人心怀洒落，精神淡伫，似非尘俗中人。寻常举止，亦自洁雅，由是见者多慕爱之。吴德隆新第，年甚少，来访蓬仙，一见犹未深知蓬仙之隆。其蓬仙亦以德隆聪悟俊少，甚相知敬。及其芳筵一启，水陆备陈。及暮，高烧银烛，长焰荧煌，座间忽闻香气四袭，良久盈室不散，不知其香之所自来。因诘蓬仙，乃曰：‘香气发自烛中，此烛乃燕王府分赐，闻自外国所贡，御赐诸王府，因以相遗，妾故珍藏，今遇新郎君，故以佳瑞为献。’彻夜清芬。蓬仙懽洽，举觞起舞以劝德隆。及宴彻烛尽，而香气不散。明日出游，所至无不为吴德隆身之馀香。乃知京华妓馆富贵也如此。至今人有唱云：‘过平康巷陌，绮罗丛裏，得佳人妙舞艳歌，争劝金锺’之词者，乃德隆当时题蓬仙壁上之句。
丁集卷二 嘲戏绮语 
　　○嘲人好色
　　东方朔曰：‘万物之微，莫如蝼蚁蛟虫之属，然观其相卞，亦皆有理，况人为万物之灵者乎？蚁曰：“吾虽微小，出入则有君臣之义。有物之死者，又能相与共食之，有忠孝之道。我合居长。”蝇曰：“不若我享富贵。凡公子私家，开筵设席，吾则升其堂，袭其几，服其裳，沾其味，饮其浆。我合居长。”蚊曰：“二公忠孝富贵，俱不若我之欢娱快活也。何以言之？香閤兰房，更阑烛灭，我则入纱厨之内，泊佳人之至体，集美女之酥胸，择馨香软美之处而钉之，饱所欲而後止。”其蚁与蚊俱骂之曰：“看你一个嘴子，廉廉尖尖，得恁地好色！”’
