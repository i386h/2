<!-- { "loadSidebar": true } -->
　　常山邑全浙上游其地界七闽三楚舟车之所绾毂富商巨贾万货之所走趋钱塘之水实滥觞焉源发县东北郊逶迤百里抱城瓴建厯衢婺以达于江嵗月滋久洲东港堙水折而西去郭纡绕闾阎之溉汲行旅之灌输咸病之又形家者言率以水逺弗宜于黉序诸青衿士蚤夜皇皇冀得良有司以纾宿患先是治中令刘君拟筑堤捍水使毋西而合流港东旋以忧去弗克嘉靖初张倅寻刘故迹亦罔迄工今上改元甲午云间唐侯以进士绾符来邑甫下车揖诸父老问一切政所宜先合词称筑堤为第一义侯周行境上喟然曰是诚不可旦夕缓顾大兴匪可倚办顷刻间越明年惠政四孚颂声沸起邑茂才徐仕陞辈复请之侯曰嘻微诸士余岂其一饭忘爰白当路发赎锾鸠众工相物宜时农隙侯躬率僚属即勒指麾靡遗余力始秋中迄冬末为旬仅十有五而版筑告成衡为丈若干有竒广为武若干有竒高为尺若干有竒凡旧堤之材朽者易而良者撤而新頽者封而固隙者缮而完庳者增而隆隘者辟而旷又环视港之壅者决之激者排之溢者疏之胶者浚之沙者瀹之硙者夷之飞流如虹襟带城下萦洄顾盻亦拱亦留百年之利暴兴一旦士胥庆于庠民讴歌于野旅相率加额于途侯镵石于隄而命之曰愿丰逝将以地利人和而必天祐于是徐生介祝生树勲辈羣诣不佞碑侯伐以志不忘不佞槩观载籍洪荒以降水之利害所闗于家国天下甚钜而治水之任最为盘错亘古今不易其人勋华二帝如日中天懐襄之厄四岳九官举逊避而推鲧微大禹几无唐虞汉武席累代之雄驱山鞭石势无弗行瓠子之决殷忧作歌至沉璧马而后济太史八书河渠列于礼乐班椽十志纪沟洫以配天文诚重之也唐侯以明经上第初命而宰一方稍饰抚字振傕科掉臂而跻省闼固匪以隄之成否为殿最而隄之成否又未尝颛责之侯若他政事弗容已而侯则奋然任之鞭笞罔施声色匪大而数千百载无穷之利执劵而收之掌上非夫诚结于中仁昵于外抱絶类离伦之识而负防天条地之材其胡以及此抑余尝闻之文人无用则举世以为然惟是唐之白宋之苏两使君者咸以筑堤垂永赖之烈彼其时宁无扬眉瞬目自诩任事之臣而以隄特闻防内者胡寥寥希遘见也侯方以文学追马班即两使君犹将需之左席乃今愿丰告成文人之用彰彰耳目有明效焉传诸异代庸讵知其不与苏白二堤同穹壤也不佞无能为侯役特以臭味忝一日之知乐覩是隄之成不直为一时良吏快且为百代文人快辄援笔碑其事而系以铭
　　铭曰姑蔑之渊钱塘之源如何昆仑发轫万川沙墠中流既分既合胡然而盈胡然而竭居人抱瓮行旅挈囊皇皇青衿旦夕望洋伟哉唐侯先忧后乐绾符下车首讯痌瘼竒樟斯得桃李并栽偃室告成聿来澹台佥曰河渠利病孔亟侯闻矍然隄此朝食爰戒于邑爰次于郊沐雨戴星以先庶僚苍赤累累奔走赴义譬彼婴孩饥渇怙恃经始仲秋迄于严冬我隄告成如长虹十旬非遥五月何速眞宰上诉众灵匍匐一水抱城蜿蜒若留鹏跃鲲飞龙门上游禾黍盈阡是灌是溉我昔何劳夫负妻戴闾阎踊跃道路懽呼宝筏金绳广济迷途巨川舟航明堂梁栋讵曰文人亡实亡用曰白曰苏洎侯而三堤垂宇宙伯仲之间峩峩曾城阆风圃欲驾灵槎泛彼银浦隄石窿穹镵碑大东百世永丰自唐长公
　　铭二十九首
　　古玉方鼎铭【有序】
　　得古玉文王鼎方腹圆趾以周尺度之髙九寸八分衡广四之三纵四之二腹四周卧蚕镂刻精工而内外折旋纎悉中矩四足空中抵上鬲皆近代玉工竭力不能为者信斋閤中竒翫也惜一足蚀土变苍下棱防挫丝忽中损连城耳然亦非穷措大宜有物是月以歳凶将鬻诸歙贾因稍述其形制而系以铭米元章所谓吾斋秀气从此不复泯矣戊寅秋半识于羣玉山房
　　奕奕阳精至自于阗厯汉迨明千五百年法象乾坤腹方趾圎入矩应防天工折旋昆吾链钢篆刻纠蚕卧螭游神物蜿蜒石匣秘藏虹霓在田太隧崇陵綉蚀隠然天发灵光煜市防抱璞以归陵阳素縁白板精庐萧条太棐几铜尊沉水昼然拂拭焦桐泠泠五弦五鼎万钟浮云邈绵嵗荐苦饥丰玉讵怜爰饰明妃以媾呼延懐寳迷邦诮彼圣贤我独何人韫匵自妍鸜鹆澄心勒铭如椽秀气吾斋千秋并传
　　白玉如意铭【有序】
　　燕市张灯従二三好事游侠斜得白玉如意长尺有四寸首琢灵芝身作子母螭上下相向蜿蜒若生古云玉迳尺为寳此虽长尺余非迳也然亦竒矣昔人以玉柄麈尾为王谢子弟物余之畜此聊取适一时而已因铭以识之
　　谁剖长虹自西极上座谈天绛宫辟白昼干人走碣石
　　斋头小弥勒博山炉铭【有序】
　　歙人斵壌得万歳藤根二为弥勒像一躯博山炉一座精巧瑰特俨出天成余两逰燕市得之尝合置斋头诸好事雅相慕翫暇日因命名像三曰圣菩提曰木上座曰龙树尊炉之名五万年芝仙人掌小崆峒旃檀座香象龛盖像惟取义炉则四旁上下各从其形且为之賛若铭颂十余大都颖传余沥存其半以谂滑稽
　　丈六金身示现寸草灵根不昧孰曰枯槁相彼伽文八十二好冡嫡在兹永世为宝
　　又
　　而躬頽然而腹坦然而口莞然问疾维摩胡以欿然补处大雄胡以偃然吾弗知其所以然而然
　　又
　　超大千界入不二门于未来刼为无量尊不知者曰菩萨之幻相知之者曰菩提之上根【右像】
　　又
　　木上有火鼎君子以凝香晏寝
　　又
　　六鳌蟠五龙蛰吐云润八极
　　又
　　三秀草万年芝斵灵根树鼎彛
　　又
　　万嵗仙藤九曲灵根玉霭兰芬永裕后昆【右彝】
　　螺觥铭
　　东海波臣南山木客象彼牺尊为大白
　　鸱夷觥铭
　　营糟丘凿酒池载西施浮子皮腹如壶号鸱夷
　　又
　　翩翩者鳬中流一壶拍浮菰芦高阳酒徒
　　又
　　鸬鷀杓鹦鹉杯玉山倒非人推
　　又
　　木兮瘿兮酒兮觥兮酌兮斟兮浊兮清兮醉兮醒兮
　　又
　　长生木瓢示眞率浣花野老醉争席
　　海山琪树铭
　　太华峰头十丈莲少室三花凌紫烟
　　玉尘尾铭
　　白马酣苍虬驾辟华阳空稷下
　　九节笻铭
　　九华仙人九节笻飞行五岳如防龙西朝白帝上芙蓉玉女洗头下相逢【爽鸠氏为灵寿丈人铭】
　　壶公壶铭
　　须弥山纳一芥一壶中贮三界
　　大防夷觥铭
　　鸱夷公腹如壶挟西施泛五湖
　　又
　　南有箕北有斗千金一壶中流为友
　　湘竹如意铭
　　逍遥七百名理秩如维摩默如文殊怿如
　　水沉如意铭
　　龙树斯雕虬枝若亚画地隆中谈天稷下
　　长生瓢铭
　　承露天中俯八极饮泉丘中隘九域拍浮缸中醉千日
　　又
　　挂之高林由曰烦居之陋巷回曰贤虑为大樽周曰然帝锡长庚为酒船
　　又
　　维地有泉星在天饮如长鲸吸百川有能尽此诗百篇
　　青田核铭
　　尔腹枵然乎而背骚然乎而口防然乎而饮飘然乎而醉嘐嘐然乎
　　旃檀如意铭
　　以击瑚汝先折以击唾壶汝先缺旃檀之座理彻烂熳天花坠春雪何物麤豪逞锋鐡
　　赵文鎭一蟠木儿置斋头若翔鸾舞螭形甚怪伟乞予为铭余为铭铭其足
　　灵根万禩蟠蛟螭鳯舞鸾翔纷陆离晏寝凝香国华胥我欲嗒然从子綦
　　颂一首
　　乾清宫落成颂
　　大明御防奄宅四荒华夏再造日月重光神圣相绳余二百禩徳化郅隆遐格广被维皇嗣服克长克君薄海外内悉主悉臣高拱穆清幽隠毕达霜露所坠洞烛我闼府宫一体台省肃雍仁裕卉木泽弥昆虫巍巍合宫靡润靡饰上法唐虞土堦茆荜端居高拱二十六年除旧布新象魏式悬天心弗违申命荧惑袚除故基示我物力帝其明命夙夜咎躬揽一宏纲车书来同潢池既安疆宇旋定海外献琛从好从令大工伊旷建树孔时公输效长将作请期皇帝曰嘻予罔敢逸仁爱自天惟毖惟饬庶司众职旁午九闗佥曰神居宇宙具瞻乃命工师乃庀林木选匠荆扬伐材庸蜀灵台经始苍赤景从西山文石北苑椅桐帝念其咨经始勿亟父事子来堂构如翼业业言言两宫告成三光在檐七曜在楹罘罳切云飞甍绾雾苍龙九斿鸾鹤属路干一以清坤一以宁维皇得一天下以贞明堂既开清庙既辟抚驭万方永示皇极
　　赞二首
　　李惟寅太保像赞
　　晬乎其容坦乎其躬廓乎其度蔼乎其朗朗若万间之厦峩峩若干丈之松开国岐阳元勋上公龙门之下虎帐之中解推尽海宇而不名其徳安危系华夏而罔居其功涌若耶于毫端流河汉于心胸祢供奉兮鸣臯禘都尉兮晨风髫鬌蜚声词林国工壮嵗登坛驰驱四封晩途学道两朝之业八代之文浮云之防太空容与乎青莲之阁逍遥乎贝叶之宫孰貌兹图角巾蒲团穆然太冲吾诚不知为地文为天壤其殆壶丘之未始出吾宗也耶
　　李允逹像赞
　　而形伟然而容岸然而心胸廓然洞然苞千古而笼八埏食牛三朝倚马万言赋颂西京声诗开元跋扈飞扬作者亡前荆玉双刖蓬蒿蔽园矻矻扬亭以守太嵗值龙虵命也弗延骑气乘风游于混元嗟嗟仲子畴丰而材畴啬而年畴阨而遭畴纵而传呜呼仲子孰令汝贤造物小儿维汝实忌匪汝实怜予之胡昌夺之胡遄呜呼仲子余弗知其所以然而然














　　少室山房集巻九十四
　　钦定四库全书
　　少室山房集巻九十五
　　眀　胡应麟　撰
　　奠文十首
　　奠王太夫人【代直指萧公】
　　维坤元之肇毓兮挺茂徳于姬姜降辎軿于钜阀兮佐鼎铉于眀堂铄天孙之云锦兮衷月媛之霓裳御东陵之玉舄兮捧南岳之金珰夕西华而侍宴兮朝北极而偕翔辅臯夔于密勿兮翼旦奭于眀光剂梅盐于阃阈兮纾内顾于岩廊昭肃雍于寝庙兮笃婉娩于家邦肆大廷之简命兮蜚紫诰于长杨茂贤声于纶綍兮永哲誉于缥缃峩翟冠之璀璨兮被象服之炜煌既柔嘉之尔式兮聿圣善之弥彰胎上真于紫极兮诞殊质于闺房授灵图于广莫兮阅人代之沧桑朝太真于丹阙兮职女史于轩皇挈琅琊之二辅兮吏香案于文昌洎鹓鶵之并育兮矫汗血之飞黄骋空羣之絶歩兮俨特逹之圭璋和阳春于郢国兮肩赤帜于调塲猗妇仪与母训兮只今古而畴双极生人之竒遘兮轶眀盛之嘉祥谓遐龄其川至兮萃百顺之繁昌起东山于捉鼻兮符渭水之琮璜斡璇玑于帝座兮缲黼黻于天阊耀千秋之彤管兮标令淑于旗常胡溘捐于一夕兮廻鹤驭于穷苍超阎浮之混浊兮遡兠率之防茫恸萱庭之萎蕚兮咽兰砌之摧芳锡珠于绛陛兮瘗閤树之琳琅跂音容之耸絶兮杳河汉之汤汤望易迁于霞外兮去路之悠长某辱师门之铸造兮尾骥足于康庄拜缁帷于堂下兮窃懿范于羮墙骤讣音之耳属兮咏白马而悲伤纾惠文于邻境兮愕梦寐之徬徨束生刍以寄奠兮絮浊酒于椒觞惟凤箫之鉴陟兮歆薄酹于防肠尚飨
　　祭胡太夫人
