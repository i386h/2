<!-- { "loadSidebar": true } -->
    由是既饮既啄，载留载飞，触□网以摧羽，闭雕笼而见归。岂不由蓄素姿以罹患，怀海阴而遂违，虽失群以伤指，亦顺人而可依。登玉架，觇朱闱，苟安性以知乐，每求荣而自微。雪肤皎，摈池鸥之光洁；霜毛莹净，夺轩鹤之清辉。且其翔不忘止，居必任侧，莫厌传弄，岂惊抚拭？狎君子之光仪，远虞人之网弋，感珍念而矜眷，托恩驯以栖息。而爱其丰姿冰华，全体玉色，匪彩之争妙，何众禽之比德？呼名自应，隔罗幔而飞来；教语半成，学美人之渐逼。故对绮琴而倾听，上金屏而敛翼，蒙正平之翰藻，应司空之宠识。夫元默者动之所求，洁素者默之攸尚，矧聪性以受绁，悲惠心之为亮。抗幽意於霞表，羡高俦於海上，彼不材兮见留，此能言兮何妄？或曰：“物恶近以招累，理贵远而无凶，虽遁形以取美，独抱清而不从。”岂知夫善生者托人以远害，能寿者辅德以自容，是以承君子之恩渥，独蒙幸以遭逢者也。
    ○舞马赋（以“奏之天庭”为韵。有序）
    《书》曰：“击石拊石，百兽率舞。”是知时贞而物应，德博则化光，故九有宅心，万方惟允。我开元圣文神武皇帝陛下懋建皇极，不承宝命，扬五圣之耿光，安兆民於反侧。功成道备，作乐崇德，上以殷荐祖宗，下以导达情性。则有天马绝足，来从东道，出天庭而屡舞，仰皇心而载悦。岂止绿错开图，分九畴於夏後，汗沟走血，服四夷於汉皇而已哉？野人沭浴圣造，与观盛德，敢述蹈舞之事而赋之。
    皇帝叶天行，乘春候，张广乐而化通鬼神，徵舞马而怀柔奔走。尔其聆音却立，赴节腾凑，顾迟影而倾心，效长鸣而引ㄕ，徘徊振迅，类威凤之来仪；指顾倏忽，若腾犭爰之惊透。眄钟鼓而载止，畅箫韶之九奏。洎宛迹迟迟，汗血生姿，顺指不动，因心所之。日照金羁，而晴光交映；风飘锦覆，而淑气相资。顾以退而未即，将欲进而复疑。绝节交衢，而大人相庆；赴曲齐列，而皇心则怡。岂若檀溪水上，章台路前，尘埋玉勒，汗湿金鞭，竟空疲於力用，固无取於当年。孰若矫足腾摧，婉柔姿而近日；惊身耸跃，娇逸态於钧天。别有假象天星，因时降灵，双瞳夹镜而异质，两颧夹月而殊形。出渥洼兮道已泰，历吴坂兮心匪宁，愿因百兽之相率，舞圣德於天庭。
    ○舞马赋（以“奏之天庭”为韵）
    渥洼之骏兮，逸群特秀；简伟之来兮，稀代是觏。岂惮夫行地无疆，是美其承天之，弭雄心以顺轨，习率舞而初就，因大乐以逞状，随伶官而入奏。乐彼皇道，上委折於一人；狎节广埸，下欢心於百兽。饰金[A14E]，顿红，类却略以凤态，终宛转而龙姿，或进寸而退尺，时左之而右之。至如鼍鼓历考，龙笛昭宣，知执辔之有节，乃蹀足而争先，随曲变而貌无停趣，因矜顾而态有遗妍，既习之於规矩，或奉之以周旋。迫而观焉，若桃花动而顺吹；远而察之，类电影倏而横天，固绝伦之妙有，岂众技之齐焉？我皇端拱无事，垂意至宁。正声，以九变而合乐；逐逐良马，终万舞而在庭。岂比夫汉皇取乐而同辔，鲁侯空牧而在？以今古而匹敌，何长短之相形？
    ○汉文帝却千里马赋（以“清道乘舆，前警後跸”为韵）
    皇天眷命兮炎汉斯兴，运锺三叶兮文德可称。六龙整仪，贱纤英而不服；五驭饬驾，却良骏而不乘。由是遐迩授首，蛮夷屈膝，梯山航海者望之如□，纳赆贡珍者府无虚日。别有吉良之种，渥洼之出，媲飞黄於轩宫，奄骅骝於周室。历无草以入贡，涉流沙而效质，就御服以驯养，愿驱驰而警跸。其体也广膺满腹，其目也拥後决前，眸点漆而镜朗，权应规而璧悬。禀月精於地，法星象於天，鬣上朱明，沟中血走。朝辞辫之俗，幕憩雕题之薮，惭专美於前，愧垂名於後。及夫喷玉勒而沫素，鸣金珂而响清，指九重以献寿，勒百礼以效诚。
    帝於是宣皇风，驰圣道，前贤斯鉴，古训斯考，嗟辙迹於穆王，想旅獒於召保，乃宣言曰：“朕法天以清净，法地以元虚，有典有则，不疾不徐。梢星之旗，建於前步；彗云之旆，设於後车。吉行三十而当息，良马千里而焉如。尔以马为宝，我以德为舆。与其授受之交丧，曷若乾乾而舍诸？”献马者乃默惭颜，低徊吊影，步迁延以眷眷，神寂寞而耿耿。於是德日洽，祚惟永，俾来叶之嗣君，仰斯道以自警。
    ○绘事後素赋（以“瑟彼玉瓒，黄流於中”为韵）
    穆彼作绘，闻诸色工，增乎华谅以文为质，分乎像示非素不终。惟绘也成文不乱，惟素也允执厥中。盖以昭圣人微论，喻君子饰躬，岂分黑黄与苍赤，列山龙与华虫？已哉古人！以盼倩之姿，彰敦朴之俗。知女得其礼，不专於舜华；士有其容，或同於冠玉。虽言词为藻绘，威仪为朱绿，自可果行不回，持礼自勖。亦犹布采者以质相从，为素者以绚相属。借如叶公之绘飞蚪也。蟠蜿腾骧，非素则其势不扬；汉氏之图明妃也，婵娟窈窕，非素则其容不彰。是以间其文彩，布厥元黄，譬瀑布之界道，如沟塍之画疆。然後五色成文，班简而不杂；遐方图物，赋鼎而可详。且无文无质，其比如栉，何贵专一之琴瑟？不离不乱。其间如伞，自同流中之圭瓒，既点缀而无遗，亦联绵而不断。原夫染人献色，工人始谋，巧心方逞，濡翰方流，似刃地之无碍，疑茧绪之方抽。入众色之中，自分文质；发群象之表，如别薰莸。且殊受采之性，宁有夺朱之忧。则知素之体也真，绘之色也侈，守厥贞白，杂乎丽靡。理众惟寡，既以一而处多；守朴不雕，遂出此而入彼。将黼黻而夺丽，匪组织之所拟。别有彬彬向就，屑屑行诸，志惟厉乃，仁则依於，期霄汉之振拔，假词赋为蘧庐。读孔圣之言，虽云由已；承卜商之问，终愧起予。
    ○霓裳羽衣曲赋
    霓裳绰约兮，羽衣蹁跹，高舞妙曲兮，似於群仙。长[B14A]若缓而若急，雅音或断而或连，想奏禁城之里，如闻玉皇之前。迎拍动容，缥缈而罗衣曳雾；含霜吐曲，响亮而德音彻天。止有馀态，动无遗妍。昔开元皇帝以海内清平，天下丰足，思紫府瑶池之乐，制《霓裳羽衣》之曲。夭夭而花貌呈妍，冉冉而□鬟垂绿，金石锵锵而不杂，丝竹要妙而相续。观夫降辇路，临广场，被羽衣，披霓裳，始逶迤而并进，终宛转以成行。舞随节以[B14A]急，歌和气而韵长，退若游龙之乍婉，进如惊鸿之欲翔。趋合规矩，步中圆方。想其奏也，示安宁，尚敦朴。明乐之雅正，辨乐之清浊，雅声发乎宫商，清音发乎徵角。似到蓬莱之殿，见舞仙童；如太乙之宫，忽闻帝乐。尔乃若止若行，或疏或倾，进退合度，俯仰应声。听之而雅正斯在，闻之而奸邪不生，天地为之交泰，日月为之贞明。
    今我皇绍唐尧之业，继圣祖之德，制礼作乐，而和兆人，端拱垂衣，而朝万国。於是陈广乐，宴群臣，郑卫之声是远，神仙之曲是亲。雅音奏而合律，妙乐作而入神，变态而波回风转，顾步而□飞霞新。已矣哉！想曲罢而舞歇，当皇州而正春。
    ●卷九百六十二
    ☆阙名（三）
    ○元圃园讲颂（并序）
    窃以宝山峻极，骀足未窥；惠海遥波，轻舟谁泛？故以探沙乱（一作诗元）妙，类杵迷形，百代同昏，千年谁启？皇上托应金轮，均符玉镜，俯矜若习，续照慈灯。鹤禁还春，龙泉更晓，元水跃祥，丹陵写电，功韬火宅，德覆衢。智惠之光，犹初日照；忍辱之力，如明月珠。天成地平，遐肃迩穆。泽漏无底，化行靡外，沧河镜渌，碧海调氛。停瑞气於三辰，祥烟於五节，鳞羽被解罹之泽，黎元沐至仁之道。正化潜通，法轮常转，类空镜之传虚，犹悬河之写涧。储君德彰妙象，体睿春琼，视膳闲辰，遨游心法。搦管擒章，既便娟锦缛；清谈论辩，亦参差玉照。夏启愧德，周诵惭风，乃於元圃园，栖聚德心（一作懋）之英，并命陈徐之士，讴谈永日，讲道终朝。宾从无声，芳香动气，七辩悬流，双因（一作林）俱启。情游彼岸，理惬园，灵塔将涌，天花乍落。于时藏秋仲节，丽景妍辰，气冷（一作含）金扉，霜浮玉宇。圣慈冲邃，独幸朱堂、玉砌，碧水银沙，鸟弄翅（一作亢）於琼音，树葳（一作藏）蕤于妙叶。液水穿流，蓬山写状，风生月殿，日照槐烟。网叨籍殊宠，陪奉末尘，预入宝楼，窃窥妙简。凫藻喜，独营心灵，敢作颂云。
    皇仪就日，帝道昌□，化隆垂拱，德曼鸿芬。机乘八解，道照三坟，巍巍荡荡，万代一君。重离照景，玉润舒华，七净标美，三善称嘉。降兹法雨，普洽生牙，涟漪义水，照曜文花。芳园，天宫类宝，析论冥空，元机入道。密宇浮清（一作清幽），重关（一作檐）相藻，日映金根（一作□），风摇银（一作瑞）草。肩随接武，握宝灵珠，皆抽四照，并按九衢。顾惟多缺，徒奉瑛瑜，终如燕石，更似齐竽。
    ○造石浮图颂
    大唐（阙二字）九载，岁次庚寅，十月景辰朔十八日癸酉，（阙二字）斯亡（阙三字）原夫超三界越四生者，非至真至圣，其能勉（阙二字）至真如何？无微不著；至圣如何？无求不救。是故欲拔苦纷，当凭真正。仗有为之相，功德是修；究无为之体，理默虚运。
    粤有处士薛待伊者，望河东汾阴人。门盈组绶，冠冕相辉；雄气过人，志节逾众；承家孝友，奉公恳诚。故叩（阙一字）如之境如危（阙一字）难久。缅祖德之馀训，怀父母之鞠育，思报恩昊天无极。遂独深愿，敬造七级石浮图一（阙二字）见存父母乘福善齐眉百龄，嘉日新，永招馀庆。为亡（阙六字）氏乐安（阙三字）功德愿（阙一字）冥杖永拔三涂，长升五（阙二字）前外内眷属等，同兹（阙三字）负乃材极昆岷，匠穷异术。方如者，为雕（阙一字）级，致如形者，（阙三字）信，莫不瞻仰发念，顶礼消愆。不日云（阙四字）果恐浮（阙六字）勒颂贞碣，以表将来。其词曰：
    至真（阙一字）象，浮图示形。（阙三字）华，铃韵（阙二字）瞻礼（阙一字）影，泉壤拔灵。含化（阙一字）仰，通幽洞冥。（其一）
    至人真（阙二字）心远盈。涅而无缁，（阙一字）浊能清。倜傥博物，（阙二字）孔明一（阙二字）胜埒（阙一字）钧（阙一字）。（其二）
    ○授武三思鸿胪卿制
