<!-- { "loadSidebar": true } -->
    《洪范》垂休，系殷封周，鲜于身繇，派渔阳兮。世掌汉历，子孙舄奕，代有丕绩，Н定襄兮。冠氏促龄，二孙夙丁，隋官不宁，肇定疆兮。嘉陵淼淼，□台矫矫，降生京兆，为龙光兮。有武有文，刚严不群，克懋鸿勋，制惟梁兮。既靖巴蜀，既清辇毂，日闻启沃，播周行兮。结友不终，孤我深衷，如彼飞虫，反予<片戈>兮。邵阳典午，汉阳纡组，熟云心苦，坦行藏兮。天不遗，哲人其萎，反葬江湄，亘其伤兮。此令有裕，教忠有素，天介景祚，炽而昌兮。三世京尹，二子专城，一门载荣，馀庆彰兮。丰碑巍巍，盛业晖晖，举世是希，与天长兮。
    ○游击将军左领军卫大将军兼商州刺史武关防御使上柱国欧阳使君神道碑铭
    使君讳隹，字子隹，渤海人。其先出自帝颛顼高阳氏。汉有欧阳伯和，伯和孙高，高孙地馀，并列儒林。晋有坚石，著名文苑，贤达继轨，其来邈乎！六代祖僧宝，始自渤海徙居长沙。五代祖，陈山阳郡公。高祖纥，陈开府仪同三司、左屯卫大将军、交广等十九州诸军事广州刺史，袭山阳郡公，功业并著於前史。曾伯祖询，皇朝银青光禄大夫、给事中、率更令、崇贤馆学士，以词学德行，见重前朝，笔法孤标，垂名不朽。曾祖允，年十七以名门子入侍，见赏於太宗。十八加正议大夫鲁王傅，奉使和突厥，不拜虏廷，朝廷嘉之，回封南海郡公、施光二州刺史。祖谌，洛州巩县令。父机，汉州什邡令，以休懿传世，著闻於家邦。使君即什邡之第四子，志尚恬旷，颛精於《诗》、《易》、《春秋》，尤明吏术，所居则理。开元十八年解褐安西大都护府参军，充阳（集本作汤）嘉惠节度推勾官。外忧去职，服阕，补北庭大都护府户曹参军。节度使盖嘉运奏授金满令，仍充营田判官。以破贼功当迁，请回授幼弟孤侄者三人，教义者称之。二十九年，河西节度使奏授晋昌郡户曹参军，摄晋昌令。转张掖郡张掖令，摄司马知郡事。按吏赃罪，罪人诬讼於使司，百姓苗秀、康顺忠等三十人，皆截耳称冤，节度使王捶骇焉，奏与上考，转岳州长史。时属荒旱，人多莩馁，君以禄奉职田，并率官吏，食饿者千馀人。凡月馀，遂多全活。剑南节度使杨国忠奏知三峡转运，改衡阳郡长史，赐绯鱼袋。天宝末，羯胡作乱，统江湖之兵，先至南阳，加赐紫金鱼袋，充鲁炅南阳节度副使，摄淮南郡长史，充当郡防御使。时南阳为贼所围，诸将选懦，莫敢先救。至德元载，君以当郡防御士至新野芙蓉乡，遇贼合战，斩其将，犯围而入。炅壮而德之，贼围解，加游击将军左金吾卫中郎将兼南阳郡司马。迁右骁卫将军兼上洛郡太守，充武关防御使。肃宗降玺书云：“卿以特达之姿，抱殊常之略，武关防守，委卿一人。”属贼陷商於，复围南阳，君屯兵於淅川，以保人吏。逆贼悉力来攻，六十馀日，粮尽救绝，遂陷贼庭。贼将甘言怵君，令至城下以绐炅。君忠勇感激，舍生徇义，抗声谓炅曰：“凤翔诸将，已收长安。隹不能效死军前，辱大夫所使，愿大夫保守忠义，克终令图。”贼以兵刃殴君，君志气弥厉，因被执送洛阳。今天子收复两京，仅得脱祸，其事具向城令王潇《南阳记》。炅又奏君充节度兵马使，君遂辞疾不行，税驾於郑之别墅。君所居以清白廉慎，闻於朝廷。禄俸之馀，必亲族之贫者。先畴旧业，悉畀群从，一簪不私於其身。又常持诵《金刚净名经》，向逾三纪，不茹荤血者十年。至是无担石之储，而处顺安时，不改其度，盖澹如也，识者高焉。粤以上元二年秋九月十四日，寝疾而终，春秋六十有五。夫人高平徐氏，安西都护高平县公钦识之女，妇顺母仪，克明休德。以大历二年夏六月二十五日，终於岳州客舍，享年五十有六。其孤嵩Н中子仑、少子峰等，衔恤允穷，竭力襄事。以大历十年冬十月二十四日，合君Н夫人於荥泽县广武原，遵理命也。仑不远千里，泣而求蒙。敢述无愧之词，式扬不朽之烈。铭曰：
    猗那使君，世挹清芬。颛经饰吏，休有令闻。天子命我，参卿西军。骤迁大县，克懋殊勋。让行亲睦，耳截冤分。縻禄食饿，驰师解纷。孤城再色，罢卒益振。麾守商於，移兵淅。绸缪宸卷，天文。力尽寇多，师陷身屯。诡词绐贼，解路是群。脱祸归朝，义高天□。乞骸廷阙，税驾洧溱。志敦禅诵，茹绝膻荤。处顺齐终，聊乐我云。刻诸金石，永永不泯。
    ●卷三百四十四
    ☆颜真卿（九）
    ○银青光禄大夫海濮饶房睦台六州刺史上柱国汲郡开国公康使君神道碑铭
    君讯希铣，字南金。其先出於周，武王同母少弟卫康叔封之後也。《史记》云：“成王长，用事，举康叔为周司寇，赐卫宝祭器，以彰有德。”封子康伯，支庶有食邑於康者，遂以为氏。周代为卫大夫，至汉有东郡太守超，始居汲郡。超之裔孙魏强弩将军权，权生晋虎贲中郎将泰，泰生（阙）太守威，威生兰陵令、奋节将军翼，随晋元帝过江，为吴兴郡丞，因居乌程，事见山谦之《吴兴记》。翼生豫章太守镇，镇生征虏司马、建武将军钦信，钦信生宋晋熙王兵曹参军黯，黯生南台郎高，高生齐骠骑大将军孟真，孟真生梁散骑侍郎僧朗，僧朗生陈给事中、五兵尚书宗谔，为山阴令，子孙始居会稽，遂为郡人焉。曾祖孝范，江夏王府法曹、临海县令。祖英，隋齐王府骑曹、江宁县令，皇朝随郡王行军仓曹。父国安，明经高第，以硕学掌国子监，领三馆进士教之，策授右典戎卫录事参军，直崇文馆太学助教，迁博士白兽门内供奉、崇文馆学士，赠杭州长史。君即长史府君之叔子也。年十四，明经登第，补右内率府胄曹。应词藻宏丽举甲科，拜秘书省校书郎，转左金吾卫录事参军。应博通文吏举高第，授太府寺主簿，转丞。又应明於政理举，拜洛州河清令，加朝散大夫泾州司马、德州长史，转定州。属突厥侵轹，君以偏师抗之，迁海州刺史。上功，以敕书赐方岳绣袍一领、杂彩二百段。下车未几，诏择政术尤异者，察使奏公，恩制[B14A]异，迁濮州，加银青光禄大夫，累封汲郡开国公，策勋上柱国。转饶州，入为国子司业。以言事贬房州，转睦州，迁台州。所至之邦，必闻美政，开元初入计至京，抗表请致仕，元宗不许。仍留三年，请归乡，敕书[B14A]美，赐衣一袭，并杂彩等，仍给传驿至本州。冬十月二十有二日，不幸遘疾薨於会稽觉允里第，春秋七十一。夫人陈郡殷氏，太子中舍人闻礼之曾孙，右清道率令德之孙，洛州录事参军子恩之第五女。睿宗先天二年封丹阳郡夫人。公薨之年，殁於东都章善坊私第，春秋六十九。嗣子朝散大夫婺州司马袭汲郡公元瑛、会稽县男元瑾、宣州司士京兆府奉先尉会稽县男元、议郎前获嘉丞元瑰等，虔以天宝四载七月四日，窆於山阴县篱渚村之先茔，卜远日而合葬焉，礼也。呜呼！君负不器之姿，包周身之智，宽仁且惠，悫愿而恭。金玉其相，敬明其道，文意丽藻，二雅所。政事优长，百僚所则。尝撰《自古以来清白吏图》四卷，仍自为序赞，以见其志。宰相黄门侍郎韦承庆、中书舍人马吉甫等美而同述焉，盛行於世。赴海州时，君兄德言为右台侍御史，弟为偃师令，俱以词学擅名，时同请归乡拜扫，朝野荣之。与狄仁杰、岑羲、韦承庆、嗣立、元怀景、姚元崇友善，至是咸倾朝同赋诗以饯之，近代未有此比。君之四代祖至於大父，为诸王掾属者七人，历尚书郎、给事中、侍御史者二人。君之先君崇文学士府君有文集十卷，《注文选异义》二十卷、《汉书》十卷，自述文集二十卷。元昆修书学士显府君文集十卷，撰《词苑丽则》二十卷、《海藏连珠》三十卷、《累璧》十卷，侄秘书监集贤院侍讲学士（阙一字）元撰《周易异义》二十卷，秀州长史元瑰著《干禄宝黄》三十卷，侄刑部员外郎璀、男美原尉南华撰《代耕心镜》十卷，（阙六字）百二十卷。君之先君至南华，四代进士，登甲科者七人，举明经者一十三人，时君（阙五字）门颇盛美矣。君之女曰：“辨惠，县令陕郡长史郜象钅弋之妻。君之孙：台州司户参军（阙三字）先岁而卒；汾州司田参军真弼、德州平昌县令辅、崇元学生曙、怀州武陟尉忄詹、宣州南陵尉渭、乡贡明经纬纶，皆修身践言，敦诗说礼，绍承馀训，克禀义方。及君告老，邹自然、陈光璧、闾邱景、阳陶暹送至越州，邑子谢务迁、僧陆鉴、校书郎陈齐卿恒为文酒之会，论者休焉。惬求旧之念，崇乞言之礼，天乎不，其恨若何？大历十一年，元瑰（阙九字）乞愿言刊勒，惧没徽猷，求无愧之词，垂不朽之事，顾惟末学，曷足当仁？铭曰：
    汲公恂恂，德懋而淳。济济多士，东南有筠。缉熙代业，词章发身。佐军貔虎，内校麒麟。三擢昆玉，再司（阙二字）鹏翔海，骥展河溽。骤贰嘉州，锡命斯频。绣宠方岳，荣加绅。六登（阙一字）洽，胶庠（阙六字）华墓表申。（阙二字）见节，文昭友仁。悬车告老，衣锦颐神。连璧袭懿，梓泽齐彬。馈未济，舂遽沦。朝廷惋悼，远近悲辛。季子象贤，恐惧郁堙。嘉猷鸿伐，千秋不泯。
    ○京兆尹御史中丞梓遂杭三州刺史剑南东川节度使杜公神道碑铭
