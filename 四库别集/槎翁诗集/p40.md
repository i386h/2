<!-- { "loadSidebar": true } -->
　　涧沐爱深冷晨光净如练日出髪未晞白云满吾面
　　云卧
　　闲依青石磴云卧此林下回风忽吹散揽之不盈把
　　草栖
　　秋草深数尺我栖在其间英英鸿鹄志乃与雉兎班
　　木食
　　山木各抱实我饥日方长何曽劳种植愧尔自甘香

　　离人

　　离人如狝猴争聚山谷里木叶不充衣秋风夜中起
　　其二
　　南上鹅公鼻东寻猪子龙时时望烽火争取最髙峰

　　懊恨曲

　　朝为江南亲暮与江南敌江水本无情人心自矶激
　　其二
　　江上多舟楫山中有路岐那能不徃来终是两相宜
　　其三
　　猛虎初入城城中尽奔走近来人狎虎割肉餧其口

　　题欧阳仲元墨梅

　　记得南园路埀埀一树春不知风雪里还有弄珠人

　　晚望

　　山背村墟近山头径路微夕阳杉树下时见一人归

　　题竹石赠汤子敏

　　为爱临江竹萧萧绿一丛几时石盘上把钓听秋风

　　笋竹图

　　闻说南园路新来笋正肥棘枝芟不去欲徃惜钩衣

　　雨竹图

　　袅袅秋风思微波起洞庭西林乔木底雨卧一枝青

　　题幽篁古木兰

　　月照苍龙角风吹翡翠衣何年沧海上乘得断槎归
　　其二
　　深林无人行幽兰方旎旎采之欲遗谁君子在万里

　　题兰

　　奕奕朱英润娟娟翠叶长虚堂秋夜永觧佩忽闻香
　　其二
　　援琴不成弹纳佩可以服江上思美人盈盈秋水绿

　　古意六首

　　临街莫种枣近水湏种柳柳长当为薪枣熟无人守
　　其二
　　君家东门里妾住东门外少小共知名终然不相会
　　其三
　　闲倚白玉床低头看深井铜瓶且莫下乱我晨妆影
　　其四
　　数日潮头小南船信不通夜来月有晕今日定回风
　　其五
　　驻马挽金鞭为君弹四弦洛阳官道直莫过酒楼前
　　其六
　　送客荷花浦放船杨柳津唱歌不归去愁杀渡头人

　　同舒伯源自双溪口度桥登髙山望幽谷诸峰赋八絶

　　濯足双溪口寻幽水竹村淙淙斗门瀑寒潄白云根
　　其二
　　坐石弄芳草渡溪行翠微西峰月未上独自看云归
　　其三
　　鸟啼山涧幽日入松林暝路转薜萝深相呼不相应
　　其四
　　采得■〈艹縻〉芜草无花认不眞持之不忍弃留问路傍人
　　其五
　　团薄者谁子捕鱼溪水中林深不见日寒杀石楠风
　　其六
　　南登龙山亭北望幽谷风云气不成雨蒙蒙散髙松
　　其七
　　絶顶太古石秋风生紫苔寻云山下客终岁不曽来
　　其八
　　引手扪石壁俯身落林端祗言上山易不道下山难

　　题墨兰

　　露下衡皋晚月明湘水流美人青羽佩零乱结春愁
　　其二
　　泠泠月上风泫泫花间露碧草多于兰美人叹迟暮
　　其三
　　杜若满中洲沧江日夜流水深愁不渡思杀木兰舟
　　其四
　　何日春风来幽兰绿如剪细雨山气凉秋香入苔藓

　　感旧

　　去年看花处不见有人行蝴蝶犹飞去满园芳草生

　　过山下见人有将稗子者

　　饥民瘦如鹄将稗野田里相视不能言悲风草间起

　　题鸳鸯

　　金殿锁闲情罗襦绣不成何年芳草绿相倚睡春晴

　　戏题墨兰

　　自有幽闲姿本无出山志谁使清风来吹香落人世

　　古意四首

　　山女不照镜愁来看深井井底那得风摇波乱人影
　　其二
　　佳人掷青梅戏打黄莺雏莺雏忽惊起花落满平湖
　　其三
　　闲随玉蝴蝶步出花前去不知春草生忘却南园路
　　其四
　　朝看箔上蚕暮络车上丝结束湏成疋纒绵自有时

　　题雪枝伯劳

　　雪外髙飞尽寒枝足自容如何风雪里燕子不相逢

　　题瘦马图

　　玉塞三千里天闲十二重惟应霜骨出识得是飞龙

　　题墨竹五首

　　娟娟青竹枝兀兀苍石顶翠袖倚深林秋髙露华冷
　　其二
　　矫矫苍龙影幡幡翠鳯毛月明秋浦上寒色动虚涛
　　其三
　　零乱黄金错参差碧玉筒何似明月下临水听秋风
　　其四
　　为爱江南竹春深叶渐交谁家三径里残雨出横梢
　　其五
　　秋浦绿层波月明愁奈何移船湘女庙曽听竹枝歌

　　柳寄生

　　秋来杨栁树叶落空池里上有寄生枝青青寒不死

　　题乘槎图

　　汉使楼船出三山隔海波灵槎不识路还觧到天河

　　豫章感事三首

　　夜月照南营羣儿学弄兵纸旗来似雪争说打围城
　　其二
　　御史青骢马经年未得回东华门外路浑似鳯凰台
　　其三
　　湖面无多阔淤塡菜疃斜年年春雨满湖水入人家

　　题弹琴图

　　拂石青山下抱琴弹白云曲中有流水尘世不曽闻

　　百花洲

　　鸣榔百花洲系船杨柳树乳鸭湖上归浮沉不知数

　　漉酒图

　　脱巾以漉酒酒熟何淋漓感君光似月照我鬓成丝

　　问月图

　　月色如金波揽之欲盈手如何不觧饮空遣星名酒

　　月夜与旷伯逵夜坐

　　月上乌柏林光射山茶叶叶底白蛾飞团团似蝴蝶

　　题莫庆善翎毛戏墨三首

　　青鸟来何晚埀杨春已深琴中无限意惆怅白头吟
　　其二
　　鸜鹆相依好日喧沙草丛晴川朝浴罢刷羽爱微风
　　其三
　　两两■〈〈今上酉下〉鸟〉鹑小秋田啄粟肥沙寒栖不定惊起向南飞

　　题莫庆善墨禽二首

　　野竹并兰花红深石角斜一双山喜鹊飞起向谁家
　　其二
　　日出露未晞埀杨青袅袅啼杀白头翁春归蓟门晓

　　上山

　　上山望大河旗帜十余里不知何处村但见青烟起
　　其二
　　一步一逡廵无言泪满巾不愁山有虎只怕草间人
　　其三
　　妻子各跻攀潜身草树间犹嫌人语近更欲问深山

　　题竹石图

　　海上琅玕石山中翡翠毛意含秋雨润思拂暮云髙

　　题墨鹰二首

　　纵猎五原中谁收燕雀功飞来还一息敛翮待秋风
　　其二
　　岂是林栖者轩然故不羣眼光星一点遥彻万重云

　　游金华二首

　　絶顶是金华先居在岩口地底大江流低头见南斗
　　其二
　　紫殿何年起亭亭一径分向来路傍石唤作两将军

　　夜半

　　野人种秋麻赤日畏炎夏夜半起呼牛扶犂月明下

　　题四时花木

　　杏花
　　春日炫髙霞宫园万树花暮归承宴罢簮得一枝斜
　　榴花
　　碧殿引薫风幽幽万绿丛内家清暑宴争看寳珠红
　　芙蓉
　　娇艶不自持西风夜中起寒香逐坠露下滴秋江水
　　山茶
　　绿剪龙鳞片红翻鹤顶砂谁家小庭院雪里见宫花

　　和郭庆守秋日相忆

　　出门复入门望君还忆君可怜飞鸟尽江上又斜曛
　　其二
　　出门望漳洲逺近一秋色但恨少相见新来发多白

　　牧童

　　牧童驱牛行水寒衣敢渉相呼枫林下吹火烧山叶

　　墨蒲萄

　　翠羽幡幡薄骊珠袅袅埀一枝风露冷初出汉宫时

　　雨过

　　独对一烛坐看书犹未眠不知踈雨过星月满凉天

　　题墨竹二首赠陈子仁

　　问讯山中竹新来长几丛一枝初入手如对满林风
　　其二
　　为爱溪南竹春深长鳯毛终然秉髙节容易出蓬蒿

　　道中偶见

　　野径行人絶陂田流水多谁家小鳬雁争浴雨中波
　　其二
　　茅苇白蓬蓬行人西复东一双青鹳鹤飞起野田中

　　咏鸟毛

　　野鸟云山去庭阴有坠毛东风吹尽力欲起不能髙

　　古意五首

　　一树小桃花生来覆山井开尽不知春可怜镜中影
　　其二
　　手圈杨柳枝出门送君去柔肠暗相结宛转无尽处
　　其三
　　银椀兰膏满分灯炷两燖终然共光彩莫认不同心
　　其四
　　觧我黄金错酬君白玉钩未明曲中意只卖一生愁
　　其五
　　春蚕吐素丝作茧来十日一意向纒绵早晚得成匹

　　别王子让

　　相送寒潭上船开更相望人语隔江遥微风自鸣浪
　　其二
　　临水望梅崦却指敖城路路直本如弦江行自回互

　　江上

　　江上青枫树秋来叶渐稀如何渡江水飘荡不能归

　　古意

　　懊恨春别时花开满大堤出门消息断那听紫骝嘶

　　武山十四境【有序】

　　昔宋绍兴中乡先生刘敏求尝赋西昌八境各为七言长句辞极雄丽若武山其一也序谓太和古白下邑山青水秀皆神仙窟宅信矣惜后来无有继之者予曩自庚子歳始与南溪萧翀锺端及端之弟祥徃游其间尝为文记之而意有未极也乃洪武十一年余罢官归自北平明年仍客萧氏且忻然有重游之意而徃时同游者独端之弟祥与翀在而翀方徃省其叔父于滁阳而端之殁已久矣时王征君子与萧国录子所俱客禾溪二君皆好古而能赋又尝游于是山者乃七月十三日戒翀之弟翚前期邀二君以次日来会至于翚之诸兄翴■〈羽朱〉翪与祥各撰杖屦具酒肴与俱而戒刘继与儿子桷载笔墨以从自己酉至辛亥三日相与极游览赋咏之乐然后归征君谓是山游者众矣今日有作宜必追古乃已于是按图考志凡山中名迹之絶者靡不探深发奇穷心目足力之所及自武姥冈至石鼓得胜境一十有四仍各疏其名状与显晦之故于下方槩录其大而畧其细焉境赋一诗为五言絶句敦尚简实从征君志也同游者如干人得诗如干首合而成巻将以授若谷涂炼师俾藏山中后或有知我者焉
　　武姥冈【在枯仙观后武山最髙处相传为武姥飞升之所】
　　一自飞仙去迢遥白云上岁岁春风来满山青草长
　　陶皮石室【卽今北岩右陶皮二仙修炼之所天将雨则岩窦有泉出焉祷者尝以为候旧名观音岩今正之】
　　北岩极谽谺三面环絶壁闻有山雨来石泉先暗滴
　　云峰寺【在虎鼻峰后两山之间旧名南岩云峰寺宋端平间建寺后有泉或传出石间视入洼池僧为亭其上晚了禅师尝驻锡而去】
　　路盘重巘上寺値两崖间泉水依然在眞僧去不还
　　佑仙观【在武姥山东南武姥冈下龙王洞之上观祀三仙外揭西华当元初剙建时有白鹤翔集而天灯尝夜见云】
　　南指鸡冠石西华此路分至今珠树上长有鹤成羣
　　龙王洞【在佑仙观下有巨石覆之其洞虽不深广而流泉冬夏不竭颇有灵异】
　　一斛岩腰水灵踪向此蟠祇言流出洞长岁不曽干
　　虎鼻峰【武山西南一向方正如屏独虎鼻峰屹出左方雄秀最一山云】
　　平巘矗崇墉中天紫翠重曽因望江水上到最髙峰
　　礼斗石【在北岩之左最髙处有片石突出岩半纔容拜跪下临不测道士尝礼斗于此云】
　　道士礼斗处独缘岩际云空中歌碧落不遣世人闻
　　望阳石【在武山正东有巨石屹立正对出日故名下有石泉尝不竭云】
　　巨石含光景东蹲直海门仙人何日下晞发候晨暾
　　眞珠泉【在南岩石下石壁间乱撒而下若真珠然】
　　乱撒髙岩下多因险势奇更逢朝日映五色烂摩尼
　　衣笼石【在武山东北古临溪寺基上片石方广如笼筐状相传名武姥衣笼石云】
　　衣笼化为石何年阁半岩多因仙帔氅不是无裙衫
