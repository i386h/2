<!-- { "loadSidebar": true } -->
　　伏惟陛下，天纵睿圣，德超百王，陶育齐於二仪，洪基隆於三代。然锺运多难，九服纷扰，神旗暂拥，车书未同。上灵降，祚归有道，纯风一鼓，殊方革面。群生幸甚，率土齐欣。臣诚弱才，效无可录，幸遇重光，思竭力命。自欣投老，得睹盛化，冀终馀年，凭倚皇极。前後奉表，贡使相望，去者杳然，寂无旋返。未审津途寇险，竟不仰达，为天朝高远，未蒙齿录？屏营战灼，无地自措。往年侍郎郭祗等还，奉被诏书，三接之恩始隆，万里之心有赖。今极难之馀，开泰唯始，诱劝既加，引纳弥笃。老臣见存，遐外无弃，仰荷恺悌之仁，俯蹈康哉之咏。然商胡後至，奉公卿书，援引历数安危之机，厉以窦融知命之美。顾惟情愿，实深悚惕。何者？臣不自揆，远托大荫，庶微诚上宣，天鉴下降。若万国来庭，百辟陛贺，高蹈先至之端，独步知机之首。但世难尚殷，情愿未遂，章表频修，滞怀不畅，许身於国，款诚莫表。致惑群后，贻虑公卿，辞旨纷纭，抑引重沓。不在同奖之例，未达拱辰之心，延首一隅，低回四极。臣历观符瑞，候察天时，未有过於皇魏，逾於陛下。加以灵启圣姿，幼登天位，美咏侔於成康，道化逾於文景。方将振神纲以掩六合，洒玄泽以润八荒。况在秦陇荼炭之馀，直是老臣尽效之会。（《魏书·沮渠蒙逊传》，神中，遣尚书郎宗舒左常侍高猛朝贡上表，又见《十六国春秋》九十四。）
　　◇上疏於秃发利鹿孤
　　臣前遣奚念具披诚款，而圣旨未昭，复征臣弟。臣窃以为苟有诚信，则子不为轻；若其不信，则弟不为重。今寇难未夷，不获奉诏，愿陛下亮之。（《十六国春秋》九十四。）
　　◇下书省繇务农
　　孤以虚薄，猥忝时运，未能弘阐大猷，戡荡群孽，使桃虫鼓翼东京，封豕涉西裔。戎车屡动，干戈未戢，农失三时之业，百姓户不粒食。可蠲省百徭，专功南亩，明设科条，务尽地力。（《晋书·载记·沮渠蒙逊传》，又《十六国春秋》九十四。）
　　◇下书伐秃发亻辱檀
　　古先哲王应期拨乱者，莫不经略八表，然後光阐纯风。孤虽智非靖难，职在济时，而狡虏亻辱檀，鸱峙旧京，毒加夷夏。东苑之戮，酷甚长平。边城之祸，害深猃狁。每念苍生之无辜，是以不遑启处，身披甲胄，体倦风尘。虽倾其巢穴，亻辱檀犹未授首。亻辱檀弟文支，追项伯归汉之义，据彼重藩，请为臣妾。自西平以南，连城继顺。惟亻辱檀穷兽，守死乐都。四支既落，命岂久全！五纬之会已应，清一之期无赊，方散马金山，黎元永逸。可露布远近，咸使闻知。（《晋书·载记·沮渠蒙逊传》，又《十六国春秋》九十四。）
　　◇下书大赦
　　孤庶凭祖庙之灵，乾坤之，济否剥之运会，拯遗黎之荼蓼，上望扫清氛秽，下冀保宁家福。而太后不豫，涉岁弥增，将刑戮枉滥，众有怨乎？赋役繁重，时不堪乎？群望不洁，神所谴乎。内省诸身，未知罪之攸在。可大赦殊死已下。（《晋书·载记·沮渠蒙逊传》，又《十六国春秋》九十六。）
　　◇又下书大赦
　　倾自春大旱，害及时苗，碧原青野，倏为枯壤。将刑政失中，下有冤狱乎？役赋繁重，上天所谴乎？内省多缺，孤之罪也。《书》不云乎：「百姓有过，罪予一人。」可大赦境内殊死已下。（《晋书·载记·沮渠蒙逊传》，又《十六国春秋》九十四。）
　　◇下书伐乞伏暮末
　　乞伏墓末，频年失何，终日言笑，要当一举，剿其巢穴。（《十六国春秋》九十四。）
　　◇下令尊礼刘丙
　　秘书郎中刘彦明，学冠当时，道光区内，可授玄处先生之号，拜以三老之礼，筑陆沈观於西苑以居之，躬往礼焉。（《十六国春秋》九十四。）
　　◇下令求贤
　　养老乞言，晋文纳舆人之诵，所以能招礼英奇，致时雍之美。况孤寡德，智不经远，而可不思闻谠言，以自镜哉！内外臣僚，其各搜扬贤隽，广进刍荛，以匡孤不逮。（《晋书·载记·沮渠蒙逊传》，又《十六国春秋》九十四。）
　　◇沮渠茂虔
　　茂虔一作牧犍，蒙逊第三子，以元嘉十年袭位，改元永和。明年，授使持节散骑常侍、都督凉秦河沙四州诸军事、征西大将军、领护匈奴中郎将、西夷校尉、凉州刺史、河西王，在位七年，为魏太武所执。
　　◇袭位上表
　　臣闻功以济物为高，非竹帛无以述德；名以当实为美，非谥号无以休终。先臣蒙逊西复凉城，泽忄詹昆裔，芟夷群暴，清洒区夏。暨运终有道，备大宋之宗臣；爵班九服，享惟永之丕祚。功名昭著，克固贞节。考终由正，而请名之路无阶；懿迹虽弘，而述叙之美有缺。臣子痛感，咸用不安。谨按谥法，克定祸乱曰武，善闻周达曰宣。先臣廓清河外，勋光天府，标榜称迹，实兼斯义，辄上谥为武宣王。若允天听，垂之史笔，则幽显荷荣，始张无恨。（宋书·大且渠蒙逊传》，又《十六国春秋》九十五。）
　　◇百济国王庆（《魏书》作「馀庆」）
　　庆一作馀庆，馀毗子。元嘉末嗣位，大明二年，遣使上表。
　　◇遣使求除授表
　　臣国累叶，偏受殊恩，文武良辅，世蒙朝爵。行冠军将军右贤王馀纪等十一人，忠勤宜在显进，伏愿垂愍，并听赐除。仍以行冠军将军右贤王馀纪为冠军将军，以行征虏将军左贤王馀昆、行征虏将军馀晕并为征虏将军。以行辅国将军馀都、馀并为辅国将军。以行龙骧将军沐矜、馀爵并为龙骧将军。以行宁朔将军馀流、靡贵并为宁朔将军。以行建武将军于西、馀娄、并为建武将军。（《宋书·百济国传》。）
　　◇上魏献文帝表（按是时献文为太上皇）
　　臣建国东极，豺狼隔路，虽世承灵化，莫由奉藩，瞻望云阙，驰情罔极，凉风微应。伏惟皇帝陛下协和天休，不胜继仰之情，谨遣私署冠军将军驸马都尉弗斯侯、长史馀礼、龙骧将军、带方太守司马张茂等，投舫波阻，搜径玄津，托命自然之运，遣进万一之诚。冀神垂感，皇灵洪覆，克达天庭，宣畅臣志，虽旦闻夕没，永无馀恨。
　　臣与高句丽源出夫馀，先世之时，笃崇旧款。其祖钊，轻废邻好，亲率士众，陵践臣境。臣祖须，整旅电迈，应机驰击，矢石暂交，枭斩钊首。自尔以来，莫敢南顾。自冯氏数终，馀烬奔窜，丑类渐盛，遂见陵逼，构怨连祸，三十馀载，财殚力竭，转自孱。若天慈曲矜，远及无外，速遣一将，来救臣国，当奉送鄙女，执扫後宫，并遣子弟，牧圉外厩，尺壤匹夫，不敢自有。
　　今琏有罪，国自鱼肉，大臣强族，戮杀无已，罪盈恶积，民庶崩离。是灭亡之期，假手之秋也。且冯族士马，有鸟畜之恋；乐浪诸郡，怀首丘之心。天威一举，有征无战。臣虽不敏，志效毕力，当率所统，承风响应。且高丽不义，逆诈非一，外慕隗嚣藩卑之辞，内怀凶祸豕突之行。或南通刘氏，或北约蠕蠕，共相唇齿，谋陵王略。昔唐尧至圣，致罚丹水；孟常称仁，不舍途詈。涓流之水，宜早壅塞，今若不取，将贻後悔。去庚辰年後，臣西界小石山北国海中见尸十馀，并得衣器鞍勒，视之非高丽之物，後闻乃是王人来降臣国。长蛇隔路，以沉於海，虽未委当，深怀愤恚。昔宋戮申舟，楚庄徒跣，鹞撮放鸠，信陵不食。克敌建名，美隆无已。夫以区区偏鄙，犹慕万代之信，况陛下合气天地，势倾山海，岂令小竖，跨塞天逵。今上所得鞍一，以为实验。《魏书·百济国传》，延兴二年，其王馀庆遣使上表。
　　◎倭国王武
　　◇遣使上表（升明二年）
　　封国偏远，作藩於外，自昔祖祢，躬擐甲胄，跋涉山川，不遑宁处。东征毛人五十五国，西服众夷六十六国，渡平海北九十五国，王道融泰，廓土遐畿，累叶朝宗，不愆於岁。臣虽下愚，忝胤先绪，驱率所统，归崇天极，道迳百济，装治船舫，而句骊无道，图欲见吞，掠抄边隶，虔刘不已，每致稽滞，以失良风。虽曰进路，或通或不。臣亡考济，实忿寇雠，壅塞天路，控弦百万，义声感激，方欲大举，奄丧父兄，使垂成之功，不获一篑。居在谅熏，不动兵甲，是以偃息未捷。至今欲练甲治兵，申父兄之志，义士虎贲，文武效功，白刃交前，亦所不顾。若以帝德覆载，摧此强敌，克靖方难，无替前功。窃自假开府仪同三司，其馀咸各假授，以劝忠节。（《宋书·倭国传》，升明二年。）
　　◎诃罗陀国王坚铠
　　◇遣使奉表
　　伏承圣主，信重三宝，兴立塔寺，周满国界。城郭庄严，清净无秽，四衢交通，广博平坦。台殿罗列，状若众山，庄严微妙，犹如天宫。圣王出时，四兵具足，导从无数，以为守卫。都人士女，丽服光饰，市廛丰富，珍贿无量，王法清整，无相侵夺。学徒游集，三乘竞进，敷演正法，云布雨润，四海流通，万国交会，长江眇漫，清净深广，有生咸资，莫能销秽，阴阳调和，灾厉不行。谁有斯美，大宋扬都，圣王无伦，临覆上国。有大慈悲，子育万物，平等忍辱，怨亲莫二，济乏周穷，无所藏积，靡不照达，如日之明，无不受乐，犹如净月。宰辅贤良，群臣贞洁，尽忠奉主，心无异想。
　　伏惟皇帝，是我真主。臣是诃罗陀国王名曰坚铠，今敬稽首圣王足下，惟愿大王知我此心久矣，非适今也。山海阻远，无缘自达，今故遣使，表此丹诚。所遣二人，一名毗纫，一名婆田，令到天子足下。坚铠微蔑，谁能知者，是故今遣二人，表此微心，此情既果，虽死犹生。仰惟大国，藩守旷远，我即边方藩守之一。上国臣民。普蒙慈泽，愿垂恩逮，等彼仆臣。臣国先时人众殷盛，不为诸国所见陵迫，今转衰弱，邻国竞侵。伏愿圣王，远垂覆护，并市易往反，不为禁闭。若见哀念，愿时遣还，令此诸国，不见轻侮，亦令大王名声普闻，扶危救弱，正是今日。今遣二人，是臣同心，有所宣启，诚实可信。愿敕广州时遣舶还，不令所在有所陵夺。愿自今以後，赐年年奉使。今奉微物，愿垂哀纳。（《宋书·夷蛮传》，西南夷阿罗陀国，元嘉七年，遣使奉表。）
　　◎呵罗单国王毗沙跋摩
　　◇遣使奉表
