<!-- { "loadSidebar": true } -->
    惟唐贞元己卯岁孟夏四月旬有九日，圣君降诞之辰也，煌煌乎溥天之大庆，率土之盛事，穷祥绝瑞，略而不谈，人神幽赞，品类欢乐。（阙一字）自京邑，达於海隅，各献珍宝，以贺昌运。先是观察使柳公、监军（阙一字）鱼公相与言曰：“闻夫西方之圣者（阙一字）崇福之本，至仁之教。故报君莫大於崇福，崇福莫大於树善，树善莫大於佛教。教之本，其在浮图（阙三字）今皇帝道迈往初，泽渐无垠。天下之人登寿域乐太平者，二十有一年於兹矣。含气之类，尚犹知感，矧臣子之心，当於兹辰焉。”於是会释徒，谋建置，作为浮图，以塔名之。夫塔者，上（阙一字）诸天，下镇三界。影之所荫，如日月之照，破昏为明；铃之所响，如金石之奏，闻声生善。如是诸福，尽归（阙二字）谋之既臧，相顾踊跃。愿力（阙一字）果，事无不谐。斋心至П，三卜皆吉。相地面势，依山凭高，标胜概於南方，跨上游於福地，食王禄者乐於檀施，荷帝力者悦而献工。役无告劳，功用斯毕。皇帝嘉焉，御扎题额，锡名贞元无垢净光之塔。屹然峻然，高立云外，露盘而星象可接，金榜而鸾凤交驰。从何处生，如踊诸地，侔金刚而难坏，与劫石而齐坚。取舍利以置其中（阙三字），以表其外，俾夫观览者名号斯识，瞻礼者利益居多。
    异夫经营之初，垦凿之始，周其基址，下现盘石，五色（阙六字）意将灵只先有所待。盘石之上，又生异表，莹澈冰净，淋漓玉颜，如物之牙，粲然攒植，讯诸博识，得未曾有。非（阙一字）孝之感动，神之协赞，则何以有斯灵异乎？况河东公以仁德镇抚，海隅安，鱼公以忠（阙五字）辑睦，二臣协心，一方康宁。建彼崇塔，赫然丕绩，上以资大君无疆之福，下以遂众生（阙九字）亦至矣。盍刊诸贞石，以示于将来。小子备从事之末，奉铭叙之命，岂积竺乾之道，空为（阙二字）之（阙三字）
    瞻彼灵塔，巍巍崇崇。疑自地踊，若将天通。作镇海隅，高标闽中。影护下界，形仪太空。金盘（阙十字）赞兹盛功。侯其建之，臣子之忠。（阙二字）福之，圣寿无穷。
    ○唐前义成军节度郑滑等州观察使检校吏部尚书兼御史大夫李公二州慰思述
    彼思者谁？思李公也。所慰者何？慰邦人也。曷以思之？政成而惠及也。曷以慰之？刻石而播美也。侯其能纪其所以慰，今节度使淮阳郡公袁公尚贤嘉善之旨也。
    於戏！郡国者，土地人民之谓也；藩镇者，军旅钺之谓也。皇家综核名实，襟束体要，上有成则，下无分权。於是庆位宠命极其数，杀生刑赏专其柄，政理教化仰其成，任之莫大也，事之莫重也。唯其聪明可以尽听览，唯其材智可以适利害，唯其忠诚可以竭肺肝，然後能耸动乎群伦，师范乎四方，作帝垣翰，为人膏泽。历选授命，非全器备用，则不称兹职焉。
    德宗临御既久，锻炼惟精，鉴洞群下，举无遁情，以四方之少事，专将帅於贤良，得《礼》《乐》《诗》《书》之精英，尽典法政化之根本。居则物受其福，於康宁；去则人慕其德，形於谣咏。古之作者，又何加焉？贞元岁，公自给事中累月除尚书右丞，上方倚以为辅，而群望佥属。会东军阙帅，时许蔡不靖，抚安镇定之寄，咸又与能。用贤先於急病，简兵符於注意。是使泽润之功，未及於天下；安之理，独赉於一方。麾幢既行，宠冠群后。兹镇之地，据当要害，风俗之旧，号为坚强。兵甲精而气胜，疆土沃而人逸，界大藩之雄盛，迩王畿之德泽，善否之政，难於厥初。矧自贾相国之宽厚居外，略其法度，李仆射以制作求理，未及惠化，姚以静而潜用，卢以促而不暇。军虽和未及於整，人虽安未遂其泰，官虽备未尽其理，法虽张未一其门。遂使强力暴气，时黩武经，黠胥豪家，时渔细民。署职禄士，时或幸致；断刑察狱，时或情及。公乃明示画，立程轨，利衔荚以谨其不度，峻提防以遏其淫心。开通耳目，改易视听。先之以端庄肃怠惰，齐之以精爽攻矫诬。清明烛於无间，机权制於有关。十万之室，不可以户晓；三军之众，不可以心期。正身行令，罕不率俾。桉典籍，无冗员以败法；阅部伍，无宠私以居职。入闾井，有敬让礼节以厚俗；行田野，无污莱芜秽之不理。储仓库本乎节用，水旱因得而备也；从人欲本乎省事，教化因得而兴也。苟理道之可究，志意之可留，小无不勤，大无不备，一贯其道，七年有初。公积孝友发为聪明，本学术施於政事，俨容而居公可畏，庄色而非义不干。手衡目镜，毫厘无隐；竹操松心，风霜强劲。《春秋》称子产以宽猛相济为善理，《晋史》美元凯以文武尽在为全材。古今异时，贤哲同道。
    今皇帝纂大统之二岁，元和纪号，方将郊上元，谒清庙，乃询大政於二三元老，俾第郡国之声绩，懿重望以居内，副祀之任，历永岁时。诏书遂东，有待而起。及黄霸赴召，韩侯入觐，营舍空其将校，府署尽其官吏，巷无有居，室无有处，或拥塞遮边，或馔酒馈饩。咸曰：“兽草鱼水，夫何所依？寒裘饥食，复何所自？”思念之音，不绝者，逮於今焉。夫民者，氓也，未易其感动；庶者，众也，又难其一心。非功利之积及於下，惠泽之渐渍自久，胡不唱而同和，不约而同期？诚之所孚，在物知感。自後出镇浙右，入掌邦计，声先路以人悦，政不言而事理，由滑之所以著焉。
    淮阳公代公守镇，琴瑟异质，雅音同致，邦人重濡其厚惠，是用思报其前政。於是左厢都押牙兼御史大夫房士郢、右厢都押牙兼御史大夫范山才、摄白马县令卢乾真洎耆老张西云等，诣庭诣阁，宣赞功德。淮阳公乃迹事录实，累表上闻，愿刊石垂休，以慰人望。公遂恳白执政，让形於色，由是所请，不时得下。淮阳公叹曰：“仁极於政，义臻於让，诚君子之用心也。纪事扬美之道，其在予乎？今宜名碑，遂贤者之志；述於文，抒东人之思。”顾谓观察判官殿中侍御史庾承宣，以从事在兹，详备闻见，盍叙之而昭示永永焉？公名元素，字大朴，其先赵郡人也。若崇基峻源，清门茂阀，历官之前後，修身之事业，则纪名臣，传循良，得以耀竹帛焉。今不书，不敢专也。乃编邦人之咏，系於篇末，俾采诗之官，得以荐馨香云。其辞曰：
    我所思兮春之阳。气熙愉兮物芬芳。枯者茂兮焚者息。曷以比之公之德。我所思兮亲之慈。察痛痒兮知寒饥。充寒饥兮延性命。曷以比之公之政。我所思兮正始音。薰然和兮天地心。兴敬让兮去奸诈。曷以比之公之化。我所思兮鉴澄澈。净冰玉兮皎霜雪。幽隐尽兮研精英。曷以比之公之明。我所思兮河之水。靡昼夜兮波弥弥。我所思兮嵩岳之名山。仰申甫兮霄汉间。居霄汉兮兴云雨。霖旱岁兮泽九土。俾吾侯兮终获祜。望而祝之享天祚。
    ○魏博节度使田布碑
    於戏！节义立则人伦之风厚，忠孝彰则君亲之恩大。罔极之报，非死不尽；臣子之心，非尽不明。决去就於至诚，择利害而无挠。其生也，挺身为万夫之特；其终也，成名於泰山之重。凌视千古，高居上游。斯人伊何？魏博节度使田公布字敦礼之谓也。
    初公烈考曰宏正，辅佐宪宗，扫除寇逆，为侍中魏博节度使。今上嗣位，镇州军吏以节度使王承宗死，上闻，诏宏正除中书令代焉。居一岁，兵乱遇祸。公时为泾原节度，诏追至京，闻丧，公卿献议，以为讨镇莫若用魏，魏强而近，又公恩德积洽於魏，以钺赐其子布，布复有能，则魏之士欣戴而效死焉，诏从之。公泣血号天而辞不能者再，诏不许。乃曰：“报君恩，复父雠，在此举也。如不济，则无其生以谢之。”别兄弟妻子屏门之内，辞宾客朋友於西阶之下。
    丧舆遂北，至魏，则徒跣行号，以见将士。将士蓍艾者父兄事之，齿类者骨肉亲之，毁家以结人心，辞禄而赡公用。明求报之道，竭励士之方，冀其协心，以副私志。异哉！魏之风俗，久悖声教；魏之将士，素染很戾。怀安自固，忽感激之勇节；积骄成惰，无战斗之刚肠。初犹哀公之诚，悦公之赏，虽未心化，忘旧风。无何，奉诏出师，抵冀之南宫县，迩贼而振威也。时讨幽镇诸军，庶事草创，计司荒略，供馈大亏。公乃以本部六州之租入，权以自济，冰雪方盛，飞挽阻艰。众相言曰：“顷常出军，赖朝廷供给优赡，军府因以完济，今者瘠已肥国，尚书无乃太公忠乎？”旋以沧景丧败，王师不振，诸军顾望，莫有斗心，贼使间谍，腾肆飞语，以不固之志，加怀怨之心，望风听声，将欲谋乱。咸有见者，宜图其休。全身保军，以俟後举。公仰而号曰：“天子征兵，以讨叛乱。吾特授旄钺，复其家冤。将军虽死，国典斯在。岂蓄缩完守，为不忠孝之臣乎？”众知公不可迫，因师行而遂溃，中军不同其谋，奉公达於魏城。众又言曰：“魏土不知朝化久矣，刑赏礼乐，皆自已出。近以保富贵，远以贻子孙。苟能从众之谋，则捧戴如旧。”公知其不可以道化，又难以力服。时太尉之灵座，在魏之官署，公阳以入临，人不以虞，恸哭伏剑，众惊至而绝矣，春秋三十八。
    噫！相国李公先公帅魏，众以贪乱，李不能制，闭域以自固，重币以贷死。及公初至，悖气尚存，邀赏挠法，一唱万和；况镇之军於魏，旧有救败德，两军相观，如亲戚焉。宁有一人之忠义，化六万之肝胆；三月之将帅，移六十年之旧风？强其陆梁，计其相观，同愚蔽，知其不可。李石有言曰：“重耳教训，三岁而後败楚；勾践生聚，二十年而後灭吴。以中古之悫信，晋越之驯伏，尚且迟之，况今魏乎？”闻者信之。
    及公终也，贼众感义而退守，王师闻风而愤激。达於朝廷，天子壮其节而哀其死，为之废朝。公卿洎百执事，咨嗟凄悯，久而不绝。及丧至，则吊周懋恤，礼备而恩加焉，赠尚书右仆射。以长庆二年八月二十六日，葬於万年县白鹿原。公之大王父曰廷辉，安东都护司马，赠右仆射。王父曰，相州刺史；烈考中书令赠太尉，而勋高位崇。至公而名重节立，盖以茂德为浚源，大忠为厚，克生贤哲，焯邦国。
