<!-- { "loadSidebar": true } -->
　　颜鲁公送刘太冲叙郁屈瑰奇于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁续帖亦有刻昔颜平原鹿脯帖宋时在李观察士衡家今为辰玉所藏争坐位帖在永兴安师文家安氏柝居分而为二人多见其前段师文后乃并得之相继入内府今前段至行香菩萨寺止为项德新所藏 
　　鹿脯帖真迹与宋榻本不类字形大小不伦乃其文亦小异宋榻政自不足据也十七帖清晏岁丰又所使有丰一乡故自名处余不极解丰一乡作何语及得高丽刻本乃云所出有异产读之豁然因知王着但凭仿书入石耳犹忆辰玉初得此帖于蒙阴公氏亟报余展玩如得连城辰玉书法为此一变今日重观于德偶斋感慨系之矣 
　　颜清臣忠义大节唐代冠冕世人以其书传蔡元长书法似米南宫以其人掩书两伤双羙在人自择耳 
　　孙虔礼书谱绝类刘子玄史通之文唐时未有韩柳变体大都如此所谓畵为分数缀以妍辞月露风云相沿六代盖选学大行虽李杜不能独创也至其论书则过笔阵图远矣 
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曾入梁内府梁讳温字遂磨去意或有之 
　　杜牧之书张好好诗末有洒尽蒲衿泪短歌聊一书字漫不可摹樊川此书得六朝人风韵余所见颜柳以后若温飞卿与牧之亦名家也 
　　唐林纬干书学颜平原萧散古淡无虞褚辈妍媚之习五代时杨少师特近之 
　　书家以险绝为奇此窍惟鲁公杨少师得之赵吴兴弗解也今眼目为吴兴所遮障余得杨公游仙诗日益习之 
　　杨凝式书惟潭帖武陵帖有刻本深得颜鲁公之神非欧虞辈所能梦见也 
　　右录东坡评语孙过庭云既得平正须追险绝书家以险绝为功惟颜行与景度草得之景度好题寺壁不甚书缣素即宣和所收亦复寥寥苏米皆学其书故推重如此 
　　杨少师步虚词帖即米老家藏大仙帖也其书骞翥简淡一洗唐朝姿媚之习宋四大家皆出于此余每临之未得一班 
　　杨景度书自颜尚书怀素得笔而溢为奇恠无五代衰薾之气宋苏黄米皆宗之书谱曰既得平正须近险绝景度之谓也 
　　余意仿杨少师书书山阳此论虽不尽似畧得其破方为圆削繁为简之意盖与赵集贤书如甘草甘遂之相反亦教外之别传也 
　　东坡先生居黄自谓多难畏事时犹禁其诗耳后并其书禁之故宣和进御书畵凡有苏黄题跋者皆割去靖康之变御府所藏尽为金人辇之而北而先生墨迹流落人间居然独完嗟乎谁谓善类竟可磨灭耶 
　　东坡先生少学兰亭故其姿媚似季海至酒酣意忘工拙字特瘦劲乃似柳诚悬笔圆而韵胜挟文章妙天下忠义贯日月之气 
　　玉局行书皆规摹徐季海此帖独仿颜平原送明远序纵横跌宕中合宫商非赵吴兴所能梦见也 
　　东坡居黄寓定惠院之东小山上有海棠一株每岁盛开必担酒召客醉于花下故作此长篇平生喜为人书人间刻石者有五六本云某平生得意诗也 
　　东坡作书于卷后余数尺曰以待五百年后人作跋其高自标许如此 
　　陈仲醇既摹子瞻南华妙高二帖他日复得煎茶听琴诗各一篇余亦得三马图赞皆奇绝会勒石巳竣藏之箧中仲醇曰君岂书家抵鹊村耶 
　　赵吴兴大近唐人苏长公天骨俊逸是晋宋间规格也学书者能辨此方可执笔临摹不则纸成堆笔成冢终落狐禅耳 
　　狮子捉象必全其力狮子捉兔亦全其力书家以尺牍见珍如颜鲁公争坐位二祭文皆是草草不经之笔正如捉兔其全力乃见耳吴兴此柬尤是率尔应酬不知所云竹石数轴犹复流传何所余及见一二又无题跋左证得此则士衡所谓合之双羙者也 
　　邢太仆尝谓余书直接右军之泒惟赵承旨虽欧虞褚薛犹非冢嫡又张伯雨跋子昂过秦三论曰后世谁知公落笔如风雨盖子昂一日能书一万字故也今观此尺牍从阁帖二王牍中得笔且遗书冯海粟作家相见犹不漫应是最上一乘品格也 
　　右皆赵文敏闲窻信笔所书锡出安氏刻于家余素不过赵书以其结构微有习气至于用笔用墨文敏所谓千古不易者不如是何以名喧宇宙也前人正自未可轻议 
　　吴兴此书学黄庭内景经时年三十八岁最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一 【 子昂过秦论】 
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚 
　　文太史自书所作七言律皆闲窻日课乃尔端谨如对客挥毫不以耗气应想见前辈风流 
　　枝指山人书吴中多赝本此书律诗二十首如绵褁铁如印印泥方是本色真虎非斐将军先射诸彪也 
　　诗不求工字不奇天真烂熳是吾师东海先生语也宜其名高一世 
　　此卷具琅琊太原兄弟手牍如王方庆所进宝章录笔法遒媚自其余事造次寒温不离三益可上石碑是为难耳文肃公初入馆时书犹近率易渐久渐苍以瘦硬兼姿态可知前辈名公学问日益不止书道也 【 题娄江四王手牍】 
　　稧顺禅师不惜渡海访东坡于惠州东坡书渊明归去来辞送之今扈师结夏东畲与眉公草堂不隔跬步眉公为书归去来夷险不同翰墨并妙觉东坡涉世带累方外之交眉公高且闲较东坡输一步 
　　家侄原正又字伯长廷评兄之冢子少有逸才临池特妙此书当在年十八九时二十一天矣书多临摹之功与莫廷韩同时风骨高华巳度骅骝前其王子安之流耶阅之一过感慨无限余侄原正少余一岁有异才同游泮宫以诗翰相激扬犹如形影巳复同学畵不四五载遂以夭圽此其遗迹也览之如听山阳笛广陵散不胜凄断 
　　王文肃论文推归太仆其于弇州公未尝措意弇州公亦谓文肃不脱措大气然文肃诸奏疏笔铓迅利一刀见血四稿部中无是也此为蒲泉先生墓志婉畅尖新描写如畵宜其平视元羙独苦少作文耳文如是亦似不能多作至于书法娟秀有米元章之致加以苍古此文合当得公书公不为书而子柔书之亦是公意中事不独吴氏称快为家乘光巳 
　　周郎八岁书兰亭曹娥端劲风逸有二王笔意虽纸成堆笔成冢者未能过也岂前身工力成此宿慧耶昔陆庄简太宰尝向一老学究劝之勤读书究辞以无所复用太宰曰俟他生童子时得力不相赚也余于周郎益信虽然此道一往即诣久习逾遥百尺竿头坐者要更进步虽三十四十年工力尽可消受周郎勉旃余则焚砚矣 
　　东坡云诗至于杜书至于颜能事毕矣然如畵家评畵神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书畵皆然即颜书最传为祭侄争坐位藁乞米帖皆无矜庄天真烂熳故杨少师李西台苏黄蔡君谟皆宗之也素友工书请以此参之 
　　谢太傅六十五字真迹后有米元章行楷百余字米自贵其子楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者 
　　褚河南哀册亦王元羙物其冢孙以质于吴太学太学即其懿亲索连城之价无应者王亦有赵子昂书枯树赋精甚 
　　徐浩道德经上卷在无锡华学士家黄花绢精薄乍见似纸素谛观知为绢本全学钟元常世传苏玉局学季海若以此卷品之全不相似以苏用偃笔此卷皆正锋下卷不知落何处若得半卷临写经月可补其缺此惟梦志之者 
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观 
　　杨凝式少师韭花帖宣和谱载正书今在嘉禾项氏畧带行体萧散有致比杨少师他书欹侧取态者有殊然欹侧取态故是少师佳处 
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装演成册米书鲜有二千余言璠玙夜光烂熳抵鹊真海内奇观方当今人摹取米氏之书观正于此 
　　大慧禅师尝以东坡语提唱宗风洪觉范亦然因其深入禅悦故文字光焰万丈直掩韩欧此赞与白太傅六渐偈并观是转一部大藏经也 【 书东坡六观楼赞】 
　　唐碑多作怀仁三藏圣教序行楷所谓小王体者以蹊径易寻凡碑皆祖之化身何啻千百亿金刚经亦其一也然临池之家藏者绝少新都吴周生太学工书博古忽遇唐榻纸墨精好元和以后宋申锡柳公权诸公序赞皆具周生不惜十五城购之非鉴赏家求一见莫可得也会其祖翁老疾周生兄弟侍汤药巫医鲜効周生发愿刻石流通令法宝附墨宝而行优昙触眼信心坚固以此功德回向寿亲诸天龙神必有护持者余感叹而从臾之此经时有文句小小异同不能归一当以唐本为正自晚唐至今晦迹千年始复出现时节因缘之说焉可诬也 
　　陶九成辍耕录淳化帖谱支分甚多皆宋太宗时王着所摹如火传于薪皆凡火也惟南唐澄清堂帖乃贺知章所摹又为阁帖之祖本辍耕录亦载之世无见者临邑邢少卿有二卷吴用卿曾为翻榻兹得五卷右军书观其姿态横出神气飞动宛如临池用笔阁帖遂无复位次信非仙手不及此可谓九转之丹火矣第不知尚有几卷意止二王乎且珍此以俟 【 吴周生藏澄清堂帖跋】 
　　小楷宋榻高叔嗣家藏本归之海虞杨宪副五川杨之甥吾郡莫廷韩也廷韩得之深所珍惜余尝鉴赏题字巳亦为甥潘光禄所有荆溪吴光禄彻如购之传流之序如此此帖则吴康虞别本较莫本尚少蔡中郎石经王右军笔阵图柳公权清净经而黄庭之阙则同然海内更不多得吾家独有黄庭经乐毅论东方像赞曹娥碑四种宋榻加以十三行洛神赋及米元章小字弭盗疏共六帖亦冠绝海内云周生收澄清堂帖五卷在阁帖之上又得楷帖宋榻如许物聚所好信然信然当吾世而见薛绍彭王晋卿清鉴风流何幸何幸 
　　楷书以钟王为极则钟王书传世者宣示表黄庭乐毅论孝女碑止矣书家罕能穷其变惟寅临摹功力甚深诸体毕肖又自运机轴不至刻画尤足擅场海内书苑中更添一手矣 
　　余每见项惟寅为周生临古帖无一不肖以近代少双也此卷数种尤称殉知之合 

　　容台别集卷之五终 

　　●容台别集卷之六 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（四） 

　　◆题跋（四） 

　　畵旨 
　　杂记 
　　赞秦光四受持准提绣像 
　　赞常明和尚像 
　　再题秦光四庭训 
　　题万草庭书 
　　为郑庶常跋纶诰 

　　○畵旨 

　　杜东原先生尝云绘畵之事胸中造化吐露于笔端恍忽变幻象其物宜足以启人之高志发人之浩气晋唐之人以为玩物适情无所关系若曰黼黻皇猷弥纶治具至于图史以存鉴戒岂无所关系哉陈后山云晚知诗畵真有得却悔岁月来无多亦此意也 
