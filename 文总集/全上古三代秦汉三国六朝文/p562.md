<!-- { "loadSidebar": true } -->
　　夫名状以当才为清，品辈以得实为平，治乱安危之要，不可不明。清平者，政化之美也；枉滥者，乱败之恶也，不可不察。然人才异能，备体者寡。器有大小，达有早晚。前鄙後修，宜受日新之报；抱正违时，宜有质直之称；度远阙小，宜得殊俗之状；任直不饰，宜得清实之誉；行寡才优，宜犹器任之用。是以三仁殊涂而同归，四子异行而均义。陈平、韩信笑侮于邑里，而收功于帝王；屈原、伍胥不容于人主，而显名于竹帛，是笃论之所明也。
　　今之中正，不精才实，务依党利；不均称尺，务随爱憎。所欲与者，获虚以成誉；所欲下者，吹毛以求疵。前鄙後修者，则引古以疾今；古贤今病者，则考虚以覆过。质直者罪以违时，阿容者善其得和、度远者责以小检，才近者美其合俗，齐量者以已为限。高下逐强弱，是非由爱憎。凭权附党，毁平从亲。随世兴衰，不顾才实，衰则削下，兴则扶上，一人之身，旬日异状。或以货赂自通，或以计协登进，附托者必达，守道者困悴。无报于身，必见割夺；有私于己，必得其欲。凌弱党强，以植後利。是以上品无寒门，下品无势族。暨时有之，皆曲有故。慢主罔时，实为乱源，损政之道一也。
　　置州都者，取州里清议，咸所归服，将以镇异同，一言议。不谓一人之身，了一州之才，一人不审便不坐之。若然，自仲尼以上，至于庖牺，莫不有失，则皆不堪，何独责于中人者哉！若殊不修，自可更选。今重其任而轻其人，所立品格，还访刁攸。攸非州里之所归，非职分之所置。今访之，归正于所不服，决事于所不职，以长谗构之源，以生乖争之兆，似非立都之本旨，理俗之深防也。主者既善刁攸，攸之所下而复选以二千石，已有数人。刘良上攸之所下，石公罪攸之所行，驳违之论横于州里，嫌雠之隙结于大臣。夫桑妾之讼，祸及吴楚；斗鸡之变，难兴鲁邦。况乃人伦交争而部党兴，刑狱滋生而祸根结，损政之道二也。
　　本立格之体，将谓人伦有序，若贯鱼成次也。为九品者，取下者为格，谓才德有优劣，伦辈有首尾。今之中正，务自远者，则仰割一国，使无上人；秽劣下比，则拔举非次，并容其身。公以为格，坐成其私。君子无大人之怨，官政无绳奸之防。使得上欺明主，下乱人伦。乃使优劣易地，首尾倒错。推贵异之器，使在凡品之下；负戴不肖，越在成人之首。损政之道三也。
　　陛下践阼，开天地之德，弘不讳之诏，纳忠直之言，以览天下之情，太平之基，不世之法也。然赏罚，自王公以至于庶人，无不加法。置中正，委以一国之重，无赏罚之防。人心多故，清平者寡，故怨讼者众。听之则告讦无已，禁绝则侵枉无极，与其理讼之烦，犹愈侵枉之害。今禁讼诉，则杜一国之口，培一人之势，使得纵横，无所顾惮。诸受枉者抱怨积直，独不蒙天地无私之德，而长壅蔽于邪人之铨。使上明不下照，下情不上闻。损正之道四也。
　　昔在前圣之世，欲敦风俗，镇静百姓，隆乡党之义，崇六亲之行，礼教庠序以相率，贤不肖于是见矣。然乡老书其善以献天子，司马论其能以官于职，有司考绩以明黜陟。故天下之人退而修本，州党有德义，朝廷有公正，天下大治，浮华邪佞无所容厝。今一国之士多者千数，或取流徙异邦，或给役殊方，面犹不识，况尽其才力！而中正知与不知，其当品状，采誉于台府，纳毁于流言。任己则有不识之蔽，听受则有彼此之偏。所知者以爱憎夺其平，所不知者以人事乱其度；既无乡老纪行之誉，又非朝廷考绩之课；遂使进官之人，弃近求远，背本逐末。位以求成，不由行立，品不校功，党誉虚妄。损政五也。
　　凡所以立品设状者，求人才以理物也，非虚饰名誉，相为好丑。虽孝悌之行，不施朝廷，故门外之事，以义断恩。既以在官，职有大小，事有剧易，各有功报，此人才之实效，功分之所得也。今则反之，于限当报，虽职之高，还附卑品，无绩于官，而获高叙，是为抑功实而隆虚名也。上夺天朝考绩之分，下长浮华朋党之士，损正六也。
　　凡官不同事，人不同能，得其能则成，失其能则败。今九品不状才能之所宜，而以九等为例。以品取人，或非才能之所长；以状取人，则为本品之所限。若状得其实，犹品状相妨，系絷选举，使不得精于才宜。况今九品，所疏则削其长，所亲则饰其短。徒结白论，以为虚誉。则品不料能，百揆何以得理，万机何以得修？损政七也。
　　前九品诏书，善恶必书，以为褒贬，当时天下，少有所忌。今之九品，所下不彰其罪，所上不列其善，废褒贬之义，任爱憎之断，清浊同流，以植其私。故反违前品，大其行势，以驱动众人，使必归己。进者无功以表劝，退者无恶以成惩。惩劝不明，则风俗污浊，天下人焉得不解德行而锐人事乎？损政八也。
　　由此论之，选中正而非其人，授权势而无赏罚，或缺中正而无禁检，故邪党得肆，枉滥纵横。虽职名中正，实为奸府；事名九品，而有八损。或恨结于亲亲，猜生于骨肉，当身困于敌雠，子孙离其殃咎。斯乃历世之患。非徒当今之害也。是以时主观时立法，防奸消乱，靡有常制，故周因于殷，有所损益。至于中正九品，上圣古贤皆所不为，岂蔽于此事而有不周哉，将以政化之宜无取于此也。自魏立以来，未见其得人之功，而生雠薄之累。毁风败俗，无益于化，古今之失，莫大于此。愚臣以为宜罢中正，除九品，弃魏氏之弊法，立一代之美制。（《晋书·刘毅传》，又《群书治要》三十引《晋书》，又《通典》十四，又略见《御览》二百六十五引《刘毅集》。）
　　◇奏劾刘肇
　　南郡太守刘肇，以布五十匹杂物遗前豫州刺史王戎，请槛车徵付廷尉治罪，除名终身。
　　◇驳有司奏琅邪王伦事
　　王法赏罚，不阿贵贱，然後可以齐礼制而明典刑也。伦知裘非常，蔽不语吏，与缉同罪，当以亲贵议减，不得阙而不论。宜自于一时法中，如友所正。（《晋书·赵王伦传》，伦坐使散骑将刘缉买工所将盗御裘，廷尉杜友正缉弃市，伦当与缉同罪，有司奏，伦爵重属亲，不可坐，谏议大夫刘毅驳。）
　　◎刘暾
　　暾字长升，毅子，泰康初为博士，免。後为酸枣令，转侍御史，迁太原内史，赵王伦篡位，假征虏将军，不受。惠帝复阼，为左丞，寻兼御史中丞，迁中庶子、左卫将军、司隶校尉。以表理羊皇后忤河间王，奔高密王略，为大都督，加镇军将军，又加光禄大夫，後为抚军将军，迁尚书仆射，拜右光禄大夫。领太子少傅，加散骑常侍，领卫尉，加特进。後复为司隶，加侍中。王弥陷洛，为弥使于青州，至东阿，为石勒所杀。
　　◇奏劾王浑
　　谨案司徒王浑，蒙国厚恩，备位鼎司，不能上佐天子，调和阴阳，下遂万物之宜，使卿大夫各得其所。敢因刘舆拒诏使，私欲大府兴长狱讼。昔陈平不答汉文之问，邴吉不问死人之变，诚得宰相之体也。既兴刑狱，怨怼而退，举动轻速，无大臣之节。请免浑官。右长史、杨丘亭侯刘肇，便辟善柔，苟于阿顺。请大鸿胪削爵土。（《晋书·刘暾传》，司徒王浑、主簿刘舆狱辞连暾，将收付廷尉，浑不欲使府有过，欲距劾自举之。与暾更相曲直，浑怒，便逊位还第。暾乃奏浑曰云云。）
　　◇奏理羊皇后
　　奏被手诏，伏读惶悴。臣案古今书籍，亡国破家，毁丧宗礻方，皆由犯众违人之所致也。陛下迁幸，旧京廓然，众庶悠悠，罔所依倚。家有踵之心，人想銮舆之声，思望大德，释兵归农。而兵缠不解，处处互起，岂非善者不至，人情猜隔故邪！今上官巳犯阙称兵，焚烧宫省，百姓喧骇，宜镇之以静。而大使卒至，赫然执药，当诣金墉，内外震动，谓非圣意。羊庶人门户残破，废放空宫，门禁峻密，若绝天地，无缘得与奸人构乱。众无智愚，皆谓不然，刑书猥至，罪不值辜，人心一愤，易致兴动。夫杀一人而天下喜悦者，宗庙社稷之福也。今杀一枯穷之人而令天下伤惨，臣惧凶竖乘间，妄生变故。臣忝司京辇，观察众心，实以深忧，宜当含忍。不胜所见，谨密启闻。愿陛下更深与太宰参详，勿令远近疑惑，取谤天下。（《晋书·惠羊皇后传》，河间王矫诏，以后屡为奸人所立，遣尚书田淑敕留台赐后死，诏书累至，司隶校尉刘暾与尚书仆射荀藩、河南尹周馥，驰上奏曰云云，刘暾传》作「上表理后无罪」。）

卷三十六
◎庾峻
　　峻字山甫，颍川鄢陵人。仕魏为郡功曹，举上计掾，州辟从事。高贵乡公以为博士迁秘书丞。陈留王时拜侍御史。晋受禅，赐爵关中侯，迁司空长史，转秘书监御史中丞，进侍中，加谏议大夫。泰始九年卒，有集二卷。
　　◇上疏请易风俗兴礼让
　　臣闻黎庶之性，人众而贤寡；设官分职，则官寡而贤众。为贤众而多官则妨化，以无官而弃贤则废道。是故圣王之御世也，因人之性，或出或处，故有朝廷之士，又有山林之士。朝廷之士，佐主成化，犹人之有股肱心膂，共为一体也。山林之士，被褐怀玉，太上栖于丘园，高节出于众庶。其次轻爵服，远耻辱以全志。最下就列位，惟无功而能知止。彼其清劭足以抑贪污，退让足以息鄙事。故在朝之士闻其风而悦之，将受爵者皆耻躬之不逮。斯山林之士、避宠之臣所以为美也！先王嘉之。节虽离世，而德合于主；行虽诡朝，而功同于政。故大者有玉帛之命，其次有几杖之礼，以厚德载物，出处有地。既廓庙多贤才，而野人亦不失为君子，此先王之弘也。
　　秦塞斯路，利出一官。虽有处士之名，而无爵列于朝者，商君谓之六蝎，韩非谓之五蠹。时不知德，惟爵是闻。故闾阎以公乘侮其乡人，郎中以上爵傲其父兄。汉祖反之，大畅斯否。任萧曹以天下，重四皓于南山。以张良之勋，而班在叔孙之後；盖公之贱，而曹相谘之以政。帝王贵德于上，俗亦反本于下。故田叔等十人，汉廷臣无能出其右者，而未尝干禄于时。以释之之贵，结王生之袜于朝，而其名愈重。自非主臣尚德兼爱，孰能通天下之志，如此其大者乎！
