<!-- { "loadSidebar": true } -->
　　枫墅违栋谿五里王氏在焉其先弃嚣隘而即旷夷离栋谿有年数矣其彦有曰与定美才逺识戡难御侮与其伯氏弛张相济迨鄊里绥靖即理旧址堂构翚飞逺迩称美尝语予曰泰也曩于居南别业筑室三间字之曰耕读幽林在南沃壤在侧书防耒耜杂然前陈力作而倦则入息披吟田夫野老幽人处士过从论说以为常油油然不知天之髙地之下日月之代明寒暑之推迁予乐也甫及三年废于一炬今虽影没而朝耕暮读之意尝往来于怀终当即其旧而新是谋子为我记之予复之曰帝舜命官既以黎民阻饥命弃播百谷即以五品不逊命契敷教作司徒诗人之咏后稷粒民率育之后必美其陈常于时夏盖养之与教二者不可偏废不先于耕则救死恐不赡奚暇治礼义不继以读则饱食暖衣逸居无教近于禽兽人事之至切至大孰有先于斯二者哉与定斯举甚韪宜荐成之他日岂徒一家遵之将一鄊慕之由近而逺虽天下之大有不闻风而兴务农力学以致隆平之治者乎与定谢曰命之矣请笔于斋以为训故为记之而复咏以诗诗曰维南有斋其林幽幽离尘逺嚻耕读以休其耕维何播种南亩时及力齐荼蓼斯朽奄观载获如坻如京以宾以祀百礼告成其读维何有经有史其善伊仪其恶伊耻变化涵养天秩有常君子之归邦家之光嗟予王氏系自长者仁厚传心昼夜不舍曰农曰学圣谟匪今农惰学倦亦独何心耕勤读敏厥效伊迩我作戒诗诒尔孙子
　　知止堂记
　　鹏举吾友也姓张氏其先真定人少之时与吾弟子周同师鄊先生冯奬翁于泮宫既长即推择为吏有能声迨丁中宪之治庐陵也君昉得行志尽其才盖丁公以风宪耆徳选为监郡遭时多艰人少可其意者君以练达明敏佐之信任之専虽齐桓之于仲父不是过也既而丁公改除从岭海取道入京君与偕行以荐积为广东帅府都事元祚既革即慨然曰世事若此其可以止乎庐陵吾生长之地而忠节之邦也吾其归老焉遂挈妻孥以还喜城西萧氏之基颇有幽趣遂请于官而筑室焉缭以周垣杂植竹木椒果池可渔圃可蔬樵牧不待外求予尝过而悦之君指其堂示予曰吾以知止字之矣子为我一言记之嗟乎予将何言哉犹龙子有云知止所以不殆又曰知足不辱知止不殆可以长乆而举世汲汲于富贵之场者莫之悟鹏举之见超乎斯世之上矣予复何言哉且独不见昔之居此者乎其冠盖赫奕粉黛靓丽爵品之荣货产之富殆金张比肩崇恺并驾也而今安在哉使其知止足之分君恶得而有之甚爱必大费多藏必厚亡不易之论也至若孔门知止之说鹏举与吾弟昔也闻之鄊先生详矣何待予言是为记
　　竹所记
　　吾王氏之彦有曰伯辉世居流江流江庐陵之上游也溪山相缪蛟蟠鹄峙萦青缭白郁为胜区伯辉即其居旁之隙地种竹千枝猗猗翛翛俯而临之如玻瓈池仰而观之如翡翠林丹凤望实而忘饥苍龙顾影而失色纵酒于中则清风徐来题诗其上则飞尘不涴其塾宾萧子所氏日造而悦之曰美哉竹之所也既而谓予曰先生以文学知于时驱驰抡材于数千里之外而同里同姓有若伯辉之谦重清整又与其尊父宁都守相伯仲而竹所一室未防片言记之岂泄迩忘逺之惧也乎曰既闻命矣何爱于言竹所虽王氏故事然昔人取之以其徳也其质直直则不回君子之公正不阿似之其节劲劲则不屈君子之执理不挠似之其中虚虚则容有谦以受益之徳焉其筠叶贯四时不易有穷达不变之操焉君子之乐于竹也是之取耳以竹为所必其徳无不相似一不类则虚其所矣虽然子所留国学三年阅天下之文多矣倘以予言不戾于古而有益于人归以视伯辉何如也是为记
　　芳庭记
　　谀非美俗也而有相尊相厚之意焉故闻谀词则悦不谀则扞格而难入人之交于人也亦何乐乎扞格难入之意哉故其称人之字也尊之则加堂焉非堂则轩矣厚之则加庭焉非庭则斋矣或以溪谷或山或洲意犹是也夫然则闻者欣然以喜曰是尊我也是厚我也乌可与之疎且外哉嗟乎习俗移人虽贤不免况其下者乎侄孙子芳好事者多称之以芳庭或求闻人书二大字以遗之子芳告于宗之丈人曰芳也何徳得此于人人哉不表之楣间则负其相尊相厚之情将滋兰树莳杜种菊于前荣以无愧斯名可乎丈人将顺其美则朂之曰而奚以多事为哉使三闾大夫尽求防芜揭车之类恒蓺之将不胜其劳矣彼求众芳之所在者意有属也恶用根荄枝叶之类求乎哉继今而后思迩名贤使子弟之佳如芝兰玉树生于庭阶则芳在是矣且而独不闻吾家种槐之故乎其芳与徳俱萌必封殖而后成则其隂满庭宜矣传曰栽者培之子芳其勉焉予闻君子所以贵其名号者诚以其贤否丑美必常与名字相上下而始终夫茍失其所以为芳则斯庭无君子之迹矣可不惧哉予言如此不知者以为习谀也知之者以为非谀而规也用记于壁
　　乐闲亭记
　　则徽旧居郡城辟地始家今之杜方二十年前予尝访焉时得乐闲二大字揭楣间自谓乐闲叟求予记文予谓能闲固难闲而能乐又难则徽亦冀自是少乐于闲矣孰知数年之后运化不齐长子死焉其季庭桂入吏部为书佐则徽只身仆仆尘埃中曰公曰私靡不躬应求湏臾暇且不可得况望长享此闲乎既而庭桂由书佐为奏差出入乎公卿之门驰骛于淮泗之上乡里慕之不弛其旧欢僮仆闻之复起其新敬俛仰今昔有可慨矣去冬庭桂自京归过予于溪上入郡因往问焉而新亭适成朴素爽朗有若蓬者焉有若舫者焉庭桂指以语予曰此乐闲亭也昔得文于先生今逸矣愿重记之留予从容竟日观其图籍在左壶奕在右杖屦或来于近局衣冠时集于名流廪宇连延驺从敏给即今日意象推之则徽诚可乐其闲矣追惟往作记时于今二十余载一清闲之福则徽屡得屡失而今遂其志则人之能得闲者非天幸耶世之汲汲于富贵之场日暮途逺倒行逆施不知安闲之可乐者其为人何如也庭桂字仲芳与予同姓云
　　生存堂记
　　予友刘善自乐慨念丧乱以来二亲虽存荐歴兵燹无一瓦之覆一垅之殖以为生既而相继沦亡送死未尽于礼今幸时清屋庐粗可居田畴粗可养而徃而不可还者亲也能无防然于中乎于是字其奉亲之堂曰生存庶几事死亡如生存亦志遗憾云尔既求永新乌侯继善篆其顔复欲予有以记之予谓是心也人子不死其亲之良心也事死如生事亡如存岂独烝尝忌日思慕为然哉一念不忘其亲则所以体其心守其枝者无不至矣亲虽云殁而吾心之亲未殁其音容显显陟降庭止吾可以邪放不检亏体辱身以为父母戮乎吾可不勉强学问进徳修业扬名以显父母乎死者复生生者不愧则庶乎能子矣将不为善人君子之归乎嗟夫世道日趋于薄有不忍言者矣鄊之人有视死其亲若去赘疣然未逾旬月更张百度以从已之欲由今而观非斯堂之罪人也哉虽然名之必可言也言之必可行也自乐力行之以无负名堂之意至若刘氏世系之详则在老生萧防心之记不荐书













　　麟原后集巻五
　　钦定四库全书
　　麟原后集巻六　　　　　　元　王礼　撰记
　　存竹堂记
　　余至东昌客有从余登萧氏之堂予问堂以存竹名竹恶在客曰非是之谓也萧氏祖徳祥能守厥考竹轩居士之业犹竹轩未亡嘉之者以存竹称也然则其详可闻乎曰当在宋也徳祥之五世祖子信职医获交于忠简胡公公餽之金锡之田荐之官俱弗受问所欲曰但愿子孙世世读书足矣公嘉其志大书读书二字顔其堂至居士能守此训以不隤其世业徳祥又能继其志潜心于学明理于医逺近疾病者咸归之证论可为与否或当至剧乃愈或可不疗自愈后皆如其言全活者众而未尝责报于人贫乏者与药不问直侑以米炭姜枣济之士大夫谓其能以竹轩之心存心非徒存其遗训世业而已谓之存竹也实宜初仕广州惠民药局提领迁韶州医学教授以夀终于家平居惟延师教子为先务世虑澹然虽出入权贵之门未尝干以私又曰今其子孙信厚文雅资计温裕皆食旧徳所致而斯堂未有记常往来于怀先生辱与其子若孙游能勿靳于一言乎余观今世豪家大族五世希不失矣赞皇之石魏公之笏其存几希矧有如韶州教授既存竹轩之世业复存竹轩之世徳者乎宜其子孙诜诜济济勿替有引非偶然也昔髙唐赵氏有儒医笃于利济隂佑厘以孙子青山先生出焉天之报施善人庸有爽哉萧氏嫓美于赵将必有显者出以其时考之可矣姑志于斯堂以俟
　　进脩堂记
　　从弟子充嗜学不厌因旧堂而牖之疏通爽朗名以进修求永新乌侯继善先生篆于堂顔庶常目之以自励既而欲闻其方志于屋壁于是语之曰易云君子进徳修业在忠信在修词立诚释者曰忠信主于心者无一念之不诚修词见于事者无一言之不实予谓徳以存之心言也业以着于事言也中心之谓忠以实之谓信无妄之谓诚三者一道也徳言进忠信之积也一念不忠信徳非其徳矣况觊其进乎业言修又言居用力不置犹居其中也脩业而言修辞惟口出好兴戎当谨饬其辞主于忠信所谓立诚也言忠信修辞立诚之谓也行笃诚忠信进徳之谓也君子终日干干慎斯二者而已矣昔元城事温公五年得一语曰诚请问其目曰自不妄语入元城初甚易之退觉言行矛盾力行七年而后成人之表里一致岂易得哉夫堂也者君子攸宁之所而日与宾友揖让进退周旋唯诺于其间者也吾弟宾退之顷即思向之所为果忠信乎所言果诚实乎夜寝之际即思昼之所为所言果无愧乎孜孜力行改过勿惮不为善人君子之归吾未之信也吾宗簪缨之世虽逺诗礼之泽犹长但在勿替引之耳予老矣何未见子弟笃于进修以无忝尔祖者乎顾名思义尚允蹈之毋徒借圣贤法语以为黼黻庭内之具
　　介石轩记
　　予一日至子充弟介石轩茶余看菊意颇闲适子充从容言曰是轩得永新乌大夫篆以华之以伯氏也然名非不佞所命也昔曽伯祖城山公为太常寺丞时曽大父韦轩翁侍行由学馆授登仕郎当国郑府之吴潜甚器重之欲荐为东宫属官适四川制置使某入觐又辟防谋军事曽大父见某黜叹曰君子道消矣拂衣而归缮园池作亭字之曰介石日与故旧饮酒赋诗其间杨文节公为书其扁今以名轩不忘前人知几之意伯氏幸能志其所以岂不因之以自朂哉则复之曰豫之六二介于石不终日贞吉夫子因二以中正自守其介如石而能见几而作故极言知几之道谓君子上交不谄下交不凟其知几乎又曰介如石焉宁用终日断可知矣夫当宋季奸臣柄国边衅日开天地闭贤人隠时也而祖有见于君子小人进退之几归休乎斯亭盖深于易者也岂知进而不知退者所能及哉虽然彼一时也此一时也今吾弟往教四方无往而非宾主师友之交而欲介焉自处则非吾所知也説文曰介介画也有分辨意严于分辨则不为石徂徕之方峭必为王荆公之执抝矣将处无与居也出无与徒也倡无与和也岂不孤立于天下哉圣不云乎鸟兽不可与同羣吾非斯人之徒与而谁与子充有味于予言也乎抑亦惟祖训是式欤子充谢曰谨事斯语因笔于是轩以记
　　湖山清隠楼记
