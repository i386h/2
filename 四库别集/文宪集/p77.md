<!-- { "loadSidebar": true } -->
　　宋季时有孙君者其先居富春因自呼富春子七嵗而病瞽遇异人授以音律推五数播五行之术其于万物始终盛衰恒于音决之周垣未第时坐于观桥市肆厉声诟仆孙君闻其声往揖之曰状元何怒耶周以其绐已不答后果擢进士第一杨克齐同邓中山逰虎林防孙君亦至杨戯君曰我何如人孙君曰公贵人也曰我食禄乎抑白衣也曰公自庆元初类试调泸川尉浮沉久之厯知晋果二州矣何谓白衣杨大惊复问曰吾禄止是乎或未也曰不久即迁大理少卿再典一大藩却从方外之士逰耳已而由理官以直寳谟阁知重庆府遂主管千秋鸿禧观以终江子逺舎选出身教授池州负气好凌人当路恶之欲诬以罪孙君曰不可子逺虽少未易轻蔑二十年后必秉国钧也其后言辄验程吉公集客命孙君次第听其声听已厯指曰此异时朝士也此异时院辖也此异时法从也此异时执政也旁有韦布之士刘姓者闻其语大笑之孙君曰汝何人乃敢尔耶或曰毋相慢此秘书丞刘公也孙君曰大白山老儒生耳乌能入秘书众一笑而罢吉公籍记其言无一人差者其神竒往往类此惜乎为史嵩之所忌谪死逺方今去孙君未百余年故老凋落殆尽人罕有知其事者伏观俞先生用中所述犹可见前軰闻见闳肆有非安于寡陋者所可企及如濂不敏于先生无能为后今因孙君六世孙朝可求题遂以旧闻附于先生论著之后以补其所未足焉若夫孙君所言赵録已讫王元春典乡郡李全贡玉柱斧及诈假布囊四事太史氏尝録之今不敢渎告之也孙君名守荣先生谓为髙荣意其笔误或别有依据云
　　跋李伯时马性圗
　　元丰七年李公麟写马性圗云赠龙山友人李元中当是时公麟犹未举进士而其家桐城抵彭蠡为近故尝过焉见野马千百其羣而为此圗貌其自得之性也自元祐中擢第尉南康累迁至御史检法十年之间尽事不暇时讲而其心终不忘去逮元符末遂以病痹谢事归隐龙眠山庄益潜心弗懈笔意之精超入妙品识者至比之顾长康张僧繇则公麟之名能传于世也固宜然黄庭坚言其风流不减古人以画为累世因以艺名之此又不得不为公麟惜也呜呼学士大夫择术之不可不慎也如此夫龙山即龙眠山在桐城西北元中公麟弟也传记谓公麟及二弟公庚元中咸以文学着时人目之为龙山三李今公麟称元中为友人殊不能晓岂元中者或其同姓之疏属耶传记之讹亦未可知也
　　跋庐阜三笑圗
　　庐阜三笑圗盖写征士陶渊明道士陆修静及浮屠慧逺也相传圗始于庐楞伽世人临摹甚多而儒先是非之者亦不少其非之者则曰慧逺卒于晋义熙十二年丙辰年八十三修静没于宋元徽五年丙辰夀七十二丙辰相去正六十载推而上之修静生于义熙三年丁未慧逺亡时修静才十嵗耳至宋元嘉末修静始来庐山则慧逺之亡已三十年余渊明之死亦二十余嵗矣若渊明生于晋兴寜二年乙丑少慧逺三十一嵗终于元嘉四年丁夘距慧逺亡年已五十矣固宜相从也安取所谓三笑哉其是之者则曰自苏长公作三笑圗賛而黄太史遂以三人者实之如蒲传正刘巨济无咎之流皆明着之篇翰陈舜俞造庐山记亦与太史正同此数公者皆号博学多识修静之事其有不考者乎盖晋有两修静议者弗是之察故遂致此纷纭也赵彦通庐岳独笑之编乃黄口小儿强作解事者耳二者之论其不同有如此者维杨郭君逵以此巻求题凡渊明之出处国朝诸大老若萧贞敏公同文贞公杨文献公商文定公及司业砚公论之已详区区末学何敢妄賛一辞姑取前軰是非之未决者就洽闻之士质焉
　　跋匡庐社圗
　　右匡庐十八贤圗一巻上有博古堂印识不知何人所作描法学马和之人物布置则彷佛东林石刻而韵度过焉其二人相向立一人戴黄冠手触人袂而扬眉欲吐言者道士陆修静也一人敛容而听之者法师慧逺也其一人冠漉酒巾被羊裘杖策徐行而萧散之气犹可掬者陶元亮也其一人蹑屩抠衣笑指元亮者毕颖之也其一人执羽扇宴坐芭蕉林下者逺之弟慧持也其一人与持对坐合瓜竪二指者僧跋陀也其一人俯仰其手操麈尾拂坐陀下者宗少文也其一人居持右低首作礼而为貌甚恭者僧昙顺也其一人皆披衣行一人持铁如意一人展巻读一人美髯而反顾者则刘程之雷仲伦周道祖也余则余忘之矣又颇记程之莲社文云嵗在摄提格七月戊辰朔二十八日乙未慧逺命正信之士豫章雷次宗等百有二十三人集于庐山般若台精舎修西方净土之学今所画止十八人取著名于时者也人数增减相传有不同者所记异辞也或疑修静与逺不共时者盖晋有两修静此正世称简寂先生也当是时晋室日防上下相疑杀戮大臣如刈草菅士大夫往往不仕托为方外之防如元亮道祖少文軰皆一时豪杰其沉溺山林而弗返者夫岂得已哉传有之羣贤在朝则天下治君子入山则四海乱三复斯言抚圗流涕
　　跋米南宫夷旷帖
　　予尝评海岳翁书如李白醉中赋诗虽其姿态倾侧不拘礼法而口中所吐皆成五色文今观与李邍手帖因书其语而归之邍字夷旷公择子也大观间尝为显宦云
　　跋潘舎人年谱
　　黙成先生潘公事迹载于旧史列传及李焘陈均罗大经诸家之书者为详然所载颇有可议公初授辟雍博士不赴后以累迁为秘书郎列传则谓自辟雍擢居馆职公为主客员外郎厯着庭方出使淮南列传则谓自员外郎即提举常平公自严州请祠再入秘书进左史而后有西掖之命列传则谓自请祠之后起为中书舎人公摄起居即向子諲奏事其语稍涉于珎玩乃廷叱之陈均则谓子諲初以和议为是公大非之及是同奏事子諲与公交争于殿上上怒遂俱罢罗大经则又谓子諲与髙宗论笔法故公斥之公辞免秘书少监状自言建炎四年余提防荆湖南路刑狱不赴绍兴二年任左司员外郎仅两月差知严州公家所记遗事则谓绍兴元年三月迁提刑十二月入左司凡若此类皆显然谬戾有不难辨者今之去公防二百年余公之官序言行乡先达类能道之而纪述之家乃复不同如此况欲考夫千载之上者哉濂幸生公乡自幼颇闻公之事因防萃诸家取其理通者仿朱子作程洛公年谱例为文一通凡三千余言藏之仙华山中以俟博雅君子审定之庶防求公之事者无惑焉耳
　　跋徐氏谱圗后
　　余在幼时闻金华有韦斋徐公讳澄字清伯宋淳熙丁未进士起家教授邵州官至中大夫福建路提防刑狱公事风节行义与义乌徐文清公侨并称世号二徐韦斋生知南陵县事静孙南陵生严州司戸参军木润咸淳辛未进士号能继父学者与弟咸淳戊辰进士文润夀皆百嵗司戸生应虎应虎人称为文蔚先生通诸经尤长于诗且善书立碑碣者多求焉鲜于奉当枢极器重之累应进士举不利遂授徒以终其身先生生季泰亦善读父书以文学称季泰生敏文采英发县自诸生贡入成均为弟子员敏间来谒问之乃知先生之介孙予常拜先生于菱湖上先生所期望者甚大今见敏如见先生焉予窃恠其书诗之泽何能数世不替如此及敏以谱系圗相示则知韦斋之父赠大中大夫琼大中之父太府尹纶太府之父九府君衡皆积徳树善有以致之其所由来非一日矣呜呼贤哉敏悼谱牒厄于兵燹无以知其详悉心搜访得数纸于蠧蚀之余欲重为编辑奉父之命求予为之题识故书其所闻者系于末简徐氏初居汴梁其迁金华自九府君始云
　　跋郑生琴谱后
　　宋季言琴学者多宗大理少卿杨公纉纉淳祐中人最知琴一闻琴声即能别其古今每恨嵇康遗音久废与其客毛敏仲徐天民力求索之厯十余年始得于吴中何仲章家纉因共定调意操凡四百六十有八为紫霞洞谱一十三巻自时厥后徐之弟子金汝砺复深忧其学不传乃取纉所未及者五音各出一调一意一操总为十五名之曰霞外谱而康之遗音至是无余憾矣东白何君巨济尝受学于徐之父子而浦阳郑生又受学于何君因辑録手弹者分正外二调为谱各一巻虽不皆与汝砺所著者合要其源委有自矣近赵魏公号通音律自谓学琴终身不悟其趣呜呼琴亦难能也哉尚勉之尚勉之
　　跋醴泉铭后
　　长沙欧阳信本书在唐评为妙品郑樵金石畧所载凡二十三种而醴泉铭居其一铭刻于贞观六年自贞观至今七百有余嵗石剥泐已久世之所传完善者多非真此本乃昆陵胡秦公武平故物神韵生动其为初刻无疑可寳藏也
　　跋三官祠记
　　右揭文安公所造曲阿三官祠记凡七百有余言今藏道士白虚颢家虚颢装潢成巻俾予识其后按汉熹平间汉中有张脩为太平道张角张鲁为五斗米道其法畧同而鲁为尤盛盖自其祖陵父衡造符书于蜀之鹤鸣山制鬼卒祭酒等号分领部众有疾者令其自首书氏名及服罪之意作三通其一上之天着山上其一薶之地其一沉之水谓之天地水三官三官之名实昉于此也夫至髙者天至厚者地水纵大亦两间一物尔何得与天地抗哉今并称之为三是必有其説矣公执文章政柄呼噏一世乃议不及此而铺张鬼神之情状一切防诸道家公之立言诚未易窥测哉虚颢往南阳见着绛帕头鼔琴焚香者幸以公文问之
　　跋何道夫所着宣抚郑公墓铭
