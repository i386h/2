<!-- { "loadSidebar": true } -->
　　秦王念张仪之劳，封以五邑，号武信君。因具黄金、白璧、高车、驷马，使以连衡之术往说列国。张仪果见齐湣王道：“大王自料土地孰与秦广，甲兵孰与秦强？从人为齐计者，皆谓齐去秦远，可以无患。此但狃于目前，不顾后患。今秦、楚嫁女娶妇，结昆弟之好。三晋莫不悚惧，争献地以事秦。大王独与秦为仇，秦驱韩魏攻齐之南境，悉赵兵渡黄河以乘临淄、即墨之敝，大王虽欲事秦，尚可得乎？今日之计，事秦者安，背秦者危。”齐湣王道：“寡人愿以国听于先生。”乃厚赠张仪。仪复西说赵王道：“敝邑秦王有敝甲调兵，愿与君会于邯郸之下。使微臣先闻于左右，大王所恃者苏秦之约耳。秦背燕逃齐又以反诛，一身不保而人犹信之，误矣。今秦、楚结婚；齐献鱼盐之地；韩、魏称东藩之臣，是五国为一也。大王欲以孤赵，抗五国之锋，万无一幸。故臣为大王计，莫如事秦。”赵王许诺。仪复北往燕国，说燕昭王道：“大王所最亲者，莫如赵。昔赵襄子尝以其姊为代王夫人，襄子欲并代国，约与代王为好，会令工人制为长柄金斗（饮器方者曰斗）。方宴，厨人进羹，反斗柄以击代王，破脑而死。遂袭据代国，其姊闻之泣而呼天，因摩筓（簪属）以自刺。后人因号其山，曰摩筓之山（在大同蔚州）。夫亲姊犹欺之以取利，况他人哉！今赵王已割地谢过于秦，将入朝，秦王于渑（音免）池（在今河南府永宁县）一旦驱赵而攻燕，则易水长城非六王之有也。”燕昭王道：“寡人愿献恒山之东五城以和秦。”张仪连衡之说既行，将归报秦。未至咸阳，秦惠文王已病薨。太子荡即位，是为武王。齐湣初听张仪之说，以为三晋皆已献地事秦，故不敢自异，及闻仪说齐之后，方往说赵，以仪为欺，大怒。又闻秦惠文王之薨，乃使孟尝君致书列国，约共背秦复为合纵。疑楚已结婚姻于秦，恐其不从，先欲伐之。楚怀王遣其太子献为质于齐，齐兵乃止。湣王自为纵约长，结连诸侯。约能得张仪者赏以十城。秦武王生性粗直，自为太子时，素恶张仪之多诈，群臣先忌仪，宠者至是皆谄谮之。仪惧祸，乃入见武王道：“仪有愚计，愿效于左右。”武王道：“君计安出？”张仪道：“闻齐王甚憎仪，仪之所在，必兴师伐之。仪愿辞大王东往大梁，齐之伐梁必矣。梁、齐兵连而不解，大王乃乘间伐韩。通三用以窥周室，此王业也。”武王以为然，乃具革车三十乘，送张仪入大梁。魏哀王（襄王之子）用为相国，以代公孙衍之位，衍乃去魏入秦。齐湣王知张仪相魏，果然大怒。兴师伐魏，魏哀王大惧。谋于张仪，仪乃使其舍人冯喜伪为楚客，见湣王道：“闻大王甚憎张仪，信乎？”滑王答道：“然。”冯喜道：“大王如憎仪，愿无伐魏也。臣适从咸阳来，闻仪去秦时，与秦王有约，言齐王恶仪，仪所在必与师伐之。故秦王具车乘送仪于魏，欲以挑齐、魏之斗，齐、魏兵连而不解，秦乃得乘间而图事于北方。王今伐魏中仪计，王不如无伐，使秦不信张仪，仪虽在魏亦无能为矣。” 
　　湣王遂罢兵不伐魏。魏哀王益厚张仪。逾年，张仪竟病卒于魏。正应前鬼谷子所占云：“苏秦先吉后凶，张仪先凶后吉。”又云：“秦说先行，仪当晚达。”张仪果先为楚昭阳之辱，几欲鞭死；后得苏秦之激，入秦为相，名重六国，并得无伤，仍卒本国，则先凶后吉，晚达之言一毫不爽。而苏秦始虽不遇于秦，鬼谷曾言，如失志，当于阴符篇探讨，既相六国，荣显已极。时张仪尚在困苦，岂非秦先吉说先行乎！及至齐国被刺后，凶之言益验。鬼谷子又云：“汝二人异日宜互相推让，以成名誉。”果苏秦荐张仪于秦，张仪阴主秦柄，使不伐苏秦所在之国，以报汲引之情，互相成名又验。鬼谷尝有书遗于苏、张二人曰： 
　　 
　　二足下功名赫赫，但春华至秋，不得久茂。 
　　今二子好朝露之荣，忽长久之功，轻乔松之永延，贵一旦之浮爵。夫女爱不及席，男欢不毕输，痛哉！ 

　　鬼谷子处人间数百岁，后不知所之，有“阴符”“鬼谷”二书行于世。 
 
澹游子评

　　田文论从五国伐秦与否，仿佛孙膑论救韩与不救同调异事。膑曰：“若不救韩，是弃韩肥魏；言不救者，非韩未敝往救之，先受其危；亦非文曰伐则结秦之仇。论伐者为非，不伐触五国之怒，言不伐亦非。”膑曰：“许韩必救，俟魏兵弊，攻弊魏存，危韩力少功多。”文曰发兵缓行，兵发，与五国不异，缓行则可观望。进退谋略，皆佳。 
　　苏秦居河南洛阳，学于鬼谷，艰难于秦不用，于周显王不喜爱，于赵相奉阳君始仕。燕文公，既赵肃侯，次韩宣惠公，次魏惠王，次齐宣王，次楚威王。洹水合纵，佩六国相印，统辖六国军民，威名大丕，此因苦志，昔年当受此享。然不谅时势，人心移易，贪鄙目前。各君贰心，尤执己见。合纵坚拗，匕首入腹，由斯至也。在以死后讣报刺家，虽曰九泉快心，亦自先受身尸分斩，号令徒博一间耳。抑又死后遗臭，晚节不终，燕齐反覆议谤乎。 
　　苏秦死得甚不干净，皆因在日作事无成，死后被人作话柄尔，故张仪藉言身且不保，安望其保国。又曰亲兄弟，共父母，尚以钱财争斗，况异国等语，实为确切。盖六国外虽共盟，同声遵依合纵，内实反覆，不常。惟利自视，稍有目前益处，即亦不顾山盟海誓。却被张仪看得透逖，故敢轻身率入他国，如自己家中一般，其拿得稳者，参得透也。 
　　楚怀王被张仪轻许商于六百里地面，反以陈轸之言为非，令闭口勿言，看寡人受地，已属笑事。又益好佞称庆其总，欲人捧腹不绝耳。及逢侯丑还报，又大怒，而欲得张仪生食其肉，何其愦愦乎。至如陈轸计割两城赂秦，合兵攻齐，仍欲取偿于齐。怀王辞答以欺楚本秦，与齐无罪，若反与秦合兵攻齐，人将笑吾等语，又似明理之君，非呆竖所道者。若论其势，从陈轸议固为不可。如怀王独攻强秦，憎怒一时，即一秦国尚不能必胜，况不虑齐助乎？以秦、齐二大国，同心拒楚，不败何待！为楚之计，今虽受秦欺诈，又失齐助，宜坚守待时亦可。如急欲复仇，则割两城，使能事至齐说明谢过，同力攻秦，庶或可以胜秦。一以原齐向好，一以受欺于秦，不被其再辱。乃计不出此，徒博一时血气，师丧地失。复以如齐谢罪，如秦献城，又种种奇想。欲以地易张仪，及仪至又不即杀，反听嬖细，敬礼又使归秦通好，许秦婚姻，为仪不欺楚。德之谚云：“娶妻不得力，一世烦恼；买卖不得时，一遭。”今怀王以一国君长，不如常人，受欺张仪一次、两次、三四次，未足为常，直待身死异国，而后免于秦，斯此真木偶人耳。任人搬演，无主之人，一至斯哉！ 
　　苏秦之合纵计，与六国之君序兄弟也，反各不见信，瞬息背败。张仪以连衡术说六国事秦，此尊卑上下悬绝，非以兄弟比肩为然。乃君臣之分，反喜儿听，乐与相从，虽湣王共约背秦，乃一时兴头耳。吾知六国终不免称臣于秦也哉！ 
　　张仪之诈，非惟异国憎恨，即秦武王亦恶之。然虽湣王、武王等恨其欺诈，欲得而杀之甚易，而彼竟以欺诈脱鬼，此所以为大狡狯也乎！ 
　　鬼谷遗书于苏、张二人，何等澈底，指示唤醒迷途。惜二子溺于人欲，贪其目前娱快，不顾死后昏昏，细究世道扰攘之中，无一实济，真似早露、春花。思此二人当日事业，岂不赫赫，故公孙衍得以大丈夫称之，而今安在乎？吾夫子云：不义而富且贵，于吾如浮云、之漠然，无所动于其中也。 
　　此书以鬼谷先生起，以鬼谷先生终，中述孙、庞、苏、张四人。自始至终，一生事业，往来列国，如层波叠浪，反覆顷侧，忽尔高山，忽尔平壤，直至钟鸣漏尽而后己，焉未以鬼谷一书唤醒今古。 

