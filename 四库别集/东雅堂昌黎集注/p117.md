<!-- { "loadSidebar": true } -->
　　余始得李生于河中今相遇于下邳【或作邽非是洪庆善云下邳贞观中属泗元和中属徐】自始及今十四年矣始相见吾与之皆未冠未通人事追思多有可笑者与生皆然也今者相遇皆有妻子昔时无度量之心寜复可有是生之为交何其近古人也【近下或有于字】是来也余黜于徐州将西居于洛阳泛舟于清泠池泊于文雅台下西望商邱【或作州非是】东望脩竹园入微子庙求邹阳枚叔司马相如之故文【清泠池文雅台商邱脩竹园防子庙皆在睢阳即梁孝王城邹枚相如皆孝王之客也】乆立于庙陛间【庙陛间或作庙下或作庙下陛闲】悲那颂之不作于是者已乆【颂之或作之颂那商颂祀成汤之诗睢阳有亳城汤所都也其后武王伐殷以防子奉商祀有正考父者得商颂十二篇于周之太师以那为首】陇西李翺太原王涯上谷侯喜实同与焉【涯或作渥　与音预】贞元十六年五月十四日昌黎韩愈书







　　东雅堂昌黎外集注巻四
　　钦定四库全书
　　东雅堂昌黎外集注巻五
　　除崔羣户部侍郎制【旧史云羣元和初为翰林学士以谠言正论闻于时九年迁礼部侍郎十年知贡举取士三十余人选防才行咸为公当转户部新史不载其为礼部逸之也公掌纶诰一年惟外集有此制一首则其文遗逸多矣李汉云收拾遗文无所失坠信乎】
　　勑地官之职邦教是先必选国华以从人望具官崔羣体道履仁外和内敏【或作内和外敏】清而容物善不近名从容礼乐之间特逹珪璋之表比参密命益既多【羣元和初为翰林学士历中书舍人】及贰仪曹升擢惟允迈兹令徳【兹或作此】蔼然休声选贤与能于今虽重【虽或作惟重或作盛】择才均赋【均或作经】自古尤难往慎乃司以服嘉命可【下或有云云字】
　　祭董相公文【董公名晋祭下或有汴州字公时为汴之观察推官晋薨之三日而敛既敛而行于行之四日公从丧至偃师而汴军乱此文公与一时僚吏共为文以祭于防之将行也其名位具载本篇然陆长源孟叔度皆死于军乱之日惟公蠲免者也】
　　维贞元十五年岁次已卯二月乙亥朔某日节度行军司马检校右散骑常侍兼御史大夫知使事呉县开国男食邑三百户陆长源【呉县开国或作呉郡或无食邑三百户字】度支营田判官检校金部员外郎侍御史孟叔度观察支使监察御史里行邱頴观察推官守秘书省校书郎韩愈等谨以少牢之奠敬祭于故尚书右仆射平章事陇西公之灵呜呼天髙而明地厚而平五气叙行万彚顺成交感旁畅圣贤以生雨水于云渎水于坤【或作神】蕃昌生物【昌生或作生庶】有假有因天睠唐邦锡之元臣肫肫元臣【肫肫或作旽旽误　肫音谆】其徳孔硕不谄不笑不威不赫【不谄不笑或作不容不谄或作不陷不酷或无不笑二字而连下文不威为句下文其敌下别出不讐二字与上求字叶】不求其盈【或作用】不致其敌爰立作相【立或作初】訏谟实勤出若无辞畴徳之闻【徳或作得】帝念东土公其来抚乃守洛都【贞元十六年三月晋为东都留守】乃藩浚郊廼去厥疾廼施厥膏不知其劳鳏寡以饶维昔浚郊厥乱维旧【昔或作若厥乱维旧或作维乱旧政或作乱维政旧】有狡有狂其羣孔丑公其来矣为民父母【为民或作公为非是】父诲其义母仁其愚既变既从孰云其初【孰云或作亲去或作亲云非是】自迩徂逺混然一区公来自中天子所倚公今不归谁佐天子公既来止【或作既来至止或作公来至止今依行状更定】东人以完公既殁矣人谁与安浊流浑浑有辟其郛填道欢呼公来之初今公之归公在丧车防酒既盈嘉肴在盛【音成】呜呼我公庶享其诚尚飨
　　雷塘祷雨文【此篇乃桞子厚文此不当録】
　　祭石君文【或作祭石濬川文石洪濬川也河南人为京兆昭应尉遂塟于死所故曰客塟秦原也公既志其墓又同宋景为文以祭之】
　　维元和七年岁次壬辰七月二十七日右补阙宋景国子博士韩愈谨以清酌庶羞之奠敬祭于石三学士之灵【或无敬字】惟君学成于身名彰于人知道之可行见人之不幸【见人或作知命或作见命不上或无之字】不事顾让以图就功如何奄忽永丧其躬【此四字或作以丧其良能下或有知防有议四字或作不负长已谁知曰有义何害今按诸本皆无文理疑不足据】曰景与愈与防为乆【或无曰字景下或无与字愈下】
　　【有也字为乆作日乆】自君之逝相遇輙哀傍无强亲子孩妻姖【或作稚姖古文姬字然义亦不近】敢忘分济念力未任客葬秦原孤防谁附奠以送诀悲何可穷尚飨
　　祭房君文【房次卿字蜀客公甞志其父武墓有子曰次卿即君也次卿卒于京兆兴平尉文曰吾未死无以妻子为念其恤孤之意厚矣】
　　维某年月日愈谨遣旧吏皇甫悦以酒肉之馈展祭于五官蜀客之柩前【或无维某字愈作某或无日字于一作于】呜呼君廼至于此吾复何言【于此或作于斯】若有神吾未死无以妻子为念呜呼君其能闻吾此言否【君上或有房字】尚飨
　　髙君仙砚铭【并序】
　　儒生髙常与予下天坛中路获砚石似马蹄状外棱孤耸内发墨色幽竒天然疑神仙遗物宝而用之请予铭底
　　仙马有灵迹在于石棱而宛中有防墨迹文字之祥君家其昌【应劭武纪注大宛旧有天马种蹋石污血顔曰蹋石谓蹋石有迹言其蹄坚利朱新仲谓铭语本此宛平声】
　　髙君画赞【此篇从蜀本録之今按疑非公所作然姑存之】
　　君子温闲骨气委和迹不拒物心不扬波澄源巻璞舍白瑳瑳遗纸一张徳音不忘
　　潮州请置乡校牒【东坡潮州庙记谓始潮之人未知学公命进士赵徳为之师自是潮之人笃于文行延及齐民至于今号称易治此即公请置乡校之意也】
　　孔子曰道之以政齐之以刑【齐上或有而字】则民免而无耻不如以徳礼为先而辅以政刑也【或无则字礼字】夫欲用徳礼未有不由学校师弟子者此州学废日乆进士明经百十年闲【百十年闲或作百十数年非是】不闻有业成贡于王庭试于有司者【贡试下或并无于字或作于字】人吏目不识乡饮酒之礼耳未甞闻鹿鸣之歌【或无日与耳字】忠孝之行不劝亦县之耻也夫十室之邑必有忠信今此州户万有余岂无庶几者邪刺史县令不躬为之师里闾后生无所从学尔【或作耳又或作矣非是】赵徳秀才沈雅专静颇通经有文章能知先王之道论説且排异端而宗孔氏可以为师矣【师下或有友字】请摄海阳县尉为衙推官【或无官字】专勾当州学以督生徒兴恺悌之风刺史出已俸百千以为举本【举或作学】收其赢余以给学生厨馔
　　直諌表【説见第三巻】
　　论顾威状【同上】













　　东雅堂昌黎外集注巻五
　　钦定四库全书
　　东雅堂昌黎外集注巻六
　　顺宗实録巻一【起藩邸尽贞元二十一年二月】
　　【方本不载实録云诸本顺宗实録皆以附外集然李汉序谓又有注论语十巻传学者顺宗实録五巻列于史书不在集中则知实録固不必附也　今按李汉之説据当时而言之似未为失然其为害已足使笔解亡逸无复真本实録窜易不成全书是则皆李汉之为也方氏不察而从其説既已误矣况今去公之时又益以逺比之当日事体又大不同故其片文只字名为公之作而决可知其非伪者皆当收拾使无失坠乃为真能好公之文者固不当以一时茍简之论为限断而直有所遗也故今于实録姑仍外集而详加校定庶几犹足以见公笔削之大指云　旧史公传云时谓愈有史笔及撰顺宗实録繁简不当叙事拙于取舍颇为当代所非穆宗文宗甞诏史臣添改时愈壻李汉蒋系在显位诸公难之而韦处厚别撰顺宗实録三巻且公进实録表状所云乃监修李吉甫以韦处厚所撰未周悉令臣重修而旧传反谓所撰不当处厚别撰三巻误矣新史又云自韩愈为顺宗实録议者閧然不息卒窜定无全篇按路隋传文宗嗣位隋以宰相监修国史初韩愈撰顺宗实録书禁中事太切直宦寺不喜訾其非实帝诏隋刋正隋建言卫尉卿周君巢谏议大夫王彦威给事中李固言史官苏景裔皆言改修非是夫史册者褒贬所在匹夫善恶尚不可诬况人君乎议者至引隽不疑第五伦为比以蔽聪明臣宗闵臣僧孺谓史官李汉蒋系皆愈之壻不可参撰俾臣得下笔臣谓不然且愈所书已非自出元和以来相循逮今虽汉等以嫌无害公议请条示甚谬误者付史官刋定有诏摘贞元永贞间数事为失实余不复改汉等亦不罢由是观之则公于元和十年夏进此实録后才一刋正是文宗朝所特改者贞元永贞间数事耳旧史以为韦处厚别撰者固非而新史又谓卒窜定无全篇者亦非也司马温公考异云景祐中编次崇文总目顺宗皇帝实録有七本皆五巻题云韩愈等撰五本畧而二本详编次者两存之其中多异同然则是非取舍后世安所折衷耶终之唯公之信而已此新史所以采摭无遗且以公为知言也欤】
　　史臣韩愈撰【或无此五字】
