<!-- { "loadSidebar": true } -->
　　安成古为郡介于呉楚之间虽非通邑而山川城郭壮伟宏大犹有故郡之遗风其西地最逺广袤数百里崖壁峭絶而水锵然出于峒穴中江流盖发源于此而汇于凤林当阛闬之冲水益奔放旧有浮桥嵗久壊弗治兵兴以来吏常力屈于馈饷而爱民之政一切不可为盖非不可为而其势不得为也后十有二年歙溪韩侯邦光始为安福令问民病之所急得其根穴而疏剔之凡利之所宜兴而有司簿书之所不责众人搏手不敢谋者悉以身任之惟恐后明年三月江流暴涨并齧其隄韩侯始欲筑石以障湍悍之势辟隄上路广倍于桥规模甚伟乃掲画图询于众咸愿出财力率数人造一舟其用民钱数十万而官不主其出入用民之力百工各以其役来助竹木蔽川而下人见其山积于岸而不知其材之所自出列肆无市者更馈食饮而不告姓名以故举此大役与大费其凡不可得而计人亦莫知以为劳也桥长三百尺广十有二尺下为二十舟鱼贯而浮桥心为亭其方如桥之广而益其三分之一檐牙翚飞突出江半名曰跨江亭江之南为屋于隄上以观浮梁之倒影丹雘飞动若欲凌骛大空者曰彩虹亭韩侯始为是役以济人又因得以休其余闲而寓游观于此烟消日明百物媚妩邦人士女脱于兵火之余拊槛徘徊忘向来奔窜沈溺之忧而乐从邦君以游至于云破月出万籁寂然雌霓连蜷飞出波面水光天色动摇而上下与夫琳宫佛屋出乎青苍林木之杪层峦叠巘迭髙争秀于是溪山自然之观伟丽殊胜因人而发遂为此邦之絶境非朝夕徙倚者莫能穷其状也桥经始于三月己亥讫于六月甲辰凡六十有六日而毕嗟夫吏权以兴事不患于不成独患于名存实亡不知轻重敛散之所以然而旁縁百出虽成功而民已病矣后之人考韩侯经始以方傥坏而复修则安成之人复出力而欢趋之世享其利也人之所以乐斯桥之成而欲记焉者非特备观美而已故悉书韩侯之始末以记焉绍兴十年六月初十日邑人王某记
　　上成观三清殿记
　　上成观在安成之西始建立者与其废壊之嵗月不可记也故基遗迹里父老人莫能言其处也独县图与尚书职方之籍有其名耳其所以名之意亦莫能详也道士戴知柔实里中儒家子防敏悟读黄帝老子之书而説之因弃家为清真观道士以医闻于世时清真在县之东而戴氏之乡疾病者必赖以济议筑室而留之其兄弟欲出赀产知柔一切弃不取独取其荒顿之田广袤六畆莳花药为堂以居焉堂面白鹤峯有古仙人遗踪从兄大夫公榜之曰揖仙其后弟子刘若拙亦以医世其业乃以其医之所蓄金帛益兴造而侈大其居于是其人相与言于府取图籍故名曰上成观作字于门而揭之始造三清殿凡三清天中仪像所宜严事者饬之皆备焕若化出夫天下之物有废毁于数十百年之后而复兴起者非碌碌不能有材智者所能成就也昔者金碧巍然之观化为荒烟野草致无颓垣败址可寻今二道士乃能探取既废之空名于寂寥不诏之断版排蒿莱起堂殿使荒烟野草化为金碧之区可谓杰然有材智足以兴事起废而贤其徒者也不可以无记因吾友刘太虚以书求余记其事者凡五年许之而未暇作也其请不已遂为之记殿成之日绍兴甲子十一月十九日也
　　足斋记
　　玉牒赵公子亦治一室为燕居之所蓬瓮萧然自名曰足斋余究其説曰自有生物则好胜争夺相倾侈失其性分莫克返于初于是乔黠卓鸷之行而相高天下始有不足之患子亦贵公子习见宫室车服之物宜伙今乃甘寒陋以自足是其为心必泊然无所起其于世必淡然无所嗜行住坐卧饮食语黙不求于人无待于外明月清风皆为己有不知天地间复有何物可以满吾室也昔王懐祖清洁絶伦尝语人曰足自当止然则懐祖未足时犹有累于世尔马少游尝哀其兄援慷慨有大志以谓士生一世取衣食裁足致求赢余但自苦耳而援后遭光武立功万里之外取封侯要七郡之使其视少游宁有未足于心耶当其卧浪泊时始念少游平生语若不可得然后知少游逺识翛然尘垢之外非援所能企及也今君以足榜其楹而请余文以为记朝夕逍遥寝味其下无一毫不足人意且非迫困穷而后有得于此又可贵也已卢溪王某记
　　重修东华寺记
　　佛屋徧天下大率费不赀泥金缯示瓌璚务为不可胜者多在夫通都大邑水舟陆车珠玑象犀百货之所萃商官争负挈营营然贪眸不瞬浮图能一语倾之则罄槖勿傿此通都大邑之有刹庙所以视他处所为最雄侈繁丽至于荒僻穷絶之所往往土圯木撑罅漏不苴其徒乞丐不能动人而檀那喜趋阛阓者且不肯出毫力于此亦其势然也东安在安福不唯去通都大邑为逺而頽垣坏址荒烟野草至于尺椽寸瓦不留乡人刘氏世家赀惜其湮废防青原幼宗禅师归故乡乃相与出财力破麋塲芟棘区筑宫而留之经始于政和元年九月落成于五年之十月殿寝堂庑厨廪钟鱼一切视禅林成宪所不可阙者咸置之可枚举以数也佛像严具壁张十八罗汉皆金碧飞动冠絶一时有危栏出于众屋之上俯羣山睨云汉而匦经于其间者寺之华严阁也挟方丈开户牖尘埃不生神明顿还者宗公之妙眀室也初构木去江水为逺数十百人挽一材夜有大雷电浮而出者众益隆信之果黙有賛者耶旧基四顾硗确宗公览其山水为髙其址数十举步而易置其向孤峯叠巘层出杂见竒伟怪丽盘薄于烟云杳霭之间如有鬼神为之徒掲佳名胜槩自我而作宗公可谓无负于兹寺矣盖宗公本东华里中人好游名山后为佛印老禅师弟子方佛印名誉轰轰动四方学者千百为羣至于住大仰金山云居皆赖宗公垣堑佛事凡有所建辄赫奕绍圣中出世为长老住南康凤栖山又住庐陵青原山二山皆天下名蓝角立相望宗公厌奔走病其徒逐逐然不知歇乃自青原飞锡来东华甘槁薄而不去其趋尚类贤士大夫之有守而知退者余尝乐与之游当众人夸漫突梯肩相摩于世而独能超然髙蹈放怀崭岩之巅眎天下之物不一动其心岂学佛而有得者耶刘氏既出财力以与兴起数十年泯灭不传之寺于是而属余识其复兴之年月考其初剙者与其人旧无文字可订特为掇宗公重见之由与吾乡人之好善者载之云尔宣和二年十有二月吉日迪功郎衡州茶陵县丞管勾学事王某记





　　卢溪文集巻三十五
　　钦定四库全书
　　卢溪文集巻三十六　　　宋　王庭珪　撰序
　　王彦休春秋解序
　　王泽竭于不竞之晩周然后春秋作然六经俱焚于秦自汉以来采取古文逸篇往往出于菑川济南齐鲁诸生之所掇拾唯春秋出圣人之笔时有断阙要非后之儒者所能窜一词也世之为春秋学者其説蜂起解诂论释至数十百家类以词气相击排党枯竹护朽骨徒为异论以相訾也孔子曰吾犹及史之阙文也彼去圣人千百年之后取其焚余残脱之篇益凿其説以出新意失其防矣余崇宁中始游庐陵郡学是时朝廷方以经术训士薄海内外悉用三舎法独春秋不置博士故鼓箧升堂无问春秋者唯王彦休以宿学老儒时能诵説而学者终不暇习彼年复诏天下立学以是经天子之事首尊用之于是彦休之学久湮没而近乃出焉若彦休者可谓能守其所学穷年而不易特未见有入室操戈而伐之者尔惜其老矣不能以是发策决科编次其书丐余文以冠之
　　任氏二子字序
　　眉山任氏名二子曰渥曰溉而请字于某某告之曰元气融结为山川其蒸为云雨其生为百谷草木之秀丽人得之为美俊均是气也然气之蒸不为祥风时雨则反而为沴物则有焦枯不遂其性故着造化不到手处使万物滋长膏其本而末茂者必假灌注于人焉嵗有雪霜土膏含和为丰盈之瑞继以时若之雨然后秀发而辉光诗曰益之霡霂既瀀既渥故字渥曰益之取江河之水以善利物者谓之溉溉言清也亦及物之义也泂酌之诗其初可以餴饎可以濯罍至其终则可以濯溉説者谓溉则无所不用也故字溉曰用之夫渥与溉皆本于农事火耕而水耨期于有获而后已学道亦犹是也今君之二子才良而志坚又博之以诗书礼乐六艺之文浇灌其心胸辅之以师友而觉乎薫蒸浸渍之为益也所谓耕道而得道其孰能御之
　　衡州送行诗轴序
　　徃年盗起巴陵羯奴饮马于湘水最后孔彦周曹成转刼衡桂之间嵗仍饥馑数百里无炊烟官府抢攘荡然无复纪纲狱讼赋役皆失其平至于衡阳创残特甚而又比得不能太守绍兴五年上选能治者乃命开封向公以直秘阁佩铜兽符来牧是邦始至之日掀其积蠧汤沐而栉梳之威驱恩收民获苏醒因索巨奸数人流之而宿魁吏董瑜者倚宪台暴横前部刺史二千石咸莫能制于是郡中振栗奸夫盗儿缩气不敢摇羣小人不便造飞语闻于朝公果坐是罢去衡阳之民数万遮使者自言而相与哭于郡庭者累日抑不知前史所称良吏去之日攀蹬卧辙者曽有如此之盛乎予览衡州送行诗轴与士大夫自荆湖来者其言皆然今明天子在上二三大臣方拣防良二千石图囘中兴之功輶轩使者项背相望于道必有采此诗以献于上辨太守之寃以慰衡阳之人于是窃序其事而载之巻首
　　送刘简之序
　　起蓬藋登桂籍者嵗尝数百人其不合有司尺度而被黜者尚数千人其选亦艰哉由白屋而升者人慕羡之尤以为荣然吏部槩以格法拟官必注簿尉而簿尉于州县官为最卑人往往牵于习也槩视而轻之故居是官者尝郁郁不自得也夫起蓬藋登桂籍布衣贫贱之士孰不以为荣尉虽甚卑然进而累为公卿着勲庸埀声名于天下者必由此而始况如简之者生庐陵多士之域未冠时名动塲屋弟兄连贡于礼部取第一如拾地上物待阙闾里时从吾游已能摆脱举塲故歩学古人之文章搜竒抉怪自出机杼有以动人之耳目吾闻宜春太守黄公贤而待士子能于尉事不乏而又侈之以文辞之美则主人何不容于子于是洗然忘其尉之卑且贱也可以缓歩富贵摩九霄如坦途也
　　送刘君鼎序
　　刘君鼎于余同里闬蓬蒿之径屋瓦相望少余五十嵗而生丱角喜读书为文常执经问字于诸老先生先生称之曰此竒童子未易测也余独虑其年太少而尚奇未必遵举塲之尺度又数年将冠矣乃告之曰君子之学当明道徳通经防自然学成而名显于时不必务为雄侈竒怪之文如捕龙蛇搏虎豹之为者他日复取其近所为观之则尽枿去牙角如骑良马行平地骎骎无跌蹶之虞矣自此过余书堂无虚日若将卒业焉防余以诗语得罪窜夜郎别余于郊外而泣曰此别无相见之期吾学不进而屡战不胜将汩汩为庸人矣后八年秦太师薨尽放流人以归君鼎复迎我于郊外言论志气与其为文益増胜于前时又学不已遂登髙第授鄂州江夏县主簿鄂州今为上流剧镇屯军数万负抱吴楚上荆州控川峡下洞庭望九江当藩垣屏翰之任皆国之大臣监统大将必材雄伟能张皇国威应变出竒者然后为之今君去为主簿勿以主簿为卑而不着鞭于其间将见材智之士负其艺于大众之中一遇识防遂以头角自出而崭然显名于世者非子耶
　　梁飬源道徳篇论序
