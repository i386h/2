<!-- { "loadSidebar": true } -->
　　【新种芭蕉】

　　芭蕉移种未多时，濯濯芳茎已数围。毕竟空心何所有，欹倾大叶不胜肥。萧骚莫雨鸣山乐，狼籍秋霜脱敝衣。堂上幽人观幻久，逢人指示此身非。

　　【次韵姜应明黄蘖山中见寄】

　　垂老闲居味更深，此身随世任噶。北窗未厌曲肱卧，西洛能传拥鼻吟。匹马彷徨犹寄食，敝裘安乐信无心。我今漂泊还相似，同愧高僧支道林。

　　【次韵黄大临秀才见寄】

　　故人聚散霜前叶，往事眇茫风际烟。游宦一生非有已，隐居万事不由天。崎岖槛阱方谋食，啸傲山林肯计年。赖已将心问卢老，相逢他日笑风颠。

　　【次韵李朝散游洞山二首】

　　古寺依山占几峰，精庐仿佛类天宫。三年欲到官为碍，百里相望意自通。无事佛僧何处著，人群鸟兽不妨同。眼前簿领何时脱，一笑相看丈室中。僧老经时不出山，法堂延客未曾关。心开宝月婵娟处，身寄浮云出没间。休夏巾瓶谁与共，迎秋水石不胜闲。近来寄我《金刚》颂，欲指胸中无所还。

　　【简学中诸生】

　　泮水秋生藻荇凉，莫窗灯火乱萤光。图书粗足惟须读，菽粟才供且自强。羽龠暗催新节物，弦歌不废近诗章。腐儒最喜南迁后，仍见西雍白鹭行。

　　【以蜜酒送柳真公】

　　床头酿酒一年余，气味全非卓氏垆。送与幽人试尝看，不应知是百花须。

　　【次韵柳见答】

　　桂酒无人寄豫章，〈江西官酿，惟豫章最佳。〉羁愁牢落遣谁当。烹煎崖蜜真牵强，惭愧山蜂久蓄藏。江上会鲈橙正熟，山头吹帽菊初香。漂流异日俱陈迹，笑说过从想未忘。

　　【披仙亭晚饮】

　　落日欲没多云烟，南山暝鸦归北山。楼台城上半明灭，灯火桥头初往还。江西八月热犹在，坐中迁客头欲班。何时解网听归去，黄花白酒疏篱间。

　　【余居高安三年晨入莫出辄过圣寿访聪长老谒方子明浴头笑语移刻而归岁月既久作一诗记之】

　　朝来卖酒江南市，日莫归为江北人。禅老未嫌参请数，渔舟空怪往来频。每惭菜饭分斋钵，时乞香泉洗病身。世味渐消婚嫁了，幅巾绦褐许相亲。

　　【次韵子瞻感旧见寄】

　　少年耽世味，徘徊不能去。老来悟前非，尚愧昔游处。君才最高峙，鹤行鸡群中。我虽非君对，顾以兄弟同。结发皆读书，明月入我牖。纵横万余卷，临纸但挥手。学成竟无用，掩卷空自疑。却寻故山友，重赴幽居期。秋风送余热。冉冉如人老。衣裘当及时，田庐亦须早。种竹竹生笋，种稻稻亦成。浩歌归来曲，曲终有遗声。

　　【次韵和人丰岁】

　　风雨迎寒欲劳农，今年真不负元丰，盖藏共荷官无扰，眠食安知帝有功。草笠黄冠将蜡祀，羔羊朋酒亦豳风。请君早具跻堂饮，退食委蛇正自公。

　　【同孔常父作张夫人诗】

　　女子勿言弱，男儿何必强。君看张夫人，身举十五丧。头上脱笄珥，箧中斥襦裳。筑坟连丘山，松柏郁苍苍。亲戚不为助，涕泣感道傍。昔有王氏老，身为尚书郎。亲死弃不葬，簪裾日翱翔。白骨委庐陵，宦游在岐阳。一旦有丈夫，轩轩类佯狂。相面识心腹，开口言灾祥。嗟汝平生事，不了令谁当。汝身暖丝绵，汝口甘稻粱。衣食未尝废，此事乃可忘。一言中肝心，投身拜其床。傍人漫不知，相视空茫茫。终言汝不悛，物理久必偿。儿女病手足，相随就沦亡。鄙夫本愚悍，过耳风吹墙。明年及前期，长子忧疡。一麾守巴峡，双柩还故乡。弱息虽仅存，蹒跚亦非良。谁言天地宽，纲目固自张。古事远不信，近事世所详。企张非求福，祸败当惩王。〈嘉末年，李士宁言，王君事于右扶风，其报甚速。张夫人，南都人，孔推官常甫作诗言其贤，邀余同作，并言李生事，或足以警世云。〉

　　【次烟字韵答黄庭坚】

　　病卧江干须带雪，老捻书卷眼生烟。贫如陶令仍耽酒，穷似湘累不问天。令弟近应怜废学，大兄昔许叩延年。比闻蔬茹随僧供，相见能容醉后颠。〈鲁直兄旧于齐州以养生见教。〉

　　【东轩长老二绝〈并序〉】

　　始余于官舍营东轩，彭城曹君焕子文，自浮光访余于高安，道过黄冈，家兄子瞻以诗送之曰：“君到高安几日回，一时抖薮旧尘埃。赠君一笼牢收取，盛取东轩长老来。”君过庐山，见圆通知慎禅师，出诗示之。师尝与余通书，见之欣然。明日谓君：“昨见黄州诗，通夕不寐，以一偈继之，曰：‘东轩长老未相逢，却见黄州一信通。何用扬眉资目击，须知千里事同风。’吾野人，不能数为书，君为我诵之而已。”君既至，未暇及此。客有自庐山至者，曰：“慎师送客出门，还入丈室燕坐而寂。”君乃具道其事。余感之，作二绝。其一以答子瞻，其二以答慎也。东轩正似虚空样，何处人家笼解盛。纵使盛来无著处，雪堂自有老师兄。〈子瞻新筑东坡雪堂。〉檐头挑得黄州笼，行过圆通一笑开。却到山前人已寂，亦无一物可担回。

　　【题方子明道人东窗】

　　纸窗云叶净，香篆细烟青。客到催茶磨，泉声响石瓶。禅关敲每应，丹诀问无经。赠我刀圭药，年来发变星。

　　【次前韵】

　　闭门何所事，毛发日青青。齿折登山屐，尘生贳酒瓶。调心开贝叶，救病读《难经》。定起无人见，寒灯一点星。

　　【迎寄王适】

　　投窜千山恨不深，扁舟夏涉气如。重来疋马君何事，归去飞鸿我未能。养气经年惟脱粟，读书终夜有寒灯。安心且作衰慵伴，海底鲲鱼会化鹏。

　　【王度支陶挽词二首】

　　风迹殊不昧，声名岂偶然。长途催骥，爽气激鹰。薏苡成遗恨，松愀卜远年。凄凉故吏尽，谁泣鬣封前。京尘昔倾盖，江国见佳城。零落旧冠剑，艰难孝弟兄。存亡看世俗，意气忆平生。晓铎知人恨，幽音亦未平。

　　【次韵陈师仲主簿见寄】

　　朽株难刻书，枯叶任凋零。旧友频相问，村酤独未醒。山牙收细茗，江实得流萍。颇似申屠子，都忘足被刑。

　　【寄题江涣长官南园茅斋】

　　白发辛勤困小邦，尘劳坐使壮心降。河阳罢后成南圃，彭泽归来卧北窗。畦畔草生亲荷锸，床头酒熟自倾缸。因君遣我添归兴，旧有茅茨濯锦江。

　　【咏霜二首】

　　江南雪不到，霜露满山村。纸被欺毡厚，茅檐笑瓦温。何曾凝沼渌，有意隔朝暾。底日身无事，高眠不出门。清霜欺客病，乘夜逼窗扉。坐睡依炉暖，细声闻叶飞。蕉空满箧，砧杵旋催衣。起看庭前草，松筠未觉非。

　　【次韵吴厚秀才见寄】

　　壮心摧折渐无余，早岁为文老不如。登木求鱼知我拙，循窠觅兔笑君疏。清尊独酌夜方半，白发潜生岁欲除。久恐交亲还往绝，床头犹喜数行书。

　　【乾荔支】

　　含露迎风惜不尝，故将赤日损容光。红消白瘦香犹在，想见当年十八娘。

　　【次韵王适元日并示曹焕二首】

　　井底屠酥浸旧方，床头冬酿压琼浆。旧来喜与门前客，终日同为酒后狂。老大心情今已尽，尘埃须发亦无光。江南留滞归何日，万里逢春思故乡。放逐三年未遣回，复惊爆竹起春雷。祈年粗有樽中桂，寄远仍持岭上梅。莫笑牛狸抵羊酪，漫将崖蜜代官醅。二君未肯嫌贫病，犹得衰颜一笑开。

　　【寄梅仙观杨智远道士】

　　道师近在真人峰，欲往见之路无从。去年许我入城市，尘埃暗天待不至。莫往莫来劳我心，道书寄我千黄金。茧衣肉食思虑短，文字满前看不见。口传指授要有时，脱去罗网当见之。梅翁汉朝南昌尉，手摩龙鳞言世事。一朝拂衣去不还，身骑白ら翳红鸾。我今虽复堕尘土，道师何不与我语。他年策足投名山，相逢拍手一破颜。

　　【春雪】

　　温风吹破腊，留雪恼新春。信逐残梅到，花从半夜匀。旋消微覆瓦，狂下亦欺人。压竹时闻落，埋萱久未伸。山川蒙不解，楼观洗成新。拥褐僧方睡，开门客屡。爨烟知岁稔，履迹笑吾贫。畦冻初生韭，泥融正卖薪。寒鱼争就汕，烛酒颇无巡。预喜田宜麦，盘餐饼饵频。

　　【赠石台问长老二绝〈并叙〉】

　　石台长老问公，本成都吴氏子，弃俗出家，手书《法华经》，字细如黑蚁，前后若一，将诵之万遍，虽老而精进不倦，胁不至席者二十有三年。余来高安，以乡人相好，盖余懒而好睡，见之惕然自警，因赠之二小诗云。法达曾经见老卢，半生勤苦一朝虚。心通口诵方无碍，笑把吴鸾细字书。〈蜀中藏经，往往有古仙人吴采鸾细书经卷，精妙可爱。〉

　　蒲团布衲一绳床，心地虚明睡自亡。长伴空中月天子，东方行道到西方。

　　【和毛国镇白云庄五咏】

　　○掬泉轩

　　卜筑高深已有山，起居清润可无泉。穿墙白练秋声细，照屋清铜晓色鲜。已放鱼虾嫌跳掷，更除萍藻任漪涟。只应明月中霄下，长共禅心相向圆。

　　○平溪堂

　　清溪似与隐君谋，故入堂前漫不收。盥手从今休汲井，浮觞取意便临流。花漂涧谷来应远，石激琴筝久未休。莫把朱栏强围绕，山家事事要清幽。

　　○眺远台

　　山似高人长远人，不登高处见无因。筑台土石无多子，照眼峰峦得许新。阵马奔腾时绝远，风涛舒卷忽无垠。白云自是逃名处，犹恐此中藏隐沦。

　　○濯缨庵

　　临池濯足惜泉清，缨上无尘且强名。横木为桥便独往，结茅依岛类天成。往还渐少人谁识，寝食无为身转轻。有似三吴朱处士，钓鱼谁与话西征。

　　○白云庄偶题

　　归去携家住白云，云中猿鹤许同群。陶公酒后诗偏好，疏传金余客屡醺。芒ハ潜行逐渔钓，壶浆时出劳耕耘。却看人世应微笑，未熟黄粱昼梦纷。

　　【次韵王适落日江上二首】

　　寒烟幕清江，渔唱扁舟上。江转少人家，自此知安往。维舟倚丛薄，明月独相向。欲晓醉应醒，还逐轻鸥扬。稍息南市喧，初上东山月。潜鱼忽惊踊，饥雁时断绝。落叶误投签，繁霜疑积雪。苦寒良难久，爱此元气洁。

　　【张秀才见写陋容】

　　潦倒形骸山上樗，每经风雨辄凋疏。劳君为写支离状，异日长看老蝉。落笔从横中自喜，赋形深稳妙无余。偶然挂壁低头笑，俱幻何妨彼亦如。

　　【同王适曹焕游清居院步还所居】

