<!-- { "loadSidebar": true } -->
　　后魏之先世居朔野有国乆矣道武乗燕氏之衰悉举引弓之民以凭陵中夏马首所向无不望风奔溃南取并州东举冀幽兵不留行而数千里之地定矣继以明元大武兼青兖包荆豫摧赫连开闗中枭蒲洪吞辽碣虏沮渠并河右髙车入臣蠕蠕逺遁自淮以北逾于大漠悉为其有子孙称帝者百有余年左袵之盛未之有也及孝文嗣世乃贬逺人风俗脩帝王之政崇儒雅兴礼乐其风声文采蔚然可观矣宣武懦弱不克负荷宠信谗防贼虐亲贤元氏之业于兹始衰重之以孝明幼冲胡后淫恣嬖幸盈朝政出多门赏罚无章纪纲大壊守令贪残黎民愁怨盗贼蠭起日滋月溢上之人曽无悛心而内自暌离以招外盗于是尔朱荣乘之而起兴晋阳之甲直指京洛后主沉于回渊公卿百官血濡马足虽孝昭勇决手刄贼臣而枝党四集祸不旋踵孝武恶髙欢之过逃遁入闗遭宇文泰之祸不能自脱东西分裂相继皆亡呜呼人主当国全盛之时宴安怠堕以失其威福之柄及民心已去祸乱已成虽有明断之才犹不能救况庸君乎
　　北齐论
　　神武以髙世之畧平尔朱之乱功大势盛为魏武所疑虽有逐君之慙而能惓惓尽恭以事静帝没身不怠此其可称者也文襄有俊才而无重徳悖慢无礼终陨身于奴文宣淫湎残暴甚于桀纣而能信用贤臣委之以政威加隣敌终其天年盖亦有以得之矣孝昭明达恺弟实有齐之令主享国不永惜哉武成骄淫奢纵齐业始衰后主继之昏狂尤甚诛翦忠良信用谗邪十年而亡已为幸矣
　　后周论
　　文帝以闗中之乗东迎孝武收疲散之兵抚贫困之民任贤使能列官布职明部分务农桑以辅魏室虽以髙氏之强不能陵也其所为典法施于后世可不谓贤乎武帝以英杰之资受制羣臣恭黙端拱十有余年须其罪盈恶熟为众所弃一旦除之若拨蘓振槁可谓知柔知刚智勇兼偹者矣然后亲统六师以征东夏齐之险阻不守士卒不战数月之间缚其君臣致于鼓下使有周之境东渐于海南薄于江虽魏室全盛之时不能及也惜乎宣帝恣其淫侈逞其竒谲自絶于天结怨于民不及三年而为异姓所有悲夫
　　陈论
　　武帝与王僧辩同事梁室诛夷侯景乘时伺间以诈力取国然率羸之众当强齐乘胜之势卒成大功奄有江南斯亦难矣文帝恭勤政事足为良主孝宣值齐之衰而启土逢周之兴而丧师岂非不恃内而恃外者耶夫以陈国区区不能居天下五分之一栗栗危惧犹不能保其社稷况后主荒淫无道以趣之纳身眢井不亦宜乎
　　隋论
　　文帝于周室非有元功厚徳素洽于人直以天元暴崩嗣君幼弱奸臣矫命徼幸得之然明敏俭约勤于政事随才任官信赏必罚故能取江南三百年之国易于反掌使天下复为一统百姓繁庶衣食丰衍突厥室韦靺鞨林邑髙昌女国之属莫不稽颡称臣奉珍入贡虽两汉全盛之时不能过也向使后嗣仅得中才以守之则十世之内未易亡也炀帝以悖逆诈谋坐承冨强之业志骄气溢然后慕秦皇汉武之为人穷侈极欲连兵四夷政烦赋重盗贼蠭起而犹游幸不息以乐防淫恶闻直言喜自壅蔽噫率是道也虽禹汤文武之子孙未或不亡况隋无积善之基乎
　　唐论
　　髙祖举晋阳精兵承亡隋之弊席巻长驱奄有闗中命将出师扫除乱畧遂降李宻系建徳禽世充芟武周翦黑闼夷萧铣六年之中海内咸服何成功之速哉盖以太宗为之子也太宗文武之才髙出前古驱防英防网罗俊乂好用善谋乐闻直谏拯民于汤火之中而措之于袵席之上使盗贼化为君子呻吟转为讴歌衣食有余刑措不用突厥之渠系颈阙庭北海之滨悉为郡县盖三代以还中国之盛未之有也惜其好尚功名而不及礼乐父子兄弟之间慙徳多矣髙宗沉溺宴安仁而不武使天后斵丧唐室屠害宗支流毒搢绅迹其本原有自来矣中宗乆罹幽辱备尝险阻一旦得志荒淫不悛粪土之墙不可圬也睿宗鉴前之祸立嗣以功所谓可与权矣明皇能断有谋再清内难开元之初忧勤庶政好贤乐善利民爱物海内富庶四夷宾服浸淫于贞观之风矣及天寳已降自以为功成治定无有后艰志欲既满侈心乃生忠直寖踈谗防并进以娱游为良谋以声色为急务以李林甫杨国忠为周召以安禄山哥舒翰为方虎痈疽结于心腹而不悟豺狼游于籓篱而不知一旦变生所忽兵起邉隅庙堂执檄而心醉猛将望尘而束手腥羶汚于伊洛流血染于河潼乗舆播迁生民涂地祸乱并兴不可救药使数十年之间干戈烂熳而不息嗟乎靡不有初鲜克有终安之不可恃治之不可保如此夫肃宗以国之元子收兵灵武反斾而东不失旧物代宗分命羣帅翦除凶丑使大河南北复为唐臣其功皆不细矣然此两君者武不足以决疑明不足以烛理向无郭子仪之忠李光弼之智因仆固懐恩以用回纥之师则天下已非唐有矣夫以肃宗之孝慈而制于李辅国不能养其父惑于张后不能庇其子则其武可知矣以代宗之寛仁而聴谗臣之言使光弼不敢入朝慙愤而死懐恩招引外冦几致亡国则其明可知矣而又不思经纬之谋专为姑息之政盗贼据州郡者因用为牧守士卒杀主帅者因授之旄钺使强暴纵横下陵上替积习成俗莫知其非唐之纪纲大壊不可复振则肃代之为也徳宗愤积世之弊悯王室之卑南靣之初赫然有拨乱之志而识度闇浅资性猜愎亲信多非其人举措不由其道赋敛烦重果于诛杀故闗外之冦未平而京师之盗先起矣于是困辱于奉天播迁于山南公卿拜于贼庭锋镝集于黄屋尚赖陆贽尽心于内李晟浑瑊输力于外故能诛夷元凶迁奉宗社自是之后消刚为柔刓方为圆逮其晚节偷懦之政甚于祖考矣顺宗不幸婴疾奸邪肆志而能委政冡嗣以安社稷足为贤矣宪宗聪明果决得于天性选任忠良延纳善谋师老则屈异论辐凑而不为之疑盗发都邑屠害元宰而不为之惧卒能取灵夏清剑南诛浙西俘泽潞平淮右复齐鲁于是天下深根固蒂之盗皆狼頋防拱纳质效地稽颡入朝百年之忧一旦廓然矣而怠于防防变生肘腋悲夫穆宗防已成之业承既平之绪授任非才为谋不臧使柙中之虎复纵暴于原野网中之鱼得自脱于深渊元和之功于兹坠矣敬宗轻易荒纵自贻颠覆文宗优游不断受制家臣虽有好贤之心文雅之美皆不足称也武宗英敏特达委任能臣克上党如拾芥取太原如反掌功业不防惜哉宣宗少歴艰难长年践位人之情伪靡不周知尽心民事精勤治道赏简而当罚严而必故方内乐业殊俗顺轨求诸汉世其孝宣之流亚与懿宗骄奢无度贼虐不忌辅弼之任委于嬖宠四海之财竭于淫乐民怨不知神怒不恤李氏之亡于兹决矣且唐自至徳以来近习用攘籓臣防扈譬如羸病之人以糜粥养之犹惧不济又况饮之毒酒其能存乎及僖昭嗣位天禄已去民心已离盗贼徧于寰区蓬蒿塞于城阙漂泊幽辱寄命诸侯当是之时虽欲救之其将能乎
　　梁论
　　太祖始以黄巢降将秉旄宣武逞其诈力蚕食东夏地广兵强威权日炽志欲无厌遂迁唐祚淫虐不悛祸自内兴不得其死宜矣均王膏梁之子材不过人弃敬翔王彦章而用赵岩张归霸以与庄宗为敌能无亡乎
　　后唐论
　　武皇以沙陀防种奄有河东黄巢之乱有大功于唐室上源之变讼于朝廷而不能自直遂与朱氏治兵相攻紏纷不解流血成川僵尸蔽野至其晚节锋锐益衰穷居一隅仅能自保庄宗以弱龄袭位麾下诸将皆白首行阵与武皇并辔齐驱之人乃能以恩信折其心英果折其气莫不竭力致命頥指如意遂服真定徙中山取渔阳兼魏博防马渡河而梁氏失国当是之时天下莫不震动诸侯陆梁踞肆者皆愕眙相頋莫敢保其土地王衍恃其险逺辞礼倨慢偏师西指而蜀阁不守观其行兵可谓能矣惜其志小气廹骄心易生矜功自喜御众无法便嬖是恱妇言是用才及三年陨身亡族悲夫明宗无取国之心而为众所附资性寛厚克终天禄清泰于危难之中坐受神噐得之非难失之孔易负扆未安家为煨烬十年之中易姓者四祸福相循何其速哉
　　晋论
　　髙祖以地尊势重廹于猜嫌亲执臣子之礼以事戎狄赂之土田借其兵力以取天下夫羽翼未成不可以髙飞国家未治不可以虑敌齐王舍桑维翰之深谋信景延广之狂防内政不脩而外挑强隣使黎民涂野草胡骑汚宫阙生为降虏死为覊魄非不幸也
　　汉论
　　髙祖拥精锐之兵居形便之地属胡骑北旋中原乏主故雍容南靣而天下归之岂其才徳之首出哉乃防其时之可为也夫根踈者不固基薄者易危隠帝虽有南靣之名而政非已出民不知君轻信羣小之谋欲除防扈之臣祸不旋踵自然之势也父子相继四年而灭自古享国之短未有若兹者也
　　周论
　　太祖负震主之威挟不赏之功措身无所乘危而发虽履天下之籍而家室先覆矣世宗以异姓之亲入承大统知近世之弊起于威令不行下陵上替故髙平之役首诛樊何以振军法遂能变弱为强因败为功乘胜逐北至于太原归而简师习战并心进取于是南割江淮西克秦鳯北开闗南攻无坚城战无强阵又以桴鼓之隙治律厯兴礼乐审法令脩政事收贤才养百姓可谓能知治安之本矣大功未成中道而亡盖太平之业天将启皇宋而授之固非人谋之所及也












　　宋文选巻三
　　钦定四库全书
　　宋文选巻四
　　司马君实文
　　名分说
