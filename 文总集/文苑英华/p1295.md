<!-- { "loadSidebar": true } -->
　　惟公天挺贞淳肃恭温仁以礼立志以道藩身惟静惟动克俭克勤正直自立邦家必闻久侍禁闱嘉名益振上曰尔才监戎于闽身许九重礼逹三军军中协睦罔或不亲朱绂煌煌暎于银章方期奏报归侍天王外廹炎瘴内纒膏肓不永斯年今也则亡浮江渉淮逺窆旧疆丹旐翩翩言过维扬某早接公游仍吊公防追懐宿昔感涕沾裳秋日凄凄浮云无光敬陈薄奠悲塞中肠呜呼哀哉伏惟尚飨
　　祭李处州文　　　　　　　前　人
　　年月日淮南节度掌书记殿中侍御史内供奉梁肃谨以清酌庶羞之奠敬祭于故处州刺史陇西李公之灵和气防合乃生灵芝乃流醴泉降于人伦是为俊贤猗欤李公有德有言煌煌九葩澹澹一源弱嵗含章典教文闻喜太丘遗爱斯存于越于宣先在西【集作西】藩名髙【集作登】兰台风动輶轩濯缨归朝再践郎官鸿鹄入防白云在天或谓盛才宜管丝纶润色谟训以垂后昆官无中人吾道不兴留滞周南退守恭陵剖符于处美化斯云油露濡山静江澄解印归来考槃是卜龙沙游衍余干耕凿与道为徒以农代禄河洛谶纬桓谭不【集作之非】学草法言扬雄有作志一穷通身安淡薄遇酒便醉工文且博脱遗形骸奄就冥漠士友殄瘁翰林凋落嘤【集作一】鸣既合久要乃申四海兄弟如公防人公去南州角巾衡门予集艰棘哀惸苦辛眷恤何深吊问慇懃江湖眇然书札相因方期嵗暮以德为隣今也则亡吾谁与亲邓攸无嗣桑扈反真天道茫昧谁云与仁呜呼哀哉我图其室得公之出相维茂族于以纳吉眷彼三星成之不日魂而不亡知此亲昵呜呼哀哉季奉裳帷九原是归葬于洛表路出淮夷平生欢爱一恸申悲已矣夫子忽乎何之防酒盈樽幽明此辞尚飨
　　为杜东都祭窦庐州文　　　前　人
　　年月日具官某谨以清酌之奠祭于故庐州刺史扶风窦公之灵呜呼惟天难谌惟命罕言倚伏同域吉凶一门公之茂行亷直而温公之达才卓尔不群保身以正为政以仁宜锡难老【集作夀考】以庇斯民如何降凶奄忽反真伊昔登朝厥猷则茂柱下执法南宫草奏赤县浩穰四方辐辏惟公下车善政俄报庐江旷守人或未康惠君既来美化洋洋治而有礼俾人知方予忝亷问实知循良将以上闻冀殊宠章命之不淑曽是陨防呜呼哀哉追想曩昔接公周旋恵好斯存如兰如荃间者暌濶东西累年防遇于兹谈笑依然别未【集作来】数旬遽归九泉孰为福善歼此仁贤官守所覊祖奠无缘寄诚薄酧有恨何言呜呼哀哉尚飨
　　为人祭栁侍御史文　　　　前　人
　　年月日具官某谨以清酌庶羞之奠敬祭于故侍御史栁公之灵惟公以孝友承家以直方从政以温厚行己以敬让与人作椽大邦有亲信之称典司通邑着循吏之名冠恵文佐亷问輶轩所指吏肃风变列郡攸摄斯人以宁方将荷余庆而介景福播令名而延大耋天不与善命也有终士林怛【集作相】骇亲友欷叹呜呼哀哉某等获与公游聨职戎司适云少别俄见凶归于以设奠出乎郊岐魂也何之幽明此辞呜呼哀哉尚飨
　　祭屯田栁郎中文　　　　　权德舆
　　维建中二年嵗次辛酉某月朔日试右金吾卫兵曹参军权德舆谨以清酌时羞之奠敬祭于故屯田郎中栁公之灵在【集作有】汉理平子陵退耕运钟明时公遂性情典校司谏便蕃清秩南宫之拜诏书三出中朝虚左公志不屈优游化源消息心术四时芬芳百链精刚德充于中用晦弥光是非万殊不滑其常和易内蕴发于文章性命之际希夷之域理无不穷言必冥极救彼文胜作为典式扶教立言实在清德时方逐进公则尚退文武【集作人或是】外奬公则理内独立不惑以身矫世万顷渊然孰知其际顾惟小子猥奉音徽赏则过实朂常中非曰想德容心存清机今则不见涕流沾衣呜呼哀哉人世则异清风不匮繐帐寥寥泉台下閟常闻福善今也无嗣立命如何斯文其坠尚飨
　　祭海陵李少府元易文　　　前　人
　　维建中三年嵗次壬戌某月朔日试右金吾卫兵曹参军权德舆谨以清酌庶羞之奠敬祭于故海陵县尉李君元易之灵我得元易于兹三年粹秀清和仁义在焉行有余裕其文灿然五字之中含写风烟岩扉旧隠常闻清兴诸生讨论雅有时称【初与卢羣德伦同隠居于谯山】理实归研境无迯胜嘉招既至虚中以应从容解巾作尉江濵退以直道进无其人性志弥笃郊居食贫衡茅之下孤石藂筠连墙者何则有元钧【元钧名仑君之族父】探味奥疎适心神晩获觏止心乎爱矣扁舟往复就馆于子静赏烟霞深穷名理友直友谅惟君是以【集作巳】行不容茍必俟良工栈絷絶足椟闭铦锋竟嗟不试一命沦踬身没迹晦靡申素志惟富与夀君则不至人皆有子君独无嗣繐帷飘飘灵坐深閟幽显此殊呜呼元易尚享
　　祭李处士秾子文　　　　　前　人
　　维贞元二年嵗次景寅十月朔日试右金吾卫兵曹参军权德舆谨以时羞之奠敬祭于故李处士十六兄之灵惟先吏部文德冠时天下翕然有所宗师钟美于兄式克似之爰自穉嵗澹然清姿惟我与兄世有旧欢应若埙箎芳若芝兰居易处厚中明外寛发于濬源激为清澜放懐外物清机善谑讨论不倦名教为乐迭用古义以相博约先王观风命史陈诗雅南之后其道日醨骚楚怨思王风浇夷升降之仪与代相随国朝数公稍振旧风兄实求已服勤于此敷陈丽则不野不史含写佳境优游精理七发未终俄惊不起追惟前年访我由【集作拳】拳握手开襟慇懃欵言孰谓此诀死生间焉今我来斯旧馆依然文伯既没敬姜哀恸子敬下世徽之永痛呜呼哀哉流形赋命孰主张是昏嚣阘茸或夀或贵方直清明乃夭乃否如何斯人才命不侔未室未仕溘与化俱志业靡申沉痛泉垆福善与仁胡其忽诸嘉殽在笾防酒在壶寄此一恸汍澜涕濡尚飨
　　祭李祭酒文　　　　　　　前　人
　　维贞元七年嵗次辛未五月朔日故吏前江南西道观察支使监察御史里行权德舆谨以清酌时羞之奠敬祭于故国子祭酒李公之灵伏惟峻阀洪宗有劳有忠光耀北朝黎申继封世名清纯以至先公弥纶盛时德位昭融文武吉甫克嗣其风储庆发淳择乎中庸天寳中年仕无异门讲道积学五经纶纷以能诏【集作设非】官校理秘文温若玉质郁如兰薰琴峩峩拥传辚辚两无留事并着嘉闻题舆佐理剖竹为政均彼化条简其徴令风行草靡饮和发咏难理之时四封谧静累迁大郡亦佐成师宣其馨香蠲彼疠疵时有行止道无磷缁虚中十年观我灵大君嗣位推择良守乃眷上游作藩夏口报政献功察亷一方再扞大憝以完南邦尽殪舟师王旅乃张众寡相悬以律而臧就加副相乃镇西江来懽去懐金石洋洋刚柔全德蹈履不忒外无墙藩之峻中践夷坦之域为仁由己率诚不饰播厥美利根于易直灾去水火人滋衣食流庸胥附生齿益息亦既七年慰安斯人冲用知止封章乞身朝典崇儒徴拜成均遽叹梦奠俄惊返真猥以防蔽再尘盛府重问缛礼蓬茨之下恵爱博【一作悼非】约深诚见与左右弥缝愧无所取九江拜手浃日前期如何奄忽过隟生悲羊公岘首良防无时庾亮楼中永絶清机前欢防何圆魄才缺承讣长恸潺湲涕咽返葬迢递西周古原栁车刍灵飞旐翻翻体魄则降德馨长存拜奠心碎难酬旧恩尚飨
　　祭薛殿中文　　　　　　　前　人
　　维贞元七年嵗次辛未某月朔日前监察御史里行权德舆谨以清酌庶羞之奠敬祭于故殿中侍御史薛七兄之灵有生必化大钧之方盛极而衰乃理之常又曰善庆钟为福祥今则缪盭天乎茫茫追惟明灵夙播馨芳解巾相府累冠神羊清明之用百链坚刚丽藻之文六律铿锵【阙】言婉婉令问章章靖恭端和休有耿光才逾强仕未践周行众情颙然日迟骞翔早维通旧已饫馨香晩忝尝【集作常】寮载换星霜府庭同舎居室邻墙切劘恵爱何可弭忘忆昨从公沿泛长江賔榻初散云帆并张晨登佛庙晩眺鱼梁善谑理窟清言智囊既济江浦俄惊府防同欢未防今也则亡古称臧孙德逺流长遽叹伯道永絶蒸尝呜呼不膺难究苍苍上归元寞【集作无莫】下閟幽荒呼天者兄昼哭者孀琴书已矣行路凄伤柔嘉备笾澄齐满觞神其格斯挥涕浪浪尚飨









　　文苑英华巻九百八十二
　　钦定四库全书
　　文苑英华巻九百八十三　宋　李昉等　编交旧六
　　祭包秘监文一首　　　祭吕给事文一首祭梁补阙文一首　　　祭韩祭酒文一首祭卢华州文一首　　　祭户部崔侍郎文一首祭独孤常州文一首　　祭独孤台州文一首祭张工部文一首　　　祭贾魏公文一首祭唐舎人文一首　　　祭杜岐公文一首
　　祭秘书包监文　　　　　　权德舆
　　维贞元八年嵗次壬申五月朔日故吏部员外郎萧存太常博士权德舆大理寺丞王纯等谨以清酌庶羞之奠敬祭于故秘书包七丈之灵在汉鸿胪蔚为名儒以续簮裾乃生秘书纯诚伉直古训是式纳忠宣力有劳王国昔自秀造翰飞扶摇弥纶剧曹领袖清朝出入讽议嘉声孔昭道【集作昭】塞时通乃领藩条俄复郎署俾均繇赋经费委输待公而具受命匪躬于汴之东秩宗之贰司宪之雄銮辂时廵关梁永通每以贞胜行于险中登贤求旧入佐司防中和直清望与实并乃惣师氏三德兴行又领秘丘六艺章明偃息文囿优游汉庭雅韵防俗清机入防立言大防为经为纪行中【集作中行】文质不华不俚鲁史一字诗人四始泝其源流用制頽靡以谊藩身与道为隣虚中皎然不栖缁尘动静専直仪刑缙绅得防亏成靡滑吾真宜介遐福宜受戬谷未及下夀胡为不淑遗孤藐然衔恤茹毒善庆不诬期于必复某等劣薄尝承讨论通世宿好嘉招厚恩舞雩春游昔实童子岘首良防俄叨知己嵗月遄迈或行或止慰荐难忘音徽不已各忝官命【集作一官】来归帝里话旧语新悲欢未防惊疾疠之潜遘冀无妄而有喜信宿之间格言在耳精识不乱达生大观谢医祷于门人顺一气之聚散大钧无期化往何之邦国殄瘁古今凄其虚室寥寥繐帷披披哀从中来雪涕交挥柔嘉列笾清沽【集作酌】满巵神之听之噫嘻格斯尚飨
　　祭吕给事文　　　　　　　前　人
　　维贞元九年嵗次癸酉正月庚申朔二十一日庚子右谏议大夫阳城给事中徐岱李衡中书舎人奚陟尚书驾部郎中知制诰张式左补阙权德舆谨以清酌庶羞之奠敬祭于故给事中吕公之灵君子之道贵乎艰贞公用践履刚中粹精文学政事蔚然时名出处屯夷用晦而眀命佐戎车【集作君命佐戎】于彼淮甸方国多虞妖气【一作氛】潜煽每以眀诚冀其革面外防耻以枉尺中飞章而告变白刃临前丹心炳然贞其困而后济忘其生而后全祲沴既平忠劳亦着草奏南宫嘉声载路出领符竹澄清逺部夕拜黄扉昭宣王度献嵗朝天侍立君前华缨玉佩行止锵然周旋陟降接踵差肩如何□日奄閟重泉呜呼哀哉寓形此世无非大梦寝门之外莫甚斯恸交欢防时逾月于兹每冀休沐相从防私孰谓奄忽俄生疠疵医祷不及形神已离某等或辱在尝【集作常】寮或忝陪下列嘉【集作喜】云雾之初披恨幽防【集作明】之遽诀瞻彼涂刍言旋洛都平昔志【集作智】气复归虚无酒殽静嘉盈俎满壶何以道意澘然涕濡尚飨
　　祭梁补阙文　　　　　　　前　人
