<!-- { "loadSidebar": true } -->
　　观逸少三书所陈皆晋国之至计其忧深见逺所以援古今而论成败者其才盖足以经世然进于朝不得用其长其出守也不得伸其志虽秩千钟更显位矣是直以犬马鳬鴈畜之耳此逸少之所耻也是其所以浩然独往如机发而颷逝者已彼怀祖之螫特其虮蚤而已盖所谓优哉游哉聊以卒嵗矣
　　唐秘书监太子賔客贺季真赞【有序】
　　天寳三年季真自秘书监太子賔客去为千秋观道士时天下号无事然林甫仙客固已相轧禄山固已骄三纲固巳絶【杀三庶人】治乱之分识者知其渐矣后十有二年而天下乱其风流清鉴固一世所推而先见勇往又絶人如此谁谓季真清狂者耶赞曰
　　越椒生而知若敖氏之将馁醴酒不设而知楚人将钳我于市古之见机而作不俟终日者是以动而无悔此季真所以去轩裳如脱屣也世道交防岂无其人智及之而勇不足以行之者皆季真之细也狗茍而蝇营临深而擿埴以侥万一于尝试者亦足愧矣
　　莲社十八贤赞【陶潜谢灵运陆脩静附】
　　社主逺法师
　　逺公道实相是谈像浮江浒神运伽蓝戒珠义海为世所瞻
　　彭城刘遗民仲思
　　仲思综博二林领袖大化见前不忘正受
　　豫章雷次宗仲伦
　　仲伦秉操招隐是开防诗绎礼学者四来
　　鴈门周续之道祖
　　道祖髙风出处无碍在野非固入朝弥介
　　南阳宗炳少文
　　少文嘉遁栖丘饮谷三聘嚣然衡巫在目
　　南阳张野莱民
　　莱民孝友学兼华竺菲衣粝食不改其乐
　　南阳张诠秀硕
　　秀硕髙逸带经以锄骑省莫致容膝是娱
　　西林觉寂大师慧永
　　觉寂慈睟众香所薰清而容物猛兽是羣
　　东林普济大师竺道生
　　生公演义顽石肯首龙去虎丘锡飞巨岫
　　法师慧持
　　慧持兄逺是谓二难超情释累蜀有龙门
　　賔佛防耶舍尊者
　　耶舍摠持神通无量经律华夷是虚空藏
　　賔佛防防陁罗尊者
　　防陁寂妙亲礼慈氏果证不还译宣了义
　　法师慧叡
　　叡公讲论思彻言表梵汉昭然唯躬是蹈
　　法师昙顺
　　顺公竒器罗叶所叹色空无着为般若岸
　　法师昙恒
　　恒公元晤誉发英妙栖神幽境鸟兽驯扰
　　法师道昺
　　昺公孤峻文不再读杜主西归法灯是续
　　法师道敬
　　敬公兰秀兼道儒释六根一戒凛如氷玉
　　法师昙诜
　　诜公多识动植之性诣理通超然髙胜
　　柴桑陶潜渊明
　　渊明髙蹈性与道俱世出世入莫得亲疎
　　康乐公谢灵运
　　康乐遒上豪气不除慧业则有非寂灭徒
　　道士陆脩静
　　陆公虚寄傲简寂江湖相忘一笑莫逆
　　真静斋铭
　　以动逐动如猱在山以定止动如马在闲即动而定如渊在澜孰能乗转徙之车游利害之涂出入有无不愕不慕更万化而常然者吾愿与之忘年
　　常清静庵铭
　　三衢道士陈应常结庵山居北山老人名之曰常清静庵而为之铭
　　天其运乎而四时行其得一以清地其处乎而百物生其得一以宁古之人乎其心如天地之心湛然常寂其气如天地之气周流运行则其为常清静也固已超动静而冺浊清岂不亘古今而通神明矣又况乎乆视而长生
　　题阿兰若偈
　　一切法空寂诸佛所行处是名阿兰若亦名阿兰那乃至阿练挐及以阿练若是故解空者乐阿兰那行无争无戏论逮得萨芸然
　　题醉学究图
　　是诸众生或醉或醒或老或稚或喧或静或嗔或喜或猴而冠或鬼而睡或奋拳而鬬或防手而詈或笑而道之或挽之使止情炎内焚风力更炽不知其然孰主张是或偊而杖或拜而跪昏呶于前胡卒以礼如一机柚如羣优戏菩提海中等一幻翳
　　铁闗石砚铭
　　铁中铮铮化石为砚其利也若游刃之发硎其质也若范镕之百炼盖其见于用也敏以强发于文则焕以粲也
　　麟台故事后序
　　右麟台故事五巻绍兴元年二月丙戌丞相臣宗尹叅知政事臣守参知政事臣某言祖宗以来舘阁之职所以养人才备任使一时名公卿皆由此涂出崇宁以后选授寖轻自军兴时巡务省冗官秘省随罢今多难未弭人才为急四方俊杰号召日至而职事官员阙太少殆无以处事固有若缓而急者此类是也谓宜量复馆职以待天下之士制曰其复秘书省置监若少监一人丞著作郎佐郎各一人校书郎正字各二人其省事所应行除官到条具上尚书省三月甲辰诏以朝请郎直秘阁臣程俱试秘书少监臣愚无似初以编脩国朝会要捡阅官寓馆下又再佐著作今兹脩废官以举令典又以人乏首被乆虚之选踧踖惧不称受职之始则按求简牍皆无有窃念惟昔三入秘书省皆以薄技太史氏颇记祖宗三舘故事与耳目所见闻老吏奔散死亡之余亦尚有存者或收故牍煨烬泥涂中叅考裁定条上尚书请置孔目官一人楷书吏十有二人专知吏一人其谁何缮治守藏防閤庖涤之徒卒不过八人其案典文书法式期会廪稍人从皆如旧格叅以近制从事尚书以闻制曰可于是士庶始有以家藏国史实录宝训会要等书来献者国有大礼大事于兹有考焉而校书郎正字又杂以祖宗之制召试学士院而后命之臣俱谨按周官外史掌四方之志掌三皇五帝之书太史正嵗年以序事颁之于官府及都鄙颁告朔于邦国与夫所谓左史书言右史书动者今秘书省实兼有之汉魏以降名称不一要为史官故唐龙朔中以秘书监为太史少监为兰台侍郎今有司文书散缺尚众例从省记按以从事蠧敝或生而典籍之府宪章所由顾可漫无记述以备一司之守乎昔孙伯黡司晋之典籍及辛有之二子董之故伯黡之后在晋为借氏辛有之后在晋为董史则谈狐是也臣衰绪寒逺虽非世官然身出入麟台者十四年于此矣则其纂故事禆阙文者亦臣之职也因采摭三馆旧闻简册所识比次纂缉事以类从法令畧存因革咸载为书十有二篇列为五巻録上尚书副在省阁以备有司之讨论臣俱昧死谨上
　　三髙堂诗序
　　蠡位越相禄万钟去之如涕唾则后世角毛铢之得冒坎擭而不省者可以少沮翰进退无必随时而保身则出处之意得托菰鲈以示好又何深哉龟防江湖一匹夫然于其不合视势位无如也其交如皮日休终见污于贼巢彼独挺然玉峙无一衅可指摘与夫攫金挟炭之夫盖万万矣夫左手据图籍右刃掠其吭虽冥憃不为也揣是而求之轻重得矣然世固有抱利权逐势焰死不反顾为天下僇笑者几何人哉其于轻重之思是又出防憃者之下也然则是三子者祠而旌之固可以训元符二年吴江既立三子者像明年三月甲子安于祠堂令与僚佐拜而奠之某谓俗奔竞乆矣兾得守道自重确乎不可防足以风百世而驱天下者将矫浮俗而归之庻几清节之为贵然望之而未见抑有之而未闻耶今居是邑特仰三子之志意其知时而退不迷于出处之道盖君子之所悦闻也凡我同志其系之以诗
　　题陈襄荐士状草并手诏及本传后
　　右枢宻直学士尚书右司郎中兼侍读陈襄传见神宗皇帝实录实録成于绍圣其言襄之政事故少贬焉襄之贤闻天下而荐贤乐善之美以壬午之诏而益明然襄之所荐三十余人其所学所陈皆不以当时之所建立为然者襄之行已措意不以祸福进退动其心以尽忠于所事盖可为也而神宗皇帝以髙明精粹之学英睿刚健之资抚熈洽之昌辰操天下之利势而能不以异己者为忤方且礼遇而挽畱之此过于帝尧之舍己从人一等矣夫喜柔顺恶忠直逺君子昵小人此三季之所以乱亡也从谏弗咈显忠遂良此有商之所以兴隆也伊尹曰有言逆于汝心必求诸道有言逊于汝志必求诸非道神宗皇帝其力行于是乎今皇帝得襄之遗稾于委弃之余为下明诏而襃显之有神宗皇帝厉精进善之心矣实天下幸甚又因俾从臣皆得与荐贤之美然则何以报上德而追前哲乎绍兴二年庚子具位臣程俱谨记










　　北山集巻十六
　　钦定四库全书
　　北山集巻十七　　　　　　宋　程俱　撰杂著
　　胜乐堂铭
　　华严经云世间所有种种乐胜寂灭乐为最胜住于广大法性中因以铭云
　　我观世人以苦为乐椒兰腐羶璎带纒索亦有乐者妄幻相由如隔日疟如停讯囚如执热濯如负重休是生灭相方乐方忧有负则释无病何瘳孰如至人性海无邉弹指三界而常湛然今则非住昔则非迁是寂灭乐是出世间
　　静虗堂铭
　　义兴丞舍有堂曰静虚信安江襃仲嘉始名之其里人程俱致道从而铭之一切不受致虚极也寂然不动守静笃也惟致与守道之梏也万境纷陈硋即通而动即复也泊乎休哉莫觉属也我言之珍妄见者之毒也
　　圜研铭
　　混天浮空以清中包厚黄东南倾芸芸扰扰皆强名因有名字字乃声由是中出初无形子能了了无没生
　　又研铭余以遗江仲嘉
　　管城出游得圃晞松风沐烟渚苍华如云秀筠楮湿生虵蚓化龙虎九经之渊百氏府伯畸铭归仲嘉甫
　　为赵叔问研铭
　　维渥不枯道之腴也维质不渝维湼不污德之符也盖颖者日敝磨者日磷而迹者日徂我独隤然居其所而阅动化于无穷乎
　　镜铭
　　物有隐见照无去来无作之应泊乎莫哉【一作真哉】
　　幻住庵铭【为富枢季申作】
　　一切有情依真而住与诸如来同一国土不起真际为大幻师如是住者无觉而无离
　　普光明阁铭
　　禅鉴长老潜公为小阁于潜治平之故栖阁东向迎日之出故名之曰普光明以宝积经所説妙义次而铭之
　　譬如日轮出山峯时光明普遍照阎浮提种种形类青黄赤白皆悉显现了无差别而彼日轮一光一色菩萨亦尔以智慧日照于法界无有欣斁出彼众生执着山峯所縁一相一相亦空随其意乐説正法藏然于法界无有二相
　　荣节妇传赞
　　自天下兵动变故或起于仓猝士之洁其身而保其操者千一而况临死生而志不夺而一女子乃能杀身以全节盖其贞则玉而刚石铁也故可碎可折而不可巻不可湼也是女子者其可谓烈也巳矣
　　祭邹侍郎文
　　呜呼天之所靳惟德与名取之既多则啬其身有如邹公外粹中淳孟氏之气顔氏之仁其刚也无孑孑自贤之色而其和也则有合乎挫鋭而同尘故纯诚见于面目孝友行于闺门行义信于乡党操识推于搢绅惟德之富莫之与伦岩穴之下荒徼之濵与夫悍卒武夫孺子庸人莫不知公之名惟德与名公取实多窭困颠隮非天则那万里生还乡闾舞歌公曰上恩其言靡他公归一年某仕兰陵始以姻故膺门是登见公姿度涣如春温聼其言也则莫非尊君爱物孝友忠厚之经至于脱粟之饭毎甘于列鼎鸡栖之驾无异于华轩此固公之优为者巳而能使阖门千指莫不意满欣若养三牲而食万钱则知公之道非不行于世而世之所愿莫得兼其全斥乆穷极可以忘言所可必者既独善而居约则庻几于永年名则不朽德则不愆身则不偶而命复不延又莫知其所以然者岂其难谌不测所以为天乎逺日云卜灵輀既陈絮酒只鸡百里来奔升公之堂如有话言寂听无闻泪如河翻我岂不知公固超然其巳出六合而无碍与星汉而长存矣何去来之足论然安有折长松于盛夏埋玉人于九原而见之者无失声而涕涟者乎临其穴惴惴其栗言有既而情不能也英爽实在尚其鉴旃
　　祭江仲嘉襃文
