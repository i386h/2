<!-- { "loadSidebar": true } -->
　　【顾宸曰是一纸家书率直摅写不待致饰曰近闻曰想见曰虽皆曰已是曰况复曰还应曰何时更得只此数虚字中情文厯乱俱写出心乱之故骨肉真情溢于言表矣　卢世防曰字字排空却字字蹠实妙不可名状】
　　送裴五赴东川【鹤注此当是上元二年在成都作时史朝义未平故云何日通燕塞东川属蜀潼川】
　　故人亦流落高义动乾坤何日通燕【平声】塞相看【平声】老蜀门东行应【平声】暂别北望苦销魂凛凛悲秋意非君谁与论【平声　从在蜀説向东川四句分截　顾注裴必负匡时之志者故以高义动乾坤称之　何日得通燕塞乎无使同老蜀门也东行承蜀北望承燕　张逺注悲秋之意非君莫可与论今复从此而去盖重伤之也宋孔欣诗流落尚风波　孔丛子羁旅之臣慕君之高义　张衡诗侧身北望泪霑巾　别赋黯然销魂者】
　　【惟别而已　楚辞窃独悲此凛秋】
　　送韩十四江东省觐【鹤从旧次编在上元二年成都诗内　江淮呉防皆称江东也】
　　兵戈不见老莱衣叹息人间万事非我已无家寻弟妹君今何处访庭闱黄牛峡静滩声转【一作急】白马江寒树影稀此别应【平声】须各努力故乡犹恐未同【一作能一作堪】归【此送别韩君而作也上四江东省觐有丧乱之感下四蜀江送别有故乡之思　张綖注韩盖公同乡人必其父母避乱江东而徃省之玩次聨及结可见　乱后不能养亲则万事之失所可知矣骨肉飘零彼此同憾正叹兵戈之害黄牛白马出峡所经兼写冬日之景各努力谓俱访天伦未同归谓犹阻兵革　朱瀚曰滩声树影二句在韩是一片归思在杜是一片离情气韵淋漓满纸犹湿　杜臆故乡指洛阳　蔡琰胡笳两国交欢兮罢兵戈　列女传老莱子老奉二亲行年七十身着五色斑斓之衣作婴儿戏于亲侧欲亲之喜　束晢补亡诗眷恋庭闱心不遑安注庭阑亲之所居　水经江水又东迳黄牛山注下有滩名曰黄牛滩南岸重岭叠起最外高崖间有石如人负刀牵牛人黒牛黄成就分明行者謡曰朝发黄牛暮宿黄牛言水路纡深回望如一矣一统志黄牛山在夷陵州西九十里白马在崇庆州东北十里朱云唐蜀州今为崇庆州他注引九域志江陵白马洲者非　薛道衡诗征途非白马水势类黄牛亦以白马黄牛作对　梁元帝诗滩声下溅石　陈后主诗树影带江沈　魏文帝乐府男女居世各当努力　苏武诗游子恋故乡　补注王勃诗堰絶滩声隐峰交树影深亦连用作对】
　　【谢榛曰凡七言八句起承转合具有四声歌则扬之抑之靡不尽其妙如此诗首聨以平声扬之也次聨以上声抑之也三聨以去声扬之也四聨以入声抑之也平仄以成句抑扬以合调扬多抑少则调匀抑多扬少则调促】
　　柟【一作高】树为风雨所拔叹【朱注考草堂本此与茅屋歌俱编入上元二年成都诗内今从之黄鹤据史永泰元年三月大风拔木谓此诗作于其时太泥】
　　倚江柟树草堂前古【一作故】老相传二百年诛茅卜居总为【去声】此五月髣髴闻寒蝉【堂依柟树此卜居之由　五月寒蝉是咏树不是咏蝉树高则响细阴多则气凉故髣髴如听寒蝉　申防光曰首二似七律起语　鲍照诗哀哀古老容　哀江南赋诛茅宋玉之宅　楚辞卜居者屈原之所作也　长门赋时髣髴以物类兮　江逌诗寒蝉向夕号】东南飘风动地至江翻石走流云气干【晋作斡】排雷雨犹力争根断泉源岂天意【风云雷雨一时并作乃树所由拔也杜臆天意二字宜玩恐草堂终非吾有也盖以柟树卜之　诗飘风自南　庄子云气不待族而雨】沧波【一作苍茫】老树性所爱浦上童童【一作亭亭】一青【一作车】盖野客频留惧雪霜行人不过听【平声】竽籁【追叙未拔之先佳景堪玩　树映江波尤为可爱且垂防足避霜雪迎风如听竽籁故客行至此频留而不过　刘删诗孤石沧波里陶潜诗事胜感行人　高唐赋纤条悲鸣声似竽籁】虎倒龙颠委榛【一作荆】棘泪防血防垂胸臆我有新诗何处吟草堂自此无顔色【柟树既拔倍增旅况凄凉矣正与首叚诛茅卜居相应　虎倒龙颠言仆踣之状即病柏诗偃蹙龙虎姿意　此章四叚各四句　王粲诗城郭生榛棘　梁简文帝诗泪防未燥讵终朝　呉质书愤积于胸臆　陶潜诗贻尔新诗】
　　茅屋为秋风所破歌
　　八月秋高风怒号【平声】巻我屋上三重【平声】茅茅飞渡江洒【一作满】江郊高者挂罥【古犬切】长林梢下者飘转沈塘【一作堂】坳【于交切　此记风狂而屋破也　楚辞秋高而气清庄子万窍怒号　楚辞鸟次兮屋上　李善选注罥结也　塘坳水塘作坳垤形也庄子覆杯水于坳堂之上则芥为之舟】南邨羣童欺我老无力忍能对面为盗贼公然抱茅入竹去唇焦口燥呼不得归来倚杖自叹息【此叹恶少陵侮之状　王勃诗对面即飞花　后汉祭彤传盗贼公行　淮南子唇焦肝沸有今无储曹操乐府来日大难口燥喉干此盖叅用之也】俄顷风定云墨色秋天漠漠向昏黒布衾多年冷似【一作象】铁娇儿恶【如字蔡读乌卧切】卧踏里裂牀头【从郭知达一作牀牀】屋漏无干【音干】处雨脚如麻未断絶自经丧【去声】乱少睡眠长夜沾湿何由彻【此伤夜雨侵廹之苦　在第三句换韵　庾信诗书巻满牀头　齐民要术方言种麻截雨脚　新序原宪蓬户瓮牖上漏下湿　秦嘉诗长夜不能眠　彻乃彻晓即逹旦意】安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破【一作坏】受冻死【一作意】亦足【末从安居推及人情大有民胞物与之意　此亦两韵转换　此章前后三叚各五句中叚八句　列子北宫子庇其蓬室若广厦之荫　严助传天下之安犹太山而四维之也　朱注突兀见此屋即广厦千万间也白乐天诗安得布裘长万丈与君都盖洛阳城即祖此意】
　　石笋行【赵注谓诗作于上元元年今按此下三首词格相同恐俱是上元二年所作鹤注通鉴上元元年七月李辅国矫称上语迎上皇于西内此诗云好防蔽媚至尊其事隐而彰终云安得壮士掷天外使人不疑见本根盖恨去辅国辈之不速也　华阳国志蜀五丁力士能移山举万钧每王薨輙立大石长三丈重千钧为墓志今石笋是也号曰笋里杜田曰石笋在西门外二株双蹲一南一北北笋长一丈六尺围九尺五寸南笋长一丈三尺围一丈二尺南笋盖公孙述时折故长不逮北笋】
　　君不见益州城西门陌【一作街】上石笋双高蹲古来【一作老又作逺】相传是海眼苔藓蚀【英华作蚀旧作食】尽波涛防雨多【一作来】徃徃得【一作有】瑟瑟此事恍惚难明论【平声】恐是昔时卿相【去声】冡【一作墓】立石为表今仍存【石笋行讽奸臣之壅蔽也首叚斥世俗之传讹　世以石笋为海眼遂云雨后有珠此语恍惚不足凭也墓前石表乃公之独断　水经注地里风俗记汉武帝元朔二年改梁州曰益州以新启犍为牂牁巂州之疆壤益广故称益云　成都记距石笋二三尺毎夏六月大雨徃徃防作土穴水湛然以竹测之深不可及以绳系石而投其下愈投而愈无穷凡三五日忽然不见嘉祐春牛车碾地忽防亦测而不能逹父老甚异故有海眼之説又风俗记蜀人曰我州之西有石笋焉天地之堆以镇海眼动则洪涛大滥　博雅瑟瑟碧珠也杜阳杂编有瑟瑟幕其色轻明虚薄无与比成都记石笋之地雨过必有小珠或青黄如粟亦有细孔可以贯丝　高彪诗恍愡中有物希微无端形】惜哉俗态好【去声】防蔽亦如小臣媚至尊政化错迕失大体坐看倾危受厚恩嗟尔石笋擅虚名后来未识犹骏奔安得壮士掷天外使人不疑见本根【此恶其惑人而当去　俗好神竒造为不经之説以防蔽人听犹小臣蛊惑君心以致政舛国危此痛言附防之误人也掷去此石使根底立见则人心不疑矣此破前恍惚防蔽之意　此章二叚各八句　张衡温泉赋殊方跋渉骏奔来臻　庄子此之谓本根赵彦材曰上元元年李辅国离间两宫擅权防蔽故赋石笋以讥之　卢元昌曰辅国本飞龙廐小儿官判元帅朝廷呼尚父如石笋擅虚名忘本根也决事银台关白承防可谓乖迕失政体矣宰相率子弟礼节度皆门下士可谓后生皆骏奔矣与张良姊表里禁中其媚至尊直侍帷幄专事防蔽也自灵武给事银珰叠膺宠秩其受厚恩适足摇动东宫倾危社稷耳】
　　石犀行【鹤注李冰作石犀以厌水灾上元二年秋八月灌口损户口故作是诗然意亦有所寓也　华阳国志李冰作石犀五头以厌水精穿石犀溪于江南命曰犀牛里后转置犀牛二头一在府中市桥门一在渊中陆游笔记石犀在李太守庙内东阶下亦麄似一犀正如陜之铁牛一足不备以他石续之气象甚古全蜀总志李冰五石犀在成都府城南三十五里今一在府治西南圣寿寺佛殿前寺有龙渊以此镇之一在府城中卫金花桥即古市桥也】
　　君不见秦时蜀太守【去声】刻石立作五【旧本作三蔡云当作五后同】犀牛自古虽有厌【乙甲切】胜法天生江水向【一作须】东流蜀人矜夸一千载【上声】泛溢不近张仪楼今日灌口【一作注】损户口此事或恐为神羞【石犀行讽庙堂无匡救之人也首叚讥厌胜之谬　江水东流非关厌胜目撃灌口冲决则知神不能为力矣蜀人向夸此犀尽诞妄耳　华阳国志秦孝文王以李冰为蜀郡太守　汉高帝纪萧何立未央宫以厌胜之术郭璞传赞虽稽象或通而厌胜难恃　莫愁歌河中之水向东流华阳国志张仪筑成都城屡頽不立忽有大龟周行旋走巫言依龟行处筑之遂得坚立城西南楼百有余】
　　【尺名张仪楼临山瞰江成都志李冰为蜀郡守化为牛形入水戮蛟故冬春设鬭牛之戏祠南数千家边江低圯虽甚秋潦亦不移　李膺益州记清水路西七里灌口古所谓天彭关元和郡国志灌口山在彭州导江县西北二十六里文翁穿湔江灌溉故以灌口名山旧书上元二年七月霖雨至八月方止灌口损户口或是此时　书无作神羞　范成大呉船録崇德庙在永康军城西门外山上秦太守李冰父子庙食处也】修筑【呉作终借】隄防出众力高拥木石当清秋先王作法皆正道诡怪何得参人谋嗟尔五犀不经济缺讹只与长川逝但见元气常【一作相】调和自免洪【一作波】涛恣凋瘵【侧界切叶音祭】安得壮士【一云作者】提天纲再平水土犀奔【一作苍】茫【此欲扶正道以杜神怪　筑堤乃正道厌胜乃诡怪朝有良相以调元气自然水不为灾彼缺讹之物非关经济何不提去以灭其迹乎修筑在官而调和在朝此推本之论也　此章亦八句分叚　月令季秋之月完隄防谨壅塞以备水潦　左传作法于凉其弊犹贪　通鉴光武信用防文桓谭谏曰观先王之所记述咸以仁义正道为本非有竒怪虚诞之事　邱迟诗诡怪石异象　易人谋谋百姓与能　朱注蜀王本纪华阳国志水经注成都记皆云李冰作犀牛五头后来止二犀可见其三头已不存所谓缺讹只与长川逝缺损其数讹易其处也祖孙登诗长川照落日　论衡天禀元气人受元精海赋昔在帝妫巨唐之代天纲浡潏为凋为瘵洪涛澜汗万里无际　沈约诗安得壮士驻奔羲　后汉陈蕃传志清天纲　杜臆壮士谓才相天纲谓国柄　舜典咨汝禹平水土】
