<!-- { "loadSidebar": true } -->
　　迷子山前涨一洲木人图志失编收年多但有栁生肘地僻独无茅葢头河侧鲍焦干尚立江边屈子槁将投未妨他日称居士能使君疑福可求【栁生肘见东皋注○传灯录沩山问众还识遮阿师子也无谓徳山宣鉴也众曰不识沩曰是伊将来有把茅葢头骂佛骂祖去○鲍焦周之介士也衣弊肤见洁畚将蔬子贡遇之曰吾子何以至此也焦曰天下之遗徳教者众矣吾何以不至于此也子贡曰吾闻之非其世者不生其利汚其君者不践其土今吾子汚其君而践其土非其世而将其蔬此谁之有哉鲍焦曰呜呼贤者重进而轻退防者易丑而轻死乃弃其蔬而立槁死于洛水之上事见新序○庄子盗跖篇鲍子立干申子不自理防之害也○屈原至于江濵形容枯槁乃作懐沙之赋遂自投汨罗而死立与投皆本出处用字工且严如此○韩诗偶然题作木居士便有无穷祈福人余见湖南一知旧云木居士在耒阳县北鼇口寺元丰间县令祷雨弗应析而薪之今所存乃后人更为者】
　　其二
　　杌尔何年客此洲飘流谁弃止谁收无心使口肝使目有干作身根作头暴露神灵难寄托祷祠村落几依投纷纷剪纸真虚负立槁安知富可求【孟尝君将入秦苏秦谓之曰臣过淄水有土偶人与木偶人相语土偶谓木偶曰子东国之桃梗也刻削子以为人降雨下淄水至流子而去则子漂漂者未知所止息也○列子偃师事王试废其心则口不能言废其肝则目不能视○韩诗根为头面干为身○鬼神必依深柏茂树今木既槁故云难寄托○韩诗外传曰鲍焦弃其蔬而立槁于洛水之上君子曰防夫刚哉】
　　次韵酬龚深甫二首【据国史深甫名原处州人嘉祐八年进士哲庙时徽庙初尝为兵部工部侍郎给事中原学于王安石安石改学校法引原以自助原亦为尽力元祐初司马光召原与语诋王氏原反覆辩论终不为变光曰王氏气习尚尔耶据此可见原不随时观望背其师法又原在绍兴元符间时有正论言徽庙当为哲宗服三年丧坐此斥后又坐与陈瓘善得罪】
　　恩容衰老防松楸复得一龚随我游讲肆剧谈兼祖谢舞雩髙蹈异求由【陶诗周生述孔业祖谢响然臻马队非讲肆校书亦已厪祖企谢景夷也】北寻五柞故未憗东挽三杨仍有樛陟巘降原从此始但无瑶玉与君舟【汉有五柞宫在盩厔初疑公何忽用此后按舆地志钟山少林最髙峯北有五愿树乃柞木也然后知公诗所称北寻盖谓此○文公十二年秦行人夜戒晋师曰两君之士皆未憗也注憗缺也○李白驿庭三杨树正当白下门白下窃近钟山○诗公刘陟则在巘复降在原何以舟之惟玉及瑶鞞琫容刀注舟带也谓佩刀之类】
　　其二
　　握手东岗雪满篸后期惆怅老吾蚕芳晨一笑真难值暮齿相思岂乆堪他日杜诗传渭北几时周宅对漳南百年邂逅能多少且可勤来共草庵【杜诗渭北春天树○宋刘绘张融周颙一时胜士居皆连墙故朝野为之语曰三人共宅夹清漳张南周北刘中央以渭北对漳南所谓无一字无来处】
　　次韵叶致逺
　　知君聊占水中洲去即东浮逐圣丘忧国无时须问舍得坻有兴即乗流由来要路当先据谁谓穷乡可乆留他日五湖寻范蠡想能重此驻前驺【韩诗聨句懐糈愧贤屈乗桴追圣丘○忧国问舍见续蜀志○贾生赋乗流则逝兮得坻则止注木之浮水行止随流○选诗何不策髙足先据要路津○梁制尚书令仆中丞各给威仪十人其六人武冠绛韝即所谓驺也此诗一本作生涯聊占水中州岂即乗桴逐圣丘身与鳬飞乃鴈集心能茅靡亦波流由来杞梓当先伐谁谓菰蒲可乆留乗兴吾庐知未厌故移修竹拟延驺】
　　次韵酬朱昌叔五首
　　防也自殊由与求既成春服更何忧拙于人合且天合静与道谋非食谋未爱京师传谷口但知乡里胜壶头嗟予老矣无一事复得此君相与游【庄子尧为天之合舜为人之合○韩集合于天而乖于人何害况又时有兼得者耶○扬子谷口郑子真耕于岩石之下名震于京师○马援云吾从弟少游尝言士生一世云云乡里称善人斯可矣此以乡里对京师本此壶头见本传山名在辰州沅陵东】
　　其二
　　去年音问隔淮州百谪难知亦我忧前日杯盘共江渚一欢相属岂人谋山蟠直渎输淮口水抱长干转石头乗兴舟舆无不可春风从此与公游【陈遵传故事有百适者斥注适读曰谪○前四句名蹉对格○孙盛晋阳秋云秦淮是始皇所凿王尊令郭璞筮即此淮也又称未至方山有直渎行三十余里以地论之淮发源诘曲不类人功则始皇所掘即此渎也○丹阳记建康有淮源出华山流入江在丹阳姑孰之界西北流经建康秣陵二县之间萦纡京邑之内至于石头入江绵亘三百许里长干秣陵县东里巷名有大长干小长干东长干皆地名】
　　其三
　　乌榜登临兴未休共言何许更消忧聨裾萧寺寻真觉方驾孙陵吊仲谋语罢每开欢笑口诗来仍掉苦吟头已知轩冕真吾累且可追随马少游【上林赋榜人歌声流喝注榜人船长也榜音谤又方孟反○梁武帝造寺令萧子云飞白大书一萧字又大中祥符四年诏于龙图阁取舒州所获志公石以示辅臣乃加諡志公真觉遣知制诰陈尧咨诣蒋山致告后又谥道林真觉令公私无得斥志公名○左太冲魏都赋方驾比轮○按吴大帝陵在蒋山南八里丹阳记蒋陵因为名舆地志台当孙陵曲折之旁故曰蒋陵亭亦名孙陵亭少游见和王胜之借马注】
　　其四
　　白下门东春水流相看一噱散千忧穿梅入栁曽莫逆度岭缘冈初不谋世事但知吹劒首官身难即问刀头长临鍜灶真自苦有兴复来从我游【噱笑也嵇康琴赋嗢噱终日○杜诗一酌散千忧○庄子则阳篇恵子曰夫吹管也犹有嗃也吹劒首者吷而巳矣尧舜人之所誉也道尧舜于戴晋人之前譬犹一吷也○古乐府藁砧今何在山上更安山何当大刀头破镜飞上天注刀头有环问何时还○嵇康传性絶巧而好鍜宅中有一栁树甚茂乃激水圜之毎夏月居其下以鍜】
　　其五
　　乐世闲身岂易求岩居川观更何忧放懐自遂如初服买宅相招亦本谋名誉子真矜谷口事功新息困壶头知君于此皆无累长约追随圹埌游【蔡泽説范雎君何不以此时归相印让贤者而授之退而岩居川观必有伯夷之防○屈平离骚进不入以离尤兮退将复脩吾初服○马援封新息侯○庄子予方将与造物者为人厌则又乗夫莽眇之鸟以出六极之外而游无何之乡以处圹埌之野崔注云犹旷荡也】
　　次韵送程给事知越州
　　旌节【一作千骑】东方占上头如何误到北山游清明若覩兰亭月暖热因忘蕙帐秋投老更【一作始】知欢可惜通宵先【一作豫】以别为忧归来若【一作西归定】有诗千首想肯重来贲一丘【公辟熈宁十年五月守越○乐府东方千余骑夫壻居上头○元微之苦乐相倚曲犹得半年相暖热○乐天对酒诗赖有诗仙能暖热○本传称公辟喜为诗千首非徒説○易贲卦贲于丘园】
　　次韵酬徐仲元
　　投老逍遥屺与堂天刑真已脱桁杨【有纪与堂注纪一作屺○庄子无趾曰天刑之安可解桁杨见游土山注】縁源静翳鱼无淰渡谷深追鸟有防【鱼淰见秋夜泛舟注○甘泉赋鱼颉而鸟防】毎苦交游寻五栁最嫌尸祝扰庚桑相看不厌唯夫子风味真如顾建康【归去来辞请息交以絶游○庄子庚桑楚畏垒之人言曰子胡不相与尸而祝之社而稷之乎○石林诗话云尝有人面称公喜五栁庚桑之句以为的对公笑曰君但知栁对桑为的然庚亦是数葢以十干数之○顾宪之为建康令甚得人和故都下饮酒醇防辄号为顾建康谓其清且美】
　　送许觉之奉使东川
　　三秋不见每惓惓握手山林复怅然后防敢期黄耇日相看且度白鸡年畏途石栈王尊驭荣路金门祖逖鞭一代官仪新藻拂得瞻宸宇【一作扆】想留连【白鸡见游土山注谓酉年也○行苇诗黄耇台背以引以翼师丹传为国黄耇注称黄谓白发落而生黄耇老人色不浄如垢也据此则黄耇是二谊○王尊驭见送复之赴成都注○晋书刘琨传常恐祖生先吾着鞭元丰三年初改官制至五年始行之公时奉祠家居故云握手山林○唐徳宗赐马遂宸扆台衡二铭】
　　次韵觉之
　　乆知乗入西州鸡黍从容本不谋户外惊尘尺书至眼中白浪片帆收山林病骨烦三顾湖海离肠欲万周尚有光华贲岑寂箧中佳句得长留【汉髙帝纪乗传诣雒阳师古曰传者若今之驿马○西州门见游土山注○三顾借用草庐事韩诗别肠车轮转一日一万周○杜诗诗巻长留天地间元次山编时人好诗名箧中集】
　　送程公辟得谢还姑苏【公辟吴郡人姑苏即吴郡】
　　东归行路叹贤哉碧落新除宠上才白傅林塘传画去吴王花草入诗来唱酬自有微之在谈笑应容逸少陪除此两翁相见外不知三径为谁开【二疏之归道路观者皆曰贤哉二大夫或太息为之泣下○公辟自知青州告老以正议大夫致仕时元丰四年公在金陵正议视六曹侍郎故用碧落字○葛洪神仙沈羲传忽有白鹿青龙车羽衣持节以青玉界丹版拜羲为碧落侍郎○乐天尝守苏吴王阖闾筑吴城郡都之今苏州城是也○李白诗吴时花草埋幽迳○按旧本公自注云少保元绛谢事居姑苏又王中甫善歌词与相唱酬燕集中甫王介也逸少微之皆取古人以比今之同姓者】
　　送项判官
　　断芦洲渚落枫桥渡口沙长过午潮山鸟自鸣泥滑滑行人相对马萧萧【泥滑滑竹鸡也亦名鸡头鹘】十年长自青衿识千里来非白璧招握手祝君能强饭华簪常得从鸡翘【记十年以长则兄事之○史记虞卿赐白璧一双○汉书卫皇后传平阳主拊子夫背曰行矣强饭勉之○李义山诗内苑只知含鳯髓属车无复插鸡翘○后汉舆服志曰皮轩鸾旗皆大夫载鸾旗者编羽髦列系幢旁民或谓之鸡翘车非也】
　　次韵张徳甫奉议【张奉议必从公谈禅学佛者】
　　知君非我载醪人终日相随免污茵赏尽髙山见流水唱残白雪值阳春中分香积如来鉢对现毗耶长者身谁拂定林幽处壁与君图冩继吾真【陶诗时赖好事人载醪祛所惑○汚丞相车茵丙吉传公自用丞相事○列子伯牙善鼓琴钟子期善听伯牙鼓琴志在登髙山钟子期曰善哉峩峩兮若泰山志在流水钟子期曰善哉洋洋兮若江河阳春白雪见前注言微言妙谊蝉聨不絶○香积见懐古注○维摩经尔时毗耶离大城中有长者名维摩诘已曽供养无量诸佛深植善根得无忍难为白衣奉持沙门清浄行虽处居家不着三界若在长者长者中尊若在居士居士中尊其以方便现身有疾以其疾故国王大臣长者居士婆罗门等及诸王子并余官属无数千人皆往问疾维摩诘因以身疾广为説法】
　　北山三咏
　　宝公塔【宝公名宝志南史有传按建康志塔在蒋山梁武帝天监十三年以定林寺前冈独龙阜葬志公永定公主以汤沐之资造浮图五级于其上十四年即塔前建开善寺今寺乃其地也绍兴间赐塔名感顺】
