<!-- { "loadSidebar": true } -->
　　诗迄于周离骚迄于楚是后诗之流为二十四名赋颂铭赞文诔箴诗行咏吟题怨叹章篇操引谣讴歌曲词调皆诗人六义之余而作者之旨由操而下八名皆起于郊祭军宾吉凶苦乐之际在音声以度词审调以节唱句度短长之数声韵平上之差莫不由之准度而又区别其在琴瑟者为操引采民甿者为讴谣备曲度者总得为之歌曲词调斯皆由乐以定词非选词以配乐也由诗而下九名皆属事而作虽题号不同而悉谓之为诗可也后之审乐者往往采取其词度为歌曲盖选词以配乐非由乐以定词也而纂撰者由诗而下十七名尽编为乐府等题除铙吹横吹郊祀清商等词在乐志者其余木兰仲卿四愁七哀之辈亦未必尽播于管弦明矣后之文人达乐者少不复如是配别但遇兴纪题往往兼以句读短长为歌诗之异刘补阙云乐府肇于汉魏按仲尼学文王操伯牙作水仙操齐牧犊作雉朝飞卫女作思归引则不于汉魏而后始亦以明矣况自风雅至于乐流莫非讽兴当时之事以贻后世之人沿袭古题唱和重复于文或有短长于义咸为赘媵尚不如寓意古题刺美见事犹有诗人引古以讽之义焉曹刘沈鲍之徒时得如此亦复稀少近代惟诗人杜甫悲陈陶哀江头兵车丽人等凡所歌行率皆即事名篇无有倚傍余少时与友人白乐天李公垂辈谓是为当遂不复拟赋古题昨南梁州见进士刘猛李余各赋古乐府诗数十首中一二章咸有新意予因选而和之其有虽用古题全无古义者若出门行不言离别将进酒特书列女之类是也其或颇同古义全创新词者则因家止述军输捉捕请先蝼蚁之类是也刘李二子方将极意于斯文因为粗明古今歌诗同异之旨焉

　　又玄集序【韦庄】

　　谢玄晖文集盈编止诵澄江之句曹子建诗名冠古唯吟清夜之篇是知美稼千箱两岐奚少繁弦九变大濩殊稀入华林而珠树非多阅众籁而紫箫唯一所以撷芳林下拾翠岩邉沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑自国朝大手名人以至今之作者或百篇之内时纪一章或全集之中微征数首但掇其清词丽句録在西斋莫穷其巨派洪澜任归东海总其记得者才子一百五十人诵得者名诗三百首长乐暇日陋巷穷时聊撼膝以书绅匪攅心而就简葢诗中鼓吹名下笙簧击鳬氏之锺霜清日观淬雷公之剑影动星津云间分合璧之光海上运摩天之翅夺造化而雷云涌起役鬼神而风雨奔驰但思其食马留肝徒云染指岂虑其烹鱼去乙或至伤鳞自惭乎鼹肠易盈非嗜其熊蹯独美然则律者既采繁者是除何知黒白之鹅强识淄渑之水左太冲十年三赋未必无瑕刘穆之一日百函焉能尽丽是知班张屈宋亦有芜辞沈谢应刘犹多累句虽遗研可惜而备载斯难亦由执斧伐山止求嘉木挈缾赴海但汲井泉等同于风月烟花各是其樝棃橘柚昔姚合所撰极玄集一巻传于当代已尽精微今更采其玄者勒成又玄集三巻记方流而目眩阅丽水而神疲鱼兔虽存筌蹄是弃所以金盘饮露唯采沆瀣之精花界食珍但享醍醐之味非独资于短见亦可贻于后昆采实去华俟诸来者光化三年七月二日前左补阙韦庄述

　　唐百家诗选序【宋王安石】

　　安石与宋次道同为三司判官时次道出其家藏唐诗百余篇委余择其嘉者次道因名曰百家诗选废日力于此良可悔也虽然欲知唐诗者观此足矣

　　文章辨体彚选巻二百九十六

　　●钦定四库全书

　　文章辨体彚选巻二百九十七

　　（明）贺复征 编

　　○序十七

　　唐诗品彚序【明高栋】

　　有唐三百年诗众体备矣故有近体往体长短篇五七言律絶句等制莫不兴于始成于中流于变而陊之于终至于声律兴象文词理致各有品格髙下之不同畧而言之则有初唐盛唐中唐晩唐之殊详而分之贞观永徽之时虞魏诸公稍离旧习王杨卢骆因加美丽刘希夷有闺帷之作上官仪有婉媚之体此初唐之始制也神龙以还洎开元初陈子昂古风雅正李巨山文章宿老沈宋之新声苏张之大手笔此初唐之渐盛也开元天寳间则有李翰林之飘逸杜工部之沈郁孟襄阳之清雅王右丞之精致储光羲之真率王昌龄之声俊髙适岑参之悲壮李颀常建之超凡此盛唐之盛者也大厯贞元中则有韦苏州之雅澹刘随州之闲旷钱郎之清赡皇甫之冲秀秦公绪之山林李従一之台阁此中唐之再盛也下暨元和之际则有栁愚溪之超然复古韩昌黎之博大其词张王乐府得其故实元白序事务在分明与夫李贺卢仝之鬼怪孟郊贾岛之饥寒此晩唐之变也降而开成以后则有杜牧之之豪縦温飞卿之绮靡李义山之隠僻许用晦之偶对他若刘沧马戴李频李羣玉辈尚能黾勉气格埓迈时流此晩唐变态之极而遗风余韵犹有存者焉是皆名家擅场驰骋当世或称才子或推诗豪或谓五言长城或为律诗龟鉴或号诗人冠冕或尊海内文宗靡不有精粗邪正长短髙下之不同观者茍非穷精阐微超神入化玲珑透彻之悟则莫能得其门而臻其壸奥矣今试以数十百篇之诗隠其姓名以示学者须要识得何者为王杨卢骆又何者为沈宋又何者为陈拾遗又何者为李杜又何者为孟为储为二王为髙岑为常刘韦栁为韩李张王元白郊岛之制辨尽诸家剖析毫芒方是作者余夙躭于诗恒欲窥唐人之籓篱首踵其域如堕终南万迭间茫然弗知其所往然后左攀右涉晨跻夕览下上陟顿进退周旋厯十数年厥中僻蹊通庄髙门邃室厯厯可指数故不自揆窃愿偶心前喆采摭羣英芟夷繁猬裒成一集以为学唐诗者之门径载观诸家选本详略不侔英华以类见拘乐府为题所界是皆略于盛唐而详于晩唐他如朝英国秀箧中丹阳英灵间气极玄又玄诗府诗统三体众妙等集立意造论各该一端唯近代襄城杨伯谦氏唐音集颇能别体制之始终审音律之正变可谓得唐人之径路矣然而李杜大家不録岑刘古调无存张籍王建许浑李商隠律诗载诸正音渤海髙适江宁王昌龄五言稍见遗响每一披读未尝不叹息于斯由是逺览穷搜审详取舍以一二大家十数名家与夫善鸣者殆将数百校其体裁分体従类随类定其品目因目别其上下始终正变各立序论以弁其端爰自贞观至天佑通得六百二十人共诗五千七百六十九首分为九十巻总题曰唐诗品彚呜呼唐诗之倡弗传久矣唐诗之道或时以明诚使吟咏性情之士观诗以求其人因人以知其时因时以辨其文章之髙下词气之盛衰本乎始以达其终审其变而归于正则优游敦厚之教未必无小补云

　　唐诗分类后序【桑怿】

　　右唐诗分类精选二十巻凡五千余首四明吕侯尹吉水时所选将绣梓以广其传其子尚清过予西昌之栖云轩求一言于后予常注意三百篇而知其意古人之诗运意而已辞略点缀而意自明往往余意出于句字之外如爱召伯则云勿翦其甘棠则见其子孙臣庶其爱可知如作乐以合祖则曰我客戾止永观厥成先代之后有闻乐而感泣则和洽神人又何待言说耶且兴起无情而难接比虽有影而斟酌难类易作者直赋而已而其言之厚薄又直闗于气化之盛衰如正风正雅皆作于周之盛时是时诗人皆饮天地之和以发声故其辞盎然太虚摹画无迹九罭伐柯诸诗略伸情志其风遂变矧风雅变之之极安得不愤激风云而气撼山岳哉就以周公所作论之大明东山之间又自不能无升降矣况其下者乎继而离骚之作比兴略备真有三百篇遗意葢原之词本为忧国畏谗郁抑不平而作又安得不驰骛于变风雅之末流哉如九歌中心不同兮媒劳交不甚兮轻絶最为善语而使原当文武之世兹言何为而发就使文武之世之诗人当原之世吁嗟驺虞人之好我示我周行等语又岂可凿空而妄出哉风雅变中之变又不可専委之人也自秦而汉去古未逺五言之作古意犹存如唐山夫人乐章鸣汉之盛与颂彷佛而灵芝摇荡等语汉之风雅又日变矣降至魏晋乱日多而治日少则能诗如曹子建阮嗣宗张茂先陶渊明辈将何所饮以发和平之音耶大抵三百篇以后取其诗之上薄风雅当味其意之浅深何如不可専论其辞之平不平也曽南丰曰自文武而后又千余年而有太宗之治唐诗之和顺清适太宗之治酿之其盛中晩之外又唐业随之可考也就其中杰出者四家曰陈子昂氏曰李太白氏曰杜少陵氏曰韩昌黎氏间有数诗略存汉魏比兴而颇解古人用意彀率然一篇数十言中其意不如风雅中之数言则又似唐之制度文为足以凌驾三代而先王之真徳实意仅存丝髪也诗可以易观耶然后世学诗之士多舍四家而他师岂不以王摩诘刘长卿韦应物之流皆意随句絶而平顺易见哉诗犹海也三百篇为其蓬岛汉魏晋为其弱流而唐则犹其中之亶夷诸洲学操舟之士至海门而震迭茍望洲之畔岸心意俱饱更何有希冀者乎吕侯之选此诗葢剪其荆棘去其旁岐诱人至止是洲而予伸以是言又欲过此而往直遡弱流而至蓬岛也况我朝治隆唐虞尚何古之不可复哉侯名烱字文昭以名进士出为今职政通人和歌谣载道拯物之余留心文事不易得云

　　汉魏诗集序【何景明】

　　夫周末文盛王迹息而诗亡孔子孟轲氏葢尝慨叹之汉兴不尚文而诗有古风岂非风气规模犹有朴略宏逺者哉继汉作者于魏为盛然其风斯衰矣晋逮六朝作者益盛而风益衰其志流其政倾其俗放靡靡乎不可止也唐诗工词宋诗谈理虽代有作者而汉魏之风蔑如也国初诗人尚承元习累朝之所开渐格而上至弘治正徳之间盛矣学者一二或谈汉魏然非心知其意不能无疑异其间故信而好者少有及之侍御刘君博学于诗而好古不厌乃辑汉魏之作访罗遗失彚为此编夫文之兴于盛世也上倡之其兴于衰世也下倡之倡于上则尚一而道行倡于下合者宗疑者沮而卒莫之齐也故志之所向势之所至时之所趋变化响应其机神哉于戏侍御此编不独诵说者徳其功而其意逺矣

　　风雅逸篇序【杨慎】

