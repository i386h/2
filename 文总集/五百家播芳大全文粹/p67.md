<!-- { "loadSidebar": true } -->
　　明诏显扬雄藩徙镇盖冠冕久通于南极故斧钺今下于青冥邮音一传舆颂四起窃以逾瓯闽而南为番禺郡自李唐以来若东西州萃昆仑西海之寳财喧北户南冥之歌唱过城门已有数万饮贪泉遂懐千金彼十贤之清政无瑕虽万代而髙风可激矧蜒户贾胡之杂处与洞丁蛮落之难驯惟有其文武威风可以为蕃宣屏翰选帅于此非公其谁恭惟经畧侍郎先生敦厚而方严开亮而卓伟雄论通于国体清文焕乎皇猷紫荷槖厌直于禁庐红莲幕荣开于东粤观碁纵猎趣还岘首之旌旂输羽种柑来省湘南之风俗方王怒赫北征之武然宸衷兼南顾之忧愿借髙名改临盛府寓章善清官之旧厌承明荣直之联龙户集马人来比美上日衙时之异犦牛生菌鸡下将兴来暮去早之歌某顿以孤生托于下客踈逖几经于嵗籥浮沉难信于书邮因縁仕路之初登邂逅恩门之旧主桃李想故蹊之犹在燕雀贺大厦之初成此非偶然亦有幸耳褁章服于上官之揖岂曰不堪操几杖从长者之谋自今以始春风骀荡化日舒迟想旌斾之戒行愿鼎茵之珍啬
　　贺刘侍郎除帅启　　　　　　李成季
　　肃奉明纶荐临巨镇当日之风流未逺宜民之歌颂犹新凡属传闻莫増踊跃恭惟某官诚身有道抗志不羣蕴经纶之才将兼善于天下富渊源之学又尚论于古人擢秀儒林飞英仕路早膺简眷屡罄谋谟含香握兰逈出诸公之右登车揽辔益驰八使之名亟跻礼乐之司爰作诗书之帅载惟南楚先盛星沙夹辅畿中为屏翰搢绅之冠播宣岭表帖华夷遐迩之情遗爱宛然去思借甚冦恂河内居多愿借之黎民黄覇颍川果见诏归于旧治窃计朝夕入辅冕旒舆望所同斯言匪妄某千里防润一枝偷安顷縁大斾之经过幸获光尘之披覩第深山仰尚阻鳬趋庆抃之诚敷宣奚尽
　　帅臣
　　贺李帅启
　　伏审行殿防恩奉十行之纶綍价藩作镇权一路之莭旌德与化隆望兼权重余辉所暨善颂惟均恭惟某官冠世才猷际天器识注倚独隆于睿眷清华厯践于亨涂公忠之心皦如白日朝野之答穆若清风以卓荦絶俗之伦而经纶当世之务木牛红粟縂淮甸之转输竹马黄童庆长沙之屏翰揆烦剸剧游刃有余制变乘危政机无间眷五羊之奥壤控百粤之上游非得二千石之惟良曷有十四州之倚重移忠于孝从义以权伫观五月而报成仰副九重之简在明主独观万化思賛中兴刺火入为三公行膺峻擢某幸兹贰局属在提封但负弩以趋承苐揺旌而怅望其为欣咏寔倍等夷
　　贺范帅启　　　　　　　　　李成季
　　光膺嘉命莅镇雄藩受养利源适乘轺于东部统制方面遽握莭于西州在君子之时升宜天下之同庆况居属部良切懽悰顾惟安化之河闗实据昆仑之衿背苟知其策则天时不恃一失其莭则疆圉屡惊必资忠智之臣以副朝廷之眷伏惟某官家声着代世德在民阜有髙明之才夙懐康济之志爰辍禁从暂守帅垣人防奠枕之安国赖长城之固卧临淮之辙可想遗风读棠棣之碑何慙往躅竚还阃寄入賛家甸某限守州符阻趋钧屏
　　贺李帅启　　　　　　　　　周少蕴
　　抗章力请优诏曲从暂劳输蜀之行益见回天之力恭惟某官致知格物学道爱人亲承西洛之正传独殿中都之诸老至于盘礴游戱之翰墨嬉笑怒骂之文章趋黄初而有余嗟正始之复见飞腾遥路奚烦狗监之吹嘘散落遐荒寕但鸡林之裁鉴比涣九天之号召已倾四海之观瞻不俟驾行命义虽存于大戒可以理遣忠孝果得而两全方帅阃之久虚以计司而分涖而惟台省清华之宿望加以山林髙逸之雅懐一鹤一琴预想铃斋之静三薫三沐尚从药市之游抃跃之深敷陈罔既
　　贺吕帅启　　　　　　　　　熊子复
　　伏审涣出宸纶鼎来帅屏仍进寳储之直以光英荡之行窃以六朝最重于广陵十国莫先于连帅鸡台萤苑瞻古迹之犹存虎莭鱼符睠兵权之特重况今日方图于恢复而此邦素积于经营筑垒新城乃上相督师之所募兵北府实元戎练武之都匪简瑰才曷堪隆委恭惟安抚寳文检详道器宏逺德宇靓深膺冕旒之殊知厯台省之要任接官聫于西府载纠愆违将使指于朝廷肆坚欢好复命甫朝于宸扆防恩寻贰于计台广内天髙进图书之邃直维扬地重易淮海之雄藩某近列崇墉逖传华渥有严莭斧即畅望于光仪不腆缄縢敢预将于诚意
　　贺李帅启
　　伏审载图外庸荐赐中渥乃眷禁严之旧德往提闗陜之全师莭命既传士民相贺恭惟某官才宏而济博器逺而周勤必照几微之先能识文武之大理财富国极山积而川流制胜安邉每风驰而电扫效愈白则忌者众谤虽巧而功愈明顾全雍之一方剧西京之三辅旁连楚蜀外控羌戎水陆辐凑而货泉亟更民物阜蕃而储蓄未称寔借智略仰寛顾忧眷三接之荣谅深当于帝意图万几之重即允亮于天工某最为拙踈自安穷蹇正可出于跨下岂有画于幕中方当仰窥营衞之严所以大慰平昔之望倘遂谐于发药直有兾于息黥
　　贺邓帅启　　　　　　　　　林岂尘
　　伏审旂幢逺迈原隰有光幕府新开络绎交贺阻下当涂之拜趣脩记室之书恭惟某官愿朴而渊冲直方而开大髙坚之尚得于卓尔刚大之器养其浩然故平生学术之自期皆今日仕宦之张本拒撑犂孤涂单于之命尝闻未应为鴈警之诗宣绣衣将斧直指之威亦有安复问狐狸之语去恶如去草而勿使能植牧人犹牧羊而无令败羣政适其中课居其最席使君厌东湖之乐郑尚书承南海之流方歌业业以徂齐爰喜番番而入谢姓名初记于防壁讴歌竞发于江城龙户集马人来事皆知其殊异研匣封印文合生将见于髙舂酌贪泉之水而清性不渝躬扶胥之祠而丹衷益谨去蚌复还于合浦沉犀可记于石门释逋缗不啻二万钱通夷舶何止四十柁五羊化石再传仙人持德之祥两鹿夹车当协宰相画车之兆即徯归朝之疾讵容遮道之防某遭幸自天防恩有地逺莫陪于贺客喜益得于吾贤矧独怜驽蹇之踪将有事奔走之役戍可往行李尚迟酷类溧阳之酸寒谁说樊川之顦顇徒想其凝清香而森画防犹兾其泛緑水以依红莲一时得人愿在保平从事之列他年遗爱请陈谭瓌司草之辞
　　贺丰帅启　　　　　　　　　朱廷玉
　　宠被恩纶乐司留钥仁贤所至民吏相纒恭惟某官国器宏深天姿纯正言动皆君子之法出处有古人之风早升要涂益耸清望道学有本得之自然政事不烦闻者皆见惟别都之重镇须近代之名臣克壮藩垣勤宣惠泽报政之速固无俟于期年为国之光将入升于近弼某素承知遇窃获庇休顾望履之有期寔瞻风而自幸
　　贺李帅启　　　　　　　　　郑　厚
　　辕门仗钺埽狂冦之陆梁天陛出纶涣宸恩之优异亷印既还于旧贯左符仍涣于新题内聫八贯之官班外拥中权之莭制宠兼三接荣冠一时除目所加佥言惟允恭惟某官虎头封相猿臂家声凛朔气以横秋挺精忠而贯日雅量素推于邃宻清风时见于冲虚抱莭起家欲效鲤庭之训以身许国遂多金印之祥埒淮阴背水之功迈翼德断桥之勇比者山溪之际冦窃为羣蹂躏方州震惊生齿属锋车之入觐率王旅之徂征未经厯于旬时已殄殱于丑类初闻庙筭欣千载之难逢既策戎勋沛九天之峻渥果见功名于韩白伫观政事之龚黄某顷以蓬踪叨居莲幕侧闻盛举良慰卑悰抚官职之覊縻恨闗山之辽邈賔陪引步阻观森防之陈驿骑传音敢后擘牋之庆
　　贺沈帅启　　　　　　　　　李知几
　　总十连而谋帅欲寛西顾之忧防诸将以筹邉益懋中权之寄唯今日之重既归之蜀而上意所指无以易公参聴明纶倍欢逺俗窃以去天数万里且拏兵无休息之期提封五十州又仰食有供须之急重以三路之深入致此四川之益忧自非爱养根本而深不防之基何以抚集疮痍而图善后之计上所注倚者其或在此公肯逺来者固欲安之向风知归顿足自喜伏惟某官聪明而夷粹肃括而宏深学术东迁孔孟以来人物南渡王谢而上昭囘显策助成西汉尔雅之淳剀切谠言共见三代直道之懿向者乗轺不测之使属闻造膝方彊之陈乃今利害之甚明岂惟是非之方定尚迟爰立特烦此行圣天子元年奉礼乐临遣之宠太夫人万福承板舆燕喜之欢矧六阁峻西清之华而元戎将北伐之举徒得君重屈裴度亲淮蔡之师无以公归须成王正周召之位如某为生耽晚受性竒穷学省备员昔有青天披云之幸泮林侧翘今复飞鸟依人之心岂敢援严尹少陵之旧踪庶几似东坡后山之前轨其为欣幸未易宣言
　　京兆
　　贺大尹启　　　　　　　　　史天秩
　　出司真馆行安去国之迟入守神州勉就治民之试邸函报喜海县交欢窃以天子千里之畿京师诸夏之本水陆扼舟车之防衣冠当风俗之枢厯古开基建官作尹亷明有政摘发如神下笔不差于毫厘持法必隐其端迹既辇毂之下必先于弹压然罪人所在尤重于平反必资镇静之流克治浩穰之寄恭惟某官天民先觉王佐竒才步武词垣道山增重提衡铨选金鉴沉辉偶贤运之半千对天顔之咫尺羣而不党公尔忘私仁为守而义为行合则进而否则退投闲乃分养浩益刚断自上心召还要地人莫涯其蕴犹浑金璞玉之难名士相贺于朝若甘露景星之始见暂辍调羮之手俾居揖板之聫为卿士而尹皇都以儒雅而饬吏事豪强敛手桴鼓稀鸣当尧舜五帝之时行张赵三王之职萧望之才堪师傅本京兆以考功邵信臣名重朝廷自河南而报政真宰相此其选也大丈夫达则行之某禄荐卑栖韩门晚进尚濶披云之觌空懐贺厦之心
　　贺大尹启　　　　　　　　　何仲逺
　　伏审显膺宸诏尹正邦畿名跻内阁之严职峻中都之任纶音诞布舆议交欢恭惟某官粹徳表时沉谋经世识逹后先之序才周左右之宜人望益隆主知浸厚棘廷议谳持平久着于四方天府试能报政岂烦于五月未淹浃日已焕除书辅神明赤县之居方资练达直寳阁珍图之秘上副谘询飞扬张赵之英声光大防龙之逺业暂由三辅即践中台顷以摄承尝依属侧闻成命第切欣悰徒深燕贺之诚莫预鳬趋之列载惟瞻咏曷既敷宣






　　五百家播芳大全文粹巻十七
　　钦定四库全书
　　五百家播芳大全文粹巻十八
　　宋　魏齐贤
　　叶　棻同辑
　　贺启
　　都督
　　贺陈丞相兼都督仍兼宣抚启　　熊子复
