<!-- { "loadSidebar": true } -->
　　陆机书，吴士书也。无以校其多少。
　　庾亮书，亦能入录。
　　亡高祖丞相导，亦甚有楷法。以师锺卫，好爱无厌，丧乱狼狈，犹以锺繇尚书宣示帖衣带过江。後在右军处，右军借王敬仁。敬仁死，其母见平生所爱，遂以入棺。
　　郄超草书，亚於二王，紧媚过其父，骨力不及也。
　　桓玄书，自谓右军之流，论者未之许，云可比孔琳之。
　　谢安亦入能书录，殊亦自重。乃为子敬书嵇中散诗，得子敬书，有时裂作校纸。
　　羊欣丘道护，并亲受于子敬，欣书见重一时，行草尤善，正乃不称。孔琳之书，天然放纵，极有笔力，规矩恐在羊欣後。丘道护与羊欣，俱面受子敬，故当在欣後。
　　范晔与萧思话同师羊欣，范後背叛，既失故步，为复小有意耳。
　　萧思话书，全法羊欣，风流趣好，殆当不减，而笔力恨弱。
　　谢灵运书乃不伦，遇其合时，亦得入流。昔子敬上表，多於中书杂事中，皆自书，窃易真本，相与不疑。元嘉初，方就索还。上谢太傅殊礼表，亦是其例。亲闻文皇说此。
　　谢综书，其舅云：「紧洁生趣，实为得赏。至不重羊欣，欣亦惮之。书法有力，恨少媚好。」
　　颜腾之、贺道力，并便尺牍。
　　康昕学右军草，亦欲乱真，与南州识道人作右军书货。
　　孔琳之书，放纵快利，笔道流便，二王後略无其比。但工夫少自任，故未得尽其妙，故当劣于羊欣。
　　谢静、谢敷，并善写经，亦入能境，居锺索之美，迈古流今。是以征南还有所得。（案：此下有阙文，《法书要录》误以「辱告」并「五纸」一段及「承天凉体豫」一段混为一篇，今据《书断》载竟陵王子良答王僧虔书有「子邑之纸」八句，定「辱告」一段入《竟陵王集》，「承天凉」一段为僧虔与某书，《梅鼎祚文纪》亦如此。案：宝泉《述书赋》注云：「王僧虔答竟陵王子良书，序古善书人，评议无不至当。本行于世，其真迹今御史大夫黎翰得之，则此论为答竟陵王明矣。」《法书要录》旧写本，又略见《南齐书·王僧虔传》、《南史》二十二，又《御览》七百四十八引两条。）
　　锺公之书，谓之尽妙。锺有三体：一曰铭石书，最妙者也。二曰章程书，世传秘书教小学者也。三曰行押书，行书是也。三法皆世人所善。（《御览》七百四十八。）
　　张超字子并，河间人。卫觊字伯儒，河东人。为魏尚书仆射，谥敬侯，善草及古文，略尽其妙。草体如伤瘦，而笔迹精杀，亦行于代。子，字伯玉。晋司空太保，为楚王所害。采张芝草法，取父书参之，更为草稿，世传其善。子恒，字巨山，亦能书。
　　索靖字幼安，敦煌人。散骑常侍张芝姊之孙也。传芝草而形异，甚矜其书，名其字势曰银钩虿尾。
　　韦诞字仲将，京兆人。善楷书，汉魏宫观题署多是诞手。魏明帝起凌云台，先钉榜，未题，笼盛诞，辘轳长纟互引上，使就榜题，榜去地将二十五丈，诞危惧。诚子孙绝此楷法，又著之家令。官至大鸿胪，为飞白书，题尚书省壁。
　　圆行方止，物之定质，注（一作。）之不已则溢，高之不已则忄栗，驰之不已则踬，引之不已则逸，（一作「迭」。）是故去之宜疾。（《南史》二十二）
　　◎王慈
　　慈字伯宝，僧虔子。仕宋为秘书郎、太子舍人，入齐为安成王抚军主簿，转记室。迁秘书丞、司徒左西属、右长史，试守新安太守、黄门郎、太子中庶子，领射声校尉、安成王冠军、豫章王司空长史、司徒左长史、兼侍中。出为辅国将军、豫章内史，以父忧去。起为建武将军、吴郡太守。迁宁朔将军、大司马长史，重除侍中，领步兵校尉。转冠军将军、司徒左长史，出为东海太守，行徐州事。还为庐陵王中军长史，未拜。永明九年卒，赠太常，谥曰懿子。
　　◇朝堂讳榜表
　　夫帝后之德，绸缪天地，君人之亮，蝉联日月。至於名族不著，昭自方策，号谥聿宣，载伊篇籍。所以魏臣据中以建议，晋主依经以下诏。朝堂榜志，讳字悬露，义非绵古，事殷中世，空失资敬之情，徒乖严配之道。若乃式功鼎臣，赞庸元吏，或以勋崇，或由姓表。故孔悝见，谓标叔舅，子孟应图，称题霍氏。况以处一之重，列尊名以止仁；无二之贵，夤冲文而止敬。昔东平即世，孝章巡宫而洒泣；新野云终，和熹见似而流涕。感循旧类，尚或深心；矧观徽迹，能无恻隐？今扃禁邃，动延车盖，若使銮驾纡览，四时临阅，岂不重增圣虑，用感宸衷？愚谓空标简第，无益於匪躬；直述朝堂，宁亏於夕惕。伏惟陛下保合万国，齐圣群生，当删前基之弊轨，启皇齐之孝则。（《南齐书·王慈传》。慈以朝堂讳榜，非古旧制，上表。）

卷九
◎王俭（一）
　　俭字仲宝，僧虔兄子。袭父僧绰爵豫宁侯。尚阳羡公主，拜驸马都尉。为秘书郎、太子舍人、秘书丞、司徒右长史、义兴太守，还为黄门郎，转吏部郎。高帝为太尉，引为右长史，转左长史。齐台建，迁右仆射，领吏部。及受禅，改封南昌县公，转左仆射，加侍中，领太子詹事、尚书令、左镇军将军。永明初，进号卫军将军，领国子祭酒、丹阳、尹太子少傅、本州中正，进开府仪同三司，领中书监。卒赠太尉，谥曰文宪。有《吊答仪》十卷、《吉书仪》二卷、《百家订谱》十卷、《元徽元年四部书目录》四卷、《今书七志》七十卷、集六十卷。
　　◇和竟陵王子良高松赋
　　山有乔松，峻极青葱。既抽荣於岱岳，亦擢颖於荆峰。受灵命於后土，方虞舜以齐踪。贯四时而不改，超五玉之嘉容。上拂天而独远，下流云而自重。重阴微微，漏景含晖。日既升而犹晦，时方中而未。通霄汉而隐影，集鸾皇之翻飞。食和而辅性，墨翟昌言於宋围。想周穆之长陂，念东平之思归。若乃朔穷於纪，岁亦暮止。隆冰峨峨，飞雪千里。三秀而靡遗，望九山其相侣。翔雁哀回於天津，振鹭惊鸣於川，嗟万有之必衰，独贞华之无已。积皓霰而争光，延微飚而响起。（《艺文类聚》八十八、《初学记》二十八。）
　　◇灵丘竹赋应诏
　　灵丘深沈，蔓竹凝阴。神根合拱，桢干百寻。振芳条乎昆岳，敷缘采於高岑。沿淮海而蔚映，带沮漳而萧森。志东南而擅美，在淇澳而流音。方灵寿而均茂，仪菌桂而成林。若乃青春受谢，九野舒荣，绿频齐叶，白芷抽萌。干怠々而特秀，筱擢颖而垂英。霜敫镜於原隰，木衰疏於郊阡。翠叶与飞雪争采，贞柯与曾冰竞鲜。（《艺文类聚》八十九。）
　　◇策齐公九锡文
　　天地变通，莫大乎炎凉，悬象著明，莫崇乎日月。严冬播气，贞松之操自高，光景时昏，若华之英弥显。是故英睿当乱而不移，忠贤临危而尽节。自景和昏虐，王网弛紊，太宗受命，绍开中兴，运属屯难，四郊多垒。萧将军震威华戎，实资义烈，康国济民，於是乎在。朕以不造，夙罹闵凶。嗣君失德，书契未纪。威侮五行，虔刘九县，神厌灵绎，海水群飞，彝器已尘，宗谁主，缀旒之殆，未足为譬，岂直《小宛》兴刺，《黍离》作歌而已哉？天赞皇宋，实启明宰，爰登寡昧，纂成大业，鸿绪再维，闳基重造，高熏至德，振古绝伦。昔保衡翼股，博陆匡汉，方斯蔑如也。今将授公典礼，其敬听朕命。
