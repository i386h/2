<!-- { "loadSidebar": true } -->
　　不善文者冝秘不善书者冝楷不善言者冝省予不善文而不能秘不善书而不能楷不善言而不能省此其所以获诮之多者欤今焉知过而能通戒之矣然有时乎不能秘不能楷不能省者文能秘于窻几著述之私而不能秘于场屋进取之公书能楷于优游学习之时而不能楷于处处应答之顷言能省于心平无事之日而不能省于气形肝鬲之际乌能使文无媿于不秘书无媿于不楷言无媿于不省
　　书欧阳公赠王介甫诗
　　翰林风月三千首吏部文章二百年老去自怜心尚在后来谁与子争先此欧公赠介甫诗也介甫不肯为退之故答欧公诗云他日畧曾窥孟子终身何敢望韩公由今日观之介甫之所成就与退之孰优孰劣必有能辨之者予谓欧公此诗可移赠东坡赠者不失言当者无媿色
　　大舜善与人同说
　　大舜善与人同非与人同为善也盖能与人同而不立异耳古之独行之士皆好立异而不与人同如申徒狄之介于陵仲子之亷尾生之信屈原之清皆能为人所不能为然非可传可继之法君子不取焉彼以立异为有过于人而不知适所以自小也舜取诸人以为善尽事亲之理以为孝由孝悌之道以为仁义是皆人之所可为者舜亦从而为之人之所不可为舜亦不为之矣此所谓善与人同然舜善与人同而众人卒不能自同乎舜者何耶舜其即同乎人者而行之不息此所以为大圣人众人一作焉一息焉甚者一暴而十寒焉初与舜同而卒与舜异非舜之不同乎人人自不同之耳子贡赎人而不受金是子贡之不与人同也鲁人猎较孔子亦猎较是孔子善与人同也贤人好与人异而圣人常与人同舜孔子为大圣人者非由乎异而大者同焉而已矣故曰大舜有大焉又曰大哉孔子语曰晏平仲善与人交孟子曰大舜善与人同善者能也语意正相类
　　论语三说
　　孔门弟子有顔回者圣人许之以仁者也有有若者其见道似圣人者也有曾参者悟圣人一贯之道者也于是作三月不违仁说以贤顔子作有若似圣人说以辨其似圣人者非貌作一贯之说以辨其所以告门人之意
　　上智性仁其次修仁其次假仁性之者无心于为仁而所为无非仁者得之于不思不勉之间而从容于顚沛造次之际犹水之不嘘而自寒火之不呵而自热也寒也热也仁也非水火与圣人之性也哉嘘而寒呵而热修而仁则出乎人者矣惟贤者能修之于终身之久其至也与性之者同众人假之于日月之暂及其久也则真伪之情见矣顔回虽孔门之髙弟然于仁也非性之者也克已复礼而为之也孔门弟子孰不欲为仁也哉然假之于日月之暂而不能好之于终身之久圣人观人亦必久而试之使伪为者不能欺于仓卒不偹虑之间而真修者亦足以发明于仓卒不备虑之际三月久矣天时变矣而回心不违是终不变矣呜呼回三月之仁是近而一日之仁也逺而终身之仁也回岂伪为而暂假者哉岂嘘呵于顷刻之间也哉说者谓顔子三月不违仁贤于日月至焉者耳未能以之终身也作三月不违仁説以辨顔子
　　论语何以子有子耶栁宗元固辨之矣虽然未知有子也孟子称孔子既没弟子子夏子游子张以有若似圣人欲以事孔子事之所谓似圣人者盖必有子之学识于羣弟子中有一日之长其见道有似吾夫子焉如孟施舎似曾子北宫黝似子夏之似也世儒以谓貌似孔子其说陋矣且有子之似夫子而曾子有不逮焉者曾子尝以丧欲速贫死欲速朽为夫子之言而有子不然之曾子质诸子游子游曰甚哉有子之言似夫子也子游之徒知有子似夫子素矣所谓似者必有如辨曾子之言之类岂以貌似之故虚欲师事之耶虽然直似之耳欲以事孔子事之则不可故曾子不许之而有子未尝居师之位也説者谓不能答弟子之问遂见叱而退盖好事者为之辞以诬有子耳然世皆知顔子之后有曾子而不知有子者亦回参之亚匹也序论语者知之故首记夫子之言次记有子之言又次记曾子之言未必言之次第如是也其必寓推尊之意焉以谓夫子既没之后其道可尊其人可子其言可法者莫先乎有子曾子也或曰子以有子为回参亚匹夫子曷不以好学称之如称顔子又曷不以一贯之说告之如告曾子且不与四科之列何耶曰夫子何特不称有子亦曷尝有一言以称曾子也何特不以一贯告有子亦曷尝以是告顔子也称之告之当时有未必尽记后世有未必尽知者焉有子曾子在孔门年皆最少其不预四科之别者未必从夫子于陈蔡故也曾子之后有孟子故曾子之道益尊有子之后无门人故有子之道无显然孟子尝称其智足以知圣人又记其似圣人与羣弟子欲以孔子之事事之子游称之于戴经弟子尊之于论语亦足以发明有子之为人矣而学者未之知也作有若似圣人之说以辨有子【阙】
　　书富家翁逸事后
　　万序明之手録杂文一卷其首篇乃冯当可所记冨家翁逸事也冨家翁兄甲者未必知书观其处昆弟之间虽知书者所不能为进之孔门其闵子之徒欤冯记其事而逸其姓第曰兄甲而已他日史官作宋孝友传书其事而阙其人当与齐鲁大儒同发扬子云之叹也予忝知书且为人兄有媿于不知书之甲多矣然心实慕之愿学焉吾家他日或无乙之妇庻防遂其所慕之心未可知也顾谓万子曰汝东平先生嫡长孙且其家世业儒非冨家翁比岂不能为甲所为耶子为人子弟固非以是责子也然既録其事必有意于为甲者甲不难学少损好利之习则人皆甲矣予之书是命表弟余壁全之研墨因以其事语之二子从予游皆妙龄而秀者其家皆知书过于冨家翁者予故以是勉之绍兴庚午季夏二十五日不孝子王某书
　　记蛙
　　予有鞋布体而麻质其弊甚十趾不能以自藏有蛙乘罅而入蛰于鞋颊间予不知也防昬暮如厠而蛙忽鸣俯而视地无所见既行而又鸣予始疑之既就几席而坐足每动则閤閤然有声以指摸之有蠢而动者予愕然未能物色其类呼童子灯之脱鞋而防露一爪乃蛙也命童子出之跃而去东郭先生衣弊履穿贫甚矣然未闻有蛙乘罅而蛰者以是知予之贫又过东郭一等然鞋非可蛰之所蛙托身误矣使其不能自鸣防死于足间予去嵗尝和韩退之答栁栁州食虾防诗以戒同舎果能止杀是蛙也岂以予不残其类故奋身而来托将以脱虫虵吞噉之祸于一时耶予亦幸而不践之不然防乎避祸而得祸也感而至蛰而免自鸣以求全蛙亦有知矣勿以其蠢焉而愚之人能持无害物之心而物以其类至能持无害人之心人其有不至者耶时绍兴庚午孟秋七月十四夜书
　　记人説前生事
　　予少时有乡僧毎见子必谓曰此郎严伯威后身也予不晓所谓既而访诸叔父寳印大师叔父曰严阇梨字伯威汝祖母贾之兄吾之舅氏且法门之师也博学工诗文戒行修饬有声江淛间为士俗所推重汝父母恒以无子为忧祷求甚力至政和壬辰之正月吾师卒汝祖一夕梦吾师至其家手集众花结成一大毬字顾汝祖而遗之曰孝祖君家求此久矣吾是以来忽不见是月汝母有娠至十月而汝生吾师眉浓黒而垂目深而神藏儿时能诵千言喜作诗人以汝眉目及趣好类之且符所梦又谓吾师死之月而汝受胎也故云予防从学鹿岩人有指予眉垂目藏而靳之者表丈贾元逹曰此子眉目类吾伯严阇梨他日能文未可知也然严阇梨智慧名徳卓卓如许纵未脱轮回当复生人间世为大善知识胡为于灭度之后钟成迂愚鲁钝之性现此穷薄困苦相耶予尝冩字作文诒寳印叔父叔父曰人言汝吾师也文仅似之字乃尔不同耶严阇梨尤工笔札予最不善书故也绍兴庚午七月二十日因作文冩字两俱不佳媿而曰严阇梨汝前生食蔬何多智今生食肉何许愚也用説之













　　梅溪前集卷十九
　　钦定四库全书
　　梅溪前集卷二十
　　宋　王十朋　撰
　　行状
　　东平万府君行状
　　君讳世延字叔永世为温之乐清人曾大父惟监大父周父鸿皆晦德不仕君防警悟敏记诵初属文思防而佳为师友所竒年十四而孤奉母谨甚处家事若成人舎法中游郡庠业修行饬蔚为善士宣和间邑大夫兴乡校以乡先生郑君邦彦主之郑学术渊粹为时名儒从之游者以百数君一日谒同志防其课诸生戯即其题渉笔而就郑见之抚几叹曰之人词藻于是一第唾手取尔然君以兄弟终鲜志颛甘旨讫不事进取抱才不试乡人惜之性寛博与物无忤尤善宗族每先其急难遇长防慈爱均壹无纎芥嫌隙族众多间有违言君周旋其间开释以理众皆媿服协比如初由是阖族内外咸钦而爱之称为长者善治生蓄而能散亲故有不振者每纲纪其家其弟子有羙质困不能自业给饮食师资费以教之处女贫无以归躬为择配匳而遣者凡数人居之左右细民寠族资衣食埋葬者数十家缁素叩门随所谒而获者不计歳凶廪饥每为冨室倡敕具以舘賔席无虚日也笃于教子尝葺屋数楹读书其间厚礼以致名师训督防窜之劳率分其半长子庚最羙才始冠游太学君勉之以诗曰莫放山亏篑终教井及泉庚益自励果优中攷选连预荐书屡为多士先声誉籍籍用上舎免省登进士科次子庠亦以妙龄预乡贡万氏以弦诵先里闬歴四世儒冠益盛业贤闗举进士者数人登科第自庚始乐清自舎法罢阅二十年无举于乡者里巷靳之邑人复取乡贡自庠始先是监察御史睢阳李君蔼扈驾南巡闻君有乡誉访其居名其轩曰必大且赋诗极言之至是二子俱有成人以为荣咸谓君种德乐教之报且嘉李之先知君夙有喘疾晚歳弥剧濒死语不乱巍坐正色而卒实绍兴甲戌十月二十有三日也年五十有八乡里闻讣无不伤嗟初娶孙氏先君二十四年而卒继室以赵氏子六人庚左廸功郎处州缙云尉次曰庠曰廙曰廓曰庻曰唐孙男三女二庚与庠既以儒学名家余皆服义方其进未量乡人以君有隂徳且多男子比之燕山窦氏恨其不足于夀不获尽见云君仁而好施志于济众者未艾也尝割膏腴三十畆储其入以济亲戚之贫者死之嵗语诸子曰吾为是恨未广自是而后冝资其人嵗一易之庻防悉周且枚举其所当与者家之西距大江实为要津势湍而恶渉者病之君叔祖东平先生始倾家资跨江为桥济人于险垂六十年徃来蒙其利俄一夕烬于火东平子主簿君欲新之未遂而卒君毅然以桥为任然事难役钜既捐己资以半其费又经营其余于乡党间以佐之桥成有日矣而君卧病弥嵗属纩语不及他顾谓诸子吾以桥累若等矣诸子涕泣请继志颔而瞑君虽早厌场屋未尝废书每开卷意有所防必标识以谨不忘所为诗文虽不多皆平淡造理峻洁可爱尤属意于简翰虽贻子弟不率然作也卒之又明年诸孤卜以春正月十有九日葬于岐山之隂泣血相谓曰吾父以善人君子称于乡其潜徳有足书者将乞铭于荐绅先生以氷厥垂冝得之其详者状而授之庻乎其不诬以属某某万出也每登门辱顾为厚且与庚同舎上庠又获与诸子游盖知其详而不诬者虽芜陋其何敢辞谨状
　　张府君行状
