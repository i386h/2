<!-- { "loadSidebar": true } -->
　　自顷承书有专介存问之约日望其至忽得郭希吕书闻尝感疾不轻甚以为虑而无从附问但切悬情前日使至忽领手书未及发视亟问来人知己无他忧疑顿释既而细读乃审向来疾证诚亦可畏今幸平复而又自能过意调摄尤副所望比日窃惟体候益佳健矣但来书以为劳耗心力所致而诸朋友书亦云读书过苦使然不知是读何书若是圣贤之遗言无非存心养性之事决不应反至生病恐又只是太史公作祟耳孟子言学问之道惟在求其放心而程子亦言心要在腔子里今一向耽着文字令此心全体都奔在册子上更不知有己便是个无知觉不识痛痒之人虽读得书亦何益于吾事邪况以子约平日气体不甚壮实岂可直以耽书之故遂忘饥渇寒暑使外邪客气得以乘吾之隙是岂圣人谨疾孝子守身之意哉今既能以前事为戒凡百应酬计亦例加节啬然区区之意于此犹不能忘言更祝深以门户道学之传为念幸甚幸甚枉尺直寻素未尝以此奉疑也但见顷来议论一变如山移河决使学者震荡囘挠不问愚智人人皆有趍时狥势驰骛功名之心令人忧惧故不得不极言之盖非独为子约惜实为伯恭惜又重为正献荥阳诸公惜也汉唐本体只是智力就中有暗合处故能长久如此言之却无过当但若讲得圣门学问分明则此固无足言者而正道正理未尝一日而可无者亦不待引此然后为有征也设若接引下根亦只须略与説破仍是便须救拔得他跳出功利窠窟方是圣贤立教本指今乃深入其中做造活计不惟不能救得他人乃并自己陷入其中而不能出岂不误哉陈正己书来説得更是怕人今录所答渠书去幸一观此尤可为叹息也仁字之説论之愈详愈觉迷昧然窃恐所谓祗就发用之端而言则无由见仁之本体只此一句便是病根也盖孟子论仁虽有恻隠人心之殊程子于此亦有偏言专言之别然若实于恻隠之偏言处识得此人心专言者其全体便可见今只为于此认得不真故不能有以识其全体乃欲广大其言以想象而包笼之不知言愈广大而意愈不亲切也程子之言惟谷种一条最为亲切而非以公便为仁者亦甚缜宻今乃反皆不认而必以易传偏旁賛叹之言为直解字义则不惟不识仁亦错看了易传矣克己复礼前説己得之却是看得不子细误答了今承再喻愈详宻无疑矣浩然之气一章恐须先且虚心熟读孟子本文未可遽杂他説俟看得孟子本意分明却取诸先生説之通者错综于其间方为尽善若合下便杂诸説混看则下梢亦只得周旋人情不成理防道理矣近日经説多有此弊盖己是看得本指不曾分明又着一尊畏前辈不敢违异之心便觉左右顾瞻动皆窒碍只得曲意周旋更不复敢着实理防义理是非文意当否矣夫尊畏前辈谦逊长厚岂非美事然此处才有偏重便成病痛学者不可不知也又非义袭而取之句内亦未见外面寻义理之意请更详之横渠先生言观书有疑当且濯去旧见以来新意此法最妙凡言易者多只是指蓍卦而言蓍卦何尝有思有为但只是扣着便应无所不通所以为神耳非是别有至神在蓍卦之外也曾子告孟敬子三句不是説今日用功之法乃言平日用功之效如此看得文义方通来喻纠纷殊不可晓也不知其仁之説恐未安且未论义理只看文势己自不通若更以义理推之尤见乖戾矣盖知自是知仁自是仁孔门教人先要学者知此道理便就身上着实践履到得全无私心浑是天理处方唤作仁如子路诸人正为未到此地故夫子不以许之非但欲其知之而已也若谓未知者做得皆是而未能察其理之所以然则诸人者又恐未能所为皆是固未暇责其察夫理之所以然也
　　答吕子约
　　日用功夫比复何如文字虽不可废然涵养本原而察于天理人欲之判此是日用动静之间不可顷刻间断底事若于此处见得分明自然不到得流入世俗功利权谋里去矣熹亦近日方实见得向日支离之病虽与彼中证候不同然其忘己逐物贪外虚内之失则一而已程子説不得以天下万物挠己巳立后自能了得天下万物今自家一个身心不知安顿去处而谈王説霸将经世事业别作一个伎俩商量讲究不亦误乎相去逺不得面论书问间终説不尽临风叹息而已
　　答吕子约
　　所论为学之意比向来尽正当矣但所谓省节视聴及闲得心地半时便是半时功夫者却似微有趣静之偏所谓鬼神虽无形声可求而须着视聴者又似推求考索之过由前之説且可为目前养病之计而非所以为学由后之説则不惟义理有差而亦非所以休养己惫之精神也
　　晦庵集卷四十七
　　钦定四库全书
　　晦庵集卷四十八　　　　　宋　朱子　撰书【问答　一本作知旧门人问答】
　　答吕子约
　　闻后来有来依讲席者斆学之功交相为助政自不恶但所论经指颇觉支蔓如云维清一篇又周礼之所寓此等议论又支蔓之尤甚者只似时文如此即我将亦周礼之所寓矣太皥臯陶之祀一旦废絶固足以见世衰道丧之征然其未泯则于世道却未能大有所扶助如胡致堂兄弟极论闗雎专美后妃之不妒忌而以独孤亡隋为证熹尝论之以为妒忌之祸固足以破家灭国而不妒忌之美未足以建极兴邦也此等处恐皆是道理太多随语生解要须涤除令胸次虚明直截然后真个道理方始流行不至似此支蔓劳攘徒为心害有损无益也诗説鄙意虽未必是然看子约议论如此自是无缘得契合更请打并了此一落索后看却须有防心处也
　　答吕子约【丁未七月三日】
　　示谕维清须句二义既是真实见得足以自信则亦何待他人之言但鄙意觉得此般偏旁寄搭议论无光明正大气象终不甚喜闻故前此辄尔献疑而今虽承诲谕之悉竟亦不能深晓也战国时秦赵出伯益齐出舜楚出祝融魏出毕公燕出召公韩亦姬姓之国此独非圣贤之后邪又有一事向读元城谭录论刘壮舆字画处尝疑其言之过以今观之则似信而有徴者不审明者以为何如公谨之言不记云何来喻云云得无有尤人之意邪
　　答吕子约【九月十三】
　　日用功夫不可以老病而自懈觉得此心操存舍亡只在反掌之间乡来诚是太涉支离盖无本以自立则事事皆病耳来喻拈出刘康公语甚善甚善但上面蹉却话头恐亦是义理太多费了精神故向里时少耳诗説久已成书无人冩得不能奉寄亦见子约专治小序而不读诗故自度其説未易合而不寄耳谓变风止乎礼义其失甚明但若只以小序论之则未见其失耳读古人书直是要虚着心大着肚髙着眼方有少分相应若左遮右拦前拖后拽随语生解节上生枝则更读万卷书亦无用处也易书似己纳去何为未见恐此误记后便喻及却纳去此亦是见近日説者多端都将自然底道理穿凿坏了固不得己而出之耳闻子约敎学者读礼甚善然此书无一纲领无下手处顷年欲作一功夫后觉精力向衰遂不敢下手近日潘恭叔讨去整顿未知做得如何但礼文今日只凭注疏不过郑氏一家之説此更合商量耳斋中见作如何理防必有一规模様辙因风幸示一二也又闻讲授亦颇勤劳此恐或有未便今日正要清源正本以察事变之防微岂可一向汨溺于故纸堆中使精神昏弊失后忘前而可以谓之学乎
　　答吕子约
　　闻欲与二友俱来而复不果深以为恨年来觉得日前为学不得要领自做身主不起反为文字夺却精神不是小病每一念之惕然自惧且为朋友忧之而每得子约书辄复恍然尤不知所以为贤者谋也且如临事迟囘瞻前顾后即此亦可见得心术影子当时若得相聚一番彼此极论庶防或有判决之助今又失此机防极令人怅恨也训导后生若説得是当极有可自警省处不防减人气力若只如此支离漫无统纪则虽不敎后生亦只见得展转迷惑无出头处也
　　答吕子约
　　示谕授学之意甚善但更须小作课程责其精熟乃为有益若只似日前大飡长啜贪多务速即不济事耳洒扫应对乃小子之学今既失之于前矣然既壮长而专使用力于此则恐亦无味而难入须要有以使之内外本末两进而不偏乃为佳耳向见説书旁推曲説蔓衍太多此是大病若是初学便遭如此纒绕即展转迷闇无复超脱之期矣要当且令看得大意正当精约则其趣味自长不在如此支离多説也
　　答吕子约【十一月二十七日】
　　子合到此亦略能言彼中相聚曲折云子约颇讶熹书中语太峻不记是何事若只是説易处则来书又有权术及伯恭心迹未明等语殊不可晓窃恐今亦不须如此支蔓只且做一不知不防底人虚心看圣贤所説言语未要便将自家许多道理见识与之争衡退步久之却须自有个融防处盖自家道理见识未必不是只是觉得太多了却似都不容他古人开口不觉蹉过了他説底道理耳至如前人议论得失今亦何暇为渠分疏且捄取自家目今见处是要切事若舍却自己又捄那一头则转见多事不能得了矣前日借得荆公日录闲看其论某人但能若古未能稽古此等説话想平日己知其失而笑之然不知其病所以至此者亦只是道理太多不得圣贤言语中下一两个闲慢字便着説出许多道理来楦塞得更转动不得只此便是病根未论所説之邪正得失也所论易是圣人模写隂阳造化此説甚善但恐于尽其言处未免多着道理説煞了耳此非面论未易究竟然向于啓蒙后载所述四言数章説得似已分明卒章尤切不知曾细看否幸试考之有所未安却望见敎也对班在何时今日极难説话而在疎逺为尤难不得且只收敛得人主心念不至大段走作是第一义其他道理非不可説只恐説得未必应急救病耳若此处不下功夫便要飜腾拆洗了安静和平底家计做艰难辛苦底功夫恐尤不相当耳礼书已领但丧礼合在祭礼之前乃是只恐不欲改动本书卷帙则且如此亦不妨也但士庶人祭礼都无一字岂脱漏邪若其本无则亦太草草矣乡人欲者甚多便欲送书坊镂版以有此疑更俟一报幸早示及也恰写至此忽报已有农簿之命此亦可喜但不知不蹉却对班否却恐释奠祭噐等文字又因循也然旧同官有可语者得更叮嘱之尤佳防道且得改秩亦是一事其弟在此亦佳台州又有一师防者在此亦尽知用力不易得也子钦恨未识面寄得礼图来甚精未暇细考此却好一员礼官也但説易亦多琐碎穿穴耳十弟事不知竟如何今日一个风俗如此不知士大夫是何等见识也别纸数事皆切中其病如偏执濶疎贵气之云尤是亲切一种乐因循者已不足言其有作为之意又有此病岂天固不生材于今日邪前日因饶廷老去尝寄声痛箴之不知能聴受否奉常差彊人意但觉亦欠子细商量甚恨前此匆匆不能甚欵也其可喜处却是简洁而不支蔓故力专而势不分又沈静而有思量故机圆而语有力若安排得在要地须尽可望也叔昌必己之官同父为况如何颇亦谋所以善后之计否因书幸痛箴之此却是个改过迁善底时节防防所谓乃今可为者正谓此耳切告留念
　　答吕子约
　　示谕日用功夫如此甚善然亦且要见得一大头脑分明便于操舍之间有用力处如实有一物把住放行在自家手里不是谩説求其放心实却茫茫无把捉处也公而以人体之只是无私心而此理自然流行耳非是公后又将此意寻讨他也
　　答吕子约
