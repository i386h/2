<!-- { "loadSidebar": true } -->
    沙门僧某等言：伏蒙圣札题二大师塔额，及度僧抽僧等并毕。伏喜天心，俯从人欲，恩光至重，舞难胜。臣闻圣者正也，住正法者为圣人；佛者觉也，得觉满者入佛慧。伏惟光天文武大圣孝感皇帝陛下登满足地，超究竟天，入三解脱门，过九次第定。见闻自在，不住无为，理事皆如，终非有漏。皇国而御宇，尊白法以教人。百谷顺成，六气时若，不加兵而贼破，不扰物以人和。缁侣胜缘，苍生厚幸。昨蒙书额度僧等，龙腾金榜，凤转银钩，河汉昭回，烟□飞动。韦诞耻其遗法，梁鹄惭为古人。降出天门，升於宝塔，玉绳缀於重级，珠斗挂於露盘。以方宸翰，实多惭德。又宿修梵行、愿在法流者，覆以惭愧之衣，落其烦恼之。冀成宝器，仁王为琢玉之因；广运佛心，圣主受恒沙之。沙门等叨承禅训，幸遇昌期。御札赐书，足报本师之德；梵筵邀福，愿酬大圣之恩。不胜戴荷之至。
    ○为僧等请上佛殿梁表
    僧某言：天地之大，未满法身，绀殿朱宫，岂云光宅？陛下尊崇像教，大舍外财，白法利人，黄金布地。不役一人之力，不费一家之产，崇崇宝坊，□构将毕。所营某寺，以某月日上佛殿梁。伏望天恩，内赐一纟散，庶使大千世界，悉入盖中；六合人天，共归宇下。然後以无碍慧，大化群物，将使四生皆度，岂惟比屋可封。则中天之台，才留幻士；画□之观，徒候神人。以古况今，前王何陋？谨诣右银台门奉表陈请以闻。
    ○责躬荐弟表
    臣维稽首言：臣年老力衰，心昏眼暗，自料涯分，其能几何？久窃天官，每惭尸素。顷又没於逆贼，不能杀身，负国偷生，以至今日。陛下矜其愚弱，托病被囚，不赐疵瑕，屡迁省阁。昭洗罪累，免负恶名，在於微臣，百生万足。昔在贼地，泣血自思，一日得见圣朝，即愿出家修道。及奉明主，伏恋仁恩，贪冒官荣，荏苒岁月，不知止足，尚忝簪裾。始愿屡违，私心自咎。臣又闻用不才之士，才臣不来；赏无功之人，功臣不劝。有国大体，为政本原，非敢议论他人，窃以兄弟自比。臣弟蜀州刺史缙，太原五年抚养百姓，尽心为国，竭力守城。臣即陷在贼中，苟且延命，臣忠不如弟一也。缙前後历任，所在著声，臣忝职甚多，曾无裨益，臣政不如弟二也。臣顷负累，系在三司，缙上表祈哀，请代臣罪。臣之於缙，一无忧怜，臣义不如弟三也。缙之判策，屡登甲科，众推才名，素在臣上。臣小言浅学，不足谓文，臣才不如弟四也。缙言不忤物，行不上人，植性谦和，执心平直。臣无度量，实自空疏，臣德不如弟五也。臣之五短，弟之五长，加以有功，又能为政。顾臣谬官华省，而弟远守方州，外愧妨贤，内惭比义，痛心疾首，以日为年。臣又逼近悬车，朝暮入地，阒然孤独，迥无子孙。弟之与臣，更相为命，两人又俱白首，一别恐隔黄泉。傥得同居，相视而没，泯灭之际，魂魄有依。伏乞尽削臣官，放归田里，赐弟散职，令在朝廷。臣当苦行斋心，弟自竭诚尽节，并愿肝禽涂地，陨越为期。葵藿之心，庶知向日；犬马之意，何足动天。不胜私情恳迫之至。
    ○请施庄为寺表
    臣维稽首：臣闻罔极之恩，岂有能报？终天不返，何堪永思？然要欲强有所为，自宽其痛。释教有崇树功德，宏济幽冥。臣亡母故博陵县君崔氏，师事大照禅师三十馀岁，褐衣蔬食，持戒安禅，乐住山林，志求寂静。臣遂於蓝田县营山居一所，草堂精舍，竹林果园，并是亡亲宴坐之馀，经行之所。臣往丁凶衅，当即发心，愿为伽蓝，永劫追福。比虽未敢陈情，终日常积恳诚。又属元圣中兴，群生受福，臣至庸朽，得备周行。无以谢生，将何答施？愿献如天之寿，长为率土之君，惟佛之力可凭，施寺之心转切。效微尘於天地，固先国而後家，敢以鸟鼠私情、冒触天听？伏乞施此庄为一小寺，兼望抽诸寺名行僧七人，精勤禅诵，斋戒住持，上报圣恩，下酬慈爱。无任恳款之至。
    ○奉敕详帝皇黾镜图状（《帝皇龟镜图》两卷令简择讫，进状）
    右。某官宣口敕语看可否者。臣愚何足以知谨，与某等议。窃以名为帝皇图者，盖龟可以卜也，镜可以照也。以前代帝王行事善恶，以卜後代；以前代帝王行事善恶，以照後代，可以知盛衰兴亡。故其行事以尧舜者必盛，似汤武者必兴，似秦皇汉武者必衰，似夏桀殷纣者必灭。如卜之必知，如照之必见，故谓之龟镜图。伏如所示之图，谓之自古帝皇图即可矣；谓之龟镜图，伏恐稍乖名实。又多不出於正经，或取诸子之说。又取曹植《飞龙篇》、挚虞《庖牺赞》等，是一时文章之语，非正经本传之事。至如尧之茅茨不翦，土阶三尺，就之如日，望之如□；舜之逐窜四凶，举十六族，臣歌九德，君抚五弦等善事；夏桀之瑶台琼室，殷纣之肉林酒池等恶事。盖画如此之类，乃成龟镜之图。至於伏羲生时，伏羲之墓，女娲肠化，抟土为人，如此之流，岂为龟镜？若记帝皇之事，总载无妨；若为龟镜之图，恐须简择。又论元气已後，其图似重。太初与太始无殊，有形与有质不异。《易》云“乾”“元亨利贞”，即未有物者，乾之始也。乾者元之体也，元者乾之用也。上犹道家旨，道生一，一生二，二生三，三生万物。又近佛经八识，是清净无所有。第八识即含藏一切种子，第六识即分别是成五阴、十八界。此图从元气已下，名目稍多。臣识用愚浅，不知忌讳，敢率鄙见，无任战越。伏惟圣心裁择。谨状。
    ○请回前任司职田粟施贫人粥状
    右：臣比见道路之上，冻馁之人，朝尚呻吟，暮填沟壑。陛下圣慈怜愍，煮公粥施之，顷年已来，多有全济。至仁之德，感动上天，故得年谷颇登，逆贼皆灭。报施之应，福昭然。臣前任中书舍人、给事中，两任职田，并合交纳，近奉恩敕，不许并请。望将一司职田，回与施粥之所，於国家不减数粒，在穷窘或得再生。庶以上福圣躬，永宏宝祚，仍望令刘晏分付所由讫，具数奏闻。如圣恩允许，请降墨敕。
    ○谢弟缙新授左散骑常侍状
    右。臣之兄弟，皆迫桑榆，每至一别，恐难再见。匪躬之节，诚不顾家；临老之年，实悲远道。陛下均平布政，中外带迁，尚录前劳，仍收旧齿。使备顾问，载珥貂蝉，趋侍玉墀，从容琐闼。不材之木，跗萼联芳；断行之雁，飞鸣接翼。自天之命，特出宸衷；涂地之心，难酬圣造。不胜戴荷踊跃之至。
    ●卷三百二十五
    ☆王维（二）
    ○对官门误不下键判
    〈安上门应闭，主者误不下键〉
    设险守国，金城九重；迎宾远方，朱门四辟。将以昼通阡陌，宵禁奸非，眷彼阍人，实司是职。当使秦王宫里，不失狐白之裘，汉后厩中，惟通赭马之迹。而乃不施金键，空下铁关。将谓尧人可封，固无狗盗之侣；王者无外，有轻鱼钥之心。过自慢生，陷兹诖误。而抱关为事，空欲望於侯嬴；或犯门有人，将何御於臧纥？固当无疑，必严科。
    ○与工部李侍郎书
    一昨出後，伏承令从官将军车骑至陋巷见命，恨不得随使者诣舍下谒。才非张载，枉傅元以车相迎；德谢侯生，辱信陵虚左见待。古人有此，今也示闻，所以阑踊惕息，通夕不寝。维自结，即枉眷顾，侍郎素风，维知之矣。宿昔贵公子常下交布衣，尽礼髦士，绝甘分少，致醴以饭。汲汲於当世之士，常如不及，故夙著闻望，为孟尝、平原之俦。及乎晚岁时危，益见臣节。草莽之中，乘舆播越，列郡或弃车走林，畏贼顾望，贡献不至，莫有斗心。侍郎慨然，枕戈泣血，奋不顾命，捍卫圣主。杨奉之以兵奉迎，萧何之运粮致馈，曹洪之以良马济，赵衰之以壶飧从。收合亡骑，缮治兵甲，喻以大义，慰而勉之。然後以剑率卒，执戈前驱，浃旬之间，六军响振，以成兴复之业，岂非侍郎忠节盖世，义贯白日，垂名竹帛，为一代宗臣？诚可爱也。或曰：宗子与国同休，不得不尔也。夫仁弱自爱者，且奔窜伏匿，偷延晷刻。穷蹙既至，即匹夫匹妇自经於沟渎，安能决命争首、慷慨大节、死生以之乎？而能不邀宠於上，不干功於下，不怠邦政，不受私谒。时与风流儒雅之士，置酒高会，金咏先王遗风，然有东山之志。善矣！维虽老贱，沈迹无状，岂不知有忠义之士乎？亦常延颈企踵，响风慕义无穷也。然不敢自列於下执事者，以为贱贵有伦，等威有序。以闲人持不急之务，朝夕倚门窥户，抑亦侍郎之所恶也。而猥不见遗，思曹公命吴质，将何以塞知已之望、报厚顾之恩？内省空虚，流汗而已。辄先驰状，候凉时即躬诣门下奉谢。王维顿首。
    ○山中与裴迪秀才书
    近腊月下，景气和畅，故山殊可过。足下方温经，猥不敢相烦。辄便往山中，憩感配寺，与山僧饭讫而去。北涉元灞，清月英郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。材墟夜舂，复与疏钟相间。此时独坐，僮仆静默，多思曩昔，携手赋诗，步仄迳，临清流也。当待春中，草木蔓发，春山可望，轻出水，白鸥矫翼，露湿青皋，麦陇朝ず。斯之不远，傥能从我游乎？非子天机清妙者，岂能以此不急之务相邀？然是中有深趣矣，无忽！因驮黄蘖人往，不一。山中人王维白。
    ○与魏居士书
