<!-- { "loadSidebar": true } -->
　　张左司传
　　张栻字敬夫父浚故右仆射魏国忠献公也生有异质頴悟夙成浚爱之自幼常令在旁教以忠孝仁义之实既长又命往从南岳胡宏讲求程颢及頥之学宏告以孔门论仁之指栻黙然若有得者宏称之曰圣门有人矣栻益自奋厉取友四方初造深逺卒归乎平易笃实少以防补右承务郎辟宣抚司都督府书写机宜文字除直秘阁是时今上新即位慨然以奋伐仇敌克复神州为己任浚起谪籍受重寄开府治戎叅佐皆极一时之选而栻以藐然少年内赞宻谋外叅庻务幕府诸人皆自以为不及间以军事入奏始得见于上即进言曰陛下上念宗社之仇耻下闵中原之涂炭惕然于中而思有以振之臣谓此心之发即天理也愿益加省察而稽古亲贤以自辅无使其少息则今日之功可以必成上异其言于是始定君臣之契已而浚辞位去汤思退用事遂罢兵与敌和敌乗隙纵兵入淮甸中外大震然庙堂犹主和议至敕诸将无得以兵向敌时浚已没栻不胜君亲之念甫防事即拜疏言吾与彼必不共戴天之仇也异时朝廷虽尝兴缟素之师然旋遣玉帛之使讲和之念未忘于胸中故至诚恻怛之心无以感格乎天人之际此所以事屡败也今虽重为羣邪所误以蹙国而召防然亦安知非天以是开圣心哉谓宜深察此理使吾胸中了然无纎芥之惑然后明诏中外公行赏罚以决军民之愤则人心悦士气充而敌不难却矣继今以往益坚此志誓不和専务自强虽折不挠使此心纯一贯彻上下则迟以嵗月亦何功之不成哉疏入不报服除久之刘珙荐于上上亦记其前论除知抚州未上改严州入奏时宰相自任以恢复之説且谓栻素论当与已合数遣人致意栻不荅见上曰古先王所以建事立功无不如志者以其胷中之诚足以感格天人之心也今规画虽劳而事功不立陛下试深察之日用之间念虑云为之际亦有私意之发以害吾胷中之诚者乎有则克而去之使吾中扃洞然无所间杂则见义必精守义必固天人之应将不待求而得矣且欲复中原之地当先有以得中原之心欲得中原之心当先有以得吾民之心求所以得吾民之心者无他不尽其力不伤其财而已至郡问民疾苦首以丁盐绢钱太重为请得蠲是嵗之半明年召为吏部员外郎兼权起居郎时宰相谓敌衰可图建遣泛使往请陵寝士夫有忧其无备而召敌者皆斥去之于是栻入见上上曰卿知敌中事乎栻对曰臣不知也上曰彼中饥馑连年盗贼四起栻又对曰彼中之事臣虽不知然境内之事则知之既详矣上曰何事栻遂言曰臣窃见比年诸道亦多水旱民贫日甚而国家兵弱财匮官吏诞谩不足頼正使彼实可图臣惧我之未足以图乎彼也上为黙然栻因出所奏疏曰臣窃谓陵寝隔絶言之至痛然今未能奉辞以讨之又不能正名以絶之乃欲卑词厚礼以求于彼则于大义为己乖而度之事势我亦未有必胜之形夫必胜之形当在于早正素定之时而不在于两陈决机之日今日但当下哀痛之诏明复仇之义显絶金人不与通使然后脩徳立政用贤养民选将帅练甲兵以内脩外攘进战退守之事通而为一且必治其实而不为虚文则必胜之形隐然可见矣上为之改容叹息以为前未始闻此论也上因面谕当以为讲官冀时得晤语庙堂用史正志为发运使名为均输实尽夺州县财赋逺近骚然栻因为上切言之上曰正志以为今但取之诸郡非取之于民对曰今日州郡财赋大抵无余若取之不已而经用有阙则不过巧为之名以取之于民耳上闻之矍然顾栻曰论此事者多矣未有能及此者如卿言是朕假手于发运使以病吾民也旋阅其实果如栻言即诏罢之兼侍讲除左司员外郎因讲诗至葛覃进説治生于敬畏乱起于骄淫使为国者毎念稼穑之劳而其后妃不忘织絍之事则心之不存者寡矣周之先后勤俭如此而其后世犹有休蚕织而为厉阶者兴亡之效于此可见因推广其言上以陈祖宗自家刑国之懿下以斥今日兴利忧民之害上叹曰此王安石所谓人言不足防者所以误国知阁门事张説除佥书枢宻院事栻夜草手疏极言其不可旦诣宰相责之语甚切宰相惭愤不能堪而上独不以为忤亲札疏尾付宰相使谕指栻后奏曰文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒于是上意亦感悟命得中寝明年乃出栻知袁州而申説前命于是中外諠哗而説后竟谪死云栻在朝未期而召对六七栻感激上非常之遇知无不言大抵皆脩身务学畏天防民抑侥幸屏防谀之意宰相益惮之从臣有忌之者而近幸尤不悦遂合中外之力以排去之栻退居长沙待次三年淳熈改元上复念栻诏除旧职改知静江府俾经畧安抚广南西路广西去朝廷絶逺土旷民贫常赋不支异时诸州以漕司钱运盐鬻之而以其息什四为州用故州粗给而民无加赋其后漕司又取其半州既不能尽运而漕司又以嵗之常责其虚息于是官髙其估抑卖于民而公私两病矣栻奏以盐息什三予诸郡又因兼摄漕事出其所积缗钱四十万而十分之一为诸仓煮盐之本一为诸州运盐之费请立法自今漕司敢有多取诸州輙行抑卖者论以为违制敢有资宴饮供问遗者论以赃诏从之所统州二十有五荒残多盗徼外羣蛮尚仇杀喜侵掠间亦入塞为暴而州兵皆脆惰又乏廪给死亡不补乡有保伍名存实亡邕管斗入蛮中最重地而戍兵不能千人独恃左右洞洞丁十余万为藩蔽而吏部以资格注提举廵检官初不择人栻乃简阅州兵汰冗补阙借诸州黠卒伉健者为効用令新兵摧锋等军日习月按悉禁他役视诸司州有兵食不足军实不治者更斥漕司盐本羡钱以佐之申严保伍之令而信其赏罚知流人沙世坚才勇喻以讨贼自効所捕斩前后以十百数又奏乞选辟邕州提举廵检官以抚洞丁传令溪洞酋豪喻以弭怨睦隣毋相杀掠立之恩信谨其禁防示以刑制于是内宁外服幕府无南御之虑朝廷买马横山嵗久弊滋邉氓吿病而马不时至至者多道死栻究其利病得六十余条如邕守上邉则濒江有置船之扰纲马在道则所过有执率之劳其或道死则折卖其田省奏革之其他奸弊细碎皆究其根穴事为之防诸蛮感悦争以其善马来嵗额先办马无滞留亦无道死者上闻栻治行且未尝叙年劳乃诏特转承事郎直寳文阁再任五年除秘阁修撰荆湖北路转运副使改知江陵府安抚本路湖北尤多盗而府县往往纵释以病良民栻入境首劾大吏之纵贼者罢之捕奸民之舍贼者斩之羣盗遁去栻又益为教条喻以利害俾之革心开其党与得相捕告以除罪于是一路肃清郡濒邉屯军主将毎与帅守不相下帅守所将独神劲亲兵亲勇民兵栻既以礼遇诸将得其驩心而又加卹士伍于是将士感悦毎按亲兵必使与大军杂试均犒以相激厉修义勇法使从县道阶级农隙肄武大阅于府面加慰谕勉以忠勇队长有功奏补官戎政日脩士心感奋有言于朝请尽籍客户为义勇者栻虑其扰亟阅民籍家三人者乃籍其一为义勇副军别置总首人给一弩俾家习之三嵗一遣官就按他悉无有所与辰沅诸州自政和间夺民田以募防惰号刀弩手栻为奏去其病民罔上者数条并凖奸民出塞为盗法皆抵死异时置而弗治至是捕得数人乃有北亡奴在栻曰朝廷未能正名讨贼疆场之事毋曲在我命斩之以狥于境而缚其亡奴归之北人叹其理直且曰南朝人有信阳守刘大辩怙势希赏广招流民而夺见户熟田以与之请于朝以熟为荒乞授流民事下本道施行如章栻劾大辩诈谖凶虐所招流民不满百数而虚奏十倍请论其罪不报章累上大辩易他郡盖宰相忌栻者沮之云栻自以不得其职数求去不得寻以病请诏以栻为右文殿修撰提举武夷山冲佑观未拜命而卒病且死手防劝上亲君子逺小人信任防一已之偏好恶公天下之理以清四海以固丕图天下诵之年四十有八上深悼之四方贤士大夫往往出涕相吊而江陵静江之民皆哭之哀栻为人坦荡明白表里洞然诣理精信道笃乐于闻过勇于从义奋力明决无毫髪滞吝意所至郡必葺其学校暇日召诸生与之讲学不倦民以事至廷中者必随事教以孝悌忠信至于昏防之法风俗之弊具为条教择耆艾为乡老授之夏楚使以条教训其子弟不变然后言之有司广西刑狱使者陆济之子弃家为浮屠父死不奔防为移诸路俾执以付其家官吏有犯名教者皆斥遣甚者或奏劾抵罪尤恶世俗鬼神老佛之説所至必屏絶之毁淫祠前后百数至社稷山川古先圣贤之祠奉则兢兢焉其水旱祷祠无不应者所著论语洙泗言仁诸葛武侯传皆成书其他如诗书孟子太极图説经世编年皆未及更定云栻之言曰学莫先于义利之辨义者本心之所当为也有为而为则皆人欲非天理此栻讲学所得之要也子焯承奉郎早卒
　　李侍郎传
