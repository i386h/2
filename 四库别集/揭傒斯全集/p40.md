<!-- { "loadSidebar": true } -->
　　江水出蜀西南徼外，东至于岷山，而禹导之。秦昭王时，蜀太守李冰凿离堆，分其江以灌川、蜀，川、蜀以饶。自秦历千数百年，所过冲薄荡囓，大为民害。有司岁治堤防百三十三所，役兵民多者万人，少者千人，其下犹数百人，人七十日，不及七十日，虽事治，不得休息。不役者，日三缗 【日三缗，四部丛刊本作「三日□缗」。】 。富绌于赀 【绌，四部丛刊本作「屈」，下句同。】 ，贫绌于力，上下交病。会其费，岁不下七万缗。毫发出于民，十九藏于吏，概之出入不足以更费。
　　至今上皇帝即位之明年，佥四川廉访司事吉当普巡行周视，得要害之处三十有二，余悉罢之。且召灌州判官张弘计曰：「若甃之石，则役可罢 【则，四部丛刊本作「可」。】 ，民可苏，弊可除，胡惮而莫之为？」弘曰：「公虑及此，此生民之福，国家之幸，万世之利也。弘请出私钱试以小堰。」堰成，水暴涨，堰不为动。乃具文书会行省及蒙古军七翼之长、郡县守宰、乡遂之老，各陈便宜，皆曰便。复祷祠与神约：「昔凿离堆以富川、蜀，建万世之利，神之功也。今水失其道，民失其利，吏乘其弊若此，而神弗之救，是神之惠弗终也。神克相余，余治；神弗余相，请与神从事。」卜之吉。
　　于是征工发徒，以至元改元十有一月朔肇事于都江堰。都江即禹凿之处，分水之源也。盐井关限其西北，水西关据其西南，江南北皆东行。北旧无江，冰凿以辟沫水之害。中为都江堰，少东为大、小钓鱼。又东跨二江为石门，以节北江之水。又东为利民台，台之东南为侍郎、杨柳二堰 【二堰，四部丛刊本误作「三堰」。】 。其水自离堆分流入于南江。南江东至鹿角，又东至金马口，又东过大安桥，入于成都，俗称大皁江。江之正源也。北江少东为虎头山，为鬬鸡台。台有水则尺，为之画凡十有一 【凡十有一，四部丛刊本作「凡有十一」。】 ，水及其九，其民喜，过则忧，没其则则困。乃书「深淘滩，低作堰」六字其傍 【低作堰，疑当作「高作堰」。】 ，为治水之法。皆冰所为也。又东为离堆。又东过凌虚 【凌虚，原作「陵虚」，依四部丛刊本、元史河渠志改。】 、步云二桥。又东至三石洞，酾为二渠，其一自上马骑东流，过陴入于成都，古谓之内江，今府江是也；其一自三石洞北流，过将军桥，又北过四石洞，折而东流，过新繁，入于成都，古谓之外江；此冰所穿二江也。南江自利民台有支流，东南出万工堰，又东为骆驼，又东为碓口，绕青城而东，鹿角之北涯，有渠曰马坝，东流至成都，入于南江。渠东行二十余里，水决其南涯四十有九，岁疲民力以塞之。乃自北涯凿二渠与杨柳渠合，东行数十里，复与马坝渠会，而渠始安流。自金马口之西凿二渠，合金马渠东南入于新津江，罢蓝淀、黄水、千金、白水、新兴至三利十二堰。
　　北江三石洞之东为外应、颜上、五斗诸堰。外应、颜上之水皆东北流，入外江。五斗之水入于马坝渠，皆内江之支流也。外江东至崇宁，亦为万工堰。堰之支流自北而东为三十六洞，过清白堰，东入彭、汉之间，而清白堰水溃其南涯，延袤三里余，有司因溃以为堰，堰辄坏，乃疏其北涯旧渠，直流而东，罢其堰及三十六洞之役。
　　嘉定之青神，有堰曰鸿化，则授成其长吏，使底其功，应期而毕。若成都之九里堤，崇宁之万工堰，彭之堋口 【堋口，四部丛刊本作「■〈王朋〉口」。】 、丰润、千江、石洞、济民、罗江、马脚诸堰，工未及施而诏亦责长吏及农隙为之。诸堰都江及利民台之役最大，侍郎、杨柳、外应、颜上、五斗次之，鹿角、万工、骆驼、碓口、三利又次之。而都江又居大江中流，故以铁万六千斤铸为大龟，贯以铁柱，而镇其源，以捍其浮艖，然后即工。
　　诸堰皆甃以山石，范铁以关其中，取桐实之油，刀麻为丝，和石之灰以苴罅漏，御水潦。岸善崩者，密筑江石以护之。上植杨柳，旁种蔓荆，栉比鳞次，赖以为固，盖以数百万计。所至或疏旧渠而导其流，以节民力；或凿新渠而杀其势，以益民用。遇水之会，则为石门，以时启闭而泄蓄之。凡智力所及，无不为也。
　　初，郡县及兵家共掌都江之政。延佑七年，其兵官奏请独任郡县，乃以其民分治下流诸堰，广其增修而大其役，民苦之，至是复合焉。常岁获水之用，仅数月，堰辄坏，今虽缘渠所置碓硙纺绩之处以千万数 【数，四部丛刊本作「计」。】 ，四时流转而无穷。
　　其始至都江，水深广莫可测，忽有大洲涌出其西南，方可数里，人得用事其间。入山伐石 【伐石，原作「伐木」，误。依四部丛刊本改。】 ，崩石已满，随取而足，所向皆然。蜀故多雨，自初役至于工毕，无雨雪，故力省而功倍，民不知劳，若有相之者，亦其忠诚所感如此。致烦天子赐酒之使 【烦，四部丛刊本作「使」。】 ，相望于道；省台劝工之檄，不绝于吏；所溉六州十二县之民，咸歌舞焉 【咸，四部丛刊本作「皆」。】 。而下至郡县，上至藩部，恶其害己，且疾且怨，或决三洞之水以灌其次，或毁都江之石以害其成，挠之百端，不拔益固。甫越五月，大功告成。百一恒费，民永休享，古未有也。而吉当普会以监察御史召，省台上其功，诏臣傒斯纪之于碑。
　　臣闻水先五行，食首八政，九畴所叙，其次可观矣。夫水者，衣食之原也。然所以为利，亦所以为害，在善导之而已。禹平水土，犹己溺之，后稷播种，犹己饥之，万世有称焉。是故为政不本于农，不先于水，是为不知务。不知务，是为冥行之臣。李冰一凿离堆，民受其赐。吉当普才大而德敏，忧深而知远，不枉其道，不屈其志，临难忘身，为国忘家，安于命而勇于义，而知所先务，故事可立而功可建。其在四川，若请罢盐运使司、正盐井之法以去其奸利，置安抚使抚四方流寓之民，使安其耕凿；及居台端，知无不言，言无不合，诚国之宝也。判官张弘，殚智竭虑，终始克相其成，虽百折而不悔，亦今之贤有司乎！
　　是役也，石工、金工皆七百人，木工二百五十人，徒三千九百人，而蒙古军居其二千。粮为石千有奇，石之材取于山者百万有奇，石之灰以斤计六万有奇，油半之，铁六万五千，麻五千。最其工之直，物之价，以缗计四万九千有奇，皆出于民之庸积。而在官者余廿万一千八百缗，责灌守以贷于民，岁取其息，以备祭祀，若淘滩修堰之供。仍蠲灌之兵民常所徭役，以专其堰事。
　　呜呼！后之莅此土者，尚永鉴于兹，勿怠其政，堕其事，以为民病，以为国家之忧。臣拜手稽首而作颂曰：
　　凿离堆兮江势分，川蜀饶兮民忘为秦。秦可忘兮国有人，何后世兮忘吾民。岁伐竹兮历岩■〈山敖〉，载乱石兮堰江涛。堰无功兮民孔劳，民孔劳兮天不吊。龙伯怒兮江妃笑，岂江为之患兮惟人自。厚龙节兮绣衣，炜皇皇兮不我遗。召龙工兮汝为，汝讵知兮余所期。江滔滔兮广且深，鼋鼍出没兮蛟龙昼吟。下不可以极兮上若有所临 【所临，四部丛刊本无「所」字。】 ，洲澶漫兮江之心。吾伐石兮石自摧，吾召民兮民子来。堰既作兮民无患菑，此岂余之功兮神汝哀。神洋洋兮工既毕，堰永固兮民安逸。川蜀饶兮国之实，千万年兮功不失。惟帝之力兮臣之职。

　　△重建济州会源闸碑 
　　皇帝元年夏六月，都水丞张侯改作济州会源闸成。明年春二月，具功状，遣其属孟思敬至京师请文勒石。
　　惟我元受命，定鼎幽蓟，经国体民，绥和四海。辨方物以定贡赋，穿河渠以逸漕度。乃改任城县为济州，以临齐、鲁之交，据燕、吴之冲，道汶、泗以会其源，置闸以分其流，西北至安民入于新河埭。于临清地降九十尺，为闸十六，以达于永济渠。南至沽头，地降百十有六尺，为闸十。又南入于河。北至奉符为闸一，以节泗水。东北至于兖州，为闸一，以节汶水。而会源之闸制于其中。岁益久，政日弛，弊日滋，漕度用弗时，先皇帝以为忧。
　　延佑六年冬，诏以侯分治东阿，始修复旧政，诞布新令，严暴横之禁，杜奸利之门。南疏北导，靡所宁处。明年冬，以当代请去，弗许。行视济闸，峻怒狠悍，岁数坏舟楫，土崩石泐，岌不可持。乃伐石区里之山，转木淮海之滨，度功即工，大改作焉。
　　明年皇帝建元至治三月甲戌朔，侯朝至于河上，率徒相宜导水。东行堨其下上而竭其中，以储众材。彻故闸，夷坳泓，徙其南二十尺，降七尺以为基，下错植巨栗如列星，贯以长松，实以白石，概视其地无有罅漏。衡五十尺，纵一百六十尺。八分其纵，四为门。纵孙其南之三，北之一，以敌水之奔突震荡。五分其衡，二为门容，折其三以为两墉。四分其容，去其一以为门崇，廉其中而翼其外，以附于防。三分门，纵间于北之二，以为门，中夹树石，凿以纳悬板 【凿，胡思敬校云：「『凿』字，文粹本阙。」】 。五分门崇，去其一以为凿。崇翼之外，更为石防以御水之洄洑冲薄，纵皆二百三十尺。爰琢爰甃，犬牙相入，苴以白麻，固以白胶，磨礲铲磢，关以劲铁。厓削砥平，浑如天成。冠以飞梁，偃如卧虹。越六月十有三日乙卯讫工 【讫工，四部丛刊本作「讫功」。】 ，大会羣吏，宴于河上以落之。工徒咸在，旄倪四集，酒举乐作，挥锸决堨，舣棹鱼贯，水平舟行，伐鼓讙呼，进退闲暇。其称侯之功，颂侯之德，雷动云合。且拜曰：圣天子继志述事，不易任，以成厥功，惟亿万年享天之休。
　　是役也，以工计，石工百六十人，木工十人，金工五人，土工五人，徒千四百二十人。以材计，木万一百四十有一，石五千一百二十有八，甓二亿一千二百有五十。以斤计，铁二万五千五百，麻二千三百，石之灰二亿三万三百三十有四 【二亿，四部丛刊本作「三亿」。】 。以石计，粟千二百有五十。视他闸三之 【三之，四部丛刊本下空阙一字。】 ，视旧倍之。其出于县官者，铁若麻木十之七，石五之一，粟五之三。余一以便宜调度，不以烦民，此其大较也。
