<!-- { "loadSidebar": true } -->
古者富贵而名摩灭，不可胜记，唯倜傥非常之人称焉。广雅曰：俶傥，卓异也。盖文王拘而演周易；周易曰：易之兴也，当文王与纣之事邪？又曰：作易者，其有忧患邪？史记本纪曰：崇侯谮西伯于殷纣，曰：西伯积善累德，诸侯皆向之，将有不利于帝。纣乃囚西伯于羑里。西伯演易之八卦为六十四。地理志曰：河内汤阴有羑里城，西伯所拘。韦昭曰：羑音酉。苍颉篇曰：演，引之也。仲尼厄而作春秋；史记，孔子曰：吾道不行矣，何以自见于后世哉！乃约鲁史而作春秋。屈原放逐，乃赋离骚；史记曰：屈原，名平，楚之同姓，为楚怀王左司徒。博文强志，敏于辞令，王甚任之。上官大夫与之同列，心害其能。怀王使原为宪令，原草稿未定，上官大夫见而欲夺之，不与，因谗之曰：王使屈原为令，众莫不知。每令出，平伐其功，以为非我莫为王也。王怒而疏之。平病听之不聪，作离骚经。左丘失明，厥有国语；汉书曰：国语，左丘明着。失明，未详。孙子膑脚，兵法修列；史记曰：孙膑与庞涓俱学兵法。涓事魏惠王，自以为能不及膑，乃阴使人召膑。膑至，涓恐其贤于己，则以法刑断其两足而黥之，欲隐勿见。齐使者田忌善客待之，于是田忌进孙子于威王，威王问兵法而师之。其后魏伐赵，赵急，请救于齐。齐威王欲将膑，膑曰：刑余之人不可。于是乃以田忌为将，而孙子为师，居辎重中，主为计谋。田忌从之，魏果去邯郸，与齐战于桂陵，大破魏军。不韦迁蜀，世传吕览；史记曰：吕不韦，大贾人也。庄襄王即位三年，薨，太子正立为王，尊不韦为相国，号仲父。当是时，魏有信陵，楚有春申，赵有平原，齐有孟尝，皆下士喜宾以相倾。吕不韦以秦之强，大招士，厚遇之，乃致食客三千人。是时诸侯多辩士，如荀卿之徒，著书布于天下。不韦乃使其客人人着所闻，集论为八览，十二纪，三十余万言，以为备天下之物，古今之事，号曰吕氏春秋。布咸阳市门，悬千金其上，延诸侯游士宾客，有能增损一字，与千金。及始皇帝壮，太后通不韦，恐祸及己，私求嫪毒为舍人，诈令以腐罪告之，遂得侍太后，与太后通。九年，人有告嫪毒实非宦者，下吏治之，得情实，事连相国。秦王恐其为变，乃赐不韦书曰：君何功于秦，秦封君河南，食十万户。君何亲于秦，号称仲父。后与家属徙处蜀，饮鸩而死。韩非囚秦，说难孤愤；史记曰：韩非者，韩之公子也。见韩稍弱，以书谏王，王不能用。非心廉直，不容于邪枉之臣，观往者得失之变，故作孤愤、五蠹、说难十余万言。秦王见孤愤、五蠹之书曰：嗟乎！寡人得见此人与游，死不恨矣！李斯曰：此韩非所著书。秦因急攻韩，韩乃遣非使秦。秦王悦之，未信用。李斯、姚贾毁之曰：韩非，韩之诸公子也。今王欲并诸侯，非终为韩不为秦，此人情也。今王不用，久留而归之，此自遗患也，不如以过法诛之。秦王为然。下吏治非。李斯使人遗药使自杀。韩非欲自陈，不得见。秦王后悔之，使人赦而非已死矣。说难、孤愤，韩子之篇名也。诗三百篇，大厎圣贤发愤之所为于伪切作也。论语曰：诗三百。孔安国曰：篇之大数也。尔雅曰：厎，致也。郭璞曰：意恉。此人皆意有郁结，不得通其道，故述往事，思来者。言故述往前行事，思令将来人知己之志。乃如左丘无目，孙子断足，终不可用，退而论书策，以舒其愤，思垂空文以自见。空文，谓文章也。自见己情。
仆窃不逊，近自托于无能之辞，论语，子曰：唯女子与小人为难养也，近之则不孙。网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇，亦欲以究天人之际，通古今之变，成一家之言。草创未就，会遭此祸，惜其不成，已就极刑而无愠色。仆诚以着此书藏诸名山，传之其人，通邑大都，其人，谓与己同志者。则仆偿前辱之责，虽万被戮，岂有悔哉？然此可为智者道，难为俗人言也。
且负下未易居，下流多谤议，负累之下，未易可居。论语曰：君子恶居下流而讪上者也。仆以口语遇此祸，重为乡党所笑，以污乌卧切辱先人，亦何面目复上父母丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。庄子，鲁哀公问仲尼曰：卫有恶人焉，曰哀骀他，去寡人去行，寡人恤焉若有亡也。庚桑子曰：吾闻至人尸居环堵之室，不知所如往。每念斯耻，汗未尝不发背沾衣也。身直为闺合之臣，宁得自引于深藏岩穴邪？故且从俗浮沈，与时俯仰，以通其狂惑。鬻子曰：吾闻之于政也，知善不行者谓之狂，知恶不改者谓之惑。夫狂与惑者，圣人之戒也。今少卿乃教以推贤进士，无乃与仆私心剌力割切谬乎！今虽欲自雕琢，曼辞以自饰，如淳曰：曼，美也。战国策，苏秦曰：夫从人饰辩曼辞，高主之节行。曼，音万。无益于俗不信，适足取辱耳。要之死日，然后是非乃定。书不能悉意，略陈固陋，谨再拜。
文选考异
注「为卫将军」：何校「军」下添「舍人」二字，陈同，是也。各本皆脱。
若望仆不相师而用流俗人之言：袁本、茶陵本云「而用」善作「用而」。案：二本所见是也。「用」句绝，「而」下属，汉书有明文。然则善自与彼同而非有误，尤所校改以五臣乱善，失之甚矣。
注「晋阳之孙」：案：「晋」下当有「毕」字。各本皆脱。
注「若烦务也」：陈云「若」，「苦」误，是也。各本皆伪。汉书颜注引作「苦」。
得竭至意：袁本、茶陵本「至」作「志」。案：二本所载良注是「志」字，未审善何作？汉书作「指」。
注「不假修人事也」：案：「假」当作「暇」。各本皆伪。
注「颜师古曰」：袁本、茶陵本无「师古」二字。案：此当脱「监」字，尤所补未是。下注「师古」、「监」错见，「监」是，师古非。
注「颜师古曰徇从也营也」：袁本、茶陵本无此九字。
注「李奇白拳者弩弓也」：茶陵本「拳」作「弮」，袁本亦作「拳」。案：正文作「拳」。善注先如字解之，复引颜师古云云，乃解为「弮」字，所以兼载异读，此「李奇曰」即颜所引，当作「弮」，不当作「拳」，汉书注亦可证也。
注「以为置蚕宫今承」：陈云「今承」当作「令丞」，是也。各本皆误。
注「皆虫之微者故以自喻」：茶陵本「虫之微者」作「微虫也迁」，是也。袁本并入五臣，与此同，非。凡此篇袁本多并入五臣，茶陵本及此未误，皆不更出也。
注「西伯积善累德」：袁本、茶陵本无「累」字。案：下引有，尤校添也。
注「人有变告信欲反」：茶陵本「有」下有「上」字，是也。袁本亦脱。
注「礼甚卑」：茶陵本「礼」作「体」，是也。袁本亦误。
注「知其谋反告之」：案：「反」字不当有。各本皆衍。
注「会孺有服」：何校「孺」上添「仲」字，陈同，是也。各本皆脱。
注「长史曰」：陈云「长」上脱「召」字，是也。各本皆脱。
注「败敌所破虏」：案：「破」当作「被」，各本皆伪。汉书注引作「被」。
注「羌人以婢为妻」：案：「羌」当作「善」，各本皆伪。
注「男而归婢」：陈云「归」当作「婿」，是也。各本皆误。此方言文也。
注「女而归奴」：陈云「归」当作「妇」，是也。各本皆伪。方言文。
注「为楚怀王左司徒」：陈云「司」字衍。案：各本皆同，陈据今史记校也。考集解、索隐无明文，唯正义注云云。其本无「司」字。或善读史记有，未当辄去。
注「莫为王也」：陈云「为」上脱「能」字，下衍「王」字。案：亦据今史记校也。或「王」当作「之」，而各本皆伪。
注「为八览十二纪三十余万言」：案：「览」下当有「六论」二字，「三」当作「二」。各本皆脱误。
已就极刑：袁本、茶陵本「已」作「是以」二字，是也。汉书作「是以」。
注「吾闻之于政也」：何校「政」改「故」，是也。各本皆伪。
今虽欲自雕琢：何校「琢」改「瑑」。案：汉书作「瑑」，何据之校。但选文未必全同，如上文「修身者智之符也」，汉书作「府」；「大厎圣贤发愤之所为作也」。汉书作「氐」。善与颜两家所注，各有明文，判然不合。此但颜作「瑑」耳，善果何作，无以考之，不得定其当为「瑑」也。凡何校之非，多不出其举隅者如此。

报孙会宗书

杨子幼汉书，杨恽，字子幼，华阴人。以才能称誉，为常侍骑，与太仆戴长乐相失，坐事免为庶人。恽见已失爵位，遂即归家闲居，自治产业，起室，以财自娱。岁余，友人安定太守西河孙会宗与恽书诫谏之。言大臣废退，当杜门惶惧，为可怜之意，不当治产业，通宾客，有称举。恽乃作此书报之。
报孙会宗书
恽材朽行秽，文质无所厎，论语曰：文质彬彬，然后君子。包氏曰：彬彬，文质相半之貌也。厎，致也。幸赖先人余业，得备宿卫。遭遇时变，以获爵位，汉书曰：霍氏谋反，恽先闻知。霍氏伏诛，恽封为平通侯。终非其任，卒与祸会。足下哀其愚蒙，赐书教督以所不及，尔雅曰：督，正也。殷懃甚厚。然窃恨足下不深惟其终始，而猥随俗之毁誉也。猥，犹曲也。言鄙陋之愚心，则若逆指而文过，言逆会宗之指，自文饰己之过。论语，子曰：小人之过也必文。孔安国曰：文饰其过，不言实也。默而自守，恐违孔氏各言尔志之义。论语曰：颜渊、季路侍，子曰：盍各言尔志。故敢略陈其愚，惟君子察焉！
