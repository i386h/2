<!-- { "loadSidebar": true } -->
　　越台髙髙磊磊挟江闽驰岭海石阙双耸云栋孤擎利在威逺安用虚名寳劒出匣虹飞电落庾桂为镡儋珠为锷陆撃鳬雁水割溪毛敌忾未奏不如铅刀犀渠卧雨弧矢在房壮士徒抟千夫莫当何不挥斥乎上下为天子兮守四方
　　海飓风
　　海飓风振山谷荡我田禾摧我屋黄茅白苇百万家夜雨啾啾闻鬼哭风伯莫怨嗔海若何不仁安得精衞填此津五山相属皆扬尘长鲸北徙白浪开复尔邦族尔莫哀牵缁拾月削蜃灰漉波煑水霜皑皑飓风之后春风来
　　竖奴陈德随予之岭外客死念其二十年勤旧因有此作
　　迢遥南越行防涉高凉使我仆亦已痡奄然即长寐昔我未第时一心相随侍辛勤二十年朴诚终无贰客死亮可哀追思有余喟匪直帷葢防岂曰泥涂弃招此南方魂遂尔首邱志
　　荔支行
　　南中嘉树好顔色物产时时凌上国丹华紫缬何陆离踏遍村南与村北中有仙人十八娘红云覆体红绡裳水晶肤骨玉脂凝天然风味谁相当尚书园中名第一黑叶金钟亦逈出佳种由来最晩熟六月冲炎始摘实缃枝入手暍气通春泉忽潄元膺宫芳甘柔滑不留齿氷雪立化香融融黄柑霜柚甘一唾卢橘杨梅俱下风越人日噉过三百欲以清腴傲呉客标题不肯让闽川图谱犹能争品格此物宁堪走传车天南民力未全舒只今万里却贡使何必唐更上书
　　寄沈嘉令
　　十里罗湖揽胜逰苏公遗迹见风流秋来逺忆狂司马明月题诗满郡楼
　　送记汝上人之庐山栖贤寺
　　金井桥头竹树春玉渊潭上水清潾浔阳旧隐多栖托此去山中见防人
　　入光孝寺小憇菩提树下寺即六祖为印宗演法处
　　客久转多暇古院聊招寻院中无一士日落珠殿阴千年石塔迥百步回廊深山鸟不避客翩然下髙林小憇西方树时开北风襟长松发逺籁泠泠有余音
　　送赵少叅归养
　　轩车辞越峤舟楫下胶河此去亲闱近年来吏隐多青山归旧业朱蕚长新柯却视千钟禄真同鹳雀过
　　答澹公见留逰丹霞山之作
　　荷香荔熟正佳辰鹰爪花前坐晩春边海潮生清磬答隔江雨过夕阳新名山久拟追禽庆上行何时托庾诜便欲从公方外老螺墩锦石一闲人
　　简王説作
　　春江十日雨门舘昼不开尔居城西地最下病中枕席生青苔天寒鹤骨应更痩犹有清吟日防廻
　　陈白沙草书歌
　　白沙先生名早闻手掷青山归白云陈情上拟李令伯讲学欲方呉聘君晩年信手作大字茅笔纵横有竒致何必规规王右军淋漓时复成髙寄世人好古如好龙可怜识见多雷同岂知草圣固余技相赏不在翰墨中
　　观射
　　严城呉絶塞广野汉遗宫乱烧驱秋草新寒燥角弓释弸平似水穿札如风巧寓垂杨外心栖画鹄中虚能下鸟尘静不惊蓬迂濶羞儒效经营重武功阳元才不逮真自鄙雕虫
　　送李渔入卢尚书幕
　　一醉芳筵月亭亭送客过新词留价重白首好游多去傍莲花幕归听桃叶歌自今清防日谁与乐婆娑
　　与客围棊赌荔子戏有此作
　　清簟抛书午梦短二屦初来叩空馆相将移席就蕉阴蕉影频移子声缓须臾敛局罢相持绀房仙实纷离离君看此手欲何作太守不如噉荔乐
　　寄白门余处士怀
　　移家初驻木兰桡桃叶江边第防桥知在青溪芳草外残阳细雨吊南朝
　　珠江秋泛
　　出郭穷秋望擕壶溯晩晴但随潮水去何必问期程
　　西洋琥珀酒船歌
　　海外良工擅竒思酒船制作穷珍异滑稽足傲鸱夷形淋漓可使淳于醉宛转玲珑二尺长镂金错采巧莫当文珠作牕玳瑁屋白银为席瑚樯酌酒五升防半起峡船始发春江里引壶注满饱欲张蓬蓬已可行千里长年三老毛发动须眉飒飒笑相视绮疏啓处中有人皎若芙蓉照秋水须臾酒竭防亦收回看堂上唯虚舟机缄动止那可测见者疑同神鬼逰此器徒闻出西域估客新从舶中得由来竒巧荡人心不胫还能走中国对之三叹谢贾胡匏樽一酌足自娱居竒漫值十家产适用岂若千金壶投珠抵璧当代事雕锼无益何为乎
　　题海珠寺
　　水中楼阁出虚无两岸烟波入画圗来往防樯归客少兴亡亭榭夕阳孤鲛人听法秋挥泪龙女栖禅夜施珠物外莫论尘世事越王台上有啼乌
　　送陆谷逰罗浮山
　　西风吹江流送子上渡头干谒不得意且为林泽逰十载无家长蔬食萧然逺絶形骸累此行好住罗浮山慎勿回惑思人间葛仙亭下访遗履应有真人夜往还
　　题程氏水楼
　　旧馆重来倍寂寥隔溪惟见柳千条黄花水榭无人到独对西风看落潮
　　泷水吟送人至海康
　　朔吹摇征衣寒日痩平楚君无渡泷水泷水深且阻泷头西望更无极岩嶂叅行不得林箐幽密虎豹啼过客相看少人色谪宦天南防个囘薄逰何意此中来莱公阁下倚孤劒海水天风日夜哀
　　与无公约逰雷峰寺
　　雷峰尘外境高举谢人羣山色随时好溪声尽日闻天花秋自落岚翠昼平分野鹤能相待将予共白云
　　送萧星源归龙江
　　送子龙江道残冬欲尽时窃金终自白投杼亦何私俗薄交知少家寒仕宦迟藜羮归莫厌朂尔九霄期
　　岭南竹枝词
　　木棉花上鹧鸪啼木棉花下牵郎衣欲行未行不忍别落红没尽郎马蹄
　　春草青青秋草黄桂花开后菊花香郎行莫过新州去独鹤西头是瘴郷【岭南有青草黄茅桂花菊花诸瘴见高凉郡志独鹤地名】
　　妾家溪口小廻塘茆屋藤扉蛎粉墙记取榕阴最深处闲时来过吃防榔
　　蒟叶防干石粉新砑光盒子色如银何须贳酒能留客一口防榔醉杀人
　　林中莫种芭蕉树空自青葱满旧丛蕉子鲜甜难得饱蕉衣纰缦不禁风
　　半年水宿半山居冬采香根夏采珠珠好须从蚌中觅香烧还仗博山炉
　　高髻编金耳饰珰生来娇小号珠娘朝朝出汲春江口不着鵶头足似霜
　　二十年来水戏张苍龙百尺舞牙樯阿家笑指双鬟语记得前逰尔许长【越江五日龙舟竞渡相传有神司之每二十年请于神乃克一举偹极观听之乐详见今释大洲龙舟记】
　　茉莉攅灯射玉除素馨簇帯影扶疎持灯照见好顔色顔色虽如香不如
　　月明歌女摸鱼声风静蛮童鴃舌鸣鬼子驿中乗传过蜑人江上弄潮行
　　岭外早秋送友人先归檇李
　　秋风引郷思一夕肠九廻相送意转深怫鬱何由开怀中延露曲音节有余哀愿因商飇发吹上古琴台立秋前一日晓发龙川道中望霍山【山以秦人霍龙得名有石瓮泉珠乳岩诸仙迹】
　　江村雨后早凉生小骑轻舆次第行残月初分千树晓宿云不断众峯平山空已杳秦人迹城逺犹留赵尉名欲向林中浣余暑瓮泉珠乳汲深清
　　长乐官舎立秋
　　细雨平林晩未收东来路尽古循州山城车马初投馆岭徼风烟又入秋地湿似怀湘客恨气暄仍有瘴郷忧凭高一送登临目何必萧辰始欲愁
　　张都尉画马歌
　　汗血不世出但闻西极来披图忽见渥洼产籋云逐电相萦廻立者骧首欲一鸣障泥未觧犹徘徊走者势如风雨至驰骤万里无纎埃其余数匹饮或龁一一神骏非凡材问谁擅此化工技逸足天闲妙无比只今都尉最得名不让当年韩与李都尉生平本将家前朝曽领上轻车身亲百战竟何益白头归种东陵早嵗壮怀时吐露伏枥防心见豪素平沙漠漠落日黄马首犹然蓄余怒呜呼黄金之台高突兀冀北之良恣超忽龙媒当世岂合无昭王已往九方没唯看阪上服盐车谁向图中求骏骨
　　送姜山上人归东莞山中
　　方外栖迟乆山中独往深孤云同此意来去亦无心
　　梅州寄洪晖吉
　　梅州郭外驿程孤八月江行暑未苏地接蛮云频溽湿天连瘴水更萦纡土风已自征泷吏物产唯堪荐荔奴知尔闗山多失意秋来能不忆莼鲈
　　潮州食新龙眼
　　炎风吹人遍林谷荔枝摘罢摘龙目一摘再摘味渐好三摘四摘果全熟南山北山千万树累累枝头防百斛剖房忽见骊珠明脱手疑同金弹逐少焉一齧甘如饴玉液琼膏盈口腹仙浆沁齿流绛宫顿觉泠泠息烦燠闽潮之间种最佳大如雀卵厚肌肉日尽数升饱欲死已可忘饥辟五谷何妨久食驻红顔犹胜长镵采黄独
　　食江瑶柱偶题
　　平生耳热江瑶传十载空寻江海逰朝来忽动子公指添丁马頬纷见投充庖已觉南烹异入口俄惊玉柱柔风味仅能同蚌蛤鲜腴还似让犹蛑大苏好事乃不恶锡尔嘉名真善谑厐然曽説黔之驴氃氋争笑羊公鹤此物由来天下多江瑶江瑶尔何怍
　　七夕与贺伯醇盛周万对酌
　　蕉子花边夜结星江声月色满中庭樽前幸有三人在客里休教一日醒【潮阳人七夕陈果名为结星】
　　寓潮日值先子忌辰挥泪有述
　　独客闗河阻孤儿涕泪悬含悲过此日衔恤在终天万里违邱垅三秋隔几筵眼枯桑浦上心死鳯山前纵得邀三釡谁能起九泉徒留弓冶泽空废蓼峩篇已抱臯鱼恨遥遥二十年
　　韩山谒文公祠【山因文公得名有古木参天土人呼为韩木】
　　韩山鬱以特韩木何苍苍乃有韩公祠气色参相望我来拜祠下拜罢重登堂披帷觌公像俨若在我傍身黜名愈显事久泽不忘风流千百世被此蛮蜑郷烈士殉节义达人重文章寄托苟有在贬窜其何伤
　　七哀诗【有小序】
　　寓居岭表离索无徒唯故人尹二右民相得甚欢屦迹书筒往还防无虚日不图今夏遂为异物因念海内朋旧比年以来日就沦防感南皮之防者殆不止抱痛于元瑜也爰追述生平作诗七首亦犹士衡叹逝之情哀可知矣
　　华侍读亦祥
　　侍读负异才金门誉早振时名驰禁闱物望齐君俊风仪挺朗秀玉德含清润黙拟河东书性同温室慎蓟邱昔投契夙好逾龆齓石交多素心兰言结芳信中更六七载朝露惊何逺惭白马约永絶青云讯挥涕满梁谿滂沱霑素纼
　　许给事玮
　　给事恭靖孙渊源富家学夙悟有神啓十行目俱落探理见四本读书穷八索傲性谢交逰孤踪耻依托惟予与夫子交情久弥恪凄凉萧寺居寂寞寒江泊聨床话永夕高咏酬孤酌深言戒美疢虚中纳良药游处迹畧同往还义非薄一旦分镳去心期宛如昨朝鳯惨不鸣童乌杳难作灵輀返葛山归骨填哀壑长叹叩苍穹天心一何虐
　　徐孝亷鑛
　　次璆饶逸藻弱冠攀仙桂家贫好逺游耻为生产计襟情披秀豁神宇散开霁季路无宿言柳恽有余艺曩者定交时少长年相继皎皎青松心泠泠白水誓闻自七闽归手劒贾余鋭既有北门嗟复落南宫第百忧能伤人征途遽长逝高堂尚白头稚子始总髻谁分郈成宅一雪西华涕
　　金编修国用
　　编修富春秋英英金玉器秉质既温缜吐词亦清利桃谿得防佳藜阁窥书秘民儁尔何惭弟畜吾多媿犹忆呉门逰鸡黍见交谊属有茂陵忧兼之迁谪意杳杳鳯凰池漠漠山邱閟一朝骨肉亲秦越纷相视风生沍寒孟门多颠踬指顾变暄凉须臾分险易世路诚可嗟褰裳孰能避
　　郑侍御为光
　　侍御人中豪意气凌八极身名两俱泰才地迥难即服官仅朞月慷慨思尽职蒿目上封事矢志除蟊贼寛尔桑梓忧纾此东南力夙昔广陵江送子逰京国揽辔志澄清立朝戒容黙虚怀受尽言不病狂与直大节郁未伸沉疴亦已亟叹息此人徃西台黯无色
　　蒋庶常绘
