<!-- { "loadSidebar": true } -->
　　圣人以仁民爱物为心自无敛怨之理以大公至正为道亦无避怨之方敛怨者咈百姓以从已之欲者也避怨者违道以干百姓之誉者也夫已之欲必不可从而百姓之誉亦不可干何也天下之人心不同则含怨之情亦异善者之所不怨者必恶者之所怨恶者之所不怨者必善者之所怨是以为人君者不在乎辨怨端之大小而为之去就不在乎统怨端之大小而为之趋避惟问我之所行惠与不惠懋与不懋而已吾果惠而顺于理即任怨之意果懋而勤于事即任劳之意则在已者信无可怨兆庶之广即中有怨之之人而无可怨之实则虽怨犹不怨也不能如是则不怨犹怨也实心爱民之君臣常任怨任劳而有所不恤不辞即如子产古之贤臣也为政之初百姓怨之迨及三年百姓颂之同一子产也同一民情也同一子产之政也而先后之间民情防异如此然则为政者惟凖于理而已何所用其取舍哉
　　孟子书曰天降下民作之君作之师惟曰其助上帝之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民
　　君师之道非有两端君师之责亦非分属为君者教飬并施正徳利用厚生缺一不可其理自兼为师是师道即在君道之中未有为君而不兼师者也为师者以先知觉后知以先觉觉后觉而君道亦寓孔子为万世师表其所垂之道法人人尊奉率由实如臣服且千古帝王无不奉令而承教则君道即在师道中矣君师之任有不可岐视者
　　书成王曰我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫又曰尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉
　　成王此语乃向君陈而言故教以善则归君一徳一心之义当如此也若为臣者果有嘉谋嘉猷入告于君可以福苍生而利社稷则为君者亦自扬播于众以表彰其善焉盖君陈臣也故成王训以为臣之道而成王之所以为君者已在不言之表矣若言成王为一偏之论则大失古圣王垂训之深意苦心也
　　书穆王曰五刑之疑有赦五罚之疑有赦
　　刑罚之疑而后有赦疑者其事暧昧而难知游移而莫定圣人罪疑惟轻故赦之也若无可疑则无可赦矣帝王之道赏不僭而刑不滥夫刑之失入固为滥而失出亦为滥后世相沿于刑罚之情状显然供证歴歴者犹屡加平反而减等以示寛则是于不疑者亦矜恤之矣若复援肆赦之文槩为宥释则姑息之害其滥不亦甚乎有明刑之责者极当详慎
　　汉世宗书诏丞相御史列侯中二千石二千石诸侯相举贤良方正直言极谏之士丞相卫绾所举贤良或治申商韩非蘓秦张仪之言请皆罢奏可诏曰公卿大夫所使总方畧壹统类广教化美风俗也夫本仁祖义襃徳禄贤劝善刑暴五帝三王所由昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽政事祈进民心深诏执事兴亷举孝庶防成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隐劝元元厉烝庶崇乡党之训哉且进贤受上赏蔽贤显戮古之道也其与中二千石礼官博士议不举者罪
　　汉武帝下求贤之诏而曰议不举者罪盖其求贤若渴之意廹切于中故其形于教令者如此夫知人则哲古帝其难之故人不难于举而难于所举之公且明也使臣工果贤则不待罪之而自能举即或不举亦必有不举之故举不举公当则均有益即此亦可以观举者之心志如臣工未必皆贤则所举何能尽当又岂可防之
　　以法使之借口以不得已滥举塞责乎古者进贤受上赏蔽贤防显戮盖谓素所深知之贤而嫉遏抑不与同升耳非概言不举者俱加之以重罚也









　　世宗宪皇帝御制文集巻九
　　钦定四库全书
　　世宗宪皇帝御制文集巻十
　　杂著
　　经筵讲义
　　子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣
　　忠恕二字朕以为忠者诚也恕者应也存诸己者惟一诚物来顺应万事自具万理皆一以贯之至于书经云时亮天工天道运行各因乎时而时亮即时中因时制宜惟忠恕方能时亮此亦一贯之理也
　　其行已也恭其事上也敬其养民也恵其使民也义
　　此四者虽论臣道而君道亦然恭己南面乃人君出治之本人君之事天即如人臣之事君也敬谨之心岂容一刻稍懈至于养民之惠使民之义君与臣更无二道也朕谓子产四端不但人臣当以为法即人君亦当以为法
　　子以四教文行忠信
　　讲章内将文行忠信分为四端此是常觧朕以为仁义道德之理见于词章者为文见于躬行者为行实有诸己则为忠诚孚于物则为信分之固为四端合之只此一理圣人四教即谓之一教亦可
　　中也者天下之大本也和也者天下之逹道也
　　中和一理不可视为岐二亦不可言浑一中之理本具和但致中之时而存和之见则中必不致和之道本即中但致和之时而存中之见则和必亦不致能各尽专功方能防归一本如此则位天地育万物参賛之功能备矣
　　致中和天地位焉万物育焉
　　性曰天命天地万物共之中为一本和乃散殊此致中和彼各位育乃自然者圣人却不自以为功能故曰天地无心而成化圣人有心而无为
　　君子之中庸也君子而时中
　　时中中字凢属讲章俱讲成中【去声】字尚未尽时中之精义君子之中也以敬而统庸于中君子之庸也以诚而推中于庸不然即不能时中矣朕意如此
　　唯天下至诚为能经纶天下之大经立天下之大本知天地之化育
　　经纶天下之大经立天下之大本知天地之化育向来诠觧皆以为至诚之用朕以为此即至诚之体至诚浑然天理真实无妄天下之大经大本天地之化育皆全备于性分之中非大经大本化育之外别有至诚亦非至诚之外别有大经大本化育也至诚全体包含具足自然而然若因本文能字遂指为至诚之功用恐于理觧未融
　　后稷教民稼穑树艺五谷五谷熟而民人育
　　上古圣人于洪荒之世草昧初开殚心竭力以开粒食之原养育万民传及后世田畴既辟成法具详为君臣者倘不能实尽其重农务本之道以厚民生对之古人能无深媿
　　立人之道曰仁与义
　　天之隂阳地之刚柔人之仁义各以功能而言故有分着之名而其实总是一理天地之道亦不外乎仁义人之道亦即此隂阳刚柔圣人以仁义立人极而隂阳合撰刚柔交济遂成参赞位育之功此三才一贯之道也天工人其代之
　　天工人其代之向来讲章俱言天工乃上天付与君臣当行之事也朕谓此不惟君臣代天之工即在百姓士农工商各执一业即各有当尽之责皆上天所付与莫非天工也君与臣必能勉教养之道与百姓同能各代天工方可谓无旷厥职
　　后克艰厥后臣克艰厥臣政乃乂黎民敏德
　　讲章内君以天之心为心臣以君之心为心朕谓君臣一德一心人君钦崇天道人臣寅亮天工皆当以天之心为心也总之元首股肱原属一体若云人君以天之心为心人臣以君之心为心是君臣之间尚有分析矣朕意如此
　　皇建其有极敛时五福用敷锡厥庻民
　　极者万事万物之标凖随地而有者也人君当立天下之极至于督抚则当立一省之极州县有司则当立一方之极在廷臣工则当正心端本辅翼賛襄以成人君建极之道朕与诸臣愿共勉之
　　推贤让能庶官乃和
　　书言推贤让能庶官乃和朕以为和者政治之本惟公斯和非公必不能和或非和而假于和如同不和故推让本无心因贤能而有推让其所推所让者若果因人而施则于不贤不能者不但不推不让且当逺之斥之故曰乃和盖相因而成也若非一堂尽秉公忠推让乃和四字岂可轻言哉

　　世宗宪皇帝御制文集巻十
　　钦定四库全书
　　世宗宪皇帝御制文集巻十一
　　题辞
　　御书扁额题辞
　　敦崇孝弟【宗人府】
　　尧舜之道不外孝弟天潢繁衍尤宜亲逊恭顺风示臣民敦崇不可不讲赐宗人府
　　公正持衡【吏部】
　　能虚中之谓公能端已之谓正以才以器循名责实铨选之法莫重于此赐吏部
　　九式经邦【户部】
　　周礼以九式之法均节国之财用职綦重焉尚其平凖出纳阜成兆民毋旷乃守赐户部
　　慎储九谷【仓塲】
　　三农生九谷是惟民之天邦之本必髙廪神仓储积充裕斯可以足国而阜民其慎之赐仓塲衙门
　　寅清賛化【礼部】
　　秩宗为典礼之司必心存寅畏志气清明始无忝厥职故特取虞书夙夜惟寅直哉惟清二语示之赐礼部
　　整肃中枢【兵部】
　　司马之官为枢衡重任国家武备脩明道在整肃是所望于司其职者赐兵部
　　眀刑弼教【刑部】
　　司防掌邦禁明刑所以弼教也必轻重咸宜始成协中之化慎守尔典钦哉毋忽赐刑部
　　敬饬百工【工部】
　　五材是饬六府孔修繄冬官攸掌综理核实审度程功其悉体此意赐工部
　　公忠勤慎【八旗都统】
　　八旗为国家之根本时厪朕怀教必先而率必谨尔等司统率者立心则教勉以忠敬行事则教勉以公勤居家则教勉以节俭技勇则教勉以精熟守定满洲从来尊君亲上醇朴之善俗永邀
　　上天之眷佑以成至治之风岂惟我君臣现防其福我国家万亿斯年子子孙孙长享升平之道皆本于此尚其勉诸
　　宣化遐方【理藩院】
　　盛代声施赫濯无逺弗届遐方属国共効享王务在宣德化以尽怀柔之道赐理藩院
　　慎司喉舌【通政司】
　　夙夜出纳虞廷所重银台职在纳言实膺喉舌之司可不慎欤赐通政司
　　执法持平【大理寺】
　　廷尉天下之平也持平则法当一切轻重出入务存矜慎用能洽好生之德致刑措之风赐大理寺
　　职思综理【内务府】
　　典司内府庶务繁要谨度课功饬法制用必规画周详各尽厥职俾宫府相为一体赐内务府
　　祗肃明禋【太常寺】
　　禋祀贵眀洁凡钟簴豆笾洎祼荐兴俯之节罔敢不祗肃赐太常寺
　　肃清畿甸【顺天府】
　　畿甸首善之区必政肃风清乃可使四方观化非刚正防明者曷克胜任赐顺天府
　　敬慎有节【光禄寺】
　　礼始诸饮食古圣人制节谨度克勤小物虽盘盂必有箴铭可弗敬诸赐光禄寺
　　勤字天育【太仆寺】
　　古之太仆左驭前驱车马是供厥后因沿其制天育云屯资牧字焉尚克勤脩乃职赐太仆寺
　　肃賛朝仪【鸿胪寺】
　　序九宾賛九仪俾大小班行靡不整肃所以尊朝廷而作万国之观瞻赐鸿胪寺
　　文行忠信【国子监】
　　学者文行并重尤以忠信为本故孔子垂为四教成均造士之法无逾于此赐国子监
　　奉时敬授【钦天监】
　　圣人敬天勤民奉天时所以重民事也羲和之职在观象授时俾作讹成易循序不愆用以厘工而熈绩其敬之赐钦天监
　　恪恭舆卫【銮仪卫】
　　舆卫之设所以尊朝廷彰物采也万国观瞻于是乎在惟练习典章恪恭将事始称厥职赐銮仪卫
　　风清辇毂【提督】
　　辇毂之间兵民杂处必寛严互用禁暴戢民然后九陌风清四民和防赐提督衙门
　　和硕怡贤亲王遗稿题辞
