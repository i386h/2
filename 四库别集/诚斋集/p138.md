<!-- { "loadSidebar": true } -->
　　天问天对解　　屈原问栁宗元对
　　问曰遂古之初谁传道之上下未形何由考之
　　遂古往古也太古天地未分之説传之者谁何以考究
　　对曰本始之茫诞者传焉鸿灵幽纷曷可言焉
　　古葢茫乎其不可考也传其有初者虚诞者为之也鸿荒灵怪幽深纷紊何可得而言哉言且不可得而言也考曷得而考也耶
　　问曰冥昭瞢闇谁能极之冯翼惟像何以识之明明闇闇惟时何为
　　日月之夜冥昼昭何以然也其理瞢然而闇谁能穷极之者天地之冯冯而盛满万形之翼翼而众多何以然也其像初谁识而命之者人物之明明鬼神之闇闇是又谁为之者时是也冯冯盛满翼翼众也见顔师古汉书礼乐志桂华冯冯翼翼注
　　对曰曶黑晰眇往来屯屯厖昧革化惟元气存而何为焉【曶音忽】
　　曶爽昭晰而为昼昏黒窈眇而为夜葢日往月来月往日来自尔而已屯屯而昧焉则冥昭瞢闇之理葢不可得而穷极也二仪之盛满者自盛满尔万形之众多者自众多尔人物之明明者自明明尔鬼神之闇闇者自闇闇尔倐焉而革冺焉而化此其厖昧之气象葢不可得而测识也日月昼夜之由不可穷也天地人物鬼神之由不可识也又孰有为之者哉葢亦强名之曰惟元气存而已曶爽见汉郊祀志谓昧爽也
　　问曰隂阳三合何本何化圜则九重孰营度之惟兹何功孰初作之
　　独隂不生独阳不生独天不生三合然后生此谷梁子之言也隂阳三合若之何而本原若之何而化生天体之圜也孰与之营造而能圜天重之九也孰与之量度而有九凡如此者奚而功谁之作哉
　　对曰合焉者三一以统同吁炎吹冷交错而功无营以成沓阳而九转輠【音火】浑沦防以圜号冥凝厘无功无作
　　阳隂之合以三而元气统之以一炎者元气之吁也冷者元气之吹也吁而吹吹而吁炎而寒寒而炎交错而自尔功者也其始无本其末无化天之九重者阳数之合沓而积者尔天之圜体者一气转轮而浑茫者尔乌有所营乌有所度哉其凝而结也冥然而凝莫见其所以凝其厘而治也然而厘莫见其所以厘乌有所功乌有所作哉防加也号名也天之圜亦岂真圜耶人不见其际而见其圜故加之以圜之名而已故曰防以圜号
　　问曰斡维焉系天极焉加八柱何当东南何亏九天之际安放安属【音注又音树】
　　天维之斡旋何所系缀天地之垠涯又何所加八柱九天亦同此问也
　　对曰乌傒系维乃縻身位无极之极漭弥非垠或形之加孰取大焉皇煕亹亹胡栋胡宇完离不属焉恃夫八柱无青无黄无赤无黒无中无旁乌际乎天则
　　天有系以维则羁縻其体与位矣天无待于系者也天有极以加则有形而不大矣天无极而大者也皇熙者天大而广也天广大而亹亹不息不栋不宇全然离物而无所连属岂有八山为柱之恃哉九天者东曰皡天东南曰阳天南曰赤天西南曰朱西曰成西北曰幽北曰东北曰鸾中央曰钧天也天无色而亦无方岂有九天之涯际哉
　　问曰隈隅多有谁知其数天何所沓十二焉分日月安属列星安陈
　　天地之旁角谁知其众多之数天运之会合何以有子丑之辰辰者日月所会也沓合也日月列星亦同此问
　　对曰巧欺滛诳幽阳以别无隈无隅曷懵厥列折篿剡筳午施旁竖鞠明究曛自取十二非余之为焉以告汝规燬魄渊太虚是属棊布万荧咸是焉托【篿音専筳音廷竹也楚人折竹以卜懵莫孔切】
　　巧谓机巧也滛谓巫史之滛瞽也午施者布算于中而横也旁竖者布算于边而直也鞠者推也规者圜也燬者日也魄者缺也渊者月也日者火之精故曰燬日无缺故曰规燬也月者水之精故曰渊月至望后生魄则缺故曰魄渊也万荧者星也葢天地之列位有幽隂阳明之别而已乌有所谓隈隅旁角也哉谓之有隈隅旁角者机巧滛瞽之言欺诳云尔天运之推移有昼而明夕而曛而已乌有所谓十二辰之定名也哉谓之有十二辰者卜筮之人折竹施布以推究昼夜之强名自取云尔然则隈隅之数十二之名岂天之作为哉是皆非天之所作为则屈子以此问天天亦何以吿屈子也故曰非余之为焉以告汝余者天也汝者屈子也至于日月安属则有所属焉太虚是属是也列星安陈则亦托于太虚焉故曰咸是焉托
　　问曰出自旸谷次于防汜自明及晦所行防里夜光何徳死则又育厥利维何而頋兔在腹
　　旸谷防汜日出入之所也夜光月也【汜音祀音】
　　对曰辐旋南昼轴奠于北孰彼有出次惟汝方之仄平施旁运乌有谷汜当焉为明不逮为晦度引久穷不可以里燬炎莫俪渊迫而魄遐违乃专何以死育隂多缺爰感厥兔不形之形惟神是类
　　辐以喻天体轴以喻天极天运而极不动日之行遡天而旋以成昼者也彼孰有所谓出孰有所谓次也哉惟人见其方之仄而东则谓日出而东见其方之仄而西则谓日次于西彼未始有出次也平施旁运亦未始有旸谷与防汜也当日之所及则为昼而明不当日之所及则为夜而晦歴家引三百六十五度之説为日之行者其説久则亦穷矣又岂可以里而计哉日之炎也可违而不可并也月迫而并焉则月之光不胜日是以魄而缺焉乌有所谓死月违而逺焉则月之光得以専是以明而盈乌有所谓育月之隂也以缺为体也以隂感隂兔者隂之类也以缺感缺兔者缺之形也
　　问曰女岐无合夫焉取九子
　　王逸云女岐神女无夫而生九子
　　对曰阳健隂滛降施蒸摩岐灵而子焉以夫为
　　岐女既曰神灵则不夫而子也宜
　　问曰伯强何处恵气安在
　　王逸云伯强疫鬼也恵气和气也
　　对曰怪弥冥更伯强乃阳和顺调度恵气出行时届时缩何有处乡
　　弥犹弥也更去声怪而弥怪冥而更冥弥怪与更冥合此伯强之所以生也和气既调则恵气行矣故伯强縁疠气而届恵气以疠气而缩者也恵气以和顺而届伯强縁和顺而缩者也莫非一气也又乌有伯强居处之乡
　　问曰何阖而晦何开而明角宿未旦曜灵安藏
　　角东方星也曜灵日也
　　对曰明焉非辟晦焉非藏孰旦孰幽缪躔于经苍龙之寓而廷彼角亢
　　旦之明不得不明非有所开而明夕之幽不得不幽非有所藏而幽谓之有经躔者传者之缪也彼日之出于苍龙之东特寓焉耳岂真以角亢之宿为日之廷者耶故激其词曰苍龙之寓而廷彼角亢乎廷犹太微三光之廷
　　问曰不任汨鸿师何以尚之佥答何忧何不课而行之鸱曳衔鮌何听焉顺欲成功帝何刑焉永遏在羽山夫何三年不施伯禹愎鮌夫何以变化纂就前绪遂成考功何续初防业而厥谋不同洪泉极深何以窴【音田】之地方九则何以坟之应龙何画河海何歴鮌何所营禹何所成
　　王逸云汨沼也鸿鸿水也师众也尧放鮌于羽山飞鸟虫曳衔鮌而食之三年不施谓不舍其罪也鮌很愎而生禹禹何以变鮌之愎洪水之渊泉极深禹何以填塞坟分也九土禹何以能分别禹沼水时有神龙以尾画导水径焉万里曰汨谓乱不任汨鸿者谓鮌之才不能任治水之事故于鸿水反汨乱奔溃而益甚也书曰鮌堙洪水汨陈其五行王逸东汉人时古文尚书未出故误尔
　　对曰惟鮌譊譊【音铙】邻圣而孽恒师厖防乃尚其圮后惟帅之难矉頞使试盗堙息壤招【音翘】帝震怒赋刑在下而投弃于羽方陟元子以功定地胡离厥考而鸱肆喙气孽宜害而嗣续得圣污涂而蕖夫固不可以类胘躬躄步桥楯勚踣厥十有三载乃葢考丑宜仪形九畴受是寳昏成厥孽昭生于徳惟氏之继夫孰谋之式行鸿下隤厥丘乃降焉填絶渊然后夷于土从民之宜乃九于野坟厥贡艺而有上中下胡圣为不足反谋龙智畚锸究勤而欺画厥尾
　　鮌很愎而譊譊故近尧舜之圣而其孽不移师言推之尚之葢众人之防而不知其圮族故也后惟师之难帅疑当作师谓尧难于违众不得已深矉蹙頞而使试焉鮌乃盗堙上帝之息壤以招上帝之震怒故刑而弃之于羽山尧于是升其子禹以嗣其功以鮌之孽而生禹之圣此如污泥之生芙蓉岂以类云乎哉鮌之昏禹之昭何害于姒氏之继岂有所谓厥谋之不同哉行鸿水而下倾之此所以降丘宅土也初无所谓窴洪泉之説也从民之宜而分九土此本于禹之圣而勤也初无所谓龙尾画之说也为此说者皆欺者为之也左氏传国武子好尽言以招人过所谓招帝震怒与此招同柳子息壤记云昔之异书有记洪水滔天鮌窃帝之息壤以堙洪水帝乃令祝融杀鮌于羽郊
　　问曰康回冯怒地何故以东南倾
　　冯怒见左传冯犹盛满也冯怒者盛怒也王逸云康回共工名也共工与颛顼争为帝不得怒而触不周之山天维絶地柱折故东南倾
　　对曰圜焘廓大厥立不植地之东南亦已西北彼回小子胡颠陨尔力夫谁骇汝为此而以慁天极
　　圜焘天也天谓屈原曰天之廓大者亦立于虚而无所植则地之立岂有植乎地之东南倾亦犹吾之西北倾也己者天自谓也是地之东南倾莫知其然而然也岂康回小子之力所能触而折絶乎谁为是说以骇汝而汝以此说慁扰天听也陆贾传云毋久慁汝为
　　问曰九河何错川谷何洿【音户】东流不溢孰知其故洿深也
　　对曰州错富媪爰定于趾躁川静谷形有髙庳【音髀】东穷归墟又环西盈脉穴土区而浊浊清清坟垆燥防渗渇而升充融有余泄漏复行器运浟浟又何溢为
　　水涸者地脉之收水流者地脉之行燥则收衍则流人见其常显流而穷于东也不知其已隂渗而环于西也人之气血降而不升则人死矣水者天地之气血也东而不西流而不收则天地有不死乎然则水之穴于土区也如运行于一器之内浟浟焉尔积而不运则溢也运而不积则又何溢为哉富媪后土神也前汉书礼乐志云媪神宴娭趾下也归墟海也浟浟水流貌
　　问曰东西南北其修孰多
　　修长也
　　对曰东西南北其极无方夫何澒洞而课校修长【澒音胡孔切】
　　问曰南北顺防其衍防何
　　防音妥狭长也衍广也
　　对曰茫忽不准孰衍孰穷
　　问昆仑县圃其尻安在
　　昆仑山在西北其颠曰县圃县圃上通于天凥古居字
　　对曰积髙于干昆仑攸居蓬首虎齿爰穴爰都
　　干西北也是昆仑居之方也蓬首虎齿西王母也西王母居于昆仑
　　问曰増城九重其髙防里
　　淮南子昆仑之山其髙万五千里
　　对曰増城之里万有五千
　　五又作三未详
　　问曰四方之门其谁从焉西北辟啓何气通焉
　　天地四方之门
　　对曰清温燠寒迭出于时时之丕革由是而门辟啓以通兹气之元
　　春夏秋冬气之出者即四方之门也
　　问曰日安不到烛龙何照
　　王逸曰天之西北有幽冥无日之国有龙衔烛而照之
　　对曰修龙口燎爰北其首九隂极冥厥朔以炳
　　口燎谓衔烛也
　　问曰羲和之未若华何光
　　羲和日御也若华若木也
　　对曰惟若之华禀羲以耀
　　若木之光华受日而后光也
　　问曰何所冬暖何所夏寒
　　对曰狂山凝凝冰于北至爰有炎洲司寒不得以试凝音嶷北有冰山故夏寒南有炎洲故冬暖
　　问曰焉有石林何兽能言
　　石山无木猩猩能言
　　对曰石胡不林往视西极兽言嘐嘐人名是达
　　西极有不木之山
　　问曰焉有虬龙负熊以游
　　王逸云角曰龙无曰虬有无角之龙负熊兽以游
　　对曰有虬蜲蛇不角不鳞嬉夫熊相待以神
