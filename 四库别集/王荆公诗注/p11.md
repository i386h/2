<!-- { "loadSidebar": true } -->
　　吾闻人之初好恶尚无朕帝与凿耳目贤愚遂殊品【庄子帝王篇体尽无穷而游无朕注兆也○帝王篇人皆有七窍以视听食息此独无有尝试凿之日凿一窍七日而浑沌死】尔来百千年转化薄愈甚父翁相贩卖浮诈谁能审睢盱猴缨冠狼藉防穴寝沧海恐值到【恐是到植庄子草木之到植者过半注植又音值立也○贾谊赋圣贤逆曵兮方正到植亦音值】谁念鱼鼈淰鸮声虽云恶革去在食葚【鲁颂翩彼飞鸮集于泮林食我桑黮懐我好音注鸮恶声之鸟也谓食黮之故改其鸣就我以善音又张天锡谓晋公卿云桑葚甘甜鸱鸮革响乳酪养性人无妒心】嗟谁职教化独使此风稔恬观不知救坐费大官廪予生少而戆好古乃天禀念此俗衰壊何尝敢安枕有时不能平悲咤失食饮唯子同我病亦或涕沾衽谓予可告语密以诗来谂烂然辞满纸秋水濯新锦穷观何拳拳静念复贱贫欲救世无寜犹拾沈【哀公三年火富父槐至曰无备而官办者犹拾沈也注沈汁也】说穷且版筑尹屈唯烹饪逢时岂遽废避俗聊须噤徂年幸未暮此意可勤恁【恁思也】
　　荅虞醇翁
　　辍学以从仕仕非吾本谋欲归谅不能非敢忘林丘临餐耻苟得冀以尽心醻万事等画墁虽勤亦何收扬扬古之人彼职乃无忧感子抚我厚欲言秪慙羞
　　送潮州吕使君
　　韩君掲阳居戚嗟与死邻吕使掲阳去笑谈面生春当复进赵子诗书相讨论【退之别赵徳诗我迁于掲阳子先掲阳居○广州记云大庾始安临贺桂阳掲阳为五岭○韩至潮州谢表戚戚嗟嗟与死日迫○欧文忠坐责諌官贬夷陵令与尹师鲁书云每见前世有名人当论事时感激不避诛死真若知义者及到贬所则戚戚怨嗟有不堪之穷愁形于文字其心懽戚无异庸人虽韩文公不免此累○韩别赵德诗心平而行髙两通诗与书】不必移鳄鱼诡怪以疑民有若大颠者材髙能动人亦勿与为礼听之汩彛伦同朝叙朋友异姓接婚姻恩义乃独厚懐哉余所陈【韩与孟简书潮州时有一老僧号大颠颇聪明识道理逺地无可语者故自山召至州郭留十数日实能外形骸以理自胜不为事物所侵乱与之语虽不尽解要自胷中无滞碍】
　　寄曾子固二首【疑此诗公在馆中时作也严严中天阁为指秘阁而言】
　　严严中天阁霭霭层云树为子望江南蔽亏无行路【沈约诗蔽亏昆山树】平生湖海士心迹非无素老矣不自知低回如有慕伤懐西风起心与河汉注哀鸿相随飞去我终不顾
　　其二
　　崔嵬天门山江水绕其下寒渠巳胶舟欲往岂无马【九域志明州东门山汉地理志所谓天门山也】时恩缪拘缀私养难乞假【子固以元丰元年十二月差知明州未几改亳兼公时在钟山此诗必子固未第游学至明时】低回适为此含忧何时写吾能好谅直世或非诡诈安得有一防相随问耕者【言时以谅直为诡诈如指正论为沽名买直之类也○陆龟防诗奴顔婢膝直乞丐反以正直为狂痴】













　　王荆公诗注巻六
　　钦定四库全书
　　王荆公诗注巻七
　　宋　李壁　撰
　　古诗
　　虎图【或言公作此诗讥韩忠献恐无此】
　　壮哉非罴亦非防【尔雅罴如熊黄白文又曰似狸今虎大于虎豹文如狸】目光夹镜当坐隅【顔延年赭白马赋防瞳夹镜】横行妥尾不畏逐顾盼欲去仍踌躇卒然我见心为动熟视稍稍摩其须固知画者巧为此此物安肯来庭除想当槃礴欲画时睥睨众史如庸奴【庄子画史解衣槃礴羸】神闲意定始一扫功与造化论锱铢悲风飒飒吹黄芦上有寒雀惊相呼槎牙死树鸣老乌向之俛噣如哺雏山墙野壁黄昬后冯妇遥看亦下车【或言王介甫欧阳永叔梅圣俞与一时闻人坐上分题赋虎图介甫先成众服其敏妙永叔乃袖手或曰此体杜甫画鹘行耳大抵前軰多模取古人意以纾急解纷此其一也】
　　次韵欧阳永叔端溪石枕蕲竹簟
　　端溪琢枕緑玉色【端溪髙要县有溪人于此凿石为砚其色正紫而微青】蕲水织簟黄金纹翰林所宝此两物笑视金玉如浮云都城六月招客语地上赤日流黄尘烛龙中天进无力【古书烛龙昆山神也又山海经赤水之北有山其神人面蛇身其瞑乃晦其视乃明是谓烛龙】客主歊然各疲剧形骸直欲坐弃忘冠带安能强修饰恃公寛贷更不疑箕踞岂复论官职【曲礼坐无箕倨谓伸两足而坐其形如箕】笛材平莹家故藏砚璞防清此新得扫除堂屋就隂翳公不自眠分与客知公用意每如此真能与物同其适【公不自眠则客对主人眠不但箕倨而巳人言介甫嗜睡夏月常用方枕或问何意公云睡乆气蒸枕热则转一方冷处此真知睡者欧公端石枕其形制疑亦方者】岂比法曹空自私却愿天日长炎赫【退之谢郑羣赠簟诗法曹贫贱众所易腰腹空大何能为倒身甘寝愈百疾却愿天日长炎防】公材卓荦人所惊久矣四海流声名天方选取欲扶世岂特使以文章鸣深探力取常不寐思以正议排纵横奈何甘心一榻上欲卧颍尾为洁清【此诗欧公为翰苑时已有归颍之意】贤愚劳佚非一轨顾我病昏惟未死心于万事久萧然身寄一官真偶尔便当买宅归偃休【退之画记偃休者二人】白髪青山如愿始看公戮力就太平却上青天跨箕尾【荘子傅说乘东维骑箕尾】
　　和呉冲卿雪诗
　　阳回力能邅隂合势方巩填空忽汗漫造物谁怂慂轻于擘絮纷细若吹毛氄云连昼巳瞀风助宵仍汹凭陵虽一时变化亦千种帘深巻或避户隘关尤拥滔天有冻痕匝地无荒陇飞扬类挟富委翳等辞宠穿幽偶相重值险輙孤耸积惨防将舒羣轻那久重【中山王胜传羣轻折轴此句似有所讥者】纷华初满眼消释不旋踵槁树散飞花空檐落悬湩【汉书湩乳汁也又佛书付法传商那手出香乳悬泉流注】何当困炎热以此涤烦壅共约市南人收藏不为冗
　　和冲卿雪并示持国
　　地巻江海浮天吹河汉涌北风散作花巧丽世无种霾昬得照耀尘滓归掩拥荒林无空枝幽瓦有髙垅分才一毛轻聚或千钧重飞扬目巳摧压听还凶渔舟平系舷樵屩役归踵空令物象莹岂免川涂壅争光嫦娥妒失色羲和恐赖逢阳气蒸转作水波溶舞庭称贺严【唐韦斌宰相安石子也毎朝防不敢离立笑言尝大雪在廷者皆振裾更立斌不徙足雪甚防至鞾亦不失恭】扫路传呼宠【唐开元遗事王元宝每大雪之际令仆夫自门巷扫雪为径路以迎賔客具宴饮之防为暖寒】冲游谢少壮避卧甘闲冗【袁安偃卧见读眉山集雪诗注】吴侯【谓冲卿】絶俗唱韩子【谓持国】当敌勇胜负观两豪吾衰但隂拱【黥布传隂拱而观其孰胜师古曰敛手曰拱言不动摇坐观成败也】
　　送石赓归寜
　　虚名误长者邂逅肯经过所操十余篇浩荡决江河侧身朝市间乐少悲慙多文章旧所好久巳废吟哦开编喜有得一读瘳沉疴裹饭北城隂永懐从晤歌又欲及嵗晩空当扫丝窠【韩诗丝窠扫还成】稍出平生言道艺相琢磨忽随鴈南飞当此叶辞柯去去棃岭髙【棃岭在建州浦城县】想见青坡陀黄花一杯酒为寿乐如何微诗等瓦砾持用报隋和【隋侯之珠卞和之璧皆至宝也】
　　送张拱微出都
　　归卧不自得出门无所投独寻城隅水送子因逺游荒林纒悲风惨惨吹駞裘捉手共笑语顾瞻中河舟嗟人皆行乐而我方坐愁肠胃绕钟山形骸空此留念始读诗书岂非亦有求一来裹青衫触事自悔尤误为世所容荣禄今白头塞责以区区一毛施万牛【司马迁荅任安书若九牛亡一毛】不足助时治但为故人羞寛恩许自劾终欲东南流子今涉冬江船必泊蔡洲【蔡洲非汝蔡乃在建康城西南】寄声冶城人【冶城见仲明父至宿注】为我问一丘【汉班嗣报桓谭书曰栖迟于一丘则天下不易其乐】
　　寄题睡轩
　　刘侯少忼慨【刘侯不详为谁】天马脱馽羁一官不得意州县老委蛇新居当中条墙屋稍补治疏轩以睡名从我逺求诗朝廷法令具百吏但循持又况佐小邑有才安所施赋租如簿领狱讼了鞭笞翛然即髙枕于此乐可知王官有空谷隠者常栖迟【司空圗隠居中条山王官谷】拂榻梦其人亦足慰所思嗟予久留连窃食坐无为浩歌临西风更欲往从之
　　冲卿席上得昨字
　　嗟予乏时才始愿乃丘壑强走十五年朱顔巳非昨低回大梁下屡叹风沙恶所欣同舎郎【同舎郎出直不疑传】诱我文义博古声无慆真味有淡泊追攀风月久貌简非心畧君恩忽推徙所望颇乖错尚怜得经过未比参辰各【扬子吾不睹参辰之相比】留连惜余景从子至日落明灯照亲友环坐倾杯杓别离寛后悲笑语尽今乐论诗知不如兴至亦同作
　　塞翁行
　　塞翁少小垄上锄塞翁老来能捕鱼鱼长如人水满眼桑柘死尽生芙蕖家家新堤广能筑【谢晖诗春色良已凋秋场广能筑】边人壮马休南牧【贾谊过秦论胡人不敢南下而牧马】北风巻却波浪声秪放田车行轣辘
　　白沟行【白沟在安肃北十五里阔才丈余古亦名巨马河本朝与辽人分界处○公此诗必作于使北时也窃味全篇巳微见经理之意君臣之间志迄弗遂其卒乃为政宣之祸岂非天哉余顷因使燕亦尝过所谓白沟者河甚浅狭可涉地属涿州】
　　白沟河边蕃塞地送迎蕃使年年事蕃使常来射狐兎【自五代来契丹嵗压境及中国徴发即引去遣问之曰吾校猎尔以是困中国】汉兵不道传烽燧【师古曰昼燔燧夜举烽】万里鉏耰接塞垣【鉏耰字出过秦论万里鉏耰接塞垣词不迫而意则深切矣○按沈文通和王微之渔阳圗云燕山自是汉家地北望分明掌股间休作画图张屋壁空令壮士老朱顔沈亦公所善想当时诸贤皆有兴复意如此等诗皆是不独公云尔】幽燕桑叶暗川原棘门灞上徒儿戏李牧防颇莫更论【公赋此诗实昭陵时按当时从臣欧阳公奏疏有云兵法曰将者民之司命国家安危之主也今外以李昭亮王克基軰当契丹内以曹琮李用和等卫天子如当今之事势而以民之司命国之安危系此数人安得不取笑四夷为其轻侮诗所称棘门防上或亦欧公之意也】
　　河间【河间今属河北瀛州防御郡】
　　北行出河间千嵗想贤王【此言诸侯王多不循理道献王独以贤称所谓大雅卓尔不羣也】胡麻生蓬中诘曲终自伤【荀子蓬生麻中不扶而直言王性本直因武帝之忌而纵酒自晦所以为诘曲也】好徳尚如此恃才宜见戕【恃才指淮南王安之类】乃知隂自修彼不为倾商【隂自修谓周文王为诸侯时】区区三世家庙册富文章教子以空言得祚果不长【武帝立三王皆冇制册见武五子传言武帝不以躬行化其子徒以空言勉之宜三王之后皆不长也】
　　陈桥【余尝过陈桥今改为郭桥】
　　走马黄昏渡河水夜争归路春风里指防韦城太白髙【韦城滑州属县太白髙将晓也】投鞭日午陈桥市杨栁初回陌上尘烟脂洗出杏花匀纷纷塞路堪追惜失却新年一半春
　　澶州【九域志澶州南至东京二百五十里】
