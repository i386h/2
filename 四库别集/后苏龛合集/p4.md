<!-- { "loadSidebar": true } -->
　　十里海潮声，东风送客程：沿村沙岸远，绕径竹林平。怪石人前立，孤禽雾里鸣。遥坡青两点，知有牧儿行。

　　房里庄小憩

　　喜有人烟在，停舆午饭迟。钩辀闻粤语，佶屈授唐诗。泥灶新饘店，芒鞋老塾师。村谈听未了，又到夕阳时。

　　花朝过大甲庄，沈耿廷鹾尹留宿，见月喜作

　　今年元夕不见月，细雨潇潇市灯歇。今夕花朝月又圆，百花香里催归鞭。行近磺溪夕阳落，肩舆倦矣聊息肩。相见故人各欢笑，客既不恶主亦贤。去来两度宿此地，人间萍水皆因缘。难得东道是旧雨，为我置酒烹肴鲜。醉后登楼话香茗，披襟坐对凉风前。楼外远山献晴色，凭阑望月神悠然。今日高堂介寿日，乔首默祝春云边。我昔公交车走京国，花朝领略津门船：头蒙霜雪面埃壒，暮驶舸舰晨鞍■〈革廌〉。持较此境那可说，璚楼玉宇仙乎仙。年年作客有苦乐，今年能勿殊去年？去年瀛南乍北上；今年瀛北将南旋。一喜归家一愁别，个中情绪真天渊。银蟾夜半照清影，万籁无声高枕眠。

　　肩舆过大甲溪

　　万派激雷鸣，舆夫贾勇行，旅愁担晓路，天意靳春晴。浊雾将山裹，横流与石争。磺溪三十里，镇日袅心旌。

　　春社日客彰化城

　　关山风雨感征騑，久客如今鸟倦飞：廿四年华随水逝；万千心事与天违。名埸祇恐磨人老，俗眼何妨识者稀。自笑此身输弱燕，每逢春社尚知归！

　　鹿溪与春舫族兄夜话

　　四邻鸡既鸣，孤灯影亦懒，会少觉情多，语长恨夜短。君居岑江西，我居台海东，一日复相见，握袖生春风。岂知别离苦，恻然君我同。我意常疏放，野鹤展修翮；君意常谨厚，连城葆全璧。不图名利驱，强作风尘客！志士偶念之，起舞何激昂。寄情各有适，而乃甘鞭缰。长风吹浮云，送我归故乡。

　　鹿溪有赠

　　三春一别况长途，把袂临歧泪已枯！昨夜何曾身是梦，郎今归去忆郎无？

　　合欢时节狭斜游，艳说香儿伴粉侯；襟上酒痕犹宛在，留将他日记杭州。

　　麦寮庄坐雨与主人林叟夜话

　　编茅为瓦蛎为墙，绕屋山花暗送香。近水鱼虾乡味贱。入林风雨战声狂。语难免俗无诗料，夜不禁寒有酒肠。转舜己过春一半，燕台影事怕思量！

　　笨津道中

　　天开图画靓新晴，一路春岚送复迎：巢鸟有情相对语；野花无数不知名。村厖见客频惊吠，乳犊依人乍学耕。偻指归程才两驿，望中突兀赤嵌城！

　　月律寄答笨津碧玉

　　可儿生小署花魁，侬借金鎞刮眼来。走遍瀛东一千里，汝南碧玉此真才！

　　犵鸟蛮花旧梦憨，年年春水滞征帆，夜深倾听琵琶语，不独江州泪满衫。

　　今番买得客中春，万字罗巾不断纹，取出香奁亲手赠，相携珍重爪尖痕。

　　月津此夜见新月，恍惚眉湾与眼波。卿住笨津偏不笨，忆卿眉语奈卿何！

　　逸韵柔情两渺茫，僊姬远在白云乡。吟成付与征鸿去，当作平安字几行。

　　由月津至茅港尾

　　远树莺调舌，平田麦吐牙；鸭头新水活，麂眼破篱斜。扑扇防惊蜨，扶舆恐碍花；近城三五里，渐渐见人家。

　　三月望日到家

　　春欲归时我始归，登堂含笑拜萱帏。家人喜索他乡物；稚子争牵远客衣。入橐青蚨都渺渺。迎门黄犬尚依依。山妻熟视还低语，郎觉今年瘦不肥？

　　此行何物压归装，赢得麤诗满客囊。旧雨先询吟草读；新泉共试细茶尝。洗尘岂必援成例？对月真堪爱故乡。蟾魄也知团聚好，今宵放足十分光。

　　晓起

　　窗外鸟喧余。窗中时一静，猛然生道心，盆水照空影。

　　腐儒

　　腐儒昧生计，财利动相左；然而田舍翁，所失亦云伙：今日峨冰山，明日闪电火。始知造物意，纤巧无一可！问谁宰元工，位置如斯妥？由来达观者，自待岂琐琐？太虚竟非虚，浮云千万朵。

　　九州岛纷包罗，窥测日几辈？嗟彼井底蛙，宁识九州岛大！迢迢三神山，乃在九州岛外，金银结楼台，群仙此狡狯。闻见所未到，森然动空籁，或者眉与睫，蠡管奈何奈。吾将师老庄，胸次绝尘壒。

　　独岳孕灵奇，明珠讵托产？阳风扇和气，秋花弗为展。物也虽至微，亦以时地限。造化或颠倒，性习难强勉。姜盐味究殊，宫角音易辨；不然硬如铁，直可拗使软。人自策要津，我只一笑遣。

　　熏莸本判然，同器久即杂：馥郁荃蕙花，忽比茅草叶。君子贵择交，慎始不苟合。但为宵鹤孤，毋为水鸥狎。松竹梅三友，乃能度穷腊。君看翟廷尉，开门多结纳；何似陈太守，室中止此榻！

　　次公醒亦狂，正平裸而骂；我独爱嗣宗，臧否不说破。斯世忌真率，未语祸已嫁。与其掉舌争，宁可扪舌罢。大道如龙蛇，因势为变化。论古虽慨慷，抚今毋叱咤。金人实智士，三缄整以暇！

　　我佛言心经，空空而色色。须弥意千□，吾贵守吾职。岂不慕荣富？时运有终极！刍狗被文绣，识者耻鬼蜮。凭眺向北邙，其间剩往迹。怒骂与笑嬉，上场等观剧。安得醉模糊，化一块顽石。

　　淡北陈母邱太宜人炼丹活子征诗册，为其令嗣少白茂才题

　　癸酉岁，少白病危，宜人手制「秋石丹」服之，旋愈。宜人后梦乘舟至剑潭寺，观音菩萨赐以雪幅蓝衫。是岁二月十九观音生日，无疾而终。

　　教儿容易活儿难，一念慈悲九转丹。秋石未成双泪竭；春晖欲报寸心酸！寒潭只剑光腾虎，远寺扁丹梦跨鸾。雪帽蓝衫因果在，流徽不让古熊丸（按此诗「诗钞」原稿题多蠹失，诗亦佚十一字，兹据「哲园吟草」卷四录补。惟「诗钞」次联「仙潭古剑灵光在，□□□□□影寒」，则颇有出入耳）！  
　 
后苏龛诗钞卷二

　　温陵施士洁芸况

　　五月廿九日，方伯夏小涛师命陪杨卧云山长、杨心贶农部、王紫溟校官午宴裴亭，赋此志谢

　　官斋宴饮际清时，何幸书生伴玉卮！道大能容樗栎贱；情亲不厌培塿卑。人皆饱德非关酒；我为尝羹合有诗。一瓣心香酬一饭，欧阳门下说恩知。

　　年来海国不闻潮，手种清阴数本蕉。坐满春风忘伏暑，谈霏玉屑净尘嚣。受知贱日常铭腑，留醉花天免折腰。我与斐亭新绿竹，同沾雨露上青霄。

　　空斋

　　空斋薄暮时，溽暑欣然逭。藓发滑于油，荷珠溅如汗。非秋蛩忽吟，欲雨鸟先散。不见弄箫人，箫声在天半。

　　七月既望，同拙庵、定甫饮西庚寓斋。醉后，听潘老鼓琹，次拙庵韵

　　今夜十分月，照我琹酒会，豪兴三五人，抹煞迂腐辈。七弦颇俶傥，俗耳不肯媚。岂知点也狂，独得夫子喟。清籁洗心脾，醉卧花阴碎。此时或僊去，孤鹤在云外。

　　季秋上浣病后送别青孺之罗山小筑

　　赤嵌城北送征鞍，一片离情分外酸。初月照人肝胆现，残秋剩我影形单。纵然后会心能待，其奈深交别太难！珍重临歧相劝勉，要君真作弟兄看！

　　短榻疏灯病体虚，菊花香里梦移居。千年血气贞金石，两地云天付雁鱼。顾影有谁堪伴侣？择交从此费踌躇。来春记践春明约，莫恋青山久结庐！

　　忆从文字证前因，十载论文汝最亲。于笑谭时得风趣，不周旋处见天真。分金鲍叔为知己，差幸锺期足解人。此后邮筒千百纸，休填一语及嚣尘！

　　眼底诸罗似奕棋，可怜余子太卑卑。自然鹤立鸡无色；未必鸠居鹊便疑。终古云龙惟我辈；寻常车马即天涯。他年傥获芸香俸，同上金台醉玉卮。

　　和冯秋槎广文寄赠五十韵

　　人生知己中，难得师兼友。嗟我廿年来，所遇皆腐朽；历数交游者，拂意常八九。朋峰冯夫子（秋查居近朋山，因取以为别号），宿望隆山斗：诗书发光华，经济征抱负，论史极马、班，作文抗韩、柳。前年海外游，群材别妍丑，两眼大如箕，鉴衡端的否。我时未弱冠，君独待我厚。秀才既康了，旋向秋闱走。罗隐泣江东，温岐滞淮右，赤嵌赋归来，招摇方指丑。闭门度穷腊，痛饮屠苏酒，此身愧无用，枝赘同骈拇。何似君于我，心好不啻口？春风年复年，光阴一回首，残月过下弦，影缺玉免臼。闻君唱骊歌，使我心栗浏，见迟别太早，渴念时时有。及我上公交车，始得随君后。长安纨裤儿，若辈非我耦，痴肥厌膏粱，浊气熏葱韭。茫茫万人海，与君愿相守。转瞬入试院，鏖战逢敌手。词源快倾吐，笔阵恣腾蹂；谁知老刘蕡，一第迍邅久！揭然蕊榜开，此事复掣肘。我辈纵得意，何颜见兹叟（丙子春闱，余与君同为顾瀚臣房师所荐，而君竟以额隘见抑，惜哉）！自顾十三篇，尘羹与藜糗，侥幸博科名，岂敢夸天牖。侍直吟紫薇，叨光曳蓝绶，清班掌纶诰，秘器窥彝■〈卤，夕代乂〉。斯世互标榜，虚誉惭妄受，昂藏七尺躯，面目笑土偶。竟邀君赏识，骊黄定牝牡，尊酒共论文，自午每至酉，畅谈麈屡挥，疑义钟频扣。寂寞宣城南，相对尘襟擞，浮踪倏聚散，恍如星在罶。我羁冠盖都，君返山林薮，河桥柳色青，离思日缠纠。于兹幸再晤，细把哀肠剖，晨夕同素心，窃比并根藕。何图半屏去，索居宫一亩（自丁丑冬同客艋川，嗣复同来赤崁，先后聚首已三年矣。今秋君司铎往凤山，至是一别）。怀我寄诗来，天末北风吼。一字一珍珠，清光照幽蔀。会当从君行，先驱拥篲帚，慷慨踏燕市，呜呜歌拊缶。携手糟邱台，醉倒蟠虬瓿。还期惠一篇，当作贻佩玖！

　　寄怀青孺诸罗代柬

