<!-- { "loadSidebar": true } -->
　　君若堂上无老亲，妾身拚化山头石。 

　　程瑜秀，安徽歙县人，诸生王宜村室。着有《自怡草》。 
　　桃花雪 
　　依然醉笑太真妃，妒惹寒花六出飞。 
　　可是东皇妆点巧，水晶屏外绛绡衣。 

　　高景芳，浙闽总督高琦女，靖逆侯张宗仁室。着有《红雪轩稿》。 
　　晨妆 
　　妆阁开清晓，晨光上画栏。 
　　未曾梳宝髻，不敢问亲安。 
　　妥贴加钗凤，低徊插佩兰。 
　　隔帘呼侍婢，背后与重看。 

　　李湘芝，字秀真，山东历城人，嘉定王竹所初桐侧室。着有《柳絮集》。 
　　雨中送外 
　　闺中相送熟梅天，阴雨凄迷倍黯然。 
　　云脚低垂芳草路，马蹄远入绿杨烟。 
　　红灯照酒同谁醉，翠被熏香且独眠。 
　　却悔西堂分手处，不应递与紫丝鞭。 

　　倪仁吉，字心惠，浙江浦江人，义乌吴之葵室。着有《凝香阁稿》。 
　　题宫忆图 
　　调人苍梧斑竹枝，潇湘渺渺水云思。 
　　听来记得华清夜，疏雨梧桐独坐时。 

　　方维仪，字仲贤，安徽桐城人，同邑姚孙棨室。早寡。着有《楚江吟》、《归来叹》、《清芬阁集》。 
　　伯姊之粤有赠 
　　昨岁长溪来，今岁粤中去。 
　　此别又数年，离情复何语？ 
　　明发皖江城，山川隔烟雾。 
　　皓月临苍波，春风满江树。 

　　方维则，字季准，维仪妹，诸生吴绍忠室。早寡。着有《茂松阁集》。 
　　题竹 
　　小院何空寂，相依独此君。 
　　雪深愁易折，风急不堪闻。 
　　白石移花影，青苔拥籀文。 
　　楼头蟾月上，空翠落纷纷。 

　　王元礼，字礼持，浙江仁和人，王松壑女。着有《梅笑轩诗集》。 
　　湖上同柴季娴朱顺成 
　　向暮游人绝，同君步曲塘。 
　　远山含秋色，傍水发荷香。 
　　雅调传金轸，闲情寄笔床。 
　　谁言闺合友，相得在词章。 

　　鲍诗，字令晖，浙江平湖人。别驾鲍怡山女，征士张铁珊室。着有《鹤舞堂小稿》、《吾亦爱吾庐诗抄》、《吾过集》。 
　　于忠肃公墓 
　　群小奸谋炽，功臣死可哀。 
　　擎天空赤手，埋骨剩青苔。 
　　石马嘶风立，灵旗卷雨回。 
　　谁居喉舌地，燕雀永无猜。 

　　徐氏，山东长山人，明府徐继志女，新城布政使司参议耿鸣世室，都御史柏母。 
　　寄子 
　　家内平安报尔知，田园岁人有馀赀。 
　　丝毫不用南中物，好作清官答圣时。 

　　鲍凤珍，字友梧，福建侯官人，孝廉魏英女弟，广东番禺李联芳室。着有《红余小草》。 
　　韩侯钓台 
　　韩侯台上秋云阴，韩侯台下秋涛深。 
　　英雄不遇出胯下，感恩一饭酬千金。 
　　登坛一呼楚军窜，山河万里全归汉。 
　　丈夫生不为真王，欲假王名翻疑叛。 
　　君不见狡兔死，走狗烹，识时势者全令名。 
　　功高徒取杀身计，何不垂钓终平生！ 

　　毛蕚华，字竹君，江苏宝山人，毛海客思正女，嘉定王宾之室。 
　　闻蝉 
　　雨过空林逸响清，萧疏碧树寄寒声。 
　　何因长占高枝上，每向风前嘒嘒鸣。 

　　徐暎玉，字若冰，江苏昆山人，孔青崖室。着有《南楼吟稿》。 
　　送春 
　　春光心事两蹉跎，愁见飞花槛外过。 
　　漫说穷愁诗便好，算来诗不敌愁多。 

　　七夕 
　　银汉横斜玉漏催，穿针瓜果饤妆台。 
　　一宵要话经年别，那有工夫送巧来？ 

　　袁寒篁，字青湘，江苏娄县人，袁玉屏女。着有《绿窗小草》。 
　　自遗 
　　疗饥自有忘忧处，乐此衡门水一湾。 
　　漫讶家贫无四壁，家无四壁好看山。 

　　吴朏，字凝真，号冰蟾子，江苏华亭人，浙江嘉善曹允明室。 
　　艳曲 
　　金屋暖长春，兰阶人似月。 
　　但愿如月圆，不愿如月缺。 
　　赠妾紫金环，遗郎白玉玦， 
　　郎恩环不解，妾心玉比洁。 

　　董氏，山东平原人，尚书董讷女孙，同郡郑枞室。 
　　题水墨画兰 
　　魏紫姚黄锦样般，春风一夜玉楼寒。 
　　何如尺幅藤溪纸，富贵常从淡处看。 

　　李国梅，字芬子，号韫庵，江□□□□李籀史瀚女，解峙九举鼎室。着有《林下风清集》。 
　　捣衣篇 
　　金闺寂历金风起，极目关山几千里。 
　　谁家少妇颜如花，夜捣征衣月明里。 
　　亲捣寒衣寄远客，千山万水幽思积。 
　　嘹嘹征雁逐行飞，渺渺流萤当户人。 
　　银河秋冷夜无光，几点疏星明复灭。 
　　风吹砌草泣寒蛩，露滴井梧凋败叶。 
　　闲云片片成东西，砧声断续高复低。 
　　此时相望情何已，此际寒乌夜半啼。 
　　含情捣罢娇无力，抛杵揽衣长叹息。 
　　依稀记得别君时，于今几度秋花碧。 
　　踌躇独立意何如，泪痕滴滴露襟湿。 

　　张以谊，字鸾宾，安徽桐城人，尚书张僖和女，主事姚文燕室。着有《保艾阁诗抄》。 
　　月夜忆夫子 
　　霜风月影透窗纱，香冷金猊烛吐花。 
　　料得寒侵孤枕客，相思应有梦归家。 

　 闻璞，字楚璜，浙江石门人，库大使闻誉彦女。奉养父母，矢志不嫁。着有《醉鹤楼集》。 
　　感怀 
　　十年尘掩老莱衣，回首凄凉万事非。 
　　顾影自惊鸿雁断，倾心犹望鹡鸰飞。 
　　支离空惜微躯在，寂寞谁怜白发稀？ 
　　唯有牵衣两行泪，梦中洒向夜台归。 

　 杨素书，号种竹人，浙江秀水人，杨芥堂文淳女，会稽窦德辉室。着有《茗香楼集》。 
　　咏奕 
　　三百六十着，变化无终极。 
　　取势贵斜飞，布局在整饬。 
　　奇正两回环，胜负分顷刻。 
　　失不生愤心，得亦无矜色。 
　　譬彼登射堂，于此可观德。 

　　吴巽，字道娴，浙江嘉兴人，郑联室。着有《听莺楼诗稿》。 
　　绿牡丹和韵 
　　平台冉冉黛初匀，不逐邻园斗丽春。 
　　金谷荒凉成往事，风前犹想坠楼人。 

　　程慰良，江苏嘉定人，征士程宗传女，钱塘诸生汪秋御绳祖继室。早寡。着有《吾土轩稿》。 
　　题听秋图 
　　月窟高于绛树庭，桂丛谁占一枝馨？ 
　　年来我是伤心客，每遇秋声最怕听。 

　　汪妽，字顺哉，浙江钱塘人，汪秋御女，顾某室。 
　　闻虫 
　　四壁乱虫鸣，闻声暗自惊。 
　　犹怜秋一色，可奈月三更。 
　　叹息余如助，丁宁梦未成。 
　　可知为客者，缘尔倍关情。 

　　骆绮兰，字佩香，江苏句容人，江宁龚世治室。早寡，侨寓镇江。着有《听秋轩诗集》。 
　　晚泊龙潭 
　　薄暮雨初霁，空江日已斜。 
　　沿堤孤客舫，近水几人家。 
　　野浦萤还焰，山田稻自花。 
　　凉风天末起，秋气满江沙。 

　　三月四日过云根山馆，时左碗卿夫人归宁，见千叶桃盛开，题壁一绝 
　　寂寂园林日来斜，一庭江影上窗纱。 
　　主人难免花枝更，如此春光不住家。 

　　方氏，安徽桐城人，方恪敏公妹。 
　　自题画牡丹 
　　菊瘦兰贫植谢家，愧无春色绘年华。 
　　剩来井底胭脂水，学画人间富贵花。 

　　黄媛介，字皆令，浙江秀水人，同郡杨世功元勋室。着有《湖上草》、《离隐诗》、《如石阁漫草》。 
　　同祁夫人商媚生祁修嫣湘君张楚壤朱赵璧游寓山分韵二首 
　　名园多异植，花绕曲阑边。 
　　山抱苍潭水，林藏碧树烟。 
　　栖乌啼月下，回棹泊霜前。 
　　酒罢同归阁，开奁纳翠钿。 

　　佳园饶逸趣，远客一登台。 
　　薜老苍烟静，风高落木哀。 
　　看山空翠滴，觅路乱云开。 
　　欲和金闺句，惭非兔苑才。 

　　胡芳兰，江西南城人，万蓉村春荣室。着有《琼玉集》 
　　夜坐 
　　月色浮山外，秋光满碧空。 
　　更深人不见，风响竹林中。 

　　方瑛，字眉士，浙江钱塘人。 
　　春怨 
　　一夜梨花落满池，西风空自惜残枝。 
　　销魂怕向楼头立，况是斜阳欲暮时。 

　　吴蕙，字兰质，江南吴县人，吴汉搓女孙，诸生费定烈室。着有《庚楼吟》。 
　　柳花 
　　和烟几树陌头斜，飞絮悠扬遍水涯。 
　　绣阁不知春已暮，纷纷犹讶落梅花。 

　　田玉，字璧华，贵州开州人，文生某室。 
　　避兵织履度日 
　　皎月清天净似揩，宵深犹自斗牙牌。 
　　而今韵事浑如梦，门掩黄昏制草鞋。 

　　查惜，字淑英，浙江海宁州人，马思赞室。着有《南梅吟香集》。 
　　呈家仲安 
　　人言夫婿殊，夫婿殊文章。 
　　冥思出天地，抽笔开洪荒。 
　　高举振六翮，梧桐栖凤凰。 
　　德辉被天下，不与燕雀翔。 
　　由来三都赋，纸价贵洛阳。 

　　王芬，字蕙田，江苏娄县人。王香溪女，唐寿椿室。着有《十燕巢阁遗稿》。 
　　晚晴 
　　鹁鸠啼散一溪烟，才放春晴景便妍。 
　　断嶂截云拖剩雨，垂虹衔石架遥天。 
　　径红香印寻芳屐，岸绿痕移把钓船。 
　　偏是倚阑吟未了，月轮腾涌隔林圆。 

　　陶文柔，江苏青浦人。陶永修女，广文叶永年室。着有《白云楼诗草》。 
　　秋日归里夜泊 
　　玉露傍江浮，归帆何处洲？ 
　　人疑湘水夜，月照故乡秋。 
　　短烛消残梦，清樽破旅愁。 
　　别离难自主，泪对白云流。 

　　沈持玉，字佩之，号皎如，江南长洲人。着有《停云阁稿》。 
　　落花和江碧岑姊韵 
　　笛里谁家怨，吹来总断肠。 
　　六朝春梦短，终古别愁长。 
　　天地老烟景，江山空夕阳。 
　　寻芳归路晚，赢得马蹄香。 

　　莹川，满洲正黄旗人，大中垂铁冶亭保室。 
　　闲居 
　　排遣纷嚣日闭关，案头獭祭每开颜。 
　　一旗香泛瓯中月，半抹平分枕上山。 
　　得意偏愁花落去，无心常见鸟飞还。 
　　剧怜吟兴连朝夕，镇日偷闲却不闲。 

　　何氏，山东德州人，王伊室。着有《历亭吟稿》。 
　　海棠 
　　海棠昨夜绽东风，谁把胭脂点碧丛？ 
　　仿佛华清香梦破，玉腮犹自晕潮红。 

　　叶宏湘，字书城，号晓葊，江苏昆山人，嘉定诸生阙敷在宗宽室。早寡。着有《绣余草》。 
　　雁来红 
　　朝来双雁度秋空，带得燕支塞上红。 
　　应是传书飞太急，纷纷飘坠小庭中。 

