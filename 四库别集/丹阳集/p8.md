<!-- { "loadSidebar": true } -->
　　唱第中宸冠名上甲虽事从故典推龙首以居先而恩出清并桂林而擢秀恭惟某官文知体要学有渊源望乆重于乡闾声特髙于屋屡泣荆州之璞知者其谁独腾丰劔之光终然莫掩遡春官而累上霑皇泽以兼收有孤黄巻之心耻试红尘之吏气不衰于再鼓人忽惊于一鸣冕旒凝乙夜之观轩陛首春雷之震对贤良而举首遂继家风起徒步而封侯更看晚节某顷因乏使忝预攸司设网于河偶值灵龟之入窥斑以管讵穷文豹之奇方喜得于真才忽过蒙于盛礼【云云】
　　荅盛学士啓
　　占桂籍之上防得兰台之旧物士歆稽古之力朝有得贤之荣恭惟某官学茂大知器非近用处贵防而独惇素尚在蚤嵗而已擅隽名混举子以登塲中有司之异等禁庭唱第名复甲于英髦宸笔评文语特嘉于警防遂膺温诏擢校秘文问倚相祈招之诗素钦博古读杜牧阿房之赋窃幸知贤敢图过谦猥形私谢岂特借重言以华衰品盖将敦髙谊以激媮风
　　荅郑学士啓
　　延登内阁典校中经儒馆増辉士流交庆恭惟某官识探圣域文播贤闗自期国华不甘门调仕而优则学首登附试之科儒以道得民旋预说经之选谈易无疑于九事着録何止于千人辍刺举于南州擢刋讐于东观得时则驾方逺歩于亨涂饮人以和乃过形于谦谢佳笔但知藏弆厚意不敢当防
　　贺韩学士啓
　　被眷枫宸跻华芸省朝庆得人之盛士歆稽古之荣窃以挟册校文实重图书之府养材待用是为英隽之躔凢职于其间盖选贤而后授恭惟某官器识俱懋望实两髙学有渊源博宗九品之奥文无骫骳追还三代之醇预蕝礼于曲防复雠书于内阁凤将子而惟九岂媿前修豕渡河而曰三实资鸿笔媿未遑于叙庆顾先辱于縢缄佩感至深袭藏为好
　　贺黄学士啓
　　被眷中宸跻荣内阁儒馆庆得人之盛士流歆稽古之荣窃以昭代右文辟三舘而聚书籍上皇吁俊差九等以宠儒臣中朝方复试选之科册府必用俊髦之士恭惟某官岂具贠吏实不覊材早以隽名蔚有栋梁之器中縁鲠议颇妨涂辙之升道既乆而日章理亦穷而斯变登龙尾之道已数近于清光复鴈门之踦谅即跻于要路
　　荅武学李博士子奇啓
　　曳裾见临削牍为贺翔凤凰于千仞岂测雄飞享鶢鶋以九韶徒深视恭惟某官器凝方重学造精防収科若摘颔髭吐论如霏木屑文词合处曹子建何足道哉时命鼎来谢安石恐不免耳岂伊右学能滞亨涂敢图谦防猥见标榜过情之誉虽非凉薄之敢当防友之文当永珍藏以为好
　　与运使啓二首
　　将命计防着揽辔澄清之望尸官讲肆有髙山景慕之诚未晋接于顔辞幸依栖于名徳恭惟某官性天夙悟才地素优论器范则当从古人求较词章则应是我辈语事毎试而皆可政无徃而不宜早献直于霜台屡对扬于云幄忠规直节邦朋震慴以相惊崇论谠言国是雍容而自定暂枉将明之寄少分忧顾之勤原隰光华已上闻于功最威顔咫尺行入侍于清闲
　　坐曹无补深虞直指之严行部载临获展上交之礼自惟冗散方托庇存遽尔暌离已深敦慕恭惟某官声名籍甚器范自然轩轩雅操之独持衎衎公才之屡试方在责实循名之际凛然赴功趋事之能省户司金名特髙于诸彦使防握节威自慑于属城从容计相之经营笼斡县官之调度行选于众详延博硕之贤使复于王展尽经纶之业
　　谢江隂曹县尉袭啓
　　言旋故乡方有人琴俱亡之恨敢图都骑示以金石相宣之文仰惟学省之俊英早挹天墀之右第仕而优则学不忘探讨之勤因不失其亲更切规磨之助逺贻华轴来贲郊庐自慙受粟之支离岂称畵眉于浑沌徒欲借此言以増重敢不珍其贶而袭藏







　　钦定四库全书
　　丹阳集巻五　　　　　宋　葛胜仲　撰
　　啓
　　复修撰谢两府啓
　　殊廷汜扫幸簉迹于臞仙秘殿防荣或厠名于墨客稍从抆拭曲荷生成伏念某者奋自覊单进防简擢逶迤持禄深戒鄙夫之事君肮脏狥公妄期君子之谋道一昨超登侍从进长胶庠虽无成徳逹财之功粗有畏法遵绳之志钦惟寄属每自激昂杜请托则深咈于人情多建明则显违于时论虽学子粗安其朴拙而憸人潜议于中伤孤根易揺小器先溢青蝇交集白简厚诬凡可排根而倾挤无不诞谩而崇饰彼正异放麑之恵固优为掇蜂之防上頼照临止投闲左莠言甚巧类成叶于三年幽愤莫申将降霜于五月惟神听之难罔而天道之好还旋闻邦诬莫逃圣鍳畀虎豺而不食御魑魅以逺行四门穆清百揆时叙惟兹枉桡屡乞辨明敢期旷荡之恩稍加丽正之职此盖伏遇某官心存体国道广济时恵顾穷人起伊尹纳沟之念磨礲治具肩傅説作砺之诚致脱丹书渐还清贯傥未填于沟壑誓仰报于陶镕
　　汝州到任谢两府啓
　　起于宫祠付之民社自顾散儒之陋谬当良吏之求亦既抚封莫知报徳窃以鲁山沃壤汝水名邦宻拱两都新被节旄之渥旁连四辅旧称屏翰之雄当承流宰牧之权必赴功肤敏之士而某生姿迟钝渉世阔踈途如阮籍之穷性有汲黯之戅学初为已妄期造道以逢原仕则慕君敢替当官而狥义顾多取于公器复显忤于要权致爼豆楚者几稀而鱼肉渉者甚众骇机一发溢恶交兴惟鋭进之邦朋方上揺于国是从而下石易若吹毛独頼睿明烛知诬罔虽褫职辇毂之下独赋禄湖海之濵方齐得丧于环中而置恩怨于度外以退缩为安身之计以静黙为进徳之阶敢觊矜怜稍加收用此盖伏遇某官膺天大任佐时有为积累治功若农夫之望嵗铨量人品如匠者之度材袁安不忍于锢人傅说但期于廸后肆令衰懦复与简求某敢不防患周身指覆车而自戒牧民涖政忧制锦之或伤
　　贺赵镇抚啓
　　周尊师帅之职实搃全师唐分藩镇之权旁提支郡于惟盛旦复举旧章敷求忠亮之贤付畀土疆之重恭惟某官材资杰出智畧挺生早被眷于宸廷屡出持于使节顷当艰险备罄忠嘉谅惟制检之荣即有斋坛之拜
　　贺运使刘龙图啓
　　祗奉恩辉宠除漕寄凢依庇頼交集懽愉恭惟某官学贯儒流望髙时论以尽言不讳而挹巍第以忠愬无隠而光諌垣跻峻职于西清扈慈闱于南土预元戎之婉画曲尽訏谟领将漕之提封更荣申命行闻召节入冠从班某猥以散材获居属郡钦闻光渥第极归依
　　贺运使郎中学士啓
　　祗膺诏防荣緫督司先声所传公议咸喜恭惟某官宏材挺特雅量粹夷学有渊源绰着淹通之誉言无枝叶裁成体要之文輙自望郎出当肤使谅未闻于暖席已宠拜于持荷藐自孤踪获栖大庇顾章绂之所系瞻履幕以末繇日俟按临禀承约束
　　与运使啓
　　仕途太戅合归湖海之濵朝论兼容尚叨狱市之寄幸兹昩陋托在庇存恭惟某官敦厚而疎通粹和而端亮跻荣防府知博贯于丘坟将命计防复登闻于课最赋舆不扰金谷如流谅惟注意之深即庆非常之宠某祗膺宸检改佩守符惟断断之无他寔惓惓而慕义顷栖大防固已荷于包荒今托提封行复欣于承教
　　贺胡发运啓
　　祗膺宸检就陟使权统九路之输将当列城之刺举凡依庇頼交集懽欣恭惟某官忠有古人之风学为王者之事宪府夙推于忠鲠中防作振于维纲益隆黼扆之知外领绣衣之寄逮兹推择愈着光华调发邦储暂倚成于心计超迁内务行亟拜于除书
　　贺提刑启
　　祗膺温诏出緫祥刑凡预庇庥共深欣抃恭惟某官望髙朝论忠简上知入践要繁夙预月卿之宠出当忧顾屡膺星使之权伫闻賛书峻陟华贯某误纡郡绂适迩使麾不惟仰托于眷存实幸欵承于教警
　　答秀州知府曽学士啓
　　祗奉明纶改临重镇幸依邻庇遽辱书辞恭惟某官徳宇粹温词华秀拔世济其美绍器业于相门官修其方敷教条于郡寄抚对云始结课已优方聮册府之清班行正禁途之誉命祝颂至切称述奚殚
　　贺金陵曽修撰孝蕴啓
　　吴都重镇位居藩伯之荣书殿华资职号儒林之贵时维隽喆仰副眷懐恭惟某官清时羽仪群辟冠冕智仁勇以兼劭徳爵齿之皆尊虽遭时屡歴于险夷而挺志弗渝于忠荩入居朝廷则蓍庶事出临方靣则衡尺众材表此百城暂倚兵钤之重闲于两社即登宰路之华伏念某受知素深去徳滋逺中縁艰棘乆自屏藏寖冐甄陞遽罹贬逐夤縁幸防再依庇頼之仁险阻艰难尤切归投之素属官常之有守望履幕以无阶
　　贺王修撰啓
　　祗奉恩辉荣陞论譔有识交庆不谋同辞恭以某官学探道原望髙时论事每试而皆可政无往而不宜顷膺一札之书出领三城之寄虽藩宣所頼因任既以累年然绩用登闻襃进殆无虚月行被追锋之召就颁挈槖之除某代匮陋邦依寳邻之千万防惇雅契枉华翰者再三感媿之深叙陈罔既
　　回河阳王待制啓
　　被命十行陞华两禁民遂借留之愿朝有因任之公凡预游从交深欣抃恭惟某官天资敏锐徳宇粹温理穷性命之端事烛古今之表英辞振玉逸气凌云郄桂一枝卓尔儒林之秀和松千丈挺然大厦之资自结圣知出当方面河水东泊鄙邻国之白圭长桥卧波小平津之杜预报功崇徳果防持槖之荣尊主庇民行拜秉钧之召某备贠邻境托芘卿云方修庆之未遑遽腾牋之先辱具为感戢难既叙陈
　　贺冬啓二首
　　一阳袭管气滋缇室之和五物书云瑞见防之应惟时贤喆繁拥休祥恭惟某官材擅儒林望髙朝论富金籝之奥学挹珠网之巍科大邑试材鸾暂栖于枳棘清班防士凤将集于梧桐顺履天元茂膺帝祉
　　清台课厯逢七政之同躔黄祲占年见五云之纪瑞惟时贤喆繁拥休祥恭惟某官性天髙明才地敏给敷政无施而不可涖官所至而有闻大邑庇身暂倚拨烦之重嘉猷告后即摅经逺之谋兹顺履于天元谅茂膺于帝祉
　　答周舍人贺冬啓
　　律回葭管登台爰纪于祥云星次斗躔推防载迎于长日方一阳之来复宜百福之类升恭惟某官文秀时髦学优圣域簮法冠于乌府侍香案于螭坳致美善于亲暂屈藩维之寄告谋猷于后行膺梦卜之求谅经刚长之辰即有诏除之渥
　　谢王奉议【以寜】啓
　　宠以书辞申之文巻言温布帛虽退恧于过情字挟风霜实仰钦于众制闻暴公子固乆见元徳秀乃初频阻倾盖之欢深恨扬舲之遽顾防缛礼加恵陈人大鼎烹鸡逺器尚淹于小用明珠弹雀珍文弗悮于轻投揣分何堪扪心知感
　　答卓奉议啓
　　载膺宸检获绾郡章约结无竒独倾心于名士嗜好殆絶尚抵掌于髙文辱示书辞获窥学植屈廷臣之严重同邑子之进趋方何逊刘孝绰则多少俱工比鲍昭谢灵运则迟速皆美恐为品藻之累但深藏弆之荣
　　答张省干啓
　　枉道见存陈诗为贶峥嵘髙论惊所飬之益深璀璨大篇知见礼之加重豫章何必七年而见威凤盖由一羽而知矧在上庠屡以仲舒为举首获交诸父又熟阿戎之清谈契阔流离寤寐倾渴三年于此矣固多脱頴之流一言以蔽之罕见无邪之美仰惟此赐宜在珍藏
　　答孙宣教啓二首
　　诵汝坟之章少有干荣之意废蓼莪之什晚兴弗洎之悲比窃食于真祠偶藏身于偏垒实先人之旧治有元祐之政声悼嵗月之不留怆音容之如在敢谓某官曲敦髙谊追记曩防特纪述于雅言以发扬于潜徳赋五君之咏献不待于讳辰诵百汰之金问何劳于曲室感荷之至敷叙奚殚
