<!-- { "loadSidebar": true } -->
是为陈子义哀之图。噫！陈子之义之哀，陈子自知之。何形何图乎？而其亦犹乎阳明之良知即孟氏之知，孟氏之知即天地神明之知，天地神明之知，阳明孟氏神天自知之。天地寂矣，孟氏寂矣，阳明寂矣，谁其知之？其知其寂，自寂自知。寂感之间，执天之机。

故门下监生攸县陈生论第三子作以书葛来见，持其先人画像求赞。

古貌古心，江湖性气，风月胸襟，此非敬所陈子之真乎！缄怀默默，执礼森森，宛若敬所优游观光之馆，壁水之阴乎！

自赞周自正所传祝融观日小影

嘻！是耶？非耶？形耶？影耶？神疑耶？何对之若惊耶？遶之三匝，若盻而转晴兮，其贞吾之贞耶？肖我者周生荣朱耶？假尔形成耶？加之丹青耶？而所谓真吾者，与天同清，与地同宁，与日月同明耶？颓乎八十翁之茕茕，走三千里之云程。跻南岳七十二峰之青冥，夺竹攀藤，而同登祝融绝顶之棱层耶？群物未动，天鸡初鸣，吾与尔追逐云星，坐日坛，断将迎耶？海底发光，彩云闪烁而捧承耶？於斯之时，嗒乎若忘其日耶？我耶？我观日耶？日观我耶？自观我生耶？久矣予梦。予知命之庚，日中见相，何兆何征耶？人见火轮，我见水晶。本体呈露，渊渊其澄耶？阳根於阴，斯理甚明，谁能肖我？我梦非形，不闻不睹，无臭无声。或曰水流，或曰云行，或曰月华，或曰日精。万变无事，主翁惺惺，战战(竞竞)[兢兢]，临渊履冰，我日斯迈而月斯征。呜呼！小子是听。

增城尹万竹寿官真赞

於乎！举目如见大宾，峨峨其冠巾，袅袅其书绅，非罗浮之月，即西樵之云，无乃凤凰龟鹤之神乎？望之俨然，挹之也温。或曰：「此非万竹尹先生之贞？人谓不可一日无此君也。」於乎！四五十之老友，南北之求，畴若其人！畴斯其人！

安福宇齐王子传吾真而归请自赞

前村宇斋子王子既图甘泉翁之形之象，而王子侍焉，诸弟子环而观之，咸曰：「其贞德先生与王子之形哉！」翁曰：「贞我何形？」又曰：「是贞得王子与先生之象哉！」翁曰：「贞我何象？」夫贞我浩然超乎天地，万物与之下上。贞我何臭？贞我何声？充塞流行。」或曰：「相见於墙，相见於羹，浅之。惟勿忘勿助之间见之，惟一惟精，自然天成，斯时也，贞我如如，从人描画，从人丹青。」

黎韶山先生真赞

客有捧其考之画像来求赞语者，张之堂壁，甘泉子遶之三匝而三噫气曰：「毛发欲动，何裔裔耶！左之亦左，右之亦右，转睛怳欲相视兮！兹非韶山子黎氏耶？非耶？是耶？否耶？似耶？若缓辔黄屋之前，春风煦煦，弟进又耶？优游玉河之堤，读书中秘，蔼蔼吉士耶？峨峨豸冠，激昂正气，名侍御耶？代巡江右，民安吏治，至今颂之，前此无二耶？人有宿毁孔像，先意承志，五经累累，出肠胃耶元人以帛书五经为孔圣肠胃。？尔乃明目张胆，飞章万里，抗疏丹陛，敷陈大义耶？职家食，爰有乐事，乐叵丹青，形假天地，悠然而逝，归耶？寄耶？

自赞欧启河所画贞影

欧生既绘甘泉翁以归去，或曰：「兹绘也，似与不似？」则应之曰：「似与不似，此言何谓？且问兹绘肖我？我肖贞我？贞我肖天地？天地未肖，万物未备，而徒索我於影响之间，与求马於牝牡骊黄者何以异？惟相见於羹墙，仅想象其一二！」

李鳌峰别驾真赞

甘泉子嗒然宴坐於新新之楼，有贤二子於於然捧轴而来，排闼而入，展之堂所，则见夫一丈人者，其形魁然，毛发皤然竦然，其口默然，其衷渊然，其目卷然，若营四方，若顾予盻然，若亲情之惓惓然。何冠之峨然，而衣之襜然，坐之凝然，威之俨然，貌之温然，不言而听之也若厉然。此非鳌峰别驾之真之洒然乎？其然？不然乎？至其神之浑然，不依形影而立，卓然超然，则有莫知其然而然也已。

自赞朱则之所传真影

一幅全天，浑然廓然，一老若穷禅，丝毫不存，气若浩然。有生一贤，拱立於前，不问不言，不言而其意已传。无声无臭，四时行焉。此非泉翁与朱则之之真乎？

自赞冯仕卿所传真影

如钧范物，假我形神，神则无形，形影从人。丹青惟神，肖天以成其能。或曰「见於墙羹」真乎非真！吾无行而不与仕卿者，冯甥冯甥！

自赞南安陈补之所传白云(贞)[真]影

白云霅霅，峻极於天。有一老村，头戴莲冠，默而不言，其意若传，中天地人，彷佛湛子之贞。左方一贤，似慎斋君，老学益勤，跻八十春。右方誾誾，如冼少汾，自程方山，西来鹤园。次左申申，浔冈黄门，敛疏帝阍，黄华藏身。右次吴南，毛骨竦然，大笔如椽，愈大愈神，海若愁焉，窃卷山云，归逾庾关，非遭白猿，安期定嗔。

自赞谢生所传真像

嘻！此谢生知远惟近侍泉翁之贞乎！肖乎！谢生速肖泉翁，泉翁速肖天地。天地不言，神化无意，师传授受，口耳俱废，泉翁本来面目。应曰：「源泉混混，便是谢生面目本来。」应曰：「知远知近无涯。」问之源泉，曰：「渊泉如渊。」问之之近，曰：「至近而神，维近维源，丹青不存。默而成之，不言而信，复归乎浑沦。」嘻！斯其肖！斯其贞！斯其神！

自赞卢希商所传小影

希商希商，子既索我言语於答问矣，又索我形影於丹青耶？子既索我形影於丹青矣，而又索我文赞於有声耶？子自形我，我固无形。子扣声我，我本无声。无声无形，浑乎与百物同生而四时同行。

自赞张廷文所藏侍坐真影

廓乎一图，如载天地。默翁居，张子侍。或问翁肖乎？而似不似？翁则默默。或问也肖乎？不似与似？则默默。也与翁相似乎不似？翁与生默默而对以意。似者未必似，不似者未必不似，嗒乎形体之中，而超乎形骸之外，天之均禀，同畀上下，四方古今往来，浑然同气。廷文未始不肖乎翁，翁未始不肖乎天地。瞻尔践形，慎勿玩视。

自赞桂阳何正受所传真影

尔形尔容假於上天下地。尔麟尔玉，假於明皇圣帝。尔丹尔青，假於西门刘氏。尔神尔真，则不可假於人，人亦莫能假，虽巧笔无以貌似也。侍侧何生，尔卷尔轴，独观我生，忘乎其形而得其意，卓尔跃如，参前倚衡，默而识之者即是。

封君中山郭君真赞平川黄门尊甫

猗欤伟哉！此中山郭君之真乎！其容貌蔼然，若由中而动乎！其冠峨然，若由中而正乎！其衣?然，若由中而整乎！其目炯然，若由中而视乎！其体挺然，如中立不倚乎！其心若澄然，默以中思乎！望者肃然敛衽而过之。

自赞张省斋所传真影

省斋，尔见我面而不能自见尔面，我不能见我面而能见尔之面，岂观人则明，观己则眩耶？省斋省斋，盍相忘於形骸之外，而反观本来面目之善耶？所不能言，而相对默默，以神相禅耶？

故李君韦庵像赞

於乎！展图而视之瞠若，何巾之峨峨而带之弱弱，宛若故人常庵之在寥廓乎？是乎？非乎？其番禺老儒之宿学乎？非乎？胸中磊磊而落落乎？非乎？不为虐兮而善戏谑乎？非乎？谓贤郎东贰守也之转湾而抹角也乎？非乎？吾聘致沙堤之西宾而设席也乎？非乎？六十余年之永隔，游九泉之寂寞乎？非乎？子则长归而我犹为客也！於乎！

故唐西洲先生真赞

噫嘻！斯何人斯！岂非胸藏万卷而已返其一贞兮！名动天下而归老於海滨兮！我仪图之思若若人兮！肖若人兮！彼美人兮！西洲之人兮！如见如闻，遶之三匝，三叹而有遗音兮！

甘泉先生续编大全卷之二十三

门人顺德何鸿校刊

杂著

十八滩十八叹

我生之初尚无为，我生之后逢明时。渴饮樵山水，饥餐樵山薇。乘命而起兮，谓三五可期。滟滪百折兮风波危，归舟囓兮不可矶。一叹初发兮过惶恐，淹留无成兮愧厚俸。

　右惶恐滩

我生之初尚无为，我生之后逢明时。圣作物睹兮万民熙熙，百妖千怪兮逞神奇，谓人可狎侮兮上天可欺。二叹继发兮过标神，神明昭昭兮於中夜存。

　　右标神滩

我生之初尚无为，我生之后逢明时。一念乾乾兮惟微惟几，日复日、月复月兮三百六十六，惟期天德纯不已兮先天不违。三叹继发兮过绵津，於乎绵绵大道兮畴问津。

　　右绵津滩

我生之初尚无为，我生之后逢明时。预禁逸欲，亲正人兮辅弼丞疑。熏陶德性兮心身不设乎邪奇。四叹发兮过大料，大畜大德兮化神妙。

　　右大料滩

我生之初尚无为，我生之后逢明时。懿文德兮娴文词，多修服美兮光陆离，进慎德兮曰力行之。五叹发兮过小料，丞相嗔兮东噪叫。

　　右小料滩

我生之初尚无为，我生之后逢明时。曰天下大舶兮正尔柁桅，同载共济兮曰惟舟师。人与存亡兮曷破凿之？自流罔觉兮知者其谁？六叹发兮武索之滩，朽索不武兮六马弗闲。

　　右武索滩

我生之初尚无为，我生之后逢明时。申圣学兮明微，大路孔一兮行之不疑。恐中道兮有其惑之，谓天盖高兮鉴余私。七叹发兮滩曰晓，旭日升兮下土皎。

　　右晓滩

我生初居无何，我生后明时遘。曰敛精神兮已久祷，天下平兮四灵奏，元良贞兮邦本固。八叹也歌兮登昆仑，明有礼乐幽鬼神。

　　右昆仑滩

我生之初尚无为，我生之后逢明时。饥知食兮寒知衣，世嚣嚣兮莫知由。斯衣食不继兮身死次之，学暂止息兮心死莫大矣。吁其悲！谓衣食为矫兮谓死为乐，滔滔不疑。九叹度兮滩曰梁，我忧深兮浩叹长。

　　右梁滩

我生之初尚无为，我生之后逢明时。逢明时兮不得一有为，谓我何求兮孰知我心之悲？久淹留兮欲归不归，浮海知裁兮，将去此其安之？十叹滩过兮清洲，四海为家兮四夷，思不果兮迟迟。

　　右清洲滩

我生之初尚无为，我生之后逢明时。日月照临天无私，奉三无私有蔽之。怅五百兮昌期，天欲平治兮舍我其谁？十一叹兮过铜盆，覆大照兮谁之愆？

　　右铜盆滩

我生之初尚无为，我生之后逢明时。世滔滔以诡随，咸怨老兮嗟卑。思行道兮犹非，我心忧兮谁知？谓饕餮为贤兮，夷齐为痴。十二叹兮过洛濑，挽天瓢兮一洗之。

　　右洛濑滩

我生之初尚无思，我生之后逢大有为。天德王道兮进彤墀，曰纯正有本兮蒙天鉴知。二竖为殃兮天乎奚施？纯德罔息兮大化四驰。(之)[十]三叹兮过大壶，扣天阙兮惴怒涛。

　　右大壶滩

我生之初尚无思，我生之后多忧虞。忧虞兮何为？四代礼乐兮百王师。郑声不淫兮佞人不岐，(郡)[群]辟职职兮尧舜(葬)[垂]衣。十四叹兮滩过狗脚，听听多狗兮声闻四国。

　　右狗脚滩

