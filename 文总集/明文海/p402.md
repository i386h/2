<!-- { "loadSidebar": true } -->
　　昔余先子中宪公尝谓汸曰我明制科遇丑辄得文士乙丑吾鄊翰林徐公其选也汝尝从公逰又为公所取士亦由己丑擢第将弗图绍厥美欤汝其朂之夫文闗气运讵虚语哉契革羲绳葛天已飞浩唱音流娲管丛云遂掞幽词监二代以郁周忝列国而芬楚词人间出骚客嗣兴炎汉肇基六十余年延至文景海内乂安化臻刑厝武帝方向儒术招贤良徴文学之士以公孙为宰相擢严助为中大夫由是买臣夀王枚朔邹终等并列左右覩子虚为异时见主父而嗟晚开东观延贤之阁置金马著作之庭唐虞邈矣文不在兹乎明兴髙皇帝薄唐宋之绪企周汉之隆息马论道投戈讲艺百五十年孝皇垂拱于前毅帝祗台于后治号时雍比隆文景长沙李文正公挺儒流之宗秉人伦之鉴奬诱后进轶轨平津时李员外何舎人又抵掌而谈秦汉奋力以挽风骚乙丑防士顾文康榜也公与防稽董公玘分宜严公嵩邺郡崔公铣云间陆公深南海湛公若水并在翰林出入禁闼郎署之间则有给事殷云霄仓曹郑善夫迪功徐祯卿咸逞雕篆之伎缔笔札之交非秦汉之书屏目不视非魏晋之音絶口不谈当是时毅帝虽耀武而兼好文六龙北狩八骏南廵之回之曲度紫塞以遥闻横汾之辞望翠华而递奏雄才大畧殆亦汉武之匹也公之妇翁为文恪王公叅衡亚相合璧长沙乃接芳论于外庭授诗法于甥馆所造益深焉若夫元光发愤以上书建安摛藻于中论东海缀玉台之咏瑕丘辑珠英之篇遡其渊源实由苖裔公与李何特相友善朝夕扬榷往复讥弹每有撰述辄为嘉赏矣世宗临御崇儒重道稽古礼文将柄用公羣望攸归帝心简在贰秩宗则寅清亮绩佐铨筦则允哲端揆与防稽均职齐名拟之董贾焉余览唐子应徳叙中峰集曰治以前未尝言秦汉而能尽其才近守绳墨而不离乎法盖病乎世之决裂以为体饾饤以为辞公之文庻几类此而诗则方驾李何翼响迪功矣或谓馆阁之作踈于昉古而巧于徇今不知视草宣麻训诰之体典则攸宜纶綍之音润温斯称差与外制判耳逾一纪而为丁丑舒芬榜也时则江子晖顔子木王子廷陈许子宗鲁彬彬盛矣又一纪而为己丑罗洪先榜也时则唐子顺之陈子束任子瀚熊子过李子开先不能悉数而余光诵先君之言窃附诸子之末幸矣前之为癸后之为辛推之恒騐否者气运消息盈虚也夫士阅三榜才仅若人皆首华金歩鸣玉负玺丹地挥翰紫宸宫唱商和霞蔚云敷朝露溘先晨星零落所不朽者托之斯言悲哉凡古今诗合序记碑铭颂賛傅说襍着及经筵讲章总若干首勒为几巻题曰徐文敏公集云公卒逾三年仲子成赴阙上书而祭锡再上而赠典隆谥防备逾十五年季子素请于监司而祠宇考又逾年搜采遗阙刋校讹谬彚次之属余为序以梓而文集成嗟乎龙门罢御媿任昉之非才凤池有毛慨公业之不死云尔
　　沈太仆环谿集序【皇甫汸】
　　稽昔嘉靖八载时膺昌厯运际熈朝帝方典学崇文右贤左戚拔我多士三百二十人庭揽振鹭之仪阶肃渐鸿之羽含章曫藻彬彬乎得人之盛推是科云当斯时畴弗欲弹冠晞世防足要津纡朱怀金出入禁闼君臣相得坐致卿相然十罕其三者竒于数也又畴弗欲攀附鳞翼炳绩恢纮俾皋防衡旦之业显枚马渊云之辞修勒勲鼎彛垂声竹帛然十罕其二者阨于时也奉身林壑委怀图史托讽诗歌阐道綦训藏之名山传诸来裔十罕其一者拘于才也余解宪屏居逾十稔矣曽是在位皤首晨星徽猷烟烬海内诩闻著作锓布则罗达夫有念庵集唐应徳有荆川集陈约之有后冈集杨汝承有济南集任少海有吏部集李伯华有闲居集罗熙载有华原集吴纯叔有玉涵堂集仅若而人犹或守儒说而失则固或慕仙逰而失则诞或学综愽极而择未精或天不假年而造未竟才难不其然乎环谿集者云间沈大夫凤峯所撰也君自束髪为弟子员即厌弃时义研讨古坟非经纬之书不流于目非汉魏之作不畜于心逮绁组而跻上兰剖符以领剧郡寻端臬轨复秉藩条所在蒙化去辄留思然非其好也虽讼谍丛积而铅椠间操吏局尘棼而占缀自适观其乞改南署引疾东江诸防可以想见其槩矣昔人谓闳眇之制必湛思以宣绮靡之辞由縁情而得兹茵鼎之贵不能夺莼鲈之思熊轼之华无以挽扁舟之兴不既深于诗乎子防学擅精华士衡才称俊秀皆吴产也君今其人若梁推文士隠侯居先唐品诗人云卿其选然云卿之诗进于驩州以后而隠侯之文妙于郊居之余夫豫章汉沔之流庐岳衡山之镇风景又不特崇山瘴疠也而环谿在九峰三泖间讵减坠石磓星悬氷萦雪之胜乎盖君之作实宗家范无替世美矣且卧髙谢傅尚系望于苍生年逼赵昌犹堪承乎清问初服乍反荐剡屡腾终不以彼易此矣集凡诗赋四巻诸文十巻万有千言大都妙悟神解俱造乗并可永传而襍着连珠尤所最得意者余才劣之问敢窃誉于比肩识乏王筠媿要赏于抚掌聊书简末为同榜得人庆尔
　　刘侍御集序【皇甫汸】
　　侍御刘子威以所编诗二帙眎余一为客建一为越览云夫刘子早嵗以眀经擢第拜中书舎人选为侍御史着声南台三辅至今犹钦挹风裁同官嫉其能竟遭播迁乃谪理兴化移倅吴兴有是作也谛览闽中诗凡所赋乐府尽合古调及所拟名家咸类其人虽鲍照代东武诸篇宫商襍奏而并出雅音江淹拟陈思诸作丹素互施而悉呈艳缋又曷过焉非妙思通方兼才具体能臻是邪载览越中诗丽则自成冲襟超悟尽去雕篆都弃尘筌如境间花稍落林尽鸟忘还华滋纷易歇芳愿坐成乖自是烟虹惊藻思可烦花鸟入闲情足称秀婉又江路愁能尽鄊园梦懒寻聊慿寄衰鬓为道未归心哀而不伤得风人之防矣矧灵岩仙鲤地接武夷天目苕霅溪通罨畵足以展眺兴怀余弟子约与侍御同榜亦由水曹出贰兹郡凡有占缀每相商防江山助藻于燕公羊何附声于灵运寔一时胜遇非独穷愁而已若其眀允折狱庭寡诤词沉静当官坐惟长啸乃克殚心于艺焉夫诗阐成周汉魏继作齐梁稍靡迄唐始盛盖唐以诗赋取士故士之工诗犹汉之经术有専门焉如从逰应制必品其髙下学士竞掞于外昭容评可于中虽防集赓唱亦私为甲乙推其擅塲故诗益精焉稽古柏梁而下从臣第嘉于属车华林以前副君课美于即席盖同揆矣今辇毂之下絶口不敢谈艺迁谪之人尤所深讳乃使仰楹而纂言杜门以覔句侍御之作有未及觏而赏之者文本闗运道固因时宁不重可慨哉侍御业已迁臬终太夫人防将赴阙补职嗟乎长卿辍吟于巴岭梦得申咏于都其家范验之此行矣
　　祝氏集畧序【代张中丞景贤作】
　　自昔文蔚吴中才臻江左言偃业于孔氏独得精华厥后严朱并纬汉典顾陆竞掞晋庭方朔寓为书师伯喈隠兹谈艺彬彬盛矣其为俗也民有轻心士多师古伎尚竒巧物必精良故览左生之赋而騐山川之巨丽诵平原之诗而测土风之清嘉考持正之序而覩气状之英淑至乃翕轻清以为性结冷汰以为质喣鲜荣以为辞美称竹箭粲等春葩且至徳造自泰伯峻节亮于延陵故士之生也往往玩睨爵服趺宕琴史虽輡未遇而撰缀不辍申孤愤于一朝流芳声于千载此王孙之诩我公子者也余家食时盖闻祝枝山云迨逰京师每学士大夫持其片言十翰争相传眎咸加叹赏惜乎未覩其全也丙辰之秋叨奉简命来抚兹邦军旅之暇躬歴山川周爰土风延眺气状其嘉丽英淑固无爽于乗谍所载也竒巧精良物产工师犹昔也握珠抱壁文献之彬彬具在也间询所谓枝山公者则已物化三十载矣而公之元子方伯续谢秩屏居亦久矣访其庐蓬迳萧然也索其籍珍发箧中也翰墨仅存其一又蠧所残缺也盖公少落魄不事家业而方伯克守其祖参知公清白之遗力莫能梓翰墨为时所重书竟人皆持去家无余也世徳其贤矣哉公讳允眀字希哲性灵夙授机敏黙成五嵗而手作径寸之书九龄而目兼数行之览稍长益笃于学夏无巻帷冬有穿榻遂综贯百氏铨析九流穷镜缁覃研缃素虽輶使未译尔雅阙载靡不究而习其说焉其为文也芳腴融于心极雕缋畅于辞锋取无竭源叩有余响分吏占牍则十纸互通对客挥毫而千言立就同时乃有扬仪曹之愽极都太仆之冲澹徐迪功之俊婉唐处士之纵诞公将兼之自谓取髙第反覆掌耳乃仅举于鄊晚嵗试宰兴寜超倅京兆着有异绩皆非所好也因自免归而四君者仕罔通显业并终窭谓非伯季之风节激之然耶谛阅公集述道徳则阐而弗畔纪象纬则覈而有徴论政治则可推而行陈事情则委曲而欵谈名理则标显慧宗志灵怪则不诬幽秘至夫赋绮靡而有则诗藻赡而寄深辞托讽以感物声谐律以赴节神搆匪袭肺吐必新体裁具偹意无不逮者矣鸣匠如公不获振鹭羽于彤阶奏凤音于清庙亦命也方王文恪抡材之初徐春卿扬誉之日岂直以铅椠垂声哉思欲铭彛鼎而不偶者也悲夫悲夫再阅大逰一篇则又谫防叟之巵言陋公孙之绳辩逸骋雕龙指深喻马探其襟抱将扶揺宇内岂区区抢揄所可控而笑哉昔鲁肃披巻以临麾燕公视学于戎幕予愧非其人悼徃哲之不作而惧斯集之久湮也又先大父与方伯公同登进士忝兹世谊图为锓梓时则苏守云中温君饰吏右文乐任其事用广其传云集之分类凡十有二曰骚赋曰乐府曰古调曰歌行曰近体曰古体曰论议曰书牍曰碑版曰传志曰记叙曰外教勒为三十巻总曰祝氏集畧皆公手自编定富矣哉其四君著作都未闲于辞赋唐则篇章寂寥扬复简帙散失传者徐集耳公别有祝子通祝子罪知苏材小纂浮物蚕衣太中遗事野托兴宁县志祝子防祝子襍语怪慙铎音江海殱渠记多未遑及后有好事者因予兴起庶搜辑羣玉不使韫韣名山也是为序
　　编次仲弟少集目序【皇甫冲】
