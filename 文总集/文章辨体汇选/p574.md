<!-- { "loadSidebar": true } -->
　　有问于张子者操赏罚荣辱以势临天下者莫不欲天下劝沮于其赏罚取舍于其荣辱而其势常有所不行盖有益劝而人益羞愈沮而人愈慕若韩退之之于唐殆若此矣退之所自负与世之所推者于徳莫如好直于艺莫如文章然以直取祸则逐山阳贬揭阳以文章招累则其文辞一世莫尚试于有司屡试而屡黜平生所述国家大事独有平淮西碑耳然刋者未毕而磨者至矣是宜沮丧湮灭与时俱亡冺然无所见于世矣然每斥而名益彰每沮而事益显抑者之力不胜誉者之舌虽退之亦自谓动而得谤名亦随之是诚何说也张子曰是何足怪昔者先王之赏罚荣辱所以天下奔走而从之者惟其取天下之所欲劝者而赏且荣之取天下之欲沮者而罚且辱之故赏一人而人勉惟恐其不若也罚一人而人惧惟恐其似之也且先王安能以已之所好恶而力驱天下以从我哉直取天下之荣辱而制天下之向背耳彼唐之污政其昏惑瞀乱无所取衷好恶可否于一已之私智而济之以蔽欺之奸何怪乎所沮者人慕所进者人耻与且彼惟不可抑也是以愈抑而声愈振子独不见夫千仞之水决而注之川乎大木梗之大石捍之排以巨峡廹以髙麓而后怒号哮吼声振百里抑之者愈大则其声也愈暴故小遏之则小鸣大塞之则大震何则彼其势惟不可止故也何怪夫身益困名益彰也

　　书宋齐丘化书【张耒】

　　齐丘伪唐谋臣其智特大鼠之雄耳何足道哉其为化书虽皆浅机小数亦微有见于道徳其能成功有以也吾尝论黄老之道徳本于清浄无为遣去情累而其末多流为智术刑名何哉夫惟静者见物之情而无为者知事之要据其要而中其情者知术之所从出也仁义生于恩恩生于人情圣人节情而不遣也无情之至至于无亲人而无亲则忍矣此刑名之所以用也齐丘之道既陋而其文章颇亦高简有可喜者其言曰君有竒智天下不亲虽圣人出斯言不废

　　书五代郭崇韬巻后【张耒】

　　自古大臣权势已隆极富贵已亢满前无所希则必退为身虑自非大奸雄包异志与夫甚庸驽昏阘茸鲜有不然者然其为虑也实难不忧思之不深计之不工然异日衅之所起徃往自夫至深至工是故莫若以正夫正者操术简而周智者为绪多而拙夫正者无所事计也行所当然虽怨仇不敢议之况继之者贤乎郭崇韬于五代亦聪明权智之士也佐荘宗决策灭梁遂一天下自见功高权重奸人议已而荘宗之昏为不足頼也乃为自安之计时刘氏有宠荘宗嬖之因请立为后而中荘宗之欲又结刘氏之援此于刘氏为莫大之恩而荘宗日以昏湎内听妇言为计宜无如是之良者然卒之杀崇韬者刘氏也使崇韬缪计不过刘氏不能有所助而已岂知身死其手哉好谋之士败于谋好辩之士败于辩惟道徳之士为无所穷而祸福之变岂思虑能究之哉

　　书辋川图后【秦观】

　　元佑丁卯余为汝南郡学官夏得肠癖之疾卧直舍中所善髙符仲携摩诘辋川圗视余曰阅此可以愈疾余本江海人得图喜甚即使二儿从旁引之阅于枕上怳然若与摩诘入辋川度华子冈经孟城坳憇辋川荘泊文杏馆上斤竹岭并木兰砦絶茱萸沜蹑槐陌窥鹿柴砦返于南北垞航欹湖戏栁浪濯栾家濑酌金屑泉过白石滩停竹里馆转辛夷坞抵漆园幅巾杖履碁奕茗饮或赋诗自娱忘其身之匏系于汝南也数日疾良愈而符仲亦为夏侯太冲来取图遂题其末而归诸髙氏

　　书王蠋后事【晁补之】

　　古之世有不去商纣之虐君以从周武之圣臣而守死西山者其人曰伯夷伯夷者孔子称为仁孟子称为圣不在乎学者能道之也古之人有不爱刳身戮尸之患以求尽忠极节于其君者其人曰比干比干者孔子称为仁孟子称为贤不在乎学者能道之也古之人有不爱将军之印不顾万家之封引身即死以明君臣之大义而求自附于伯夷比干之事者其人曰王蠋无孔子孟子之称而其名亦不获自附于伯夷比干焉学者不可不道也当燕之破齐齐王走莒也临菑之地汶篁之疆为齐者无几也齐之臣平居腰黄金结紫绶论议人主之前者一日狼顾鸟视分散四出不逃而去则屈而降无一人为其君出身抗贼以全齐者方是时王蠋齐之布衣也积仁洁行退耕于野口未尝食君之粟身未尝衣君之帛独以谓生于齐国世为齐民则当死于齐君乃奋身守大义守区区之画邑以待燕人燕人亦为之却三十里不敢迎其后燕将军畏蠋之贤念蠋之在而齐之不灭也数为甘言啖之曰我将以子为将封子以万家不者屠画邑蠋曰忠臣不仕二君正女不更二夫国亡矣蠋尚何存今刼之以兵诱之以将是助桀为虐也与其无义而生故不若烹乃经其头于木枝自奋絶脰而死士大夫闻之皆太息流涕曰王蠋布衣也义不北面于燕况在于食禄者乎于是乃相与迎襄王于莒而齐之残民始感义奋发闭城城守人人莫肯下燕者故莒即墨得数战不亡而田单卒能因其民心奋其智谋却数万之众复七十余城王蠋激之也始予读史记至此未尝不为蠋废书而泣以为推蠋之志足以无憾于天无怍于人无歉于伯夷比干之事太史公当特书之屡书之以破万世乱臣贼子之心奈何反不为蠋立传其当时事迹乃微见于田单之传尾使蠋之名仅足以不失传而不足以暴天下甚可恨也且夫聂政荆轲之匹徒能瞋目攘臂奋然不顾以报一言一饭之徳非有君臣之雠而怀匕首袖鐡椎白日杀人以丧七尺之躯者太史公犹以其有义也而为之立传以见后世后世亦从而服之曰壮士苏秦张仪陈轸犀首左右卖国以取容非有死国死君之行朝为楚卿慕为秦相不以慊于心太史公犹以其辩智也而为之立传以见后世后世亦从而服之曰竒材以至韩非申不害之徒刑名之学也犹以原道附之老耼淳于髠邹衍田骈慎到接子环渊驺奭之徒迂阔之士也犹以为多学而附之孟子然则世有杀身成仁如王蠋之徒者独不当传之以附于伯夷之后乎噫昔者夫子作春秋其大义在于正君臣严父子使当时君臣正父子严则春秋不作矣后世愚夫愚妇一言一行近似者皆当笔之春秋况夫卓然有补世教者得无特书之屡书之乎此予所以为太史公惜也

　　书通鉴后【陆游】

　　周世宗既服江南谕使修守偹通鉴以为近于大邦畏其力小邦怀其徳是比之文王也方是时世宗将有事于燕晋其谋以为若南方有变虽不能为大害然北伐之师势亦不得不还故先思有以安江南之心又疲其力于大役使不得动比北伐成功江南折简可致矣此世宗本谋也遽谓之近于文王岂不过哉然世宗之谋则诚竒谋也盖先取淮南去腹心之患不乗胜取吴蜀楚粤而举胜兵以取幽州使幽州遂平四方何足定哉甫得三闗而以疾归则天也其后中国先取蜀南粤江南吴越太原最后取幽州则兵已弊于四方而幽州之功卒不成故虽得诸国而中国之势终弱然后知世宗之本谋为善也

　　书贾充传后【陆游】

　　言一也情则三也其惟论兵乎自古惟用兵最多异论以其有是三者也祸机乱萌伏于隐微人知兵之利不知其害有识者焉逆见而力止之王猛之于秦是也投机之会转盻已移而常人闇于事机私忧过计冯道之于周是也猛固贤矣道虽闇犹有忧国之心焉至于贾充当晋武时力沮伐吴之举至请斩张华则何说哉自汉之季百数十年间庸夫习见南北分裂谓为故常赤壁之役以魏武之雄乗破竹之势而大败涂地终身不敢南乡充之心盖窃料吴未可下因为先事之言以徼后日之福而不料天下之遂一也要之战危事也以舜为君禹出师不能一举而定三苖以唐太宗自将李绩在行不能遂平区区之髙丽故为充之说者常有利焉此人臣之阴为身计者所以多出于此也冯道不足言矣王猛贾充之论所谓差毫厘而谬千里者可不察哉

　　书郭崇韬传后【陆游】

　　后唐荘宗初得天下欲立爱姬刘氏为后而韩夫人正室也伊夫人位次在刘氏上荘宗虽出夷狄又承天下大乱礼乐崩坏之际然顾典礼人情亦难其事未知所出群臣虽往往阿谀亡学术然亦无敢当其议者至卢革为相郭崇韬为枢宻使崇韬功髙迹危思为自安计而革庸懦无所为惟謟崇韬以自安因相与上章言刘氏当立于是荘宗遂立刘氏为后刘氏既立黩货蠧政残贼忠良天下遂大乱荘宗以弑崩李氏之子孙殱焉呜呼革不足言矣崇韬佐命大臣忠劳为一时冠其请立刘氏非有他心也不过谓天子所宠昵而自结焉将赖其助以少安而已然唐之亡实由刘氏是亡唐者崇韬也后唐之先皆有勲劳于帝室晋王克用百战以建王业荘宗因之遂有天下同光之初海内震动机可指麾而定矣而崇韬顾区区之私引刘氏以覆其社稷而灭其后嗣宗庙之灵其肯赦之乎崇韬卒以尽忠赤其族革亦无罪诛死岂非天哉昔唐髙宗欲立武昭仪为后大臣禇遂良等力争以为不可者皆得祸独李绩劝成之穷极富贵而死自谓得计矣及武氏得志髙祖太宗之子孙诛戮几尽而绩虽死亦卒以孙敬业故发墓剖棺夷其宗族遂良等虽得祸不至此也天理之不可逃如此虽然岂独天理哉彼绩与崇韬皆武夫烈士勇于报徳乃以此心揣妇人以为自安之竒策女人之性阴忮忍毒果于背徳方其得志自肆若豺虎然岂复思得立之所自哉然则二人之祸虽微天理固有不可逃者矣悲夫

　　书作论法【陈亮】

　　大凢论不必作好语言意与理胜则文字自然超众故大手之文不为诡异之体而自然宏富不为险怪之辞而自然典丽竒寓于纯粹之中巧藏于和易之内不善学文者不求髙于理与意而务求于文彩辞句之间则亦陋矣故杜牧之云意全胜者辞愈朴而文愈髙意不胜者辞愈华而文愈鄙昔黄山谷云好作竒语自是文章一病但当以理为主理得而辞顺文章自然出羣拔萃

　　书伊洛遗礼后【陈亮】

　　伊洛遗礼其可见者惟婚与丧祭仅存其一二今以附诸补亡之后夫礼虽先王未之有可以义起也补亡所集集其义也茍精其义则当时之所参定者尚可考而阙裂不全之制岂必以是为尊哉记曰礼之所尊尊其义也存其可见者以惜其不可见者而已

　　书示疡医【元刘因】

　　周礼疡医凡疗疡以五毒攻之以五气养之以五药疗之以五味节之五毒疑即医师所聚毒药凡五药之有毒者非谓一方五药而可以尽攻诸疡也攻与疗所以去其疾也养与节所以扶其本也盖攻则必养之疗则必节之攻视疗加急养视节加宻理势然也郑氏释五毒以黄堥置石胆丹砂雄黄矾石慈石其中烧之三日三夜其烟上着以鸡羽取之以祝创恶肉破骨则尽出宋杨文公见杨嵎验之果如郑所云此盖古方五毒药之一尔若即以是为五毒则不惟圣人之言不如是之狭而执兼与下文五气五药五味之言亦不类矣予又恐以杨之偶下而致人之不中也贾氏疏又以五药为五毒则郑既失经之意而贾又失郑之意也东坡尝论学儒不但费纸而正俚语之非唐庚论陶隐居注本草与易之说非知言者盖儒术之大无对非可与医并言者也然众技校之则李明之尝言苏沈良方犹唐宋类诗盖言不能诗者之集诗犹不知方者之集方也一诗之不善诚不过费纸而已一方之不善则其祸有不可胜言者矣友人为医者求余书其医疡也故云

　　书饕餮图后【刘因】

