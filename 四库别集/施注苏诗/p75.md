<!-- { "loadSidebar": true } -->
　　芙蓉仙人旧防处【公自注石曼卿也】苍藤翠壁初无路戏将桃核裹黄泥石闲散掷如风雨坐令空山作锦绣倚天照海花无数花闲石室可容车流苏寳盖窥灵宇何年霹雳起神物玉棺飞出王乔墓当时醉卧动千日至今石缝余糟醑山人一去五十年花老室空谁作主手植数松今偃盖苍髯白甲低琼户我来取酒酬先生后车仍载胡琴女一声冰铁散岩谷海为澜翻松为舞尔来心赏复何人持节中郎醉无伍独临断岸呼出日红波碧巘相吞吐径寻我语覔余声拄杖彭铿叩铜鼓长篇小字逺相寄一唱三叹神凄楚江风海雨入牙颊似听石室胡琴语我今老病不出门海山岩洞知何许门外桃花自开落牀头酒罋生尘土前年开閤放柳枝今年洗心参佛祖梦中旧事时一笑坐觉俯仰成今古愿君不用刻此诗东海桑田眞旦暮
　　【欧阳公诗话石曼卿卒后故人有见之者云恍惚如梦中言我今为仙也所主芙蓉城又石曼卿通判海州以山岭髙峻人路不通了无花卉防缀映照使人以泥裹桃核为弹抛掷于山岭之上一二嵗间花发满山烂如锦绣张平子东京赋树翠宇之高盖飞流苏之骚杀庾信赋翡翠珠被流苏羽帐后汉王乔传为叶令天下玉棺于堂前吏人推排终不摇动乔曰天帝独召我耶乃沐浴寝其中盖便立覆防昔葬于城东土自成坟博物志昔人有石者从中山酒家饮与之千日酒而忘语其节归数日尚醉家人以为死遂之酒家计其日徃告之发冢乃醒玉防记千嵗松树四邉披起上杪不长望而视之有如偃盖楚词惜誓章载玉女于后车白乐天五弹歌铁撃瑚一两曲冰泻玉盘千万声后汉蔡邕为左中郎将蔡景繁时漕淮南故云持节中郎马援传得骆越铜鼓韩退之诗杖撞玉板声彭觥开閤用王敦事详见十七巻李公择过高邮诗注白乐天不能忘情吟序乐天既老又病风乃録家事防经费去长物妓有樊素者年二十余绰绰有歌舞态善唱杨枝人多以曲名名之由是名闻洛下将放之马有骆者驵壮骏稳乗之亦有年将鬻之圉人牵马出门马骧首反顾一鸣似知去而旋恋者素惨然立且拜婉娈有词词毕泣下予愍然不能对且命廻勒反袂饮素酒自饮一杯快吟数十声因自哂题其篇曰不能忘情吟骆马注巳见神仙传麻姑谓王方平曰自接侍以来见东海三为桑田向到蓬莱水乃浅于徃昔防时略半也岂将复为陵陆乎方平笑曰圣人言海中行复扬尘也再见】
　　和秦太虚梅花
　　西湖处士骨应槁只有此诗君压倒东坡先生心巳灰为爱君诗被花恼多情立马待黄昏残雪消迟月出蚤江头千树春欲闇竹外一枝斜更好孤山山下醉眠处防缀帬腰纷不扫万里春随逐客来十年花送佳人老去年花开我已病今年对花还草草不知风雨巻春归收拾余香还畀昊
　　【欧阳公归田録处士林逋居于杭州西湖之孤山善为诗如梅花诗疎影横斜水清浅暗香浮动月黄昏评诗者谓前世咏梅花者多矣未有此句也自逋之卒湖山寂寥未有继者摭言寳歴中杨嗣复宴诸生扵新昌里第元白亦预皆赋诗于席惟杨汝士后成而最佳元白叹伏汝士醉归语子弟曰我今日压倒元白杜子美絶句江上被花恼不彻无处告诉只颠狂白乐天杭州春望诗谁开湖寺西南路草緑帬腰一道斜注云孤山在湖洲中草緑时望如帬腰诗小雅劳人草草又投畀有昊】
　　再和潜师
　　化工未议苏羣槁先向寒梅一倾倒江南无雪春瘴生为散冰花除热恼风清月落无人见洗糚自趁霜钟蚤惟有飞来双白鹭玉羽琼枝鬬清好吴山道人心似水眼浄尘空无可扫故将妙语寄多情横机欲试东坡老东坡习气除未尽时复长篇书小草且撼长条飡落英忍饥未拟穷呼昊
　　【山海经丰山上有九耳钟霜降则鸣柳子厚龙城録隋开皇中赵师雄迁罗浮一日憇于林间见一女淡糚出迎相与叩酒家门而饮顷之醉寝师雄亦懵然乆之东方巳白起视乃在大梅树下上有翠羽啾防湏臾月落参横但惆怅而巳蜀注云宋武帝宫人早朝闻景阳楼钟声即起糚洗出南史及南齐书李贺诗今朝画眉早不待景阳钟汉书郑崇传臣门如市臣心如水列子是殆见吾衡气机也衡通横华严经除一切烦恼习气尔雅夏为昊天】
　　橄榄
　　纷纷青子落红盐正味森森苦且严待得防甘回齿颊已输崖蜜十分甜
　　【本草崖蜜又名石蜜别有土蜜木蜜归叟诗话范景仁云橄榄木高大难采以盐擦木身则实自落顾禧注云记得小说南人夸橄榄于河东人云此有回味东人云不若我枣比至伱回味我已甛久矣枣一作杮按惠洪冷斋夜话云崖蜜事见鬼谷子谓樱桃也今之鬼谷子实无此说然略记陆士衡有赋云朱蓝崖蜜士衡此语当有所自】
　　海棠
　　东风渺【一作嬝嬝】泛崇光香雾空蒙【一作霏霏】月转廊只恐夜深花睡去故【一作更】烧髙烛照红糚
　　【宋玉招魂光风转蕙泛崇兰些花睡暗使杨妃卯醉未醒事注已见】
　　东坡
　　雨洗东坡月色清市人行尽野人行莫嫌荦确坡头路自爱铿然曵杖声
　　生日王郎以诗见庆次其韵并寄茶二十一片
　　折扬新曲万人趍独和先生于蒍于但信椟藏终自售岂知盌脱本无橅朅从冰叟来防宦肯伴臞仙亦号儒棠棣竝为天下士芙蓉曽到海边郛不嫌雾谷霾松柏终恐虹梁荷栋桴高论无穷如锯屑小诗有味似连珠感君生日遥称夀祝我余年老不枯未办报君青玉案建谿新饼截云腴
　　【荘子天地篇大声不入于里耳折扬皇荂则嗑然而笑唐元徳秀传宗酺五鳯楼下命三百里县令刺史皆以声乐集河内太守辇优伎数百瓌谲光丽徳秀时为鲁山令惟乐工数十人聨袂歌于蒍于于蒍于者徳秀所为歌也帝闻异之叹曰贤人之言哉河内人其涂炭乎乃黜太守徳秀益知名朝野佥载武后时宫中謡曰杷推侍御史盌脱校书郎晋王沈传仕郡文学郁郁不得志乃作释时论曰东野丈人观时以居隐耕污腴之墟有冰氏子者出自沍寒之谷过而问涂汉司马相如传列仙之儒居山泽间形容甚毛诗棠棣燕兄弟也棠棣之华鄂不韡韡凡今之人莫如兄弟史记鲁仲连传先生天下士也芙蓉胡防之芙蓉城传为王迥子髙作子高遇仙人周瑶英事见十四巻王郎字子立子髙其兄也班固西都赋因瓌材而究竒抗应龙之虹梁列棼橑以布翼荷栋桴而髙骧晋胡母辅之传字彦国王澄尝与人书曰彦国吐嘉言如锯木屑霏霏不絶文选演连珠注傅叙连珠曰连珠者兴扵汉章之世班固贾逵傅毅三子受诏作之其大体必假喻以达其防使览者防悟合于古诗讽兴之义欲歴歴如贯珠易见而可恱故谓之连珠张衡四愁诗美人赠我锦绣段何以报之青玉案】
　　别黄州
　　病疮老马不任鞿犹向君王得敝帏【一作帷】桑下岂无三防恋樽前聊与一身归长腰尚载撑肠米阔领先裁盖瘿衣投老江湖终不失来时莫遣故人非
　　【汉刑法志以鞿而御駻突注马络头曰鞿杜子美瘦马行日暮不收乌啄疮礼记敝帷不弃为埋马也四十二章经浮屠桑下一防日中一食慎勿再矣后汉襄楷传浮屠不三防桑下不欲久生恩爱精之至也郡邑志楚人长腰粳米缩项鳊鱼言美味也韵语阳秋汝人多苦瘿故欧阳公汝瘿诗云伛妇垂瓮盎娇婴食卵殻无由辨肩颈有类龟缩殻梅圣俞诗云女惭高掩襟男大阔裁领公作此诗时方移汝也】
　　过江夜行武昌山上闻黄州鼔角
　　清风弄水月衔山幽人夜渡吴王岘黄州鼔角亦多情送我南来不辞逺江南又闻出塞曲半杂江声作悲健谁言万方声一槩鼍愤龙愁为余变我记江边枯柳树未死相逢真识面他年一叶泝江来还吹此曲相迎饯【吴王岘在武昌西川九曲亭下志林云孙仲谋泛江自樊口凿山通道归武昌今犹谓之吴王岘吴兢乐府古题要解横吹曲有鼓角旧说云蚩尤帅魑魅与黄帝战帝始命吹角为龙鸣以御之其后魏武北征乌丸越渉沙漠军士闻之悲思于是减为中鸣尤更悲矣唐乐令诸道行军应给鼔角者三万人已上角十四具鼓二十四靣二万巳上角八鼔十四万人已上角六鼔十不满万人临时量给互见十三巻古今乐録横吹胡乐张骞入西域传其法于长安李延年因之更造新声后汉以给邉将万人将军得之有黄鹄陇头出塞入塞等十曲见班超传注杜子美阁夜诗五更鼔角声悲壮又诗万方声一槩吾道竟何之】
　　自兴国徃筠防石田驿南廿五里野人舍
　　谿上青山三百叠快马轻衫来一抹倚山修竹有人家横道清泉知我渴芒鞋竹杖自轻软蒲荐松牀亦香滑夜深风露满中庭惟见孤萤自开阖
　　将至筠先寄迟适逺三犹子
　　露防风飡六百里明朝饮马南江水未见丰盈犀角儿先逢玉雪王郎子【公自注时道逢王郎于建昌方北行也】对牀欲作连夜语念汝还须戴星起夜来梦见小于菟【公自注逺小名虎儿】犹是髧髦垂两耳忆过济南春未动三子出迎残雪里我时移守古河东酒肉淋漓浑舍喜而今憔悴一羸马逆旅担夫相汝尔出城见我定惊嗟身健穷愁不须耻我为廼翁留十日掣电一欢何足恃惟当火急作新诗一醉两翁胜酒美
　　【露防字出赵壹传已见鲍明逺升天行风飡委松柏云卧恣天行左传宣十二年将饮马于河而归诗国风髧彼两髦扬雄方言周晋秦陇间谓父曰翁】
　　端午防真如迟适逺从子由在酒局
　　一与子由别郤数七端午身随防丝系心与昌歜苦今年疋马来佳节日夜数儿童喜我至典衣具鸡黍水饼既懐乡饭筒仍愍楚谓言必一醉快作西川语寜知是官身糟麴困熏煑独携三子出古刹访禅祖髙谈付梁罗【公自注梁罗迟适小名也】诗律到阿虎归来一调笑慰此长龃龉【周处风土记仲夏端午烹鹜角黍注云端始也谓五月五日风俗通五月五日以五防丝系臂者辟兵及鬼令人不病温左传僖三十年王使周公阅来聘飨有昌歜杜预曰菖蒲葅也按世俗端午以菖蒲泛酒饮之嵗时记及玉烛寳典诸书皆不载未详所自宋玉九辩圆凿而方枘兮吾固知龃龉而难入】
　　别子由三首兼别迟【防守都梁得东平康师孟元祐二年三月刻二苏公所与九帖于洛阳坡书别子由第二诗而题其后云元丰七年余自黄迁汝徃别子由于筠作数诗留别此其一也其后虽不过洛而此意未忘因康君郎中归洛书以赠之元祐元年三月十日轼书】
　　知君念我欲别难我今此别非他日风里杨花虽未定雨中荷叶终不湿三年磨我废百书一见何止得双璧愿君亦莫叹留滞六十小刼风疾
　　【汉司马迁传天子始建汉家之封太史公留滞周南不得与从事发愤且卒法华经日月灯明佛说大乗经六十小刼不起于座】
　　先君昔爱洛城居我今亦过嵩山麓水南卜宅【一作筑】吾岂敢试向伊川买修竹又闻缑山好泉眼傍市穿林泻冰玉遥想【一作想见】茅轩【一作檐】照水开两翁相对清如鹄【子由卜居赋序昔余先君以布衣宦学四方尝过洛阳爱其山川慨然有卜居意而贫不能遂唐温造隐居洛水之南乌重辟河阳幕韩愈诗曰水南山人又继徃车马仆从塞闾里唐地理志河南府本洛州有川三十九其一曰伊川又河南缑氏有仙人洞】
　　两翁归隐非难事惟要传家好儿子忆昔汝翁如汝长笔头一落三千字世人闻此皆大笑慎勿生儿两翁似不知樗栎荐明堂何似盐车压千里
　　【后汉郑传以书戒子益恩曰案之礼典便合传家晋宣穆张后传帝曰老物不足惜虑困我好儿】
　　初别子由至奉新作
