<!-- { "loadSidebar": true } -->
　　海宁王氏女嫁木士贤早死王氏年财二十六一子始生舅姑悯其年少强使他适王氏以死自誓未几舅姑没鬻其奁中物以葬其父母亦无子纺绩织纴以养无所阙乏母病吁天刲股和药潜以进母病遂愈人皆以为孝感王氏虽经纪二氏而不动其夫所为一物以待其子之成立也人皆以节孝称之今其子既长字曰明善尤尽孝道人皆以为天报之也明善既新其屋为华堂奉母而乡人遂以节孝名其堂翰林曹吉士景辉来请记曰俾有劝也余职在太史乌能已于言哉王氏以一女子不为欲动情胜毅然自处难矣而又能使两家咸不落漠是能以义报夫以正事其舅姑孝事其父母而以身教其子有若明善之贤也岂不尤难乎哉庶几可谓全德其节孝有不待言而其才亦可羡哉世之男子有不如王氏者能无甚愧欤然世有喜为胶固不通之论孝者恒曰有兆兆妇人也有善兆妇人也不论常变而拘以一律夫岂可哉盖妇人处人伦之常闺门之内上有贤夫下有才子而强务家政者虽不得谓贤可也若处人伦之变夫死子幼舅姑死父母独如王氏者而其才不足以经纪两家则亦何道哉若有其才而不用则又将何以全其节孝哉故若王氏者宣传之世以劝则人家之绝而复续危而后安者将必多有之兆徒以诵王氏之才其有功于世道而不少矣此于之南亦何媿也 

　　○山水之间序 

　　今云南参政姚公与予交几二十年尝谓余所居浙东西佳山水虎丘孤山西湖天竺吴松剡溪若耶云门天台鴈荡凤翥龙导鹫山蟾伏登临眺望游咏渔嬉画船箫鼓不足为耳目之娱鲜食芳茹不足动口腹之欲逍遥徜徉不知山水之为乐也而况区区功名与富贵哉浮云无心风流蓬转历职官曹不为物诱陶然山水之间事至则应之而已功名富贵之过吾前者亦皆有可观而况胸中之丘壑哉余喜公之言若有道者及其事鼓??务委造次途遇握手论心未尝不欣然一叹也于是其言益可信也嗟夫人惟超乎万物之外则可以役万物屈于万物之内则万物役此理之固然也故飞鸟之失其山林而局以懋笼则悲游鱼之夺其江湖而拘之以勺水则困僻野之士包之以冠裳负之以佩绶而驱之以拜起则怨怼而不敢安此皆未能超乎物之外也若姚公者其心非屑然于山水间而山之峙水之流动静声色自不出于其方寸之间也矧其家在富春山之阳有严子陵之高风出乎日月之上者为师表于前宜乎造诣者至于如是之高远也士大夫为之诗若干首具如右 

　　○张氏迎熏堂诗序 

　　日元盛时叔祖苍霖先生教授于乡之泷冈江河口江河口界于吉水永丰二里山水合流山开岸豁土田月?高腴人聚物富春夏之朝风月之夕竹沙翠竹与青山钓艇交辉互映如在图画故其地又以白沙名而张氏世家其上故饶财喜宾客尤尊重儒者叔祖每归张氏子弟赍装送之舟相接也于时若申斋桂隐刘先生尤喜与张交游过从留连动淹旬月申斋则扁其堂曰迎熏其取义充以广矣盖谓张氏有堂构之胜而能致宾客之盛文儒赞导之美亦熏风嘘拂之使人快意也抑谓其家好施与赒人之急犹濯热解愠使人德之者如被熏风之嘘拂也抑其曰迎者何二者皆接于外者也非其胸中有浩荡之怀无局促之义推爱人之心为岂弟之行弦歌之适趣道义之有养也安在其能迎也哉熏风自来而与已不相与者樵夫牧子皆然也焉能达刘先生所以名堂之意哉张氏之有此堂自先传兄弟始将百年于此矣其孙永清永澄永澈皆与余善谓将新其堂而求士大夫之诗以自勉余为之序其事如此云 

　　○虚舟集序　 【丙戌】 

　　永乐初敕修金匮石室之书继是复有　大典之命内外儒臣及四方韦布士集阙下者数千人求其慱洽幽明洞贯今古学慱而思深如吾太史三山王君孟扬者不一二见然孟扬之为人眼空四海壁立千仞视余子琐琐者不啻卧之地下以是名虽日彰谤亦随之余每拟　荐自代不果且孟扬视功名泊如每有抗浮云之志期在息机与物无竞故其集以虚舟名亦可见其志焉余窃第其人品当在苏长公之列文之奇伟浩瀚亦类至于诗则凌驾汉唐眉山见之未必不击节叹赏思避灶而焬此余之论孟扬者如是他人未必知也孟扬在翰林越三年不欲示其长于人然一遇知巳与论古今成败人物贤否政事得失治道升降钊目如曙光辩如悬河真若超千古而立于独者孟扬固不欲专以文名越石父有言士绌于不知己而伸于知己余其有负于孟扬哉余其有负于孟扬哉握手都门出其集征余言遂敬书以复之 

　　○萧氏三世字叙 

　　泰和县南江浒曰清沂萧氏世居之至以姓名其滩则族姓衍蕃于斯可见矣今其一门三世父子祖孙寿考康宁后茂和顺白发酡颜彩衣交映固盛世之极祥极顺而生民之至乐至荣也凡有血气者谁不愿之此余于以德三世字序之请不能不为之感不能不为之庆也以德名复祖夫道欲其自得之也行有得于心则复矣以德当乱世崎岖奉母人以为难且幼孤而能复其至性至于有闻母氏今年九十余而以德亦颁白矣无愧其名矣以德三男长曰闻字士信识余于　京师十余年间无人不曰士信谨愿信人也则尊所闻而信于道也闻于师友者能信而行之而又信于人也仲曰生字士行人之生也直斯民也三代之所以直道而行也生理本直也季曰礼字士伦天理之节文人事之仪则夫人知礼伦理之明辨也士信三男长曰迁字于乔出幽迁乔克已从善也日进于高明也仲曰潜字于渊深潜以修不自跃也季曰止字于丘取诗之义于止知其所止也止于至善也三世之所固也其老者长者既不忝其名矣季而幼者可不念哉不忝者而无自怠未成者尤当自朂三世一堂吾所谓民生之至乐至荣也不可以不知也 

　　○永新周氏礼让堂诗序 

　　至理寓于人心至和发于造化合于人心未尝有毫发僣差也唐虞之群后德让启之让益至于泰伯王季之让文王化虞苪之让以动天地之化成极治之应此天地之礼让始于尧舜禹而后世则而象之者也若夫一家礼让则亦本于舜以礼让处于嚚顽傲狼之间卒成底豫之化施于后世莫不皆然于是能以礼让为国者无不召一国之和能以礼让为家者无不召一家之和以礼让为天下者无不召天下之和传曰一家让一国兴让讵不信欤永新周子安氏世居潥阳自　固有始家永新城中以以礼让律其身化其家其子伯鲁仲鲁叔鲁季鲁与其幼四人者孝友雍睦而仲鲁尤好学工诗皷琴师事贤士大夫以先达勤翁吴先生其妻之伯祖也极口称道仲鲁之为人且为之别字曰慎初以勉其成而为之说此非有礼让之实能得此于先生哉先生尝过子安喜其一家之和名其堂曰礼让而既为之记今年予因仲鲁侍子安与乐饮兹堂慨先生之不可作而尤喜兹堂之名非溢羙和气所召将有大于此时也合士大夫之诗若干首而为之序 

　　○黄仲聚同声集序　 【丁亥】 

　　盛唐诗人江右不多见其下如郑谷卢纶辈不足上拟□岑何其作者之寂寥也故二之盛而范揭二君子卓然起于千载之后虽雄视一世作者继起至今复大盛岂非啬于前而丰于后理固然欤予遍读近代与当时作者之诗于予乡里冀其复可雄视一世者得两人焉凤仪李君仲聚黄君也予尝欲与二君作诗集序因循不果者二十年今年南归偶得与黄君相见遍舟遡文江一日尽得其所谓同声集者渎之终日而不尔如远行客过故乡山水之华室居之丽耆旧之逢迎应接不暇何其快也何其快也予之所欲追踪古人者君辄能高步优入其间予之所欲出新意稍白凌励者君辄能脱颖而出吁何其得予心之所同然者欤此独未足以知君之趣深造之妙也君壮游湖海学穷高厚而遁迹山林不涉尘累超然远览殆陶彭泽初年之所未能及也又岂若盛唐诸君子工于为艺而至于斯欤他年予亦将乞身于朝归而与　君讴歌击取三百篇而和之使范揭二君子亦有光焉是又区区之志也黄君以为然乎 

　　○吉水庄西十老宴集诗序　 【戊子】 

　　萧侍御杨忠襄文节之里至本朝之初有十老者道存先生为之倡和而随之者萧之良曰从字与善衎字乐善杨氏则思忠思文道济廷璋彦璋彦敬刘氏子通合而命之曰庄溪十老相与月为一会会必饮饮必赋诗循环然亦时有嘉客若欧阳先生师尹孙廷望廷璧聿修家季父原禄鸡鱼蔬笋取具随时而文字之欢乐近所未有也且孰无老者田农草坐未足与此乐也孰无宴者膻围妓押未足与此乐也孰无诗者孤嘤寂咏未足与此乐也陶渊明而得十人者其必不为虎溪之游也矣若此十人者偶聚一堂偶为一会犹足为后来者之谈而况皆文皆贤皆寿连会而连岁也哉兰亭数篇犹或以传而况此盈帙也哉然予平生亦尝叙论天下是编也仅于吾吉水见之且十老者今皆有后能文乐善令子仲素求予序则十老者又前显后贤也难矣哉仲素诸贤勉焉老而继焉予时谢事则将继予季父为嘉客也 

　　○萧氏流芳集序　 【己丑】 

　　萧氏流芳集者泰和萧士信集其先叔祖其父与其所得名公贤士大夫诗文若于首习而传之将遗其后之人流芳百世也故曰流芳集集之意已勤流之意无极而是芳也非若凡草木之花□重焚之烟烬一时俄顷过目感心而已也文章关天地之运开人心之善其发也有所感则其感为无穷矣故金石可灭而文章不可灭者为是故也士信世家泰和之南曰清泝其先世藏书史图画文章至多兵乱荡毁故所存者惟是而已而元末慱硕鸿藻之士天朝坏伟名德之作皆萃此集谓之皆有感动于人也其叔祖得周号自愚翁善画龙寄迹老子之法中至今称自愚龙有名盖得之大玄子有传受也乡先生达如进士云章刘公侍郎子高刘公国学子所萧公海桑陈先生尚仁萧先生钱塘士谦高公进士清江聂公器之王传子贞胡先生皆推重其人谓其画特余事耳士信尊公以德少孤事母孝作仰事堂以奉宴处侍郎刘公所扁记御史陈君仲述学官廖君自强进士陈君士瞻先辈子与王先生进士子尚萧先生国学严君从礼校文尚仁萧公皆有题赞如出一口士信往年识予　京师予友萧子放姚与成皆争言士信善士可交继而两浙名贵人争誉之若状元礼部尚书任公克济侍郎张公子平翰林镏公三吾陈公子鲁家父及予所交者中书承敕近侍能诗者皆有赠言而陈君仲述为记其清沂书隐学士刘公三吾又详为之序序其善画又不在当时人有名之下者独予兄弟得相与往还乡曲也其人可称而画又可喜诸君子至以顾陆期之是亦足以自致不磨矣况又得是文章之重迭也欤是可以流芳矣其它翰墨图画亦称是好事者过清泝停骖觧舡亦可借而一观亦平生之快也士信昆季诸子森立可羡幸世守之 

　　○杨氏济羙集序 

　　杨氏文川先生讳中字伯允遗文七首诗三十九首济川先生讳舟字道济文二十六首季琛先生诗文若干首曰济羙者一家三世作也文川诗学范大史得其骨文得之虞文靖刘文敏师其意济川其从子弟季琛其孙也兹其为有传授者也微婉不流于委靡雄浑不堕于粗豪此予之所得见也季琛日进焉其当不论量者也 

　　○杨文川诗集序 

