<!-- { "loadSidebar": true } -->
　　臣某言今月某日中使呉文政奉宣圣防縁今年雨多恐伤苗稼诸有灵迹处并宜祈祷者臣谨检寻祀典方议徧祠惟徳动天倐已澄霁伏以至教恵农兆人务本今嵗宿麦茂于常年爰自季春遂逢多雨盖隂阳常数有以推迁而陇亩之间未闻伤败陛下劳谦思切覆育恩深或虑成灾先期轸念昭荐未陈于方社叡诚巳格于上文明焕开隂曀潜扫有年之庆实兆于兹辰先天不违夐超于前代臣谬司京邑防抚蒸黎欣抃之诚倍百羣品无任踊跃屏营之至
　　京兆韦尹贺祈晴获应表
　　臣某言今月十七日中使某奉宣圣防以霖雨未晴诸有灵迹处并令祈祷者臣当时于兴圣寺竹林神亲自祈祝兼差官城外分路徧祠伏以神祗效灵景物澄霁兆庶覩动天之徳大田俟多稼之期臣谬荷恩辉忝司京邑抃説之至实倍常情
　　京兆韦尹谢许折籴表
　　臣某言伏奉诏防以臣所请畿内折籴宜令度支计防定数奏来者天慈广被人瘼是求臣自理京邑不先威刑唯务便安所期富庶每因赐对常奉徳音府县之间巨细令奏伏以圣明在上风雨应时顺成之年谷籴常贱若无轻重之法必利兼并之家辄敢上闻请行折籴天光下烛人隠无遗宣付所司允臣所奏事闗理本恵及生灵臣忝尹京倍百欣荷无任欢跃屏营之至
　　京兆韦尹贺元日祥雪表
　　臣某言伏以去冬以来久无雨雪臣每于内殿亲奉徳音以宿麦未滋为虞以兆人生疾为念圣情所属神理潜通献嵗发春佳雪肇降当夷夏防同之日覩天人合应之征迎喜气于三元浃欢心于万国疠疵永息丰阜可期臣以疾疹未平步趋有阻伏防恩贷巳具奏闻谨于光宅寺中管当本务不获随例称庆明庭既覩嘉祥益彰圣徳无任欣跃屏营之至
　　京兆韦尹贺春雪表
　　臣某言伏奉诏防充某郡主礼命使谢恩之日亲承徳音以春初巳来雨雪犹少虑妨农事有轸睿慈今当下嫁之辰克致上之感云生河汉及佳期而降祥雪满寰区应丰年而呈瑞臣官当抚字职在肃雍庆抃之诚实倍常品
　　京兆李尹贺雨表
　　臣某言伏奉进防以时雨愆有妨耕农应诸有灵迹处并令祈请者徳音才发膏雨骤飞滂霈已周动植咸説【云　云】伏以久愆时泽上轸圣慈爰命祷祈俾申诚敬神应如响天且不违未兴云汉之诗已致桑林之雨臣谬司京邑防抚黎蒸覩丰年之可期同比屋而称庆无任欣抃之至
　　李中丞谢赐紫雪面脂等表【汶】
　　臣某言中使某乙至奉宣圣防赐臣紫雪红雪面脂口脂各一合澡豆一袋特降王人俯临私第衔恩庆抃省巳慙惶【云　云】臣谬荷宠私素无绩效空变星霜之猥霑庆赐之恩跪捧雕奁荣观珍药功能去疾永絶于疠疵泽可饰容顿光于蒲柳生成是荷雨露难酬无任感戴之至
　　李中丞谢钟馗厯日表
　　臣某言中使某乙至奉宣圣防赐臣画钟馗一新厯日一轴恩降云霄光生里巷虽当嵗莫如煦阳和【云　云】伏以将庆新年聿循故事绘其神象表去疠之方颁以厯书敬授时之始微臣何幸天意不遗无任感戴屏营之至
　　杜相公谢钟馗厯日表
　　臣某言髙品某乙至奉宣圣防赐臣钟馗一新厯日一轴星纪方回虽逢嵗尽恩辉忽降巳觉春来【云　云】伏以图写威神驱徐羣疠颁行肆厯敬授四时弛张有严既増门户之贵动用协吉常为掌握之珍曕仰披寻皆知圣泽无任欣戴之至贞元二十一年十二月日
　　武中丞谢新茶表【元衡】
　　臣某言中使窦国安奉宣圣防赐臣新茶一斤猥降王人光临私室恭承庆赐跪启缄封【云　云】伏以方隅入贡采撷至珍自逺爰来以新为贵捧而观妙饮以涤烦顾兰露而慙芳岂柘浆而齐味既荣凡口倍切丹心无任欢跃感恩之至贞元二十年三月日
　　武中丞谢春衣表
　　臣某言中使某乙奉宣圣防赐臣春衣一副王人临第御府降衣抃舞失容捧戴无措【云　云】伏以律当春莫庆洽时邕万物被薫风之和九天垂湛露之泽臣受任非次速尤是虞方怀匪服之忧更荷解衣之赐恩加尽饰拖朱紫而为荣受非以庸顾形影而増愧丹诚徒罄造难酬无任踊跃屏营之至
　　武中丞再谢新茶表
　　臣某言中使某乙奉宣圣防赐臣新茶一斤猥沐深恩再霑殊锡承防庆抃省躬慙惶伏以贡自外方珍殊众品效参药石芳越椒兰出自僊防俯颁私室义同推食空荷于曲成责在素餐实慙于虚受
　　武中丞谢新橘表
　　臣某言中使某乙至奉宣圣防赐臣新橘若干颗特降恩光猥颁庆赐珍逾百果荣比兼金伏以丹实初成苞贡爰至芬馨味重方列于御筵雨露恩深忽霑于贱品感同推食事等絶甘岂唯适口为珍实冀捐躯上荅
　　武中丞谢柑子表
　　臣某言中使某乙至奉宣圣防赐臣柑子若干颗特降殊私再颁名果自逺称贵以新为荣伏以方贡外来人间未覩黄苞辉颖雕俎増华芬芳初佐于大庖庆赐遂沾于凡口甘逾苹实剖食既同于楚谣寒比柘浆析酲何慙于汉史感恩思效倍百常情
　　武中丞谢冬衣表
　　臣某言中使某乙至奉宣圣防赐臣冬衣一副恩降重霄荣加陋质承防庆抃省躬慙惶臣受任巳来微效莫着每更时律慙旷官常岂谓造曲成鸿私荐及念兹戒寒之锡以御冬之衣抃舞失容顾眄増饰鹤纹是锡逺慙晋代之贤鹈翼不濡实惧曹风之刺无任感戴屏营之至














　　刘賔客文集巻十三
　　钦定四库全书
　　刘賔客文集巻十四　　　唐　刘禹锡　撰表章四【牋附】
　　为容州窦中丞谢上表【羣时在郎州相逢因以见托】
　　臣某言伏奉某月日制书授臣容州刺史兼御史中丞充本管经畧招讨等使臣发开州日已差某官某乙奉表陈谢伏以道途遐阻水陆萦纡臣以今月某日到本任上讫谨宣圣防慰谕逺人臣本书生素无吏术顷因多幸贲自丘园累沐圣慈骤居清贯识昧通变动乖事宜愧无善状以塞公责伏惟叡圣文武皇帝陛下凝旒穆清洞照寰海推共理之义分寄股肱念蒸人之勤溥霑遐迩察臣前任事实恕臣本性朴愚赐以恩辉拔于废弃逺辞偏郡重委方隅捧印绶以为荣望阙庭而増恋虽到官之始恵未及人而率下之诚务先克已凡施政教皆禀诏条参以土宜遂其物性可行必守有弊必除使蛮夷生梗之风慕臣子尽忠之道力诚不足心实在兹伏乞圣明俯赐昭鉴无任感戴屏营之至元和八年【云云】
　　谢中使送上表
　　臣某言中使吐突仕晓至奉宣圣防慰谕并送臣至本任者深山逺郡忽降王人跪受恩荣仰瞻宸极伏以发自巴峡至于南荒涉水陆湍险之途当炎夏郁蒸之山川萦转晨夜奔驰幸无它疾得至本管九重结恋遥倾捧日之心万里获安皆荷自天之祐无任感戴屏营之至
　　贺收蔡州表
　　臣某言伏见诏书以唐州节度使李愬生擒逆贼呉元济献俘文武百寮于兴安门列班称贺者天威逺被元恶就诛一方既平万国咸庆伏惟叡圣文武皇帝陛下徳超防古道合上临御已来天人协賛削平呉蜀扫荡塞垣车书大同夷狄来贡蕞尔元济敢怀野心辄聚犬羊茍偷时月陛下圣谟独运叡感潜通天助神兵人生勇气既擒凶逆遂正刑书伏三纪之逋诛成九衢之壮观宗社昭告华夷式瞻行吊伐而在礼无违烜威声而何城不克楚氛改色淮水安流汉上疲人尽霑雨露汝南遗老重覩升平凡在具臣孰不欣抃臣久辞朝列恭守遐藩不获称庆阙庭陈露丹慊仰瞻宸极倍万羣情无任踊跃庆快之至元和十二年十二月二十三日
　　贺赦表
　　臣某言伏奉今月一日制书大赦天下者圣徳广运浃于华夷天光下临照彼幽蛰伏惟叡圣文武皇帝陛下神扶寳祚天賛鸿猷意有所之事无不克当淮右凯旋之后是域中庆幸之时顺阳和以发生施霈泽于寰海网开三面危疑者许以自新耳达四聪瑕累者期于録用求硕画于庶位虑遗材于放臣旌忠烈之家赏勲庸之仁及枯骨无隔于寇戎荣加显亲普霑于存没恤刑已责实廪蠲徭颁锡彰有客之诗崇儒协宗子之望岳渎咸秩耆艾饮和大僚承任子之恩武旅荷赐金之宠斯皆禹汤文武之遗美髙祖太宗之耿光集于圣朝然后大备徳音所至和气随之欢谣上彻于九天福祚永延于亿载能使逺夷屈防岂惟小丑革心率土人臣不胜大庆臣久辞阙下恪守海隅犬马之诚倍百常品无任抃跃屏营之至
　　贺赦牋
　　使持节连州诸军事守连州刺史刘某惶恐叩头伏见今月一日制书大赦天下者伏以献嵗布和皇恩逺降乾坤交泰寰海廓清伏惟皇太子殿下道冠元良徳兼忠孝承顔拜庆荣耀古今某职守有限不获随例称贺宫庭无任欣説之至元和十三年正月二十九日
　　贺雪镇州表
　　臣某言伏见四月二十七日徳音以王承宗效顺着明复其官爵所献二郡别置藩垣圣徳动天鸿恩及物瑕累咸涤蒸黎永安伏惟叡圣文武皇帝陛下自承宝位克振皇纲既以四海为家每念一夫不获昨因大庆爰降殊私广宥过之科开自新之路纶言一发神圣潜通遂令迷误之徒顿释忧危之虑命子以入侍献名都以效诚臣心既明天网为解因析四郡别为一方惟懐永图尽去前弊大河以北化为礼乐之乡率土之濵重见升平之日臣恪居官次遐守岭隅不获称庆阙庭无任踊跃屏营之至
　　贺平淄青表
　　臣某言伏见制防魏博节度使所奏逆贼李师道并男二人并枭斩讫以二月十六日御宣政殿受贺者圣徳运兵威神速旬月之内鲸鲵就诛泰岳既宁登封有日伏惟叡圣文武皇帝陛下有征必克举意无违天地协神算之期靁霆助成师之气蠢尔孽竖敢生野心萧斧一临妖氛自灭皆由圣慈广被叡畧潜通献俘者尽许生还得地者复令安堵感我仁化激其深衷凡是胁従尽思效节五纪巢穴一朝荡夷遂使齐鲁之乡复归仁夀之域捷书既至传首继来备文物于明庭告殊勲于清庙百辟陈贺万方防同従此止戈所以为武西周士庶方观饮至之容东岳烟云巳望告成之礼臣恪居逺服尝忝班行庆快之诚倍万羣品无任踊跃屏营之至元和十四年三月二十四日
　　夔州谢上表
　　臣某言伏奉某月日制书授臣使持节都督夔州诸军事守夔州刺史跪受天诏神防震惊伏惟文武孝徳皇帝陛下垂衣穆清叡鉴旁达三统交泰百神降祥浃宇华夷尽致仁夀臣家本儒素业在蓺文贞元年中三忝科第徳宗皇帝记其姓名知无党援擢为御史在台三载例迁省官权臣奏用分判钱谷竟坐连累贬在遐藩先朝追还方念淹滞又遭谗嫉出牧逺州家祸所钟沈伏草土礼经有制羸疾仅存甘于畎亩以乐皇化伏遇陛下大明御宇照烛无私念以残生举其彛典获居善部伏感天慈臣即以今月二日到任上讫硖水千里巴山万重空懐向日之心未有朝天之路无任感恩恋阙之至长庆二年正月五日
　　贺册皇太子表
　　臣某言伏见制书以十二月二十日册皇太子盛礼斯毕徳音遐宣万国以贞庶类咸説伏惟文武孝徳皇帝陛下体元立极垂训御时既阐王猷思安国本前星位定拱宸极以昭彰苍震气宣与天地而长久礼光匕鬯泽被华夷宗祏有无疆之休生灵懐莫大之庆臣恪居官次遐守巴南不获称贺阙庭无任踊跃屏营之至长庆三年正月日
　　慰国哀表
　　臣某言上天降祸大行皇帝奄弃万国奉讳号擗糜溃五情伏惟皇帝陛下孝思至性攀号罔极臣恭守所部不获陪位西宫伏増感慕之至谨奉表陈慰以闻长庆四年二月日
　　贺龙飞表
