<!-- { "loadSidebar": true } -->
　　吏部侍郎兼左春坊左赞善许思温吴郡人也少时躬稼奉亲读书吴山出登大学为御史历职宪副遂擢今官于予有同寅之好乃请为文记其吴山书舍予平生足迹半天下恨不得一至吴中灵岩虎丘天平之雄峙湖江海潮之奇漫四方人物之都会每读昔人之文未尝不为之慨然大息也且夫世人之于读书也高谈道学者指以为丧志近务事功者弃以为无用于乎是岂尝知读书之理也哉自怠而厌其勤苦者托辞以饬非自昧而不达其义理者谤言以获短故例以儒生为迂阔而以文籍为陈言耳究其心亦未尝不知之也故有因其心而直晓之有不赧然而愧者盖鲜矣是故文字之作圣人开天辟地之机行乎阴阳而通乎鬼神造化万汇之所不能违者也而岂出乎此理之外哉而岂可指而谓之丧志而无用也哉六经圣人之书也诸史历代之书也诸子百家凡能言者之书心下至啇贾技术莫不有书择其善者而行未有不善也自天文律历地理农田水利风俗人才学校选举塩铁细务皆有书皆所以集事成功者也自昧而不通者而可谤之哉六经所以正心修身治国平天下而为道学之本也自怠而厌勤者而可假丧志之言以饬其非欤丧志之云为不精专者发耳不专志而务夸多鬪靡以为人也则又反不读书之为愈此有激而云者而岂可谓书之不必读也哉余生民以来观未有不知书之圣人者予尝以为流俗叹也许公之意与予合故仕显矣既请为之记其书舍以为子孙后世劝而使之有兴起于读书也为之记而系以诗 
　　天开象纬日与星辰灵川岳万汇形□书奎画河洛呈万世照耀传六经贤传羽翼众喙鸣愽通贯一量重轻譬犹作室矩度程群材咸萃无奇嬴曲可使直陂可平指顾左右集大成吴山吃立大古青书舍临高疏牗棂紫云红雾栖前楹万家玊树森在庭牙签历历黄金縢万轴架插明星荧斗牛午夜虹光頳天官早岁尝躬耕飬志余力篝火灯布帷黝黑积晕成秋囊或贮山下萤有草如带似尧蓂隐德自是通山灵时来九万随风鹏桥门壁水扬华英铁冠珥笔胡承明绣衣持斧白玊京从龙天飞掌铨衡春官侍从鸳鸯停乃知读书功修能万事转圜无滞凝他年有待悬车荣锦袍山下濯冠缨买舟相送诚一登吴中俊彦来相仰欢呼共覩贤公卿乡人子弟博颂声重作吴山书舍铭 

　　○杨氏重修祠堂记　 【甲申】 

　　宋杨忠襄公以大义死建康闻于天下其族属先后皆有节行盖杨氏建家于吉自门下侍郎知吉州辂始侍郎善待士唐末五季之乱士大夫多依之以居迓宋之平吉之名族视古为盛真宗大中祥符八年侍郎诸孙丕擢进士甲科仕至屯田员外郎知康州以清谨与乡人萧侍郎彭大博齐名真宗御宸翰书于殿柱曰江西三瑞仁宗皇佑初著作郎纯师以文章显蔡京之柄用也洪州通判存抗以直言格其请托卒为所摈卓然之行倡于忠襄之前至文节公万里以宝谟阁学士致政家居闻韩伌冑专权误国草谏疏毕愤惋不食死子长孺仕至安抚使直义之化沾濡蛮越击豪强不避近烕捐俸入七十万余代输民租不持一钱去凛然之节继于忠襄之后又若安抚使炎正与吏部侍郎孜皆见称于世不辱其家稽之史编古未有也于法皆当祀以表节行励风俗故元盛时杨氏之贤同知昆山州事学文始即文节公故居为祠规制广于前而田益加多岁久弗治田芜宇倾予先世与文节公有连少知读其文见与益国周文忠公及晦庵朱文公卿之诸君子过从觞咏想见一时之盛徒步谒祠下江东诸山如画屏列于前地据高爽宋崇陵御书诚斋字揭文安公所撰祠记刻石具在乔木苍然挺秀为之伫立顾望兴怀低面而不能去者久之永乐二年甲申八月初吉杨氏之贤季琛以旧臣膺京兆之举作令南海次修祠之颠末授予而请记焉盖经营于元年八月以今年五月讫工季琛实倡率其族人因其故六楹及余材可用者益以新木凡三百四十有奇砖甓五百有七增设始祖吉州公及屯田清谨公二龛诸小宗显宦序昭穆从祀废像设用木主刻世宗祀田祭器牲币酒数仪节科条于碑阴祭用冬至立春子孙缘岁转直祠祀祠宇坏漏辄饬母怠罚如科条所以奠祖而垂后可谓远也已可谓详也已于乎岂为杨氏而已哉 

　　○刘氏墨庄记 

　　宋丞相刘公冲之少时学于余家后贵显来谒有相儒僊客化龙栖凤之咏至今人犹诵之是时吉水富溪刘氏与之通谱冲之为之作序知其与迁莺灞上同所自出盖世族也今其裔孙仲选遣其子久常来京师请予记其墨庄且曰祖宗以来惟事诗书以淑于子孙墨庄刘氏之故实也幸弗辞让而遂记之予曰昔静春先生尝以是请朱子为记言刘氏自国初名所与通书记事皆儒先长者顾熹何人而敢度越众贤上纪兹事不当如是静春与之别五年致书以十数未尝不以此为言而后不得已而为记焉今予又岂可遽为记欤虽然慕富贵功名者未必得富贵功名惟慕夫忠厚之传诗书之习以淑其子孙者有必得之理也静春之意亦曰府君大人与先子之本意曰耕道而得道何在夫熟之而已不知者谓出于青紫车马之间诚切病焉是则墨庄之记有种斯获有来斯得而的然不在于富贵功名之求也仲选固静春之徒欤是不可无记以告其子孙及夫世之不知者也况夫静春与朱子倡明道学天下所知者也家本庐陵后居清江晚年积书构屋归老螺川之上今财二百年而无大不感者矣此理之有不然者殆亦天之未定也仲选教其子孙以仁义为菑畬也墨之种必有丰年固将趾羙禾川有虎庐陵而藏兴衰得丧系于天者岂仲选之所虑乎吾所志者所必之理而已以待夫天之□而已毋以不知者言为吾轻重也 

　　○庐陵城西玊虚观 

　　庐陵郡以山得名谓螺冈形如屋庐也而城西之山尤峻拔可喜望之嶷然神岁者五岳也世传西晋时江夏黄辅紫庭与二好于此学道仙去鼎剑丹灶存其故庐人号其处曰黄真坛学仙之徒往往依之至宋祥符天禧中道士徐保凝以次修其屋宇始名三官院治平三年彗见于壁复见于昂保凝诏禳之彗入于张以没真宗大挩赐劳之甚厚敕赐所居院曰玊虚观山故有五岳祠俗以其山而并呼为五岳观盖自是而盛于前矣政和五年省札许披戴十有八人有曾守静者得道尸解遂列仙籍主治朱陵洞天玄刘羙成者见梦吉郡守风送其舟达郡启棺如生望像祠之守静在时辟谷导引弟子甚众分为四寮至元兵乱幸而不毁至国朝而复盛今项如师者为郡纪来京师请记诘其所以兴废者皆不能道也予惟庐陵故长沙分野地去茶陵郴州境土皆一日程自轩辕皇帝以来属车之音在人耳目其所源流远矣至汉武帝诏天下名山备巡幸而玉笥山有避秦人何君六人者于此仙去遂表为洞天晋许逊葛洪之徒接迹于斯而俗视仙者如常人传其节食服药之法以致康少病者比比而是也故庐陵之人方拔丹鼎之说皆不足以惑之呜呼此此所以多淳庞寿考欤然则所谓学仙者之居以为恬淡□息闲静而嬉游亦不可得废也宜其代有兴葺之欤为之记而系之以诗曰 
　　庐陵城西有黄坛五岳秀拔当天关黄君昔年此炼丹瑞雾倏烁霞采殷龙光腾腾霄汉间井水玉液温可飡丹成白日游区寰陡降佩玉声珊珊余光下烛疑可拔星冠云集振鹭班栋宇金璧垂云烂祝厘祈祥夷险艰福庆大来何若山稽首上帝不违颜五风十雨如循环 

　　○溪山万状图记 

　　余有溪山之僻少时见日出东岭朝霞绚映草木奇秀每乘兴独往过水光湍濑倾岩瀑布与流溪津渡处渔家艇钓辄不胜喜微吟纵观不知日之夕也或朋旧过从携壸命奕为登山临水之观发不及栉屦不及系衣带不及尽理欻然赴之每至月出久之徜徉而归未尝厌也后来经涉世故拘牵行役不得自由顾瞻溪山如旧亲朋阔别之怀形于梦寐盖尝以为物生之地不同气质之性亦异江湖之鱼不乐于宫沼山林之马不羙于天闲贫贱之习不适于富贵闲旷之情不堪于掠束也溪山之游观岂有声色臭味之足移人也哉予本溪山之人拘于气质之偏习于闻见之迹而学问之功浅未能超乎事物之外也尝自知其僻焉余友蔡君学渊为言吴兴李华甫氏亦若余之僻且以溪山万状图求为之记展之盈数尺而所谓万状者固不出乎其笔墨之外玩适之余庶有超然而得乎僻者可以两忘幸因蔡君而命之也 

　　○画记　 【乙酉】 

　　右蕫源画一卷卷首画古松泉石松节处作点盘错萧森树木五株可爱来者三人一人扶笻且前一抱琴随之一以篙插舡将陡岸藂杂麓浓淡二人扶杖去滨水茅檐下俯视一人若手指器物者渡桥一骑驴者状畏怯仆童担右手顾其后一人牵学巨网一举小网小罩捞网中三艇泊岸下一艇钓一橛其艇负鱼登岸过芦苇中隐隐有小屋数椽作平沙无岸草木藂薄倒悬作风雨势三艘举颿坐舡屋一人有快然自适意楼观高出树杪古杉细泉云雾吞吐一人持雨盖走沙际风揭其盖力持之厓下有居室雉堞隐隐若江城者一人蓑笠而挽辂前曳后推之栢聚生泉下瀑桥渡一扶笻一骑驴者纔数点人离情状具层楼出山峡间林下阪杖而下者有艰难匮乏意两浦水亭一杖伛偻且登一帐而旴衡疑皆闲老人也两岸下挺相往来疑歌相和者茅亭泉上修竹掩映行者幅簉若闻其语咲树林高下烟横抹之隐显有无势入平野岸绝楼阁云雾中萝下垂拂江石疑若动者渔舡店泊青帘白屋鴈阵纵横忽不可数疑若燎喨山石潇洒丁杳枝亚淡波倒侵微茫平远纵笔肆意畧无雕镌愈玩愈觉其精到令人忘倦浑然天造霄壤丹青盖源画无疑他人不能至也画四十余尺无所脱畧众休备焉噫人之学问亦若源之画亦庶几哉 

　　○望云楼记 

　　京师天下之都会也极耳目之玩穷水陆之产既莫不可得见而有力者皆可指取至于富贵声利亦有求而得之者也得于此必忘乎彼得于今必忘乎昔有得于心者至忘其身以求足乎其心者有之也而况其桑梓之恭故旧之念与其乡里一人一壑之所尝游云烟景彩倏忽朝暮大动心于怅望而兴感者乎宜其愈久而愈忘之漠然曾不入乎梦寐者也然试与之论其畴昔而悼其旧故则未有不为之慨然者而至于其父母存殁之怀子孙贤不肖之感则有动其心至有叹息流涕而不能已者此人心之理所以常存不昧而有所陷溺者未尝无时而觉悟也使其每有所觉悟则无所陷溺虽富贵利声之徒常怀仁义忠厚之心必有长顾却虑之忧而无冥蹈瞽趋之失所谓一举足而不敢忘其父母焉则所以持守其身者不容不谨亦所谓虽蛮貊之邦行矣况为京师都会之观也哉余卿其家凎邑凎本隶庐陵金川玊笥襟带其间亦天下之奇胜其侨居　　京师数年慨然以为一日之居陿陋不足以豁其心意乃撤而新之为楼若干楹集乡之朋旧而落之张君子英金君幼孜请余名且记之余惟于某二亲有存感之殁怅望乎桑梓之间俛仰乎定省之际陡屺陡岵之诗歌之而欲无歌也北山之石蓼莪之篇赋之而欲无赋也鞅掌之隙少兴其怀时与宾客故人饮酒于斯也其所思者远矣请名之曰望云是楼南向而故乡之云物在望也凡吾乡之人有桑梓之思而不能引去者登斯楼而一望亦无几其少仰也 

　　○川上亭记 

