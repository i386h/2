<!-- { "loadSidebar": true } -->
　　案郑玄注《礼记·大传》称：「《孝经》郊祀后稷以配天，配灵威仰也。宗祀文王於明堂，以配上帝，配五帝也。」夫五帝司方，位殊功一，牲牢之用，理无差降。太祖文皇帝躬成天地，则道兼覆载；左右群生，则化洽四气。祖宗之称，不足彰无穷之美；金石之音，未能播勋烈之盛。故明堂聿，圣心所以昭玄极；泛配宗庙，先儒所以得礼情。愚管所见，谓宜用六牛。（《宋书·礼志》三，大明五年九月，太学博士司马兴之议。）
　　◇太子妃丧不举祭议
　　夫缌则不祭，《礼》之大经，卿卒不绎，《春秋》明义。又寻魏代平原公主死，高堂隆议不应三月废祠，而犹云殡葬之间，权废事改吉，芬馥享祠。寻此语意，非使有司。此无服之丧，尚以未葬为废，况皇太子妃及大功未者邪？上寻礼文，下准前代，不得尝。（《宋书·礼志》四，大明五年十月，博士司马兴之议。）
　　◎程彦
　　彦，大明初为太学博士。
　　◇国母除太夫人议
　　五等虽差，而承家事等，公侯之母，崇号得崇，子男於亲，尊秩宜显。故《春秋》之义，母以子贵，固知从子尊与国均也。（《宋书·礼志》二，大明二年十一月，有司奏，兴平国解称，国子袁愍孙母王氏，应除太夫人，博士程彦议。）
　　◎殷淡
　　淡，大明中为殿中郎。
　　◇庙祠有故迁日议
　　《曾子问》：「日蚀太庙火，牲未杀则废。」纵有故则使人。清庙敬重，郊礼大，故庙焚日蚀，许以可迁；轻哀微故，事不合改是以《鼠系》鼠食牛，改卜非礼。晋世祖有司行事，顾司空之改郊月，既不见其当时之宜，此不足为准。愚谓日蚀庙火，天谴之变，乃可迁日。至於举哀小故，不宜改辰。（《宋书·礼志》四，大明三年十一月，殿中郎殷淡议。）
　　◎常珍奇
　　珍奇，汝南人，大明中为司州刺史。泰始初，与薛安都袁ダ等举兵，应晋安王子勋。子勋败，遣使请降於魏，魏以为平南将军、豫州刺史、河内公。明年，征其质子，不遣，为元石所破，逃免。
　　◇上魏献文帝表
　　臣昔蒙刘氏生成之恩，感义亡身，志陈报答，遂与雍州刺史袁ダ豫州刺史殷琰等共唱大义，奉戴子勋，纂承彼历。大运未集，遂至分崩，而刘滔天，杀主篡立，苍生殄悴，危於缀旒。伏惟陛下，龙姿凤仪，光格四表。凡在黔黎，延属象魏，所愿天地垂仁，亟图南服。宜遣文檄，喻以吉凶，使江东之地，离心草靡，荆雍九州，北面请吏。乞高臣官名，更遣雄将，秣马五千，助臣经讨，并赐威仪，震动江外，长江已北，必可定矣。臣虽不武，乞备前驱，进据之宜，更在处分，敢冒愚款，推诚上闻，机运可乘，实在兹日。（《魏书·常珍奇传》。）
　　◎陈文绍
　　文绍，建康人。
　　◇上书诉父冤
　　私门有幸，亡大姑元嘉中蒙入台六宫，薄命早亡，先朝赐美人，又听大姑二女出入问讯。父饶，司空诞取为府史，恒使入山，图画道路，勤剧备至，不敢有辞，不复听归。消息断绝，姑二女去年冒启归诉，蒙陛下圣恩，赐敕解饶吏名。诞见符至，大怒，唤饶入，交问：「汝欲死邪？诉台求解。」饶即答：「官比不听通家信，消息断绝。若是姊为启闻，所不知。」诞因问饶：「汝那得入台？」饶被问，依实启答。既出，诞主衣庄庆、画师王强语饶：「汝今年败，汝姊误汝。官云小人辈敢持台家逼我。」饶因叛走归，诞即遣王强将数人逐，突入家缚录，将还广陵。至京口客舍，乃堕死井中，托云「饶惧罪自杀」，抱痛怀冤，冒死归诉。（《宋书·竟陵王诞传》，诞嫌隙既著，道路常云其反。大明三年，建康民陈文绍上书。）
　　◎刘成
　　成，吴郡人。
　　◇诣阙上书告竟陵王诞谋反
　　息道龙昔伏事诞，亲见奸状，又见诞在石头城内，乘舆法物，习倡警跸。道龙私独忧惧，向伴侣言之，语颇漏泄，诞使大吏令监内执道龙。道龙逸走，诞怒，鞭杀监，又捕杀道龙。（《宋书·竟陵王诞传》。）
　　◎陈谈之
　　谈之，豫章人。
　　◇上书诉弟咏之枉状
　　弟咏之昔蒙诞采录，随从历镇，大驾南下，为诞奉送笺书，经涉危险，时得上闻。圣明登祚，恩泽周普，回改小人，使命微勤，赐署台位。咏之恒见诞与左右小人庄庆、傅元祀潜图奸逆，言词丑悖，每云：「天下方是我家有，汝等不忧不富贵。」又常疏陛下年纪姓讳，往巫郑师怜家祝诅。咏之既闻此语，又不见其事，恐一旦事发，横罹其罪，密以告建康右尉黄宣逵，并有启闻，希以自免。元祀弟知咏之与宣达来往，自嫌言语漏泄，即具以告诞。诞大怒，令左右饮咏之酒，逼使大醉，因言咏之乘酒骂詈，遂被害。自顾冤枉，事有可哀。（《宋书·竟陵王诞传》。）
　　◎刘勰
　　勰，（《宋书》作「恩」，《通典》作「协」，今从《南史》。）为三公郎。
　　◇唐赐妻子事议
　　赐妻痛往遵言，儿识不及理，考事原心，非存忍害，谓宜哀矜。（《宋书·顾觊之传》，《通典》一百六十七。沛郡唐赐得病，吐出虫十馀枚，临死，语妻张，死後刳腹出病，死後，张手自破视，五脏悉靡碎。郡县以张忍行刳剖，赐子副又不禁驻，事起赦前，法不能决。）
　　◎长江
　　长，大明中为博士。
　　◇庙祠有故迁日议
　　《礼记·祭统》：「君之祭也，有故则使人，而君不失其仪。」郑玄云：「君虽不亲，祭礼无阙，君德不损。」愚以为有故则必使人者，明无迁移之文，苟有司充事，谓不宜改日。（《宋书·礼志》四，大明三年，有司奏，四时庙祠吉日已定，遇雨及举哀，旧停亲奉，以有司行事，先下使礼官博议，於礼为得迁日与不。博士江长和议。）
　　◎路琼之
　　琼之，丹阳建康人，文帝路淑媛弟子，大明中为抚军参军。
　　◇上表为父乞赠典
　　先臣故怀安令道庆，赋命乖辰，自违明世，敢缘卫戌请名之典，特乞云雨，微黍洒润。（《宋书·文帝路淑媛传》，大明四年上表，诏付门下，有司承旨奏赠给事中，案，道庆，涉媛弟。）
　　◎顾法
　　法，大明中举扬州秀才，不弟。
　　◇大明六年举秀才对策
　　源清则流洁，神圣则刑全，躬化易於上风，体训速於草偃。（《通鉴》一百二十九。上览之，恶其谅也，投策於地。）

卷五十五
◎虞
　　，会稽馀姚人，大明中太学博士，泰始中迁仪曹郎长兼博士，历中书郎，拜廷尉卿。
　　◇上明帝论书表
　　臣闻爻画既肇，文字载兴，六艺归其善，八体宣其妙，厥後群能间出，洎乎汉魏，锺张擅美，晋末二王称英，羲之书云：「顷寻诸名书，锺张信为绝伦，其馀不足存。」又云：「吾书比之锺张当抗行，张草犹当雁行。」羊欣云：「羲之便是小推张，不知献之自谓云何？」欣又云：「张字形不及右军，自然不如小王。」谢安尝闻子敬：「君书何如右军？」答云：「故当胜。」安云：「物论殊不尔。」子敬答曰：「世人那得知？」夫古质而今妍，数之常也；爱妍而薄质，人之情也。锺张方之二王，可谓古矣。岂得无妍质之殊，且二王暮年，皆胜於少，父子之间，又为今古。子敬穷其妍妙，固其宜也。然优劣既微，而会美俱深，故同为终古之独绝，百代之楷式。桓玄耽玩，不能释手，乃撰二王纸迹，杂有嫌素，正行之尤美者，各为一帙，常置左右，及南奔，虽甚狼狈，犹以自随。擒获之後，莫知所在。刘毅颇尚风流，亦甚爱书，倾意搜求。及将败，大有所得。卢循素善尺牍，尤珍名法，西南豪士，咸慕其风，人无长幼，翕然尚之，家赢金币，竞远寻求，於是京师三吴之迹，颇散四方。羲之为会稽，献之为吴兴，故三吴之近地，偏多遗迹也。又是末年遒美之时，中世宗室诸王尚多，素嗤贵游，不甚爱好，朝廷亦不搜求，人间所秘，往往不少，新渝惠侯，雅所爱重，悬金招买，不计贵贱，而轻薄之徒，锐意摹学，以茅屋漏汁，染变纸色，加以劳辱，使类久书。真伪相糅，莫之能别，故惠侯所蓄，多有非真。然招聚既多，时有佳迹，如献之吴兴二笺，足为名法，孝武亦纂集佳书，都鄙士人，多有献奉，真伪混杂。谢灵运母刘氏，子敬之甥，故灵运能书，而特多王法。臣谢病东皋，游玩山水，守拙乐静，求志林壑，造次之遇，遂纡雅顾，预涉泛之游，参文咏之末，其诸佳法，恣意披览。愚好既深，稍有微解，及臣遭遇，曲沾恩诱，渐渍玄猷，朝夕谘训，题勒美恶，指示蚩妍，点画之情，昭若发蒙。於时圣虑，未存草体，凡诸教令，必应真正，小不在意，则伪谩难识，事事留神，则难为心力。
