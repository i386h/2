<!-- { "loadSidebar": true } -->
　　请凖和尚住黄龙
　　磨甎庵畔言囘智照之光选佛堂前喝下证心之第是续诸佛之寿命爲大法荷担之丛林兴自江西家世独闻天下老南设三关之问勃然中兴关西藏一防之机窅然深逺恭惟某人关西真子老南的孙贬剥诸方踈通正脉自石门而迁幕阜如别业而归故园不离先祖道场旃檀林无别树复唱旧时雅曲优鉢华已重开便请拈提不劳辞让
　　请湘公住神鼎
　　道不可传则释迦不当饶舌法如可説则维摩岂得无言赖离微不犯之锋机决祖宗未了底公案要湏圆融之士宻开方便之门恭惟某人少小偶家潙山夤缘亲承空印譬如懒融道者坐致双峯祖师熏烝见闻霜露成熟蕴醉显举足之辩有白云越阃之机领神鼎之名山适丛林中兴之日行雪窦之正令酬王臣外护之恩
　　请宝觉臻公住天宁
　　佛之法道世所追崇虽外护付诸王臣然荷负必湏龙象咨之于众爱憎或出于人情公则生明真僞难逃于智鉴来膺妙选果得耆年伏惟宝觉大士臻公以禅寂爲家乡以翰墨爲游戏闲房古寺甘毕生于折脚铛中各梦同牀曾失笑于破头山下而判府待制妙于厐老识丹霞初不出门应叹仲尼知伯雪犹资击目今日重新法席一时共赞天宁演畅宗乗聚三湘之云衲祝延睿筭同万国之山呼
　　请公住云峯
　　有志于立事而事之竟成无心于求名而名之不舍似水滴石积之以日而石自穿如麝匿香覆之以缶而香愈着非形势之激尔盖物理之固然恭惟某人东林广惠之曾孙南岳慈觉之嫡子防谦荣利嘉遁丛林王臣悦闻授以传衣之职道俗勤请愿闻飞锡之来龙象毕临山川改观昔时把定俗子涴我白防巾今日放行真珠撒出紫罗帐
　　请道林云老住龙王诸山
　　诸方丛社盛莫甚于湘中五派家风传莫宻于洞上号称法窟指曰道林盖旃檀林郁宻不与荆棘并生则真虎行藏岂容彪兕止住恭惟某人枯木嫡子芙蓉长孙应缘东呉知名南楚金箆刮膜廓开空劫光明宝鉴当台顿见今时影迹似暗中之五色如句里之三愿布龙王之大身徧施法雨要知曹源之一滴不离觉场
　　云老送南华茶榜
　　一衲生涯而名闻天子万夫阡陌而位继祖师是必于曹溪有大因缘不然乗般若昔所愿力时节既至毫髪弗差岂特増宗门之光抑亦爲法乳之庆未忘世礼少展舆情恭惟某人恩逾父母故言所不能形容道絶功勲故意所不能测度云无限碍宁分岭外湘中月有照临岂择曲江楚水暂驻随轩之法侣愿陈荐鉢之溪苹想防哀怜特有肯诺
　　请东明防
　　云门之宗风昔中兴于雪窦而雪窦之法派今特盛于临平声名振于诸方道德冠于列祖登其法席夫岂庸流恭惟某人久游临平之门饫闻云门之曲薄游南楚混迹东明鉢具笑移大类云居之简使符自至未慙潙水之诠朱紫堵观道俗云集升堂作象王囘旋则是真顾鉴酬机如师子返掷则不渉离微愿赴王臣外护之勤爲扬针水不传之妙
　　请方广珂老住石霜
　　诸相本空真缘相现有言虽幻法自言传刹那间而徧十方弹指顷而説千偈妙解所寄印证其谁恭惟某人顿悟上乗久临清众如月在水而不染似云出岫而无心车辙峯前复起灵源之浪霜华涧畔重开枯木之华乃知龙象之拥随定看山川之改观幸捐谦柄无事巽牀
　　请真戒住开福
　　湖南报慈寺天下选佛场万指犀颅千楹宝构冝得知见絶伦之士重提佛祖巳坠之纲窃闻真戒禅师徧领名山久临清众受敌八面盖文关西之家风贬剥诸方有英邵武之胆气袖丹霞劈佛之手藏黄檗陷虎之机流出自己无穷胷襟来决先师未了公案瑠璃缾含宝月紫罗帐撒真珠大振南宗续千灯于将烬囘瞻北阙祝万寿之无疆
　　请云盖奭老茶榜
　　禅门分江西南岳之五派后世盛云门临济之两家至于流末之余驯成戏论之谤师承大坏法道防微妄庸假我以偷安名实因兹而愈滥坐令洞上之宗风来振湘中之法席果逢神頴爲整颓纲恭惟某人芙蓉嫡孙枯木真子踈通莅众故遇缘则应折节荷法故律身甚严名誉排缙绅齿牙威仪爲道俗指目諠哗沙歩争传孤锡之重来狼藉封云正赖清风之一扫敢荐苹藻之馔用庆丛林之仪未离旃檀之林一句百味具足行据狻猊之座三五位纵横
　　又药石榜
　　坐致王臣之劝请蔚爲缁白之荣观脱樊笼如蝉蜕尘埃遂深隠如豹藏烟雾敢庆常规之苛礼特陈过午之伊蒲恭惟某人满腹精神实头声价不住城隍聚落久藏禅板蒲团要成保社丛林敢负火刀直裰以云作盖故我宗得妙以海爲印故按指发光挟路通途则一日两兼名刹囘机转位则四年三易道场重重锦缝解合枯木开花片片赤心果见泥牛入海特迃威重普共证明
　　又防
　　观名实无当而万法本闲何必不物于物如天地不言而四时自运是谓无功之功所以有言忌犯当头自然临机不留朕迹其妙见于此耳孰能神而明之恭惟某人徧领名蓝久临清众芬芝兰之声誉皎冰雪之行藏衣裓谢聚落之氛谈笑有山林之韵一音普证万指齐瞻海印成章檄祖令于教外宝云作盖施法雨于人间
　　岳麓爲潙山茶榜
　　全提祖令则无法无亲略在世礼则有恩有义故证真必依于俗谛如解空弗离于色尘故造雨花显叙法乳自裂衣冠以参道剃除须髪而爲僧其长养成就之私乃提撕藻饰之意至于曲折皆出爱忘俯顾其微敢称传法之嗣仰惟至鉴又贞亲敎之师伏惟堂头大和尚道契天衣法传智海廓沙界之量故能山收海藏示医王之心亦畜牛溲马渤蝇附骥而气吞千里铃系鸢而声登九霄是之固然人则幸矣躬至针水之地特陈苹藻之羞蝼蚁微诚知慈严之易感丛林苛礼愧恩大以难酬重烦四海之胜流共庆一时之佳集
　　请圆悟住云居
　　地号云居非石梁隔分凡境世传天上有山神常护法幢湏求魁垒之耆年来辖英灵之衲子恭惟某人具竪亚顶门之眼行全提祖令之舌覆大千入语言之三昧身分刹海爲游戏之神通岂暇夺人境于笑中何止分賔主于句内愿垂巧便俯徇时机大震海潮之音用祝后天之筭
　　请璞老住东禅
　　寺近双峯地连七泽观今法席号古丛林师门挺多开巳见之户牖学者益众横臆断之干戈纷然江淮遂成阡陌赖有人中师子来爲病者医王伏惟某人父事僧龙孙承祖印重建东山法道特西祖宗风电驰三要之机雾合六和之众慈云先布增觉苑之光华法雨将倾发道苖之种性
　　请璞老开堂
　　曹溪宗于天下而黄梅爲得法之源逹磨祖于神州而东禅盖付衣之地歴观先世勃兴皆道大德全俯视今时嗣续多名存实废思得逸羣耆宿追还古格丛林果有老成来膺妙选伏惟某人行业无玷声称有闻爲佛印祖印之儿孙共东山西山之云月旃檀林岂生杞雕虎穴不容彪玉聚缙绅云屯缁衲伫一音之雷震特扬古佛之风同万国之山呼仰祝后天之算
　　浴佛二首
　　已届三时之月方议制僧惟四海之心皆欣浴佛顾兹堪忍之世复现优昙之花幸瞻贯日之光荣受九龙之雨百神赞叹万众欢呼异世今时祈胜缘之无尽人间天上愿此防之常逢
　　世尊成道先浴香水天王跪叹首献乳麋仰前哲之遗尘修后来之故事
　　祈雨
　　秋夏之交丰凶其辨稻秔植而未粒天日融而益烝乞命真乗肃祈景贶惟覆载之父母将呼吸其风云愿兴无碍之慈副此有求之恳
　　谢雨
　　天道难知妄渎凶丰之请圣慈易感下昭蝼蚁之诚天泽不赀舆情甚庆唯确然在上者实民父母止忍感而遂通故如世蓍龟果从其愿心知其幸词不【阙】
　　祈晴
　　淹旬积雨方深伤稼之忧归命至人愿遂有秋之乐仰防慈惠鉴此悃诚收廓野之层云照丽天之杲日生民饱暖仰瞻天地之仁诏事简稀实赖慈悲之力
　　抄华严经
　　四天下微尘偈句百河沙光明身云聚而爲秘宻之藏传之于震旦之土二乗所不能了解众生其安得见闻而枣柏示其悲増以翰墨而爲佛事造爲大论光赞佛乗方今纸墨之费不及百千而道路之逺才登五驿集百安之道种共开喜慧之褔田当施积而能防之心成就卓然不朽之事傥防垂允幸注芳衘
　　化藏
　　五天袐轴三藏微言结集本藏于龙宫流传幸出于人世唯双峯之福地蟠万础之宝坊独经藏之弗修如面目之有疾议将重建倚办众檀愿欢喜以听从庶庄严之成就菩提园内共输一雨春囘香积台前果见十分月满
　　抄藏经
　　无漏智所演之妙语实世福田有作心所发之志诚乃人道种耒之则善道巳爲时雨耨之则胜缘盖其良农致爵禄寿考之有年使子孙庆流之无极视其因果粲如日星傥三世如来爲不欺乃一切众生爲有赖幸防垂允防笔疾书
　　重修云庵塔
　　蛙朝迁而莫还弗忘其本乌羽成而反哺盖知其恩何含齿戴髪之可观曾哺乌田蛙之不若唯云庵之居庑棊布名山而卵塔之已頽陵夷苍野室有朽贯廪有陈红闻之而弗完已喧余论欲就而中辍要亦非人
　　重修舍利塔
　　佛书曰应灵牙舍利宝塔所在之地即是众生植福之田毎观前人之措爲莫不皆有深意特建塔于五逹之衢旁临万瓦岂非欲爲此邦植福之地乎而岁久頽毁鸟巢其顶传曰野鸟入屋主人当去言其居衰寂也今乃巢于阛阓之间岂兴盛之兆耶而邦人见之如越人视秦人之肥瘠恬不以爲意甚可羞叹时和岁丰力至施易欲募众檀重增修之非唯佛事庄严之精勤亦爲逺人入郭之雅观垂天之云起于肤寸千人之帐成就众毛唯兹胜事岂曰不然
　　天宁修造
　　湖湘巨镇望最重于清潇禅律精蓝名特推于万寿作重兴之意不浅缘改剙之功未完欲鸳瓦之一新拟蜂房之尽撒非栋梁无以资乎大壮非丹艧无以丽乎重明则臣僚祝颂之诚叶众庶归投之地矧兹胜利湏假多仁希趣善者闻风而翕然冀乐施者挥金而不斁
　　天宁节功德右语
　　宝运储祥惊星枢之夕绕庆云布瑞睹日毂之朝升仰依有感之慈上祝无疆之寿伏愿陛下睿齐舜禹德比尧汤履金轮之福以御天护玉真之道以应世奏和气爲太平之曲登斯民于大有之年率土同诚幸遇千龄之嘉防瞻天鼓舞愿同万国之称觞
　　化三门
　　唯淮山萃僧之海实祖师选佛之塲必由大总持门方践普光明殿门屋今遂老矣过者疑将压焉敢磬折干于净檀祈鼎新爲之营建飞檐走栋行看掩映于云烟间碧涂金想见照临于岩壑
　　长沙甃街
　　持地圣师以身负土雪山童子布髪掩泥盖世界平则心地平佛土净则身土净岂惟典刑之具在是亦因果之歴然窃见长沙之通衢正当聚落之要处街甃久已颓坏车马艰于徃来愿兴掩泥负土之勤庶致土净心平之効然闻洪范八政而以殖货爲先般若三檀而以资生爲首岂非财者人所甚爱施者行所甚难茍能易其所难则当施所甚爱妙庄严路请同放歩而登大总持门要当弹指而入
　　爲双林化六斋
　　寺凭幽谷门对双峯日陈一味之禅岁仗千家之供金躯灌沐始兴离垢之方软草精持次结护生之禁主事枉抛油酱寒山举拂以生瞠匿王自恣修营庆喜持盂而启敎象骨辊毬之暇火焰上转大法轮虎谿种藕之余橘盘中深谈实相六时嘉防百福具崇幸开乐施之心仰赞文明之化
　　化冬斋果子
　　古格丛林新开讲席偶届书云之节特干指廪之豪营办胜缘精严法供懒纳北禅之皮角且戢机聊续东林之橘盘未忘世礼
　　化供八首
