<!-- { "loadSidebar": true } -->
丹诚默向紫姑陈，可得心期遂此春。陵谷沧桑终日事，不堪长作意中人。
又杂题上元竹枝词
绣佛前头结好因，上元香火肃凌晨。悬幡一色灯笼锦，名氏较书善女人。
风雨元宵意倍伤，画襜低拜扫晴娘。若教扫得天边雨，为扫离人泪两行。
腰身十七正娇慵，珠凤鞋帮一捻红。不奈小桥春露滑，阿娘扶过石栏东。
瓦坼龟文一例看，断连横竖有悲欢。一声脆响笼灯看，暂作排愁事一端。
白縠单衫绝点埃，经年皎洁似初裁。何须更取园蔬识，偶趁同袍一摘来。
夜筵花果绕香炉，心事年年问紫姑。灯后踏青挑菜起，不知堪会那人无。

妇病忧绝
药饵无征怪梦频，漫将一牲玉祷明。巉岩骨出难眠坐，细碎心烦易喜嗔。争奈睡眸开彻夜，可堪肝病苦逢春。繁华白日重门掩，绕榻啼痕满六亲。
臂颤难擎漱一杯，羸形扶起望庭梅。花当病眼偏生好，雨趁伤心特地催。口味断来单剩药，愿香酧罢更无财。穷途无计堪娱汝，聊折瓶花一两栽。

呈外父时妇病方苦
王郎才地本凡庸，爱女怜才感谢公。羯末许陪狂烂漫，云英教捧醉朦胧。肯令痴恚随中妇，喜见娇雏似外翁。共绕病人连夜坐，最伤心处此心同。

述妇病怀
琉璃调药自看煎，尽日松涛小榻边。慵唤侍儿凭响板，鹦哥传出翠帘前。
闷拈叶子强寻欢，自觉双银约指宽。阿母无聊听卜命，脱将条脱觅人看。
消渴还愁骨亦消，玩冰衔玉总无憀。春来泼尽如泉泪，病肺除非引泪浇。
文茵龙脑睡来闻，懒著前春染麝裙。谁识病来颠倒想，爱香人却怕香熏。
瘦质浑成笋一竿，隔衾犹自见巑岏。平生守礼自谦畏，不受荀郎熨体寒。
难凭银叶镇心惊，侍女床前不敢行。无奈药炉初欲沸，梦中已作殷雷声。
一勺清浆价一金，驻颜难恃紫团参。头花臂钏看看尽，卖到当年结发簪。
娇痴稚女最关情，新读毛诗一半生。忍死看他成长去，喘丝亲训两三声。
汤药亲尝子妇该，云泥悬绝事堪哀。自知病骨轻如草，莫望尚书嫁女来。
更无兄妹与差肩，辜负敂劳阿母怜。嘱向薄情狂婿道，为加恭敬倍从前。
谢绝妖巫罢祷祈，不将性命媚神祇。刻肌冤苦伤心痛，病者年来细得知。
前路无涯爱有涯，一心趋向妙莲花。眼前眷属休悲恋，九品同生也一家。

无题
眉萼慵描出内稀，试晴风日浣罗衣。雪融香迹重台样，春减裙腰尺六围。随意梳匀都韵事，不形颦笑总沉几。无端午睡醒来晚，惊认残阳作曙晖。

花下
未必春工一夕移，杏花清减夜来姿。可知颜色关人处，正在红消欲白时。

旦旦
一寸丹诚皎日同，薄情犹自认朦胧。无由披膈教君见，想杀秦宫照胆铜。

晴日偕同人有见
风暄日冷正佳辰，绿净园南韭叶春。狂社乍闻浮白手，严闺初放踏青人。故嗔平视遮生客，暗记微词识近邻。临去更怜低树好，绕枝闲看两三巡。

踏春词偕云客孝先韬仲作
女伴相呼早，春寒懒下床。檀郎侍梳洗，阿母简衣裳。爱影频看镜，回身蹔进房。偶因裙带换，忘却紫罗囊。
何必花堪赏，平芜可怜香。香轮逢郑旦，金弹逐韩嫣。船近桃根泊，裙来柳下湔。自缘愁绪乱，风景恶相牵。
小径横斜去，经过绿水园。园丁劳指点，邻女喜寒暄。薄雪凝阴榭，低枝压短垣。同行莫攀折，赢得糁衣繁。
何处堪携手，南塘碧树边。有心同皎日，无胆似非烟。暗影乌龙觉，乖音鸩鸟传。匆匆拣不尽，当面付红笺。
孀艳松根哭，重泉听得无。野风吹缟袂，坟草溅啼珠。出郭初迷路，回房定向隅。伤心蝼蚁穴，命薄不前驱。
画壁前朝寺，阴森夹径松。偶来双骑白，时度一衫红。脱钏供香像，悬繙绣毒龙。那堪歌舞席，近在讲堂东。
风日薰南浦，魂消瑟瑟波。被留青翰宿，香待博山过。幽意春前积，佳游水上多。从来悲喜并，牛女在明河。
鸂鶒斜飞处，云阴日半塘。渔郎歌倚棹，蚕妾笑提筐。有空湿簪花露，裙沾斗草香。同行暂犹好，归路莫嫌长。
卸却吴绫重，宽衫奈瘦何。偶随啼鸟听，竟踏落花过。玛瑙春云寺，胭脂夕照坡。画船何处去，烟外响吴歌。
锁钥岩城早，难拚是夕晖。水心初潋潋，楼角更依依。蹋踘争先入，胡琴落后归。不妨南市过，月下独来稀。

拾天宝事
忍笑凝颦倚睡壶，笋香荑嫩捧芙蕖。樱桃树下鹦哥畔，一幅杨妃病齿图。
蚕眠金字迹煇煌，盥手临池细炷香。谁令女人偏好善，有情皇帝李三郎。

个人之一
铜尊花露玉炉烟，长见飞琼侍晓筵。觉我欲前微掩敛，避人佯退定迁延。无聊脱钏红箱畔，特地兜鞋碧槛边。喜杀未曾梳洗在，翠鬟鬆压睡容鲜。

追忆
万叠伤心露浅颦，唇朱欲动更逡巡。休论笑眼生花处，一段愁光眤杀人。

代赠
绛树休嗟结子迟，惜花人更惜空枝。紫薇得到重来日，宛是深红未落时。

悲遣十三章
神伤不哭愧前贤，虚读南华十八篇。曾有达人难达处，风刀将断喘丝悬。
青瞳枯涩渐无光，犹自瞢腾觅阿娘。苦是舌根闲强后，模糊言句费猜详。
儿擎婢捧藉重裀，半转孱躯万苦辛。若使有灵还负痛，泉途扶侍托何人。
寻常痛楚苦呻吟，户外遥闻便刺心。今日进房都寂寂，不堪仍向旧床寻。
尸堂揭白写形模，几遍端相未是他。欲倩画工追笑靥，可堪连岁泣时多。
半月前还弄剪刀，剩抛金线几多条。病中改出裙花样，为向灵筵挂几朝。
影堂灯火碧荧荧，消息都无去杳冥。曾是向来行立处，纸钱灰烬满中庭。
悼亡非为爱缘牵，俨敬如宾近十年。疏阔较多欢洽少，倍添今日泪绵绵。
为是妻言故未听，劳将曲蘖戒刘伶。今年醉也无人管，一度持觞一涕零。
醉时感慨醒来闷，贫用奔波病却眠。白日无聊更无暇，黄昏独到繐帷前。
盂兰香食散河津，曾看莲灯出水新。谁道沧桑一年事，施灯人作受灯人。
幢繙收卷散花场，烧罢人间七七香。净土天宫随意住，可知尘世独凄凉。
先行几步谅无多，究竟同归此逝波。我已自知生趣短，暂停相待却如何。

过妇家有感
谢家重见缟衣郎，群婢相看掩泪光。特送伤心小甥女，绕身啼唤觅姨娘。
归宁去日泪痕浓，锁却妆楼第二重。空剩一行遗墨在，丙寅十月十三封。

杂悲三首
旧碧罗衾旧茜衣，药痕和泪偏淋漓。开箱瞥见心如捣，似见攒眉忍痛时。
检得残笺两幅余，为将医药饷离居。自言臂颤难成字，特为关心力疾书。
泪寒鳏枕月来尽，记得前秋作伴时。痛剧夜分常隐忍，愁声不令醉人知。

记永诀时语四首·俱出亡者口中聊为谐叙成句耳
病眠常自断炊烟，旷废苹蘩十二年。侍奉姑嫜多阙略，敢劳捐赐饭含钱。
白苧秋衫自纺成，十年簪髻嫁时荆。愧因买药金珠尽，浪负人间侠女名。
爷娘茶食福难消，只剩灵筵一椀浇。心性自甘贫薄惯，不烦频送纸钱烧。
三年侍疾不辞勤，药碗炉熏仗阿云。诀别赠言唯自爱，开箱留赐一拖裙。

重遣三首
手调姜橘奠夫文，曾向秋灯读与君。今日是夫先设奠，一盂新茗荐青芹。
想像幽魂万一临，炉烟风定酒三斟。生前惜加餐饭，病压愁侵直到今。
典君钗玦换香焚，卖我琴书为买坟。愁事促人朝夕去，更忧荒略不如君。

午节外母仍赐一缣泫然赋谢
念我无衣节贶添，感怀惟有泪痕淹。羸形著惯当年素，虚赐精工一匹缣。

重过妇家
未嫌年时一架书，年年秋曝满庭除。如今总怕添悲泪，锁向空楼任蠹鱼。
尊姑相送石屏南，悼死嗟生两不堪。挥泪万千叮嘱遍，只教珍重视遗男。

吴行舟中漫兴
率尔东游不裹粮，斜风洒雨遍船凉。都无长物惟存砚，净扫闲心剩爱香。十载索居成懒癖，一生多累为柔肠。欢筵到处兴悲感，羞听狂时旧乐章。
睡足空船夕照黄，水程三日酒为粮。招谗宋玉因词貌，助懒嵇康是老庄。好友仅能同笔砚，美人难与共杯觞。醉偕俗客无聊甚，聊当长歌哭几场。

半塘遇邑人庄敛之同游虎丘山后方舟抵锡山获汲而归
几拍歌声在半塘，感君同载不嫌狂。里中可语人偏少，世上无情事却忙。树石那知山后好，茶泉端爱雨前香。惠施欣与庄生对，不觉无言送日长。

余有湖滨旧寓将往寄迹友人陈旅食之囏勗以归计口占答之
无聊身世寄扁舟，感愧良朋阻浪游。休替行人忧桂玉，在家愁似客中愁。

薄暮独吟
烟墀搔首晚天青，夕照墙根写瘦形。逝者命同风剪烛，怜人心碎雨淋铃。酒鎗近日都调药，歌婢新来与诵经。明月满城箫鼓夜，闭门愁绝卧空庭。

仲父水部公世母焦孺人余妻贺氏相继奄逝七月之望同诸父昆弟设荐盂兰盆道场即事栖感因申慧命用遣悲怀
两月三丧哭不干，雁行相对雪衣冠。红灯照渡同千盏，翠竹扬旙各一竿。几处旧家都梦影，一丛新鬼暂盘桓。他生未必重相认，但悟无生了不难。

个人
觅个柔乡寄此生，风流天付与卿卿。直教眉眼能传语，可待诗篇为定情。双脸断红初却坐，乱头粗服总倾城。高情不喜铅华御，未是全防妒眼惊。
命薄难将一愿酬，霎时知遇半生愁。吞针罗什非难事，抱柱微生是本谋。天上曾须鸳牒下，人间莫遣鸩谋求。栽花径路从来窄，燕妒莺猜卒未休。
撚带无憀惨翠蛾，风波时刻泪痕多。旁挠欢计人人险，飞语情悰事事讹。狂眼固难辞窃铁，吹毛原不恕投梭。愁真笑强终难讳，不觉人前唤奈何。
隔院香来是水沉，药房深静惬幽寻。裙裾拂砌桐花满，镜槛当窗木叶阴。谢女麈谈林下气，萧娘针绣佛前心。幽奇不是人间世，一滴琼浆直万金。
怅恨清光不共游，眼波肌雪正宜秋。桐花落处闻开锁，柿叶明时见倚楼。几度扇回当面笑，可应灯照下帷羞。无边妒恨憎情眼，行过帘前莫转头。
低髻鬆梳出药房，晓风轻透藕丝裳。芳姿偶喜擎团扇，合德何劳带异香。泪脸湿侵眉尾翠，睡容消褪额心黄。不须冰雪为消暑，姑射肌肤近自凉。
花影幽窗掩独眠，博山清昼起孤烟。南朝弱态憨偏好，西子愁眉忍更妍。来梦草香怀夕夕，断肠书字袖年年。阑干一曲无多地，才著思量便渺然。
声影遥闻泪已澜，寒暄都付一长叹。承恩有貌非因貌，觞绪无欢只为欢。嘱妾勉留颜色在，感君能谅笑啼难。胡琴学得羞频弄，珍重郎来为一弹。
湿泪荧荧眼尾寒，髻花低坠懒重安。良期屡被鱼笺误，幽闷难凭鹊语宽。多为问津添险阻，反因迷路暂团圞。相看只有悲愁分，虚被郎呼是所欢。
窗白鸦啼又晓钟，幽欢光景易匆匆。须防指袖飘香气，莫虑梳头减绣工。眉鬓尚贪星下看，腰身宁耐午前慵。情悰易被人猜料，只恐矜持愈不同。
月下来过月下归，银灯照影著秋衣。裙腰剩得篝香暖，掠鬓仍开匣镜晖。花里送郎真草草，人前见妾莫依依。钟情不比闲情样，踪迹何妨一日稀。
