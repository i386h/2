<!-- { "loadSidebar": true } -->
　　魏长公生与余齐年为　今上甲戌岁卒之岁则今年戊甲余丧长男肆夏之秋也长公未死前数日手差次其所为诗窜改几十二三属纩之夕犹呼笔涂乙数字而后绝为一纸书遗其尊人荣期公曰必锺子也志我墓者状则谭子可传则竟陵谭子可志称明茂才魏长公太易者长公所自题文穆则其友私谥之余惟长公幼清蚤誉高才奇骨为一时闻人年二十四始得称诸生称诸生十年精其业未尝施眉目于诸生间又必夺其诸生而后使之得死则诸生之能虐长公而长公之雠之必矣差得志于诗志长公墓者宜曰明诗人魏长公太易墓自题不当若是或以为乱命余思长公命无乱者何独乱于所自题自题云云者明其为太易而获此称以死长公葢自嘲自伤云尔于是因之为魏长公太易墓志志曰长公姓魏氏京山着姓名象先字太易父荣期讳某母唐孺人先世祖政生敬敬生鹰封文林郎鹰生某以进士为西安令荣期公其中子也公之官西安以中子及其妇从长公生西安邸有异征西安公固奇之掌弄膝语知为俊物稍长就外传目所过书十行辄了手所弄文三又必就出应童子试文经奇李太史本宁见而异焉异日当以文鸣世一时承响传写而君其时隐然有自为一太易意雅不尽欲以齿牙累先达而余时亦以童子出应有司试闻京山有魏家郎君者藉藉若是欲一观其曲折能否未有间也其年君以母唐孺人丧罢试越数岁丁酉余为诸生倦矣而君尚自如然其文畜日富。力日厚。□日益老。陆大史敬承西安公故雅游也读其文大喜以为有祖之风移书薛观察此子贤者廉吏子孙而楚督学熊公亦自知君乃辟茂才移置郡学久之与其邑王谢谭为黄玉社工苦为诸生业兼称诗倾其邑中忌者思有以中之己亥流言起饮章蜚语口听耳传一夕而徧欲胁以众怒为危祸且败其名葢从古庸劣险人。中功臣必以反。中文士必以口业与无行。以为竭泽之渔。久之成习而其语毒秽相半多不可闻听者亦且倦久之论定明年其同社生试于有司皆高等忌者以前事漫漫无纤介损反用以起其名计益诎而君试独不前明年余与君以诸生入郡郡试同舍乃得与君论诗诗次及明诗余卒然曰明诗无真初盛而有真中晚真宋元又曰近日尸祝济南诸公亲尽且祧稍能自出语辄诧其险自我作祖前古所无而不知巳为中晚人道破由其眼中见大历前语多长庆后语少忘其偶合以为独创然其人实可与言诗。君绝叹以为奇快其后各罢去而诗时时相示癸卯君辟应楚乡试罢归益墨墨不自得而恒快于诗君秀嬴不胜衣至其吟诵寒暑昼夜不倦初年法峻格严。其于汉魏六朝三唐语。各肖其神。各不相借。晚益颠倒淋漓。老放昌披。无不如意。往往自托于长庆。世或指长庆为太易。不知其用穉为老。用险为稳。用凡为奇。用乱为整。要以不必为我式。而能为我用。而太易亦自厌今之为伪初盛者。思易以真中晚。用杂霸治之。聊以矫俗玩世。逋其垒磈之气。横佚之才。真率潇散之趣。要其顿挫沉郁。居然自有一太易。世自觌面遇之。而转盻失之。戊申春余与谭友夏过京山读君诗诧其境地如此似有晚年意各相惊叹罢去忽太易得嬴疾学使者檄征郡邑诸生趣入试人或劝君姑病免需后举而君自念齿至矣恶以病不能应试伤尊人心舆疾就道试日委顿作字不中程文亦愦焉自放主者守文竟用下考放其诸生事闻远近大骇而同社虑其病忧之甚余乃手削牍奏记主者多不载书奏不报君亦病无意复为诸生归作七言律二十章自广曰六等吟悲愤谑浪嬉笑痛哭共面而呈同口而出□崎怪谲有温李舌桥汗下所不敢道者今秘不传而病日进不衰竟不起欲作临终诗不能索少弟孙雪居一画扇为殉君少负绝才绝情世多以文士薄习意之而妬者计谓被以挑达轻狂之名沼饰相类无征而信不邮而传是以有巳亥事而君实清谨深淳至性孝友事继母田二十年得其欢获亲信友无间言□翼二弟过于父师羣居独处口不及俗朋辈语□凌杂及人臧否正色止之初余度前口语语事或自招屡以此墨试太易不能得平生取予廉无杂交雅重识检予见太易手定。稿本人间酬赠非其人辄被汰或遂削其诗亦以此取怨而太易有重名足以怵利齿儿不敢动总之世不能分太易才而不能不欲分其名不能重太易才而不能不借其名者以为重以故世之妬太易与慕太易者不必皆以其才而皆以其名太易两娶妇辄死甲午娶于谭即郡丞完女戊戌卒有女一人聘谭君如丝子结谭君即状太易者郡丞长男也己亥娶于田丁未卒有子一人名绳生未聘君卒戊申某月日距其生甲戌某月日年三十四耳人惜太易年不能展其才。才不能展于用。余以为天假太易年。其所失职于世者。必不能减于三十四年以前。而无诸生累。差独闲。即所得志于诗者。不能遽有加于三十四年以前。而得壹意为诗。差独富闲即享诗福富即专诗名是区区者而竟亦夺之。造化亦太啬哉。锺子曰天生异才不有奇福必有奇穷陈余遗秦将章邯书历数秦功臣之死曰功多秦不能尽封故以法诛之人主处功臣与造化处文士其术不异太易所处之境地。时事。无非专设预待以穷太易者。仅得志于诗。乃其轻薄之名。所本无者。或以其诗兴。而内行修洁。作人之实。不媿古人者。或反以诗掩非独诸生能虐大易诗亦能虐太易矣闻太易死悔不当习诸生业。而竟称诸生名以死。志独苦矣。荣期公以某年月日葬太易某所袝两妇间余姑因太易所自题云云者为魏长公太易墓志至所称明诗人魏长公太易之墓数字似当题其墓道有同社二三子在也或云太易自题实为明遗文太易魏长公之柩家人矫太易命为今称云铭曰生失职于诸生。而得志于诗。女有以自乐也。没不称诗名而名诸生。女有以自托也。予手后子存。子手先我朽。死而后死者志子墓。后死者之墓之志。乌知夫谁手。呜呼后死而虑速朽。死而有以不朽也。之二者孰先孰后。孰不久孰久哉。 

　　【 清光巉画而磊砢突兀之况呼之欲出】 

　　◆墓表 

　　孙少卿墓表 
　　张毅斋先生墓表 
　　刘处士墓表 
　　明承直郎刑部山西司主事梁公实墓表 
　　汪禹乂征君墓表 

　　○孙少卿墓表 

　　崔铣 
　　正德六年蜀盗寇汉中略汉阳中间道也都御史蓝公章集省台议略阳知县严顺懦扶风知县孙玺毅而多知可使遂檄玺往城略阳扶风君既至略阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守巳曷亡扶风君又不听顺故令也城中人闻之哗欲亡扶风君抽佩刀斫坐几曰敢言亡者如几乃尽出城中弓矢刀令士贾舆隶人持之登城礌石积城上如阜水沃毡披之障矢小甲总十人总甲统五十人总甲五十人官与士统之曰令尔守南城曰簿守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室伤尔畜尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣析尔甲执予扇传命断者刑舟为令发箧上舟获之割舟人耳鼻以狥阅三日贼弗▲□卒中久第如此 
　　克攻欲去会贼执告急人杀之发公移知城中窘悉贼众环攻之攻东城自辰至晡不下有健贼戴木案趋城下礌石下破脑而死巳而顺奔贼陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人启视之多髯而硕体非扶风君也乃走京师投匦辩事下御史王廷相治乃得实奏上制赠光禄少卿赐祭荫子绍卿为国子生于呼顺非宿憾君惟耻其无能语曰忮心惨于戈小忿必败大谋扶风君死信烈矣汉中非荒裔也犹待辩而核否则上下罔于顺而不知自蜀盗起至扶风君死时巳数年是时蓟盗寇中城桃源盗寇江西虏数入边值世久平文臣短于谋武臣短于勇长吏习于奔初枣强陷民于城下得尸肘系县印知为令段豸也朝廷创闻死事者嘉之赠太仆少卿荫子为锦衣百户世袭巳而予所闻上蔡令霍恩西平令王佐裕倅郁采与扶风君事甚伟夫迫而死。偶而死。畏而死。激亢而死。彼犹有驱之也。志定矣功修于素节坚于危而安真丈夫哉扶风君字廷信山西代州人明春秋深慕荀息之为人少举于乡初令诸城再令扶风有治绩死时年四十七其兄璒弟珂从子太史绍先绍祖子卿具衣冠招魂葬于代州东门外 

　　【 睢阳之血长山之舌凛凛犹有生气】 

　　○张毅斋先生墓表 

　　王慎中 
　　议国之大事。而处其祸之必至。幸则其议行而国享于安。而其处之也为不中之言。不幸则事及于祸。而其言中。蒙国之大难。而矢其身之必捐。幸则其难济而身获其利。而其矢之也。为不践之盟。不幸则身及于难。而其盟践。前识足以决议而节不副。奇节足以殉身而议不豫。此力之不可两能者也。有两能者矣。职及于议而不当蒙难之役则思复济以死而无由。身从于难而不在揆议之列则欲先关其忠而不得。此又其事之不必兼尽者也。若夫始及于议。卒蒙其难。至于言中而盟践。其亦仕者之不幸矣。以其不为徒死。而可以有传于世。则人犹将幸之。仕于人国者。至以此幸其传。亦可悲夫。其人虽幸而其国有大不幸而死者。以其自不幸为人幸之。死者有知。决不以人之幸自幸矣。身之不幸而大幸在国。卓然効死之节。独以国完君复。而揜其名。使人不得以其传幸之于不幸之中。宜若又不幸焉。惟其大幸之有所存。死者之心。宜不以为不幸也。正统己巳岁值也先犯塞▲千回百折卒归雄浑 
