<!-- { "loadSidebar": true } -->
　　郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年岁未可预知也即有水旱其忧不细公卿有可以防其未然者其各以诚对毋有所讳【定国上书自劾归侯印上赐安车驰马罢就第】
　　议罢郡国庙诏【元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施耳永光四年乃下诏先罢郡国庙云云】
　　盖闻明王之御世也遭时为法因事制宜往者天下初定逺方未賔因尝所亲以立宗庙盖建威销萌一民之至权也今頼天地之灵宗庙之福四方同轨蛮貊贡职久遵而不定令疏逺卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议【丞相成等七十人皆曰宗庙在郡国者宜无修奏可详见后韦成等议】
　　议庙礼诏【罢郡国庙后月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议成等四十四人奏议以为髙帝宜为帝者太祖之庙世世不毁太上皇孝惠孝文孝景庙皆亲尽宜毁许嘉等二十九人以为孝文皇帝宜为帝者太宗之庙廷尉以为孝武皇帝宜为世宗之庙谏大夫尹更始等以为皇考庙上序于昭穆非正礼宜毁于是上重其事依违者一年乃下诏云云】
　　盖闻王者祖有功而宗有德尊尊之大义也存亲庙四亲亲之至恩也髙皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不壹意北面归心犹谦辞固让而后即位削乱秦之迹兴三代之风是以百姓晏然咸获嘉福德莫盛焉髙皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义壹体孝景皇帝庙及皇考庙皆亲尽其正礼仪【成等奏太上孝惠庙皆亲尽宜毁奏可详见后】
　　赦天下诏【二年二月】
　　盖闻唐虞象刑而民不犯殷周法行而奸轨服今朕获承髙祖之洪业托位公侯之上夙夜战栗永惟百姓之急未尝有忘焉然而隂阳未调三光晻昧元元大困流散道路盗贼并兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何其大赦天下赐民爵一级女子百戸牛酒鳏寡孤独髙年三老孝弟力田帛
　　日食举茂材贤良诏【三月】
　　朕战战栗栗夙夜思过失不敢荒宁惟隂阳不调未烛其咎娄敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪岁增侵犯太阳正气湛掩日久夺光乃壬戌日有蚀之天见大异以戒朕躬朕甚悼焉其令内郡国举茂材异等贤良直言之士各一人
　　赦天下诏【六月】
　　间者连年不收四方咸困元元之民劳于耕耘又亡成功困于饥馑亡以相救朕为民父母德不能覆而有其刑甚自伤焉其赦天下
　　赦天下诏【四年二月】
　　朕承至尊之重不能烛理百姓娄遭凶咎加以边竟不安师旅在外赋敛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责
　　日食求直言诏【六月】
　　盖闻明王在上忠贤布职则羣生和乐方外防泽今朕晻【暗】于大道夙夜忧劳不通其理靡瞻不靡听不惑是以政令多还【李氏曰还反也】民心未得邪说空进事亡成功此天下所着闻也公卿大夫好恶不同或縁奸作邪侵削细民元元安所归命哉乃六月晦日有食之诗不云虖今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳
　　初陵勿置县邑诏【十月】
　　安土重迁黎民之性骨肉相附人情所愿也顷者有司縁臣子之义奏徙郡国民以奉园陵令百姓逺弃先祖坟墓破业失产亲戚别离人怀思慕之心家有不自安之意是以东垂被虚耗之害关中有无聊之民非久长之策也诗不云虖民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之
　　议封甘延寿等诏【建昭四年春】
　　匈奴郅支单于背畔礼义留杀汉使者吏士甚逆道理朕岂忘之哉所以优游而不征者重勤师众劳将率故隐忍而未有云也今延寿汤睹便宜乘时利结城郭诸国擅兴师矫诏制而征之頼天地宗庙之灵诛讨郅支单于斩获其首及阏氏贵人名王以下千数虽逾义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息边境得以安然犹不免死亡之患罪当在于奉宪朕甚闵之其赦延寿汤罪勿治诏公卿议封焉【事见后刘向请封甘延寿等事中】
　　赦天下诏【五年三月】
　　盖闻明王之治国也明好恶而定去就崇敬让而民兴行故法设而民不犯令施而民从今朕获保宗庙兢兢业业匪敢解怠德薄明晻教化浅微传不云乎百姓有过在予一人其赦天下赐民爵一级女子百戸牛酒三老孝弟力田帛又曰方春农桑兴百姓戮力自尽之时也故是月劳农劝民无使后时今不良之吏覆案小罪征召证案兴不急之事以妨百姓使失一时之作亡终岁之功公卿其明察申敕之










　　文章正宗巻二
　　钦定四库全书
　　文章正宗巻三　　　　　宋　真德秀　编辞命四
　　成帝报匡衡诏【建始初】
　　君以道德修明位在三公先帝委政遂及朕躬君遵修法度勤劳公家朕嘉与君同心合意庶防有成今司校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药彊食自爱
　　报张禹策【同前】
　　朕以幼年执政万机惧失其中君以道德为师故委国政君何疑而数乞骸骨忽忘雅素欲避流言朕无闻焉君其固心致思总秉诸事推以孳孳无违朕意加赐黄金百斤养牛上尊酒太官致餐侍医视疾使者临问【按成帝之报匡衡报张禹礼意可谓至矣如非其人何存之以见当时贤者不任而任者非贤】
　　减死刑诏【河平中】
　　甫刑云五刑之属三千大辟之罚其属二百今大辟之刑千有余条律令烦多百有余万言竒请他比日以益滋自明习者不知所由欲以晓谕众庶不亦难乎于以罗元元之民夭絶亡辜岂不哀哉其令中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务准古法朕将尽心览焉【事已见元帝议律令诏下】
　　封楚王嚣子诏【河平四年六月○嚣宣帝子成帝时入朝被疾天子闵之下诏云云】
　　盖闻天地之性人为贵人之行莫大于孝楚王嚣素行孝顺仁慈之国以来二十余年孅介之过未尝闻朕甚嘉之今乃遭命罹于恶疾夫子所痛曰蔑之命矣夫斯人也而有斯疾也朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县戸四千三百封其子勲为广戚侯
　　封丙吉后诏【宣帝初即位赐吉爵闗内侯吉为人深厚不伐善自曾孙遭遇吉絶口不道前恩故朝廷莫能明其功及霍氏诛上亲政省尚书事是时掖庭宫婢则令民夫上书自陈有阿保之功引使者丙吉知状上亲见问然后知吉有旧恩而终不言上大贤之制诏丞相朕微时御史大夫吉与朕有旧恩厥德茂焉诗不云虖无德不报其封吉为博阳侯邑千三百戸吉薨子显嗣有罪夺爵为关内侯成帝时修废功以吉旧恩尢重鸿嘉元年制诏丞相御史云云】
　　盖闻褒功德继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯是故博阳侯奉吉后
　　忧郡国灾异诏【鸿嘉四年正月】
　　数敕有司务行寛大而禁苛暴讫今不改一人有辜举宗拘系农民失业怨恨者众伤害和气水旱为灾关东流冗者众【顔氏曰冗散失其本业也】青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内所之郡国谨遇以理务有以全活之思称朕意
　　罢昌陵诏【永始元年七月】
　　朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳【顔氏曰罢读作疲】客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
　　立太子诏【绥和元年二月孝哀帝纪帝元帝庶孙定陶恭王子嗣立为王成帝贤之征立为皇太子】
　　朕承太祖鸿业奉宗庙二十五年德不能绥理宇内百姓怨恨者众不蒙天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意赐诸侯王列侯金天下当为父后者爵三老孝弟力田帛各有差【按哀平之世诏令亦有可观者然弄臣为辅簒贼颛国尚何道哉故削之】
　　光武封卓茂诏【本传卓为宻令劳心谆谆视人如子举善而教口无恶言吏人亲爱不忍欺之数年教化大行道不拾遗平帝时天下大蝗河南二十余县皆被其灾独不入宻县界王莽秉政迁京都丞宻人老少皆涕泣随送及莽居摄以病免归更始立以茂为侍中祭酒从至长安知更始政乱以年老乞骸骨归时光武初即位先访求茂茂诣河南谒见乃下诏云云】
　　前宻令卓茂束身自修执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封褒德侯【范氏论曰建武之初雄豪方扰虓呼者连响婴城者相望斯固倥偬不暇给之日卓茂断断小宰无他庸能时已七十余矣而首加聘命优辞重礼其与周燕之君表闾立馆何异哉○愚按西都之士以士节不厉故尔光武此举所以洗二百年靡敝之俗与礼严光周党之意同或者乃谓其褒表循吏夫茂于出处去就之节晔然光明如此岂徒一循吏而已是不惟不知帝亦不知茂矣】
　　议省刑法诏【建武二年三月】
　　顷狱多寃人用刑深刻朕甚愍之孔子云刑罚不中则民无所措手足其与中二千石二千石诸大夫博士议郎议省刑法
　　令中都官等出系囚诏【五年五月】
　　久旱伤麦秋种未下朕甚忧之将残吏未胜狱多寃抑元元愁恨感动天气乎其令中都官三辅郡国出繋囚罪非犯殊死一切勿案见徒免为庶人务进柔良退贪酷各正厥事焉
　　命郡国给禀髙年等诏【六年春正月】
　　往岁水旱蝗虫为灾糓价腾跃人用困乏朕惟百姓无以自赡恻然愍之其命郡国有糓者给禀髙年鳏寡孤独及笃癃无家属贫不能自存者如律二千石勉加循抚无令失职
　　省减吏贠诏【六月】
　　夫张官置吏所以为人也今百姓遭难戸口耗少而县官吏职所置尚繁其令司州牧各实所部省减吏贠县国不足置长吏可并合者上大司徒大司空二府【于是条奏并省四百余县吏职减损十置其一】
　　日有食之诏【十月】
