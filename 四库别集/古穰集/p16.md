<!-- { "loadSidebar": true } -->
　　勋部陈君为人恬退无宦情虽为明时一出登名进士歴清秩而林泉之趣未尝一日不往来于懐也观其于仕途中每逢除夕必作诗见志至于悲涩剑思归二赋益足以见所存之髙昔李愿退隠韩子述愿之言为序以送之形容贤不肖之态虽尽未必愿自言也惟陶潜归去来辞乃是自言其情如此观陈君此録葢有过于愿而无愧于潜矣嘉羡之际题其后而归之

　　题旬宣异迹巻

　　正綂戊辰夏河南汝阳蝗为灾官民忧惧走报藩司叅政宋公惕然于心驰往视之捕令未出引咎自责仰祷于天其意葢谓求之天而不得乃举捕瘗之政焉忽有秃鹙数万结阵而下食蝗以尽禾乃登凡汝南之人与夫宦游其地者莫不欢忻鼓舞形于诗歌题其巻曰旬宣异迹间出以示予予闻唐姚卢为相时山东大蝗崇奏不可坐视不救乃出捕蝗使懐慎谓天灾不可以人力制宜修德以弭之崇不从而蝗害讫息先儒论二相持议不同谓崇知求之人而不知求之天懐慎欲求之天而不知求之人虽均失之偏而懐慎之言要为知本不可以崇能去灾而遂以懐慎为阔于事也今观宋公行此一事可谓本末兼举无二相之偏矣况先本后末求之天而得之不复人力之需焉岂不异哉虽然匹夫一念之诚尚能感天动物况居方岳重任承宣政化而一方之民休戚所系者宜乎此感彼应捷于影响而汝阳之蝗不能为害也传曰至诚而不动者未之有也不诚未有能动者也吾于息蝗一事可以知宋公之平生矣公曩以叅政报最而来为上所知留为太仆卿未几复升兵部侍郎今事业日富德望日隆极其所就姚卢辈葢不足尚也

　　读宋朝经济録

　　吾观宋朝经济録乃知宋之所以有三代之风者实由于此呜呼盛哉自太祖而下九主率能开通言路其间名臣无虑二百余人于天道君道礼乐刑赏财赋兵戎诸类知无不言言无不切凡人之邪正事之利害无不上闻而庆厯元佑之时为尤盛其经国大猷岂直逺过汉唐而已哉虽比隆三代可也

　　跋赵子昂书陆士衡文赋

　　文章虽为末技不专心致志则不得其妙观陆士衡文赋一篇虽曰形容才士作文之趣实写其平生肆力文章之功非望空想像亿度而为之也其用心之劳可知矣虽然圣贤之文则异于是何也有是理则有是文无是文则是理有缺茍有所作不为无用之空言况摅发胸中所藴一气流通如风行水上自成文耳所谓有德者必有言非末技也末技云者词章之文士衡所赋是也然造其妙者亦寡矣若士衡者顾岂可少也哉矧重以子昂之书二美具焉固后世之所宝也予观山阳尹毕玉所藏本因题而归之

　　跋春晖堂巻

　　姑苏赵惟暕持春晖堂巻踵予门请曰某不幸少失怙赖母氏鞠育以底成立痛惟先人弗及养矣幸吾母寿且康常思所以报之者取唐孟郊诗中语以春晖名堂请言于文章巨公多矜而畀之者故敢请于下执事予辞不能诗而惟暕请之不置启而阅之歌咏既充赘言何益虽然有一言焉春晖慈母良可并矣而慈母之恩则有过于春晖何也春晖固能发育草木矣至于成否任其自然春晖不能用力于其间岂若慈母爱育其子心无所不至哉诗云父兮生我母兮鞠我拊我畜我长我育我顾我复我出我腹我子曰父母惟其疾之忧由是观之则慈母爱子之心不如春晖若是之恝也况春晖之煦物也博而不专而慈母之心子之外无兼爱焉论至于此则子之报母比之寸草之报春晖其又难也审矣春晖固无意寸草之报而寸草亦不能报春晖人为万物之中最贵而灵者岂以母恩难报而遂委之以甘同于草木邪当竭力以图万一之报可也是故甘旨以养口体不若养志也温凊定省不若听于无声视于无形也有过几諌不若先意承志喻之于道也不亏其体不辱其身不若立身扬名显亲于后世也以类而推行之终身至于全归而后已焉古之圣贤图报其亲者率由此而已惟暕勉乎哉

　　偶书

　　予在仕途危险屡矣初遭土木之害次遭权奸之害次遭逆贼之害次遭诬枉之害次遭谤毁之害夫土木之害濒于万死而得生身虽苦而心则不恐以所害者泛而不专也权奸之害恶其不利于已而逐之心不恐而身亦不甚苦也逆贼之害怒其不附已而戕之身既苦而心则甚恐也诬枉之害实忌嫉之辱几难免身虽不苦心虽不恐而势则可畏也谤毁之害欲构陷之祸在不测身虽不苦而心则恒恐以怨之者众也一在正綂十四年八月一在天顺元年六月一在五年七月一在七年九月一在八年八月官愈髙而危险愈甚傍观者莫不寒心予则若尚留恋而不去者岂其本心哉会当脱此尘羁优游物外以毕余生焉

　　纪梦

　　天顺庚辰闰十一月九日予看欧文是夜梦见欧苏二公面北坐欧左苏右予坐于后欧穿墨緑衣面短而貌老苏穿葱白衣面长有须欧慷慨谈论苏但唯唯而已恍记欧言吾何惧哉使我取媚于世希求富贵决不能予因起敬曰宋朝文章擅天下者惟称二公每于书中见之以为古人不意犹在世间岂非神明欤使我辈得一见颜色何幸如之苏公颔首良久起行自东廊转而西予亦随行渐不见予乃觉

　　古穰集巻九

　　●钦定四库全书

　　古穰集巻十

　　（明）李贤 撰

　　○神道碑铭

　　特进荣禄大夫右柱国太保成国公追封平阴王谥武愍神道碑铭

　　帝王有天下者必藉武臣运谋宣力以成大业而报功之典未尝啬焉有与之誓曰黄河如带泰山如砺国以永存爰及苗裔望其悠久同休之意何如哉考其子孙不一再传而国已絶者十常六七非报功之典异也顾其立功有厚薄而子孙之传亦有久近之不同焉我太祖高皇帝创业功臣不为少矣子孙至今不衰者惟中山黔宁两王家故存洎夫太宗文皇帝靖难功臣尤盛而元勋上公子孙能继者亦惟平阴王一门而已王姓朱讳勇字惟贞世家凤阳之懐逺祖讳亮当元之末天下土崩从高皇帝起兵屡立战功至武毅将军燕山中护卫千户考讳能从文皇帝靖内难功第一封奉天靖难推诚宣力武臣特进荣禄大夫右柱国太子太傅成国公永乐初佩征夷将军印率师征安南未至没于军追封东平王谥武烈详见杨文贞公所撰碑王幼在丑夷不与凡人伍出就外傅耻公子气象不为惟淡薄自处与韦布之士同读书不事章句必求其要领于忠孝之节义利之辨尤致力主师席者为之击节叹赏武烈薨之明年遂嗣公爵恭慎益倍无一毫骄态见于言面而敦厚简静之誉籍甚文皇帝大异之日加眷注巡狩北京必以自随命掌都督府事留守南京王握兵训练有法不怒而威时仁宗昭皇帝监国尤见礼重永乐十八年召至北京二十二年扈从文皇帝北征及昭皇帝继统眷顾益隆左右股肱不二三人王岿然居其一未几宣宗章皇帝临御以王勋旧恩典有加宣德初汉王高煦谋不轨京师震动王密劝亲征章皇帝用其策兵出近郊忽雷雨大作王知吉兆喜白于上曰天意有在可不战而克矣遂计日兼行师至其城汉王大惊不意上亲征而兵至之速也即日出降罪人旣得乃班师而运赞之功在王居多赉予极厚三年随章皇帝北征以功加太子太保命总京营兵王益殚心以副委注兵威大振五年王以南北两京及缘海陜西诸军京操漕运逺近相乖请以南军漕运北军京操缘海陜西诸军还戍上从之人以为便自是每岁巡边谒陵必命王综理留务六年冬王以京营兵分往大同诸路防守者多恐非居重御轻之意上以为然乃命兵部选精兵十万以益之七年上虑勲臣子孙过于优逸后不堪事自公侯以下皆属王督练之时宣府诸军劳民供饷王请屯田以息转运又请留宣府诸军之备边者九年扈从巡边慨然欲选将士长驱直入以殄之会北敌自残其帅阿鲁台部落离散多相率归顺者遂还师十年正月今上皇帝嗣位王宿卫禁闼久之寻命兼知经筵事仍总兵而以为天下虽安不可忘战复奏选鋭兵四万以备边正统改元之秋上敕王敎勲臣子孙王于是亲为讲解经史大义后多成才者四年授特进荣禄大夫右柱国九年边报有警王率兵出喜峯口败敌于富裕川追至熟水川获人马驼羊而还以功进太保寻赐蟒龙衣十四年敌帅额森大举入寇王复帅兵扈从亲征还至土黙特不意敌众来袭进逼宣府上命王提兵四万以御之至鸡鸣山军未及陈敌伏四发王遂力战以死是年八月十三日也距生洪武辛未七月二十二日寿五十有九天顺改元上复登大宝重念昔者死事之臣下诏追封平阴王谥武愍命有司治坟于武烈王墓侧以爪髪衣冠塟焉仍遣官谕祭立碑神道命臣贤撰文以赐之王立朝四十余年小心谨慎未尝一日废朝谒修干魁颜虎目虎吻髪髯猬张望之森然气欲搏人然寛衣博帯仪若伟儒至待搢绅之流则谦恭自卑和气可掬遇士类之贫者务在奬济得所而后已兵士得其抚恤莫不乐为之用凡天文兵法骑射剑槊之艺咸底于精性至孝先王违世时年尚幼居丧哀毁人不能堪而事母尤极荣养呜呼王于忠孝己用其情俯仰之间可谓无憾者矣配王氏都督官同之女封成国夫人子男二仪嗣公爵佶指挥使女五长适泰宁侯陈瀛次适都督郭震次适彭城伯张瑾次适武功中卫指挥韩铭次幼在室铭曰有庙需梁有身需股赖其力焉孰敢予侮我弓尔张我矛尔扬捐躯之志毕竟以偿矫矫平阴元勲之胄克世其勲家声益茂事我列圣屡効勤劳心膂之寄恒总节旄匪帝私王人惟求旧上公宠荣孰在王右元徳伟烈着于盛时忠孝大节展也无亏惟帝念功聿崇报典坚珉有辞百世不显

　　奉天靖难推诚宣力武臣特进荣禄大夫柱国太保宁阳侯追封浚国公谥武靖陈公神道碑铭

