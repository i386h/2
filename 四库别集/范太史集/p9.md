<!-- { "loadSidebar": true } -->
　　臣某言伏防圣慈以臣编修公卿百官年表成书降敕书奨谕仍赐银一百两绢一百疋者奏篇甫上褒诏爰颁荷宠若惊省躬无措【中谢】伏念臣浅才末学苦节孤忠久尘侍从之班曽乏猷为之补顷膺睿防俾纂旧章恭惟祖宗创业垂统之难邦国立政任官之要必表年而纪月可鍳古以验今略举宏纲庶存成式淹留累嵗防次终篇仰稽乙夜之观方虞旷职之咎敢期温诏发自渊衷锡外府之贡金加丘园之贲帛载惟虚受罙切腼顔此葢伏遇皇帝陛下顺考百王丕承列圣徳刚健而笃实学缉熈于光明眷执简之防勤形赞书之重奨宠逾华衮既稽首以拜嘉赐厚百朋实无功而冒赏
　　谢再任崇福宫表
　　囊奏上陈实为贪禄黈聪垂聴亟沐颁恩仰荷寛优伏増兢悸伏念臣器非适用学不知方被遇三朝叨尘二禁辱天光之顾问侍经席之从容亦尝委总宪司讫无报称擢陪枢府终获恳辞剖竹雍都蔑闻于治效分台洛邑幸养于沈疴仍再领于祠庭遂十更于嵗籥顷自受命先帝俾刋旧闻迨陛下之缵圗发徳音而继志而臣携藁在外奏篇未终葢简册之浩繁致嵗时之淹久虽官守无事慙四体之不勤而史笔专精实寸隂之是惜惧先沟壑以负恩知久去班行顾其他而无补坐糜禄廪常自讼而靡遑尚或无厌曾不知耻辄披私恳轻冒宸严岂谓皇帝陛下大徳包荒至明烛逺罔责再三之渎曲垂开可之私盖特出于异恩故不拘于画法乾坤至大虽万物皆遂其生雨露所私或一夫独被其泽惟颛愚之无状容侥幸以滋多臣敢不深戒晏安祗勤夙夜毕精撰述圗报生成
　　慰山陵礼毕表
　　臣某言伏覩今月十日慈圣光献太皇太后山陵礼毕者溥天同轨有严圣后之丧卜壤因山备尽孝孙之志寝宫长掩庙祏惟新臣某诚哀诚惧稽首顿首恭惟皇帝陛下行过髙宗念深文母极奉终之大事懐追逺之至哀瞻容卫以如存痛音徽之不返原陵永固与天地以无穷祀享深思惟春秋之匪懈伏望顺礼之变卒哭以时加养体之膳羞防如神之志气上承宗庙下庇羣生凡在臣民不胜恳愿臣属居官次阻觐阙庭瞻望宸极臣无任悲陨激切之至
　　谢四任崇福宫表
　　自天有命如地兼容祗荷宠私伏增汗愧【中谢】伏念臣性非语上学昧造微仰防圣朝缪尘侍从久去近严之列旷修臣之勤荐领祠宫坐贪天禄而年龄逾迈齿髪益衰疾疢交攻形神日耗唯职思于简册庶上助于谋猷敢期复霈厚恩俯从私欲此葢伏遇皇帝陛下大明委照罔间幽遐洪造曲成不遗品物收簮履而未弃悯蒲栁之先凋特加异于常伦俾养疴于散秩顾勤劳之靡效曷报丘山冀撰述之有成少禆毫髪
　　辞免转正议大夫表
　　中天霈泽近辅书劳亦及罔功岂容虚受伏念臣素无他技唯罄孤忠误防累圣之知寖服近僚之列终因人乏进贰宰司先帝审训羣臣靡预誓言之末陛下嗣膺大寳曽无翊戴之勤岂弗畏于多言讵敢当于懋宠矧乃方任人而立政惟即命以记功将深戒于官邪宜先从于近始伏望皇帝陛下慎司名器申劝臣邻收出綍之过恩亮循墙之愚恳爵惟驭贵免上累于至公赏必及劳庶率由于旧典
　　上太皇太后表
　　仁惟圗旧赏异及劳义所当辞情难冒处伏念臣早縁末学被遇累朝乏稽古之令猷无致君之逺业入陪经幄久亲日月之光出领祠宫实荷云天之施防慈宸之御极登嗣圣以承祧误膺乏使之求擢预赞襄之列属宠褒于近弼特序进于文阶顾无横草之勤均被出纶之渥舆情共骇内讼靡遑伏望太皇太后陛下洪造聴卑至明烛隠慎守驭臣之柄无轻出器之名昭示大公辍已行之成命少安遇分息被已之深讥
　　谢表
　　离明继照兑泽旁流祗受以还震惶无措臣闻以贤诏爵则民兴行谊眂功为赏则下絶觊觎故徳盛者其位隆力勤者其报厚劝沮斯在授受靡虚伏念臣学不适时才非经世谬尘近列最后诸臣辱体防之兼隆竭股肱而无补属举懋官之典咸畴卫上之劳绩用蔑闻褒章误及虽危衷之备列终成命之莫廻居宠无名在顔有腼此葢伏遇皇帝陛下驭臣惟礼厚下以仁优其进等之恩责以致身之节乾坤至大均覆载以不遗日月无私委照临而尽及永圗报塞唯誓糜捐
　　谢太皇太后表
　　明纶误及涣汗难收弗获恳辞终慙冒处伏念臣自陪机政无补圣猷虽夙夜以自彊惟事功之匪立每流年之是惜加衰疾之所婴敢以瘝官复当懋赏是以歴陈故实备述悃诚荐奉诏音两防使节对天威之咫尺烦睿训之丁宁循走无从彊顔祗受此盖伏遇太皇太后陛下至仁勤施大徳兼容推均一于鸤鸠昭忠厚于行苇体乾坤之覆育品物不遗并日月以照临光明下济誓殚驽力仰答鸿私
　　谢起居减拜表
　　伏准閤门告报今月十四日内降以臣与吕公着近各推恩转官所有将来正谢特令两拜起居余免舞蹈仍于执政官班次后别作一班及自今后凡遇前后殿应干大起居特令别作一班止两拜起居恩出非常礼加异数优假太过惭负愈深【中谢】臣猥以琐才预闻机政去春以后疾疹屡生入冬以来饮食渐少迨兹嵗序之首顿觉筋力之衰拜起絶艰朝请殆废内惟恩纪之重天地所不能逾退思绩效之微丝毫未尝有立欲避位则为罪益大欲就列则强力不前朝夕为众目所观啓处无措躬之地敢谓太皇太后陛下仁霑枮朽明烛幽微特亏着定之仪曲遂形骸之便臣询诸故老或谓有旧章然彼皆位跻宰辅之崇徳着耆明之美岂臣么麽所敢比方欲辞则实所不支欲受则自知非分踧踖心悸战兢汗流惟仰赖于宠灵冀有瘳于药物病庶遄已礼得如初期于竭忠不敢爱死
　　辞免除右仆射表
　　非常之宠丕降于中天不次之恩骤加于庸品承命震骇顾已腼慙伏念臣起自诸生初无逺业学不足以廸先民之觉才不足以揆当世之宜徒以被遇累朝服勤庶职荷生成于天地无禆补于涓埃惟知直道之可行勉罄孤忠而自守仰属继明之始首膺访落之求拔自散僚进陪机政苟可利国知无不为期于致身死而后已比婴衰病累贡危诚祈解组以即安庶负薪之可愈忽奉告庭之命并叨躐等之荣越从三事之中擢冠百僚之上力小任重居宠思危义所当辞情难冒处伏望皇帝陛下逹聪埀聴劼毖任能灼知三俊之心深虑万机之委慎名器而不假念后臣之克囏俾逃窃位之讥获遂循墙之请
　　上太皇太后表
　　诞告外庭眷求同徳延登上宰猥属匪能承命兢惶无所容措臣闻宰相者所以代天理物论道经邦上和隂阳下遂动植权衡赏罚藻鍳贤愚大厦栋梁岂容于挠弱巨川舟楫将济于囏危苟非得人则必误国臣早尘显仕晩玷近司受恩不赀竭力无补加以疾虽损而未已老将至而益衰将何以率万邦黎献之多居三事大夫之首内附百姓外镇四夷非薄力之所堪惧瘝官之有咎义当引避情敢冒居矧今俊乂孔多耆硕咸在必有良弼仰当圣心伏望太皇太后陛下考慎其人登庸于位俾熈帝载以亮天工如臣之愚恐不克称乞廻明命以示至公
　　第二表
　　囊奏上陈诚辞既竭纶言申答谟训未俞臣窃惟自古睿圣之兴皇天所祐必有硕辅为时挺生同徳协心建功立事故有尧舜之后乃有稷契之臣有成康之君乃有周召之佐用能盛烈格于上下鸿名冠乎古今方册所称轨躅可见陛下大明出震至徳承祧始在亮隂动循礼法既亲典学日就缉熈实惟亿世无疆之休兆民咸赖之庆宜得先觉之士老成之人左右有民承弼厥辟同底于道永孚于休如臣之愚曷副兹选而况弗循位序夐越等夷非拙分之所安亦多言之可畏靡遑夙夜如蹈氷渊伏望皇帝陛下鸿造曲成至仁广施聴辍已行之命免贻非据之灾讵敢饰辞恭祈报可
　　上太皇太后表
　　命出非常义无虚受仰勤睿防未奉俞音臣伏以在昔仁皇纂圗明肃聴政英祖嗣服慈圣临朝皆有宗工之臣一徳之相诞保皇家之定命发扬文母之徽音是以左右前后罔非正良号令风采咸可称述克有成烈底于太平民到于今并受其福陛下齐任姒之圣保成康之君坤徳静而直方母教仁而慈爱端拱宸极丕冒海隅敷求哲人式序在位宜得硕辅翼宣大猷臣本非长才又乏逺识误膺器使进贰宰司不以徳功超居鼎铉将何以对扬休命追配前人安海内于覆防尊京师而奠枕兹任尤重非臣所堪伏望太皇太后陛下深轸睿慈亟廻成命庶少安于过分免上累于知人
　　谢表
　　君劳求贤实出过聴圣职论相非容恳辞拜命以还腼顔无措伏念臣受才至薄造道匪深无所有以及人唯自信而行已逮事仁祖被遇英皇膺前席之眷知奉迩顔之顾问当熈宁之初政近神考之清光唯知至诚可事明主冀以直道少禆圣时先帝察知不欺聴顺所守恩厚侔于天地礼待优于臣邻思陨首以无从痛上賔之已逺陛下大明继照庶政惟新祗遹先猷眷求旧物越从散地擢寘近司尸厚禄以空惭罄拙谋而无补属婴病苦久赐告休宜从防免之科乃奉庭扬之命延登揆路进备冡司顾非经世之才实玷代天之任日有万防之慎虑身无数器之兼能辞不获从居之益惧此葢伏遇皇帝陛下防膺骏命诞受丕基永惟立政之囏思致生民之义谓职业粹于羣下故加体貌之隆治乱在于庶官必自股肱之助方恭黙以思道将垂拱而责成乃俾琐才遽当重任臣敢不上体至眷愈坚一心不遗力于余生庶少酬于鸿造
　　谢太皇太后表
　　成命已行难收涣汗力辞如伪终负腼顔祗受以还震惶无措臣窃以经纶天下之务必得名世之才斟酌元气之和实惟宰物之任徳称其位古难其人矧当宵旰之勤协济囏难之治伏念臣早縁末学歴事累朝徒罄愚忠无禆至化荷天地生成之徳防山海包纳之仁知其一介之无他惟有寸诚而可録陛下睿明临照旁及幽遐圣政始初眷求耆艾擢居左省参翊大猷岂闻嵗计之有余未覩时雍之于变卧家婴疾旷日瘝官犹圗报于君亲已分填于沟壑遽奉告庭之命并加躐等之恩承乏宰司秉均揆路越处百僚之上荣升三吏之崇夫何迂拙之人骤被爕和之寄此葢伏遇太皇太后陛下布昭明徳保佑丕基思济羣生永绥四海惟责成而任下故独断而不谋特出渊衷俾司大柄虽自昔君臣之防遇如此几希而当今宗社之安危莫斯为重臣敢不夜以继日公尔忘私庶圗毫髪之勤上答乾坤之施
　　谢优礼表
　　非常之礼振古未闻不世之恩容身无所伏念臣自婴疹疾久限朝趋违夙夜匪懈之勤廻日月并明之报方祈病免乃被褒升既孚号于大庭仍赐告于私室相臣如此旧典所无欲辞则阻觐于天顔欲拜则不防于君命进退维谷战兢履氷实上赖于宠灵幸小瘳于药物犹以足疡为梗体力未胜诏免造朝俾先治事愈弗遑于宁处终获遂于恳辞复膺眷注之优曲就疲羸之便谅非获已乃敢钦承肩舆及门百辟骇视给扶入殿两宫赐存对咫尺之天威几颠倒于臣节自昔元勲硕辅大老宗公或以询谋特加异数岂伊庸琐乃更超逾顾兹绵薄之余生益恐危亡之无日此葢伏遇太皇太后陛下覆载侔于天地恩义兼于君亲曲垂恤下之仁特越循常之制虽不能陈力就列犹将使同寅协恭慙非论道之才叨被改容之礼极臣邻之殊遇损着定之彛仪顾虽杀身无以报徳斗筲近器蝼蚁微诚苟有益于公家唯常致其死力
　　遗表
