<!-- { "loadSidebar": true } -->
　　静庵居士墓志铭

　　故宋李太尉显忠有裔孙曰尹亨字克复者以大明天顺四年庚辰四月七日卒葬玉山县之东原后三十四年当弘治癸丑予及其子寛同举于礼部又四年丁巳寛以秋官主事理刑狱于江淮将行以公行事状泣拜授予曰吾四岁而孤惟吾先君之余庥是庇是承以克有今日今先君葬几四十年矣而幽堂之石犹未有刻词吾诚日夜悲痛念无以白于后人今吾子既获同年又职在纪载其无辞予读宋史至太尉父子破家殉国事未尝不壮其忠节而哀其功之不成意其子孙当必有兴者乃今幸得与主事同朝列又获铭其先人以挂名于家乗其何辞按李氏故青涧人自太尉脱青涧之难归临安其子逊自临安再徙至玉山新安堤遂为玉山人大父敬仁父希哲皆不仕公性孝爱事其亲先意承志不忍伤祖母詹病疽日亲侍左右汤药必尝夜即卧床下以候安否及卒毁瘁不自胜其事兄尤笃于敬让既长不忍异居至不得已田庐婢仆惟兄命不敢以已先新安地隘改筑室西湖故居直数千缗以让其从兄不少吝乡之言雍睦者必推公宣德间岁祲邑有流殍公白其父出家窖数千斛以赈之曰人无食而我独饶吾不忍也或以子女质者及嫁期以聘赀来赎公恻然还之焚其劵不取一钱乡人感其义有垂泣者州县以耆宿义士召皆辞不往惟酷喜读书教子弟尝叹曰吾家以先代忠臣之裔为邑故家亦惟是诗书之泽不坠前闻耳乃遣其兄子亮为县学生临殁又以寛嘱其母俾无失教亮取己卯乡荐除怀安尹判广州为时能吏寛举进士为省郎皆公遗训也公生于永乐甲午十一月二十四日其卒之年方四十有六又晦迹田里故未有以闻于时然其家庭孝友之常存心处事之实信于亲闻于乡邦如璞玉渊珠终不能掩其光也古之所谓善人者公岂其人欤公四子长志次德次匡寛其季也女二壻某某孙男二人皆公殁后生云铭曰
　　李世青涧为王虎臣竒也殉国族胥以沦矫矫显忠挺节来奔天眷忠孝既熄而燔玉山之阳瓜瓞绵绵惟静庵叟既仁且贤族婣党比吾无间然天啬之年厥得已多尔公尔侯其复匪遐郁郁东原有拱松梓我铭曷征公有令子

　　沈处士墓志铭

　　处士以丙辰秋来视其子恩于京师恩举礼部予辱预有事又乡人也故处士数往还视其貌恭而和聴其言质而有伦使之年甫四十有七齿髪壮茂郁郁如春松予谓其福之未艾也归数月有传其讣音者予始力拒之曰乌有强健如君贤有礼如君而遽及是哉明日恩衰绖累然踵门以志铭请予盖甚惑焉即如是人亦何劝为善而彼疾步健谈驰骋于当日者又可足恃邪既以悼君又哀恩甫得一第而遽哭其亲荣不足以塞悲也铭其可辞按处士讳镃字时用别号松云其先浙之嘉禾人元季高祖居仁避兵徙上海遂为上海人居仁生徳弘徳弘生晟晟生环号梅月翁娶同邑尹氏实生君弱不好弄稍长知读书事举子业父母以独子不欲使从宦君弗敢违甫冠梅月翁卒殓殡葬送一以礼乡人称之岁时祭祀恒涕泗曰祭之丰不如养之薄也尹孺人孀居所以慰悦其心者无不至迎其母沈安人养于家卒又倡诸甥治丧事庶母弟许赘刘氏壮弗能婚为具礼聘之事诸父及待其兄弟下至仆使皆曲有恩意乡人负谷百石镪十千焚其劵佣奴有去而复来行盗者众执以见谕以义而释之作棺以瘗露骼为杠梁以济不通凡义事率以身先故人多徳君其卒也皆涕泣云生以景泰庚午六月二十三日卒以丙辰十二月十五日初娶谈氏有二女卒继娶谢氏子男四人长即恩次三人俱夭女长适陆淮卒次适韩惠孙女二葬以某年某月某日墓在方溪北去家仅二里铭曰行弗异流俗惟孝友于亲名不出州里而泽加于民不永其年天胡以然以大其后人

　　施孺人墓志铭

　　吾乡人潘君克承有女嫁为施秀才声远妻声远鹤滩太史门人也故往还最习声远试有司数不利潘氏能慰之以命且劝之学声远之挫而不折益进而自强盖预有助之者人以是知潘氏之贤潘氏有二子长寅次天禄戊午岁相继夭因感伤致疾今年剧甚三月十五日竟卒得年仅三十悲夫声远以四月八日葬于都城南东皋村先茔来请铭其墓潘氏母袁早世事继母李得其欢心李亦视之如己出族人称焉既嫁又能相其夫及卒舅姑思其孝妯娌感其义妾媵童使怀其恩人谓之贤其可以为贤矣乃为叙而铭之潘氏生成化癸巳四月二十日卒之岁弘治十五年壬戌也铭曰
　　处而孝惟姆之教嫁而宜惟君子之毗子而弗育其有时谁戕其真止于斯东皋之村郁乎嵬殡宫沉沉夜未熙美玉深蔵吁矣悲

　　南平令陆君墓志铭

　　陆君如崧治南平之三年为弘治壬戌其兄清丰令如昆朝京师有以君凶问告者予始甚疑之会如昆无言乆而寂然谓传者妄耳既两月如昆书来曰吾弟真死矣传之者信非妄矣先生素知之其将与哀之若因而赐之铭亦吾弟之望也壬子冬予随计北上会如昆兄弟于淮阴自是辱交焉及两君擢进士予有事场屋往来益亲如昆在甸服君在闽中皆卓然树声绩予又私以为故人喜谓清近可立致也而孰谓君止于是邪君初任罗源在万山中岩阻瘴疠咸谓非人所居君初病起累然携束书就道见者皆忧之既至兴滞补弊甫八月百废具兴而身且无恙用是以堪治剧改南平南平当八闽喉襟土瘠而民蕃使檄供需连络无虚日君至当大火后日夜抚循且为之经理未几井邑一新而民不知病其事上恭而有礼遇吏民平易可亲至理之所在毅然不可夺也居官不五年累为部使者所称荐论闽吏之贤必以君为称首焉辛酉冬南平大疫邑僚有举室尽者吏咸请避之君综理弗顾用是得疾以至不起十月十八日也君体貌明粹自幼凝重寡言笑望之玉立其守身如处子和厚诚笃恂恂若无能至居官秉法守礼斤析刃解和而能刚断而不苛此则人所难也所著有省斋纪行等集纪行集则予在淮阴已见之温丽典则逈出时辈而今其已矣呜呼惜哉君世家湖州之归安实宋广灵侯圭之裔曾祖顺祖敬皆不仕考震四川泸州知州妣毛配俞氏州判官光佐女子二阶阳女一许嫁御史陈霖子某君生成化辛卯七月初六日比卒年三十一葬以壬戌十月某日墓在乌程县弁山之阳铭曰
　　陆望云闲施于广灵泸州之贤以有南平其人夙成其政有经而不永其龄尚固斯扃天乎可征其胤将兴

　　先妣封孺人陆氏墓志

　　呜呼清不孝先妣疾莫养含敛莫亲死无以自致者尚幸得从搢绅先生后比讣闻告哀于诸公吏部侍郎吴郡王公许铭于幽堂太常少卿太原乔君希大既篆其盖石矣属公继以忧去位不肖不忍复言衔恤来归日夜悲咎既罪逆如此惟是所以为不朽计图末减于万一者又弗获顺遂其天实殛之将昭布其大戾弗可庇逭用弗敢重累于逹者谨辍哭叙次其系行自书之以纳于墓先妣姓陆氏世望华亭与顾同里居祖士能有隐操父褧方严重信义尤为乡人所敬服有不善惟恐其闻之于其卒私谥为秉直处士娶马氏实生先妣马氏孝慈贞顺先妣之性行如之为秉直翁所钟爱翁慎交与独善先大父遗善府君谓世蓄德后当有兴者而尤喜家君之倜傥故先妣归焉大父素轻财无厚产又方以分其外兄弟之同居者以是家益贫先妣既入门茹辛服粗力女事以佐耕殖有人所弗能堪者自伤不及事先姑奉先大父曲尽爱敬岁时祭享必致其诚洁宾客必丰遇宗婣尤有恩意终身无间言者家君之处约而能亢其宗先妣之助也始产得不肖幼而多疾提携抚鞠劬苦倍诸弟稍长能就学师资书札之费多出自缉纺不肖之粗知章句先大父家君之训而使无他顾以専所习者先妣之德也不肖官满三岁蒙恩封孺人时年已高荆布丝麻不少异平日家人北来必传语不肖俾尽心所事请迎养辄弗许曰吾在此自乐也比得疾思见不肖不肖顽弗觉知而遂以永絶矣呜呼痛哉先妣生宣德己酉十一月二十八日卒以弘治壬戌十二月十日享年七十有四子五长即不肖次积慎勤勉积勉皆夭孙男六天彛天叙天秩天申天与天佑天叙亦夭女五其存二人最幼曾孙男一应阳女一俱幼先妣之疾也属家君无别治坟得祔先姑足矣及是度地已迫家君不忍违稍拓其左以岁癸亥十一月二十一日甲申襄事墓坐癸向丁龟筮并吉从先兆也尚永固斯宅以宁我后人

　　故涿州知州何公墓志铭

　　公讳正字廷直其先泾州人曾祖讳懃祖讳宁皆不仕考源文安令升知通州再升知襄阳府妣李氏初封孺人赠宜人襄阳公有善政民爱而留之因遂家焉公刚毅俭约轻货财重意气年十八从宦文安励志力学提学李御史见其文大称之襄阳公守通州遂进学于考功刘从吉翰林吴希贤二先生自是闻见日博学以大就而公志在用世羣居讲习于政事体要必究心焉不屑屑于文艺也既领乡荐入太学大司成襄陵邢公卢氏耿公皆器之成化辛丑除河南长葛令时方旱蝗祷于神即雨蝗不为害民歌之为福星邑素无储积为经理市大豆若干贮之仓甲辰大祲人相食日煮豆以食之又分布饥民于大家俾佣作以食存活数千人时各郡盗起公设长巡兵择盗之改行者四人分四郊督捕邻壤震惊而公境内帖然明年复旱为筑堰于溱洧引水以溉田凡数百顷及夏麦熟而鱼亦可罾民咸利之既而市畊牛散谷种润色均徭裁省浮费未几民力遂完贤能之声为一省冠丁父忧改博野博野故多右族以势躏乡里公直道以行皆敛戢不敢肆秩满民攀留不得去巡抚张公言于上复留三年弘治丙辰升知涿州州素号难治中贵禁军千余家与居民错处而王官之将使万国之来廷冠盖往还馆谷迎将无虚日公先以法齐众乃节量州计以里役钱散诸民俾畜鸡豚具刍粟以待故州治肃清而民力省半政声日驰而公老倦游矣是岁乞休致会长子宗理守徐州以最绩闻推恩加奉直大夫协正庶尹配刘氏赠宜人遂就养于徐迤逦归襄阳癸亥十二月十八日以疾终正寝距生时正统丙辰实六十有八年闲居者八年矣公信道诚笃行其所志不惑于他在太学与保定李文颖庆阳韩廷器相友善京城疫韩李皆卧病公日走其门视炊爨具汤药无所畏避李殁为买棺以敛哭之尽哀韩感其谊遂定婚焉潼闗单忠信于公为同年生夫妇客死公经纪扶护为子娶其女为其子娶妇且遣从名医学卒全其家孤兄子宗良宗贤及弟溥公抚之如子亲课以学后溥领乡荐宗贤举进士第皆頼公之教也既归襄阳惟训子孙课耕植或徜徉山水间其非道不交非义不取盖终身如一日也初娶刘宜人先卒继娶薛氏以事出侧室褚氏子八人宗理庚戌进士自徐州升同知松江府宗性生员宗本宗干皆业儒宗岳宗岱宗恒褚氏出也女五长适太学生韩永相次适周自振次适李宪二在室孙男十二人女五人俱幼公初葬襄阳公徧求名山得吉兆于鹿门山之西原宜人刘氏祔及是同知将率诸弟以年月日奉公柩而合焉予初举进士辱交同知君宗干在京师又尝从予学故同知君以墓石之铭为托而予不得辞铭曰
　　行之确其充以学仕而贤其归也全不竟厥施其后有辉孰云彼苍而罔人知鹿门之西郁乎新阡良吏所藏过者式旃

　　故承事郎吕君墓志铭

