<!-- { "loadSidebar": true } -->
　　常读诗礼之言而知其祝寿考者恒在于有官君子也圣人之心非不欲四海之民尽然頋其势有不可必得而其仁止于不饥不寒无金革以没其齿而已矣君子则不然责以其治代天工也效以其泽及斯民也縻之以好爵酬之以重禄王者既崇髙富贵之故人之防其赖者其报惟有寿考之一言曰庶几乎由吾是祝而永年可悠长父母吾也呜呼君子之于民有父母之道者也非生而出之者也而民犹忠厚若是况君子于亲托其遗体乎则其祝寿考者将什百千万于斯民之于吾也匪徒祝之又以其禄养之卿士有家者也以家养诸侯有国者也以国养或曰民之无国家而寿考者若何而为养曰汉民之长吏存问嵗时致帛絮牛酒者犹其遗意也允中方为河南北宪副有官君子也母氏夫人年今九十寿考者也食四品禄家养者也养有禄故能备仪物备仪物则可愉裕而无忧愉裕而无忧则寿考者益昌延而无期矣允中以黄髪之子奉白髪之亲防其孝者为何然然未尝观木之稚也气鋭皆上耸而挺直无求依其旁其老也势竭皆下樛而婆娑有求质于下亦理之曰自然而人亦或有不是异者也则夫以髪之亲抚黄髪之子益隆其爱者又如何是皆足为吾身昊天不吊者之深悲矣余识允中十年于今未尝言及其亲己丑秋遣其子铭持诸贤为夫人序诗八十者二十人二十五篇诗序其九十者二十六人三十三篇编为两轴最之为四十三人五十八篇葢有同是一人先后两赋之者或累篇者其孙锡于其王母不得比之他人宜别之呜呼多乎哉大而庭臣之贤下而髦士之良稚髦之不必齐其年也戚疏之不必一其好也亦容有不得升堂以企望夫彤管之仪者焉而洋洋诵歌若是于以见凡允中交者皆母之训也然反扳而覆诵之犹病其言有矛盾者既称夫人妇王婉顺矣当节度君守赵将以城活斯民而夫人一言制之是越壸内而出干戎律也顾以节度君之雄烈识度其揆义委质取必夫人之一言是举阃外而入禀墙帷也两戾其道恐君夫人之贤两不为是笔斯言者将以是而信来世非诬人耶且今之巧于术智者人犹莫忖其心之何在况苍苍之髙天幽邈卑人以年而曰吾得之必之何在而致非诬天耶余之斯言虽足取愠一世而世之人以为知言者多矣诗中或有赞夫人能诵浮屠书者抑不知为是者将报徳在今欤其徼福未来乎以为在今外宰物而归之浮屠之鬼迷孰大焉以其未来乎既享有于昭昭又求不可必得于觊孰甚焉彼为浮屠法者必信其书而崇其道者也懐之西堂徳公亦僧之巨擘焉年百十一方年百有三时尼有白姓同齿者曰夕诵浮屠言徳止之曰人恃气以生者也今老而衰已不能充乎五内而畅之四末汝犹忍耗之故楮上耶白为之止彼为浮屠法者犹戒其徒以老无读其书而夫人不为浮屠法者顾诵之不置允中其以是幸谏之曰某之友姚燧者实云然诚由是能止诵则夫人当气实而神深多蓄而少出不伐而益完自今保寿考益昌延于无期者皆由燧得之敢以是祝
　　郑龙冈先生挽诗序
　　观人之道当概其心所存与身所履如何而论之夫然后中而无失今也名卿贤士之物故莫不有诗人挽悼之髣髴其平生或以徳书或以交言或以遇荣或以御恤或以名而慕或年而仰二或以政而思或以文而扬往往各得其一事一言而未概心所存身所履始终何如也譬之绘工始学画人耳目鼻口颧頥顔角理髪须各自为处终未尝集而为面使真见夫妍丑善人恶寿夭贵贱为谁某之全燧少时闻郑龙冈公第知家富清玩可与古李邺侯王副车者敌薰然承平故家习也后国学生始与其孙有节有文二人者友于时公即世已乆而二友年尤少亦未尝询及先徳何如今年来关中有文以安西行省员外郎示吾友江西行省郎中髙道凝所撰埋铭而得见公大节有三一曰亷太宗赐银五万两辞今上赐钞二千缗偿责辞二曰让太宗再富以地比诸侯王封辞贵以上相位两中书右又辞三曰仁金以蹙国汴都尚城守大宗怒其后服拔将甘心公怫逆曲折陈觧城赖不屠所全无虑数十万人世之知公浅浅者惟曰尚医夫善鍼艾药石者孰与和扁意佗稽之书传所起死惟各数人使四子者存尽鍼艾药石一世之技能起数十万人之死于膏血横流之下乎呜呼四子之所能者公或能公不公之所能不惟四子之必不能虽一时四海勲戚将相结主知未固者皆不能也古称仁人之言其利博哉其不信然乎然自公之霣谢凡在廷将相善言经为通儒文为名家诗誺以之集将百篇焕乎其黼絺锵乎其璜珩所以髣髴平生者将无一善之遗余矣吾犹病夫各得一事一言未概其全也故着三大节而叙之俾观者未及其详而先领其要焉
　　冯松庵挽诗序
　　二十有三年夏燧以湖北副宪奉檄趋京师以疾留襄阳佥河南宪冯君岵亦以疾得告来襄阳便医予与之姻友相好也故得与读遗山敬斋所撰君祖松庵之碑志焉以两公之文形容大君子之盛烈可谓不遗余力曲极为言矣然论出处要归之际不过反覆用违其长而徳有衔若哀其不遇然者私窃惑也且谐于时之为遇未若不乖于义为遇之善者也自今以观亦尝思金之叔世为何时哉譬如病阽脉絶息困之人为良医计帷有如秦和之于晋侯不发药而委去自免误人之名一策焉耳彼大君子者頋岂不医若而强起自试于必亡之国乎虽然有义焉使先生已为将相国命民心休戚存亡视吾一身故死生有不恤焉耳幸其时无是位浮沉于常官于时不可为于义无必死膏车而归搴裳以行徜徉于泉石肆志于文酒间此正大君子用世全名之先识髙致兹可谓大遇尚奚不遇之云为哉当时之人年位居前者犹俯而友之其敌也皆跂而师之下焉者恨望履絇而未见者未必不由乎此惜两公畧不及之也呜呼燧言为妄后生之论立崖而求异斯其恒态果有取乎先生未必不以燧为获我心一兴慨于九原也又先妇翁紫阳之诗髯雷短宋是门生而元碑止载雷李王冀及渠五人宋不与焉然两峰亦人豪也游先生之门若不玷焉遗山何为独见黜此又惑也先生之殁距今四十有七年自当其时及身接之殁而哀之以文者亦远而忘焉况如燧者生长去先生千有余里地如彼其远也年甫三嵗齿如此其穉也目未尝接其辉光耳不及闻夫謦欬殁不知所谓哀乆不知所谓忘亦人之情宜然也而燧之不忘先生者异甚葢先生殁以庚子嵗七月十有四日我先人之弃其孤亦同以是嵗月日燧虽恶逆非忘先忌者是日収泪之余必思吾先人维时于先生及识不及识不可知而得与海内重名之士葢棺同以是嵗月日亦可少无憾于而燧思先人必及先生者尽此身而后止也











　　牧庵集卷三
　　钦定四库全书
　　牧庵集卷四
　　元　姚燧　撰
　　序
　　序江汉先生死生
　　嵗乙未王师徇地汉上军法凡城邑以兵得者悉阬之徳安由尝逆战其斩刈首馘动以十亿计先公受诏凡儒服挂浮籍者皆出之得故江汉先生见公戎服而髯不以南人士子遇之至帐中见陈琴书愕然曰北人亦知事此耶公为之一莞与之言信奇士即出所为文若干篇以九族殚残不欲北因与公诀蕲死公止共宿实覊戒之既觉月色烂然惟寝衣留故所公遽鞍马周号于积尸间无有也行及水裔见已被髪脱履仰天而祝葢少须臾蹈水未入也公曰果天不君与众已同祸爰其全之则上承千百年之统而下垂千百世之洪绪者将不在是身耶徒死无义可除君而北无他也至燕名益大着北方经学实赖鸣之游其门者将百人多逹材其间燧生也后不及拜其屦前获识其子卿月者七年矣凡再见之初以府僚见之洛阳虽尝以好兄余犹未语此今以宪属来邓始及之且徳先公不忘也燧曰呜呼自先公言之夫既受诏出之军中而使之死不以命非善其职且儒同出者乎千数才得如先生一人而使之泯没无闻非崇其道此公所惧而必生之也自先生观之孰亲亲其七尺之躯而大其所闗入持瓦缶将盿之犹有惜而不果者必茹毒罹祸不可一日居故忍而为此出处非不思也乃中夜以兴蹀膏血以御魑魅径竹莽以触虎豹而始及水仰天而祝其行非不祝也夫思而后行行之以决则其势多难夺于中路使非先公自行而他人赶之能舍所忍为以回其复生之志收其巳逰之志反就是一日不可居之祸毒乎由是言之先生之死求以无辱不全以归其生也不以不赴而以知巳此其胷中揆制一时相为高下之权衡也然古之人为知巳死者有之无有为知己而生者先生以古人所不为者报之先公而先公所受先生也巳多矣奚徳哉卿月与余相视一卿月归序所与言者赎之
　　别丁编修序
　　至元十九年余辞秦宪而归东周明年复受命贰荆宪自惟才之非也行路之辽也家贫而力之薄也多疾而江南风土之未宜也实难其来然不遑偃蹇自寜者公则压于君命势不容巳私则以为人生文轧混同之时不及夫年未艾以览江山人物之胜勿之则有歉然之悔斯意之不欲巳者出处之大畧然也自厯制宪至今其间望舒二十四晦居府者三一而水舟陆马周厯乎复沣峡归鼎五州十七县者反居三之二焉其于江山之清驶奇峭人才之标特秀异实若富于胷中求如鼎之前编修宻院官丁公及事胜国三朝尝先显者或无有伦焉宜其文章之宏肆年徳之髙邵日闻天朝累起而将官之而公辞之至今又于向见干进而不释者之中所无也余以是多公公之报遇于余者宜与人异按部巳竟将还宪府辱以髙文叙行再三读之爱其词甚华而义至严情甚宻而礼至周而其病在夫一失之不攻众长之是谀曰雄其文粹其学正其传尚其世而善其政斯岂余所虞于公者公之世所知其学文其文果余匹其传与政果不学加乎岂均无之姑为是人甘言相遇乎非欤余如何公而知如是为一报余如告人公以善懐述不余知也公心焉如何不然公诚无意焉而余过疑及此则反取罪为髙明妄人矣或有意督遇将肆公所责之心公焉又如何独甚善于公者巳辞徴不仕若忘世肆志而能损巳有权舆沅阳书院聚徒而育师圣而祝厘以成已而开物咏歌太平以老不可以谓贤者不出而无益斯世也书院之基巳移文鼎牧俾给左契复移文军府俾拔其园蔬又为榜悬之院门以观其速成而戒其中止今余之归或得请去荆宪而北不知公由何事何时相遇中原一握手复道今日为请或苍苍者再牵而南又过十州必覩书院既成升堂以揖峩弁之士来而告之曰子观大夫役之筑者乎十人为什操杵负畚而力作者九人逸者一人防手旁歌俾九人者勤力而忘劳力董率而犒功逸者与受直焉今日之居诸君知徳编修负畚操杵之劳亦思防手傍歌者乎以是为学者引譬而资公一笑
　　送宰先生
