<!-- { "loadSidebar": true } -->
　　臣某言臣昨奉恩命加臣某官者非常之泽禀命实难今月某日已奉表让讫伏虑圣慈所注宸旨未廻累足屏躬自逃无地遂敢再倾肝膈仰告睿明臣虽至愚非敢饰让一则副陛下用臣之公道保陛下知臣之远图一则惜朝廷之典章重朝廷之爵秩永惟矜鍳在我聪明伏以显赏之恩殊勲是称凡施君命必合国章昨者逆将兴妖急兵【一作称】构变灾匪同于天作患实过于主忧咎在辅臣理当昭宪但臣久罹强刼莫扈出居走间道以获归乃王灵之所被免致陷身之祸得陈拜首之容伏蒙陛下特闵惊危尽寛罪戾收雷不振就日复安尚处弼谐空知慙感至于遽停辇辂近驻郊圻庙貌不遥园陵可望是陛下孝通祖考所以不远京师也又能庇茅茨抵临草莽潜施英畧使殄逆徒坐待枭夷风行号令然后决乘舆之反正慰父老之怨思谋夫自多睿志先定是陛下精感社稷所以不移节序重啓昌期咸资圣断臣将何力可助功比者殊渥遽临莫知所以为赏之僭惧及淫人春秋正言国家大事圣朝行之则有损微臣受之则无名且臣叨荷休明贵为宰物兢兢守道尚惧僭尤汲汲经邦未能报効今伐叛之地实非近藩虏马方饮于渭川戎帐颇施于秦甸农商半收贡赋鲜通中外未安宵旰多虑凡恩泽先布疮痍次及
　　勲功方为【阙】　　　　　　　　　元和圣武乃顾淮西宰臣裴度总统全师削平宿寇勤劳忠烈史防昭焕献防还都书勲行赏持衡之地但加金紫之阶讵是宪皇之恩泽不深裴度之勲名不盛此乃爱重彛宪保持大臣遂令赏薄于功欲使众称其美列祖遗法陛下聿修在臣感恩欲增圣德中书故事常欲兼官虽当叙进之间亦在岁时稍久锡之有度拜者则安臣又非宜朝将何论奠食之命令典俱存求而论之斯事非细军储方困公聚正虚郡国凋残乃陛下殷忧之本臣僚艰窘是陛下轸防之秋而宰臣独以膏腴赡其封邑人情颇惑事理不通承命以来连宵审度粗能祗荷皆欲宠光何敢进犯天顔尚烦俯察诚忧赫怒其可苟安不言则负任使之恩有让则违奬擢之旨有违无负明主必容情激辞多忧缘宠过伏乞特廻霈泽且使燮调息致寇之危疑合兴邦之理道臣某无任死请迫切恳悃之至
　　第二表　　　　　　　　　前　人
　　臣某言臣昨蒙圣恩加臣某官实封等沥诚虽切天鍳未回今月某日又奉宣命赐臣持危匡国致理功臣者宠光逾溢俯偻惊惶昨已奉表陈让讫恩出一时事非常典众方兴论内不自容是以伏纸写心累干睿鍳未蒙俞允匪独惊危朝省夕思且涕且激臣腐材弱质叨列公台何施尊主之能未立为臣之节而艰难之后陛下待遇愈优食必分甘言皆动色慈厚礼前代所无比及今兹适当反正断【一作顿】自不疑之旨遽行非次之恩则臣窃惊孤心兼量愚分仰酬万一且合如何至使坚让未休盖亦深知不可上惟圣德恐有失中受诏之难血诚在此陛下以归复之庆谓臣有参赞之功嘉谋既出于机胜畧必资于英决恭惟茂实前已备论上圣推不宰之心而具臣乏可书之绩则甄赏之命遵行及私唯增乡校之言兼致匈奴之笑否臧足验损益可知况臣在中书又殊同列彦若与博执政在臣之先或累岁燮和或逾年镇抚弼违斯切成效固彰臣自再忝秉钧初当变律未调鼎餗徒辱车茵遂罹向阙之兵莫救燎原之火至于今日无补立朝宠奬重恩臣实非称伏以奠食之命虽着旧章盖上将平戎大勲卓立超酬特赏始可胜任行于文臣此事固少况在今日不并往时天下编氓殆无膏血筋力尽疲于战伐经营多废于耕桑所在聚兵肆为厚敛不免者痛侵刳剥可免者患至流亡乡敝家残不胜条説宁于此际更可重伤兼计百户之封岁当五百余万军储常废国用急须以此校之所济非少今陛下焦劳睿算臣等涸竭智谋盖为朝廷日忧匮乏曷若廻非宜之恩命救急务于公家圣虑既寛臣心自泰生人不加于怨苦经费自济于艰危陛下为国之资伸微臣代天之极幸以是窃度实敢固违加臣之名本加【疑】武将伏自先帝兴复之后宰臣特授殊恩且类权宜何光定制况臣执政为日未多安可輙冐宪章当此多数伏自陛下光承丕搆实耀英谋如秦权黄镐之凶徒及近岁逋诛之大寇载扬我武克致明刑此外凡有凶渠未尝漏网圣功神畧可谓赫然去年公卿等合彼兆庶之心遂有鸿名之请封章四上伏奏累陈陛下以时未戢兵人多言病不循令典不顾羣情久执至谦毕夺众恳作圣有归于公堂上言敢犯于圣明夫元首股肱【阙】
　　陛下让懿号于去年臣则受钜名
　　于今日【阙】　　　　　不同一体之荣与之则臣蒙姑息之爱矧于事实未合便宜近者国之名器多假诸侯法度久逾改张何暇宰臣谨畏再务率先尚虑骄矜不能儆戒陛下若于朝廷未安之际藩方难【一作临】制之时忽使辅臣并加殊事则勲侯戎帅越例贪求中书自思无以奏夺空烦圣虑益坏政经是因今日之恩复作他时之患谅非细故得不极言累陈切让之辞庶获洞开之鍳上祈圣哲备识愚衷宠渥未收忧心如灼生惟富贵谁无崇盛之谋祸在满盈臣有颠危之惧方承任使必觊哀矜伏乞圣慈速降明诏允许臣某无任沥血输怀祈恩俟命激切惴悸之至谨奉表陈让以闻
　　第三表
　　臣某言臣叨膺殊渥特越常伦一缕千钧非能比重累棊加卵何足为危是以继献封章靣陈肝血宸衷益注宠数不移未允愚私如中狂疾伏以皇帝陛下恢张天覆优遇宰衡流泽而唯恐不深锡爵而惟恐不重欲行君德更迈古皇茂典毕申睿慈未足内惟感激旁有神明则臣报効之端合识安危之道臣昨者辞让继具铺陈不敢更俟烦文上干圣览但以陛下大崇儒术多悦羣书经诰之间讲论尤切察臣子去就之分考生人祸福之源固以精辩否臧尽详炯戒今臣之恳激尚敢披陈夫贵而知惧者春秋所书禄不期侈者尚书之训苟忘斯论何以全身况臣之年岁当丙子四十强仕血气方刚求之族类之间初在簪裾之列而臣亨逢广运夙忝重官爰自前年已居台辅至于今日复列鼎司享于极位之中处在羣寮之上潜忧吊者已在臣门凡有宠光每宜畏避则官无厚谤天祐微躬上可以永保陛下之恩次可以善守先臣之嗣是非之际物理甚明如或终自昏迷仍贪宠利害盈之罚更在何人太盛之灾不到他日今陛下以崇名重器丰禄殊荣并压臣身必速天咎倘此期未至尚或苟容而焚灼常苦于寸心芒刺日加于四体精神纷扰疾疹交侵便至乞骸何能充位虽臣欲陈绵力粗补万防更防懦才何康庶政固无门于立效徒抱恨以自尤且臣在同列之间擢用最近等衰之制轻重有宜今臣所蒙制命授集贤殿大学士序迁彛典宠饰新恩难有固违谨当祗受其功臣名号官阶爵赏实封等深思僭溢必致邅灾敢激饰让之名愿择常存之福且将勤励获佐盛明直露情私寜欺君父伏乞圣慈终赐矜允臣某无任迫切泣请恐悸之至
　　为萧相公让官表　　　　　元　稹
　　臣某言伏奉今日制书授臣某官者恩加望外宠过忧深魂魄惊翔手足失坠臣某中谢臣猥以凡材谬居重任当陛下维新之始辱陛下爰立之恩有累枢衡无裨衮职外致匈奴之哂内失苍生之心推换炎凉因循德泽妨塞贤路尘忝台阶自顾疲骖方求息驾岂谓陛下特迂神鉴曲盼凡材【集作曲用朽材】再生【集作提】腹背之毛重委股肱之地大辜【集作孤】人望犹简帝心虽君父深恩莫知其恶而驽骀力竭何以自安岂敢退而生光【集作全】实愿求其死所伏望再移天眷重选时英特廻加膝之恩别受沃心之相全陛下始终之道成微臣生死之荣无任恳迫惭惧之至














　　文苑英华卷五百七十四
　　钦定四库全书
　　文苑英华卷五百七十五　宋　李昉等　编宰相让官四
　　让中书侍郎表一首　代史馆相公让官表六首为王相公让加司空表一首
　　为徐相公让加食邑表一首
　　为中书崔相公让官表五首
　　代史馆王相公让相位表二首
　　让中书侍郎表　　　　　　令狐楚
　　臣某言臣闻斗筲之器不可持盈腹背之毛安能翔远是以知进忘退易象之深戒在宠若惊道家之切训此微臣所以皇皇然久积肝血衔恩陈露而未得者也中谢臣代业儒素心防文史虽自励已岂敢发身始望之官止于中台郎吏外郡牧守而已幸而因缘昌运遭遇盛时振拔羣伦骤登台衮伏惟皇帝陛下钦明御厯睿哲配天华夏宅心俊贤翘首方当选众固合退身岂意迁于皇閤之崇叅以紫微之重特出睿旨不因人言九重所知万殒何荅诚宜建用皇极保合太和圣功于尧舜之时追恪德于夔龙之列而和羮乏用覆餗为忧空有仰于清光实无裨于化一自叨窃遽经炎凉局影兢魂痛心疾首伏乞鉴其悃欵察其疾羸赐以冗员寘于散地溥求俊杰委属钧衡则大君知人之明永光于典策微臣妨贤之责将息于舆言【一作庙朝】天下幸甚微臣幸甚不胜感恩屏营之至
　　代史馆相公让官第一表　　钱　珝
　　臣某言伏奉今月十三日制命授臣某阶某官仍加食邑一千户今日获于延英亲承圣造沥恳陈让未赐允从臣某诚感诚忧顿首顿首臣闻衽席之上让而坐下人犹犯齿朝廷之位让而就贱人犹犯贵人情之间让犹如此况其不让无犯则难而复台辅至崇钧轴至重顷年陛下擢臣秉政莫获固辞已乖戾于当时敢因循于今日伏惟尊号皇帝陛下于君臣之际今古所希有善必知有过必掩使之夹辅恐不光昭故重器崇名焜燿而常思假宠进言【一作良】论道周旋而尽鉴推诚上感天心臣非木偶今之让爵盖惧生灾犹虑天下之人将有所犯敢于翰墨畧布肺肝且陛下示以殊恩增其贵秩当庶事苟同未称在众心必以为非旒扆寓临宗祐权设有兵革未能载戢有法制未尽公行凡此忧虞不遑寤寐兹以受命可谓称乎圣泽才流谤言亦至纵朝行为臣箝结顾寰海必自沸腾则上有私于辅佐之间而臣【阙】啓灾咎之本繇【一作缘】是终始揣度进退惊疑以此拜章实期得请陛下加臣以渥泽不若使臣合物情宠【一作措】臣以光华不若遣臣免灾咎傥人言不息天咎必来焉得自隐自欺不披不露恳悃伏惟洞开睿鉴俯循愚衷且遣粗安更容陈力广至明之德罢已降之书昭示四方用新圣政臣某无任感激惶惧屏营之至
　　第二表
