<!-- { "loadSidebar": true } -->
　　霍氏太盛，陛下即厚爱之，宜以时抑制，无使至亡。（《汉书·霍光传》：茂陵徐生上疏言书三上，辄报闻，其后霍氏诛灭，而告霍氏者皆封。人为徐生上书，上乃赐福帛十匹，后以为郎。）


卷三十四
◎贡禹
　　禹字少翁，琅邪人。宣帝时以明经征博士，出为凉州刺史，病去官。复举贤良，为河内令，去官。元帝即位，征为谏大夫，迁光禄大夫，历长信少府，代陈万年为御史大夫。
　　◇上书乞骸骨
　　臣禹年老贫穷，家訾不满万钱，妻子糠豆不赡，衤豆褐不完。有田百三十亩，陛下过意徵臣，臣卖田百亩，以供车马。至，拜为谏大夫，秩八百石，奉钱月九千二百。廪食太官，又蒙赏赐四时杂缯绵絮衣服酒肉诸果物，德厚甚深。疾病，侍医临治，赖陛下神灵，不死而活。又拜为光禄大夫，秩二千石，奉钱月万二千。禄赐愈多，家日以益富，身日以益尊，诚非草茅愚臣所当蒙也。伏自念终亡以报厚恩，日夜惭愧而已。臣禹犬马之齿八十一，血气衰竭，耳目不聪明，非复能有补益，所谓素餐尸禄污朝之臣也。自痛去家三千里，凡有一子，年十二，非有在家为臣具棺椁者也。诚恐一旦真仆气竭，不复自还，污席荐於宫室，骸骨弃捐，孤魂不归。不胜私愿，愿乞骸骨，及身生归乡里，死亡所恨。（《汉书·贡禹传》）
　　◇上书言得失
　　◇口钱
　　古民亡赋算口钱，起武帝征伐四夷，重赋於民，民产子三岁，则出口钱，故民重困，至於生子辄杀，甚可悲痛。宜令儿七岁去齿乃出口钱，年二十乃算。（《汉书·贡禹传》）
　　◇钱币
　　古者不以金钱为币，专意於农，故一夫不耕，必有受其饥者。今汉家铸钱，及诸铁官，皆置吏卒徒，攻山取铜铁，一岁功十万人已上，中农食七人，是七十万人常受其饥也。凿地数百丈，销阴气之精，地臧空虚，不能含气出云，斩伐林木，亡有时禁，水旱之灾，未必不繇此也。自五铢钱起已来七十馀年，民坐盗铸钱被刑者众，富人积钱满室，犹亡厌足。民心动摇，商贾求利，东西南北，各用智巧，好衣美食，岁有十二之利，而不出租税。农夫父子暴露中野，不避寒暑，ㄏ草杷土，手足胼胝，已奉谷租，又出稿税，乡部私求，不可胜供。故民弃本逐末，耕者不能半，贫民虽赐之田，犹贱卖以贾，穷则起为盗贼。何者？末利深而惑於钱也。是以奸邪不可禁，其原皆起於钱也。疾其末者绝其本，宜罢采珠玉金银铸钱之官，亡复以为币。市井勿得贩卖，除其租铢之律，租税禄赐皆以布帛及谷，使百姓壹归於农，复古道便。（《汉书·贡禹传》，又略见《食货志》。）
　　◇减宫卫免诸官奴婢。
　　诸离宫及长乐宫卫，可减其大半，以宽繇役。又诸官奴婢十万馀人，戏游亡事，税良民以给之，岁费五六钜万，宜免为庶人，禀食。（《汉书·贡禹传》）
　　◇戍卒
　　令代关东戍卒，乘北边亭塞候望。（《汉书·贡禹传》）
　　◇私贩卖
　　令近臣自诸曹侍中以上，家亡得私贩卖，与民争利。犯者辄免官削爵，不得仕宦。（《汉书·贡禹传》）
　　◇赎罪
　　孝文皇帝时，贵廉洁，贱贪污，贾人赘婿及吏坐赃者，皆禁锢不得为吏，赏善罚恶，不阿亲戚，罪白者伏其诛，疑者以与民，亡赎罪之法，故令行禁止，海内大化，天下断狱四百，与刑错亡异。武帝始临天下，尊贤用士，辟地广境数千里，自见功大威行，遂从耆欲，用度不足，乃行壹切之变，使犯法者赎罪，入谷者补吏，是以天下奢侈，官乱民贫，盗贼并起，亡命者众。郡国恐伏其诛，则择便巧史书习於计簿能欺上府者，以为右职；奸轨不胜，则取勇猛能操切百姓者，以苛暴威服下者，使居大位。故亡义而有财者显於世，欺谩而善书者尊於朝，悖逆而勇猛者贵於官。故俗皆曰：「何以孝弟为？财多而光荣。何以礼义为？史书而仕宦。何以谨慎为？勇猛而临官。」故黥劓而髡钳者，犹复攘臂为政於世，行虽犬彘，家富势足，目指气使，是为贤耳。故谓居官而置富者为雄桀，处奸而得利者为壮士，兄劝其弟，父勉其子，俗之坏败，乃至於是！察其所以然者，皆以犯法得赎罪，求士不得真贤，相守崇财利，诛不行之所致也。
　　今欲兴至治，致太平，宜除赎罪之法。相守选举不以实，及有臧者，辄行其诛，亡但免官，则争尽力为善，贵孝弟，贱贾人，进真贤，举实廉，而天下治矣。孔子，匹夫之人耳，以乐道正身不解之故，四海之内，天下之君，微孔子之言，亡所折中。况乎以汉地之广，陛下之德，处南面之尊，秉万乘之权，因天地之助，其於变世易俗，调和阴阳，陶冶万物，化正天下，易於决流抑队。自成康以来，几且千岁，欲为治者甚众，然而太平不复兴者，何也？以其舍法度而任私意，奢侈行而仁义废也。
　　陛下诚深念高祖之苦，醇法太宗之治，正己以先下，选贤以自辅，开进忠正，致诛奸臣，远放谄佞，放出园陵之女，罢倡乐，绝郑声，去甲乙之帐，退伪薄之物，修节俭之化，驱天下之民皆归於农，如此不解，则三王可侔，五帝可及。唯陛下留意省察，天下幸甚。（《汉书·贡禹传》，又见《艺文类聚》五十四。）
　　◇奏宜放古自节
　　古者宫室有制，宫女不过九人，秣马不过八匹；墙涂而不雕，木摩而不刻，车舆器物，皆不文画，苑囿不过数十里，与民共之；任贤使能，什一而税，亡它赋敛繇戍之役，使民岁不过三日，千里之内自给，千里之外，各置贡职而已。故天下家给人足，颂声并作。
　　至高祖、孝文、孝景皇帝，循古节俭，宫女不过十馀，厩马百馀匹。孝文皇帝衣绨履革，器亡雕文金银之饰。后世争为奢侈，转转益盛，臣下亦相放效，衣服履绔刀剑，乱於主上，主上时临朝入庙，众人不能别异，甚非其宜。然非自知奢僭也，犹鲁昭公曰：「吾何僭矣？」
　　今大夫僭诸侯，诸侯僭天子，天子过天道，其日久矣。承衰救乱，矫复古化，在於陛下。臣愚以为尽如太古难，宜少放古，以自节焉。《论语》曰：「君子乐节礼乐。」方今宫室已定，亡可奈何矣，其馀尽可减损。故时齐三服官输物不过十笥，方今齐三服官作工各数千人，一岁费数钜万。蜀广汉主金银器，岁各用五百万。三工官官费五千万，东西织室亦然。厩马食粟将万匹。臣禹尝从之东宫，见赐杯案，尽文画金银饰，非当所以赐食臣下也。东宫之费，亦不可胜计。天下之民，所为大饥饿死者，是也。今民大饥而死，死又不葬，为犬猪所食。人至相食，而厩马食粟，苦其大肥，气盛怒至，乃日步作之。王者受命於天，为民父母，固当若此乎！天不见邪？武帝时，又多取好女，至数千人，以填后宫。及弃天下，昭帝幼弱，霍光专事，不知礼正，妄多臧金钱财物，鸟兽鱼鳖牛马虎豹生禽，凡百九十物，尽瘗臧之，又皆以后宫女置於园陵，大失礼，逆天心，又未必称武帝意也。昭帝晏驾，光复行之。至孝宣皇帝时，陛下乌有所言，群臣亦随故事，甚可痛也！故使天下承化，取女皆大过度，诸侯妻妾或至数百人，豪富吏民，畜歌者至数十人，是以内多怨女，外多旷夫。及众庶葬埋，皆虚地上以实地下。其过自上生，皆在大臣循故事之罪也。
　　唯陛下深察古道，从其俭者，大减损乘舆服御器物，三分去二。子产多少有命，审察后宫，择其贤者，留二十人，馀悉归之。及诸陵园女亡子者，宜悉遣。独杜陵宫人数百，诚可哀怜也。厩马可亡过数十匹。独舍长安城南苑地，以为田猎之囿，自城西南至山西至，皆复其田，以与贫民。方今天下饥馑，可亡大自损减以救之，称天意乎？天生圣人，盖为万民，非独使自娱乐而已也。故《诗》曰：「天难谌斯，不易惟王。」「上帝临汝，毋贰尔心。」「当仁不让。」独可以圣心参诸天地，揆之往古，不可与臣下议也。若其阿意顺指，随君上下，臣禹不胜拳拳，不敢不尽愚心。（《汉书·贡禹传》）
　　◇奏请正定庙制
　　古者天子七庙，今孝惠、孝景庙，皆亲尽，宜毁，及郡国庙不应古礼，宜正定。（《汉书·韦玄成传》）
　　◇送匈奴侍子议
　　《春秋》之义，「许夷狄者，不壹而足。」今郅支单於乡化未醇，所在绝远，宜令使者送其子至塞而还。（《汉书·陈汤传》：初元四年，郅支遣使奉献，因求侍子，愿为内附。汉议遣卫司马谷吉送之，御史大夫贡禹、博士以为。）
　　◎匡衡
　　衡字稚圭，东海承人。宣帝时射策甲科，以不应令，除为太常掌故，调补平原文学。元帝即位，大司马史高辟议曹史，荐为郎中，迁博士给事中，进光禄大夫太子少傅，拜光禄勋、御史大夫。建昭中代韦玄成为丞相，封乐安侯。成帝即位，连乞骸骨。不许，建始三年免为庶人。
　　◇上疏言政治得失
　　臣闻五帝不同礼，三王各异教，民俗殊务，所遇之时异也。陛下躬圣德，开太平之路，闵愚吏民触法抵禁，比年大赦，使百姓得改行自新，天下幸甚。臣窃见大赦之后，奸邪不为衰止，今日大赦，明日犯法，相随入狱，此殆导之未得其务也。盖保民者，「陈之以德义」，「示之以好恶」，观其失而制其宜，故动之而和，绥之而安。今天下俗，贪财贱义，好声色，上侈靡，廉耻之节薄，淫辟之意纵，纲纪失序，疏者逾内，亲戚之恩薄，婚姻之党隆，苟合徼幸，以身设利。不改其原，虽岁赦之，刑犹难使错而不用也。
　　臣愚以为宜壹旷然大变其俗。孔子曰：「能以礼让为国乎，何有？」朝廷者，天下之桢干也。公卿大夫相与循礼恭让，则民不争；好仁乐施，则民不暴；上义高节，则民兴行；宽柔和惠，则众相爱。四者，明王之所以不严而成化也。何者？朝有变色之言，则下有争斗之患；上有自专之士，则下有不让之人；上有克胜之佐，则下有伤害之心；上有好利之臣，则下有盗窃之民：此其本也。今俗吏之治，皆不本礼让，而上克暴，或忮害好陷人於罪，贪财而慕势，故犯法者众，奸邪不止，虽严刑峻法，犹不为变。此非其天性，有由然也。
