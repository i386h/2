<!-- { "loadSidebar": true } -->
　　公讳伟字子直荥阳开封人也【周书有传】周宣母弟就封于郑河洛之地卽有民人虢郐之君非无郡邑【诗谱曰周宣王封母弟友于宗周畿内咸林之地是为郑桓公今京兆郑县是其都也桓公为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颍之间乎是其子男之国虢郐为大虢叔恃势郐仲恃险皆有骄侈怠慢之心而加之以贪冐君若以周难之故寄孥与贿是骄而贪必将背君君以成周之众奉辞伐罪无不克矣桓公从之后其子武公与晋文侯定平王于东都王城卒取史伯所云十邑之地右洛左济前莘后河食溱洧焉今河南新郑是也事出国语】其后蛇鬭于门鼋尝于鼎【左传庄十四年曰初内蛇与外蛇鬭于郑南门中内蛇死六年而厉公入又宣四年传曰楚人献鼋于郑灵公公子宋与子家将见子公之食指动以示子家曰他日我如此必甞异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎甞之而出公怒欲杀子公子公与子家谋先弑灵公】韩侵负黍晋灭阳城其祀忽诸以国为氏【史记曰郑繻公十六年郑伐韩败韩兵于负黍郑君乙立二年郑负黍反复归韩十一年韩伐郑取阳城二十一年韩哀侯灭郑幷其国杜预左传注曰阳城县西南有负黍亭按郑本韩灭而云晋者韩赵魏三分晋室谓之三晋故云晋灭也左氏传曰臯陶庭坚不祀忽诸】祖彻抚军赠济州刺史【周书本传云郑伟魏将作大匠浑之十一世孙祖思明少勇悍仕魏至直阁将军至济州刺史】父先护【本传云父先护亦以武勇闻魏孝庄帝在藩先护早自结托元颢入洛有扞御之功】骠骑大将军仪同三司襄城郡公青州刺史【魏孝武初赠】永安中洛城画掩黄河凌合【魏庄帝永安三年帝杀尔朱荣尔朱仲远拥兵入洛尔朱兆迁帝于晋阳帝遇弑于城内三级佛寺是其事也】翟泉防盟之地苍鸟忽飞【晋书五行志曰洛阳歩广里地防有苍白鵞出苍者飞翔冲天白者止焉陈留董飬叹曰歩广周之翟泉防盟地也白者国讳苍者胡象自后有刘渊之乱】武库兵栏之中鳞鱼遂上【干寳捜神记曰太康中有鲤鱼二枚现武库屋上武库兵府鱼有鳞甲亦是兵之类也鱼旣极隂屋上太阳鱼现屋上象至隂以兵革之祸于太阳也及惠帝初诛皇后父杨骏矢交宫阙废后为庶人死于幽宫元康之末而贾后专制谤杀太子寻亦诛废十年之间母后之难再兴是其应也自是祸乱搆矣京房易妖曰鱼去水飞入道路兵且作】三帅北絏五马南浮【本传云尔朱荣死徐州刺史尔朱仲逺拥兵入洛诏先护率所部与行台杨昱及都督贺拔胜同讨之胜于阵降仲逺又闻京师不守众遂溃先护奔梁寻自梁归为仲逺所害左传僖三十三年云晋败秦师于殽获百里孟明视西乞术白乙丙以归文嬴请三帅孔安国论语注曰絏挛也所以拘罪人晋太安中謡曰五马游渡江一马化为龙三帅比先护贺拔胜杨昱三人也南浮比先护奔梁也言北魏遭尔朱氏之乱先护兵败入梁也】梁武帝大造中原树君伊洛公之凭轼栈车言归旧壤起为通直散骑侍郎【本传云伟少倜傥有大志毎以功名自许善骑射胆力过人尔朱氏灭后自梁归魏起家通直散骑侍郎】天厌魏德政在强臣【强臣谓齐神武髙欢也左氏传曰天而旣厌周德矣】公耻入乱阶乃于陈留起义【本传云孝武西迁伟亦归鄕里不求仕进大统三年河内公独孤信旣复洛阳乃谓其亲族曰今嗣主中兴鼎业据有崤函河内公亲董众军克复瀍洛率土之内孰不延首望风况吾等世荷朝恩家传忠义诚以此时効臣子之节成富贵之资岂可碌碌为懦夫之事也于是与宗人荣业纠合州里建义于陈留信宿间众有万余人遂攻拔梁州擒东魏刺史鹿永吉及镇城令狐德幷陈留郡守赵季和乃率众来附因是梁陈之间相次降欵】太祖封函谷而待诸侯坐酆宫而朝羣后【谓周太祖迎武帝都长安也西都赋曰左据函谷二崤之阻左氏传曰康有酆宫之朝】威怀是接席卷西飞【本传云伟驰入朝太祖与语叹美之】大统三年入朝蒙授武阳县开国伯食邑六百戸寻除龙骧将军北徐州刺史【本传同】开河桥之陈解玉壁之围【本传云从战河桥及解玉壁围伟常先锋陷阵】张旃于富平被练于伊阙【隋书地理志曰富平县后周改曰中华郡寻罢有荆山尔雅曰通帛曰旃水经注曰伊水北入伊阙昔大禹疏以通水两山相对望之若阙伊水入其间北流故谓之伊阙矣左氏传曰组甲八百被练三千】探虎穴而挥戈上鱼门而悬胄故巳策名司勳功髙舎爵【言其先锋陷阵有战功也后汉书班超曰不入虎穴焉得虎子左传升陉之战云邾人获公胄悬诸鱼门又狐突曰策名委贽周礼曰司勳掌六卿赏地之法以等其功左氏传曰舎爵策勳焉】魏将侯景狼顾荆河天子命我偏师赴援垂饵虎口中途背盟事获交绥公之力也【本传云侯景归欵太祖命伟率所部应接之及景后叛伟亦全军而还盐铁论曰以贤人为兵以圣人为守则中国无狗吠之警而邉境无鹿骇狼顾之忧也司马迁曰李陵提卒不满五千深践戎马之地足歴王庭垂饵虎口】除中军将军散骑常侍大都督袭襄城郡公食邑二千戸仍除使持节车骑大将军开府仪同三司余如故迁骠骑大将军开府加侍郎常伯位重霍去病之登朝上将官尊公孙敖之出塞以今方昔异代同荣【尚书立政周公曰王左右常伯注谓三公环济要畧曰侍中古官或曰风后为黄帝侍中周时号常伯应劭汉官仪曰侍中周官号曰常伯选于诸伯言其道德可常尊汉书曰霍去病侯三岁元狩三年春为骠骑将军又曰置大司马位大将军骠骑将军皆为大司马定令骠骑将军秩禄与大将军等自是后青日衰而去病日益贵又曰公孙敖义渠人武帝时为车骑将军出代后以校尉从大将军封合骑侯又以中将军从大将军再出定襄以将军出北地以校尉从大将军以因杵将军筑受降城再出撃匈奴至余吾凡四为将军矣天文志云文昌有上将言伟为骠骑车骑与霍去病公孙敖同荣也】魏后二年授大将军事江陵防主都督十五州诸军事呉兵教士舻舳习流岛屿凭陵波澜冲激【左思吴都赋曰舸连舳巨舰接舻又曰岛屿绵邈刘渊林注曰舳船前也舻船后也岛海中山也屿海中山上有山石越絶书曰句践伐吴发习流二千人】公蹔临江界已悉南越之兵裁泛楼船卽善昆弥之战【汉书南粤王传曰元鼎五年路博德为伏波将军出桂阳下湟水杨仆为楼船将军出豫章下横浦故归义侯二人为戈船下濑将军出零陵或下离水或抵苍梧使驰义侯因巴蜀侯罪人发夜郎兵下牂柯江咸防番禺六年平南越三辅黄圗曰昆明国有溟池地方三百里天子欲伐之作昆明池以象之以习水战中有戈船各数十楼船百艘西域传曰乌孙国大昆弥治赤谷城去长安八千九百里】遂得安歌澧浦弭节涔阳【楚辞曰濯余佩兮澧浦郑康成曰今长沙有澧陵县岂以陵名为县乎澧音礼又九歌云望涔阳兮极浦皆楚地也】留鲁侯而宴章台对齐人而畋云梦【左氏传曰楚子成章华之台愿与诸侯落之大宰防啓疆来召公公如楚楚子享公于新台使长鬛者相好以大屈旣而悔之防启疆见公乃反之子虚赋曰楚使子虚使于齐王悉发车骑与使者出畋畋罢子虚曰仆乐齐王之欲夸以车骑之众而仆对以云梦之事也】周保定元年授使持节都督宜州诸军事宜州刺史天和六年授都督华州诸军事华州刺史余如故崤函重嶂汧渭分流阳陵之溢既奔华隂之学还聚【战国防苏秦曰秦东有崤函之固汉书地理志曰右扶风有渭城汧县雍州蒲薮汧水出西北入渭按秦非子为周孝王飬马于汧渭之间卽此二水矣蔡邕樊惠渠颂云阳陵县东其地衍隩嘉谷不植京兆尹樊陵累石积土疏水通渎昔日卤田化为甘壌后汉书张楷传云华隂山南有公超市】而消渇连年屡有相如之患至于大渐遂如范増之疾【西京杂记曰长卿素有消渴疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔传于世尚书云王曰呜呼疾大渐惟几汉书曰项羽听陈平反间疑范増増怒乞骸骨归行未至彭城疽发背死言伟亦以背疽之疾而死也】桐君对药分阙神明李柱侍医更无方便【王子年拾遗记曰道家云昔仙人桐君采石入穴数里得丹石鸡舂碎为药服之者令人有声气后天而死汉书艺文志曰侍医李柱国校方技师古曰医药之书也】以天和六年四月十七日薨年五十七诏赠本官加少傅都督司豫洛相冀五州诸军事司州刺史諡曰肃公礼也天子辍朝弥深大臣之议羣公防咸得同盟之礼夫人李氏顿丘贵姓【世系表李忠顿丘房始祖】卿相之门贤才之室霜露先侵策封郊次以其年十一月六日合于咸阳之长安县某原合非古旣异三王之前死则同穴还同六载之始【郑司农礼记注曰祔谓合合自周公以来】虽复衔珠两鹤同归紫盖之松出匣双龙共没延平之水【玉符瑞圗曰晋平公鼓琴有鹤衔明珠舞于庭又述异记曰哙叅飬母至孝曽有鹤为戎人所射穷而归叅叅収飬治疮愈放之后夜到门外叅秉烛视鹤雌雄双至各衔明珠以置叅家抱朴子曰千岁松树四边枝起上杪不长望而视之有如偃盖晋书张华传曰吴未灭时斗牛之间甞有紫气雷焕曰寳劒之精上彻于天耳在豫章丰城华即补焕为丰城令焕到掘岳室因得一石函中有双劒一曰龙泉一曰太阿留一自佩送一与华华诛失劒所在焕卒其子持劒行经延平忽于腰间跃出堕水但见两龙各长数文于是失劒也】呜呼哀哉乃荐铭曰
