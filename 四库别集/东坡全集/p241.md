<!-- { "loadSidebar": true } -->
　　敕阿里库惟尔祖先世笃忠孝本与夏贼日寻干戈亦惟恃我朝廷爵秩之隆用能保尔子孙黎民之众肆朕命尔嗣长乃师而承袭以来强酋外擅尔弗能禁恣其所为遂防逃城以犯王畧隂连夏贼约日盗邉朕愍属羌之无辜出偏师而问罪元恶俘获余党散亡山后底平河南绥服朕惟率酋豪而捍疆埸乃尔世功叛君父而从仇讐岂其夲意庻能改过未忍加兵果因物以贡诚愿洗心而効顺尔既知悔朕复何求已指挥熈河路更不出兵及除已招纳到部族外住罢招纳依旧许般次往来买卖及上京进奉尔宜约束种类共保邉陲期宠禄于有终知大恩之难再勿使来欵复为虚言赐新除依前朝散大夫守尚书吏部侍郎充龙图阁待制傅尧俞辞免恩命不允诏【元祐三年五月二十三日】
　　敕尧俞夙望所在旧疾既平及兹言旋慰我虗伫徒得君重虽暂屈于淮阳雅意本朝寜乆安于冯翊复求自便殊戻所期往修厥官务称朕命
　　赐守尚书右丞胡宗愈乞除闲慢差遣不允诏【元祐三年五月二十七日】
　　敕宗愈朕开奨言路通来下情虽许风闻犹当核实岂以无根之语轻揺辅政之臣朕方驭众以寛退人以礼加之美职付以大邦朕既无负于聴言卿亦何嫌而避位祗服乃事毋自为疑
　　赐尚书右仆射兼中书侍郎范纯仁生日诏【元祐三年六月九日】
　　敕纯仁卿河岳之灵神明所相载更诞日永介寿祺体我眷懐受兹宠锡
　　赐正议大夫守门下侍郎孙固生日诏【元祐三年六月二十三日】
　　敕孙固卿图任之旧缙绅所推难老之祥神人攸相载更良日益永寿祺申以宠章式隆眷遇
　　赐正议大夫知枢宻院事安焘生日诏【元祐三年六月二十三日】
　　敕安焘桑弧告庆降哲辅于兹辰防服拜嘉冠荣名于当代祗服朕命益寿乃亲
　　赐龙圗阁学士河东路经畧使兼知太原府曾布乞除一闲慢州郡不允诏【元祐三年七月二十一日】
　　敕曾布将不乆任难以责成谋不素定难以应猝卿屡试剧郡所临有声而况二年于兹诸将所服事既即叙人谁易卿夫捣虗攻瑕兵家常势知难避整外国亦然卿若有以待之彼将望而去矣勉卒乃事毋忘朕言敕河西军节度使西蕃邈川首领阿里库进奉囘程诏【元祐三年八月三日】
　　敕阿里库卿屡欵塞垣愿终臣节爰因贡篚益着诚心再省忠勤良深嘉叹
　　赐皇叔改封徐王颢上表辞免册礼允诏【元祐三年八月二十日】
　　敕颢卿大雅不羣自得诗书之富为善最乐不知轩冕之荣既殿文邦宜膺盛礼而抑损之志逡廵不居虽莫称朕所以极褒崇之心而将使卿庻几获谦冲之福勉从其意嘉叹不忘
　　赐皇叔改封徐王颢上表辞免册礼许诏【元祐三年八月二十日】
　　敕颢山土田以昭令德备物典册葢有常仪而卿深惧满盈过形抑畏一谦四益当克永年三命滋防固将有后曲成美志以劝事君
　　赐知渭州刘昌祚进奉兴龙节银诏【元祐三年十一月六日】
　　敕昌祚卿御侮邉庭驰神魏阙防嘉辰之献夀纳贡篚以效珍载省忠勤不忘褒叹
　　赐皇伯祖宗晟辞免起复恩命不许诏【元祐三年十二月五日】
　　敕宗晟夫要绖服事出于孔门墨衰从政见于鲁史永惟狥国忘家之义非有食稻衣锦之嫌若非使卿居之而安则吾岂敢强所不欲勉从前诏往服厥官
　　赐皇伯祖宗晟辞免起复恩命不允诏【元祐三年十二月二日】
　　敕宗晟卿徳爵与齿皆天下达尊服属之隆为宗室祭酒任独髙于三世报冝异于常人故夺情非以私卿而服事所以狥国义无所愧何以辞为
　　赐正议大夫知邓州蔡确乞量移弟硕允诏【元祐三年十二月九日】
　　敕蔡确以义责备春秋有失教之讥以情内恕诗人有将母之念硕之得罪事在有司难以贵近之亲而废朝廷之典及观来请有槩予心重违兄弟急难之词以伤人子奉飬之意
　　赐知渭州刘昌祚进奉谢恩并赐月俸公使及贺端午节马诏【元祐三年十二月二十四日】
　　敕昌祚卿执德宏毅秉心恪恭拜新渥于公朝谨旧仪于令节抗章来上因物见诚再省忠勤良深嘉叹赐端明殿学士银青光禄大夫致仕范镇奬谕诏【元祐三年閠十二月二日】
　　敕范镇朕惟春秋之后礼乐先亡秦汉以来韶武仅在散乐工于河海之上往而不还聘先生于齐鲁之间有莫能致魏晋以下曹郐无讥岂惟郑衞之音已杂华夏之器间有作者犹有典刑然铢黍之一差或宫商之易位惟我四朝之老独知五降之非审声知音以律生尺览诗书之来上阅虡之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志防观所作嘉叹不忘
　　赐朝散大夫守尚书吏部侍郎充龙图阁待制傅尧俞乞外郡不允诏【元祐三年閠十二月十四日】
　　敇尧俞卿望重夲朝进由公议方卿大夫有为之际亦士君子难得之时而卿出领郡章入佐治典席未暖而輙去政何时而报成小疾行瘳姑安厥位
　　赐保寜军节度使知大名府冯京进奉贺兴龙马一十匹并冬节马二匹诏【元祐三年閠十二月十八日】
　　敕冯京卿坐镇全魏隠若长城逺驰颂祷之心来効骖騑之贡眷言忠荩良极嘉叹
　　赐泰寜军节度观察留后知相州李珣进奉贺冬马一匹诏【元祐三年閠十二月十八日】
　　敕李珣卿宣化近邦驰神北阙属兹阳月之吉逺效王闲之良言念忠勤不忘嘉叹
　　赐中大夫守尚书左丞王存生日诏【元祐四年正月四日】
　　敕王存在易之泰与物皆春于时良臣生我王国宜膺宠赉以介寿祺
　　赐龙圗阁直学士正议大夫权知开封府吕公着上表陈乞致仕不允诏【元祐四年正月五日】
　　敕公着朕鸡鸣而起志于求助鲐背之老未敢即安矧卿体力不衰髪齿犹壮遽有引年之讲殊乖圗笃之心宜安厥心以称朕意
　　赐吕公着上表陈乞致仕不允诏
　　敕吕公着卿将相三世凛乎正始之风出入四朝嶎然难老之状浩穣之治谈笑而成方观报政之能遽有归休之请公议未可卿其少安
　　赐济阳郡王曹佾在朝假将百日特与寛假将理诏【元祐四年正月十二日】
　　敕曹佾卿贤戚莫二德齿并隆眷言朝请之勤思见仪刑之老谢病既乆轸念良深推予赐告之恩期于勿药之喜
　　赐光禄大夫守吏部尚书兼侍读苏颂上表乞致仕不允诏【元祐四年正月十三日】
　　敕苏颂吾闻有志之士以身狥道而遗名有道之君使人乐用而忘老今卿不安其位岂吾有愧于古哉夫难进之士年仅及而輙退则已试之才吾莫得而尽用矣激扬多士方资崔毛之徳讲诵旧闻未卒楮马之业事非小补卿其少安
　　赐蘓颂上表陈乞致仕不允诏
　　敕苏颂卿歴事四朝允有一德徒论徐公之奢俭莫见子文之愠喜朕既寤寐哲士体貎元臣方贵德齿之达尊岂求筋力之常礼矧卿方膺难老之锡宜励益壮之心惜日有为古人所重引年求去公议未安勉为朕留以慰人望
　　赐光禄大夫守吏部尚书兼侍读苏颂上第二表陈乞致仕不允诏【元祐四年二月二日】
　　敕苏颂夫天以多士寜王国而祖宗以成德遗后人方使寿考康彊以防其用而朕乃以引年而聴其去可乎矧卿钤综之精谈笑而办勉思职事以称朕心
　　赐苏颂上第二表请乞致仕不许诏
　　敇苏颂天官之任老成所冝坐执铨衡有山公晚年之故事簿书烦杂独萧俛一时之偏词卿其总揽纲条濶畧苛细委蛇退食以慰士心
　　新除权礼部尚书梁焘辞免恩命不允诏【元祐四年二月三日】
　　敕梁焘卿出处以义进退以礼昔请补外朕不得已而聴其去今兹选用众以为宜而恨其晩而卿又固辞岂朕所望成命不易其速造朝
　　赐宣徽南院使充太一宫使冯京乞依职任官例祗赴六参不允诏【元祐四年六月十四日】
　　敕冯京朕以卿耆老厚德重烦以庻事而卿笃恭尽礼自同于有司既朝朔望尚复懃请虽抑抑自警知卿有卫武之风而仆仆亟拜非朕待子思之意宜遵前命以副眷懐
　　赐右正议大夫守尚书左仆射吕大防生日诏【元祐四年六月十五日】
　　敕大防股肱之良与国为重家庭之庆亦朕所同适斯干献梦之辰均既醉太平之福膺予宠锡介尔寿祺赐翰林学士中大夫兼侍读赵彦若辞免国史脩撰不允诏【元祐四年六月二十三日】
　　敕彦若卿学世其家宜居载笔之地官宿其业巳奏杀青之书自托不能殊非所望祗膺成命毋复固辞赐河东节度使太师开府仪同三司太原尹致仕文彦博温锡沁马诏【元祐四年七月二日】
　　敕彦博惟我宗臣名震夷落狼心鴃舌知献厥诚朕以张奂拒羌之献不如旅昭德之致已敕邉吏荅赐所直其马今以赐卿至可领也
　　赐夏国主进奉贺坤成节回诏【元祐四年七月二十二日】
　　敕节纪诞弥庆均临照眷守邦之虽逺亦执贽以来同嘉与朝臣咸称寿斚载惟忠恪宜有宠颁
　　赐皇伯祖宗晟辞免恩命起复允终丧制诏
　　敕宗晟朕寤寐隽贤爕和中外眷言释位之乆实有乏才之忧而三年未终五诏不起与其贪明哲之美以缉熈庻工不若执孝弟之纯以风励宗子俛从诚守良极叹咨
　　赐皇伯祖宗晟辞免恩命起复允终丧制诏
　　敕宗晟夫衰麻之哀达于上下损益之变权以重轻虽事君均于事亲而夺志难于夺帅俛聴终丧之守以成致孝之全言念笃诚实増屡叹
　　内制勅书三十三首
　　赐南平王李干德厯日敕书【元祐元年十月八日】
　　敕干德眷彼海隅被予声教宜有王正之赐以为农事之祥勤防逺民以开嗣嵗
　　赐新除依前交趾郡王李干德加恩制诰敕书【元祐元年十月十五日】
　　敕干徳朕躬执珪币大飨帝亲朌布湛恩徧暨诸夏卿世绥侯服钦顺朝廷冝徽章以昭异数
　　赐外任臣寮厯日诏敕书【元祐元年十月二十八日】
　　敕韩绛朕申命日官逆推嗣嵗眷予共理颁此成书勉劭农功毋违时令
　　赐侍卫亲军马军都虞侯刘昌祚进奉贺明堂礼毕马敕书【元祐元年十一月二十日】
　　敕刘昌祚大事告成多方同庆汝以分符之重特脩效马之仪载念勤诚不忘嘉叹
　　赐外任臣寮进奉兴龙节马诏敕书【元祐二年四月十三日】
　　敕韩缜诞弥之庆逺迩攸同眷惟外服之良来效右牵之礼言念诚恪不忘叹嘉
　　赐溪洞蛮人彭允宗等进奉端午布敕书【元祐二年三月十日】
　　敕彭允宗等汝旌居裔壤心慕华风来脩任土之仪逺效充庭之实载惟懃悃良用叹嘉
　　赐权陜府西路转运判官孙路银绢奨谕敕书【元祐二年六月二十八日为筑兰州西荆堡成下同】
　　敕孙路宣力计防悉心邉政相视衿要缮完保障讫用有成不愆于素使虏无可乗之便民有足恃之安乃眷忠勤不忘嘉叹
　　赐知兰州王文郁银绢奨谕敕书【元祐二年六月二十八日】
　　敕王文郁汝以御侮之才当专城之寄百堵皆作三月而成非威服民夷身先士卒则安能以一时之役成无穷之利达于朕聴良用叹嘉
　　赐新除依前静海军节度使进封南平王李干德制诰勅书【元祐二年七月八日】
　　敕朕子养兆姓囊括四荒譬之于天岂吝膏泽卿守藩滋乆事上益防髙爵隆名极其荣显庻縁大宠以服民心其思尽忠以称恩礼
　　赐外任臣寮进奉坤成节银敕书【元祐二年七月二十八日】
