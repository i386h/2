<!-- { "loadSidebar": true } -->
　　龙飞御极甫新一统之权虹流介祥咸仰九重之庆欢腾薄海瑞霭层霄钦惟载缵武功诞敷文德抚军监国久符重煇重晕之占应天顺人善继同轨同文之治茂介秋高之候有开帝出之辰臣縻职柳营驰神枫陛千官朝贺遥瞻汉殿之班万旅欢呼共上庄杶之祝
　　正旦贺表【元贞乙未】
　　岁颁寳厯大一统以为元春度玉墀喜万年之介寿和熏海岱喜溢乾坤钦惟德与日新仁同天覆车书混一睿知足以有临正朔昭明华夏罔不率俾俭勤遵夫祖训爱敬説于亲闱茂对青阳益臻洪福臣职分藩服心恋阙廷膺贡受图虽阻陪于朝防行庆施惠愿祗布于恩言
　　又【万户府】
　　东风转律又新万物之煇南靣受朝茂介九重之庆圣朝临御华夏瞻依钦惟禀睿自天性仁继祖修车马备器械八纮丕振于皇威开黄道拜紫宸百辟共推其神武当持盈守成之世逢考图数贡之辰寿祉骈臻基图巩固臣属縻军务阻缀廷班诗咏采薇恪守封疆之戍春融细柳常懐雨露之恩
　　寿节贺表【总统所】
　　华衮天临喜亲逢于明主方袍云集咸恭祝于圣人运应六龙之乘生同一佛之出钦惟慧通山海福比河沙累劫万行圆成为世界主大地众生归仰居人中尊当秋高气清之时纪电绕虹流之节寿齐箕翼庆溢乾坤臣祗率梵徒遥瞻宸御真诠五千巻敬繙贝多叶以披宣睿照亿万年愿比须弥山而长久
　　又【九月五日】
　　虹渚纪祥九五适符于令节象筵启教亿兆齐蔼于颂声飞龙御天生佛见世钦惟获无量福居不动尊因果圆成作大地山河之主智慧广大为当世天人之师先囊茰四日之期应昙花千年之瑞光腾箕翼喜溢乾坤臣寄迹南邦倾心北阙领苾刍众敬宣觉帝之真诠绕莲华台齐祝圣皇之上寿
　　登寳位贺表【大德丁未】
　　六龙在御初临南面之朝万象维新咸拱北辰之照皇图巩固甸宇欣愉钦惟渊懿聪明睿知神武钟三光五岳之全气继祖嫡传得六军万姓之欢心受天寳命孝爱首尊于慈极寛仁诞布于多方膺讴歌朝觐之归副宗庙社稷之托臣忝纡郡韨恭被诏纶厯数在躬所愿跨商周之世福威惟辟何幸逢尧舜之君
　　太后册寳贺笺【同】
　　神受寳册正万国之母仪帝奉玉巵开亿年之圣寿宫闱喜气穹壤欢声钦惟道协娲皇德高文母如天之运定大策于禁中挟日以升福羣黎于宇内既措安于神器宜诞受于鸿名盛典煇煌慈颜忻怿臣縻身南服稽首东朝拥佑有功永昌九重之侍养对扬无斁共欣千载之防逢
　　东宫受寳贺笺
　　帝临玉扆新膺昕陛之朝天受寳符首正春宫之位庆緜宗祏欢动甸区敬惟机神英明性质仁厚娱侍太母蔼和气于宫闱拥戴圣皇着殊勲于社稷宸眷笃怡怡之好渊定继继之谋瑞协龙潜祥开燕翼某身縻支垒心遡贺庭重光重晖喜羣情之有属同文同轨占大厯之无疆
　　尊号贺表【至大乙酉四月】
　　南靣视朝敞玉宸而临御东宫考礼焕寳册以推尊仁洽万方欢腾八表钦惟德配天地孝通神明得位得禄得名光昭烈祖重光重轮重润敷佑后人履端诞受于徽称涣号遄颁于庆赐圣朝剏见缛典增煇臣忝守偏城钦承明诏进官一列喜均被于隆恩祝寿万年愿常熙于鸿号
　　寿节贺表【己酉七月】
　　律转清商适金行之肇序位尊皇极纪电绕之呈祥福禄骈臻朝野胥庆钦惟聪明作后寛惠爱人天下同轨同文新崇徽号王言如纶如綍诞播洪恩勤问寝于龙楼永贻谋于燕翼式逢瑞节丕衍耆龄臣分牧南邦驰神北阙三呼祝寿阻亲奉于玊巵百拜尽恭愿常瞻于丹扆
　　东宫生日贺笺【三月三日】
　　瑞启龙潜光应斗枢之绕欢均鼇掖时当天气之新福禄骈臻朝野胥庆敬惟英明冠世神武安邦赞一日万几之权允熙庶绩慕二帝三王之学博采羣书欣际昌辰益隆寿祉某等属縻州垒阻缀庭班遥祝千龄衍本支而益茂恭陈百拜仰华鄂之相煇
　　延祐丁巳肆赦谢表【周王败后】
　　立爱惟亲特厚宗藩之眷宥过无大诞均甸宇之恩诏下九霄欢腾八表钦惟尧仁济众舜德好生追怀棣鄂之华忍遗厥后曲轸茅封之贵弗丽于刑怜其诖误之情锡以亏除之泽宏敷旷荡及隐微臣职谨布宣心同欣跃雷雨作解同熙一气之春日月照临永衍万年之福







　　水云村稾巻十五
