<!-- { "loadSidebar": true } -->
　　朱大，苏州人。身体弱小，人戏以朱骨称之，盖细骨轻躯，践尘无迹，倘无回风，当挽留仙之裾也。鬒发如云，明眸似水，骤与之遇，神光陆离。在侪辈中，齿稍长矣，而风度高雅，无折腰龋齿习气，故文士乐与之游。随园主人，过江耆宿也，遂初既赋，寄兴扫眉，雅与姬善，苍髯红粉，尝相对于银灯绿酒之间。余于庚辛两度抵宁，时一过从，瀹茗清谈，目为艳友。惜近以病废，退居僻巷中，生计萧然，无复过而问者。芙蓉绿水秋将老，鹦鹉金笼语可怜，旧日繁华，不堪回首矣。姬有女年方十岁，教以歌曲，不肯发声，自言愿归里门，织布为业。余闻之叹曰：“此大知识之女也！宜成其志。”姬亦以余言为然。 
　　徐二，江阴之青阳镇人，本姓张，乳名银儿。年十七，适同里徐权，田舍郎不解温存，大有骏马驮痴之戚。权又性耽逸乐，不愿力田，惑于匪人，夫妻偕赴吴门，转徙秦淮，作脂粉生活。性情豪迈，不屑效倚门倡，与人较钱帛，非心之所好，即诱以多金，弗顾也。余游金陵，首与姬晤，雪肤花貌，丰若有余，而裙底弓弯，却又瘦不盈握。赠以诗，有“一泓秋水双钩月，洗尽秦淮烂漫春”之句，见者谓非虚誉。先是姬赁居洞神宫前马妪家，斗室两间，殊苦窄陋，且为伧父所侮，不安厥居。余倾囊佽助，并紏同志为卜居于城北细柳巷中。此庚子七月间事也。明年春，余再抵白门，姬又迁上邑之娃娃桥。嗣余就馆崇川，闻为无良速讼，移家维扬。壬寅仲冬，便道过访，虽座上客满，不异曩时，而风雨飘摇，渐觉朱颜非昔矣。逮今秋载造其庐，则已举家赴淮，托言索逋，实乃生计萧索，意欲别拣枝栖。闻其濒行，犹倩人至周稼轩幕中，询余近状，盖赋情特甚焉。为诵家梅村诗云：“青山憔悴卿怜我，红粉飘零我忆卿。”殊觉今昔同情，不胜慨叹。姬幼工技击，不轻示人，余曾乘其薄醉，强一试之，矫若猿飞，疾同鸟落，腾跃半炊许，观者咸目眩神惊，姬一笑敛身，依然寻常旖旎也。姬在娃娃桥时，有本郡人张二寄居姬家，铅华不御，横波流光，雅有娇憨之态。惜翻云覆雨，爱憎无常，逐水桃花，未免稍轻薄耳。 
　　王秀瑛，小名爱儿，父母皆苏州人，生于金陵，遂家焉。适伶人张七，以母命，非本志也。姿首清妍，举止闲雅，不乐与姊妹行为伍。所居钞库街之西，闺阁幽深，翛然绝俗。有伧父某，以白金四十啖其母，谋一夕欢，不可得。惟二三知己，相对永夕，杯茗清谈，鲜及于乱。遇缓急，倾赀相助，不望报也。其性情矜尚如此。余友周子稼轩、孙子楚侬皆与善，尝语余云：“姬非五鼓不眠，非日中不起，早饭晌午，晚膳三更，习以为常，不能改也。自奉甚薄，宴客必丰。盛服盈笥，弗以被体。能鼓琴，善南北曲，非兴会所至，虽素心人，不克强之发声。”是盖青楼中最有品者，然终以不得其所，郁郁多病，楚侬赋诗云：“我本飘萍卿断梗，白门同是月残时。”姬为涕泣久之。有妹曰二姑，沈静寡言笑，高自位置，亦大有姊风。 
　　董三，苏州人。肌肤不甚白，而天然韶令，虽粗服乱头，自有一顾倾城之致。余戏以墨牡丹名之。惜遇人不淑，孽海飘零，所得缠头，尽偿博债，眉黛间常有恨色。同居二人，长曰董大，眼光如醉，次曰董二，姿亦白晳。然以视三姬之风韵嫣然，不觉瞠乎后矣。 
　　张玉秀，行大，苏州人，随其母寄籍江宁。眉目轩爽，举止大方，巾帼具须眉之气。少时楚省吴公子见而倾倒，出数百金梳之，为欢匝月。公子就官浙东，未半载，卒于署，仆从云散，宦橐萧然，旅榇不得归里。姬闻之，立出箧中赀，遣人赴浙，扶柩西旋，舟过江关，素服哭临，呼号欲绝，遂于江口招提，广集缁流，礼忏三昼夜，尽倾箱笼长物，命其家人伴送至楚，为之营葬而返。以此侠妓之声振一时。辛丑岁，狎客朱元官为余道其事甚悉。余尝一再询之，泪毗荧荧，隐有母也天只之恨。别时许作一传，荏苒三载，未暇践言，今秋过访，已于六月间从良矣。问之邻姬，言有同邑名士邹生，年甫三旬，弦断未续，偶与姬晤，姬知其高世才也，赠以所蓄缠头，易金奉母，飘然长往。兹闻倡随相得，笔耕针耨，称嘉耦焉。吁，异哉！姬之所为，殆有大过人之才识，而济以豪侠果断者，不图于青楼中得之。余既深嘉其志，且喜其得所归也，为之缀序其事，以偿夙诺云尔。闻姬善昆曲，有崩云裂石之音，惜未及聆之。其继妹曰张二，弱质纤妍，亦娴词曲。姬有义女名双福，年才十一，白晳聪俊，与姊凤儿并工戏剧。余于王氏水阁观演《寻亲记?跌包》一出，声情并茂，不亚梨园能手。凤儿年十三，亦姬义女，自姬从良后，其母尚赖三人作生计焉。  
　　郭三，名心儿，丹阳人。父早亡，及笄之岁，母惑媒氏言，误字维扬郭某。成婚未几，竟以诱胁堕入风尘。年十九，移家金陵之桃叶渡，妖冶倾一时。向来秦淮诸姬，以苏帮为文，扬帮为武，姬虽产于云阳，而来自邗江，遂为维扬诸姬之冠，都人士戏以武状元目之。其所交好，皆达官贵人，及文士负盛名者，赶热郎未易得观颜色。余曾于辛夏邂逅河亭，颀而婉，丰而逸，素肌纤趾，温乎如莹。于今三年，姬齿二十有六，而盈门车马，不减当初。余友季子影生甚与善，尝为余言，姬赋性豪爽，重意气，善知人，无门户习。至于媚骨天生，更不待择新采异也。赠以短句四章，有云：“醉闻娇喘声犹媚，暖熨丰肌汗亦香。漫道司空浑见惯，温柔只合唤仙乡。”皖桐光漱六孝廉闻而击节，以诗寄余，有“传来好句惟卿两，解识芳心共我三”之句。时孝廉在上洋戟署也。姬有义女曰小姑，扬州人，忘其姓。年才十七，长眉掩鬓，笑靥承颧，亸袖曳裾，风流秀曼，亦后起之隽也。 
　　王四，本郡人。兰姿玉质，秀韵天成，性喜清幽，虽在风尘，常深自秘匿，不甚见客。所居月波水树，绮窗锦幕，不染纤埃，几榻尊彝，位置俱极楚楚，入其室者，如别一洞天，几忘门以外之甚嚣尘上也。 
　　施四，苏州人。窈窕秀弱，眉目含情，唇一点小于桃英，趾双翘瘦于莲瓣。年虽稍长，调笑无双，殆《疑雨集》所咏“丰容工泥夜，情味胜雏年”者也。松陵某尹昵宠之，携居胥江别馆，欲置为侧室不果，三载后复归秦淮。 
　　徐九，扬州人。早负盛名，惜余未之见。孙楚侬赠以词云：“帘前记执纤纤手，中堂细酌盈盈酒。语软情温，惆怅巫山一段云。背人特地留侬住，惊风又拂衣衫去。无闷无愁，万唤千呼不转头。”又云：“惊春正滞邗江棹，悲秋始返金陵道。此日相逢，疑是飞琼下碧空。茜裙半掩榴花饰，云鬟低亚胭脂赤。相对多情，只少些儿画不成。”近闻已归吴江某明府公子为侧室，甚有宠云。 
　　唐小，本郡人，住槽坊巷。年方及笄，品貌双绝，绮阁深藏，俗子未易谋面。善歌能饮，解诵风诗，每一掉文，如匡说解颐，不数郑家婢泥中之对也。其大妇曰严三，齿长于姬，而姱容修态，堪与颉颃，亦缘位置自高，羞与曲中人伍，人罕见之。 
　　谢玉，字楚楚，本郡人。年十六，肌理玉雪，秀慧绝伦，与其母居钓鱼巷中。善南北曲，娇喉一啭，飞鸟遏音。母珍同掌珠，欲得佳子弟字之，玉亦自矜声价，不屑作寻香人，虽给侍宴游，犹虚屏山之梦也。 
　　赵小，字静芳，江阴人。中人姿耳，有纨袴子弟昵之，一时献谀者，思博主人欢，遂有文状元之号。余观其为人，沉默寡言，无轻佻气习，要亦善自修饰，不随俗波靡者。 
　　许寿子，本郡人。年逾二纪，举止风韵，俨如闺阁中人。有张生某夙与善，生以笔耕为业，而未有室家，岁入悉以遗姬，如是者有年。既而生以旅邸久居，饔飧不继，姬闻而招致之，终岁日用，皆取给于姬，衣履亦姬亲制。继复为宛转营谋，得膺某邑侯之聘，馆谷丰美。濒行时，姬置酒祖饯，生恋恋不忍别。姬于酒半，忽抗声谓生曰：“青楼中那有情好，所绸缪者钱耳。君留恋烟花，罔思自立，浪游数载，如梦如泡。今年已三旬，一误岂容再误！自兹以往，君当绝迹狭邪，亟图嘉耦，妾不能终事君，亦不愿继见君，此间君勿复来，亦无复以妾为念也。”言已欷歔，泣下如雨，生大感恸，即振策去。嗣闻就馆三年，积赀颇厚，且娶妾生子，不负姬别时所嘱云。先是有润城某公子慕姬名，策骑过访，适姬所赁屋，为主者别售，迫令徙居，某立出千金，购以赠姬，至今青溪艳称之。 
　　徐二宝，本郡人，居钓鱼巷之上街。其夫为梨园领袖，姬于侪偶中年最长，余相识时，已不作脂粉生涯。然素服淡妆，自然幽雅，徐娘虽老，尚有风情也。皖桐光漱六孝廉夙与之善。有无锡秦姬者，与姬有葭莩亲，向居丁字帘前，庚子秋复自梁溪来，寄居姬家者匝月。余因徐姬得识秦姬，虽齿加长矣，而纤腰踽步，婉媚愁人，亦此中翘楚也。 
　　徐寿姐，杭州人，适维扬徐某，侨寓秦淮。年已二纪，隽逸风流，妙解音律，同居数姬，竞善度曲。余尝避暑河亭，寿率诸姬柳阴列坐，丝肉竞发，云委尘飞，静聆移时，宛在清虚府也。 
　　马四，苏州人。身躯弱小，明眸善睐，肤如凝脂，殆江淹赋所云“气柔色靡”者。惟双趺不甚纤妍。常靸小方鞋，（俗名拖鞋）作忙促装，掩其微疵。 
　　王二，苏州人，早堕风尘，由琴川转徙金陵。余于庚夏相晤于熊氏河房。容貌亦自娟妍，第苦贫乏不能自存，赠以赀，且为之誉，得渐生色。及辛岁抵宁，则被服丽都，座客常满矣。绨袍虽在，已无恋恋故人之色。余笑而诘之，姬面发赪，一座粲然。姬有妹日凤姐，年方十龄，致亦楚楚，教之歌曲，发响清越，妙合自然，洵美材也。 
　　汤四、汤五，扬州人。姿首皆明艳，而四姬尤柔曼丰盈，余尝戏之曰：“子好食言而肥欤？”姬不解，误以言为盐，（吴音言盐相似）率尔对曰：“吾素不嗜盐。”闻者绝倒。 
　　陈小，江北人。向居王府塘董二家，后徙潘家河房。年及破瓜，眉目疏朗，靥辅间数点微麻，天然媚丽。余同乡邵子峨堂与之善，语余云：“姬姿致亦扰人耳，所绝胜者，一痕酥透，双蕾含春，触手温柔，不待斜照银灯，惊夸瑞雪也。”董二，本郡董秃子女，年十五六，亦有微麻，白晳瑰逸，王府塘之魁首也。 
