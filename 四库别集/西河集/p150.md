<!-- { "loadSidebar": true } -->
　　睿鉴此则刳剔之所不能加秋霜之所不能杀也合肥李相国师曰西河不可及者三身不挟一书册所至籯笥无片纸而下笔蓬勃胸有千万巻不可及一少小避人盛年在道路得怔忪疾遇疾发求文者在门扪胸腹四应顷刻付去无误者不可及二读书务精核自九经四子六艺诸大文外旁及礼乐钟吕诸琐屑事皆极其根柢而贯其枝叶偶一论及辄能使汉宋儒者悉拄口不敢辨不可及三至其理学则予固未能窥其涯也间尝以其诗比之少陵以其所为文拟之吏部觉少陵与吏部俱无以过且即以其学而较之唐之孔仲达陆徳明小司马李善宋之刘攽洪迈王应麟马端临辈而诸公所着西河皆能指其瑕而摘其纇然且才不能相兼杜歉于文韩逊于诗而才又不能兼学韩杜欧苏典籍稍疏而孔陆刘马辈则又徒事博洽而无所于著作而西河皆有以兼之有臣如此是亦一代之儒可以少报主知矣特予有大痌于心者往者陆机入洛已逾壮年即庾信去国亦居然在强仕之后然犹哀叹其遭逢而伤其沦落况乎少秉大节长亦思有所论建彼文词小道何足比数而乃徳既不立学复未备曾与仲兄与三相订生平【与三名锡龄明亡时自沉泮河救免终身不出试即癸酉举人文辉本生父也】将统着九艺四子诸书因以补礼与乐之所未逮且广辑唐后诸史芟其芜而苴其阙何意丁年遭难垂老登朝及还归而仲兄逝矣礼堂凄然谁可质问朝旸未亲而西日已落不亦悲乎友人收予所存稿合不下四百余巻子嘱留十一而余俱去之惟诗与赋为友人所刻甚多大抵杂佻荡之言与俗浮沉即以此谐俗故饮酒披猖每多不检而词则淮西金使君按题而索坐为雕锼靡慢之音虽屈宋寓言不无寄托而学人无赖未辨六义恐或以是为籍口如此概不可录独经学数巻若易若春秋若诗书礼若论语大学若孟子此即千圣相传之用心也然而存此亦鲜矣爱我者当为我惜之予出处未明不能于
　　朝廷有所报称徒抱经术幸遭逢
　　圣明而未着实用致空言无补于心疚焉予死不冠不履不沐浴不易衣服不接受吊客铭曰
　　少不死于兵长复不死于刀锯之刑又不死道路公然出世而赧然而登于
　　廷其得归全亦幸矣虽然乃虚此生











　　西河集卷一百一
　　钦定四库全书
　　西河集巻一百二
　　翰林院检讨毛竒龄撰
　　墓志铭【十二】
　　吴徴君徳配傅孺人墓志铭
　　吴徴君孺人以康熙三十二年十一月卒其明年将筮藏于钱湖之濵徴君自为状示予予曰宁有周季自为文而犹待问者翼日孝子毅裕复持状造予请铭以予与徴君同文会且同徴京师故通家也然而徴君状已具予又何能益一辞按状孺人傅氏金华义乌人监察御史公讳岩第三女也监察公与徴君父宫允公讳太冲同以天启改元覃恩贡成均后相次成进士好之为婚姻时国家方多事监察公知歙县拂衣而流贼破长安江南之建号者且大婚诏选良家徴君年十三抢卒饰馆甥拒之而未婚也防王师下杭州幕府籍搢绅之有名者钩止之宫允与监察俱在籍中两家声相闻忽监察傽徨叩宫允门呼徴君乳名某何在吾欲一执手门者辞以扶侍太淑人乗夜东去监察乃仰天流涕不还顾脱之走金华与督辅朱君合闾左破产四募思一伸螳臂而东扬不守有告者曰金华破监察公已殉难矣又曰监察有三子而二从之死问其家何在不知也顺治四年其一子偕弱妹扶侍太孺人来杭州徴君母张淑人哭迎之乃始草草议婚仪御以柴车缩屋为油燎倩淑人兄弟作賔客告于祖堂以家之不造六礼不具曾孙某同新妇某一切为婚嗣孙某属某以告告未竟徴君偕孺人噭然而哭左右皆哭不能止宫允公尝曰吾新妇姼姼提提吾见每怜之此非舅礼故常也吾抚孤而已十一年张淑人卒明年宫允公又卒孺人哭曰今而后谁惜我者方淑人病时孺人有身将弥矣暨卒而族人姻戚以妇车来者孺人悉主之哭泣稽颡不少休或劝以身解不应已而防曰项以下皆折败云徴君少傥家无管钥宫允公鲜留遗惟故第一区在圏屯中生平服御佩玩无所賸独遗书若干车躬自辇藏之衣澣敝穷日夜读书每书必自首迄尾丹黄之既才髙寡可而又以牢愁故不自检嗜酒所得卖文钱应酒劵去以故孺人终其身称糟糠焉康熙十七年
　　上开博学鸿儒科司空荐徴君于
　　廷巡抚复奉吏部咨以徴君应而孺人难之脱左手指环约徴君指曰以君之才宜何所不得顾有大不宜于时者妾有三言规愿君回环而熟念之一有酒过一言直一不谨于结纳徴君以为然既而三相公重君名取君词业观之皆曰可日饮之酒暨试取上上卷而既而斥之不知故相公再献之不得归而大病孺人具慰之病不已自庚申八月至辛酉八月卧牀画空能作赋日数万言与客倡和不少误尝魂行户外穴墙穿槅见市中物自言曾渡江至淮多所见然而倚孺人为命眠潄唾嚏顷刻不可离虽行厠牏必与俱如赑与屭绳牀袽絮皆败尽而赖孺人救亦竟起孺人寡所嗜鍼缕筐箧非先人面赐不取凡先人所遗篸防悉推让姑姊女娣不受操作拮据蔬食衣履变里色然而亲防之来寄者惓惓然徴君状曰则亦非寻常女妇所能及矣孺人生于崇祯癸酉之七月距今癸酉适六十又一子九而四殇二又早卒今存者曰毅曰裕曰亮皆能以诵读传徴君学亦孺人教矣女八孙七女孙三皆具状铭曰猗嗟孺人闺房姿两家同举婚嫁宜青白相顾无我伊馆甥且饰淳于竒千门入箭五马驰骤丁阳九庙社移石头继破台城欹仓皇跳身怜总持拥师萧勃将往依何人刼公卖犊希护军既死及子尼选牕玉女方仳离元同家属从岭回荆门迎者衣装赍告庙奠菜扱地迟宛如荒政杀礼仪枣脯欲献双涕洟况当归马包虎皮严城阙处环长围圏屯故第夜挿旗倚弓楼柱刀挂扉惟有十架书潜移所痛太傅丧墅西五亩不保甘棠非画宫受吊杞殖妻伤哉殀血淹裙缞公孙年大牧豕豨一朝羔雁填门畿上书徒受三相知翻然归卧南山陲入秦早巳炊扊扅归来何用藏牛衣蔡人恶疾身不离为君翻诵芣苡诗暮年举案胜五噫况经训子长停机银台窃药奔未防松城将闭哀无期愀怆一展孙楚词簌簌泪落长河糜泉门遂古千年思门傍有文应鉴之清故年贡士正白旗教习候补知县卲君墓志铭
　　君讳方平少与兄解元奏平宫詹君逺平同文砚宫詹君与予以康熙己未同时举制科叹前代贡举以八比定乡会试士子失古学独予家艺习稍寛兄似宏与弟真庵皆足膺是举而似宏即世真庵尚困于八比无荐者其所云似宏者奏平字真庵即君字也当是时子益思似宏而并知君非常人思一见焉暨予请假归值君以食廪之早齿未逾服官而即以年贡行省第君名解京师越明年吏部同国子考取君官学教习以补还里子于是时始得一见君于会城之东伉伉然论辨而思深髙盻濶目举春顔而纳之明镜之中子尝曰士有学问气每视时习为不洁岂其必有加于人而人自辟之康熙壬申君以补及赴官学别亲知造都相传骑羸马踸踔天街间习而安焉越三年其子忽捧状踵予而泣谓君以官学教习尽瘁死顾属纩时遗言齿发归故乡傥胝以石得某数言书其隂始翕睫焉予骤闻而惊惊而躅其足叹曰嗟哉有是乎生平刿载籍断韦絶摘穿穴列代诸版竹固已无所用之但工于举文其视八比若斤鈇之脱于鼻若长竿巨絙之披拂于悬跟与镟腹而所至鲜效甚且赍志以迨死予所与游比比是而君复蹈之虽欲不为之表之而安忍矣按君卲姓仁和籍其先世从余姚来迁髙祖毅公与弟泉崖公在明正徳嘉靖间先后登进士而毅公以都官郎劾世宗朝时相予杖谪戌即以著书终其身今所传道简艺录暨学史会同诸书皆是也乃君当幼时父翼双公为启祯朝名士受知故经略洪君屡被房荐而卒丁国变屏举业课君学古学晓钟初动遽以杖叩柂家僮开扉君起坐幔间黙料昔日所授书贯串联络然后纳履入问安歴询诸所习泛应如响自经史古文以及列代诸名集皆标举新异即应举文字亦必务去积习而后已尝曰昔人之精蕴于古为然今复窃以为能是所谓厌人之糟粕而巳庸讵知天地间有无穷之蕴乎其学如此以故君出试辄冠军十八补诸生十九受廪食于庠越二十年以年贡考官学补正白旗教习越三年康熙甲戌冬十月报满以知县用而是月病卒距生崇祯庚辰六月二十日共得年五十有五配冯孺人前壬午举人野渡公孙女今壬子举人奉政大夫晋阶资治少尹真定府同知同野公女子二长锡瀛补县丞次锡周郡庠生二子与予子同文砚学古今学吾见世学之日增也或曰三世绌志后必伸吾见二子之伸也乃为铭铭曰
　　古学以四术其次探七录词赋并颂语亦自三古作降此代异制经与词赋兼假欲废词者请观三百篇不谓后儒劣就经使立义仍得仿偶词长股以为俪前代取士微条作贡举法
　　圣明思变更屡掣不得决因之起制科超越三百年谁料荐未博于是多遗贤君家旧簪裾世擅古今学立朝峻封章教塾习礼乐青阳入武库应世惟一编已食下士禄且复贡限年对防
　　天安门教习八旗下清晨跨官驴傍晩宿学舍以兹得顦顇忽尔赍志殁所学不得伸瞪视亦何説独是翕瞑者全在一石埋首丘异延陵谀墓徼伯喈君今有贤嗣峥嵘立子舍华表留空题将以俟来者
　　敕授文林郎沂州郯城县知县金君墓志铭
　　君讳煜字子藏金姓山隂人天启乙丑进士太常寺少卿楚畹公次孙也太常曾以监察御史充院使提学南京天官家云学使司文命当文昌六府而与斗下四星相表里故太常所生子曰枢曰机曰权皆取斗星名而以伯星仲星季星分字之仲星次子即君也君生有竒表目黄而通莹如琉璃珠阖睫光外射且一目有重瞳子防命名太常曰草以木盛木以火荣理也吾名兰从草而诸子之名适继以木今木盛又生矣诸孙当火行而是孙目熊熊然扬雄曰日昱乎昼月昱乎夜日月者目也昱者煜也当以煜名之马玉起者君母弟也君母马太君为万厯已未进士江西布政使司参议芝峤公女与玉起兄弟皆以能文名玉起有客从岭来善扶乩能降神言于庭忽言君前身乃南唐李后主也后主见马太君词而喜之愿为之儿苐惜是儿所遭逢遂不能逺过后主得乎戌失乎戌志之志之乃呼玉起命防乩以笔书一词去太常闻其言恶之曰山鬼觕知书彼知后主亦名煜与是儿同故妄及之耳谁谓山鬼敢言事及繙陆游南唐书有云后主字重光则与命名取日月义同且曰煜有异表一目重瞳子乃大惊然既已名之无可如何值
