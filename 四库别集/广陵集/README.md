<!-- { "loadSidebar": true } -->
　　钦定四库全书　　　　　集部三
　　广陵集　　　　　　　　别集类二【宋】
　　提要
　　【臣】等谨案广陵集三十一巻宋王令撰令元城人防随其叔祖乙居广陵遂为广陵人初字钦美后王萃字之曰逢原少不检既而折节力学王安石以妻呉氏之妹妻之年二十八卒遗腹一女适呉师礼生子曰説其集即説所编凡诗赋十八巻文十二巻又拾遗一巻墓志事状及交游投赠追述之作皆附焉今才思竒轶所为诗磅礴奥衍大率以韩愈为宗而出入于卢仝李贺孟郊之间虽得年不永未能锻链以老其材或不免纵横太过而视局促剽窃者流则固倜倜乎逺矣刘克庄后村诗话尝称其暑旱苦热诗骨力老苍识度髙逺又称其富公并门人相答孙莘老闻雁诸篇古文如性説等篇亦自成一家之言王安石于人少许可而最重令同时胜流如刘敞等并推服之固非阿私所好矣其集久无刋本传写讹脱几不可读今于有考校者悉为厘正其必不可通者则姑仍旧本庶不失阙疑之意焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　广陵集巻一　　　　　　　宋　王令　撰藏芝赋并序
　　丙申嵗自四月至六月【一本作夏四月】大雨而余之所客天长县东北皆濒【一夲作边】湖泽地浸以下颇以水为患伤草木多死邑居无薪刍而益贵薪益来自逺以余之所居则薪之自北来者常售于余间而有得若枯华断颖根梗蔕芥支离臃肿与硕实所【一本作颇】异于常草者而皆取以戏就其中尝试视之余得则芝也折伤不全计之于完此当一叶耳不知其他安在也其生不知逺近要皆在县之北以常负薪之所来则芝从可知也示人【一本作以之示人】则不齐【一本作不能辨】有由是而知有芝有由是而信为【一本作有】芝有虽得是而弗之信者然芝之为物不常有而或出可爱者也自古诗之作见于今者凡三百篇其以风赋比兴而附见于物若苹蘩薇蕨荇苞【一本作芑】苦藿荑唐防蓫瓠匏葛郁薁葵藚葑芹藻莫茅荼蕳苓蓬莠苹蒿苌蒲萑苇葭菼萧艾稂荍蓍芑禾麻菽麦黍稷豆菽秬秠穈粟稻粱菅苎巻耳芣苢菁莪莠葽荷华游龙茹藘芍药之类杂见并出然此特草耳其多盖如此而未尝及芝也自诗而下长辞章而善自托者独有屈原今其离骚九歌具存而可考然其况意所及自诗人所纪之外复益以江蓠芙蓉杜若薜荔木兰白苹畱荑掲车蕙芷茝菊芰蘅薋菉葹芜药荪而地所常产目所同识之草尽矣若夫陈忠而直私忿废而怨逐托于彼而取此以见义此则予之所知至于道则予不得而一也然称类巳众而芝复独遗是诚何故耶説者遂以九歌之三秀为芝余以其不明又其辞也则曰适山而采之则芝非独山草盖未足据信也及观汉乐歌盖当时文工椠人縁饰世治以裁【一本无裁字】主意耳非有如诗人骚客郁于中而不得言凭于物而后见者皆非予所好也今予得芝而赋之意皆在于赋序故不道也
　　庭勾突萌抽蔚擢秀孰非春兮坯培壅堙播溉轧莳孰非人兮不为常生时见挺出芝则神兮灵干不阿众叶类附不孤有邻兮生莫时期毓无种裔天生徳兮芣苢荐庭【一本作蘼】芜荐道退野即兮生无【一本作有】本根防不滞茹无吝惜兮荣而不华槁而不枯莫损益兮茨莱翳阴髙出下蔽适以取容兮朝囷射干齐长并秀徳不校同兮荒原秽壤弃放委废若将终兮知者谓【一本作为】谁何为来者似不必逢兮困于不知束于薪苏自信不耻兮摧戕折伤披本断干祸不自巳兮火灾木焚投置不缩知命有止兮偶于自生不祈见闻吾与尔巳兮
　　懐感赋寄满建中粹翁并序
　　懐感赋者何感于此而懐于彼也孰可懐之河东满姓粹翁其字也懐之者何赋以见之也
　　朝忽忽兮置食而叹暮戚戚兮黙笑与言莞袭袭而重美兮几按按而巳安宜而能自休兮何不安以坐眠既峩乎而冠兮衣而裒完出可以游兮入居而端幸窃而得食兮他无病患岂怡融之不有兮曷苦心而蹙顔呜呼莫知我思兮思将奚殚念彼淑人之逺兮东南之偏其人虽小兮巳冠而人肩其徳孔明兮百燎其燀既濯洁于江汉兮又秋阳暴其明鲜我俯仰而不知其髙且厚兮疑此而为地天苟世之无知兮犹将盻千世而悬悬既有而不吾托兮如之何而不思旃企长途之坦坦兮人百马辕而不系而覊于我足兮势不得而自前呜呼命也兮不遇则难吾从事于人兮亦久有年既龃龉于不合兮间一收于百千惟烛外不烛内兮【一本作言恂恂如可信兮】但见睨美而笑妍【一本作面睨美而笑妍】惟其心不可量兮如平流之与深川忽扬而波兮急而为湍以木而涉岂不既利兮亦时忽而摧颠昔吾平地而不之信兮今乃为解维之船巳济而悔兮嗟曷为乎此縁以是望夫子兮实纯白而完坚使我有得如夫子者兮则我之思将二三而不专今不见而疑无兮浩东望而泛滥【一本作泛澜】非我能一于夫子兮实世无夫子而使然
　　言归赋三章
　　归乎归乎从兹世以奚为世不能以是而从吾吾安能从世以适非求吾志则不得苟以食则从之非大人之独畏吾且惭于台竖之窥彼皎皎之洁不受汚峣峣之髙不受潴吾盍繇【一本作从】此以归乎
　　归乎归乎人谁适从盍求【一本作守】吾之志乎俱杲日而有【一本作以是】逃乎恤影之息乎从夫人以适越眷吾车之柅乎不剡足以狥屦合终跣而巳乎嗟匏之不食安知不得之【一本作自】济乎
　　归乎归乎吾何归乎吾食无田吾寝无庐吾防无蒭吾餔无葅四方不可游吾亦无马以取道眷鱼盐与工贾吾岂从买卖子以为挠然则无以归而柰何安吾命以施夷从吾志以委蛇归乎归乎归何时乎南山之阿
　　竹赋
　　于此有物焉其材剧而色刚其躯瘠癯不配所长色盛气充肤理有光临临兮其髙其可仰也挺挺兮其直其不可以枉也毅毅兮其羣其不为党也其立自树【一本作直】而不倚其长絶众而不离恬无盛衰以聼四时置身尝安视物死生弟子不敏昧于考成罹世斮刖甚者遇烹其守不移附者益【一本作日】増愚所不知请筮以明筮曰斯夫其始甚鋭既极而止【一本作上】者欤后生晩起超出辈类者欤确乎不防以节终始者欤死传其徒不私以【一本作其】子者欤生久处而不回死知命而不恐老者求以自辅少者得之而无用是其繇曰谁藏孔殷而不思藩彼架未柱我安事【一本作俟】椽优哉游哉聊以永年幸聼筮之请以竹言
　　倚楹操序
　　鲁漆室女倚柱【一本作楹】悲吟邻人疑其有淫心而欲嫁也漆室女曰楚【一本作鲁】人得罪于其君逃吾东家马逸蹈【一本作食】吾园葵使吾终年不食菜吾西邻失羊请吾兄追之雾浊水出使吾兄溺死终身死兄【一本作使予终身无兄】政之致也吾忧国伤人心悲而啸岂欲嫁哉自伤为人所疑入山林见女贞之木叹息弦歌作二操而自经死
　　马则食葵而余则饥盗则得羊而余无兄知谁为此【一本作同】兮余不聊生谁余哀兮余思深中忽忽兮外不知其啸吟野哉邻妻兮曽谓余淫以己逆人兮余不知其何心
　　亡羊奔奔岂不有邻子可闭门亡羊不复去何自逐身则非牧雾蒙蒙兮水漰漰谓兄无行兮兄行不忍一失于邻而思失厥身虽然【一本无此二字】殒子之身兮其亦如亡羊之邻
　　鼷鼠操序
　　鲁文公七年鼷鼠食郊牛之角鲁南之野老闻而叹曰不可不知惧也既而又曰天下之事备矣
　　鼷鼠鼷鼠实食其牛牛则不知彼牛彼牛既卜以郊伤则免之【鼷防伤物而物不知故世谓之甘口鼠】
　　噫田操四章章六句寄呈王介甫
　　田彼黍矣则食于秋我人之耕载芟载薅【一本作春载来耨】岂不惮劳将食无攸
　　田彼黍矣几不螽蝝我人之耕而不谋年唯其【一本无其字】不谋年是用卒食
　　伐木伐木无废于勤不足柱榱犹用以薪岂弟君子无易于人
　　谁能【一本作云】采芹不适有获果蓏树之则食其实岂弟君子孔敬且力
　　终雌操
　　林鸠之雌兮不有巢而子兮而有巢以止兮吁嗟乎巳兮终雌之从兮吁嗟乎雄兮终巢之乐兮吁嗟乎鹊兮
　　终风操
　　云之扬扬油油其防望我雨以卒【一本作适】从以风云之油油扬扬其去我挽不可泣立以伫终风不休终云不留不我田不谷我收岩岩南山有川其下徒能必云不能必蓁蓁者林有越而樛人伐以归我徂安休嗟今之人顾己是求有顾者木曷为而材大折以薪小生何哉嗟今之人谁同我哀
　　夕日操
　　煜煜夕日逝何忽兮有辉而星尔留曷其我视而防我适不行我尽日乃倾独何求于尔星煜煜夕日不尚有朝皦皦君子去谁繇招死如可从生百不聊绎绎道周伊谁之园夙不筑自【一本无自字】垣今安以樊人各有心亦不思旃
　　于忽操序
　　刘表见厐公将起之而公不愿也表曰然则何谓公曰我可歌乎既歌命弟子治【一本作】之凡三操
　　于忽乎不可以为其又奚为离娄之精夜何有于明瞽旷之耳聋者亦有尔【一本作塞何有于声】束王良之手兮后车载之前行险以既覆兮后逐逐其犹来虽目盼而心骇兮顾其能之安施委墨绳以聼人兮虽班输亦奚以为于忽乎不可以为其又奚为椽栌桷榱之累重顾柱小之柰何方风雨之晦阴行者艰而莫休居者坐以笑歌不知压之忽然兮其谓安何
　　于忽乎不可以为其又奚为谓鸡斯飞谁得而覊谓豕斯突何取于是皆以食而得之吾方饥而噫鸡兮豕兮死以是兮
　　辞粟操序
　　子列子辞郑子阳粟归而作是操
　　食人之粟饱复何【一本作奚】为当人之赐罪亦【一本作欲】何辞有以我为是兮岂无以我为非巳兮巳兮吾何以胜人之言兮
　　陬操【孔子去赵作】
　　行曷为兮天下老吾身而不归人固舎吾而弗从吾安得狥人而从之昔所闻其是兮今也见之则非嗟若人之弗类尚何足以与为彼天下之皆然嗟乎去此而从谁信亦命巳矣夫固行兮而曷疑

　　广陵集巻一
　　钦定四库全书
　　广陵集巻二　　　　　　　宋　王令　撰樗髙操【一云仙樗】
　　惠子去圣【一本作宋】望大樗而作
　　崇崇北丘其上有樗【一本作崇崇北山其山有樗】逺者以为梁或者争以柱就而睨【一本作视】之曽无事于欂栌呜呼木乎期我于逺者欤【一本作何取于求室欤】
　　松休操
　　蔚彼南【一本作北】山有松其猗孰堂而基孰壊不支逺莫与【一本作以】识其【一本作斯】斩以狙猿之杙是近是度谓【一本作喟】家之无桷呜呼松乎余归此休乎
　　南山之田赠王介甫
　　南山之田兮谁为而芜南山之人兮谁教堕且来者何为而徃者谁趾草漫靡兮不种何自始吾徃兮无耜吾将归兮客吾止要以田兮寄我治我耕浅兮谷不遂【一本作穟】耕之深兮石挠吾耒吾耒挠兮耕嗟难雨专水兮日专旱借不然兮颖以秀螟悬心兮螣开口我虽力兮功何有虽然不可以巳兮时宁我违而我无时负
　　送黄莘任道赴扬州主学
