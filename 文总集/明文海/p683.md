<!-- { "loadSidebar": true } -->
　　韩公名襄字克赞长洲人也韩自武王庶子昉封及王室东迁失国而子孙遂氏之后更受采地于晋至景侯虔复受天王命列为诸侯迨秦而灭汉兴王信复封传四世国絶孽孙説以功封龙雒侯子増嗣増子宝无子国除寳弟骞迁南阳自骞十世为河东太守纯其七世孙播徙昌黎乃祖纯而为昌黎之族播生后魏扬州别驾绍绍生北齐胶州刺史胄胄生后周商州刺史防防生隋邠州刺史贤贤生唐巫州刺史符符三子仲大智生休相宗休生滉相徳宗当安史之乱乃自盐山徙博野唐末徙赞皇五季徙安阳入宋惟颍州安阳二族为大安阳再世为魏忠献王琦当时称为相韩以别颍川族琦生驸马都尉太师秦端节公嘉彦嘉彦生绍庆路节度使谘谘生保信军节度使仰胄仰胄生浙西路兵马都监廖始居平江廖生浙西路兵马步军副总管性卿性卿生龙龙生荣甫始业医荣甫生信仲信仲生斗一斗一生凝凝生奕夷当皇明永乐中夷与从兄奭并事太祖皇帝以医太宗皇帝官奭为太医院使夷为院判宠赉优渥多越常典而奕尤以儒行表于山林间当时视其族如宋世之视朱张顾陆矣公为院判长孙葢仲子布出也幼而孤后仲之兄存其行首诸房孱苦成立独精先业明允确亷不随不同侃侃如也介介如也老益恬淡无干于时而平生以其术泽人者则弗胜纪王氏妇体硕年老升楼蹶而仆诸医都不终脉摇首言中风立死耳后至公公曰病是趺扑家授药融导气血气血平当瘉已而果然从兄之子之夫严恒病胸膈阏滞溺赤精滑作寒热吕骨族间成核如胡桃比一枚特热而痛不能言发在间日旣三年公视之曰病自虚火之动为滋隂降火药丸引以龙脑服一月热止更为参耆补两月病已病得之心切于生财而不足也所以知者诊其脉六部虚大时数数然也将归侄女止之公言留无为特留一冬药耳明年春应来苏吾逺迎矣卒如之相城沈大隐君贞岁八十公去贺寿贺顷倏忽不宁便沈剧公脉之报无害饮以汤剂讫君就枕席公与客宿隐君犹子今隐君周舍丁夜闻内大哭声客李者嗤先生误耶公言事有非理所必吾终不见其死耳黎明问焉葢哭以他故所以知者脉惟虚无他八十之人应然也今隐君室陈硕人病胭防结丸小肿不痛不痒众医并以为痰症也公谓隐君非痰症一溃应死隐君戚其言姑从众谋攻痰无几丸决破阅日便逝所以知者其脉弱其形衰年及耆而不复荣滋部分在开閤也宋徳妻病其友深夜叩公门请决治公徃从帷前秉烛望见之即回步不施药强之诊脉亦竟许以死明日更医无言同者三日以死问之公云白如枯骨死也金陵军人妻独居暴怒口鼻顿出血五六升公视面壁卧不能吐一语气欲属不属奄奄然诊之六脉尽脱取参膏加地黄生犀饮之三日夜止龙塘桥陈家娣姒有言齐成疾居一年姒死娣甚恐力求医连易数子弗瘳皆委去公治之刻以两月可巳从之良已公曰形不衰脉有根蔕而已周生内年二十八中风不语诸治者束臂矣公药之任以亡虑旣而然所以然者外无六经之形证脉虚迟本情尔也上元人潘病瘵死未死无或以死告告死独公公后告人大骨枯大肉脱是为形脉俱坏罗佥事中风公诊之其脉如弓曰入録迟三日程耶三日遂亡成化元年公省妇翁张御医豫于京师阁老南阳公延张治塾宾南海贡士梁俶一晨间张入直李以请公公告李梁病犯厥隂六脉絶不可为已言讫趋而出李与数达官共讶之复迸命三五医雷然荐汤液暮而死矣周善妇病于娠公断尺脉不固胎虽成其下也母命其偕乎莫不诮笑不三辰如言焉相城僧病肿胀喘逆旦夜反覆不能寝一息公为沈公邀视视旣语云急矣病得之酒遽投辛热味而救俄而苏咸以为庆公曰胡庆为病本犹未断庆在他日耳果三年二发甫除乃以好酒不能禁好厚味不能禁故所以知更发者诊其脉伏逆不应也又姻家赵郎年未壮好酒甚酒不离朝夕以酒废食忽病肌肿浮漫腹彭彭而鼓满时狂愦可愕家人谓之妖御以祝由病益剧公观之赵神方清言无变易也须臾病乃发公曰病得之酒酒以乱神祝由何关焉噀之水麾之剑符祝嘈杂重实其实虚其虚也令悉屛去留身对病者徐徐譬解之陈以正説戒之絶饮重命之要间以汤饮遂安所以知其非狂邪脉无怪无絶色无恶也戚女倪氏室而抱病公曰疾无伤只忧天乎众惊问故公曰质微脉细小是谓形脉不应寻而病果已已无何嫁张生嫁无何得娠产亡焉太伯邹节妇八十伤寒不终朝便委顿欲絶公诊之语其孙炯脉洪而无根然年髙气弱将无虞炯谓市医探利恒态献白金如干挺公却去与之匕剂越日遂瘥王侍郎仲儿四十患痰喘昼夜不得休伯氏评事请公与盛用美氏议治许酬银于二公公曰药当出盛君疗而酬亦当盛君仆则不能评事问所以然曰脉徃来啄焉漏焉候厥逆也评事心窃恶之已乃符其説王家遂谓公口不利絶不复乞医矣公之不震富贵又然也治已酉允明秋试南都舘舅氏符台李公贞伯斋宇晓起繙阅缥帙入夜饮酒数巵就寝自谓和神也积湿热浃旬渐溃溃不舒八月三日肌大燔灼彻曙自谓困伏故出遨游数里愈不舒亟返归中路遇旋风吃吃忍之还斋不及解衣俯几一大呕即伏枕头岑岑如击碎夜误饮表剂汗出湢不解明日添重易以痰剂亦不解又明日成痎又易医易痎剂乃稍定扶归苏痎尚未已乞救于公延久惫甚公变换救之厯五十日迄痊云允明生晚居姻家幼行钦感旣久因从叩得治状一二笔述如右所觊传之为报而犹惜不能以尽公
　　赞曰公之善也夫心行淑焉道业良焉胄华焉公善葢三矣昔韩伯休假于卖药以存其隐操公旣先伯休行业又然葢三善兼肖之矣斤斤然君子哉



　　明文海巻四百十七
　　钦定四库全书
　　明文海卷四百十八　　　　余姚黄宗羲编传三十二
　　方技
　　汉章凌先生【慎防】
　　先生姓凌讳云字汉章别号卧岩湖之归安人也世居归安双林村因号双林凌氏云先生自幼善属文补弟子员屡试连不得志于有司乃喟然叹曰丈夫志在万里顾屑屑研析章句如置身矮屋不能擡头是鸿鹄抑志于燕雀也乃屏旧艺以游游至山东泰山山下见古庙前病人气息垂絶嗟叹者久之忽遇一道人在旁问先生曰汝欲生之乎先生曰固欲生之耳乃命公验腿气之冷热先生曰气尚蒸蒸然汗微出也乃针其左股遂苏因语公曰此毒气内蔽非死也毒散则生因与语本输根结终始顺逆之法自是引伸触类妙悟神解有未之或知者姑即予所面受于先君与传闻于父老者言之信哉予先君南槐公病哮日夜吼不絶声至不能就枕且絶粒者五日切脉者以为虚也法宜补药投而病愈甚计无所出就先生而问焉曰如诸医言是有余而以不足治之非也此寒湿积也穴在顶针必晕而苦死者半饷须假四人以分扯其发使勿倾跌针入果昏逾时予祖父母皆行哭先生乃言笑自若少顷气渐舒复加补始出针针微染血因而呕吐痰积将及一斗余先生曰病根自此拔矣先生兄天章亦称明医有男子病后舌吐状如悬物天章语乃弟云此症乃病后近女太早夫舌者心之苗肾水竭不能制心火病在隂虚先生曰然其穴在左股太阳是谓以阳攻隂先生曰然遂如其穴针之久之舌吐如故兄亦茫然自失以问先生先生曰失在于知泻而不知补先生就视之转而补者三其舌以渐而入遂不复悬河南淮阳王病风卧病不起者三年矣请于朝数省名医毕集针与药交治之不効先生至投之以针不三日而行动如奔眞为起废临行赠之诗云千般药饵浑无効分寸针芒却有功甚者感恩刻骨图其形以祀之焉又金华有一富家妇少寡淫火方炽遂致丧心始见屋柱抱之若有所契久之虽见箒杖诸物即以两手爬之甚至裸形野立亦忘其为耻时先生年已七十令渠就针先生熟视之曰是谓丧心乃先命二人紾其左右手并扼其二肩忽以冷水喷面欲令渠忽然惊惕且云针后用帐以蔽之计其心正而知耻也然后啓之乃以针入其心次名曰鸠尾补泄法治不逾时妇人狂疾顿除复语其家人曰宜以好言慰解以泄其愧耻庶病不复发矣又先生某年日夜泊吴江有宪副陈冷庵子媳临产胎不下者三日夜其心痛如割遂呼号绕地惟求以自尽至夜分灯火煌煌出以迎医先生起而询其所以然因语主人曰何必多医假吾一针足矣众目之为狂怪且曰姑试之以观其效也先生即灯下以针刺其心穴针出孩亦应手而下如脱于蒂然问何以故先生曰此谓抱心生也针出则手舒手舒则胎下因即儿手掌騐之针眼甚明众医皆摇手吐舌而去夫母之心与其子之手相为联属母之命与其子之命相为存亡差之毫厘两败俱伤无疑也非洞见脏腑意与神通者孰能与此以此名闻当宁召试之太医院乃出铜人以衣蔽其体命先生就针针无虚穴则知先生之医得心应手要非袭取所致者且公性素豁达不事居积凡亲戚之贫而苦于饥寒者婚与丧不能举者桥梁道路之修甃有求于先生者先生曰吾贫不能为汝助但至某日吾设座施针即其所馈遗者计其数之所盈与之而止其轻财乐施有足述焉抑予又闻之先生少年与晟舍闵庄懿戴山王长史偶望日以行香毕步出东门有一相士前进而揖闵曰伏犀贯顶玉带腰悬揖戴曰好一金肚皮但有科无甲揖先生曰旣非科甲出身又不以异涂入仕惟有名髙天下后闵官至尚书宫保戴以进阶腰金先生大名垂之宇宙至今不朽然则先生之术殆天授非人力也故传以表其神异云论曰予读史记谓扁鹊得长桑君方书与异药饮三十日见垣一方人以此视病尽见五脏症结以为作史者特神其説以夸示天下后世未必其医术之工至于如斯之神也及观吾汉章凌先生之医也信哉夫汤液醴洒挢引吐纳均之所以治病养生至于湿热壅肿手足痿痹甚至毒气内攻存亡系于呼吸有药力导引之所不及者非针砭以补泄之死可立待故曰取五胍者死取三胍者恇夺隂者死夺阳者狂诚毫髪不可僣差者是故唐之狄梁公去鼻赘而却绢千匹髙谊流芳梁之道人慧龙能开帝胄之双瞽后世有述今观先王之五医其起废生死効信若风之吹云明乎若见苍天与唐狄公梁之慧龙入于神圣者一也即其胸次豁达不事居积乃知古之精于伎术文章有以大过于人者不惟聪明得于天纵而其心胸开拓抗立物表亦自与人殊云
　　张琴师【王宠】
　　张琴师吾同闬人也楠其名大本其字大本无他长独于琴则専握门戸浙东西之操缦者咸奔走之名琅玕闻江湖人也然不事家人生产年五十四以穷死悲夫大本尝谓余言始习琴于陆墓张氏吴之最名能琴者也大本羁贯而操张氏师年已七十余矣遽曰孺子继我孺子继我遂倒其谱授之既乃涵精揉思穷幽析防宵吟昼挥手与心维俨乎其若几茫乎其若迷积之三十年而汪洋恣睢窅眇希夷浊清疾徐惟我之施鸾虬锵鸣若或鼓之神啸啼不可端倪葢于是而陆墓之传益恢以竒也岂韩子所谓造其堂而哜其胾者耶呜呼琴亦艺也古圣人兼焉今之君子日从事于古圣之糟粕而于挥弦神韵则不暇焉然其磨砻洊至有类夫学道者之为吾是以有感也而大本坎困踬纒其身者数十年而寂寂以死若造物者尤焉吾是以重有感也今天下名都沃区自侯王贵人
　　以至素拥厚资之富人游琴其门者如麻出则
　　陪舆入则交舄突梯滑稽软媚脂韦以私其金
　　钱以席其灵宠而艺不必大本若也闻其名皆
　　嚄唶缩恧即遇之羞不敢露手乃大本则弛置
