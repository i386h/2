<!-- { "loadSidebar": true } -->
　　我邦伯韦公，大彭之洪胤，扶阳之贵族。雄略迈古，高文变风。运当一贤，才堪三事。历职剖剧，能声旁流。衣绣而白笔横冠，分符而彤襜入境。曩者永王以天人授绿，东巡无名。利剑承喉以胁从，壮心坚守而不动。房陵之俗，安于太山；休奕列郡，去若始至。帝召岐下，深嘉直诚。移镇夏口，救时艰也。慎厥职，康乃人。减兵归农，除害息暴。大水灭郭，洪霖注川。人见忧于鱼鳖，岸不辨于牛马。公乃抗辞正色，言于城隍曰：“若一日雨不歇，吾当伐乔木，焚清祠。”精心感动。其应如响。无何，中使衔命，常祈名山，广征牲牢，骤欲致祭。公又盱衡而称曰：“今主上明圣，怀于百灵，此淫昏也鬼，不载祀典，若烦国礼，是荒巫风。”其秉心达识，皆此类也。物不知化，如登春台。
　　有若江夏县令薛公，揖四豪之风，当百里之寄。干蛊有立，含章可贞。遵之典礼，恤疲于和乐。政其成也，臻于小康。中京重睹于汉仪，列郡还闻于舜乐。选鄂之胜，帐于东门。乃登豳歌，击土鼓，祀蓐收，迎田祖。招摇回而大火乃落，阊阖启而凉风始归。笙竽和籥之音，象星辰而迭奏；吴、楚、巴、 渝之曲，各土风而备陈。礼容有穆，簪笏列序。罗衣蛾眉，立乎玳筵之上；班剑虎士，森乎翠幕之前。千变百戏，分曹贾勇。蔺子跳剑，迭跃流星之辉；都卢寻橦，倒挂浮云之影。百川绕郡，落天镜于江城；四山入牖，照霜空之海色。献觞醉于晚景，舞袖纷于广庭。鹤发之叟，雁序而进曰：恭闻天子无戏言，恐转公以大用。老父不畏死，愿留公以上闻。悦坐棠而餐风，庶刻石以置美。白观乐入楚，闻韶在齐，采诸行谣，遂作颂曰：
　　爽朗太白，雄光下射。峥嵘金天，华岳旁连。降精腾气，赫矣昭然。诞圣五日，垂休万年。孽胡挺灾，大人有作。雷霆发扬，欃枪乃落。九服交泰，五云萦薄。扫雪屯蒙，洗清寥廓。轩后访道，来登峨嵋。上皇西去，异代同时。六龙转驾，两曜回规。重遭唐主，更睹汉仪。肃肃韦公，大帮之翰。秀骨岳立，英谋电断。宣风树声，远威逆乱。不长不极，乐奏争观。丸剑挥霍，鱼龙屈盘。东回舞袖，西笑长安。颂声载路，丰碑是刊。 
溧阳濑水贞义女碑铭　　并序
　　皇唐叶有六圣，再造八极，镜照万方，幽明咸熙，天秩有礼。自太古及今，君君臣臣，烈士贞女，采其名节尤彰可激清颓俗者，皆扫地而祠之。兰蒸椒浆，岁祀罔缺。而慈邑贞义女，光灵翳然，埋冥古远，琬琰不刻，岂前修博达者为邦之意乎？ 
　　贞义女者，溧阳黄山里史氏之女也，以家溧阳，史阙书之。岁三十，弗移天于人，清英洁白，事母纯孝。手柔荑而不龟，身击漂以自业。当楚平王时，平王虐忠助谗，苛虐厥政。芟于尚，斩于奢，血流于朝，赤族伍氏。怨毒于人，何其深哉！子胥始东奔勾吴，月涉星遁。或七日不火，伤弓于飞。逼迫于昭关，匍匐于濑者。舍车而徒，告穷此女。目色以臆，授之壶浆。全人自沉，形与口灭。卓绝千古，声凌浮云。激节必报之仇，雪诚无疑之地。难乎哉！
　　借如曹娥潜波，理贯于孝道；聂姊殒肆，概动于天伦。鲁姑弃子，以却三军之众；漂母进饭，没受千金之恩。方之于此，彼或易尔。卒使伍君开张阖闾，倾荡鄢、郢。吴师鞭尸于楚国，申胥泣血于秦庭。我亡尔存，亦各壮志。张英风于古今，雪大愤于天地。微此女之力，虽云为之士，焉能咆哮烜赫，施于后世也。望其溺所，怆然低回而不能去。每风号吴天，月苦荆水，响像如在，精魂可悲。惜其投金有泉，而刻石无主，哀哉！
　　邑宰荥阳郑公名晏，家康成之学，世子产之才。琴清心闲，百里大化。有若主簿扶风窦嘉宾、县尉广平宋陟、丹阳李济、南朝陈然、清河张昭，皆有卿才霸略，同事相协。缅纪英淑，勒铭道周。虽陵颓海竭，文或不死。其辞曰：
　　粲粲贞女，孤生寒门。上无所天，下报母恩。春风三十，花落无言。乃如之人，激漂清源。碧流素手，萦彼潺湲。求思不可，秉节而存。伍胥东奔，乞食于此。女分壶浆，灭口而死。声动列国，义形壮士。入郢鞭尸，还吴雪耻。投金濑沚，报德称美。明明千秋，如月在水。 
武昌宰韩君去思颂碑　　并序
　　仲尼，大圣也，宰中都而四方取则；子贱，大贤也，宰单父人到于今而思之。乃知德之休明，不在位之高下，其或继之者，得非韩君乎？君名仲卿，南阳人也。昔延陵知晋国之政，必分于韩。献子虽不能遏屠炭之诛，存孤嗣赵，太史公称天下阴德也。其贤才罗生，列侯十世，不亦宜哉！七代祖茂，后魏尚书令安定王。五代祖钧，金部尚书。曾祖晙，银青光禄大夫、雅州刺史。祖泰，曹州司马。考睿素，朝散大夫、桂州都督府长史。分茅纳言，剖符佐郡，奕叶明德，休有烈光。君乃长史之元子也。妣有吴钱氏。及长史即世，夫人早孀，弘圣善之规，成名四子，文伯、孟轲二母之俦欤？少卿当涂县丞，感概重诺原作诸，误，死节于义。云卿文章冠世，拜监察御史，朝廷呼为子房。绅卿尉高邮，才名振耀，幼负美誉。 
　　君自潞州铜鞮尉调补武昌令，未下车，人惧之；既下车，人悦之。惠如春风，三月大化，奸吏束手，豪宗侧目。有爨玉者，三江之巨横。白额且去，清琴高张。兼操刀永兴，二邑同化。时凿齿磨牙而两京，宋城易子而炊骨。吴、楚转输，苍生熬然。而此邦晏如，襁负云集。居未二载，户口三倍其初。铜铁曾青，未择地而出。大冶鼓铸，如天九神。既烹且烁，数盈万亿，公私其赖之。官绝请托之求，吏无丝毫之犯。
　　本道采访大使皇甫公侁闻而贤之，擢佐輶轩，多所弘益。尚书右丞崔公禹，称之于朝。相国崔公涣，特奏授鄱阳令，兼摄数县。所谓投刃而皆虚，为其政而则理成，去若始至，人多怀恩原作忌，误。新宰王公名庭璘，岩然太华，浼然洪河。含章可贞，干蛊有立。接武比德，弦歌连声。服美前政，闻诸耆老。与邑中贤者胡思泰一十五人，及诸寮吏，式歌且舞，愿扬韩公之遗美。白采谣刻石，而作颂曰：
　　峨峨楚山，浩浩汉水。黄金之车，大吴天子。武昌鼎据，实为帝里。时艰世讹，薄俗如毁。韩君作宰，抚兹遗人。滂注王泽，犹鸿得春。和风潜畅，惠化如神。刻石万古，永思清尘。 
虞城县令李公去思颂碑　　并序
　　王者立国君人，聚散六合，咸土以百里，雷其威声。华其俗而风之，渔其人而涵之。其犹众鲜洋洋，乐化在水，波而动之则忧，赪尾之刺作焉；徐而清之则安，颁首之颂首之颂兴焉。苟非大贤，孰可育物？而能光昭弦歌，卓立振古，则有虞城宰公焉。公名铭，字元勋，陇西成纪人也。高祖揩，隋上大将军，绵、益、原三州刺史，封汝阳公。曾祖腾云，皇朝广、茂二州都督，广武伯。祖立节，起家韩王府记室参军，袭广武伯。父浦、郢、海、淄、唐、陈五州刺史，鲁郡都督，广平太守，袭武伯。皆纳忠王庭，句镂钟鼎，侯伯继迹，故可略而言焉。 
　　公即广武伯之元子也。年十九，拜北海寿光尉。心不挂细务，口不言人非。群吏罕测，望风敬惮。秩满，转右武卫仓曹参军，次任赵郡昭应县令。奉诏修建初、启运二陵原作陕，误，总徒五郡，支用三万贯。举筑雷野，不鞭一人，功成，馀八千贯。其干能之声大振乎齐、赵矣。时名卿巡按，陵有黄赤气上冲太微，散为庆云数千处，盖精勤动天地也如此。因粉图奏名编入国史。
　　天宝四载，拜虞城令，而天章宠荣，俾金玉王牙，烱若七耀，昭回堂隅。於戏！敬之哉！宸威临顾，作训以理，其俗鲁而木，舒而徐。急则很戾，缓则鸟散。公酌以钧道，和之琴心，于是安四人，敷五教。处必粝食，行惟单车。观其约而吏俭，仰其敬而俗让。激直士之素节，扬廉夫之清波。三月政成，邻境取则。因行春，见枯骸于路隅，恻然疚怀，出俸而葬。由是百里掩骸，四封归仁。有居丧行号城市者，习以成俗。公勖之亲邻，厄以凶事，而鳏寡茕独，众所赖焉。可谓变其颓风，永锡尔类。
　　先时，邑中有聚党横猾者，实惟二耿之族，几百家焉。公训为纯人，易其里曰大忠正之里。北境黎丘之古鬼焉，或醉父以刃其子，自公到职，蔑闻为灾。官宅旧井，水清而味苦，公下车尝之，莞尔而笑曰：“既苦且清，足以符吾志也。”遂汲用不改，变为甘泉。蠡丘馆东有三柳焉，公往来憩之，饮水则去。行路勿剪，比于甘棠。乡人因树而书颂四十有六篇。
　　惟公志气塞乎天地，德音发乎声容。缟乎若寒崖之霜，湛乎若清川之月。弹恶雪善，速若箭飞。尤能笔工新文，口吐雅论。天下美士，多从之游。非汝阳三公三伯之极德，则何以生此？邑之贤老刘楚瑰等乃相谓曰：“我李公以神明之化，大赖于虞人。虞人陶然歌咏其德，官则敬，去则思。山川鬼神犹怀之，况于人乎！”乃咨群寄信，兴去思之颂。县丞王彦暹，员外丞魏陟，主簿李诜，县尉李向、赵济、卢荣等，同德比义，好谋而成，相与采其瑰踪茂行，俾刻石篆美，庶清风令名，奋乎百世之上。其词曰：
　　激扬之水兮，白石有凿。李公之来兮，雪虞人之恶。厥德孔昭，折狱既清。五孝大行，殷云雷之声。既父其父，又子其子。春之以风，化成草靡。乃影我岗，乃雨我田。阳无骄愆，四载有年。人戴公之贤，犹百里之天。弃余往矣，茫如坠川。哀丧惠博，掩骼仁深。苦井变甘，凶人易心。三柳勿剪，永思清音。 
为窦氏小师祭璿和尚文
　　年月日，某谨以斋蔬之猷，敢昭告于和尚之灵。伏惟和尚，降灵自天，依化游世。角立独出，嶷然生知。凤凰开九名之翼，豫章横万顷之陂。始传灯而纳照，因落发以从师。迈龙象以蹴踏，为天人之羽仪。绍释风于西域，回佛日于东维。若大块之噫气，鼓和风而一吹。热恼清洒，道芽荣滋。走吴、楚以宗仰，将扫地而归之。呜呼！来无所从，去复何适？水还火归，萧散本宅。宝舟辍棹，禅月掩魄。痛一往而无踪，怆双林之变白。某早承训诲，偏荷恩慈。忝餐风于法侣，旋落荫于禅枝。号无辍响，泣有馀悲。手撰茗药，精诚严思。冀原作异，误神道之昭格，庶明灵而飨之。 
为宋中丞祭九江文
