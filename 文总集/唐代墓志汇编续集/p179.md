<!-- { "loadSidebar": true } -->
唐故伊川府长史郑府君夫人安定胡氏墓志铭并序　乡贡进士张仲复撰呜嘻！天地之初，迄乎圣代，文德列于青史，武略成其茂功，破灭妖气，扶持社稷者，不可尽纪，其徒实烦者矣。公讳芬，荥阳郡人也。曾祖崇寂，顷遭离乱，标奇异乡，遘疾忽临。终於都洛，权葬于伊川之乡原也。祖婆安定皇甫氏，终於西秦，权葬於京兆之乡原也。孙即克忠克孝，痛切神理，标零而未尝息也。
先府君即原其遗著，声誉可遵，或纵六辔於寒空，或应九徵於魏阙。汉朝则辅佐於邦国，晋代则名烈将军，邃乎之杳冥，每省躬於逾励。尊卑虽序，升降不恒，言而必信，理业惟勤。嗟呼！泰终遭否，利往逢屯，哀疠忽临，气力云谢。以贞元二年十一月十一日寝疾，终於里之私第，享年有三。卜葬於河南县乡原之侧也。胡夫人则柔姿素洁，峻节霜标，用佐贤良，期於偕老，忽斯祸，祸乃降灾。
缅想齐眉之欢，顿益磨笄之叹。呜呼！福善不永，凋殒泉台。以元和五年六月一日寝疾，终於万岁里之私第，享年七十有二。嗣子号天而泣血，气绝而涕零。胡天降灾，冥寞何知。野树萧疏，玄堂悄悄惶惶焉。云矣丧失，不可复见矣。以其年十一月十二日，迁神合於先茔之礼也。公镒即先府君之嗣子也。公文行素直，忠孝承家，出佐轩，长孤台鼎，居守擢用，奏授品璋，即东都留守也。俄转徐泗节度。随军主守，元戎夺情，改职迁授讨击使。璋服变易，即文武不坠於地，有武有文，公之德也，公之谋也。虑陵谷推迁，用勒贞石，为志不朽。其铭曰：
悼人士兮有始右终，嗟悲壤兮冥寞难穷。魂兮魄兮何所游从，宗兮戚兮泣望孤松。
（录自《隋唐五代墓志汇编》洛阳卷第十三册）
№元和０２８
【志额】
大唐故郭府君墓志铭
【志文】
大唐故东都畿汝州节度先锋兵马使兼押衙充阳翟镇遏兵马使中大夫检校太子宾客合浦郡王太原郭府君墓志铭并序　　故吏判官登什郎试同州司马骑都尉陈颍撰公讳超岸，字，其先太原之茂族，为汉魏英，晋宋衣冠，世不乏贤，代袭簪组，俱以国步多难，士庶流移，寄家河南，因附贯於汝州叶县人矣。曾祖讳礼，祖讳俨，烈考不仕。公风神魁远，德量清高，赴虽奇谋，临敌果断。早岁以良家子从戎，誓展诚节，必除蜂趸，屡涉风沙。饮舆以甘旨无亏，戎幕以勤王不倦。
自建中末，淮右阻兵，逆臣构祸，贼将暨晃，侵我王畿。公当汝州大将，守镇襄城，怀愤激之心，聚忠义之士，招抚数县，屯营五千，身陷贼庭，心归魏阙。国朝以工部尚书哥舒公按节东讨，公乃潜通间谍，导引官军，元戎制胜，擒将汝坟，公之展谋。夺垒襄野，同时双捷。疲民再苏，锡赍荐临，纶诏稠叠，不卖卢龙之塞，功高白马之围，官授游击将军，守左金吾卫大将军，试太常卿，充节度先锋兵马使，进封合浦郡王。属希烈枭首，封境谧清，赏德酬勋，加中大夫，试殿中监，充襄叶两县缜遏兵马陵。招化氓俗，训练锐兵。东都留守崔公听公之善，任公之才，改署阳翟镇遏兵马使，诏加检校太子宾客。公乱能驱暴，静可安人，训育全於义方，背娶荣于中外，丹诚尽上，孝行终亲，既寿且荣，目无恨。以元和三年正月十三日寝疾，薨逝於河南府阳翟县文信里之私第，春秋七十有五。夫人弘农杨氏。谢女风规，蔡家文史，闺门令范，亲族仁贤，哭来周丧，亟淹羸瘵，以其年十一月十一日终，享年五十有七。嗣子从素，莹然片玉，挺拔寒松，公才不坠於弓裘，好学颇闲乎诗礼。追攀泣血，岁月居诸，遂择元和庚寅岁戊戌月庚申日，合於阳翟县麦秀里西北原之礼也。呜呼！功成名遂，其生也荣；女事男婚，其死也休。保松柏於九原，传血食於来系。颍门拦故吏，从事始终，才拙见愚，难书盛德，刊乎贞石，用表千秋。铭曰：
英髦济世，忠义竞存，临危展策，破敌摧锋。柳营上将，茅土兼封，芳名不□，泉台几重。其一。乘时拯溺，释难解汾，气雄王霸，瞻大道□，功劳百战，不顾殊勋，白头部曲，犹哭将军。其二。生兮保荣，殁兮保灵，佳城寂寂，寒松青青。□枝转茂，明德惟罄，平生壮气，犹闻虏庭。其三。
元和五年十一月廿三日建。
（录自《隋唐五代墓志汇编》河南卷第一册）
№元和０２９
【盖】
申屠君志
【志文】
唐故处士申屠府君墓志铭并序府君讳逸，字庭光，其先西平人也。承神农之苗，子孙分散，世居西河，属多虽落流，今为太原祁人焉。本姓姜，康王之代，鄯州刺史申屠叔敖之後，至周狄为郑大夫，汉文嘉为大丞相，绵历晋魏，世不乏贤，礼乐弓裘，备列前史。曾高已上十余代，为龙为光，令闻令望。祖君行，父承祖，并璋特达，不重荣名。
府君器宇宏逸，雅量弘通，黄金重诺，白无玷。花朝月夜，多随剧孟之游；席地帷天，自得刘灵之道。王康琚返招隐云：大隐隐朝市。斯言信矣。乌呼！昃离西暮，逝水东流，贞元十五年六月五日，卒於祁邑，春秋七十有四。夫人王氏。
黄裳元吉，中馈宜家，妇德有融，母仪无替。君有二子，伯曰义涉，次曰江海。
孝诚克著，追远情深，式遵月穴之仪，敬展终身之孝。以元和五年十一月廿九日，迁窆於祁县东五里新茔，礼也。词曰：
唐山北峙，汾水南流，于嗟哲人，奄此荒丘。草露朝泣，松风暮愁，佳城郁郁兮三千岁，暑往寒来兮春复秋。
（录自《隋唐五代墓志汇编》山西卷第一册）
№元和０３０
【盖】
失。
【志文】
唐故朝请郎行扬州海陵县丞刘府君墓志铭并序　朝议郎前行许州许昌县尉薛成撰有唐彭城刘公，摄里时乖，膏盲迷复，遂寝瘵於长安，以元和五年十一月十九日终於金城里私第也。呜呼哀哉！如何昊天不悯，丧我明哲。公讳溢，其先自有周封为姓族，分枝并叶，因以茂焉。曾翊，祖玄敬，志颐慕道，不几名宦。父彦期，性习武艺，雄镇边隅，授左武卫将军，并淑慎贞固，乃神化於异方，礼则敬时，爰光楹序，则京兆三原人也。公□弱□，出身入仕，历官数政，比者趋屏浙东，方面不以才鄙，宾业特举，充随军兼温州永嘉县尉，旋迁海陵县丞。清干守志，勉树佳声，离任西归，人吏号送。天不增善，追逝而殂，享龄五十有五。
爱子三人，炼、、锡，号洒泣血，孝乎惟孝。夫人广平宋氏，及长九房潭，皆议成窀窆。即以其年十二月廿四日宅兆龙首，创茔之所厝。乃为铭曰：
彼美刘公，含章而通，邪不忤直，纪纲是宗。从政务理，保家以容，温州声震，德播海陵。隧路一启，玄台永穹，封同偃仰，地比佳邑，呜呼终此，寂寥奄空。
长子炼书（西安碑林藏石）
№元和０３１
【盖】
有，失记。
【志文】
唐故前守右卫率府翊府翊卫吴郡朱府君墓志铭并序前太常寺丞东平吕萧述公讳正则，吴郡之令族也。自高阳氏之後，锡地封邑，汉楚而还，鼎锺相袭，故汉魏之书，皆有异传，今即略而不载，是刊繁文，徽猷不坠，昌胤永远。曾祖光礼，祖俨，父道，雄才郁郁，明德葳蕤，社稷之干器，廊庙之仪范，咸以志大节高，无闷林薮，白酒素琴，于以自得，名声不振，籍没有唐。逮公之令望，亦遭时不周之士也。公学无常师，毓质天地。端贞之竹箭为公志气，凄清之寒月为公风姿。道合於一言，指期於千里。□然孤待，人莫之知。太夫人眉寿在堂，公彩服增洁，仁孝友悌，备贯古今，消息乎时。膺彼推择，历职盐铁十有余年。
议一事抗直不回，逮一课群雄耸听。果以耿介迥状，未偶知音。骚人之咏聿兴，淑夜之琴已矣。惜哉无成，弃世长往。以元和庚寅岁秋八月六日寝疾，终於扬州海陵县常乐坊之私第也，春秋五十有二。弟正雅，琼实瑶英，令问令望，不惭□□氏，无鬼於荀家，景行高山，恭睦温克。痛手足之湮沦，顾形影以□泣，自谓曰：吾东西南北之人也。比□□□□从宜，星分茔域，今叶吉蓍龟，爰树松贾，以辛卯岁春正月十一日，悉改葬於郡之东北大宁坊之平原，礼也。公亦随窆於封域之内。地列序位而有经，固无□於迁变。有子惟、泛等，年尚童稚。惟聪明，居□及仪，哀不失节。萧久揖清规，备承徽誉，惭非作者，文累嘉德，怆□有感，遂述於铭。词曰：
当暑清风，秋天月色，祛炎破昏，方君令德。□□何寒，幽明难诉，圣贤病诸，浮生薤露。怀宝迷邦兮剑沉水，获麟掩泣兮长已矣。泉门□□兮松柏深，日暮萧萧兮悲风起。
（泰州博物馆藏石）
№元和０３２
【盖】
大唐故崔府君墓志铭
【志文】
故左羽林军胄曹参军崔君墓志铭并序　范阳卢从偃述公讳，字子纲，博陵人也。其先锡土受氏，为天下令族。绂冕蝉联，璋耀，载在史谍，此不书。曾祖知温，皇兰州长史，赠陇州刺史；祖如璋，皇徐州符离县令，赠兵部尚书；皆有馨德懿行，庆傅於子系。父宽，皇太常少卿；和茂积中，秀气发外，为当时之英。公太常之元子也。清标王立，默识渊沉，仪表有先父之风，智略推後来之彦。宗党称其贤也，朋友敬其信也。以门荫补弘文馆明经，释褐授左卫率府录事参军，调集转左羽林军胃曹参军事。以元和六祀秋七月旬十月二日疾，殁於上都常乐里，享年卅七。呜呼！神骥始吐，方骋云衢；青屏新砺，可断犀兕。胡骏足踣而利锷折，凡我志士，得无痛惜乎！以其年八月廿二日归葬於万年县之毕原，新茔，礼也。有二子，长曰敬文，年当幼学；次曰敬玄，才始四岁；呱呱号啼，哀极无节。父子之性，燕於生知。恐陵谷隆，余为志。铭曰：
粲兮门子，宛兮吉士，温然如玉，琢而成器。为瑚为琏，是珍是贵，未为国用，天何委弃？青乌叶兆，从九原，守道令终，不鬼去魂。志于泉户，垂裕子孙。
（录自《隋唐五代墓志汇编》陕西卷第四册）
№元和０３３
【盖】
失。
【志文】
