<!-- { "loadSidebar": true } -->
　　古之君子身没而烈与光岳俱存者其浩然之气致乎逺也善养是气如乖崖先生张忠定公葢尤古人中名实之著者乎公之贤于人者非有所外倚也能不动心而已夫名人所欲争也魁士举以先有徳而不居公之心岂名可动乎色人所好也纳二处子劝怀归者以娶而不御公之心岂色可动乎仓卒之处人所难处也遇众乱卒拥拜嵩呼亦下马望京师呼拜以息其哗公之心岂仓卒之变可动乎推其志之所操精神之所存虽坚如层城不足言固众如三军不足言勇巨如九鼎不足言重故身遏蜀乱廷抑丁谓之奸畧无一毫难色者心有定而浩然充极其体者为之也气足有为故其政之严者恕平者果敏者详惠者信无施不宜亦其作于心者不能害之尔公于淳化咸平中两治蜀蜀人始而畏之中而安之终而思之及闻其没也拥其像哭之又为祠祀之久而不衰岂惟蜀哉至今天下有志于古之士犹皆仰其风公之光及后世而不冺得非其浩然者所致欤公濮州人讳咏字复之仕至工部尚书其事迹具史其传诵在士大夫球素慕公为人及使蜀谒公与秦守李冰汉守文翁所合为三公庙者退得公像于公同姓生諌不知为公家藏本耶抑其受蜀人者耶然考公手讃及赵翰林孟俯拜观书足信为当时所传遂命工书善绘者临摹上石期与世之景先哲者共观仰焉乃记而系以诗曰
　　于粲我公宣烈于世有定者心无馁者气惟心克一厥气是充施徳徳茂施业业崇既文而武亦严而循推来遡徃如公几人公立朝廷憸谀敛迹公来蜀方坐轸乱略蜀人怀公如怀考妣汉秦二守罔克专美愿被余休四海一词树兹穹誉公实我师我秩蜀礼拜公寝堂载考厥像玄冠褐裳翼翼有容晔晔有讃浩然气象越世想见欲廸来观爰寿于石系之以辞永昭令徳

　　滕王阁图记【卢柟】

　　柟少闻南昌当吴楚雄镇而滕王阁则俯瞰西江延引瓯越瑰琦絶伟为东南楼观第一及读王韩所为赋诸所称引益竒常自语以为当及壮逰徃视造物之妙于所谓滕王阁者庚子岁柟坐佣奴事系狱秋九月廵按监察御史樊公白其寃平反明年殷公追寘之大辟由是愈益锢其身不得之南昌观滕王阁矣戊申山东石公以名进士治浚加恩囚儽柟法少寛因市诸所蓄故物得画一巻曰滕王阁图自阁道始傍逹连房阿观旋室■〈女便〉轩离檐荷楶戢孴翔翥于霄汉之上怪石幽筱危松苍然护暎屏障俱点缀人物山水图书象态呈露咸极巧丽独恨僮奴数辈不可役使使黄衣客兀然吹笛无声焉尔阁阴穹山崭嵓横碧黛緑腾赴环抱流泉瀐沃会为洲潏石衣蓱藻委靡悠然而可赏者是诚天作地藏以助兹阁为天下伟观者也于是抚巻慌忽若失缧绁栩栩乎若驭云軿而超越江汉飘飘乎若遗浮埃之表搏扶摇而游览于阊阖也乃知曩昔王韩所为文赋不诬而柟亦得覩所谓滕王阁者窃偿其私愿焉夫滕王阁柟未之见所传图画又未知真得肖其形与否今遽喜跃为庆幸如是设使柟诚得一凭览尽江南临观之美即当乗元气游六合灏乎长徃与世相弃岂直今日茍活为僇囚依圜墙溲厕而已耶柟幽拘多感每戍卒更飜至则道故旧事或曰某游宦业美田蚕园宅今丘墟矣或曰某见其服舆刀鼎竒器在若州县葢售之也或曰噫某死矣其子孙不能享有富贵穷且丐也嗟乎柟待罪七载视犹瞬息斯世已有陵谷变迁之意而滕王阁独淹蔑吾庐无闻于缙绅士大夫是不几昧于天道徃来消息盈缩之理与假令斯画为庸人有不过资覆瓿之具抑安知是图清淑之灵于柟无御而吾烛物之智不见晦于滕王阁也龙川孟君思才儁豪爽尤深画理于柟龆龀友善因持轴语之曰是宜与君即柟不幸死君可日哦其下以慰吾滕王阁之思幸而见原则吾与君观天下形胜登会稽涉彭蠡泝洞庭越衡阳临汉水以望方城猎云梦窥荆门下岷江还行淮海之间貙鼠所邻蛇龙所居厯幽显﨑岨之观以求所谓滕王阁者周章而徧览之柟虽驽蹇尚能为君歌咏其事旧所藏图画乌足为之羡叹乎因戒之曰去汝好适孟君家待吾考订姑作记与汝别

　　文章辨体彚选巻六百九

　　●钦定四库全书

　　文章辨体彚选巻六百十

　　（明）贺复征 编

　　○记五十一【花鸟】

　　养竹记【唐白居易】

　　竹似贤何哉竹本固固以树徳君子见其本则思善建不拔者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以拔萃选及第授校书郎始于长安求假居处得常乐里故闗相国私第之东亭而处之明日屦及于亭之东南隅见丛竹于斯枝叶殄瘁无声无色询乎闗氏之老则曰此相国之手植者自相国捐馆他人假居繇是筐篚者斩焉篲帚者刈焉刑余之材长无寻焉数无百焉又有凡草木杂生其中菶茸荟蔚有无竹之心焉居易惜其尝经长者之手而见贱俗人之目翦弃若是本性犹有乃芟翳荟除粪壤疏其间封其下不终日而毕于是日出有清阴风来有清声依依然欣欣然若有情于感遇也嗟乎竹植物也于人何有哉以其有似于贤而人犹爱惜之封植之况于眞贤者乎然则竹之于草木犹贤之于众庶呜呼竹不能自异惟人异之贤不能自异惟用贤者异之故作养竹记书于亭之壁以贻其后之居斯者亦欲以闻于今之用贤者云

　　伐树记【宋欧阳修】

　　署之东园久茀不治修至始辟之粪瘠溉枯为蔬圃十数畦又植花果桐竹几百本春阳既浮萌者将动园之守启曰园有樗焉其根壮而叶大根壮则梗地脉耗阳气而新植者不得滋叶大则阴翳蒙碍而新植者不得畅以茂又其材拳曲臃肿踈轻而不坚不足养是宜伐因尽薪之明日圃之守又曰圃之南有杏焉几其根庇之广可六七尺其下之地最壤腴以杏故特不得蔬是亦宜薪修曰噫今杏方春且华将待其实若独不能损数畦之广为杏地耶因勿伐既而悟且叹曰吁庄周之说曰樗栎以不材终其天年桂漆以有用而见伤夭今樗诚不材矣然一旦悉翦弃杏之体最坚密美泽可用反见存岂才不才各遭其时之可否邪他日客有过修者仆夫曳薪过堂下因指而语客以所疑客曰是何怪耶夫以无用处无用庄周之贵也以无用而贼有用乌能免哉彼杏之有华实也以有生之具而庇其根幸矣若桂漆之不能逃乎斤斧者葢有利之者在死势不得以生也与乎杏实异矣今樗之拥肿不材而以壮大害物其见伐诚宜尔与夫才者死不才者生之说又异矣凡物幸之与不幸视其处之而已客既去修然其言而记之

　　木假山记【苏洵】

　　木之生或蘖而殇或拱而夭幸而至于任为栋梁则伐不幸而为风之所拔水之所漂或破折或腐幸而得不破折不腐则为人之所材而有斧斤之患其最幸者漂沉汨没于湍沙之间不知其几百年而其激射啮食之余或髣髴于山者则为好事者取去强之以为山然后可以脱泥沙而逺斧斤而荒江之濆如此者几何不为好事者所见而为樵夫野人所薪者何可胜数则其最幸者之中又有不幸者焉予家有三峯予每思之则疑其有数存乎其间且其蘖而不殇拱而不夭任为梁栋而不伐风拔水漂而不破折不腐不破折不腐而不为人所材以及于斧斤出于湍沙之间而不为樵夫野人之所薪而后得至乎此则其理似不偶然也然予之爱之则非徒爱其似山而又有所感焉非徒感之而又有所敬焉予见中峯魁岸踞肆意气端重若有以服其旁之二峯二峯者庄栗刻峭凛乎不可犯虽其势服于中峯而岌肰决无阿附意吁其可敬也夫其可以有所感也夫

　　庭莎记【陈师道】

　　介清思堂中谋亭之间隙地其纵十八步其横南八步北十步以人迹之罕践有莎生焉守护之卒皆疲癃者芟薙之役劳于夏畦葢是草耐水旱乐延蔓虽拔心陨叶弗之絶也予既恱草之蕃庑而又悯卒之勤瘁思唐人赋咏间多有种莎之说且兹地宛在崇堞车马不至弦匏不设柔木佳卉杂于丰草非是草也无所宜焉于是傍西墉画修径布武之外悉为莎场分命驺人散分増殖凡三日乃备援之以丹楯漑之以甘井光风四泛纎尘不惊嗟夫万彚之多万情之广大含元气细入无间罔不禀和罔不期适因乘而晦用其次区别而显仁措置有罔生成有术失之则斁获之则康兹一物也从可知矣乃今遂二性之域去两伤之患偃藉吟讽无施不谐然而人所好尚世多同异平津客馆□□马廐东汉学舍间充园蔬彼经济所先而污隆匪□矧兹近玩庸冀永年是用刋辞琬珉庶通贤君子□□留意傥与我同好庶几不翦也

　　东都西浦国宁观古楠记【陆游】

　　予在成都尝以事至沉犀过国宁观有古楠四皆千歳木也枝扰云汉声挟风雨根入地不知几百尺而阴之所庇车且百两正昼日不穿漏夏五六月暑气不至凛如九秋成都固多盛木然莫与四楠比者予葢爱而不能去者弥日有石刻立庑下曰是仙人蘧君手植予叹曰神仙至人手之所触气之所呵羸疾者起盲瞶者愈荣盛枯朽而金玉瓦石不难况其亲所培植哉久而不槁不死固宜欲为作诗文会多事不果尝以语道人蘧昌老真叟以为恨既去蜀三年而昌老以书万里属予曰国宁之楠几伐以营缮郡人力全之仅乃得免惧卒不免也君为我终昔意予发书且叹且喜夫勿剪憇棠恭敬桑梓爱其人及其木自古已然姑以蜀事言之则唐节度使取孔明祠栢一小枝为手板书于图志今见非诋蒋堂守成都有美政止以筑铜壶阁伐江渎庙一木坐謡言罢亦书国史且王建孟知祥父子专有西南穷土木之侈沉犀近在国城数十里间而四楠不为当时所取彼犹有畏而不敢者况今圣主以恭俭化天下有夏禹卑宫室汉文罢露台之风专阃方面皆重徳伟人岂其残灭千歳遗迹侈大栋宇为王孟之所难哉意者特出于吏胥梓匠欺罔专恣以自为功而已使有以吾文告之者读未终篇禁令下矣然则其可不书淳熈九年六月一日朝奉大夫主管成都府玉局观山阴陆某记

　　射象记【唐庚】

　　政和三年三月乙卯有象逸于惠州之北门惠人相与攻之操戈戟弓弩火炬者至数百人而空手旁观鼔噪以助勇者亦已千计既至皆逡廵不进有监税蒙顺国者邕州边人以趫捷自矜短衣踊跃披数十矢射之中项背如猬毛象龎然不动徐以鼻巻去最后中左耳流血被面象怒驰之顺国弃弓反走未数步象以鼻钩其膝盘之于地蹂践之众溃走散象亦缓缓引去少焉吏卒就视则顺国巳碎首折胁陷胸流肠死矣吾时方食闻之投筯叹息嗟夫使象得入城则鼻之所触齿之所拂足之所蹙岂复有邑屋居民聚落也哉为万人排难而以一身死之此吾所以叹也然吾闻交趾捕象必用机穿未有直决者吾尝识其形矣其立如屋其卧如堤其行如舟是岂可与力竞也哉若人者可谓愚矣此吾所以又叹也然向使数百人者叶心戮力齐奋而共击之亦未必不胜脱令不胜犹当不至于此此吾所以又叹也虽然古之不量事力奋区区之忠以排难救人为已任而困于无助以至碎首折胁陷胸流肠而死者亦安可胜数凡有志而无成者皆是也何独此哉此吾所以又叹也作射象记

　　粤某山蜂分日记【谢翱】

