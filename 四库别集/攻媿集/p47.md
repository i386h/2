<!-- { "loadSidebar": true } -->
　　宋　楼钥　撰
　　奏议【琐闼惷言】
　　缴朱熹除宝文阁待制与州郡差遣
　　臣仰惟仁宗皇帝圣度如天御史唐介以言事得罪贬春州别驾明日中悔命改英州已处之善地矣又明日用其言罢文彦博而遣中使护介之行未几遂复召用此所以为庆歴之盛臣观陛下容纳直言改过不吝无愧仁皇朱熹始除宫祠深骇观听物论纷纷已而闻仍次对之旨则知圣意之已回臣寮缴奏又加宝文之职而与州郡则圣意又愈释然矣臣虽已论奏兹益进其愚陛下本以闵其耆老当此甚寒不欲使之立讲欲望圣慈授以内祠仍令修史少俟春和复还讲筵如此则君臣之道终始周尽熹之难进易退陛下素知顾岂以加职为宠惟陛下待以恩意亟使留行进之以礼则熹虽已去犹未出昼可以留矣臣茍有愚见不敢不尽伏冀垂听而采用之所有録黄臣未敢书读
　　缴祧庙事【御史中丞谢深甫等奏集议祧庙事乞且从礼官第一次陈请奉圣旨恭依】
　　臣窃惟宗庙重事非可轻议虽议礼之家古称聚讼然在上之人所以择之者如何尔凡事固当从众要以不专视议者之众寡惟其是而已矣本朝自开国以来立四亲庙之后凡宗庙之事据经守正本无可议治平末年英宗祔庙僖祖亲尽迁之夹室而顺祖遂居第一室天下无可议者葢僖祖之迁夹室于礼为顺太庙者宋之太庙非以第一室为主也自王安石异论奉僖祖已迁之主复入第一室正东向而议论始纷纷至今神宗祔庙翼祖遂迁亦礼之宜也蔡京用事专务绍述熙宁之政又唱九庙之制复奉翼祖已迁之主入庙当时诏书明言自我作古可见无所经据若太祖东向之议自熙宁以来议者不知其几至陛下而始定甚盛举也此事既定遂又议僖祖宣祖祧主所归攷之于礼经计之以治平故事止合竝迁夹室如顺祖翼祖之制正缘熙宁之后推尊僖祖已久又纷然有不当使僖祖下祔子孙之説故众议中制取唐柳冕之言创为别庙二事皆已得圣旨恭依矣岂应更有异议比闻朱熹曾入文字未蒙降出臣辈无由辨正是否忽又得旨恭依台諌之奏且从礼官第一次陈请则是止祧宣祖而祔孝宗所谓太祖东向之礼又复寝而不行臣实惶骇窃谓如此重事陛下再降旨恭依今忽以数语而改之行之四方实惑众听臣未深辨欲望降出朱熹劄子庶见得有所据依者何事果能使中外心悦而诚服则改之未晚若如今日所行则宗庙重事议已定而复摇重事反轻非所以示中外如臣浅陋何足以预议大事苟有所见不敢以畏避而不言伏惟陛下裁赦所有録黄臣未敢书读
　　再缴李氏等依宫人请给
　　臣近者缴奏李氏国夫人三人请给事伏准御笔可依皇太后妹嘉国夫人例特与书行仰见陛下尊奉太上皇后念三女兄之意故有上项指挥臣岂应不承威命窃惟封駮之地以出纳为职君命之出从而出之岂不顺便惟知其不可而纳之是为举职况一事之侥幸从之亦未甚害所可虑者幸门一开便以为例援例而进得之者不以为恩不得者遂以为怨此喉舌之地所以必争正恐其攀援而不已也嘉国夫人淳熙四年初支俸给一时有司失于争执开此幸门李氏三人遂援此例初失于一今有其三三人既行则后之攀援者又不知其几凡曰后族姊妹得之则兄弟之妇援之兄弟之子妇又将援之不知何时而已乎况今日国力甚屈不惟不可以望承平之时比之绍兴既不可及虽欲比之淳熙比之绍熙亦不大舛今嵗遭夀皇之大丧待金国之信使固已不胜其费而天时如此救荒不暇朝廷倾赀以为民民之受实惠者无縁得徧饥疫可指日而俟盗贼所在而萌芽凛乎可惧之时陛下惟当躬率俭素横恩滥予损之又损犹恐不逮安可听戚里之无厌援不得当之旧例不思以义断恩如此之类侵寻不已何以善后臣是以辄忘忌讳再渎天聪伏望圣慈终赐寝罢如圣意深念从母毋宁别予之财太上皇帝以吴琚不得真俸遂赐之钱庶可全肺腑之恩而不废天下之法更取圣裁所有录黄臣未敢书读
　　缴毛伯益转行遥刺
　　臣仰惟陛下嗣服之初爱惜名器间有出于左右求请或竝缘赏典或引用近例或出于三宫之亲属茍戾于法有司执奏无不垂听故朝廷清明可望治效近有李革以应奉有劳由副尉而转承信郎亦不可不论正以事体至微不敢渎冒天听今忽来有上项指挥毛伯益者知其为内侍不知有何因縁直以职事宣荣理宜优异与转遥郡刺史实骇公论夫以内侍甚众遥郡至严有以赏典等事迁转者犹不可行指挥再三终于回授而况全无来歴内庭趋走安得言劳便嬖使令岂应优异若此门一开凡有无厌之求陛下遽与施行而臣等又不能缴奏则遥郡不已便图正任正任不已防车留务以致节钺何厌之有如此则祖宗之法度朝廷之纪纲将遂荡然何以为国自来内侍求请迁转屡经缴駮皆有一二可言葢未有如今日指挥侥滥太甚臣是以尤不得不论欲望圣断追寝上件指挥推究伯益无故侥求上罔圣聪之罪特赐黜责以惩其余庶几自此可以少戢此曹不致过有逾分之请实为幸甚所有録黄臣未敢书读
　　缴重华宫官吏诸色人等及五年推恩转官
　　臣仰惟陛下钦事三宫务尽孝道重华宫一行官吏等人用徳夀宫故事服劳五年例转一官资前此方以推恩为迟今幸举行故典本不当有言然臣有愚见如医官及碍止法人二项不容不论医官久饕廪禄窃取宠荣本是庸人侥幸在选夀皇违豫之久中外日伺脉状以候康复而其词不伦固已忧虑一旦弥留无不愤痛虽其罪不至如王泾之甚亦以一时多事未尝明正典刑六月二十三日奉太皇太后圣旨医官大方脉蔚仲坚郭仪李九龄疮肿科王懋陈世安口齿科俞时雍竝罢重华宫祗应此葢太皇太后明知其医药状而至仁覆露不欲加罪止从罢遣后至八月间因台官论奏郭仪李九龄蔚仲坚辈庸缪之罪其言某辈则非止此三人也寻得旨仅降三人者一官未几至十月初王良佐李九龄郭仪又以应奉太上皇帝医药有劳而转官矣其侥幸已甚皆不复论其于重华医药失职如此不至严谴已为厚幸安得一例皆与转官之赏乎其医官已经降官及罢祗应之人乞更不推恩武臣及内侍等碍止法人数目不少若尽与转行实为太滥正引乾道二年之制隠下后来即次指挥致有今日施行欲乞竝照淳熙八年七月指挥回授其指挥使以下碍止法人亦乞照前项指挥依条施行其他人数猥众宫掖事严臣不能一一究知其显然可论者如此欲望明照三省枢密院及所属曹部照应逐次指挥及臣所奏二项事埋仔细开具施行庶几实有劳效者不至遗失侥滥太甚者稍得樽节其于爱惜名器之朝不为小补所有録黄臣未敢书读
　　缴陆彦端将覃恩竝解带各转一官恩例特与阶官上转行一官
　　臣待罪东台论奏固多皆是为陛下爱惜名器节省财用排抑侥幸以存国家之纪纲若碍止法人或转横行或转遥刺二事尤当固执一失职守来者无穷不可复为矣陆彦端事太上皇帝为随龙人众所知以随龙之故超授官爵不为少矣若纵其无厌之求则何时而已耶比者太上皇后归谒家庙彦端于武功大夫并转遥郡两宫臣寮缴奏三次以一时人众太上皇帝圣旨其他碍止法等人竝从所请时令与三人者转行彦端其一也是以一日随行之劳而转与二十年磨勘之官矣去年八月又以睿思殿内东门司等歴过日月并使人到阙等泛赏乞于遥郡上转行后省察见其月日皆是重叠引用缴奏三次乞令吏部契勘年月遂寝而不行今又有此请夫覃恩转官解带转官使其不碍止法则当循序而进何待特旨正以二者皆是泛赏碍止法人不可用故叠以二者冒干天听又欲于阶官上转行则是以碍止法不可用之赏而转右武大夫其为壊祖宗成法尤甚臣是以不得不论欲望圣断察其情状追寝上件指挥庶使退听且以塞后来无穷之请臣载惟陛下初政犹未及半仁恩隆寛左右近习戚里之众干请恩幸渎紊圣听动劳特旨臣愚駮论虽荷矜从更乞奋威断择其干请太甚者有以惩戒之则朝廷益清纪纲不紊尤为幸甚所有録黄臣未敢书读
　　缴成立带行遥刺【御前忠佐成立该登寳位合转四官内两资转马步军都军头外两资转特与带行遥郡刺史诸般请给等竝依周兴体例支赐】
　　臣窃惟国家名器之重在今日尤宜谨守引例破法之弊在今日尤宜痛革臣待罪琐闼顷者屡有駮奏不敢顾恤仰惟陛下恭垂明听从善如流近来方得小定忽准前项指挥义不容己者御前忠佐止有六资曰步军副都军头马军副都军头步军都军头马军都军头马步军副都军头马步军都军头六资之外无法可以选补其转行遥郡刺史者葢横恩也武臣转至武功大夫为止法非有军功等不许转行而况此乎歴攷太上皇帝在位六年放行忠佐转宫者才二人然皆有迹可攷周兴以马军都军头转行尤在绍兴二年七月是时太上皇帝即位已三年矣至十月又以陆安为之中书后省缴奏而止绍熙三年四月又有指挥又以门下后省缴奏而止且以周兴之转行是有司失于执奏者直至绍熙四年再与而再缴至勤御笔以其久在潜邸应奉有劳特与转遥刺时方多事因遂放行葢亦三经缴奏不得已而后行非茍然得之也今可援为例乎况陆安在太上潜藩随龙应奉余三十年録其久劳犹艰难如此陛下既位未久若成立引例破法六资犹未曾转满径以四资之恩超授遥刺则今之为忠佐者又援此例而进不可遽止名器愈滥矣陆安援周兴之例止言请给而不及大礼支赐进状下户部本部执奏而不行今成立破法所乞指挥则又全备以此知祈恩侥幸之人宛转攀援无时而已欲望圣断特赐详酌其以两资转至马步军都军头者法也则令有司照条格施行其余两资则与寝罢塞幸门而守旧法实为允当所有録黄臣未敢书读
　　再缴成立带行遥刺
　　臣近者缴奏随龙御前忠佐成立带行遥郡刺史奉圣旨两该随龙可特与书行天威所临即合承命然详究事体轻重宁受一夫之怨不敢废陛下纪纲宁被方命之罪不敢变有司法守也陛下明知带行遥郡刺史为侥幸又知两朝随龙忠佐人众恐开幸门以成立两该随龙故令特与书行庶使余人退听臣略攷之太上皇帝随龙人有兵级八十八人内吴翊等十余人又在陛下随龙人数如此则未问其余名色只就成立本等人数内两该随龙已有十余人若成立带行则此十余人者必将援例而进不若杜之于初则来者自然絶望一开其端侥求日滋纵之则名器愈轻赐予益滥止之则或得或否不惟无以服其心多方营求不与不已烦渎天听陛下将自厌之臣愚欲望睿断寝罢上件指挥以塞侥幸之路况陛下即位未久如此等事但当一切止絶若初年不难于发端后省不得而缴论诚恐国家爵赏有限不足以塞此曹无穷之请为害愈甚矣所有录黄臣未敢书读
　　缴韩侂胄转一官彭龟年除职与郡【同中书舍人林大中○韩侂胄转一官依所乞除在京宫观彭龟年除焕章阁待制与郡】
