<!-- { "loadSidebar": true } -->
　　唐人诗可传者不翅十数百家而近世能诗者何寡也场屋举子多不暇为江湖逰士为之又多不传其传者必其卓然者也徃年鉴溪廖别驾以名进士为学子师既宦逰徧厯岭表始有诗曰南冠吏退其从子业举子未仕亦有诗曰月矶渔笛吏退之语清而韵渔笛之□竒而婉虽不传于人吾固知其诗也云仲亦别驾君从子自选举法壊而其业废遂借父兄之余为诗且韵且婉锵然不失其家法顾取黄家诗题其集曰出门一笑黄诗自为宋大家然诸家中一家耳水仙之辞又一家中一句耳而奚独有取于是哉此句与老杜寒江山阁之句同机于此悟入横竪透彻则一句而一家一家而诸家诸家而数十百家跻于晋魏汉周可也诗至是其至矣云仲其然之乎
　　痴絶集序
　　昔予弱冠与郢程钜夫同学临汝书院时月香林君以郷先达日坐前庑位予二人朝夕出入以诸生礼诣位趋揖然后退不十年事大异各去不相闻也而钜夫为达官位于朝予为农夫耕于野林君亦归隐于市又数年君暂出为县大夫客始相见予既壮君亦老矣俱忘言不暇相问且相悲也一日君以咏史一编示予予每谓作诗难咏史尤难安得有人能一洗胡曽之谬者如君铜雀台诗胡曽有是哉君谓观者必笑其痴而自名之曰痴絶意必有在予不敢易度读至申包胥楚人一缕垂亡命尽向秦庭哭得回至鲁仲连六国既亡秦一统如何却道帝秦非矍然曰谁谓君痴感叹乆之再读至冯道那知老子痴顽福曾见官家厯五朝至顾恺之可怜几幅通神画只入桓元夹道中为之掩巻抵掌曰谁谓君痴谁谓君痴谓君痴者谁乎君谓痴者谁乎呜乎三代以至于今梦也今君有咏梦语也予谓君语为梦亦梦语也彼此皆梦也而于痴人焉语之则其谓君痴也亦宜
　　秋山翁诗集序
　　嵗在庚辰予客于郑郑之婚兄曰秋山翁亦客焉余曰从之逰知翁刻厉于诗旧矣越十有六年翁过予山中剧谈诗于是悉翁平生所吟翫之不忍释而继之以叹且泣也盖翁与先君子同年生其诗自余始生之嵗以逮于今几四十有七年为诗始数百篇中间名人胜士为选其尤十或存其五六或存其三四或存其一二亦既精矣然己酉至己巳安乐之音也存者无几丙子以后所谓哀以思者乃层见叠出诗固穷愁发愤而后能多欤近一二嵗又渐造和平其亦幸时之稍无事得生全于天地之间以自适其性情之正饥渇之易为饮食如此哉翁今年七十有一而诗凡三变翁不自知其然也时则然尔诗可以观信夫然则翁之诗存诚足以为观风者之一助而不能不动观物者之深慨云翁康氏字敬徳父温柔敦厚天质也非特其诗为然
　　戴子容诗词序
　　里中谢从一丈长于诗邓闻诗兄长于词余于二者皆未知能也戴子容诗见取于谢词见推于邓可矣而余又何知焉然一有怪者谢非不能词也邓非不能诗也今为子容序引似各以其所长自好而不合于一主诗者曰诗难主词者曰词难二説皆是也第以性情言诗以情景言词而不及性则无乃自屈于诗乎夫诗与词一尔岐而二之者非也自其二之也则诗犹或有风雅颂之遗词则风而巳诗犹或以好色不淫之风词则淫而巳虽然此末流之失然也其初岂其然乎使今之词人真能由香奁花间而反诸乐府以上达于三百篇可用之郷人可用之邦国可歌之朝廷而荐之郊庙则汉魏晋唐以来之诗人有不敢望者矣尚可嘐嘐然不揣其本而齐其末哉子容以余言为何如也
　　董震翁诗序
　　宋参政简斋陈公于诗超然悟入吾尝窥其际葢古体自东坡氏近体自后山氏而神化之妙简斋自简斋也近世往徃尊其诗得其门者或寡矣吾郷董震翁新学诗观其古近体一二不选不唐不不江湖问曰君嗜简斋诗乎曰然夫学者各有所从入其终必有所悟大音希声未必谐于里耳君能勿以人之好不好为意而嗜之不厌其可畏也巳参政公得专羙哉
　　参同契序
　　参同契有可知者有不可知者悉可知则泄天悉不可知则絶道此书意也彭真人知其所不可知而不知其所可知邹道士知其所可知而不知其所不可知葆真道人之述其在彭邹之间乎他日相与言请阙其所不可知者而既其所可知者可哉嵗先天大过月辟干日后天井辰直九二临川真隠道士赞
　　邬性传诗序
　　吾里中近代自有吴公诗其言蔼然其味悠然吾爱其诗而不及识后读晴窓邬君所作光彩透纸背精神夺人目葢亦似其为人吾识其人而不及事晴窓君有子性传七律工甚字有眼句有法光彩精神既不减其家传而又有所谓蔼然悠然者文章与世道相为升降每叹前軰流风余韵不可复得一旦见有似之者焉如之何其不跃然而喜哉性传之诗方进而未巳他日不涉宋人陛级而诣唐人窔奥者也
　　聂咏夫诗序
　　徃年有为余诵诗一二章者余惊怪曰是无场屋举子气又非江湖逰士语作者其谁与曰梅山聂咏夫后数年始识君悉其故知君少登清江萧氏之门诗法固有自然君所到不限于所见也君愿慤而博洽其志坚其思苦遭时之变虽倾覆流离不馁不懈诗日益精工今阅新旧二藁防意处爱之不能忘葢津莆阳泝山隂分派江西拾级半山而睥睨唐人者也
　　邓性可删藁序
　　国风雅颂列于经説者云自三千删之而三百尔曾经圣人手议论安敢到汉卫以来诸诗入萧选者删非不严而识者有遗憾焉然则诗固不易而删亦未易也唐人佳篇世共嗟赏观其全集輙令人弛然虽诗中数大家犹不无可拣择去取所存至简而至精惟近世简斋陈去非诗葢其所自删也友人邓性可亦自删其诗曰删藁吾读之欲再有所去取而不能吾乡诗人如赵成叔甘泳之他处所无也流风余韵之所霑溉往往能诗而能如吾性可者寡矣诗既不多得而又删之则其不轻于示人而欲必于传世可知己昔人诗至老而益工性可年方彊而诗巳若是吾及见其老也成叔泳之岂得专诗名于斯郡斯邑哉
　　缪舜賔诗序
　　春秋诸国君谥穆者左传谷梁作穆而公羊传皆作缪故姓氏家以缪为秦缪公之后缪穆二字通也河南伯长以古文呜宋初而吾邑之缪亦为着姓以至于今舜賔少逰梅亭李氏之门见闻既富矣而所得于诗为尤长然隠约不矜人或未之知也吾评吾邑诗人未知其孰为夫子舜賔其不与之中分鲁欤
　　萧粹可庸言序
　　观书贵乎有识而学者之病有二卑者安于故常高者喜于新竒安故常则踵讹而习陋喜新竒则创意而凿説二者皆非也予于贑萧君粹可交逰二十载聴其议论輙推服焉葢其观书如法吏刻深情伪立判搜抉防杳毫髪毕露有评诗二十余条曰粹斋庸言乃其善者机耳如是而观书真有识者也非安于陋喜于凿者也君名士赟诗人冰厓公之子能诗固其余事云
　　孙少初文集序
　　世之诗人文人能为今之作者特也能如昔之作者亚也既不能以名于今又不能以方于昔而有作焉妄人尔庸人尔噫皆是也予读丰城孙少初集其于今虽未至自成一家言其于昔则固弟陆务观兄刘潜夫而有余矣孙氏之族多羙才诗文往徃可传以予所逮见逮闻未有先于少初者也少初名素咸淳之季以进士贡不第年未五十死家甚贫平生撰述散轶无存藁其族弟懐瑾辑其遗诗得若干篇印吾复辑其遗文得若干篇清江皮潜尝学于少初并为刻板以传于世板成以畀其子予嘉是心之可以拯頺风而厉薄末也彼有师死而遂倍之者果何人哉果何人哉
　　饶汝成诗序
　　吾里多秀士山川风土固然饶汝成闭门读书自为诗年如此诗巳如此谓非山川风土不可也见闻益广诗与年俱莫可涘巳何羡于长吉敦夫哉
　　皮季贤诗序
　　清江皮野季贤年未老而诗巳老诗未多而可取者巳多矣昔人或以一字一句而名后世此集奚翅一字一句而巳哉他日年愈老诗愈多可传又不止此吾犹及见其大成也
　　曾志顺诗序
　　人病不学耳学斯肖肖斯成学而不克肖肖而不尽肖者其资与志之不齐也宋诗至简斋超矣近来人竞学之然学而肖肖而成者几何人哉曾志顺年未三十学简斋直逼简斋可畏也巳其未尽肖者百不一二底于成也夫何难虽然世间之事所当学者岂唯诗世间之人所可学者岂惟简斋以君之志以君之资何人不可学何亊不可成诗固游艺之一端也君家自有世间第一希有之人第一希有之事其学之乎归而求之先世之遗言
　　谌季岩诗序
　　丁酉冬见谌季岩诗咏物工而用事切谓曰诗诚佳然吟诗必此诗或非诗人所尚尔壬寅春又见之则体格与昔大异问曰近读何诗曰简斋余曰得之矣乃题而归其篇
　　平寃集録序
　　邑人姜斯立业吏学而通儒书以洗寃録折狱集今古考证抄类成编名曰平寃集録余每怪夫食天禄司天民者于人命曾不介意痕伤则或以无而为有或以有而为无情欵则或以重而为轻或以轻而为重壹惟己私是徇岂复顾天理畏天刑哉斯立居闲其用心若此俾得膺事任移此心以治狱则隂徳之及人也庸有既乎
　　黄懋直诗序
　　余友郑特立何太虚数为予言迂厓黄懋直善谈而能吟后见其人信见其诗尤信夫诗孰不吟而能者鲜矣亦或能之而近古五七言俱能者鲜矣曷谓能谓诸体中格致俱髙意趣俱新字句俱不苟云尔黄氏诗人有栎涧集有东窓集懋直其能有光于父兄也夫
　　谢仰韩诗序
　　澹山谢君仰韩昔年与余同预秋贡途行邸止必偕相与如手足君福建运判野航公之元孙淮西总干秋岩公之元子气劲行方识趣正而见闻博家学固有自来词章其余事尔贑秋磵萧君大方评其诗曰长篇浩如江河短章绚如云锦余读之信然然独君家大谢犹不无靳惜衣鉢意异时浩乎流转中有波而无波绚乎羙丽中有文而无文虽别起江西一祖可也此衣此鉢舎君将谁归
　　伤寒生意序
　　生意者崇仁熊君景先所辑医方也熊氏世以儒科显而景先之大父业尚书义专门为进士师从之逰者至自数百里外景先得其家学毎较艺輙屈軰流几于贡而不偶于是大肆其力于医医亦世传也然脉理明晰法审疗疾无不愈进于工巧葢其所自得多矣暇日辑家传之方常用之药累试而验者成此书以公其传夫天地之徳曰生为人立命而生其生者儒道也医药济枉天余事焉尔景先之儒未获施而医乃有济所以赞天地生生之意其功为何如哉
　　何友闻诗序
　　诗贵有其影有其神而无其形何友闻诗篇无滞句句无俚字机圆而响清虽未遗于形而巳不形于形可谓能也巳余最爱草亭何君诗又爱何山太虚诗友闻草亭之从子太虚之族父何氏三世而能诗者余见其三盛哉
　　徐侍郎文集序
　　故兵部侍郎云屋徐公明经登进士第以能治剧县政声闻于朝廷擢升台諌厯官至侍从公之子必茂辑公奏疏若干篇余读之畅达恳切壹是以仁义陈于上前荐李文二公可当大事卒能有所立可谓知人之明他文亦醇洁似其为人韩子曰仁义之人其言蔼如岂不信哉公又有四书诸经太极图通书等説在集外余不及识公而得见其遗文幸也庸敢附名篇端以致追慕前修之意云
　　记纂提要序
　　古之游于艺者礼乐射御书数是也今亡其法秋山康敬徳父记纂提要之书非游艺者之一助乎其功勤矣其心仁矣或曰呻其占毕多其讯言及于数学记所以訾今之教者也予谓不然生今之世为今之人游于艺而先通其名数然后穷其理而得于心由今之教达古之学在乎其人而巳而于是书奚訾焉
　　许士广诗序
