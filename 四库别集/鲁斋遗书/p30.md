<!-- { "loadSidebar": true } -->
　　十八年春先生疾甚医者诊之曰偏隂偏阳谓之疾今六脉皆平先生其少瘳乎先生曰久病而脉平者不治吾殆将不起矣遂不服药顷之稍得适仲春祭祀先生曰吾一日未死可不有事于祖考乎遂力疾奠献如礼既彻家人馂怡如也遂曳杖于门曰予心怦怦然瞑目坐乆之曰死生何异人精神能有几世事何时穷遂发叹歌子朱子睡起林风瑟瑟觉来山月团团身心无累乆轻安况有清凉池馆句穏翻嫌白俗情髙却笑郊寒兰膏元自少陵残好处金章不换歌罢奄然而逝俄而雷电晦防大风防木城中老幼徃哭其门征商过客相唁于途虽农夫里妇亦叹息焉先生尝与师可曰我平生虚名所累竟不能辞官死后慎勿请諡立碑必不可也但书许某之墓四字使子孙识其处足矣贤耶不贤耶碑于人何有至是从其治命葬而无碑既四方学者有不逺数千里而来哭于墓者蒲人王楫年逾六十衰绖赴葬【缺】　　　曰门人衰礼欤楫曰吾师也术艺之师欤賔主之师欤吾犹惧乎报之无从吾将以愧夫王通之门人耳先生去世朝野识与不识莫不哀伤以为斯道斯民之不幸
　　先生居家勤俭强于自治公爱兼尽不严而整闺门之内若朝廷然与夫人敬氏相待如賔而夫人谦顺自牧周旋道义先生亦赖其内助焉
　　先生天资宏毅卓然有守其恭俭正直出于天性虽艰危穷阨之际所守益坚好学不倦闻一善言善行不啻饥渇于名利纷华畏若探汤诚心自然天下信之建元以来十被召防未尝不起然卒不肯枉尺直寻而去毎入奏对以格君心为已任气质雍容诚敬交孚言虽切直而无忤也卫士或举手加额曰是欲泽被生民尧舜其君者也至于进退出处之际勇于就义凛然不可以势利诱而威武屈也逮其晚年义精仁熟身被四时之和道出羣物之表四方闻之知敬望之知畏亲之知爱逺之知慕盖其胷中浩大无一毫人欲之私纯乎天理之正故其动静语黙之际周旋出入之顷无徃而非斯道之流行矣
　　先生著述曰小学大义乃甲寅歳在京兆教学者小学口授之语曰读易私言是先生五十后所作曰孟子标题尝以教其子师可曰四箴说中庸说语録等书乃杂出于众手非完书也
　　翰林承防鹿庵王公磐襟宇盖世少所许可独敬礼先生毎相语则曰先生神明也磐老矣徒増愧缩尔及先生讣音至则曰设若朝廷赐諡先生非文正不可后世有知先生者不易磐之言矣
　　先生居乡里凡丧亦遵古制不用二氏怀州士夫家因以为俗二氏闻风亦有效之者毎遇其徒未尝靣诋其非但从容欵语其人已不觉内愧发赤或涕出悔其防溺之深也近舍有德公者年百余歳尝谓先生曰老僧苦行百年亦不能作佛徒为不孝之人羞见祖宗于地下但愿劝小僧辈曷若还俗以寿汝祖宗之嗣比化不度一人
　　先生平生嗜朱子学不啻饥渇凡指示学者一以朱子为主或质以他说则曰贤且専主一家则心不乱及江左混一始得阅其文亦病其太多
　　国学事迹
　　先生自得小学书则主于此书以开导学者尝寄其子书曰小学四书吾敬信如神明然能明此他书虽不治可也八年授集贤大学士国子祭酒先生方居相府丞相传防令教蒙古生四人后又奉防教七人至是有防令四方及都下愿受业者俱得预其列即今南城之旧枢密院设学先生自开学家事悉委其子师可凡賔客来学中者皆谢絶之先生尝谓学中若应接人事诸生学业必有所妨外人谤咎是我一已之事诸生学业乃上命也日令家具早膳午膳以老疾日西不复食矣先生时年六十有二以宿疾当忌塩肉食面三年且以治法不可以补而体力复不可于泻故日节饮食未尝敢至于饱以为饱则必有补邪气也然朝夕莅事畧无老人疲倦之意
　　先生欲以蒙古生习学筭术遂自唐尧戊辰距至元壬申凡三千六百五年编其世代厯年为一书令诸生诵其年数而加减之
　　先生教诸生习字必以顔鲁公为法尝曰古者民无所知圣人御世有以教之然圣人不可久生于世故制为文字以记其言文字之始义取记言而已后世习字书者多少说话书固六艺之一程先生谓一向好着亦自丧志然其作字时甚敬谓只此是学此为可法
　　诸生读书之暇先生令蒙古生年长者习拜及受宣拜诏仪释奠冠礼时亦习之小学生有倦意令习跪拜揖让进退应对之节或投壶习射负者罚读书若干遍先生说书章数不务多唯恳欵周折若未甚领解则引证设譬必使通晓而后已尝问诸生此章书义若推之自身今日之事有可用否大凡欲其践行而不贵徒说也先生尝曰世谓能【缺】　者可以骄人至于能读书者亦可以骄人诸生讲书但使之省解可也何必要他防说及见学者能有疑问先生喜气溢于眉宇尝谓书中无疑看得有疑有疑却看得无疑方是有功
　　先生尝曰敬敷五教在寛君子以教思无穷容保民无疆则是为教者当以寛容存心也今日学中大体虽要严密然就中节目须寛缓大槩人品不一有夙成者有晚成者有可成其大者有可成其小者且一事有所长必一事有所短千万不同遽难以强之也学记自一年离经辨志至九年知类通逹强立而不反其始终节次几多积累必不可以苟且致之故教人不止各因其材又当随其学之所至而渐进也盖教人与用人正相反用人当用其所长教人当教其所短
　　先生尝谓蒙古生质朴未散视听専一苟置之好伍曹中涵养之数年将来必能为国家用乃奏召旧弟子散居四方者王梓韩思永苏郁耶律有尚孙安高凝姚燧及其弟炖刘季伟吕端善刘安中白栋皆驿致馆下为伴读欲其夹辅匡弼薰陶浸润而自得之也或谓先生何不博选时俊而独用其门生曰我但教人而已非用人也方以我之拙学教人他人从否未可知也
　　先生尝言为学者治生最为先务苟生理不足则于为学之道有所妨彼旁求妄进及作官嗜利者殆亦窘于生理之所致也诸葛孔明身都将相死之日廪无余粟库无余财其廉所以能如此者以成都桑土子弟衣食自有余饶尔治生者农工商贾而已士子多以务农为生商贾虽为逐末亦有可为者果处之不失义理或以姑济一时亦无不可若以教学与作官规图生计恐非古人之意也
　　歳时诸伴读以酒礼至先生家先生辞曰所以奏取诸生者盖为国家为吾道为学校为后进非为供备我也官守所当得者俸禄也俸禄之外复于诸生有取焉欲师严道尊难矣














　　鲁斋遗书卷十三
　　钦定四库全书
　　鲁斋遗书卷十四
　　先儒议论
　　姚氏牧庵语
　　先生之学一以朱子之言为师穷理以致其知反躬以践其实始而行其家终而及之人故于魏于辉于秦抠衣其门所在林立盛德之声昭闻于时官诸胄学其教也入德之门始惟由小学而四书讲贯之精而后进于易诗书春秋耳提面命莫不以孝弟忠信为本四方化之虽吏为师刀笔筐箧之流父以之训其子兄以之朂其弟者亦惟以是为先语述作固不及朱子之富而扶植人极开世太平之功不惭德焉
　　文正防时于大名于辉于河内于秦以倡鸣斯道为己任谆谆私淑少长不一其年也讷钝不一其才也积多至数百人闻之天聪征为成均俄拜左丞嵗余辞免复求成均后其子弟继司鼎铉者将十人卿曹风纪二千石吏綦错中外者又十此焉其于隆平之治岂不少赞乎
　　先生尝戒其学者姚燧曰弓矢为物以待盗也使盗得之亦将待人文章固发闻士子之利器然先有能一世之名将何以应人之见役哉非其人而与之与非其人而拒之钧罪也非周身斯世之道也
　　耶律氏语
　　先生天资毅卓然有守其恭俭正直出于天性虽艰危穷阨之际所守益坚而好学不倦闻一善言见一善行不啻饥渇于名利纷华畏若探汤诚心自然人皆信之建元以来十被召防未尝不起然卒不肯枉尺直寻而去每入对则众皆注意而听之卫士举手加额曰是欲泽被生民者也
　　虞氏邵庵语
　　南北未一许文正公先得朱子之书伏读而深信之持其説以事世祖而儒者之道不废许公实启之是以世祖以来不爱名爵以起天下之处士锥所学所造各有以自见其质诸圣贤而不悖俟乎百世而不惑者论者尚慊然也国学之置肇自许文正公以笃实之资得朱子数书于南北未通之日读而领防起敬起畏及被遇世祖纯乎儒者之道诸公所不及也世祖圣明天纵深知儒术之大思有以变化其人而用之以为学成于下而后进于上或防未即自逹莫若先取侍御贵近之师是时风气浑厚人材朴茂文正故表章朱子小学一书以先之勤之以洒扫应对以折其外严之以出入游息而养其中掇忠孝之大纲以立其本发礼法之防权以通其用于是数十年彬彬然世称名卿士大夫者皆其门人矣呜呼使国人知有圣贤之学而朱子之书得行于斯世者文正之功甚大矣
　　陈氏刚中语
　　魏国文正公出学者翕然师之其学尊信朱子而濂洛之道益明使天下之人皆知诵习程朱之书以至于今日公之力也
　　眉山刘公云
　　圣朝道学一脉乃自先生发之至今学术正人心一不为邪论曲学所胜先生力也所以继往圣开来学功不在文公下
　　鹿庵赞像云
　　自闗洛大儒倡絶学于数千载之后门人传诵之未能徧江左也伊川殁二十余年而文公生焉继程氏之学集厥大成未能徧中州也文公殁十年而鲁斋先生生焉
　　薛文清公读书録
　　视富贵如浮云许鲁斋其人也
　　鲁斋吾莫测其为何如人但想其大而已元人有以北有许衡南有呉澄并称者此非后学所敢轻议然即其书求其心考其行评其出处则二公之实可见
　　鲁斋在后学固莫能窥测窃尝思之盖真知实践者也鲁斋余诚实仰慕窃不自揆妄为之言曰其质粹其识髙其学纯其行笃其教人有序其条理精宻其规模广大其胸次洒落其志量毅又不为浮靡无益之言而有厌文弊从先进之意朱子之后一人而已
　　许鲁斋自谓学孔子观其去就从容真仕止乆速之气象也鲁斋召之未尝不往往则未尝不辞善学孔子者也
　　朱子集小学之书以为大学之基本注释四书以发圣贤之渊防是则继二圣之统者朱子也至许鲁斋専以小学四书为修已教人之法不尚文辞务敦实行是则继朱子之统者鲁斋也
　　鲁斋学徒在当时为名臣则有之得其传者则未之闻也程朱之外诸儒性理杂论尤当大着眼力以辨其真是真非不可执以为先儒成説而悉从其言鲁斋谓其言有弥近理而大乱真者盖谓是也
　　鲁斋厌宋末文弊有从先进之意
　　鲁斋力行之意多
　　鲁斋不陈伐宋之谋其志大矣
　　鲁斋不对伐宋之谋伐国不问仁人之意也
　　鲁斋出处合乎圣人之道
　　鲁斋以王道望其君不合则去未尝少贬以狥世真圣人之学也
　　世祖虽不能尽行鲁斋之道然待之之心极诚接之之礼极厚自三代以下道学君子未有际遇之若此也许鲁斋诗云万般补养皆虚伪只有操心是要规惟心得而实践者乃知其言之有味
　　许鲁斋曰世间巧拙俱相伴不许区区智力争此言宜念实过其名者鲁斋其人也
　　许鲁斋曰吾道大公至正以天下公道大义行之故其法度森然明以示人窃谓异端正与吾道相反
　　杨维祯正统辨
　　新安朱子没而其传及于我朝许文正公此厯代道统之源委也
