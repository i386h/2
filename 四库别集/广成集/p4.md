<!-- { "loadSidebar": true } -->
　　臣某言今日伏奉恩防以臣今月十一日上表称贺圣体痊复事赐手诏奬饬者绛阙流恩紫泥颁宠仰承天造俯慰凡庸臣某诚荣诚恐顿首顿首窃以臣叨将踈野幸列班行虽焚修每念祝于龙图而旦夕合趋于鳯阙洎婴疾苦稍旷朝天昨日以皇帝陛下庻政懐劳万几关念偶致违豫寻就痊和是以臣稽首欢呼飞章称贺实簮裳之素分乃周列之常仪岂谓皇慈曲颁【阙】臣某言伏奉恩勅以臣今月二日上贺登极表一道赐批答奬饬者宠降丹霄荣临教纶垂五色出仙禁以昭彰日焕九芒向芝田而照烛惊荣失次抃蹈无阶臣中谢伏惟皇帝陛下珠衡诞瑞玉斗纵神出震域以重光为干枢而纂圣德超啓诵孝德以垂衣明继勋华宣大明而御宇湛恩遐布恵渥旁敷欢呼振野以成雷嘉气凝空而作葢华夷亿兆就日瞻云臣某限以衰迟兼婴疾恙仰龙墀而结恳陪兽舞以无因遂贡封章遥陈诚悃岂谓特隆睿奬俯降天章成行之瑞露葳蕤聨幅之卿云芬郁捧对而嵩衡未重感恩而渤海非深鹪鷃至微乾坤难报所赐批答臣谨已焚香跪受讫无任荷圣戴恩之至
　　慰中祥大祥禫制表
　　臣某顿首顿首言日月不居大行皇帝奄及期祥伏惟皇帝陛下攀号痛慕圣情难居上为宗祧下徇亿兆俯全大礼永福华夷臣衰疾萦身不获随例起居奉慰无任殒越屏营之至谨奉表陈慰以闻
　　慰释服表
　　臣某顿首顿首言日月不居大行皇帝崩背如昨奄经礼制伏惟皇帝陛下攀慕永逺圣情难居四海臣妾服制终礼瞻天靡及履地无容臣伏限衰疾所萦不获趋诣阙庭哀恸臣无任感咽推慕之至谨奉表陈慰以闻
　　慰册庙号表
　　臣某言今月某日追册大行皇帝尊諡及庙号者伏惟大行皇帝应天诞睿乗运开图丰沛振衣功超于汉祖邠岐杖棰仁迈于周文考唐尧翊善之名遵虞舜盛明之号今则式崇尊諡爰美圣功亿兆咸哀寰区共感伏惟陛下悲纒罔极孝理万方仰弓剑以难追奉册书而增感普天率土哀殒同深
　　慰啓攅表
　　臣某言伏承大行皇帝今月某日啓攅宫者哀纒百辟号恸六宫伏惟陛下攀慕哀号圣情难处对弓剑而增感叹光景以防懐臣伏限衰疾所萦不获随例表恸无任陨越屏营之至
　　慰祔庙礼毕表
　　臣某顿首顿首言伏奉某皇帝祔庙礼毕者礼重宗禋序申昭穆克遵严祀永耀神功【云云】伏惟陛下顺考礼经钦明孝德正春禘秋尝之典宗配天奉圣之仪允集鸿休永崇清庙普天率土哀慕同深
　　慰封陵表
　　臣某顿首顿首言伏覩大行皇帝陵寝封为某陵者臣窃惟大行皇帝吞日叶祥履星应梦握乾元而啓厯拓坤野以开基鄙吴魏之三分广行恩化欲华夷之一统将混车书陵寝正名允符圣德伏惟陛下纂承事重追美为先光显遗功辉华盛礼仰瞻懿躅稍慰圣情凡在臣寮同深哀慕
　　慰发引表
　　臣某言伏惟大行皇帝灵驾以今月某日发引者二仪交感两曜无光亿兆咸哀云霞共惨臣某诚摧诚咽顿首顿首伏惟陛下孝思罔极圣情难居望仙驾以渐遥听薤歌而増咽追攀不怠号慕难胜
　　贺登极后听政表
　　臣某言伏审今月九日皇帝御明德殿听政者文物羽衣初陈紫诏臣谨已焚香跪受讫无任瞻天荷圣激切屏营之至
　　谢宣赐道塲钱表
　　臣某言今日伏奉圣防以臣自前月二十一日就当院集在观道众老宿等于三清坛上为皇帝陛下开置灵宝消灾转经礼念道塲伏防宣赐钱二十贯文省除者伏以中朝锡宠内库颁财仰奉天慈倍铭允恳臣某中谢伏以叨为教主深受国恩凡日焚修皆归职分岂期圣造仍降明赞助之期广天地遐长之夀臣某荣逄圣日仰覩神功不任
　　贺圣体渐痊愈表
　　臣某言伏审昨日巳来圣体顿就安愈臣某诚欢诚跃顿首顿首伏惟皇帝陛下深仁御宇至道垂裳恵匝万区恩周品物昼干夕惕焦劳而腠理愆和旰食宵衣忧轸而寒暄爽今则神明幽赞川岳効灵清庙昭祥穹降福克安圣寝弥增两曜之辉广纳洪休益永万年之夀华夷忭恱亿兆欢呼臣某日旬以来目疾未减不获趋驰玉阙蹈舞天阶瞻望烟霄不任
　　贺疾愈表
　　臣某言伏审圣体已就痊平中外臣寮咸增踊跃臣某诚欢诚忭顿首顿首臣闻五纬经躔尚有差其行度四时行动犹或爽于惨舒虽寒暑之乖宜葢隂阳之常数伏惟皇帝陛下顺时设教以德临人万机每繋于宸襟六气稍违于圣体今则神灵叶赞宗庙垂祥广集天休顿安圣寝足嗣唐尧之一统永延周帝之遐龄颁赏锡于医工恩流海内聴欢呼于品物声震重霄臣某仰天上之龙顔巳增感圣捧禁中之鹅眼更切祝尧其所赐钱臣巳依数跪受俵给道众讫臣与道众等无任感恩激切屏营之至
　　贺嗣位表
　　臣某言伏审今日皇嗣宝位光御洪图率土欢呼普天欣戴臣中贺臣闻成王嗣位举千载之徽猷舜帝继明为百王之茂典上膺天命下契人情伏惟皇帝陛下道比成康仁同舜禹德宜符于五纬运潜契于二仪是以克昌宗祧光升宝位鼎祚彰维新之命洪基显隆永之期即使车书混同夷夏清泰九土有归山之马四溟无横海之鲸克振皇纲永安大业臣叨荣昌运获列簮裳仰驰捧日之诚虽同忭俯抱卧漳之恨莫遂鳬趋臣无任瞻天望圣踊跃屏营之至
　　贺德音表
　　臣某言今日皇帝御殿宣降德音者臣闻圣德法天应每行于亭育神功体道顺时克布于生成莫不泽被九黎惠敷万国凡居覆载咸动欢呼臣某中贺伏惟皇帝陛下宅据寰中日临天下克俭而茅茨不剪栖神而金镜髙悬是以冐凟宸严无任兢惧战越之至
　　贺封资王忠王表
　　臣某伏覩降制封资王忠王者丝纶显降典礼昭行宗社贻休寰区增忭中贺伏惟皇帝陛下仁推立爱道慕笃新増玉厯于延洪固瑶枝于逺大鳯书锡命麟趾增华浮喜气于绛霄集荣光于朱邸臣欢逄圣运仰覩威仪不任
　　贺新起天锡殿表
　　臣某伏覩恩勅大内新殿成赐名天锡殿者鼎新正寝光锡嘉名中外荣瞻华夷增忭臣中贺伏惟皇帝陛下承枢啓运握斗垂衣包九土以君临辟四门而敦睦法天搆宇隆帝宅于上京括地开基壮皇居于亿世由是前罗象阙遐敞龙庭总日月之贞华髙严秀闼集星辰之瑞彩广啓文轩巍峩压参井之墟岌嶪应氐房之状莫不岳灵飞磶川后贡材人以子来功资神助虽镐宫鲁殿彼细以难俦汉阙周堂固寻常而莫并功云告毕宝额爰新显神授于上以符天锡耀宏圗于八极永播圣功临海岳而阅琛珍防诸侯而朝万国将陈大礼以福羣方雁塞穹荒云奔玉帛鸡林絶域雾集梯航运在无为俗欣有道今则普宣德教克顺正阳安地表之遗黎髙开夀域御天锡之新殿更扇薰风慰征役于藩方免逋悬于郡县魅乡迁客俱从释宥之恩囹圄缧囚尽举寛明之典式因三赦将俟一同臣伏恨疾瘵所萦不获随例蹈舞玉阶无任欢呼踊跃屏营之至
　　又贺德音表
　　臣某言今日皇帝御殿宣降德音者雷雨作解渥泽滂流被九土以无遗致羣生之咸泰华夷亿兆孰不欢呼臣某中谢伏惟皇帝陛下嗣圣继明握图御宇蒸蒸大孝同汉惠以承祧翼翼小心比周王之纂极文懐逺俗武戢遐荒膺干而化洽无垠出震而仁周有截今则凝旒御宇正殿宣恩安地表之黎元髙跻夀域洒中天之德泽更扇薫风悯征戍之勤劳释赋租之逋滞投荒迁旅囹圄缧囚俱从赦宥之私尽举寛明之典腾欢声于域外浮喜气于云间车轨书文伫归一统瑶图玉厯克保千春臣获以衰迟躬逄睿圣方婴疾疹不获蹈舞尧阶瞻恋天慈无任欢呼踊跃屏营之至
　　谢批答表
　　臣某言今日皇帝御殿宣赐批答窃惟佩玉鸣鸾欣登于玉砌行鹓振鹭乍列于瑶墀中外同欢寰瀛共贺臣某诚欢诚跃顿首顿首伏惟皇帝陛下九天诞圣七政纵神执玉斗而御干龙将宁四海握璿衡而司大象爰牧万方敷啓后之文明懋成王之道德今则云开碧落齐瞻北极之尊霞散沧溟共奉大明之照恩覃有截恵洽无垠臣迹滞芝田荣逄宝运悲越吟而自感趋汉阙以无由瞻望尧天不任踊跃欢呼激切屏营之至
　　慰山陵毕表
　　臣某言伏承大行皇帝山陵礼毕者神宫长闭仙寝永安率土生灵不任号慕【云云】伏惟皇帝陛下追慕不怠圣情难居对马鬛以增悲攀龙髯而永隔游衣尚在仙驾已遥追想英威推慕何及臣某伏限衰疾不获奉慰阙庭不任号殒摧咽之至谨奉表以闻
　　请不赴山陵表
　　臣某言窃承山陵俯逼皇帝陛下哀慕无穷欲躬赴陵寝者恭闻中旨实骇人情凡被照临莫不惶惑臣某诚惶诚恐顿首顿首伏以帝王之孝也法天顺人縁理制礼俾生灵咸若而宗庙永安未闻以弓剑之哀诚履鲁闵之独行遽劳警跸亲奉告修伏惟皇帝陛下考百王之旧仪徇歴世之成典特回圣鉴俯契礼文遵前古之通规示后王之令范弥彰孝理以慰万方臣不任沥恳防望迫切之至谨奉表以闻






　　广成集巻三
　　钦定四库全书
　　广成集巻四
　　后蜀　杜光庭　撰
　　户部张相公修迁抜明真斋词
　　臣闻太上开图元皇演教三箓定金明之典功被人天九幽悬玉匮之科惠周存没窃惟经旨遵按文仰祈迁抜之恩辄备懴陈之恳今月二十五日是臣先妣唐楚国夫人蜀追封宋国太夫人刘氏忌辰今月三十日是臣先考唐丞相太子太师致仕蜀追赠太尉忌辰谨赍油烛香花供养之具于成都府玉局化北帝院奉修灵寳明真道塲一昼一夜道士一十四人三时行道三时转经对乾象以披心驰香龙而上奏伏惟髙尊悯鉴众圣埀光普告四司关明三界降九龙符命开长夜寒庭錬沐形魂迁抜神爽出隂之府入洞阳之宫罪咎蠲消寃讐解释落名地简列籍道阶轮转福乡克登仙品九幽识咸遂超升誓勤修奉之心上答真灵之泽
　　张民国太夫人就宅修黄箓斋词
　　伏以妙道功济时佐国真经秘旨拯物救人肇宏规于亿劫之前大化于万天之内宗之者储祥纳祜修之者驾景登辰披究古今昭彰典诰张民国克承祯贶运遇圣明被沐天光辉华帝泽循懐顾分常抱兢忧省己修躬每为炯戒实恐往世之积瑕未懴此生之累衅将深幽隂有注讼之书冥漠有考延之籍又张氏今年天符临于木墓之位暗曜住于飞化之年火星照于身宫仍当尅之性分大运逄王金之上火力稍微小运值生金之乡木气巳薄缅思危命倍用忧虞窃惟大道无方施恩普合式申防祝必介休祥是用蠲洁丹心修崇黄箓像瑶坛而肃列按琼韫以敷陈质信诸天烛兰缸于午夜告明三界飘檀蕙于九时露驰诚希恩悔过伏惟髙尊太上万圣千真悯鉴叩祈昭宣渥泽勅天司地府命隂职阳寮黑簿落名青宫着箓和平债讼消释寃仇北都除执对之篇年龄渐逺南极定延长之纪禄祚尤宜五行祛灾滞之文九曜息照临之咎常欢舜日永廕尧天眷属乐康子孙忠孝九七祖往逝先亾或拘滞昏衢未超福路愿承道力便遂往生利祐见存允蒙贞吉其有三涂六趣夜府寒乡亦因懴涤之缘尽获逍遥之果隂阳将吏宅宇龙神长悦豫以安宁俾凶衰而殄息上愿皇图遐广圣夀延洪卜年克大于姬周享祚更隆于炎汉寰瀛一统书轨混同共倾捧日之心咸沐自天之祐
　　奉化宗祐侍中黄箓斋词
