<!-- { "loadSidebar": true } -->
　　承谕北鄙陷溺之民有壶浆内附之意其果然耶其亦生事者之意耶祖宗惠养夷夏实同一家所以为后来之虑逺矣盟书具在自我而渝之无乃不可乎以今日朝廷财富而兵强当契丹兄弟内溃女直外扰之时一举而空其巢穴正兵家之利宜无以为非者然王者之师岂忍乗人之敝于此而弗问则所以固结其心当益深于澶渊纵敌之恩矣若事不出于下如载徳虽位卑然阃外之忧守倅同之固当言之朝廷以为去就不应黙黙而已也
　　答邓天启
　　渊乆不闻动静被教伏审孝履支持为慰防山中董工治墓不及即报想防推恕所喻勤恳足见不耻下问之意辱承爱不敢自嘿姑道所闻唯吾子裁之今之诗风雅之苗裔也以之吟咏性情于居忧之时君子于此宜有所不暇矣三年不为乐乐必崩宰我之疑问也而孔子之言如彼可不思乎然诗道甚难果有意为之当求之古之作者自杜子美一鸣今古鲜俪方之风雅尚未必皆合圣人之意况其余乎以渊所闻学而不师圣人出言而倍之以为戏事可乎夫戏非徒无益而于学为有害尽心力于无益而得其害岂君子之志哉其流则然矣故渊甞不欲作诗非直以今日之罪逆遂不为也吾子偶好此适当所不暇为之时姑置之其亦可矣至于他文或直辞以述事若太鄙朴则于理不莹稍加櫽括使就句读固儒者之常度也虽在丧居为之何害而遂惧终三年之丧不亲笔砚当为粗俗人不亦过忧乎大抵古人之学用心于内夫用心于内其事无穷如得其门则言语文章亦不足为矣是在学者所当汲汲者如吾子之高识必知所轻重岂待多言然后喻哉衰绖而墨之非古也亦甞推究其所自来乎况今为此者为与吉事耳居丧固不可以与吉事也然当任家事又有不得已而墨之者夫至于不得已而墨之其孰以为罪者若乃居则以是接人出则以是为贽谒逰从之服是不为服也复何议哉记曰衰与其不当物也寜无衰以墨衰为丧服岂止不当物而已如曰行礼俟朞月而后为之是紾兄臂而姑徐徐之説也吾子其尽礼哉不然则亦施之于不得已而已可也荒塞之辞无复次叙惟加亮幸甚
　　与李深道知府
　　近以尘冗不果数上问唯是瞻仰盛徳无已颇闻遣人迎新守益欲驰见而病躯艰于将防水陆多畏不审腊中遂得瞻觌否羣偷扫迹嵗事又登此郡大治而公遽去奈此民情何尚祈调摄别迓新宠区区语不能载渊少意上凂亲情邓廸功觐纯彦之弟徳符之壻也一第累年不调日欲赴部而贫无以为资又限于铨试每至期辄不能发足正当仕进之时实可念闻郡中尚有未发纲运不知可差此人否万一今冬已应副相知其数不足则来春亦可预差若遂还朝后守自不当渝雅意也不审台慈以为如何果防埀怜如衰晚得之矣干冐勿罪容易
　　敌先声可畏邑民易动争为犇避之计百里萧然亭舎不烟若非贤太守处之有道祸不止此一防所托赖庇为多幸甚幸甚况又过防照恤书问继颁顾惟何者敢承此意但深愧戢耳所谕已得防令叶帅提兵疾来韩侯续统军至而卢焦两将已在山前如此则扫除党类当有日诸郡可恃以无患矣行防就擒益显处画之功即与邑民同庆也伫俟
　　又
　　夏秋之交暑气尤炽不敢上状恐烦挥答沈倩归方以复闻坐镇清暇为慰又辱真字捧读悚感如接顔词益释滞念颇闻公事有闲时得与宾客笑傲于山巅水涯之外遡双溪之清风挹演仙之佳气一觞一咏有足乐者但恨衰晚未能羽翼病躯日陪胜赏也倾渇倾渇沈倩又得从容教益重防眷予岂胜荣幸所喻可谓爱防其拙多荷多荷挥热言不尽情赐察为幸
　　窃知御书阁当先诸郡而成足见奉上之敏延平在南服湫隘为甚而此阁规模雄杰正据其防他日栏槛横空气出千山之上便觉国势益张矣此邦人之幸也惟公髙才留滞偏方曽无展防之地而襟度恢阔措画无茍坐使山麓河漘易小为大岂易与俗人言哉行防飞声上彻冕旒即对超除以慰上下之望官醖为贶极荷记念去嵗避盗逺适家酿篘不及时比归尽坏病中无以饮药忽白衣遽至甚副所欲也多感
　　代人上王帅【厚】
　　某不肖无以过人然自顾才力所施犹可以及未老之年或有成事譬之疲驽下驷筋力尚壮遇良乐驱防其致逺无难也今也正坐茸阘之中困于不试自以鬰郁若使进瞻节钺服劳于士伍之间犇走承风亦未必百不能也惟执事之势可以攀附而从之而又不费板援之劳故敢辄以控告仰冀赐察辱怜而收之不胜幸甚干冐威严不寒而栗
　　某甞闻先太尉以文武之资值圣人有为之时开疆辟国虽古贤将不能过常恨不及见之今阁下英姿逺略是续是似皆以为有太尉之风故先声所压不烦指挥而旗鼔増气某地寒官卑复不得与闻号令之末以黙观神机之运想见风采梦寐不防使诚心足以自达他日之遇犹觊其万有一得也
　　答邦美叔
　　承谕读易已两终亲依得所想见超卓钦羡钦羡渊在了翁及龟山左右以未甞学易不敢辄问今丧事已毕幸未即死得此披阅而质疑无处每当开巻未甞不嗟悼也吾叔在彼且宜着力非惟盛年易过亦恐暇日难得如渊者真可为戒也所引饮甘露不消翻成毒药之喻以证噬嗑腊肉遇毒之吝则恐未然噬嗑一卦利用狱而已六三之吝疑而不得其情者也故孔子于系辞释其初上两爻明君子用刑之道与夫小人可刑之理则其余爻视此可以类推若更入他说卦之全体析矣甞谓圣人立象以徇意象近而意逺故玩辞不必求异惟在得味而已观易要得味伊川发之其说始于子思今人所未喻也味之一字若甚浅也然真知味者诚鲜伊川有嗜炙之喻亦甞见之否因书畧及所闻倘或不然愿更疏示一二渊拜复
　　答邓志宏正言
　　渊承示令弟所书楞严呪谛观恻然想见追慕之诚孤苦余生重之疾病凡可以自尽者心力俱废覩此胜縁钦叹之余不知涕泗之横流也所谕欲使不肖为序以冠经首固愿附名其间传于无穷然渊自亡母塟期已得吉卜日夕营治送终之具思虑损心土以无助而水气妄行中虚下泄逾月未已方金行益深弥不自支若使防绎鄙思称述能事其必不可成矣厚意虚辱徒有愧畏素防矜照想不以为罪也
　　又
　　渊辱惠翰称道过当岂不肖之所宜防感惭感惭吾里人物英秀者多但考其文采议论似未有琢磨之益天才之美易坏难成其或由此独吾子昆仲超然离俗不蹈羣行之辙他时耸壑昻霄未易量也然谦虚下逮不弃衰退之人毋乃失所冀乎更愿博求良师益友以取修途谁有所闻不愿倾倒字序固不敢以拙恶为词但今哀苦中未可为也亮之
　　与奉议叔论墨缞
　　昔晋襄公伐秦墨衰绖晋于是始墨君子讥之则墨衣之制葢非古也今卒哭之奠不待安厝而以百日为断固已失礼既百日则遂从事庆吊并行又益失礼而以墨衣为贽谒之服虽君子由之比之昔人非不得已此何义也故渊不欲具墨衣虽然庆吊无与焉可也三年之丧亦已乆矣骨肉之戚且尊者不可以乆不见也顾今俗不族居虽至亲而异家者多矣家异则情异事异葢有老者病者事之可庆贺者皆讳凶服入其门然则虽欲请见问其势或不可则亦将墨其衣绖以从俗乎抑以丧服请见不我见则莫之恤乎乞裁酌其中而辱教之令可行也渊俯伏俟命
　　答罗仲素
　　别纸之谕极荷谦予之厚固不敢以智识浅陋而不复也管仲与伊尹同是不召之臣与舜同是天降大任此与人之词也曽西不肯比之葢其自为如此方其与之也同是不召则王之与霸孰分同是大任则圣之与贤奚择犹之孔子许之以仁也是岂三王之仁乎仁可以许之则不召之与大任葢其实事又其细者也何遽欲等其道哉乃若自为则孔子之门何有于管仲宜曽西不为也伊尹处畆之中由是以乐尧舜之道言道之所在无间于畆也吾奚为不自得哉虽穷居无歉矣然乐于畆推而之天下一也此其所以憣然而改其改之也改其故迹而已岂改此道也夫惟此道素行于畆之中则致是君泽是民亦此道耳故曰合内外之道也故时措之宜也乂何不完之有使其终不以汤聘而改则疑于不完矣明于庶物则穷物之理是也智为物昬则是非决择将不得其当矣其将何以为仁义而由之乎独善其身独行其道此道之所以明也淑诸人传诸后以是而已虽穷而在下何甞不与众共耶其曰独者必其在我者而已周公之过葢防矣如彼其智岂不足以知管叔而使之监殷者笃于亲亲之恩而不暇择故也及其诛也周公岂能无过然周公终不以兄弟之私情而屈天下之公义以王命正典刑是所谓改故曰及其更也人皆仰之以此而已万物无乎不备之处仁在其中反身而诚无一物之非我不待外求而已得矣何乐如之然既知有是则必体之然后于仁不逺强恕而行则物我一矣所以体此道也不然践履不到终不近矣防虚已下问谨具所见以闻有未是处疏示幸甚
　　与李叔易学士别纸
　　兹者伏承令兄右丞立非常之功膺不次之用朝廷得人海内同庆况门下士如不肖者最防异顾其喜可知又况手足之爱如公昆弟道同心契共以天下为忧者一旦得志有为乃出于平时磨切薰习之余虽贤者经纶固自有素而一时应变议论不必逾阈而已定兹其为乐岂若世俗富贵之情哉钦叹无已辄以为贺渊于右丞诚不敢自外然不果奉启称庆者以昔时甞以故人诸孙与宾客之列今为犇走之吏势分悬絶或防于僣易且嫌谄上也又无以见其欣跃之诚故敢私布尺牍于下执事伏幸深察
　　与季深别纸
　　朝廷设官以台谏为名使之于天下事无所不得言也若不能言或言之不当便当改命何至取布衣应诏之言一二行之岂台谏无人耶其亦言之不足采耶自古朝廷必有主议之臣是非可否取决焉然后事出于一而上下有所依附如此人不易得者今为谁耶汉之勃报功可也识虑则劣唐之琯用誉可也应变则拙功有难易誉有虚实是又不可不审也
　　与胡几仲
　　不审比日履兹初霜动止何似如闻侍奉还豫章已复防月经涉艰难而能全其身名复逰里闬不失荣宠自古所难得者今谁如公父子乎非神相忠义何以至此敢以为贺所恨拘絷尚稽欵奉临风可胜拳拳之至渊乆在龟山门下闻公议论文章与夫志趣之逺节行之高居常钦服恨未承接亦复因循不果通问唯是区区怀想无已虽人生遇合要自有数无足悦戚然声气所同是亦人情之至乐哉今春龟山令预办睢阳之行时以道阻不果不谓我不即公而公复南来此去豫章不逺似决有晤见之期第未知迟速如何耳望风喜慰无以为喻
　　与黄用和宗博
