<!-- { "loadSidebar": true } -->
　　臣某言伏奉今月某日批诏以臣坚让宠章未赐允许者忧诚若焚骇汗如雨发于肝膈鉴在神只臣某诚恐诚迫顿首顿首臣闻以欲从人则可以人从欲鲜济此盖左丘明之信史臧文仲之至言陛下多阅正经以资明德固于深旨靡不尽知然而陛下优遇台臣恢张天覆赐爵而唯恐不重流泽而唯恐不深茂典毕申睿慈未足此盖陛下以无私之欲劝有位之臣使其更竭谋猷以济难否是陛下之欲也臣匪不知臣所以斯须不宁数固而让者盖缘陛下在省方之地有国未归微臣忝执政之权遇昧未泰谓为辅弼实抱忧慙刻苦厉精进贤让宠所期天下之士且不加罪于臣既安其心庶竭其力此臣之欲也陛下之欲不过勉劳臣等三人纳善罢之小无所损微臣之欲使昭示天下之人听而俞之大有所利利在邦国皎然可知陛下若以欲从臣理无不可若以臣从欲鲜济不疑虽又新奉圣慈未容陈让在臣丹赤誓不禀遵其于利害之言辩析将尽实以多为缘饰亦不敢更黩英明进思之心死请而已臣某无任恳激兢越之至
　　第五表
　　臣某言臣事君未尽举职无闻沥血恳而黊纩不听降皇使而紫泥适至臣某诚惶诚惧顿首顿首臣闻啓乃心沃朕心哲王所以倚辅相而成理道也然则观便宜陈訏谟务匡救而由諌诤不可必夺可者必行竭力尽忠是为啓沃苟无啓沃何用弼谐伏以陛下自周岁以来出居未复南向而坐圣虑日深思顷来及霤之言还天下投荒之土潜心有感逆耳多容今大驾方欲还京宰臣非时进秩上亏圣政旁啓贪谋宇内幸门因兹大啓窃念久隳法制何堪更自破除倘陛下固行宠光乃是姑息之旨信任则疎四海得以酌量万事更当奸弊且臣罔受爵禄惟惜政经尽理极词未蒙圣鉴则是陛下弃启沃而任独见絶谏诤而恶正言自此朝廷却成壅蔽凡关得失凡有是非徒欲抗论必无允纳则不知天下之事自此如何近岁宰执加恩不过再陈谦让至于今日莫并前时朝省夕思可畏可惧盖二年之内六马再奔若使理道昭彰奸凶凛畏何由致此安得不忧圣听虽烦朝纲必振良图甚大至化斯明若以干犯未休震怒不舍即臣直视鼎镬如对轩裳盖有气经邦有心事主死而无悔言实可悲唯恐但留名声不足弭其忧患更无多语祗欲长号臣某无任披胆隳肝请罪之至
　　第六表
　　臣某言某五奉批诏尚未允臣所让官阶爵邑者伏以将相大臣凡被恩命有所辞让不过再三安则禀而受之不安者亦许其让今臣已倍再三之数情固有所不安圣鉴未开忧心如醉臣某诚恐诚迫顿首顿首臣闻杜恕魏之名臣也常以立心行事若非明达君子见谅本心不然则刳心示人与臣何异臣虽不侔常叹其言知信人难古昔如是然杜恕于族类之内尚兴此言今臣幸以遭逢重为宰执虽论才较智莫称陶钧而秉直输忠敢欺神圣拜章之请择利经邦况奉天顔尽披血恳誓然【疑作言】莫信死请莫从则臣刳心于丹扆之前陛下亦当未察兢忧慙叹无地可逃今辞理已殚恳激愈甚盖臣于不安之事终无受宠之期苟或谴怒下临臣则伏罪而去干犯宸严臣某无任陨涕流汗惶越之至
　　代史馆王相公让相位第一表
　　臣某言臣闻君人之私在始终而必遂人臣之分于进退以自图尝观古今莫不如此臣谬从先训本涉儒流传之者犹有琴书敎之者令归忠孝臣之不佞颇坠所承唯于忠孝之心实畏神明之责防名游宦止望周行偶圣立身俄尘大任材同常士宠过素期虽欲远慕前修旁探令典窥其事业励此颛蒙副明主之忧勤避众人之指笑而所务者生灵富寿每痛凋刻所制者兵革弭寜尚闻侵伐报然备位何以事君不唯久合避贤固亦寻宜获罪偷安四辅忽已六年假名器而则崇执机权而益拙循省是惧斯须不遑然臣于六年之中未忍为一朝之计者盖以陛下信其愚直如见肺肝资以弼谐终无疑间事不幸者必防曲恕心不欺者则荷明知忝异禽鱼感深骨髓强陈蹇力用答圣慈今则旷败渐多智谋将竭不能引退定至颠危况陛下光复京师已逾周岁臣之去就亦谓得宜窃见岭南节度使薛王知柔近有封章恳求替罢是以臣今日敢于便殿直冐宸严乞免钧衡得分节制赤诚尽写天睠莫回既集兢忧弥增激切伏念臣之心力则未甚衰尝学政经因叅戎事尚可远临海服具举化条每推纠率之勤兼济邦家之用谨亷无犯攻苦不私微臣所能庶几有效实非饰诈輙罔睿明隳胆献书期于听允登坛受命皆是宠光遂之则臣必有为夺之则臣将不逮上惟君命乃获始终且使臣又全进退自昭圣德未爽旧章仰望鸿恩臣某无任迫切悸恐之至
　　第二表
　　臣某言去冬以持衡力竭待罪年深曾披肺肝乞免机务兼遇岭南节度使知柔上书求代臣遂仰告圣慈愿守远藩别立微效陛下未容休罢尚委弼谐旋命贵臣密宣睿旨臣之去就讵合固违焉敢复拜封章是以苟安廊庙又移岁序何补国家臣顷者沥恳之时陛下亦降许臣之旨欲俟他日知柔再有陈情则于此时允臣所请迩来备位不敢更言上荷皇私且防驽蹇今知柔又贡章表辞甚激切宗枝将帅事体可从亦系机宜便合制置速择交代免失一方倘陛下念知柔陈乞之私察臣披露之恳使之仗钺委以藩条必能抚谕岛夷董集征赋旁资国用粗慰圣心躬亲则可以便人亷谨则不令生事择利而断全在宸衷当邦家匮乏之时敢违输贡兵革交侵之际幸保土疆臣与知柔各获其所伏惟尊号皇帝陛下恭黙守位明哲临人每务永图以扬丕烈克全君体尤重大臣苟非辅相之间谁能尽窥圣德臣之遭遇独异等伦临事出言未尝不信输忠抱直无所不知七年以来万防实重仍逢多难唯任至愚若非圣明寻合颠败由兹感激更竭筋骸近者自量力实不逮今所陈乞未曰退休荷宠出藩临戎报国誓秉始终之节兼推纠率之心直写赤诚冀开鉴今日延英殿已具奏闻未蒙听允輙陈牋翰更冐宸严臣某无任祈恩待命迫切兢悸之至




　　文苑英华卷五百七十五
　　钦定四库全书
　　文苑英华卷五百七十六　宋　李昉等　编节度刺史让官
　　为杨许州让右羽林将军表一首
　　为皇甫怀州让官表一首
　　为郑资州让官表一首
　　为第二舅让江州刺史表一首
　　为临川王嗣宗让陜州刺史表一首
　　为窦孝谌让润州刺史表一首　让容州表二首代独孤将军让魏州刺史表一首
　　为崔使君让润州表一首
　　代裴相公让河南等道副元帅表一首
　　谢让加银青福建观察使表一首
　　代杜相公让劔南元帅表一首
　　代杜相公让河南等道副元帅表二首
　　代裴相公让将相封爵表二首
　　为杨许州让右羽林将军表　宋之问
　　臣某言伏奉今月二日制书除臣忠武将军守右羽林将军五色无主如惊叶县之龙千秋来归似对辽门之鹤中谢臣闻为官择人【集作才】先辟之成务陈力就列古人之用心臣家本关西衣冠河曲素业将坠莫嗣英灵朱轮载辉谬承恩渥未盈一纪连刺九州西凉本六郡之枢南荆乃九州之会蒲藩关左之重镇魏郡山东之奥区宣城襟带于呉郊许昌密迩于周室每耻政逾期月乏来暮之歌候易星霜无去思之咏隼旟廻复日忝恩荣熊轼往还多慙道路出居岳牧负尸禄之讥入计河都待旷官之责不意天私俯宥睿奬曲成擢之【类表无之字】以心膂之官赐之【类表无之字】在爪牙之地非常之泽捧戴失图天卫凝严北军清切风霜劔骑顿武之僊闱龙马【集作鸟】旌旗环紫微之帝座掌斯严秘必属亲贤臣也何顔敢膺殊宠当今鹓鸿接翼文武周身咸皆实已过名位未充量臣内求诸已外愧妨贤若使愚臣苟安于私怀圣授不允于清议陶钧虽广无路自容惧实由衷让非饰迹伏乞垂收涣汗更授【类表作侔】瓌材军司得人臣谓报国无任倾【类表作欣】幸愧负之极谨诣朝堂上表陈让以闻
　　千秋【集作千嵗】衣冠河曲【集作族非河北】关左【集作关右】充量【集作充德】为皇甫怀州让官表
　　臣某言伏奉今月一日制书除臣使持节怀州诸军事守怀州刺史成命俯临兢魂自失妨贤不退无德而升恩屡锡而知慙禄弥高而转惧中谢臣闻国经选士有一善而不【集作无】遗天爵与能从九征而可试臣薄游宪府累践礼闱衣绣无执简之才起草愧含香之列移官望苑日月其除骖驾梁园涓埃莫効剖符南岘既恧民謡【集作既乏氓謡】作镇西河未寛人隐二【一作三】邦为政抚熊轼而无功【集作无补】八使廻轩同鹤鸣而有荐遂廼谬霑束帛猥赐褒扬顿掩前瑕更延今宠山阳大郡河内名区桑竹荫淇水之西井田杂邙山之北将何以润通京邑化接神州虽勉三载之勤何补【集作何阶】一年之借封畿之要歴选称难臣也胡顔敢膺斯寄伏乞再求遗玉更网潜珠庶使贤才申共理之心【集作能】圣主得分忧之地无任叨窃之至谨诣朝堂奉表陈让以闻臣所让人别状封进
　　为郑资州让官表　　　　陈子昻
　　臣某言伏奉某月日敕【集作制】以臣为资州刺史恭承玺命祗拜宠章匪服知慙循荣如失中谢臣学惭名术才乏器能而宝厯逢时金章坐忝题舆佐岳无展骥之能【集作庸】剖竹专城阙悬鱼之化坐啸徒积主诺空慙伏惟陛下革命开基造天立极方且宣帝典大啓皇猷而四岳观风不虚其任六条班【集作颁】政允属其人【集作才】臣疲朽已侵循良乆昧将何式遏【集作光】刺举允叶得人伏愿慎选英髦【集作愽选英才】克谐佥议使人光共理政洽惟良大周之命惟新愚臣之责攸息其所让人具列【集作如】前状
　　为第二舅让江州刺史表　　李　峤
　　臣某言伏奉恩制以臣为江州刺史宠命载临忧惕若厉臣某诚惶诚恐顿首顿首死罪死罪臣行疎道缺学浅艺空百里歌尠蒲密之化六条赞贰乏海沂之绩幸属乾坤改旦尧舜为君下邑多淳朴之氓太平无峻切之政遂得逾安高秩未抵直绳尚且叨价藩廷窃誉人口挂二星之光彩达九臯于霄汉画饼虚名孰云可录素餐厚责犹惧未弭不谓圣恩旁畅天造曲成锡大官之印绶剖专城之符竹饮冰怀炭内慙外悚况夏首西浮水陆交凑荆门东会舳舻相接是谓九江之府实殷三楚之郊旋顾庸虚本慙干理将何以阶浮兽之政术奉锡之职贡负乘之累岂但于身灾败驾之忧虑亏于国重臣虽贪冐苟在进趋至于上负帝难下速官谤犹知恐惧不敢寝黙伏愿回光三舎收霈九天征汉濵之翘楚罢燕宫之缇袭则共理之寄无蹇于外台得贤之什复闻于中扆无任悚慙之至谨诣朝堂奉表以闻
　　为临川王嗣宗让陜州刺史表
