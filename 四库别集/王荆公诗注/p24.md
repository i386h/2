<!-- { "loadSidebar": true } -->
　　楚越千万山雄竒此山兼盘根虽巨壮其末乃修纎去县尚百里侧身勇前瞻萧条烟岚上缥缈浮青尖【青尖峯也】徐行稍复逼所瞩亦巳添精神去亹亹气象来渐渐【诗渐渐之石注士衘反公必别有所据又楚词涕渐渐其若屑】卸席取近岸【卸席谓落帆也】移船傍苍蒹窥观坐穷晡未觉晷刻淹江空万物息四面波澜恬峩然九女鬟争出一镜奁卧送秋月没起看朝阳暹【暹日光升进也】游氛荡无余琐细得尽觇凌空翠纛舞照影寒铓铦【言山出在水中如剑铓之寒且铦利也】冢木立绀髪崖林张紫髯【山释名山顶爲冢非坟冢人冢○李羣玉诗绀髪初簪玉叶冠○孙权有紫髯将军之号】变态生倐忽虽神讵能占当留老吾身少驻谁云餍惜哉秦汉君黄屋上衡灊【始皇三十七年行至云梦望祀舜于九疑山纪不明言尝登衡山也汉武元封五年冬南廵至于盛唐望祀虞舜于九疑登灊天柱山应劭曰灊音潜同南岳霍山在灊灊县名属庐州】等之事嬉游舍此何其防我疑二后荒神物久已厌埋藏在云雾不欲登昏憸【秦之君臣上昏而下憸】又疑避褒封蔽匿以爲谦或是古史书脱落简与籖当时备廵游今不存缃缣终南秦之望太山鲁所詹天王与秩祭俎豆罗醯盐苟能泽下民维此远亦沾方今东南旱土脉燥不黏尚无肤寸功岂免窃食嫌神莽吾难知士病吾能砭文章巧傅防【汉袁盎赞盎虽不好学亦善傅防】智术工飞箝【鬼谷子有飞箝一篇飞箝谓纵横之学】荐宝互珪璧论材自楩柟苟以饰妇妾谬云活苍黔【苍生黔首合而言之】岂如幽人乐兹山谢闾阎穴石作户牖垂泉当门帘寻竒出后径览胜倚前檐超然徃不返举世徒呫呫【窦婴呫呫自喜耳】髙兴寄日月千秋伴乌蟾遐追商洛翁秦火不能炎近慕楚穆生竟脱楚人钳【楚王戊不设醴穆生云王之意怠不去楚人将钳我于市】吾意窃所尚人谋谅难佥
　　重和
　　谁谓九华远吾身未尝詹【九华山録云此山竒秀髙出云表峯峦异状厥数有九故号九子山李白因游江汉睹其秀异遂更号九华山】唱篇每起予予口安能箝忆在秋浦北空江上新蟾光洁泻一镜回环两隄奁【一镜奁曲堤万瓦跳猛雨杜牧秋浦诗即池州也】露坐引衣襋【衣襋衣领也】风行欹帽檐维舟当此时巨细得尽瞻试尝论大略次乃述微纎此山广以深包蓄万物兼嘘云吐雾雨生育靡不渐巍然如九皇德泽四海沾此山相后先各出羣峰尖毅然如九官罗立在堂亷挺身百辟上附丽无奸憸此山髙且寒五月不觉炎草树凄已緑氷霜尚涵淹頽然如九老白髪连苍髯【白乐天尝与胡杲狄兼谟等燕集皆髙年不仕者时人慕之绘爲九老图】此山当无云秀色郁以添姹然如九女靓饰出重【靓饰及九女并见上注○道书汞为姹女】佩环与巾裾绀玉青纨缣远之妍西施近或丑无盐【句践所献吴之美女为西施○无盐女齐之丑妇人也宣王召见拜为王后齐国大安】变态不可穷诗者徒呫呫我初勇一徃役世难安恬浪荒不走职民瘼当谁砭乖离今数旬梦想欲窥觇自期得所如何啻释囚钳念昔太白巅下视海日暹【公尝宰鄞县有太白岭】朅来天柱游屐齿尚苔黏犹之健饮食屡飨亦云餍胡为慕攀踏已惫且不嫌岂其仁智心山水固所潜男儿有所学进退不在占功名苟不谐廊庙等闾阎况乃抡椽杙其谁辨楩柟归欤岩崖居料理带与籖【诗谓所取皆朴小才又何楩柟之辨○籖带书饰也】得石坐兀兀逢泉饮厌厌取舎断在独岂必询谋佥子语实慰我宁殊邑中黔【左传邑中之黔实慰我心】玉枝将在山当倚以葭蒹【世说蒹葭倚玉树】诗力我巳屈锋铓子犹铦扶伤更一战语汝其无谦
　　次韵和中甫兄春日有感
　　雪释沙轻马蹄疾北城可游今暇日溅溅溪谷水乱流漠漠髙原草争出娇梅过吹烂漫幽鸟迎阳语啾唧分香欲满锦树园剪防休开宝刀室【隋炀帝大业元年筑西苑宫树秋冬凋落则剪防为叶缀于枝条色渝则易以新者常如阳春沼内亦剪防为荷芰芡菱乘舆游幸则去水而布之○刀室谓鞘也】胡为我軰坐自苦不念兹时去如失饱闻髙径动车轮甘卧空堂守经帙淮蝗蔽天农久饿越卒围城盗少逸至尊深拱罢箫韶元老相看进刀笔【贾谊传俗吏所务在于刀笔箱箧注刀所以削书札公讥柄国者亦甚矣】盲风生物尚有意【盲风疾风也盲风而言生物未详】壮士忧民岂无术不成欢醉但悲歌回首功名古难必
　　收盐
　　州家飞符来比栉【诗其比如栉如栉之相比廹也】海中收盐今复密穷囚破屋正嗟欷吏兵操舟去复出海中诸岛古不毛岛夷为生今独劳不煎海水饿死耳谁肯坐守无亡逃尔来盗贼徃徃有劫杀贾客沉其艘一民之生重天下君子忍与争秋毫【岛夷之民不煎海何从得食而官又禁之其为盗固宜○公尝语东坡人须是知行一不义杀一不辜而得天下弗为乃可】
　　省兵
　　有客语省兵兵省非所先方今将不择独以兵乘边前攻巳破散后距方完坚以众亢彼寡虽危犹幸全将既非其才议又不得専兵少败孰继【言将不足赖犹恃多兵可以御敌并兵省之两者皆无矣盖公意非谓兵多为足恃苟能择将则兵少亦何至遂败乎】敌骑饮秦川万一虽不尔省兵当何縁骄惰习已久去归岂能田不田亦不桑衣食犹兵然省兵岂无时施置有后前王功所由起古有七月篇百官勤俭慈劳者已息肩游民慕草野嵗熟不在天【言民力于农天不能使之饥】择将付以职省兵果有年【先儒尝言徐禧奴才也善兵者有二万人未必死彼虽十万人亦未必能胜二万人古者以少击众而取胜者多盖兵多亦不足恃昔者袁绍以十万阻官渡而曹操只以万卒而取之王莽百万之众而光武昆阳之众八万仍有在城者然则只是数千人取之苻坚下淮百万而谢才二万人一麾而乱以此观之兵众则易老适足以资敌一败不支则自相蹂践至如闻风声鹤唳皆以为晋军之至则自相残也譬之一人躯干极大一人轻防两人相当则拥肿者迟钝爲轻防者出入左右之则必困矣自古师旅胜败不能无之然今日邉事至号疎旷前古未之闻也其源在不任将帅将帅不谨任人阃外之事将军处之一一申覆皆受庙算上下相徇安得不败据此虽言兵以少胜而择将之说畧与公同】
　　发廪
　　先王有经制颁赉上所行【周礼廪人掌九谷之数以待国之匪颁赒赐稍食以嵗之上下数邦用令民就谷】后世不复古贫穷主兼并非民独如此爲国赖以成筑台尊寡妇入粟至公卿我尝不忍此愿见井地平【寡妇见兼并注○入粟公卿如卜式黄霸之徒○公意欲复井田使贫富均而无位以行也按井地之制张子曰程氏兄弟皆有意复古公后得志乃都不及此】大意苦未就小官苟营营三年佐荒州市有弃饿婴【公以皇祐三年倅舒州至和元年除馆阁】驾言发富藏云以救鳏惸﨑岖山谷间百室无一盈乡豪巳云然罢弱安可生兹地昔丰实土沃人良耕他州或呰窊【汉书地理志呰窳偷生而亡积聚如淳曰呰音紫窳音庾师古曰呰短也窳弱也】贫富不难评豳诗出周公根本讵宜轻愿书七月诗一寤上聪明
　　感事
　　贱子昔在野心哀此黔首丰年不饱食水旱尚何有虽无剽盗起万一且不久特愁吏之为十室灾八九原田败粟麦欲诉嗟无赇【一作○民诉旱必以钱言吏之无状也】间闗幸见省鞭笞随其后况是交冬春老弱就僵仆州家闭仓庾县吏鞭租负乡隣铢两徴坐逮空南畆取赀官一毫奸桀已云富【取赀言官所得至微而奸猾并縁自丰】彼昏方怡然自谓民父母朅来佐荒郡懔懔常惭疚昔之心所哀今也执其咎乘田圣所勉况乃余之陋内讼敢不勤同忧在僚友
　　美玉
　　美玉小瑕疵国工犹珍之大贤小玷缺良交岂其絶小缺可以补小瑕可以磨不补亦不磨人爲奈尔何寄曾子固【公集有同学一首别子固子固作懐友一篇遗公可见其相爱也至晩年乃方相违尔】
　　吾少莫与合爱我君为最君名髙山岳嵑蘖嵩与泰低心收憃友似不让尘又如沧江水不逆沟畎浍君身揭日月遇輙破氛霭我材特穷空无用补仓廥谓宜从君久垢汚得洮汰【李斯传太山不让土壤故能成其大河海不择细流故能就其深洮徒刀反洮颒也】人生不可必所愿每颠沛乖离五年余牢落千里外投身落俗穽薄宦自钳钛【杜牧诗热去解钳钛】平居每自守髙论从谁丐摇摇西南心梦想与君防思君挟竒璞愿售无良侩【侩古外切合市也】穷阎抱幽忧凶祸费禳禬州穷吉士少谁可壻诸妹【按子固择诸妹所归皆得良士】仍闻病连月医药谁可赖家贫奉飬狭谁与通货贝诗人刺曹公贤者荷戈祋奈何遭平时德泽盛汪濊鸾鳯鸣上下万羽来翽翽呦呦林间鹿争出噬苹藾方今髙世士动輙遭狼狈人事既难了天理尤茫昧圣贤多如此自古云无奈周人贵妇女扁鹊名医防【防字书下病也扁鹊传鹊名满天下旁游六国至邯郸闻赵贵女病即为带下医过洛阳闻周人爱老人即为耳目痹医入咸阳秦人爱小儿即为小儿医随俗改变无所滞碍贵妇人乃赵人非周人今称周或别有出处】嗟今无常势趋舎唯利害而君信斯道不问身穷泰弃捐人间乐濯耳受天籁谅知安肥甘未肯顾糠龙螭虽蟠屈不慕蛇蝉蜕令人重感奋意勇忘身蕞何由日亲炙病体同砭艾功名未云合嵗月尤须愒懐思切劘効中夜泪霶霈君尝许过我早晩治车轪【说文轪车辖也从车大声徒盖反】山蹊虽峻恶髙眺发蒙【目不明也汉淮南王传说丞相下之如发蒙耳】峯峦碧参差木树青晻蔼桐江路尤驶【桐江在舒公作此诗必在舒时也】飞桨下鸣濑鱼村指暮火酒舎瞻晨斾清醪足消忧玉鲫行即脍行行愿无留日夕伫倾盖防将见顔色不复谋蓍蔡延陵古君子议乐耻言郐【蔡大龟也○襄公二十九年季子观周乐自郐以下无讥焉】细事岂足论故欲论其大披披发鞬櫜懔懔见戈锐探深犯严壁破惑翻强旝【左氏桓公四年旝动而鼔杜注曰旝旃也通帛爲之盖今大将之麾执以爲号令】离行歩荃兰偶坐隂松桧宵牀连衾帱昼食共麄粝兹欢何时合清瘦见衣带【梁沈约传约与徐勉书曰百日数旬革带尝应移孔以手握臂率计月减半分】作诗寄微诚诚语无防绘
　　同杜史君饮城南
　　山公游何处【山简传山公徃何许徃至髙阳池】白马鸣翩翩檀栾十亩碧五月浮寒烟留客醉其间风吹江海县出罇不见日竹外空青天焚蜡助月出酒光发金船狂客惜不去醉翁舞回旋何必吹箫人【吹箫人弄玉秦王之女箫史教之吹箫乃作鳯台居之一夕吹箫鳯集乘之仙去见刘向列女传】玉枝自婵娟归路借红烛星低马前【左传星陨如雨此诗以烛喻星也】
　　有感
　　忆昨与胡子戏语西城幽放斥仆与马独身歩田畴牛防歌我旁聴之爲久留一接田父语叹之胜王侯追逐恨不恣暮归辄懐愁顾常轻千乘秪愿足一丘【前汉班嗣报桓谭书曰栖迟于一丘则天下不能易其乐】子时怪我少好此寂寞游笙簧不入耳又不甘醪羞那知抱孤伤罢顿不能遒世味已鲜久但余野心稠乖离今十年斑髪满我头昔兴亦畧尽【言既衰野兴亦尽况于世味】食眠尝百忧每逢佳山水欲徃辄复休方壮遂如此况乃髙春秋
　　送孙叔康赴御史府【梅宛陵送孙屯田召爲御史诗荐牍交车府恩书下建章又云祖酌方滋桂行威欲犯霜鳯毛仍袭庆鸡舌更含香即叔康也】
