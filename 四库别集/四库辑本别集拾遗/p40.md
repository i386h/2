<!-- { "loadSidebar": true } -->
 【《永乐大典》卷一万四千四十九「祭」字韵，页二十二下引「卫后乐先生集」。(影印本第一百四十六册)】 
　　附录
　　　门生林子燕祭卫 【经】  【泾】 文
呜呼，公之盛名，踰四十年。企众目以同瞻，如明星之丽天。徒觌辉而起敬，孰知中之所存。惟我公之纯懿，愿安得而名言。但见夫忠于事君，孝于奉亲。旁友乎兄弟，内睦乎闺门。听谋猷而纚纚，挹色笑而温温。首羣彦于淳熙之际，赞洪钧于嘉定之元。耸四方之壮观，兹盛世之才难。伟君子之间生，固众美之备全。若德心之广大，于一节而可观。人之常情，多以贵而忽贱。公之素志，每乐善而忘尊。谓太平之基立，实皆在于得贤。繄等级之相因，犹诗咏于南山。吉人多，则助之而益壮；士习卑，则承之者弗坚。故公之于 【土】  【上】 也，养其气则惟廉隅之护，广其求则无左右之先。笃于守义者，挽之而恐后；乐于赴功者，推之而使前。苟片善之足来，必兼收而靡捐。嗟贱子之何知，亦两尘于荐员。念甲申之初岁，得晋拜于台躔。荫名园之嘉木，衎潭府之宾筵。悼日月之既除，苦鱼鴈之难传。何音容之不可复见，同松江之逝川。聆凶讣以惊惋，涌涕泗而然。盖兴怀于公道，宁独感于私恩。属官守之所縻，欲奔恸而无缘。抆清泪以一洒，寄纯忱于九泉。呜呼哀哉。
 【《永乐大典》卷一万四千五十四「祭」字韵，页七下引「卫后乐先生集」。(影印本第一百四十七册)】 
　　　门生林孝闻祭文
呜呼，洪惟我公，英特间生。玉质金相，隽发妙龄。本本元元，圣学是承。对策丹墀，伟论铿鍧。帝览兴嘉，擢冠羣英。升华册府，养望着庭。韬涵益丰，芬郁天京。晋济郎宿，出驰使星。政条井画，吏胆霜凝。载笔螭坳，凛然直声。张殊邻，抗节莫婴。值权奸之擅朝，纷佞习之颓倾。屹底柱于中流，世皆醉而独醒。保十年之靖退，垂千载之芳馨。俄分符而起废，旋趣觐以留行。罄论思于法从，日启沃于皇明。愤政柄之下移，忧国势之抢攘。赞神谟于密勿，肃天宪而扫清。遂参秉于枢机，公道仆而复兴。振周纲于既解，调汉瑟于当更。起故老于闲放，拔茅茹而汇征。斥朋邪于荒裔，屏豺虎之纵横。息边陲之鼓鼙，苏夷夏之生灵。转愉 【怢】  【佚】 于憔悴，变凶札为丰登。何谗巧之败类，贸白黑于青蝇。竟勇退于急流，适绿野之幽情。徯司马之再相，霈霖雨于寰瀛。胡梁木之遽摧，俱失声而涕零。呜呼，材生世而实难，患无位与其名。既蚤着于伦魁，复致身于显荣。然而材不得以尽用，道不能以大亨。卒赍志于九原，莫致诘于杳冥。岂泰少而否多，天未欲致乎升平。顾遐陬之末学，蚤栖迹于崇闳。门登龙而慕李，表荐鹗而惭衡。御厚恩而莫报，悼本志之无成。闻凶讣而长号，惨心折而魂惊。盍素车而奔赴，怅箴守之萦。聊奉刍于繐幄，阻执绋于佳城。凭浮云以寄哀，彻幽恨于泉扃。呜呼哀哉。
 【《永乐大典》卷一万四千五十四「祭」字韵，页八上引「卫后乐先生集」。(影印本第一百四十七册)】 
　　　学生王遂祭文
呜呼，国之方兴，必有伟人。秉其全德，作我宗臣。时有显晦，道无诎伸。清名不朽，以终其身。若昔盛治，是惟干淳。笃生贤才，如气之春。首冠多士，仁义是陈。玉立扬休，照映搢绅。疾视幸权，不啻尘。十有三年，高卧海滨。国事日非，公始蹙颦。起佐先皇，大化更新。拔凶去邪，偃武息民。众正朋来，裔夷率宾。为政数月，治效翕臻。翩然引去，深衣角巾。自潭牧洪，易镇于闽。大体既举，小物毕亲。云油雨沛，卷藏若神。岂期介然，忘世疾呻。后乐之志，与范则均。衮冕当朝，黄发是询。武公寿考，咸倚告辰。栋坏梁颓，天胡不仁。明哲匪解，古训式遵。终始不瑕，一德之纯。某蒙恩再世，更托昏姻。奖拔期待，绝出等伦。藐然孤露，蒙难离屯。撰屦虽疏，奏记尚频。及兹殄瘁，百赎无因。平生之诲，在耳谆谆。不敢辱知，维以自珍。千里来讣，涕泪酸辛。写心以辞，式号苍旻。
 【《永乐大典》卷一万四千五十四「祭」字韵，页八下引「卫后乐先生集」。(影印本第一百四十七册)】 
　　　学生汤仕龙祭文
呜呼，文敷国华，炳炳璇魁。政贰国均，煌煌上台。光翊四朝，粹节材。虞廷股肱，汤鼎盐梅。时龙六飞，安否问裴。期咨黄发，忠论天回。一鉴遽亡，帝曰伤哉。昕朝辍视，厥典恩该。镂勋青琬，勒休兰台。忆昨桐郡，衮绂斯来。迎以彩衣，铃合徘徊。悲欢倏异，木坏山颓。呜呼，丹旐扬兮素车推，苍黎惨兮衷肠摧。玉棺飞兮游钧天，宝带寒兮生晓埃。瞻灵綍兮莫攀泣，诔斐辞兮遥写哀。
 【《永乐大典》卷一万四千五十四「祭」字韵，页九上引「卫后乐先生集」。(影印本第一百四十七册)】 
　　顾然祭卫 【经】  【泾】 文
兮谩桥公之奠，百韵兮无张籍之诗。风萧萧兮灵来下，哀诚寓兮此辞。尚享。维公勋在社稷，而身遂勇退；名动蛮貊，而天不慭遗。能言之士，类皆失声慨叹，发为哀诔，而重为天下惜之。然也何庸乎赘辞。独其怀感遇之私，丧师资之益，然则不能自己于言，而庶几乎写其深悲。然少且贱，仰蒙眷知。略金铉之鼎贵，许玉树之焉依。既开明于颛蒙，亦屡缓其阽危。娅使之蝉联，顾衰宗而惠绥。身九陨以莫报，徒佩德以沦肌。呜呼哀哉。公嗜读书，惄如调饥，犹司马公退居洛师。晨窗夜灯，精力为疲。然侍席下，稛载而归。言皆在耳，云胡勿思。然困场屋，公怜数奇。犹富韩公，念段魏时。书来谂我，榜帖曷遗。媿文人厚，如诏其儿。岂料墨妙，绝笔于斯。呜呼哀哉。后乐堂空，西园露滋。公固厌乎浊世，归太虚兮骑箕。今安仰兮安放，痛梁坏兮山颓。涕如川兮心折，路杳冥兮莫追。牲瘠兮一簋，酒薄兮盈。只
 【《永乐大典》卷一万四千五十四「祭」字韵，页九上引「卫后乐先生集」。(影印本第一百四十七册)】 
　度正：《性善堂稿》十五卷
度正，字用卿。合州(四川)人。宋绍熙元年(一一九○)进士。官至礼部侍郎。《宋史》卷四二二有传。四库馆臣自《永乐大典》辑《性善堂稿》十五卷。
现存《永乐大典》录：
度正性善堂集 【二条】 　度正性善堂稿 【八条】 
度正性善堂草稿 【二条】 　《周濂溪集》引 【一条】 
以上共十三条，馆臣漏辑者一条。
　　书濂溪目录后
正往在富沙，先生语及周子在吾乡时，遂宁 【传】  【傅】 ，则亦见于《家语》《孔丛子》等书而不废。正今之备录此篇，其意亦犹是尔，学者其亦谨择之哉。嘉定十四年六月二十有八日，后学山阳度正记。耆伯成从之游，其后尝以《姤》说《同人》寄之。先生乃属令寻访，后书又及之。正于是求周子之姻族，与夫当时从游于其门者之子孙。始得其《与李才元漕江西时慰疏》于才元之孙，又得其《贺傅伯成登第手谒》于伯成之孙，其后又得所序彭推官诗文于重庆之温泉寺，最后又得其在吾乡时所与傅伯成手书。于序见其所以推尊前辈，于书见其所以启发后学，于谒于疏，又见其所以荐于朋友庆吊之谊，故列之遗文之末。又得其同时入往还之书，唱和之诗，与夫送别之序，同游山水之记。亦可以想象其一时切磋琢磨之益，笑谈吟咏之乐，登临游赏之胜，故复收之《附录》之后。而他书有载其遗事者，亦复增之。如近世诸老先生崇高其学，而祠之学校。且记其本末，推明其造入之序，以示后世者，今亦并述之焉。正窃惟周子之学，根极至理，在于《太极一图》。而充之以修身、齐家、治国、平天下，则在《通书》。吾先生既已发明其不传之秘，不言之妙，无复余蕴矣，其余若非学者之所急。然洙泗门人，记夫子微言奥义，皆具载于《论语》。而夫子平日出处粗
 【《永乐大典》二万二千五百三十六「集」字韵，页十七上《周濂溪集》引「度正」。(影印本第一百八十八册)】 
 
　吴泳：《鹤林集》四十卷
吴泳，字叔泳，号鹤林。潼川(四川)人。宋嘉定元年(一二○八)进士。《宋史》卷四二三有传。四库馆臣自《永乐大典》辑《鹤林集》四十卷。该集提要称：「放佚之篇什尚伙。」由此可知，漏辑的篇章，多为馆臣所「放佚」。
现存《永乐大典》录：
吴泳鹤林集 【四百六十四条】 
以上四百六十四条，馆臣漏辑者四百条。
　　城上乌
尔何不向别处栖？东飞 【日白】  【白日】 闾里常，睠睠忠言主人告。所生八九子，赖有三雏成。两雏连樯去，一雏闻弦惊。往来城头蹔栖止，旭日又恐东方明。足，南飞有树枝。翔空中不欲堕，逋尾又向城头归。城虽高，人亦好，三匝重来屋边遶。不缘啄鴈稗，不为唼凫藻。鸦鸦唾
 【《永乐大典》卷二千三百四十六「乌」字韵，页七上引「吴泳鹤林集」。(影印本第二十五册)】 
　　羽林郎诗
汉家官兵名羽林，臂鹰走马长楸阴。选填并隶光禄籍，宿卫日费司农金。遥闻虏骑前犯塞，六部良家人不耐。黄须儿战邺下军，白袍兵劫花门寨。义军转阃无已时，就令虏得名王归。封侯起第豢醲赏，仍是汉殿前孤儿。
 【《永乐大典》卷七千三百二十七「郎」字韵，页十七下引「吴泳鹤林集」。(影印本第七十三册)】 
　　送鲜于帅
　　　其一
载锡珪符起伏龙，遄提小队出南中。军容倒海鲸波息，旗采吹云蚓瘴空。但倚硕才为保障，仍开诚意接兵戎。渡泸已觉秋风晚，争看筹边第一功。
　　　其二
时事牵连卒未休，三边烽火又惊秋。养鹰未得鹰扬力，豢虎终怀虎视忧。面势只缘前局误，肘方合向古人求。玉关不是无兵守，上策人心要急收。
　　　其三
忆昨行台再见时，恍兮涪水送将归。手神比旧微加瘦，道力于今转觉肥。赖有一灯标日指，曾无寸草报春晖。孔门独立成何事，秪舞风雩咏浴沂。
 【《永乐大典》卷一万五千一百三十九「帅」字韵，页四下引「吴泳鹤林集」。(影印本第一百六十三册)】 
　　稷神祝文
惟《诗》之《载芟》曰：「春祈社稷。」所以重农事之始也。方春东作，田薿薿，而神实敏地之生。国有令典，吏敢不虔。谨洁牲且币，以致祭于神。惟神克相，惠绥此民，俾物无疵疠。则吏与民拜神之德。
 【《永乐大典》卷二万四百二十五「稷」字韵，页四下引「吴泳鹤林集」。(影印本第一百八十四册)】 
　　祭陈司业文
