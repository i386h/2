<!-- { "loadSidebar": true } -->
　　令不出于法【阙】　　　　　　　非政者法壊而天下不从故法一则威法二则疑法固则君尊法揺则君削法行则要而治多法不行则烦漫而无功今夫一人之寡居深戸之中传盈尺之纸而风驱霆行【好】杀生废置人于千里之外提癯夫羸老仅胜衣冠之人付之寸印【好】而坐诸帷幄进退万夫若羊彘然童子据奥室羣湖海之珍怪【文字交错处佳】处女婴珠玉而立乎衢涂乌获戾目而不敢动以法在也故天下视法如藩篱守法如疆界彊者以挛缩弱者以安全至哉法乎人君之卫天下【用字工】所恃而生也闇王则不然不能以法制胜私欲不知己亦待法而后安【即是赵奢之説】故从欲而慢法其意若曰法者我之可自出也何有于法哉昵乎所爱则无劳而封爵有罪而不诛或利害仅如毛芥而辄变大法名分不立百职相侵日革月易人不知所循下皆知法之易挠而可逾也则险庸谲诡者舞其私意以动法幸谀便僻者倚上之恩以货法悍暴杰健者奋其乱力以干法如是故法亡法亡而民亡民亡而国亡矣如藩篱然臧获者超履穿穴而主人弗禁安能使盗之不窥而保其室中之所有也如封界障隧然其羊童牛牧已尝有践之径之之迹矣【董安于有此意】安能制众人之不来而全其果蔬稼穑也或曰法之説无乃胶固滞事而失于圆通狥物之道欤曰不然法者天下之公也千世之守也大道也通者人臣之私也一时之偷便也短术也法同而治异者吏不能举法也吏之罪也法不可轻立亦不可屡变也立法之主必若禹汤文武汉祖唐宗者也议法之臣必若臯陶伊尹周召萧张房杜者也晁错且尚弗克况庸人乎臣切观今之世朝廷或弛祖宗之法羣下或慢朝廷之法大臣或率胷臆而轻法庸士或作众辩而侮法为牧伯者或击断于法外以为能臣恐纲纪制度縁是而亡故作法原
　　势原【李清臣】
　　迂斋批【能道他人説不出底意思文字伤于刻削太深些子】
　　君之所以安危国之所以存亡治乱令之所以行不行势也不善知势不能为创业之君不知势之可畏而失其所以审度将顺不可以为持成之君经世之臣故善用国者势而已矣理势循则行仵则变动则险止则平轻能重缓能速故物有至小而力不可胜既事有至易而功不可胜原发如毫芒针端而巨若丘阜本在拱把而逺际穷发者势也如戸之运也如车之驰也如弓之圆也如矢之激也如衡以一权而举数倍之重也水之注于卑泽也原火之燎于风中也兵之奋寡而走众也人之乘髙而制下也势也岂惟万物为然今夫一人而胜天下之大制天下之众兼聴天下之广沛焉有余非势而何如也故明者用势闇者用于势明者提至要之处持其关纽制其枢机动静在我开阖在我弛张在我一教一令一赏一罚必辅之以形势故教之而行者易令之而从者速赏一而千万人劝罚一而千万人惧仁少而悦者多义近而服者逺无他理势为之也教令赏罚仁义而无形势之辅必且人人而治之矣人人而治之教之行也必艰令之出也必烦天下之善有余而赏不足天下之恶有余而罚不足天下之民无穷而仁义不足无他理势不先也夫千世之君可偻指而数之矣或善或恶或仁或义其间差不能铢寸而功名辄相倍蓰祸福辄相百万者无他形势之异使然也成汤祝兽网而归者三十六国文王葬枯骨而天下三分有其二千世之君徳有大于此者矣而汤文用此收天下之助其从民情而集天下之势也方形势之在桀纣夏台之囚羑里之狱如拘匹夫及善恶之暴也形势之变而迁也如林之师而莫敢射车中之木主【无人道得出】故天下之势安则【阙】　　则安难当其安也垂绅端委【阙】拱于堂
　　奥戸牖之内【阙】　　　　　上尊明如天日闳隠如【阙】
　　霆煦煦如雨露肃肃如【阙】　　　　　而天下莫不趋走鞭笞海外之蛮夷若制童妾虽有刘项之魁雄曹马之奸桀必且老死民籍至不敢唱及乎昬孺为之也席先王之位传先王之民朝有遗老故旧事有纲目轨度先王之泽未涸天下之势未运自视其安也以为无有危事也任一喜怒从一嗜欲矣而患未切己也以为可为而无伤也习知天下之尊服已也以为人终莫敢蹙路马之刍触囿兔之毛也簸顿关纽嬉弄机枢动静不以时开阖不以法张弛不以节滛乐在宫中而怨毒满天下略易在一朝而祸患遗千日民心之他属也君柄之旁落也势之翻然而离也虽欲安之不可能也窃譬之山之髙厚也万夫不能堕壊也朽壤生乎中岿石震乎上及其倾也人力不能枝拄而维持也非天事也势也故前圣创业起今之利变昔之害所以治天下之具甚备忧天下之虑甚深缀民心而乆天下之势坚完固密为不可拔及其久未尝无罅缺蠧漏也然而其剥也亦有渐矣在后时节其势而缮之耳汰则约之危则平之扰则静之微则养之弱则扶之急则纵之缓则持之塞则导之使万事之理百物之节皆不至于穷极而大变则势久而长无危亡之形矣故势之在我也我蓄积之固执之审则发弗便则居故势为我使而天下莫能逆也若一失其要则横肆奔悍于外不可复之虽有天下一旦驱挤排压而仆矣臣故曰如戸之运也如车之驰也如弓之圆也如矢之激也如一权而举数倍之重也如水之注于卑泽也如原火之燎于风中也如兵之奋寡而走众也如人之乘髙而制下也其动不可不谨也人主知势则处治如将乱处存如将亡处安如将危而乱与危亡亦且不至臣故作势原






　　古文集成巻六十九
　　钦定四库全书
　　古文集成巻七十　　　　宋　王霆震　编前癸集一
　　辞
　　秋风辞【并序　汉武帝】
　　休斋曰【诗变而骚骚变而为辞皆可歌也词则兼诗骚之声而尤简邃焉者汉武帝因祠后土于汾隂作秋风辞一章凡三易韵其节短其声哀此词之权舆乎】
　　上行幸河东祠后土顾视帝京欣然中流与羣臣饮燕上欢甚乃自作秋风辞曰
　　秋风起兮白云飞草木黄落兮雁南归兰有秀兮菊有芳懐佳人兮不能忘【济曰佳人谓羣臣也○休斋曰此三韵一叶】泛楼船兮济汾河横中流兮扬素波箫皷鸣兮发棹歌欢乐极兮哀情多少壮几时兮奈老何【休斋曰六韵一叶错杂成章亦楚词之体也】
　　连昌宫辞【元稹】
　　东莱先生集注
　　连昌宫中满宫竹歳久无人森似束又有墙头千叶桃风动落花红簌簌宫边老人为余泣小年选进因曽入上皇正在望仙楼太真同凭栏干立【贵妃召内禁中号太真】楼上楼前尽珠翠炫转荧煌照天地归来如梦复如痴何暇备言宫里事初过寒食一百六【荆楚歳时记去冬至百五日即有疾风甚雨谓之寒食节】店舍无烟宫树緑夜半月髙弦索鸣贺老琵琶定场屋力士传呼覔念奴【开元天寳遗事念奴者善歌唱未尝一日离左右每执板当席顾盼左右帝谓妃子此女妖丽色媚人每转声歌喉则声出于朝霞之上虽钟鼓笙竽嘈杂而莫能遏】念奴潜伴诸郎宿须臾覔得又连催特勑街中许燃烛春娇满眼睡红绡掠削云鬟旋装束飞上九天歌一声二十五郎吹管逐逡廵大徧梁州彻【曲名】色色兹【音丘慈】轰録续【畨乐名】李謩擪笛傍宫墙偷得新畨数般曲平明大驾发行宫【明皇次蜀郡】万人鼔舞途路中百官队仗避岐薛【诸工】杨氏诸姨车鬭风【贵妃三姊帝呼为姨封韩虢秦国三夫人】明年十月东都破御路犹存禄山过驱令供顿不敢藏万姓无声泪潜堕两宫定后六七年【肃宗即位于灵武尊皇帝曰太上皇】却寻家舍行宫前庄园烧尽有枯井行宫门闼树宛然尔后相传六皇帝不到离宫门久闭徃来年少说长安武楼成花萼废【楼名】去年勑使因斫竹偶值门开暂相逐荆榛栉比塞池塘狐兔娇痴縁树木舞榭欹倾基尚存文牎窈窕纱犹緑尘埋粉壁旧花钿乌啄风筝碎珠玉上皇偏爱临砌花依然御榻临堦斜虵出燕巢盘鬬栱菌生香案正当衙寝殿相连端正楼太真梳洗楼上头晨光未出帘影黒至今反挂瑚钩指似傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君说姚崇宋璟作相公劝諌上皇言语切爕理隂阳禾黍丰调和中外无兵戎长官清平太守好防选皆言由相公开元欲末姚宋死朝廷渐渐由妃子禄山宫里养作儿【通鉴天寳十载召禄山入禁中贵妃以锦綉为大襁褓裹禄山使宫人以防舆舁之上闻后宫喧笑问其故左右以贵妃洗禄儿对上自往观之喜赐贵妃洗儿钱复厚赐禄山尽欢】虢国门前閙如市【见前注】弄权宰相不记名依稀忆得杨与李【杨国忠李林甫凡在相位十九年】庙谟颠倒四海揺五十年来作疮痏【羽轨切】今皇神圣丞相明【宪宗】诏书才下吴蜀平官军又取淮西贼此贼亦除天下寜年年耕种宫前道今年不遣子孙耕老翁此意深望幸努力庙谟休用兵
　　延陵懐古辞【诚斋】
　　予假守延陵盖州来季子之墟也迨暇登城游目四顾慨然想见季子之风烈既而问诸故老古今之士或邑于斯或寓于斯者独三人焉作延陵懐古辞
　　延陵季子
　　之溪兮澹以幽惠之山兮云侔思君子兮不见莽草兮脩脩面句吴兮东而坐背朱方兮北卧齐楚岂不彊而大兮吾王以妥贤于国其无禆兮不曰季子存而吴贺被懵者之躗言兮谓兆亡于逊王弗丕承于考心兮用五湖之与三江祀太伯其忽诸兮顾袭誉于子臧曽不知民无逊而不立兮自古皆有亡诹屺岵与锄箕兮畴莫知其重轻若千乗暨箪食兮絜丰约而则明迨躬逢而利怵兮亦几何而靡争谓吾札之不懿兮札亦恬受而茹声思复思兮君子乾坤毁而日月息兮则君子之亦死
　　兰陵令
　　宻云兮终风健顺闭兮罔寸蹊之通喟葵丘践土而迹熄兮矧冀方岐山之与逢单棠谿以铸兵兮靡遗蒲于董泽燕簴无趾而造齐庙兮楚甿而秦其魄鬬六王于一说兮微仪衍之舌而不国嗟若先生兮鸡知时之不如储唐虞之故冕兮鬻洙泗之敝裾乗方轮与折轴兮欲先鞭而疾驱岂不家捐而人弃兮载之万世之亨衢伊素王兮中都若兰陵兮圣之徒征九伯而佩六印兮晞二邑宰而不得俱倘不欲以天球玉磬而贸康瓠兮嗟尔后死者其舍诸
　　东坡先生
　　吹赤壁之月笛兮瞻黄州之雪堂弹湘妃之玉瑟兮织天孙之锦裳招先生其来归兮何必懐眉山之故郷歴九州而犹隘兮诞寘之祝融之汪酌乳泉以当醴兮餐荔子以为粮葺榕叶以作屋兮托桄榔之防以为堂驱海涛以入砚滴兮挽南斗文星于笔铓昌黎兮欧阳视先生兮雁行韫不泄兮忠愤炯不揜兮文章乞镜湖兮九闗营菟裘兮是邦予之来兮云暮与先生兮相望视屐迹兮焉在问故宫兮就荒俯仰兮永懐渺山川兮苍苍
　　録蝗虫辞【孙因】
