<!-- { "loadSidebar": true } -->
右臣等奉圣旨令疾速赴阙臣等为边事未寕防秋在近已具奏闻乞且在本任去讫窃念臣等自临边鄙乆阻阙廷入对清光人臣所愿忽承召命岂合稽留然事有可忧须当陈列伏自西事以来边上帅臣数有改易天下知其不便朝廷毎以旷官承乏不得已而行之臣等四年之中三换边任不闻成效固当坐责昨以泾原师败之后朝廷命臣等兼领四路以御剧寇臣等夙夜议论思有报效奏选将佐促治城塞阅习军马完补器械为向秋之备但西人诣阙方议纳和臣等不敢出入塞下恐渉生事然常防虑诈计未尝懈心且西贼前来誓书甚明以四十年之恩信一旦翻覆况今情伪未知复有点集之说此大可忧防之日也臣等于此处置纔以谙练上下之情方且禀信节制进退庶无大衂若贪冒宠荣辄便舍去则是复有帅臣数易之弊如寇患再作臣等躬亲边事犹惧不济或逺料贼情则多失机会且臣等自膺寄任蒙朝廷推信日重一日凡百陈请如在帷幄无不施行是臣等遭遇盛明尽节立事之时也所以感激剖述愿留岁年或寇患必息则修固边备为他时之防如其未寕则与将佐合心持重御捍冝无深入之忧如贼志倔强终难调伏则臣等选练兵将于三二年间仗朝廷威灵讨服横山界近蕃以遏外患臣等志在分忧非敢饰让近名频烦天聴乞圣慈深照臣等无任（云）（云）
第三状
右臣等近以边事未寕忽承召命两陈奏牍且乞在任诚悫斯至利害甚明尚虑朝廷未垂照悉谓臣等以礼为让务取虚名俟及再三即当上道是以重烦天聴终期得请窃以处劳而思逸重内而轻外人情之常也今臣等勤勤恳恳且愿竭力塞下岂置身艰苦违人情之所乐以矫时干誉者哉诚以经画西陲于今累岁虽无毫发之效上副委遇其如军中之事粗已谙详况西贼父祖以来蓄养奸谋一旦叛命乗累胜之气而遣人纳和此固包藏祸心别营凶计今防秋急备都无数月之期臣等若贪冒宠荣便离职任向去或有侵轶害及生灵使朝廷重忧后人当患则有识之人孰不责咎何施面目以对威颜虽伏显诛亦无所救故臣等披沥肝膈屡有奏述且乞在任以尽疲驽持重保边庶少败事或且许其盟约未解防虞则愿更留岁月之间补完阙漏纵其翻覆不失支梧万一寸功有立寇患稍平则朝廷进用有名臣等归朝未晩愚衷感切天地可明唯君知臣必当鍳谅伏望圣慈开纳早赐允俞臣等无任（云）（云）
第四状
右臣等自承召命累上封章乞且留本任圣明之照必察愚衷然虑朝廷谓成命已行不许改易或谓三让为礼未赐允可臣等莫遑启处重烦天聪窃念臣等本以书生昩于兵术朝廷委兹边事不获固辞三数年间勉心强力徒懐忧患罔敢暇逸至于勲绩絶无称道虽天心至仁尚赐全宥臣等当自循省更思报效岂复舍边陲之患冒朝廷之宠以取重悔哉所乞且在本任者非敢自谓必能销殄凶寇以安西鄙盖臣等受国重委乆于戎政或才力不足终坐重责是臣等之分也若不能毕事移患后人而得谓之忠乎况自来帅臣初至则众多之言争陈利害于军民蕃部之中号令处置频有更改是以边塞众情皆安于习旧而惮于新规又将佐勇怯未能尽知仓卒之时指踪或误则其害不细故未平定间忌在数易此朝廷之所明知况今国家急务在于西陲臣等于此用之不为不重乞圣慈特回天鍳使得尽臣子之心臣等（云）（云）
第五状
右臣等近者忽承诏旨俾赴阙廷继上奏封且乞在任未量圣慈果悉愚诚夙夜震惶若无所措伏念臣等自西寇猖獗乆当戎事虽才不逮志未有成绩若其裁处军政审料敌情既踰岁年粗亦详练故边防忧患之急臣等去就之分前奏备列不敢烦陈今所切者昊贼累次盗边必先伪逹诚欵伺我少懈随即奔冲今又遣人请和徃复迁延即过夏月其或盟约未合必是又图侵轶而朝廷当经营防秋之际动易帅臣送故迎新众情自扰则于御扞之事不无废阙贼如乘我不备适足遂其奸谋则是朝廷以西事为轻而以进擢微臣为重或因此有误大计更滋寇孽则臣等贪冒宠异情何以安臣等所以知逺在朝廷不若亲临强场盖耳目所接指踪为便庶于仓卒不失事机况今干戈未寕民力渐屈忠义思奋圣宸重忧冝拔非常之才待以不次之位使其恢宣贤业讲求庙筭臣等自当奔走塞下奉行胜畧如此则内资帷幄之议外期节制之行用以相须冀乎必济伏望圣慈察臣等忠荩之恳素有本末实不以内外之职轻重于心早赐俞允使尽臣子之节臣等（云）（云）
●钦定四库全书
范文正集巻十九
（宋）范仲淹 撰
○状
陈乞邠州状
右臣闻臣之事君也贵先劳而后禄朝之命官也患重内而轻外重内轻外何以收藩翰之功先劳后禄所以励搢绅之志臣虽无似辄慕前修臣昨在朝日曽与韩琦同进陜西攻守策又覩手诏云今用何人镇彼西方又去年秋曽有圣旨令韩琦与臣互换往边上照管臣遂面奏乞罢参知政事知陜西一郡兼沿边安抚使乞不转官及不帯招讨部署之名寻蒙圣恩差充陜西宣抚使又以契丹举兵西征元昊在河东接近复差臣兼河东宣抚使臣自至河东体量得边上利害各己奏陈今余靖自北既回必见契丹无南牧之意臣乆住州军亦虑烦扰欲过陜西即又宣抚使所行诸军须望特支恩泽縁南郊均赐之后陜西府库已虚或更行特支又须费十数万贯如不徃陜西则前所上攻守之策复成空言伏望圣慈依臣前来面奏罢参知政事并安抚使只差臣于邠泾间知一州帯沿边安抚使乞不转官仍不帯招讨部署之名如此则不销更散特支自可就近处置边事臣此直诚并守前奏俟三二年间边事寕息攻守有备傥圣恩未移用臣不晩庶朝廷无内重外轻之失臣亦有先劳后禄之效进退始终良得其冝臣无任（云）（云）
陈乞邓州状
右臣闻理之安危固当殊体官之废置孰可冒居窃念臣昨厕台司日曕宸扆亲承睿诏俯念边防思得迩臣徃分重寄臣既获闻命因敢请行遽将宣慰之恩来徃屯戍之旅臣以戎情未测备预当严愿领一藩兼按四路欲将臣与韩琦所上边策躬亲施行尚蒙朝廷付兹职任臣自到豳土已逾半年复以前策奏陈庶逃尸素朝廷以彼戎欵顺方用柔懐不欲修威恐成生事臣之所上必可寝停今又覩朝旨据鄜延路奏所定疆界并已了当仰保安军镇戎军务通行博易者事或寕静理当改更其陜西边事自有逐路经畧使处置惟此四路安抚使今后别无事务欲乞朝廷指挥废罢臣则宿患肺疾每至秋冬发动若当国有急难之时臣不敢自求便安且当勠力今朝廷宣示西事已定况邠州元系武臣知州伏望圣慈恕臣之无功察臣之多病许从善地就访良医于河中府同州或京西襄邓之间就移一知州取便路赴任示君亲之至仁从臣子之所望实繄圣造得养天年臣无任瞻天仰圣（云）（云）
举李宗易向约堪任清要状
准御史台牒准庆厯八年五月十四日勅节文于内外升朝官曽任通判成资以上人内堪任清要任使者各同罪保举贰名并须歴任无公私过犯及不是见任两府并自己亲情方得奏举或虽公罪杖以下情理轻亦许论荐者右谨具如前臣伏见知绛州职方员外郎向约生相辅之家而能专儒学谨官业廉贫苦节慎静寡过臣前知润州日约为通判备见操守后来累次为郡皆有理绩推举甚众未蒙奨擢知光化军屯田员外郎李宗易天禧三年进士第九人及第素负词雅居常清慎有静理之才无躁进之迹今在邻属稔闻治状人忧其去吏不敢苛此二人者乆于扬歴各有行实并堪充清要任使如朝廷擢用后犯入已赃臣甘当同罪即不是见任两府并自己亲情歴任并无私罪内有公罪者亦系杖已下情理不重谨具状奏闻伏候勅旨
举张讽李厚充青州职官状
伏奉勅命就差知青州兼安抚使已到任讫今具合奏辟官二员如后一前御史台主簿张讽文学懿赡履行纯雅未升科进的有才称欲乞朝廷采于清议推以异恩特赐召试授一出身差签署青州观察判官厅公事新注下正官王嘉祥即今未到乞勘会京东路节镇别除一处一邓州南阳县主簿李厚进士出身素有文行渉道且深到任已成一考见权邓州职官欲乞朝廷特除权青州两使推官兼管句安抚司机冝文字节度推官近新到任乞移侧近州郡如难得阙即乞许令安抚司差权见阙官处勾当所贵不住俸给况本路见阙官数员右谨具如前臣受国寄任日忧旷阙或得此二人助其不逮庻无败事如朝廷擢任后犯入已赃及不如举状臣并甘当同罪谨具状奏闻伏候勅旨
荐李觏并録进礼论等状
右臣闻古之明王坐以待旦旁求俊乂盖将尽天下之才成天下之务故为臣者以举善为忠亦将竭知人之明副待旦之意也臣亲逢圣旦尝忝辅臣辄慕前修之为少荅非常之遇臣伏见建昌军草泽李觏前应制科首被召试有司失之遂退而隐竭力养亲不复干禄乡曲俊异从而师之善讲论六经辩博明逹释然见圣人之旨著书立言有孟轲扬雄之风义实无愧于天下之士而朝廷未赐采收识者嗟惜可谓遗逸者矣臣窃见徃年处州草泽周启明攻于词藻又江寕府草泽张元用及近年益州草泽龙昌期并老于经术此三人者皆蒙朝廷特除京官以示奨劝臣观李觏于经术文章实能兼富今草泽中未见其比非独臣知此人朝廷士大夫亦多知之臣今取到本人所业礼论七篇明堂定制图序一篇平土书三篇易论十三篇共二十四篇编为十巻谨缮冩上进伏望圣慈当乞夜之勤一赐御覧则知斯人之才之学非常儒也其人以母老不愿仕宦伏乞朝廷优赐就除一官许令侍养亦可光其道业荣于闾里以明圣人在上下无遗才若不如举状臣甘重受朝典谨具状奏闻伏候勅旨
进故朱寀所撰春秋文字及乞推恩与弟寘状
右臣伏见故秘书丞集贤校理朱宷幼有俊材服膺儒术研精道训务究本源越自经庠擢升文馆力学方起美志未伸不幸天丧深可嗟悼寀春秋之学为士林所称有唐陆淳始传此义学者以为春秋之道乆隐而近乃出焉寀苦心探赜多所发挥其所著春秋指归等若干巻谨缮冩上进乞下两制详定如实可收采则乞宣付崇文院又念其人家道贫窭妻息孤穷有亲弟寘亦习儒业未登仕禄伏望圣慈特沾一命况寀曽任府界提点偶縁病罢别无过犯中前监察御史梁坚蔡禀等亡后亦蒙録用子孙体例颇同不为侥幸以彰圣朝旌録儒学使其孤幼不坠丘壑亦天地之造也干冒宸严臣（云）（云）
陈乞颍亳一郡状
右臣辄陈危悃上黩髙聪逖仰雷霆不任渊谷窃念臣渉道至浅赋材本下爰从孤宦首被圣知自谓得君未尝避事险易一志周旋四方今守东齐方面亦重救灾御寇敢不尽心而年高气衰日増疾恙去冬以来顿成羸老精神减耗形体尫弱事多遗忘力不支持其青州常程公事已牒通判职官发遣其安抚一路九州岛军兵马公事繁多至于郡县利害乡川寇盗皆禀本司指踪自臣抱病勾管不前上无以分宵旰之忧下无以逃尸素之诮惟是奏报文字臣则竭心勉率亦多稽缓揣已量力实不自安伏望圣慈于颍亳二州就差臣一处所贵闲慢少事可以养疾庶安朽质少保残年仰祈洪造之私惟誓丹衷之报臣无任（云）（云）
○札子
论西京事冝札子
