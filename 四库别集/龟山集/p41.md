<!-- { "loadSidebar": true } -->
　　余闻南夫平居家人不见其喜怒一日因事怒甚已而悔之自恨其养之未至也充是心以往可谓知好学矣了翁友之其厚如此不问可知其贤余幸与之同乡未及识而南夫已逝悲夫不复见斯人也因读了翁之文怅然久之故姑书其所闻附于后
　　题了翁送几叟诗
　　以身教者从以言教者讼了翁训诸子侄其辞如此皆其平日躬自蹈者所谓以身教也能味其言亦以身践之则其趋圣贤之域岂逺哉若几叟葢可与进斯道者故告之如此
　　题诸公邪説论后
　　昔王荆公以邪説暴行祸天下三十有余年余备位谏省论之去其王爵罢配享太学诸生薰陶王氏之学久矣閧然羣起而非之赖君相之明卒从其议今观诸公之言是非已有定论则余之言可以传信矣
　　防彭器资送余仲勉序
　　彭公以盛德重望为时名臣士大夫得一望履舄者如登膺门况其厚善者乎仲勉先生余虽不获从之游观其所与则信其贤也审矣
　　防温公与刘侍御帖
　　熈宁之初吴兴刘公位台端论事忤大臣意谪知江州一时清议寛之无敢言者独文正温公抗章于廷诤之事之本末安抚叅政张公论之详矣公将行文正造门叙别又以手翰问行期有道胜名立之言其相与之意厚矣夫天下之善士斯友天下之善士二公终始一节不约而同其取友可知矣览是遗墨三复兴叹乃附其説于后


　　山集巻二十六
　　钦定四库全书
　　山集巻二十七　　　　　宋　杨时　撰杂著
　　书铭
　　含其英茹其实精于思贯于一
　　言黙戒
　　邻之人有鸡夜鸣恶其不祥烹之越数日一鸡旦而不鸣又烹之已而谓予曰吾家之鸡或夜鸣或旦而不鸣其不祥奈何予告之曰夫鸡乌能为不祥于人欤其自为不祥而已或夜鸣鸣之非其时也旦而不鸣不鸣非其时也则自为不祥而取烹也人何与焉若夫时然后鸣则人将赖汝以时夜也孰从而烹之乎又思曰人之言黙何以异此未可言而言与可言而不言实足取祸也故书之以为言黙戒
　　劝学
　　志学之士当知天下无不可为之理无不可见之道思之宜深无使心支而易昏守之宜笃无使力浅而易夺要当以身体之以心验之则天地之心日陈露于目前而古人之大体已在我矣不然是未免荀卿所谓口耳之学非所望于吾友也
　　杂説
　　东坡谓荀文若其才似子房其道似伯夷予以为其才似子房则有之矣伯夷不事非君不立于恶人之朝宁忍事操乎以为其道似伯夷吾不知其説也
　　黄门谓蔺相如非战国之士使居平世可以为大臣矣予以为相如奉璧入秦赵之君臣计议非有亲秦之心也特畏其威彊耳古人以小事大有以皮币犬马珠玉而不得免者至弃国而去之况于一璧乎此知事大畏天者之所为也当其持璧睨柱使秦知赵璧终不可得也而欲徼幸于不死难矣岂孔子所谓暴虎冯河死而无悔者欤不一二年卒有覆军陷城之旤虽完璧以归于赵何益哉此其知不足称也已渑池之防其危又甚矣方赵王之西也廉颇期以一月不反则立太子以絶秦望则是行非有万全之计也相如为国卿相其勇略不足以重赵使秦不敢惴焉乃欲以颈血溅之岂不殆哉此特曹沬之流战国之雄者耳而谓之以道事君固如是乎黄门以为大臣吾亦不知其説也
　　哀公问社论者以为哀公将去三桓而不敢正言古者戮人于社其托于社者有意于诛也宰我知其意而亦以隠答焉其曰使民战栗以诛告也夫鲁之防三桓之盛而欲去之岂易言哉而以隠语语于人为宰我者谋人之国亦以隠答之一失其防则倾国亡身之祸随之矣而孔子亦以隠罪之此何理也夫隠语古之滑稽者时有之而谓圣人之徒为之乎
　　世儒之论曰性之有习习之有善恶譬如火之能热与其能焚也孟子之所谓善得火之能热者也是火之得其性也荀子之所谓恶得火之能焚者也火之失其性者也夫天地之间有夫妇而后有父子此物之所同然也故木以金尅之而火生焉木与火未尝相离葢子母之道也火无形丽木而有焉非焚之则火之用息矣何热之有哉而谓热者火之得其性焚者火之失其性其察物也盖亦不审矣夫子思之学惟孟子之传得其宗异哉世儒之论也以为孟子道性善得子思之説而渐失之而轻为之议其亦不思之过欤
　　苏子曰道有不可以名言者古之圣人命之曰一寄之曰中则一也者特道之有不可名言者耳中亦非道也道之寄而已所谓道者果何物耶子思因其语而广之曰喜怒哀乐之未发谓之中发而皆中节谓之和中者天下之大本也和者天下之达道也致中和天地位焉万物育焉子思之説既出而天下始知一与中在是矣夫子思之言中和而已此道之可以名言者也所谓一者安在哉孟子又推之以为性善之论性善之论出而一与中始枝矣夫性善之论出而一与中何自而枝耶是必有説也学者更深考之则孟子苏氏之学是非得失必有不可诬者矣
　　邓氏真賛
　　婉婉夫人夙有令仪柔静以和室家是宜今其云亡厥声尚懿图形于兹以永瞻视
　　陈居士传诸公防附
　　陈选南剑州将乐人世以豪赀为乡闾大姓其为人忠信愿慤不妄与人交晨兴正冠修容坐堂上夫妇相对如宾非庆吊未尝出门虽连墙有经时不见其面者间有所之必筮而后往家人俟其归其迹可数也平居恂恂人莫见其喜怒闺门之内雍如也其遇人无长幼必尽诚敬虽横逆有恶声至如弗闻视其容貌泊然若无足芥蔕者以故人亦信之后虽有喜侵暴者不敢犯也卒年四十六山杨某曰予尝读沈公笔谈见其所载杜生事沈公自谓时方有军事至夜半未卧罢甚僚属有谈杜生者闻之不觉肃然忘其劳考公之所为于杜生几可无悔矣非其中有所养讵能若是哉惜公之亡予尚幼未能究知其所有故不得而备论之也当是时陋郊小邑无缙绅先生明道德之归以觉斯人又无髙世之士含德隠耀相与薰陶浸灌辅成其美此予所以深嗟而屡叹之也然观其襟度夷旷不可污挠葢有非学之所能至者世之薄夫浅子一有戾已仅如毛发则悻悻然见于顔面必反之而后已其视公为如何故特为之论著以示其子孙使知先世所以遗已者在此不在彼也公少时有故人将亡子尚幼以白金数镒委之者比其子壮公召与之其人矍然谢之初弗知也葢其信义足以托孤如此然此在公为不足书者而邑人以是多公故并述之附于其末
　　中立先生所撰陈居士传予兄孙渐得其本自余杭来四明出以示予先生言行信于天下所以深嗟而屡叹之者虽晦于今后当显白异时尚论之士可不考欤予与居士同乡而以不得见之为恨为写此传以畀其子孙使刻而藏之以成先生论述之志大观二年十一月二十二日沙县陈瓘书
　　居士本不求知于人人自知之宗子博士杨公中立又为之传以行于世所以风劝来者盖不但一乡而已也大观四年十一月二十日晋陵邹浩既篆其前已因书此以见意云
　　昔扬子云称蜀人之贤以李仲元为畏友想见其人信顺之气积于中而畅于外葢黄叔度之流惟以生于逺方不闻于中原士大夫独因雄书而名载于后世今陈居士含德隠厚沉冥于七闽之下邑未有能知之者吾友中立为发其蕴以诏其子孙吾知其与仲元俱不朽矣此于名教岂小补哉政和二年孟夏中澣建安游酢书
　　予尝爱范晔作黄叔度传初无言行可见之迹后之识者想望其人如不可及今观中立先生传陈居士其文亦然居士处于僻逺虽无卓然显白于世者既得佳传又得邹陈二公为之书篆且防其后以垂不朽读者想望其人当与叔度齐驱而并驾云宣和二年仲夏梁谿李纲书
　　张牧之子名
　　张氏世有清德由圣得子求名于侍讲吕公原明而名之曰清孙夫伯夷圣之清者也推恶恶之心思与乡人立其冠不正望望然而去之若将凂焉故其流风之弊容德不足而至于隘今牧之得子而求名于予请名曰容孙葢将以济其世德也
　　致语
　　耸壑凌霄共喜千龄之防衔杯乐圣仍逢四事之并玉麈交挥德星复聚恭惟知府朝请南溟异禀宛国上才顾千里之难羁姑六月而一息简在二圣光于四贤行闻衮绣之归伫有功名之享通判大夫职分郡贰位列星躔家传清白之风世厯要权之任芳猷不坠威望有加相忘贑上之清欢无愧山阴之盛集偶兹胜事敢献鄙辞
　　庭下秋风飐斾旌使君爽气逼人清功名共喜千龄会尊酒仍逢四事并甘谷残英留晩翠雍门余曲有新声莫辞酩酊同民乐鳯诏行催上玉京
　　又其二
　　伏以跨鲸溟渤身出蓬瀛浮槎天潢道逢牛斗斯一时之盛集罄千里以交欣恭惟经略侍制儒席至珍英躔逸歩脱迹东胶之列蚤膺宣室之求握笔螭头连飞鴈序俄出分于屛寄复承代于时岂惟闻望之隆兹寔衣冠之盛知府朝请天资旷达德宇宏深式慕子渊之用行庶几孔氏之毋意思缔交于大国方讲好于两君适兹化景之长足为贤者之乐欲传胜事用播声诗霛槎初泛斗牛间隠隠晶光照夜寒况是春城多乐事果逢星节驻征鞍使藩暂屈留旌斾云路终同接羽翰已写风猷传乐府更磨琬琰一时刋

　　山集巻二十七
　　钦定四库全书
　　山集巻二十八　　　　　宋　杨时　撰哀辞　祭文
　　哀明道先生
