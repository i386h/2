<!-- { "loadSidebar": true } -->
　　妙真偈云假使声闻众其数如恒沙尽思共度量不能测道智臣笑曰此乃改法华佛智为道智耳自余并同诸文非一昔有问道士顾欢欢答灵宝妙经天文大字出于自然本非法华乃是罗什妄与僧肇改我道经为法华也且灵宝偷于法华可诳东夏法华之异灵宝不殊西域今译人所出不爽经文以此推之故知偷改为灵宝且佛经博约词义宏深千卷百部无重文者不同老经自无别计倚傍佛经开张卷部且五千之文全无及佛佛之八藏亦不论道自余后作皆窃佛经后自明之不广其类是以古来贤达讽诵佛经至今流传代代不絶道法必胜何不诵持举国统括诵道谁是是故知非可为准的
　　偷佛因果三十
　　度王品云天尊告纯陀王曰得道圣众至恒沙如来者莫不从凡积行而得也十仙者无数亦有一兴而致一仙位复有积劫而登由功髙则一举功卑则十升有十阶级从欢喜至法云相好具足于是诸王闻説即得四果又度身品尼□子于天尊所闻法获须陀洹果又文始传老子在罽宾弹指诸天王罗汉五通飞天俱至遣尹喜为师得道菩萨为老子作颂臣笑曰佛之与道教迹不同变通有异道以自然为宗佛以因縁为义自然者无为而成因縁者积行乃证是以小乗列四果之梯大乗有十等之位从凡入圣具有经论未知道家所引四果十仙名与佛同修行因縁未见其説然道家所修吸气冲天饮水证道闻法飞空饵草尸解行业既殊证果理异但説天有五重或三千六千或八十一天或六十大梵或三十六天或三十三天或五亿五万余天或九真天王九气天君四方气君三元三天九宫天曹玉清太有都紫微三皇太极诸如此类理有所縁岂有虚张自取矫异请説此天为重为横为虚为实服何丹草而获此天脱所未详则徒为虚指更来可笑矣
　　道经未出言出三十一
　　案都道士所上经目取宋人陆修静所撰者目云上清经一百八十六卷一百二十七巻已行始清已下四十部五十九卷未行于世检今经目并云见存乃至洞经一十五卷犹隠天宫今检其目并注见在臣笑曰修静宋明帝时人太始七年因敕而上经目既云隠在天宫尔来一百余年不闻天人下防不见道士上升不知此经从何至此昔文成书以饭牛诈言王母之命而黄庭元阳以道换佛张陵创造灵宝吴赤乌时始出上清起于葛宋齐之间乃行鲍靓造三皇事露而被诛文成书饭牛致戮于汉世今之学者又踵其术又可悲乎汉书张鲁祖父陵桓帝时造符书以惑众受道者出米五斗俗谓米贼陵传子衡衡传子鲁号曰三师三人之妻为三夫人皆云白日升天初受道名鬼卒后号祭酒妖鄙之甚穿凿滥行皆此例矣
　　五亿重天三十二
　　文始传云天有五亿五万五千五百五十五重地亦如之厚一万里四角有金柱金轴方圆三千六百里神风持之以四海为地脉天地山川河汉通气风云皆从山出臣笑曰三天正法经云天光未明七千余劫景始分九气存焉九真天王元始天王禀自然之置九天之号上中下真真为一元元有三天上元宫即太上大道君所治计一天相去九万九千九百九十里则九天相去七十九万九千九百二十里一里有三百步一步有六尺则有一十四亿三千九百八十五万六千尺以五亿重天分之则天天相去二尺岂有厚万里之地上载二尺之天乎文始传云老子引四天王大众皆身长丈六短者丈二计人大而天小何以自容常卧不起愕然大怪
　　出入威仪三十三
　　中经説道士执简者用金玉广一寸长五寸五分执之为况中古王执朝君师下古金玉隠执杂木长九寸名为手简执以去慢诫于道士若入王宫聚落人室在舍外十步着巾帔执简而入勿有侧背出舍外脱巾帔着素服行勿自显损道法若入俗冢整威仪执简坐勿使俗怪道士行百里外执杖巾帔香罏铜鑵鉢盂出家之具自随威仪具足得十种功徳臣笑曰自然经云道士巾褐帔法褐长三丈六尺三百六十寸法年三十六旬年有三百六十日一身两角角各有六条两袖袖各六条合二十四条法二十四气二带法隂阳中两角法两仪乃至冠法莲华巾也自然经既有科律何以不依乃法张鲁黄巾之服违律而无识也
　　道士奉佛三十四
　　化胡经云愿采优昙华愿烧栴檀香供养千佛身稽首礼定光又云佛生何以晩泥洹何以早不见释迦文心中大懊恼又大戒云道学当念游大梵流景宫礼佛臣笑曰敷斋经天尊令右真人曰释迦文以转轮生死法化世使天老右真人以仙度之道不死之大法又老子序云道主生佛主死道忌秽佛不忌道属阳生忌秽佛则反之据此清浊天分死生大判何为不念清虚大道而愿生死秽恶佛乎故昔殷太宰问孔子圣人孔答三皇五帝三王及某俱不圣也西方之人有圣者焉故知孔子以佛为圣不以道为圣也化胡经云天下大术佛术第一升云吾师化游天竺符子曰老氏之师名释迦文此道齐经又云称仙梵天称佛隠文外国读经多是梵天道士所好梵即佛也此即学佛久矣由称梵也又灵宝三十二天大梵隠语天各八字诵之万遍即飞行七祖同升南宫此又道士学佛之证也然道士止知学梵亦不知梵是何佛愚而信之亦应有福不知可笑以不
　　道士合气三十五
　　真人内朝律云真人日礼男女至朔望日先斋三日入私房诣师所立功德隂阳并进日夜六时此诸猥杂不可闻説又道律云行气以次不得任意排丑近好抄截越次又子曰不鬲戾得度世不嫉妬世可度隂阳合乗龙去云云臣笑曰臣年二十之时好道术就观学先教臣黄书合气三五七九男女交接之道四目两舌正对行道在于丹田有行者度厄延年教夫易妇唯色为初父兄立前不知羞耻自称中气真术今道士常行此法以之求道有所未详【一作诤误】
　　诸子道书三十六
　　都经目云道经传记符图论六千三百六十三巻二千四十巻有本须纸四万五十四张其一千一百余巻经传符图其八百八十四巻诸子论其四千三百二十三卷陆修静録有其数目及本并未得臣笑曰道士所上经目陆修静目中见有经书药方符图止有一千二百二十八巻本无杂书诸子之名而道士今列二千余巻者乃取汉艺文志目八百八十四卷为道之经论据如此状理有可疑何者至如韩子孟子淮南之徒并不言道事又有八老黄白之方陶朱变化之术翻天倒地之符辟兵杀鬼之法及药方呪厌得为道书者可须引来未知连山归藏易林太黄帝金匮太公六韬何以不在道书之例乎修静目中本无诸子今乃乗安不知何据且去年七月中道士所上经目止注诸子三百五十巻为道经今云八百余卷何以前后不同又人之有恶唯恐人知己之有善虑人不见故道士自书云不受道戒者不得读道经即如此状恐人知其丑乎若以诸子为道书者人中诸子悉须追取何得遗之且道士引例我老子道德本是诸子今尊为经流例相附有何过欤若尔则知老子黄子诸子之流如何得与儒流七经而相抗乎班固先六经后二篇序道为中上贤类斯实録矣又陶朱者即范蠡也既事越王勾践君臣因吴石室尝屎饮尿亦以甚矣今尊崇其术不亦昧乎又蠡子被戮于齐何为不行父术变化而自免乎又造天地经老子托幽王皇后腹即幽王之子也身为柱史即幽王之臣也化胡经云老子在汉为东方朔若审尔者幽王为犬戎所杀岂可不授君父与神符令不死乎又汉武穷兵疲役中国天下户口至减太半老子为方朔者何忍不与辟兵辟谷之符厌人咒鬼之方以防汉国乎眼看流弊若此无心取救将非欺诳之谬乎又统收道经目録乃有六千余巻覈论见本止有二千四十巻余者虚指未出将非铅墨未备致经本未成乎自余孟浪纷纶无足更广【广明集】














　　释文纪卷三十五
　　钦定四库全书
　　释文纪巻三十六
　　明　梅鼎祚　辑
　　后周【二】
　　释昙积
　　谏周太祖沙汰僧表
　　僧昙积白皇帝太檀越德握乾坤心悬日月照烛无私之道巻舒不测之化能威临皁白悲及僧尼控引纲示之出路欲使清升练行显迹于明时寡德沙门耻还于素俗爰降明诏责其试艺颁下诸州问其课业窃惟入道多端谅非一揆依相验人有五理不足何哉或有僧尼生年在寺节俭自居愿行要心不犯诸禁烧香旋塔顶礼殷勤合掌低头忘寝忘食但受性愚钝于诵读无縁习学至苦而不得下字今量所告意须文诵聪者为是重审试僧不退实行为是正意偏望取其明快且实而不聪行之本也聪而不实智之相也若用为有业是不求备于一人若实为非僧便责知于满足大觉智慧不可思议诸所为法天人顶受况在凡夫辄思改易羣圣自言种种神变于斯大法不能加减大人出世识本知机巧妙多方化人以渐众生根行各各不同令圣説经互差不一内外相通亦无乖异又如孔子领徒三千达者七十有二升堂入室莫过数人自余已外岂容斥逐今州郡县各有学生德及颜回讵几人也可以不及颜回废郡不立可以无德顽僧并令还俗不及颜回者犹胜于野人无德顽僧者犹胜于外道伏此二途不足一也或有专归树下擎锡持盂望中而餐正命自活名闻顿舍利养无心理观除烦遂阙文诵论其人入道则内业有余究其文解则相功不足何必聚众京华悉是德僧孤拔林野咸非行士故果有生熟不可以色相而啖人有出没不可以形名而取敢自三思不足二也或有营经造像厉力积年修补伽蓝忧勤累嵗舍身济物不以寒苦经心施药与人不以饥贫易志但无聪力日诵不过一言旦夕栖栖日读不盈数纸准其回向则善不空施征其发趣则佛之真子今无辜退俗是枉滥行人直性顿非不足三也佛説僧是福田理难损抑虽可年末形凡而法服尊重岂容朝施暮夺自加荐毁爱恶无常岂责其得失于一人之上置不恒之式于十二冲典恐不合圣心甚乖大趣上损慈悲下亏正化唯畏后世相传受诬僧之谤不足四也今大周大国僧尼未几寺舍列然有盈万数只应招延二部溢满其间动梵鸣钟为国行道方便穷其长短曲觅愆非黜放还民使栋梁空旷若他方异国逺近闻知疑谓求兵于僧众之间取地于塔庙之下深诚可怪但顽僧任役未足加兵寺地给民岂能富国深不顿除性由渐显一切众生具诸烦恼若顿遣圆修是灭佛法匪直损身魔必得便何者一向纯善精加供养一向纯恶退令还俗此言所见深灭三宝若麤细等看魔难得便何者纯善退麤成众麤众之人犹生物善经文道理莫问麤细之行唯不还俗终成佛子进退三思不足五也贫道余年贱质寄命闗右钦化承恩得存道业是以呻吟防杖送此丹诚忓忤之愆伏増战越敬白【广明集】
　　释亡名【见前】
　　宝人铭【名以称谓广流藏景难伏誓心栖闲放无事乃着宝人铭】
