<!-- { "loadSidebar": true } -->
　　向者见足下所草宗谱私心已竒之偶以及郁君乃足下则走使致书盛相推谓不当让于鳞牛耳而一时得与绳廷尉札又谓仆出献吉上昔文王嗜昌歜仲尼慕之眉结而后咽二君子者得无有偶然之嗜耶抑亦相浮慕云尔献吉草昧功在祛除于鳞矫矫实再九合仆虽有秦楚之赋何敢以狎主自期所赖足下诸贤左右提挈耳仆生平毁誉中人晩而厌名且畏之方拟戢身二藏间作残活计时游糟丘可以终老幸毋用虚褒相藉也时科之业抛去已三十年忽得足下二义读之觉齿吻间有种种新味江瑶柱不让矣记序尤自苍然咄咄相逼特不宜为豚儿过嘘拂以长其傲方苦作答书草草不及详诸容嗣尽
　　
　　又
　　
　　昨过廷韩所一晤不暇深语适于生云邀足下送我至青浦虽以侵晨发犹数回首望云间鹢不得乃鼓棹耳足下书来适同此懐佳章爽朗有致歳晏人事如织不能效反歌之和如何见示数十条良悉精进至意聊草数行为荅而未及详大抵足下所问多于外境上着力今宜但取三百篇及汉魏晋宋初盛唐名家语熟翫之使胸次悠然有融浃处方始命笔勿作凡题僻题险体险韵坌入恶道俟骨格已定鉴裁不爽然后取中晩唐佳者及献吉于鳞诸公之作以资材用亦不得临时剽拟至于仆诗门径尤广宜采不宜法也足下苦心非他后进比所患天趣时乏蹊径尚存然宜从容涵泳得之毋助长也近作可全写示不恶面擿当自省进素册小暇完上不一
　　
　　又
　　
　　向足下见过以仆案头有佛书偶一读之乃是尘劳海中觅小驻泊处耳而遂举诸耆宿法语见询欲令为足下剖大事公案是佛弟子于火焰狱问调达觅清浄境也可发一粲耳足下谓龎居士一切空诸所有为欛柄窃意足下方为有所苦故若本无所有何以空为然却自有不空者在故名真空不然则顽空也又复举大慧师谓思量较计不得将心待悟不得是句亦刬非句亦刬为问觉此语似专为足下设足下既有所苦而欲空之却汲汲然思量较计将心待悟不刬是不刬非终日于是非中求出是非此又病也古先生成佛后尚为摩耶夫人忉利天说法足下尊慈见衰证医药奉侍当忧则忧当劳则劳其它眷属亦只以应尽之分处之便是大道举手动足着衣吃饭本无深理只于此不涉攀縁思想亦道也足下苦于此体究又増一畨葛藤矣巾衫绦履原不曽系束足下心何妨叅禅念佛亦岂必坐公衙判案牍入出兠鍪剑戟中方下地狱种子火宅生莲花变清凉境白日恶风吹堕罗刹鬼国只在一念间耳仆本毫髪无所得昔人云不辞为公道尽恐公他日怨我偶疲口授侍史辞不能次亮之亮之
　　
　　又
　　
　　豚儿封手札至缕缕悲恳恨不于两月前当为绍介于先师所俾亲为印证也第先师于诸弟子实不有所授叩之则曰坚其志澹其味守此八戒以俟我于五载之后而已固请之则曰吾非秘而弗早授子早授子无益也仆犹记禅门一龙象以所解娄质师而娄不荅恚而辞去又数载忽大有所悟始遥瞻礼曰倘师为我遽拈出我何以有今日哉即令仆果无耻抗颜而踞师席足下有问仆何以荅也足下不问仆不荅庶乎师弟子也然而足下与仆俱不能也足下但奉持先师之语五载后不以足下见先师者有如日执贽授馆之念幸毋起仆不得不为泄栁段干木也方苦作报书不一
　　
　　又
　　
　　得足下书知秋来苦汤药无暇呼棹然清梦时时落我弇州园矣仆比闰月苦河鱼之疾者旬日寻复病目幸已无恙近始举一孙兼家弟拜万寿回趺宕杯酒间意气差自强想所欲闻者承谕史记诸本凌生近致评林一部来乞序仆颇念其刻之精而病其采之杂然至膏夕加铅椠差为便耳茅君何能深太史公即用修所长颜籕李善家语亦不得其精神要眇余祭酒刻本尚未见传所删削出吴兴董宗伯手亦不审然否足下又询仆楚中发策中有太史公生不遇左氏传语记出一宋老儒而忘其人当时极然之以为周纪诸侯世家寥寂之甚且所纪时时抵牾再览刘歆移太常博士书谓鲁恭王壊孔子家壁春秋左氏所修皆古文旧书藏于秘府伏而未发然则太史公时左氏诚未出或出而不备又其书云左丘失明厥有国语而不及左传槩可推也足下又谓禇先生别补十一篇不宜错诸传中令人有玉石之恨第其人识短耳其文辞似不减中垒新序可别为一巻附于后不然今汉人语何几而忍弃之也秋来校正拙集鱼豕之误八百余字増入说部六巻所谓巵言别集者易之曰宛委余编而斥盛事异典别行之公家赐小珰宫姬事亦増録矣集所以名四部者赋诗文说为部四耳亦七畧遗例也丁南羽笔意精新使多见唐宋名迹将来彷佛仇陆所委跋及扇头诗俱不免污茧凫先美器病在速成宜多读精思缓收目前之誉幸相与勉旃范牧之佳士也死后犹能结烟花一段致语第非大雅所宜耳洛神赋纎美有余或恐吴兴之优孟且无的然一跋倘减去十五或可借以小料理也羔羊居士纷披老笔隠然懐素过庭结体第寂寥数行粉素脱落而此公品在翠微居士下索直太昻须杀其半损饷二刻俱佳搨珍感珍感对客草次不悉亮之
　　
　　又
　　
　　得报书满纸具悉雅况娄塘一曲何异匡山竹溪诸名儶制撰当令纸贵第青莲暂阻鲸吸恐令风流之士失望耳陆楚生作小简来云李时养游白下张复将为燕中之行子念促装向闽酒人星散逺亦从此逝矣此语殊可怜第吾侪所割爱讵止一二端逐麋之犬寜顾兔耶残歳别公次晨即得华阳真耗敢忘精进但蒲团一尺地游思纷起殊艰剪削仅能作焚诵庙祝譬之小儿学涂鸦何日可勒勲墨池也苏子瞻外纪殊草草意似好其人与其事聊为纂集而昨秋奔走侍师病复夺之不暇扫败叶客又无可任者公既为我摘出复误便希改正如二三君子能梓之亦是艺林一段佳事也小儿新歳始晓约三四友生丽泽与辰玉各一宗而皆取裁于荆老公书即与荆老读之承饷水仙新箨风尘外色味■〈奭斗〉仙师所凿泉荐之何必减华阳乐所念时序流易此身危脆相赏之余亦重以相感懒甚不能躬执笔小间当裁一诗别书箑报谢不一
　　
　　又
　　
　　自奉仙师入观即与荆老拾松枝煑新泉作菊苗荳角供而觅足下不可得方共怪之既得足下书披沥衷悃激迫之深至欲逃家室卖身削髪以充埽除一力即呼荆老诵之相与愯然神赏此虽二祖立雪断臂之恳亡以大隃此虽然仙师示诲爱敬君亲而足下七十老母时时卧床笫柰何亟舍而栖托二百里之外乎即缓急叩棐几呼粥药谁与应者世人鲜逺识所左右前后老母者亡不以一第为悦一旦舍而就方外服亦非所以慰衰慈也仆非有出世根器仙师见怜西山之日无复久照且于一切障累渐轻故援而拔之然实无毫髪得可以资足下亦焉用借为例廿一日乃仙师岳降日足下可驰来拈一瓣香作弟子劵仆当诵而焚之宣父云欲速则不达犹龙公亦云轻诺必寡信足下宜加三思仆言不能再也
　　
　　程巢父
　　
　　得手教累纸谬见饰奬以为可厕古作者悚息悚息至欲选鄙集使巻袠与于鳞相当俾成二家言又令仆生见之甚媿雅意之辱仆在郧中偶失拙草二袠縁无副本踰月而后检得之意不能无动而会其地饶梓武昌饶刻工遂有加灾之误既成为诸贤所念竟不获蔽其丑以为恨今何幸遇足下具法眼为我一精汰也昔谢茂秦毎论诗辄言当割爱而意不能自决以属于鳞泚笔抹之大呌称快乃知陈王敬礼之谈千古不虚也却有一谑附闻于鳞居恒谓渠高不能当仆巨仆戏荅垓下之战项王卒可十万人淮阴侯以三十万当之而又孔将军居左费将军居右皇帝在后乃一得志耳今与于鳞兵数埒恐不得当也读休阳志宛然鲁春秋竹书纪年昔颜惟乔志随而杂用左氏编年体以为竒今又大竒也序当作大约七月间可脱稿仲蔚以数行先容足下材自高见当把臂入林矣奚所托绍介也暑中酒困倦握管口授侍者以书幸亮不恭
　　
　　弇州续稿巻一百八十二
　　

　　●钦定四库全书
　　
　　弇州续稿巻一百八十三
　　
　　（明）王世贞 撰
　　
　　○文部
　　
　　△书牍
　　
　　林近夫
　　
　　自与公燕中别不得更闻问为恨方与客醉海棠花下而使者至矣启椷读之宛然若面莫州见寄之什宏丽悲壮一倡三叹他作多称是文气竒峻咄咄逼人吾七子之后故不乏也公亦知文士运否犹在阳九蒙气未涤伯玉请急遂成髙卧明卿憎口顿尔削籍家弟与李本宁俱妬金马三尺地仅一子与硕果耳仆本无勇进意谬为时私叨忝至此今获赋遂初宁非至愿二十年斥买法书名畵金石古文典籍至数千巻山园泉石台榭花竹几夺天造虽先世薄积为之一埽而区区残日不堕苦海三儿大小俱能读父书幸于司马文园白香山多矣安能更遂人眉眼风尘自没耶使者言公所领郭门之外旧与贼共今贼与民俱尽矣侨治一空城得无碍啸歌乎为作数行凌司马属之可即至也
　　
　　于凫先
　　
　　仆老矣甚畏时名而迩来为噉名客所困几欲凿坏塞兊忽得足下书目若涤而醒者已又得足下诗吟赏不置口既读书词所谓生十有六年语知足下犹未及冠也何齿之少而才之老如此记仆年十五时目不知诗偶为塾师所强赋寳刀仅就二句塾师异之葢又三年而始晓开古诗书帙其视足下今日何啻霄壤虽然亦窃有一得以献夫千里之驹不能无逸蹶也不逸蹶不足以征千里然使负千里而意不免逸蹶终千里累也是在足下勉之而已何日可一面且与儿軰商搉经生业既在世法中不能舍此自见勿谓老人多澹语俗语也诗一篇不足以酬来羙聊见鄙赏而已余不具
　　
　　又
　　
　　辱笺教烂然盈纸二诗慷慨可诵知趣寄之深且笃也足下既以国士见与仆安敢以凡格报向仆所以亟称足下不容口谓足下年少而才髙所师法古异日不至作噉名客要为有可以垂后者然谓足下璞也非敢遽谓足下玉也玉不琢不成器夫岂唯琢而已其磨砻润泽葢不可歳月计也今骤读足下诗其声若铿锵而调若髙朗者苟铢铢而计之未易屈指訾也诗有起有结有唤有应有过有接有虗有实有轻有重偶对欲称压韵欲稳使事欲切使字欲当此数端者一之未至未可以言诗也足下文差健而有古意然篇法则未讲也句法竒然句病乗之字法竒然字病乗之而俱不自觉也仆以为足下且勿轻操觚其诗须取李杜髙岑王孟之典显者熟之有得而稍进于建安潘陆陶谢文取韩柳两家平正者熟之有得而稍进于班马先秦其气常使畅才常使饶意先而法即继之騞然昆吾之切而后加以磨砻润泽未有不瑚簋者也仆与于鳞撰着可备足下游艺资耳不可狥而歩趋也方苦文责塡委又以城居不能絶杯勺筐篚之役来巻须俟旬后细批抹荅诗书扇并上外一扇附徐长孺可致之
　　
　　陆山人
　　
