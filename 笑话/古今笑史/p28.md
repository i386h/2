<!-- { "loadSidebar": true } -->
唐崔湜为吏部侍郎，贪纵。兄凭弟力，父挟子威，咸受嘱求，赃污狼籍。父挹为司业，受选人钱，湜不知也，长名放之。其人诉曰：“公亲将赂去，何不与官？”湜曰：“所亲为谁？吾捉取鞭杀！”曰：“鞭即遭忧！”湜大怒惭。
裴佶姑夫
唐裴佶尝话少时，姑夫为朝官，有雅望。佶至宅，会其退朝，深叹曰：“崔照何人？众口称美，必行贿也！如此安得不乱！”言未讫，门者报寿州崔使君候谒。姑夫怒，呵门者，将鞭之。良久，束带强见。须臾，命茶甚急，又命酒馔，又命速为饭。佶姑曰：“何前倨而后恭？”及入门，有德色，揖佶曰：“憩学中！”佶未下阶，出怀中一纸，乃赠官絁千匹。
元诞不贪
元诞为齐州刺史，在州贪暴。有沙门为诞采药还。诞曰：“师从外来，有何得？”对曰：“唯闻王贪，愿王早代。”诞曰;“齐州七万家，吾每家未得三升钱，何得言贪？”
尉景
北齐尉景性贪。厍狄干与景在神武坐，请作御史中尉。神武曰：“何意下求卑官？”干曰：“欲捉尉景。”神武大笑，令优者石董桶戏之。董桶剥景衣曰：“公剥百姓，董桶何为不剥公？”
壮观、牧爱
正德中，陈民望为黄州守，更新谯楼，榜以“壮观”二字。同知王卿，陕人也，颇有清誉，指题谓邓震卿曰：“何名‘壮观’？自我西音，乃‘赃官’也。”相与一笑。又绍兴府有扁云“牧爱”。戚编修谓时守曰：“此扁可撤去。自下望之，乃‘收受’字耳。”
“牧爱”“壮观”是的对。
菜瓮
聂豹，字文蔚，永丰人，好讲阳明之学，而天性贪狡。为苏州时，纳贿无算。尝封金于瓮，为李通判所见，佯云：“以莱寄父。”李曰：“拙妻正思菜。”遂取十二瓶去。豹不敢问。
还亏曾讲学，故不敢与李通判争竞。
麻鞋一屋
《颜氏家训》：邺下一领军贪甚，及籍没，麻鞋亦满一屋。
钱痨
严相嵩父子，聚贿满百万，辄置酒一高会。凡五高会矣，而渔猎犹不止，京师名之曰“钱痨”。
不动尊
刘宣武铸铁为算子。子薄游妓家，妓求钗奁。刘子辞之。姥曰：“君家库中青铜号为‘不动尊’，可惜朽烂！”刘子云：“吾父唤算子作‘长生铁’，况钱乎？彼日烧香祷祝天地，要钱生儿，绢生孙，金银千百亿化身，岂止‘不动尊’而已！”
欺心报
《耳谈》：李士衡奉使高丽，武人余英副焉。所得礼币及诸赠遗，士衡皆不关意。余英虑船漏，以士衡之物籍船底，己物置其上。无何，遇大风，船几覆。舟人请减所载，仓忙不暇拣择，信手拈出，弃之中流，舟始定，盖皆余英物也。
死友
《耳谈》：孝感县民刘尚贤、张明时二人，约为死友，实以利合也。偶夜行，见火燐燐，识其地，掘之，见银笋矗起。二人大喜，谓宜具牲礼祭祷，然后凿取。刘已置毒盏中，令张服之。张亦腰斧而来，乘醉击刘死，而不知己已中毒也。两人者皆死，其家人往视银笋，濯濯无迹。万历乙未年事。
太仓库偷儿
太仓库于万历戊戌中，有偷儿从水窦中入，窦隘，攒以首，无完肤矣。亦得一大宝，置顶际，如前出。至窦之半，不意复有偷儿入，俱不能退，两顶相抵槁死，而宝在其中。久之，拥水不流，治渎始见。见邸报。
神仙酒
《狯园》：浙东桐庐县旧有酒井，相传有道人诣一酒肆中取饮，饮毕辄去，酿家亦不索值。久之，道人谓主媪曰：“数费媪酒，无以报。有少药投井中，可不酿而得美酒。”乃从渔鼓中泻出药二丸，色黄而坚，如龙眼大，投井中而去。明日井泉腾沸，挹之皆甘醴，香味逾于造者。俗呼为“神仙酒”。其家用此致富。凡三十年，而道人复来，阖门敬礼。道人从容问曰：“君家自有此井以来，所入子钱几何？”主媪曰：“酒则美矣，奈乏糟粕饲猪，亦一欠事！”道人叹息，以手探井中，药即跃出，置渔鼓中，井复如旧。
古物
江夏王义恭，性爱古物，常遍就朝士求之。侍中何勗已有所送，而征索不已。何意不平，尝出行道中，见狗枷、败犊鼻，命仆取归，饰以箱，送之。笺曰：“承复需古物，今奉李斯狗枷，相如犊鼻。”
铜臭
崔烈入钱五百万，为司徒。及辞帝，帝曰：“悔不少靳，可至千万。”子均，字孔平，亦有时名。烈问均曰;“我作公，天下谓何如？”对曰：“大人少有高名，不谓不当为公，但海内嫌其铜臭！”
贪位附
夏侯嘉正性贪，常言：“若能见水银成银一钱，知制诰一日，死亦无恨！”
则天时，夏官侍郎侯知一，以年老敕令致仕。知一乃诣朝堂，跳跃驰走，以示轻捷。时谓“不伏致仕”。
《朝野佥载》：滕王为隆州刺史，多不法。参军裴聿谏止之。王怒，令左右掴搨。他日聿入计，具诉于帝。帝问聿：“曾被几搨？”聿曰：“前后八搨。”即令迁八阶。聿归叹曰：“何其命薄！若言九搨，当入五品矣！”闻者哂之，号“八搨将军”。

鸷忍部第十六
子犹曰：人有恒言，曰“贪酷”。贪犹有为为之也，酷何利焉？其性乎！其性乎！非独忍人，亦自忍也！尝闻嘉靖间，一勋戚子好杀猪，日市数百猪，使屠者临池宰割，因而观之，以为笑乐。又吾里中一童子，见狗屠缚狗，方举棍，急探袖中钱赠之，曰：“以此为酒资，须让此一棍与我打。”自非性与人殊，奚其然？集《鸷忍》第十六。
以人命戏
《汉书》：江都王建专为淫虐。游章台宫，令四女子乘小船，建以足蹈覆其船，四人皆溺，二人死。后游雷波，天大风，建使郎二人乘小船入波中，一船覆，两郎溺，攀船，乍见乍没。建临观大笑，令勿救。宫人姬八子姬妾官名。有过，辄令裸立击鼓，或置树上，久者三十日，乃得衣。或纵狼令啮杀之，建观而大笑。又欲令人与禽兽交而生子，强令宫人裸而四据，与羝羊及狗交。
北齐文宣淫暴，杨愔虽宰辅，每使进厕筹。又尝置愔棺中，载以輀车，几下钉者数四。每视朝，群臣多无故行诛。乃简取罪人随驾，号为“供御囚”。手自刃杀，持以为戏。
时有都督战伤，其什长路晖礼不能救、帝命刳其五脏，使九人分食之，肉及秽恶皆尽。
齐主问南阳王绰：“在州何事最乐？”对曰：“多聚蝎于皿器，置狙其中，观之极乐。”帝即命索蝎一斗，置浴斛。使人裸卧斛中，呼号宛转，帝与绰喜噱不已。因让绰曰：“如此乐事，何不驰驿奏闻？”
唐成王千里使岭南，取大蛇长八九尺，以绳缚口，横于门限之下。州县参谒，呼令入门。忽踏蛇，惊惶僵仆，被蛇绕数匝。良久解之，以为戏笑。又取龟及鳖，令人脱衣，纵龟等啮其体，终不肯放，死而后已。其人痛号欲绝。王与姬妾共看，以为玩乐。然后以竹刺鱼鳖口，或用艾炙背，乃得放。人被惊者，皆失魂，至死不平复矣。
水狱
汉主龑聚毒蛇水中，以罪人投，谓之“水狱”。
剖视肠腹
闽主曦谓学士周维岳曰：“岳身甚小，何饮酒之多？”左右曰：“酒有别肠，不必长大。”曦欣然命捽维岳下殿，欲剖视其酒肠。或曰：“杀岳，无能侍陛下剧饮者。”乃舍之。
宋后废帝好杀。游击将军孙超有蒜气，剖腹视之。
佳射的
齐高帝为宋中领军。苍梧直入府，时暑热，帝袒裼。苍梧画帝腹为射的，自射之。王天恩曰：“领军腹大，是佳射的。一箭便死，后无复射，不如以雹箭射之。”
针
《典论》：刘表设大针于杖端。客有被酒，劖之，以验醉醒。《晋史》：武帝太子恶舍人杜锡亮直，置针于锡坐毡中，刺之流血。俗云“如坐针毡”本此。
吞鳝
梁邵陵王纶为南徐州刺史。尝微服游市里，问卖鳝者曰：“刺史何如？”答言“躁虐”。纶怒，令吞鳝以死。
试荆
隋燕荣为幽州总管。道次，见丛荆堪为笞箠，取以试人。人自陈无罪。荣曰：“后有罪当免。”及后犯细过，将挝之。人曰：“前许见宥。”荣曰：“无过尚尔，况有过乎？搒捶如初。
食鳖杖左右
隋崔弘度为太仆卿，尝戒左右曰：“无得诳我！”后因食鳖，问侍者曰：“美乎？”曰：“美。”弘度曰：“汝不食，安知其美？”皆杖焉。长安语曰：“宁食三斗醋，不见崔弘度。”
吊民伐罪
周瀛洲刺史独孤庄酷虐。有贼问不承，庄引前曰：“若健儿也！能吐，且释汝。”贼并吐之。有顷，庄曰：“将我作具来！”乃一铁钩，长尺余，甚利，以绳挂于树间，谓贼曰：“汝不闻‘健儿钩下死’？”令以胲钩之，遣壮士掣其绳，则钩出于脑矣。谓司法曰：“此法何如？”答曰：“‘吊民伐罪’，深得其宜！”庄大笑。
周兴
周兴性酷，每法外立刑，人号“牛头阿婆”。百姓怨谤。兴乃榜门判曰：“被告之人，问皆称枉；斩决之后，咸息无言。”
周兴有罪，诏来俊臣鞫之。俊臣方与兴对食，谓兴曰：“囚多不承，奈何？”兴曰：“此易耳。内囚大瓮中，炽炭周之，何事不承！”俊臣命取瓮炽炭，徐起揖兴曰：“有内状推兄，请入瓮！”《南部新书》云：江融为左史，后罗织受诛，其尸起而复坐者三，虽断其头，似怒不息。无何，周兴败。
陈锡玄曰：薛文杰为闽王鏻造槛车，谓古制疏阔，乃更其制：令上下通，中以铁芒内向，动辄触之。文杰首被其毒。文杰尝诬杀吴英，后因英军士愤怒，即以槛车送之。卢多逊之贬朱崖也，李符白赵普，请改窜春州，普不答。及符被贬，竟得春州，不浃旬死。语曰：“张机者中于机，设槛者中于槛。”作法之弊，岂独一商君知悔耶？
肉雷
来绍天禀鸷忍。尝宰郃阳，创铁绳千条，或有问不承，则急缚之，仍以其半搥手，往往委顿。每虐威一奋，百囚俱断，轰响震惊，时号为“肉雷”。
来绍乃唐酷吏来俊臣之裔孙，谁谓善恶无种？
肉鼓吹
李匡达性忍，一日不断刑，则惨然不乐。尝闻捶楚之声，曰：“此一部肉鼓吹也！”
发墓沥血
梁豫章王悰，母吴淑媛先侍齐东昏，及幸于武帝，七月而生悰。悰年十四五，频梦一少年肥壮，自挈其首对悰。淑媛询梦中形色，颇似东昏，为言其故。悰乃私发东昏墓，出其骨，沥血试之，骨渗，有征矣。在西州生次男，月余，潜杀之。既瘗，夜遣人发取其骨，又试之。
杀婢妾
石太尉崇，每邀宴集，令美人进酒。客饮不尽，使黄门斩美人。王丞相与大将军尝共访崇。丞相素不能饮，辄自勉强，至于沉醉，至大将军，故不饮，以观其气色。已斩三人，丞相劝敦使尽。敦曰：“彼自杀人，于我何与！”
恶人遇恶人，只是婢妾晦气。觉吕太后筵席殊散淡。
《诗话》：杜大中自行伍为将，与物无情，西人呼为“杜大虫”。虽妻有过，以公杖杖之。有爱妾，才色俱绝，大中笺表皆出其手。尝作一《临江仙》词，有“彩凤随鸦”之句。一日大中见之，怒曰：“鸦且打凤！”掌其面，折项而毙。
