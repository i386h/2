<!-- { "loadSidebar": true } -->
　　右瑞鹤记元呉文正公撰虞文靖公书秦定二年所刻今在北京余得之谢靖眞寺丞呉公此文甚佳而虞公之书温丽典则亦足以师表后进也
　　汉庐江太守范君碑
　　此碑得之大理寺丞孙时未有碑额其前后及下皆缺姓氏名字纪年皆不见陈思孝云汉庐江太守范式碑也然碑云为侍御史冀州刺史亦皆不见于史传或者史之略也碑在今济宁州学断裂多矣夹漈郑渔仲定为蔡邕书汉碑至今虽断裂讹缺其仅有者无不佳如此碑尤为难得也
　　汉修孔子庙器碑隂
　　右汉韩勑修孔子庙器碑隂具载修庙人出钱之数不尽者又载于碑之两侧出钱或二百三百或五百有至于三千者而不以所出多寡为先后亦见古人所重不在乎是也
　　汉郎中郑固碑
　　右汉郎中郑君碑君讳固字伯坚此碑今在济宁学中余得之给事中赵惟恭此碑前后无年月其中云延熹元年拜某官又云年四十二则知为桓灵时所建也但文字磨灭特甚欧阳公集古録跋尾犹载其中数语今多漫灭不见也
　　汉司隷校尉忠惠鲁君碑
　　右汉司校尉忠惠鲁君碑君讳峻字仲严忠惠其諡也碑在今济宁州学郑夹漈定为蔡邕书碑已断为二文字磨灭不可读者殆四之一此本得之大理孙寺丞
　　汉封龙山碑
　　右封龙山碑在元氏县汉延熹七年至今千二百余年石刻虽颇剥蚀而文字尚可寻究碑首云封龙山者北岳之英也此本得之刘智安主事
　　道因法师碑
　　唐道因法师碑中台司藩大夫李俨撰兰台郎骑都尉欧阳通书通率更令询之子书法出家学矩矱森严意度飘逸但少含蓄之趣耳
　　秘塔铭
　　右唐大达法师秘塔铭裴休文栁公权书石刻在西安府学会昌元年所建唐法书家前有欧虞褚薛后有顔栁而栁所论心正则笔正虽一时格君之言要为书法第一义也
　　多宝塔碑铭
　　顔鲁公书多寳佛塔碑亦在西安府学视他碑特完好虽书法至顔栁晋人之风几尽然公书端方刚劲凛然忠义之气故为世所贵而学书者必合公眞行观之乃得其妙趣
　　八关斋碑
　　右八关斋碑顔鲁公书唐河南节度使田神功寝疾宋州刺史徐向等为禳祈报恩者也唐书神功传亦概见其事碑在今归德州城外僧寺中永乐丁酉秋进士尹崇髙奉使河南为余致此本而每行下缺四字葢打碑时为夏潦所淹也
　　元文敏公墓志
　　右元翰林学士元文敏公墓志中丞马文贞公文学士虞文靖公书并篆文敏先待制延祐乙卯座主文贞为同年而文靖相交处尤深此帖余得之陈中书彝训宜珍袭也
　　永乐中视学碑后
　　视学之明日国子监官上表谢各赐衣一袭遂赐羣臣宴又明日羣臣请刻碑太学
　　晋平西将军周府君碑
　　右晋平西将军孝侯周府君碑陆士衡文王逸少书刻石在今常州宜兴县府君讳处义兴人义兴今宜兴也碑后题云唐元和六年义兴县令陈从諌重树琅琊承仕荣镌葢此碑至唐再翻刻也
　　岳麓寺碑二帖【二首】
　　右岳麓寺碑得诸礼部侍郎胡濙余晚喜北海书最后得此而凡前之所得者皆不及也近于中书舍人刘素家见北海秦望山法华寺碑温润清丽葢又特出也法华故在绍兴府寺及碑皆久燬甚可惜也
　　岳麓寺碑李邕书石刻在长沙余前后所得十数本皆纸墨糊涂甚至不可辨识葢打碑必得善工而湖湘善工尤难遇长沙同知李吉特为余致此本故视前所得差胜也
　　云麾将军碑
　　李北海云麾将军碑永乐丙申用之在北京以寄余者此碑出良乡县北海所书有两云麾将军碑其一在陜西陜西者李思训良乡李秀也陜西者书法差胜然余畜北海书独此及岳麓寺碑耳其纸墨又此碑差胜也
　　罗池庙迎享送神诗
　　右东坡书罗池庙迎享送神诗笔意甚佳然较沈传师所书碑不同者十数字当以栁碑为正亦得之长吾云
　　陶隐君茅山帖
　　右华阳陶隐君茅山帖后有庐山曹士冕跋顔鲁公大驾帖米南宫露筋碑文字皆完皆行书之佳者又有南唐李后主行书望故园赋畧米南宫题十字在后疑皆士冕家所刻者余客武昌时得之湖广防议呉文家
　　四体千文
　　右周伯温四体千文刻板在鄱阳中书舍人朱季宁仲子为乐平教官以见贶者也苏州旧亦有刻板视此颇胜元之工篆书者多矣伯温最用功其作字结体葢出泰山李斯旧碑其著书发明斯义有说文字原六书正譌云
　　九成宫醴泉铭
　　右唐欧阳率更书九成宫醴泉铭石刻在西安府麟游县缺蚀多矣凡余平生所得数十余本此本得于给事中毘陵胡源洁纸墨特胜故独存也
　　哀册文
　　褚河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑儿寛賛及此帖耳三龛碑未得见尝见会稽邓宗经有儿賛墨迹真妙絶此帖亦今世所罕见者余家诸帖此当为冠
　　手植桧赞
　　右孔圣手植桧賛宋米芾撰并书碑在孔林余得之衍圣公彦缙陆伯易常为余言宋人书米为优而余家米书独此与露筋碑为优云
　　同知昆山州事杨公墓碑后
　　右元同知昆山州事杨公墓碑欧阳原功文杨友直书虞伯生篆昆山讳学文字节文吏部侍郎贑州路总管讳孖之子庐陵及安成之杨同出靖恭坊此云皆祭酒膳之后葢与掲曼硕忠节祠记同一误耳详见余忠节祠记跋尾此碑及祠记皆东平州守季琛先生所惠先生忠襄之世也
　　汉泰山都尉孔君碑
　　右汉泰山都尉孔君碑孔君名宙宣圣十九世孙此碑延熹七年其故吏门人所建视汉他碑稍完宙融之父也见汉书融传
　　泰山李斯篆四帖【四首】
　　右泰山石刻李斯篆今可见者惟此四十六字字画浑厚而结体差长余得之山东佥宪洪遵道尝见应天府学有石刻宋刘跂泰山秦篆谱跂自序其略曰初宋莒公欧阳文忠公得泰山斯刻皆止于五十许字高不过四五尺形制似方非方四靣广狭不等所谓五十许字者在南靣稍平故尝为人所抚搨其三靣皆残缺蔽闇跂始刮摩垢蚀而抚搨之凡篆字二百二十有二可读者百四十有六其文起西靣而北而东而南西靣六行北三行东六行南七行行各十二字其末行制曰可三字复转在西南棱上总二十二行跂河间人此谱政和中所为然今人所得泰山斯刻惟止此四十余字岂其余今皆已磨灭欤抑复为垢蚀所蔽而士大夫未尝亲造其处抚搨之工又皆茍且塞责不肯尽力欤故余志跂所説以见大防云
　　右秦二世东行诏书李斯篆其篆甚佳余在两京廿余年求之不能得比连得于洪遵道而楮墨亦佳京师四方之所趋也而好古博雅之士皆在其所收畜周秦以来金石刻皆富然余独见邹仲熈髙庭礼陈思孝有此刻固其难得如此也
　　余既得泰山秦篆又求得刘跂此谱遂附于后以见秦刻在泰山者其未磨灭葢不止于今之所传墨本也应天府学有此谱石刻余得之张士谦云
　　考史记所载始皇东游颂视刘跂小字谱不同者十字史记临位跂作临立二十跂作廿远方黎民跂作远黎休明跂作着明后世跂作后嗣躬圣跂作躬听礼顺跂作体顺后嗣跂作昆嗣余皆同郑文宝及各处峄山颂皆出徐鼎臣史记不载其书二世诏史记有之
　　松雪书
　　与稷文甚佳惜不见其全集此篇亦因松雪书而传
　　宝晋斋帖二帖【二首】
　　右寳晋斋不完法帖余客武昌时得于医士吾郡曾尚文者一日陆伯旸过余欣赏再三遂借临写伯旸卒其家不复见归其弟伯瞻官南京出以示余余语之故而索焉即閟不复出伯瞻卒于山东此帖竟莫究所在然时往来余怀也侍讲髙谷为余言渠尝借临未久归其子后亦不知存否也伯瞻仲子瑄近膺荐来北京余间询之亦语之故瑄对曰自幼家笥中未尝见有也幸得还乡里当究索以奉纳不敢背德瑄既得官于浙便道归从乡人物色得之因顾谦主事使还寓至一展阅间恍若隔世葢不见四十有五年矣损坏糢糊不复往昔之明整葢沦落于俗人久矣欣喜复还继之感叹遂重表而识之若瑄之存心不同乃父尤可识也
　　无为州旧有寳晋斋帖石刻余索之久未得葢数遇州士子及官于彼者皆云无复存矣今年周恂如员外奉命督赋无为因托往问周还以此见遗葢石刻在州学今所存唯此廿帖耳皆右军书又得米方尺书数字良快余意今书学虽废然安有董治教于斯游学于斯而了不知者世间宝物往往蔽于庸人俗子如此甚可叹也
　　李北海书麓山寺碑
　　北海书矩度森严筋骨雄劲沉着飞动引笔有千钧之力故可寳也
　　静先生碑
　　右唐静先生碑栁识譔张从申书李阳氷篆从申书法出二王而与李北海彷佛昔人评其书独步江外此碑在茅山葢唐行书之得名者余得之道録司官袁止安
　　遗教经
　　右遗教经及兰亭序石刻在归徳州遗教止二十三行本六朝人书或以为唐经生书此云王会稽非也余得之刘士皆因其有汝州之印故附于汝帖之后
　　汉谷城长张君碑
　　右汉谷城长张君碑未有碑额葢中平二年其故吏所立文辞字画皆古雅碑在今东平州学余得之宗丈东平州守季琛先生之子民服云
　　虞恭公碑题与翺孙
　　此碑最宜初学者师法然嵗乆碑石已缺其下三之一而字画甚好今附于此与翺孙习书不可懒惰也
　　汉溧阳校官碑
　　右碑建于灵帝光和四年葢长平人潘干为溧阳长兴学修教其丞赵勲等为建此碑今在溧水县学余得于进士彭琉而字多漫灭不可辨识
　　白石神君碑
　　右白石神君碑得之子啓学士未有碑额葢汉灵帝光和六年所建文多剥落尚可读而字画甚佳
　　夣英千文
　　右梁周兴嗣次韵千文宋释夣英以篆体书之干德三年刻石在今西安府学前此释之徒以书名者多矣而以篆古名始见于英也
　　扈从西廵诗
　　罗员外学古得余此诗刻置宣府学舍教授刘凖寄余此本葢越三月宫车晏驾览此岂胜永恸因题以授和侄
　　先曾祖碑铭重刻石后
　　自元季兵燹杨氏先世文字悉无存者欧阳公此文洪武乙丑余得之贑锡坑萧氏葢屡濒于燬殆有神物防持之洪熈乙已防恩赠曾祖祖考皆荣禄大夫少傅华葢殿大学士曾祖妣祖妣妣皆夫人时复作祠堂遂就北京买石求吏部郎中兼翰林侍书程君南云重书此文刻之还寘祠中用贻我后人而祠堂记附刻诸隂
　　鲜于伯几真草千文后
　　鲜于伯几书当时与赵文敏公齐名两人相与甚厚而鲜于蚤没故其遗迹之传者甚少此眞草千文刻板今在南京太学所谓眞草书葢兼行也
　　家刊千字文
　　右翰林侍书程南云写昔人有云字坏于晋谓坏六书之体也此本主六书如障鶤亯愯玅之类率正千载之误初学所当知也
　　劳畧帖
　　唐太宗劳略帖余得之郭教授敬守葢曹士冕家所刻山谷评为佳物殆不虚矣













　　东里续集巻二十
　　钦定四库全书
　　东里续集巻二十一　　　明　杨士竒　撰跋
　　绛帖题与升侄
　　此绛帖总五本山西叅政杨鼎所惠鼎尝从事翰林在山西有贤称但此帖装表者失伦次非一也
　　欧阳法帖寄侄孙奕奂
