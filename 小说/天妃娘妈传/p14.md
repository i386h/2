<!-- { "loadSidebar": true } -->
   次日，镇官与州官俱到莆田县，县官迎接。礼毕，镇官命召林长者到县相见。县官亲造长者之家，长者出迎，拜于堂下，县官忙下堂扶之，曰：“圣主思真人大功，恩宠及于君家。镇官亲到山为真人整治庙宇，今日过县欲相见，故下官恐差人冒渎，特自来耳，可请同行。”长者由是同县官到县。镇官出寅宾馆相见，待以客礼。长者曰：“老爷国之大臣，某齐户编氓，何以恩分至此？”镇官曰：“予敬朝廷，以敬令爱，敬令爱，以敬尊翁。君臣之礼，虽不可废，而宾主之礼，如之何而废之？”长者竟不敢当客礼，取傍坐而止。镇官曰：“仙骨托于凡胎，故千古第一奇事；阴兵显助阳战，实万世第一奇功。尊翁家两有之，是奇奇之外，复有奇奇焉。”长者避席答曰：“阴阳未同一理，近事实出偶然。重劳圣虑，仍辱公车。诚载鼷以车，乐鷃以钟鼓，何愧何惧如之。”镇官闻言，起敬曰：“林公年高矣，顷闻其言，似有德者，齿德俱尊，是非常老也，宜其有女如真人矣！”命载以后车，同大小官员工匠人等，至海滨同登海舡，齐到湄洲。见真人旧像英灵如生，率众齐拜。次日大吉，设祭，即起工营建庙宇，众工竞劝，不日庙成。召募巧匠，仍塑真人大身于前殿，饰以金玉。造作已完，镇官具表回奏朝廷，请进真人龙袍，三年一进，五年两进，圣旨准是，递岁不绝。进袍之三日，真人即上奏称谢。其威灵显赫如此，百世之后犹然。有诗为证：
   真人出护军，西塞建奇功。
   关草回嫩绿，狼烟息堠红。
   万方瞻化日，四海播仁风。
   御墨香初动，鸿恩下九重。
   
第二十六回 天妃妈上表谢恩
   林真人自收服毛公之后，朝廷遣使敕封建庙。落成之三日，境内大小神祗，无不到坛拜贺，附近四海龙王，各命驾献珍。真人礼遇已毕，当堂上召遣四员天将，镇守四境及庙庭，亲赴玉京谢恩。时八月十五早，举朝文武，表贺圣寿。鸿胪卿传唱随班上表，宰臣验封。见有一表，背书“福建福州湄洲林天妃谨封缄奏上”。宰相即将此表奏上，曰：“今早当圣寿，万国称贺之表，臣得一百三十道，外多一道，臣观其缄，乃福建林天妃之表，想圣上日者传旨褒封，而今日故来上表谢恩矣。”明帝即命宰臣启缄读之，表云：
   伏以皇帝陛下，道合太清，功参造化。体乾元而抚运，礼乐征伐，操自出之大权；秉离照以当天，文武圣神，运无方之妙用。云行雨施，仁恩普被于遐荒，兽舞凤仪，谟烈重光于累叶。百灵协应，政致治于无虞；四夷咸服，每蓄威于不战。岂兹番寇，犯我边疆。赫怒出师，投蝟毛于燎火；成行对垒，折螳臂于抗轮。计实出庙廊，恩乃及僻壤。命臣鼎建，策使驰封。乃琼宫流响，仙韶引五凤之噰鸣；绀宇生辉，宝炬作九龙之旋绕。何以当此，岂敢忘兹，伏愿和气与虞薰具集，而欢声将岳赞交腾。敬进烈文之惠祉，小裨天保之休征。不胜激切屏营之至，谨奉表称谢以闻。
   宰相读罢，明帝即下宝位，设香案殿前，当天拜嘱曰：“顷者西陲告捷，是天哀小子而赐之天妃也。传旨宣封，聊效寸衷之万一，复赐表章，何重劳仙驾哉？调和阴政，佐国庇民，朕不聪，实于天妃有望焉。”祝罢，率朝臣一齐礼拜，恍惚之间，如在其上，如在其左右。明帝谓群臣曰：“阴阳之理，故不可诬，第未闻有英灵若此之天妃也。所谓鬼神之为德，其盛矣乎！乃诚之不可掩也，亶其此乎！”乃命群臣于京师中立庙，命其额曰：天妃行台。

第二十七回 天妃妈子江救护
   天妃既上谢表，即脱到扬子江头。时天气黄昏，忽一阵阴风，从西北而起，卷地而来。天妃曰：“此何兆也？”手掐之，乃曰：“妖气为殃，当在今晚。”天妃遂不过江，是晚化作一客商，运货乘舟渡江。
   却说扬子江西岸边一古庙，有一怪凭依其中，乃白蛇精也。此蛇在庙中大作威福，四邻民人，春秋祭赛，皆用牛羊品物，用生祭祀及时，则境内无事；稍一失礼，则灾祸即随之。大凡船只往来者，皆在此处许愿，率以为常。于前二日，邻壑有一鳅精，数与蛇善，鳅常过蛇所，蛇待之甚厚，鳅与众小鳅谋报蛇之德，乃邀入其壑。见穴中虽小，出门景略甚宽，其商渔船之往来者，日以百计。是午，鳅大设宴，竭尽山海之珍。蛇见其品物多极，乃作颜色俨然，鳅问曰：“兄顷者何无喜容，无乃弟以亵味取渎乎？”蛇曰：“非也，贤弟却不闻书云：有盛馔必变色而作？今兹席前方丈，馔则云盛矣，然则俨然之色，乃从弟盛馔中生也，何足怪哉！”鳅精大笑。饮至半酣，鳅乃出一玉杯行酒，那杯酌酒其中，自能冬温夏凉，无价之宝也。因数日前，鳅作怪覆一商舡而得其宝，至是用以劝酒。蛇乃疑之，问曰：“物从地产，以予观于此地境界有限，其所出之物，谅亦有数。贤弟此宝，乃从何处得来？”鳅不欲与言，乃作色日：“兄何相欺之甚也！弟自先祖、先君，此宝流传至今，岂一旦有侥倖得哉？”蛇笑曰：“非敢为欺也。兄近闻江中龙王，日有宝杯失落，谅是宫中使唤．盗山变卖与人，曾出出贴，许知情报首者割地而封之。此物无乃即龙王之宝乎！恐有知风，弟此处难保矣！”鳅被吓得心惊胆战．乃以实告之曰：“弟此宝实以昨晚覆舟得之，非龙王有也。第恐他或知之，必以大欺小，将无作有，其祸福难料。”蛇大笑曰：“吾与尔友有数年矣。古云朋友面前莫说假，弟有此好事，何故绐我也？所谓终身交一臂而失之者也，何知心之有？”鳅乃陪笑曰：“非不与兄言，乃不敢言也。”蛇曰：“弟因可为，兄独不可闻乎？”鳅乃告之曰：“弟昨日差人探听，今晚有一家口舡过江，其中宝物甚多。今晚江头又到一大客，货物亦多，想必今晚而过。兄倘不弃，弟当前行，一息之劳，亦胜似岸边终日受人数帖纸钱乎？”那蛇毒心正动，一闻其言，乃大喜曰：“果有此事，兄得其三，弟得其七，兄任其劳，弟享其逸，永世之交，死生不忘。”鳅亦大喜，复命取酒大饮。
   见南风时发，舟之渡江者已各各开头离岸。巡江小鳅须臾报曰:“大王，大王，喜事到了，那家口舡同一商舡，俱来无量宝物，今晚得此，可永享百世无穷矣！”再一顷，又一小鳅报曰：“来舡已将近矣！”鳅乃同蛇即游向江中，徐徐近舡边，正欲用力翻起大浪，来覆沉其舟。却被天妃立于舡头，手执一盒，盖向江中一捋，二妖尽在一盒，天妃连盒置之袖中。邻舟大骇，见须臾浪定，天色静霁如昼，水波无声。 
   那舟中宦者，卧于仓中，近入于底，闻水中人争语曰：“今晚此一宦者有福，倘非天妃娘娘在此后舟，一家二十口性命难保矣！”宦者闻言大骇，告其夫人。夫人曰：“妾亦闻然。”至此早登岸，宦者即令查昨晚后舡中有何人在其中。舟子查报并无别人，只有一京客装载货物。宦者即命相见，舟子曰：“此人早巳登岸，寻之不见，但其货物在舡。”宦者即亲过舡查看，见只有一大圆箱，上有扇一把，取而视之，诗云：
   本是湄洲一显神，为因谢表献朝廷。
   要知救护名和姓，天妃林氏娘娘身。
   宦者看毕愕然，曰：“吾昨晚仓中所闻，信不虚矣第不知箱中所藏者何物？”命取钥匙开视之，乃一轴小画，书一封，外书即付与宦官。开而读之，只道其实迹，托以建庙于扬子江头之事，其轴即天妃之像。宦者看毕，喟然叹曰；“人虽聪明圣智，孰能如神有先机之哲乎？”即捐金数百，募本处有富厚之家，使各出银数十，共为天妃大建庙宇。那乡各富家长者，是晚俱梦天妃娘娘祝以建庙之事，至宦者相募，各大悦乐从，即同往江边择坛场。忽见江心浮起二物，一长数十丈，一长约有丈余，大皆数围，须臾流近江边。众近视之，乃一死鳅，一死蛇也。浑身带血，染江水微红。宦者曰：“此正昨晚扬子江中同恶相济，欲覆吾舟，其为天妃所斩，即此二物也。”转目即沉于水底，潮退化为二石，伏潮其上。众人曰：“此地即庙基也。”因命匠即日起工，人人竟劝，不日庙宇神像俱完。其栋宇檐阿之华彩轩翔，其威灵显赫，盖有不可胜言者矣。有西江月为证：
   朗然飞过子江，阴风平地凄凉。蛇鳅相倚作灾殃，水伯河侯远让。
   上下乾坤就里，方圆变化无量。妖氛一切尽归降，瞻仰庙貌景象。
   
第二十八回 天妃妈莆田护产
   天妃妈那日扬子江收了蛇，鳅二精，救宦者一家二十余口，留存显迹。宦者知之，大为建 庙。妃留一将镇守其坛，倘有妖魔向后江中为孽，只向炉前一扣，香烟动处，则飞乘来矣。
   妃次日回到莆阳，过故闾里，四顾登临，纵观景物，低回留之，不忍去云。本县社主知天妃朝京而回，忙出郊迎接，妃与相见，叙尊卑礼毕，妃问社主曰：“境内治与？抑有故与？”社主曰：“亦略粗安。第本县主母王氏，今夜子时当分娩。但彼衙后，旧有一鸡精，时常显怪。旧任主母，多遭其难。今正欲遣小卒往衙前后俟候，恐有不测。”天妃曰：“既有此事，今夜吾当自往。”一面差小卒先往打听。 
   是夜亥时，天妃化为一小卒，在衙前提铃巡逻。巡至衙后，果见几个小鬼，唧唧哝哝。天妃伫视久之，忽见一女妖，头戴文冠，身穿白袍，从衙后而出。众小鬼见之，皆列于两傍。那精曰：“今当子时，王氏将分娩。可恨此人，并无薄仪祷祝于我，欺我甚矣，吾定欲分裂其胎，以丧其命。”时闻衙内大小言语喧哗，灯烛齐明，乃王氏身中震动。妖知之，即飞身入衙内。王氏忽见一阵冷风，吹上其面，当时身体似欲分裂，不胜其折迫之苦。衙中大小，惊惶不已。县主大惊，忙设香案，升堂当天祷祝。王氏精神昏闷，不省人事。天妃曰：“及今不救，则无救时矣。”遂召起兵将，将衙前衙后，重重围绕，乃自推正门而入，直至后衙王氏卧所。那妖正端坐于王氏床前，天妃一见径进，即以随身剑对面劈之。那妖一躲，即飞身从虚隙而出，妃未及耸身擒之，妖已幸脱。妃遂敕起九龙法水，将王氏身之左右前后，洒净数次，王氏精神略苏。妃以法水仍洒一遍，
 王氏遂分娩得一男子。县主及衙内大小，不胜欣喜。妃见王氏分娩无事，即飞身赶擒妖怪而去。
