<!-- { "loadSidebar": true } -->
　　【私试武学策问二首】

　　问：古之善战者，必以两击一，既为之正，又为之奇。故我之受敌者一，而敌之受敌者二。我一而敌二，则我佚而敌劳，以佚击劳，故曰：三军之众，可以使之必受敌而无败。自唐季以来，古之阵法遗散而不讲。今世用兵之将，置阵而不知奇正。夫置阵而不知奇正，犹作乐而不用五声，饪食而不用五味，宫竭而商不继，甘穷而酸不辅，一变而尽矣，不可复用也。今将推古法，求奇正之意而施之行阵，其亦可得欤？兵法曰：“先出合战为正，后出为奇。”又曰：“奇亦为正之正，而正亦为奇之奇。”所谓奇正者，将合为一阵欤？将离为二阵欤？学者所宜辨之。问：古称淮阴侯善用兵，然观其所以胜者，亦若有天幸焉。淮阴之攻赵也，广武君请以轻兵绝其饣襄道而坚壁以老其师。其攻齐也，人或说龙且以相持不战而阴招齐之亡城。此二计者，淮阴实难之，幸其计之不用，是以能克。然而使此计诚行，淮阴岂坐受缚者耶？其必有以待之，请言其说。 
　

　



　

　
●栾城集卷二十一
◆书一首
　　【上皇帝书】

