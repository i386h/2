<!-- { "loadSidebar": true } -->
　　蛮夷大长老夫臣佗昧死再拜，上书皇帝陛下：老夫，故粤吏也，高皇帝幸赐臣佗玺，以为南越王，使为外臣。时内贡职，孝惠皇帝即位，义不忍绝，所以赐老夫者厚甚。高后自临用事，近细士，信谗臣，别异蛮夷，出令曰：「毋予蛮夷外越金铁田器马牛羊，即予，予牲，毋予牝。」老夫处辟，马牛羊齿已长。自以祭祀不修，有死罪，使内史藩、中尉高、御史平凡三辈，上书谢过皆不反。又风闻老夫父母坟墓已坏削，兄弟宗族已诛论。吏相与议曰：「今内不得振於汉，外无以自高异。」故更号为帝，自帝其国。非敢有害於天下也。高皇后闻之大怒，削去南越之籍，使使不通。老夫窃疑长沙王谗臣，故敢发兵以伐其边。且南方卑湿，蛮夷中西有西瓯，其中半羸，南面称王。东有闽越，其众数千人，亦称王。西北有长沙，其半蛮夷，亦称王。老夫故敢妄窃帝号，聊以自娱。老夫身定百邑之地，东西南北数千万里，带甲百万有馀。然北面而臣事汉，何也？不敢背先人之故，老夫处粤四十九年，於今抱孙焉。然夙兴夜寐，寝不安席，食不甘味，目不视靡曼之色，耳不听钟鼓之音者，以不得事汉也。今陛下哀怜，复故号，通使汉如故。老夫死骨不腐，改号不敢为帝矣。谨北面因使者献白璧一双，翠鸟千，犀角十，紫贝五百，桂橐一器，生翠四十双，孔雀二双，昧死再拜，以闻皇帝陛下。（《汉书·两粤传》，又《史记·南越王尉佗传载》此书，仅九十二字。）
　　◎赵胡
　　胡，佗孙。建元四年嗣位为南越王，薨，谥曰文王。
　　◇上武帝书
　　两越俱为藩臣，毋得擅兴兵相攻击，今闽越兴兵侵臣，臣不敢兴兵，唯天嘴动之。（《史记·南越王尉佗传》、《汉书·两粤传》）
　　◎吕嘉
　　嘉为南越相，历赵胡、婴齐、兴三世。后杀兴立建德。元鼎六年，南越平，传首行在所。
　　◇下令国中
　　王年少，太后，中国人也。又与使者乱，专欲内属，尽持先王宝器，入献天子以自媚，多从人行至长安，虏卖以为僮仆。取自脱一时之利，无顾赵氏社稷为万世虑计之意。（《史记·南越王尉佗传》、《汉书·两粤传》）
　　◎东越王馀善
　　馀善，姓骆，越王句践之后，闽赵王郢弟。元光中自立为王。汉因封为东越王。元鼎末发兵拒命。元封初，为其下吴阳等所杀。
　　◇上书击南越
　　请以卒八千人，从楼船将军击吕嘉。（《史记·东越传》）
　　◇匈奴冒顿
　　冒顿姓挛氏，头曼子。秦二世元年弑父自立，为撑犁孤涂单於。
　　◇习射令
　　鸣镝所射，而不悉射者，斩之。（《史记·匈奴传》）
　　◇遗高后谩书
　　孤偾之君，生於沮泽之中，长於平野牛马之域。数至边境，愿游中国。陛下独立，孤偾独居，两主不乐，无以自虞。愿以所有，易其所无。（《汉书·匈奴传》上）
　　◇遗文帝书
　　天所立匈奴大单於敬问皇帝无恙，前时皇帝言和亲事，称书意合欢。汉边吏侵侮右贤王，右贤王不请，听后义卢侯难支等计，与汉吏相恨，绝二主之约，离昆弟之亲。皇帝让书再至，发使以书报，不来，汉使不至。汉以其故不和，邻国不附。今以少吏之败约，故罚右贤王，使至西方求月氐击之。以天之福，吏卒良，马力强，以灭夷月氐，尽斩杀降下定之。楼兰、乌孙、呼揭及其旁二十六国皆已为匈奴。诸引弓之民并为一家，北州以定。愿寝兵休士养马，除前事，复故约，以安边民，以应古始，使少者得成其长，老者得安其处，世世平乐。未得皇帝之志，故使郎中系浅奉书请，献橐佗一，骑马二，驾二驷，皇帝即不欲匈奴近塞，则且诏吏民远舍。使者至，即遣之。（《汉书·匈奴传》上，《史记》同。）
　　◎军臣
　　军臣，冒顿孙，老上稽粥单於子，孝文后元三年立为单於。
　　◇令军中
　　得李广，必生致之。（《史记·李广传》）
　　◎狐鹿姑
　　狐鹿姑，且侯单於长子，为左贤王。太始元年立为狐鹿姑单於。
　　◇遗武帝书
　　南有大汉，北有强胡。胡者，天之骄子也，不为小礼以自烦。今欲与汉大关，取汉女为妻，岁给遗我蘖酒万石，稷米五千斛，杂缯万匹，它如故约，则边不相盗矣。（《汉书·匈奴传》上）
　　◎呼韩邪
　　呼韩邪名稽侯姗，虚闾权渠单于子。神爵初立为呼韩邪单于。
　　◇上元帝书请入朝
　　常愿谒见天子，诚以郅支在西方，恐其与乌孙俱来击臣，以故未得至汉。今郅支已伏诛，愿入朝见。（《汉书·匈奴传》下）
　　◇上书请罢边备
　　愿保塞上谷以西至敦煌，传之无穷，请罢边备塞吏卒，以休天子人民。（《汉书·匈奴传》下）
　　◎郅支单于
　　郅支名呼屠吾斯，呼韩邪兄，为左贤王，自立为郅支骨都侯单于。居东边，屡败走右地，破乌孙，并乌揭、坚昆、丁令三国。留都坚昆。后为康居所迎。建昭三年，甘延寿、陈汤击斩之，传首京师。
　　◇因都护上元帝书
　　居困厄，愿归计疆汉，遣子入侍。（《汉书·陈汤传》）
　　◎乌珠留单於
　　乌珠留名囊知牙斯，呼韩邪子，为左贤王，绥和元年立为乌珠留若单於，在位二十一年。
　　◇上哀帝书请入朝
　　蒙天子神灵，人民盛壮，愿从五百人入朝，以明天子盛德。（《汉书·匈奴传》下）
　　◇上书改名
　　幸得备藩臣，窃乐太平圣制，臣故名囊知牙斯，今谨更名曰知。（《汉书·匈奴传》下：莽奏令中国不得有二名，因使使者以风单於。单於从之，上书言。）
　　闻中国讥二名，故名囊知牙斯。今更名知，慕从圣制。（《汉书·王莽传》上：莽遣使者赍黄金币帛重赂匈奴单於，使上书言。案此即前书，唯多出首句，今并录之。）
　　◎鄯善王尉屠耆
　　尉屠耆，楼兰王尝归弟，降汉。元凤四年，傅介子刺杀尝归，立以为王，更名其国为鄯善。
　　◇请遣将屯田伊循城
　　身在汉久，今归，单弱，而前王有子在，恐为所杀。国中有伊循城，其地肥美，愿汉遣一将屯田积谷，令臣得依其威重。（《汉书·西域传》上）
　　◎乌孙昆弥
　　昆弥，乌孙昆莫孙，名翁归靡，号曰肥王。
　　◇上宣帝书
　　连为匈奴所侵削，昆弥愿发国半精兵人马五万匹，尽力击匈奴，唯天子出兵，哀救公主！（《汉书·匈奴传》上。案此即《西域传》下所载公王及昆弥皆遣使上书者也，各自为书，而其文略同。）
　　◇又上宣帝书
　　愿以汉外孙元贵靡为嗣，得令复尚汉公主，结婚重亲，畔绝匈奴，愿聘马骡各千匹。（《汉书·西域传》下：元康二年，乌孙昆弥因常惠上书。又见《萧望之传》，有删节，文亦小异。）
　　◎龟兹王绛宾
　　绛宾，宣帝时嗣位为龟兹王。
　　◇上书求与乌孙女入朝
　　得尚汉外孙为昆弟，愿与公主女俱入朝。（《汉书·西域传》下）
　　◎仙道
　　◎修羊公
　　公，魏人。
　　◇化为白石羊题背
　　修羊公，谢天子。（《列仙传》：修羊公，魏人，在华阴山上石室中，景帝礼之，有诏问修羊公，何日能发，语未讫，床上化为白石羊，题其背云云后去，不知所在。）
　　◎鬼神
　　◎天皇大帝
　　◇茅君九锡玉册文（元寿二年八月）
　　惟盈虚挺远朗，幽耽妙玄。爰自童蒙，散发北山，静心林泽，占思求神。登峻履谷，艰寻师门。掷形绝球，投躯万津。丹诚率往，肆其天然。遂造明匠，乃受灵篇。翦发祝《贝危》，残首截身。带索自乐，不耻饥寒。所适唯道，所保以真。情昭上帝，感激太玄。今敬授盈位为太元真人，领东岳上卿司命神君。君平心格正，秉操金石，丹心矫众，栖神高英。今故报以玉钺绿旌，八威之策，使征伐邪源，折冲万神。（其一）
　　君寒冻林谷，味玄仰真。思激穷岫，启心精诚。今故报以紫髦之节，藕敷华冠。使君招驱千灵，封山召云。（其二）
　　君弃家独往，离亲乐仙。契阔试，冬袒山川。今故报以绣羽紫帔，丹青飞群。使君从容霄阶，携命玉真。（其三）
　　君步骤林薮，足履危仞，心耽志尚，曾不愆惮。今故报以斑龙之舆，素虎之。使以浮宴太空，飞轮帝庭。（其四）
　　君披榛并景，寒露霜雪。乃求明真，不战不栗。今故报以曲晨宝盖，琼闱绿室。使游盼九宫，静神温密。（其五）
　　君远遁秀荣，无疲於心。潜形幽岳，精思万林。今故报以执神流火，双珠月明。可以上闻太极，通音上清。（其六）
　　君贞心高静，淫累不经。素挺皓英，内外坦平。今故报以锦旌绣幡，白羽玄竿。可以呼召六阴，玉女侍轩。（其七）
　　君慈向触物，阴德万生。蠢动之毛，皆念经营。今故报以凤鸾之啸，金钟玉磬。可以和神虚馆，乐真舞灵。（其八）
　　君饥渴养神，艰辛求真。万物不能致其惑，千邪不能毁其淳。今故报以紫琳之腴，玉浆金罂。可以寿同三光，刻简丹也。（其九）
　　君标领清玄，紫纬八英。心晖重离，神跃太霞，实真人之长者。故以太元为号。九德既备。积感太微。天人虚因，不期同归。今酬九事，以报往怀。君心神方朗，四灵所栖。丹真启焕，秉直不回。正任全固，鉴无照微。今屈宰上卿，总括东岳。又加司命之主，以领录图籍。给玉童玉女，各四十人。以出入太微，受事太极也。治宫赤城玉洞之府，盈其艹位之，动静以闻。（刘大彬《茅山志》载此册文，以为汉哀帝元寿二年太岁庚申八月十八日己酉，天皇大帝授，梁普通三年，刻石华阳南洞。）
　　◎西王母
　　◇传书
　　母告百姓，佩此书者不死。不信我言，视门枢下，当有白发。（《汉书·五行志》下之上：哀帝建平四年夏，西王母又传书云云，至秋止。）
　　◎武帝
　　◇赐将作大匠丞札
　　汝绩克成，赐汝金十斤。（《御览》六百六引《汉武故事》：上崩后，有一人骑马，马异於常马，持一尺札赐将作大匠丞，文曰云云。因忽不见，札变为金，称之重十斤。）
　　◎段孝直
　　孝直，景帝时为长安令。
　　◇上表讼冤
