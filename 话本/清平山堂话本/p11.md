<!-- { "loadSidebar": true } -->
　　小员外在观中住了月有余。忽一日，行到鱼池边钓鱼。放卜钩子，只见水面开处，一个婆子咬着钓鱼钩。吓得潘松丢下钓竿，大叫一声，倒地而死。急忙救起，半晌重苏，令人便去清将大员外来。徐守真向大员外道：“要捉此妖怪，除是请某师父蒋真人下山。”大员外问：“这蒋真人却在何处？”徐守真道：“见在中岳嵩山修行。”大员外道：“敢烦先生亲自请蒋真人来，捉此妖怪。”徐守真相别了，就行。
　　且说小员外同爹归到家里，只是开眼便见白圣母在书院里面。忽一日，潘松在门前立地，贝见那婆子道：“娘娘交我来请你。”正说之间，却遇着徐守真请蒋真人来到潘员外门前，却被蒋真人镇威一喝，吓得那婆子抱头鼠窜，化一阵冷风，不见了。徐守真令潘松：“参拜了蒋真人，救你一命！”大员外即时请蒋真人相见。叙礼毕，安排饭食。不在话下。
　　那蒋真人道：“今夜三更三点，先诛这白圣母。”天色渐晚，但见：
　　金乌西坠，玉兔东生。满空薄雾照平川，几缕残霞生远浦。渔父负鱼归竹径，牧童同犊返孤村。
　　当夜二更前后，蒋真人作罢法，念了咒语。两员神将驱提白圣母来。蒋真人交抬过鸡笼来，把婆子一罩住，四下用柴围着。蒋真人喝声：“放火烧！”移时，婆子不见了，只见一个炙干鸡在笼里。
　　看看天晓，蒋真人道：“今卓午时，刘平事花园里去断除那两个妖怪。”到得日中，四人同行到花园门首。蒋真人道：“交徐守真将一道灵符，将两枚大钉，就花园门首地上便钉将下去。”只见起一阵大风，风过处，见四员神将出现。但见：
　　黄罗抹额，污骖皂罗袍光；袖绣团花，黄金甲束身微窄。剑横秋水，靴踏狻猫。上通碧汉之间，下彻九幽之地。业龙作过，自海波水底擒来；邪祟为妖，入洞穴中捉出。六丁坛畔，权为符吏之名；玉帝阶前，请走天丁名号。搜捉山前为怪鬼，拜会乾坤下二神。
　　四员神将领了法旨，去不多时，就花园内起一阵风。但见：
　　无形无影透人怀，四季能吹万物开。
　　就地撮将黄叶去，入山推出白云来。
　　风过处，只听得豁辣辣一声响亮，从花园里，神将驱将两个为祸的妖怪来。蒋真人道：“与吾打杀，立交现形！”神将那时就坛前打杀，一条赤斑蛇，一个白猫儿。原来白圣母是个白鸡精，赤土大王是条赤斑蛇，玉蕊娘娘是个白猫精。
　　神将打死了妖怪，一阵风自去了。潘员外拜谢了蒋真人、徐守真，自去了。
　　话名叫做《洛阳三怪记》。
风月相思
入话：
　　深院莺花春昼长，风前月下倍凄凉，
　　只因忘却当年约，空把朱弦骂断肠！
　　洪武元年春，有冯琛者，字伯玉，故成都府朝阳门兴庆坊人也。父缊，为元先锋都督，生琛于金陵，时至元六年庚戌岁也。幼失怙恃，伊舅氏育养。至总角，颖悟聪明，词章翰墨，与世罕有。少长，咸羡誉之。未几，南北盗贼兴起。生奔走流离，浪迹江湖。至临安时，直殿将军赵彧见而异之。公无子，得生甚喜。生事之如亲父焉。公有女名云琼，幼丧母，公命庶母刘氏育之。年至十三，同生延师教之。生加恭敬，如亲妹，而琼待生亦如亲兄。
　　一日，生忧思干戈不宁，恻然有感，遂赋一诗以呈师，云：
　　两虎争雄势不休，回头何处是神州？
　　一朝鼙鼓喧天动，万里尘埃匝地浮。
　　白日豺狼当路道，黄昏烽火起边楼。
　　何时南北干戈息，重赌君王旧冕旒！
　　师诵毕，特以示威，曰：“此子当有大志，非常才也！”公亦喜。
　　将二载，刘氏以云琼年长，可笄，遂令入闺阁，习女工。一日，生在书馆独坐，见春光明媚，蜂蝶交飞，不觉惆怅，吟一绝云：
　　桃花如锦草如茵，妆点园林无限春。
　　蜂蝶分飞缘底事？东君应念断肠人！
　　生吟毕，云琼在书馆后游玩，听其吟诗有惆怅之意，悒悒不乐。越数日，百和亭前牡丹盛开，琛往观之，琼亦在彼，遂同玩赏。琼问曰：“‘东君应念断肠人’，为谁作也？”生笑而不答，又将牡丹花题诗一首：
　　娇姿艳质解倾城，似语还休意未成。
　　一点芳心谁共诉？千重密叶苦相屏！
　　君王笑处天香满，妃子观时国色盈。
　　何幸倚栏同一赏，恨无杯酒浥苦馨！
　　琼见诗，知生意有属于己，乃一笑，叹息而去，回顾再三。
　　生自此之后，见其姿容秀丽，其心不能自持。琼此后无心针指，时出游戏消遣，见蜂蝶燕莺，景物繁华，赋诗一首：
　　春色平分二月时，弓鞋款款步莲池。
　　九回肠断无由诉，一点芳心不自持。
　　灼灼奇花留粉蝶，阴阴古木啭黄鹂。
　　晓来闷对妆台立，巧画蛾眉为阿谁？
　　琼有侍女韶华，颇巧慧，能讴诗。见琼长吁短叹，识其意而不敢问。一日，偶过书馆，生语之曰：“我万里无家，四海一身，与我结为兄妹，何如？”韶华曰：“贱妾卑微，何敢上扳君子！”生曰：“何害？”二人拜为兄妹。自此之后，与生来往甚密。
　　一日，生问曰：“连日不见琼娘子，固无恙乎？”答曰：“娘子近日偶疾如疟，神思不宁，倚床作《望江南》词。”生曰：“愿闻。”韶华云：
　　“香闺内，空自想佳期。独步花阴情绪乱，慢将珠泪两行垂，胜会在何时？恹恹病，此夕最难持。一点芳心无托处，荼蘼架上月迟迟，书惆怅有谁知？”
　　韶华别去。知琼有意于己，潸然下泪。
　　次日，与赵公会宴，琼侍父侧，虽然眉目往来，不能通言语为憾。生归室，见宝鸭香消，银台烛暗，愁怀万解，展转至晓，乃赋一律：
　　暗思昨日可怜宵，得见佳人粉黛娇；
　　银海晓含珠泪湿，金莲微动玉钩摇
　　谢鲲徒折机边齿，弄玉空吹月下萧。
　　一笑倾域殊绝代，宁交不瘦沈郎腰！
　　一日，生与韶华曰：“我有手书一缄，烦汝送琼，幸勿沉滞！”韶华乃潜纳于镜奁。次早，琼梳妆，见书，视之，乃《满庭芳》词：
　　蝉鬓拢云，蛾眉扫月，天生丽质难描。樽前席上，百媚千娇。一点芳心初动，五更清兴偏饶。诉衷肠不尽，虚度好良宵。秦楼明月夜，余音袅袅，吹彻鸾箫。闲敲棋子，愈觉无聊。何时识得东风面，堪成凤友鸾交？凭鸿雁，潜通尺素，盼杀董妖娆！
　　复吟一绝：
　　每同玉步踏香尘，曾见妆台点绛唇。
　　春色谩随桃杏去，天台谁为款刘晨？
　　琼读毕，怒责韶华曰：“汝怎敢传消递息！我与夫人说知。”韶华悲泣哀告。琼意稍解，乃曰：“舍人何以知我病，而送药方与我？当以实对。”韶华曰：“向者，舍人与妾言曰：‘我四海无亲，欲与结为兄妹！’当时妾惶愧不敢当。复问：‘娘子无恙？’妾曰：‘因病，稍安。’妾读娘子《望江南》词，舍人不觉泪下。至晚，以书令妾转达。”琼曰：“我虽未愈，不服此药。不可辜其美意，我今回一缄去谢之。”
　　韶华候琼作书毕，持以诣生室。生见韶华，甚喜。生展幌之，乃和《满庭芳》词，云：
　　短短金针，纤纤玉手，闲将绣带轻描。描鸾刺凤，想象剔还挑。不觉黄昏又到，谁知玉减香消！鸳鸯被，寻思履转，倏忽至中宵。阳台魂梦杳，彩鸾归去，辜负文箫！算人生儿，行乐陶陶！何日相逢一面，樽前唱彻红绡？知此时芳心动也，愁杀盖宽饶！
　　复吟一绝：
　　丰姿绝代更青春，妾意拳拳在汝身。
　　叨月一轮花满地，肯容香露湿湘裙？
　　生视毕，不觉失魂丧志，莫知身之所在。
　　琼曰：“彼时以我病愈，兄妹之情，喜之。”与时，韶华颇疑之，退而叹曰：“人生莫作妾婢身，城门失火池鱼殃。日后必贻祸于我矣！”自此非堂前有命，不出于外。琼虽意恋，不能相会。
　　生自此之后竟不得见，憔悴疲倦，饮食减少。夫人刘氏时加宽慰以“休思乡里”，生但俯首而已。有一日，夫人与侍女数人，于后花园迎风亭上观赏荷花。琼推疾不出。夫人去后，琼潜至生室，问曰：“兄何恙？”生泪下，不能答言。琼曰：“兄何故如此？万事岂由人乎？琼闻夫子曰：‘贤贤易色。’古圣所戒！”生曰：“钻穴逾墙，吟琴折齿，妹独不知？”言语未尽，侍女报曰：“夫人至。”琼曰：“且与告别，情话难尽。翌日牛女佳期，妾当陈瓜果，与君登楼乞巧，以占灵配。”生诺。
　　至期，生乃赴约。刘氏命琼在堂行酒，亦召生预宴。生不胜懊恨，仰观其天，轻云翳月，乍明乍暗，织女牵牛，黯淡莫辨。忽听樵楼鼓已三更矣，乃赋诗云：
　　几度如梳上碧空，缺多囿少古今同。
　　正期得见嫦娥面，又被痴云丰掩笼！
　　次日，于堂侧偶见琼，生以此示之。琼口占一绝：
　　停杯对月问蟾蜍，独宿嫦娥似妾无？
　　今日逢君言未尽，令人长恨命多孤！
　　琼自后作事，闷闷不已；女工之事，俱无情意。患病数日，家人惊惶，乃白刘氏。夫人即唤韶华，曰：“汝知娘子之病？”韶华不敢答。夫人再三逼之，只得言：“娘子与冯官人相见之后，至今三好两怯。”夫人即与公曰：“妾闻‘男冠而有室，女笄而有家’，今琼年二十，闺房之事，想已知之。且琛居门下，亦有年矣，而琼岂无思念之心？妾视动静之间，俱有不足之意；不如早命纳琛为婿，庶免彰人之耳目。”
　　彧大怒，不悦，寻思良久，乃曰：“依汝言也罢。”当韶华面前告琼。琼喜，令韶华告生。生喜，赋诗一首以自贺：　　
　　昨回窗前阅简编，银红双结并头莲。
　　当时以此非容易，今日方知岂偶然。
　　红叶沟中传密意，赤绳月下结姻缘。
　　从前多少心头事，尽付东流水一川。
　　翌日，公令人探生，曰：“投托门下，多蒙厚恩，敢效结草之意。既蒙有命，安敢不从！”退以告公。
　　越十余日，公命媒行娉为婿，于二室。至期，屏开孔雀，褥隐芙蓉，花烛莹煌，管弦歌沸。生与琼拜于堂，一如神仙归洞府。宾客叹其郎才女貌，世间罕有。至筵席散，生偕入洞房，见其象床瑶席，凤枕鸳衾，乐谐琴瑟。生与琼曰：“昔慕子之心，每于花前月下，抚景伤怀。今日至此，岂非天假良缘耶！”琼曰：“遇君之后，行无定迹，寝不贴席。今也天随人愿，获侍巾栉，但愿君子始终如一，则万幸矣！”琼拟《蜂情蝶意遂》词，云：
　　翠荷花里鸳鸯浴，碧桃枝上鸾凤宿。花烂枝尚柔，俄惊一夜秋。百岁共谐和，相看奈汝何？
　　生亦口占《减字木兰花》词一，云：
　　调云弄雨，迤逦罗帏同笑语；春透花枝，一囗囗囗囗囗时。相怜相爱，还了平生憔悴债；鱼水欢情，剪下青丝结誓盟。
