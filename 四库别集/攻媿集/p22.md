<!-- { "loadSidebar": true } -->
　　老去情懐百不宜上楼腰脚觉舒迟适斋异禀人难及病起精神略不衰
　　安心
　　但使心如水在槃坐令四体自然胖有人来问安心法将汝心来为汝安
　　读书
　　佚老无如大字书聊将遮眼度三余有时忠义忽相激间遇包胥与子胥
　　染须
　　染须欲学少年时笑杀当年荣啓期公道世间惟此耳年来犹幸不相欺
　　修养
　　闻道壶中别有天能将俄顷比千年千年俄顷俱成梦只任天真却晏然
　　同年郑贵温寺丞直华文阁致仕次适斋韵为贺
　　先生久矣爱吾庐絶胜扬雄宅一区賸有珠宫来海石不妨茅屋绕畦蔬来书已许寻前诺结社方将约并驱更欲相邀预真率车公岂可座间无
　　倦游归骑自吴门欲上封章叩帝阍俞旨肆颁旌素节华文进直示优恩渊明妙句羣贤和疏传佳名万古存加我数年祈谢事此心难与俗人论
　　次适斋韵四絶
　　初得曽孙女
　　外子惟知媿可攻羡公八十未衰癃曽孙喜见新文褓尚想当年掷镜翁
　　茉莉花
　　江南创见喜孤芳见説闽花徧海乡安得一居香盛处帐中巧作宝毬妆
　　从子澡涤筑居荷池上
　　楼台墙宇家家月杨栁荷花处处风最喜两涯相映带一时倒影入池塘
　　山亭纳凉
　　不嫌西照为朝曦城郭谁知住翠微天幸外门才咫尺欲陪杖履夜忘归
　　次适斋韵五首
　　山行野老问年
　　田夫笑把褐衣牵莫问壶中别有天齿髪虽残浑未觉精神愈胜果何縁公言已老偶能尔我本无心只自然再祷百分才及一定因椿寿八千年
　　坚郑贵温棊社
　　二公休致我来归尽可同裁隐士衣此已屡谋登竹所君其无吝造城扉人间厌见手翻覆乐处须当颐指挥凉气一新宜近酒盍簪莫似向来稀
　　秋凉有感
　　公看鱼跃与鸢飞鹤胫虽长防则悲世事不容人苦较秋风自有叶先知青奴难免交新絶素扇宁须手自持宋玉赋片终未达不如老子笑成诗
　　谕悲秋者
　　黄云万顷一时收喜见高空风露秋嵗事及今将告毕人生到老盍归休固知景物能兴感亦有痴人苦过忧胸次果然无一累岂容秋月使人愁
　　舅甥赓酬之乐
　　神明未觉晋公衰老母尤忻兄弟怡范甯王忱无许寿牢之无忌不闻诗秋风对酒劝酬处夜月乗桥来往时但要两家同此适不须更遣外人知
　　八月十四夜携家泛月次适斋韵
　　月到平湖金作波一城惟此占秋多水晶宫里清无比何用重登汉馺娑
　　九秋风月正分平盛满水晶分外明老子此行端不恶夜深几得圣之清
　　稍先一日是中秋行遍芙蓉与菊洲作意安排却非适不如乗兴径行舟
　　犹记年时看水嬉不如此夜月相宜仙翁一醉非尘世为问姮娥知未知
　　草草真成一叚竒比邻非不借余辉板舆何敢侵风露略望檐间且劝归
　　次适斋韵十首
　　懒学仙家炼火还但欣晚节在林间鸳行免奏三千牍驽驾难参十二闲短艇有时浮緑水轻舆到处赏佳山莫言冷淡为生活冷淡终然无后艰
　　秋来病体费支吾深闭柴门卧草庐药里多寻医者问酒樽寖与故人疏特须勉强陪来客未免辛勤答远书此外儒生真气习简编犹欲趁三余
　　大率舟行岸自移机缄何必更相思雨余坐见水三尺云净喜看天四垂荷沼已残霜后葢桂林初绽日边枝闲中气味深长甚问却西风总不知
　　幸堪击壤乐清时衰病情怀百不宜秖好灌畦陪汉叟更欣学圃慕樊迟逢人草草须倾酒得韵怱怱且和诗琴意高低犹自适高山流水久心知
　　甥舅相寻向酒边相忘情话更怡然人言难遇双延阁自媿叨聨两大天只觉光隂诗里过何妨枕簟醉时眠此中别有真消息莫为人间醒者传
　　从来忧道不忧贫晚向闲中得此身直把宦途如梦过任他世事似棊新坐间可説旧时话眼底幸多同社人赓唱本求闲燕乐莫夸末路费精神
　　自怜鹤髪奉慈亲舅氏还欣托比邻已向云间收倦翼甘从波底作潜鳞果然松菊连三径谁谓神仙隔一尘野服相从成二叟不须更现宰官身
　　笑他咄咄向空书既老投闲计未疎釜里有鱼长自足门前无雀是吾居休论仙子生尘袜莫问高轩织翠裾百念已如灰様冷更无骄色与人锄
　　秋宵坐到玉绳低歴歴明蟾数桂枝重露半翻蕉叶径好风时飐荳花篱不妨起舞弄清影何用撞钟夸小诗浊酒困人垂欲睡更揩病眼一扬眉
　　秋到先生旧草堂凉飙林叶已飘黄渐看天宇清霜肃更觉人家白昼长歴世已经三折臂坐愁何必九回肠世间旧事消磨尽秪有诗情未遽忘
　　客省中次适斋韵
　　三年此日绮筵开盛意勤拳不待催豫约行人须已集先欣数客肯俱来诗筒才到先赓韵酒兴方浓莫算杯更欲秋深穷胜迹邹枚后乗可容陪
　　花若开时定自开芳心深靓不容催上人又有新诗出佳客应寻旧雨来楼上已闻香扑鼻堂前尽放酒盈杯高烧银烛照花睡便到更深亦愿陪
　　定数无过偶与竒达人循顺更安时不于椿菌量长短岂为彭殇较疾迟虽是一时身有疾行开九秩寿无期外生六十头先白杖履相从最得宜
　　戏和适斋絶句三首
　　脱索
　　纒防千遭趁酒巡环观巧手竞称神莫言名利如缰锁猛烈抽身亦在人
　　藏擪
　　尽教逞技尽多般毕竟甘心受面谩解把人间等嬉戏不妨笑与大家看
　　傀儡
　　假合隂阳有此身使形全在气和神王家防戏犹坚固线索休时尚木人
　　昼寝正酣适斋以二十韵诗来亟为次韵
　　老氏正求知我希吾今老矣更何之极知仕宦皆由命纵有功名已过时览镜形容宁复我还乡交友定从谁慈亲多幸方难老舅氏犹欣未觉衰教诲至今仍似旧襟期暗合自相知新诗必使篇篇和胜地还容处处随昼永剧谈俱喜听夜深清坐更忘疲素钦行已初无玷愿学持心不自欺紫槖清班叨预列黄金横带沗同垂六旬顾我犹加懒八秩如公尚自持但仰三尊知共庆孰云十拗敢轻嗤无情到此方为达省病从他不用治世事只将同蝶梦人生几得见鸡皮观书自识非求解防杖徐行莫厌迟俭素何妨贫胜富优游真是乐忘饥虽然调乐无千指尽喜当歌有十眉报谒要须亲自到赴筵直以散为期醉翁雅意非谋醉棊社清欢岂为棊白髪只宜甘散诞红尘任彼自奔驰安舆来往常陪伴此意终身誓不移
　　次适斋赠少微兄韵
　　汪楼比屋古城隅彼此清贫不愿余南阮诸贤今有几东牀佳壻竟谁如归乡年亦非全老对酒情犹未觉疏来往两家无倦色此身端合老犁锄
　　桂花方开约客次适齐韵
　　久疑岩桂尽迟开留待来朝伴举杯老去欲寻千日醉客来同引百花醅况临高阁枝枝秀好判闲身日日陪家酿尽倾君不惜莫教瓶罄耻为罍
　　蒋德尚棊防展日次适韵斋
　　棊社经年能几回身闲深幸屡参陪一旬又见朋簪集三径还应听履开休苦索居徒面壁何如相遇且衔杯虽有药褁寛初约不碍重寻旧雨来
　　太上皇帝圣体清康老母进封信安郡太夫人适斋除敷文阁学士有诗为贺次韵
　　清朝孝治古无伦通籍推恩总及亲八秩升班惟二老九龄拜命更何人春初庆席欢犹在嵗晚宸纶喜共新须信长年多富贵秪因同见防昌春
　　吾母年高絶等伦痴儿何幸得荣亲九重锡类真千载八座承恩只一人共仰外门流庆远喜同介弟宠光新两家盛事人争贺和气薰为腊里春
　　题晓上人闲静轩次适斋韵
　　我居城郭子居山两地相望数里间我已得闲犹未静子虽处静不曾闲莫将花与梦相似只用心如石様顽要识个中真信息孤云僧寺两相闗
　　次适斋韵十首
　　棊会
　　归来乡曲大家闲同社仍欣取友端无事衔杯何不可有时防面亦良难少曽环坐坐常满赖有主盟盟未寒琴奕相寻诗间作笑谈终日有余欢
　　老态
　　舅甥身退不为迟肥遯犹当未老时东晋虽惭古元亮晚唐知慕老天随公开九秩身方健我甫六旬心已疲不敢自言成酷似腹心惟喜两相知
　　晨朝懒起
　　坐见一翁两鬓皤只赢晓梦到无何牕凉风透真成适日出事生还更多足弱已难堪蜡屐齿摇初不为邻梭囘思螭陛班心处日日奔趋向馺娑
　　见客
　　车辙常多长者临相过肯笑席门深寒暄固有三分话臭味还倾一寸心客至自应闲不厌年来寖觉老难禁应酬既了无余事面壁何妨学少林
　　昼寝
　　才尽甘为世所捐不如高卧了余年时逢毁誉心无诤间有诗文手自编老去已知身是梦闲来更得酒中天帘深午寂浑无念只与白鸥相对眠
　　喜闲
　　投闲时以醉为乡人既相忘我亦忘雨足已期南亩熟风清更爱北牕凉昼观碧落云千叠夜看中庭月一方时抚素琴聊自遣谁能更作鳯求凰
　　杜陵郑老共襟期门外红尘勿预知近日颇荒攻媿课多时不见适斋诗竹深荷静相留处月白风清偶防时地僻衣裳俱自懒黄冠野服淡相宜
　　读香山诗
　　诗到香山不计篇相逢佳处辄欣然明知无子可传业每遇为文自入编举世慕名多讽诵惟公着句得纯全胸中相似诗方似一等不为名利牵
　　即事
　　旋插杉枝蔽晓曦缓摇轻箑自融怡调琴不用求成曲得句何须凑作诗无复趋炎同褦襶但能寻睡学希夷太仓日籴五升米老矣不嫌人更嗤
　　西山
　　两岸杉松翠防长轻舆连日得徜徉絶怜林下朝还暮不问人间炎与凉睡起闲情方自乐斋余归路未须忙何时更向月溪去愿着青鞋走侍旁
　　燕居
　　大老今居东海滨燕居晚嵗更申中外生但喜长依教一笑相从莫问贫闲里只将诗作活酒边犹有笔如神乞言授几俱休论且做羲皇以上人
　　子成兄年八十六史子久八十二舅氏八十八防于适斋次适斋韵二絶
　　堂中三寿喜同时黄髪相逢齿更儿参坐共谈宣政旧风流不许后生知
　　闾里旧游能几人适斋犹有笔如神莫言二老升沈异各现宰官居士身





　　攻媿集巻十二
　　钦定四库全书
　　攻媿集巻十三
　　宋　楼钥　撰
　　今体诗
　　陈文懿公【居仁】挽词
　　众口推文伯何人识吏师义襟惟古有心地只天知至死终无玷平生本不欺在公无可憾犹恨哲人萎珍馆径归鄞人犹望秉钧邮传千里讣哀动五州民躃踊森贤嗣攀号感路人公乎不忘矣衮衮看簪绅宅相惟公乆伊余忝后尘十年追桂籍两禁踵词臣接武参吾舅承顔奉老亲幸成三学士何意失斯人一别屡经嵗归舟已及门方期情话悦空讶语音存善行传千载芜词愧九原伤心歌楚些无地可招魂
　　邱文定公【崈】挽词
　　谋国规模阔絶人才具高三朝千载遇四海一身劳儒将通鸳序枢庭握豹韬皇家资柱石天遽夺伊臯初拟文翁化谁知怀逺图庙谟专制阃世将易兵符养虎竟遗患断蛇由不殊宁同死诸葛空恨失吞呉处事拘挛外锄奸谈笑中几年亡主将全蜀頼明公畏爱盾衰日清和夷恵风屡书终不尽诗意亦何穷
　　王文忠公【十朋】挽词
　　夙负敢言气输忠不爱身刘蕡仍遇主绮季更忧民治行真循吏风棱古诤臣搢绅千载恨不得究经纶梁木今其坏谁能问大钧恩深两宫赙哀恸四州民已矣天人防伤哉社稷臣吾生良可耻不及见斯人
　　娄忠简公【机】挽词
