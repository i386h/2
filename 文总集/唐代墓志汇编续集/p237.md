<!-- { "loadSidebar": true } -->
公遂发号施令，靡不克从。月云未期，元丑枭戮。道郡百姓，歌颂仡今。寻兼知江华县事。佐理人怀其惠，宰邑我爱其人。报政之声，遵振邻境。绰有暇豫，尝阅琴书。凡有名山，罔不游观，於戏！里人为美，逝也难逃。梦起两楹，患生一＊。以咸通三年四月十二日寝疾，终于道州官舍，春秋六十有七。公先婚弘农杨氏，生男一人，曰逵。禀桂玉之姿，体温雅之操。静守天爵，友乎文章。嗟乎！弘农夫人华不驻，薤露先。再婚同郡杨氏夫人，生男三人。长曰逊，次曰遵，小曰逢。皆茂袭德风，绰绰有裕。女二人。长女礼嫔康氏，次女礼适郭氏。并得和谐琴瑟，相敬如宾。公以中年不幸，同郡夫人寝疾又终。後婚天水尹氏，生男一人，曰赞。礼乐克修，儒行弥著。女一人，婉＊其容，柔顺其德。俱以未从婚嫁，万里离乡。迢递关河，望孤云而哭断；差池岁月，哀孝水而泣枯。则以咸通八年二月三日扶护灵榇於上都万年县长乐乡王柴里。兼迁奉弘农二夫人灵柩同葬於兹。乃刻贞石。铭曰：
周崇尚父，得姓其始，世不乏贤，公之继趾。幼习经传，至於暮齿，莅理诚明，汪洋彼美。奇谋历数，指掌由通，北征连师，南拒元凶。文垂竹帛，剪落云鸿，道部驯雉，江华割鸡。教与时化，学从道归，呜呼明哲，奄归冥路。咽塞难申，穹苍罔诉，二妻先逝，年矜已故。同穴乐乡，□其墓，京国壮观，灞＊环互。安安我灵，永永其祚。
中书省玉册官陈从谏刻（录自《隋唐五代墓志汇编》陕西卷第二册）
№咸通０４２
【盖】
无。
【志文】
咸通八年二月六日葬於万年县长乐乡王徐村小乘石。局内人兰荚淑妃养女。
（西安碑林藏石）
№咸通０４３
【盖】
唐故兰陵萧公墓志志作小碑形。
【志文】
唐故朝请郎试太常寺协律郎萧公墓志铭并序处士京兆杜逢篆朝议郎守檀州司马何遂撰朝议郎行左春坊宫门丞牛季环书公名弘愈，字中孚，其先兰陵人。祖宗之盛业，著齐粱之纪。自二帝迁都荆汉之域，枝派蕃衍，有勋绩光於国史，簪绂相袭，载於家世之书，非千万言可述也。曾祖强，皇太子司议郎兼侍御史。王父璧，皇大理评事，尊丈人行群，守左千牛卫、中郎将、上柱国。先夫人东海徐氏，早丧。公幼奉嗣夫人如工褒兄弟，而夫人慈爱异於彼公，天锺仁孝，聪敏好学。事先生以恭悌，接朋友以信义。文有游夏之富，笔有锺张之妙。善讽咏，能鼓琴，人世之艺，知无不为。敬释道之敦，花严大典，道德玄言，常所持赞。奈何仁而不寿，秀而不实，二竖潜贼，药石莫扌求，以咸通八年丁亥岁春二月十四日甲申殁於长安延政里之第。呜戏！年尽二十八，官止试协律，天命难知，得不痛恸？丈人哀悼，不忍如丧，珠眶亲属，乡党咸若耿涕，盖为人之周也。如此即以其月庚寅窆於京兆府万年县崇道乡大也村，先评事茔域之隅。公未婚，有侍巾之子曰满，年九岁，＊秀惟肖，可为父後。哀号殒悴，视之伤怀，天性然也。遂暨环、逢，与公为结友，痛惜如昆弟焉。听乔木之＊，念幽谷韵绝，乃书德行以铭云：
天道福善兮善人冀昌，神道佑仁兮仁寿未央。何康而颜何殇？不可问兮徒苍苍。良人之良，於何不臧？良人之德，福之何惑？生可荣，死可哀，已矣乎，斯仁往也，吾何亻效哉。
玉册官陈从谏刻（录自《隋唐五代墓志汇编）陕西卷第四册）
№咸通０４４
【志额】
唐故何公墓志
【志文】
唐故朝议郎守括州司马何公墓志铭并序朝议郎行太子宫门丞上柱国牛季环撰处士京兆杜逢书公讳遂，字德之。其先庐江人也。祖宗盛美，自周武王之後，枝派蕃衍。自齐梁已来，世为名族。而不尽述。王父皇溢，衡州衡山县尉。考皇份，翰林待诏滁州司兵参军。尊夫人朱氏；夫人训公幼稚，不择邻而鞠公成器。公英达宿禀，仁孝天锺。顺颜色以恭和，与明友以信以义。有词藻，广知识，讽咏鼓琴，尽善尽美。闻之艺靡不历知。札得妙於锺张，文不後於孟谢。释道二典，奥人其越。
终期天与善人，何图仁人不寿，无疾倏谢，有饵莫疗。以咸通八年丁亥岁春三月廿二日壬戌，殁於长安延政里之第。呜戏！三十五而年尽，官政而名休，人命莫知，苍苍徒问。尊夫人哀悼，如丧掌珠；妹弟悲号，唯思无；里巷惊叹，孰不伤嗟。盖言无过，行无恶，有如此之美。即以其年夏四月四日窆於京兆府万年县川乡郑村之原，礼也。环与逢想为拥尘之友，请□□言。虑陵谷迁移，年代邃远，愧无文以诔德。略述鄙於坚石。□不尽书，以铭曰：
庐江人，仁不群，有德行，无玷□。学而富，专而□，时令伤，与古邻。即斯兮绍前□，仁寿兮胡不长春？奄泉台兮有日，思清论兮无期。寂寞难明兮前路，逍遥异伤兮後昆，公余庆和兮交□，长扃贤哲兮松门。不可度兮生死，不可寻兮神□，青乌告兮永别，白日空兮长存。
（录自《隋唐五代墓志汇编》陕西卷第二册）
№咸通０４５
【盖】
唐故郎宁公主墓志铭
【志文】
唐故朗宁公主墓志铭并序翰林学士朝议郎守中书舍人上柱国赐紫金鱼袋李骘奉敕撰翰林待诏朝议郎行亳州谯县丞上柱国臣　郭弘范奉敕书翰林待诏承奉郎守殿中省尚药奉御臣董咸奉敕篆盖文宗皇帝第四女封朗宁公主，咸通七年八月廿九日薨，时年四十。以八年四月十六日葬於万年县崇道乡夏侯村，礼也。金枝擢秀，银汉分波。爰生惠淑之姿，克奉肃雍之训。行成天性，德备人伦。柔闲自著於宫闱，婉丽日彰於仪范。然而芝英发彩，空耀斋房；玉苗散芳，终深悬圃。上升方期於感凤，下嫁未及於乘龙。
俄闻月惨秦楼，风凄鲁馆。烟霄无路，难追碧落之踪；桃李华，永谢青春之色。
礼从占兆，悲动宸襟。优加虽表於封祟，陵谷更思其迁变。将存刻石，乃命侍臣。
爰纪芳规，用为铭志。昆仑九层兮日月环驰，玉台金阙兮上仙居之。瑶芳为树兮琼液为池，群仙或降兮我天枝。去不可止兮来不可期，驾灵兮吹参羲，翩冉冉兮混希微。昔既来兮今当复归。华朝露兮人间徒悲。
邵宗异刻字（录自《隋唐五代墓志汇编》陕西卷第二册）
№咸通０４６
【盖】
无。
【志文】
故薛太仪六十九，以咸通八年七月六日葬於万年县长乐乡王徐村，礼也。
监葬尚书迁晟散手愿娘红儿司薄家锦多高品仇从异内养工颜偕（西安碑林藏石）　　
№咸通０４７
【盖】
无。
【志文】
内人僧伽军，廿八，咸通八年七月廿五日葬万年县王徐村，记耳。
（西安碑林藏石）
№咸通０４８
【盖】
监察御史何公墓志铭
【志文】
唐故左三军押衙兼监察御史何公墓志铭堂弟文林郎前宁州丰义县主簿纂士有修礼乐以饰身，盛爵禄以振德，推富贵以瞻己，繇是处世之道大矣，立身之行彰矣。惟公咸得志而有之，亦韪焕之一□也。公讳楚章，字绍德，京兆社人也。曾王父弘靖，太原少尹；大父崇光，左领军卫将军赠太子少保；烈考文莒，蕲州蕲春县主簿；咸＊迈＊躬，清白立训。闺门蔼崇隆之盛，公望振材器之名。惟公冲和立诚，沉静可则，擅君子之风概，多志士之规谋。以专勤理家，克著垂常之赡；以志业自处，允飨润渥之昌。太夫人清河张氏。兄皓，监察御史；弟迥，处士。惟公修色养之孝行，遵友悌之顺心。纤巨无私，始终有节。故得手象笏而置迹戎幕，豸冠而接武缙绅。况恩信推诚，思公者罔不出涕；仁爱莅物，仰公者无不戴恩。可以见操履之方，遗美之能矣。而寒暑作，腠理不颐，大命有穷，善人俄往。寿五十八，以咸通六年十月七日殁於京永昌里之私第。八年八月十八日与夫人上谷侯氏合葬於万年县崇义乡南姚村，礼也。男四人，女二人：
长曰审言，毕经业；次曰审礼；次曰审诲；幼曰审裕，左僻仗押衙；咸岐嶷有闻，恭勤自整，泣血枕块，毁瘠居苫，号恸路岐，声摧舂相。考卜蓍蔡，以建松楸，慎选良原，用宅灵机。刻於贞石，永播幽湖。乃有铭曰：
温温君子，令问令望，德业克著，礼法可尚。端悫特立，志行无私，济济奋迹，落落标奇。俨若豸冠，雅持象笏，众仰仁信，时钦行实。理生有则，家道克昌，物留时废，行播人亡。＊眚潜生，药石罔效，俄奠素幛，遽扬丹。大夜不晓，泉路何长！永诀铭石，万感无忘。
（录自《隋唐五代墓志汇编》陕西卷第二册）
№咸通０４９
【盖】
唐故钜鹿魏公墓志铭
【志文】
唐故京西步驿使宣德郎行内侍省奚官局丞员外置同正员赏绯鱼袋魏府君墓志铭并序将仕郎前守州甘泉县尉上柱国王＊撰夫生有美誉者，即殁存令名也。方期展骥足於长途，岂谓掩清风於大夜。承命纪述，辄志盛德。府君讳文绍，字，其先钜鹿郡人也。□□承家，高门袭庆。曾祖讳，皇任朝请郎行内侍省内□□员外置同正员上柱国，赐紫金鱼袋，祖讳国珍，皇任登仕郎行内侍省奚官局丞员外置同正员上柱国；烈考讳士彦，皇任将仕郎行内侍省丞员外置同正员上柱国；并端庄有叙，弘道可知。簪裾虽显於昔日，令望犹传至今时。先太夫人卫氏掩弃遐寿，绵历数秋。德美久闻，不可具述。有子二人。府君即当季子。□体颜渊无伐善之德，有由也怀好勇之能。果因公□□□而以官□蒙授西内判官，次授南内判官，又迁内园及冰井判官。澡身育德，常审乎□危；措履居方，□资於正直。至大中十二年二月廿九日，蒙恩赐绯鱼袋，改授内园及通掖副使。数承奖遇，心益忧劳。克俭於家，克勤於国。至咸通三年正月十五日，蒙恩改授十六宅使，统握帝枝。优游贵族。謇謇□躬，实拘劳於夙夜；郁郁之美，每著术於班行。至咸通四年十月廿五日，蒙恩改授京西步驿使。莅职累岁，土卒忄康。三历星□，公私一□，呜！月既盈而复亏，日以异而还正。况人气之虚充，难可存乎究竟。忽萦疾有日，瘳差无时。至咸通八年九月五日，薨於凤翔府之官室，享年六十有二。於＊！荣观之下，忽睹松风；柏梁之前，以沉彩□。朝廷丧善，遐迩伤怀；远近阖之，莫不垂涕。夫人博陵崔氏，□□□□，组训有备，泣血执丧，亲族惊异。嗣子二人。长曰景询，儒林郎行内侍省宫教博士员外置同正员上柱国；次曰全景；并哀情不甘於食□，□□无取於毁形。保道承家，恭勤任仕。实可为至孝之者哉。今则占筮告吉，窀穸是从。
以咸通九年正月十一日安厝於京兆府长安县龙首乡田门村先茔。式遵周之礼制也。
叨惭受命，有鬼直书，击笔竭词，教为铭曰：
