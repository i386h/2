<!-- { "loadSidebar": true } -->
　　君讳令注字景相赠彰化军节度使舒国公惟忠之曾孙赠宣州观察使从谨之孙贵州防御使世恬之子母大宁郡君邢氏初赐名授右班殿直迁左班进右侍禁幼不好弄及长静黙寡言笑喜学论语孟子扬雄法言皆畧成诵治尚书通大义读史传必反复详洽然后进不贪多务得而渉猎不精间则作诗以自适初调监河南第二草场门公方二十吏卒以其未尝更事皆易之已而莅事敏察无敢以欺始大畏服司农卿廉正臣操下严急部吏鲜能可其意独荐君之才文潞公一见器之曰吾读史爱汉唐宗子之贤子其勉之授光州监酒税未赴元祐六年十一月乙巳卒年二十有五娶曹氏左藏库副使备之女二男曰子彀三班借职次未名一女在室君俸入无几而辍之以延文士者常三之一及卒室无余赀九年二月已酉河南永安县铭曰振振宗子学以入官工欲善事器利且完方升而陨如彼飞翰
　　右武卫大将军凤州刺史妻永安县君郭氏墓志铭
　　君郭氏开封人髙祖从义事汉为燕王曾祖彦升左监门卫大将军祖遵式左领军卫将军父昭简内殿崇班母长安郡君王氏继曰长乐县君王氏君年十六适右武卫大将军凤州刺史令缉君在家事父母孝及归凤州事舅姑如事父母凤州昆弟众多君上奉兄公下待诸叔处娣姒和敬夫族长幼莫不称之鳯州性疎财君约已俭素奉养有节虽脂泽奁具金珠服玩往往斥以佐用度助家费殆尽不以介懐元祐八年八月癸丑卒年三十有八五男曰子玊前监颍昌府舞阳县酒税曰子称三班奉职曰子懿早卒曰子佩三班奉职一幼未名七女长适三班奉职王仲约次适三班借职潘绛次早卒次在室次夭次二人幼九年二月已酉河南永安县铭曰
　　郭本姬氏二虢之后世有显人以及宗妇成夫之义不以其富
　　右千牛卫将军妻崇仁县君髙氏墓志铭
　　君髙氏曾祖继忠四方馆使荣州团练使赠左金吾卫上将军祖遵奭内殿承制赠左骁卫将军考士永文思使君宣仁圣烈太皇太后之侄也年二十归右千牛卫将军士纮事舅姑孝敬教子以义方喜读儒书尤能翰墨千牛力学应科举家事悉以委君治有条理好赒人之急俸禄随辄费尽不介其意常若有余元祐五年二月十一日卒年三十子男四人曰不矜早亡曰不逺三班借职二人幼三女在室九年二月已酉葬河南永安县铭曰
　　姜任之族马邓之家贤淑有闻而夀不遐
　　右屯卫大将军妻静安县君郑氏墓志铭
　　君郑氏开封人曾祖守忠赠太师中书令兼尚书令諡安毅祖惟懿赠左卫大将军父佐内殿承制母赵氏君嫁右屯卫大将军令音封静安县君六年而屯卫卒元祐四年五月十二日君卒年二十有九君归屯卫为冡妇敬事舅姑如事父母温和谦谨喜愠不形于色居夫丧昼哭夜止心内惨怛而奉舅姑貌常舒裕见者不知其抱忧戚也三男曰子渐三班奉职次早夭曰子涓三班借职孙男一人九年二月已酉葬河南永安县铭曰造次用礼企彼敬姜夀弗克永名则不亡
　　右监门卫大将军妻永安县君夏侯氏墓志铭
　　君夏侯氏曾祖廷敏不仕祖仁讷安陆尉父缅右侍禁君年十七归右监门卫大将军令蜕勤孝俭约夫族宜之封永安县君元祐元年四月二十日卒年二十有三殡于金辉门外兴教佛祠九年二月已酉河南永安县铭曰
　　柔惠且淑宜其公族胡啬其年弗享终禄
　　右监门卫大将军妻孙氏墓志铭
　　君孙氏开封府助教惟道之女母张氏适右监门卫大将军士稷性简静奉舅姑敬接娣姒睦长幼称之嫁六年元祐二年三月二十三日卒年二十有一一男曰不屈三班奉职二女皆幼九年二月已酉河南永安县铭曰
　　坤道柔顺隂徳静専无非无仪乃妇之贤
　　台州防御使赠武康军节度使追封崇国公墓志铭
　　公讳仲绾字公权魏恭宪王元佐之曾孙懿恭平阳王允升之孙保宁军节度观察留后东阳公宗辩之子初赐名授右内率府副率歴右监门率府率右千牛卫将军右监门卫大将军右武卫大将军雅州刺史侯少愿慤寡言有成人风长而机警无他好燕居一室环列书史凝尘满席澹然终日每叹曰宗室托肺腑坐糜爵禄无补于时饱食暖衣丧其良心岂不惜哉由是尽心于学専治诗从师受易通大义是时朝廷屡诏选教官以教宗子有能通经术行谊修饬者以名闻公为举首召试学士院以诗易对义中选拜开州防御使迁卫州防御使今上即位迁台州元祐三年二月戊子疾卒享年四十有七夫人王氏封永康郡君十二男曰士托右武卫大将军汀州刺史曰士仹士舂并左班殿直士并右班殿直卒余早卒七女第三女适推官任寳贤余早卒孙男七人曰不謟曰不柔并三班奉职余幼孙女三人皆幼九年二月已酉河南永安县铭曰
　　维古公族溺于富贵宴安懐毒败徳速戾有斐宗子学以自修诒厥子孙以公以侯
　　赠蔡州观察使汝南侯墓志铭
　　侯讳令赫字民瞻冀康孝王之曾孙陈州观察使淮阳侯之孙彰信军节度观察留后济隂公之子太祖元子越王即侯之髙祖康孝王国于冀特命立宫故子孙别而属于冀母张氏金华县君侯初赐名授太子右内率府副率歴右监门率府率右千牛卫将军右监门卫大将军右武卫大将军领龚州刺史幼而秀頴自异于羣儿中或戏之则正色俨然笑语不妄记识敏悟四嵗受孝经六嵗通论语七嵗能为二韵诗丧父哀毁如成人既长渉猎百家书能为文章事母尤笃孝奉诸兄敬顺为雁序斋日学侯每先至及退必最后金华君性严治门内有绳法子孙诸妇皆畏惮侯有所规则能寛容而纳之元祐元年闰二月戊申卒年三十有九娶王氏封永和县君一男曰子瑜右班殿直三女皆幼九年二月已酉河南永安县铭曰
　　英宗建宗学广教官神宗俾宗子得从科举而公族彬彬益向学矣如侯之美秀而文使之立朝廷岂不为名卿才士大夫哉
　　右监门卫大将军天水郡开国侯妻新安县君陈氏墓志铭
　　夫人陈氏曾祖明之尚书驾部郎中祖易祠部员外郎父祐之袁州分宜县主簿适右监门卫大将军仲全性俭约衣服不为文绣饮食不务丰备祭祀不亲以为不恭四十余年所求于夫者薄而施于人者众室无余赀天水公延置门下皆宿师老儒夫人厚具供给故诸子皆以艺业称而诸孙亦举进士事母李氏尽其力母年九十有五而终棺椁衣衾如礼元祐四年三月甲午卒年六十有二九男曰士隽右武卫大将军贺州团练使曰士琫右监门卫大将军曰士贝早卒赠右屯卫大将军曰士黝右监门卫大将军曰士傥士遒皆右侍禁曰士鋭左班殿直余幼卒十六女长早卒次适左侍禁裴公谨次适内殿崇班周复古次适吉州司理参军王洌次适台州録事参军许球次适三班奉职裴阡次适三班奉职曹参三人在室余六人亡孙男十三人不溢右监门率府率不惑右班殿直不愚未仕不磷三班奉职不怍未仕不謟三班借职不佞不惧不华不危不羣不疑不渎皆举进士孙女十人六人幼四早亡曾孙男二人女二长夭次幼九年二月巳酉河南永安县铭曰懿彼令徳宜其侯宫澣濯是服粢盛以丰子孙振振诗礼之风
　　右武卫大将军嘉州刺史妻同安县君马氏墓志铭
　　君马氏京师人曾祖徳韬赠左武卫将军祖崇正赠左金吾卫上将军父用舟赠右金吾卫将军母万年县太君武氏年十七适右武卫大将军嘉州刺史士归君沈厚温纯简静严洁无侈靡之习姑冯翊君久病侍医药积忧成疾未几姑没君执丧哀毁疾益侵元祐五年六月己亥卒年三十八一男曰不晦三班奉职七女长适左侍禁王治次适左班殿直宋齐次适太学进士张铉次适开封进士唐谘三人幼九年二月已酉河南永安县铭曰
　　马氏之先盖出司武命姓以官世不絶史惟此宗妇允矣淑人致孝于姑而陨厥身
　　右监门卫大将军逹州刺史赠真州观察使追封常山侯墓志铭
　　侯讳令擢字公秀冀康孝王惟吉之曾孙僖穆王守节之孙彭城郡公世延之子母李氏崇仁县君刘氏徳兴县太君初赐名补右内率府副率歴右监门率府率右千牛卫将军右监门卫大将军逹州刺史侯性质端重眉宇轩秀自为儿时彭城公常竒之服公夫人丧号毁过制治家治身皆有法度虽家人未尝见其喜愠与伯兄济州防御使令续友爱极于雍睦轻财重义俸入以赒贫窭不问有无善骑射洞晓音律击拂博奕皆妙然未尝纵以为乐书无所不观观辄记忆不忘至学官讲义则执经就列耸聴难问从横不穷又复以训诸子神宗享太庙始择用宗子执事侯首被其选元祐五年五月乙丑卒年四十有四初娶王氏左藏库使遵道之女封夀昌县君继室曹氏文思使谨之女封长安县君十男长早夭曰子神右监门率府率曰子缙右班殿直曰子纲三班奉职曰子纶三班借职曰子绶曰子纯曰子经曰子绎未仕其一幼亡八女长适右承务郎吴宰次适右班殿直张百常次适三班奉职张格卒余在室一幼亡九年二月已酉河南永安县铭曰
　　常山彬彬允武允文虽游于艺惟学之勤早世而陨其行有闻
　　汉州刺史本州防御使赠保宁军节度使婺国公墓志铭
　　公讳仲革字景文魏恭宪王元佐之曾孙平阳懿恭王允升之孙崇信军节度观察留后汉东郡公宗回之子初赐名补太子右内率府副率三迁右监门卫大将军右武卫大将军雅州刺史成州团练使舒州防御使公性敦厚谦恭喜愠不见于色与人交久而益敬居母陇西郡君李氏丧毁瘠追慕请庐于殡室有司以无往例不许公遣子侄诣相府恳请朝廷悯而从之后遂为例奉朝请四十余年未尝有过失疏财好施亲识或假贷皆不忍取恐伤其意客有献诗者许赠以万钱未与而客死客之子初不知他日召而与之曰是以为祭享之资庶不负我宿心也公无声色之奉喜畜图书葺舍馆一室翛然左右经史游息其间仁宗尝为飞白书又真书其名以赐之元祐五年八月巳酉薨年五十有二娶李氏封同安郡君十三男曰士对右监门率府率卒曰士纵右武卫大将军陇州刺史曰士凭曰士证皆右监门卫大将军曰士俹右侍禁曰士翀左班殿直曰士豨右班殿直余早卒九女长适西头供奉官董价次适左班殿直王子愈次适左班殿直孟滋卒余五人亡一人幼孙男十人不愚左班殿直不息不掩不倨不矜并三班奉职余五人幼孙女十二人长适左班殿直曹暾次适进士董昌言四人早亡余皆幼九年二月已酉河南永安县铭曰
　　亹亹婺公克显于宗宗室济济婺公恺悌岂无货色公乐诗书岂无髙位公有令誉延陵系劒不倍死者公之与人无愧前古年逾知命没啓国封公多孙子其庆无穷
　　右千牛卫将军妻夏氏墓志铭
　　君夏氏开封人曾祖竦赠太师中书令郑国文荘公祖安期龙圗阁学士考伯孙左朝议大夫母永嘉县君任氏适右监门卫将军仲珣性温仁柔克事姑以孝闻宗族宜之属疾久不愈戒其夫曰毋复以鍼药烦我无益也元祐五年正月戊子卒年三十女四人皆幼九年二月已酉河南永安县铭曰
　　有夏之先实维姒氏显矣其族嫔于宗子令淑有闻弗克永世
　　赠洺州防御使广平侯妻王氏墓志铭
　　夫人王氏京师人曾祖贵赠左卫将军祖振海州团练使父从善内殿承制母长夀县君张氏年十五适洺州防御使士頴元祐元年七月已卯卒年二十有一一男右班殿直女一人在室夫人在家孝于父母既嫁又能孝事其姑性温静口不言人是非尊属称之曰如老成人九年二月已酉河南永安县铭曰
