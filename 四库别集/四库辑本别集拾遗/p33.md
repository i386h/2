<!-- { "loadSidebar": true } -->
 【《永乐大典》卷一万九千六百三十六「沐」字韵，页十上引「翟忠惠先生集」。(影印本第一百七十六册)】 
　王之道：《相山集》三十卷
王之道，字彦猷，自号相山居士。濡须(安徽)人。宋元佑八年(一○九三)生。宣和六年进士。官至提举湖北路常平茶盐公事，除湖南转运判官致仕。干道五年(一一六九)卒。四库馆臣自《永乐大典》辑《相山集》三十卷。
现存《永乐大典》录：
王之道相山集 【四十五条】 　《无为集》引 【二条】 
以上共四十七条，馆臣漏辑者六条。
　　读韦苏州诗因用陪王郎中寻孔征君韵
我才伤朴，吾道属艰难。未遂三豪遇，那知一笑欢。湖山晨溢翠，风雨夜沾寒。归棹秋无几，游吴意未阑。
 【《永乐大典》卷八百九十九「诗」字韵，页二十一上引「王之道相山集」。(影印本第九册)】 
　　 【无为集】 序
大梁赵侯端质守无为之明年，距始至才数月，民安清静宽厚之政。如热者之得濯，病者之得药，饥渴者之得饮食，疲弊以苏，流亡以还，境内翕然称治。游刃恢恢，所向辄解。视一郡若无足为者，因顾其僚属曰：「文翁之于巴蜀，常衮之于闽越，皆汲汲乎庠序之教是修。今正复未暇，必欲厚士俗而助王化，盍亦风以动之乎？」吾闻无为先生杨次公，淮海之望也。以道义文章，知名当世。至今学士大夫咸推尊之。其博物洽闻，则有若刘更生；应谐不穷，则有若东方朔。探礼乐之本，而妙于制作；究韬略之微，而达 
【于】 
权变。旁通道藏，妙解佛理。殆古人所谓通于一而万事毕者。孟子不云：「闻伯夷之风者，顽夫廉，懦夫有立志。闻柳下惠之风者，鄙夫宽，薄夫敦。」今其《文集》具在，目之曰「无为」。吾将使无为之人，诵公之文，仰公之名，化公之风而知所自勉。夫然后修庠序之教，庶几其不肃而成。则斯集之传，为不可缓也。侯以之道于先生为乡里后进，以序见托。义不可辞，敢述侯之所以语僚属者，而系之于篇末。
 【《永乐大典》卷二万二千五百三十七「集」字韵，页二上《无为集》引「王之道序」。(影印本第一百八十八册)】 
　　 【无为】 别集序
万物莫不由之之谓道，而道非圣人不行。故自伏羲、神农、黄帝，以至尧、舜、禹、汤、文、武、周公、孔子，咸以此道维纲四方，扶持万世，载在方册，命之曰儒。其后老聃氏得此道，而一于清净无为，是为道教。释迦氏得此道，而一于慈悲方便，是为释教。二家虽建立不同，语言有异，而其诱掖警动吾民，使恶者化而为善良，邪者化而为正直，阴有辅于吾教亦多矣。兹其所以更历代之废绌，经诸儒之排诋，而终不能以绝也。后之君子以浮虚长而晋乱，斋戒修而梁亡，遂并罪其教，至言而恶闻之。不知当时君臣之所崇信，诚得夫清净慈悲之本，晋虽至今治可也，梁虽至今存可也。悲夫！故侍讲杨公讳杰，字次公，无为人，少以文学致身兰省，而尤深于释迦、老聃之教。元丰中，尝诏对便殿，问以佛法，继被旨修道门科仪。平生所著二家诗文最多，得大辨才，通达无碍。当时好谈性理之学，如临川王介甫，眉山苏子瞻，犹或避路放一头地，而况余人乎？今《无为集》外有别集若干卷，载二家之诗文云。
 【《永乐大典》卷二万二千五百三十七「集」字韵，页二下《无为集》引「 【王之道】 别集序」。(影印本第一百八十 八册)】 
　　贺秦楚材启
垂拱抑成，上倚毕公之弼亮。
 【《永乐大典》卷八千二十二「成」字韵，页二下引「王之道相山集」。(藏大英博物馆)】 
　　和州进布綀表
八月载绩，见王业之由兴；六彝供巾，实羃人之所掌。前件布綀边幅中度，经纬効功。币以寓钦，敢缓致邦之用；仪当及物，欲将享上之诚。
 【《永乐大典》卷二千四百八「綀」字韵，页十三上引「王之道相山集」。(影印本第二十八册)】 
　　 【将仕郎】 
祥符以前，中贵人尽带将仕郎阶。若太尉秦翰者，左珰之名将，累立战功，始以将仕郎内侍省内府承局，今则不闻。翰后建彰国军节度。
 【《永乐大典》卷七千三百二十四「郎」字韵，页四上引「王之道相山集」。(藏上海市图书馆)】 
　王洋：《东牟集》十四卷
王洋，字符渤，山阳(江苏)人。宋宣和六年(一一二四)举省试甲科。累官起居舍人、知制诰、直徽猷阁，历典三郡。绍兴二十三年(一一五三)卒。四库馆臣自《永乐大典》辑《东牟集》十四卷。
现存《永乐大典》录：
王东牟集 【一条】 　王东牟先生集 【五十七条】 
以上共五十八条，馆臣漏辑者七条。
　　观中芙蓉盛开
秋木日动摇，秋容日修整。况复白琳宫，焚香事幽屏。胡为彼美人，犯此清净境。仙宫俨环佩，注目朝倒景。岂容正法眼，泛爱冶色靓。得非叶太清，宿念未灰冷。北斗春已足，三山梦初醒。曰鳞贵女子，俗目未可骋。惯听步虚词，生便浮馆静。那知羽衣人，文成伪心猛。记语东方儿，偷桃不可幸。共侍月满除，萧萧散疏影。
 【《永乐大典》卷五百四十「蓉」字韵，页八上引「王东牟集」。(影印本第三册)】 
　　僧画梅赞
瘦胜肥，狂胜痴。淡可久，色易衰。水边呈骨，月下横枝。
 【《永乐大典》卷二千八百十二「梅」字韵，页八下引「王东牟先生集」。(影印本第三十六册)】 
　　己未岁新复河南故地肆赦诸神文
　　　其一
祸生不虞，猖狂羯胡。妖渎神都，幅裂中区。文未同，一星已终。天诱其衷，革心犬戎。使币肃将，议和交相。河南职方，归我侵疆。天子圣明，发于至诚。泽霈寰瀛，幽显蒙荣。神德之聪，血食无穷。明命肃恭，惟其感通。
　　　其二
国家以火运中微，胡尘暗于华夏。中原数百州之地，沦没膻腥。乃者上天悔祸，而虏使议和。河南绵地数千里，复归版籍。天子布惟新之泽，大霈遐迩。凡神之德及民彝，位列祀典者，咸得以荐享之。是用肃奉命，神其格思。
　　　其三
夷狄腥膻之气，熏蒸上都，天亦厌之。俾胡人有休兵议和之约，以幸黎庶。天子恻然肆赦，荡涤区内。凡羣望百灵，皆预嘉泽。惟神昭著祀典，血食一方，敢不为荐也。是用肃奉王命，神宜鉴之。
 【《永乐大典》卷二千九百五十一「神」字韵，页一上引「王东牟先生集」。(影印本第三十七册)】 
　　祭大稷文
天监下土，屡锡丰年。明神格思，实相民事。兹率曲礼，时祀敢忘。 【(一本：「天命匪解，屡锡丰年。明神格思，与我良耜」。)】 
 【《永乐大典》卷二万四百二十五「稷」字韵，页三下引「王东牟先生集」。(影印本第一百八十四册)】 
　　 【祭】 后稷氏文
肇降播种，服勤于农。王化开基，百世是祀。岁举彝典，以昭献诚。 【(一本：「诞降嘉种，服勤于农。王化开基，百世是祀。」)】 
 【《永乐大典》卷二万四百二十五「稷」字韵，页四上引「王东牟先生集」。(影印本第一百八十四册)】 
　郭印：《云溪集》十二卷
郭印，号云溪。成都(四川)人。宋政和中(一一一一──一一一八)进士。累任县令。卒年八十余。四库馆臣自《永乐大典》辑《云溪集》十二卷。
现存《永乐大典》录：
郭印诗 【一条】 　郭印云溪集 【十七条】 
以上共十八条，馆臣漏辑者一条。
　　珊瑚花
彼美珊瑚树，扶疏着绛英。佳名为世重，贵相亦天生。日里颜尤耐，人来眼目明。贫家还有此，玉石谩夸争。 【(王恺有珊瑚树甚奇，石崇击碎，偿之比恺尤胜。)】 
 【《永乐大典》卷二千二百五十九「瑚」字韵，页十三下引「郭印云溪集」。(影印本第十八册)】 
　　兵筹类要善守篇
，是守胜之次者也。然则谷梁氏曰：「倍则攻，敌则战，少则守。」赵充国曰：「攻不足者守有余。」司马之伐公孙渊，语其使曰：「能战当战，不能战当守，而不战而守者几于怯矣。」曰：「不然，可以战则战，可以守则守。」臣尝闻孙子曰：「百战百胜者，非善之善也。」吴起曰：「战胜易，守胜难。夫示以德，感以义，无智名，无勇功，而敌人悦服，是守胜之上者也。」坚壁垒，严斥候，彼欲挑战而我不为动，彼欲旷日而食有不给，卒能以全取胜而敌人挫
吴起守河西，而秦兵不敢东向，韩赵宾从。
李广守右北平，匈奴号飞将军，数岁不敢入右平北。
寇恂文武备足以守河内。
韦孝宽守玉壁，帝幸其垒，观御敌之所，深叹美之，移时乃去。
王师顺守孤城以抗突厥，曰：「吾受天子命守此，义不可下贼。」
王思礼善守计，短攻战。
孙韶守广陵，青徐汝沛颇来归附。淮南滨江屯候皆檄兵远徙。徐泗江淮之地，下居者各数百里。
田豫守并州，外胡闻其名，相率来献，州界宁肃。
华温琪守晋州，庄宗攻之，踰月不能破。梁嘉温琪善守，升晋州为定昌军，以温琪为节度使。
李周为将，甚勇。其于用兵善守，能与士卒同甘苦。其守杨刘也，母丧奔归。庄宗遣他将代周守，几为梁兵所破。庄宗遽追周还守之。梁人断晋饷援，庄宗曰：「周为我守何忧？」救至，梁兵解去。庄宗见周劳曰：「微公，诸将为梁擒矣。」
臣读孙子曰：「善守者，敌不知其所攻。」若吴起、李广类此。
项羽谓曹咎曰：「谨守成，我十五日必定梁地复从将军。」曹咎不善守，而卒以取败。
李光弼谓李抱玉曰：「将军能为我守南城二日乎？」抱玉善守，而卒以破敌。
臣读孙子曰：「善守者，藏于九地之下。」若曹咎者不足以知此。
李广百骑，望匈奴数千骑上山阵。广以为，走则追射我立尽；留则以为大军之诱。于是解鞍以示不去，用坚其意。胡终怪之弗敢击，以为有伏，夜即引去。
而死可得耶？赵充国至西部都尉府，日飨士，皆欲为用。虏数挑战，充国坚守。羌豪相责，欲一
王霸闭营休士，以屈苏茂。
曹彰北征叛胡，数千骑卒至，彰唯有步卒千人，骑数百，用田豫计固守要隙。虏乃散走。
齐神武倾山东之众，以围韦孝宽，凡六旬。智力俱困，而兵解去。
李希烈以十万之众，围刘昌凡四十余日。贼数败，乃解去。
颜真卿守平原，采访河北。尹子奇攻陷河北诸郡，独平原、北平、清河固守。
江夏王道宗从秦王讨刘武周，曰：「武周席胜剡然，锋未可当，正宜以计摧之。且乌合之众惮持久，若坚壁以顿其锐，须食尽气老，可不战擒也。」王曰：「 【而】  【尔】 意与我合。」
李光弼御贼饶阳，问计于安思义。曰：「军行疲劳，逢敌不可支。不如按军入守，料胜而出。」光弼曰：「善。」
