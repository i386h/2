<!-- { "loadSidebar": true } -->
   妖术原来无正，神法自然有真。二门攸判隔渊星，觉迷都由分径。
   南海朝来神妹，湄洲授于圣兄。此行西鄙显威灵，始信得传上乘。
   
第十六回 林二郎铁马渡江
   林二郎得传授之法术，不胜之喜，即时收拾起身，行到庙门外，心忽记得昨夜吾妹许吾有马一匹，四顾视之不见，乃呼庙祝而问之曰：“汝山中畜马有多寡？”祝曰：“无之。”二郎曰：“吾已知之，尔又何为绐我也？”庙祝曰：“海屿荒凉，马从何而来？纵有所畜，亦何所用之？”二郎心忖曰：“山中如果无马，知昨晚所谓马者，无乃即庙前之所立者与？”行近前视之，但见眼莹口动，鬣尾飞扬，四足有腾踏之象。复见腹上锲有诗文，大合其意，乃嘱之曰：“马乎，马乎，尔形孔似，尔质非真，尔气颙昂，尔力似强，能负重乎？能致远乎？能渡水乎？能行陆乎？宁驰驱千里而与骐骥争衡乎？抑独立庙庭而与泥塑相随乎？宁冲锋陷阵建奇功于上国乎？抑俯首孤屿与古庙而具朽乎？”嘱罢，挽马之辔，飞身而乘之。那马仰天大嘶，转盼之间，云腾雾罩，踊跃而行，其安如乘舆，其疾如鞭霆。其涉江也，不知其为江也；其涉水也，不知其为水也。以泛舟游之数日而不足者，只以俄顷飞渡之而有余。离自湄洲，登了莆岸，人见其为非常马也，而不见其为铁马也；人知其为良马也，而不知其为神马也。
   二郎直乘到家，长者见其来而大喜，问之曰：“汝见若妹乎？渔舟昨日先归，汝今日从何处得渡乎？向者跋涉而往，今日之马乃自何处而得来乎？”二郎答曰：“自妹氏入于海滨之后，人或言真，或言假，假传似是，诚传似非，谈之者惟出诸口，听之者徒入诸耳，孰有得其故而深知其不哉！儿曩到湄洲之山，见烟尘不到，鸡犬无声，所见者惟孤岩怪石，所闻者惟风籁湍声。宫宇不知立于何年，营建不知出于何手。巍巍像貌，宛似生前，所少者口气微也；袅袅香烟，达于上界，所隔者凡尘远也。儿耳闻目视，顿觉五官之为妄，心怡神旷，始识四大之非真。呼之虽不能应，而无声之中，独闻和焉；拜之虽不见答，而冥冥之中，独见晓焉。至晚也，更阑夜静，万顷茫然，似觉似梦，似人似神，叙兄妹之情，叹阴阳之隔。原是玄宫之神女，实为除怪之来兹。奉天之命，奉佛之旨，普济生民，出离苦海。始托迹于吾家，旋蝉脱于湄洲。与鳄为敌，扶舟为事，当风狂浪急之时，为旋天转地之举。持危者而之安，卒不有其功，出死者而之生，经不任其德。作福于一方，不为小矣；威灵之显赫，他神异焉。西征之事，未举而先知；成败之数，不料而自见。传儿秘诀，授儿真言，助儿铁马。儿若先行，彼亦随往，儿护阳将，彼统阴兵。必然擒妖猴于冥冥寞寞之中，定须斩背蛮于堂堂正正之下。收奇功于一鼓，建异绩于当年。欲知兄为圣兄，当识妹是神妹。”长者闻言，顾谓安人曰：“吾始于生此女时，常叹其为生女不如生男，及其孩提也，又见其伶俐而亦惜之。既又于其不习人间世，每忧其为挂人齿颊，贻耻先人。及其羽化也，又不识其真假而姑听之。今如所言，则向者林家女，今为湄洲神矣！吾家有神女，儿行可无患矣！”由是罗列香案，奉祀于堂右。有诗为证：
   为术应征求，访妹入湄洲。
   金针微拨转，铁马度飞流。
   德力超骐骥，神理出骅骝。
   驰驱边塞外，上国沐洪庥。
   
第十七回 林二郎别亲应召
   却说林长者塑一真人神象，以金妆之，仍命匠人雕一大龛，饰以象玉，祀真人于其中。晨昏二郎拜祷其前。长者与安人夜多梦其承欢左右，若为女时然。有一夜，仅将二鼓，长者与安人方就睡，恍惚闻堂中金鼓声，倏似车马声，又倏似铃角声，安人对长者曰：“公曾闻甚响乎？变金变鼓，变车变马，又变钤变角，声洋洋犹盈于耳·”长者臼：“吾亦在疑似之间，无乃更闸夜静，闻天籁乎？闻地籁乎？闻人籁乎？”须臾且寂，倾耳而听之，窃不可闻。二人遂成寐了，辄梦真人步虚而来，直抵卧房，作礼而言曰：“二哥明日当西行，儿女宜陪随左右，可幸万一无虞。父母在堂，倘缺奉侍，乞恕不孝之罪，盖移孝可以作忠，而忠于君者，亦其所以孝于亲者也，服劳奉养，未足以为孝矣！”语毕，即步虚面去。长者觉，呼安人而问之曰：“才吾梦见若女，告我曰二郎明月西行，女亦同往。梦中言语，吾牢记之，其声容象貌，如亲见之。”安人曰：“老身之梦，犹乎公也，其语言动静，亦犹乎公之所言也。”二人因相与语曰：“此非梦也，乃吾女之来昭告我也。明日一定州县有人来趱行。今吾与汝年老，第未知此行成功之迟速何如，归期之久近何如，使吾念之，有不能自置焉。”遂不寐坐至天明。 
   二郎沐浴已毕，正到父母房前问候，见父母已起而端坐于房中，双有忧容，乃忙问曰：“父母今日何太早起与？年高气衰，精神少倦，惟早眠晏起，尘事不绊于心，庶几可以颐养天和，寿考无疆。第恐早起则神劳，神劳则气疲，终日役役焉而不知所止，甚非所以养生尽年之道也。望父母以逸易劳，去彼取此。”长者曰：“吾岂不知早眠之为适，吾岂不知晏起之为安，亦岂不知无绊无碍之为逍遥自在与？第事不关心，关心者乱。吾两人双鬓如银，所谓风中之烛，草上之霜者也。数年一女仙游，爱慕之心，至今未已；今日一男出塞，别离之恨，转觉弥深。昨夜吾两人并梦汝妹，道汝今日应西行。吾两人一夜思之，使汝功成名就，则国之福也，亦吾家之幸也；倘天下事有不可为，是吾一忧也。就使汝功成名就之后，归鞭早整，使吾得及见之，则是汝之愿，亦吾两人之欲也；倘于事势不可预度，是吾两人忧也。且吾家事颇烦，汝如去后，所望以理内政者谁乎？所望以治外事者谁乎？所望以待亲戚答乡邻者谁乎？早暮思之不见，冬夏忆之不忘，即有缓急，召之不至，言念至此，如何使我而勿忧之深也。”二郎曰：“西征之事，且未若是其急也。倘或西夷悔心而远去，则免役之命，可旦暮白天而来，父母何虑之远哉。”
   正议论未已，忽家童入报曰：“有县差数人在外，呼唤甚紧。”二郎忙出外接应。茶礼毕，二郎问曰：“西征之消息何如？”差人曰：“州镇之檄文无日不下，县官数善回之。近闻边报日甚一日，四方之徂征，连袂于道，独本县未有一人赴召。昨州镇皆怀怒于县官，县官今亦不可再回，故差吾来所以毕案者，亦以奉上司也。”二郎闻言，即理发差人先行，“我随后即到”。
   差人去讫，二郎即请出父母。父母问曰：“倾县差之来，无乃促西征者之行乎？抑有免役之命乎？”二郎曰：“丑虏入寇，日迫京师，四方召戌，靡人不行。儿欲从亲则不能赴召，欲赴召则不能从亲。男子遭此，亦是两难之际。”父勉之曰：“子亲违别，一人生莫大之忧。虽然，士君子处世，在家则为人子，在国则为人臣，今汝名籍在官，则此身巳为君有矣。虽父不遑将，母不遑养，是理势之不得不然，亦为人臣者职分之所当然也。家中之事，吾自当之。吾之所以嘱汝者，晚行早宿，恐气力之重劳，亦以杜傍窥之不测，露宿风眠，妨邪氛之相侵，亦以慎疾病之暴作。花街柳巷，所当深绝，博弈饮酒，亦宜重戒。此流连亡返之因，亦殒命伤生之斧也。其在军也，将之号令，敬以遵循，军之约束，重乎自守。观敌势之强弱，为吾军之进止，机临时而转换，谋预定而先成。勿恃血气之勇，盖一人之勇几何，即万人之敌亦小。此暴虎冯河，孔子所以不与也。勿为身便之图，盖利者人之共好，亦人之所必争者也，此不夺不厌，孟子所以儆王也。勿轻听，盖兵以正合，以奇胜，所谓贵诈者此也。胡虏变诈百出，苟不深度其情，而惟人言之是信，则反间之行，恐奸谋之中也。勿轻敌，盖举趾高者，其心不固，所谓常胜之家难以语敌者此也。胡虏历崎险而若平，苟不重张其势，而乃行伍之不齐，则纪律之疏，破败之形也。勿穷追，盖困兽犹斗，而况于人，所谓归师勿掩，穷寇勿追者此也。胡人走死地而如生，一至于因败无幸，而加以追，迫之愈甚，则不斗不已，而不死不休也。吾之所可告汝者其大关止此。其余可以止则止，可以行则行，可以迟则迟，可以速则速，此吾口之所不能尽言，意之所不能必至者也。此其自忖自度，自斟自酌，百计百成，百发百中，是在乎汝矣。至于成功之后，名不可独专，功不宜自任，赏不必贪多，谓天之灵，谓君之福，谓将师之善谋，军士之戳力。早疏乞归田野，以待明君之自处，是所以居功所以完名，所以保身，所以荣亲，乃莫上之策，最胜之图也。汝行矣，吾朝夕家中祷告，愿保汝矣！”二郎听命，唯唯顺从。即登堂拜了祖宗，祷于妹之炉前，仍辞其双亲，凡亲戚兄弟之饯送者，皆致谢而嘱托之。命童收拾行囊及载其法器，向京师而去。傍观有识者，知其此行必不虚焉。有西江月为证：
   此身自从许国，寸志惟欲输忠。双亲睽别只为君，亦是为臣义分。
   傍观众人喁喁，前途匹马冲冲。拭目西塞建奇功，神力朝廷俺重。
   
第十八回 林真人鄱阳救护
    林二郎即日发行，长者同安人进出门首，自骑其匹马冲冲西行，倏然远去。长者顾谓安人曰：“二郎此行，欣欣然有喜色，必能为国家建功。”安人曰：“吾亦以成功为二郎者，盖必之于吾女也。”二人遂入堂上，拜祝乎真人炉前，曰：“国家一理，臣子一心。今汝兄以国事多艰之故，竭力从军，轻弃其家而殉其国，此臣道之无愧，即子情之能尽者矣。实望汝推爱国之心爱兄。护兄之功护国，冥默之中，所以维持而调护之者，非望之汝，而望之谁？”正祝祷时，忽见一阵香风，从天而上。二郎在途，任狂风之发屋拔木，而不见纷尘之蔽己；随烈日之金石流土山焦，而不见薰蒸之酷己。在途则常见云来围绕，渡水则恍若龙至护持。日经高山，峻岭巉石丛林之间，绝不见兽蹄鸟迹之骇目；夜宿孤村，僻处荒寮古庙之内，寂无闻魑魅魍魉之惊心。
