<!-- { "loadSidebar": true } -->
公讳奉宗字知礼其先临川大姓危氏也皇考讳仔倡唐信州刺史避杨渥之乱东依钱氏时朝廷命讨淮南未行而终因家于余杭王考讳徳照为吴越王相仅三十年赐姓元氏累赠太保考讳秀文典吴越书命累赠太仆少卿妣陈氏赠冯翊县太君少卿子五人曰兴宗象宗宜宗道宗公即幼子也三人事忠懿王有儒术皆补为郎象宗忠懿之壻也从而还朝以文召试拜光禄寺丞公精于词律景徳中天子临轩试天下士公中甲科初命歙州绩溪县事再命常州武进令皆以廉爱称迁漳州从事故镇牧钱公惟济洎数朝贤交章保任除忠正军掌书记俄改淮南幕本道按刑使采公理行以闻擢拜太子中允领淝川榷酤朝廷以西蜀天下之富昔者吏嚵民膏怨所由生阶之为乱宜清举者往焉公例改知蜀州晋原县今上即位迁太常丞赐服五品还知通州海门县迁博士入拜尚书屯田员外郎有监郡之行公以思事松楸愿得余杭一闲局莅之诏从其请再朞求分务南都寻告老归姑苏郡朝廷恤之补一子官又以籍田之庆进都官外郎景佑戊寅岁十月丙戌考终于永定里第之寝享年七十有八始娶吴氏再娶李氏封寿安县君公三子昞煜暕皆举进士昞从其补今为歙县簿煜暕并策名煜不赴调暕解官俱就养左右及公之丧勺水不入口者三日公孝悌之性不避祸难初江浙始下关讥甚严衣冠之族咸促赴阙下无敢私归公闻太夫人之忧昼匿夜驰以及于葬兄道宗有才名不就世禄举天府进士为搢绅先生所推诺公友事之如在膝下易衣并食不改其乐有兄子翼幼依于公爱之如伤敎之若不及以至于成宗党称焉相国颍川公曩司淛漕公在武进诸郡有难狱多命公决之在海门日患斥卤之泽民无甘饮及卜良地凿大池广方百步积泉袤丈自是虽甚旱暵人常赖之又邑有大渎亘数十里堙而不治公抗议籍力导至于海人咸利焉公退十余年创竹亭花圃逍遥其间多素食清居非有道者不接晩年制敛服葬器而命诸子曰吾死之日必归我于父兄之侧魂如有知得事亲于地下诸子如其教以其年十二月甲申葬于钱塘履孝乡岘陁岭之先茔礼也某以公年徳尝修乡丈之礼而敢铭焉
荣华之衢奔者无极公乎何心却焉而息孝友之风树者无几公乎何心没焉不已迁惠于民抱道于身于嗟君子吾不知夫古人
赠兵部尚书田公墓志铭
公讳锡字表圣世为京兆人唐徳之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父成皆隐君子也文而不耀父懿因公之贵累赠尚书左司郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安昌黎韩丕复居骊山白鹿观数年器志大成拔王府荐有声于京师太宗皇帝亲策天下进士擢公第二人时太平兴国三年秋也释褐除将作监丞通判宣城郡召还改著作佐郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人迁判登闻鼔院寻以本官知制诰进兵部员外郎充职以直言改户部郎中出守淮阳以留狱之谤左降海州团练副使起为工部员外郎直集贤院复户部郎中真宗皇帝即位迁吏部郎中判审官院兼通进银台封驳司赐金紫求出典海陵郡还台兼御史知杂拜右谏议大夫史馆修撰以咸平六年十二月十一日终于私第享年六十四公自白衣已有意于风化上书阙下请复乡饮礼又请修藉田礼及在朝廷知无不言太宗初既取太原范阳未下帝怒不赏平晋之功中外嚣然而莫敢言者独公上书论谏理意深切帝感悟玺书褒荅赐内帑钱五十万僚友谓公曰今日之事鲜矣宜少晦以逺谗忌公曰事君之诚惟恐不竭矧天植其性岂一赏之夺耶在河朔暨相州累章论边事至桐庐郡以吴越之邦归朝廷未乆人阻礼教邈如也公下车建孔子庙教之诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆会干明节馆阁多进诗歌帝独喜公之辞乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以荅天意公在西掖会京畿大旱祷祠无应遂抗言切于时政故有宛丘之行咸平初出使秦陇回上三章言陜西数十州苦于灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承旨宋公白举公贤良方正以副天下之望一日召对乆之且曰陛下以皇王之道为心臣请采经史中切于治体者上资圣览帝深然之乃具草以进手诏荅曰卿能演皇王清净之风述理乱兴亡之本备观鉴戒朕心涣然所撰三十篇皆隠其目公奉事两朝由遗补歴御史至谏议大夫前后章疏凡五十有二尝谓诸子曰吾每言国家事天子聴纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠工部侍郎二子改大理评事持丧中并给月俸哀荣之礼可谓至矣后以二子登朝累赠兵部尚书寳元几年某月某日与夫人合葬于泗州临淮县某乡之某原礼也公娶杨氏再娶奚氏封江陵县君能循法度以配君子二子长曰庆逺今为驾部员外郎次曰庆余今为比部郎中并克奉堂构有能政于四方女三人长适王氏次适龎氏季适张氏皆以妇道称公动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也着文章成五十巻目之曰咸平集行于世论者曰在大禹时皋陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风丕绍至西汉得贾谊董仲舒其言可以追先王之烈而弗克施使后世王者无复起三代之心由汉始也圣宋定天下太宗鋭意太平真宗之初复亲擢俊乂如田公之徒并见奬用惜乎不终其才岂皇天之意特厚于古欤某幼闻高风未尝游于其门今驾部书先君之履业索文于江外某敢约而修之又采旧老之言而作铭云
呜呼田公天下之正人也言甚危命甚竒尽心而弗疑终身而无违呜呼贤哉吾不得而见之
兵部侍郎致仕胡公墓志铭
寳元二年六月十八日尚书兵部侍郎致仕胡公薨于余杭郡之私第明年二月十有一日葬于杭之钱塘县南山履泰乡龙井源以夫人颍川郡君陈氏祔焉礼也孤子楷泣血言于友人范某礼经谓称扬先祖之美以明着于后世此孝子孝孙之心也然而言之不文行而不逺处丧之言乌乎能文今得浙东签书寺丞俞君状先人之事而敢请志焉某曰孔子见齐衰者必作重其孝于亲也敢不唯命公讳则字子正婺之永康人也昔虞舜之后有胡公武王封于陈葢族望之来逺矣皇考讳彭王考讳濲皆隠于唐季其道不显考讳承师在乡闾间以积善称因公而贵官至尚书比部员外郎赠吏部郎中妣应氏封永乐县太君赠普宁郡太君公少而倜傥负气格钱氏为国百年士用补荫不设贡举吴越间儒风几息公能购经史属文辞及归皇朝端拱二年御前登进士第释褐为许州许田尉以干自闻补蕲州广济宰又补宪州録曹以本道计使谏大夫索公湘之举改秘书省著作佐郎签署贝州节度观察判官公事升本省丞知浔州拜太常博士提举二浙榷茶事兼知桐庐郡丁太夫人忧服除以本官知永嘉郡迁屯田员外郎提举江南路银铜场铸钱监擢任江淮制置发运使转户部员外郎入为三司度支副使赐金紫除礼部郎中京西转运使又移广南西路转运使以户部郎中充江淮制置发运使转吏部郎中改太常少卿丁先君忧终制知玉山郡移福唐郡拜右諌议大夫知杭州入判流内铨以举官累责授少常知池州未行复谏议大夫知永兴军领河北都转运使给事中入权三司使拜工部侍郎集贤院学士知陈州进刑部再牧余杭郡践更中外凡四十七年得请加兵部侍郎致仕朝廷命长子通判钱塘以就养又六年而终享龄七十有七天子闻而悼之进一子官初至道中公在宪州时西寇梗边朝廷命师五路入讨诏具三十日粮以从之索公方引公督随军粮草事公曰为百日计犹或不支奈何索公乃遣公入奏召对逾刻公陈边事如指之掌上顾左右曰州县中有如此人遂可其奏具示甄拔之意后大帅李继隆果与寇遇十旬不解索公曰微子几败吾事一日其帅移文曰兵将深入粮可继乎公曰师老矣矫问我粮为归师之名耳请以有备报之索从其议彼即自还无以咎我其先见如此及索公主河北计又奏辟之遂以贝州之行朝廷遣使省天下冗役就命公行河北道凡去籍者仅十万数民用休息在浔州人有虎患公斋戒祷城隍神翌朝得死虎于庙中其诚之效欤按池州永丰监得匿铜数万斤吏惧当死公思之曰昔马伏波哀重囚而縦之前史义焉今铜尚在吾忍重其货而轻数人之生耶咸以羡余籍之不复为坐在江淮制置日会真宗皇帝奉祀景亳公实主其供亿千乘万骑至于礼成无一毫之阙帝深爱其才面加奬劳遂进秩登于计相之贰在广南西路有大舶困风于逺海食匮资竭久不能进夷人告穷于公公命琼州出公帑钱三百万以贷之吏曰夷本无信又海舶乘风无所不之公曰逺人之来不恤其穷岂国家之意耶后夷人卒至输上之货十倍其贷朝廷省奏而嘉焉又宜州系重辟十九人时有大水公不虑患而特往辨之活者九人焉在福唐有官田数百顷民输租食利旧矣至是计臣上言请就鬻之责其估二十万贯民不胜弊公奏之未报章三上且曰百姓疾苦刺史当言之而弗从刺史可废矣乃有俞诏减其直之半而民始安公领三司使寛于财利不以刻下为功时上方以两京陜西官盐岁久民鲜得食而日以犯法命通商有司重其改作公首请奉诏其事遂行公性至孝自曲台丁太夫人忧庐于墓侧以终丧纪有草木之祥本郡表之及西京之行以家君朱绂为请上曰胡某为孝虽非其例与以明劝也搢绅先生荣之又天禧中尚居郎署朝廷拟公谏议大夫知广州公以家君八十岁恳辞于政府乃复有制置之行寻以哀去职得尽心于丧葬公富宇量笃风义往往临事得文法外意人或讥之公亦无悔焉其轻财尚施不为私积士大夫又称之福唐前郡将被讼去官尝延蜀儒龙昌期与郡人讲易率钱十万遗之以归事在讼中及公下车昌期自益部械至公曰斯何罪耶遽命释之见以宾礼法当偿其所遗公代以俸金仍厚遣而还又济阳丁公为举子时与孙汉公客许田公待之甚厚及其执政而雅故之情不絶若休戚士人而未尝预暨丁有朱崖之行昔之宾客无敢顾其家公实被议出玉山郡尚屡遣介夫不逺万里而往遗焉此又人之难矣及退居西湖乘画船击清波深樽雅弦左子右孙与交亲笑歌于时岁之间浩如也人不谓之贤乎夫人颍川郡君有慈和之徳先以寿终令子四人长曰楷都官员外郎前知眭州祥符七年秋登服勤词学科所至政能有先君风度次曰湘好学有志识朋友多之次曰桂俊异居丧而亡次曰淮孝谨有成人风二女长适泉州徳化县尉苏璠次适御史台主簿华参而亡其闺门之范见其颍川之志某非特为重齐衰之情尝倅宛丘郡会公为二千石以国士见遇且与都官布素之游诚可代孝子而言焉铭曰
进以功退以寿义可书石不朽百年之为兮千载后
胡公夫人陈氏墓志铭
