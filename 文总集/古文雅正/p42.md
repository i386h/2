<!-- { "loadSidebar": true } -->
　　臣闻君子小人之分义利而巳矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以导其君者亦异为君子者惟恐其君之不受諌为小人者惟恐其君之不拒谏尝歴考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也葢为君子者以引君当道为心政有得失必不茍从不茍从则近乎立异矣竭忠论事必合人情既合人情必得时誉如此则又近乎好名矣好直邻于卖直救过类于归过乃至持论偶同则可谓之朋党尽言无隠则可谓之谤讪只此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及哲庙初用司马光之言下诏求諌当时有不欲者豫设六事以排之曰若隂有所懐犯非其分或扇摇事机之重或迎合已行之令上以观望朝廷之意以徼幸希进下以昡惑流俗之情以干取虚誉若是者必罚无赦光复疏争之以为此非求諌乃拒諌也人臣惟不言言则入六事矣哲宗宣仁亟俞其请而四方言利病者始获上闻元祐之治实基乎此若乃指公论为流俗者王安石之私心分上书为邪等者蔡京之奸计斥忠贤为伪党者韩侂胄之狡谋覆辙甚明厥鉴非逺臣愚伏望陛下恢圣度以来天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟听受之又当奬擢之有劝陛下以疑忌人言恶闻阙失者必小人也不惟拒絶之又当摈斥之使鸣鳯之瑞日闻而妖狐之音顿息若是而治功不隆天休不格者非所闻也惟陛下留神反覆愚臣之言
　　此全从穷理阅歴又身受其伤故能曲尽切中如此中引司马公所驳六事尤为千古炯鉴
　　大学衍义序　　　　　　　　　真德秀
　　臣始读大学之书见其自格物致知诚意正心修身齐家至于治国平天下其本末有序其先后有伦葢尝抚巻三叹曰为人君者不可以不知大学为人臣者不可以不知大学为人君而不知大学无以清出治之源为人臣而不知大学无以尽正君之法既又考观在昔帝王之治未有不本之身而达之天下者然后知此书所陈实百圣传心之要典而非孔氏之私言也三代而下此学失传其书虽存概以传记目之而巳求治者既莫之或考言治者亦不以望其君独唐韩愈李翺尝举其说见于原道复性之篇而立朝议论曾弗之及葢自秦汉以后尊信此书者惟愈及翺而亦未知其为圣学之渊源治道之根柢也况其他乎臣尝妄谓大学一书君天下者之律令格例也本之则必治违之则必乱近世大儒朱熹尝为章句或问以析其义宁皇之初入侍经帷又尝以此书进讲愿治之君傥取其书玩而绎之则凡帝王为治之序为学之本洞然于胸次矣臣不佞窃思所以羽翼是书者故剟取经文二百有五字载于是编而先之以尧典臯谟伊训与思齐之诗家人之卦者见前圣之规抚不异乎此也继之以子思孟子荀况董仲舒扬雄周敦颐之説者见后贤之议论不能外乎此也尧舜禹汤文武之学纯乎此者也商高宗周成王之学庶几乎此者也汉唐贤君之所谓学巳不能无悖乎此矣而汉孝元以下数君之学或以技艺或以文辞则甚缪乎此者也上下数千载间治乱存亡皆繇是出臣故断然以为君天下之律令格例也虽然人君之学必知其要然后有以为用力之地葢明道术辨人材审治体察民情者人君格物致知之要也崇敬畏戒逸欲者诚意正心之要也谨言行正威仪者修身之要也重妃匹严内治定国本教戚属者齐家之要也四者之道得则治国平天下在其中矣每条之中首以圣贤之明训参以前古之事迹得失之鍳炳焉可观昔时入侍迩英葢尝有志乎是比年以来屏居无事乃得繙阅经传彚而辑之畎畆微忠朝思暮绎所得惟此秘之巾衍以俟时而献焉其书之指皆本大学前列二者之纲后分四者之目所以推衍大学之义也故题之曰大学衍义云大学衍义一书引经摘史加以剖晰论断心法治法微显毕具诚内圣外王之学合古来著书者而集其大成也自天子以至于庶人皆当习复而身体之余尝谓有宋道学五子而外断推西山为第一体用兼优才德俱茂恨不究其用耳著作亦第一有功
　　南雄州学四先生祠堂记　　　　真德秀
　　寳庆三年某月南雄州始立周子二程子朱子之祠于学教授三山陈应龙以书属建人真某为之记某曰四先生之道高矣美矣抑某之愚未能闚其藩也将何以记之虽然昔尝闻其略矣道之大原出于天其用在天下其传在圣贤此子思子之中庸所以有性道教之别也葢性者智愚所同得道者古今之共由而明道阐教以觉斯人则非圣贤莫能与故自尧舜至于孔子率五百嵗而圣人出孔子既没曽子子思与邹孟子复先后而推明之百有余嵗之间一圣三贤更相授受然后尧舜禹汤文武周公之所以开天常立人纪者粲焉昭陈垂示罔极然则天之生圣贤也夫岂茍然哉不幸战国嬴秦以后学术泮散无所统盟虽以董相韩文公之贤相望于汉唐而于渊源之正体用之本犹有未究其极者故仅能着卫道之功于一时而无以任传道之责于万世天啓圣朝文治休洽于是天禧明道以来迄于中兴之世大儒继出以主张斯文为已任葢孔孟之道至周子而复明周子之道至二程子而益明二程之道至朱子而大明其视曽子子思邹孟氏之传若合符节岂人所能为也哉天也然四先生之学岂若世之立竒见尚新説求出乎前人所未及耶凡亦因乎天而已葢自荀掦以恶与混为性而不知天命之本然老庄氏以虚无为道而不知天理之至寔佛氏以刬灭彞伦为教而不知天叙之不可易周子生乎絶学之后乃独深探本原阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬灭彞伦非教也阐圣学之户庭祛世人之蒙瞆千载相传之正其不在兹乎呜呼天之幸斯文也其亦至矣南雄为郡邈在峤南士习视中州号称近厚夫以近厚之资迪之以至正之学必将有俛焉自力者然陈君所望于学者果焉属耶天之命我万善具全一毫有亏是旷天职昔之君子凛然渊冰没世弗懈者凡以全吾所受焉耳嗟后之世何其与古戾也利欲之风深入肺腑理义之习目为迂阔巳之良贵弃置如弁髦而轩裳外物则决性命以求之弗舍也吁是可不谓之大惑乎志于道者其将何所用力乎缅观往昔百圣相传敬之一言寔其心法葢天下之理惟中为至正惟诚为至极然敬所以中不敬则无中也敬而后能诚不敬则无以为诚也气之决骤轶于奔驷敬则其衘辔也情之横放甚于溃川敬则其隄防也故周子主静之言程子主一之训皆其为人最切者而子朱子又丁宁反复之学者傥于是而知勉焉思虑未萌必戒必惧事物既接必防必钦动静相因无少间断则天德全而人欲冺大本之所以立达道之所以行其不由此欤陈君幸以为然则愿以此刻于祠之壁为学者观省之助若夫诵其言而不反诸躬惟其名之趍而匪寔之践是岂四先生立教之意哉又岂陈君所望于南邦之士者哉
　　欧曽王学记虽佳那及此篇从圣贤体要学者身心指出的切示人读此有不猛然刻励者乎○余尝奉安溪先生命辑五子名篇周子太极图说明道定性书伊川好学论张子西铭朱子仁说是也采先儒讲解及议论附注其间窃谓南轩孟子讲义序北溪用工节目篇及西山南雄州四先生祠堂记此三篇最为精切可以附之而无疑也太极西铭巳与通书正防为科塲取士之用人所珍诵故不入选
　　漳州示学者说　　　　　　　　真德秀
　　予既新其郡之学又为之续廪士之费俾诵弦于斯者微一日之辍焉教授陈君瑞甫过余而请曰公之于士也有以安其居又有以足其食顾亡一言以淑之可乎余谢曰此师儒之事也予何言虽然昔尝闻之孔氏矣岂不曰古之学者为巳乎自汉以经术求士士为青紫而明经唐以辞艺取士士为科目而业文其去圣人之意逺矣今之学者其果为巳而学欤其亦犹汉唐之士有所利而学也如果为已而学则理不可以不穷性不可以不尽不至圣贤之域弗止也若其有所利而学则茍能操觚吮墨媒爵秩而贸轩裳斯足矣驵贾其心弗顾也夷虏其行弗耻也此学者邪正之岐途也请以是淑吾士可乎瑞甫曰敬闻命矣抑后世之言学者其有得于孔氏之指欤曰后世之言学者其不缪于圣人鲜矣独尝于唐之阳子近世之石子尹子有取焉阳子曰学者学为忠孝也石子曰学者学为仁义也尹子曰学者学为人也是三言者庶几圣门之遗意乎方唐之世士习之陋甚矣阳子一旦倡斯言于末学如天球之音威鳯之鸣学者竦然洗心而易德归觐其亲者踵相蹑焉理义之感人如此然则石子之言其有异于阳子欤曰亡以异也仁者孝之原义者忠之榦曰仁义则忠孝在其中矣然则尹子之言其有异于二子欤曰亡以异也夫人与天地并而为三才者也必也兼五常备万善然后人之道立焉其警世之深为人之切又进乎二子矣敢问所以学为人者奈何曰耳目肤体人之形也仁义礼智人之性也君臣父子昆弟夫妇朋友人之职也必循其性而不悖必尽其职而无愧然后其形可践也孟子曰人之异乎禽兽者几希庶民去之君子存之又曰无恻隠之心非人也无是非之心非人也夫天之生斯人也与物亦甚异矣而孟子以为几希何哉葢所贵乎人者以其有是心也是心不存则人之形虽具而人之理巳亡矣人之理亡则其与物何别哉故均是人也尽其道之极者圣人之所以参天地也违其理之常者凡民之所以为禽犊也圣愚之分其端甚微而其末甚逺岂不大可惧耶予故曰尹子之言其警世之深为人之切又进乎二子也吾党之士茍无意于圣贤之学则巳傥有志焉则反躬内省于人道之当然者有一毫之未至必将皇皇然如渇之欲饮馁之欲食也凛凛然如负鍼芒而蹈茂棘也吾子幸以为然则愿以告夫同志俾知太守之期乎士不在于徼人爵取世资而在乎敬身而成德也瑞甫瞿然曰公之淑吾士者厚矣瑢请掲其言于学以为士之则
　　忠孝仁义所以学为人不然人也而禽兽矣借三子之言以发明之境地特新其苦口婆心以招天下有志之士如聆其恳欵之声
　　洪氏天目山房记　　　　　　　魏了翁
