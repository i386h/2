<!-- { "loadSidebar": true } -->
　　至和元年秋蜀人传言有冦至边军夜呼野无居人妖言流闻京师震惊方命择帅天子曰毋养乱毋助变众言朋兴朕志自定外乱不作变且中起不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军撤守备使谓郡县冦来在吾无尔劳苦明年正月朔旦蜀人相庆如它日遂以无事又明年正月相告留公像于净众寺公不能禁眉阳苏洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱弛是惟元年之秋如器之欹未坠于地惟尔张公安坐于其旁颜色不变徐起而正之既正油然以退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威刦齐民吾不忍为也呜呼爱蜀人之深待蜀人之厚自公而前吾未之见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与其乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下有大事公可属

　　西园雅集图记【米芾】

　　李伯时效唐小李将军为着色泉石云物草木花竹皆妙絶动人而人物秀发各肖其形自有林下风味无一点尘埃气不为凡笔也其乌帽黄道服捉笔而书者为东坡先生仙桃巾紫裘而坐观者为王晋卿幅巾青衣据方几而凝竚者为丹阳蔡天启捉椅而视者为李端叔后有女奴云鬟翠饰侍立自然富贵风韵乃晋卿之家姬也孤松盘郁后有凌霄纒络红緑相间下有大石案陈设古器瑶琴芭蕉围绕坐于石盘旁道帽紫衣右手倚石左手执巻而观书者为苏子由团巾茧衣手秉蕉箑而熟视者为黄鲁直幅巾野褐据横巻画渊明归去来者为李伯时披巾青服抚肩而立者为晁无咎跪而捉石观画者为张文潜道巾素衣按膝而抚视者为郑靖老后有童子执灵寿杖而立二人坐于盘根古桧下幅巾青衣袖手侧聴者为秦少游琴尾冠紫道服摘阮者为陈碧虚唐巾深衣昻首而题石者为米元章袖手而仰观者为王仲至前有鬅头顽童捧古砚而立后有锦石桥竹径缭绕于清溪深处翠阴茂密中有袈裟坐蒲团而说无生论者为圆通大师傍有幅巾褐衣而谛聴者为刘巨济二人并坐于怪石之上下有激湍潨流于大溪之中水石潺湲风竹相吞炉烟方袅草木自馨人间清旷之乐不过于此嗟乎汹涌于名利之域而不知退者岂易得此邪自东坡而下凡十有六人以文章议论博学辨识英辞妙墨好古多闻雄豪絶俗之资髙深羽流之杰卓然高致名动四夷后之览者不独图画之可观亦足彷佛其人耳

　　五百罗汉图记【阙名】

　　五百罗汉图一幅入定于龛中者一人荫树趺坐而说法者一人左右侍聴者八人说经者六人课经者六人课已而收经与诵而倚杖者各一人环坐指画而议论者麈挥手杖支颐相向而谈者各六人归依实塔者五人和南合座者六人稽首舎利光者八人饭饿鬼者四人食乌鸢者施鱼鳖者各五人云升者六人指现五色光者钵现白光者泉涌于顶者火燃于踵者袒而洗耳金环手随求而立者各一人受斋请者七人受龙女珠献者六人受两猊花献者四人受往生花献者七人受衣冠从三生谒者五人受胡轮赆者七人受胡从两槖驼而致珍者四人受海神跪寳者五人骑龙者跨虎者乗马者象驾者狮子驭者各三人为■〈尸外羊内〉说法者一人后座者三人植锡而座巨蟒上者一人背树瞩山鹊者六人注猱升者仰鳯集者阅麋鹿者各四人俛伏羱者翫舞鹤者各五人撷菡萏者一人从后者五人书蕉叶者五人持蕉叶而涉笔者二人焚香而茗饮者六人临流而涤钵者三人涤已而持归者一人浣衣者就树绞衣者浣已而归者将浣而进者隔岸而觇者各一人洗屦者后洗而纳屦者振衣而去者各一人削发者为削发者沐而待者解衣者既解收衣者各一人补毳者二人操刀尺者一人治线者三人泉涌于石逺近而观者十六人度石梁者三人欲度者四人行锡杖者二人导者二人赞者三人芒屩担簦而归者三人束装而行者一人或坐或行或立跏趺款欠杖拄笠负数珠白绋山曲水隈涂觏而卒遇者十八辈合一百二十有三人或坐或行或立背楼观慿栏循据危迫险俯瞰仰睇直视转盼侧睨旁顾近相目逺相望者二十八辈各一百三十九人凡罗汉五百人而佛处其中焉佛之旁又有寳冠珠络持如意执莲华座猊象者菩萨二右袒徒跣曲拳和南而后侍者弟子十瞻赞而前谒者十六甲胄椎髻挺剑秉钺立左右者善神二别三十有一焉又童子有抱经室主茶奁荷策持缾点汤彻器凡十有六鬼有驭龙驭马象受施食送斋书鳞身鸟咮衣短后隠树而窥者凡十有四杂人物有白衣胡跪献花香珍怪衣冠而谒驱牛以从载犀象挈筐篚而进被甲服弓矢愕而瞻叹者凡十有九鸟兽有鳯鹤鹊乌龙虎犀象狮子马牛槖驼蟠蟒戏猊猿猱大小四十有三然以罗汉为主故号五百罗汉图世传呉僧法能之所作也笔画虽不甚精絶而情韵风趣各有所得其绵密委曲可谓至矣昔戴逵常画佛像而自隠于帐中人有所臧否辄窃聴而随改之积数年而就予意法能亦当研思若此然后可成非卒然而为之者也

　　白莲社图记【晁补之】

　　庐山白莲社十八贤者始晋太元中雁门正觉法师慧逺爱此山卜居之而河内觉寂大师慧永先居西林故法师所居号东林云法师神明英越初从太行释道安落发道安知其能使道流东国者也时诸方名徳闻风而至与同修净土之社者甚众而十八贤者社中之杰也曰佛駄耶舎佛駄跋陀罗竺道生慧持慧叡昙恒道禺道敬昙诜内有士曰刘遗民雷次宗周续之宗炳张野张诠合十八人而佛駄二尊者罽宾人皆神僧也余各有异迹又法师最善陶渊明陆修靖两人高蹈不肯入社先是南海渔人尝网得文殊金像有文云阿育王造也后商人于东海得其圆光以合像若符节陶侃尝取之旋失去至是法师祷之江上出焉永公室中尝有虎或畏之即驱上山去恒公行有鹿驯扰耶舎赤髭咒水洗弟子足使闭目但闻风声自龟兹一夕至如臧跋陀罗尝见弥勒兜率天上得不还果有释迦舎利三颗多羣士等皆有异迹见于其传则法师可知已初法师送客常以虎溪为限最厚陶潜陆修靖偶送两客不觉过溪然陶忘懐得失晋宋间一人耳修靖后得道度世两人固非入社者皆善法师而谢灵运恃才傲物尝求入社法师以心杂止之灵运不恨也为凿二池种白莲后名其社云殷仲堪之为荆州也时入山修敬故图中所绘陶陆谢殷在十八人之外今龙眠李公麟为此图笔最胜然恨其略也故余稍附益之凡社中士十八非社中士四从者若干马六盖人马因龙眠之旧者十五他皆新意也菩萨像仿侯翌云气仿呉道玄受塔天王图松石以闗仝堂殿杂草树以周昉郭忠恕卧槎垂藤以李成崖壁瘦木以许道宁湍流山岭骑从鞬服以魏贤马以韩干虎以包鼎猿猴鹿以易元吉鹤白鹇若鸟鼠以崔白余自以意先为山石位置向背物皆非粉本以授画史孟仲宁使摹写润色之余幼慕无生长堕世网不得出贬玉溪时道庐山爱而欲居不可家缗城八年时往来于懐也至为思山辞十数醉辄歌之初见李图悠然忽如蜡屐扶杖行其中故为此图特尽意

　　宋九贤遗像记【明宋濂】

　　濓溪周子颜玉洁额以下渐广至颧而微收然颐下丰腴修目末微耸须疏朗微长颊上稍有髯三山帽后有带紫衣褒袖縁以皂白内服縁如之白裳无縁舄赤袖而立清明髙逺不可测其端倪明道程子色微苍甚莹貌长微有颧眉目清峻气象粹夷髯四垂过领袍土黄色无縁内服领以白皂缁帽檐高白履和气充淡望之崇深伊川程子貌劲实颧微收色白黄而澹目有棱角髯白而稍短在颊者尤短而翩翩若飞动帽袍与履咸如明道俨而立刚方庄重凛然不可犯康节邵子色微紫广颡身颀然有颧特然其下癯骨爽而神清须长过领内服皂领有翼围之袍绦履如伊川耸肩低袖手立而睨视坦而庄和而能恭横渠张子面圆目以下微满而后收色黄须少短微浓衣帽类康节履亦如之高拱正立气质刚毅徳盛而貌严温国公司马子色黄貌癯目峻准直须疎而微长半白在耳下者亦半垂耳轮阔微向面幅巾深衣大带加组方履黑质白絇繶纯綦前微下而张拱指露袪外有至诚一徳不以富贵动其心之意晦庵朱子貌长而丰色红润发白者半目小而秀末修类鱼尾望之若英特而温煦之气可掬须少而疎亦强半白鼻与两颧微齄齄微红右列黑子七如北斗状五大二小五在眉目旁一在颧外一在唇下须侧耳微耸毫生窍前冠缁布冠巾以纱上衣皆白以皂縁之裳则否束缁带蹑方履履如温公拱手立舒而能恭南轩张子姿貌恢伟眉目森秀白而润丰下少须神采烨然椰冠纱巾道服青皂縁系以绦履白坦荡明白使人望而敬之东莱吕子形貌丰伟颜色温粹眉厚而秀髭浅而清衣道服皂縁冠幅巾蹑皂履望之似严毅就之如入春风中金华宋濓曰天生九贤盖将以明斯道也今九原不可作矣濂寤寐思之而无以寄其遐情辄因世传家庙像影叅以诸家所载作九贤遗像记时而观之则夫道徳冲和之容俨然于心目之间至欲执鞭从之有不可得于戏九贤亦夫人哉

　　家庆图记【宋濓】

　　浦阳江上有朱仲贤氏年垂七十而其寿母尤夫人则歴九十二春秋矣犹康宁饮啖如恒人当候序和适寿母出坐鞠隐堂中仲贤率家属分立左右称觞为欢州里观者莫不徘徊叹慕县校官张君正卿独曰是亦希有事也不可以不识命画史作家庆图装褫成巻指示金华宋濓指曰鹤发垂领神色恬康危坐榻上者寿母也其右方带襞积冠张拱前趋而角巾三人从子男子也五冠者与一童子列其后者孙也二儿挟册徐行自语顾语者曾孙也其左方盛服而参差立者四子妇也三儿二大一小大者携小者行手中执鞠花者曽孙女也重立于右上二抱婴孩一献桃一捧茗瓯者四孙之配也一俯倚榻上一牵寿母衣一熙然侍立其侧者三孙女也指毕合而计之凡二十有八人且曰先生史官也其言信于海内愿为序而传之嗟夫寿之为言乆也最人之所不可得也然亦有得焉而茕然索居者非寿也又有得焉而谋不及朝夕者非寿也又有得焉而左右不能孝且养者非寿也又有得焉而体尫气羸十日九疾者非寿也又有得焉而祸患迭婴中心靡宁者非寿也今寿母享此高年尊安无疾孙子秩秩皆能尽养家道丰裕心志怡愉是无五者之失而有自足之乐矣得不为希有之事乎正卿之为是举宜也非过也且昔人之所至愿一则曰寿二则曰寿非惟欲乎巳又且祝于人岂不以寿出乎天而非人之所能乎设或有之诚可歌也已吾婺素号文献之邦振黄钟之铿鍧剪毛羽之纷蕤者比比有之其能为仲贤撰为赋颂矣乎

