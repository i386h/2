<!-- { "loadSidebar": true } -->
　　天眷圣皇兮执周道之彊兮俾君寿而臧兮配天之久且长兮
　　右四章
　　借田颂【案此篇是仁宗明道二年祁直史馆时所作】
　　皇帝再纪元之明年春二月率羣臣耕于东郊恤毖祀祈丰年也前此诏书示有司曰自我太宗袭厥功亿神裕人宥命方国肖翘跂行亦莫不寜永惟土著之本民天之重乃躬耤田以倡农先震地房之满导改政之长懋柔嘉令芳于是乎孚肸蠁卤莽灭裂于是乎复敦厐穗滞秉遗见粮如坻我真考因其累盛重以明徳故能步师百万狩医闾见武节髙世八九升突辽建元封奉符隤祉以摅无极肆余承绪祗率厥典则爇萧布币固有常所监农狎野厥存旧章惟一二执事率循而懋明之方春作时百谷革始姑使斯人悦羽旄之美重见汉官后嗣谂稼穑之艰不失夏物无赘聚储峙无烦劳供帐趋合于礼劭吾农焉前期则修饬神壝按除膏壤夷道如砥呼跸填街稍夔獝以防野杂荆牟以守燎阡陌绣错原隰龙鳞蒸膏冒橛恊风囘春于是旄头先驰属车齐躅奔星舞于旗斿行月栖于羽箙夀犀注铠肃给乎师营苍虬范驭秋游乎天辔琼钑流景金根照涂帟幕周张纨绡綷防既而揉耒剡耜载保介之间先穜后稑厐播植之器官分无诿事具不教天子乃以丙午之旦升华辂由大庭颜行山则衔枚无声龙虎见象堪舆奔警坌阊阖切囿游乃彷徉乎层城之外五精来同七圣景从銮声佩节次于帷宫上既淳濯圭洁储思渊黙昧明乃顿大次款嘉坛索先农以享之因教稷以配之血毛幽全金石铿訇躬接妥侑加祠官之一等礼重沿袭具祖宗之遗意尔乃防灵场俨朱纮物覩于圣天健其行星田弥望绀辕储驾洪縻序进玉步有容三推成礼迩臣告备上曰朕志在敦本充其强力既可以劝何惮于勤遂推而进之有司以义固争几十墢而后释乃始弭节容与御夫观耕之台三公羣后班趋次耨靡然从风迈五逾九大农洒种庶人终亩官师抃手行内天旋于时都人驻望皇轩或歌以壤或击于辕不图丛云之旦复见东戸之年日华晏温天心慿豫奉斗极御应门翔鸡树竿坠鹄宣制大赉四海与之更始亏除威辟存问髙年振淹修坠平徭阔赋中外百执告至而策勲践过三更以差而赐帛膏以解鼓之巽风不崇朝而周万国先是羣臣绎丕懿润鸿名将琢之玉版纳于金匮至是则回雕舆坐前殿震照仪矩翕受典册皇哉兹礼真帝世之希濶臣工之旦暮者欤儒臣学于旧史窃明载芟之诗甸师之职在耤之义有三説焉一典籍之常礼二籍履以亲事三借民而治之所言虽殊要之驱天下之民弃末而归本耳且古者谨察天庙申赦阳官田之不辟辟在司冦作为御廪钟而藏之其故何哉以为奉荐粢盛非无良农不如亲之愈也课督耘耔非无猛制不若劝之善也夫祭莫大于备物物备而百神据之兵莫大于足食食足而四夷怀之人莫急于丰财财丰而有生聚之是三物之济否在此举也且周宣缺之戎轧其衰汉文用焉民阜其宜唐后勤止以丰易饥洪惟太宗光廸于前陛下述宣于后皇矣同底于道蒸哉不陨其声方且九扈勤民三事就绪儗儗其盛陈陈相因粮余可栖草殖弗奥民一于耜家万斯箱遂驾五帝轶三王奋甘实而据馨香也敢作颂曰倬彼鲜原帝耤于田匪耤其勤我为民先悠悠春旗覛土于畿阳膏泽泽迈乎三推有壬有林亦莫不祗我疆我理载耘载耔实苞实皁茀厥丰草田畯至喜祈年伊早我谷用成我仓既盈我仓耽耽钟于东南其用伊何事神荐馨为酒为醴为粢为盛蒸之浮浮释之溲溲上帝居歆降福孔休防福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围竞竞业业以毖万几在丰念匮在饫思饥子子孙孙勿替引之
　　阳郊庆成颂【案仁宗本纪景祐二年十一月乙未纪天地于圜丘邧时为太常博士此篇即其时所作】
　　臣某言臣向者幸得以博士奉侍大祠清庙圆丘防导升降伏见陛下接神措亊饬躬备物亹亹夙夜如不敢康至诚上通灵贶如答辇出殿幄而瑞霰先涂斋款宗祏而祥飚迎辂景至之夕步自帷宫改衣云散灯坛月皎收戢凄凛煦如阳春旂无荡游燎无摇景已事还轸官不告勤三灵洪洞交相为庆涤秽荡瑕纳于昭清此则上帝所以顾諟陛下所以钦奉天人之际不为逺已臣亲觌盛礼昧于知量辄订诗人之义作阳郊庆成颂六篇义大词褊无以游扬万一庶几侲童謡汉击辕慕韶之比窃用缮録冒昧以闻
　　瑰宫朝景灵也　屹瑰宫帝下都君来飨六龙徐羽籥罗金石扬俨然进荐嘉觞灵之歆肃隂阴徧观此憺羣心既安坐唫靑黄纷上驰烂遗光赉孙谋永延长
　　右四章三章章四句一章六句
　　我将祼飨太庙也　我将受命于祖于宗洞洞翼翼物有其容物容备矣帝心嘉矣有壬有林骏奔走承事夜如何其我不敢宁万舞洋洋九奏备成燎薰以祼复降在庭毛炰竝进亦有和羮帝酌而献工祝善词僾然如闻孝有余思神饮我福弁胙而余辟公亚荐就幄以须礼成七祏不敖不竦徂来于孝嗣福禄总总纯嘏以溢我受而施之骏惠丕承宝我大
　　右八章章四句
　　枚枚祀奉慈也【案仁宗本纪景祐二年诏奉慈庙迁庄献庄懿袝于庄穆之次故此云纪奉慈也】　枚枚閟寝三妣厥灵以肖柔徳【案原本缺三句】但籥不干有磬无鏄盥而又荐我孝我防物以志诚不在牲牷贰簋嘉止百福番止无不或承以保我天子
　　右四章章四句
　　嘉坛合祭天地侑以祖宗也　嘉坛兮泰尊蔼竝飨兮坤元祖与宗兮侑纯嘏百神腏兮坛之下干枝列炬纷秀华微风荡漾月金波乐遵奋物金石和帝造新曲扬清歌郁华聨案醪品醇馨闻既逹刲血陈黍豆甘实焫萧春壁精粲粲琮黄熉三垓升降玉鋗鸣裴回常羊延上灵至诚感通对殊休谆勤此路符所求燎笼盘空币烟举天极余欢笃纯祜纷纭六幕云施普
　　右五章四章章四句一章三句
　　南阙肆大眚也　南阙爵连天翠华此临驭灵心交肸蠁鸿恩思庆豫毰毸上鸡竿笼童下鼍鼔翠緌俨麋至赭按轩霞举此屋徯予后婆娑声载路涤秽天防波崇朝觧为雨束帛劳众士三钱发中库下防不赀惠上锡无疆祚俾寿万斯年南山均巩固
　　右一章十八句
　　垂鸿受徽册也　惟帝垂鸿法上天推名让徳纪初年温瑜秘篆金縢聨涓成吉日膺鸿册申羽刻商谐乐石冠劒相趋纷动色帝徇羣心答天意珠旒粉衮拜容备丕休显号光神器功跻皇王黜杂霸不自矜功无满假翼翼防防对天下
　　右四章章三句
　　明堂颂【案颂作于皇祐二年本纪所载祀明堂月日俱于此合时祁复为翰林学士太常乃其兼官】
　　臣某言三月戊子制诏季秋有事于明堂臣以太常与礼官博士诣垂拱殿议配飨事即建言周有臣曰旦始严父配天仲尼是之唐并诸儒説竝祀六天帝不敢损陛下幸访有司请如古便四月乙丑诏若曰夫礼称情适文今议者言周唐则善至牵制所闻褊而不优宋亦一家让不制作如来嗣何且事天不及地配父而遗祖朕甚陋之水旱不时羣神预焉今赖天之力方内以治朕能合飨天地以三圣侑腏报百神咸秩竝修况祖宗郊雩不为无比有司无讳以劳务称朕意臣伏诵圣训久乃开晓以为前古所缺羣臣不逮陛下独得于心其所以事神训人使万世子孙无以加者至于作声歌琢圭邸帐帟无文夜鼜弗严以竭恭致敬者尚数十物臣愚且不能徧知若今诗颂不传是陛下盛徳神功不尽注天下耳目耸动四夷声隠乎无疆也谨撰成明堂颂一篇辞浅义直可使户晓壤翁辕童皆得歌讴臣昧死再拜以闻颂曰
　　天有明命以圣付圣太祖太宗燮代大定谁僭而王孰擅而土左披右攘罔不就绪厥角在廷四夷无侮真考显承受报收成休休厥宁震震厥声七十而五号以大荣皇帝纂武有庇于下兵櫜不铦箙委而羽一农之饥吾饲以哺一夫之寒吾暖以褚日寛租徭嵗贷囚瘐恊气四薄顺旸若原髙隰下百谷膴膴二十九载惟秋九月廼即大庆度筵度室寳字署顔震照多物置使有五悉诏辅弼既款灵宫亦享庙祏天兵桓桓罗列衞营有闟有游龙轭螭衡耳耳其驱雅雅于行旖旎连蜷风舞云萦士若衔枚骖牡不鸣吉日辛亥进祀于堂衣画衮然环瑀玱玱六帝二祗三后侑旁醴淳牲肥嘉罇钜房芼醢果粢浄洁芬香膋炽胖升以廸厥尝我钟钦钦我舞俣俣天妥于坐百灵来序奔精哆光防霍层宇山灵渎怪显幽驰骛或旅诸墀或席诸庑【案此处疑脱一句但文鉴亦同别无可攷故仍之】有羶斯饫相维辟公既敏而度帝拜稽首柴烟上举祝有嘏言皇帝受之产百斯祥裒万斯禧其矗如山其积如茨皇帝曰咨朕不专有旦御端门百执奔走其赦天下新邦之旧赒之录劳刮濯痕垢官赏兵赉金爵是富驿欢四海间弗容昼天谓皇帝感实火徳火徳在孝宗祀惟极其还而功防嗣干亿而子而孙长有万国天谓皇帝安我羣元投蛑斥螟稼溢于防厉讫疾攘人乐蹮蹮皇帝眉夀永锡万年前祀三日区霿如闭皇帝既斋一夕而霁六幙扫除若逢彗天清地晏夜星腾晣皇帝小心恭与防并徧见神只拜跪送迎久立于次须乐之成器必全玉牢不爱牲制为诸安以正和清夜鼓彻严敷致厥诚明明皇帝惟先训是式惇睦懿亲其磐如石存问龆耋容受谠直振淹登畯毋或失职惟慈惟仁不厉声以色皇帝有言克已则兴丰守吾俭尊舍吾矜惟日之升瞿瞿竞兢无不此或承
　　尉氏县吕明府创修泄水渠颂
