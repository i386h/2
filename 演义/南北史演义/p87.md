<!-- { "loadSidebar": true } -->
　　二人悉心竭力，积粮储，治器械，简士马，朝廷赖之。帝欲结泰欢心，以冯翌长公主妻之，拜驸马都尉。维时军国草创，从官皆无住处。初闻高王拘其家属，归者得免，逃回者过半。留者皆无妻小，权借民居以处。独宇文测一家，全亏张吉拥护平阳公主西来，夫妻重聚。人皆重张吉之义，而羨测之得人。
　　再说高王因朝中无主，权推清和王亶为大司马，掌理朝纲，自率大军追迎帝驾。正欲起行，忽尔体中不适，暂居永宁寺中静养。一夜睡去，梦一美女从左阶下冉冉而来，仪容绰约，光彩照人。虽尔朱后号称绝色，其美更甚。
　　登阶而拜曰：「妾南嶽地仙也，与王有夙世缘。奉上帝命，侍王衾枕。」王大喜，引之起。女又曰：「天机有数，此时未可造次。会合之期，当在弘农地方。」言讫，飘然而去。王惊醒，达旦不寐，袍上尚有龙涎香气。目以巫山之梦不过如此。因想大军西行，必从弘农经过，到彼有遇，亦未可知。不一日到了弘农，先遣仆射元子思往潼关追驾，大军暂歇城中。忽有游骑拿获郑驸马一家，前来报功。王命收禁后营，回京发落。你道驸马严祖何以被获？
　　盖严祖世为国戚，永熙朝又尚新宁公主，富贵无比。公主单生一女，名大车，号曰娥，年十四，有沉鱼落雁之容，闭月羞花之貌。父母爱如珍宝，已许字广平王元赞。当高王入洛时，严祖惧祸，又念与王无仇不至害我，故暂避河东，俟事平回京。后闻高王要治他罪，只得离了河东，逃往长安。那知被高家游骑捉住，此时囚在营中，插翅难飞了。一日，高王闻报元子思叛去，已降於泰，不胜大怒，便命世子留守军营，亲自将兵来攻潼关。守将毛鸿宾出战，擒之，遂破潼关，进屯华阴。龙门都督薛崇礼以城降。长安大惧。
　　再说世子自王去后，日夜巡视各营。一夕月色微明，与段韶闲步营外，行至后幕，忽闻呜咽之声。世子问曰：「何人在彼啼哭？」左右对曰：「是郑驸马家眷。」世子即命开幕而入，见严祖曰：「驸马何苦若此？」严祖泣而不言。遥见灯光之下，有一女子拥罗巾而泣，窈窕娉婷。进步视之，女子敛巾而起，娇容艳色，目所未睹。世子一见，顿觉神魂飘荡，目不转睛者久之，问段韶曰：「此女何人？」韶曰：「郑驸马之女也，子岂惊为神女乎？」
　　世子微笑曰：「恐神女不及。」因向严祖道：「驸马勿忧，俟我父王回军后，余当禀请释放，官还旧职。」严祖再拜而谢。自是世子日夕探望，佳餚美酒络绎送进，时露贴恋之情，满拟日久情熟，好事必谐。讵意高王以世子年幼，恐有疏失，屡使人至军查视。使人回报曰：「世子在营别无他事，唯郑驸马一家大行宽纵。」王闻之，怒曰：「孺子何知？敢纵反贼！」即日遣使收郑氏家属赴京投狱，待后取决。世子大惊，然惧父威严，欲留其女而不敢启，怏怏而已。
　　再说贺拔胜闻帝西去，使长史元颖守荆州，自帅所部西赴关中。至浙阳，闻欢已屯华阴，欲还。左丞崔谦曰：「今帝室颠覆，主上蒙尘，公宜倍道兼行，朝於行在。然后与宇文行台同心戮力，倡举大义，天下孰不望风响应？今舍此而退，恐人人解体，一失事机，后悔何及？」胜不能用，遂还。高王退屯河东，使行台长史薛瑜守潼关，大都督厍狄温守封陵。发民夫一万，筑城於蒲津西岸，限十日告竣。以薛绍宗为华州刺史，使守之。以高敖曹行豫州事。王自发晋阳，至是凡四十启，帝皆不报，王乃东还。遣行台侯景引兵袭荆州，荆州民邓诞等执元颖以应景。又东荆州刺史冯景昭，帝在洛时曾遣都督赵刚召之入援。兵不攻发，帝已入关。景昭集府中文武议所从违。司马冯道和请据州以待北方处分，刚曰：「宜勒兵急赴行在。」景昭不对。刚抽刀投地曰：「公若欲为忠臣，请斩道和；如欲从贼，可速杀我。」景昭悟，即率众赴关。会侯景引兵逼穰城，东荆州民杨祖欢起兵应之，以其众邀景昭於路。景昭战败，刚没蛮中。由是三荆之地皆属高王。
　　且说破胡还至半途，闻荆州已失，大惊曰：「荆州吾根本地，今若失之，妻子皆为虏矣。」遂率军马星夜赶回。景知胜兵将至，虑其骁勇难敌，遣人求援於敖曹。敖曹曰：「大王使吾镇守豫州，正为今日。胜之勇非景能敌，吾当力战破之。」遂许发师。但未识两虎相斗胜负若何，且听下文分解。
第三十四卷     娶国色适谐前梦　迁帝都重立新基
　　话说贺拔胜兵至荆州，离城不远，侯景引兵出御，相遇於鲁阳山下。胜问：「来将何人？」景出马曰：「是我。」胜曰：「你是我故人，何为夺我城池？」景曰：「此皆大魏土地，你取得，我也取得。今荆州既为我有，劝你莫想罢。」胜闻言大怒，拍马直取侯景。景迎战数合，那里敌得胜之神勇，众将齐上，破胡枪挑数将，三军皆惧，一齐望后退走。胜挥兵直进，势如破竹，追下数里。忽见西北角上尘土遮天，金鼓振地，拥出一队人马，乃是豫州高敖曹引兵五千来救荆州。胜见有援师，暂即退下。景见敖曹曰：「若非将军来救，几至失手。」敖曹曰：「君勿忧，明日看吾破之。」当夜各归大营。天色微明，胜便讨战。敖曹出马，谓胜曰：「我二人皆号善战，尔知吾勇，我知尔强。今日各睹本事，不许一人一骑帮扶。我输了还你荆州，你输了从此去罢。」胜点头道：「好！」各挥军士退后。双枪并举，两骑相先，一往一来，浑如两道白光滚来滚去。清晨战至下午，不知几千回合。二人愈斗愈健，越战越勇，两边军士都看得呆了，直到天黑犹不住手。侯景便叫鸣金，那边亦鸣金收兵。胜回营饱餐一顿，想起一家性命都在人手，不斩敖曹焉能夺得城池，救得眷属，吩咐军士点起火把，出营高叫道：「敖曹！你敢与吾夜斗么？」敖曹闻知，亦令军士点起火把，挺枪直出，喝道：「来来来，退避者不算好汉。」於是重又战起，火光之下各逞神威。正如棋逢敌手，你不让强，我不服弱。直至天明，二人恋战如故。侯景见破胡士卒皆荆州人，因生一计，令其父兄亲戚四面招呼，军心一动，遂皆散走。胜方酣战，见大势已溃，只得回马而走。敖曹拽满雕弓，一箭射来中胜右臂，遂负箭而逃。
　　敖曹亦收兵归去。胜败下三十余里，无一骑相从。俄而将士稍集，只存残兵五六百人。胜愤极，欲拔剑自刎。左丞崔谦止之曰：「将军不可轻生。今西归无路，不如暂投南朝，再图后举。」胜从之，遂奔梁。今且按下不表。
　　单讲高王回至洛阳时，清和王出入已称警跸，以天子自居。王丑之，欲立其世子善见为帝，却未明言。有僧道荣孝武所信重，遣令奉表於帝曰：陛下若远赐一制，许还京洛，臣当帅勒文武，式清宫禁。若返正无日，则七庙不可无主，万国须有所归，臣宁负陛下，不负社稷。
　　以故立帝之议未发。越一日，内史侍郎冯子昂偕西行文武十余人逃回洛阳，高王大喜，乃亲王瑶光寺点放其家属。子昂有女名严娘，年十九，貌美非常。曾嫁任城王为妃，王死孀居，归母家，今同拘寺中。王见之心动，次日，即着高隆之为媒往聘。子昂不敢违，遂纳於王。封为安德夫人，甚加宠幸。冯夫人又言：「同拘於寺者有城阳王妃李氏，侍中李昱之妹，冰肌玉骨，雾鬓云鬟，可称绝色。城阳为尔朱兆所害，妃孀居已久，今年二十有一，王何不释而纳之？」王曰：「果尔，当使与卿为伴。」次日，即遣内侍王信忠至寺，特召侍中李昱之妹至府问事，以小车载之而来。王见李氏淡妆素服，绰约轻盈，飘飘若仙，彷彿与前梦所见相似。与之言，历数苦情，愁容戚态，愈觉动人，不胜大喜。是夜遂纳之，封为宏化夫人。凡李氏亲族皆得免放，宠爱更逾於冯氏矣。
　　一日，王与李夫人昼寝，司马子如有事欲启，同世子来见。内侍言与李夫人同睡，二人不敢入。子如谓世子曰：「子亦畏大王耶？」世子曰：「非畏也，惧惊同梦耳。」至晚王犹未起。二人不敢归，伺候至晓。天明王起，内侍禀司马尚书及世子在外求见。王召入，子如方欲言，忽宫官进报曰：「今耆老百官已集午门，候王议事。」王遂起，谓子如曰：「汝且从我入朝，此时不必有所言也。」於是王至朝堂，告於众曰：「永熙弃国而去，不赐一音。今欲於诸王中另立一人，以主社稷。谁其可者？」众皆曰：「惟大王命。」
　　王又曰：「孝明以来，立帝不顺。孝庄以叔继姪，永熙以兄继弟。伦序失正，国家所以衰乱。今当按次而立。唯清和世子善见以序以贤，允协人望。」因向清和曰：「立王不如立王之子。」众莫敢违，大议遂定。清和回府，又羞又恼，心不自安，帅轻骑南走。高王闻之，亲自引兵赶往。追至於河中府及之，谓清和曰：「天下焉有天子父而逃於外者？」与之并马而返，直送至府。
　　王登堂索饮，清和设宴，呼世子出拜，王答拜。宴罢，又召其妃胡氏并长女琼姝出拜，谓王曰：「吾家性命全在大王。」王遂与立誓，言必终始相保。
　　又见琼姝端严美丽，王问：「几岁？」曰：「十三。」王谓清和曰：「王女与吾子澄年貌相当，结为秦晋之好何如？」清和大喜曰：「若得世子为婿，吾之幸也。」王遂解下玉带一条为聘，清和亦取出紫金冠一顶为酬，极欢而别。丙寅，王率百官具仪卫迎清和世子善见为帝，即位於城东北。大赦，改元天平。时年十一，为魏孝静帝。欢实贪其幼而立之也。於是魏判为二，河以西曰西魏，河以东曰东魏。
　　再说郑驸马一家收禁在狱，世子高澄屡欲到监探望，畏王不敢。严祖忧惧无计，因想咸阳王坦是公主叔父，与我至亲，或肯援手。修书送去，求他救解。咸阳见书，次日至晚微服入狱，见严祖夫妇，相对下泪。咸阳曰：「我因君在狱，日夜打算相救，苦於计无所出。司马子如等，我曾恳求数次，皆不肯为援，将若之何？」夫妇闻而愈悲。只见其女大车亦从旁哭泣。咸阳一想，便向公主道：「要救一家性命，须在此女身上。」公主问：「何故？」
