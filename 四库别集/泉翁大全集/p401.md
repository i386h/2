<!-- { "loadSidebar": true } -->
　　高陵吕子将归，告别。曰：崇四德，辩四惑者，可以别矣。古之文也以明道，今之文也以蔽道。古之行也以集谊，今之行也以袭谊。古之忠信也以进德，今之忠信也以泥德。明德者通，蔽德者眩；集谊者充，袭谊者穷；进德者弘，昵德者孤。崇四教，去四惑，其几矣乎！是故君子博以择之存乎文，举而错之存乎行，实而体之存乎忠，循而用之存乎信，神而化之存乎德。夫四教，一德之门也。 
　　
　　天地之间，一感一应而已。阴阳之屈伸，万化之往来，人事之酬酢，感与应而已矣。妙感应者，其唯神乎！ 
　　
　　恻隐之时可以观仁，羞恶之时可以观义，辞让之时可以观礼，是非之时可以观智，动静之时可以观心。心一而已，无间动静。 
　　
　　阴阳皆有其精，日月各得其贞。阴之月，其水之光乎！阳之日，其火之光乎！日月之光相有而不相受，其盈亏迟速之间，阴阳之性为然。 
　　
　　张子将归省，求赠言。明子谓王子曰：「夫赠言者，莫大乎讲学矣。」张子曰：「学孰为大？」对曰：「辨为大。」曰：「辨孰为大？」对曰：「儒释为大。」曰：「孰为儒？」曰：「知释之所以为释矣。」曰：「请问所以。」曰：「儒有动静，释亦有动静。夫儒之静也体天，其动也以天，是故寂感一矣。夫释之静也灭天，其动也违天，是故体用二矣。故圣人体天地万物而无我，释者外四体六根而自私。是故公私大小判矣。」 
　　
　　天道无己，天非他，即人物而在耳。故有己之心，谓之弃天。 
　　
　　夫君子之去也三，其处也三。明义合道而去，上也；轻世信道而去，次也；年至知止而去，又其次也。修道而处，上也；恬退而处，次也；慕逸而处，又其次也。 
　　
　　道德蕴於中，享之为富贵，施之为功名。是故富贵不离於道德，周公乐之也；功名不离於道德，伊傅乐之也。 
　　
　　伏羲而上，天下浑浑，不假文字而道自明；伏羲而下，天下□□，文辞[愈]□而道或窒。孔子曰：「予欲无言，四时行焉，百物生焉，天何言哉！」尧舜之书，精一执中之外，语道之言寡矣。 
　　
　　德性用事者上达，血气用事者下达。 
　　
　　夫观道者如观星矣，一人指之，不若十人指之之明矣。济道者如济舟矣，一人操之，不若十人操之之易也。乌呼！应子其略去支离而归诸统会可也。夫观穹天者以一隙，可谓之明而不可谓之天。观沧海者以一勺，可谓之水而不可谓之海。易曰：「仁者见之谓之仁，知者见之谓之知。」非明於道者，其孰能识之？中庸曰：「知者贤者过之，愚者不肖者不及也。」贤知，过用其心者也；愚不肖，不用其心者也。过用与不用其心之不足与於道，故必有用而不用之机，睹天地自然之体，勿忘勿助，然后可以独得斯道之大全矣。 
　　
　　君子之学，反己而已。反己则见其不能不愧於天，故不怨；见其不能不怍於人，故不尤。 
　　
　　严子陵非为高者也，其与鲁两生皆王佐材，如用之，礼乐其可兴乎！是故抱天民之志，不可以小成也，故逃□□多□□修不可以诡俗同器也，故违时以独善。独善不可以忘世也，故应物以观兆。见兆不可以苟从也，故全身以遂志。是故怀仁辅义，崇德致用，道斯修矣。道德以崇，礼乐具矣。炎祚重光，豪杰攀附，时见可矣。久要同游，观由察微，叵同器矣。物色币聘，感其机矣。咄嗟谏议，兆斯决矣。耕钓富春，志正终矣。其处也龙蛰，其出也云游，其去也凤翔。乐则行之，忧则违之，独立而不为离群，见世而不为随时。彼得汤武之君，则伊吕何尚焉！图谶之惑，狂奴之鄙，其如礼乐何哉！此子陵所以见几而作乎！吊?辞曰：悲宇宙之无穷兮，而生人之多艰。慨兴亡之交迭兮，而天运常好还。奕举措之恒舛兮，一子以之乱盘。惟岳王之死忠，死其所也。惜在军之君命，犹执义之罔坚也。何有宋之忠厚兮，而辗转亡(子)[於]海堧也？自古莫不有丧兮，繄独使百世有余叹也。盍背城而守战兮，万一幸气力之犹存也。惟国君之死社稷兮，何逐逐极地而穷天也？胡群公之忠耿耿以蹇蹇兮，不能济主於艰难也？岂大运之既去而莫留兮，人胜天而则然也。彼胡元之诚夷兮，昧此三恪而舍旃！存宋祀於?之一九也，宜国祚之不昌兮！嘻猗哉！繄我明之表大忠而显慈元也，揭日月而中天兮，扶纲常於既颠。 
　　
　　学心问：「无相寺诗云：『无相中间真相在。』默识处正在此否？」曰：「有无之间，亥子之半，最可玩。」学心曰：「虚明神妙，生生不穷，其在兹乎？」曰：「然，此吾儒与释异处。」 
　　
　　湛子约言卷之五 
　　
　　天地第九 
　　
　　记曰：「人者天地之心。」人如何谓天地之心？人与天地同一气，人之一呼一吸与天地之气相通为一气，便见是天地人合一处。气之精灵中正处即心，天地无心，人即其心。诸生切己思省，精神命脉皆在於此，豁然有悟，便是自悟尔本心，即自得尔天理，即便如此存存不舍，终日乾乾。涵养将去，久则有诸己，是便谓之信。由是充实，到了圣人，还是这元初天地人同然之心。夫人与天地同心同体，参赞位育，与天地配，而乃自暴自弃，岂不可哀哉！ 
　　
　　人心本来之体与天地万物一也，故知心之本体则知天地万物矣，知天地万物则知心之本体矣。知心之本体则知弘矣。 
　　
　　古之学者所以学为人也，学为人也者，学为圣而至於天也。天者，人之所以性也，尽人则尽性，尽性则至命，故学而为人，则圣与天不能外矣。 
　　
　　夫尧舜之道，孝弟而已。孝弟之道，在一念之诚扩而充之而已。是故能扩而充之者，大孝也；不能扩充之者，小孝也。小孝者，孝之疏节也。何谓大孝？夫孝始於立身，中於事亲，终於事君。事父孝，故事天明；事母孝，[故]事地察。天地明察，神明彰矣。孝弟之至，通於神[明]，光於四海，是之谓大孝。 
　　
　　有恒，士之末品也，今亦无之，此圣人所以叹也。自有恒而视圣人，相去远矣。欲学者进有恒而为善人，进善人而为君子，进君子而为圣人，不可自画自弃也。噫！世之以有恒而自圣者则有之矣。 
　　
　　夫适道者不贰其途，虽万里可至焉。中道而贰之，则虽十里其能至之哉？ 
　　
　　阳明公乃振古豪杰之欲为圣人者。 
　　
　　昔有寐而寱语者，呼之寤，则不语。复寐，复寱语。於是矫令不寐而长惺，乃不复寱语，故在知觉而已矣。曰：「请问其故。」曰：「今夫知语之为显，而不知默之有显也。岂徒语默为然，知进之为进，而不知退之有进也。岂徒进退为然，知益之为益，而不知损之有益也。知亢乎其举者之能胜，而不知全放下者之有得也，皆寱之类也。是故学，常知而已矣，知亡而后迁於物，物迁而流，流而不知止，天理灭矣。」曰：「然则知而已，何择乎禅？」曰：「空知，禅也。知语默、知进知退、知损知益，通乎语默进退损益而知，不失其道，可以入圣矣。是故物至而知知，故知止，知止则不流，不流而后澄定，澄定而后能察见天理，察见天理而后能存存。学至存存焉，至矣。」曰：「然则知焉耳矣？果无[事]於学问思辨笃行也乎？」曰：「奚为其然也？然则奚□於禅矣？学问思辨，开其知也；笃行，恒其知也。知也者，天理也。故学至常知天理焉，尽矣。」 
　　
　　诗可以兴，兴也者，动也，以志动志，其志同也，故可以动神。人可以动天地，可以动鸟兽，志之动用大矣哉！ 
　　
　　子与何柏斋论存心应事之要，必专於是而不滞於是。柏斋曰：「专於是，则吾既知之矣。又谓不滞於是，则吾不知也。」子曰：「岂不闻无在无不在之说乎？一於不在，则离事以为心，是之谓虚；一於在，则以心而滞於事，是之谓迹。无在无不在，则本体澄然，神明乎应酬之间，是为心事合一。斯理也，乃精一一贯之道也。心迹判而道之不明也久矣。」 
　　
　　吕刑曰：「惟克天德，自作元命。」夫天德者，天之德也。天之德也者，天之所为也，无有作好，无有作恶，天之所好者好之，天之所恶者恶之，天之所生者生之，天之所杀者杀之，天之所为也为。天之所为者，天理也，天德也，是之谓自作元命，元命作自我，我即天矣。 
　　
　　陆浩斋问养浩之说。曰：心无一物则浩，无一物不体则浩。是故知无物与无物不体者，可与语性矣。可与语性，斯可与知学矣。可与知学，斯可与广大流行矣。夫惟无物也，是以大生焉；惟无物不体也，是以广生焉；惟无物而无物不体也，是以流行生焉。是故至广配地，至大配天，流行配造化。至大配天，其盛德乎！至广配地，其大业乎！流行配造化，其悠久不息乎！生盛德者存乎仁，成大业者存乎义，运不息者存乎诚，合是三者存乎神。君子体诸天地，侔诸造化，以成德业於无疆，存神至矣。 
　　
　　或曰：「儒释之惺惺有别乎？」曰：「有。释谓惺惺者心，故知心而不知性；儒谓惺惺者性，故通乎心性而知。」曰：「何谓知心不知性？」曰：「惺惺者心也，虚灵知觉之谓也。性也者，心之生理，其浑然至善者也。释者以心为性，故以知觉运动谓之性。」曰：「何征？」「其曰『蠢动含灵，无非佛性』是也。」「何谓通乎心性而知？」曰：「儒者尽心而知性，故以天理中正谓之性。」曰：「何征？」曰：「中庸曰『聪明睿知达天德』，天德者，天理也。程子曰『心如谷种，仁则其生性』是也。释者外理外事以为心，故主翁虽惺惺，而至於灭伦伤化。儒者合心事民物以为性，故其惺也，觉於天理，以先知觉后知，以先觉觉后觉，尽其性以尽人物之性。是故君子之学，知其所以惺惺者，则几矣。」 
　　
　　昔者孔门之教，求仁而已。孟子则曰：「仁，人之心也。」明道则曰：「仁者浑然与天地万物为一体。」而仁之道益明。孔门之学，敬而已矣，孟子则曰：「必有事焉而勿正，心勿忘，勿助长。」明道则曰：「无丝毫人力。」曰：「主一之谓敬。」无丝毫乃主一也，而敬之学益明。 
　　
