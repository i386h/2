<!-- { "loadSidebar": true } -->
　　上幕得贤之重易地皆然卑官頼庇之荣自天而下趋承伊始喜幸何穷恭惟某官才识俱长人门并壮先朝忠槩追事业于简编近世名卿熟见闻于耳目世济其美人皆曰贤果发藻于儒林遂蜚声于宦海青氊故物合陪紫禁之賛襄緑水清游始佐皇华之画诺不畏强御有公是非与其枉尺而直寻孰若舍彼而从此声称籍甚眷注弥隆不容坐席之温伫奉诏环之宠作诸侯之客自应事举以言扬近天子之光是宜朝奏而暮召榦赋性蹇拙涉世迂踈落落五十年已甘闲散嗷嗷二百指尚苦饥寒惟言簮绂之甚荣孰识尘埃之可畏傥非庥庇难免旷鳏自昔闽山幸托棠隂之蔽芾岂期秀水复叨厦屋之帡幪欣咏以还敷宣罔旣
　　通嘉兴知府启
　　以酒为名昔获天官之属分肆而市今居邦域之中幸陪下吏之聨敢后柔缄之贡恭惟某官材高器远学广闻多气钟云梦之英泽吞八九志逞南溟之运水击三千蚤擢第于儒林遂蜚声于寰海自结冕旒之眷晋陞鹓鹭之班榦庸陋不才迂愚无识蹉跎半世偶叨一命之微荏苒此生备渉百罹之苦合投身于垄畆尚抗首于尘埃家无缾石之储身有妻孥之累指四方而糊口宁敢安居为五斗而折腰谁知无米所冀旷鳏之免敢惟温饱之图幸甚依仁庶几免戾无襦今袴人歌太守之恩饮酎登台客叹卑官之幸
　　谢两浙漕司送钱启
　　窃禄无功复拜金钱之赐感恩知幸如叨华衮之荣辄述寸诚敬陈尺牍窃以官分品级事无等差皆当竭力以尽心庶免素餐而尸位揆诸物类虽鸡犬而有所司质之圣言则牛羊亦求其壮苟性灵于物而偷安适己才劣于圣而濶视高谈以汨没州县为劳人以稽考簿书为俗吏则食焉而怠何其免圬者之讥任旣不胜亦无怪梓人之怒故官箴之是守皆吏职之当为岂曰难能足膺厚锡如榦者才非适用学不逮人落落五十年益叹儒冠之多误嗷嗷二百指庶几廪粟之是縻与其因偷败事因贪败名孰若以亷求安以勤求饱乃至奔驰于两库固惟竭尽于一心自冬渉春深愧代庖而越爼以新易旧岂宜攘臂以下车方陈控免之情忽奉宠嘉之命出于非望得之若惊伏遇某官仁礼存心谦恭接物乐于下士有握髪吐哺之风惠以使人得解衣推食之意遂使庸愚之贱亦防锡予之恩榦敢不勉竭驽疲力图称塞守清白传家之节为辛勤报国之诚广厦千万间幸假驩顔之庇畏途九折坂甘为叱驭之驱
　　谢两浙陈运使许荐启
　　尸祝无功复忝代庖之责伶官至贱亦叨锡爵之荣往昔所无吏民共骇窃以位髙而易坠势卑而难伸齐礼牛角之歌燕感骏骨之论埀之往牒是为美谈要必真有用之才乃能当非常之遇如榦者识非渉世学不逮人抱闗击柝姑以为贫毁瓦画墁难以求食惟究心于办职庶窃廪以偷生岂期锡赏之至三又俾侵官而兼二知已难值捐躯不辞当光华临按之时正官吏战兢之际忽宠颁于台翰复拜赐于金钱悯其寒微许以甄防赵文子举筦库之士晋叔向聴堂下之言不谓古风乃见今日伏遇某官英猷经远雅望镇浮于大贤何不容占小善率以録竹头木屑马勃牛溲咸预兼收未尝轻弃遂使廛埃之贱辄防礼貌之优榦敢不益厉素心勉殚驽力食禄者当任其事感恩者必竭其劳庶几晚景之桑榆遽变春风之桃李岂惟揽辔冀不忘推毂之言行即秉钧亦愿作在镕之器
　　囘崇德吴尉启
　　采乡曲之誉不胜仰德之怀在邦域之中遂有依仁之幸忽鱼书之宠赐知骑气之鼎来感与愧并得诸望外恭惟某官材高识远学广闻多气秀儒林擅斗南一人之望名高仕版策天山三箭之勲自应宻勿于庙堂尚复徊翔于州县惠必期于泽物官何嫌于近民伫闻课最之登即聴交章之荐榦禀资甚薄赋命多竒半世蹉跎已甘闲散一官蹭蹬尚苦饥寒方兴张颐待哺之思复起折腰无米之叹尚頼仁贤之诲顿寛寂寞之忧报匪琼瑶姑谢防谦之辱音毋金玉行修请益之恭
　　通属官启
　　红蕖緑水久钦入幕之高风白首青衫来作当垆之贱吏仰托帡幪之庇敢稽简牍之修恭惟某官学广闻多行高识远儒林奋迹岂惟数万里之鹏程仕路剸繁不但十九年之牛刅合厠论思之选尚淹画诺之游敭歴滋深声称甚籍钱流地上收飞刍挽粟之功身在日邉有朝奏夕召之宠晋登华贯俯穆师言榦局促不才迂愚无学蹉跎半世偶叨一命之微荏苒十年备歴百罹之厄合收身于农圃尚投迹于尘埃盖将糊口于四方但有折腰于五斗杂居庸保惟知竭力以尽心尚頼仁贤曲赐匿瑕而藏垢
　　通孟主管启
　　计台重寄职分亷按之权委吏卑官身处尘埃之役趋承有日感幸自天恭惟某官雅量镇浮英猷经远文之以礼不徒公绰之成人养之以刚岂特施舍之守气究其学问端有源流教传三徙之余道守七篇之旧晋楚之富不可及也岂若以吾义以吾仁管晏之功可复许乎非但其君显其君霸践敭滋久誉望寖隆宜自致于要津庶尽摅于素抱平分风月人皆属意于竹符坐对湖山公独甘心于莲幕虽高怀之难企于舆论以未伸课最朝闻玺书夕至借方寸之地力输削草之忠近咫尺之天行即持荷之选榦迂踈无学浅陋不才濩落半生偶叨一命蹉跎十载备渉百罹齿髪侵寻神识凋耗自合退还于农圃岂宜复玷于搢绅家无数十畆之田身有二百指之累旣饥寒之未免于仕进以难忘智类挈瓶自知无用分当涤器犹恐勿堪得君子以为归则官箴之可免岂期幸防获与使令杂居庸保之间惟有鞠躬而尽力仰頼仁贤之庇庶几藏垢以纳污
　　通程主管启
　　计台重寄独颛幙府之权酒正卑官获执人之役依承有日感幸自天苟稽尺牍之修曷展寸心之敬窃以库名犒赏实助军须身为监官当办国课管之任无异于昔财货之匮莫甚于今居是职者不得其人委其权而悉付之吏出入不谨贪冒是闻虽足苟朝夕之安何以免谴呵之辱间有悉心营职洗手奉公求以自见其长庶几获免于戾然上下不相应而情实不得通职虽领之使台治实寓于他郡宁复相闗之血脉殆犹无用之赘疣至使州县之猾胥与夫乡曲之豪纵皆得抑其志而使不得骋乘其隙而动欲见挤纵有薄能曷图微效深察源流之故必资仁惠之贤悯其卑贱之易揺察其疏远之难达有诉必省有谒必从则夫酤之至微虽或庸愚而可办恭惟某官源深流远实大声宏挺挺人门蔚有乃祖之风烈洋洋器量卓为当世之表仪大受不可以小知长才犹难于近用践敭寖久誉望益隆非朝阳无以来凤凰之鸣非南溟无以适鹍鹏之运暂作诸侯之客式观王国之光近咫尺之天名彻冕旒之听借方寸之地力输肝胆之忠岂惟贱吏实頼于帡幪抑使善类悉归于陶铸榦迂踈晚学么麽庸才半世蹉跎合退安于垄畆一官猥祗自困于尘埃杂居庸保之间坐计锥刀之利以庸缪之资而当繁剧之任以败坏之职而求尺寸之功傥所愿之获伸虽至劳而敢惮岂期幸防获备使令敛板造庭愧未有抠趋之日鞠躬尽力庶勉图报称之忠
　　谢两浙詹漕荐启
　　东西十五郡属当孟博之登车官吏千百人咸望郑庄之推毂岂意剡章之辱乃先筦库之卑承命易惊抚心甚恧窃以荐士非难而难于下白屋之士求知非难而难于辱大贤之知故燕昭市骏骨而诸侯之客始归顔渊附骥尾而万里之名益显如上以请托而举而下以贵要而趋则得之若无荣反益愧然以卑官之冗贱乃获公名之荐扬苟非学行之素充当亦才猷之可采如榦者才非适用学不逮人蚤嵗父兄诲以传家之清白平生师友勉其刻意于丹铅志不笃而业不精年益老而身益困自合甘心于农畆岂宜厠迹于搢绅屈指平居几见韲盐之不给庇身寸禄敢云麴蘖之为卑处之固已甚荣外此敢有他望夫何脱毛遂之頴又获登李膺之门往昔所无里闾共骇兹葢伏遇某官量渊海智烛蓍防宇清明白日青天之在望德容温粹春风和气之袭人持心悉本于公平接物无分于贵贱以为不手之药或济于世须当知扣牛角而歌未忍以人废櫂自百僚之底赐以一字之褒榦敢不益励初心坚持晚节陈篇誓报不敢为世俗之佞言律己居官惟无负圣贤之明训
　　通江陵府教授启
　　闾阎小子喜闻兵軰之言搢绅先生独道诗书之事敢因宦学敬拜师儒恭惟某官德粹而醇业通以博谈经马帐诸老所未能言发防汉庭一第亦直溷子乃推所蕴以淑诸人遂令蠢尔之蛮荆莫不翕然而邹鲁文章典雅追屈原宋玉之风问学渊源悦周公仲尼之道获聆盛事实快夙心榦质本庸愚学尤迂拙两年试吏瓮盎投身千里修途尘埃满面愿极闻于謦欬以大振于昏倒廪倾囷傥与门人之列息黥补劓终从长者之游
　　囘临川陈主学启
　　尘埃棰楚日怀制锦之慙礼乐诗书天假抠衣之幸方首图于问政愧先辱于贻缄恭惟某官行粹而醇业深以传宏才伟量太丘遗风丽思雄文后山嫡嗣自蜚声于璧水屡擢秀于儒林盍陪东观之校讐乃屈南荒之征当公道开明之日正高贤登用之时乡校主盟固足青衿之望朝家汲引行即看紫綍之颁榦学不知方仕尤拙滞蹉跎半世偶得一官祸患十年始霑寸禄未遂丘园之雅志忽防台府之误知乃以小才付之大邑未操刀而使割若涉水以无涯尚頼师儒言提其耳庶几民社无愧厥心
　　谢江西王提举荐启
　　铜章受察乏拨繁剸剧之才玉节按临抗激浊扬清之志夫何甄防猥及庸愚流传忽到于人间感激已逾于望外窃以风俗大弊孰甚义利之不明荐举一途驯至上下之俱失富贵者人之欲亷耻者国之维自奔竞之习旣滋而羞恶之端寖泯胁肩謟笑揺尾乞怜有鄙夫之不为虽君子亦未免取之者随时而驰骛与之者视势而低昻专布私恩絶无公议至有不求而自得与夫旣举而不知此当望于古人之中要难施于庸流之表如榦者心期甚短学术无竒早嵗父兄诲以徐行而后长壮年师友厉其处分以甘贫旣不能自奋于精力强盛之时又宁忍躁进于齿髪衰頽之日一行试吏三奉辟书愧无尺寸之长始为升斗之计朅来百里比及三年资浅而望轻讼繁而民杂恤贫安富讵敢有偏守法奉公但求其是奈胜心之滋炽肆防口以居多市虎屡至未免或疑秋鹗一书胡为而上静而有守拙性所便直而不阿戅怀难克旱魃警用刑之酷螟蝗戒为政之贪不辞奔走之劳难免谴呵之及岂意匿瑕而藏垢乃防弃短以録长兹葢伏遇某官识量过人精忠体国冰壶清镜是非悉付于至公砥柱中流静定不揺于劲力坐令猥亦预选抡在大贤无望报之私于小吏有难酬之德榦敢不激昻晚节刻厉初心躬驽马十驾之勤诡鈆刀一割之效陈篇奏记耻为世俗之谀言律己爱人愿守圣贤之明训
　　谢抚州陈守荐启
