<!-- { "loadSidebar": true } -->
　　钦定四库全书　　　　　集部七
　　敬业堂诗集　　　　　　别集类六【国朝】
　　提要
　　【臣】等谨案敬业堂诗集五十巻
　　国朝查慎行撰慎行有周易玩辞集解别著录是编裒其生平之诗随所防厯各为一集凡慎旃集三巻遄归集西江集共一卷逾淮集一卷假馆集二卷人海集春帆集独吟集各一卷竿木集题璧集共一巻橘社集劝酬集湓城集云雾窟集各一巻客船集并辔集共一巻冗寄集一卷白苹集秋鸣集共一卷敝裘集酒人集共一卷防梁集皖上集中江集各一巻得树楼集近防集共一卷賔云集一巻炎天氷雪集垂槖集共一巻杖家集过夏集各一卷偷存集繙经集共一巻赴召集随辇集直庐集考牧集甘雨集西阡集迎銮集还朝集道院集各一巻槐簃集二卷枣东集长告集待放集计日集齿防集步陈集吾过集各一巻夏课集望嵗集共一巻粤防集二卷附载余波词二巻自古喜立集名者以杨万里为最多慎行此集随笔立名殆数倍之其中有以二十四首为一集者殊病其伤于烦碎然亦足征其无时无地不以诗为事矣集首载王士祯原序称黄宗羲比其诗于陆防士祯则谓竒创之才慎行逊防绵至之思防逊慎行又称其五七言古体有陈师道元好问之风今观慎行近体实出剑南但防喜写景慎行喜抒情防喜事慎行喜运意故长短互形士祯所评良允至于后山古体悉出苦思而不以变化为长遗山古体具有健气而不以灵敏见巧与慎行殊不相似核其渊源大抵得于苏轼为多观其积一生之力补注苏诗其得力之处可见矣明人喜称唐诗自
　　国朝康熙初年窠臼渐深徃徃厌而学宋而生硬率俚之病生焉得宋人之长而不染其数十年来固当为慎行屈一指也乾隆四十三年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　敬业堂诗集原序
　　老友海昌陆先生辛斋尝防其爱壻查夏重词一巻见示且曰此子名誉未成兾先生少假借之弁以数语其时余官曹署冗俗碌碌未及为也及余转官司成则夏重与其弟徳尹后先入成均余乃得以一日之长临之徳尹旋与友人入粤而夏重肄业桥门离经鼓箧鱼鱼雅雅弱不胜衣近是黄叔度一流乃其诗若文则又葩奡兀奔发卓荦蛟龙翔而虎鳯跃今之诗人或未之能先也然且深情独冩孤韵一往令人讽咏徘徊乍不能已葢夏重既辛斋玉润且为吾友勉斋黄门犹子仍世通显胚胎濡染昔人有云半千孙固应尔姚江黄晦木先生常题目其诗比之劔南余谓以近体论劔南竒创之才夏重或逊其雄夏重绵至之思劔南亦未之过当与古人争胜毫厘若五七言古体劔南不甚留意而夏重丽藻络绎宫商抗坠往往有陈后山元遗山风后山凌厉峭直力追絶险遗山矜丽顿挫雅极波澜吾未敢谓夏重所诣便驾前贤然使起放翁后山遗山诸公于今日夏重操蝥弧以陪敦槃亦未自安鲁郑之赋也且夏重学有本根龂龂自爱子瞻曰一时文人如鲁直补之无已文潜少游吾未尝以师资自处皆以朋友待之而吾乃以一日之长临夏重乎顾屈指同学其才可到昔贤者正复无防苏门诸君子与放翁后山遗山皆名节自持凛凛有国士风葢有重于诗文者而诗文益重吾方处夏重于诸公之间正以其诗而又不敢限之于诗也去冬余奉使南海夏重操长歌送行且以诗集序见属归而夏重慎旃二集已裒然成巻帙矣余既已诺昨者之请重忆辛斋畴昔之言时已卧病请假匆匆戒道尩驴在侧仆夫俶援笔以完宿约葢于夏重与夏重之诗皆有不能自已于言者夏重其益勉之异日相见其必有更进乎此者矣济南王士祯序
　　己未春余奉
　　命抚黔阳而同邑查子夏重短衣挟防自吴涉楚追及之于荆江梦渚之间其时疆埸未启豺虎塞涂余提戈束马自铜仁间道﨑岖谿谷崖箐孤军转战一旅深入帐下健儿能从者不过数十人而夏重独忼慨与俱经年而后抵贵治相与仰视飞鸢俛蹈荆棘烽火昼红箫笳夜咽未尝一日不同之也军府初开书檄防午调遣征发将伯助余仓卒肆应又两年始定夏重则去余归里往谒其观察世父于鄱江焉夫以白面书生年未及壮弱不胜衣骨棱棱出衣表乃能肮自喜如此则已龌龌儒异矣顾复戎旅之顷不废吟啸握槊赋诗磨盾草檄军中有傅修期既隠若敌国兼得陶冩嵗月瘴云如墨毒草摇风以赋咏当悲歌浣花工部不履行间淮蔡军谘羌无篇什庶防小益之戎竞传劔南之诗句藻采横飞绮思艳发抑又多焉何其壮也今年夏重入游太学而余适膺
　　召命归佐夏官因复留之舎夏重乃裒其行旅之诗椊之问世其豫章之吟别为一集题曰慎旃葢取诗人行役之义且属余为弁语夫诗人有言维予与汝往者贵竹之日余与夏重真同蛩駏回首蛮烟惊心骇魄歴歴如在目睫序夏重之诗非余又谁属也因为纂述旧游书之巻首若夫齐纨未贵菱歌万金夏重业已狎主齐盟又无俟余称説矣同里杨雍建序
　　余卖药海昌查子夏重屡有诗醻和寻其佳处真有步武分司追踪剑南之堂奥者夫今人卒业兎园孰不以风流自命左掞右摛东绠西繘都欲驳正李杜之瑕璺元白之卑弱为汉为魏为陶为谢目空千古苟从旁细覈正如扬灰万斛求半铢铜铁且不可得况于金乎此所以深叹于才难也夏重视彼犹孤鳯独鹤翺翔于百鸟鸡羣中可谓横絶一时者矣复能谦退以好善防特不敢轻议古人抑有味乎水乐樵歌俱将引为笔墨之助此非取法浅陋也惟其知作者苦心一字一句莫不有深意于其间若属目麄浮矢口妄论真耳食吠声徒作撼树蚍蜉尔夏重是编自己未至壬戌四年间水陆万里往来楚黔之什山川诡变与江浙殊絶苗蛮风俗与乡土迥判加以乱离兵革之惨饥荒焚掠之余天寳诗人所不及覩投荒迁客所未曾歴者聚敛笔端供其驱使宁樊篱鷃雀可望其项背哉吾因是而更有慨焉使夏重据龙山之田数顷桑柘茂密池有鱼园有果牛宫豕栅静谧于先人之旧庐兄弟相为师友必沈酣经史守先以传后无疑也乃歴鹿舟车蹭蹬亭臯即耳目之聪明足发其诞幻然于青灯四库不能无梦寐焉虽然麻姑年少将见蓬莱扬尘不难返海外之逸书使归学宫摉龙宫之秘图传诸人间斯蠧粉陈言又奚足云剡中老友黄宗炎篹
　　夏重自黔归裒其三年往反道路之诗自题曰慎旃集吾友黄晦木先生喜而序之为奬许其所已至而勉惜其所未至晦木夏重尊人逸逺畏友僴然以古道自处夏重既拜而登之集矣今年余偶来燕台夏重方客燕未返其同学友人欲梓其集燕中乃过余而请曰小子不幸早失怙恃舎其先人之庐奔走四方冀以续食晦木先生所云青灯四库杳然梦寐斯集所留与岭猿瘴鸟相为和荅劳者易歌不自知其言之长也然而山川登涉动魄惊心追思昨梦读之而怦怦心悸不欲便付摧烧姑应友人之请丈人亦有以终进之乎余应之曰子之诗自附于陟岵诗人之义夫亦知诗人之根柢乎夫陟岵之诗人疲劳困顿晨夕不遑而于父母兄弟三致思焉忠孝悱恻之怀咏叹淫泆而不能自已此固风雅之本原而非流俗之咏唱也今之称诗者挟持唐宋颂酒争长各为门户余窃以为皆非也夫诗何分唐宋亦别其雅俗而已古之诗人其志洁其行芳自托于芝兰芳草而絶逺萧艾故虽至坎失职郤曲于倾辀骇驷之途而耿介特立终不移于穨俗以此求之陶彭泽杜浣花之流操持卓荦磊砢傲兀凛凛皆有国士风故其为诗逈然自逺于俗即白分司讽谕闲适诸篇言近指逺一唱三叹真得风人之遗与元亮子美同其根柢而不知者妄谓之俗呜呼耳食拘墟之徒又岂足与论六义之防趣乎夏重禀承庭训濡染家学反覆四始之际既已有年一旦逺涉江河﨑岖贵竹发而为诗依然陟岵之思晦木老友以为上武分司而下追射的一言为智知其不轻借游扬也且晦木以父执登堂门庭无恙牛官豕栅橘圃鱼陂俛仰流连乃更以青灯四库欲广夏重之意夫亦以先人手泽存于缥缃巻帙间兾使无忘其根柢尔夏重勉之嵗月易迁盛年不再计夏重挟策逺游之年正与余抱疴焚研之嵗等双丸转毂余已素髪被领老大空悲了无可纪夏重诗已见许前辈春华之藻恃本根之不抜耳根之盛者其枝干日益繁慎旃之诗夏重之本末存焉无俟访逸册而搜秘图益保其陟岵之思而已辄以此勉夏重且请更质诸晦木氷叟陆嘉淑序
　　慎旃二集者吾友查子夏重游豫章之诗也初查子自己未游黔至壬戌而归名其诗曰慎旃集今自癸亥游豫章至甲子而归复名其诗曰慎旃二集葢皆取孝子行役不忘其亲之义也嗟乎查子乎游乎而欲慎旃乎古昔盛时民有恒产士有常糈负耒横经温凊定省安所事游其偶有游者不过贤劳王事耳故孝子行役而得以慎旃自勉至春秋战国之世而士以游名朝秦暮楚已有不遑言慎者矣然孔子曰游必有方孟子曰人知之亦嚣嚣人不知亦嚣嚣则是游亦未尝不得慎也天变人穷最困者莫如四民之首饥来驱我急何能择其尚能有方乎曳裾无门投笔安在其尚能嚣嚣乎于此之时而欲慎旃难矣且夫查子之游豫章也鄱阳之险不若洞庭之恶也洪都之近不若鬼方之逺也六月之暂不若数载之久也旧游词客往还唱和之乐不若蛮獠冦贼战争杀戮之惨也较之游黔之役又似可以无慎而查子慕亲之诚守身之孝每念不忘用名其集余于是而叹陟岵诗人何代蔑有决不得以古今时地限也世衰学丧风雅道沦言宋言唐言魏言汉纷纷聚讼之徒类皆饮潘拾唾正如家僮路乞各张势豪所有以相矜诩而不自知其妻孥安在彼岂不闻虞廷言志之説哉势利薰溺情性销亡只句单词哗世取宠自谓言志而其实无志之可言也得查子慎旃之意而振之登山临水感时咏物吊往惊离无往而非不忘其亲之心所寓杨用修谓诗须有为而作葢自三百篇而降屈大夫陶彭泽杜工部千古俱有同防宁谓风雅一道不可自此而复续乎彼区区以韩欧苏陆之间儗之者犹皮相矣余病留京邸因怀岵屺之望不欲受人牢笼间或自鸣其酸苦遇尘堆粪壤之人辄秘不使见唯查子与一二故交至始出与诵之暑退秋来襆被南返查子过别索序此编长吟低讽慨然喜其与余有合也易曰同声相应余其能无言哉同学弟郑梁题于燕京旅次



　　钦定四库全书
　　敬业堂诗集巻一
　　翰林院编修查慎行撰
　　慎旃集上【尽己未一年】
　　己未夏同邑杨以斋先生以副宪出抚黔阳招余入幕时西南余冦未殄警急烽烟传闻不一而余忽为万里之行其在陟岵之诗曰尚慎旃哉由来无弃夫当行役之时不忘父母兄弟而终以危苦之辞读其诗者伤其志焉余不幸早失怙恃终逺兄弟麻衣被体瞻望涟洏因取慎旃以命集自励也亦以慰予季也自己未迄壬戌首尾三年凡如千首厘为三巻
　　游燕不果乃作楚行
　　北道初停辙南辕未息戈一门初约变岐路独行多不是弹筝客谁为击楫歌也知田舎好壮志恐蹉跎
　　留别仲弟徳尹二首
　　形影何当出处分君应怜我我怜君孤云出岫宁无意独雁冲寒奈失羣门户全生终碌碌兵戈絶徼尚纷纷虎头分少封侯骨投笔聊从万里军
　　鸡声惊起对床眠才説江关便黯然与尔未曽经逺别得归难定是何年渡江风物悲元亮怀土人情感仲宣瓦屋三间门两版频烦为我扫东偏
　　酬别盛鹤江徐淮江程禹声次禹声原韵
