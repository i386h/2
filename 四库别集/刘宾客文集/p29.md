<!-- { "loadSidebar": true } -->
　　梵言沙门犹华言去欲也能离欲则方寸地虚虚而万景入入必有所泄乃形乎词词妙而深者必依于声律故自近古而降释子以诗闻于世者相踵焉因定而得境故翛然以清由慧而遣词故粹然以丽信禅林之蘤萼而诫河之珠玑耳初鸿举学诗于荆郢间私试窃咏发于余习葢榛楛之翠羽弋者未之眄焉今年至武陵二千石始竒之有起予之叹以方袍亲绛纱者十有余旬繇是名稍闻而艺愈变闰八月余步出城东门谒仁祠而鸿举在焉与之言移时因告以将去且曰贫道雅闻东诸侯之工为诗者莫若武陵今幸承其话言如得法印寳山之下宜有所持岂徒衣裓之中众花而已余闻是説乃叩商而吟成一章章八句郡守以坐啸余咏激清征而应之师其行乎足以资一时中之学矣看画长廊遍寻僧一径幽小池兼鹤浄古木带蝉秋客至茶烟起禽归讲席收浮杯明日去相望水悠悠
　　重送鸿举赴江陵谒马逢侍御
　　西北秋风雕蕙兰洞庭波上碧云寒茂陵才子江陵住乞取新诗合掌看
　　送僧方及南谒柳员外【并引】
　　九江僧方及既出家依厈山一时中颇属诗以摅思古诗人暨今号为能赋有辄求其词吟呻之拳拳然多多益嗜影不出山者十年常登最髙峯四望天海冲然有逺游之志顿锡而言曰神驰而形阂者方内之徒及吾无方间于何者繇是耳得必目探之意行必身随之云游鸟仚【虚筵反】无迹而逺予为连州居无何而方及至出裓中诗一篇以贶予其词甚富留一嵗观其行结矩如教益多之一旦以行日来告且曰雅闻鸟咮之下有贤诸侯愿跻其门如蹈十地敢乞词以抵之予唯而赋顾其有重请之色起于顔间耳
　　昔事庐山逺精舍虎溪东朝阳照瀑水楼阁虹霓中骋望羡游云振衣若秋蓬旧房闭松月逺思吟江风古寺歴头陀竒峯攀祝融南登小桂岭却望归塞鸿衣裓贮文章自言学雕虫抢榆念陵厉覆籄图穹崇逺郡多暇日有诗访禅宫石门耸峭絶竹院含空蒙幽响滴岩溜晴芳飘野丛海云悬母山果属狙公忽忆吴兴郡白苹正葱茏愿言挹风采邈若窥华嵩桂水夏澜急火山宵熖红三衣濡菵露一锡飞烟空勿谓飜译徒不为文雅雄古来赏音者樵爨得孤桐【按狙公宜斥赋芧者而越絶书有猿公张衡赋南都有猿父长啸之句古文士又云权父繇是而言谓猿为父旧矣】
　　赠日本僧智藏
　　浮桮万里过沧溟遍礼名山适性灵深夜降龙潭水黒新秋放鹤野田青身无彼我那懐土心防真如不读经为问中华学道者几人雄猛得寜馨
　　赠眼医婆罗门僧
　　三秋伤望逺终日泣途穷两目今先暗中年似老翁看朱渐成碧羞日不禁风师有金箆术如何为发蒙
　　海阳湖别浩初师【并引】
　　潇湘间无土山无浊水民乗是气往往清慧而文长沙人浩初生既因地而清矣故去荤洗虑剔颠毛而壊其衣居一都之殷易与士防得执外教尽捐苛礼自公侯守相必赐其清问耳目灌注习浮于性而里中儿贤适与浩初比者婴冠带豢妻子吏得以乗陵之汩没天慧不得自奋莫可望浩初之清光于侯门上坐第自吟羡而已浩初益自多其术尤勇于近达者而归之往年之临贺唁侍郎杨公留嵗余公遗以七言诗手笔于素前年省柳仪曹于龙城又为赋三篇皆章书今复来连山以前所得双南金出于裓亟请余赓之按师为诗颇清而奕棋至第三品二道皆足以取幸于士大夫宜薰余习以深入也防吴郡以山水冠世海阳又以竒甲一州师慕道于泉石宜笃故携之以嬉及言旋复引与共载于湖上奕于树石间以植沃州之因縁且赋诗具道其事
　　近郭有殊境独游常鲜懽逢君驻缁锡观白称林峦湖满景方霁野香春未阑爱泉移席近闻石辍棋看风止松犹韵花繁露晚干桥形出树曲岩影落池寒【湘东架险凡四桥山下出泉逗嵓为池澄可爱者不可遍举故状其境以贻好事】别路千嶂里诗情莫云端它年买山处似此得隳官
　　观棋歌送儇师西游
　　长沙男子东林师闲读艺经工奕棋有时凝思如入定暗覆一局谁能知今年访余来小桂方袍袖中贮新势山城无事愁日长白昼懵懵眠匡牀因君临局看鬭智不觉迟景沈西墙自从山人遇樵子直到开元王长史前身后身付余习百变千化无穷已初疑磊落曙天星次见搏撃三秋兵雁行布陈众未晓虎穴得子人皆惊行尽三湘不逢敌终日饶人损机格自言台阁有知音悠然逺起西游心商山夏木隂寂寂好处裵驻飞锡忽思争道画平沙独笑无言心有适蔼蔼京城在九天贵游豪士足华筵此时一行出人意赌取声名不要钱
　　赠别约师【并引】
　　荆州人文约市井生而云鹤性故去荤为浮图生寤而证入与南抵六祖始生之墟得遗教甚悉今年访余于连州且曰贫道昔浮湘川防柳仪曹谪零陵宅于佛寺幸聫栋而居者有年繇是时人大士得落耳界夫闻为见因今日之来曩时之因耳时仪曹牧柳州与八句赠别
　　师逢吴兴守相伴住禅扄春雨同栽树秋镫对讲经庐山曽结社桂水逺扬舲话旧还惆怅天南望柳星
　　送鸿举师江南【并引】
　　始余谪朗州尔时是师振麻衣斐然而前持文篇以为僧贽唧唧而清如虫吟秋自然之响无有假合有足佳者故为赋二章以声之距今年遇于建平赤益蕃文思益深而内外学益富既讯已探裓中出前所与诗阅之纸劳墨瘁与我同来因思夫苒苒之光浑浑之轮时而言有初中后之分日而言有今昨明之称身而言有幼壮艾之期乃至一謦欬一弹指中际皆具何必求三生以异身邪然而视余之文昔与今有莛楹之别视余之书昔与今有钧石之悬视余之仕昔与今乃唯阿之差耳岂有工拙之数存乎其间哉葢可勉而进者与日月而至矣彼傥来外物虽日月无能至焉是嵗师告余游江西复为赋七言以为游地尔
　　禅客学禅兼学文出山初似无心云从风巻舒来处处缭绕巴山不得去山州古寺好闲居读尽龙王宫里书使君滩头拣石砚白帝城边寻野蔬忽然登髙心瞥起又欲浮桮信流水烟波浩淼鱼鸟情东去三千三百里荆门硖防无盘涡湘平汉濶清光多庐山雾开见瀑布江西月浄闻渔歌钟陵八部多名守半是西方社中友与师相见便谈空想得髙斋狮子吼
　　送霄韵上人游天台
　　曲江僧向松江见又道天台看石桥鹤恋故巢云恋岫比君犹自不逍遥
　　送义舟师却还黔南【并引】
　　黔之乡在秦楚为争地近世人多过言其幽荒以谈笑闻者又从而张皇之犹夫束蕰逐原燎或近乎语妖适有沙门义舟道黔江而来能画地为山川及条其风俗纎悉可信且曰贫道以一锡游它方众矣至黔而不知其逺始遇前节使而闻今节使益贤而文故其佐多才士摩围之下曳裾秉笔彬然与园同风蕃僧以外学嗜篇章时或摄衣为末至客其来也约王人乗秋风而还今乞词以飏之如捧意珠行住坐卧知相好耳余曰唯命笔为七言以应之
　　黔江秋水浸云霓独泛慈航路不迷猿狖窥斋林叶动蛟龙闻呪浪花低如莲半偈心常悟问菊新诗手自携常説摩围似灵鹫却将山屐上丹梯
　　送景师东归【并引】
　　庐山僧景袖诗一轴来谒往往有句轻而遒如鹤雏襹防未有六翮而步舒视逺戞然一唳乃非泥滓间物献诗已敛裓而辞且曰其来也与故山秋为期夫丐者僧事也今无它请唯文是求故赋一篇以代璎珞耳东林寺里一沙弥心爱当时才子诗山下偶随流水出秋来却赴白云期滩头蹑屐挑沙菜路上停舟读古碑想到旧房抛锡杖小松应有过檐枝
　　送元晓上人归稽亭
　　重叠稽亭路山僧归独行逺峯斜日影本寺旧钟声徒侣问新事烟云含别情应夸乞食处蹋遍鳯凰城
　　送惟良上人【并引】
　　以貌窥天者曰干然健单于然而髙以数迎天者曰其用四十有九天果以有形而不能脱乎数立象以推荚既成而遗之古所谓神交造物者非空言耳轩皇受天命其佐皆圣人故得之惟唐继天徳如黄帝有外臣一行亦圣之徒与刋歴考元书成化去今丹徒人惟良生而能知非自外求以乾坤之荚当十期之数凝神运指上感躔次视黄溟涬无倪有常絶机泯知独以神防数起于复之初九音生乎黄钟之宫积微本隠言与化合夫天人之数极而含变变而靡不通神趋慑不足骇也惟良得一行之道故亦慕其为外臣谬谓余为世间聪明孑孑来访初以説合至于不言言息而理冥复申之以嗟叹曰师其庶几乎信神与之而不能测神之所以付信术通之而不能知术之所以浅哉余闻乎曽井蛙醯鸡之不若也长庆四年冬十一月甲子语至夜艾遂为诗以志焉
　　髙斋洒寒水是夕山僧至牝无闗锁琼书舍文字镫明香满室月午霜凝地语到不言时世间人尽睡
　　送元简上人适越
　　孤云出岫本无依胜境名山即是归久向吴门游好寺还思越水洗尘机浙江涛惊师子吼稽岭峯疑灵鹫飞更入天台石桥路垂珠璀璨拂三衣
　　送宗宻上人归南山草堂寺因诣河南尹白侍郎
　　宿习脩来得慧根多闻第一却忘言自从七祖传心印不要三乗入便门东泛沧江寻古迹西归紫阁出尘喧河南白尹大檀越好把真经相对飜



　　刘賔客文集巻二十九
　　钦定四库全书
　　刘賔客文集巻三十　　　唐　刘禹锡　撰哀挽悲伤三十八首
　　徳宗神武孝文皇帝挽歌二首
　　出震清多难乗时播大钧操调六气挥翰动三辰运偶升天日哀深率土人瑶池无辙迹谁见属车尘鳯翣拥铭旌威迟异吉行汉仪陈秘器楚挽咽繁声驻綍辞清庙凝笳背直城唯应留内传知是向蓬瀛
　　敬宗睿武昭愍孝皇帝挽歌三首
　　寳歴方无限仙期忽有涯事亲崇汉礼传圣法殷家晚出芙蓉阙春归棠棣华玉轮今日动不是画云车任贤劳梦寐登位富春秋欲逐东人幸寜虞杞国忧长杨收羽骑太液泊龙舟唯有衣冠在年年怆月游讲学金华殿亲耕钩盾田侍臣容谏猎方士信求仙虹影俄侵日龙不上天空余水银海长照夜镫前
　　文宗元圣昭献孝皇帝挽歌三首
　　继体三才理承顔九族亲禹功留海内殷歴付天伦调露曲长在秋风词尚新本支方百代先让棣华春月落宫车动风凄仪仗闲路唯瞻鳯翣人尚想龙顔御宇方无事乗云遂不还圣情悲望处兄日下西山享国十五载升天千万年龙镳仙路逺骑吹礼容全日下初陵外人悲旧劒前周南有遗老掩泪望秦川
　　故相国燕国公于司空挽歌二首
　　彤弓封旧国黒矟继前功十年镇南雍九命作司空池台乐事尽箫鼓葬仪雄一代英豪气晓防白杨风隂山贵公子来塟五陵西前马悲无主犹带朔风嘶汉水青山郭襄阳白铜蹄至今有遗爱日暮人凄凄
　　重至衡阳伤柳仪曹【并引】
　　元和乙未嵗与故人栁子厚临湘水为别栁浮舟适栁州余登陆赴连州后五年余从故道出桂岭至前别处而君没于南中因赋诗以投吊
　　忆昨与故人湘江岸头别我马映林嘶君颿转山灭马嘶循故道颿灭如流电千里江蓠春故人今不见
　　谪居悼往二首
　　邑邑何邑邑长沙地卑湿楼上见春多花前恨风急猿愁肠防叫鹤病翘趾立牛衣独自眠谁哀仲卿泣郁郁何郁郁长安逺于日终日念乡闗燕来鸿复还潘岳嵗寒思屈平顦顇顔殷勤望归路无雨即登山
　　哭吕衡州时余方谪居
　　一夜霜风雕玉芝苍生望絶士林悲空懐济世安人略不见男婚女嫁时遗草一函归太史旅坟三尺近要离朔方徙嵗行当满欲为君刋第二碑
　　遥伤段右丞【江湖旧游南宫交代】
