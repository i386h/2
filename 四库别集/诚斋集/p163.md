<!-- { "loadSidebar": true } -->
　　某恭承行李狎至恩书单传将命兼程而骏奔及门者弗越于信次先谂之以儿疾之小愈申告之以儿体之复初深惟生死肉骨之恩私弥觉河海华岳之浅鲜何以论报莫知所云当令此儿効死门下抑折骨絶筋而后已奚服箱厯块之足辞因不足于使令而仅能执笔抒谢以后矣不胜主臣
　　与湖广总领林郎中
　　【阙】　　　　　　　　　　　　　　　　　　孔迩恭惟驩庆某小缓修贺乃辱相先遇以三子皆出无分劳者罢于书问臂痛复作自此恐与管城子永絶交口占刀笔吏摧谢并惟大贷
　　答安福徐令谦亨
　　某伏以即日至后晴寒恭惟安城大夫徐君执事恵化宜民广誉旁逹有相之道台动止万福某生无他好而惟文词之好顾近世古音絶响乆哉谈学问者薄之以为技骛俪偶者殻之以为淡于是退之之五【】可薪而南丰之八珍可屏矣诚不自意彭蠡之濵有执事独奏人之所莫奏而味人之所不味头白肉黄之叟窃伏林下闻其风而悦之岂不属垣其霖雨崩山之遗音染指于函牛献鼋之恵馂哉大儿长孺曰翁嗜之儿有之当奉翁啖也斗薮败箧未始云获而大瑟中琴山肤海错毕陈于前矣满聴清锵大嚼隽永何其竒也又何其富也如论盗书见忧国之逺图如总壁记见勤民之深恻如无尽记续愚溪之断弦每窃叹惜古文其遂息矣延斯道之光以炳来者不在执事其将焉在楙之竟之进而益进其又有
　　某惶恐白事庐陵两年旱潦而吉水为甚且如贫家嵗收乡米小斗九百余石而去秋放佃户田租主分米四百石他户可类推也恭闻使司移文委本州赵倅同吉水宰秦鉴和籴米二万石此声一传民户骇愳若乗去秋八九月米熟之时籴之尚恐无可籴者而使司之命乃十二月之命今民间安得余米以应公上之籴乎万一州县奉行则号令必峻追逮必急谷价必倍民食必艰敢望上应列宿之晖下烛民瘼特与改命速行住籴则一邑生齿免转徙他邦捐瘠沟壑仁人如天之恩何止活千人而已秦宰有公劄子来求某一言于使台并以呈似
　　答经总左史张舍人
　　某恭承一介行李堕八法亲书寄以三碑拜受竦感适此小溪骤涨春雨断桥亦无栁隂之小舟可以利渉者而又野人蜗牛之庐门不容辙巷不容轩元戎小队櫜兜拂日斾旌降天前茅所次罗闉所呵将于何以顿之得免照临乃幸乃荷草草摧谢十分未见其一端也○灵川罗令瀛已荷季诺赐以祢章敢望终恵
　　与周丞相
　　某累得谢干岘书云承相许为其先碑题葢今此文已就敬季陈情特以呈似文有伤理有避碍有害辞者愿即涂改复掷还此本当一一师用先是石人峯诗仰勤妙跋词藻滂葩源委洞彻尽发曹刘李杜未覩之秘观者以为某之诗真足以当此不知老先生眼力到处胸中蕴此一段诗评久未吐此特因某而发故借石人峯以装铺席如子美之黄四娘退之之毛仙翁东坡之云龙山人半山之方仲永耳所谓周子之兄之前不得谈荘生之化为蝶也荷荷长孺次公幼舆前后皆拜荐穪之墨三子之免且有进寸之望矣感恩岂有涯哉
　　与淮西韩总领
　　某惶恐白事庐陵两年旱潦而去年为甚五月大水自六月不雨至于九月幸而间有陂塘车戽者救得三五分而十月一雨连五六十日髙者生耳下者为泥土且如贫家嵗收乡米小斗九百余石而去秋放佃户田租主分米四百石他户可以一叶知秋也属者恭闻总卿曽丈行下倅防收籴米七万石赵倅及州民上下恟愳不知所出赵君即具公文乞行蠲免适有天幸而台座肇新总台之政仰防特免其半此恩不赀州民始有更生之望然此举若乗去秋未熟之时籴之尚恐无可籴者今民间旱后入春安得余米以应公上之须万一尚籴其半则州县奉行号令必峻追逮必严谷价必倍民食必艰敢望上应列宿之晖未忘旧部之民特与改命尽与蠲免则一郡生齿免转徙他邦捐瘠沟壑仁人如天之恩何止活千人而已赵倅以某受门下知遇不浅来诿某为邦民一言有书来嘱敢并以呈似
　　答吉州赵倅
　　某属尝奏记仰干使防给榜约束水利事特防报教其应如响一乡之民鼔舞恩纪何必减子威芋魁之謡不宁唯某一家耄稚之感恩而已兹领诲帖命戒韩总领免籴之书尤见勤民之仁心某亦受赐一人之数闻之距跃三百驩以奉承敬以呈似覧毕望頥指书吏缄而蜡之幸甚
　　贺本路俞运使赴召
　　某今晩得邸报恭审契丈膺受玺书徴还金阙即传除目遂冠从班恭惟驩庆某辱在与游之末其喜其抃尤在人先老身逺迹欲送南浦其路无繇敬哦唐律两章以饯班公登仙之行惟一覧幸甚
　　答湖北赵主管
　　某昨防维舟江湖迂辔山墅猿鹤惊喜泉石焜燿老病之人何荣如焉伏承诲帖加遗少室元直之药四客卿三墨兵一周栗志拜受至感徴小诗今以呈似诸公牛腰并归行李
　　与湖北唐提刑
　　某属者一再奏记寻当彻闻兹复三渎未语先忸伏自台座未登揽之初尝亟以亲戚澧州吴推璪为荐亦闻进拜即辱异知称赏其才而叹惜其淹许以论荐而告以少待此意已不赀矣然诸公间皆荐人来那融未行极知区处不易今则上半年文字已不敢希觊矣某亦岂敢咄咄相逼耶吴推秩满近在今冬考任过足已有举主四员所大阙者所极者正患未有职司与合尖之章也二者之恩舍门下谁适者代者今夕至则诘朝秣其驹矣嗟乎殆哉岌乎某诚不识好恶千控万告欲望台座特辍今年下半年一京削以成就之吴推一生升沉视此一举岂惟吴推感此帱载生成之恩某实并受之诸公所荐多有初到任者似未渠晩也意迫词危并祈未督过之尤幸尤幸
　　某恰作此书间忽得大儿知南昌县事长孺遣人来报示小儿幼舆误防异顾特招入台蹔摄干官老夫妇闻之惊喜伏自惟念非常之宠不赀之恩孺子然何以堪此连云大厦遂得托而栖九里洪河遂得挹其润岂不谓之如天之福哉更望先生长者教育后进训廸其所未能涵容其所不逮终始芘荐而全度之不胜天愿
　　答吴节推
　　某昨晩长孺遣人递至手诲谕及唐宪文字事氷民之子蝉翼之力不能成事至勤再三今复往唐文一书就令南昌人持至武陵宪台投下却诣澧浦奉报仍批戒幼舆令时复一提之也恳切之词不遗余矣后欲复作蔑以加矣其济与否非所以及矣公幸察我公幸恕我花皆竒品千叶无赝苐石门刘氏二株皆未见花枝叶一色一种也去秋来书云二种非也
　　答新淦县郑宰
　　某伏以即日禊事孔迩毛空峭寒恭惟判县朝议契兄学道爱人期年报政民咏神聴台动止万福某敬恭上记以谢先施伏惟财幸
　　某属者簉朝文丈侍郎退一字之行意气金石亦闻梧竹鸾鹄五色炳蔚剰欲满聴戎谈以濯软红役役卒嵗竟乖防尚遗恨逮今敢图谊槩崇崛先我继好一封云锦下坠荆扉访问死生激烈衰懦自视欿然何以称此恵也侍郎起居状遂得剽闻便觉玉立长身在吾目中欣遇岂少哉最声借甚下转上闻宻县故事曽谓泰山不如林放乎盍少须之
　　答虞制机虞知府
　　某恭承伯仲不逺数千里遣一介行李赐以华札申以长牋示以先师相言行委以铭诗某也师相先生老门生也且尝职太史其何敢辞第所示言行数千万言古人所谓身不能究其説者某今年七十有五衰病垂死安能厯覧且如国史张魏公本传及莆田叶陈二丞相墓铭其家子弟皆撰成行状一编不过四五十板二三万字某所书止有五六千字皆三年而后来取敢望伯仲视此三家比例纂成一编版数字数皆以为凖却再示及当为落笔防贶厚礼既未作文字岂敢虚受己对来介拆封防数依前缄封责来介交领回纳宅库伏幸察至


　　诚斋集巻一百十二
　　钦定四库全书
　　诚斋集巻一百十三
　　宋　杨万里　撰
　　东宫劝读録
　　陆宣公奏议
　　论沿边守备事宜状
　　中夏有盛衰外裔有强弱事机有利害措置有安危故无必定之规亦无长胜之法
　　万里曰古今论御戎之策者皆以严尤为至论某以为不然尤之言曰周得中策汉得下策秦无防焉至于上防自古未有得之者来则有备去不穷追故宣王薄伐之师止于太原而已此尤之所谓中策也武帝虚内以事外汉与匈奴更胜迭负未尝不相当也非晚年之悔汉亦殆防此尤之所谓下防也至于秦筑长城征匈奴匈奴未亡而秦先亡矣此尤之所谓无策也至于上策圣人葢得之矣而尤何足以知之书曰儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从已之欲无怠无荒四夷来王此非尧舜御戎之上策乎葢其上策大概有四曰脩身曰爱民曰用人曰立政儆戒无虞罔失法度罔游于逸罔淫于乐脩身也任贤勿贰去邪勿疑用人也疑谋勿成立政也罔违道以千百姓之誉罔咈百姓以从已之欲爱民也四策备矣又以无怠无荒朝夕策励以终之如是则中国安强主德无可议国势无可窥四夷安得而不来王乎此尧舜御戎之上策也而曰吾无上策尤策谋之士无经术之学顾何足以知之
　　国家自禄山煽乱肃宗中兴撤边备以靖中邦借外威以寜内难于是吐蕃启衅呑噬无厌回纥矜功慿陵亦甚
　　万里曰自古外裔之患防攘中国则有之矣横行中国则未之有也其所以能横行中国者非外裔之入中国而中国之纳外裔也今有人居山而忧虎者亦不过髙其藩墙固其门闾虎亦安能为害防不幸夜半而狼入其室恍骇之间无以制之则开门招虎以制之狼则去矣虎可去乎唐肃宗是已天寳之末禄山作难明皇幸蜀肃宗即位于灵武欲先取两京非不善也然以中国之力取中国之地何不可者其患在于取两京而欲速是故乞师于吐蕃借兵于回纥禄山则亡矣两京则复矣而吐蕃回纥之祸不至于唐亡则不止其过在于结外裔以取中国也虽然误肃宗者髙祖起义兵平隋乱欲速取闗中是故用刘文靖之策假突厥之兵千有二百人马二千终髙祖之世无嵗无突厥之防是以肃宗祖其遗策也岂特误肃宗而已乎石晋假耶律徳光之师以防后唐而得天下不知夫防唐者耶律也防晋者亦耶律也结外裔以取中国且不可而况结外裔以取外裔乎本朝御戎之道亦尽善矣冦来则与之战不来则与之和与之战如真宗澶渊之役是也与之和如列圣屈已而与之币是也是以圣贤相承中国成平者一百六十有六年自汉唐以来未有也惟宣和间聴王黼童贯之言用赵良嗣之策遣使自海道约金人以灭辽辽则灭矣而中国始有靖康之祸此结外裔以取外裔之过也至今劳圣主之忧可不戒哉
　　择将吏以抚寜众庻脩纪律以训齐师徒耀徳以佐威能迩以柔逺禁侵掠之暴以彰吾信抑攻取之议以安戎心彼求和则善待而勿与结盟彼为冦则严备而不务报复此当今之所易也贱力而贵智恶杀而好生轻利而重人忍小以全大安其居而后动俟其时而后行是以脩封疆守要害壍蹊隧垒军营谨禁防明斥堠务农以足食练卒以蓄威非万全不谋非必克不鬭冦小至则张声势以遏其入冦大至则谋大计以邀其归据险以乗之多方以误之使勇众无所施用掠则靡获攻则不能进有腹背受敌之虞退有首尾难救之患所谓乗其不战而屈人之兵此中国之所长也
　　万里曰尧舜三代之后御戎之防惟陆宣公得之岂特唐可用也至今可用也太子曰甚善
　　乞不杀窦参及免簿録庄宅三状
