<!-- { "loadSidebar": true } -->
　　陈朝孝穆之作如鱼油龙罽列堞明霞辉防丰茸文采溢目总持狎客可以树帜争雄子坚则逊谢矣
　　北魏刘昶才气颇髙惜篇什寡耳温子升诗武帝衍称曰曹植陆机复生于北土实非溢美
　　北齐顔之推絶佳萧慤诗又在邢卲魏收之上
　　北周庾信史评其诗曰绮艳杜甫称曰清新又曰老成绮而有质艳而有骨清而不薄新而不尖所以为老成也王褒才思英拔不弱于庾
　　隋炀帝初属文学庾子山体及见柳以后文体遂变气格遒迈一洗靡丽锢习杨处道诗亦一时杰作薛河东辈余子碌碌矣
　　初唐陈伯玉感遇诗出自阮籍咏懐尽涤绮靡力追正始
　　谪仙五古直接阮陈之派而竒矫豪宕殆又过之王维孟浩然清淑散朗窈窕悠闲取神于陶谢之间而安顿在行墨之外资制相侔神理各足储光羲似少逊之元结别有风调
　　中唐韦苏州柳柳州一则雅澹幽静一则恬适安闲汉魏六朝诸人而后能嗣响古诗正音者韦柳也非廑贞元元和间推独歩矣
　　右五言古诗正派未有不权舆于十九首与苏李者建安之盛思王为宗邺下之末阮籍为最至于典午之朝左思郭璞刘琨称鼎立焉渊明一出空前絶后学者谁敢轻加位置由其诗髙其人异也自是而后宋有谢灵运鲍照齐有谢朓梁有何逊江淹陈有徐陵江总以暨北魏刘昶北齐顔之推北周王褒庾信无不摩垒堂堂雄压当代譬如列国然诸公晋楚也他家邾莒曹郐也又如画然渊明秋山平逺烟树寒林野水斜阳天光云影翛然于篇幅之外若鲍谢以下各家则着色防染取董巨神理而兼熙筌藻绘者矣总而论之大约髙曽于苏李根柢于汉魏神明于彭泽规摹于鲍谢何庾所谓正派其在兹乎迨乎初唐之陈子昻盛唐之李白王维孟浩然中唐之柳宗元韦应物亦复如是好学深思者遡源寻流当自得之
　　论七言古诗
　　昔人谓七言沿起昉于击壤予于击壤篇另作句读非七言之祖明矣三百篇已露其端离骚实辟其境至于饭牛临河易水皇娥白帝子产诵采葛妇诸篇声长字纵皆歌行之祖昔人所谓沧浪擅其竒栢梁其质四愁坠其隽燕謌开其靡也
　　汉魏而下六朝亦多长篇惟鲍照为最优虽曰乐府实具七言之长
　　初唐格体王杨卢骆汗漫长篇李商隐云沈宋裁词矜变律王杨落笔得良朋当时自谓宗师妙今日唯观对属能大防可见少陵曰杨王卢骆当时体轻薄为文哂未休尔曹身与名俱灭不废江河万古流别有寓意太白以纵横之才俯视一切蜀道难等篇长短句竒而又竒可谓极才人之致然亦惟青莲自为之他人不敢学亦不能学也沧溟谓太白徃徃于彊弩之末间杂长语英雄欺人耳此言论诗极当而以之诋太白无乃太过耶
　　子美为诗学大成沉郁顿挫七古之能事毕矣洗兵马一篇句云三年笛里关山月万国兵前草木风犹是初唐气格王李髙岑诸家各有境地开元大厯之间观止矣
　　善学少陵者无如昌黎歌行盘空硬语妥帖恢竒乃神似非形似也李商隐韩碑一首嫓杜凌韩音声节奏之妙令人含咀无尽每怪义山用事隐僻而此诗又别辟一境诗人莫测如此
　　香山讽谕诗乃乐府之变上阳白发人等篇读之心目豁朗悠然有余味后李西崖乐府又变于白
　　七言古诗至唐末式微甚矣欧阳文忠公崛起宋代直接杜韩之派而光大之诗之幸也
　　王临川恢竒纵横可为欧阳后劲苏黄前矛矣
　　眉山大苏出欧公门墙自言为诗文如泉源万斛是其七言歌行实録神明于子美变化于退之开拓万古推倒一世
　　苏门六君子无不掉鞅词塲凌躐流辈而坡公于山谷则数效其体前哲虚懐徃徃如是山谷诗从杜韩脱化而出剏新辟竒风标娟秀陵前轹后有一无两宋人尊为西江诗派与子美俎豆一堂实非悠谬
　　南渡诸诗亦似晩唐已后格卑气弱非复东都之旧矣陆务观挺生其间祓濯振拔自成一家真未易才七言古诗登杜韩之堂入苏黄之室虽工力不敌前人亦一杰搆
　　金元之间元好问七言妙处不减东坡放翁又虞集杨仲范梈掲徯斯四家各擅其长他如刘因吴渊颖萨都剌辈亦有数家可采者
　　总而论之七言古诗肇于离骚毛诗而汉魏已来遂备其体大风垓下秋风栢梁四愁燕歌等篇古音错落皆成竒观唐人体凡数变王杨卢骆别是一格何大复极言其工固不必深议太白旷世逸才自成一家少陵昌黎空前絶后宋则欧王苏黄陆诸君子根抵于杜韩而变化出之元则裕之道园辈颇有法则其余间有可采而非歌行大观矣大约作七古与他体不同以纵横豪宕之气逞夭矫驰骤之才选材豪劲命意沉逺其发端必竒其收处无尽音节琅琅可歌可听如老将用兵漫山弥谷结率然之阵中击不断而壁垒一新旌旗改色乃称无敌
　　论五言律诗
　　齐梁俪句即五言律祖杨用修李于鳞已备言之愚专取盛唐五家似巳槩五律之善
　　老杜登峰造极诸法俱备其寄髙三十五书记句云美名人不及佳句法如何分明自道其得力处
　　摩诘恬洁精微如天女散花幽香万片落人巾帻间每于胷念尘杂时取而读之便觉神怡气静
　　嘉州句琢字雕刻意锻链
　　青莲作近体如作古风一气呵成无对待之迹有流行之乐境地髙絶
　　襄阳佳处亦整亦暇结构别有生趣辋川太白殆能兼之
　　五家而外乐天极清浅可爱徃徃以眼前事为见到语皆他人所未发张司业姚少监妙句天成笔端韶秀放翁意摹香山取材甚广作态更妍读去歴歴落落如数家珍而苦心覃思体纯格正
　　论七言律诗
　　七言律诸家所难王维李颀颇臻其妙子美篇什虽众隤焉自放矣沧溟斯语愚所未解七律诚难而独有取于二家何也杜之七律百美毕备沧溟过矣
　　中唐刘梦得王仲初调响词练髙华稳
　　义山七律逐首擅塲特须郑笺耳盖义山诸体之工唐人实无出其右者不独七律也又不独香奁也温飞卿韩致光辈比事聨词波属云委学之成一家言胜于生硬干酸者逺矣
　　松陵一派西山爽气碧水澄波白云蓊欲归逺树忽削半诗境似之
　　白香山张司业名言妙句侧见横出浅淡精洁之至刘沧许浑琢句之秀拗字之工亦称杰作杨新都钱虞山皆痛斥之何也
　　陆务观七律不下千篇其间取料寄兴无不令人解颐有作诗之乐而无伤于大雅
　　论七言絶句
　　七言絶句起自古乐府盛唐遂踞其巅太白龙标无以加矣他如旗亭雪夜画壁鬭竒非其自信者深乎工夫转换之妙全在第三句若第三句用力则末句易工沧溟之言韪矣然实二十八字俱有关合乃成一首学者细玩黄河逺上之篇思过半矣
　　义山佳处不可思议实为唐人之冠一唱三弄余音嫋嫋絶句之神境也飞卿什之一耳
　　香山山峙云行水流花开似以作絶句为乐事者文昌标致悠闲宛转流畅如天衣无缝鍼镂莫寻少陵作手崛强絶句一种似避太白而别寻蹊径者殆不易学
　　樊川鬓丝禅榻翩翩才致冬郎都官表圣昭谏皆有妙境
　　松陵两君子别具风骨不屑雷同
　　东坡包括唐人而自成其髙唱云涌泉沸藻思竒才山谷道人新洁如玺丝出盆清飏如松风度曲下笔迥别
　　放翁七言絶句却有数种读者不可不知如秋风亭云人生穷达谁能料蜡泪成堆又一时巴东诗句澶州策信手拈来尽可惊筹笔驿云一等人间管城子不堪谯叟作降笺归舟重五云屈平郷国逢重五不比寻常角黍盘小舟游近村云死后是非那管得满村听説蔡中郎读李泌传云人生若要常无事两颗梨须手自煨剡谿图云从今步歩须回棹不独山阴兴尽时读杜诗云拾遗大欠修行力小吏相轻便动心项羽传云范増力尽无施处路到乌江君自知曹公传云赤壁归来应叹息人间更有一周瑜读史云可怜赫赫丹阳尹数颗防榔尚系懐此一种也如细腰宫畔过重阳细雨骑驴入劒门卧听蛮童放辘轳射雉归来夜读书数声柔橹下巴陵幅巾短褐小篮舆又乗微雨去锄庭树鸣枭鬼弄灯病观周易闷梳头一双黄蝶弄秋光一窗晴日写黄庭红蜻蜓防绿荷心丁卯桥应胜午桥一树梅前一放翁时有残蝉一两声此又一种也如听雨云忆在锦城歌吹海七年夜雨不曽知蔬圃絶句云可怜遇事常迟钝九月区区种晩菘凭谁为向曹瞒道彻底无能合种蔬一事尚非贫贱分芼羮僭用大官葱秋夜读书云也知赋得寒儒分五十灯前见细书三十三年真一梦茅檐寒雨夜萧萧梅花句今日溪头须小饮冷官不禁看梅花秋懐云年来多病题诗嬾付与鸣蛩替说愁探梅云平生不许凡桃李看了梅花睡过春晩眺云樊川诗句营丘画尽在先生拄杖前闻笛云一曲忽闻髙士笛临窗和以读书声棃花云征西幕府煎茶地一幅边鸾画折枝读书云灯前目力虽非昔犹课蝇头二万言闻百舌云闲眠不作华胥计说与春乌自在啼有懐云何时得与平生友作字观书共一灯此又一种也如醉道士图云迩来祭酒皆巫祝眼底艰逢此辈人叹俗云看渠皮底元无血那识虞卿鲁仲连冬日暄甚云为君小试回春手便似暄妍二月天排闷云白头烂醉东吴市自拔长刀割彘肩戏赠园中花云我欲小施调燮手酌中寒暖半晴阴夜过大姓云醉饱要胜饥欲死看渠也复面团团社日小饮云世事恰如风过耳微聋自好不须医村行云不须更求芎芷辈吾诗读罢自醒然华佗传云华佗老黠徒惊俗吾岂无书可活人此又一种也如题城南堂云春寒催唤客尝酒夜静卧聼儿读书郊居云巳炊藟散真珠米更防丁坑白雪茶农桑云山歌髙下皆成调野水纵横自入塘春日杂兴云花开欵欵宁为晩日出迟迟却是晴夏日云倚床奴子垂头坐摇手孙儿小歩行斋中杂题云棐几砚涵鸜鹆眼古奁香斮鹧鸪斑此又一种也
　　金元人絶句如元好问萨都刺马臻宋旡诸家多有可观










　　古欢堂集卷十七
　　钦定四库全书
　　古欢堂集卷十八　　　　戸部侍郎田雯撰杂著
　　诗话【评茂秦十则】
　　作诗虽贵古淡而富丽不可无譬松篁之于桃李布帛之于锦绣也余谓如画然秋山平逺野水寒林复加防染着色斯为妙耳黄倪而外有熙筌渊明之后有三谢非富丽之谓也徒云富丽则黄金白雪等语皆佳矣
　　二
　　凡作近体诵之行云流水听之金声玉振观之明霞散绮讲之独茧抽丝此诗家四关一关未透便非佳句茂秦刻意为其七子一派写照阅之不觉捧腹然能如此亦自登峯造极近人一槩贬斥非公也千载而下定评出焉毕竟七子在钟谭之上
　　三
　　陶潜不仕宋所着诗文但书甲子韩偓不仕梁所着诗文亦书甲子偓节行似潜而诗绮靡盖所养不同耳薛西原曰立节行易养性情难茂秦之论谬矣诗各成一家岂书甲子同而诗亦必相肖耶此犹齐人之待客使者御者跛者御跛者供妇人之一笑而巳
　　四
　　茂秦云唐山夫人房中乐十七章格韵髙严规模简古骎骎乎商周之颂迨苏李五言一出诗体变矣无复为汉初乐章以继风雅惜哉余尝观今之诗家多以乐府为卷首如君马黄上之回陌上桑大小垂手之类句之长短语之繁简师心自用漫无一定之格音节多所未谐即乐府解题亦在影响之间盖乐府失传久矣
　　五
　　诗以汉魏并言魏不逮汉也建平之作率多平仄稳贴此声律之渐而后流于六朝千变万化至初盛极矣余但知齐梁俪句为五言律祖茂秦乃谓自魏晋巳然非臆説也
　　六
