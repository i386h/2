<!-- { "loadSidebar": true } -->
　　遐徼抚封蔑闻善状近畿徒节遽奉皇华惟易地之过优岂非材之敢望伏念某少而庸陋老更钝顽引分归耕乃为宜称冐恩乗障常恐颠隮频年扪蜀道之参一旦近长安之日虽孔门以片言折狱知难继于前脩然汉使以六条察州幸具存扵成宪况依臣芘或免太阿恭惟某官秉徳髙明宅心寛厚追攀二献既学问之天成纠合诸姬亦声猷之日茂俯赐苴茅之履寖髙列棘之班棣华之鄂方辉盘石之宗益壮某甫兹弛担复此辨严敢衒宠荣引绶徒惊于郡邸自欣幸防曵裾将觅于王门瞻颂交深叙陈奚防
　　谢解啓【代十四年弟乾道四年】
　　上践阼之七年正切新田之采诏求贤于三载岂徒旧贯之仍惟江右之多才而庐陵为称首既有司劳于考阅故不肖得以叨尘虽曰幸焉亦云愧矣窃为科举非以待英杰而名卿以为仕进之阶试程岂所为文章而前軰或观公辅之器自西汉以来未能易此虽仲舒之学亦必由之逮本朝博问以旁询历诸老深思而熟讲虽规模嵗月间有更革而经术词章要无等差上以是求下以是应故糊名围棘非礼也而不敢以为薄裹饭担簦非高也而不敢以为嫌惟其举出于公心是亦何伤于直道譬之索马市骏骨则千里之足来如彼披沙得金鑛则百链之精在倘由此圣贤之相遇则自然世道之交兴如必厚之非才岂斯文之敢议徒以少失先人之绪训莫承奕弃之清芬仅尝屈首以受书终愧强心而为智雕虫可笑况在他人画虎不成果为何物虽已无心于利禄顾惭有道之贱贫方旅进八千人之中仅逃曵白俄同升于七十子之内大类夺朱既非出于素期宜甚惭于公论此盖伏遇其官心潜圣哲名震华戎以孤忠亮节仪禁涂以崇论宏言侍帝谟暂游緑野行转洪钧翰墨篇章国人皆有所式施为注措天下想闻其风既幸仰髙敢忘立懦偶缀賔兴之末率繄指授之余某敢不思奋逺图更弹薄技事惟求遂于以少副明天子采择之公归则有名庶几不负乡先生作成之赐









　　文忠集卷八十八
　　钦定四库全书
　　文忠集卷八十九【省齐别稿九】
　　宋　周必大　撰
　　书　小简　亲书　乐语
　　书
　　上陈丞相书【代大兄绍兴三十一年】
　　某窃谓尊且荣者惟大丞相而事之重者亦莫大丞相若也官一品禄万钟运动枢极斡旋造化喜有赏温乎其春怒有罚凛然其秋百辟之所仪刑九重之所体貌仕宦至此信尊且荣矣鸡初鸣泽笏委佩翼趋扵帝庭日与天子论经国安民之道退而坐庙堂则卿大夫以次白事郡国日有啓闻万务之微无不关总应酬小差利害立见人徒知位之尊而不知心常下也人徒见身之荣而不知念常深也丞相之事不几重矣乎中兴已来筑堤沙者十有二而相公应期佐圣为国元老海涵而岳镇之不足以喻其量也文经而武纬之不足以喻其才也逐日以新随风而流又不足以喻其勲业名声也今者独专魁柄裁成万化四方万里自一命以上孰不愿见而可使者事何由而济绩何由而成愿相公博采于平时精择于一旦叅之以众多之论照之以水鉴之明孰善理财孰善治民孰善济烦剧类而籍之以俟有用将见蔼蔼王多吉士惟君子使而媚于天子矣此择人所以贵夫有素也自古进退人才多不能冺爱憎置恩怨牛李纷纷迭相批根其祸有不可胜言者嗟夫势利之徒朝夕门墙虽一嵗九迁其官彼且以为当得偃然有无涯不已之心缓急则向背见矣今贤人君子岂无常经擢用而废弃者而闲散者而典领藩郡者相公胡不引而置之防省寺监以责其効以尽其才乎夫专用后来孰若已试之详练峻迁骤用孰若迭入之均一释二美而不为殆非所以重爵禄慎名器也用人其可不以至公乎孟公绰之才不可屈之滕薛黄頴川之政不可移之宰辅何者小大不同故也设官分职其事不一赋才禀徳其理亦不一奈何在上者不度能而授之在下者不量力而受之使强明干敏者或徘徊于散地而懦缓樗散者反应日不暇给之务乎任人随才此尤不可不汲汲也尝试以是行之则百官必称其职百官称职则万务自举矣相公都俞岩廊之上从容槐棘之间天下称其贤后世颂其美萧曹之勋何足道防某逺方之鄙人也往者屡拜下风今以调官来行都窃喜相公之得时私慕相公之徳化愿再望顔色而不无求知之意焉虽然自敌以上其防见不可无说有雅故者则恃其雅故有介绍者则取必介绍或以资格进或以论荐显咸无焉则又趋趄嗫嚅以効其勤滑稽脂韦以献其侫期必售乃已若某者孤寒无能而粗知自守者也既无前四事可以自媒由后之二者窃又耻之故殚精致思陈愚者千虑以仰禆聪明之万一庶几自别于旅进之士而妄意一盻之宠惟相公察其忠而恕其愚不宣
　　又上朱叅政书
　　某不侫窃尝妄论自古贤人君子所以能任大事立大功脩身则身脩治国则国治者其说有三焉曰才曰学曰徳而已葢人非才则无以行才非学则无以明学非徳则无以成徳方人之少也志气敏鋭视盘错肯綮莫不迎刃而解可谓有才矣然而天资虽髙浩养未至中局所收守外物或得以摇之譬如乘轻车防骏马固可日驰千里至于积中任重则有时乎败矣故必少安下位深涵逺业以尧舜文武周公孔子之道端其源以三代汉唐之事畅其流然后物来能名事至能应彼虽胶胶扰扰而吾天防自若也学明而徳成其效如此始可以为成材而堪世用矣昔诸葛孔明卧龙也然且躬耕南阳抱道草庐及蜀主三顾乃慨然以当世自任至唐元稹宗元之徒其才虽髙其守未固骤居要路轻试而妄用之难乎免于颠沛矣由是而言才以行之学以明之徳以成之固自有次第防恭惟阁下以经术文章少年取名第驰隽声所居之官大所为之绩成凢命宣谕于外者莫不交口称道章在公车可覆视也人谓日三接嵗九迁矣顾乃轻视爵禄专意古学凢广大精微如六经奥美辨博如诸子上下数千百载如史氏典章法度如本朝率皆湥穷而力防之如是者二十年经纶之学富矣中外之望隆矣扵是时也天人相之乃当主上励精更化圗任旧人之际而阁下实首进焉一命而为争臣日以尧舜之仁义祖宗之勤俭沃上心正国是再命而为中执法非特奸邪畏其鲠峭也善类盖有赖焉三命而登庙堂则又尽以平昔之所言措诸行事今鼎席虚位进拜在旦暮矣人徒见阁下之徳显著如此而不知天赋其才于初防所学扵中如积春夏以成嵗功而非一日所能至也某一介贱士身游大冶幸因调官得望顔色而言词浅讷不能歌咏勲业以为賔賛之借姑臆度阁下杜徳机而冐陈之若乃既见壶子则必有自失而走者矣不宣
　　小简
　　谢执政小简【代方縂领绍兴二十九年】
　　某官钧座某区申词之仪谨寘右幅即日恭惟雍容廊庙绥靖华戎六气顺迎钧候动止万福融和在序仰乞上为宗祊尽珍重理某无任恳祷不偹
　　某猥以孤踪庇身大冶日与黎庶涵泳膏泽百生之幸无以喻云惟是违去荧座行再暮矣咫尺之书虽时凟显融之聼而奔走左右则未有期恋慕之私祗搅方寸尚乞矜念
　　某不侫读虞夏之书则知大臣谟明弼谐之功读商周之诰则知大臣立经陈纪之効昔闻其语今见其人某官迈徳如臯陶格天如伊尹交修如传说至于制礼作乐则又视周公为无愧此非某之私言也天下之公言也敢以为黄阁之献
　　某人品么麽断断之无他技某官封植人材不弃菅蒯拔自常调列之郎曹资浅望轻常畏二十八宿之笑今乃第其功次曲加陶镕使预司府少列之选夫以名参卿月职应使星前人以为美仕而庸虚不肖者并得之自非造化深功岂易臻此空言何足叙感姑以见万分一耳
　　某窃考成周设官凢主计之臣鲜不及军旅之赋若乃均节财用则太宰专之盖所谓主计者不过吝出纳执式法而已唐以辅臣判度支用此道也今钱谷大计实本庙堂之规画顾乃録属吏之卜勤举陟明之盛典无功冐宠以惧以惭中心蔵之何日忘之愿赋是诗以为谢
　　某闻之书非可以尽言言非可以尽意然传千里之忞忞写寸心之拳拳舍是则无以自见用防犯分澡雪精神裁为短啓致之记府其视言意两忘者不犹愈乎若曰坯穴微虫黄鼓太虚则某知罪矣
　　囘江东王运干【涣】小简
　　某顷趋佐尚书于版部稔闻俊誉恨一面之未遂也兹承賛画计防乃可朝夕见之何慰如之顾上眷犹有寒色而脩涂不无动止卫生有术愿如之意而执事文学政事得家传者是宜妙龄秀发已为朝廷所知濶歩要津可拱以俟婉婉幕中直假途耳既喜视印有期且庆峻擢之随至也
　　亲书
　　妻妹亲书【代外舅】
　　东阡西陌幸容自附于乡邻北富南贫敢谓见求于昏对既早识盈堦之玉遂逺驰择壻之车伏惟某人得隽词塲信人门之俱美而某第几女留心女诫处闺阃以自修及笄方议于有行委币过勤扵不弃施衿鞶而从父母虽未着扵柔仪执箕箒而奉姑嫜亦勉承于嘉命乃如微物已具别牋
　　向宅亲书【已下并代大兄】
　　生而有文仲子所以归于我占之曰吉有妫所以育于姜惟二姓开天合之祥故六爻遇咸亨之象伏承令侄女防娘子袭紫传龟之后可想功容而某仲弟具位某裂荷焚芰之初不轻伉俪薄宦潇湘之境宻瞻星斗之光敢以同生聘于犹子虽门闾不称颇违郑忽辞大之言然乡党相邻或得王褒欲婚之意敬陈薄币具载别牋
　　小一侄纳币胡氏亲书【绍兴三十五年十二月十三日】
　　飞鳯谐占已参同于初筮委禽匪强宜兼备于末将仿二纁三黒之仪成八木九金之数腆辞诚币侥昏礼之无违筵庙迎门俟主人之有命其如名物别具翰牋【白虎通云纳徴纁束帛离皮三法天纁二法地也】
　　十二弟韩氏纳币亲书【乾道四年五月】
　　求系当惩盍议朱陈之姓相攸可乐辄昏韩魏之家幸南北之俗同忘强嬴之势隔问名纳吉既荐辱于矜从束帛俪皮顾敢辞于菲薄其如名物别具牋封
　　江权卿亲书
　　姊妹若人未忘前好弟兄犹子许续嘉姻岂无他门是式古训伏承某人摛词塲屋擅无敌之声以某侄女某人毓质闺房及有行之嵗逺贻厚币申讲大婚因不失亲彼既笃通家之契人惟求旧此讵移择壻之车薄礼往酬别缄具载
　　赵尉亲书【乾道五年】
　　娈彼诸姬莫振周公之胄绪好成二姓敢攀髙帝之子孙岂圗流落之余乃讲绸缪之契伏承某人端庄有立素推宗室之英而某女纯静无华早慕闺门之秀荷良媒之逺暨始嘉偶之夙成浩浩银潢正赖余波之及晖晖玉润更増朽质之光薄礼往酧别牋具载
　　王蕴亲书【代王简嘉泰二年】
　　北陌东阡昔以朱陈为重故家遗俗今何齐郑之嫌幸附一廛之甿愿承二姓之好伏承令侄女三小娘闺门夙着在齐眉举案以非难而某侄孙登仕郎蕴家阀虽衰尚坦腹东牀之自若占既谐于鸣凤喜或类于乗龙微物有常别缄具载
　　乐语
　　广徳军鹿鸣燕乐语【代外舅绍兴二十六年】
