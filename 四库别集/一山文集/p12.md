<!-- { "loadSidebar": true } -->
余闻郝思道氏之先子湖州府君，徳醇而政平，乡闾化之，州人徳之，其气之和，盖积乎中、发乎外而及乎物矣。墓在杭之南山，葬之四年，盗发，山中冢无几，而府君之墓独存。是歳之春，旁有紫芝生焉，色理莹润，生意鬯舒，质粹而气腴，蒸云缭雾扵佳城，白日之表，甘泉所出，商皓所歌也。斯殆和气之充，感通乎天地，则有神物以相之耶？《传》曰：“和气致祥。”其弗信矣乎？思道作亭茔次，仍以紫芝名之，纪瑞也。
郝氏之子若孙，歳时上塜，顾瞻紫芝，煜煜其光。展祭之隙，相与芟榛剔秽，袭芳咀华，睠睠而不忍去。亦足见子孙之多贤哉！虽然，杭当山水佳丽处，自五代及乎胜国，其民完富，不识金革。帝元辟南堧而抚之，至仁旁洽，兹踰百稔。后虽小值弗靖，寻复辑绥，民之桑梓无恙，松楸逾茂，又数稔。扵兹国家余泽之所溉，亦优渥矣。使丁鬬争抢攘之年，则墓也曷保其固，芝也曷保其荣，而亭也曷保其轮奂之美？继自今往，思道其式，固以图自身而子而孙而云仍，修祼献，妥邱墓，绳绳引翼扵孝理之世，则旷世难遇之瑞，将益衍扵十二万年之后矣！一日杰人硕士之羣出，使事业声光照天下，崭崭然为人中之瑞，吾扵郝氏子孙卜之。

　　雪舫斋记

　　居山林则有登临赋咏之趣，渉江湖则有飘泊放浪之怀，盖志其志而不汨乎尘壤之迫隘，适其适而不淆乎世虑之糺纷，此古之旷逸之士出乎物而不物扵物也。雄邑尹周侯，构斋扵公宇之偏，既成而落之，招予与常所来往者燕集其中。一室莹洁，其质犹雪然。四顾空明，其状犹舟然。是日昼漏下二十刻，饮酒以乐，而天大雪。逈乎若放舟江之浦，而山川皓缟，天地浑沦，不知吾身之在人世间也。侯起而属予曰：“斋不可以不名。”扵是以雪舫颜其额，又起而属予曰：“斋不可以无记。”扵是识歳月以书其槩。
是斋也，广不踰寻丈，朴不事琱藻。壁以楮，不垩不丹；榻以木，不筦不簟。左有图，右为史，蓻蔬有圃，溉药有池。豁然而疏，邃然而靓，云容天影之洞焕，琴韵书声之流畅，神情道气之融写，其为乐也，则虽猎天山，夺蓬婆，献赋兎苑而藻思横出，未足以状其竒槩也。
然而山林之清寂，不若江湖之夷旷；浮游之险逺，不若端居之闲适。而雪舫名斋，侯独何取扵是哉？盖侯自宦逰以来，跋渉山川，而湖海之气焱举乎逈隘之中，则其器识之闳也；氷雪之质，蝉蜕乎尘埃之表，则其操行之髙也；以歳寒之盟而托交扵千古，则其友谊之笃也；以济川之材而载道扵无穷，则其文学之富，政事之伟也。吾知雪舫名斋，岂不为后日之嘉话哉！
虽然，雪之降，以天舫之运也，以人而斋，不隳扵风摧雨剥之余，则又在天与人交相胜者也，非知道之君子乌足语是哉！呜呼！太素一雪也，太虚一舟也，安得策汗漫而游无穷，出乎万物之外，扣至道扵鸿蒙之初，则雪也、舫也、斋也，孰有而孰无，奚暇扵致诘耶？侯征予记，予故书是语以志其志，而因以自适其适也。侯字士瞻，松江人。


一山文集卷六

　　（元）李继本 撰

　　○传

　　刘义士传

　　昔孟氏遭七国乱，至梁为魏侯罃辨析义利，盖仲尼、子思之绪论，而孟氏有以发之，扵是天下始知蹈义而不迷其涂，孟氏之力也。寥寥千载余，古风滋沦晦，士之所趋，声势耳；民之所尚，货利耳；巫医百工之所习，末术耳，谲计耳。予以是重伤之。
雄扵保下为属邑，实天水氏、金源氏割据处，予过而欲询前代事，故老无在者。扵是有野夫黄冠，杖策自林下出，须髪尽白而骨貌清古，若有道者。问之，刘其姓，寜其名，而士安其字也。
士安邑人，少孤贫，鞠扵祖母，而依其从父以居。及壮，耕钓为业，而信义凛然动乡闾。从父卒，为诸幼毕婚娶、营赀货，友爱之至，人鲜与俦。先是，人有以钱寓士安家。未几兵兴道窒，不复至，即冒锋燹以往，尽以其物归之。河朔之乱，连岁不熟，民多为饥卒所食，胔骼徧野，腥秽塞天。遂率子弟，操畚锸，埋掩无遗。已而逺近大饥，饿殍满道，则又堰河取鱼，以釡灶置水次，烹鱼食往来人。由是四方之逃乱者多归之。事平还乡里，无一死散，皆其保完之力也。
邑丞扈文振，老而丧明，骨肉荡析，士安延致扵家者五年，而礼敬犹一日。及疾作，复极力疗治。其死也，士安哭之哀，扵是具棺敛，择善地以葬，而吊祭一以法。文振在时，有白金、楮币、布帛总若干。死之明日，士安悉缄附紫泉人刘成。成，文振壻也，贫而有孱疾，及得此，感泣者累日。邑之令佐嘉其义髙，议复其身以敦励之。士安曰：“吾民也，吾尽吾民分内事，吾心也。吾又奚所望？”
士安生长农畆，今旄矣。使早知力学，虽诗礼士有弗能及。然其制行与古人同处甚多。而邑长程侯九鼎、安肃簿王文昭氏、县博士李好问氏，为予言其二三，作《刘义士传》。
汉水李延兴曰：马之驰峻坂也，有纒以制之；车之走康庄也，有柅以止之；舟之渉大川也，有樯楫以回泊之；人之扵身也，一束乎义而不敢肆。天之正路，岂难至哉？一或昧焉，吾见颠倒惶惑而不知返驾者，滔滔皆是。人常言，刘士安见卿大夫讲说孟子书，辄踊跃喜。扵以益知士安之重义也。

　　清白生传

　　清白生，陜之兴平人，任其姓，子勉其字也。平生嗜欲不萌扵心，而制行之髙，如层氷冱寒，积雪皓缟，玉瓒黄流之两萃。厥美也，自童丱，嶷然如老成人。遇族戚，遇里闬，非其义，一介弗苟取予；苟当乎义，则勇往直前无难色。其学研深烛奥，益肆其力。闻明师良友，不惮津陆之逺而往从之，于邠、于冀、于河雒，囊书担笈，风雨寒暑，自若也。
始冠，为陇州文学掾。其教切近而笃实，一洒浮艳而趋乎古。久之，当路者荐之天官，一仕为宛平邑长。其政明肃而简静，世之所谓良有司者，鲜与之埒也。子勉学古学，而与时背驰，谓昔司马光代以清白显，每读史传，辄攘袂奋臂，想见其为人。乡先生髙其行而以清白许之，由是乡之人皆称为清白生。
其友李延兴曰：光，昭代伟人，生西北劲武之乡，得天地精英秀卓之气，故其道徳勲伐，为士类所矜式，为四夷所尊服，为儿童走卒所称诵，凝然炳然扵尘埃之表而不混也。后乎百祀，侯以殊常之器而颖出秦晋之间，盖其地实先民之所发迹，而山川炳灵，回薄乎终古，宜其代不乏人矣！矧侯学古入官，朝廷一日大用，侯其必能以清白砺天下，如光之为辅相时乎！
子勉曰：“世常言古今人不相及，予何人斯而敢自比扵古人？彼嘐嘐然曰古之人，古之人非我也。”子勉儒学，其先世皆有闻人，虽其流俗浑浑，而世徳弥盛，大夫士之过其门者，必式之曰：“此陜右清白家。”
论曰：太清之清，气之至清也，天下之清无以加。太素之白，质之至白也，而天下之白莫能掩。君子揆之，扵是养其气而弗梏，则发而为天地之气；完其质而弗凿，则凝而为圣贤之质。其扵清白也何有？是道也，鸿蒙传之太始，太始传之副墨之子，志乎古者，问诸清白生。

　　房氏家传

　　岁壬辰，安次李延兴为雄邑招致，亲夏楚事，而宾友凋落，恒抑郁无谁语。是歳嘉平，封邱王好谦氏来为邑之幕长，一见如平生欢。幕长学行醇正而言论详实，人有寸善，极口称道不置，否则掩覆百至，非如浅浅之为大夫者，一不合，訾议横出，不少贷也。间语其友房徳麟之贤，且曰：
“房氏繇上世来，虽隐徳弗耀，而善之积也甚逺。历宋而金而元，俱占籍东昌之博平。髙祖忠，配翟氏。曽祖皆逸其讳。曽妣胡氏。曽从祖信，仕元为前卫百夫长。祖妣李氏，早失所天，守节不渝以终。父燠，字士明，幼孤，知自树立，竟以孝行着乡闾，年七袠卒。配髙氏，继李氏，四子：长守信，字徳诚；次早世；次守义，字徳宜，髙出也；次守仁，即徳麟，李出也。
“徳麟天禀毅沉，见谊必为。非其谊，虽压以贲育之勇，弗夺也。弱龄刻苦嗜学，闻明师良友，鋭意往从，囊书担笈，不以川陆之阻为辞，不以寒暑夜尽之变而作辍也。洎壮，从公餗张先生学，继从维斋楚先生学，研深烛微，大肆其力，粹如也。丧二亲，絶口水浆者数昕夕。虽服除，不近荤酒而哭泣哀恸，三年如一日，人以为难。后东昌路以儒荐，从事吏牍，凡两稔。继迁东平路吏，又四稔。俱以干洁最一时。路尹张孝则，良二千石也，雅爱重之，尝荐之宪府，不果用。
“丁酉秋，两河始兵，县父老鸠民为丁，捍御闾井，推守仁为万夫长，亦善其职。戊戌春，暴兵猬起，糜烂济兖州郡，乃与乡之老稚挈家走河间。先是，连岁饥馁而疫气大作，人多逃死。妻张洎三男皆物故，惟少子纲在，才八歳耳，乃襁负而北。时枢宻副使荅兰领兵镇古北口，与语，竒之，辟充掾史。德麟强起领簿书，为禄仕也。明年，山东监察御史牒荐补宪吏。居五月，迁辽宪。又明年，以老病辞归，再配李氏。纲年二十，娶张氏。其孙又新，生三年，戊申乱，相失戎马间，癸丑始物色得之。年十七，娶赵氏。
“洪武初，徳麟仍籍博平，因之教授乡里。未几，邑长礼聘为文学掾，让不获已，扵是横经泮席，再易天星。癸亥春，以目眚在告，得展邱墓，葺田庐，课耕织，暇则以诗书教子孙，矧其性夙好山水，去邑三里许，则其莵裘也。其先墓旧有老柏数十丈，髙轶云表，巨可汗牛马、充栋梁，至乱作，悉戕扵薪槱。征诸一木之微，而累叶之承籍可槩见也。墓前后腴田二百畆，非歉岁可以无饥。草屋八九间，隐见林霏杳霭中。而士类之过从者歆其气谊，辄恋恋不忍去。非庆吊歳时，不一至城市，至则未尽晷即归，归则扶笻吟啸，而萧逺旷逸，超然有出尘之趣。”
或曰：“昔之隐者，若戴龟蒙、林和靖，皆清介自守，不龌龌与世混浊。”房徳麟岂其人耶？延兴徃年两过东昌，未闻语及房氏者，今长史能历历口其祥，且谓延兴曰：“子名能古文，幸而传其实以示后之人，庶其不与物物斯尽也。”君子曰：“好谦可谓乐道人之善矣。”故书。好谦与徳麟同里，兵后始家封邱云。
论曰：房氏自鼻祖植德，其后培根而食实者，绵数世弗殄絶。虽中土数十年金革战鬬，民死相籍，大姓之家噍无遗类，而房氏由子而孙而云仍，皆能保完万死中，则其鬼血食不馁矣，世徳之报其至此哉！

　　李槱翁传

