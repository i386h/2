<!-- { "loadSidebar": true } -->
　　朕闻上【一作元】皇纂厯则天地以裁规大圣握圗法隂阳以施化故能牢笼品类陶铸生灵敷景运于休期阐洪基于光大昔有隋失驭率土分崩赤县为禾黍之塲苍生遇涂炭之酷我髙祖神尧皇帝龙兴汾晋鳯起寰区殄枭獍而安八荒剪鲸鲵而清四海太宗文武圣皇帝膺昊穹之厯数鼓雷电之雄威服逺冠巢燧之前开边越羲农之际鸿名迈于三五茂绩隆于徃髙宗天皇大帝禀雷泽之祯符降天纵之神噐湛防所被匝乾坤覆载之乡至化所覃尽舟车所通之境抚璇丹极辑瑞苍严天平地成淳风起千年之运乐和礼备寳隆三圣之基逖听王猷熈开帝载朕以虚薄防奉叡圗业业兢兢不遑寝食幸穹昊贻祐宗社延祥河荐合天之符洛出永昌之箓时和嵗稔逺肃迩安斯皆先徳所延屡彰嘉贶自恭临兆庶【一作亿兆】已积炎凉尚想移风未臻于至道顾循菲徳媿切于深思顾托之防再阐混元之始夫以穹列象三辰以之【一作以所】丽天厚载含章五行于焉纪地易曰三五以变错综其数通其变遂成天下之文极其数遂定天下之象水火相变其卦为革彖曰天地革而四时成言五徳更相生变革万象【一作物】故帝者改正施教明受之于天不定之于人者也仲尼曰其或继周者虽百世可知也盖以文质相因法度相改故矣是以伏羲髙阳有周皆以建子之月为正神农少昊陶唐有殷皆以建丑之月为正轩辕髙辛夏后汉氏皆以建寅之月为正后虽百代可知者以此虽遇之不同歩骤殊致未有不表明轨物以章灵命之符者也我国家创业常有意乎正朔矣所未改者盖有由焉髙祖创草百度因循隋氏太宗纬地经天日不暇给髙宗嗣厯将丕训改作之事屡发圣谟言犹在耳永懐无及自五帝纉统三王驭宇或父子相承同体异徳或金木迭改应天顺人故纳麓登庸粤受终于文祖干戈革命必理厯于明时然则开元配永肇自阳来之旦统厯履端基于朔昜之首孶萌发内气律由中品物【一作彚】任而昭苏生类荡而敷革是知夏之人统不逮殷之地正之地正有劣周之天统元命所苞实在兹矣周文稽古制礼于成王之日汉髙握徳改元于武皇之代则知文制大备未遑于上业损益之道谅属于中平朕所以遵饰礼经奉成先志今推三统之次国家得天统当以建子之月为正考之羣艺厥义明矣宜以永昌元年十有一月为载初元年正月十有二月改腊月来年正月改为一月自载初元年正月一日子时已前大辟罪已下罪无轻重已发觉未发觉已结正未结正系囚见徒皆赦除之其谋反大逆縁及子孙杀祖父母父母部曲容女奴婢杀主不在赦限其与敬业虺冲并诸虺友徃还其魁首并已伏诛其支党事未发者并特从原免不得更相言告内外现任文武九品已上职事官并赐古爵之级天下百嵗已上老人板授下州刺史米粟五石帛十疋【一作叚】九十已上板授上州司马米粟四石帛七叚八十已上板授县令逋悬调并丁夫杂匠卫士及有畨地等违畨及逃走应陪畨及徴课调者并特宜放免其欠负物官料及盗诈三库物并不在赦限孤寡独笃疾等不能存立者量加赈恤孝子顺孙义夫节妇旌表门闾终身勿事天下百姓年二十一身为户头者各赐古爵之级女子百户赐以牛酒明堂役工人未被防及者付司即类例定等级奏闻十五日内使了縁供明堂致死人其有未霑勲赐者亦宜凖例酬给今年来不熟处及遭霜涝之处并量放庸课州县好加检校勿使饥馑新年军差科百姓稍有辛苦亦宜量加优恤蠲其徭役所司类例处分供豫州军百姓艰辛处未得复者宜给复一年洛州辇毂徭役繁多代朔并忻等州行军及诸州供明堂未及铜处所司各类例节级给复皇亲诸陪位未出身者量才处分已出身者赐勲一转富啇大贾衣服过制防奢侈损费生业州县相知捉搦两京兼委金吾检校天下百姓皆湏嫁娶以时勿使外有旷夫内有寡女战亡人格外赠勲两转廽授朞亲其子惸者州县给粮安飬征镇人家口州县存恤劝课有之家助其营种勿使外人侵欺仍令所司刋正礼乐删定律令格式不便于时者内外官五品已上各举所知九经文字俱学士详正革其讹舛亡官失爵量加叙録长流人别勑流人移贯人降授官人及役縁逆人用当特【诏令无特字】及造罪过特处分者虽未至前所并不在赦限西府功臣及晋府子孙屈滞者量加收叙所司奏闻亡命山泽挟藏军噐百日不首复罪如初敢以赦前事相告言者以其罪罪之率土之内赐酺三日赦书日行五百里朕又闻之人必有名者所以吐情自纪尊事天人是故以甲以乙成汤为子孙之制有类有象申繻明徳义之由朕今懐柔百神对扬上帝三灵眷祐万国来庭宜膺正名之典式敷行政之躅宜朕以瞾【之少切武后名】为名自卦演龙圗文开鸟迹万人以察百工以乂所以敷正道宣明礼乐指事防意改易异途转注象形屈伸殊制周宣博雅史籀兴古传之文尼父温良丘明述春秋之传自诸侯力争姫室浸微离为二周分成七国法律异令田畴异亩言语异声衣冠异制秦兼天下刬灭古文率屡兴兵车嵗动官狱繁鹜爰创书自着秦文肇兴八体刻符兼于大篆模印逮于殳书两汉因之九千余字张敞杜邺讲学于前扬雄甄丰校理于后魏晋以降代乏名儒穿凿多门形声转谬结造新字附防其情今古讹舛稍益繁布规画无端平之体鱼鸟増奔放之容转相效仿日滋月甚遂使后生学徒防知所举先王载籍从此湮沉言念浇漓情深悯悼思反上皇之化伫移季叶之风但习俗多时良难顿改特创制一十二字率先百辟上有依于古体下有改于新文庶保可乆之基方表还淳之意昔在包羲开木徳之运轩辕应土行之序循环终始布在方册莫不绩着帝猷功宣皇道方列三微之统乃膺五行之歴虽则盛比共王强逾嬴政齐桓晋文之业大彭豕韦之羙才为覇者岂登帝箓自炎精荡覆王风哀思汉氏防尘中原离析当途逆取但肆兵威典午专权无闻徳化故三方鼎畤五胡幅裂或道乖嗣徳或业匪孙谋良由取之不以乐推失之在乎虐用者也及齐梁窃据僻在江淮周魏勃兴奄宅咸洛虽变夷从夏号令雄行于境内而智小谋大声教不通于天下隋文御极陈氏犹存开皇之中才闻混一嗣主失道俄至分崩七八年间生人泯絶秦项之酷犹未之半开辟已来盖未之有我国家祖宗积徳文武重光仁风被于四表英猷冠于三代易不云乎天地之道恒乆而不易者也仲尼曰善人为邦百年可以胜残去杀则知圣王乆于其道而天下化成矣自魏至隋年将四百称皇僣帝数十余家莫不废王道而立私权先诈力而后仁义勲未逾于列国徳不慙【一作渐】于覇圗虽复时合诸侯一匡区域晋武践祚荗烈多慙于水官隋帝乗时雄圗不逮于秦氏惟彼二君閠位况区区者岂宜当三统之数者乎朕逖听皇纲幽求帝典定王覇之真伪洗生人之耳目庶叶三权【一作惟】之美光宣五帝【一作常】之次况合宫布政景化惟新太初开厯上元伊始宜以发挥大寳申明厯数恢皇家正土之符继炎汉真火之序摛之防极垂之无穷以周汉之后为二王仍封舜禹成汤之裔为三恪所司求其苖裔即加封建其周隋宜同列国封其嗣使主祭焉布告遐迩咸知朕意主者施行【载初元年正月一日】
　　一作皆唐大诏令改尚书省中书门下省九寺十二卫名及官称号改正朔改残文字钱斤两详审删定申理寃屈
　　减大理丞废刑部狱制【一作改元光宅赦】
　　制集
