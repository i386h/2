<!-- { "loadSidebar": true } -->
　　唐以前无祈年之文而今则世尚浮词每十年一周辄预饰屏幛而书祝赠之言于其中予初鄙之即有求者不之应而或曰此亦为人子者之用心也彼人子者以为父母之年日臻老大虽鼎烹在前子姓戴觞每无可以娱其意志而袛此赠言数行则忻然承之而特恐言之者之或不得其人也予与章子泰占游深信泰占之为人博通经术而工于操持其作古今文久为斯世所矜式而尤兢兢于家人之行此非有得于义方不至此乃闻其尊人晋云先生席世阀之余高蹈自喜早年以孝友着于宗族而既而婣睦任恤为乡里啧啧虽鼎革以后不好进取而或以栖遁目之则嗛然道不敢曰人亦各有志耳曾市门皆墙东君而亩之间无非南阳躬耕者哉以故北走燕台南游吴楚间苐遨游不辍而不为浮名所逐尝念先人北渠公砥砺名节为蕺山刘先生表志其墓而祖仰渠公兄弟则又以效丁兰刻木事陶半村先生为之立传间书两文于其堂令子姓观之今年八月先生方六十泰占思乞言以慰亲心而羇迟白门届期始得归乃人之知其年者在故乡则亲朋逺迩预为诗歌以致其祷颂之情而在江以南凡与泰占游者闻先生之风各愿出一言以志其盛夫人亦自爱其文凡金钱粟帛可以推予而必不肯为不情之词妄相附和以自贻慙慝而乃盈篇累幅知与不知皆愿附一言以相籍为名高此非先生之贤与泰占之名均有以致之不得也向使唐以前早有是风则庾信摛词杜甫握笔亦必有以传其赠言如今日者也然则世之以屏幛娱耳目者请以观其诗何如也
　　素园试文序
　　昔厯祯间社业与房书竝行而今则房选行牍率皆坊人伪为之而社刻无有惟取学使以下及诸司考校文版行坊间则犹存社业之遗意焉金子素亭久以举文名于人而友教日众乃与趋庭都讲辈各出生平见知文彚以示世因人之重素亭者名所居园为素园遂称其文为素园之文夫以素亭多才其于古今文何所不得庙堂无梁欐而但取防房之欂栌以为美奂宁无余憾然而高文自在也间尝选唐人试帖叹都堂试士外其为国子京兆及州县所解帖无算也夫隋唐试法惟举省试为最重得即为士否则仍为途之人无举人诸生名目可以托足无行书社业为四方行估所借手而试帖之传大小毕备曾是知诗者而仅仅于行不由径湘灵鼓瑟间争得失哉
　　金华杜见山悔言録序
　　防时讲学龙山见刘忠端证人社谱疑黑白两的出之禅源诠集而蔡子伯曰岂惟是哉周茂叔牕草不除何异乎庭前柏树子也程子谓顔子所乐何事则衲子下句什麽是受用处也朱文公论太极以一隂一阳为形下之器则即心即物及注论语则又云洒扫应对便有个入神事则即物即心也世但以禅学归阳明而不知有宋学者实有以啓之圣道之可疑于天下非一日矣东阳多名儒而旧所推者为杜见山先生相传松嵓卢子讲学五峯先生乍闻而惊曰有是乎遂从之相依不归者阅四年既而还故里人事间隔自恨放废之久日书所不足曰悔言录大抵生平得力惟主静立极直本濓溪而自抒要防则又以良知为本体致良知为工夫与阳明当日天泉授受者正相表里见者因遂以近禅疑之予尝游嵩阳得贺凌台先生知本之教谓圣学切实袛一诚意而意之得诚袛止善以去不善竝无穷物理与致良知两途可以抄变于其间然而良知二字出自孟子致之一字加于阳明即不必以此参释大学而苐就三字徐思之夫所谓致良知者非谓推虗灵之识以进于觉也谓夫知能之良可推之以进于无不良也盖知则莫良于孩提之知爱亲知敬长矣先生以爱亲敬长为教而后人之继起者即以是爱亲敬长承之闻杜君雍玉素以孝称乃悯其先录之亡力搜其残编细为较辑而重授之梓使先人所学复传于世则即此良知之致不必佛説四恩举父母之亲与方丈国王争先后也世之读是录者但以亲长求圣学而又何疑焉
　　甘州行省朝勿斋先生松岑集序
　　松岑集者朝勿斋先生所着诗也先生诗早行海内予尝序东阳李紫翔集每见先生唱和诗而心仪久之乃先生以三辅分刺兼督理河务为
　　天子所嘉赖遂由参知行省出巡边卫开牙于酒泉张掖之间而家弟之子甘州军司马其属官也因出所着诗不逺万里使驿予而命之以序予三复之叹先生勤劳王事自行役尽瘁外大抵皆
　　属车扈从赐衣赐膳赐什器珍琢并
　　圣篇御藻种种班赉而先生亦深感刺骨往往纪其事而播之以诗一如唐人之所称应制体者夫诗学之流移久矣长安高髻不计尺寸而世儒无学方且以草野哩喭之习易我髙文典册以自掩其劣而先生一以庙堂之体制出之就正大以合雅颂其为华国之文章力挽狂澜固其所也特念乔松之名
　　皇上尝以赐大臣以为天夀平格贞松似之昔者圣主贤臣之颂有云万年之久过于乔松是也今
　　皇上书松岑二字赐之先生而先生即奉之以名其集不特徂徕千仞萃我髙岑而疾风劲草之志于此验之盖亭亭山上厥有本性尽瘁之节也心悬魏阙髙枝西靡怀君之忠也有臣如此其于圣主得贤臣亦复何媿然则先生虽盛年甫探二毛而他日夀考之称与夫诗篇之久传而不可沫不即于是名均见之哉
　　竒姓类考序
　　黄炎本一姓而父子兄弟各不相袭诚不知当时之仍其姓者限于何等暨中古以降则惟有地之君得以仍之而他皆易姓是以天子诸侯必析其弟为大宗而分氏别族为姓不一然且易姓之法以官以赐以字以諡以居以采以伯仲以长幼伦序以所闻所睹所齿遇遘并随意立氏故曰姓分而为族族分而为氏氏又分而为庶姓为庶族自天子诸侯而外人各有姓不啻万也自开辟生物以来生人造事以还及古皇立文字置书学以后凡物凡事凡字皆可为姓又不啻若干门若干部也曩者予友蔡子伯将辑古今氏族谱已有成説闻予言而遽止之今吴门徐子南沙取其姓之竒者编为类而分以门部题曰类考世不尽姓姓不尽人穷搜极讨而总限于类见者开卷而耳目所接似乎豁然一改观者此非异书乎夫读书深者所言多怪即以氏谱论公羊传云古以王父之字为氏予尝非其言而人多怪之是不特鲁之季孟郑之罕驷皆以身之字与父之字为氏并无孙氏王父字者自此言出而东门襄仲三世皆以子作孙以兄作父一门伦序全受祸烈此非细故也乃朱子论氏又但知王父之字可为氏一语而不识諡亦可氏反曰諡焉可为氏此必误读王父之字字字为諡字而因以諡氏则不特桓庄武穆显见经传者俱不之识而即其注论语孟子岂不知三桓为鲁桓之諡戴不胜为宋戴之諡而以为諡不可为氏无怪乎论孟姓氏十余处无不错注此又非细故也
　　重修祗园寺募序
　　祗园寺在县治之西实不知创于何时相传晋咸和中高阳许询客居永兴界因舍其寓宅为寺载在志书然不可考也唯是明代盛时实为江南第一山【五字系当时扁额】周环若干亩寳坊嵬然凡官家大庆贺如万夀元旦诸节县之令丞辈率于此习礼合乐勒为令典而四方至止者舟车甫税即蜂台鹫室往往以是为游观之所一何盛与自江东不守戎马蹂躏而后彼黍离离且六十年矣
　　国家休暇辟补陀后山为祝
　　圣之塲
　　敕禅师便庵开堂其间而其徒止公则嗣法者也见祗园之圮而悯之遂发愿修复簿其募而谒予以序予思物有兴废本循环之理况珠藏金乘神实防之此固无虑其久堙者独是弹丸三里四业艰难似乎时尚有待而幸值
　　天子神圣宰官贤仁井邑葱葱然觉有起色以芥粒之施而成丘山之业想亦通邑老穉所相顾而忻然者乎城有三古刹一竹林一觉苑一祗园也竹林喜久复而觉苑甫兴势必以祗园继之是天时人事与宰官耆阇辐辏而来不可谓非此山鼎新之一防也因为然其请而劝以是言
　　先正小题选序
　　从来应举之文始于制防而既而词赋又既而经义帖括止矣自元仁宗朝实创为八比之法改去帖括首以四书文取士更名书义而别立体制曰破题曰接题曰小讲曰官题曰中比后比曰原经曰结尾而于是书契以来遂有八比一法在人世间焉然且主者命题多下小籖相传延祐解士题用子曰二字其首解破题袭韩愈文匹夫而为百世师一言而为天下法以为能事其在明初载之元文矜式间曩时老成人能道之也乃选家无学称八比文为制艺夫制科取士皆天子亲试于庭八比试有司并非制也又以为八比始于宋伪造为王荆公曾子固苏子瞻子由诸文以诬惑斯世夫八比矜式元实始之宋时书义尚未行焉所得八比而预用之也人日循墙而不知为序久矣予友高介石先生博学彊才少年主艺林即以举文雄于时近方选古文行世而间及书义因遴取先正小题为之嚆矢念斯世书义屡变学人伥伥靡所适从而先生胸有准的考八比所由溯诸矜式且以歴搜夫成正嘉庆厯启祯诸遗文而究其根柢阅之博而遴之精不轻加月旦不滥施点甲乙使学者一望而绳榘俨然此非近代之矜式矣乎先正多小题一仍元延佑遗法而先生亦以小籖先之虽曰以便学课亦以见元明以来汚抔载事有余意焉
　　应和堂试文序
　　予僦杭州学使补诸生何泗音江臯草堂从学者十人而补其七以为盛也匄予序其文行之今予归城东而比邻数武补之者三人曰莫东怡曰张南服其一则予宗来初也三人同有声试必同列且同出于莫子蕙先与英仲应和堂之门而东怡为英仲子且冠军焉易曰同声相应诗曰倡予和汝言相孚也莫氏兄弟以文章领袖羣彦而一时应和合门生儿子而萃于一堂竹箭不异苞而冀野马羣千里同皁此相孚之盛亦何足怪独恨予老去不能减年以追随而尚有吾宗一人得附其列即不可谓非幸事也因复披其文而为之序之
　　石艇诗集序
　　天下几人负重名比之睹恒星于天数髙山大浸于舆图千不得一顾亦未尝失一也然而生年有限予年仅八十而四顾茫然回忆同时得名者或年长于予年少于予卒无不先我而逝而惟石艇李先生减予四五岁而岿然独存予尝谓良朋千里宛若一室顾见面实难生平避人走四方足迹汗漫纵南至闽海未能车过东阳一访所谓石艇堰者而先生又髙蹈不出即谋通姓氏而日暮途逺每恐还山不相识为猨鹤所诮而先生之子亦当世名士今所谓东阳李凤雏者过予讲春秋因得询先生所著书而先生竟不以予为不肖寄石艇诗来属予论定予卒读之然后知先生之过人逺也先生以文苑豪杰世绍家学一旦丁丧乱闭门却物其所居本山水之间而性好咏吟往往矢口即成句昔人谓山人之诗多于山叶不待言也独惜生平苦易度而山中日月反长绳系之犹是晨与暮而朝曦夕晖襍之冬夏之早晩而光景迁变谁能一一传冩之况山川长在风物无恙赋咏匪一朝而随所感触千态万象一似云霞有性情而峰壑有面目纵同此即事有前后若异地焉者人尝谓辋川杜陵工于抒冩千年以后必无其二亦尝读先生诗乎予老还故乡研经不暇屏一切词句虽败箱之中尚饶残帙而必不敢示一字则即诗以观而其有媿于先生者不既多与


　　西河集巻五十七
　　钦定四库全书
　　西河集巻五十八
　　翰林院检讨毛竒龄撰
　　引
　　回文集引
