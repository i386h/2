<!-- { "loadSidebar": true } -->
子游曰：「君子学道则爱人，小人学道则易使。」先儒以道为礼，学者疑焉。孔子曰：「上好礼，则民易使也。」先儒之说盖出诸此。然则《螮蝀》之诗所谓道化者，亦曰「以礼化之」而已，与《汝坟》之诗异矣。《雄雉》曰「道之云远，曷云能来」者，国人久役怨旷之词，与《蛮》所谓「道之云远」，《扬之水》所谓「曷曰还归」同意。
《书》曰：「德惟善政，政在养民。」盖德者所以为政，而政者所以养民也。魏小而迫，君俭以啬。至于殽桃而食棘，然不能用其民，思所以富而教之者。此序所谓无德教也。
舜之作歌，先股肱而后元首；咎繇赓歌，先元首而后股肱。君臣交相儆，上下相赖也。
古者长民，衣服不贰，从容有常，以齐其民。故能俨然有可畏之威，可象之仪，使民敬事之不厌。「大车槛槛」，「大车啍啍」。言民闻而畏之，《卷阿》所谓「令闻」也。「毳衣如菼」，「毳衣如璊」，言民望而畏之，《卷阿》所谓「令望」也。「将其来施施」，施施，难进之意。「将其来食」，则君子之所就，非苟而已也。迎之致敬以有礼，言之将行其言也，斯食之矣。卒曰「贻我佩玖」，则君子之于食也，岂独素餐云乎哉？施德于民盖如此也。玖玉之美者，佩其服之亲者。古者朋友之交，于其好之也，则必杂佩以报之。示吾亲之，而遗之以其德也。留子之贻民如此，则其施可谓厚矣。此固民之所思而不置也。
先王未尝有意于建功也，而功必由我而立；未尝有意于得人也，而人必乡我而服者：无他焉，惟反身以修道而已。故其所以求之也，异乎人之求之也。盖修辞非以广业而业自广，文德非以来远而远自来。道之所在，固有不蕲然而然者矣。犹之丱角童子乎，身日加长而不自知，至于突然而首弁者见之，曾未几何时也。此岂有所勉强而使然哉？齐襄无礼义而求大功，不修德而求诸侯，徒志于求而不知其所以求，故《甫田》刺之。而序诗者以谓所以求者非其道。夫所谓道者何哉？亦曰求诸己而已。「夫子至于是邦，而必闻其政」，其亦类是邪？
「惟皇上帝，降衷于下民。若有恒性，克绥厥猷惟后。」曰衷，则非由外铄者也。曰恒，则天使我有是性也，可谓久矣。其衷也，其久也，而道固常存矣。彼所谓「元后」者，夫何为哉？若有其性，「克绥厥猷」而已。谓之若，则非有于逆也。谓之有，则勿梏亡之而已。谓之绥，则贵于安而无变也。故民之厚，谓之归厚。民之彝，谓之秉彝。而君子之于经，亦在乎反之而已。然则孟子道性善者，是邪，非欤？
《玄鸟》序言祀高宗也。康成谓：「当作祫。祫者，合也。」合神主于太祖而序昭穆。诗上述玄鸟生商，成汤受命。若四时常祀，不应远颂上祖。盖特以《长发》《殷武》之义推之尔。夫《诗》非一人作也，岂可以例言。《閟宫》颂鲁僖，而姜嫄、后稷、文武、周公之事，皆见于《诗》，安知其非颂周而特颂鲁哉？郑失之明矣。近世说者曰：「上颂祖下及孙子，言高宗之上有以绍祖，下有以诒孙也。」吾有取焉。又《诗》曰：「景员维河。」毛以为「景」，大。「员」，均。颖达释曰：「言商之政大均，如河之润物无不及也。」郑以「员河」为「云何」，谓发语辞也。夫「景员维河」四字耳，遂以谓其政大均，如河之润物无不及，穿凿之说非人情也。郑以为发语，虽文理颇顺，亦未可据信。说者乃谓：「景」，读如「既景乃冈」。员，如「聊乐我员」。「河」为武丁所都。大抵皆牵强之说也。《诗》之来久矣，或字舛失真，或古今语异，明者辨之可也。
传所以释经也，传失而后有笺。笺者所以助传而正其失也，又有失焉。而于是乎有疏，然则疏者固宜纠剔二说之失，举而归诸大中也。观颖达之书，每每列为二说。毛谓此焉，则从而失之。郑谓彼焉，又从而失之。使后学之士，如窥江海汪洋泛滥，丛杂分播，靡所不有。然至于惊澜怒涛，东西四流，徒震悸心目，瞀然亡所适从，无一人能了然者。则疏者果何用耶？此颖达之大罪也。夫皇甫谧，腐儒也，其言博而多妄。然其释汤所都之地，明辩晰晰，大正宿儒之谬。颖达以郑说之不同也，既着之于前，而复破之于后，是则正义之名果安在哉？此余所甚病也。然观其言，每略于毛而详于郑，则颖达者真助郑者与？
人之处世，如毛之附皮，燕之巢幕。皮之不存，毛将安附？幕倾危，则巢何以安？是以无贵贱，无智愚，同寅协恭，惟恐大器之不安。故上自三公坐而论道，九卿百僚诤谏匡辅。左史纳言，右史书事。智者竭其谋，才者效其力。百工执艺以谏；下至士传言，庶人谤。上下情通，如手足之卫腹心，如枝叶之庇本根。上之视下，如父母之爱其子；下之亲上，如子孙之爱父母。中孚交通，无纤芥之凝滞；首足之气周流，无斯须之阻隔。是以心君康泰，百体顺令。叔世以来一一反是，君自圣于上，以天下之知莫己若，唯天下之莫违予。臣竟谀于下，唯恐失其富贵，苟合奉迎，贱辱百至。民顽嚣于下，漠然无情，如秦人不知越人之肥瘠。天变于上，而无一人告之者；众恐于下，而无一语陈之者。百司庶府，无一物之得而莫有言者。昏昏默默，共坐漏舟，可为寒心哉！
或曰：历观古今，治常少而乱常多，何也？曰：为政在人。人之类，数千年无一圣，数百年无一贤。圣贤不生，生而不得其位，政何以治？庸人之私智小慧，小人之刻薄残忍。无智慧而行残忍，顷刻之间，内不自静，天下安得而不乱？故曰：「为人君止于仁。」仁则静，静则天地位，万物育。大臣者，人君之耳目股肱。耳聋于五音，目盲于五色，股肱堕于安佚，淫于游荒，蛊惑其心，无所不至。心虽欲静，其可得乎？
孟子曰：「学然后知不足，教然后知困。」今之人，卤莽苟且，自以为足，先已自欺不明。一旦出门接物临政，颠倒错缪，自以为是，漫不加省，不知所以，为困国家。又无绳愆纠缪，彰善瘅恶之法。且无家塾、乡庠、党序、国学之模范。然而欲士之成己，欲小民之被泽，欲皇极之建，欲帝载之熙，欲百务之具举，欲泰山之盘石，垂法遗安于子子孙孙，亦难矣。三代之世，上成其下，下成其上。季世以来，上下相坏。招邪纳奸，以术不以诚，上坏其下也。谗谄面谀之人日至，上曰可，下亦曰可；上曰不可，下亦曰不可。声出而响应，形动而影随。使为上者自明自圣，下坏其上者也。正如一人之身，心不能养四体，四体不能卫腹心，互相残贼，自以为计。惜哉！
 【《永乐大典》卷一万四千五百四十五「着」字韵，页四下引「赵鼎臣竹隐畸士集」。(影印本第一百五十二册)】 
　洪朋：《洪龟父集》二卷
洪朋，字龟父，号清非先生。南昌(江西)人。宋元佑、绍圣(一○八六──一○九八)间两举进士，不第。年三十七而卒。朋与其弟羽、刍、炎世称「四洪」，朋尤为江西诗派所推崇。四库馆臣自《永乐大典》辑《洪龟父集》二卷。
现存《永乐大典》录：
洪龟父集 【二条】 　洪龟父清非集 【三条】 
洪清非诗 【二条】 　洪朋清非集 【六条】 
以上共十三条，馆臣漏辑者七条。
　　杂诗
陆沉翰墨场，春事忽云 【莫】  【暮】 。文字森在眼，回首不长顾。弃置在北门，以写忧思虑。春水泱莽浮，上有桃李树。安得酒如江，毕竟醉烟雾。
 【《永乐大典》卷八百九十九「诗」字韵，页二十二上引「洪朋清非集」。(影印本第九册)】 
　　五绝
　　　其一
支径雨浓草色，短墙风动筠梢。黄鹂犹啭夏木，紫燕纔出春巢。
　　　其二
千里烟波渺渺，四时啼鸟匆匆。堤柳日浓旧色，庭花月换新红。
　　　其三
江柳风吹袅袅，池荷雨洗田田。吟鸟千声夏啭，熏炉万宇晨烟。
　　　其四
南窗棐几净隐，北园藤杖闲。在野秋风蟋蟀，界天暮雨虹蜺。
　　　其五
窣堵坡临南户，给孤园映北窗。未能掌擎千界，会须口吸西江。
 【《永乐大典》卷八百九十九「诗」字韵，页二十二上引「洪朋清非集」。(影印本第九册)】 
　　奉陪方从教泛东湖
可人一宇宙，十顷降魔镜。彼美撰清明，令我赏兹胜。荷芰相因依，投壶入鱼艇。龙蛇上峥嵘，两浒静相映。本末隐兰若，风中度钟磬。夏虫语交加，此中有真静。对此欲何言，妙处心已领。聊复归去来，日入西峰暝。
 【《永乐大典》卷二千二百六十二「湖」字韵，页十一上引「洪龟父集」。(影印本第十九册)】 
　李新：《跨鳌集》三十卷
李新，字符应。仙井(四川)人。宋元佑三年(一○八八)进士。崇宁二年以言抵罪夺官。四库馆臣自《永乐大典》辑《跨鳌集》三十卷。
现存《永乐大典》录：
李新诗 【一条】 　李跨鳌集 【一条】 
李跨鳌先生集 【二十三条】 
以上共二十五条，馆臣漏辑者十条。
　　半方壶诗
主人未得老三山，半作方壶忆夜坛。鹤本令威来汉表，凤翔萧史下琼栏。到门佳客双凫落 入座清风六月寒。破黄金已无数，定知云翼说烧丹。
 【《永乐大典》卷二千二百五十六「壶」字韵，页十九下引「李跨鳌先生集」。(影印本第十七册)】 
　　和李少卿游北湖六首
　　　其一
真有鬼谣藏古锦，曷须尘阀眩乌衣。但看湖上波光里，不欠当年小院归。
　　　其二
碧摇虹影桥横水，翠漏林光日薄山。本绝机心成野步，惊鸥鹭不知还。
　　　其三
东山歌扇圆荷动，北海琼酥竹叶开。笑擘轻红堆玉碗，冲尘亦有荔枝来。
　　　其四
芙蕖照水晚妆明，彩鹢无风自在行。争席要人相尔汝，新来翻为玉浆惊。
　　　其五
纹楸圆玉鬬清坚，阵马云屯绝复连。坐据胡床消永日，此身今逐地行仙。
　　　其六
麤疏犊鼻闲身，莫道吾家北院贫。自是江湖钓竿手，不妨烟水知人。
 【《永乐大典》卷二千二百六十五「湖」字韵，页二十二上引「李跨鳌先生集」。(影印本第十九册)】 
　　汉源馆
消热层冰远，投凉嘉树稀。雨晴潇洒去，梦与沉寥归。禽静谷无语，云生山有衣。路行知水好，终不疗长饥。
 【《永乐大典》卷一万一千三百十三「馆」字韵，页八下引「李跨鳌先生集」。(影印本第一百十五册)】 
　　一晓发射洪循江而行书二诗州堆馆
　　　其一
少健有力入云耕，耕云不怕山重重。岁时伏腊追社集，照水自爱双颊红。三十余年废田舍，芋魁豆饭忘乃翁。誓归复讲旧生计，无谓吾不如老农。
　　　其二
翠麦铺茸不罅土，白白红红花日许。我行未尽天之涯，马足舆肩已辛苦。时名入手无一掬，昔年虎章今化鼠。疾归灌畦蔬换肉，无谓吾不如老圃。
