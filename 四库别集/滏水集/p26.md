<!-- { "loadSidebar": true } -->
　　伏观自古忠之大者未有若周公者也以成王年幼恐其荒怠作无逸一篇以申劝戒举殷三贤王及周文王皆以忧勤得寿考之福其意欲使祚胤长远又欲其君忧勤无逸颐爱精神寿考无穷以至成王享国长久刑措四十年而不用至今称为贤王之首此皆周公笃实爱君之力也其后唐明皇时宋相献无逸图帝列为屏风置之左右穆帝时崔植又请以无逸为元龟然则无逸一篇周公之所以启其君后世之所以开陈善道匡其君以尽君道而即以效臣职者取法乎是不费辞说引而伸之莫有逸于是而后知其道之广且远也至于婉转曲喻务尽其心抑扬词气之闲其为文也至矣万世而下奉为龟鉴不亦宜乎臣某蒙国之厚恩愧无以图报于万一谨依注疏乃撰无逸直解因以献仰祝无疆 

　　○送麻征君引 

　　可以仕可以不仕仕则为人不仕则为已是以古之君子知进退之有义进不为荣退不为辱尽其在我者而巳知穷达之有命得之不为喜失之不为忧以其在外者也孟子又于中形出养气之说配义与道不以贫富贵贱死生动其心犹以为未也推而至于圣人之于天道穷理尽性君子不谓之命而大人之事备矣近于是者惟麻征君君以文学行义名天下天下之人户知之固不待予言而显正大中天子闻其名而召之幡然而来君子以为知义悠然而辞君子以为知命退将穷先天之学以极消息盈虚之理是可量也哉诸公赋诗以宠其行而某为之引 

　　闲闲老人滏水文集卷第十五 

　　●闲闲老人滏水文集卷第十六 

　　颂 

　　◆颂 

　　禘礼庆成颂 
　　驾幸宣圣庙释奠颂 
　　显宗御书藏秘阁铭 
　　圣德颂 

　　○禘礼庆成颂 

　　上既迁祔世宗显宗神主于太庙天地并贶祖考咸喜明昌改元之四禩实始当五年之大禘越四月孟夏乃展事于太宫精意昭格明灵肸蠁福瑞并应肆有漏泽以浸万方是时中外臣庶愿荐鸿名者以亿计上怀谦冲曾此弗有也臣幸得以文字待罪伏覩严祀庆成国之大事此而不能形容万一大惧失职谨昧死百拜而献颂曰 
　　于皇考理明昌天子天子念亲于祖于祢惟世宗显考并祔世祀既考既燕诏羣臣其议宜剌于经酌礼之宜见于太宫慰余孝思羣臣拜手岂敢等夷匪天道孰依匪旧章孰稽五年一禘振古如兹帝曰俞哉庙于元龟四月孟夏大享其时乃诏四裔备物讲仪锵銮之臣白马之客相予载祀祇率厥职剑佩铿锵爰俟帝斋清跸一声绿槐天阶星旄翠罕拂天而来乃即灵宫左撞鸿钟严中辨外冕服于从奉璋髦士立列比比或捧珪瓒或相拜跪乐奏太和舞陈文始形容颂叹一夔足矣清夜戒严明月如水既荐既祼如见于位从以功臣倏焉夹侍已事而旋灵风肃然诞受庞社均及敷天于时公卿于时士庶于时耆艾交相告语天子之德昭天漏泉宜上尊号告功皇天天子曰嘻祖考之功于皇孝治万方攸同 

　　○驾幸宣圣庙释奠颂 

　　上即位之五年内成外平百揆时叙旷典坠章以次搜举稽古庠序之事雅垂意焉秋八月乃展礼于宣圣庙廷鸾辂顺动璧水增辉都人士子歌舞颂叹以为此两汉三代之主旷世一举学士大夫被之声歌垂之史册以为皇王之上仪太平之壮观而主上亲行之于皇休哉天以玄圣之道授之王者王者以玄圣之道被之天下故新庙制则芝草生孔瑞圣也用其道则尊其祀圣尊师也孔瑞圣圣尊师前圣后圣其揆一也身屈于一时而祀光于百世礼行于一日而化行于天下此一举也二美具焉喑无诗歌以嘿圣朝之休光臣则有罪辄忘野老击壤之陋庶附儒馆献歌之末谨稽首再拜而献颂曰 
　　木铎声寒苔芜杏坛官居释老庙食申韩天将兴文伊睨明君微我明君孰知圣人天子曰嘻余谒先师礼官议礼王杀帝仪帝曰先师百王所尊礼有北面无讳朕勤礼官奉诏幄次于庙八月初吉奉牲以告我庙俎豆我王圭璋日月汉仪金石鲁堂丹青圣容龙衮帝服登降拜跪冕服交辉璧水汤汤龙旗央央天子戾止儒林之光璧水弥弥龙旗靡靡天子归止化流万里大哉圣师道无古今昔惟陪臣今亲帝临畏匡厄陈庙食兹辰一时之屈万世之伸思乐璧水光摇帝裾属车一临化为泗洙四方其训之天子文明万寿无期 

　　○显宗御书藏秘阁铭 

　　上既嗣天序朝万方骏惠先烈图回庶政越元年寅念烈考既朝既享诏有司曰呜呼若稽古祖宗典章文物同符三代亦越惟我显考聪明文思左右润色而天章奎画光贲于臣庶之屋郁而不扬甚非所以光昭烈考之闳休遗美而慰朕孝思之诚也有司其募上凡诸金帛宜视所获由是臣某以下私藏缇袭留宝于御府之藏矣臣窃讲闻 
　　显宗正位东宫二十余年际海内外阴受其赐冠冕仁孝左右艺文底信内外惟法惟式逸游玩好弗侈弗崇严除承华翰墨是娱宸章昭回下饰庶物钦惟主上搜猎完次袭藏秘府捧承披翫戚见容色孝思之诚通贯古今昔臣窃览载籍有若考追蠡以求遗声嗜昌歜以追攸好孰与亲承手泽推求心画以致其烝烝之慕者哉实万世无疆之休此而不铭曷诏来者谨究心涤虑而献铭曰 
　　于皇献宗圣喆多能固天纵之缉熙光明奎璧之光下流人间神物终合祥光属天天子曰嘻念兹皇考于羹于墙矧厥睿藻帝曰臣某出汝赐书予考汝知汝遂相予凡百卿士视此宠渥尔贡尔有予金予爵天子命之缇袭上之侍臣拜手受言藏之天章在御贻燕后昆天子念亲威颜若存孰定国是孰振民隐启予金縢予考之训孰才凤鸾孰器舟楫图任旧人予考之法追蠡求声昌歜追好孰愈手泽奕世贻宝匪私翰墨先志是悼显宗之文天子之孝于斯万年是则是效小臣作铭来者尚诏 

　　○圣德颂 

　　谨拜手稽首言曰粤若稽古二帝三王休符不于祥于其仁所宝不惟物惟其贤是以珍禽奇兽不育于国嘉禾芝草不旅于庭当是时众庶和乐国家安宁观诗及书温温乎其和可知已而孔子作春秋亦不书祥瑞足以知圣人立极之本降及后世谀儒妄臣乃引白雉宝鼎芝房赤雁作为歌诗荐之郊庙诡讹不经驳乎无议为也乃者邠州进白兔上命放之原野其意若曰惟天惟祖宗付予有民惟臣下作予肱股心膂但使百姓乐业国家得贤何瑞如之肆近日所进诸瑞朕皆不取自今其勿复以闻于皇休哉上以符孔子之格言下以合二帝三王之治乃知圣人动作出于近代世主万万也钦惟圣上自即位以来拔忠良之臣退贪暴之吏平刑释冤以重民命轻徭薄赋以纾民劳听言以尽下情思政以答天望和戎以息兵平贼以除害明诏理官不得法外生情申敕御史不得苛细生事小遇水旱则减省赋税云云是以阴阳调风雨时地不爱宝而嘉禾生朱草兴上犹谦让曾此弗有也加之天赋圣性动与古合若夫抑祥瑞而不奏光武文皇之明也求贤忧民尧舜之心也内修政事外攘夷狄宣王之功也诚能法文王之纯不已如成汤之德日新则太平中兴之功指日可待昔齐宣不忍一牛孟子知其足以王矣一牛微物也孟子何取焉以为苟推是心移之爱民则仁不可胜用矣况乎圣政行前世之所难行扩而充之帝王之治易为也故臣以谓既能行所难必能行所易既能善其始必能令其终在加之意而巳不胜拳拳之愚谨拜手稽首而献颂曰 
　　于惟圣皇德动皇天和气充塞灵贶自甄在邠之郊有兔斯白司牧之臣献之京阙天子曰嘻瑞在得贤亦有上瑞可垂史编上瑞惟何时惟丰年灵芝三秀嘉禾六穗歆艳虚美何益于治乃命白兔纵之郊畿凡百瑞物毋上有司于时公卿于时士庶佥曰圣明超越千古既有其始愿有其终于皇圣治万方来同 

　　闲闲老人滏水文集卷第十六 

　　●闲闲老人滏水文集卷第十七 

　　箴铭 
　　赞 

　　◆箴铭 

　　御史箴 
　　骊山铭 
　　少华崩石铭 
　　时习斋铭 
　　日省斋铭 
　　习斋铭 
　　思斋铭 
　　诚斋铭 
　　富义堂铭 
　　娱室铭 

　　○御史箴 

　　太微执法御史象之周官小宰则维其司耳目之寄纲之纪之为其举措戚休系之为其邪正善败随之抑浊扬清时汝之休吐刚茹柔时汝之羞无玩法以偷无怙势以仇斁我彝宪时汝之尤无皦皦沽名无容容保禄无毛举细事无猬兴大狱刚果正直神介尔福阴贼狡险天厚其毒于氏父子世象其贤亦有延年葢父之愆持斧作威幸宠一时冤魂塞路持此安归有铁斯冠有朱斯衣德不称服中心恧而神草指佞神羊触邪顾忌畏避汝之职邪劲松不屈鸷鸟无朋如霜之清如绳之平不幸遇患亦全令名既铭汝前实铭汝心敢告司仆敬服斯箴 

　　○骊山铭 

　　骊山之势其地不大其祸则大骊山之泉其流不长其祸则长呜呼周秦暨唐兮相与垂戒于不忘 

　　○少华崩石铭 

　　有夏之季兮漦流于唐三川皆震兮基周之亡 
　　熙丰之闲兮变乱旧章少华崩石兮兆宋之亡 

　　○时习斋铭 

　　朝乎则习夕乎则习惟学之日益惟德道之日积 

　　○日省斋铭 

　　言得无有非耶行得无有违耶君子之弃小人之归耶 

　　○习斋铭 

　　御习则惟惯射习则惟贯学者之习君子之所选 

　　○思斋铭 

　　金惟炼乃精水惟澄则清克之又克则天理自明 

　　○诚斋铭 

　　惟学乃明兮惟明乃诚匪颜则曾兮是谓座右铭 

　　○富义堂铭 

　　富于利者惟日不足富于义者亦惟日不足不足于利者多辱不足于义者无欲多辱之辱其祸常酷无欲之欲其乐也独是谓不龟而卜 

　　○娱室铭 

　　外乐者逐物而丧气内乐者忘已而无累逐物之积至于与禽兽无择忘已之积至于与天地相似然则可以择所嗜矣故曰少年娱于酒色富者娱于利仕者娱于禄而君子娱乎德与义道不同则亦从其志养心以淡泊之乐养口以湻和之味夫是以谓为名教之乐地 

　　◆赞 

　　东坡真赞 
　　阙里升堂图赞 
　　张清献公赞 

　　○东坡真赞 

　　坡仙西来自峨嵋手抉云汉披虹霓天庭射策如孤罴奔走魍魉号狐狸大儒发蒙挥金锤要观赤壁窥九疑南宫玉堂鬓成丝鸿文大册帝载熙入海簸弄明月玑归来貌悴文益奇荒坟不朽骨与皮何况闻望江河驰壁闲倏睹轩须眉无乃示吾横气机裹粮问道往从之人言画图君绝痴 

　　○阙里升堂图赞 

　　大哉圣人之道天丽且弥地溥而深形容颂叹非愚则狂七十子之徒高者臻堂奥下者及门墙譬犹泰山之高沧海之深鱼龙禽兽纷错以披猖其俯伏骇汗不敢以■〈目咢〉视者但望见其苍然之色渊然之光然皆自以为天池之富地媪之藏葢其一气之所春大地时至莫不奋迅而发扬倬乎其明如引星辰而上也窈然而幽如窥鬼神之情状也根而干之为德行政事枝而叶之为言语文章其精神为道德性命之说其教人有序不外起居饮食之闲进退洒埽之末及其仰之而弥高测之而益深然后知其不可量也呜呼七十子之后曰况曰愈曰孟曰扬得十一于千百犹自以为比肩而相望攀龙鳞附凤翼何阙里之洋洋至今读其书拜其像尚想遗风余韵如在乎洙泗之乡也 

　　○张清献公赞 

