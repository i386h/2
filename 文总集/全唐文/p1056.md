<!-- { "loadSidebar": true } -->
    雷车阗阗，六合喧吼。骤风雨於南极，旋星云於北斗；蹙东海以波荡，摆太山而瓜剖。玉石室坚，切如泥泞；松柏至劲，粉为枯朽。鼍皮击考而魑魅ㄦ易，龙颜抵触而鲸鲵奔走。陶铸造化之炉，而鸿毛万像；干运乾坤之柄，而婴孩群有。由是言则九鼎琐细，三山培娄；翥鼐可以指挥，蓬莱可以背负。殊不测离苍天之远近，当惧惊魂；在元雷之几重。徒劳矫首，及夫白日雨歇，长虹霁後，列缺缓辔，元冥假手。蓄残怒之未泄，闻馀音之良久。而小子之缪学，敢献疑於左右。今若为善恶之宰主，操赏罚之休咎，胡不扶持颜闵之膻行，夭阏桀跖之黾寿？罪一乱臣，惩天下之凶丑；旌一孝行，激天下之悌友。法高悬於尧典，刑不试於周后。何必霹坜潜窟之龙，养育吠尧之狗？
    ○凤翔府扶风县文宣王新庙记
    天地吾知至广也，以其无所不覆载；日月吾知至明也，以其无所不照临；江海吾知至大也，以其无所不容纳。料广以寸管，测景以尺圭；航大以一苇，广不能逃其数；明不能私其质，大不能亡其险。伟哉夫子！生後於天地而知始，亡先於天地而知终。非日非月，光之所及者远；不江不海，润之所浸者博。三代礼乐，吾知其损益；百王宪章，吾知其消息。君臣以位，父子以亲，家国以肥，鬼神以享。道未可诠於无物，释未可证於无生，一以贯之者，我先师夫子见之矣。夫子圣人也，帝之圣者曰尧，王之圣者曰禹，师之圣者曰夫子。尧之德有时而息，禹之功有时而穷，夫子之道久而弥彰，远而弥光；用之者昌，舍之者亡；昔否於宗周，今泰於皇唐。不然者，何被衮而裳，垂旒而王者哉？扶风古县也，在京之西，环渭而北，望标关辅之首，雄压剧秦之大。有尉曰袁弁者，学稽汉室，名振伊鼎，迹泯味道，力馀攻文。其为政也，刚而能断，柔而能吐；其理身也，静尔深谷，澹然澄江。纡大君之明命，注贤相之清选。寅奉圣旨，廓新祠堂，殿宇岑立，宫墙岛峙。尊仪於两楹，罗礼貌於十哲。砌兰有主，院柏分行，徂庭自肃，入室知敬。陈牲牢而在旅，间笾豆而无算。天下大军之後，时弊而没礼；域中小康之前，俗俞而迷归。懿文以戢兵，尚德以销战，使人从善远恶，而不自知，大哉袁氏之子，其用心也至矣。邑宰李公，政事练达，德音和理，风声树面丕变，；颂乐而不支。县丞主簿尉等，琅琊王畿，黍稷公器，览容色窥相公之明镜，整鬣趣相公之龙门。□霄坐驰，鸣跃可俟。浩客自帝辇，聿来凤翔，入境而醉闻佳政，归欤而食味尤绩。前尉许挚，起予能事，《春秋》之徒，如何勿书？时大历二年某月日记。
    ○相州公宴堂记
    公宴堂昭俭也，高平王尚犹侈焉。生是王师出征，边遽告耸，百战侠骨，委於溪涧；九迁殇魂，飞在草莽。上闻而怜之，诏我薛公为刑部尚书兼御史大夫，保於东，建节於邺也。时兵不满百，马惟数驷，府微栖粮家仅馀堵。公乃扫除比政，济活人命。一年而墙宇兴，二年而耕稼盛，日就月将，遂臻夫小康。崇其宴堂者，不得已而营也。岂无黟幕？尚尔能可久；岂无丹楹？爱尔不愆素；岂无错石？所虑转他山；岂无货财？所重仍旧贯。其始也，经构侏儒，回移栾栌，率取诸大壮，未暇於全模。共终也，嶷然云横，烁以星铺礼行於九宾，并坐於千夫。不设窗户，且防於壅阏；不加剞劂，且陋夫华皖。水之以视其平坦，墨之以视其方直。役也应时，宜其善颂，成之匪日，所谓悦使。若军中凯乐，群下胥宴，六俎咸在，三悬既张，清醑引淮，芳馔罗岳。自上而王侯公伯，迨下而早隶庖翟，进则酣而不荒，退则服之无攵。及四贤讲德，七子会文，拂羽扇而纳凉，挥素琴而待月。封水得江湖之性，卷帘见天地之心，寂寂无哗，绰绰有裕。相与先评所职，次徵他词，骤扬厥懿，徐攻其短。君子以为薛公义诱於众，仁和於物，诱进则众洽，和同则物安。俾夫耸善观过，罔不由斯堂也。向使卑不合度，俭不中礼，适足尤孟孙之室美，讽夷吾之山节。浩耽静辞蒲，脂车访旧，入境而七德有馀，及庭而三叹不足。幸承君之惠顾，又因此以贺之，操觚斐然，於是乎记。时大历三年六月旬有五日也。
    ☆卢朝彻
    朝彻，大历九年官华阴县令。
    ○谒岳庙文
    唐大历九年甲寅季春，月哉生明。华阴令卢朝彻下车，散齐浃日，精意选择元辰，吉蠲饣贲饣喜，靡爱斯牲。敬修祀事，端笏祠宇，缙绅奠馈，敢告金天王。粤山岳配天，聪明正直，岂直祸淫，实真祚德。朝彻不佞，获领兹县，职监洒埽，躬备陈荐。顾嗟菲薄，性受愚蒙，清是家风所遗，方乃天诱其衷。与众难合，于时不容，向老厉志，如何遭逢，抱拙恬澹，委运穷通。倘力于政，王降百禄；稍私其身，王肆厥毒。福谦害盈，则仰岳灵，不识不知，何敬神为？拜手稽首兮气莫敢怠，跻庭啐酒兮俨然有待，松柏飕飕兮屑若来，容卫森森兮仿佛如在。
    ☆侯冕
    冕，大历中朝散大夫，行河中府功曹参军上柱国。
    ○同朔方节度副使金紫光禄大夫试太常卿兼慈州刺史王府君神道碑
    府君讳履清，字履清，京兆万年人也。王惟圣後，系出田宗。功（阙）也五代祖立行，工部郎中，更灵夏羲潭等四府都督，封晋阳（阙）早世。考尚宾，历原州参军事定远城兵曹参军，赠金紫光禄大夫。（阙）艺尚德业，脱略诸子，宪章五经，处吏事也能果断，居朋友也无忌（阙）以桓文之勋，伊吕之重，开建大府，邦家长城，知其名而辟之。（阙）中豳宁三道营田等务致使後来难继，前政知惭。岂止充刃当时苟（阙）力置夫恤弟疾割其股肉，则所部靡草上之风矣。秋麦两歧，灵芝（阙）旌表府君课效，多此类也。以前後功累迁官，凡十五任而至金紫光禄，（阙）汾阳王以吉昌浊河上流边郡善地，戎守夷落，易动难安，永言辑绥。（阙）帝可其奏，仍乘传走郡，又敷异术，载底吉祥，猛兽度河而去境。感我善（阙）两稽卿云炳而五色，瑞图骤披，台使攸届，於是归禾之诏，藏在（阙）命贤愚同归。以在历十一年正月廿四日，遘疾不起，薨於官舍之正寝。享（阙）兄履坚，朝散大夫守丰州长史。弟履济朝散大夫守慈州别驾。长子纶朝（阙）葬合度以十二年二月廿日，还葬於高陵之奉正原，礼也。名成於代，宦达於（阙）匪敢愧词，乃为铭曰：
    圣祀百世，奕世其昌。有妫之後，言育於姜。陈宗不守，命氏惟王。滔滔秦淮，为我（阙）世济其美。芬芳竹素，跌宕杞梓。君家盛事，不可胜纪。天步未清，（阙）上介部有仁兄歧麦挺秀，灵芝发生。边郡近胡，邑无完郛。荆棘谁翦？豺狼未驱。（阙）皇帝曰俞，下车几何？畏爱更作，允文允武。爰究爰度，畜牧新泰。讴歌薄洛，以激（阙）窜孝子负土，嘉禾有畔。吉凶同域，生死一贯。倏忽长逝，呜呼永叹。旧邱还葬，远道（阙）日羽葆秋烟。一掩黄泉，於万亿年。
    ☆吕牧
    牧，东平人。永泰二年进士，自尚书郎出为泽州刺史。
    ○书轴赋
    方舆之静也，轴居其重；大辂之转也，轴当其用。夫履端抱圆，何所适而不中？则有饰以金玉，交以丹漆，乍骈首於青案，或周身於缥帙。虽偶提而偶携，亦无固而无必。故能退尺则不短，进寸则不长；得随时之舒卷，合君子之行藏。刘向校书之时，偏薰兰气；杨雄草《元》之所，独染芸香。其质则微，其用不浅；若轮毂之负载，同户枢之开转．能藏飞鹤之书，更掩回鸾之篆。妙谦以处厚，每求伸而先卷。遭秦则玉质斯焚，入汉则石渠可践，别有韬黄公之秘略，怀王烈之素书；探禹穴而谁见，启金滕而有诸？仲宣之藏万卷，惠子之藏五车。非我轴之何宝？能怀文以自如。岂俟脂膏後运，枘凿方虚？彼所恃而有待，假经籍为蘧庐。
    ○子击磬赋（以“敬明尔志，人将辨之”为韵）
    大哉将圣，乐天知命。宪章文武，昭宣孝敬。游道艺之门，观鲁卫之政。知礼文之述作，系王道之衰盛。将有托於知音，故先击其浮磬。翕如始奏，泠然激扬。旁达草木，独调宫商。律中乃节而信，清引而越以长。何一气之立则？若五色而成章。羽可以振振，兽可以跄跄。神人以和，舍此奚取？乐悬之位，斯焉是将。谐协於国风，本一於心始。将此易俗，非为悦已。作於朝而君臣同和，听於家而少长咸喜。不达情者，莫究其理；不赏音者，莫知其旨。非有为而作焉，岂苟乐而为尔？噫！斯道之行，如磬之声，合於制度，发以清英。应小大以随击拊，原始终不可将迎。伊物情之滞隔，莫不由此而发明。谓为艺以吾不试，语之道而知吾志。固非系而不食，岂止垂之如坠？曾见访於苌宏，反受嗤於荷蒉。彼往而不返，欲洁其身；如乐之无节，则可夺伦。义有昧於反舌，耳无闻於日新。何没没於隐者？亦於小人。必也审音，居然大辨；动应而溥畅，虚中而独善。使石声无定，则我心可转。初未明乎弛张，庸讵议乎深浅？一雅一变，正声久遣。子击此者，亦屡叹之。唯圣有作，阐教命羲，乃知乐正《雅》、《颂》，复在於明时。
    ☆齐论
    论，大历九年赵州判官通直郎，行昭庆县丞。
    ○赵州刺史何公德政碑
