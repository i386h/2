<!-- { "loadSidebar": true } -->
　　马文升字负图河南钧州人生而有异兆貌瓌竒多膂力尝与羣儿戏角之靡不仆者七岁读书知大义踰冠举郷试二十六登进士吏部尚书王直异其材选授监察御史勤力自课所论建靡不依傅大体时领台事者王文王翱皆严重鲜可而独寄腹文升以为国器出按山西再按湖广所至发奸摘伏有神君称墨吏相率望风解印绶去还领全台章奏以母忧归服除超拜福建按察使镇守中贵人虐而肆独文升能制之小敛戢人为谚语以美焉进南京大理寺卿丁父忧归成化之初固原土夷满四与其党刼其从子指挥璹据石城以叛陜西巡抚与中贵人将讨之大败事闻合宁夏延绥兵讨之复大败诏逮巡抚诸臣俱下狱而即家超文升为都察院右副都御史代之巡抚俾佐总督都御史项忠率京边诸军五万人往讨文升驰急传十日而至陜时兵已发则简练其留后者申约束通转饷五日而严驰至军偕项忠屯中路贼来敌与战杀伤相当居数日复战少利而伏羗伯毛忠意轻敌先登贼徼其归路战死众惧欲退而文升乃率麾下为后继且令斩先退者众始不得败文升复言于项忠尽焚城傍草及断汲路贼始稍稍困诈请降项忠与总兵刘玉以轻骑往未得要领而文升复继之满璹乃乘间出降而满四等复皷噪坚守会得降人杨虎力故与满四腹心使为间而诱之出伏兵执之石城寻溃先后俘斩首虏七千六百有竒获其男女老弱二千六百文升请于项忠释使归里而命右布政余子俊平夷其险敛战胔悉瘗之以少牢祭其人悦捷闻进文升左副都御史仍赐金帛汉中流民李胡子倡妖言挟其众以叛潼闗军余火蝎儿蒲城民王彪负山铸山因肆为刼掠文升悉捕灭之灭西固畨族之不即命者三十余曹敌牧河套将窥伺我文升多筑城堡募土民数千授之兵使相聚保敌乃徙去临洮巩昌饥延绥旱文升前后设法转刍粟给之所全活以万计时茶法已久弛文升饬之以易畨马八千余匹军中骑皆给遂疏言时事十五条及御戎三策上皆嘉纳进提督甘凉宁夏三镇军务敌犯临巩文升遣兵逐之至黒水口破擒其平章达喇苏敌复冦韦州深入至好水川文升复纵兵破之于汤羊岭斩首积级至二百余获其马牛羊辎重不可胜计名其岭曰得胜坡勒石纪之遂进兵平岷州叛畨获其酋首文升有所奏捷不为夸张中亦无主之者以是报赏薄久之始入为兵部右侍郎三品满九载仅予二品禄奉出饬蓟门以东至辽左边备文升严汰其弱弗堪者而制五花营八阵图教之使习皆为精兵还进左侍郎时陈钺等后文升而为巡抚多诇伺将吏小罪輙逮逮輙罚马而释之将吏既怨且狎法而马价亦踊贵文升上边事十五条因及之钺以是衔文升时海西卫都指挥萨齐哈移文讦验夷管指挥受其真珠豹皮官为究管指挥惧赂其都督彻辰使系笞萨齐哈恨之乃率所部十余骑称入贡欲以面闻钺而守将以非所入贡道却弗纳萨齐哈益恨而道经东北诸部落所亦以朝廷昔诛董山誂不平因留萨齐哈聚兵得数千骑大掠凤集诸堡钺集兵拒之则已去矣独近塞者僧格等十八族皆已有使贡恐误中兵而留其使走之抚顺所白其状钺方欲自解与副帅韩斌谋置之狱而夜掩屠其族殆尽更奏捣巢捷且请大兵议剿抚太监汪直方锐功名欲自往为言于上遣太监懐恩覃昌等诣内阁召六部议万安等相顾莫发而兵部尚书余子俊言北使入贡而掩屠其家何以为中国恩曰然则抚之乎抚之以一大臣偕大通事往可也其意欲以沮汪直而文升疾应曰善懐恩入白之上即传旨命文升偕大通事詹升往而直闻亦有所憾于文升矣文升至乃尽赦其被屠家余众数百人抚以好语且给之布粟而海西与三卫亦来听抚文升察其意不尽实乃具言其状而行诸路伏兵以待俄复入冦伏兵发斩首二百余级生擒数十人卤驼马称是因兵威以谕都督彻辰惧悉请归命而汪直意不能已欲自出以为功至辽左而事定矣文升与议戒勿用兵直亦阳听纳然衘其敌礼且无所馈而陈钺则饬厨传盛为供张见直叩头便辟左右傔从皆有贿相与谋而倾文升矣文升竣事归赐彩币羊酒理部事而直则已宻疏言文升实激之变于是复偕刑部尚书林聪等往勘如直言而文升得戍四川之重庆卫天下闻而寃之汪直既倾文升则偕陈钺大发兵破诸属国钺拜赏赐倾府库未久皆败而文升复起以左副都御史抚辽东士卒皆鼓舞而当陈钺厚者不能无自疑文升坦懐待之而日孜孜理军政且禁戢中贵人洪义总兵缑缣之为朘人益称之亡何进右都御史总督漕运兼巡抚凤阳等处文升至而其地旱文升策之岁且侵乃预江南粮二十万石舟费十万两免一切采办以待之岁果侵文升出以赈贷且平粜藉而毋流莩召拜兵部尚书文升念天下方困用兵思所以休息之而贵州都匀之叛苗不即命守臣请合三镇兵追讨文升议不可惟遣官勘处而已卒无他时上幸方士李孜省欲有所荐引代文升而间之中旨调南京兵部尚书叅赞机务留政为一新孝宗皇帝立召改都察院左都御史入见于文华殿赐彩织绯衣一袭从幸太学坐听讲于彛伦堂侍经筵赐白金文币寳钞上躬耕籍田与行九推礼既宴而教坊以杂伎陈且出亵语文升正色曰汝曹第陈农家作苦使新天子知稼穑艰而亵语何为咸逡巡却避公卿愧之时太监陈喜以方士邓常恩言诱先帝于岳镇海渎俱立碑为隠语下寘寳物厌镇文升请悉仆碑发函入寳物于官从之乃复条上十五事如简风宪重刑狱禁摭拾严考核申命令广储畜驱术士清僧道节财用皆凿凿中窽上皆为嘉纳时上山陵未毕而中官郭镛请益选二妃以广储嗣文升独持不可而少詹事谢迁亦言之乃寝四川山西浙江建昌灾异■〈氵荐〉作文升上书言之语甚危且请行赈施蠲采办银课与额外征税特命文升提督十二团营兵马掌院事如故二品满初考时子总以郷贡士待选文升使请外曰必大臣子而京秩谁当外者寻复为兵部尚书京师大水上疏陈时事十余条于贵幸多所侵而严核六军诸校斥其贪黩选愞者三十余人以是有怨家夜持弓矢警文升门又飞书证其过射入东长安门内事闻上严令锦衣官校缉访而给金吾骑士十二出入为文升卫文升因乞休优诏不许属文升有小疾而敌小王子以数万骑驻大同边外势汹汹上使中贵人挟医视文升疾赐上尊脯糒因问计文升谓此敌方败于他部势已绌无能为也请宻为之备而扬声逼之敌果徙去安南侵夺占城之五州地诏勒还之数支吾不服文升言万里隃度固难且不足厪九重顾而会二国各入贡贡使至乃请面折诸廷安南词服因谕以恩威利害且厚赐之归而果还侵地广西土守岑鈫与侄溥相雠杀巡抚欲因以为功请讨之文升不许第令腾书戒饬已皆悔悟纳欵请死时南畿浙江大水河南山东陜西山西旱文升请亟勑抚臣发庾以赈遣使崇祀羣神为民祈请马政弊甚苦孶生寄养者复请覆核减定其额着为令上以文升在任久特加太子少保久之又加太子太保皇太子出阁讲学再进少保太子太傅阶光禄大夫勲柱国而文升上章请择正人辅导以端圣功得谕德王鏊等十余人有旨传升画工张玘等二十七员为锦衣千户文升力诤谓此先朝弊孔赖上初窒之今复启之耶且无功而冐武职使边将解体而江南岁侵有司请募民入粟授以指挥等官文升复诤以为授以散官可也授之指挥亦能使边将解体上皆为停弗行贵州苖叛文升奏遣镇逺侯顾溥讨之克其寨数十斩馘数千级苖遂平西番数入冦甘凉文升请使游击将军鲁麟击之而调延绥洮河兵为后继斩其剽掠者百五十骑敌乃退哈宻忠顺王者故元遗孽也文皇帝宠其王予金印使率其民城哈宻居之以通西域贡道其位髙而兵最弱忠顺王死王母当国为图噜畨酋苏勒坦阿里所擒卤人畜并夺其金印以去苏勒坦阿里死子阿哈玛特立以金印归我文升请以王母之甥善巴为忠顺王镇之阿哈玛特怨明赏薄善巴贱种也何得王哈宻复轻兵入哈宻掳善巴及金印以去而使其骁将雅穆拉以三百骑守之文升奏请执阿哈玛特之贡使舎音华珊莽苏尔等四十余人流闽广而荐都御史许进抚甘肃使率副将彭清等选畨汉兵倍道而至夜坎城登破之斩级六十降自保者八百人雅穆拉以千里马走谒阿哈玛特而阿哈玛特方与齐勤蒙古卫相雠攻不能大发兵使别将将轻骑五百图复哈宻复为齐勤卫兵所徼杀殆尽乃遣使上书谢罪请归善巴及金印于是文升亦奏还其贡使酬以少金帛而哈宻复矣皇清宁宫灾太皇太后皇太后同居仁寿宫上命文升与工部亟议修建文升上言团营军■〈谷丸〉于役甚矣不可复相苦楚蜀灾亦不胜采伐而三厂有储木尚可材太仆马惜薪薪其价可以资工匠木石费也不足则幸发内帑数万金以继之报可葢落成而公私不告匮皇太后徙居之欢甚予文升一子锦衣百户赐锦币亦优等而北番和硕大入边杀掠吏民上忧之甚召对便殿赐酒馔给笔札询以战守之策文升乃荐保国公朱晖等十余人使选练营卒待报启行责沿边诸将坚壁清野谨烽火急収聚敌虽讧不能深入而会吏部缺尚书已首推文升矣给事中言非文升不可于是用倪岳而特加文升少傅以慰赏之陜西诸郡地震裂水涌多壊庐舍文升乃复条上十余事而其切陜利弊者取回织造绒毼中官停止不急征敛上即行之又尝铸玄帝像二使中官送之武当山文升争之切上谢谓卿言是业已行矣其戒中官自饬敛倪岳卒文升竟为吏部尚书明年当大计天下吏上召文升至暖阁而谕之曰天下觐吏毕集卿其用心采访毋纵毋枉以彰黜陟之典文升顿首曰陛下图治若此宗社福也敢不仰承乃令中贵人掖之下阶自是所汰不职者二千余人皆当至考察京僚而给事中呉蕣王葢自以躁妄当斥因先事诬论文升及都御史戴珊欲两持以解文升等白其繇至议察文升曰吾安可市名而废天子法悉署去之人亦无间言云南夷猛宻叛木邦不肯下有毛叅政者躁喜事因孟养兵以攻猛宻设伏邀击大破之杀获且尽孟养之帅思禄怒大发兵破猛宻取蛮莫等十七寨抚臣谕使还猛宻寨不听则请讨孟养下廷臣议文升曰孟养所云报雠者名为我也且蛮夷自相杀而我乃为不令之臣役何也请毋发兵而以诏旨切责孟养谕之利害孟养大惧上书谢罪因尽归猛宻十七寨猛宻亦上书陈谢上恱满九载加少师兼太子太师时风雨壊南京凤阳诸陵庙文升因悉考天下灾异上之而条修省十余事已又条汰冗员育人才惜民瘼清屯田重盐法广储积抚流移革吏弊修武备慎刑狱十事皆优诏嘉纳始文升之为都察院兵部与吏部王恕皆知无不言恕直而剀文升练而详每一疏出天下争传诵之而所树立亦坚定中贵人李广败时王恕久已去公卿无不见染者弹疏猬上独不能及文升以是名声益着天子亦严而冯之迨任兵部久邉警充斥不能尽得诸少年心而在吏部且八十材力亦微示倦天子方向信大臣刘大夏戴珊等文升与内阁刘徤等皆不能不少让矣上崩梓宫当出德胜门文升以君臣分深徒歩号哭二十余里不称疾武宗立诸大礼皆预与刘徤首而慰赐亦加于弘治初时承运库臣言上即大位吉凶之费计黄金五千两白金百八十万两户部计无所之则欲裁诸王赐并借公侯勋亲庄田租课者文升言人主即位例推恩恩未下而先夺之非礼也时已预籍诸藩司及大郡帑积数请使进之可得数十百万果足而弘治中上最慎名器然传升者犹七百六十三人文升悉革之又请籍宁晋河间静海皇庄地悉以予民而收其赋为太后两宫用固革中贵人之主庄者御马监太监王瑞谓造大婚礼器物应用儒士李鼎等七人楷篆西天西畨字已得请矣文升力持之曰此曹皆昔考察无行且不良于书者而复用之何以杜幸门乃别选八人以进而给事中安奎因刺得王瑞纳贿状劾之瑞惭恚诬文升抗旨更下内阁府部大臣会议如文升请文升因乞归不许当是时几已内移而文升居位久其左侍郎焦芳郷人也而觊之会楚人熊绣为兵部左侍郎文升推之总制两广怏怏不欲行流言闻于郷人御史何天衢因劾文升衰老不任文升再疏乞归报许而御史王时中谓兵部尚书刘大夏刑部尚书闵珪谋代文升为文升劾大夏珪二公皆贤者相继亦恳归而焦芳坐得文升位矣文升之归人主尚优礼之赐勑予寳镪锦彩驰驿以行月给禄米六石岁给夫八名供帐倾都啧啧以为留侯疏傅不能过也归之又三年而焦芳犹修郄构于中贵人瑾用小怏削其官秩寻卒年八十五明年瑾诛芳斥赠文升太傅谥端肃予祭葬嘉靖初加赠特进左柱国太师文升之卒无几而大盗赵鐩乱河南行剽至钧州以文升家在焉舍弗攻破泌阳前大学士焦芳已跳匿毁其家发芳箧取其衣冠縳苇若人者而屠裂之曰恨不为天下杀此贼人谓盗亦有公是非云
