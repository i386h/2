<!-- { "loadSidebar": true } -->
　　君讳怀忠字孝杰世家开封府开封县景徳中契丹入邉天子视师澶州募民间可使将者于是同日见者十人上皆与之问荅审知其果能也人与兵二千使分城北隅为十寨其一人即君之父贞也后至殿前班都虞侯以卒诏赠其父美率府率以君为三班借职上即位恩加奉职监在京河南草埸澶州河南酒务加右班殿直监兴元府西县商税和州兵马监押坐免遇寳元郊祀恩起为右班殿直潭桂二州廵辖马递铺黄捉鬼为盗荆湖提防刑狱司言自盗起不意兵扰未治更多无足頼者輙择其可用以闻幸上聴从之诏以君为全邵永三州同廵简改左班殿直自羣蛮乱南方皆天下至险之处兵虽乆顿不敢言入有敢入者随败君谍知山川道里之详夜召壮士数十人与之俱行袭之遇贼輙战战而巳屈者聴降前后斩首一十九降者四十六人所夺甲弩鎗盾过当明年转运使议于衡道永三州置寨奏以君为乐山主寨君城乐山堑山为壕鹿角四重城上为乳垣敌楼石炮连弩吊桥闸门所以防域之具毕备城中庐巷防库各便其所而易守又蔽山为隧道突门通城中以备贼斩白水峒主雷胜父子及其党一十八人自是羣蛮去君部无入者矣君居南方八年罢归去安抚司奏君功可赏枢宻使难之与两次合人家便差遣而巳以故得扬州江都广陵两县廵简改右侍禁用大享明堂恩加左侍禁用大臣荐充泰州如臯等县廵简加西头供奉官卒于京师年四十有九君娶田氏有子七人男四人确砺皆举进士女三人长嫁殿直赵资令四人并防将以某年某月日葬君开封县某乡某原确砺问铭于守元城王令令以谓国家自景徳以至庆歴四十年间南北互有事而王氏父子仍践其地惟其任军有轻重遇敌有小大故其收功有厚薄要皆尝捐身原野争冒锋矢之下方是之时死不暇顾宁论异时之富贵乎由此言之岂有他哉忠者不忘其上而勇者羞于苟生其大欲遏乱沮暴于天下小亦尽其职而无媿也一食其食毕其死力而不悔此与夫世之事人以职而苟为容容之计者其行义固有间矣此予之所以铭也铭曰
　　宋有天下登民于平吏守弗防胡敢内惊既齮我邉遂饮于河畴奋自民为王前戈桓桓虞侯气动上顾勇形于军指死而骛君于前人实纉实类在昔南荒羣獠方猘穷崖絶峌保为巢穴无复人行鴥为腾猱君居其间捍城厉军时入其阻輙以防闻吏苦无功稍自诬冒君纵使降不以俘告皇有显泽用嘉尔绩君不言薄曰维臣职谓宜大寿以它就功曷壮未老遽仆以防惟汴之隂阳原之下鑚石勒铭用关万古
　　左班殿直袁君墓铭并序
　　袁氏之出为舜后与陈分于袁乡而世居阳夏其流不可穷巳君世于舒天圣中以家自西来吏于江淮发运司亲死不归葬遂占借为真州之扬子人景祐中以乆能平亷例当官得三班借职更三官而得左班殿直廵简杨之铜城镇坐免以归君亦适老矣退居扬之尹娄河上其地盖君尝官而乐之也既居二年令侍叔父以官来令方少得君之子相欢也君虽以病瘖然一闻客来争冠带以出间有过之者与之相对终日而笑喜自如独其言呐呐无能矣以是益不知平生之所为而君之二子视尚之尚防于君之为概不能省念间有所闻亦不过公能忘私苴补奸漏得称能官而巳计其是亦有以过人而取之也独其官乆而益贫家居如新为生顾其用又甚俭则信矣如忠亷者而君尤喜书人亦多称为能虽君亦尝刻于学也而其子遂以世其家既数年而令学自省加于前时间尝怪二袁龂龂无所异而乐自鄙以循俗令亦诮之二袁慨然曰如子儒者也虽予亦乐此吾亲老矣左右之飬朝不谋夕自知家贫以得食为急古之士者处之燕闲则业专修而知益明顾予力有不足者虽然我岂尽忘之闻常道自孝弟始如此固予不敢不勉也令尝怜其志而伤之间观其事君然后知其言为实然也居无何而令去闻君亦卒矣葬有日二子来请曰虽然必子铭顾所与之如何予亦曰令固知无铭为难也君讳某字某二子翼轸葬君于真之扬子县某乡某原从先人之兆次时某年月日也铭曰
　　已矣凡莫不尔尚何嗟此葬父母于是君亦归于是距葬君者又子死生之义备矣
　　前左班殿直袁君墓志铭
　　君既退居令始与君子防后七年而君卒卒三年而葬前葬之三月君之子谒令以铭令为次其行事而铭焉叙曰袁氏之出于陈为舜后君之先世乆不显忘其谱记不知其流何别也君讳康字讳之世家舒之怀宁仕于淮南江浙荆湖发运司积十五年而得三班借职监州堰迁奉职监防州税某州银铜迁右班殿直改扬州铜城镇廵简迁左班殿直坐免归老于扬州之洲君为人寛和其御事平亷其涖家整约其教子修谨娶某氏卒从娶杨氏有二子翼轸与令防者也其葬以某年某月其地在真州扬子县某乡某原铭曰
　　地阜而隆曲宛而洼中卜以宜君宫嵗月既诹日时孔良洵求且祥君安归矣不骞不圯以祉其孙子
　　叔祖左领军衞将军致仕王公行状
　　王氏旧望太原自公之五世祖居魏之元城县不知其始何迁也以至公皆元城人曾祖某仕某朝至阁门通事舎人祖庭温开寳中仕为泰宁军莭度副使考奉諲右班殿直赠左武衞大将军公讳乙字次公公生少孤长能自奋以学连以进士上輙罢下防于江淮间景徳中诏求秘书于天下公适有之去献之京师上书言臣父常得事许王府推于先帝有一日之幸臣实其子天子下其书问騐补三班借职廵睦衢婺三州私茶监改三班奉职温台明越四州廵简用举者监越州西兴镇兵马转运使荐公才可益就用之改苏湖秀州青龙镇廵简于是上居东宫公上书言太子方少陛下为择师傅皆贤诚甚盛美独左右小臣行能未闻有以过人夫师傅之进有时则太子与小臣居以为常苟但无过犹嫌不能有益一有不正其习可不慎哉愿陛下择于朝庭贤有闻者益求其比以辅成太子书奏不报故事士之出两川仕朝庭者虽老犹不聴归公独上言曰陛下幸以其材任官何独犹疑之如此蜀地虽险陛下临之盖甚惠仕者又皆其贤人情不宜有他且蜀去京师逺老者不可载之与俱则去离父母生婴终身之忧死弃万里之外臣诚恐孝爱之士终不为国家用也臣愚以谓聴还之甚便诏许两川之士复归又得离其旁近官自公言始又言奸贪吏如李溥邉肃材虽有过人幸复聴用之犹不可使为州以近民又言比年制度请益复古而朝廷大臣下至九品吏皆无庙与士庻人同祭于寝非所以严鬼神长恩爱厚孝实于天下也幸以次限之立庙不报恩加左班殿直干兴初朝庭新逐宰相大臣用事指巳之不便者以为党逐之宣徽使曹玮素名忠正亦在谴公以防争曰曹玮忠臣先帝用以为陜西河北三路部署以藩陛下盖察其材任之也岂顾不知其忠耶陛下新即位亦当引玮类聚以自助何逺散逐之臣固知非陛下意而大臣敢以奸乱国也赏罚天下之所信陛下可自取用之毋聴大臣自便书奏一时皆为之惊改监楚州啇税请废北神堰置闸嵗省役二十一万一千三百人米六万八千石诏以公言为闸果便加右侍禁大臣荐之加阁门祗侯监定州兵马改提举黄河埽岸上书言将帅微弱所养非所用不可应一旦其畧曰臣观三代之政至于乆而不能无况其下邪自唐末大乱盛强者争起以分天下所在阻兵以自守国家得之于战争之后上天厌兵乆矣故太祖皇帝稍敛将帅而夺之权行之既乆其微弱卒有四方叛而起者恐非邉将之能应况天下之势弱甚陛下独不监秦耶夫北方之盛日乆矣极盛必衰其外有黒水强大之敌下有中山广平强弗顺之族臣观其势不能无变假如五单于复分于今有若呼韩邪附而愿归者不从之则合而为患从之则为朝庭者计将安出耶夫人之材能不同则上之用舎各异夫骈胁多力臂强走悍刺坚而中深此人之能也可为人用而不能用人今置将不问其材谋何当一以能使之臣见其败军也夫以能将能以指使指不若臂之使指也臣视在邉之将诚论其材谋几能以臂指之不同耶夫军事至重陛下既遣将又置监军监军苟知兵尚安俟将苟不知兵后与将衡决于事无益也夫兵趋时如飘风搏利如飞鸟机发于心变见于目身走赴之一跌则后矣其为岂一一以尽传耶使皆上闻报可而后用之是兵乃陛下与大臣自用耳安用将居千里之外耶如必疑之则勿用不疑而用之一切可聴其自为无以尺寸防之如是而不效更覆其军皆可斩之无赦以惩艾其后敢以非其任而当此者使知其果死也夫茶盐取之山海其出无穷陛下苟聴民之有力者行其利于天下卒使输粟益邉则邉实可备也不聴天圣中遣御史河北聚籴以备邉公独言河北粟少又近邉不宜籴以空民食不若以茶盐募江淮入谷河隂良便事下三司议以为非是公奏曰臣言诚甚利三司徒以臣为贱故沮之臣愿身置三司辨其非是状已而发利害十事三司不能折其一诏以公议当是从之果便由是三司始害公能加右侍禁监杭州驻泊兵马公自言曰臣始言入彀河隂尝与三司使胡则有曲直后葢自以事罢独疑以臣故罢之是岂能无忿于其心今知杭州而臣官属之后应有以报臣也书上改真州驻泊加东头供奉官以病乞监滁州商税改泗州普照塔用举者改扬州驻泊兵马坐免复起为东头供奉官监光化军商税复閤门祗侯荐者言公能幸它用之改淮南西路都廵简使恩加内殿崇班连上书请民牛聴耕迯开田请赈饥民以息冦贼请罢荆湖路酒课以便民限民出钱偿官则民不触罪请如杀牛马之赏更倍之以购杀人者则罪輙得又言铸铜为钱其利甚薄两母一子今铜复竭宜禁民钖杂铜铸之法其付二宜能支一切皆不聴上书言臣方少时常愿尽其能以进効今老矣愿觧所官上以为左领军卫将军聴其致仕书方下卒于海州年七十有三公内刚外恂居与人交欢然及加以不直虽强其才不可以势得也故公之所在虽严贵人多惮之于其所职每列以是非争之每揺而不动去而其下亦多思之皆能道其行事以叹其后反不然者然其直亦其平生终不以进退得失之故以自枉故仕尝材名矣大臣屡荐之卒不用其言之又多废者亦以此然公盖自得不悔也尝从容言于客曰义固有必直虽天子敢以死争不惮即如非义虽贱人吾屈矣然则吾守亦约矣居家慈其族多頼以飬公先娶林氏早卒后娶刘氏于公之卒林巳葬今用刘氏合葬焉子三人越石秦州观察判官子建仁杰皆举进士女二人长嫁进士林度次嫁项城主簿宋适孙三人之翰彦晖彦卿将以某日葬公真州扬子县某乡某原谨状公之行事将求世之有道者铭之谨状荆公作志





　　广陵集巻二十九
　　钦定四库全书
　　广陵集巻三十　　　　宋　王　令　撰
　　外域
