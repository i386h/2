<!-- { "loadSidebar": true } -->
    文武百寮，每月朔望入阁礼毕，赐廊下食。在京时於朝堂幕次两廊下，今在行朝於正衙门外权为幕次，房廊湫隘，间架绝少。伏恐五月一日朝会礼毕，准例赐食，即於幕次难为排比。伏见唐明宗时，两省官於文明殿前廊下赐食。今未审每遇入阁日，权於正衙门两廊下排比赐食，为复别有处分者。
    ○进苑恕策奏（天福二年十月详定院）
    前州鸡泽县主簿苑恕进策五件，可行者有二。其一云：“伏见诸道行遣公事，皆有前後通规，定知後所繇置递符脚力，每遇缓急，尝遣往来。既有严程，孰取慢事？近日州使多差牵拢散从承符步探官等下县追督公事，始发一替专人，又致续催使者。事则一件、两件、使乃五人、七人，非唯剥削蒸黎，实为挠烦县邑。及官吏无暇区分庶事，唯当奉专人，如此弊讹，特望条贯。若令佐稍亏职分，或後公期，显有宪章，请行法典。”其二曰：“自前两税徵赋，已立三限条流，官员惧殿罚之威，节级畏科惩之罪，苟非水旱，敢怠区分？未尝有不了之州，何处是不前之县？臣今睹诸道省限未满，州使先追，仍勒官员，部领胥徒，云与仓库会探，务行诛剥，因作疮痍，全无轸恤之心，但恣贪求之意。”外邑所繇等，不免牵费。非理盘缠，例总破家，皆闻逃役。自今之後，伏乞只凭仓库纳数点算，便即委知，仍取县司申闻勘会。以明同异。若实违省司期限，请依常典指挥，会探之名，特乞停寝者。
    臣等参详苑恕所陈事件，要绝烦苛，当务息民，以裨求理，诚为允当。望赐施行。
    ○进窦温颜策奏（天福二年十月详定院）
    前隰州蒲县令窦温颜进策一十一件，可行者有二。其一曰：“伏见所在县令，有差配百姓纸笔及课钱户者。朝廷付以宰字，贵要抚绥，支给料钱，合专慎守。逐日纸笔之用，所费不多；随处等力之名，皆有定数，多是擅放，甚为贪污。特望降以严条，除其宿弊。伏虑州县官逐月所给正俸，皆无见钱，使府给配之时，皆是虚头计算。伏请州县官所给料钱杂物准折一依逐处时估者。”
    臣等参详，凡关课户，皆是强名。县宰将治凋疲，不合别生差配。据兹条件，请赐改更，所给料钱，难议条理。
    ○分别常参官奏（天福二年十一月中书门下）
    准唐贞元二年九月五日敕，文官充翰林学士及皇太子诸王侍读，武官充禁军职事，并不常朝参，其在三馆等诸职事者，并朝参讫，各归所务者。自累朝以来，文武在内廷充职兼判三司，或带职额及六军判官等，例不赴常朝，原无正敕。准近敕，文武职事官未升朝者，按旧制并赴朔望朝参。其翰林学士、侍读、三馆诸职事，望准原敕处分。其在内廷诸司使等，每受正官之时，来赴正衙谢後，不赴常朝。大朝会不离禁廷位次。三司职官免常朝，唯赴大朝会。其京司未升朝官员，赴朔望朝参，带诸司职事者不在此例。文官除端明殿翰林学士、枢密院学士、中书省知制诰外，有兼官兼职者，仍各发遣本司供事。
    ○请改正漏刻奏（天福三年二月司天台）
    《漏刻经》云：“漏刻之制，起自轩辕。所以上揆天时，下著人事。”是故日行有南北，晷漏有长短，以黄道去极之度，而求漏刻日移之变。夫中星昼夜一百刻，分为十二时，每时有八刻三分之一。假令符天以六十分为一刻，一时有八刻二十分，四刻十分为正前，四刻十分为正後，二十分中必为时正。上古以来，皆依此法。自唐室将季，黄巢犯京，既失旧经，漏刻无准。
    伏以见行漏刻，自午初四刻，原称已时，已入未时，犹打午正，若不改更，终成错误。今欲每时初打一刻，至四刻後正时正牌，打八刻终一时，後一时却从初起，即上同往古，下验将来。
    遵敕改定漏刻奏（天福三年二月司天台）
    臣等据诸家历数，及《太霄论》《漏刻》等经，皆以昼夜百刻，分为十二时，每时有八刻三分之一。凡一时以打一刻起於时初，八刻终於时正。近取到水秤较验，方知见行漏刻差误。假令以午时为例，从午时五刻上行作午时一刻，侵至未时四刻始满八刻，方终午时。此则午未两时中，各取半合为一时也。自日出後至日入以来，时刻皆如此例相侵，伏乞改正。从时初打一刻，至四刻後进正牌，八刻终为一时，後时却从初起。时辰自正，略漏无差。
    ○进卢灿策奏（天福三年三月详定院）
    前守洪洞县主簿卢灿进策云：“伏以刑狱至重，朝廷所难。尚书，省分职六司，天下谓之会府。且诸道决狱，若关人命，即刑部不合不知。欲请州府凡决大辟罪人，请逐季具有无申报刑部，仍具录案款事节，并本判官马部都虞候、司法参军、法直官、马部司判官名衔申闻。所贵或有案内情由不圆，刑部可行覆勘。如此则天下遵守法律，不敢轻议刑书，非唯免有衔冤，抑亦劝其立政者。”臣等参详，伏以人命至重，而国法须精。虽载旧章，更宜条理，诚为允当，望赐施行。
    ○进李祥疏奏（天福三年三月宰臣）
    李祥才光凤阁，志奉龙图，聪明有作诰之方，名器无假人之理。以兹留意，爰具上章，乃是大纲，且非小善，既叶圣人之教，可嘉君子之言。所奏节度刺史、州衙前职员等事，望赐施行。
    ○请准段禺修斋坛屋宇奏（天福三年四月详定院）
    太常博士段禺进封事云：“臣窃见雒京四面所有祠祭诸坛等，自近年以来，相次官员祭告，不住芟扫除，渐似低平，久亏增饰。今乞下太常寺，牒河南、雒阳两县，应有管系坛所，方以农务未兴之时，各勒逐近量差三十人功，添补修泥，须及原格尺丈高阔。其斋宫虑有经费，据难修营，稍候秋登，亦望条理。自然百灵允集，万福攸归。”臣等参详，大凡祀祭，事在敬恭，惟於斋坛，最宜崇饰。
    ○请详定明宗朝敕制奏（天福三年六月中书门下）
    伏睹天福元年十月敕节文，唐明宗朝敕命法制，仰所在遵行，不得更易。今诸司每有公事，见执清泰元年十月十四日编敕施行，称唐明宗朝敕，除编集外，尽已封锁不行。臣等商量，望差官将编集及封锁前後敕文，并再详定，其经文可行条件，别录闻奏施行。
    ○请建庆昌宫奏（天福四年二月中书门下）
    陛下应天顺人，握图御宇。电绕虹流之地，既焕祯符；出潜离隐之乡，宜光称谓。其太原潜龙庄，望建为“庆昌宫”；使相望乡，改为“龙飞乡”；都尉里望改为“神光里”。
    ○乞御史照旧例分判事宜奏（天福四年三月御史台）
    按六典侍御史，掌纠举百僚，推鞫狱讼。居上者判台知公廨杂事，次知西推赃赎三司受事，次知东推理匦。伏乞今後准故事施行。
    ○日食救护奏（天福四年六月司天台）
    七月一日，太阳有亏，缺於北，极於东，复於南，未盈而没。太常礼官详旧制，日有变，天子素服避殿。太史以所司救日於社，陈五兵五鼓，麾东戟南矛，西弩北盾。中央置鼓，服从其位。百职废务，素服守司，重列於庭，每等异位，向日而立，明复而罢。今所司法物，咸不能具，去岁正旦日有食之，唯谨藏兵仗，皇帝避正殿，尚素食，百官守司而已。
    ○请定公主出降仪奏（天福四年八月中书省）
    太常礼院定来岁长安公主出降仪，太仆寺供厌翟二马车，殿中省备圆方偏扇各十六、行障三、坐障二、伞一、大扇一、团大扇二。今车障伞扇，是同光年皇後法物。欲雅饰牙使厌翟之车，後以四马，权去二马用之。
    ○请定唐庙制度奏（天福四年十一月太常礼院）
    唐庙制度，请以至德宫正殿隔为五室。室三分之南，去地四尺，以石为坎，中容二主。庙之南一屋三门，门戟二十四。东西一屋一门，门无戟。四仲之祭，一羊一豕。如其中祠，币帛牲牢之类，光禄主之。祠祝之文，不进不署。神厨之具。鸿胪督之。五帝、五後凡十主，未迁者六，未立者四，未谥者三。高祖、太宗与其後暨庄宗凡六主，在清化里之寝宫。祭前一日，以殿中伞扇二十，迎置新庙，以行飨礼。闵帝、庄宗、明宗二後及鲁国孔夫人神主四座，请修制庙，及三後请定谥法。
    ○请定官品奏（天福七年五月中书门下）
    有司检寻长兴四年八月二十一日敕，准官品令。侍中中书令正三品，按《会要》：大历二年十一月升为正二品。左右常侍从三品。按《会要》：广德二年五月升为正三品。门下中书侍郎正四品，大历二年十一月升为正三品。谏议大夫正五品，按《续会要》：会昌二年十二月升为正四品，以备中书门下四品之阙。御史大夫从三品，会昌二年十二月升为正三品。御史中丞正五品，亦与大夫同时升为正四品。
    ○点检起居官奏（天福七年五月中书门下）
    时属炎蒸，事宜简省。应五日百官起居，即令押班宰臣一员押百官班，其转对官两员封事付阁门使引进。本官起居後，随百寮退，不用别出谢恩。其文武内外官寮，乞假、宁亲、搬家，及婚葬、病损，并门见门辞。诸道进奉物等，不用殿前排列，引进使引至殿前，奏云：“某等进奉”，奏讫，其进奉物便出。其进奉专使朝见日，班首一人致词，都附起居。州刺史并行军副使、诸道马步军都指挥使以下差人到阙，并门见门辞。州县官谢恩日，甲头一人都致词，不用逐人告官。其供奉官、殿直等，如是当直，及於合殿前排列者，即入起居；如不当直排列者，不用每日起居。委宣徽院专切点检，常须整齐。
    ○据乞赐院额奏（开运二年六月定州）
    据郎山招收指挥使孙方简状：当山有僧院，地居山谷，道扼乡闾。自蕃戎骚动以来，边界惊移之後，多聚强壮，自办戈矛，每遇贼军，皆获胜捷。其郎山为易州之中路，满县之邻封，通此往来，最为要害。乞赐院额者。
    ○请定仆射入朝仪注奏（开运二年八月御史台）
    宰相和凝。新除右仆射入朝就列仪注：责得台吏乔得威状称，新除仆射正衙朝谢後，次日中丞率三院御史到仆射厅公参，相次文武百官公参。趋朝时不序班，入在中丞之前。兼旧例除，拜御史大夫趋朝，退出在两省之前。仆射出在大夫之前，近年以来，入朝在中丞之前，朝退仆射出却在两省之後。银台司遂检唐朝旧仪，伏见元和七年二月七日敕，所定仆射趋朝出入仪注甚重。今後欲请常朝序班，候御史中丞群官先入，以次东宫保傅入，次两省入，次仆射入。及朝退，仆射先出，以次两省官出，东宫保傅出，次御史中丞百官出。
