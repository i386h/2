<!-- { "loadSidebar": true } -->
　　吾友林茂才以上舍生应校官选与天下举子羣试于奉天门下翰林考其文在优等得赣州府学训导戒行有日时郡人士在京者比常年为多相与醵钱具酒殽饮食之于城东佛舍酒酣有起而歌者曰湛卢之利兮以艾苕华铙歌鼓吹兮恊以枯杨皇荂千狐之腋兮当暑以代麻时命则然兮吁其奈何继有歌者曰章贡交流兮屹以郁孤有新庙貌兮髙渠渠峩峩其冠兮讲唐虞诜诜髦士兮来趋其隅尊有酒兮馔其鱼乡人往来兮通简书安居而饱食兮徐徐于于彼拥葢以前诃兮方且奔趋歌竟杯行无筭谈笑懽谑以罄一日之乐甚至攘臂呼噪踉蹡起舞者亦或有之而吾茂才方且敛容端坐兀然不出一语有问焉唯唯而已众莫不惊愕叹羡其克己之勇而折节之峻也窃相语曰方吾侪与茂才同游学校时年少而气豪顾天下事百无一当其意者于世所谓功名冨贵视之若囊中物谓试探手即可得也其后累应秋试至则罢去最后为有司劝驾可以起矣犹且迟迟其行至五六年之久岂意老之遽至邪今不得已俯就儒官翻然收敛检束就规矩中始终若二人然岂阅世既久而觉前事之为非耶抑岁月斯迈而志气销輭耶明日举以告予予曰不然不见夫秋水时至邪方其百川暴涨众流交汇两涘渚涯之间不辨牛马漫山平谷一望无际触木而折冲岸而崩流石而浮巨峡不能扼髙埠不能防一有排迫则怒号哮吼声震逺迩及夫霜降水落之后奔放者注之海泛滥者归故道疏而成川潴而成湖渟而为渊平铺漫流随山曲折因风成文可沂可浴可游可舟可以浇灌可以浣濯可以鉴靣目可以供饮食其他润泽之功沾溉之利无所不有夫今之水即昔之水也何前后相悬絶如此哉时则然也然此乃大川大陆所有之形势彼夫沼沚污池乌有是哉若是者可以喻吾茂才矣夫人至于敛华就实之时是惟不用用之而无不可惜其官拘地冷不足以尽其用耳虽然已不自用而授之人俾其代以用吾之用是亦吾之用也奚必自已出哉众闻予言咸以为然遂次第其语以送茂才之行
　　送徐庻子归省序
　　翰林居禁宻地为天子亲臣其职务之大者曰进讲曰编纂曰校文今四方宁谧内外无事前年英庙实录成今年又当防试天下士甫毕经筵讲学之臣多至十余人分畨更进以故舘阁臣僚率多暇日往往得以言其私乃己丑之春翰林臣僚请赐告归省者数人而左春坊左庻子兼侍讲徐君时用其倡也既得请戒行有日舘阁故事有分违者輙赋诗赠别以予于君同年且相厚也属以序始君以进士第二人入翰林为编脩官未几今上正元良之位妙拣文学之臣以职辅导擢居校书司经局局之职掌凡经籍翰墨之具尤为亲比上登宝祚超进三阶以至今官若时用者可谓得君而遭际其时矣然君亲一也既荷君之宠灵假其爵位章服以荣其亲幸遇无事之时又得乞恩请告以少遂其左右就养之欢是亦人情之常也昔人有言子在亲侧虽无离忧亲不乐也兹就人子之未仕者言尔若夫以具庆之亲幸其子之有成仕而官朝着贵而归闾里始也亲之教子愿其登科跻仕以光大其宗祊今则果如其愿焉始也子之读书志于立身行道以显荣其父母今则果遂其志焉子则仕而亲得官无离忧而有在侧之乐其乐岂有涯哉虽然子之未仕亲固专之也既委质为臣则非亲所得专矣然则兹乐又岂可常哉矧今圣明在上留神经术所以切劘治道交脩勉辅之责尤赖乎多贤礼乐百年而后兴立一王法以垂万世兹其时也稽古礼文之事又非夫人能之承平久而文胜质微所以振起士类以返雕于朴亦不能无待于吾徒也岂可久昵于私而忘乎公哉君行矣而速其归以副舘阁诸公之望
　　送国子司业费先生归荣序
　　国子司业费君言于上曰臣自岁己丑防恩赐进士第选充庻吉士赐读书中秘又明年擢翰林编脩秩满推恩赐先臣以臣官母氏为孺人未几陞今官涖职今又三年矣自始登第至今首尾十有三春秋故事常叅官厯任满一考许展省近制又有去家十年之比臣早失怙恃惟是烝尝久旷不胜霜露怵怆之感幸今国家无事而太学教导之人不乏谨昧死援例以请上曰俞仍命有司给内帑宝镪以为道路费命既下治装将还太学师儒自监丞以下旅进谓予曰以司成先生之行翰林诸公咸分题赋诗以赠而吾侪不可无言请分韵以为诗予乃取古诗枯桑知天风体用四声之首为古诗八句凡四十言人得一言即其言以为所赠诗之末韵既成粹以次序将书于帛又谓诗不可以无序众以属予予于君颇有一日长君廷对时在翰林叨为读巻官既而选偕状元张啓昭等十八人同续学禁林上特命予授以古文辞今又幸有寮宷之好方资其朝夕助予不逮也乃忍舍去予老矣方伥伥然若有所失有何情绪更序诸人之诗哉虽然予所以留君者予之私也君所以决然必去者君之私也予之私以己君之私以亲圣天子以孝治天下不忍絶人之亲予乌敢以一己之私而妨众人之孝哉君年方壮学日进声誉方烨烨以起又当羣贤并进之秋圣天子求贤如不及在他人处此翘首跂足以俟进惟恐失机防而人或有先左足而轧已者君乃独封章再进必得所请而后已其志亦可尚已君之兹行非独以遂其孝亲之心抑亦足以示范诸生乎哉昔阳城为国子司业引诸生告之曰凡学者所以学忠与孝也诸生有久不省亲者乎明日谒城还养者二十辈君所居之官与阳子同阳子劝诸生以归省特言焉而已君则躬自行之岂非以身教者乎夫教之大者在忠与孝有诸己然后可以求诸人人必孝然后可以为忠忠尽而后孝之道益充以大是以君子一身退而家居进而朝趋恒以道俱无所往而非忠与孝也然则君之兹行不但如昔人所谓衣锦昼行以为乡人之荣而已也亦将有以轨世范俗乎哉其尚有以为天下之轨范矣乎于是书于诸作者之上方
　　送邢侍御克寛归省诗后序
　　景泰七年夏四月监察御史邢君克寛巡按归自辽东以其情言于朝曰国家着令凡廷臣厯官三载者许赐告臣自拜官至今凡七年家有老父幸防圣恩封以臣官赠亡母以孺人而继母之封亦如之展省之礼久旷未行敢昧死援令以请上曰如令邢君于是陛辞将行朝之缙绅相与语曰贤乎哉邢君故事御史厯两考必有陞擢之荣矧君端严得宪臣体使少待旬月间不次之擢可几矣且京师距其乡几万里程限逼甚而防涉良不易而君一旦不谋于同列不告于朋友即决然以去其视贪荣违亲以冀非分之望于不可必得而茍安以徼幸其或至者真不啻天渊矣贤乎哉邢君于是相率赋诗以华其行春坊谕徳林先生既序诸首简矣余于君同郡且相厚也不容以黙余惟吾郡自昔仕于朝得推恩以荣亲者固有矣而及其亲之存者前此未之有也有之实自君始嗟乎前之无者至我而肇后之有者自我以始其为荣也孰尚焉君之归抵琼也父子妇姑相见于久濶之后载拜载问懽忻怡愉一堂之间纱防豸袍珠翟锦衣辉暎上下既而有事于寝展祭于墓既毕而燕宗属姻娅朋侪故旧乡人父老是集是临兹时也必有目其实而赍咨叹息以为自昔未有者矣亦必有闻其风而感发兴起为父者思所以教其子为子者思所以励其志者矣又有必感其事而悲其生之不幸有子而不克肖有亲而不侍养者矣于戏君之兹行此其为乡邦之光闾里之劝非特今世为然后此千百年之久又安知无传其事以为美谈播之声诗纪之图志以贻无穷者哉余与君生同地学同道且又同官于朝顾独蚤失所怙而抱无涯之戚母氏幸无恙而所志犹未得以直遂也于君之行不能已于慨焉谨书此于羣玉之后
　　赠史太仆归省序
　　古者封建之世仕者不出其乡朝而出则事其君莫而归则养其亲故忠孝之道恒得两尽后世易地以为仕惟仕于王朝者则不必拘然今四海一家舆图万里士而自遐外以入仕中朝者道里之遥邈水陆之防涉不遑将父母者多矣圣天子闵其然于是有三年归省之制且给宝镪以为道里费噫一何仁之至欤太仆寺丞龙阳史君克明厯任六年矣母太孺人在堂年逾九防其省觐之心未尝一日不展转于怀顾以马政军国所需事有急于归省者不敢輙言其私纵言亦未必遽从是以迟迟至于六年之久今则事稍集且有代者可以言矣于是上章乞告事下有司究竟君所涖事果无有解谩者乃俞其请君即日戒行凡与君同僚者莫不为君喜且贺喜者喜君归省之志得遂也贺者贺君以儒科发身致身显庸职务脩举朝廷既已推恩所生存没有光矣今又承恩宠归故乡以半百之子奉近百之亲葢人世所希也相与图以华其行或者知予于君有夙好假言于予予于君兹行葢有以见国家待臣子之厚不惟用其力而又恤其私恤其私而又委曲以周给之所以励其亷节也谓之仁之至非邪又于是有以见今日臣子尽心所事之忠欲全其私必先尽其公公事未尽私情虽切不敢言也必待吾职务既举然后以吾私为言若是者岂不亦可谓之义之尽耶古人有言君行仁臣行忠予于君兹行见之矣于是乎书以为送太仆史君归省序
　　贺封礼部郎中俞公序
　　国朝推恩之典着在令甲各有等差凡受恩典得之必以其渐未有越次而得焉者也越次而得焉者非有勲庸于国必其材行勤劳有以简在上心者焉于乎兹非异数也哉天顺六年八月尚书礼部郎中俞君振恭厯官三年例当得诰加封适其尊甫廷献先生承其父清节翁命来视其子于京师先事谓振恭曰吾家荷先世善庆致汝显荣曩汝为主事时已防圣恩封吾以汝官荣幸已逾素分切念汝之所以有今日者皆汝祖父教诲所致吾何力焉今吾愿以所当得官封请诸朝移封汝祖皇上方广孝治万一俞允莫大之幸也章既上上嘉之命某受封如令复赐其父以冠带焉夫郎中阶五品恩典止在其父今乃与其祖及之所谓异数者非邪一时公卿大夫士闻是命莫不称颂感激谓于此一事而君之仁子之孝臣之忠皆于是乎见焉葢体臣之心以荣其亲仁也辞己之荣以及其父孝也然非为人臣者尽忠图报且不能循故事以获常封况欲希越次恩乎吁越次之恩殊常之数也一旦集于俞氏之门祖父子孙三世并荣如此夫岂无故而然哉予闻俞故新昌世家有宋元以来代有显宦而入国朝尤盛清节翁躬徳秉义为一邑望而廷献先生又能嗣其徳厚以亢厥宗郎中君以盛年登贤科选入翰林读书中秘擢主仪曹事继陞今官材行勤劳大着声称用能简知九重致兹异数有由然也异时崇阶峻秩循序以得而优恩宠命亦必荐致当不止此也此葢其兆耳先生南归有日凡与郎中君交厚者授简于予俾为赠言兼致贺臆于是乎言以俟【天顺七年】
　　赠増城吴君浍荣登进士第序
