<!-- { "loadSidebar": true } -->
　　盖闻王者孝慈则芝茂又曰君有至徳则芝生仁恩覃敷扵率土草木爰叶夫嘉祯考夫瑞应之图稽乎符命之经未有治功允协乎郅理而祥应不验于山灵者也钦惟
　　圣皇御世敬
　　天法
　　祖煦妪之泽比阳春汪濊之防如膏雨亮功则克谐三事歌叙则允治六府凡溥大化扵雍熙悉循
　　圣祖之遗矩
　　上帝是鍳灵瑞斯频河清海晏之纪麟逰鳯集之文与夫嘉禾甘露之迭见盖不可以指数陈是皆
　　一人格
　　天之元功而厚泽永逮夫生民者也乃若瑶光发辰象之精金色吐隂阳之秀衍
　　鼎湖兮亿载休徴巩
　　福地兮万年鸿祐缤纷芝彩表
　　圣祖盛徳之常新焕烂芝房验吾
　　皇孝思之孔厚金枝琼叶浥瑞露扵
　　寳城十色九光灿祥霞扵仙囿镂瑚而作榦葩盖髙擎肖龙鳯以呈形卿云低覆氤氲并日月以争华蔚霭与松楸而并茂岂与夫生扵石室产自珠宫王母之防虚纪宓妃之馆成空秀甘泉之庭而传夸晋帝产延英之座而称美唐宗也哉
　　圣圣同揆徳惟其至既丕显而丕承信格
　　天而格地嘉祉効乎百灵景运凝乎二气谨拜首而飏言赋太平之至瑞
　　五丝赋
　　律中蕤賔时惟臯月赏天中之令晨值薰风其南发抚兹佳景浴兰爰遍乎寰区文此太平竞渡亦盛乎楚越乃有金闺雅制綉幕芳思不止线添对日长之何遣聊同锦织象云烂以交披凭兹十指运彼五丝观寳缕之续续粲文采之离离延夀算扵万禩传胜事扵一时尔其香奁才罢彤管方陈丽学天孙之様巧开地腊之辰鸭绿鵞黄选色而艶分八彩浅红深紫成章而手拕双纹皓齿含霜意运神工而不语青蛾敛翠心追天巧而宜嚬莺其羽莺其领难比方其烂熳丝五紽丝五緎更触绪而缤纷则见夫续比贝连艶羞花朶色如防蝀逥射乎虹桥舞比羽霓直通扵馺娑瑶筐用盛锦袱是裹方携蒲酌愿万年以祝君亦比葵忱借一线而达我重曰当午日兮结五丝综万绪兮抽巧思绵寳命兮夀无期纪嵗华兮长如斯
　　稼穑惟寳赋
　　天之钟异物也石韫玉而山辉蚌含珠而川媚金在沙而待披绡织鲛而成瑞火齐共木难而交朗都梁与五木而争贵绣毯红赤羽文翠固海舶之夸珍亦大贾之网利者也然而饥不可食寒岂能衣惟土物之是爱乃民命之所依希代之姿莫匹连城之价在兹此圣世之至寳羌歌咏扵周诗尔其既耕既耘既方既皁沃时雨而霑濡熟西风而坚好珠颗满车兮无慙照乗之光玉粒盈仓兮絶胜琼瑶之报故珍重上厪乎一人而滋培全仰乎大造为植物之独贵岂异贿之足称勤耒耜而莫怠谨播植而乃成爰借亚旅之众如施追琢之精力作三时兮类蓝田之种玉有秋不日兮夸赤水之求珍兾千仓与万箱兮寜必不贪为寳庆崇墉与比兮悬知有道则生信饥寒之可御陋琼瑰之为轻不假居竒以市何须韫匵而藏余滞穂兮伊寡妇之利匪异物兮实餽贫之粮故曰寳金玉者心劳而鲜益寳稼穑者心逸而获臧其为利也最溥其为物也孔良尚计九年之蓄以期兆姓之康
　　南风之薰赋
　　祝融司方朱眀应节蒸溽暑兮鬱陶迟火轮兮炎热羡万物之敷荣坐池防之清絶猗珍簟兮如霜皎氷盘兮沃雪乃其堦尘初动罗幕微飘协巽方以律转应鹑火而调出谷泠泠轻才偃草入林习习响不鸣条蒲剑刺波兮岸畔斜萦乎翠带荷珠承盖兮池心低曵夫红绡觧烦襟于九夏扇清景扵崇朝客有广厦披衣北窓延赏喜嘘拂之及时欣凯乐之有象鬱佳气兮氤氲埽祥云兮淡荡爰符五日之期可卜三秋之穣吹来阊阖何须辨其雌防布自郊原欣可覩夫长养时也虞弦鼓尧厨吹有道圣人之世无为郅治之时着物如薰疑度篱邉香芷乘阳欲动微飘座上轻絺中八音之节族叶三光之舒迟岂比夫兰防徒侈其词华沛里空思夫勇士舞掌中而惧飞赏亭畔而称美彼宫殿但泛其蕙兰伊闾阎岂被其福履惟睿作圣惟风时薰宣和觧鬱泽广恩均既扬飔扵八表亦应扵五辰冬暖吹葭管之律春和拂梅栁之津防南风之入夏尤遍被乎无垠斯所以醖醸太和之气而王者法之以施仁者乎
　　书同文赋
　　伟哉书契之盛也丽光天而有耀敷海宇而无垠掌之保氏而肇夫小学观乎人文而成彼大勲代结防而为治因载道以称神洋溢之风普扇光华之治聿新书纪遵道遵路记称同轨同伦固草野咸钦其法式抑巗廊用布其丝纶繄夫庖牺造书仓颉创字蝌蚪成形鸟鱼志瑞原所始作不一其类迨后八体渐分六书遂制或篆而殊科或殳戈之异制或偃露涌泉而称工或离星垂珠以布势或掲象魏之条或质嵗成之计或逰元圃之麟或折蟾宫之桂莫不依乎典则遵我王章错综以尽其术采摭以备其详藻耀乎典册之府辉煌乎翰墨之场指事象形之中则协声转注之允臧润太平而有色宣文治扵重光扵是靖万虑之纷拏布一人之大化金殿春永而阁帖临余玉笔龙飞而黄麻草罢欲加防而无有讵一画之可假昭万里之同风自一人而逮下眀廷敷奏曽无马字之讹在野遵从何有鱼书之诈则知圣人有作书文大同自南自北自西自东光如日月之烛遐届舟车所通布章程扵画一阐治理于鸿蒙岂操觚而濡墨者徒工技雕虫也哉
　　秋河赋
　　暑风退秋月眀丽银浦扵碧落映金汉扵丹京耿耿之波澜皎洁皑皑之气象澄露下而天津可渡风飘而微浪不生经渐防而逶迤亘玉防而清浅从碧海以分来岂黄河之上转入三秋以杳茫直万里而曼衍深莫测兮悬东井而昭囬逺莫知兮歴南箕以舒展客有闲庭容与梧砌逍遥感砧声扵野墅惊蛩响乎清宵眄眀光而寄兴抒旷懐于泬寥夫其龙驾将临星桥初起弄机之女停梭河鼓之旂近止霞妆斜整映牛渚以非遥阁道潜通望鹊梁而甚迩乐莫乐兮旧相知悲莫悲兮久别离嗟阳乌之欲上又天鸡之早啼何绛河之倾而不竭兮抑天限固若是其难移徒见夫皓如白练之披皎夺景星之灿当霁夕而逾眀吐霄光而犹烂兴无邉之秋思漫题句扵纨扇
　　荔枝赋
　　气禀纯阳根植炎方灿琼华之烁烁垂寳实之煌煌蔡谱爰稽纪方红与江绿白图聿考夸雪肉与氷瓤领味者叹为仙液观色者惊若绛囊张公之梨难并美安期之枣莫擅长江城之橘谩比拟瑶池之桃洵荒唐信乎天下之竒产而果中之称王者也尔其瘴雨初収炎风微扇条宻抽旗花开缀霰殆有积而后彰岂无实而自炫翔彩鳯以辉煌合彤云而绚烂红丸万斛纷玉树以流光神丹九成射瑶圃而掣电燕支颗颗欲盈闽客之筐火齐累累乍佐畨舟之宴岂云憇之者如云叶之垂寳之者无斧斤之患而已哉时惟遐迩同风盛徳昭融虽限山川之逺竟如堂奥之通彼宣风之大吏乃方物之是共树植皇州岂分幅之隔实垂上苑应知造化之功赐出金门羣捧玻璃之盏恩分青琐携归筠箨之笼此盖叨仙味扵阆苑而沐圣泽扵无穷也夫其朱殻才分脂肤照眼朗若玉壶之氷润似清凉之散热中之始消岂病渇之用遣佐玉杯兮轻含白露之团列华筵兮共赏氷蚕之茧唇未沾而已香手含润而莫盥亦何必羡岭南之三百堆骊珠而满盌哉
　　多稼如云赋
　　出郊原而纵目爱金秋之气清草霏霏而露湿天寥寥而风生寒蝉収响隂虫载鸣绣错沟塍乍青连而散漫绮分陇畆正黄茂以纵横酬勤劬扵东作告丰稔乎西成逺而视之如肤寸之出石也近而睨之似朝隮之凝碧也当夫公田既雨霑膏泽之调匀嘉种徧敷披薰风之顺适厥田上上兮芒既抽而散芳实发芊芊兮花已飞而带白奄观南畆之収何异西郊之积则见夫绵邈铺川丰融亘田层阜遥分似无心而出岫千畦遍满若竒峰之连天氤氲散润兮既史书以占嵗曼衍流膏兮果户庆扵有年岂坻京之足喻恍荟蔚之愈绵于时庤乃钱镈筑我场圃以乐农夫以御田祖丰滋漫若且闻束晳之诗悦茂油然欣聴籥章之鼓方苞既实庆髙廪扵茨梁坚好不秕喜盈畴之稷黍故曰谷为君寳惟农是亲遗秉盈场玉食亦登其芬洁余粮栖畆金枝转掩其轮囷岂非圣徳之格天而多稼乃得以如云乎
　　圣徳合天地赋
　　圣人膺寳箓握灵图跻含生扵富夀致万类之昭苏泽允覃乎九有道克奉乎三无钦眀文思帝尧无以逾也温恭允塞虞舜曷以加乎纪巍巍与荡荡信一揆而同符天无不覆地无不载苍苍者昭丕冒之宏混混者顺发生之大窥博厚而难名测包容而无外是亘古此天地也而谁与为对待哉王者中和位育并立为三规模既同乎帱载对越尤致其精严故升中扵天而神格告成扵地而恩泽覃茂以对时而行无妄卑以自牧而体福谦扵是歌一徳之允若与二仪而脗合布政则温如春融育物则量同海纳眀如日也丽九华以昭宣散如风也纪八莭扵阊阖然而髙眀既被朝夕弥防昭事则几康是饬行健则元防永绵小心翼翼是曰法天若夫广大咸亨品物必遂既柔顺而利贞亦履仁而行义安土能敦是曰则地扵是乎乾坤合徳君师并修海宇仰崇髙之象羣灵乐静谧之休徧尊亲扵血气成参赞之谟谋岂非与清寕而永奠合上下而同流者哉
　　鸟求友声赋
　　暮春日永修褉风轻栁依依而始绿桃灼灼而载荣山含翠而水秀云触石而气清想羣贤之盛迹追永和之芳声命我樽斚招我友朋既窥花而拂竹足乐志而怡情乃有流莺傍乎髙栁乗春载鸣知时不苟既择木而迁乔亦因心而求友翺翔寡侣兮爰懐切切之思睍睆呼羣兮用发嘤嘤之口枝头乍啭兮念知我之犹希陌上频啼兮恨相应之恐后蜂蝶来往兮疑尚阻扵羣猜鸾鳯遥逺兮兾以引为吾耦叹离羣之已久谓知音其可期友既不我弃兮吾亦岂不尔思自秋徂冬业过时而已矣穿堤泛栁尽今日以求之取则寜逺流音在兹莫使鵩鸟兮得谗言之是肆应同鸣鹤兮愿好爵之与縻乃其谷里春深林间交订始也以类而相求终焉同声之是应是谓其音既谐其志亦正爰符金兰之契雅合风人之咏彼夫乌衣国里红缕楼前呌邉秋之孤鹜啼蜀月之杜鹘岂得义同金石韵佩管弦也哉
　　麦秋赋
　　繄鹑火之司令疑商金之届期影度朱眀始散芳扵榴圃律侵白帝独抽穂扵麦畦爱芃芃之连缬亦离离之下垂南畆正勤扵此日西成偏纪乎兹时披梅风而含颗润谷雨而双岐是盖四时之代序而万物各遂其繁滋者也乃其堤上莺啼陇间雉雊芳草未歇而犹霏緑树成隂而始就何铚艾之奄观兮当隆曦之永昼覩黄云之满野兮惊白藏之应溽寒露而朝濡兮潜隂吕而夕秀杂収敛扵长养兮参结实扵纷茂炎炎当令硕硕成行紫茎兮韫爽青穂兮含凉大有占而丰登肇象兮中和顺而陇畆飞香对银縚而偶穂兮散珠颗而分芒岂非化工之独运而为盛世之嘉祥哉
　　夏云赋
　　夕阳退暑晚籁吹凉蝉嘒嘒其曵响榴艶艶其含芳挥羽扇兮纳爽坐氷簟兮生光既澄观兮潇洒爰延歩兮徜徉策杖清流之畔响屧踈林之旁见夫夏云矗峰无心出岫峩峩而其气始升氲氲而其势渐就晻霭冈峦之崇蔽亏松杉之茂其方起也似迎日而流霞其上腾也如凌风而散华其纷郁也状防缬而锦叠其轮囷也类玉叶而金葩或现神女之佩或驾王母之车依稀汉帝兮望祥而书纪寳鼎彷佛安期兮成仙而枣大如同昆仑兮五色突嵩少兮三花驱不劳鞭兮乍峭峰之崒嵂斵何须斧兮已空窍之谽谺尔其炎蒸顿歇池防清絶抱翠石兮影留俯清波兮纹洁暝烟杳霭兮隔栁岸以深沉余景纷纶兮镂残阳而眀灭思添棐几之清病消文园之渇岂非覩鬱兴之势而忽觧心中之热哉
　　学问至刍荛赋
