<!-- { "loadSidebar": true } -->
　　夫事有违而得道，有顺而失义，有爱而为害，有恶而为美。其故何乎？盖明智之所得，暗伪之所失也。是以君子之于事也，无适无莫，必考之以义焉。得由和兴，失由同起。故以可济否谓之和，好恶不殊谓之同。《春秋传》曰：「和如羹焉，酸苦以剂春味，君子食之，以平其心。同如水焉，若以水济水，谁能食之？琴瑟之专一，谁能听之？」是以君子之行，周而不比，和而不同，以救过为正，以匡恶为忠。经曰：「将顺其美，匡救其恶，则上下和睦，能相亲也。「昔楚恭王有疾，召其大夫曰：「不谷不德，少主社稷。失先君之绪，覆楚国之师，不谷之罪也。若以宗庙之灵，得保首领以殁，请为灵若厉。」大夫许诸。及其卒也，子囊曰：「不然，夫事君者，从其善，不从其过。赫赫楚国，而君临之，怃正南海，训及诸夏，其宠大矣。有是宠也，而知其过，可不谓恭乎！」大夫从之。此违而得道者也。及灵王骄淫，暴虐无度。芋尹申亥从王之欲，以殡于乾溪，殉之二女。此顺而失义者也。鄢陵之役，晋、楚对战，阳谷献酒，子反以毙。此爱而害之者也。臧武仲曰：「孟孙之恶我，药石也；季孙之爱我，美也。毒滋厚，石犹生我。」此恶而为美者也。孔子曰：「智之难也。有臧武仲之智，而不容于鲁国。抑有由也，作而不顺，施而不恕矣。」盖养其知义，讥春违道也。夫知而违之，伪也；不知而失之，暗也。与伪焉，其患一也。患之所在，非徒在智之不及，又在及而违之者矣。故曰「智及之，仁不能守之，虽得之，必失之也。《夏书》曰：「念兹在兹，庶事恕施。」忠智之谓矣。故君子之行，动则思义，不为利回，不为义疚，进退周旋，唯道是务。苟失其道，则兄弟不阿；苟得其义，虽仇雠不废。故解狐蒙祁奚之荐，二叔被击公之害，勃以逆文为成，傅瑕以顺厉为败，管苏以憎忤取进，申侯以爱从见退，考之以义也。故曰：「不在逆顺，以义为断；不在憎爱，以道为贵。」《礼记》曰：「爱而知其恶，憎而知其善。」考义之谓也。（《后汉·刘梁传》）
　　◇刘梁碑（附）
　　君迁桂阳太守，班序以正以仁为首，以义为先。（《书钞》）

卷六十五
◎刘桢
　　桢，字公干，梁孙。建安中，司空曹操以为军谋祭酒椽，历平原侯庶子五官将文学。有《毛诗义间》十卷，集四卷。
　　◇大暑赋
　　其为暑也，羲和总驾发扶木，太阳为舆达灾烛，灵威参垂步朱谷。赫赫炎炎，烈烈晖晖，若炽燎之附体，又温泉而沈肌。兽喘气于玄景，鸟戢翼于高危，农捉而去畴，织女释杼而下机。温风至而增热，悒慑而无依，披襟领而长啸，冀微风之来思。（《艺文类聚》五）
　　◇黎阳山赋
　　自魏都而南迈，迄洪川以休。想王旅之旌旄，望南路之遐修。御轻驾而西徂，过旧坞之高区。尔乃逾峻岭，超连冈，一登九息，遂臻其阳。南荫黄河，左覆金城，青坛承祀，高碑颂灵。珍木骈罗奋华扬荣。云兴风起，萧瑟清冷。延首南望，顾瞻旧乡。桑梓增敬，惨切怀伤。河源汨其东游，阳乌飘而南翔。睹众物之集华，退欣欣而乐康。（《文艺类聚》七）
　　良游未厌，白日潜晖。（《文选·谢叔源游西池诗》注）
　　◇鲁都赋
　　昔大庭氏肇建厥居，少昊受命，亦都兹焉。（《艺文类聚》六十一。）
　　巨海分焉，倾泻百川。（《初学记》六。）
　　山则连冈属岭，а《鬼分》峡北。紫金扬晖于鸿岸，水精潜光乎云穴。岱宗邈其层秀，干气雾以高越。其木则赤夷青松，文茎蕙棠，洪干百围，高径穹皇。竹则填彼山陔，根氵尔阪域。夏荡攒包，劲条并殖。蒙雪含霜，不渝其色。翠实离离，凤凰攸食。（《艺文类聚》六十一，《北堂书钞》一百五十八，《初学记》二十八）芳果万名，攒罗广庭。霜滋灵润，时至则零。（《御览》九百六十四）
　　黍稷油油，粳族垂芒。残穗满握，一颖千箱。（《初学记》二十七。）
　　禄葱。（《御览》九百二十五）
　　水产众夥，各有彝伦。颁首莘尾，丰颅重断。戴兵挟刃，盘甲曲鳞。（《艺文烦聚》六十一。）
　　其盐则高盆连冉，波酌海臻。素鹾凝结，皓若雪氛。（《书钞》一百四十六。）
　　又有盐池漭沈，前炙易春。焦暴沫，疏盐自殷。挹之不损，取之不动。（《书钞》一百四十六。）
　　女工则绛□绮谷。（《御览》八百十六）
　　纤纤丝履，灿烂鲜新。灵草寻梦，华荣奏口。表以文组，（《初学记》作「綦」。）缀以珠。步蹈安审，接迹承身。（《书钞》一百三十六，《初学记》二十六，《御览》六百九十七）
　　且观其时谢节移，和族绥宗，招欢合好，肃戒友朋。龙烛九枝，逸稻寿阳。赋《湛露》以留客，召丽妙之新倡。众媛侍侧，鳞附盈房。蛾眉清眸，颜若雪霜。玄发曜粉，芳泽不□。含丹吮素，巧笑妍详。裾纷衤非，振佩鸣璜。插曜日之珍笄，珥明月之珠。舞人就列，整饰容华。和颜扬眸，眄风长歌。飘乎发，身如转波。寻虚骋迹，顾与节和。纵修袖以终曲，若奔星之赴河。及其素秋二七，天汉指隅，民胥祓禊，国于水嬉。缇帷弥津，丹帐覆洲。日暮宴罢，车骑就衢。盖如飞鹤，马如游鱼。伊岁之冬，云气清。水Ё露凝，冰雪皑皑。（《艺文类聚》六十一，《书钞》一百三十五，《初学记》三，又四，又十五，《御览》三百八十一，七百二，七百十八）
　　金陛玉砌，玄互云柯。（《文选·王融曲水诗序》注）
　　应门岩岩，朱扉含光。路殿岿其隆崇，文陛其高骧。听迅雷于长除，若有闻而复亡。其园囿苑沼，骈田接连。渌池分浪，以带石垠。文隅琼岸，华玉依津。邦乃大狩，振扬炎威。教民即戎，讲习兴师。落幕包括，连结营围。长掩壑，大罗被。毛群陨殪，羽族歼剥。填崎塞畎，不可胜录。（《艺文类聚》六十一，《御览》八百三十二）戢武器于有炎之库，放戎马于巨野之。（《水经·泗水》注）
　　彼齐诸儒，绘弁端衣，散佩垂绅，金声玉色，温右新。访鲁都之区域，吊先生之遗贞。（《御览》一百五十六）
　　◇遂志赋
　　幸遇明后，因志东倾。报此丰草，乃命小生。生之小矣，何兹云当。牧马于路，役车低昂。怆恨恻切，我独西行。去峻溪之鸿洞，观日日于朝阳。释丛棘之馀刺，践贾林之柔芳。玉粲以曜目，荣日华以舒光。信此山之多灵，何神分之煌煌。聊且游观，周历高岑。仰攀高枝，侧身遗阴。磷磷阑阑，以广其心。伊天皇之树叶，必结根于仁方。梢吴夷于东隅，掣叛臣乎南荆。戢干戈于内库，我马絷而不行。扬洪恩于无涯，听颂声之洋洋。四宇奠目无为，玄道穆以普将。翼俊于上列，退仄陋于下场。袭初服之芜秽，托蓬庐以游翔。岂放言而云尔，乃旦夕之可忘。（《艺文类聚》二十六）
　　◇清虑赋
　　结果阿之扶桑，接西雷乎烛龙。入镣碧之间，出水精之都。上青之山，蹈琳珉之途。玉树习叶，上楼金乌。（《初学记》二十七，《文选·雪赋》注，《御览》八百八。）
　　错华玉以茨屋，骈雄（《御览》作「雉」。）黄以为墀。纷以瑶蕊，糅以玉夷。（《初学记》二十七，《御览》一百八十五。）
　　后布玳瑁之席，前设觜之筵。凭文瑶之几，对精金之几。（《书钞》一百三十三引两条，《御览》七百六，又七百九，又八百七，又八百九。）
　　□虞氏之爨，加火球之甑。炊嘉禾之米，和荚之饭。《书钞》一百四十四。
　　仰称木韭，俯拔廉画姜。（《御览》九百七十四。）
　　◇瓜赋
　　桢在曹植坐，厨人进瓜。植命为赋，促立成。其辞曰：
　　含金精之流芳，冠种瓜以作珍。三星在隅，温风节暮。枕翘于藤，流美远布。黄华炳晔，潜实独著。丰细异形，圆方殊务。扬晖发藻，九采杂揉。厥初作苦，终然允甘。应时湫熟，含兰吐芳。蓝皮蜜理，素肌丹瓤。乃命圃师，贡春最良。投诸清流，一浮一藏。更布象牙之席，薰玳瑁之筵。凭彤玉之几，酌撩碧之樽。析以金刀，四剖三离。承之吕雕盘，幂之目纤。甘逾蜜房，冷亚冰圭。（《艺文类聚》八十七，《文选·颜延年皇太子释奠会诗》注，《初学记》十，又二十七引四条，又《御览》二百四十六，八百十九，九百七十八。）
　　◇与曹植书
　　明使君始垂哀怜，意眷日崇。譬之疾病，乃使炎农分药，岐伯下钅咸，疾虽未除，就没无恨。何者？以其天医至神，而荣魄自尽也。（《御览》七百三十九。）
　　肃以素秋则落。（《文选·潘正叔赠陆机诗》注，又《刘琨重赠庐谌诗》注，又张协七命》注。）
　　◇谏曹植书
　　家丞邢，北土之彦，少秉高节，弱静澹泊，言少理多，真雅士也。桢诚不足同贯斯人，并列左右。而桢礼遇殊特，反疏简，私惧观者将谓君侯习近不肖，礼贤不足，采庶子之春华，忘家丞之秋实。为上招谛，其罪不小，以此反侧。（《魏志·邢传》。）
　　◇答魏太子丕借廓落带书
　　桢闻荆山之璞，曜元后之宝；随侯之珠，烛众士之好；南垠之金，登窈窕之首；貂《豸军》（《御览》作「《鼠军》貂」。）之尾，缀侍臣之帻。此四宝者，伏朽石之下，潜氵于泥之中，而扬光千载之上，发彩畴昔之外，亦皆水未能初自接于至尊也。夫尊者所服，卑者所修也；贵者所御，贱者所先也。故夏屋初成而大匠先立其下，嘉禾始熟而农夫先尝其粒。恨桢所带，无他妙饰，若实殊异，尚可纳也。（《魏志·王粲传》注引《典略》，又略见《御览》六百八十七，六百八十八。）
　　◇处士国文甫碑
　　先生执乾灵之贞洁，禀神祗之正性，咳笑则孝悌之端著，葡匐则清节之兆见，龆龀以及成人，体无懈容，口无愆辞，兢兢业业，小心畏忌，勤让同俦，敬事长老，虽周之乐正子春，汉之江都董相，其饬躬力行，无以尚之。是以长安师其仁，朋友钦其义，闰门称其慈，宗属怀其惠。既乃潜身穷岩，游心载籍，薄世名也。初，海内之乱，不视膳羞，十有馀年，忧心泣血，不胜其哀，形销气竭，以建安十七年四月卒。于时龙德逸民，黄发实叟，缀文通儒，有方彦士，莫不拊心长号，如丧同生。咸以为诔所以昭行也，铭所以旌德也，古之君子既没而令问不忘者，由斯一者也。铭曰：
　　懿矣先生，天授德度。外清内白，如玉之素。逍遥九皋，方回是慕。不计治萃，名与殊路。知我者希，韫椟未酤。丧过乎哀，遘疾不悟。早世永颓，违此荣祚。咨尔末徒，聿修欢故。（《艺文类聚》三十七）
　　◎刘陶
