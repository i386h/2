<!-- { "loadSidebar": true } -->
却扫溪西旧草堂秋风落叶满藜床石田租重斋储少乞我家传辟谷方

为许克谦题画

江汉萧条落木秋疎篁相倚小山幽知君肥遯非充隠方信人间有许由

杂题画

目极江南有所思余（阙）风雨落花时钱郎应恨春归尽独倚东风写折枝（钱舜举折枝）

陇上辍耕春雨余牧儿黑色短裙裾只疑李宻归田去牛角胡为不挂书（牧牛图）

帝子南征竟不还墨云零落九疑山偶因碧草牵春梦得到潇湘二水间（墨兰）

飞锡来从日本东受斋因过海王宫坐中貌得珊瑚树犹带蓬莱水殿风（日东僧竹石）

忆昔涪南献茘枝美人宫里一开眉劳民轻结当时怨看画深令后代悲（茘枝）

尚书天上早知名长忆君王聴履声回首白云山万迭苍梧何处最闗情（髙房山山水）

凤毛新沐翠毵毵春近瀛洲雨气酣晚下紫微归思切长身独立望江南（同上竹）

五马浮江一化龙琅琊王业藉诸公江南春草年年长若个能追万里风（五马图）

何人画此好头赤絶胜天廏玉连钱龙媒散落在何处苜蓿秋风生暮烟（阙）

此马真从西域来圉人髙鼻复于思将军新受征南钺藉尔追风百战才（阙）

故国江山入莫秋烟波留与后人愁古今不预兴亡事只有沧浪独钓舟（李唐山水）

五马南来王气空石城江水动秋风客儿岂是忘机者欲向东林结逺公（庐山图）

梦入梨云路不分幽香多在定中闻起来写得横窻影寄与山中满谷云（表上人梅）

罗含宅前春水生一柱观头黄鸟鸣吴船多上荆门路我欲因之万里行（楚山图）

春水微生雪乍融偶然行过御沟东倚风三弄昭华管凭仗飞花莫恼公（阙）

海棠枝上聚么禽相逐相呼乐意深偷入太仓时一饱岂知鸣鹤在东林（海棠偷仓）

汉家新得蒲梢马赐与韩嫣大出游緑树黄鹂忽惊起金丸飞落殿西头（挟弹图）

越栢画松松露骨老龙怒拔灵湫立天池一夜飞霹雳月落庭空影千尺（子庭松栢）

孔明庙前江水深千载尚见栢森森越僧西行不到蜀何以写得青铜阴（阙）

答弥仲纶

寳地珠林隠白沙曽随行客过柴车遥想故人开梵处毵毵花雨落加裟

江东纸价近能髙词客春来兴倍豪老去才情浑短尽空劳雪茧到东皋

与陶生

我有青山一片霞倩君为我制加沙明朝天上讲经去吹落满身优钵华

寄竺隠和上

两街都録有司存共喜吾家得辨臻辅教有书勤献纳洗光佛日荷尧仁

白云丹井经行处龙护生公夜讲台还忆两山羣弟子松枝西指望归来

寄夫璞和尚

对御经筵日日开香云长绕雨花台百官殿上齐弹指再见天台智者来

六十余州旧化风流传今复到江东龙盘虎踞京华地圣主重兴佛陇宗

东皋録巻上

●钦定四库全书

东皋録卷中

（明）释妙声撰

懐浄土偈序

昔庐山逺法师与入社羣贤着念佛三昧诗行于世近世樝庵严教主作懐浄土诗为七言四韵虽非为诗而作而情辞凄婉往往有佳句可诵尔后作者非一篇什益多盖有不可胜録者矣然骛髙者弗切徇俗者近俚鲜克当乎人心识者病焉吴之东宏其教者曰无隠法师自罢讲浄信即冥神西域行业纯白人从而化制懐浄土偈四十篇述其志以劝观其出入经论比物连类直而信质而尽盖樝庵之流亚也且夫浄土之教本乎心心与佛如境借智合则生佛土成佛道也何有自天台发明其旨而四明继之造修之法粲然大备凡欲从事于斯者舍此其无术矣无隠天台氏之学者也故其精诣浩博如此嗟夫吾徒之为文所以宣寄大化而善世云尔无事乎华靡之辞也世逺道衰学者倍其师说托焉以自放假之以为髙絺章缋句若专以其业者无当于道无得于己无益于物则亦何乐而为之也哉呜呼无惑乎吾道之弗振也无隠盖有见于此者矣于是独探原本具训以警其有功于名教者乎无隠俾为序引为之三复而题其端云

赠斯道成序

上人居东海之滨通内外学喜从贤者游与余遇于具区之上征言以为赠余语之曰子亦尝观夫水乎余尝自具区遵湖而南放于东澨登垂虹俯洞庭以临三江见汪濊停蓄震荡喷薄弥望数万顷包络三州浩然巨浸乃慨然太息以为天下之水莫此若也及北浮大江泝天险极吴楚之交其潮汐迅悍猋驰霆击神造鬼设瞬息数千里莫测源委于是目眩心掉赧焉自愧其见之晚也后观乎东海见江汉百谷之会日月星辰之所出入浩浩汤汤与天地混徒望洋而叹敞罔自失曰嗟夫水有至于是者乎向之所见若蹄涔耳杯水耳何足以语天下之壮观哉夫吾圣人之道犹大海也诸子百氏犹江若湖也人有学圣人之道遗其大者逺者而安于小成是犹习江湖之流而不知海之大全其敖然自足也宜哉孟子曰观于海者难为水游于圣人之门者难为言信夫今吾子富于春秋有志于圣人之道譬诸水焉固己絶江湖之流而侵寻乎海矣果能力学笃行而弗措吾见其入圣贤之域不难也东海浄信之堂有曰章法师宏台衡之学彼上人者善观水者也善言圣人者也子以吾言讯之为何如也

送焕书记序

书记古者聘问通好往来之辞后世以为职文翰者之目唐用之藩府韩子所谓通敏闳辨兼人之才者也吾氏以文害道学者弗之尚然经论之富未尝不由乎文也夫言以达志文以载道言而不文其行也不逺矣故大方广众必设掌书记一人所以敷畅道妙黼黻宗教内则岁时伏腊之会外与缙绅四邻交凡文词之事皆属焉亦良难矣道既降而文益胜人尤以是为美名而乐趋之求无愧于斯者亦或寡矣行中仁公住虎丘从游者多俊秀之士最后署书记而得焕无文者焉盖主人既贤其所与者必贤亦其理然也焕蚤从士瞻标公司内记于灵岩二公皆东南丛林之望以焕之颖悟明敏而得贤师友若是所造既已深矣而又以为未也又将纵观四方以博其趣而来求言以为赠噫余亦有愧于斯者也今老矣独喜子之成犹骎骎乎不已甚矣子之好学也夫是则通敏闳辨兼人者将在于子矣虽然此非吾道之至也茍即辞以明其理道果外是乎哉子行矣正车于途慎其所操其宁有不至也耶

三吴渔唱集序

古者咏歌谣咢之辞多出于草野所以写其悲忧愉佚之情着其俗尚美恶之故诗之国风是已若夫宗庙朝廷则公卿大夫之述作雅颂在焉自采诗之官废而诗道息然发乎性情者今犹古也故齐讴楚歌吴歈越吟遇事而变杂然并兴盖有不可胜纪者矣诗道曷尝息哉三吴渔唱集者郑君伯仁之诗也伯仁懐抱利器未得施用以其所藴悉发为诗宜有愤怼怨刺而和平清适方退托于渔樵非得于诗者不能也伯仁越人也而系于吴非忘本也盖触物引兴有不能自已者况吴越之同风哉伯仁家为东南名儒其过庭之学有自来异时用之朝廷鸣国家之盛者不在斯人乎于是为三吴渔唱集序

三友图诗序

会稽吴景贤善取友其行四方遇有合焉者辄与游弗置尝得时贤所画松竹兰三物苍古可爱因玩之无斁命曰三友求能赋者咏歌之既而授简于余俾引其首焉夫君子之取友顾何取于草木之微乎古之取友者于一乡于一国于天下犹以为未也又尚友古之人古人逺矣求之于今而未足也又取诸物之似者而友之盖友者所以成德也茍可以比德焉虽草木之微在所不弃之三者所以获友于君子也且夫松之为物也劲正独立善建不拔不为寒暑而少变竹则秉德有恒以虚受益有坚贞匪石之节若兰也幽洁自持无俟于外而苾芬不可掩是故君子无不爱之贤之或从而君公之其为世所重如此夫劲正不拔非直与秉德有恒非谅与幽洁苾芬非多闻与是足为益者之道矣宜景贤乐之而弗释也景贤尝长长洲幕亷慎敏事吴人懐之异时德愈修友道日广而得行其志庸非三者之助乎诸君之赋所谓与人为善盖莫非圣贤之徒也可无述哉

思上人游方诗后序

夫圣人之为教也其心则同而其迹或异以性本一故不得不同也以情纠纷故不得不异也善学者于其心不泥其迹于其同不崇其异道之行也恶有彼此之间哉自大教东渐天下化成古今缙绅先生学士大夫类多知其说者匪徒知之亦允蹈之匪允蹈之亦能言之今观其书往往能极玄理之奥合一贯之旨其言足以善民俗助治教所谓并行而不悖者不可诬也独韩欧氏迷迹而好异丑词巧辨肆为排诋既无伤于日月之明而又无益于其教徒使后世好名之徒窃其说以为口实岂非盛德之累乎呜呼何弗思之甚耶然二子始乖而终合信乎心之未尝不同也吴郡思古先上人业天台氏之学至正间将行四方遂昌郑先生首为序率一时名士赋诗以送之多和平之音无异同之辨文雅粲然殊可观也然古先竟未行而职教者留主长洲文殊寺数年人从而化者甚众今乃弃去翛然山水间虚已以游与物无忤如不系之舟如行空之云何可羁也古先从余游甚乆以道义相恱以讲习相乐而未尝以文字见托也间持此巻相示以请因得寓目焉余既髙古先之行而又乐羣贤之同也故援笔为后序云

周玄初祷雨诗序

常熟致道观鹤林周君玄初有道术能劾治鬼物及祠祭禳禬吴人多信之洪武二年夏大旱邑人士相与起君禜雨不崇朝雨连大澍岁遂有秋邑人愈尊信其术乃求吾徒之能言者赋诗以赠之而谒余序且道玄初之言曰夫天人之分固悬絶矣吾以眇然之身寄其间而能感而吾应召而吾从无不如志者惟此心焉耳盖天即理也神而明之存乎其人茍以心契理理合于天将无施不可独雨乎哉凡吾动作麾斥以示吾用者盖将骇常人耳目以神吾术耳然所以致雨者不在彼而在此也余闻其言曰噫此吾家惟心之旨也玄初何自而得之哉夫得其小者犹若此况其大者乎信乎道无二致也余尝过黄泥之坂入丹霞馆见其坛宇閴寂梧竹森映若化人之居意必有人焉俄而修然长身峩冠缟衣出见客即玄初也挹其言果有道者为赋来鹤亭诗而去今十五年矣及得左辖周公所为鹤林先生传而读之益知其传授端绪师友渊源有自而世方以禁架之术多君者岂知玄初哉此吾徒乐道其善而颂声作焉由是以知吾圣人尽心知性穷神极化之妙无所不在推其绪余而所沾丐者亦多矣故题其首简而申余意焉诗凡如干篇

送为上人序

西域诸国皆知事佛惟髙昌为至自王公以下多削染为僧方其盛时以道德智术为有国者所尊信足为吾教之重者比比有焉善为上人本其国人世为显宦由其父为常熟监州而为吴产自幼厌纨绮之习慨然有志于方外今年二十余而气质浑厚犹有北方承平世家故态信乎其为受道之器者矣受业西山之天池独恨无良师友以相激厉将游四方而博求之而来乞言为先容噫以上人原委之懿资质之美问学之勤孰不乐告以善道又何藉于聋瞽之言乎行哉行哉毋因循毋茍且毋怠惰必究其心之所欲得而后已则他日为所尊信而为吾教之重者吾于上人其有望焉

送义上人序

