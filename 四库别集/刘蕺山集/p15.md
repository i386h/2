<!-- { "loadSidebar": true } -->
　　都察院左都御史臣刘宗周谨奏为微臣草莽有怀敢因谘诹所及入告圣眀事臣宗周幸得从陛见之后俯垂清问遂及臣沿途见闻仰见圣明轸念时艰殚精治理冀得之臣子谘诹之暇以为补救之方臣敢无说以处此而愚衷犹有所未悉也嗟乎民穷至今日甚矣臣乡于江南颇称乐土而今年春村中犹有杀子以食者则所在四方可知矣臣于五月初旬辞里门而北维时江南方事挿种曽未几而阴雨连绵继以霪潦新苖淹死复行布种尽多抛荒米价骤踊相传人多枕藉死者行至江北水灾相似淮扬之间二麦尚多被野浥烂则挿种益已后时矣时庐州所属已次第报为贼陷贼哨前探至天长地方逼近维扬人情汹汹漕抚先遣兵三百声援扬州迨兵甫至扬即行刼掠因而散去从贼者几半上官亦未之问也既而贼骑亦限于水涨不果至扬矣臣住淮安日久漕抚史可法间顾臣臣问之曰曷不剿贼曰方事儧漕时漕抚既以攒漕为重而鳯皖二抚马士英徐世荫又先后履任方新尚未有协剿之议也至于漕事既毕可法乃事练兵以图大举而彼此声息转复杳然至今未闻有一旅向庐州一歩者则所练之兵果当何时始用乎而一时抚按诸臣迁延玩宼之景象大约如是矣区区数百里之间环错以三督抚而不能成一旅以向贼护漕者止言护漕护陵者止言护陵守安庆者止言守安庆则贼亦何时办乎说者曰正以督抚之多员也力薄而权分偷心生矣且非惟不能办贼也而今者淮扬按臣又以杀伤老穉告矣臣尝遇科臣陈泰来叩以时务之要曰必不得已而去曰去兵葢亦有激乎其言之也兖束一带行李犹有戒心臣乃遵青州而进见地方农事登场颇胜淮北但人烟徃徃断絶故抛荒甚多而其地到处有水利可讲屯种可行惜无人以经理之耳遇有司则无不以催科为蹙额曰甫经招聚之民一见上官督赋輙思掉臂去苦无法以羁縻之于是纷纷陈告又向臣求减十四年粮矣而最苦者以东三府而代西三府之米豆百倍维艰且以东路而代西路之驿递又百倍维艰上官亦未有以处之也臣尝遇督运侍郎王正志因言此差之无当于事诚为运道计莫若亟复西路驿递之为长便矣驿递复而运道通既可以招集流移亦可以开垦荒芜而议者犹不免西路遗孽是虑见今东路有护饷之兵若并之于西而亦充然有余倘迁延日乆终让兖东一路为贼薮扼断南北咽喉徒使东三府并受其敝眞计之左也且也各省直藩司不催粮而另遣部郎徒叹鞭长之莫及兵道不护鞘而特委卿贰转多掣肘之文移亦计之左也比臣行至河间所属独苦无雨秋收告歉仅支眼下畿南一带幸称有年特小民以召买米豆为艰多坐有司不职所致葢召买虽有官价而准以时价已苦赔累况给价不全赔累之中又赔累焉甚则有全不给价者总之今天下疮痍未起流亡未集民少而贼多官増设而事愈坏今但缓得一分催科便减一分盗贼省得一人差遣便息一方骚扰因使随处讲屯田水利与人以衣食之望则流亡自集即可随处行乡约保甲絶人以为盗之原则疮痍渐起而所谓去兵之说古圣人断断乎不我诬也今日日言练兵而终无一兵可用日日言调兵而终无一兵不助贼以害民致反授辞于贼曰剿兵安民一时文武诸大吏何啻巾帼之辱则亦安用此多兵为乎而且事纷纷多饷乎臣在临朐相传刘总鎭领兵过河未半渡而輙为贼所挤溺死者无筭此岂兵少之故乎又闻小袁贼声言就抚而该督遂遣一典史莅贼营反受其挫辱踉跄而还继以兵将多人尽遭屠戮种种举动眞成儿戏一旦骤遗河决之患天乎人也则诸援师观望玩寇之罪愈有不可胜诛者矣臣虽一隅之见闻未足槩天下大势而其端可以类推惟皇上独观万化之几深酌时务之要首念民艰多方收恤或量核灾荒径减见年钱粮或深惩覆辙尽罢前日练饷因勅各抚按令所在官司各举兵农钱谷之任无恃一切专官专遣从此本计既修胜筭自握坐见中州釜鱼纵未灭亡亦当终有向化之日矣臣谨据实指陈以闻
　　条列风纪疏【崇祯壬午十月二十五日上】
　　都察院左都御史臣刘宗周谨奏为敬循职掌条列风纪之要以佐圣治事臣惟国家设立内台与六部相提衡为天下风纪之司固理乱安危之所自出也惟是官不得人则法乆而弛令熟而玩种种受弊之端遂开天下犯义犯刑之习所不至以人国为徼幸者几希而臣乃凛凛于此矣臣闻君子之徳风也风无形而所及者神所被者逾广故又曰知风之自此其权固于皇躬之邃宻操之而在臣衙门因以法纪奉扬之故亦得繋风于纪顾名思义于端本澄源之说亦有不可不亟讲者则在诸御史且然况其为之长者乎臣以不才忝荷皇上任使受事伊始不敢遽求之官也而必反而责诸身苟其一念不可以对君父与一事不可以质天下士大夫臣不敢不席藁服皇上之大法法行自近臣乃进而与诸御史约繇是以求之纲纪之地自朝廷以及天下端不乏风行草偃之机惟皇上正心以正朝廷以正百官以正万民以正四方臣敢不受成于下以庶几无忝厥职乎臣请指其要者而类陈之
　　一曰建道揆臣闻商邑翼翼四方之极京师首善之地固道揆之所自立而天下繇之以感发兴起者也先臣冯从吾常因旧址建首善书院于京师率士大夫之同志者而讲肄其中会广寜告陷人多迂之者从吾曰今日正不可不讲学此其意固自远矣而竟以是罢去卒遗崔魏之祸首善一席鞠为荗草识者伤之天启圣明躬先问学日御经筵方将阐明孔孟之奥以绍圣綂而独不令士大夫仰承敎泽乎臣请亟复首善书院即袝从吾为瞽宗而令京师子弟之秀者专为肄业地仰昭圣明兴道致治之宪不亦休乎先是皇上特重孝经小学二书颁示天下一时士习多向风者而臣以为有小学之教而无小学之地犹然空文耳倘因首善之举即用之为都人士小学因并勅天下府州县各复国初社学旧制选名德老成者为之师聚里中彦士而教之因而繇党庠州序以达于国学将异日贤良方正诸科未必不因此而起而所禆于圣朝作人之化非浅鲜矣伏候圣裁
　　一曰贞法守臣闻五刑五用繋之天讨非人主所得而私也我国家设立三法司以治庶狱视前代为独详葢曰刑部所不能决者都察院得而决之部院所不能平者大理寺得而平之其寓意至深远开国之初高皇帝不废重典以惩巨恶于是有锦衣之狱已读老子民不畏死奈何以死惧之之语立命焚锦衣刑具事寛恤而归讯谳于法司至东厂缉事亦国初时偶一行之于大逆大奸事出一时权宜后日遂相沿而不改得与锦衣卫比周用事致人主有私刑自皇上御极以后此曹犹不难肆罗织之威日以风闻事件上尘睿览辇毂之下人人重足浸伤九重好生之徳幸今朝廷有清狱大典从前一切株连蔓引之寃始得尽出覆盆中外欢呼圣徳而皇上且已改定勅书不复畀此曹以事权矣请自今一切轻重狱词专听三法司听断不必另下锦衣其或有不公不法传于道路踪迹彰著者独许臣衙门以五城御史觉察亷其情罪之重者送刑部究拟倘御史不行觉察事露并坐御史御史得职而卫厂之讥呵可以不事自此耳目无旁寄之门朝端享清静之福于以仰追三代刑措之风其庶几乎伏候圣裁
　　一曰崇国体臣闻堂高亷远古人借以喻上下之分亦曰体统正而后朝廷尊耳今天下之势何啻指大于臂臂大于腰者所谓失今不治非徒病肿又苦■〈炙〉盭即今中原丧乱士卒非不林立而主帅之约束不行何故即大帅非不碁布而文臣之节制不受又何故则陵替之势其所由来者渐矣推此以往部臣而叛官长青衿而抗师帅仆奴而杀主翁皆积渐之势也臣乃知今之号为尚书侍郎者名位虽尊而语其权藉之地不过一吏胥之任耳朝升堂而受事夕繋囹圄矣方伏谒而趋承倐从维绁矣则当其在事之日而人人以囹圄待之维绁伺之曰此五日京兆耳下陵上替转相尤效等而进之王公一阶耳此臣所为寒心也请自今着令大臣自三品而上有犯罪者先行九卿科道会议议详乃付司冦司冦议定坐殊死者得收繋其它即以其罪行遣此虽于僇辱之中而不忘礼遇之意岂其人之足恤哉凡所以尊朝廷也顷者皇上业已行九经之政敬大臣而体羣臣何所不曲致其恩礼而终有感于旧铨诸臣之一案颇为圣度累不小则臣不得不虑及之以为将来戒伏候圣裁
　　一曰清伏奸臣闻在外为奸在内为宄以见腹心之冦为明主之所愼防云今天下流冦之祸易解也而所难者乃在奸宄前此枚卜之举何等闗系而朝堂禁地忽有以匿名揭告者胡为乎来哉贼在内矣则必有为之外者此非一辈罢闲官吏欲然既死之灰必系一时贪鄙缙绅冀幸非望之福因而闗通线索表里为奸至不难以门户之说罗朝士而一纲之动乘人主之所甚忌此其胆大包天为王法之所必诛而皇上亦姑置之而不问以全大体岂不适遂狡谋后且一逞再逞而无已乎语云不见其形愿察其影臣请此后除匿名文字一切立毁不问外但有朝绅结交近侍踪迹显著者不妨立置典刑此外大小臣僚不论见仕废籍或借事呈身或假途干进因而勅类斜封官同传奉者许臣衙门竟以白简从事立破奸谋庶魑魅魍魉不至跳梁于清昼而保泰之业或亦不外此而得之矣伏候圣裁
　　一曰惩官邪臣闻国家之败无不由官邪者而官之失徳自宠赂始往者京师士大夫与外官交际自臣通籍时有科三道四之说识者已为之哕呕其后稍稍滥觞未甚也我皇上御极以后加意澄淸间有以赂告者必罪不赦以为是足以令行而禁止矣岂知禁愈严而犯者愈众情愈巧臣受事冬官时见内外官相见以贽輙袖手授受不令左右窥见至列柬投逓必托小书名色曰十册二十册以示讳此其事讵可令穿窬见乎而其途必自台省而上权贵人乆之白镪易以黄金致长安金价日高如是者习以成风恬不为耻顷自薛国观败而人心稍有警惕次第改观易听矣倘其积习尽洗臣幸得与天下更始共奏澄清之理若犹未也但有辇金而入长安者臣衙门风闻即单词檄之立置三尺至于士路纷嚣乆构成一抢攘世界而近者复有起废之典不禁纷纷陈乞废者乞不废者亦乞至废而起者又乞决裂四维尤为不小相应一并禁止以挽頺风伏候圣裁
