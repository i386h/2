<!-- { "loadSidebar": true } -->
　　中庸曰天地之道为物不贰大明之诗曰上帝临女无贰尔心人心之无贰即天道之不贰一以贯之所以为先圣不贰过所以为顔子顔子曷为有过曰观过斯知仁吾于顔子之过知顔子不远复焉知顔子服膺勿失焉知顔子箪瓢陋巷不改其乐焉知顔子之屡空焉太空不贰顔子何贰融堂告清之之义切矣清之自知有过乎否乎未知其反观知之其尽以告我融堂之言药石也清之其毋忽
　　题跋
　　跋丙戌御书
　　洪惟圣天子光临大宝崇尚儒学尧章炳炳士习振起臣拜手稽首伏而读之至矫偏适正崇雅黜浮之训不胜兴敬而言曰雅者正也崇雅即所以适正也厥初生人本无不正因习有迁乃流于邪诞者习妄轻者习浮庸者习污懦者习媮由是浇漓卑苶之风成纯厚典实之意泯本心之正存者寡矣挽而回之其必由学乎学也者所以反其不正而归于正也善无小一得其正何用不臧恶无大一失其正他美莫赎戒之哉谨尔话言详尔视聴居必广居行不由径邪思倏起改之即止正途坦然奚所拟议他时涖官临民一出于正始足称圣天子迪尔衢士之意虽然师道不尊学者安仰端榘矱揭范模师以正率之弟子有弗正乎蕞尔守臣敷述训言勒诸金石于千万年
　　跋仁宗皇帝御书
　　臣谨按国史皇祐五年狄青以枢密副使讨侬智高余靖孙沔辅之青用番落骑兵张左右翼夹击智高大败而遁盖仁皇之德威于是信矣兵刑一也古者大刑用甲兵仁皇兵威之信繇修明政刑所致跪观奎画深见圣心抑小臣备数司臬哀矜庶狱敢不兢兢以圣训自勉
　　跋高宗皇帝赐洪忠宣御书
　　高宗皇帝赐忠宣公宸翰恩礼之隆如此惟忠宣可以无负矣忠宣直节千古有光权臣气焰今何在耶权臣能抑其爵位而不能掩其修名能屈其身而不能夺诸子孙衣冠蝉联逾久逾盛孙僴宝藏奎画传之无极观者叹美高皇知公本心而追恨权臣欺君之辠天定胜人于此尤验
　　跋孝宗皇帝赐洪丞相防刑御书
　　洪丞相当轴孝宗皇帝赐以防刑圣训臣于其孙僴获观云章敛容兴敬而言曰天地之大德曰生刑非以杀人也而生人之德存我朝钦卹之仁追配三代圣子神孙世世勿坠天地同德矣国祚延洪维天相之某职在司臬每阅狱案如天鉴临兹又佩服宝训以自警励一本至公无毫发私庶不欺于天不负于孝庙且不愧于此心云
　　跋徐逸平诗怗
　　此邦尊事清献赵公既祠于学矣嵗时郡守帅僚属展拜其墓所以励节行厚风俗也方将推广斯意益求前辈师友渊源所自如徐逸平之师杨山者表而出之今得见逸平与其高弟郑吏部诗篇敛衽三复良用感叹吏部之孙洋傥有志焉尽搜逸平遗书来当与学者共之是余之志也
　　跋杨文公手抄李义山诗
　　公之风节高矣如阳翟之归知者以为脱屣富贵不知者以为直情径行斥丁谓等事知者以为尽忠无隠不知者以为沽激要名心胸落落与世枘凿名高谤随势固然也君子之所为要使知者知耳公之闻孙当涂使君以公手抄李义山诗示余因得尽观诸公跋语夫游戏翰墨尚为人宝玩若此则当时知公者虽寡后世知公者多矣知尊其名未知学其为人真知亦岂易得耶援笔敬书因以自警
　　跋何叔度诗集
　　友人胡牧之过余出示古括何叔度诗编吏氛中得一寓目如暑天凉风袭人襟袖想其标格超然逸羣恨未及一款谈麈叩其所得于诗之外者
　　跋杨文公手书遗教经
　　世之好佛者多有福田利益之心公正色立朝无所阿附岂有利心也哉详攷公本末虽为小人所嫉终不为小人所害王钦若陈彭年之徒忌公才名出已右隂挤而去之洎再入翰苑会寇忠愍之贬或以草奏事中伤几不能脱丁谓本无陷公意遂免于祸噫重义轻利至使小人心服盛矣哉
　　跋长沙幕府四箴
　　长官之待僚属政欲已出权畏下移能用其所长者鲜矣况望其肝胆无隔休戚一体如家人父子乎能以真情相与者鲜矣况望其训导谆谆讲明义理如师友琢磨乎粤山真公之帅长沙也待僚属之意真如子弟朋友条为四事庸示劝勉幕属王君既作四箴矣余申以一言可乎天下万事皆原于心心本至灵已私障之已私既去洞然大公无适无莫常清常明律己也抚民也莅事也皆是心为之也亷而不本于心则有以敝车羸马为亷者矣仁而不本于心则有以燠休姑息为仁者矣勤而不本于心则有以衡石程书为勤者矣是皆心未通乎大公智漫窥于小道故流至于此然则四者固官箴之要而存心又三箴之要心诚亷当辞而辞当受而受皆亷也心诚仁温如春生凛如秋杀皆仁也心诚勤职思其忧思不出位皆勤也兹所谓无适无莫常清常明不失其本心者欤余假守柯山朝夕与同僚语者惟求其本心明白洞达了无隠藏颇得讲贯之味今又因王君获观此箴且真陈二君子皆为王君印可余辄于卷末微发未尽之旨转示同僚而复归诸王君云
　　朱权敎序拜录跋
　　嵗序拜于学礼也曷为俄举辄废盖曰是非所急故易视之耳敬礼之舆可易视乎朱君蹔摄教悼礼之废敬谨而行坠典以举嗣是者其常如朱君毋萌一易心哉
　　跋厉李二夫人行实
　　绍定已丑暮春某延请慈湖冯君振甫敎子家塾振甫慈湖先生高弟自其祖父经明行修世有令德某居同里闬亦闻其防矣一日振甫以二轴见示则其祖妣厉夫人与其妣李夫人之封制慈湖先生以贞孝二字表而出之有旨哉厉夫人之守志也子在襁褓贞矣李夫人之守志也子才九嵗亦贞矣慈湖先生何以称其孝曰贞德如姑孝莫大焉称李夫人之孝贞可知也已而某独有感于此者姑妇相继咸以德称德立家之基也贞孝立德之基也某观世人之衣冠蝉联光宠赫奕自谓能大其门而种德弗深墙高基下其頽可立而待孰如二夫人以德嗣德相为后先贞孝萃于一门芬芳遗于后裔基立矣保养封植则子孙责也振甫幼侍母寝中夜呼起苦口训诱振甫今所植立无忝母训又推以淑其子若孙焉德基既固日培日崇冯氏其兴乎兹其所以有感而重起敬也
　　跋欧阳伯禹行实
　　余不识欧阳君陆伯微余友也伯微之徒张氏状其行载所遗伯微书自谓于象山先生之学有防心处冯圣与吴规甫亦极称之清修笃孝临终翛然其亦可人耶岩居川观之士世不知名者何限君尚有诸君之称述不至湮没援笔以书为之慨叹
　　书魏子开行实
　　余同年进士汤仲能刚直有学识余悼白鹿书院敝久习颓老先生淑人心之本旨郁而不明非少更张不可遂屈仲能主之仲能辞再三乃任责行之一年规模焕然仲能一日过我因问匡庐善士仲能为余言堂长魏子开其人也今亡矣因出示行实一编读之令人懐思其子万里今为直学亦以举职称余不识子开因仲能以知其人抑亦有德之士也夫尹吉甫穆如清风之诗三叹夫德輶如毛民鲜克举呜呼知德者鲜自古而然余为之感怆因书以授其子万里且勉以克绍前人云
　　跋慈湖先生广居赋
　　慈湖先生既作广居赋矣广居之室后转而之他先生之犹子叔正能复其故物夫广居岂室庐云乎哉室庐有废兴而广居万古如一日也端平三年夏余屏处山樊叔正过余求纪其事且曰更为我敷畅广居之旨余不得辞设客问以见意客问广居之义何如曰坐一室墙之外无所覩忽焉步名园登崇台心目顿豁游城市未羡旷野之适俄而泛轻舠寻幽壑恍然疑非人间世此见广也涂歌里谚朝夕薫习一旦纵观都邑钟鼔管磬之迭奏琴瑟竽笙之交作已为之洗耳倾聴况乎钧天之乐来从天上吾乃得周旋其间相与共宴衎而聆雅音此闻广也襟度旷夷规为恢张视外物如浮云脱名利如敝屣与人则倾肺肝不事城府捐财则等泥沙不限绳尺是作为之广未足为德心之广也非意相干曽不介懐不虞得誉付之嬉笑疾雷破柱色不为动泰山压前目不为瞬想其胸中汪洋博大澄不清而淆不浊是足以为广矣而未足以臻其至也夫莫广于天矣而周天三百六十五度四分度之一虽毫厘不差焉其微如此所以成其广也然犹未也巧厯之所能算犹有尽也巧厯算数之所不及是无尽也无尽乃所以为广也岂独算哉离娄竭其明目而不能视师旷竭其聪耳聩而不能聴夫超于声容之外者无所极也无极所以为广也岂独耳目哉激西江之水水穷而不可测殚南山之竹竹尽而莫能纪绘画之所不能形容咏歌之所不能摹写是必有妙于此者矣夫妙于此者其变动不居其出入如神阖辟无常奚可端倪运转不息孰知纪极吾顾胶焉滞焉拘拘焉吾惧丧吾天窒吾渊何自而保吾广大之全客难余曰一枝之托抟风之翼也坎井之蛙东海之鼈也蟪蛄之暂大椿之夀也何如噫嘻悲夫余告子以周孔之道而子乃诘我以庄周之寓言毋乃非其类也乎客曰敢问周公之大道曰言其广广乃狭不言其广广其庶乎曷谓不言其广曰终日言未尝言终日不言未尝不言坦坦荡荡非偏非党混混融融无际无穷左之右之何左何右一往一来何往何来广居子居于何所扫方丈地卧六尺牀琴一张书一卷饭一箪水一瓢取于天壤间者才若此而已世人怜吾之穷吾不怜吾穷而怜世人不知吾之不穷夫怜世人之不知未为广也犹有彼已心也无彼无已浩乎太虚贵匪卿相贱匪癯儒富匪万戸贫匪穷闾是可以广乎曰未也卿相之贵如其贵癯儒之贱如其贱万戸之富如其富穷闾之贫如其贫各足吾分各乐吾乐故曰老者安之朋友信之少者怀之是不亦太虚乎是不亦无彼已心乎无彼已心是谓道心子往矣吾已多言矣客拱曰愿有记曰奚记为虽然固辞勿记犹未广也遂即此为记而授诸子杨子
　　书慈湖遗稾
　　先生之言多矣门人冯兴宗周之德取训语之要聚为一编属甫刻梓以惠后学或者病所取太少甫语之曰先生岂多言哉先生居处无一惰容接人无一长语作字无一草笔立朝大节正直光明临政子民真如父母是皆先生纯纯皜皜之妙先生尝侍象山先生发本心之问举扇讼是非以答忽省此心之清明忽省此心之无始末忽省此心之无所不通后守永嘉谒先圣谓自幼学壮而始觉觉此心澄然虚明无体广大无际日用云为无非变化呜呼先生之学师先圣师象山先生吐于言辞的的真实一编已多矣奚其少
　　题慈湖先生书孝本末
　　凡礼经所载大抵皆为亲存言之耳噫亲存固当事亲殁若之何而事之记曰夫古之人胡为而死其亲乎亲虽死而有不死者存音不可闻矣若闻其音容不可见矣若见其容岂音容哉此心灵明固不以生死隔也某不获终某之身事吾亲以为大痛朝斯夕斯常如先亲之俨在前也欲报之德昊天罔极万里谅同此心愿相与勉之
　　跋王次防论语说
　　余为儿时先正献言朋友遍四方俱善论今古第说论语罕有契心余黙识之用力于此书有年矣后始知不说论语乃善读论语者今观王君次防所着补义一编会萃众说防以已意最为详缜则又欣然曰不说固佳说亦佳说犹不说也噫得斯旨者可以读论语矣
　　跋方友民家藏五遂堂遗墨
