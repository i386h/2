<!-- { "loadSidebar": true } -->
　　只膺华宠伏积惊惶窃念臣篆刻攻文肤受爲学居自惭于曲士进不至于醇儒幸遘盛辰偶缘末技寖升华近稔服禁严预裁内史之书复视北门之草常虞弛职敢觊谬恩忽参进读之联弥积兼荣之愧此盖伏遇皇帝陛下早矜介拙曲赐甄陞惟图竭尽之诚以答优殊之眷
　　中书枢密院谢春宴笏记
　　臣某等言乘执规之春令爰举旧章示折俎之天慈式陈广宴展湛斯之晞泽庆乐只之逢辰伏惟皇帝陛下顺斗颁常对时覃惠凝睿思于黄屋惟以靖民均凯乐于春台未尝在已属政机之暇豫因节物之韶妍稽象于需修懽在镐以谓人神之心洽则天地之气和大防云龙之庭高张金石之乐融天壶之御醴溥洽羣臣回日角之睟容俯晖万物恩旣孚于上下礼亦恊于冲和臣等忝列近司欣阶幸防迩清光而尤密戴至造以何胜
　　秋宴笏记
　　嘉觞备物正得秋而万宝成法扆垂衣居其所而众星拱粲然盛观生于太平此盖伏遇皇帝陛下鸿慈自天湛恩济世洽兹德礼燕及臣工臣等备位何能防泽已渥愿介万年之景福共倾三祝于华封
　　代中书谢秋宴笏记
　　西成恊厯庆岁物之顺蕃广宴班觞示宸慈之昭锡爰修镐饮允洽需恩伏惟皇帝陛下化穆中区仁孚羣品设衢樽而励物厚鼎饪以需贤俗阜刑清号网鱼之云漏气调时豫聆铜雀之载鸣华黍由庚景风通正诱渊衷而载怿宣恺泽以咸周金石具陈缨緌竝集妙伎高寻于橦木清歌上遏于云门瞻黼幄之宸晖已惭形秽闻霓裳之法曲更觉魂惊同歌旣醉之篇欣遘寖昌之运臣等忝司枢席叨侍诏筵愧无云补之能但积属厌之辱


　　文恭集巻十一
　　钦定四库全书
　　文恭集巻十二
　　宋　胡宿　撰
　　外制
　　曾公亮可充史馆修撰制
　　敕夫西台书诏东观约史三长所寄二职竝华选诸槖从之贤得于纶省之老某奕世学史名家通经体行安于粹和器用本乎冲厚博我道术执经侍于便朝代予语言秉笔赞于书命讲闻正论丕变深辞属史氏之缺员思世官之服采惟乃踵向歆之美可以嗣南董之职噫立言不朽书法无隐传言后世勉济前人岂不美欤尚思勉此
　　宋祁可依前右谏议大夫充史馆修撰制
　　敕具官某国之大典莫尚于防书世有史官实颛于笔削思立言于不朽用垂法于将来亶属耆英乃尸述作以尔学通今古文擅宗师识可贯于动微才足经于治本向代言于掖省复定草于禁林盘诰之风炳于三代训辞之体厚厥二京厯近辅以政成睠迩英之籍旧畴咨劝讲召复近严属撰次之缺员冀选抡之任职絶逾隽硕参寄编摩制度文章用焕一时之美才流职业更増二惠之华有若世官实惟家学尚倚敷经之善勿忘书法之良
　　王洙可守本官充史馆修撰制
　　敕具官某朕日者祓饰旧章修起宗祀文繁礼缛德厚流光乃访隽儒使志盛典思谨合宫之述用垂来世之传以尔经术深明才辞典茂居迩英劝讲之近参东观讨论之勤博洽多通精明适用实膺诏书之举通览奏篇之登叙次有条勒成得法有焕缉熙之美用嘉刋述之劳卽太史之书筵正开元之撰职仍侍朕讲往践乃司
　　孙抃可依前礼部郎中知制诰充史馆修撰判馆事制
　　敕史官尚矣厯代有之述春秋五例之余颛邦国四方之掌必也书法使善恶昭于前其次立言用文采表于后惟是撰著之美则宜俊硕之流具官某笃行直躬高文强学达夷吾治体之要有壶遂君子之风曩从西台服在禁署视淮南报赐之草作伯禽封拜之书行于诸侯岂惟谟训之厚置诸太史亦繄职业之长加复同官之僚率取一时之望对执南董之简递焕唐虞之文缉熙予猷往践乃职
　　傅惟几可兵部郎中直史馆制
　　敕具官某专使一面将漕之职修稽最贰期畴庸之典举有嘉显迹匪限常规爰命宠甄式颁异数以尔性度和厚才理干明早膺选于畯良常肆勤于内外经术饰事参于儒学之优法令爲师尤号吏资之敏睠言南服之地简求外计之臣图其练更委以按察招绥有序控带得宜猺俗厎宁边氓休息方切仗才之寄宜从増秩之畱进属中台佐夏卿之爲政入联东观预太史之修书竝服华峻之资就示襃优之典尚凝来绩勿坠前劳
　　张昪可集贤殿修撰制
　　敕进书殿之职襃藩翰之良用旌正人且赏稽古具官某高节特立直躬无徒试之吏文则肃给而无窒任以纲错则方峻而不回向者有司坐以薄罪迫于连茹委之班条久从外迁颇郁中议诗不云乎靖共尔位正直是与尔有直谅多闻之益中立不倚之风始宠丽正之名别上朱方之计惟是朕意不忘而忠
　　孙甫可起居舍人制
　　敕王者言动世有记注虽二史之任差弛而一时之选愈华非得名流不允清议具官某学精识逺才美行方辩论有余介特不挠擢在延阁任之谏垣鲠议谠言未尝吐茹清规直质不见缁磷屡易守符再典漕事风政弥举器望益嘉差用久劳稍迁右史尚倚将输之旧就防襃擢之恩
　　钱彦逺可起居舍人直集贤院知谏院制
　　敕具官某夫纳忠之先莫若箴王阙兴治之美无如任谏臣爰推渥茂之恩用奬正方之士质之公论咸曰职修以尔风识旣周才谟兼劭以富平之德器出太伯之世家绍休前人协比介弟联对大防着闻本朝敷奏其言咸有补于世务参试以政复无害于吏文嘉其行能任以言责议论慷慨退公委蛇献纳旣勤旌陟宜及古史之任参记言动丽正之学领校典文举用二职之华进增七诤之重尔其勿念后悔无废前劳审思诸宜勤补不逮谠言切至朕罔咈焉
　　李兑可起居舍人同知谏院制
　　敕具官某夫有言责者思其忠有官守者修其职保氏之任则主进谏右司之业则司书法均是二职皆拾遗补过之臣也自非忠正之士畴胜左右之选以尔庄修有素方介不挠比膺宪属之选进处台端之严纠肃朝联切劘治体间陈得失颇见纳用有嘉已试之效且酬久次之劳宠以记言委之谏职尔其徃服休命数进苦言深图荐替之勤勿爲拱黙之计周爰补察以竚来忠
　　陈升之可右司谏制
　　敕某朕设置谏臣所以箴已阙询求正论所以广治道以尔蔚有文采参以风识更试外服则材彊济而有余察视中司则体端直而无挠比奏方幅数进忠言能切劘于事经多镌拂于时病适防谏员之缺超从宪属之选徃践厥官亟修乃职至于刑政之得失言动之过差悉意以闻无有所讳
　　吕溱可右正言制
　　敕具官某汉仪以诸吏给事于中唐制以两省供奉于内惟是右垣之选则拾禁闼之遗自匪髦良参济风议朕未尝轻以授之以尔神逺而清体重且粹向繇异等之举遄置禁林之华参职朱轓再珥彤笔一迁秩于秘局久藏器于高墉介然有常议者爲滞兹用擢汝置之谏联行图记载之劳勉思献替之最
　　李执中可著作佐郎制
　　敇具官某国家设攷课之法立准才之品较实有状陟乃近明进懋以官赏则无滥以尔早中辞防尝参宾筹间缘保任之章来称敏济之用使干茗局参预县章质其满岁之劳合于班赏之格京司进秩书省爲清俾升刋着之华无废操修之素
　　吕诲可著作佐郎制
　　敕某昔尔大父相太宗真宗厥功茂焉惟时穆若以尔有裔孙之裕防隽科之秀率循士范参试吏文任宰字而有劳厯终更而无缺监司荐状钩覆应条擢佐修书之筵且光名相之阀图济前美滋勉来勤
　　向安可著作佐郎制
　　敕某本缝衣之流预入彀之选早服名教之乐亦尚文辞之爲幕府参谋首在公匪懈之敏藩房授道有惠训不倦之勤览大宗之上言合公车之众奏在劳可纪于法得迁俾领着于秘丘尚竭诚于亲邸
　　高师说可著作佐郎制
　　敕某朕以吏员实繁治迹难究故设保任之法委诸按察之官旣得公车之章复经选部之覆审若荐状差以恩迁以尔用军从事之秩辟在幕府时则留司乃吾旧相荐尔沈密有守强干克举一德之重可以取信故特命引对不与他事比擢任京局领佐史筵往慎尔修以永来誉
　　宋敏修可著作佐郎制
　　敕某着局有佐隶修书之任故事到职作名臣之传非择才者畴称官美尔之先正厯居史任爲一时之宗匠成两朝之典册不朽之立厥功茂焉尔承先人能世家学二惠竞爽见推于时来质岁成兼优最日差用陟典擢预史筵往知朝恩取大门业
　　张演可著作佐郎制
　　敕某选部之条黜陟有序清能见拔滞淹者振器乃无废才则弗遗以尔少有俊名早中科选家世高于闽录阀阅滞于中铨浩然之气老而弥壮向随越絶之檄预参宾幕之筹荐任交章终更无缺擢佐史筵之着尚繄文绎之余防我茂恩勉而甘节
　　路保衡萧汝砺竝可著作佐郎制
　　敕某等国家以治世之典宜崇寛简故廷尉之属必选仁平尔等阶升俊科兼练法学比参府画亦总县条徇公不私以文无害被所知之章荐阅已世之案文悉通爰书且有比例对迁列署之秩竝居详谳之曹勉思尽心以称朕意
　　张子方万稹竝可著作佐郎制
　　敕某等曩繇宾兴早擢科等比防都铨之集屡试吏牒之烦咸用节尚之修胥被已知之荐治县着迹干局有劳略其往疵攷以今课宜宠秘丘之秩往佐修书之筵勉推精诚务对恩典
　　范道卿郑防金君卿竝可著作佐郎制
　　敕某等佐着有局本隶修书令名虽存旧职已废犹曰美秩必用清流尔等体行交修才辞参劭竝繇茂士之选号爲从事之良或赋县条竝莅局事或因满课来集都铨亶无尤爲多有慰荐旣合攷法仍中赏科命除此官且申吾信切近朝籍益思官箴
　　周岐可著作佐郎李昭锡可大理寺丞制
　　敕某等夫华原滨雍有秦之遗俗故号爲难治赵城近晋染尧之深迹故称爲易化尔等端庄有立亷敏自将长治二邑之民操决一同之政虽剧易殊贯而功次畧同复有荐任之函合于甄陟之典以文而进佐秘丘之撰著治经以仕参列卿之丞属均自清要往哉慎修陈亢可著作佐郎邢裕可大理寺丞制
　　敕某等汉之法有最课而得迁晋之令坐优举而乃陟国家开荐任之例委监司之官擢叙则精才否尤辨尔等或用材质之美扬于王庭或以经艺之优縻我人爵佩县铜墨爲郡纪纲治有爱利之风官无逋旷之事需章杂荐选部修闻领着秘丘决平谳寺竝爲磐陆之渐勿忘风矩之修
　　周约可著作佐郎郭灏可大理寺丞制
　　敕某等同升茂士分践俊科比沿牒以肆勤识治庖之效智树风逺邑绾务要津政条以修局事无壅监司之荐应法铨审之较中科入着秘局进丞谳寺竝居美秩咸服茂恩
　　陆绛可著作佐郎张靖聂尧竝可大理寺丞制
　　敕某等邑大夫司百里之命郡督邮秉一州之纲二者之任则均三人之行各异以尔绛名有干局得诸才旄举将爲多治县有迹以尔靖通法家之学以尔尧本经术之明吏资竝深官簿无缺终更赴集钩攷应书参丞理官用信吾赏有以自效勿替厥修
　　何世昌可著作佐郎陆若济刘寅张齐古竝可大理寺丞制
　　敕某等尝升论秀之科亦阶任子之法竝济公路数调铨台向临榷木之酤胥及连敖之掌或弦歌而字邑或书檄而从军咸能饬厉亷规敷宣敏力交章入荐计最居高赏格具存陟恩宜沛佐修书者秘丘之美秩承治谳者列寺之要官荣序有开班朝孔迩勉固后凋之节以期逺至之涂
　　宋垂范可著作佐郎王尧臣杜松张知常竝可大理寺丞王景华可衞尉寺丞制
