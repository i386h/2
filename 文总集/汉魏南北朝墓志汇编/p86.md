<!-- { "loadSidebar": true } -->
【铭文】齐故开府仪同三司尚书左仆射云州刺史暴公墓志铭」公讳诞，字安生，魏郡斥丘人。自有周建国，分掌邦畿，锡氏开家，兹焉」遂远。若夫长源浩淼，比注江河，峻构●峣，齐高嵩岱。洎前刘握镜，胜」以抗直登官；后汉膺符，泛以恩明作守。皆名书虎观，形图麟阁，非藉」耆旧之谈，讵假歌谣之说。祖重，尚书郎散骑常侍。父昶，厉威将军雁」门太守。俱腾令誉，并播清风，无劳扬攉，自可知矣。公效灵干象，通气」山泽，幼标圣目，少得神名。非出钟山，自然成宝，不生汉水，直置为珍。」德乃人师，行称世范。时辈仰其高简，士友挹其贞素。释褐强弩将军。」博德功着曩时，延寿绩参前世，我居斯号，无惭往烈。累迁征南将军」护中郎将。关右惮其严肃，夷俗敬之若神，虽邓训之驭黠，蔑以」加也。公孝自天然，忠由率性，言成典诰，行合规矩。文穷笔杪，武极锋」端，横议推高，时瞻允惬。方当曜金魏阙，锵玉紫庭，曾不慭遗，奄随物」化。年五十有六，以魏孝昌元年七月十日卒于黄众堆子。特进开府」仪同三司定阳王显，勋业隆重，器望标华，爵迈群龙，位逾朝右，枝茂」本大，子贵父荣，光远褒终，盖惟旧典。以大齐武平元年闰月有」诏，追赠开府仪同三司尚书左仆射使持节都督齐云二州诸军事」云州刺史，谥曰恭懿公，礼也。以其年五月癸丑朔九日辛酉奉迎奠」灵，迁葬于邺城西北卅里永吉冈之上。嗟乎，陵移谷徙，瀛渤有桑田」之期；镌石镂金，永贻芳烈之盛。其词曰：」绵哉华冑，系自隆周，代承冠冕，世袭风流。昂昂御史，剪恶如仇，恂恂」良守，礼教温柔。乃祖散骑，清风允穆，显考雁门，墙宇重复。唯公载诞，」淳和令淑，芳同兰蕙，劲逾松竹。艺优入仕，学赡登朝，禄由道洽，位以」德招。戎夷流咏，华夏腾谣，如何不寿，中路先雕。笃生令胤，雄才孤出，」凭风振音，摩霄骋逸。勋书王府，爵班高祑，礼及幽魂，荣宠斯溢。言背」华阙，将返佳城，龙吹夜警，鼍鼓辰鸣。杨园萧索，薤曲凄清，一丘永矣，」千载扬名。北京图书馆藏拓
【志盖】阙
【铭文】大齐故宇文君墓志之铭」君讳诚，字克明，太原晋阳人也。乃尚书」左仆射宇文公之族弟。因官徙邺，已二」世矣。君生而颖迈，天性孝谨。以名门贵」冑，世代?缨之姿，虚心下士，屈己求人。」又能遍览典坟，遗名利如蔽蓰；备穷礼」义，操躬身若金玉。初为司徒府参议主」薄，俄而转尚书都官。旋因亲老，矢志不」出。逍遥山林之间，跌宕烟霞之上。岂徂」辉易谢，逝水无停，春秋七十有三，天统五年八月终于私第。武平元年岁次壬」辰六月戊辰朔十九日甲申葬于邺郡」西南三十里之高原，礼也。铭曰：皇矣」我君，谨慎惟明，松筠雅操，铁石深衷。克」勤克俭，殁贻令名，声鬯千载，与金石同。北京图书馆藏拓
【志盖】齐故刘」使君墓」志之铭
【铭文】齐故假节督朔州诸军事朔州刺史刘公墓志铭」君讳双仁，字德，广平广平人也。斩白蛇以统历，膺赤伏以」重龟。迭匝以迄于兹，杨芬兰畹，发彩桂林。载仁而行，抱义」而处。体韵平和，风姿秀逸。信重白璧，诺贵黄金。冬温夏清，」入穷养亲之道；夜寐夙兴，出尽事君之义。道广能周，仁而」有勇。箭穿七札，弓引六钩。丹浦绿林之陈，柏塞榆关之下，」恒擐甲而先鸣，亦称雄而独步。除平漠将军羽林监，换安」西将军银青光禄大夫。职唯侍卫，任切扶持。独噉白马之」名，功高冠鹖之侣。除殷州高邑县令。治均灭火，政等鸣琴。」暴虎出奔，灾蝗不入。迁岢岚都督。地邻沙漠，境接边荒。羽」檄不驰，勋庸斯在。于是年及期颐，反服闾闬，荷冠藜杖，对」酒鸣弦。二坑入林，有均先达；十舍时游，事苻往彦。而逝川」不止，去影难留，忽矣山颓，俱嗟丧宝。春秋九十一，以齐武」平元年闰二月十日薨于宅。蒙赠假节督朔州诸军事朔」州刺史。十一月十一日葬于邺城西卅里。其为铭曰：」门标将相，世有公卿，爰锡纯嘏，载诞人莫〔注二〕。兰香桂馥，玉洁」冰清，丹〔注二〕舆六艺，浮沉七经。弦韦靡用，水镜惭明，智囊均美，」飞将齐名。勋高鱼阵，勇冠龙城，六军挺誉，百里驰声。未穷」人爵，忽往?亭，车驰鱼跃，地协鸡鸣。楸梧春绿，松栝冬青，一棺永矣，百叶流馨。北京图书馆藏拓
　　〔注一〕莫，当是英字之误。
　　〔注二〕丹，疑为舟字之误。
【志盖】齐故泉城王墓志之铭
【铭文】齐故特进骠骑大将军开府仪同三司广州刺史济阴郡开国公赠朔肆恒三州」诸军事朔州刺史尚书右仆射泉城王刘王墓志」王讳悦，字优昕，太安郡狄那人也。豢夒龙于遂古，羁秦鹿于前朝。灵贶实缠，公侯」必复。同若华之四照，譬清澜之九起。祖折，领民酋长。父跋，司农卿。并道播笙锈，迹」光图篆。王昴精生德，岳神蕴祉，珠廷上表，岐掌外通。及鞭马而出幽并，束发而游」燕蓟，便以勇闻诸将，气盖雄儿。暨书剑纵横，出处渊嘿，耕道猎德，路义宅仁，俟草」昧之期，伫真人之运。而魏氏之季，王室始骚，玉弩上惊，金虎下噬。高祖神武」皇帝，受玄玦而攘夷，观白雀而兴霸，龚行九伐，将清四海。王比邓禹之北渡，犹耿」况之南归，亟立田畴之功，非止陶狐之力。以王为亲信，兼掌机密。至如寇迫韩陵，」饮倾其水，于是长毂雷动，高牙星接。王蹑应龙之迹，穷骓马之奔，一戎大定，七校」须宠。除宣威将军领民副都督，复拜前将军太中大夫正都督。寄以宣摄，复任扶」持，鲸栋增华，驎隅更肃。乃封万年县开国子，食邑二百户。誓应金阪，鸷陈谷璧。除」建州长平郡太守。位属罢侯，治高循吏。召王为左右大都督，寻除泾州刺史，入为」主衣都统。属秋风扬尘，气聚群畜，遂乃云车北上，神荼司事。王受言入幙，被羽先」鸣。敕赉马十匹，金银千两，缣数千段，给荫丁一百五十户，除武卫将军仪同三」司，食鲁阳郡干。王出卫三层，入宿九户，负扆嘉节，珥鹖怀威，复除上仪同三师，食」琅琊郡干，进子为伯，增邑一百户，除云州刺史。朱骖数舞，斑条弦振，入为假仪同」三司，又除武卫大将军。而宗子离心，金龟兆亹，国动渔阳之骑，府出渡辽之师。王」控钤屈指，先声后实，事平之后，加开府仪同三司。铃阁旦启，宦骑朝趋，笳吟紫骝，」铙歌朱鹭，荣奖之盛，此焉斯允。及青赤狄，同恶相求，入晋地而射鵰，度涑川而」饮马。王委深授节，顾重分麾，殪兕徒林，策勋盟府，拜新丰县侯，除骠骑大将军。盗自函关，遂凭邙阜。王雁行出讨，鹰扬会战，丹浦以平，赤泉逾赏，拜临戎县开国公，除汾州刺史，入除左卫大将军，食博陵郡干，除太常卿。在戎与祀，兼而有焉。而天」未悔祸，剪韭复生，斛律咸阳。王出当敌国，受命遄指。与王垂耳对谈，运筹协契，耗」鄫灭号，匪匪伊朝。振旅之后，拜济阴郡开国公，迁中护军，寻加特进，除广州刺史。」曾未述职，沉固殄留。武平元年七月中寝疾，十五日薨于家，春秋五十三。诏赠」朔肆恒三州诸军事朔州刺史尚书右仆射。其年十一月十二日窆于邺城西十」里。虽乐暑传声，云台画象，然襄王之坟，空藏玉历，东平之墓，止记铜窗，岂似润石」寒泉，盛德可久，乃作铭曰：珠明南海，玉润西昆，犹彼上将，出自高门。书合孙」旨，剑与荆论，攀龙远跃，附凤遐翻。勋庸并懋，器服兼尊，●金沸管，曳组乘轩。威而」且惠，直又能温，忽随辰尾，遽下山泉。徒留王雁，室奄稠阍，仪形虽往，风烈如存。北京图书馆藏拓
【志】阙
【铭文】齐故使持节都督东雍州诸军事骠骑大将军仪同三司豳雍二州刺史武」平县伯吴公墓志铭」公讳迁，字松柏，勃海安陵人，其先太伯之苗裔，宋丞相杨州刺史吴金昌十」二世之玄孙。公体自王基，气连天骨，禀资挺达，独拔时英。〔注一〕公少侠陵霄之气，」长带国土〔注二〕之风。往因孝昌之末，永安之年，国涉多难，夷狄交侵。公乃建雄声」于北土，奉主上于洛阳。天平之季，凶丑乱合，伊缠雾起，举斧纵横。公蒙除广」州长史，带襄城太守。汝颖载清，蛮夷佥服，遐迹慕义，襁负来宾。天平三年，吴」楚不恭，侵淫王室。公从师薄伐，掠定淮杨，又北过寝●，狄人不敢南望。游入」龙帷，有补过之美。兴和年中，除征东将军金紫光禄大夫。天保元年中，除领」民正都督。干明元年中，除直荡都督。皇建年中，除直入正都督，封沙渠子。皇」建二年中，除车骑大将军京畿直入正都督，食颖阳县干。河清二年中，除骠」骑大将军瀛州六州右箱正都督。天统三年中，除直荡正右箱都督。天统四」年中，封武平县开国伯。天统五年中，除使持节豳州诸军事豳州刺史，公荣」宠百惊，未见愠?，啸同近壑，无异山园。卓尔群不，有清波之志。披云之松，非」为高也；开霞之月，北之闇耳。公倜傥于皎洁之秋，雄豪于虎步之岁。叱咤则」三军稽桑，单醪注水，使戎徒醉满。郁气则风生，举拂则河起。去食存信，不必」专古，三吐三握，良在其人。公授委恒重，终存体国，忧公忘家，孜孜不惓。」帝简在心，分官优宠，问外之任，往无不捷。乃南讨江滨，北极沙漠，立功立事，」终有力焉。方欲展效戎场，思定秦陇，志愿未由，彼天不顾，倚伏难明，处〔注三〕身泉」壤。春秋六十有九，薨于任。亲宾洒泣，圣上愍惜。乃诏曰：故骠骑大将军」豳州刺史吴伯迁，气尚昭果，干诚允着，方申武节，更参威御，降年不幸，情以」恨然，宜优追锡，式凶〔注四〕泉壤。可赠使持节都督东雍州诸军事仪同三司东雍」州刺史。武平元年十一月庚戌朔十二日辛酉窆于邺城西卅里，礼也。乃作」铭记。其词曰：」郁郁青兰，俄俄崇岱，班班绿文，落落朱缋。含芳不已，诞兹余爱，立功立事，在」矢犹载。其一。自南徂北，案剑风云，功革非常，里绩超勋。乐文好武，志尚多邻，近」无不服，远无不宾。其二。上天不吊，歼此良徒，笼云之松，一朝摧枯。多从嗟泣，含」生呜呼，如可赎也，人百其躯。其三。灾风激扬，祸云忽临，天长地久，在夜常深。狐」场町，松柳萧森，白骨无养，玉体永沉。北京大学图书馆藏拓
　　〔注一〕英，原石作●，据文义疑是英字之误。或为汉字省写。
　　〔注二〕土，应为士字之误。
　　〔注三〕处，原石作●，当时据字别体。此处据文义疑为处误字。
　　〔注四〕凶，误，应作光。
【志盖】（无文字）
