<!-- { "loadSidebar": true } -->
　　辍彼枢属擢置卿聮【周礼太宰以八法治官府三曰官聨】决千里之胜于帷幄之中方资婉画听五刑之讼于棘木之下克绍前规宠诏叠攽列绅佥允恭惟某官惠和育徳明茂凝姿冠两京之吏而修饰以儒苞九流之学而游戏于律功名自奋如就熟路而驾轻车中外迭更惟遇盘根而别利器【杜牧行崔璪制敭歴中外】甘棠美于藩辅红粟富于计台【贡禹传太仓之粟红腐而不可食杜诗日闻红粟腐】九陛动懐香之思【贾谊传陛九级上亷逺地则堂髙应劭汉官仪尚书郎含鸡舌香奏事黄门对揖跪受故称尚书郎懐香握兰趋走丹墀】一札下追锋之召便殿赐对论事天回【武帝纪髙园便殿灾注几言便室便坐皆非正大之处唐制天子日御前殿朝见羣臣曰常参朔望荐食陵寝有思慕之感不能临前殿则御便殿谓之入閤前殿宣政殿便殿紫宸殿立仗于前殿唤仗则自东西閤入故曰入閤张素传太宗欲修洛阳宫左庶子张公素谏止之魏徴闻之曰张公论事有回天之力文选回大倒日之力刘禹锡李绛文集序龙鳞收怒天日回照】华贯参陪本兵地重【袁盎传本兵柄注执兵权之本宋名臣言行录枢府本兵兵权甚大乂范祖禹言于哲宗曰祖宗制兵之法天下之兵本于枢密有发兵之权而无握兵之重熙宁诏国家以西枢内辅翼赞本兵任为重矣】凛遐冲之坐折焕异数之鼎来【左传名位不同礼亦异数】月陞金掌而焜燿于羣瞻氷置玉壶而明清乎庶狱【鲍明逺诗直如朱丝绳清如玉壶氷李诗白玉壶水氷壶中见底清杜诗烱然清氷出万壑置之迎风寒露之玉壶又氷置玉壶多始见清皎洁】仲孙之世其业既步武之相望【郭躬传躬字仲孙父习小杜律太守冦恂以为决曹掾断狱至三十年用法平躬为廷尉正躬家世掌法务在寛平及典理官决狱断刑多所矜恕自后数世皆传法律子孙至廷尉者七人】曼倩之民不寃实权舆于大用【于定国字曼倩为廷尉民自以为不寃拜相封西平侯尔雅权舆始也诗经不承权舆校猎赋万物权舆于内】某自惟仆遬【息夫躬传诸曹以下仆遬不足数注凡短之貎】乆托埏镕方明府为登仙之行【文选缙绅羡其登仙郭泰传泰博通坟典善谈论美容姿游于洛阳始见河南尹李膺膺大竒之于是名震京师后归乡里衣冠诸儒送至河上林宗唯与李膺同舟而济众宾望之以为神仙焉唐班景倩自扬州采访使入为大理少卿路出大梁倪若水为郡守西郊盛设祖席宴罢景倩登舟若水望其行尘谓掾史曰班公是行何异登仙乎为之驺殿良所甘心】属贱子有校文之役【楼护传邑居樽下称贱子上寿鲍昭诗主人且勿喧贱子歌一言应休琏诗避席跪自陈贱子实空虚杜诗丈人试静听贱子请具陈王维诗贱子跪自陈可为帐下不西京赋天禄石渠校文之处徐安贞诗校文常近田】迄能竣事【竣音逡博雅止也又退也国语有司已事而竣徐曰退立也】归即卧疴【文选卧疴对空林杜诗卧疴遣所便】首厪荆渚之华牋下照泮林之冷署【诗翩彼飞鸮集于泮林】凌兢拜赐【扬雄甘泉赋驰阊阖而入凌兢注言寒凉战栗之处】感激涕流【李商隠启词多力殆感激涕繁罗衮启辉华而贱质增荣感激而雄眸有泪】拟涉笔以自文听出纶而滋喜贺书不敏虽独后于众人裦字犹新想未忘于故吏【胡广传广与故吏陈蕃陈咸并为三司袁绍传袁氏故吏遍天下竹林七贤传王戎故吏多至大官】
　　回江东叶提举【宋江东路提举常平司治在池州府】
　　显对宸纶易持仓节陜以东之疆井屡经弹压之余【公羊传自陜而东者周公主之尚书殊厥疆井】江而北之藩篱又托照临之末【过秦论北筑长城而守藩篱】积有天幸【穰侯传天幸为多矣霍去病传军亦有天幸未尝困絶也】信匪人谋【易人谋鬼谋百姓与能】恭惟某官世业有传风流是似【王珣传风流之义公私所寄文苑传仲初之文风流可尚殷浩传风流雅胜声葢当时杜诗风流吾贤绍东坡诗自闻出守风流似诗无曰予小子召公是似】聮跗齐颖门万石以何荣【文选聫跗齐頴接蕚均芳万石君传奋长子建次甲次乙次庆皆以纯行孝谨官至二千石于是景帝曰石君及四子皆二千石人臣尊宠乃举集其门号奋为万石君严延年传延年兄弟五人皆有吏材至大官东海号其母曰万石严妪冯勤传勤曾祖父扬宣帝时为农太守有八子皆二千石赵魏间荣之号曰万石君唐张文瓘四子潜魏州刺史沛同州刺史洽卫尉卿涉殿中监父子皆至三品时谓万石张家】舒翘扬英已千能而莫敌【栁文今之贤者莫不舒翘扬英推类援朋】浇灌以礼义诗书之泽颉颃乎功名富贵之途上眷方隆外庸叠着飏水鳬之地爱棠舍之相隣骑竹马之童喜绣衣之重覩【刘禹锡诗骑竹见新童刘后村启骑竹迎细侯固难入小儿之队寻花访野老尚能和大尹之诗】奎文寓直【孝经援神契奎主文章注奎星屈曲相钩似文章之画】星传有华珍海熬波方整四盐之令【张融海赋漉沙搆白熬波出素周礼四盐谓盬盐散盐饴盐形盐隋志后周掌盐掌四盐政令散盐煮海以成之盬盐引池以化之形盐掘地以出饴盐于戎以取之玉海宋盐亦有四种一曰末盐海盐也其次颗盐解州盐泽及晋绛潞泽所出又次井盐凿井取之又次崖盐生土崖之间沈存中梦溪笔谈盐之品至多前史所载夷狄间自有十余种中国所出亦不减十数种今公私通行者四种一者末盐海盐也河北京东淮南西浙江南东西荆湖南北福建广南东西十一路食之其次颗盐解盐泽及晋绛潞泽所出京畿南京京西陜西河东襃劔等处食之又次井盐凿井取之益梓利防四路食之又次崖盐生于土崖之间阶成鳯等州食之唯陜西路盐有定课嵗为钱二百三十万緍自余盈虚不常大约嵗入二千余万缗惟末盐嵗自抄三百万供河北边籴其他皆给本处经费而已】财渊峙粟载尘六辔之驱【唐书第五琦传琦见肃宗彭原奏事曰今之急在兵兵之强弱在赋赋所出以江淮为渊若假臣一职请悉东南宝货飞饷函洛肃宗用为江淮租庸使迁转运人不益赋而用以饶】敛散适宜【食货志民有余则轻之故人君敛之以轻民不足则重之故人君散之以重凡轻重敛散之以时则凖平职源提举常平司掌常平义仓免役市易坊塲河渡水利之法因民之有无嵗之丰凶而敛散赈济之周必大诗敛散新陈倚绣衣】澄清可俟凡富国裕民之防乃经邦论道之基恐坐席之未温计赞书之已刻某退慙薄质久借荣光击柝相闻乎百里之间受防再出于二天之下逮兹护塞复尔亲仁自闻除目之颁曷胜舞手之极负弩矢迎使者怅莫预于前驱【司马相如传县令负弩矢先驱霍光传河东太守郊迎负弩矢先驱】修书札问专城反有勤于下使【文选剖符专城李白诗虎符合专城白居易诗连持使节歴专城】报珍不办临楮尤慙
　　回运干许廷评
　　显奉诏函荣参漕画【杜诗慎尔参漕画】崔评事为入幕之彦虽少屈于鶱腾【韩昌黎有送崔立之评事诗又与崔羣书云足下贤者宜在髙位托于幕府则不为得其所郗超传桓温懐不轨欲立霸王之基超为之谋谢安与王坦之尝诣温论事温入超帐中卧听之风动帐开安笑曰郗生可谓入幕之宾矣杜诗入幕诸彦集李诗入幕推英选栁文假以羽翼偶之骞腾杜诗骞腾访知已又骞腾坐可致李诗不日思骞腾】郑广文有同襟之欢复何忧于坎坷【杜子美赠郑防醉时歌时赴郑老同襟期又徳尊一世常轗轲韵防轗车行不平也轲车接轴也通作埳坷亦作坎坷文选喟南巢之坎坷兮注坎坷不平貌】耸听佩马敬奏缄鱼恭惟某官鼎鼐名门【白帖鼎絶大谓之鼐圜掩上谓之鼒诗鼐鼎及鼒杜诗调和鼎鼐新】衣冠上列有文必有武信伟业之可传【家语有文事者必有武备説文有文无武无以威下有武无文民畏不亲文武俱行威徳乃成】读律又读书即殊科而自奋【张鷟奏评事不读律博士不寻章东坡诗读书万巻不读律致君尧舜终无术】轩轩振步籍籍飞声挈令明廷方着平星之望【张汤传受而着谳法廷尉挈令注挈狱讼之要也书于谳法挈令以为后式晋志三台南四星曰内平近职执法平罪之官也天文録平星主建廷平平天下之狱事若今廷尉之象故星赞曰平星执法正乎纲纪】聮华计府肻从惟月之游【高帝纪贤士大夫有肯从吾游者】何取名之甚廉信藏器而有待【易君子藏器于身待时而动】宾筵尽狐赵不妨尊酒以论文【韩诗宾筵尽狐赵导从多卫霍】法从要严徐行见介珪之入觐【常衮诗西汉盛严徐诗以其介珪入觐于王】某钦诵名徳【郎顗传慕顗名徳杜林传林以名徳用】积有歳华久动草虫之思【诗喓喓草虫趯趯阜螽未见君子忧心忡忡】忽成玉树之倚【世説毛何与夏侯共坐时人谓之蒹葭倚玉树】五云洒翰荷惠问之先临半水谈经资隣光之旁照报笺不敏倒履是期【魏志王粲传蔡邕见粲而竒之时邕才学显著贵重朝廷常车马填巷宾客盈坐闻粲在门倒屣迎之崔骃传见窦宪宪倒屣迎世説王右军郄夫人谓二弟愔鉴曰王家见二谢来倾筐倒履见汝辈来平平耳杜诗倒屣喜旋归刘禹锡诗欲迎先倒屣洪适启贡牍揺心敢赞典籖之喜捉衿布武莫勤倒屣之迎】
　　贺淮东梁漕【宋淮东转运司治在真州】
