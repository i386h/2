<!-- { "loadSidebar": true } -->
　　次日，守朴翁以七夕，设酌小楼。散归，坐月，梅至，邀生至荷亭。莲具攒酌于亭上，曰："前会匆匆，今家尊以朱陈二家轮约自往，尚三日未回，故假牛女之夕，屈话通宵，以贺喜。"生曰："今宵比前夜更何如？"莲曰："似为胜之。"生曰："早信数定，梅树下即可浼媒，何用许多唇舌为花月粉饰文貌？"莲曰："得之若易，无此相亲，情极始谐，殊为两快。"因命素梅行酒。莲及问童，生曰："今名分已定，不敢与矣。"共与谈今古，相敬如宾。莲曰："君子可谓风流学士，使寓邮亭，则风光好词当盈箱积案矣。"生曰："古有官妓，达人随地生春，偶通一笑，于官箴、于心术、于阴骘亦无大损。惟知其为驿卒之女，则当以良家人礼待矣。而乃一夜弄丑，故人笑秀实，至今齿冷，若以吾一生心地遇之，虽百熙载焉能浼我哉。"莲曰："假山初会时，君子罪拟得不合否？"生曰："竹窗私顾时，卿罪亦在末减。然月下之会，乃见真性，此卿之所以为卿，我之所以为我也。"莲曰："古人远绝女色，如防火水中，避溺山隅，良有以也。"生曰："但存心里，正何必痛绝而远之？女有夜投者，吾哀其穷，收之而已耳。今有托妻寄子者，果绝德乎？鲁男子者，不能信心、不能克己者也。且天地间无私物，分中所得私何？在夫惟妾，在妻惟夫，无分毫可假。是可苟也，孰不可苟也。此上见得分明，自无难遏之欲。吾与卿熬煎至今，梅姐周旋身侧，亦过欲心第一关矣。"莲曰："一夜话胜十年书。"生曰："读书不识节义字，所学何事？"莲深然之。时值天光，各各回室。
　　越数日，槐黄逼眼，桂香薰心，生欲赴省应试。莲知生之踏槐也，绘一折桂图，书一《步蟾宫》词于上，命梅赆生。
　　次日，守朴翁送之，曰："今日此行，准期发解。"生曰："岂望翰飞，终愁迹滞。但不敢自诿康了，以伴孙山。"抵家而行。途中见山含烟紫，鸟想胞阴，口吟一绝：
　　落日山含紫，千山鸟树声。
　　长途人怯马，琴剑伴西行。
　　后棘闱战罢，生独处一室，功名在心，百无聊赖。城西有一胜湖，碧域千顷，两岸芙蓉，不断嬉游，四时箫鼓，亦乐地也。生步于湖堤，俄阴一舟，坐数游女。近视，一女貌类碧莲。生祈一谶语，视女曰："今日游湖，明日可看迎举人。"生喜甚，买醉步回，乘醉卧于西窗。良久，见一女逾窗而入。生迎曰："吾昨游胜湖，有美女貌类于卿，甚加想念，今幸远临，客馆之乐遂矣。"莲曰："别后寤寐思服，此战君必奏凯，故特远来。人生乐事，惟在登科，欲以观夕荣耀。"生呼童备酒，为莲洗尘。闻一人推门，甚凶恶。视之，乃耿汝和，愤然入室，肆为丑詈，以为莲私奔，特自辽东带三五恶少至，必欲得莲。生大愤，以铁如意碎其首，恶少惊散。忽然而醒，乃梦也。起而坐，闻街上传捷声，生以《诗经》中式第十四名。越数日，会同年于公所，作一词：
　　圣世崇文网俊英，棘闱共奏凯歌声。谫材误厕明经史，笑逐诸公笑学步瀛。初显姓，乍扬名，忘将方寸负生平。预期学个经纶策，拟待他年答圣明。《鹧鸪天》
　　生家闻报，贺者排门。莲作《再团圆》词，遥为生庆。词曰：
　　朱衣点额，文场一捷，何乐如之？鳌头独占，龙门跃过，稳步天梯。　　青云路上，月中桂子，折得新枝。长安春暖，马蹄蝶躞，杏花吟诗。
　　时登科录至马二皋处，不胜欣慰。而适升兵备副使。有土贼金三重者，称虎将军，号百胜战，聚众作寇。二皋以生便弓马，且少年，不欲其连捷，因差人迎生。生欲荣归毕姻，而偶得此信，叹曰："人为财役，士为技忙，我之怀矣，自贻伊戚矣！"
　　及归，过拜乐水，即拜守朴翁家，于园中止宿焉。时届季秋望后，月色正明，夜半，微闻叩窗声。视之，素梅立月下。生欲求莲一见。行未十余步，莲亦至，贺生曰："妾闻君子捷，大称平生。别已两月，又闻有远行，伤春未已复悲愁，何日赋归舆，使妾免立石之望也。"生曰："别后值凄凉天气，莫以我故，致减容颜，惟强饭强笑为佳耳。"又嘱梅曰："久荷深情，未酬分寸，莲娘起处，为我周旋。"莲又嘱曰："此去客途甚赊，早晚当护风霜，到彼宜防进退。使群盗未平，须效赋诗退虏，毋必欲杀贼奴，致躬冒矢石也。"梅曰："彼此情非立谈能罄，露冷衣襟，难为娇体。"生曰："不过三四月，决有回期，拼割今者之悲，以待将来之欢。"各相看而别。
　　次日告归，求爱童为伴，守朴翁赠之。童亦喜得所依，快心特甚。
　　至家，生父命行。生偕家童、爱童并本县差送夫役而往，深谷逶迤而生是涉，高山岩岩而生是越，途路倦体，离思萦心，占一词：
　　辞故里，拂行鞭，人倦长途马不前。一担新愁挑着去，谩劳枕上自熬煎。《捣练子》
　　生抵任，舅氏劳之曰："尔青年，但知章句，未谙事体，以后出仕居卿，必有任性使势、强占侵夺之弊，若今不肖士夫所为，致往往为人诬讪，羞亲辱祖，损德隳名，皆由不曾经历之故，故人人以少年高科为不幸。此行历途路、涉江河、任劳苦、经饥渴、冒风霜，亦足以老才坚志。且住衙内，略晓宦情官况，于仕籍上不无少补。故招尔来，可省吾言。"生曰："然。惟舅舅教之。"
　　此时金贼死，群盗无首，逃散者多。生喜遣家童归报平安。嘱私致封书于莲。莲拆观之：
　　一别来，隔离别恨关几重，有如许高大，惟梦中私越以会卿，不知亦开门接我以话一通宵否？抵任后，幸群盗渐散。然日夕难挨，茫茫间阔，吾意八九十月矣，计来未满旬日。独坐愁苦，每一念之思，顷迷心忽，浮身如土偶，肠骨欲沸热，强起步之，竟昧南北。回想荷池之侧，如瑶台仙界，如阆苑蓬莱，欲再于此领佳句，何能，何能！各天遐想，无欢有恨，无乐有愁。始知别离之况，在百情中为独苦。短笺百诉，长漏无俦，无奈，无奈！月夕之嘱，言犹在耳，临灯修楮，心悬妆次矣。短词达意，崇昭好好。
　　夜阔梦难收，宋玉多情我结俦。千点漏声万点泪，悠悠。霜月鸡声几段愁。难展皱眉头，怨句哀吟送客秋。蟋蟀床头调夜曲，啾啾。又听惊人雁别楼。《南乡子》
　　忆思多处红珠滴，秋叶落添愁。　　寂寂孤身客，通信托归鸿。　　　逐句迥文《菩萨蛮》
　　莲读罢，谓梅曰："刘君之思吾，犹吾之思彼也。"即集古曰：
　　行行重行行，与君生别离。
　　遥遥万里帆，茫茫终何之。
　　如何有所思，而无相见期？
　　终须一相见，并得两心知。
　　莲自生去后，已过月余，未尝举目视窗外，未尝移步至池边，未尝试笔挥一词，未尝启口吟一句，惟镇日静坐，略习女工。至是登楼，感望中之情，叹曰："古树栖成阵，空山叶做堆。如此天气，奈离人何！"偶成二词：
　　飘荡寒风天色惫，帐里佳人，暗老应无奈。霜里荷房今又败，碧莲冷落无聊赖。　　盼望郎君天海外，种种新愁，交付谁人卖？为君褪却腰围带，为君兜下伤秋债。
　　愁思锁眉峰，愁损芳容。愁肠寸结泪抛红。愁对银增叹息，愁转加浓。愁自举金钟，愁倚屏风。愁闻谯鼓送冬冬。愁拥孤衾寒似铁，愁整薰笼。
　　俄而素梅至，手持白绫一条。莲接之，曰："此洁白可爱，足堪题写。试集古五言古风一章，或珍藏，或远寄，待刘君子观之，表别后怀思之意，何如？"碧莲曰念，素梅书之：
　　彼美洛阳子（任），
　　词气浩纵横（杜甫）。
　　学成文武艺（神童），
　　于今独擅名（李白）。
　　自嗟贫家子（杜工部），
　　菲质不足营（谢惠连）。
　　知子之好之（诗经），
　　怜君如弟兄（杜子美）。
　　喜在常相近（苏武），
　　劝君勤六经（杜子美）。
　　郎月同携手（沈炯），
　　逍遥步两楹（曹子建）。
　　生为并蒂花（陆鲁望），
　　春风语流莺（李太白）。
　　分手信云易（萧琛），
　　孤搓自客星（杜子美）。
　　自君之出矣（鲍令晖），
　　凛厉寒风升（曹毗）。
　　莲寒池不香（鲍泉），
　　芦冻白花轻（阴铿）。
　　感此伤妾心（李白），
　　万恨满心生（简文帝）。
　　有怀无与言（王安石），
　　愁吟与独行（方干）。
　　欲言无子和（杂诗），
　　绿琴歇芳声（韦应物）。
　　玉簪久落鬓（刘孝威），
　　淹涕闭金屏（何逊）。
　　粉泪羞明镜（庾成师），
　　结镜待君明（王融）。
　　愁人心已枯（孟东野），
　　金翠暗无精（宋孝武）。
　　所思在远人（古诗），
　　回顾览园庭（陈琳）。
　　升高临四野（鲍照），
　　疏扉望远城（简文帝）。
　　寸情百重结（范云），
　　望极与川平（谢眺）。
　　远极千里目（鲍照），
　　举目增凄清（孝武帝）。
　　天目孤烟起（范云），
　　落景照长亭（卢思道）。
　　夕阴结间幕（谢惠连），
　　层云郁冥冥（陆机）。
　　引领还入房（枚乘），
　　托梦通精诚（王仲宣）。
　　夜中枕席冷（刘屏山），
　　挟纩如怀冰（杂诗）。
　　幽闺多怨思（王筠），
　　单眠梦里惊（阴铿）。
　　自羞泪无燥（江总），
　　终怜梦泣琼（刘子）。
　　静夜不能寐（魏明帝），
　　历历听钟鸣（豫章王）。
　　欲因晨风发（李陵），
　　乘之以遐征（石崇）。
　　无由一化羽（刘孝威），
　　太虚不可凌（陆机）。
　　爱聚双情款（宋孝武），
　　含情易为盈（谢灵运）。
　　独有相思意（祖孙登），
　　丘山不可胜（鲍照）。
　　思君令人老（古诗），
　　慨然独抚膺（张茂先）。
　　灼灼佳人姿（陈伯玉），
　　谁能久荧荧（阮嗣宗）。
　　哀哀自熬煎（韦应物），
　　嗟嗟劳我形（张九龄）。
　　寂寞对寒窗（萧子范），
　　渌面照窗棂（古诗）。
　　光照窗中妇（萧子范），
　　劳歌寝兴（杜工部）。
　　论今无新喜（张华），
　　愁与醉无醒（杜工部）。
　　梅蕊腊前破（杜工部），
　　寒华徙自荣（陶渊明）。
　　■■度云雁（谢惠连），
　　音音不可听（张九龄）。
　　春人竟何在（梁元帝），
　　羁栖尚甲兵（杜工部）。
　　一身千里外（顾况），
　　却来犹未能（周贺）。
　　开屏写密书（邓铿），
　　离恨正相仍（裴说）。
　　谁谓情可书（谢宣远），
　　心悲书不成（刘孝威）。
　　久要谅有誓（谢惠连），
　　归舟返帝京（杜子美）。
