<!-- { "loadSidebar": true } -->
　　「状告为孽庶刁占事：故父家货逾十余万，所积余银不下数万。礼居嫡长，弱冠纳粟，身居太学，不任家务。父宠妖妄，偏爱幼子。先年分关止开田产，余银俱存，议定后分。父病骤故，孽弟继祚刁占独兜，庶反凌嫡，弟得压兄，肥瘠不均，全占难忍。乞吊父账目，稽出入数，明算均分。遗银共沾，黏单上告。」
　　戚继祚去汗告曰：
　　「状告为霸占轧幼事：鳄兄继礼，倚恃嫡长，贪纵残毒，轹庶孽。父共嫡母，埋银数处，通计三万两有奇。母私亲子，指示继礼。父今病故，伊悉掘去，百十无分。切兄纳监诸费，母私积赢余，祚不敢论。故父厚积，理当共分。嫡庶虽殊，所让尽多。遗银独无，偏厚天渊。乞台垂念祚亦父脉，斧断分给，庶幼沾恩，亡父瞑目。叩告。」
　　张大府亲提审之。继礼曰：「吾父私宠于妄，因溺爱少于。前分时，止将田产均分，其银都在，今继祚独谩去。是庶幼更强于嫡长也。彼谓我掘银去，今父虽故，二母共居一房，从何处掘得，有何证据？」继祚曰：「父分我住新屋，身与二母同。兄住祖屋，银必随身。岂有身居兄家，而银藏弟屋者乎？彼取去埋银，邻里都闻，何谓无证？」又问干证时，受继礼贿者为兄；受继祚贿者为弟，皆不得直。张太府已纳两家关节，只大罚其罪，并未动刑，模棱判去。二人不服心，又两相汗告。如此者五年，几经十余断，不能息争。及齐贤为当街御史，继礼、继祚又来告。齐院早闻其争讼累年迭告不休。乃谓之曰：「两兄弟积讼，吾早已访得其实。今当为两判之，求息其争。两人可各将父手分关并籍记、自置物业、大关物件，一一开报来。各处锁钥都交付来。又两家亲丁，不论男女老幼、主婢僮仆，都到衙一审，倾刻即放回，便可永杜争端矣。」两人依命，将两家丁口都抬到衙，以分关锁钥并庄田记籍，尽数递上。齐院问继礼曰：「看汝兄弟分关既均，田宅婢仆亦恰相当，而苦告弟不休者，必谓弟家之银多于汝也。」继礼曰：「故父遗银，皆系弟得。故累告者，正为彼银多也。」齐院曰：「汝弟之银，藏于自家乎？抑寄于外亲乎？若尽搜弟银与你，今后肯息讼否？」继礼曰：「银必在弟家中，不寄在外亲也。若以弟银与我，更多我家数倍。」齐院呼继祚问曰：「汝之告兄，亦必谓兄之银多也。倘以兄银与汝，今还息讼否？」继祚曰：「父所埋银，皆兄掘去，果为银多，故告之。若得兄银共分，于愿足矣，何敢再告。」齐院曰：「继礼既谓弟之家当银多，今以弟之分关、记籍、锁钥悉付继礼，使入居弟之宅，掌管弟之业。继祚既谓兄之银多，亦领兄之分关、锁钥去入居兄之宅，掌管兄之业。如那个再有一句反悔，便抄没其家，将家属尽流烟瘴地方，勿留之以败坏风俗。」即刻命公差押去，两相换易。继礼、继祚出，两家妇女，皆思恋自家器物，都不肯换。乃相与人哭于巡按之前曰：「小的兄弟不肖，不合激恼老爷，今蒙教诲，两相换易，诚至公至明之断，岂敢不遵？奈两妇女都恋自家，器与手熟，居与身熟。从今不敢起讼，愿兄弟各掌己业，勿致相换。如有再争，甘服大罪。愿天台俯循民望。」齐院曰：「吾判已出，不可再移。如不愿换，须籍没家产，各流远地，以儆悖逆兄弟刁讼之风。」两家又叩头求赦。齐院曰：「兄弟本无所争，但财多势大，黩利丧心，下则买赂干证，上则交通关节，自谓终讼无妨，蔑视官府，以为官莫奈尔何也。今断相换，都不愿换，则两家俱富可知。何为汗告累年，岂非多财为崇乎？今据汝两词，俱称父家十余万，其各罚一万充边用，再不得起讼，然后免汝相换。」继礼、继祚心又欲换，却不敢再说，只是从罚。自是亦不敢再讼。齐院判曰：
　　「审得戚继礼、戚继祚一弟一兄，虽有嫡庶之分。而共父共脉，何殊手足之亲。兄告弟刁霸父银，独享丰腴；弟告兄私掘地窖，尽窃羡余。根引株连，讦讼累岁。蜗争蚁斗，经断几官。骨肉化为仇雠，同气分为异体。除非两易其产，方可并息其争。兹断彼此换资，便乃复老幼号陛。愿各利其利，各居其居。固知两家之房富则同，亦见二犯之险健相比。皆因财为崇，故以官为尝。宜痛削其无算之资，庶少抑其终恼之性。各罚万金，以充边用。斯明一体，以敦友于。」
　　按：二戚构讼，起于继礼先私万金。而继祚亦受万金于父，乃不少屈于兄，故迭讼无已。信乎其多财为崇也。齐院之重其罚，若过于深文，而不合于律。然不重创，则不深惩，何以儆其后哉！是宜省而猛者也。吾谓不独惩二戚当然，凡兄弟之争财而讼者，惟小家而急于衣食，计较铢两，此特渺小之徒，不必厚责。若万金以上者，分产虽小有偏亏，惟在立志自充拓耳。而世之永讼者，多出于富厚之子，皆可重罚以抑其财势，则讼自清矣。此去薪止沸之法也。齐院之判，不特易产一节，能折横逆之徒，而重罚亦良方也。 
　　江县令辨故契纸
　　陵州仁寿县有里胥洪起涛，奸宄狡黠，猎骗乡民。见邻妇有夫死者寡守幼子陈巽绎，家颇富饶。尝遣仆收租，佃多顽欠不完。有南塘一路，田可百亩，路远尤难追收。起涛亦有数佃在南塘，便有谋陈宅田之意。故诳其寡妇曰：「南塘路远人刁，苗租多不完纳。我亦有田在彼处，你不如以田租我，代尔收其税，纳银还汝，岂不甚便？」寡妇许之。其租果收得完足。三年之后，起涛往嘱各佃曰：「向者，陈寡妇以田当与我拨租，我收准息。今已全卖与我，你各人须立荷当来，然后我给历头，与你耕作。今后亩租俱宜还我。」各佃悉皆遵之。彼外收佃户之租，内纳陈宅之税。佃惟知洪是己主人，陈不知洪已外冒占伊佃。忽逾二十年，陈寡妇已故。洪起涛乃伪为券契，以茶染纸，为淡黄色，若类远年旧纸者。遂不纳陈巽绎之租。及来征索，起涛曰：「你令先堂前田已全卖与我，特田价未完，故收数年租补你。今价已满足，田系我家物业，岂更纳汝租乎！」巽绎曰：「你租我田代收，我家何曾卖田与你？」遂往南塘去收租。各佃都曰：「我耕江主人田已经二十年，不认陈宅是我主也。」都不肯还。陈巽绎赴县告曰：
　　「状告为刁豪脱占事：绎幼孤母寡，佃多顽欠。刁豪洪起涛，计租绎田，代收纳租。伊得秤头，绎享岁入，不费征索，佃无敢欠。经二十载，全无变异。讵豪变计，冒称伊业，岁租不纳，田尽霸占。脱管于前，熟交各佃；刁占于后，欺绎孤弱。乞惩恶断租，田复归主。庶儆刁风，孤弱有赖。上告。」
　　洪起涛诉曰：
　　「状诉为唆骗罔诬事：涛先年用价银二百五十两，买陈巽绎田一百顷，契书明白，中见可证，历今二十余年。两经造册，未肯射产，岁贴粮役银七两五钱，毫无虚欠积歇。洪策唆绎重索补价，奸骗不遂，又唆告台，捏称脱占。时价明买，何谓脱管？契书可据，安在刁占？乞剪唆究诬，民安讼清。叩诉。」
　　江县令提审之。陈巽绎曰：「起涛为我甲头，代我收租耳。我手接他租已经十余年。今一旦冒称田卖与他，白占何甘？」洪起涛曰：「小人有契书在此，是伊母亲手花号，二十年物业，今日如何强争得！」江大尹取契一看，即折曰：「此是假契，陈巽绎之母末卖田也。汝但代彼收租而已。」起涛曰：「远年旧契，何以假得？更有中人在此可问。」江大尹曰：「你谋占人二百五十两银田产，岂不能许数十金买中人？此干证亦不消问矣。我叫吏取二十年前案卷纸与你看，其外蒙尘，受风烟则黄；其中，纸色俱白。今此契表里如一，乃是用茶染的，故知是伪也。」因命用。起涛不认。又欲中人。中人见起涛真情已被察出，为他受刑无益，不待用，遂招出原日并未为中，特起涛许银二十五两，买他为证。江尹以其未敢欺瞒，遂释之。而拟起涛以欺占之罪。江尹判曰：
　　「审得洪起涛斗筲贱品，鹰犬下材。既舞智以御人，复因机以罔利。欲剥骗民之膏血，代收寡妇之亩租。催督早完，内受工直，征收加重，外克羡余。民间谓之甲头，在官谓之揽户。蚕食百家之内，志气风生；狼贪一里之中，棱威日肆。孤见无识，寄心腹于豺群；寡子何知，委脓鲜于虎口。彼贪心尚未养足，乃狡计复尔横生。伪作契书，欲掩袭他人之业；强为抵赖，将觊觎非分之图。久假不归者非仁，取非其有者悖义。死寄金而归主，昔人且靡负盟；生佃田而霸占，此日忽闻异事。宜加严罚，用警贪夫。罪坐杖提，业追还主。」
　　按：洪起涛这计甚狡。彼抱田而代之收租，便诈称田卖于己。给历头于各佃，则佃户自认彼为主矣。又经二十年之久，伪作契书为证，几何而不落彼圈套乎。惟江侯因契书之假旧纸，则欺占之情立灼见矣。今之假批契者，往有之。故举其一，以示司刑者慎辨之。 
　　彭知府判还兄产
　　合州人赵恺，以乡科为知县，同弟赵怿往任中。所得宦金，每托弟先携归置产，前后共六千余两。弟怿买田地，其券契皆用自己名，居然收掌管业。兄一意信仗，毫不防其欺瞒也。既而兄恺卒于官，嫂杨氏，生子赵志忠，年甫八岁，自任扶榇归家，所剩余金不满千矣。问叔怿取夫所寄之银，赵怿曰：「吾向所得者，是兄所与我的，岂问他借而今日取乎？你今满载而归，兄死并无手泽与我，反问我取甚银？」遂绝无所与。嫂杨氏不胜愤恚，奈无记籍可稽，只得诉于州曰：
　　「状告为霸业绝命事：故夫赵恺官授知县，历积俸金三千余两。夫狼弟赵怿，前后携归，买置产业，坐享膏腴。夫卒于官，扶榇空归，理取前银，叔毫不吐。氏寡子幼，朝夕枵腹。二命难度，贫宦可怜。乞提狼叔，追夫宦金，给幼度命，孤寡沾恩。迫告。」
　　赵怿诉曰：
　　「状诉为唆占事：怿与兄恺异籍十年。怿勤生理，苦积资财，稍堪度日。兄任知县，为官清廉，不幸病故，家资淡薄。富贫皆命，岂得混占？嫂杨氏，信伊棍弟杨大进教唆，捏情诬告。称兄宦金寄怿置业，既无记籍，又无收票，茫无根据，欺罔殆甚。唆弄骨肉，妄生争占。乞依法究唆，杜占安民。上诉。」
