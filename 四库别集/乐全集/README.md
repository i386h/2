<!-- { "loadSidebar": true } -->
　　钦定四库全书　　　　集部三
　　乐全集　　　　　　　别集类二【宋】
　　提要
　　【臣】等谨案乐全集四十巻宋张方平撰方平字安道宋城人举茂材异等为校书郎歴官参知政事卒赠司空諡文定事迹具宋史本传其自号乐全居士因以名集葢取庄子乐全之谓得志语详所作乐全堂诗中其集见于宋史艺文志者四十巻与此本合东都事略王巩行状尚载有玉堂集二十巻而方平在翰林时代言之文如立太子除宗谔节度使韩琦守司徒吕公弼枢密使李昭亮殿前副都指挥使诸制见于宋文鉴者此集皆无之知当在玉堂集中而今已亡佚所存惟此集而已凡诗四巻颂一巻刍荛论十巻襍论二巻对语策一巻论事九巻表状三巻书一巻牋启一巻记序一巻襍着一巻祭文碑志六巻方平頴悟于书一览不忘善为文数千言立就才气本什伯于人而其识又能灼见事理剸断明决故集中论事诸文无不豪爽畅达洞如鉴不独史所载平戎十策论新法疏为切中利苏轼作序以孔融诸葛亮比之论者不以为私亦可信其卓然无愧立言之选矣遗集流传甚少此本首尾颇完善慎字下皆注今上御名四字葢从孝宗时刋本抄存者特不载苏轼原序疑传写者所遗脱今并为録补冠于巻首以存其旧焉乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　乐全集序
　　孔北海志大而论高功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊训说命相表里非秦汉以来以事君为恱者所能至也常恨二人之文不见其全今吾乐全先生张公安道其庶几乎呜呼士不以天下之重自任久矣言语非不工也政事文学非不敏且博也然至于临大事鲜不忘其故失其守者其器小也公为布衣则颀然已有公辅之望自少出仕至老而归未尝以言徇物以色假人虽对人主必同而后言毁誉不动得防若一真孔子所谓大臣以道事君者世逺道散虽志士仁人或少贬以求用公独以迈徃之气行正大之言曰用之则行舍之则藏上不求合于人主故虽贵而不用用而不尽下不求合于士大夫故恱公者寡不恱者众然至言天下伟人则必以公为首公尽性知命体乎自然而行乎不得已非蕲以文字名世者也然自庆厯以来讫元丰四十余年所与人主论天下事见于章疏者多矣或用或不用而皆本于礼义合于人情是非有考于前而成败有验于后及其他诗文皆清逺雄丽读者可以想见其为人信乎其有似于孔北海诸葛孔明也轼年二十以诸生见公成都公一见待以国士今三十余年所以开发成就之者至矣而轼终无所效尺寸于公者独求其文集手校而家藏之且论其大畧以待后世之君子昔曽鲁公尝为轼言公在人主前论大事他人终日反覆不能尽者公必数言而决粲然成文皆可书而诵也言虽不尽用然庆厯以来名臣为人主所敬莫如公者公今年八十一杜门却扫终日危坐将与造物者防于无何有之乡言且不可得闻而况其文乎凡为文若干巻若干首苏轼撰

　　钦定四库全书
　　乐全集巻一　　　　　　宋　张方平　撰律诗
　　皇帝狩于近郊【内署同进并引状】
　　伏覩皇帝陛下顺兹冬令狩于近郊以临农畴以搜军实运用干健烜扬天声事已而旋礼无违者臣等叨处词禁幸陪诏跸谨抒歌咏粗章盛节各斋沐赋成皇帝狩于近郊律诗一章谨随状上进以闻
　　讲事时农隙斿车此狩畋旌门开霁野帐殿拂霜天星斗随华盖风云逐寳鞭翼开花浪急围合锦城圆射狡无遗镞从奔必应迹人轻过电骑队速囘漩鸷翮纷争击材卢亦竞先亟来余逸足径下不虚拳勇气凌金鼓懽声杂筦弦抗緌分逆顺植表阅周旋汤徳逾三面尧心岂两豜颁禽均近列赐帛及髙年坐幄陈慈宴停舆劳力田鸣铙回防仗斜日下蒙泉宁校虞旗获聊供庙俎鲜简稽严卒乘典制寓蹄筌甫草深怀古磻溪念得贤威灵増震耀徒旅静喧阗羽猎尝箴汉车攻昔美宣词臣兹纪咏抑未愧前篇
　　大礼庆成【并引状】
　　皇帝陛下躬祀天地严配祖考百礼交举而莫有违者万灵来顾而防不歆焉仍自发册之朝以至肆赦之日风气时顺云物晏温大众之都羣方毕会喜觇容典抃舞相庆非上圣陟降庭止其孰能至于是乎臣等获预近班亲瞻盛事抃叹不足辄撰成五言诗十韵岂曰揄扬休烈亦臣子爱戴之诚
　　飨帝精禋举严亲广孝纯祢宫増懿典皇册荐威神寳殿斋居肃琳房献礼陈慨瞻清庙几穆奠紫坛茵备乐嘉安曲鸿仪显相臣玉从丹禁出【礼神之玉出自禁中】路俨绣旂新【新造玉辂今方御之】瑞霭防天仗祥风入帝宸懽呼九州会庆泽万方均有幸逢华旦无谟翼至仁但祈陪百礼景扈越千春
　　九日侍宴太清楼【并引状】
　　今月九日防宣召赴后苑获稻观橙及太清楼射弓侍宴者秋肃商旻日重阳琯眷萧辰之节物缀宸赏于囿游因宴示慈俾人同乐伏惟皇帝陛下治猷时乂圣问日跻裁成太和丕覆羣品清籞之田是获稼作尔甘上林之苞素蕃天成其实驻玉舆而省敛恣荷橐以荣观而复颁以天官之余辍于果丞之供并拜君赐交荷上仁方且坐寳构之重深旅飞蕤之杂袭雕弧在彀具相圃之和容大笴连飞余西山之劲气赉金咸暨醉露云晞浃恺乐之洪私极亨嘉之盛遇臣等幸叨景从俯激欢衷相趋舞叹之余缀伎游扬之末冒陈清览増集腆顔谨斋沐各抒成九日侍宴太清楼诗一章谨随状上进
　　登髙闻旧俗况此奉尧觞鸣跸遥空下层楼颢气傍御沟新过雨苑树未经霜楚泽丹苞重吴畦紫穗香三侯天纵妙九节召南章中岂矜多艺威将慑四方清时人共乐白日坐间长近从叨慈渥区区祝寿昌
　　上享郊庙【幷引状○庆厯四年甲申十一月二十五日壬午冬至】
　　伏以皇帝陛下寅恭郊祀罄竭精衷乃吉日已夘斋宿路寝翌日款谒景灵宫朝飨太庙遂有事于圜丘以见上帝瑞应昭答盛礼告成圣意徳音皆可书为后世法臣执绥骖乘尤见详悉谨用赓成享庙禋郊诗二章章八韵诚不足阐扬丕显休命之万一然事皆纪实可以备史笔之阙是亦臣子区区之诚者也
　　享庙
　　瑞雪清晨集丹墀发防初【皇帝大庆斋宿之日先发改上五后尊諡册寳】德音闻彻葢【是日雪大作左右进盖有防不御】玉色望升车【先是礼官上仪注册寳出殿门上退还次有诏俟册寳升车进发乃还次】羽卫排阊阖晴光溢紫虚【比晓升路霁月皎然】琳宫陈玉币【先荐享景灵宫玉用四圭有邸币用青】疏屏宿旌旟祼献多仪备匏九变徐【有诏乐毕九奏不许减节】太官无盛举【上自斋宿不举盛馔】掌次省先除【两庙设小次不御立以终礼】灵鉴纷昭格天心不自舒孝慈更答告万福此攸储
　　禋郊
　　囘仗由黄道鸣銮入翠宫忾思文武侑【圜丘之祀太祖皇帝太宗皇帝并升侑】诚与地天通登陛行裀彻【庆厯元年亲郊始改圜丘上一成黄道用绯借至是有诏悉彻之仍命曲台编入礼令永为常式】终祠坐幄空【上即坛所端立以至礼毕不还次】风云归絶域星斗下遥穹【是日恬无微风莹无纎云星斗离离如下临享】壝际柴烟白龛层烛焰红气祥书鲁观【至日云物黄润四望一色太史奏有年之祥】福嘏萃尧躬海上鸡星动楼前马队雄【是日御端闻肆眚毕阅捧日奉宸等队】仆臣殊幸防独得近重瞳【臣忝摄太仆乘陪礼】
　　升祔庆成
　　明诏初发中奉慈讲升祔考典下容台集议付近署变礼稽国章大义推经据叅覆经宰司裁定皆宸虑献后正壸仪仍几被遗顾拥佑隆帝室清夷賛王路懿主钟景命禖宫开庆祚灵长繄发祥熙洽本垂裕蓬阙邈仙軿柏城拱寒树别飨隔昭穆时思怵霜露阳月日上辛斋居待清曙当衙荐寳册夹道陈卤簿玉色俨庄栗渊衷驰慕端闱出翟车黄道囘天步千官陪祠庭秘祐宁神御盛徳配不祧至孝始如素穹厚昭精纯蕃夷入仪注涣汗肆庆宥需云均膏饫广爱形海区教忠宪侯度下臣叨载笔书法资典故
　　大祀礼成【皇祐五年】
　　皇心奉先孝盛徳事天明严配讲隆礼【三圣并侑着为大典】精禋格至诚衣冠先示质【臣庆厯四年摄太仆升辂执绥及此再摄太仆窃覩衣冠及诸服御皆不易旧圣心尚质贵诚之意也】金石始谐声【郊庙始用新制钟磬及以晋鼓鼔金奏】鬲享初登熟锋和用启牲【始循古制铸牛羊豕鼎及用鸾刀启牲】百神防受职万物乐由庚星斗罗空碧柴烟彻紫清祥曦囘羽卫佳气覆瑶甍雷雨金鸡动风云铁马轻灵休纷报贶宸念在持盈【臣陪辂屡被顾问闻持盈守成之言】孤陋叨华近何辞颂泰平
　　喜雪【庆厯二年仁宗命作】
　　愆阳干岁事斋殿轸予忧黙为斯民祷心从六事求同云俄蔽景盈尺忽呈休淅沥千琼树峥嵘万玉楼尘氛开紫宙气象露皇州雕鹗精神劲松筠操禀优边庭伤乆戍农畆庆来麰咨尔臣邻地常期九叙脩
　　送内阁蔡公归阙
　　丰宫周旧宅梁国汉东闗尹正司留钥贤公出近班教条推爱利滋蔓悉除删狭野耕桑急终年狱市闲燕申铃阁静荣养彩衣斑治迹经纶外阴功造化间士林归北海人望在东山一节遄趋召西辕不可攀前旌霜树晓骑古河湾和气均生物淳风复海寰具瞻知可副盛徳致无艰他日开鑪冶余功为铸顔
　　送吴春卿赴都
　　法座临轩防俊髦同君陛见预旌招疲驽十驾始千里孤鹗一飞先九霄兰棹秋风行逦迤觚棱旭日势岧嶤石渠为谢诸时彦行迈同趋便殿朝
　　送冀州李太傅
　　多君贵主子材识乃名儒青海渥洼种丹山鸾鳯雏兵家左车后书法右军无拥幄羞纨袴怀章就隼旟亭台烟水阔楼堞暮云扶【信都郭东连大泽亭榭观游在焉】析木元分冀滹沱渐近胡双觥虽蕴借【文和在澶渊故事】重闭勿须防谁道长城逺今观出上都
　　送李芝东归
　　此君齐鲁之竒才三十病废吁命哉来游京国动凄怅东归泰山卧崔嵬支离攘臂福所倚功名累身古共哀但恐人求骏马骨未免却上黄金台
　　送苏学士钱塘监郡
　　趣时贵近君独逺此情于世何所希车马尘中乆已倦湖山胜处即为归洞庭霜天柑橘熟松江秋水鲈鱼肥地邻沧海莫东望且作阮公离是非
　　呈资政宋尚书
　　当年留钥守陪都龙坂因兹得曳裾北海一章慙鸷鸟松江三岁厌鲈鱼贾生感事多垂涕园令居闲辄著书独恃明公念孤介东郊未去逐长沮
　　送石曼卿赴阙
　　功名本不与人期人取功名亦系时蜀相闲居乆龙卧马周狂醉竟谁知将军身到衡庐问英主心惊奏牍竒宣室思贤方空席去陈经济勿迟迟
　　重送赵叅
　　叅也堂堂气拂云十年防蹇四方尘羇穷自古有元叔精鉴观今少法真骥在驽羣殊有态龙初鱼服未能神君看渭曲傅岩事天困斯人必有因
　　送马武
　　才命相憎不相并古来达者齐其中此君寂寞年虽暮灵府峥嵘事甚雄韝上鹰饥思掠草车傍骥老尚追风丈夫掩棺始为了是故南阳晚立功
　　送张寛
　　得丧竟谁尸人谋不可移独看屠钓叟达乃帝王师大观齐诸物雄图彼一时君思塞上説孰可预端蓍
　　送张郎中赴阙
