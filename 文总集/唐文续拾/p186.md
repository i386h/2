<!-- { "loadSidebar": true } -->
    增秩赐金，代有故事，前史所载，得者甚希。近日方镇所奏，人数渐多，自今已後，剌史在任政绩尤异，检勘不虚者，观察使具事状，及所差检勘判官名衔同奏。若他时察勘不实，本判官量加削夺，观察使奏听进止。所陈善状，并须指实而言。如增加户口，须云本若千户，在任增加若千户。如称垦辟田畴，则云本垦田若千顷，在任己来加若千顷。并须申所司，附入簿籍。如荒地及复业户，自有年限，未合科配者，亦听申奏，言合至某年，并收租赋。如称营田课，则所陈须云本合得若千万石，在任己来加若千万石。春所加配斛斗，便请准数落下，支所供本道本军斛斗数。如不是供本军本道斛斗，则申所司收管支遣，以凭考覆，不得虚为文饰，谬有荐论。（《唐会要》六十八）
    ○内外官不论考年奏（大和三年五月，中书门下）
    伏以建官莅事，曰贤与能，古之王者，用此致治，不闻其积日以取贵，践年而迁秩者也。况常人自有常选，停年限考，式是旧规。然犹虑拘条格，或失茂异，遂於其中设博学宏词、书判拔萃、三礼、三传、三史等科目以待之。今不限选数听集，是不拘年数考数，非择贤能之术也。故经国治民，惟系人才，黜幽陟明，在课职业。据元和二年五月十八日具敕，敕内常参官并限年考，各与迁转，则官修者屈滞，职旷者侥幸，恐非朝廷循名责实之意，积课语劳之道。频奉进止，数遣商量，须令百吏勤官，众官得人，举直措枉，行於授受之际。伏望从今以後，内外常参官并不论年考，议事而迁位，位均以才，才均以望。位望均，然後以日月班之，而第用之。则冀有司竭力尽知，务治其职，而以起功。唯御史台刑宪是司，责任颇重，其三院御史，望约旧敕例，比理处分。（《唐会要》五十四）
    ○诸道所奏宪官特置考限奏（大和三年十二月，中书门下）
    伏准五月八日敕节文，诸道、诸使奏判官，所奏虽官资相当，并请限曾任正官经六考以上者，比拟监察、侍御史；九考以上者，与比拟殿中侍御史；以上庙级各加三考。如曾诸色登科，超资授官者，不得在此限。所奏宪官，特置考限，以防侥幸，深合至公。然节文之中，或有未尽。臣等再四商量，如京六品以上清资官，并两府判官，及进士出身，平判入等，诸色登科授官人，不在此限。其在使府及监察已上者，亦任准元和七年八月二十二日敕节文，依月限处分。馀望准前敕施行。（《唐会要》七十九）
    ○三院御史置只候院奏（大和四年三月，御史台）
    三院御史尽入，到朝堂前无止泊处，请置只候院屋。知杂御史元借门下直省屋後檐权坐，知巡御史元借御书直省屋後檐权坐。每日旱入，至己时方出，出入前後，并本所由。自门下直省院西，京兆尹院东，有官地，东西九十尺，南北六十尺。请准长庆元年八月，於中书南给官地，度支给钱，置仆射只候院例，给此地充三院却史只候院。请度支给钱一千贯文，台司自勾当，从便起造。伏以御史风宪之职，行止有常，朝堂只事，每日须入。从前假借，不遑启居，或与吏伍相参，或当食无所。今伏请前件地名及起含价，伏乞圣慈允臣所请。（《唐会要》六十二）
    韩巨川等进状奏（大和四年四月，都省）
    湖州百姓韩巨川，及庾威男道彰进状，称庾威缘定户左降，及录事参军、县令等黜责事。敕付尚书省四品已上官集议。（《册府》四百七十四）
    ○推勘刑狱时限奏（大和四年四月，御史台）
    诸司诸使及诸州府县并监院等，公事申牒臣当台，各令遵守时限。并臣当司行勘事，多缘准敕推勘刑狱，或是远方人事有冤抑，凡於关系，尽须勘逐。事节不精，即虑滞屈。比来行牒，有累月不申，兼频牒不报者，遂使刑狱淹恤，惧涉漫官。其间或有须且禁申，动经时月者，若无条约，弊恐转深。臣等今勘责，各得远近程限，及往复日数。限外经十日不报者，其本判官勾官等各罚三十直，如两度不报者，其本判官勾官各罚五十直；如三度不报者，其本判官勾官各罚一百直。如涉情故遑敕限者，本判官勾官牒考功书下考。如经过所出，辄有停滞，其所由官等节级别举处分。其间如事须转行文牒，诸处追寻，亦须具事由先报。（《唐会要》六十）
    ○诸道荐送军将奏（大和四年四月，中书门下）
    自元年以来，频有讨伐，诸道荐送军将，其数渐多。臣等商量，历诸道军将，官至常侍、大夫，职兼知兵马使、都押衙，功绩显著，本道官职可奖者，即任荐送。其余官职未高，才能可录，所在军镇合驱使。自今後，军官未至常侍、大夫，职兼都虞候、都知兵马使、都押衙者，不在荐送限。但仰本道节度使看其功绩显著，舆改转。职己至高者，检校官、兼官宜与奏改。如有功绩殊异，允合不次超擢者，即任别具事迹闻奏，亦不在便荐送限。又应诸方镇，或因移易，停罢其使，随从元从军将，只合本道量才驱使。不情愿住者，一任东西，不合更来朝廷，别求侥幸。（《唐会要》七十九）
    ○停废三卫资荫奏（大和四年五月，兵部）
    伏以三卫出入禁署，番署子弟，期于恭恪。近日顽弊，皆非正身，诸卫公然纳资，访闻亦不雇召士庶，假荫混杂绅。隙既一开，奸滥坌入，实宜杜绝，以序彝伦。其资荫三卫，并请停废，冀清流品，式茂皇猷。（《唐会要》七十）
    ○知制诰满年正授奏（大和四年七月，中书门下）
    伏以制诰之选，参用高卑，迁转之时，合系劳逸。顷者缘无定制，其间多有不均。准长庆二年七月二十七日敕，始令自员外以上及卑官知者，同以授职满一年後，各从本秩递与转官。如至前项正郎，即以周岁为限，皆计在职日月以为等差，不论本官年考，颇叶通理。凡是因职转叙，皆与此文相当。其本官已是前行郎中，年月已深，方被奖用，即授官数月未合正除比类旧制，却成侥幸，将垂永久，须有商量。自今以後，从前行郎中知者，并不许计本官日月，但约知制诰满一周年即与正授。其从谏议大夫知者，亦宜准此。即迟速有殊，比类可遵，并请依长庆二年七月二十七日敕处分。（《唐会要》五十五）
    ○剌史缺人分析闻奏奏（大和四年八月，御史台）
    谨按大历十二年五月一日敕，剌史有故及缺，使司不得差摄，但令上佐依次知州事。其上佐等多非其才，亦望委外道使臣精加铨择，不胜任者，具以状闻。昨者，宣州观察使于敖所差周墀知池州，若据敕旨，便合奏剖。今勘其由，长史、司马并在上都守职，有录事参军顾复元在任。若不重有条约，所在终难守文。伏请自今己後，剌史未至，上佐阙人，及别有勾当处，许差录事参军知州事。如录事参军又阙，则任别差判官。仍具阙人事由，分析闻奏，并申中书门下、御史台。所冀诏旨必行，绳违有据。（《唐会要》六十八）
    ○羡馀充分条件奏（大和四年九月，比部）
    准大和三年十一月十日赦文，天下州府迥残羡馀，准前後赦文，许充诸色公用。剌史每被举按，即以公坐论赃。其应合用美馀钱物，并令明立条件，散下州府者。谨具起请条件如後：应有城郭及公廨、屋宇、器械、舟车、什物等，合建立修理，须创置添换者；或有公私使客，兼遇徵拜朝官，送故迎新，旧例合有供应，宴钱赠贶者；或官属将校所由等，有巡检非违，追捕盗赃，须行赏劝，合给程粮者；或百姓贫穷，纳税不逮，须有矜放，要添填元额者；或遇年丰谷熟，要收籴贮，备以防灾歉者；并任用当州所有诸色正额数内回残羡馀钱物等。如不依此色，即同赃犯，其所费用者，并须立文案，以凭勘验。（《唐会要》六十八）
    按：《全文》九百六十六所收《请定残欠羡馀物条件奏》，与此不同。
    ○公私行李勒依纪律奏（大和四年十月，御史台）
    伏准《六典》故事，外官授命，皆便道之官。荩缘任阙其人，则朝廷切於综理。近日皆显陈私便，不顾京国，越理劳人，逆行县道，或非传置，创设供承。况每道馆驿有数，使料有条，则例常逾，支计失素。使偏州下吏，何以资陪？又准《假宁令》，官五考，一给拜扫假。今借称幸从便路，愿谒榆，则是展墓足以因行，赴官皆由枉道。臣今月五日，己於延英面奉，伏幸圣旨，令将伏承状。乞起今公私行李，勒依纪律，敢有违越，请委所司论列。（《唐会要》六十一）
    ○止绝诸官改名奏（大和五年三月，御史台）
    伏见在京诸司兼诸道方镇，每奏请宾僚及州县官等改名，多言与近族从伯叔名同，敕旨皆允。在於典法，宜为重难，若於宗族之中，服属又近，创名之日，合虑有妨，而曾不是思，但将自便，紊朝廷之典章，滋选部之奸滥，苟无惩革，实为幸门。或以孤更名，礼经不可，系於名教，合守格言。伏请严示敕文，俾其止绝，诸司自今己後，不得辄奏闻。如有事故，必须为改，即请具所奏同名人，下付有司，以出身以来官衔，切加磨勘，事实显者，方可听。（《册府》五百十六）
    ○截耳进状先决四十奏（大人五年三月，御史台）
    应截耳进状人，准开元十三年八月二十四日敕：“比来有小小诉兢，即自刑害，自今己後，犯者先决四十，然後勘当。”又准建中元年三月十一日敕节文：“自今己後，除事有不合，所司论者，即任奏闻，其馀不得妄有进状，如有违犯，及自刑害者，即令所司送官，准法处分，仍委台府具前後格敕，分析告示者。”伏以近日截耳论诉，其徒实繁，且将自刑，以冀上达，未必皆负其屈，州府不与申论。臣谨详前後敕制如前，伏请自今己後，有如此色者，并准元敕付司，先决四十後推勘。宜令待推勘无理，即本犯之外，准元敕处分。（《册府》五百十六）
    ○剌史限发赴任奏（大和五年五月，御史台）
    应诸州剌史谢官後，限发赴任日。准敕例，剌史谢官後，不计近远，皆限十日内发。伏以剌史治民之官，分陛下忧，受命之後，固宜速行。或以道途稍遥，私室贫乏，限内不能办集事宜，须假故淹留。虚悬促期，多不遵守。今请量其远近，次第限日。应去京一千里内者，限十日；二千里内者，限十五日；三千里内，限二十日；三千里以外者，限二十五日。如限内遇延英不开，亦请准常例进状，候进止便发。更有妄托事故逗留，伏请当时奏闻，量加惩责。其贬授剌史，即请准旧例发遣，不依此限。所冀事得中道，久而不隳。（《唐会要》六十八）
