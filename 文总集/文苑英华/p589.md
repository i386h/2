<!-- { "loadSidebar": true } -->
　　对臣闻时雨作解靡物不滋春雷发声羣蛰渐觉间者明诏咨九牧辟四门光烛岩薮恩覃侧陋葵藿仰惠以纳景山川有开而出云使草茅微臣幽贱朽质辱旌贲陈刍荛瞻璚台之穆然预烟阙而伏对此臣之鸿造也敢不沥诚哉臣闻尧之光宅也以亲九族以命百官舜之登庸也以察万人以齐七政大禹拜臯陶伯益惟其昌言武王问黄帝颛顼存乎至道此四君者文思濬哲恭俭髙明仁以创制慎乎体国思借力以任重简逺【阙】以安人故选贤以居位【阙】事而后爵则考绩以庸取人必才赋纳献可声度言状庶存兹矣休惟陛下丰功厚利资始万物以统天执契含元富有八方而纂圣家道以正庶绩咸凝师师满云火之庭济济盛龙光之列尚纾神睠更睟天仪思仁夀之登城缅前王以作镜虽轩辕之徇齐藏用重华之好问察言未足以扶毂大明骖乘元圣臣闻之游大海【一有之水二字】者难为水窥圣【一有人之二字】门者难为言陛下侔造化而作法尊道徳以垂范敬宗庙以示厚爱臣子以兴仁怀蛮夷以广徳抑祯祥以崇理礼经大备四海共职而朝宗乐物至和百兽来庭而率舞至于为政安人之躅则微臣何足以知之其余备父母之体以立身钦圣人之化以从官之问则愿竭其愚臣惟忠孝可以从官奉陛下之法以自理守陛下之职以自安以之居处则庄以之战阵则勇是陛下轶尧舜之上愚臣忝比屋之封臣虽不才则亦有志矣昔者风后力牧仲容庭坚相与谋谟于有熊之朝弼违于纳麓之运讲信而修睦肆直而惠和垂衣裳作舟檝分州土叙星辰其纪纲也如此其后闳散周召园黄绮季镐京得之为心膂汉储得之为羽翼终能牧野清明惠皇不废其救失也如彼夫国有五服朝聘申其贡礼有五经享祠肃其首职方品其逺迩宗伯辨其瑞玉乃开封壝【一作墠】是设方明锡之以鞶辂衮裳执之以圭璧羔鴈秦之立雍畤也将以禘其自出周之居亳社也亦以戒于不臧臣又闻先王之制礼法也以劳定国汰哉汉武曾是黩神采少君以端信乐道之贞列帐甲乙树红头望峄山祈石室天士地士不殆于昏淫诸布诸严何惮于风雨乎圣策以三教立言歴代弥勤成轨制以化时较醇醨而景俗此圣君合悬解之防而小臣惭黙识之明然臣亦尝闻之矣夫礼者始诸饮食盛于冠婚分而为阴阳转而为太一失之者死得之者生二氏包虚无而含寂灭长性灵而已宜去于斯传曰仁义礼智以信为主貌言视听以心为正则士德优矣若乃神农之肇皇业揉木为耒木为弧黄帝之开帝功致天下之人聚天下之货器以成务稼惟人天利以通财阜国周用茍能全人天可违乎故臣愿抑商而进工也大哉武之为功赫矣师之所处象震耀而举垂云雷以扬宣威而山河荡容训誓而烟尘动色可以定祸乱可以翦暴强顷者牝鸡之晨陛下潜龙或跃提白蛇之劒揭翠凤之旂入于北军兵皆袒左氛祲殄灭日月光华此神武之壮观也谨对
　　贤良方正策【原失问】　　　　尹　畅
　　对臣闻非才难遭时难况躬忝观光之举不俟媒扬之地俨身天阙用感良辰伏惟陛下建初立元创业埀统夷凶靖难圣敬日跻格上下而无忧内治光四表而谊徳昭振故能荷天之休福应尤盛殷荐严配升中告成十数年间而功业大备岂非徇齐之徳神化所致哉虽少康复夏宣王兴周比之当今万分不及而犹赐臣策曰常恐上尘五圣之耿光下辱万方之瞻戴日昃观政夜分思理者可谓无念增徳勿休熈载履众美而不足躬圣明而流谦而臣愚葑菲误自充赋虽言及之将何以承奉清问对敭天休乎然臣闻立徳之谓道体道之谓仁固无宏逸安敢讹滥是以古之善为士者必将微妙通岂独重于偏才迂诞而已如此则黄帝之功济生人素王之道遵先圣离朱吃诟奚得议其浅深夷齐尹惠抑可语其同异何者食薇絶粟终慙淑媛之言丑夏归殷卒致成汤之业寓言庄叟良未足征侧讯蒙矜诚将异尔无贪至理宁副虚怀若乃喜怒哀乐之四端貌言视听思之五事虽扩充之在我谅休咎之关天殷臣格言已贯之于皇极邹子戏论亦颇存于昭应讵兹辨志方用沃心伏惟陛下事天明事地察无文咸秩羣望毕举故祈谷汾睢荐寳鼎于宗庙燔柴岱岭霭飞烟于云日神歆效其如答灵贶昭而必闻虽飘风乍起曾不终朝大雨时行旁霑数郡亦未闻偃拔包襄之甚也陛下忧勤夕惕若厉信禹汤之罪已实尧舜之用心盖天灾流行国家代有屠龙牲马亦何以为书称安人则惠易翼损上益下谓宜开仓廪以赒给选牧宰以宠绥散利薄征息役施舍禳修之道何莫由斯传曰徳胜不祥义厌不惠谓此物也虽归诸天道亦以人事故周官六职水旱则宗伯是司汉宰三公灾则丞相是主不然何以昭燮赞之术开劝戒之端哉大体若兹详征何有臣闻夫大理之后有易乱之人者安宁无故骄心起也大乱之后有易理之人者创艾避灾思乐生也当今海服清晏太平无虞众宜曲折万事纎妙文理至详不可复加矣陛下享已成之功居崇髙之位入有后庭声色之务出有苑囿游观之乐志得无满乎欲得无极乎古语曰行百里者半于九十言末路之难也此言虽微可以喻大是以圣人干干日惕莫敢或遑虽休勿休尽善尽美伏愿陛下慎终如始以成徳政使鸿图盛烈作唐龙光不骞不亏永永无极此适时务之所当先也臣又闻善为政者在能其事能其事而不知所以少其吏者则竭而不足臣窃惟今国家所使分威权御黎庶干府库理刑狱者皆天下长吏也而其俸禄各有差等以劝其徒百官以理万人以察天下幸甚然而都内冗散叨假名器者不可胜数或倡优杂伎之伍弁射夷貊之流纡紫怀金出入周衞浆酒藿肉乘坚策肥者奉一人犹闻不给今官此辈何所取资狐防既托于城社粟帛载殚于仓库非所谓侍御仆从罔非正人爵勿及恶徳惟其贤者矣此救弊之所急也臣草莽诸生地卑识浅陛下诱而进之访以时政将承汝弼安敢面从轻陈末议伏深殒越谨对








　　文苑英华巻四百八十三
　　钦定四库全书
　　文苑英华巻四百八十四　宋　李昉等　编雅丽
　　文词雅丽策二道
　　文词雅丽防二道
　　问朕闻至道虽微不言而化皇天隂骘相叶其彛信寒暑而生成施云雨而沐润垂范作训树君育人时有浇淳教垂繁略成汤既圣禹道云亡桑扈谷风屡动诗人之刺塞门反坫时贻宣父之嫌我国家振彼頺纲开兹盛业朕以不徳袭号乘时而皇极之道未敷谟明之轨尚阙思厥理其义安从至如视听貌言恒若时若防极归极作哲作乂一以贯之何方而可夫礼以饰情情疏则礼畧乐以通感感至则神和理内为同脩外为异同异之用有昧其功人俗未融伫明斯要又四时武徳制自何君五行文始本之谁代昭徳盛徳莫辨所尊昭容礼容未详所出悉情以对用释余疑
　　对　　　　　　　　　　　彭殷贤
