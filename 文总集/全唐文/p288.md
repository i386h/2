<!-- { "loadSidebar": true } -->
    右件鞍马，及腰带、甲胄、枪剑、麝脐、琥珀、玳瑁、金棱碗、越瓷器，并诸色药物等，皆大梁皇帝降使赐贶。雕鞍撼玉，坚甲烁金，十围希世之珍，六辔绝尘之用，枪森蛇杆，剑耀龙锋，金棱含宝碗之光，秘色抱青瓷之响，上药非蜀都所纪，名香从外国称奇。远有珍华，并由惠好，顾酬谢而增鬼，仰渥泽以难胜，捧阅品名，实惭祗受。
    ○示群臣手书
    朕此遭乱离，以干戈定秦蜀，赖卿等忠勤夹辅遂正名号，奄有神器，兢兢业业，惧不负荷。幸赖天地之灵，庙社之贶，方隅底定，民黎乐康，二气协和，五谷丰稔。然万几之大，夙夜勤劳，遘此笃疾，药石勿救。太子虽幼有贤德，次不当立，卿等固请於外，妃后笃爱，朕未能违，立为储君，勉力匡襄，无坠我邦家之休命。
    ○诫子元膺文
    吾提三尺剑，化家为国，亲决庶狱，人无枉滥，恭俭畏慎，勤劳慈惠，无一事纵情，无一言伤物，故百官吏民，爱朕如父母，敬朕如天地。汝襁褓富贵，不知创业之艰难，更汝之名，上应图谶，勿骄勿矜，勿盈勿忌，惟敬惟诫，惟谦惟和，内睦九族，外安百姓，赤心待群臣，恩信爱士卒。刑罚人之命也，无徇爱憎；奸邪国之贼也，无信谗构。绝畋游之娱，察声色之祸，然後能保我社稷，君我民臣。吾蚤莫诫勖，恐汝遗忘，当置於几案，出入观省。
    ☆王衍（前蜀後主）
    衍字化源，先主第十一子，初封郑王，为左奉驾军使。先主殂，袭位，改元乾德。六年，後唐庄宗伐蜀。明年，唐师入成都，帝出降。唐遣使杀之於秦川，年二十八。天成三年追封顺正公。
    ○幸秦州制
    盖闻前王巡狩，观土地之惨舒；历代省方，慰黎元之望。西秦封域，远在边隅，先皇帝画此山河，历年征讨，虽归王化，未浃惠风。今耕稼既属有年，军民颇闻望幸，用安疆场，聊议省巡。
    ○制科策问
    炎汉致治，始策贤良；巨唐思皇，爰求茂异。讲邦国治乱之体，陈天人祥之原，岂角虚文，盖先硕德。朕念守器之重，识为君之难，思得奇才，以凝庶绩。因举故事，以绍前修。子大夫抱道逢时，投书应诏，必有长策，以副虚怀。何以使三农乐生，五兵不试，刑狱无枉，赋敛无加？以何策可以定中原？以何道可以卜长世？朕当亲览，汝无面从。
    ○上魏王继岌笺
    衍叩头言：伏以五帝三王，竟归於代谢，有家垂国，孰免其废兴？苟大命之革新，愿转祸而为福。衍诚惶诚恐叩首，伏以衍先人，顷以受唐封册，列土坤维，自霸一方，於兹三纪。乃者因夷门之构逆，偶中国以丧君，勉副推崇，遂开兴业。衍谬为世子，获绍旧基，而以幼冲，不得负荷。寻遇大唐皇帝中兴圣运，再造鸿图，辉赫大明，照临下土，存修嘉好，仰恃恩盟，感覆焘於尧天，将驱驰於禹贡。勿审王师讨伐，部内震惊，靡敢当锋，幸思归命。伏惟殿下位尊上嗣，德宝元良。腾少海之波澜，动前星之秀彩，亲乘象辂，劳履剑关，已得万民之欢心，坐恕斯人之死罪。今则完全府库，守遏邑居，率文武以陈诚，舆棺榇而纳款。伏惟殿下特宏哀鉴，保证奏闻，亦存诸典刑，贮在肺腑。庶几先人之灵，犹享血食之祀，免支离於眷属，得敬养於庭闱。惟圣君之明慈，系殿下之元造。衍无任危迫殆越战惧激切之至，谨差私署检校司空行尚书兵部侍郎欧阳彬军使韩知权等奉笺以闻。
    ○镜铭
    炼形神冶，莹质良工，当眉写翠对脸敷红，如珠出匣，似月停空，绮窗绣幌，俱涵影中，（据）抱璞简记（作“炼形神冶，莹质良工，如珠出匣，似月停空，当眉写翠，对脸传红，光舍晋殿，影照秦宫，飧书玉篆，永镂青铜”）。
    ☆孟知祥（後蜀主）
    知祥字保允，邢州龙冈人，李克用镇太原，以为亲卫军使。後唐天成中累加太尉兼侍中，封平原公。长兴二年，击败董璋，得梓绵龙剑普果阆蓬渠九郡，遂并有两川。四年加检校太尉兼中书令行成都尹剑南东西两川节度使管内营田观察处置统押近界诸蛮兼西山八国□南安抚制置等使，封蜀王。明年称帝，国号蜀，改元明德。是年殂，年六十一。僭谥文武圣德英烈明孝皇帝，庙号高祖。
    ○下蜀国教
    取威定霸，乃公侯权变之方；舍爵策勋，乃皇王叙酬之典。其或兵屯万旅，地广三川，周环列国之山河，奄有全蜀之封部，傥不从权而徇众，则稽录效以报功。今禀命於中朝，得专制而行赏。但念承世家之馀庆，受旌钺之殊荣，自领成都，於兹半纪。穷奢极侈，固断意而不为；讲武教民，在安边而有作。往岁方勤述职，务保永图，不幸诸藩，构成深隙。此际主兵将帅，争陈排难之功；运策宾僚，咸展出奇之略。因兴武旅，分荡渠魁，累破竹以焚枯连开疆而拓土。其次诸司奉职，庶吏推诚咸著勋劳，岂忘奖答？一昨圣上以显分忠佞，遂降册封。砺岳带河，铭大君之异宠；辂车珠冕，表列国之殊荣。仍示优崇，俾行墨制，上自藩方之任，下及州县之官，凡黜陟幽明，许先行而後奏。自可保不僭不滥之典，赏立功立事之人，必无患於不均，庶有觊於允当，布告遐迩，咸使闻知。
    ○起兵西川示诸州榜
    盖闻皇王御下，恩信乖而叛离；臣子事君，猜忌生而权变。固不可刮席而忍耻，胶柱而移音，开户牖以启戎，长根芽而稔患。以至举戈问罪，誓众言征，旁庇齐民，式求多福。某国朝懿戚，受命庄宗，自节制於西川，遇鼎移於东洛。且以时变则变，丧君有君，因尽节而倾诚，遂梯航而入贡。五年之内，发运无虚，积数五十万粗给朝中之费，此则励勤荩於天子，欲表率於诸侯，宇内皆知，人谁不见？至於屡加官秩，亦荷宠光。不幸闲谍潜兴，窥觎显露，於阆中而立节，就列镇而益兵，摇动我军民，控扼我吭背，频将异议，累具上闻，冀粗轸於怀柔，希稍安於方面。而朝廷不以为德，转深其疑，竟乖鱼水之欢，自绝□龙之契。某与东川相公已联姻好，况密封圻，朝闻鸡犬之声，暮接笳鼙之响，地里虽分於两镇，人心何异於一家，势比同舟，事资共济。今与东川点检马步军十五万人骑，分路往武信利阆路黔夔等州，问逐制置之由，与兴屯集之众。其行师法令，别载条章，务期晏宁，必无侵虐。况王氏开国，久霸成都，东则铁锁於瞿唐，北则泥封於大散。自是子孙失守，将相离心，合在蜀之人，固未忘於霸主。某因众多之感旧，奋武旅以开疆，伫遣四民，各安其业，然後花林步月，锦水行春，繁华何让於往年？爵禄重新於此日。凡百士庶，宜体端倪。
    ○收阆州示西川榜
    昨者两川以朝廷自生疑贰，不体忠良，信谗贼之闲言，致诸侯之离德。始则阆州节度使李仁矩，两来奉使，频此觇窥，谓於果阆之闲，便是控临之地，妄兴谋画，滥置节旄，及奸计之遂心，犹阴邪而未已。数闻奏报，背请兵师，欲结祸阶，自为戎首。所以东川相公虑其稔恶，须议摧凶，连兴貔虎之师，共破豺狼之窟。自今月二十九日酉时得东川相公来书云：“二十五日夜三更三点，亲领两川大军，四面围裹，攻打阆州城池，至其日平明打破，斫到李仁矩首级，并捉到都指挥使姚洪、马军指挥使王景、步军指挥使费晖等讫，馀城下见机来投，指挥使都头已下，便与赏给安存。兼本城军人百姓并不伤动外，馀拒敌党类，杀戮无馀。此则天赞兵威，人叶勇力，遂至元凶斩首，同恶就擒。我师四合以环围，逆垒一攻而瓦解。”捷书雷迅，喜气山横，想与士民，同多庆快，见便乘胜前进，攻收利州，只朝反掌之闲，更俟克敌之捷。
    ○收下夔州并黔南榜
    今月二十一日，据峡路行营讨伐招收使状报，黔南节度使去今月二十七日将手下元戎兵士，抛本州下水奔窜。寻差衙队指挥使朱，部领左右飞棹，并诸指挥兵士，乘战船十五只，往黔南安慰。至今月二日午时回，其黔南节度使今见在渠溪，团点元随兵士及旋添水军，却有五百余人，排比小战船，候宁江应接兵士到，支欲归复本州。其朱当日辰时，部领战船往渠溪袭逐，至午时与贼军相见交战，趁下水约百馀里，至存都坝头，杀获贼军一百馀人，斩黔南内外都指挥使郭太尉吴近思张琼等三十馀人，夺得衣甲器械不少，收获牌印四副，其黔南节度使则携馀党乘小船沿流直下忠州者，窃以大举舟师，远征峡路，旗鼓才闻其下濑，□樯寻指於上游，连降郡城，继收营监，势且疾於破竹，声有类於蓬。今则更阅捷书，屡闻胜策。况宁江军以黔南为肘臂之地，以渝合为馈运之衢，我已断之，彼何望矣？节帅充城而窜遁，裨将兼队而追擒数俘馘以既我，收铠甲而亦众。指期荡定，以固封，凡曰军民，攸同快慰。
    ○讨平董璋榜
    盖闻皇天无亲，唯德是辅；明神不昧，稔恶则亡。逆贼东川节度使董璋，包藏祸心，负背盟约，暴兴士马，急寇封圻，迎锋而寻没全军，单马而窜归本府。昭武司徒统领大众，追袭馀妖。则有前陵州刺史王晖，睹其将亡，因图转祸，枭斩董璋父子，双献其元，克保军城，待余旌旆。念其智勇，足可嘉称。且谋不自於众人，罪止归於元恶，既除心腹之患，永固邦国之基。某见亲往东川，慰谕军民。
    ☆孟昶（後蜀後主）
    昶字保元，初名仁赞，先主第三子，起家西川节度行军司马。先主称号，进检校太保东川节度使同中书门下平章事。先主殂，袭位，仍以明德纪元。五年改元广政。二十八年，宋师入成都，後主降，授开府仪同三司检校太师兼中书令秦国公，越七日薨，年四十七。赠尚书令，追封楚王，谥恭孝。
    ○劝农桑诏
    刺守县令，其务出入阡陌，劳来三农，望杏敦耕，瞻蒲劝穑，春始啭，便具笼筐，蟋蟀载吟，即鸣机杼。
    ○与周世宗书
