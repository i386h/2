<!-- { "loadSidebar": true } -->
　　右臣节制湖南勤王人兵行次江寜府有作过军人首领周徳等昨于四月一日反叛胁逼徒众拘囚安抚使宇文粹中杀伤钤辖兵将官通判已下官员数十人士民死者甚众刼掠官私财物为之一空据城守拒东南震动虽受发运司招安借补官职一向迁延推托縁故不肯起离怙众阻兵作过如故人情汹惧臣以便宜檄令听受节制前去勤王其周徳等以重兵四集方肯听命拣到勤王人兵一千余人皆系周徳胁从之众欲起发间据江东路安抚使司申【云云】其首领补官人周徳等四十六名已行军令处斩讫即与其余军兵自不相干差本路提举常平官王枋统领随逐臣起离江寜府前来东南人情方始安贴臣已牒王枋统领上件人兵于泗州屯泊听朝廷指挥伏望圣慈特降睿防将上件人兵分京东路州军离散其众到令具军分姓名报江寜府津遣逐人家属赴分去处勿令更归庶防别无他虞
　　辞免尚书右仆射第一表
　　臣某言伏奉制命除臣正议大夫尚书右仆射兼中书侍郎进封陇西郡开国侯加食邑实封者尹厘京邑之剧冒贡忱辞延登揆路之华遽颁涣号方修政攘戎之多故须经体賛元之实才自揣非宜诚难叨据敢吁天而有请良蹐地而靡容【中谢】臣闻自昔中兴之君必得非常之士相与同徳以克有功傅说之相武丁济巨川作舟檝之用周宣之任吉甫宪万邦有文武之光武起于南阳邓禹为之羽翼元帝兴于江表王导为之腹心因时施宜亦克用乂况于拨乱反正大有为之主岂无髙识逺略不世出之臣洪惟国家混一区宇七圣之创业垂统威灵在天两朝之继体守文徳泽渐世属强邻之逆道困中原以诈谋神都失金汤之虞翠华有沙漠之幸天命未改真人以兴开府建牙虎步大河之外膺图履籍龙翔兴王之都固将尝胆思亲枕戈待旦革积年之蛊坏新函夏之观瞻张皇六师缉熈庶绩以雪二帝之辱以伸中国之威宜有杰材来佐休运方兹天步艰难之际实非琐质侥幸之秋如臣者器不逮人学未闻道识迂用拙世知断断之无他志广材疎自笑落落而难合偶縁遭遇获与政机已试罔功坐致众毁之销骨既衰多病重以积忧之熏心去魑魅之域而已幸于赐环簉云龙之廷而方期于披雾丐归故里以养余龄岂谓皇帝陛下黙而识之于众言殽乱之时举而用之于羣隂闭塞之日考慎其相滥及非才顾蚉力岂足以负山而螳臂安能以当辙一身何有虽知取义而舍生斯民所依大惧妨贤而误国伏望皇帝陛下收还成命改授其人持危扶颠允迪栋隆之吉力小任重免贻鼎折之凶岂独微臣自幸于保全盖于万方同资于庆赖敢输悃愊仰冀哀矜臣无任
　　辞免尚书右仆射第一劄子
　　臣伏奉制命除臣某官已奉表辞免以闻者伏念臣信古太过渉道弗优徒抱爱君忧国之孤忠初无防患保身之逺虑被两朝之眷遇躐众俊以驱驰忌嫉者多谗谤易积自去天阙迨今逾年岂期夷狄之凭陵遂致宗社之危急闻问惊怛泣血痛心恭承睿主飞龙于宋都适当微臣赐环于湖外所愿俯伏文陛瞻望清光敷陈苦心献纳至计然后丐此骸骨归于山林拭目中兴没齿无恨伏防皇帝陛下眷知有素图任独先俾其效力于艰难之时欲使收功于桑榆之日上荷恩徳固当捐驱而臣忧患以来志气凋落加有负薪之疾初无济川之才傥不量力而度能必致瘝官而误国故敢披陈肝胆仰冀矜怜改授俊臣收还成命勿嫌反汗之累以免覆餗之忧特降睿防俟臣朝见上殿讫除臣一宫观差遣任便居住以安愚分干冒天威无任战越之至
　　谢赐茶药表
　　臣纲言伏防圣慈以臣赴召将次阙廷特降中使传宣抚问赐臣茶药各一银合者祗觐清光方幸日畿之密迩亟颁温诏爰瞻星使之来临悯其防勤钖以异数仰荷眷恩之厚不知感涕之零【中谢】伏念臣被遇两朝粗守一节当陛下龙飞之际适防臣环召之初顾兹川涂之阻修恨无羽翼以奋励以日为嵗戴星以行伏防皇帝陛下曲轸睿慈特加抚问念其暑行劳勚之故赐以涤烦蠲疠之珍顾臣何人乃复得此退惟鄙陋诚难副寤寐之求仰奉谘询或能致药石之报臣无任
　　辞免御筵奏状
　　右臣今月二十九日准尚书省劄子奉圣防以臣将到国门特赐御筵三省枢密院官并赴内黄潜善押筵仰戴天恩不胜感激然臣趋赴行在未获瞻望清光遽颁异数岂所宜防方朝廷多事之时此礼宜省伏望圣慈特赐寝罢以安愚分臣无任恳祈之至















　　梁谿集巻五十七
　　钦定四库全书
　　梁谿集巻五十八　　　　　宋　李纲　撰表劄奏议二十
　　十议上【初至行在未受命以十议邀説】
　　议国是　　　　　议巡幸
　　议赦令　　　　　议僣逆
　　议伪命
　　议国是
　　臣窃以和战守三者一理也虽有髙城深池弗能守也则何以战虽有坚甲利兵弗能战也则何以和以守则固以战则胜然后其和可保不务战守之计惟信讲和之说则国势益卑制命于敌无以自立矣景徳中契丹入寇罢逺幸之谋决亲征之策捐金币三十万而和约成百有余年两国生灵皆赖其利则和战守三者皆得也靖康之春粗得守策而割三镇之地许不可胜计之金币以议和惩刧寨之衂而不战于和与战两失之其冬金人再寇畿甸廷臣以春初固守为然而不知时事之异胶柱鼔瑟初无变通之谋内之不能抚循士卒以死捍贼外之不能通达号令以督援师金人既登城矣犹降和议已定之诏以欵四方勤王之师使金得逞其欲凡都城玉帛子女重寳图籍仪衞辇辂百工伎艺悉索取之次第遣行及其终也刧质二圣巡幸沙漠东宫亲王六宫戚属宗室之家尽驱以行因逼臣僚易姓建号自古夷狄之祸中国未有若此之甚者是靖康之冬并守防失之而卒为和议之所误也天祐有宋必将有主故使陛下脱身危城之中总师大河之外入继大统以有神器然以今日国势揆之靖康之初其不相若逺甚则朝廷所以捍患御侮敉寜万邦者于和战守当何所从而可也臣愚虽不足以知朝廷国论大体然窃恐犹以和议为然也何哉二圣播迁陛下父兄沈于北廷议者必以谓非和则将速二圣之患而亏陛下孝友之徳故不得不和臣窃以谓不然夫为天下者不顾其亲顾其亲而忘天下之大计者此匹夫之孝友也昔汉髙祖与项羽战于荥阳成皋间太公为羽军所得其危屡矣髙祖不顾其战弥励羽不敢害而卒归太公然则不顾而战者乃所以归太公之术也晋惠公为秦所执吕郤谋立子圉以靖国人其言曰失君有君羣臣辑睦甲兵益多好我者劝恶我者惧庶有益乎秦不敢害而卒归惠公然则不恤敌国而自治者乃所以归惠公之术也今有贼盗于此刧质主人以兵威临之则必不敢加害以卑辞求之则所索弥多往往有不可测之理何则彼为利谋陵懦畏彊而初无恻隠之心故也今二圣之在北廷莫知安否之审固臣子之所不忍言然吾不能逆折其意又将堕其计中以和议为信然彼必曰割某地以遗我得金币若干则可不然二圣之祸且将不测不予之是陛下之忘父兄也予之则所求无厌虽日割天下之山河竭取天下之财用山河财用有尽而金人之欲无穷少有衅端前所予者其功尽废遂当拱手以听命而已昔金人与契丹二十余战战必割地厚赂以讲和既和则又求衅以战卒灭契丹今又以和议惑中国至于破都城灭宗社易姓建号其不道如此而朝廷犹以和议为然是将以天下畀之敌国而后已臣愚窃以为过矣为今之计莫若一切罢和议专务自守之防而战议姑俟于可为之时何哉彼既背盟而刼质地不可复予惟以二圣在其国中不忍加兵俟其入寇则多方以御之所破城邑徐议收复建藩镇于河北河东之地置帅府要郡于沿河江淮之南治城壁修器械教水军习车战凡捍御之术种种具备使进无抄掠之得退有邀击之患则虽时有出没必不敢深入而凭陵三数年间生养休息军政益修士气渐振将帅得人车甲备具然后可议大举振天声以讨之以报不共戴天之雠以雪振古所无之耻彼知中国能自强如此岂徒不敢肆凶而二圣保万夀之休亦将悔祸率从而銮舆有可还之理傥舍此策益割要害之地奉金币以予之是倒持太阿以其柄授人借寇兵而资盗粮也前日既信其诈谋以破国矣今又欲蹈覆车之辙以破天下岂不重可痛哉或谓强弱有常势弱者不可不服于强昔越王句践卑身重赂以事吴而后卒报其耻今中国事势弱矣盍以句践为法卑身重赂以事之庶几可以免一时之祸而成将来之志乎臣以谓不然夫吴伐越句践以甲楯三百栖于防稽遣使以行成而吴许之当是时呉无灭越之志故句践得以卑身厚赂以成其谋枕戈尝胆以励其志而卒报呉今金人之于国家如何哉上自二圣东宫下逮宗室之系于属籍者悉驱之以行而陛下之在河北遣使降伪诏以宣召求之如是其急也岂复有恩于赵氏哉虽卑身至于奉藩称臣厚赂至于竭天下之财以予之彼亦未足为徳也必至于混一区宇而后已然则今日之亊法句践尝胆枕戈之志则可法句践卑身厚赂之谋则不可事固有似之而非者正谓此也然则今日为朝廷计正当岁时遣使以问二圣之起居极所以崇奉之者至于金国我不加兵而待其来寇则严守御以备之练兵选将一新军律俟吾国势既强然后可以兴师邀请有此武功以俟将来此最今日之上防也古语有之曰愿与诸君共定国是夫国是定然后设施注措以次推行上有素定之谋下无趋向之惑天下之事不难举也靖康之间惟其国是不定而且和且战议论纷然致有今日之祸则今日之所当监者不在靖康乎臣故敢陈和守战三说以献伏愿陛下断自渊衷以天下为度而定国是则中兴之功可期矣取进止
　　议巡幸
　　臣窃以国家都汴处中以临四方垂二百年靡有变故岂特仁徳足以结万邦之心亦由以中制外据天下之利势使之然也方今多难之际不可定都以权时宜固有所不得已者然宗社朝廷一迁天下之势必有偏而不起之处中原摇动卒难复安此臣所以夙夜思虑欲为陛下权天下之势以济长乆之防也古者帝王有巡幸之礼故虞舜五载一巡狩羣后四朝而成王抚万邦巡侯甸见于周官之书今四方多故宜讲巡幸之礼以镇抚之除四京外以长安为西都襄阳为南都建康为东都各命守臣营葺城池宫室官府使之具储峙糗粮积金帛以备巡幸陛下时乗六龙銮舆顺动以天临之览观山河之形胜省察牧守之治忽抚士民问风俗收豪俊之用以攘戎狄复境土然后复据河洛而都之此今日权宜之上防也用臣此防其利有三借巡幸之名国势不失于太弱一也不置定都使夷狄无所窥伺二也四方望幸使奸雄无所觊觎三也至于费用则长安当委之四川襄阳当委之荆湖建康当委之江淮闽浙深戒守臣因陋就简勿事壮丽具图来上惟取便安因縁搔扰者重寘于法则三都成而天下之势安矣议者谓车驾当且驻跸应天以系中原之心或谓当遂幸建康以纾一时之患臣皆以为不然夫汴京宗庙社稷之所在天下之根本也陛下嗣登寳位之初岂可不一幸旧都以见宗庙社稷慰安都人之心下哀痛之诏择重臣以镇抚之使四郊畿邑之民入保益治守御之具为根本不拔之计哉天下形势关中为上襄阳次之建康又次之今舍上中而取其下非得计也宜先期降勅榜晓谕军民及以修谒陵寝为名择日巡幸据要防之地以驻六师既有以系中原之心又有以纾一时之患防无出于此者臣愚伏望圣慈断自渊衷详酌而推行之天下不胜幸甚
　　议赦令
