<!-- { "loadSidebar": true } -->
石氏云东宫青帝其精苍龙为七宿其象有角有亢有氐有房有心有尾有箕氐胸房腹箕所粪也司春司木司东岳司东方司鳞虫三百六十北方黑帝其精玄武为七宿斗有龙蛇蟠结之象牛蛇象女龟象虚危室壁皆龟蛇蟠蚪之象司冬司水司北岳司北方司介虫三百六十西方白帝其精白虎为七宿奎象白虎娄胃昴虎三子也毕象虎觜参象麟【与璘同斑又也】觜首参身也司秋司金司西岳司西海司西方司毛虫三百六十南方赤帝其精朱鸟为七宿井首鬼日柳喙星颈张嗉翼翮轸尾司夏司火司南岳司南海司南方司羽虫三百六十○左传史记天官书喙作咮咮张即柳张两星之间也隋志喙作注又有注张之文或讹为汪张皆本于石氏柳为鸟喙之说○王奕曰朱鸟以其羽虫之长称乎而曰鹑首鹑尾何也师矌禽经青凤谓之鹖赤凤谓之鹑白凤谓之鹔紫凤谓之鷟盖凤生于丹穴鹑又凤之赤者故南方取象焉考之月令夏其虫羽凤羽虫之长故南方之宿为朱鸟吴兴沈氏以朱鸟为丹鹑岂知四兽皆虫之长也鹑之微何预 

注张 

正德丁丑岁武庙阅文献通考天文星名有注张因命内阁取秘书通考别本又作注张金问钦天监亦不知为何星也内使下问翰林院同馆相视愕然慎曰注张柳星也周礼以注鸣者注汪咮也鸟喙也音咒南方朱鸟七宿柳为鸟之咮也史记律书西至于注张汉书天文志柳为鸟喙因取史记汉书二条示内使以复同馆戏曰子言诚辨且慱矣不涉于私习天文之禁乎 

中宫宿 

余尝疑天有五行星有五纬地有五岳人有五事而二十八宿何独无中央之宿也后观石氏星经云中宫黄帝其精黄龙为轩辕首枕星张尾挂柳井体映三台司四季司中岳司中土司黄河江汉淮济之水司黄帝之子孙司倮虫三百六十则固有所谓中宿矣又按张衡灵宪苍龙连蜷于左白虎猛据于右朱雀奋翼于前灵龟圈脊于后轩辕黄龙于中则是轩辕一星与苍龙白虎朱雀玄武四兽为五矣世之言星者惟知四兽而不知黄龙是求之未尽也亦犹民俗惟知四时而不知夏之后有土位素问所谓长夏月饮所谓中央五时取火季夏取槐檀之火也轩辕本天市垣之星而在张宿之分野分为土德寄王鹑火亦犹是也张衡又云轩辕如龙之体主雷雨之神后宫之家焉阴阳交合盛为雷激为电和为雨怒为风乱为雾凝为霜散为露聚为云立为虹蜺离为背矞分为抱珥此十四变皆轩辕主之亦犹土之无定位而金木水火赖以成与 

九宫 

历中九宫天蓬星太一坎水白天内星摄提坤土黑天衡星轩辕震木碧天辅星招摇巽木绿天禽星天符中土黄天心星青龙干金白天柱星咸池兑金赤天任星太阴艮土白天英星天乙离火紫见唐会要 

九宫七色 

九宫七色之说出于乹凿度云伏羲时龙马出河戴九履一左三右七二四为肩六八为膝五居其中谓之九宫其色则一六八为白二黑三绿四碧五黄七赤九紫今大统历中每月列于下方谓之飞九宫 

依乌哀乌 

史记天官书五帝座后聚十五星蔚然曰郎位汉书蔚然作哀乌甘氏星经作依乌依亦音哀也注云哀乌蔚然皆星之貌状尔武功县刻储光羲诗首一篇以哀乌即作衰乌郎康德涵问余衰乌郎何说余曰必是哀乌郎康深然之及检天文图作依乌又疑而不及改正按依亦音哀白乐天诗坐依桃叶妓自注依音哀曹子建诗君怀良不开贱妾当何依可证 

十二军以天星为名 

唐武德中置十二军皆取天星为名以万年道为参旗军长安道为鼓旗军富平道为玄弋军醴泉道为井钺军同州道为羽林军华州道为骑官军宁州道为威军岐州道为平道军邠州道为招摇军麟州道为苑游军泾州道为天纪军宣州道为天节军李太白诗羽林十二将罗列应星文正指此注者亦不知也 

孟婆 

俗谓风曰孟婆蒋捷词云春雨如丝绣出花枝红袅怎禁他孟婆合皂宋徽宗词云孟婆好做此?夕方便吹个船儿倒转江南七月间有大风甚于舶舟?卓野人相传以为孟婆发怒按北齐李騊駼骋陈问陆士秀江南有孟汝是何神也士秀曰山海经帝之女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣 

飓风 

音贝凡海潮溢皆此风为之每一二岁或三四岁一作必在秋初迥白露虽作不甚猛矣海人最患苦之俗谓之飓母风言海溢子当负母乞食岭表录云春夏间有晕如虹谓之飓母必有暴风则以虹为飓之母尔佛经所谓风虹为飓言云文如贝也此说最近理凡此风作先一二日片云漫空疾飞海人呼为扬潮风为海溢之先兆也东广航海者曰犁头云苏叔党飓风赋云断霓饮海而北指赤云夹日而南翔此飓之渐也与虹晕犁云之说相合许慎说文作飓从具解云具四方之风非也按柳子厚诗飓母偏惊估客舩唐子西诗云黄生飓母雨黑长枫人字皆从贝柳文注亦音贝无从具之说今韵会收飓于七遇而九泰无飓字合补正之 

四时风 

郎仁宝云春之风自下而升上纸鸢因之以起夏之风横行空中故树杪多风声秋之风自上而下木叶因之以陨冬之风着土而行是以吼地而生寒验之良是余少时春月自京回蜀应试马上风起时有一二雨点着面以为将雨土人曰非雨也乃风吹水上树耳咸讶其言按春曰条风言风所披拂津叶润茎嘘枯吹生易曰润之以风雨是风亦有润楚辞光风转蕙泛崇兰谓之光者草木遇之而有光也夏之风惟在半空故树杪有声而暑气不解至秋凉风至则自上而下矣冬之风觱发吼地而生寒唐诗北风卷地百草折谚曰三九二十七篱头吹觱篥最有证耳尔雅注李廵曰焚轮暴风从上来降谓之颓颓者下也扶摇暴风从下升上谓之焱焱者上也昔人巳有此说矣 

风行水上 

文选赋有物色一类李善云有物有文曰色风虽地气然亦有光毛苌诗注云风行水上曰漪易曰风行水上涣涣涣然即有文章也按老泉文甫字说本之易衍之诗注而发其旨者李善也○今按风亦可言色楚辞云光风转蕙泛崇兰王逸注云雨止日出而风草木亦有光也乐府今朝风色好是风亦可言色 

云名 

云状有若犬若马若白鹄若众车有其状若悬金而赤其名曰云方?令【吕氏春秋明理篇】韩云如布赵云如牛楚云如日宋云如车鲁云如马卫云如天周云如轮秦云如行人【一作佳人一作羙人】魏云如鼠齐云如络越云如龙蜀云如囷【兵书】冬至初阳云出箕如树之状○立春少阳云出房如积水○春分正阳云出轸如白鹄【一作鹤谢日?兆诗鹤云旦起】谷雨太阳云出张如车盖○立夏初阴云出嘴赤如珠【一本作赤如缯】夏至少阴云出参如水波○寒露正阴云出井如冠缨○霜降太阴云出鬼上如羊下如蟠石【易通卦验八节占云】吹云【陈思王有吹云赞言云如吹纶絮也】妬罗云【云如罗华严经】妙鬘云【云如羙人发华严经】楼阁云【同上虞邵庵画兰诗手揽华鬘结化为楼阁云】萧云【宋书符瑞志见前注】兰云【南齐书日于兰云中簿半晕】雕云【符瑞志雕云自成五色仪凤暗合八音又云雕云素灵发祥汉氏】散髟?脊云【汉五行志有云如焱风散发髟?脊如乱发也】粉云【蒋捷词粉云天末起】鳞云【山谷词练霭鳞云】凉云【李贺诗雨过飞凉云】覆车云【京房易占云黄云如覆车为大豊】矞云【太玄矞云紫蜺旁围日云三色为矞】赤缯云【纬书立秋浊阴云出如赤缯】苍云【春秋文曜钩云楚有苍云如霓围轸七璠中有荷斧之人向轸而蹲庾信哀江南赋苍云则重为轸】皂云【东方朔占雨候】含峰云【唐太宗诗】泄云【蜀都赋穷岫泄云日月恒翳杜诗泄云行清晓】油云【孟子】山云草莽水云鱼旱云烟火涔云波水【吕览】宝光云【元好问诗兜罗锦界宝光云】涔云雨云也 

屯云 

中山王文木赋奔电屯云簿雾浓雰皆形容木之文理也杜诗屯云对古城实用其字李易安九日词薄雾浓雰愁永昼今俗本改雰作云 

书云 

诗人冬至用书云事宋人小说以为分至启闭必书云物独以为冬至事非也余按春秋感精符云冬至有云迎送日者来岁羙宋忠注曰云迎日出云逆日没也冬至独用书云事指此未为偏失也 

黄云 

春秋运斗枢曰黄云四合女讹惊邦感精符曰妻党翔则黄云入国谓女谒盛也淮南子曰黄天之气上为黄云下为黄埃江淹诗河州多沙尘风吹黄云起李太白诗黄云城南乌欲栖 

紫蜺矞云 

太玄曰紫蜺矞云朋围日君子小人并进之象也测曰紫蜺矞云不知刋也紫蜺以象小人矞云以象君子言紫蜺当刋矞云当庆也 

紫磨素雯 

佛书有紫磨金王半山诗紫磨月轮升霭霭三坟书月素雯雯云成文章也 

云华雹实 

埤雅曰雪六出而成花雹三出而成实 

雷电 

雷从回电从申阴阳以回簿而成雷以申泄而成电也 

朝云暮雨 

朝云喜晴暮云喜雨故宋玊赋曰朝为行云暮为行雨 

駃雨【酉阳杂俎河水色浑駃流尸子黄河龙门駃流如行箭】 

元好问诗駃雨东南来自注駃与快同见魏志赵松雪有駃雪帖 

文武露 

春秋纬曰武露布文露沉注曰甘露降其国布散者人尚武沉重者人尚文文露之说他书所罕闻文人亦罕引用 

采醴雀饧 

蒋山栢林常多采醴陈后主以为甘露○雀饧人亦认为甘露 

华汉 

诗人称天河曰银河银潢银汉皆常语也李贺曰银湾江淹曰绳河纬书云王者有道则河直如绳谢眺诗曰华汉渟虚用诗云汉昭回之意陆龟蒙云绳河里扇月傍 

绛河 

汉武内传王母使女侍问武帝云上问起居远隔綘河盖道书天有九霄赤霄碧霄青霄玄霄绛霄黄?今霄紫霄细霄缙霄也绛河即绛霄王维诗云霄出绛河 

梁玊清 

李元独异志云秦并六国时太白星窃织女侍儿梁玊清逃入衙城小仙洞且十六日不出天帝怒命五丁搜捕太白归位玊清有子名子休谪于北斗下其子休配于河北行雨每至小仙洞耻母滛奔之所辄回故其地少雨也 

水虹风虹 

水虹屈霓也主雨风虹月晕也主虱水虹滇人呼为水椿 

九虹 

春秋感精符曰九女并讹则九虹并见○纬书凡曰女讹者谓嫡庶失叙也 

驳霞 

袁翻思归赋驳霞兮绛雰韩文云阴解驳日光穿漏 

轻琼冷絮 

唐小说雪诗有轻琼冷絮舞长空之句 

七政 

日月木火土金水谓之七政亦曰七曜今术家增入月孛紫炁罗日?侯计都四余星为十一曜计生于天尾罗生于天首孛生于月炁生于闰盖日月行道如两环两环相交一处曰天首一处曰天尾天尾为计天首为罗月之行迟速有常度迟之处即孛也炁生于闰二十八年十闰而炁行一周天炁孛皆有度数无光象故与罗计同谓之四余今七政历亦有四余躔度 

望气经 

