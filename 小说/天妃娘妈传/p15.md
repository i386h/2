<!-- { "loadSidebar": true } -->
   王氏洗洁已毕，精神始定，乃问侍女曰：“顷者有何处生母到此？”侍女曰：“无之。”王氏曰：“何谓无生母？吾彼时身被一阵冷风吹上，倏然精神瞆眊，见一女人，浑身俱白，含怒入吾床前，以一手抗吾之喉，一手按吾之腹，吾遂不省人事，自分必死矣。少顷，复有一人，龙髻鹤氅，手持一剑直入，那女遂避之，吾身暂轻，后扶吾产者，即此人也。吾所目见，何谓无之？”衙内之人，闻言大异，传报县主，县主曰：“吾才于夫人未分娩时，忽闻腥气难当。及将分娩时，又闻异香彻屋，其香且至今未散，不知此祥乎？异乎？”县主见天尚未明，分发众人各就寝，自当堂凭几而寤。倏然本县社令，垂绅执笏，语县主曰：“恭喜夫人，子时诞产麒麟。时有衙后白鸡精作怪，倘非湄洲林天妃京回过此，则夫人脱此厄为难矣！今天妃追妖而去，此莫大功德，愿大人表而扬之。令东南一方，人人知有天妃，天妃扶产之功者，皆大人之力也。”语毕，告辞而去。县主一醒，大嗟呀不已。至次早，衙内大小各云所梦皆然。县主曰：“信然，信然，天妃近成护国功多，吾与有荐举之力，今日彼乃以此而报我也。而天人相与之际，信不爽矣！”由是命将天妃祀于卧房内，遣人大赍币帛，旗帐，猪羊，礼物，径到坛设祭赛谢。有诗为证：
   忽报诞生喜，惊从天外闻。
   妖魔行怪毒，神圣显威风。
   恩德应无比，英灵不可论。
   登坛崇报典，扶产著全功。
   
第二十九回 天妃妈收服白鸡
   天妃妈救了王夫人，飞身返擒鸡精。那精忙突虚隙一出，直飞上胡公山。妃命兵众四处寻捕，不知踪迹。天妃曰：“吾乃四海周游，剗孽除灾，岂有妖精潜藏于吾境内，吾乃不能得而除之，是谓舍近而图远，可笑甚矣！”乃召四境土地使至，限各境内大寻三日，能知妖之踪迹者论功加赏，如有隐匿不报，许四境互相纠举，罪与妖同，不知者不坐。四境土地领旨去讫，各各领部下小卒，去境内挨查。东西北之三方，查了三日，并不见动静。独有南方土地，查至胡公山，有道：“昨日近晚，见一异人，曾经此过，四顾榜徨，似有所失，至晚不见出境，想只在此山中，第岩多不知处矣。”土地闻言大喜，即传报与天妃。 
   至次日，四方土地齐到天妃台前，俟候入见。各相询问情由，彼此俱道绝无形影。须臾天妃升殿，众土地入见齐拜毕。东方土地奏曰：“小土地所司之土，东至于海，西至于城，南至胡公，北至吉了，四望平坡，绝无崎险去处，纵有妖怪，无所隐藏，奉命大索三日不得。”西方土地奏曰：“小土地所司之所，东至于城，西至仙游，南至永春，北至永福，四望童山，绝无嵂崒去处。纵有妖怪，无所隐庇，奉命大索三日不得。”北方土地奏曰：“小土地所司之土，东至镇海。西至永福，南至于城，北至福清，四望护田，尽是人烟稠密，纵有妖怪，无所隐匿，奉命大索三日不得。”天妃曰：“皆如汝等所言，则此妖无乃上藏之天，下入之地乎？皆由汝等不用心之过。吾倘于此处查出，则汝曹不得辞其责矣！”各皆面面相觑，惶恐无言。独有南方土地奏曰：“小土地昨日奉命，尽率小卒，大搜境内，凡有附近居民之处，愈加严缉，并无所有。但此去三十里，有山名胡公山，东面大海，西连双髻，南至陵源，北距五马。山之广不知其几千万里，未有知其高者，奇峰怪石，载之而不知重；佳卉祥禽，聚之而不益多。千岩万壑，高垒大空，盖有不可得而屈指数者。某巡至其山，见一牧童，问此缘由，曾见其形，第实未知其所，谅必未出未逃，定然可搜可得。第某勇无多，居徒几何，冒死上闻，乞赐裁夺。”天妃曰：“既是如此，汝可前行引路，吾自往擒之。”即召遣兵将，往胡公山前后左右，尽布罗网，嘱诸将曰：“吾立于云头之上，至临期可依令而行。”诸将应诺而去，直至胡公山四处围绕。
   天妃自率大众到山，无高不登，无深不入，随岩随穴，随空随谷，无不除之荡之，翻之覆之。那妖此逃彼躲，东闪西伏，并无所藏。不得已变为黄雀，欲高飞又遇天罗在上；变为蚯蚓，欲深入又遇地网在下。计无所出，只得变作一块顽石，立于岩头之上。大众追到，遂不见何处，遍寻不得，飞报天妃。天妃曰：“吾立于云头之上，并不见其逃脱，想亦只在谷中，吾自擒之。”遂下至谷中，行至一大石岩，岩上又一岩，腥气不可近。天妃知其即此妖也，行行近前，以随身剑一劈，石遂分为两片，红血染地，现了真形。
   天妃见妖既除了，遂令大众各回本营，大犒诸兵将。四方土地齐至称贺。妃乃敕东、西、北三方土地各守本土，向后务要仔细盘诘，不许生面歹人潜入境内，酿成不测之祸。分付已毕，亦轻加赏赐。独南方土地大加奖赏，许代申奏超升，重赐宝物。四方土地齐叩首称谢讫，天妃遂收兵回转湄洲，各处助战诸神亦各归方位。有诗为证：
   敕赠自朝廷，谢恩上帝京。
   驱蛇功甫建，除鸡绩又成。
   磅礴称至德，沦浃诵深仁。
   渺渺湄洲屿，万古仰威灵。
   
第三十回 天妃妈湄洲救护
   天妃妈收兵上了湄洲。四员天将作贺毕，妃命设宴以犒四将，遂召守庙土主而问之曰：“自我离山朝京之后，水洋远迩之事何如？”土主曰：“自娘娘离了宝殿，本山之内，安静如堵。独水洋中东北二面，十日之内，得安静者不得二三，商渔船之覆没者，不知几千百艘。昨日才于鸟姑之北，沉没多舡，惟今日得稍静而巳。”妃曰：“商旅遭殃，渔人厄受，吾恨不及救之，奈何！奈何！”
   语犹未毕，忽见东北二面云起处，顷刻间大风卷海面来，平波之内，突浪如山。有三四商舡，正在海坛之南，欲北退则不能，欲南进又不得，桅折梢漂，舟中三人，自分必死，号泣动天。天妃妈慧眼一照，急召兵将曰：“北来诸舡遭难，吾今不救，更待谁乎？”即将盒盖化为渔舟，自化为渔翁，载数护法诸将其中，乘风破浪而进，輙近商船。商船内众大呼曰：“渔翁救吾之命，舡中之货，尽为偿劳。”但见对面之地，浪涛如山，竟不得进，前舡已没其半。妃急立于舡头，念起真言，用飞剑用水中一劈。那鳄精见是天妃，用力躲开，翻身便脱。妃飞渡赶之，至二十里外，又恐商舟有失，輙回救护。那鳄见妃回身，心中不愿，亦复随后而来，风浪愈增。妃大展法力，支撑四舡，翻身复斗。又赶至十余里而回。如此者三四次。鳄见毒无所施，始渐渐远去，风波稍平。妃驾渔船复向东洋而去。四商舡是晚得至湄洲湾，大作欢喜，只谓遭风幸免，并不知为妃救护之力。此四舡皆是广东潮州之客，彼不知山中有天妃之灵。
   妃欲显灵于南方。至次早，各舡起了风帆已定，乃起水中镇索。但见镇索自早至午，起不尽水中之索。梢子大骇曰：“吾索有数定，从来未有如此之长，奈何今日愈起而愈无穷，谅必水中有物，奈何！奈何！”时有一舟子，自幼业渔，惯于游水，其出波入海，若登陆然，乃曰：“吾向为渔时，凡有网罟入水中不得起者，吾即入于水中，以手取之。此水中必有可疑，吾当入水观之。”众人曰：“此大海汪洋，其深不知其几千万仞，不比小滩浅濑，汝安得入之？又安得出之？”渔曰：“游水自有法，即百千万仞，可以出入如故，不得其法，即七尺之水，徒涉之则沉矣。吾家自有法度，岂虞其深哉。”由是即尽解其衣，翻身投入于水，随索直至其底，见有一女人，坐在镇头之上接麻。渔者见之，遂不敢问，回辄身，须臾浮于水面，游向船边，从旁而上。舟中人问之曰：“水中有何物？镇索何任起不尽也。”渔者曰：“吾才入于水底，见左右并无他物，见一女人，端坐于镇。”[此处原缺两面]

第三十一回 天妃妈收服鳄精
   [以上缺]
   始快而无憾。不然，誓不空还。乃先差一卒，赍文书一角，直至东海龙宫，见了龙王，约次日外各治兵于东洋相会。
   小卒领命去讫，妃乃将盒化作二舡，一自载，一载护法诸军，竟向东洋而去。至下午，出于半洋，忽见群鱼无千巨万，各自逃生不已。未几，那鳄随后，尽力追赶群鱼而食之。妃曰：“此妖又在于此，鱼虾受其殃者，有不可胜数矣，正所谓为善者一念不忍，则念念皆不忍；为恶者一事才忍，则事事皆才忍。”那妖精未知是妃之来，追鱼至近乃见，遂深沉海底，望东北尽力而逃。妃亦尽力而赶，赶上数十里不及。妃谓众将曰：“四海如彼其大矣，水如彼其深矣，吾攻其南，彼逃于北；吾攻其东，彼逃于西。如此而尽心力而为之，终无功之可成。吾昨日已移文东海龙王，今日此洋中相会。须俟龙王之来，乃率其鱼虾蠘蟹之众将，四边围绕，然后一举号令，四面响应。龙王攻其前，则吾攻其后；龙王攻其左，则吾攻其右。东西南北，路无可逃；上天下地，势不能脱。当此时虽一身百臂，无所展其力，壹头千口，不得肆其毒，此一劳永逸，万全之策也。”乃聚兵不动。
   那龙王得天妃檄文，大会群臣，相议曰：“那鳄之为东海害也有年矣，驱之而不去，歼之而不能。民物为之雕耗，鸡犬为之不宁。正未得乘其机而除之。今有湄湾天妃，欲济世救民，力除此妖，明日约会兵于东洋，正可乘此机而灭之，庶海中宁谧，水族无灾。”乃尽点部下甲兵，令左右中前后五营大将统领诸兵，自随其后，直至东洋，与天妃相会。次早辰时发兵，须臾即到东洋，见天妃兵将已到，团聚于此。龙王遥望天妃，欠身施礼曰：“远劳圣驾到此甚矣，此妖之为害也。不得远迎，而治兵反后，不恭之罪，不可逭矣，实望恕之。”妃曰：“妖之为害，不独今日始然，吾除妖之志，不独今日始切。但以东洋广阔，妖力甚强，吾欲除之，彼尽力逃遁有所照顾不及处，遂使彼得以幸脱。所以欲会大众，尽东海而围之，然后到一处，守一处，过一隅，封一隅，彼但有前奔，而不得复入，东西南北之逃既穷，而吾之追兵不已，彼虽欲高飞深入，盖有不可得矣。则此举妖可灭也。”龙王曰：“天妃之谋，人所不及，敢不唯命是从。”即令四营水兵，各布四方，临期听令施行。龙王乃自带中军诸兵，随妃大众之后，以听提调。
