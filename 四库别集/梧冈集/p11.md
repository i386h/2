<!-- { "loadSidebar": true } -->
　　永乐二年春滁州卫指挥同知鳯阳张公大器移镇大同濒行一时僚属以公平昔教阅经厯之地曰环滁皆山曰琅琊深秀绘为图以饯复千予言予曰公之才畧器识诚无媿于古之名将矣然记曰儗人必于其伦予尝观公之世系而得一人焉宋之张魏公始官熈河徧行邉垒览山川形势询守边旧法由是悉知边事又尝视师江上屯兵淮泗忠君爱国始终一念功烈之盛为中兴名臣首今而较之大器淮泗之与滁阳何其地之接也熈河之与大同何其境之聨也督府之与都司何其职之近也茍因其迹而求其心则清河之宗继魏公之遗躅非公其谁也予故期公以逺者大者略图饯而详魏公岂泛于儗伦哉 

　　武夷图序 

　　衡阳为南岳南方诸山皆其支脉而闽之武夷虽神剜鬼凿有不得其巧山皆石少浮土其色苍绀或如登豆或如盂盆或上锐而中小或面正而背欹嵌嵚而为岩空虚而为洞深为潭为渊髙为峯为峦灵淑之气物产不足以専之必泄而为英贤乃可当也我齐国文公尝爱兹山之胜而卜筑焉云谷有草堂沧洲有精舍棹歌闻乎九曲注易存乎一炉遐想平生过化之所一草一木被其光华一泉一石沐其膏馥其留也山云亦为之喜其去也猿鹤亦为之怨非文公之幸也乃兹山之幸也公七世孙朱公伯善结屋于山麓今官新安去乡日久浮岚湿翠不得目挹而手揽之乃为图装演成轴以释其故居之思间俾予叙于左方予曰公之图非慕山也葢思祖也文公之道与山同久文公之名与山俱存观山则俨乎若厥祖之着存于心也然则公不惟观乎山而惟思乎祖乎诗曰无念尔祖聿修厥徳公当持身修徳以继其家声图画云乎哉遂书而叙之 

　　呉氏族谱序 

　　氏族者古史官之所纪録故司马迁父子约世本修史记因周谱明世家厥后唐太宗诏髙士亷等作氏族志宋欧阳文忠公依汉年表为世谱姓氏之所出其来逺矣家之有谱犹国之有史也史立法简严非殊勲伟绩穹爵盛名则畧而弗书谱载事详明为子若孙茍其祖父一言一行之懿惟恐或遗然则家谱者所以佐国史之不及也呜呼谱牒之不修也久矣汾阳四世而冒认黄渥七世而复合则知姓氏之所自出皆系于谱而不可以不修也星源富坡呉氏为泰伯之裔传世八十有九粲然如珠之就贯整然若鴈之列行先后有伦小大有序昭穆之名支派之衍可指而易见也盖由梅岩翁用心之笃能因其旧谱而重加订正询诸耆旧稽诸载籍旁捜逺引上接下基无所漏失可谓勤矣昔梅岩之长子尚友常征我先君白云翁序之今尚恭又能因其父梅岩之所修而求儒林名笔以继父之志以显祖之徳而传示于无穷者亦可尚矣嗟夫世之人肯构不能肯堂前桥不能后梓矧若吾尚恭父子同志而能以尊祖敬宗之心为心俾后之子孙知祖训之是式祖徳之是征则修身慎行无沗所生岂不由兹谱之存欤诗曰无念尔祖聿修厥徳序以弁于巻端云 

　　龛岩十景诗序 

　　龛岩去治之东十里许按越国公家传即公讲学所也山亘石无土少草木间有小木垂罗杂草一皆托根石罅而生冬夏亦不枯地气稍寒日光所不照虽盛暑阴风凄然岩形穹窿谽谺中空洞可容数十人两山开列横阔五尺许涧水中出清澈寒碧近岩底水激射深不可测自源口披灌莽小径萦纡回折至是以小舟筏渡乃可到岩前有石坡二镌凿累级若阶梯然登坡至岩架以危桥歩之揺兀下视深壑无底使人目眩心悸岩下有石形覆而长类舫有潭形圆而泓类瓮有泉交互流注若索有峯森锐特出若笋飞流直泻者瀑布危峯排列者笔架神鲤带镮令公所放生刳石试剑令公所遗迹供佛有刹读书有岩此东龛之十景也予尝读唐史列传宰相世系表越国公名绍京魏太传锺繇十七叶孙多蓄墨迹工书唐之宫殿明堂九鼎皆公笔也后以平内难功拜中书令封越国公迄今七百余禩其苗裔蕃盛徧溢于江右郡邑嗟夫公立志之髙嗜学之笃乃能探幽处独违世絶俗故得抗其志成其学收其骏功流其令闻盖一代伟人也予宰兴国三年景慕前修尝欲一逰而未果今丁秩满事隙公裔孙耆儒锺子常重饰公遗像留庋岩中请予寻访复干赋十景诗以传于后予喜而赋之同逰者长史张彦通也 

　　灵山二十景诗序 

　　南岳衡山在古荆州之域周回二千余里屹然七十二峯而江南之山皆祖于衡岳也腾踔起伏盘旋拱揖如龙形之矫矫虫足之跂跂虎踞而蛇行鳯飞而鹄立千态万状竒势异踪莫可穷诘延袤绵亘突起而为崆峒之山在古虔之封为江右诸山之祖也聚而为府治散而为属邑支县脉贯乍隐而复见欲断而更连踊跃走五舎驻于兴国县羣山外环平川中豁据震艮之位有灵山焉两崖壁立夹水为涧小径萦纡羊肠九曲俯卑而窥髙穿深而度宻是以层峯迭嶂其势嵳峩而嵌嵚顽石悬崖其色苍绀而黯黝怪特诡秘神剜鬼凿心骇目眩并难名状也尤难摹写也不知天造地设锺英孕秀于是厯几千百载矣山多胜景莫能殚述而择其显著者得二十景自山之麓至其隩沿途多松清阴覆苔类引行人曰引路松于半坡翼以一危亭白云吞吐隘若闗险榜曰云闗亭入源口当寛夷处峯回水绕原田古木题曰碧环亭傍阴崖下累石为龛厌世长逝火浴风化号曰化僧亭近寺有桥横涧有屋庇桥夜月姢洁秋波澄澈名曰水月亭竒峯五各以形肖名左蹲伏狮子草生石面风吹冉冉犹毛披然右峙垂象鼻烟抹崖头霏霏漠漠犹气嘘然圆而仰者香炉圆而覆者钵盂锐而长者石笋玉珠有泉悬流点滴如珠在贯疑鲛人之泣也仙女有潭窍石空通如壶注水知龙公之宅也有二岩虚洞类屋范金为观音像庋置其中危峭百寻必钓绳以引则人可到也劓然欲睡隐然欲伸石曰伏虎使李广卒遇之则射而没羽也偭规而就矩禀地像之形扶疎葱蒨为方竹林厌红而弃青锺商颢之色秀异姢浄为白莲池弘敞其门不二于道掲以归一阴翳其洞不亵于暑名以芭蕉阽危架险有桥幽幽浮光涵影有池湛湛此胜景之得名而可咏可述也予叨承上命出宰斯邑庶务丛脞临政无暇固不可效昔人逰山饮酒赋诗而废事也尝闻韩子留华阴登山陉而览眺栁子居永州记山水而逰适然则古之贤达未尝不寄情于山水景物摅幽发粹搜竒抉隐见于文章以传于后世予虽不敢继韩栁之声光至于吟倡记着亦窃有志呫呫然动其喙矣奉陪府判周公同逰命予即席赋二十景寻陪知事黄公再逰亦有题咏三年春南安大庾邑庠生蒋文学留斯邑知其胜特欣徃焉予不与俱而録予诗嘱工画者图之复征言以序之诚爱兹山之胜兹逰之乐欲久而弗忘也故不辞而书之 

　　息马观书图序 

　　古之名将息马论道投戈讲艺故能立功勲而铭彛鼎留声誉以书竹帛若万人敌百夫勇固足以叱咤风云战胜攻取而赫然一时矣然不学无术或利心胜而不知所以慎其始或骄心生而不知所以善其终徃徃取显戮以为天下笑幸而免焉亦君子所羞称呜呼道义不明尚功利而矜诈力知此者鲜矣新安卫镇抚王君仲禧性敏好学莅职以来简阅士卒融之以恩临之以政粮糇充足铠仗鲜明时论称之尝于暇日辟小轩蓄书画数会宾友讨论经史探研韬畧玩理以养其心集义以养其气乃命冩所居之景为息马观书图谒儒林之士唫咏之屡征一言以序其端遂告之曰文武岂殊途也自姜武成王著书立言世以阴谋目之然未尝不以仁义道徳为说丹书之训凛然王者之师其垂名宇宙而百代尊崇者不独为兵家之祖实以敬怠义欲之戒允为心学之宗也张留侯之所授受李卫公之所问对皆得其糟粕耳亦足以开汉而兴唐至于纶巾羽扇指麾三军如武侯者静学之妙超然心得则庶乎近之矣此所以为三代以上人物也呜呼夹谷之会吾夫子谓有文事者必有武备然则介胄之士固当以仁义为干盾而章缝之儒亦岂可诿军旅于未学而遂厌之哉今仲禧息马观书作图自砺将见造诣日髙涵养日粹才畧日充事至而不惑功成而不居诗书谋帅者必不能舍之矣故序以归之俾书于图之左方以俟 

　　题端孝思草书引 

　　徃年予成童时常造棠樾鲍氏之南轩石泉周先生讲道于是执经坐上座者有端氏二子焉其尊府君以善公为徽郡幕宾以方正亷能称爱子使之励志于学长孝友纯粹笃厚次孝思聪明才俊予虽未解事心窃识之矣弟昆嫓美殆犹机云入洛璩玚在魏也厥后侍宦游江西留南京一时诸阁老相与磨切学益进名益髙信乎其为儒林之英也迩来寓清江杜门息虑肆志翰墨人购其片纸只字藏以为寳予友汪致达伏谒门下求得是巻予屡观之有存筋藏锋之妙有惊蛇迅鸟之势体备诸家笔兼众长闯芝靖之庭入羲献之室至于旭之颠素之放可以嗤笑也翰林危公太朴尝评之曰端孝思书如谢家子弟自是芝兰玉树光彩照人悬腕之法世能者稀俛仰古今不觉専擅其相推重如此亦可谓知言矣昔陈无已送蘓长公有一代不数人百年能几见之叹矧予与孝思幼虽心知长则契阔相隔千里莫获一见而草法为当今名笔舍吾孝思几何人哉宜区区之叹有甚于无已也其慕蔺之心益増耿耿耳予故厯叙其概畀于巻首俾永葆之以传示于无穷也 

　　御制歙人鲍寿孙孝顺诗序 

　　臣闻孝为百行之原天之经地之义民之行也是以通三才序五伦孝之道大矣上古帝王惟虞舜称为大孝以圣哲之徳化顽嚚之亲下至武王周公以达孝称洪惟我圣朝太祖髙皇帝膺龙飞九五之运临御华夏以孝动臣民俾家为孝子人为忠臣比屋可封盖所以移孝为忠以尽臣子之职分而无愧唐虞三代之治矣钦惟太宗文皇帝应天顺人绍承正统能以太祖之心为心克笃纯李而圣徳神功巍巍赫赫极天所覆极地所载洋溢周徧浃洽寰区乃于孝陵建立穹碑国史纂修实録皆孝诚之大者也万机之暇博采古今孝顺事实亲书宸翰撰为诗章得二百七十人版行于世颁赐臣民以为昭鉴示天下取法焉而歙人鲍寿孙亦蒙褒宠臣按宋史孝义传所载鲍寿孙与父宗岩当丙子之变盗起里中父子俱被执愿相代死贼犹豫未忍杀俄有风起丛薄间若车马声贼疑官军至皆走散父子俱得免人以为孝感之报遂称为慈孝鲍家今大明圣朝又沐御制颁示四海臣民以为矜式猗欤盛哉光贲泉壤泽及九原抑何幸欤呜呼天人之理报施之道犹合符节无毫髪爽当其父子争相为死一念之萌动天地感神明而秉彛好徳之心古今一揆是以承两朝之恩宠百世之光荣为不可及矣昔其曽祖鲍仲安翁于元时宋史新成厚赀购之装演成帙以遗其祖南季藏为家寳今其孙荣相又抄録御诗成集以贻永久亦可谓能绍祖宗之传而不忘先徳矣呜呼贤哉臣以四朝遗老赐归田里恭覩朝廷之盛典由是不揆愚昧而効揄扬颂美之万一云 

　　赠进士童孟韬兴复朱文公家庙序 

