<!-- { "loadSidebar": true } -->
    会故相常衮来为福之观察使，有文章高名，又性颇嗜诱进後生，推拔於寒素中，惟恐不及。至之日，比君为芝英，每有一作，屡加赏进。游娱燕飨，必召同席。君加以谦德，动不逾节。常公之知，日又加深矣。君之声渐腾於江淮，且达於京师矣。时人谓常公能识真。寻而陆相贽知贡举，搜罗天下文章，得士之盛，前无伦比，故君名在榜中。常与君同道而相上下者，有韩侍郎愈、李校书观。洎君并数百岁杰出，人到於今伏之。君之文新无所袭，才未尝困。精於理，故言多周详；切於情故叙事重复：宜其司当代文柄以变风雅。一命而卒，天其绝耶！
    君於贻孙言故旧之分，於外氏为一家。故其属文之内多为予伯舅所著者，有《南阳孝子传》，《有韩城县尉厅壁记》，有《与郑居方书》，皆可徵於集。故予冲幼之岁，即拜君於外家之门。大和中，予为福建团练副使日，其子价自南安抵福州，进君之旧文共十编，首尾凡若干首，泣拜请序。已诺其命矣，而词竟未就。价微有文，又早死。大中六年，予又为观察使，令访其裔，因获其孙曰。不可使欧阳氏之文遂绝其所传也，为题其序，亦以卒後嗣之愿云。
    ○夔州都督府记
    峡中之郡夔为大，当春秋为楚之国。在秦曰鱼复，在汉称古陵，在蜀号巴东，皆郡也。梁为信州。逮我武德，复夔之号，州始都督黔巫上下之地十九城。是後或总七城，或为云安郡，或统峡中五郡，寻复为夔州都督之号，或加或去。今称夔州都督府。
    州初在西之平上，宇文氏建德中，王述徙白帝城，今衙是也。东南斗上二百七十步，得白帝庙。白帝，公孙述自名也。後人因其庙时享焉。ぬ宇饰偶，焕如神功。怪树峰笋，疏罗後前。罅山险涛，望者惊眙。又有越公堂，在庙南而少西，隋越公素所为也。奇构隆敞，内无樘柱，视中脊，邈不可度。五逾甲子，无土木之隙。静而思之，以见其人之环杰也。直南城一里，得巨石为滟，地载之险。此其渊壑，独峰兀顶，万仞拔；高涛坳γ，岳跃坑转；狞龙护堆，沸泳氵节浪；穷年缒绠，不究其次。瞿塘暗导，势列根属，水魅施怪，阴来潜往。城之左五里，得盐泉十四，居民煮而利焉。又西而稍南三四里，得《八阵图》，在沙州之Й，此诸葛所以示人於行兵者也。分其列阵，隐在石垒，春而潦大则没，秋而波减则露，造化之力，不能推移，所以见作者之能。瞿塘驿西有蜀先主宫，西有诸葛武侯庙，皆占显胜。城东北约三百步有孔子庙，赤甲山之半，庙本源乾曜廨，常为郡参军，著图经焉，其後为宰相。今其地又为孔子庙，传者称为盛事矣。东水行一百七里，得县曰巫山。神女之庙，楚王之祠，高唐阳台之观，朝□暮雨之府，形势在焉。西水行二百里，得县曰云安。商贾之种，鱼盐之利，蜀都之奇货，南国之金锡，而杂聚焉。其人豪，其俗信鬼神。其税易征，即知其民不偷。长吏得其道者莅之，犹反掌云。会昌五年十一月十三日建。
    ☆卢坦
    坦，字保衡，河南洛阳人。宣宗朝累官刑部侍郎盐铁转运使，改户部，出为东川节度使。十二年卒，年六十九，赠礼部尚书。
    ○请放河中盐入兴元府等州奏
    河中两池课盐敕文，只许於京圻、凤翔、陕虢、河中、泽潞、河南、许、汝等二十五州界内籴货，比来因循，兼越入兴元府及洋兴凤文成等六州。臣移牒勘责，得山南西道观察使报，其果、阆两川盐本土户人及邑南诸郡市入，又供当军士马，尚有悬欠。若兼数州，自然阙绝。又得兴元诸府耆老状申诉。臣今商量，河中盐请放入六州界籴货。
    ○请和籴奏
    今年冬，诸州和籴贮备粟，泽潞四十万石，郑滑、易定一十五万石，河阳一十万石，太原二十万石，灵武七万石，夏州八万石，振武、丰州、盐州各五万石，凡一百六十万石。以今秋丰稔，必资蓄备。其泽潞、易定、郑滑、河阳，委本道差判官和籴，各于时价每斗加十文，所冀人知劝农，国有常备。
    ○请不毁李祖父庙墓奏
    淮安王神通有功于草昧，且古之父子兄弟，罪不相及。以叛，可累五代祖乎？
    ○与李渤拾遗书
    八月三日，坦顿首。奉书拾遗公：足下抱济世之资，抗出尘之迹，德全道备，云卧谷饮。遗名而声飞，晦耀而光发。天子所以闻风下诏，命作谏臣。朝野耸瞻，烟萝动色。足下怀宝乐山，竟未为苍生起，实一代之孤风，千年之旷躅，不可得而累也。坦器凡材薄，猥践班荣。镇守宣池，路出洛，眺嵩峰之峻极，仰景行之弥高。吟想徽猷，寤寐饥渴。幸甚幸甚！坦虽未获拜面，而舍弟尝师于左右矣。饱闻足下之高义，窃承足下咏尧舜之言，志周孔之道。以致君惠人为意，非特熊经鸟伸，长往而不返者也。甚善甚善！然而孔氏之道，不隘小官，不荣大位，于是宰中都而鲁国化，作相而天下服；世衰运微，其道中阻，犹且历国应聘，穷塞而后止。今天下欢康，异衰周之代也；万方一统，非列国之时也。而足下犹独超然高举，不答天之命，岂孔氏之徒欤？愚窃惑焉。大凡今之人，奔分寸之禄，走丝毫之利，如群蚁之附腥膻，聚蛾之投爝火。取不为丑，贪不避死；得以为荣，失以为辱。不由道以进退，不量能以授受。如此者多，有识知病。足下岂不欲矫弃流俗，独为君子哉？诚志之端操，贤人之大业也，敢不爱慕之平，或闻足下又以蒲轮元纟熏，郡府之礼不到遂徘徊山门未果轻去，难进之道，三揖为宜。在足下俟驾而行，斯可矣。余复何可道哉！少许茶果，谨具别纸。公程迫速，不获拜诣，驰诚而已。不具。卢坦白。
    ☆柳公绰
    公绰字宽，小字起之，京兆华原人。举贤良方正自言极谏，再登贤良方正科，累拜御史中丞。元和中迁兵部侍郎兼御史大夫，长庆三年改尚书左丞检校户部尚书山南东道节度使。敬宗朝历刑部尚书，大和四年为河东节度使，征为兵部尚书。卒年六十八，赠太子太保，谥曰成。
    ○请禁奸人得牒免差奏
    请诸司诸使，应有捉利钱户，其本司本使给户人牒身，称准放免杂差遣夫役等，如有过犯请牒送本司本使科责，府县不得擅有决罚，仍永为常式者。臣昨因奉进止，追勘闲厩使下利钱户割耳进状，刘嘉和诉被所繇分外科配等事由。因勘责刘嘉和所执牒身，所引敕文，简敕不获，牒闲厩使勘敕下年月日，又称远年，文案失落。今据闲厩使利钱案，一使之下，已有利钱户八百余人。访闻诸使，并同此例。户免失役者，通计数千家。况犯罪之人，又常侥幸。所称捉利钱户，亦不得本钱。百姓利其牒身，情愿虚立保契，文牒一定，子孙相承。至如刘嘉和情愿充利钱户事繇，缘与人殴斗，打人头破，时便于闲厩使情愿纳利钱，得牒身，免府县科决，实亦不得本钱，已具推问奏闻讫。伏奏进止，令臣具条流奏闻者。今请诸司诸使所管官钱户，并依台省举本纳利人例，诸司诸使更不得妄有准敕给牒身，免差遣夫役，及有过犯，诈作府县处分，如官典有违，请必科处，使及长官，奏听进止。其先给牒者，并仰本司使收毁，入后在人户处收毁不尽，其官典必有科责。其捉钱户元不得本钱者，亦任更不纳利，庶得州府不失丁夫，奸人免有侥幸。
    ○定吏人犯罪坐长官等奏
    当使监院场官及专知纳给并吏人等，有负犯合结罪者，比依推问闻奏，只罪本犯所由，其监临主守，都无科处。伏请从今举名例律，每有官吏犯赃，监临主守同罪，及不能觉察者，并请准条科处。所冀刑章具举，贪吏革心。
    ○请定敕使驿马限约
    自幽镇用兵，使命繁并，馆递匮乏，鞍马多阙。又敕使行李人数，都无限约，其衣绯紫乘马者二十三十匹，衣黄绿者不下十匹五匹，驿吏不得视券牒随口即供。驿马既尽，遂夺路人鞍马。衣冠士庶，惊扰怨嗟，远近暄腾，行李将绝。伏望圣慈，聊为定限。
    ○太医箴
    惟天布寒暑，不私于人。品类既一，高卑以均。惟人谨好爱，能保其身。清净无瑕，辉光以新。寒暑满天地之间，浃肌肤于外；好爱溢耳目之前，诱心知于内。清洁为是，奔射犹败。气行无间，隙不在大。睿圣之姿，清明绝俗。心正无邪，志高寡欲。谓天高矣，氛蒙晦之。谓地厚矣，横流溃之。圣德超迈，万方赖之。饮食所以资身也，过则生患；衣服所以称德也，侈则生慢。惟过与侈，心必随之。气与心流，疾亦伺之。圣心不惑，孰能移之。畋游恣乐，流情荡志。驰骋劳形，咤叱伤气。惟天之重，从禽为累。不养其外，前修所忌。圣心非之，孰敢违之。人乘气生，嗜欲以萌。气离有患，气凝则成。巧必丧真，智必诱情。去彼烦虑，在此诚明。医之上者，理于未然。患居虑后，防处事先。心静乐行，体和道全。然后能德施万物，以享亿年。圣人在上，各有攸处。庶政有官，群艺有署。臣司太医，敢告诸御。
    ☆张宏靖
    宏靖，字元理，宰相延赏子。以荫补河南参军，累迁河中节度使。元和中拜刑部尚书同中书下平章事，封高平县侯。罢政，历河东宣武卢龙三节度使检校司空，贬太子宾客分司东都。再贬吉州刺吏，改抚州，稍迁太子少师。卒年六十五，赠太子太保。
    ○应乾圣寿太上皇册文
    维永贞二年岁次庚戌正月庚寅朔，皇帝臣某稽首再拜奉册言：臣闻上圣元邈，超乎希夷，强名之极，犹存平言象，岂足以表无为之化，光不宰之功？然称所施，简册攸箸，涵泳德泽，感于精诚。愿奉鸿徽，有以自竭。伏惟太上皇陛下道侔元元，业纂皇极，膺千载之休历，承九圣之耿光。宣昭化元，发扬大号。政有敦本示俭，庆有格天漏泉。恩翔春风，仁育群品。而成功不处，褰裳去之。付神器于冲人，想汾想之高蹈。体尧之德，与神同符。其动也天，其静也地。巍巍事表，无德而言焉。顾兹寡昧，属历大宝。惧忝传归之业，莫申继述之志。夙夜兢畏，惟怀永图。今天下幸安，皆睿训所被，而未极徽号，孰报君亲！是以台臣庶官文武之列，抗疏于内；方伯藩守亿兆之众，同词于外。请因寿历，以播鸿名。臣不胜大愿，谨上尊号曰“应乾圣寿太上皇”。当三朝献寿之辰，应五纪启元之始，光膺徽称，允叶神休，斯天下之庆也。臣稽首再拜。
    ☆张正元
    正元，贞元五年进士。
    ○南风之薰赋（以“悦人阜财，生物咸遂”为韵）
