<!-- { "loadSidebar": true } -->
　　次早天明，公子侧将夜来华元所言，告于庄王，言：“臣之一命，几丧于匕首，幸华元仁心，将国情实告于我，哀恳退师。臣已许之，乞我王降旨！”庄王曰：“宋困惫如此，寡人当取此而归！"公子侧顿首曰：”我军止有七日之粮，臣已告之矣！"庄王勃然怒曰：“子何为以实情输敌？”公子侧对曰：“区区弱宋，尚有不欺人之臣，岂堂堂大楚，而反无之。臣故不敢隐讳！"庄王颜色顿霁，曰：”司马之言是也！"即降旨退军，屯于三十里之外。
　　申犀见军令已出，不敢复阻，捶胸大哭，庄王使人安慰之曰：“子勿悲，终当成汝之孝！"楚军安营已定，华元先到楚军，致宋公之命，请受盟约，公子侧随华元入城，与宋文公歃血为誓，宋公遣华元送申舟之棺于楚营，即留身为质。庄王班师归楚，厚葬申舟，举朝皆往送葬。葬毕，使申犀嗣为大夫。
　　华元在楚，因公子侧又结交公子婴齐，与婴齐相善。一日，聚会之间，论及时事，公子婴齐叹曰：“今晋、楚分争，日寻干戈，天下何时得太平耶？”华元曰：“以愚观之，晋、楚互为雌雄，不相上下，诚得一人合二国之成，各朝其属，息兵修好，生民免于涂炭，诚为世道之大幸！”婴齐曰：“此事子能任之乎？”华元曰：“元与晋将栾书相善，向年聘晋时，亦曾言及于此，奈无人从中联合耳。”
　　明日，婴齐以华元之言，告于公子侧。侧曰：“二国尚未厌兵，此事殆未可轻议也。”
　　华元留楚凡六年，至周定王十八年，宋文公鲍卒，子共公固立，华元请归奔丧，始返宋国，此是后话。
　　
　　
　　
　　
　　却说晋景公闻楚人围宋，经年不解，谓伯宗曰：“宋之城守倦矣，寡人不可失信于宋，当往救之！”正欲发兵，忽报：“潞国有密书送到。”
　　按潞国乃赤狄别种，隗姓，子爵，与黎国为邻。周平王时，潞君逐黎侯而有其地，于是赤狄益强。此时潞子名婴儿，娶晋景公之娣伯姬为夫人。
　　婴儿微弱，其国相酆舒专权用事。先时，狐射姑奔在彼国，他是晋国勋臣，识多才广，酆舒还怕他三分，不敢放恣，自射姑死后，酆舒益无忌惮，欲潞子绝晋之好，诬伯姬以罪，逼其君使缢杀之。又与潞子出猎郊外，醉后君臣打弹为戏，赌弹飞鸟，酆舒放弹，误伤潞子之目，投弓于地，笑曰：“弹得不准，臣当罚酒一卮！"潞子不堪其虐，力不能制，遂写密书送晋，求晋起兵来讨酆舒之罪。
　　谋臣伯宗进曰：“若戮酆舒，兼并潞地，因及旁国，尽有狄土，则西南之疆益拓，而晋之兵赋益充，此机不可失也！"景公亦怒潞子婴儿不能庇其妻，乃命荀林父为大将，魏颗副之，出车三百乘伐潞。
　　酆舒率兵拒于曲梁，战败奔卫，卫穆公速方与晋睦，囚酆舒以献于晋军，荀林父令缚至绛都，杀之。晋师长驱直入潞城，潞子婴儿迎于马首，林父数其诬杀伯姬之罪，并执以归，托言曰：“黎人思其君久矣！"乃访黎侯之裔，割五百家，筑城以居之，名为复黎，实则灭潞也。婴儿痛其国亡，自刎而死，潞人哀之，为之立祠，今黎城南十五里，有潞祠山是也。
　　晋景公恐林父未能成功，自率大军屯于稷山。林父先至稷山献捷，留副将魏颗略定赤狄之地，还至辅氏之泽，忽见尘头蔽日，喊杀连天，晋兵不知为谁，前哨飞报：“秦国遣大将杜回起兵来到！"
　　
　　
　　
　　
　　按秦康公薨于周匡王之四年，子共公稻立，因赵穿侵崇起衅，秦兵围焦无功，遂厚结酆舒，共图晋国。共公立四年薨，子桓公荣立，此时乃秦桓公之十一年，闻晋伐酆舒，方欲起兵来救，又闻晋已杀酆舒，执潞子，遂遣杜回引兵来争潞地。
　　那杜回是秦国有名的力士，生得牙张银凿，眼突金睛，拳似铜锤，脸如铁钵，虬须卷发，身长一丈有余，力举千钧，惯使一柄开山大斧，重一百二十斤，本白翟人氏，曾于青眉山，一日拳打五虎，皆剥其皮以归。秦桓公闻其勇，聘为车右将军，又以三百人破嵯峨山贼寇万余，威名大振，遂为大将。
　　魏颗排开阵势，等待交锋。杜回却不用车马，手执大斧，领著惯战杀手三百人，大踏步直冲入阵来，下砍马足，上劈甲将，分明是天降下神煞一般。晋兵从来未见此凶狠，遮拦不住，大败一阵。
　　魏颗下令，扎住营垒，且莫出战。杜回领著一队刀斧手，在营外跳跃叫骂，一连三日，魏颗不敢出应。忽报本国有兵来到，其将乃颗弟魏錡也，錡曰：“主公恐赤狄之党，结连秦国生变，特遣弟来帮助！"魏颗述秦将杜回，如此恁般，勇不可当，正欲遣人请兵，魏錡不信，曰：”彼草寇何能为？来日弟当见阵，管取胜之！"至明日，杜回又来挑战，魏錡忿然欲出，魏颗止之，不听，当下领著新来甲士，驱车直进，秦兵却四散奔走，魏錡分车逐之，忽然呼哨一声，三百个杀手，复合为一，都跟著杜回，大刀阔斧，下砍马足，上劈甲将，北边步卒随车行转，辂车不便转折，被他左右前后，觑便就砍，魏錡大败，亏著魏颗引兵接应，回营去了。
　　是夜，魏颗在营中闷坐，左思右想，没有良策。坐至三更困倦，朦胧睡去，耳边似有人言“青草坡”三字，醒来不解其义。再睡，仍复如前，乃向魏錡言之。魏錡曰：“辅氏左去十里，有个大坡，名为青草坡，或者秦军合败于此地也！弟先引一军往彼埋伏，兄诱敌军至此，左右夹攻，可以取胜！”魏錡自去行埋伏之事。
　　魏颗传令：“拔寨都起。”扬言：“且回黎城！”杜回果然来追，魏颗略斗数合，回车就走，渐渐引近青草坡来。一声炮响，魏錡伏兵俱起。魏颗复身转来，将杜回团团围住，两下夹攻。杜回全不畏惧，轮著一百二十斤的开山大斧，横劈竖劈，当者辄死，虽然众杀手颇有损伤，不能取胜。
　　二魏督率众军，力战杜回不退。看看杀至青草坡中间，杜回忽然一步一跌，如油靴踏著层冰，立脚不住，军中发起喊来。魏颗举眼看时，遥见一老人，布袍芒履，似庄家之状，将青草一路挽结，以攀杜回之足。魏颗、魏錡双车碾到，二戟并举，把杜回搠倒在地，活捉过来。众杀手见主将被擒，四散逃奔，俱为晋兵追而获之，三百人逃不得四五十人。
　　魏颗问杜回曰：“汝自逞英雄，何以见擒？”杜回曰：“吾双足似有物攀住，不能展动，乃天绝我命，非力不及也！”魏颗暗暗称奇。
　　魏錡曰：“彼既有绝力，留于军中，恐有他变！”
　　魏颗曰：“吾意正虑及此！”即时将杜回斩首，解往稷山请功。
　　
　　
　　
　　
　　是夜，魏颗始得安睡，梦日间所见老人，前来致揖曰：“将军知杜回所以获乎，是老汉结草以御之，所以颠踬被获耳！”魏颗大惊曰：“素不识叟面，乃蒙相助，何以奉酬？”老人曰：“我乃祖姬之父也。尔用先人之治命，善嫁吾女，老汉九泉之下，感子活女之命，特效微力，助将军成此军功。将军勉之，后当世世荣显，子孙贵为王侯，无忘吾言。”
　　原来魏颗之父魏犨，有一爱妾，名曰祖姬。犨每出征，必嘱魏颗曰：“吾若战死沙场，汝当为我选择良配，以嫁此女，勿令失所，吾死亦瞑目矣。”乃魏犨病笃之时，又嘱颗曰：“此女吾所爱惜，必用以殉吾葬，使吾泉下有伴也！”言讫而卒。魏颗营葬其父，并不用祖姬为殉。魏錡曰：“不记父临终之嘱乎？”颗曰：“父平日吩咐必嫁此女，临终乃昏乱之言。孝子从治命，不从乱命。”葬事毕，遂择士人而嫁之。
　　有此阴德，所以老人有结草之报。魏颗梦觉，述于魏錡曰：“吾当时曲体亲心，不杀此女，不意女父衔恩地下如此！”魏錡叹息不已。髯仙有诗云：
　　
　　
　　
　　结草何人亢杜回？梦中明说报恩来。
　　劝人广积阴功事，理顺心安福自该。
　　
　　
　　
　　
　　秦国败兵，回到雍州，知杜回战死，君臣丧气。晋景公嘉魏颗之功，封以令狐之地，复铸大钟，以纪其事，备载年月。后人因晋景公所铸，因名曰“景钟”。
　　晋景公复遣士会领兵攻灭赤狄余种，共灭三国：曰甲氏，曰留吁，及留吁之属国曰铎辰，自是赤狄之土，尽归于晋。
　　时晋国岁饥，盗贼蜂起，荀林父访国中之能察盗者，得一人，乃郤氏之族，名雍，此人善于亿逆，尝游市井间，忽指一人为盗，使人拘而审之，果真盗也。林父问：“何以知之？”郤雍曰：“吾察其眉睫之间，见市中之物有贪色，见市中之人有愧色，闻吾之，而有惧色，是以知之。”
　　郤雍每日获盗数十人，市井悚惧，而盗贼愈多。大夫羊舌职谓林父曰：“元帅任郤雍以获盗也，盗未尽获，而郤雍之死期至矣。”林父惊问：“何故？”不知羊舌职说出甚话来，且看下回分解。
　　
　　
　　
　　
　　第五十六回　萧夫人登台笑客　逢丑父易服免君
　　
　　
　　
　　话说荀林父用郤雍治盗，羊舌职度郤雍必不得其死，林父请问其说。羊舌职对曰：“周谚有云，‘察见渊鱼者不祥，智料隐慝者有殃。’恃郤雍一人之察，不可以尽群盗，而合群盗之力，反可以制郤雍，不死何为？”未及三日，郤雍偶行郊外，群盗数十人，合而攻之，割其头以去。
　　荀林父忧愤成疾而死。晋景公闻羊舌职之言，召而问曰：“子之料郤雍当矣，然弭盗何策？"羊舌职对曰：”夫以智御智，如用石压草，草必罅生；以暴禁暴，如用石击石，石必两碎。故弭盗之方，在乎化其心术，使知廉耻，非以多获为能也！君如择朝中之善人，显荣之于民上，彼不善者将自化，何盗之足患哉？"景公又问曰：“当今晋之善人，何者为最？卿试举之！"羊舌职曰：”无如士会。其为人，言依于信，行依于义，和而不谄，廉而不矫，直而不亢，威而不猛，君必用之！"及士会定赤狄而还，晋景公献狄俘于周，以士会之功，奏闻周定王。定王赐士会以黻冕之服，位为上卿。遂代林父之任，为中军元帅，且加太傅之职，改封于范，是为范氏之始。
　　士会将缉盗科条，尽行除削，专以教化劝民为善，于是奸民皆逃奔秦国，无一盗贼，晋国大治。
　　
　　
　　
　　
　　景公复有图伯之意，谋臣伯宗进曰：“先君文公，始盟践土，列国景从。襄公之世，犹受盟新城，未敢贰也。自令狐失信，始绝秦欢。及齐、宋弑逆，我不能讨，山东诸国，遂轻晋而附楚。至救郑无功，救宋不果，复失二国，晋之宇下，惟卫、曹寥寥三四国耳！夫齐、鲁天下之望，君欲复盟主之业，莫如亲齐、鲁。盍使人行聘于二国，以联属其情，而伺楚之间，可以得志！"晋景公以为然，乃遣上军元帅郤克，使鲁及齐，厚其礼币。
　　
　　
　　
　　
