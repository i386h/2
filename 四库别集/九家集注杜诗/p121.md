<!-- { "loadSidebar": true } -->
　　京洛云山外音书静不来神交作赋客力尽望云台【赋客谓宋玉也山涛阮籍为神矣喻不渉形迹以神交也成都记望乡台蜀王秀所筑　赵云京洛言长安与洛阳也字则陆士衡诗云京洛多风尘长安则班固所谓西都张平子所谓西京洛阳则班固所谓东都张平子所谓东京望长安洛阳之音书而不来故神交作赋客而巳作赋客指言班固与张平子也旧注差排作宋玉悮矣望云台亦所以望京洛也楚工之言弓曰臣之精力尽如此矣】衰疾江邉卧亲朋日暮廻白鸥元水宿何事有余哀【赵云亲朋日暮廻则来相看者日暮必归为可伤矣故末句托之白鸥以见兴葢言我之卧病于江邉如白鸥本自自水宿何苦而哀也古诗慷慨有余哀曹子建七哀诗悲叹有余哀公诗凡使者通此三焉】
　　遣兴
　　干戈犹未定弟妹各何之【言避乱奔散不知其所适也赵云公有诸弟一妹以干戈之际各避乱而他之古诗中所谓有弟有弟在逺方又云有妹有妹在钟离是也列子载杨朱云弟妹之所不亲庄子茫乎何之忽乎何适谢灵运初发石首城诸茗茗万里帆茫茫终何之陶潜胡为皇皇欲何之】拭涙沾巾血梳头满面丝【赵云上句言以思忆而痛悼也拭涙字刘孝威春宵诗回钗桂反镮拭涙防春线下句言自叹其老也故末句有难得相见之句】地卑荒野大天远暮江迟哀疾那能乆应无见汝期【一作时】
　　北邻【赵云潘尼应令诗圣朝命方岳牙司北邻】
　　明府岂辞满藏身方告劳【后汉张湛传明府注郡所居曰府明府者尊髙之称韩延夀为东郡太守门卒谓之明府亦其义也诗不敢告劳赵云明府所以指言北邻之人也葢有言之人不太守则县令也谢灵运还旧园诗云辞满岂多秩谢病不侍年辞满者辞去盈满也葢知足之义两句则言北邻之人岂是辞满故藏身而告劳乎】青钱买野竹白帻岸江臯【刘隗岸帻大言意气自若　赵作青钱蜀人谓见钱也帻谓之白帻则白编巾白白防之义楚辞云朝驰骋乎江臯】爱酒晋山简能诗何水曺【山简本传云简优游卒嵗唯酒是躭郡民则土豪族有佳园池简毎出嬉防多之池上輙醉名之曰髙阳池也梁何逊字仲言八嵗能诗赋沈约爱其文尝谓逊曰吾毎读卿诗一日三复犹不能已其为名流所称如此为安武王参军兼水部即初逊文章与刘绰并见重于世世谓之之何刘】时来访老病歩屧到蓬蒿【三辅决録注曰张仲蔚隐身不仕所居蓬蒿没人赵云宋书曰袁粲为丹阳尹尝歩屧白杨郊野间】
　　南邻【赵云左太冲咏史诗云南邻撃钟鼓北里吹笙竽】
　　锦里先生乌角巾【巾之有角者郭林宗遇雨而角折人皆折角以效之　薛云右按晋史羊祐与从弟琇书曰既定邉事当角巾东路为容棺之】园收芋粟【一作栗】不全贫【史记卓氏曰吾闻汶山之下沃野下有蹲防注大芋也成都风俗记曰大饥不饥蜀有蹲防　赵云旧本作芋栗非是芋与粟所收之多可谓之园收若栗于园中不一两耳】惯防賔客儿童喜【赵云魏野诗云儿童不惯见车马走入芦花深处藏则今惯看而喜矣賔客字如汉书賔客满门】得食阶除鸟雀驯【言忘机也类狎□翁　赵云缘置食在阶除间而得雀得之以食所以驯扰旧注所言为賸义登楼赋有循阶除而下降也左传有如鹰鹯之逐鸟雀也】秋水【一作虽】深四五尺野航【一作艇】恰受两三人【师云庾肩吾诗野航渡溪渚　赵云世多惑于释名云自関而东方舟或谓之船岂有恰受两三人乎一本作艇艇乃去声公进艇云昼引老妻乘小艇沈存中又云当作艇艇小舟也此甚费力诗云谁谓河广一苇杭之如今言一叶舟也枕即航也一苇犹谓之杭则野杭者不必言其大也宋鲍令晖诗有曰桂吐两三抹兰开四五叶】白沙翠竹江村暮相送【一作对】柴门【一作离南】月色新【赵云皆道其实曽子曰白沙在泥与之皆黒陈张正见诗曰翠竹梢云自结丛杜预左传□门圭寳注云今之柴门也相送当作相对别本柴门一作离南非是】
　　赴青城县出成都寄陶王二少尹
　　老被樊笼役【一云老耻妻孥笑】贫嗟出入劳客情投异县诗态忆吾曺【一作君曺　赵云异县指言青城也古诗他乡各异县公以旅贫之故不免有所投矣吾曺指言二少尹也首句一作老被樊笼役不若老耻妻孥笑之为快吾曺一作君曺尢为费力】东郭沧江【一作沧浪】合【蜀城之东一水合流】西山白雪髙【西山近接维松上有积雪经夏不消　赵云上句言成都之境旧注云蜀城之东二水合流而南下土人谓之合水是葢今有合江亭取此以为名矣公必用此以言成都则公居浣花江上其水十余里遂合城北江矣此沧江指浣花江言之也任彦升诗沧江易成响西山则松维州之外山也沧江方对白雪一作沧浪非】文章差底病【赵云差去声差病校也葢公尚投异县以千求自悼虽有文章可差得何病乎如苏东坡谓一字不堪煮之类】回首兴滔滔【赵云回首望家兴滔滔而防漫矣论语云滔滔者天下皆是也】
　　因崔五侍御寄髙彭州【适】
　　百年已半秋至转饥寒为问彭州牧何时救急难【赵云□哉君子之贫也易则思半矣书外有州牧侯伯诗兄弟急难】
　　野望因常山仙【赵云北齐刘逖有秋朝野望诗则野望两字亦前人语矣故公屡有野望之目少仙应是言县尉也县尉谓之少府而梅黄为尉有神仙之称】
　　野桥齐度马秋望转悠哉【赵云上句言齐度马非是当作齐马齐葢言下马而与马齐度桥也晋謡云五马齐度江一马化为龙乃言人与马齐度江水今公诗句则言人与马齐度桥上特挨傍马齐渡而取字用耳诗悠哉悠哉而单使则如谢晖诗云耳目暂无扰懐古信悠哉】竹覆青城合江从灌口来【青城山名灌口地名昔秦守李氷疎凿离堆以灌蜀土因而得名】入村樵径引尝果栗皴开【赵云栗皴如猬刺之包者栗新出而尝之所以开其皴而取之此亦七月末八月初时矣】落尽髙天日幽人未遣回【赵云南天则秋时之天方可言髙幽人指言常少仙也】
　　出郭【赵云孟浩然诗平田出郭少盘坂入云长则公之前有此出郭两字故云诗又曰已知出郭少尘市又曰出郭盻细岑此篇与野望因常少仙诗相连学者遂指为出青城之郭以诗考之领聫有不合者况下篇是南邻朱山人水亭乃是陈都浣花溪居之南邻岂不可专为成都诗乎成都诸城门唯二东门曰大东郭小东郭则此诗公既来城中却自城中出东郭门绕城归浣花溪上矣颔聨可以推见所望之处防章可以见归宿扵所居也】
　　霜露晩凄凄髙天逐望低逺烟盐井上【蜀都赋家有塩井泉】斜景雪峯西【赵云学者执此诗接青城诗下遂谓塩井雪峯指青城所接蕃地景物如此云西山之后有土塩一种则有塩井矣殊不知西山土塩乃取扵崖缝之间非煮井所为者虽雪山在青城望之为近然浣花溪上诗公毎言西山则成都何处而不见邪以其四时雪不消故曰雪峯今以逺烟塩井上言之则成都唯出大东郭则东望简州一帯可以逺见塩井之烟西望西山落日乃在其上且谓之逺烟尤见其义矣】故国犹兵马【公长安人】他乡亦【一作正】鼓鼙【赵云上句言史朝义下句言叚子璋是年五月中戌史朝义杀其父思明而袭伪位尚在公之故乡不无兵马也四月壬午劒南东川节度兵马使叚子璋反西川节度使崔光逺遣牙将花惊定平之斩其首者定既胜乃大掠东州至天子闻之而怒则至八九月间惊定之兵方息公在成都可谓之他乡闻有此鼓鼙也公欲归乡则有思明之兵今在蜀中则新有叚子璋及花惊定之辞是以叹耳孟子所谓故国者非谓有乔木之谓也呉大帝授孙虑大将军诏有云宠以兵马之势也古诗他乡各异县礼记鼔鼙之声】江城今夜客还与旧乌啼【师云鲍照诗认得旧乌栖子美言无得不悲也　赵云江城指言成都公诗有曰鼓角动江城又曰独宿江城腊炬残皆指成都大抵江濵州郡可谓之江城公诗言之不一矣谓今夜客则自此归浣花溪上之客也平诗逐夜所闻之乌今夜复闻之扵夜则古乐府有乌夜啼也以乌属之江城则前汉书有城上乌尾毕逋也啼字在人言之号也泣也葢泣而有声者公感乱而与乌俱啼其伤至矣】
　　过南邻朱山人水亭【赵云此篇公归草堂时所作也所谓南邻岂仍是前者锦里先生乎】
　　相近竹参差相过人不知幽花歌满树小水细通池归客村非逺残樽席更移看君多道气从此数追随【赵云竹琴差之句用陈贺修夹池脩竹诗云緑竹影参差也归客公自言也曺子建公防诗飞葢相追随】
　　恨别
　　洛城一别【一作去】三千里胡骑长驱五六年【因避乱入蜀赵云安禄山于天寳十四年乙未十一月反庆绪杀禄山史思明杀庆绪防东京维乱中原至庚子上元元年为六年矣公有田园在洛阳故指洛为家】草木变衰行劒外兵戈阻絶老江邉【言道路险阻不可归也　赵云上言时已秋爽而行扵劒外也宋玉九办曰草木揺落而变衰兵戈字祖出戻太子賛】思家歩月清宵立忆弟看云白日眠闻道河阳近乘胜司徒急为破幽燕【赵云司徒李光弼也乾元二年嵗在乙亥十月李光弼及史思明战于洛阳败之若以此所谓河阳近乘胜不应至次年七八月而后言矣上元元年六月李光弼及思明战于懐州败之于七八月为近亦恐传闻之悮而公言之与伤春时注巴蜀避远今已收京而尚赋伤春耳幽燕史思明窟穴葢其于是年四月更国号大燕改元顺天自称应天皇帝】
　　寄贺兰铦
　　朝野欢娯后【张景阳诗昔在西京时朝野多欢娱】乾坤震荡中【赵云朝野欢娯指安禄山未反前也黄鲁直睢阳庙云乾坤震荡风云晦愁絶宗臣防赋时用公下句四字】相随万里日总作白头翁【曹丕书已成老翁但未白头耳　赵云上句言与贺兰同来万里桥之曰也若作道里之万里则自长安来蜀不当着此字也又以言万里推之则自新津归成都府矣】嵗晚仍分袂江邉更转蓬【见前注　赵云谢惠连诗分袂澄湖隂曺植诗转蓬离本根飘飘随长风袁阳源效古诗乃云廼知古时人所以悲转蓬】勿云俱异域【古诗与君俱异域】饮啄几回同【赵云俱异域尢见贺兰之别在他处矣饮啄则又以乌为譬矣庄子云泽雉十歩一啄百歩一饮言身虽各异域至于湏饮湏啄则皆同之】
　　寄杨五桂州谭因州参军叚子之任
　　五岭皆炎热【五岭有桂故以桂得名见野望诗注】宜人独桂林【枉田补遗山海经云桂林八树在贲禺东注八树成林言其大也贲禺即今之南海畨禹陈藏器云桂林岭因桂得名从岭以南际海尽有桂树唯栁象州最多　赵云广南之地皆在五岭外五岭则大庾岭骑田岭都厐萌渚岭越城岭也又诗宜民宜人】梅花万里外雪片一冬深【赵云广东多梅万里外或云自成都言之实在一万里之外或云以万里桥言之又况明皇言一行谓朕行万里之外广南难有雪既有梅花可玩矣又有雪深所以有下句之寛懐也】闻此寛相忆为邦复好音【赵云古诗下言长相忆顔渊问为邦诗云懐我好音】江边送孙楚远付白头吟【赵云孙楚指言叚子也往为桂林之参军而孙楚常为骠骑将军石苞之参军故以此之附白头吟则公自以其诗为白头吟也白头吟祖事出西京杂记虽是司马相如将聘妾文君作白头吟相如乃止然其后遂入乐府为题如鲍照所作直如朱丝防清如玉壶氷何惭宿昔意猜恨坐相仍则意在责交好之有始终者也】
