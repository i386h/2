<!-- { "loadSidebar": true } -->
　　天道也然彼邦之遭乱岂无所由且其据黎城而擅号召者原非一姓也【安南自宋封丁部领为王其后黎桓李公蕴陈煛黎季黎利莫登庸黎维潭递相簒夺六百八十余年国非一姓】则自古至今主中华而称正统者率可知矣虽乗除有命而兴亡在人顺
　　天者昌逆
　　天者亡吁是不大可畏乎黎城既复嗣孙重封其陷扵阮之土地以次传檄而定【孙士毅出关由谅山一路进兵直克黎城复封黎维祁为国王阮恵等已逃囘广南旧巢所有安南境土除大兵攻克之太原处北宣光兴化外其余如海阳山南山西安广各道俱经传檄收复现在阮恵等所居之广南原为占城国地并非黎氏境土】二阮穷蹙窜归广南去黎城又二千余里是役也官军裹粮以进设台站以运不资安南一艸一木而安南荒乱之余亦不能供军储也官军才万余而台站运粮之夫将用至十余万则劳内地矣因护外小邦为之扫穴执丑而劳内地是大不可也且既已为之兴灭继絶则彼之窜寇应付彼平之夫以国家之力抵广南执二丑亦优为之但权其轻重知止不殆佳兵不祥且安南亦一小邦也黎氏近代以来鲜有能为自强之君或者
　　天将厌其徳乎夫
　　天厌其徳之邦而予助之则予岂敢出师以定乱班师以知退或者不违
　　天道而有合于王者之师乎是为记
　　书安南始末事记
　　春日斋居敬观
　　皇祖御书心经张照等跋录
　　御制戒之在得之谕憬然有悟因忆安南始末事为之记曰我
　　皇祖戒之在得之训孙臣固建堂于避暑山庄其义其事已见之前后之记矣昨嵗夏居山荘因有缅甸归顺之事不无为之喜无何而有孙士毅复黎城封黎王之奏则又不无为之喜夫喜者惧之对也惧则若有所失喜则无所更虑若有所失心不敢放无所更虑心或放乎缅甸归顺无过宴赉山荘事则已矣安南之事虽云复其城封其王而其凶首未擒弗屑费中国之力为藩国扫荡擒渠因降防班师使孙士毅速遵防班师即逆凶复扰黎城则固外藩之事变乱无常亦不屑每问之乃孙士毅驻彼逾月以待或有所擒献而又未曽谨设防以致逆凶席卷而来我师仓卒与战遂有所失而提镇三臣同以致命幸而孙士毅全师以归尚不致有伤国体然而赫濯威重实不无少损焉夫兴灭继絶弗利其土地臣民此非欲得也然而得其名与得其实同之安南之事予果无得名之意乎喜而忘惧谓之能戒可乎故予不咎孙士毅之贪功久驻失防致损威重而自咎予之未能体
　　皇祖训戒之在兹书以志过抑亦慎守此志于永久弗替云尔
　　再书安南始末事记
　　今春书安南始末事记者不在悉自昔安南事之成败而在识予画安南事之喜惧大端已见前弗赘兹因孙士毅陛见热河而此事亦去嵗驻兹所经理也故志其详而书之
　　盖黎维祁之庸昏孙士毅之失算以致阮恵复据安南向固言之详矣【黎城初复使黎维祁果奋发有为自能力敌阮恵使孙士毅早遵防班师或预为设备亦不致阮恵率数万众忽至黎城而据之事固有相因而至者详见向所作书安南始末事记】然使孙士毅即早遵防班师而阮恵亦必复来是不过无伤我官军之事耳但甫经兴灭继絶之藩国视其仍灭絶而弗救可乎则是师犹无了期也兹黎氏实因天厌其徳而自丧其国而阮恵以获罪王朝震悚悔过求降并请诣阙乞封【阮恵复据黎城自知罪过重大再三扵孙士毅防悔罪乞降孙士毅不为转奏亦属得体及福康安到彼阮恵知易威望重臣事必问罪益加震悚送还留滞之兵吁求来嵗诣阙恭祝八旬万夀因以乞封并先遣其侄阮光显于今嵗万夀前来山荘乞加恩宥权其轻重既扵国威无捐且于事机有合不为已甚予宿志也盖黎氏既为　　天所厌而中朝与其再兴兵役何若允其请封以成此息师安众之美然此皆　　上苍眷佑予躬不期而臻此大顺耳】斯则不劳师而宁众与封黎氏无异若夫一提二镇捐躯行阵国家酬庸自有恒典朕且责其于安南立庙崇祀亦足以表国家有勇烈之臣而自古死绥者或鲜其匹矣壮士临阵非死即伤领兵之臣所弗讳也若孙士毅则总督而为帅臣也设亦如三武臣所为则所繋国家威重者其事体大将不可止所嘉者许世亨左右其间必令督臣全师而归【孙士毅当阮恵复来时带兵身冲行阵闻许世亨力为劝阻且使武臣控骑遄行必令督臣全师入关无损国家威重世亨原捐躯异域实属深识大体贤臣以此倍加嘉悯】孙士毅原不欲生还既而纳许世亨之正论宁全师振旅归阙请罪是皆以国为重予嘉悯不已不啻不以为非而且以为是也夫予临御五十四载经大事屡矣每以危而复安视若失而乃得即予自问亦不知何以臻此所谓非人力也天也
　　天之眷予者独厚不忍言报惟恐弗胜即此纳降安南一事恐后人未识轻重久长之至计故复叙而书之











　　御制文三集卷七
　　钦定四库全书
　　御制文三集巻八
　　记
　　八征耄念之寳记
　　予年七十时用杜甫句镌古稀天子之寳而即继之曰犹日孜孜不敢怠于政也蒙
　　天眷佑幸无大陨越于兹又浃旬矣思有所以副八旬开袠之庆镌为玺以殿诸御笔盖莫若洪范八征之念且予夙立愿八十有五满乾隆六十年之数即当归政今虽八十逮归政之嵗尚有六年一日未息肩万民恒在懐庶征之八可不念乎念庶征即所以念万民曲礼八十曰耄老而智衰之谓兹逮八十幸赖
　　天佑身体康强一日万几未形智衰不可不自勉也如至果不能自勉则亦不敢旷职以待六年之期何则坛
　　庙之祀不可不躬亲雨旸之时不可不常验中外之政不可不日勤民物之养不可不心存苟失其一丛脞随之则吾岂敢是则耄而敬念庶征仍古稀犹日孜孜之意也亦五福五代堂之说所谓皇极敛锡之志也亦即近读洪范著论所谓六极中不能去其三曰忧之义也夫汉唐以来古稀天子才得六六之中至八旬者才得三而三帝之中惟元世祖可称贤其二则予所鄙也【三代下诸帝登七十者仅六见予向所为古稀说而六帝之中惟梁武帝宋髙宗元世祖年登八十梁武帝自贻倾覆宋髙宗忘耻媮安皆所素鄙惟元世祖乃创业大有为之君然践阼非早建号仅三十五年传孙成宗其诸王世系元史虽无表可稽但计其世次讫顺帝不过四传亦不能如今五世同堂之盛是则予之仰荷　　天眷至为深厚不特云稀且自古所未有如是而不只承　　鸿贶爱养黎元则予曷敢抑亦有所不忍也】即元世祖亦未如予之五代同堂是予沐
　　昊干鸿贶为独深而予之所寅承
　　锡羡当何如亦曰体
　　天爱民诚心勤政与洪范五之敛锡八之念征九之三忧孜孜惕惕日进无疆云尔予之子孙能心予之心政予之政惕予之惕忧予之忧或得仰邀
　　天眷有年至七旬八旬者继用此寳则又我大清国亿万斯年无疆之休所不敢必而深愿者也是为记
　　嘉靖玉印记
　　内府旧蔵玉印一刻为一□文因非所识问之内廷翰臣知古篆者皆称不能晓更命西竺唐古特回部及西洋人识之亦皆不知因思道家通符箓者或解其义问之法官刘元斌周元定则称是其道家心印用于醮箓上章等事上之一画为心字乃通用者其下则各从其欲为之彼此不通知亦不能晓如刘元斌之一□上文为心下文则五岳朝天也周元定之一□上文为心下文则一朶红云也彼二人向亦弗相知则古玉印亦惟识其上文一之为心而下文实不知其为何义也此印既刻以玉而其纽复用蹲龙非道家方士所敢用者知为嘉靖好道乃其脩醮飞章之所用耳夫天子宸章择言镌玺以示自警正也【如　　皇祖之戒之在得皇考之朝乾夕惕朕之犹日孜孜莫非寓戒慎之意】即偶寓意别裁然近玩物不足为训若赵宋之君皆有御押已属不正何至嘉靖效道家心印之为是较秦皇汉武益可鄙矣故记之
　　墨云室记
　　毕沅进古墨一方长盈尺博二寸厚十分寸之二匣刻氏记以为僧法一所蔵南唐李廷珪之物夫既为物矣玩物丧志一言皆可以概之而有不然者盖古之物朴扵今今之物华扵古尚朴屏华孰谓蹈丧厥徳之失而况文房之器继往昭来潄六艺之芳润视其珍他玩者为有间矣墨之形之肤之款之价氏言之详矣兹弗赘独其体刻为云而则未言及之夫云能致雨墨生笔花发为文其与春膏之泽被万物何以异哉予搆筑养性殿扵宁夀宫以为倦勤后寝兴之所其义已见向年之什而其凊温室宇一如养心殿之式养心殿西暖阁之温室昔名之曰三希堂未可移之养性殿而名之也兹适得此古墨即可以墨云名此室盖三希为内圣外王之依仁正符养心墨云为含英咀华之防艺适合养性爰纪其实如右并为之圗命诸臣各以已意和之不必拘体赓韵亦西清一段佳话也
　　正阳桥疏渠记
　　正阳门外之石衢抵正阳桥桥之左右市鄽栉比允帝王都防万方辐辏之基也桥之南为天桥其南石衢直达永定门则答阳黄道荡荡平平防极归极之宗也衢之左为
　　圜丘
　　祈年殿之西外围垣右为
　　太嵗坛
　　先农坛之东外围垣各有石衢二横接围垣之南北门为诣
　　坛辇路盖地势东髙而西低故石衢之西恒积水而东之沙土常因西北风吹壅西垣之半毎诣斋宫怵弗惬观今年
　　上辛祭毕爰命司工于天桥南石衢之左右自北而南各疏渠三第一渠长各一百六十余丈寛北各三十余丈南各二十丈第二渠长各一百三十丈寛各二十丈第三渠长各五十五丈寛各二十丈深各三尺其四达坛之横衢命各辟土道寛二丈以为往来车路并各去其向禁人行之木栅【东西诣　坛之横衢四旧设木栅以禁行人往来盖地近坛垣理宜严肃而重车皆由正石衢以行易致石弊今石衢左右既开广渠且各留土路是四横衢之南北皆有界限木栅亦可以不设矣】疏渠之土即篑为渠岸之山周植以树兼培行车之土路扵是渠有水而山有林且以御风沙弗致堙
　　坛垣一举而无不便向来南城井多苦水兹胥得饮渠之清水为利亦溥而都人士之逰渉者咸谓京城南惬观瞻増佳景然予之意原不在此也洁
　　坛垣而钦毖祀培九轨而萃万方协坎离以亨既济【都城南为离位今开濬水渠六坎为水卦是为水火既济之象亨之道也】奠经涂以巩皇圗其在斯乎其在斯乎故不待考工之请而为之记亦合向之知过论所谓不可已者仍斟酌为之之义值此耄龄复得蒇一大工作孰莫非
　　昊苍鸿贶钦承开国家万年有道之长也哉
　　十全记
　　昨准廓尔喀归降命凯旋班师诗有十全大武扬之句盖引而未发兹特叙而记之
　　夫记者志也虞书朕志先定乃在心周礼春官掌邦国之志乃在事旅獒志以道宁则兼心与事而言之然总不出夫道得其道乃能合于
　　天以冀承乎
