<!-- { "loadSidebar": true } -->
　　国朝混一之初天下耆儒硕师徃徃多在征诏数下或进而阶显融佐化理或退而信廉节成后进皆卓然有益于世也是时泰和王竹亭及其弟子启两先生正学笃行高风直节表表乎大江之西洪武二年子启先生首举明经为监察御史明年竹亭先生以说书征既至上书论事更授福建盐运副使以老得辞子启先生后升广西按察佥事又擢知崇庆州政治赫赫已而罢归时竹亭先生春秋六十余子启先生亦几六十伯仲恭爱隆然居必一堂出必鴈行长身玉立俨乎端恪巍冠襃衣襜襜甚伟盖望之如神人无不肃然起敬畏者至其接人色庄气温雍容怡如语简理尽无不乐就之焉竹亭先生讳沂字子与竹亭其别号幼读孟子即知辨于义利稍长刻厉学问尝从元进士杨升云彭复初治周易造其室奥自六经至于周程朱张之书靡不深究及子史百氏咸旁通博考盖于天人之微圣贤之藴往古治乱成败之故蓄之富察之审言之的而履之确也尝一试有司不合即不复出教授于其乡而所交游往还皆当世名人元季江西参政沁布阿咱尔守赣州礼遇先生辟为行省照磨又承制授吉安路治中俱不受逮皇明龙兴洪武三年广东行省聘考贡士试是年侍御史吴去疾言泰和王沂经学操行宜在侍近遂征为说书至未几而归益以成就后进为务从学者愈众倾竭底里随其材而笃之而皆有成先生资识高明内贞外和气度弘伟规范自然安成进士刘云章尝赞之曰渊乎玄酒之在尊凛乎太阿之未出匣皭乎其清而挹之弗竭薫乎其和而即之弗可狎又曰使及门孔氏则风雩之咏归端章甫之礼乐固将进退绰然而特视其所合盖确论也先生孝友笃至岁时葬祭循古礼燕处必严未尝启口及人过失有文集若干巻承旨宋公濂为之序诗若干巻襄城杨伯谦序之洪武十六年某月某日卒年六十有七王氏世有德义其先出晋司徒导之后由金陵来徙至宋戸部侍郎赞显于仁宗朝事载郡志又若干世至圭为荣王府宾客与周文忠杨文节皆善学者称虹溪先生虹溪若干世至性夫性夫子以道元李韩公复尝荐之以亲老辞二子先生兄弟也先生娶陈氏继李氏皆有贤德子男一伯贞举明经累官琼州知府女一嫁严玄龄孙男二信直直举进士为翰林修撰曾孙男八女三先生初葬于秋乡大径之原至是琼州公丁李夫人忧改葬先生新山之原使直属士竒铭墓士竒盖生晚不足究知万一然念乡人老长识先生者尽矣当时门人亲受教者亦多不在将使后之学者有志乎先进其何所考法也且士竒于王氏重世好又少尝侍教先生兄弟及琼州公矣故不敢辞不敏不铭谨述其所知大槩而为铭曰
　　奕奕玉山澄江洋洋猗欤先生邦人之望江山出云雨于下土君子之道有畜不施道之传矣孰不为材佐理于隆济济偕来世其逺矣后来何师猗欤先生曷究予思

　　故少师吏部尚书赠特进光禄大夫太师谥忠定蹇公墓志铭

　　宣德十年正月十有五日少师吏部尚书蹇公薨于位先四日以疾闻上遣太监范弘以医来视赐钞万缗明日范太监以众医偕来又明日疾革范复来问所欲言对曰陛下初嗣大寳义独寡佑不能效分寸禆益然区区犬马之诚所望于圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗敕工部治丧葬赠公特进光禄大夫太师谥忠定遣某官某赐祭而官其长子英英等奉衬归葬有日求余为铭余与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公高曾而下始隐居不出曾祖继祖妣牟氏祖均寿妣雍氏考源斌妣胡氏继罗氏以公贵赠曾祖祖考皆荣禄大夫少师吏部尚书曾祖妣祖妣妣皆夫人公讳义字宜之生而岐嶷长端重不好弄而嗜学弗懈始从里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授征事郎见重太祖高皇帝每前奏事率称旨而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归盖特恩云服阕仍旧职满三载吏部奏当调特命终九载朝夕左右凡机宻文字必以付公而小心敬愼乆而愈笃建文中升吏部右侍郎授嘉议大夫太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公从容为上言损益贵适时宜间举数事陈说本末文皇帝以公忠实悉从其言小人有谮公不忘建文者赖上圣明不听有除官不得善地诉公不公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫十年车驾廵狩北京命皇太子监国中外庶务惟诸王及逺国有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠三代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年从皇太子朝北京遂命公廵抚直隶应天等府州问兵民休戚及文武吏之贤否而升黜之公谓国家多事之际悉以法绳吏人将不胜特黜其太甚者数人余多见寛假而兵民利弊当兴革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅及进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特增曰勿谓崇高而难入勿谓有所从违而或怠所以望公等者甚切也又念公侍从监国旧劳特制蹇忠贞印赐之而赐勅有以善翊君劳心焦思二十余年夷险一节之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从征庶人高煦还宠赉尤厚复从廵边既还以公年老不欲烦以有司之务赐敕曰卿事祖宗积效勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家其专精神审思虑益致嘉猷用称眷倚老成之意继赐银章一其文曰忠厚寛弘盖以褒德云赐新第于文明门内宠録洊加吏部言公歴少师九载降勅褒谕仍赐宴礼部是岁生旦赐钞万缗廐马一匹今上嗣大位之日赐白金文绮是夕斋宿于公得疾越五日竟不起享年七十有三公为人沈深质实和厚简静内有孝友之行事君有诚处人有量无所拂逆未尝轻渉一语伤物至于议法亦不茍为包含必归中正歴事五朝凡五十年所履坦坦无一日颠踬之忧退朝之暇手不释巻贵而能谦富而能约上前所言未尝退以语人盖天下有阴被其利者矣士竒尝窃论之鲁简肃之忠实不欺李文正之不为伤人害物张忠定之不嗜玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚寳司丞荃先卒女二长适马骏次适李成孙男四霖震沾露女一公之葬以薨之岁某月日墓在巴县某乡某原先茔之次铭曰
　　节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉恭与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初阴利逮人人则罔觉惟帝昭明褒诏有数呜呼忠定维国老成曷不慭遗翼我圣明生荣死哀死且不朽昭德刋辞永告尔后

　　故少师工部尚书兼谨身殿大学士赠特进光禄大夫左柱国太师谥文敏杨公墓志铭

