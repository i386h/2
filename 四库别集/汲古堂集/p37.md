<!-- { "loadSidebar": true } -->
　　居士九十余有婴儿之色事佛甚精严老翁长日对眠鸥稚子前陂自放牛石壁紫苔留佛影江村红藜过人头逢君今夕复何夕行客新秋感旧秋 【 予两岁俱七夕经此】 一曲晚山桥外路班班轮鞅自堪愁 

　　○寄陆履素运长 

　　关门祖席动经旬欲折疏麻意未申草色渡江芳渐歇禽言入夏听犹新向来国计须盐铁老去才名起缙绅曾是郑庄推毂士云间时望后车尘 

　　○夜次金斗驿忆王昭粹鹤林水亭 

　　橐皋驿路古城东露井高梧自朔风日近至前浑过客山连江北尽成童层闉隔水沉秋柝寒月如霜起夜鸿为语鹤林篱畔菊可能留醉待邻翁 

　　○金斗驿寄怀林叔度 

　　天低西日马头悬睥睨乌啼万井烟驿路新愁淮水月亭皋远梦越江船依刘无赖秦公子辞赵长怀鲁仲连白发三千中夜满明朝万一故人怜 

　　○晚抵合肥城下星刘海日明府 

　　平沙莽莽远天低天半孤城万堞齐淮浦落霞堤树外蜀山寒日岭云西涂长疲马同时渴风急惊乌伴夜啼闻道使君能待士出关无用候鸣鸡 

　　○淮阳归兴四首 

　　淮泗秋风动地来月明如水鴈声哀南经伍员 【 音运】 吹箎市北眺曹公较弩台归路渐香菰米饭佳期巳负菊花杯愁闻烽火连东北极目浮云黯未开 
　　穷秋征马出扶桑五夜流乌入建章土木再烦将作匠诏书频拜羽林郎山连丰沛今汤邑江绕濡须古战场安得汉庭长孺辈令渠一卧治淮阳 
　　问讯吾家沧海君紫芝满地吹凉云长门无金可买赋谷口何人空勒文即有淮王招隐士懒从蛮府呼参军玉笙吹冷不归去遥夜中天鸾鹤羣 
　　初阳古洞敞三扉忆昨题诗坐翠微缑岭巳骑孤鹤去鼎湖无复一龙飞坛前竹浪云连屐石上松涛雨湿衣翻架残书风策策满庭黄叶旅人归 

　　○雪斋柬叔定季舆时叔定夜宿听笙台 

　　?朔飞霙满吹台君家和雪总仙才月中笙度难分鹤林下香浮始辨梅赋拟兔园连壁暎字探龙颔并珠来独怜咫尺妨移棹不及山阴兴尽回 

　　○寄太和隐者 

　　姑射仙人氷雪容廿年不下紫霄峯身疑槁木轻于鹤手种长松半作龙石上灵苗和露掇床头真笈倩云封风尘忽作游仙梦髣髴犹闻洞口钟 

　　○和季舆见怀韵 

　　冥冥残雨动凉氛菌阁名香静自焚飞磵隔花喧石溜远空低树亚湖云好奇时辩虫鱼字畏俗翻恬虎豹羣薄暮题诗劳寄忆平林斜日正思君 

　　○晚出天姥山回望华顶 

　　目送霞标夕鸟还琼台窅霭巳难攀还疑太白梦来夜始信承祯悔出山 【 去天台五十里有山名司马悔因司马承祯应诏至此悔出故名】 谷口送人芳草远洞门随意绿萝闲扶筇惜与溪声别一隔桃花巳世间 

　　○孤屿塔院晓望 

　　梦听江槛漱风湍起擥清晖坐夜阑波涌星河动高树月横塔影卧空坛金浮鳌背霞光皛花缀珠林露气寒沧海一杯天万里欲呼赤斧跨双鸾 

　　○送和美人染指甲二首 

　　金盆夜捣凤仙膏试染掺掺裹綘绡一掬珠光随袖隐十分春色轴帘娇影翻银甲移筝柱艳助绯桃整翠翘独坐阑干闲屈指隔窻蜂蝶故相撩 
　　红豆疑抛玉笋长朱樱误调雪衣娘舞台垂手臙脂湿妆镜图黄琥珀光影乱丹砂流画扇色分檀晕绣罗裳绮窻寄远题书罢彷佛啼痕在八行 

　　○舟次武昌 

　　飒飒野风吹女萝瘴烟春竹愁湘娥荇带苹花锦历乱峯阴云气青嵯峨吴娃无赖浆初动菱歌乍停江欲波武昌三月足肠断杨柳依依离别多 

　　○黄鹤楼 

　　武昌城下汉江流武昌城上黄鹤楼古人今人不可见江草江云相与愁远天万里送飞鴈长风八月吹行舟从来二别 【 小别大别山】 伤心地一望烟波堪白头 

　　○楚江秋思 

　　南国微霜冷芰荷楚江木落水增波湘灵月下怨瑶琴山鬼风前衣女萝青鸟飞飞空碧海黄姑渺渺隔明河归心一夕生华发欲采苹花柰晚何 

　　○寄梅予马 

　　苦忆平生梅仲子廿年尺素几浮沉折腰不作河西尉拥鼻时为洛下吟老病可堪销带孔春情无复荡琴心杨花飞尽兰蕤歇 【 杨蕣华马湘兰二名姑俱没】 淮水悠悠与恨深 

　　○晚 

　　一径萧萧落叶深起扶双屐破秋阴夕岚淰淰寒侵幔野火荧荧暝隔林才尽徒知卑少作病余渐巳化童心遗编自抚嗟何就每听残钟独拥衾 

　　○柯茂倩自白门携妾归 

　　烟月长千古帝都远山如黛正当垆郎骑白马来何处妾往青溪唤小姑桃叶渡江无用楫柳丝窣地巳藏乌碧窻残梦花犹暝莫遣银床轧辘轳 

　　○鹤林水亭 

　　爱尔鹤林水亭静若论人境真无双松下凉云碧连瓦城上寒山清渡江盘剥橡栗晚留客花暎蒲桃春扑缸乌啼睥睨饮复罢课子分灯来夜窻 

　　○悲歌 

　　秋山漠漠秋天清黄花向人双眼明南皮故人半零落北邙侠骨空峥嵘回头万事了如幻入手一杯差有情酒酣击石浩歌发匣中古剑乌乌鸣 

　　○村翁 

　　经时散发卧衡门自笑村翁不出村每惜花飞频绕树只愁酒尽屡窥尊溪童竹下同垂钓野老篱根对负暄惆怅梁园旧宾从当时授简几人存 

　　○劳农 

　　皂帽清鞵绿玉筇西畴春酒劳春农献嘲不敢辞凡鸟抱膝非关学卧龙梁苑何人虚左席圣朝无事议东封萧萧短发寒灯里独听东林渡木钟 

　　○甲午孟冬是岁雷鸣龙见桃李再实 

　　今年?朔春意动桃花梅花相间开白昼蛟龙鬬江口十月海天闻怒雷巳看封闭日漏泄即防雨雪春毰毸东皋老农泪至地嗟尔股肱宜念哉 
　　泽国四月梅雨来今冬梅雨兼闻雷 【 细雨连二十日如黄梅】 长蛇昼出蛤夜吠苦李再实桃复开老农迸泪罪真宰野夫独立搅中台抉云无力仰天叹剪烛扣壶歌自哀 

　　○寄题常吉中秘 

　　金门傲吏赵王孙垂白谭兵侠气存柘弹平明飞帝苑刀环残夜筑侯门屡求斩马非沽直不买卢龙是报恩 【 时倭奴压朝鲜朝鲜乞内属中秘屡疏大司马主封误国】 散尽千金空四壁秋风萧瑟卧文园 

　　○人日晚集吴大猷中坚柳营分得湖字 

　　人日日暮兴不孤柳营垂柳闻啼乌巳看彩胜暎缇暮更有青丝提玉壶烟光冥冥搅花树春风渺渺吹江湖况闻海外散金甲剩与老农歌大酺 

　　○同复支上人宿仙岩寄郝明府 

　　闲傍支公宿上方遥怜潘令在河阳囱悬飞瀑秋生枕山压长檐雨暎郎野鹘惊栖风铎响粥鱼催供午林香此中幽事凭谁赏麈外天花满石床 

　　○病中戴子封丈见访 

　　山北山南感索羣每看爽气挹清芬 【 子封家夏仙与余膈一山】 平分梅屿愁中月不隔萝庵梦里云耐可花时虚对酒仃如雪夜未逢君欲参不二毘耶室石上松声共卧闻 

　　○同余节侯集王昭文太玉楼分得分字 

　　楼俯城阴切紫氛桂尊清赏洽兰熏曲池天倒华峯树古洞霞蒸碧海云丹壑空音传凤啸晴囱残墨办鹅羣好奇况对南州士定有双龙犯斗文 【 节侯南昌人】 

　　○西湖重逢林中秘 

　　中秘予乡人也年八十余而神明不衰 
　　前朝黄发秘书郎剧语依依话故乡聃尔貌同周柱史岿然身拟鲁灵光鹓鸾旧侣俱尘土龙鸟奇文识洞章先帝侍臣君独在一歌供奉泪千行 

　　○大柳驿有感 

　　列骑駪駪拥内臣黄旗朱椟辏雕轮矿销麐趾荆山破蚌泣珠胎粤海贫可是皇天忘悔祸不缘封事讳批鳞驿亭试检轮台诏坐对残灯一怆神 

　　○渡黄河 

　　浊流镕日澹无辉断岸横天远树稀汉使寻源来绝域客星取石辩支机波吞瓠子功难就氷解芦关戌未归日暮塞鸿愁北渡征夫何事到金微 

　　○潼关山阁晚眺 

　　鹑首星分东雍州重关百二控渠搜劖天泰华三峯出划地黄河一线流春色逐人遥入望浮云极目迥含愁班班车马亦何意斫剑悲歌非壮游 

　　○中部晓发 

　　征途残梦曙鸡前绝岸层层故道穿人迹渐分沙上路马头如见峡中天台寻汉武曾游处城指秦皇旧拓边今古销沉堪一醉漠南春色到延川 

　　○晓渡无定河 

　　寒沙皛皛淡晨星河水溅溅响远汀战垒残更磷火碧猎原经雨烧痕青魂消古塞招难返骨泠春闺梦巳醒试吸月氐颅窟酒胡笳羗笛醉中听 

　　○塞上逢金伯庚有赠 

　　无定河边柳乍舒逢君立马一踌躇解纷未借聊城矢着论应过越绝书岂向平津厌脱粟耻从幸舍叹无鱼银罂马湩频堪醉几许乡愁与破除 

　　○同郑昆岩中丞利瓦伊城督护金伯庚文学集雄石峡 

　　高下香台紫翠通半空人语水声中霓旌高闪龙沙日骏马长嘶石峡风壮士弯弧盘俊鹘伶儿舞褏拂惊鸿况逢款塞多清暇参佐酺歌燕赏同 

　　○寄粤西杨济寰中丞四首 

　　象郡龙城涨海遥中丞羽纛切云霄巳看卉服来盘瓠载见朱干格有苗雨合漓江兵乍洗风生桂岭瘴初消只今麟阁论功日鹊印骍弓出汉朝 
　　苍梧南去岭云低万骑天开甲帐齐杨仆楼船炎海外伏波铜柱夜郎西材官一半分朱雀甲士三千擐水犀不用记曹烦阮瑀捷书立马待亲题 
　　益部家声起誉髦关西夫子旧人豪洪源地挟巴江动井络天垂玉垒高法契孙吴参变化赋含扬马合风骚桂林洞壑饶灵閟缓带时堪命紫毫 
　　夕郎谏草动明光还忆提兵领晋阳折柳行歌饮马窟采薇载赋跕鸢乡筇枝蒟酱通蛮徼翠羽明珠贡越裳勋业未须轻陆贾犹堪舌下粤南王 

　　○集杜冠军烟驾园 

　　风流君是杜当阳萧旷园如顾辟疆益部名花称望帝月支异卉出戎王才情较似丁年薄艳曲翻怜子夜长纨扇忽惊秋色早龙沙万里月如霜 

　　○送朱伯隆文学还广陵和来韵二首 

　　秦关并马日过从形胜河由百二重月上高城闲鼓角参横西第罢歌钟缔交雅爱朱公叔持论谁如陆士龙二十四桥归路近美人相忆采芙蓉 
　　曲池别馆是侯家姻娅过逢近綘纱岂有连城偿赵壁巳看飞檄净胡沙淮南招隐初生桂塞北归期类及?君到芜城定回首应怜河汉滞星槎 

　　○同金伯庚登旷观楼 

　　绝塞风云岸帻高牛羊斜日下平皋天垂青海连穷发地引黄沙入不毛貂额徤儿珠勒马凤槽小部郁轮袍飞扬跋扈论兵地湖海元龙气自豪 

　　○刘厚吾观　察擢陇右参知中丞郑公从榆父老请疏留治兵如故奉简四首 

　　塞马萧萧动地秋使君能不恋并州主恩元自同骀荡时事应知重去留河内父兄方借寇汉南宾客旧依刘寒梅垂柳遥相惜不遣春风过陇头 
　　雁塞龙沙早策勋谁云供奉但能文集旟载属安西部星使空詹陇右军碛里马嘶青海月尊前鵰没紫台云双童夹毂频相讯千骑空传待使君 
　　青琐金门侍从臣及?初拜紫泥新棠阴久合仍分陕草疏重成拟过秦腰下银菟垂两组车前驯鹿拥双轮河湟当户惊相问欵塞临关不动尘 
　　沉沉宪府白云间吹角旗门虎豹闲命酒回波移鴈柱轴帘残雪满驼山前军忽报霓旌出飞骑仍传露布还 【 时有孤山之捷】 为语西人莫惆怅阳春未隔玉门关 

　　○送金伯庚还四明 

