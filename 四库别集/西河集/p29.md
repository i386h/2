<!-- { "loadSidebar": true } -->
　　复泰占足下日以足下病逺道爲念问至亟解视谓病安颇慰然以今年比期近云不来赴比则是病仍未安也乃别示书册令儿子逺宗检看是病中观仆所着经问一十八巻而借之以较计者如此则病方増长焉能安矣因别令检核合五十七条质疑义者二十四正讹字脱字二十一刋误三其一辨时气先后者已录出俟考正索解者四则答有别纸余各草草注来册付去乃不揣鄙陋重申祝告必徼降心以从者造物不易生才即生之亦未易成就然且所生之才各不同生文人百不及生读书人一大抵千万人中必得一文人而至于读书人则有千百年不一遘者是以文章之士列代都有而能通一经而称爲儒博通羣经而称爲大儒则自汉迄今惟西汉有孔安国刘向东汉有郑魏有王肃晋有杜预唐有贾公彦孔頴达合七人而他如赵岐包咸何休范甯之徒皆无与焉即或博综典籍胸有筐箧如吴之韦昭晋之郭璞唐之李善顔师古宋之马端临王应麟辈竝于经学无所预降此而元明则响絶矣然且天生此七人而六经得失尚未叅半诗书得者十之五三礼得者十之六左传得者十之八而易而春秋而乐而论语大学中庸孟子则全无得焉则是二千年以来冀遘一大儒使古王六经孔孟所传之学术全明于天下亦不可得也仆七嵗见隣家娶妇不祖而配既不告庙谒庙复不告父母见父母自爲婚姻而解之者犹曰不成妇不庙见尝问之先仲兄而心窃痛之即私祷先圣前愿此生得考注六经刋正谬説而至今未有遂也少好典籍记忆亦不少乃稍长避人垂老还乡井而时不我与矣然忆仆当年尚遘数读书人家有胞兄先仲氏亦学者也兵火后大病不能著书而上虞徐仲山多学爲大司马公之子山隂张南士则大三张后小三张君之一也论经有定识每能辟郑孔之谬乃不幸偃蹇而死死而其所着之书皆不得传是岂造物果忌才且不欲使经学明天下耶仆虽不才门下尚多人然皆文章士也初得中州王引斋喜其有经学而遽已早世垂老得朱生鹿田则助我者也诗礼质难必多有啓发苐少年上公车门不耐索米近忽试仕边缺音耗都断而东阳李紫翔则长于春秋其作春秋诸纪传久已行世今且爲潮阳令去所幸遇三章子虽剧恨见晩顾犹赖同郡且值仆东归草堂可晨夕主客而一死一游关以西三年不返惟足下在家年富有学读书最精密敏而且审其考覈各具专见能发房开覆阐前人所不及阐仆虽垂死犹赖生活而乃患喀血罹此大虐栖迟白门多日矣此非吾道之穷天之有意于厄之不至此自今以往但当求却病不当读书何则读书者致病之由也且苐求却病即是读书何则病既却则读书自有日也故却病所以顺天天非无意生我而我可以病逆之乎且亦惟却病而后可以逆天天不能使我不读书故但能使我病而我能不受病而使之仍可以读书天能禁之乎仆书在案头幸勿再观即观万勿如所寄之烦而析核而且刻祗如古所云优游不廹逌然以自得可也至别询治火一法则在春秋传宋灾诸治法亦既完具闻贤伯氏都府公损其奉以多制械物此正与宋法具绠缶陈畚輂诸事相合即王君治火论君与仆旧识其言亦博通无可间但火地不同治之者必因地设法始爲有济假如宋法有令隧正纳郊保之民使奔火所此一语用之杭州便爲大害何则杭之火灾半由游民劫火者所撰造也故仆议治火专用宋广平刺广州法陶瓦甓以改茨竹以杭屋皆竹墙也且截火四衢禁民救火而但用正徒之司救者授之符以騐出入防劫火也特其议已勒板而杭人不能用今且东归有阙板矣蒙索无兼本俟谋另寄顷平湖陆生刻圣门释非录成一册奉去并前项收到七月既望日距接问日越九日
　　复王草堂四疑书
　　来书略云先生天夀平格主持圣教每一言出则天地局蹐爲之一开顾伏读经集巻首则可疑者四一云梦番僧到门寄以度牒二云以头陀居士林骫坏名教三云髙笠僧授古本大学四云以曽髠发爲头陀获罪
　　功令遗命不冠袜沐浴窃意先生本圣贤再出或星岳所降有之何至有番僧授牒之兆虽髙笠授受渊源难忘顾不必僧也若遗命不冠袜则恐非正命矣斯世多忮人即象山阳明以心性立教犹然以禅宗目之今以初生避难授道遗言四则皆归之僧后将若之何先生偶未思及耶
　　接劄具见相念之切且更拜里言昨命皃子读讫即惘然自失者累日足下爱我备矣顾此有遽难自解者先慈所梦明明告之大母质之先赠君先赠君即以此梦告庙命名何敢淹沫且非谓此见梦者爲所托之身祗其所贻牒阑以五虬因取郭景纯诗竒龄迈五龙句名曰竒龄此即他日髙笠僧授学之先征也授学大事番僧即辽僧也牒者大学文也若仆之髠首在崇祯甲申年是时方马遗孽统乱军东奔仆以一言爲方马所雠将合江东军执予杀之因匿之山寺屠去首发非如佛氏所云出家且所云落染也向使不去发则方马得执之假欲辫发则江东划守人人皆方马矣是以放废之久衣缁者八年至顺治辛卯雠者尚以抗试首官因有逆陀骫教之讼夫然后养髪遵
　　功令候试此实事不必讳然亦无可讳也往仆居馆中吴都官请作封公夀文仆却之而策马至东便门作蛤庵和尚塔铭学人有疑之者仆曰此岂僧耶及仆爲蘗庵作丞相源塔院碑文江西罗生创言曰使不得已而爲僧耶髠首而已若传法则非不得已矣今蘗庵以不得已之故假之爲僧而忽而传法公然作临济宗师是溺之非假之也假可以文溺不可以文也曰然然吾亦不能辨其果溺之果假之也吾苐以已事较之蘗庵匪他前朝谏官熊鱼山也鱼山以谏罢官又以谏受杖午门因与同杖姜贞毅同戍江浙而未达戍所而国已亡贞毅留吴门而鱼山逃之阿迷往者顺治年偏沅提塘挂过关号报云有僧熊开元从阿迷归【开元是讳】贞毅闻报长叹曰鱼山耶吾媿之既而鱼山传法在灵岩山灵岩距吴门与贞毅所居不逺贞毅欲登山诣之而每登辄止曰吾终媿之若是者何也若髙笠先生则尤可悯者髙笠固贺凌台先生之都讲生也关东创圣学以教生徒惟贺黄门一人世所称医闾先生者其孙字凌台以不自揣量与生员徐一宁请兵髙丽不可得归而伸螳臂抗顺卒死非命此未尝爲僧也今其都讲以亡命髠首究不知爲何如人何名何氏苐以曽授一大学古本而追称之然固僧也舍僧何称乎且学贵记实反记僞乎且此亦何损于学耶至于仆之后命不冠袜不含敛则实以流离之故不曽视先赠公楄柎故痛以自责且亦以
　　一王之制不能早遵而髠首八年总属罪谴非敢效杨王孙任达王休征反经也乃若仆之学问深媿不足然自分拂闽洛不拂洙泗幸传后世则知我罪我一听之顾定无有言近佛者以平日不喜言学苐言亦竝未尝有一字防入佛氏或爲浮屠作文字得纵横言之然爲彼家説未尝爲此间道也此犹赋山者尽言山水不得而强坐之咏物者尽言物人不得而妄认之也且世之辟佛者多矣仆谓无用辟且不必辟者南朝好佛佛不加増北朝欲灭佛佛不加减儒者一口一手辟之何用且人惟不识学故恐学有类于佛亦惟不识佛故恐佛有累于学仆惟深知学亦深知佛因信儒之与佛如水火如柄凿如苍黄黑白水火不相入柄凿不相纳苍黑与黄白不杂比而相爲错合试以其精者言之儒学善世佛法亦善世儒学利物佛法亦利物但儒之利物善世必由身及世由已及物而佛则舍身以徇世舍已以徇物人从之乎此必不从也何也人虽极愚鲜有无已见者也以粗者言之则生人大欲惟饮食男女居室而已以无何之人而欲其断滋味絶牝牡去家园门巷而置之槁丧絶灭之乡亦必不许然而其教不絶者此一等人非圣贤豪杰如蛤庵蘗庵辈慷慨托足则必贫老孤幼疾苦患难若所云鳏寡孤独穷民而无告者要皆不得已而出此者也周官九职中原有闲民闲民无常事亦且得食人之食而遗人掌委积则凡十里置庐三十里置宿皆得以待天下之去来而无主者然且胶庠米廪或养庶老或养孤幼自老及少各有安设而乃王政不作不得已而尽纳之佛教之中此未必非曲爲补救一良法也向使纷纷者既无常事又无常食羣萃而众处则其不可问非自今矣仆生平耑见如此虽解四疑未敢一信闻足下着圣学防微一书专爲儒学之防入二氏者立一大防此是卫儒非以辟佛千秋絶业正如望嵗俟书成早付一本以杜流弊并候不备













　　西河集巻二十一
　　钦定四库全书
　　西河集巻二十二
　　翰林院检讨毛竒龄撰
　　牍
　　一【寄刘勃安蔡子搆黄剡知诸子】
　　韩王孙一漂母耳犹千古慕之吾淮隂满城皆进食处也昨去家园时潜行芦中天星暁倾自谓恻怆已过然尚不若别离此地之惨则此地逾家园逺矣庐陵乍还不能复道淮他日天涯海角愿闻踪迹仝好皆知我情
　　二【与朱吏部】
　　名士作吏部惟公爲山公后一人惜近世无荐引事故念不及叔夜然叔夜本非可荐引者夙在山阳走不择地然犹斤斤辨索食所由屡返幸舍苐穿井贵中渴过山阳者不仅毛甡而惟甡志感过秋浦者不止李白而惟白见德作吏部亦视此而已长安故人无恙闻硕人释褐西樵举北闱娄东大宗云子俱访友都下想时相见此悉系山阳旧游故并询及诸嗣好是慰
　　三【与故人】
　　初意舟过若下可得就近一涉江水不谓蹉跎转深今故园柳条又生矣江北春无梅雨差便旅眺苐日薰尘起幛目若雾且异地佳山水终以非故园不浃寝食譬如易水种鱼难免圉困换土栽根枝叶转顇况其中有他乎向随王逺侯归夏邑逺侯以宦迹从江南来甫涉淮扬躐濠亳视夏邑枣林榆隰女城茅屋定谓有过乃与其家人者夜饮中酒叹曰吾遍游北南似无如吾土之美者嗟乎逺游者可知已
　　四【复汝宁金使君】
　　使君吾严中丞也旧称杜子不得于中丞仆谓必无之乡使有之要亦杜子中酒耳今知果无是也天下岂有真名人不委曲谅一穷归者哉武孙来复受尊记傍徨如去家时开而折折而又开者无仆数使君于我厚矣向道养穷士如释矢决则迩之释则逺之今知不然譬如缴矢近则欲其可逺逺则欲其可近仆虽寡情岂能暂忘此一线耶贤季开藩中州早知使君当引嫌昨闻潭属仍寓贵治可称田使君在郡似一家人苐不审何时赴都要当车下一把彗耳淮西二碑稿近始索得段稿亦欠善本雠对各多书一本用备讨择想当属之后任者不具
　　五【寄丘学士】
　　避人淮市得与伯仲结献纻之好虽星纪屡易口记心明未尝忘也学士不归馆分监武昌比之东坡居士栖雪堂时特滔滔江汉将使逺胜蕲黄间则别驾之功耳贵门生史君担簦造谒正西门官柳逺系人思之际江东毛生非生长在淮者一言淮人士辄如故乡宗党父兄子弟之不可已顺风相询并无所事贤季并诸仝志悉道此意
　　六【复谭八开子】
　　垆头别乐工偶爲不恬岂有所溺此犹卫洗马渡江王伯舆登茅山不必不然耳而从者以作达见嘲岂知我者耶骊珠集附去苐一巻中好语若芳草如当屐齿生句最可念谭八新词佳处亦正似此作达者当如是耳俟寄
　　七【与开子】
　　沈藕庵今之阳城吾慕其服官此君子也诗亦在沧浑上乃欲赐校名篇与盲人论色何可希谢之秋风又起江东步兵想同有归心今尚如蜗蜒负庐行与住俱桃符一换定无在赵之毛生矣开子异姓兄弟尔来又日亲不知他日何以分去预爲念之
　　八【答周广文】
