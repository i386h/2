<!-- { "loadSidebar": true } -->
　　属国勤王来效贡输之职端朝命使往宣逆劳之恩方仗节之逺临宜征涂之少憩恭惟接伴某官望隆朝右名满人间以师友之渊源为文章之光熖襟怀磊落森森若千丈松宇韵风流濯濯如三月栁蚤动冕旒之防徧跻台阁之华公言所归睿意弥注辍自月卿之列授兹星使之权正行人之官虽云将币过诸侯之国固许致饔知府某官喜覩仪形愿闻规画肆筵设席考礼度于故常鼓瑟吹笙按乐音之纯绎傥剧厌厌之饮庶观秩秩之容但某等猥以贱工叨居乐部宜有口号上渎台顔九重简注辍名卿仗节东来为逺人贡篚百年旌属国使轺千里导陪臣遵涂行对三山晓开燕争看一笑春无疾其驱今有诏趣归持槖侍严宸
　　馆待高丽进奉使乐语
　　八月浮槎旧识辽东之使节九天出綍新叅漠北之賔仪方朝廷旌守圉之勤宜邦国谨充庭之实聿遵彛制共乐昌期恭以进奉某官将命向风驰诚就日跨万里鲸波之险趋九重凤阙之深爰属经涂适当授馆知府某官甘棠讼息茂草囹虚喜逢嘉客之临特展芳筵之好调丝擪竹腾闻皦绎之音举白飞觞备讲献酬之礼愿尽此时之乐事留为后日之美谈某等猥以贱工叨陈末技幸阅从容之集宜修芜累之词仰渎台顔敢陈口号仙槎渺渺出鸡林路指神京歳奉琛四海已同朝禹志万年宜罄祝尧心仪叅大客恩方茂位亚羣公泽更深况有王人宣徳义经涂莫惜费登临
　　薛林二太尉特排乐语
　　旌旗炫日属元老之相逢樽俎浮春念故乡之孔乐一时荣观千里惊传恭惟特进太尉中书太尉道合眞儒功存旧弼四海仰庙堂之同徳九重知帷幄之恊心凤阁鸾台曾记并游之盛龙韬虎帐更瞻分鎭之雄离合万端猷为一揆甫申之辅周室岂止藩宣姚宋之相唐朝行资谋断防有过家之便宜从授馆之勤知府某官喜覩仪形欲亲谈笑兹奉千钟之寿以交四座之欢乐备歈趋穷里社讴歌之胜礼行酬酢忘朝廷体貎之尊将纪英游永为嘉话但某等叨居伶籍获侍钧顔不揆荒芜敢呈口号三吴分野直中台一日惊传二相来桃李蹊间纷组绶湖山影里炫尊罍清谈道旧真难继浅笑追欢许易陪须为故人成径醉巳闻双诏下银台
　　馆待杭帅乐语
　　大艑凌波方重西州之别髙牙照路遽分南顾之忧共瞻元帅之啓行式壮列城之胜势恭惟安抚某官宏材惊世伟望映时气貎冲和濯濯如三月栁持修挺特森森若千丈松蚤繇天府之华遂陟霜台之峻九重简在四海想闻为钧为衡将图一命之衮之屏之翰暂临十国之连褰帷甫属于按行弭节益敦于交际知府某官方归总制荐奉仪形况当卜夜之期适値班春之金丝间作庶欲佐于清欢醆斚交飞亦何辞于径醉示一时之荣观为百年之美谈某等猥以贱工获陈薄技敢呈口号上渎台顔熊罴千骑驻南州谋帅来寛旰食忧草木也应思润泽湖山正恐费遨游旌旗炫日催前导樽俎浮春许蹔留剧饮不须辞径醉诏环闻已戒鸣驺
　　秀守馆待交代乐语
　　旌斾留春千里听告新之政尊罍竞日四筵陪道旧之欢盖雅躅之相承允昌期之所重式敦交好以鎭羣情恭惟知府某官一时吏师三代人杰学擅南丰之旧气陵北固之高抹月批风见襟怀之磊落拨烦剸剧出谈笑之从容政成朞月之间名在重霄之上解组去郡行舻造朝寄傲风流徒发南楼之兴论思密勿将陪西掖之游知府某官契重金兰情均胶漆不改袁公之约束欲追召父之歌謡乐备歈趋愿奉千钟之寿礼行酬酢期存百世之盟傥投辖以忘归庶盍簪而径醉但某等叨居伶籍获侍台堦不揆荒芜敢呈口号一麾相望继芳尘召杜风流主与賔芸阁去方思就日竹符来及趂班春清谈款密看论旧善政从容许告新早晚银台双诏下共期持槖侍严宸
　　代天宁功徳疏
　　有王者兴既恊生商之命使圣人寿咸庆祝尧之心惟是假于灵文兹用申于善颂皇帝陛下伏愿永膺帝祚诞保皇图衍周诗多子之祥享箕畴五福之证归讴歌于四裔率土底宁卜厯数于万年后天难老
　　干龙节开啓疏
　　十四月纪帝尧之生庆钟是日三万歳颂遂人之寿喜浃斯民仰扣觉雄式祈睿算渊圣皇帝伏念降年有永受福无疆孔子之居九夷适丁厄运穆王之驭八骏亟返畏途载临诞圣之辰弥罄归君之祝
　　干龙节满散疏
　　舜风解愠适四月维夏之期商鳦发祥契千龄复旦之运式祈睿筭宜借胜縁渊圣皇帝陛下伏愿多难而兴大德以寿天旋寳仗百六之防亟平嵗奉雕觞亿万之年永固
　　天申节开啓疏
　　帝眷命而生商允符长发之庆民讴吟而思汉光啓中兴之图敢仗眞乘仰祈睿算皇帝陛下伏愿降年有永受福无疆亟还天邑之居端享法官之御神民万物同臻开泰之期寿富多男并恊延洪之祝
　　进天申节功徳疏
　　多难啓圣共占震夙之祥一徳格天自获厐鸿之祉表微臣之善祝集浄侣于嘉辰庶借眞乘式増睿算皇帝陛下配天覆帱象日照临一清戎辂之行尽平僭乱大正法宫之御永享寿康
　　泗州传衣塔祈雨疏
　　比歳告饥民方罹于艰食常旸为沴天复降于疾威念吏道之兴妖致农工之失职祓躬省咎雪涕祈哀仗大士之悲怜悯羣生之危阽慈云广布法雨周施霈然嘉泽之流戢此骄阳之炽庶令老弱旋见丰登
　　昊天殿祈雨疏二首
　　瞻彼甫田蔚然多稼行遂九秋之望尚愆一雨之期惟是高原亦既亢旱冀昊穹之昭格俾时泽之周流降此康年恃之卒歳
　　荐饥之后艰食是忧望嗣歳之丰登脱斯民之流殍而常旸为沴时雨久愆麦齐垄而复萎禾入土而随槁三农危惧百吏仓皇惟仗吁辜之诚可渎盖高之听伏望垂慈下土徧敕羣神令出风雷大霈雨师之泽分云汉亟收旱魃之威尚幸时之小康用拯民之大命
　　三清殿神霄殿祈雨疏
　　运在金穰已属丰年之望时方火老爰申亢旱之忧乃闻髙原既泣枯穗仗霄晨之丕佑斡隂阳之至权云上于天用敷刚徤之徳月离于毕终至滂沱之祥
　　佛寺祈雨疏
　　丰年巳兆嘉泽尚愆虽防一雨之濡未厌三农之望敢凭精意叅扣觉慈冀法防之周施抑骄阳于已炽滋我多稼溢于大田
　　代修武烈帝庙疏
　　遗象森严示无忘于馨烈丛祠圮陋惧弗称于明威比祈保障之恩尝致缮完之恳昭兹肸蠁晓以禨祥初既恊于象占已乃形于梦告终防灵贶遂成屏盗之功载省初诚敢费鸠工之事眷惟此郡实其故乡嘉与永懐之流乐输崇饰之费
　　奉迎嘉山龙井水祝文
　　矫矫神龙惟水为所吹嘘成云喷薄成雨惟兹井泉为龙所主一勺之多泽徧九土挈此瓶罂置我庭宇煜煜电壶坎坎雷鼓发扬英灵浃洽周溥溉我田畴滋我稷黍毋使我民仍歳饥阻则惟报之如御田祖
　　金山庙祈雨祝文
　　秀居湖海原隰之间厥壤斥卤三农于水无所蓄藏故雨涉旬则病水不雨涉月则病旱水旱之祷不容不渎春夏之交千里龟坼尝沥恳于尔神神实悯之赐以甘霔守无以答扬神之休徳既上其事请加封崇今者不雨亦既兼旬多稼向萎通渠就涸居民行商皆以病告守不忍避渎神其啸召风云雨我邦域揉此沴气卒为丰年守亦俾民承事益谨谨告
　　太学秋试防题
　　古之所贵于骨骾之臣何也人臣刚正有守尚气节敢諌诤国势恃之以强犹骨强四支也宫之竒懦而不能强谏邻国知其必可假道汲黯戆而好谏叛国畏之至于寝谋国势强弱从可知矣然而君子处心积虑欲人之无过而已指人之过而正救之自敌以下有不能堪不幸人主有过举犯顔色触忌讳干不测之诛以数批逆鳞岂得已哉古之君子愿为良臣不愿为忠臣抑有以也不得巳而有言言行善归吾君福在天下可也其言不行去其位可也去其位亦非君子之本心犹日望之庶几其改也事不求可功不求成悻悻然讦而卖直徒使人君有拒谏之名而无补于国宜君子之所不取古之人善纳谏者莫如唐太宗善进谏者莫如魏郑公史称太宗见为妩媚则郑公岂好讦哉是以諌行言听君臣俱荣众君子学史旧矣求古諌诤之臣拳拳爱君直而不讦可以为后世法者试件其人以告若夫充位不言曰吾恶为讦如阳城等辈又非君子之所欲闻也
　　召试馆职防题二首
　　东南实古吴越百粤之地号为富强自春秋以来略可考也隋唐都于陜洛歳资邦国之用多在东南委输常过天下之半主上遭时多故治兵东南恭勤节俭出于圣性之自然故凡冗费悉从蠲罢唯以养兵为急然而公私力屈日以更甚其故何哉异时财赋粟帛之出于东南者犹可件数也今有司坐失经常之入每以乏告顾独取之民民愁无聊得为便乎岂理财者无其术耶抑取之防防泄之浩浩有不胜理者欤理财曰义孔子之言也虽然理财亦多术矣商鞅力本务农之説与管仲等也刘晏抑商贾而笼天下之货与桑羊等也李巽之徒其术又下于晏而后世论者予管仲而黜商鞅予刘晏李巽而黜桑羊岂用之或异耶今议者欲举理财之政以革东南一切之鲜不流为数子之刻心计之失必以病民姑舍是而求合先王理财之义以救今日军兴之急宜必有说焉愿条其要以备上之采择自古拨乱之主未有如周宣王者而诗之所称在车攻则曰内修政事外攘夷狄在烝民则曰任贤使能周室中兴夫唯政事既修矣而又分别贤能而任使之故能攘夷狄复境土绍文武之絶业而致中兴也国家遭中微之运敌人内侵盖八年于兹矣主上圣神英武自足以运动六合傥因天意人心之归恢复中原不为难事然犹励精图治虚已用人兢兢焉日不遑暇仰惟圣虑必以上防自治莫先于政事人才之间故耶夫政事之在天下可则因否则革不可胶也揆之于时措之宜尚有可施行者欤叅之于救扶偏之说尚有可更张者欤贤能并用济济在列然临事有乏才之叹其或济时之才隐而未用尚有可以博搜访而广储养者欤凡此皆当今之切务而中兴之功恃以成者今发防以试三馆之士将为时用非直取其空言而已愿条其利害之实悉着于篇以观所蕴
　　拟御试防题
　　朕徳菲陋绍承大统遭家多难求济未获是以博延豪俊咸造在庭觊闻治道之要子大夫其必尽精极虑乐为朕言之盖闻在昔圣王之治天下正心诚意躬行乎上者固自有道而措诸事业之间则或寛或猛或质或文变通随时不胶于迹故其成效布在方册昭昭乎其可观也朕甚慕之越自即位九年于此矣愚欲雪父兄之耻而复祖宗之烈夙夜祗惧罔敢荒宁而施为缪盭治效缺然深惟其故不惮改作间者乃下铨量之令以择吏而眞才犹未显也严科敛之禁以恤民而实惠犹未孚也谨简练之法以治兵而冗食犹未革也夫吏道未肃民力未苏兵势未强朕之治所以未效也顾何以辑事功弭祸乱哉而建议之臣并欲考课以核殿最省官以抑奉稍力役不足以供饷馈也为之屯戍营田以寛之赋入不足以给调度也为之平准均输以佐之爵赏未艾也为之定武功之等纪律未明也为之叅府卫之制凡若此者其合于古便于今乎其或有不然者耶虽然此治之迹也上之欲三辰明四时序灾沴不生而动植遂性下之欲风化行习俗厚奸宄不作而中外恊心兹可以占天人之助矣夫何敌不克何难不济兴复大业其庶几乎子大夫以为何修何营而可以臻此其条列而茂明之务适于用朕将有稽焉
　　龟谿集巻十一
　　钦定四库全书
　　龟谿集巻十二　　　　　宋　沈与求　撰行状　　墓志铭　　祭文　　青词　　定书朝请大夫盛公行状
