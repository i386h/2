<!-- { "loadSidebar": true } -->
　　太极隂阳之秘尽泄于易而小之于卜筮先圣孔子续之葢韦篇三绝而后赞以什翼于是天纲人纪备矣汉真人魏师独以其乾坤坎离兊艮之妙敛之于一身而度世维世交相为用而不悖千古之谈者寔祖之而宋儒如朱紫阳更为之注故虽不获尽叩其精微而衿襟者至今敛袵焉独中二条微露槖钥之一端所谓金以砂为主禀和于水银者抱朴子必归之金鼎之丹植禾当以黍覆鸡用其卵者薛紫贤必要之白虎之其理诚有之故不若内取诸身之为妙也不佞虽不能晓契其妙而奉持一念则赖友人莫廷韩以精纸作精楷见贻庻不孤矣廷韩此笔丰美华艳有蕋珠仙人态殊令人加敬魏师讳伯阳见于后离合诗而仙史谓其神丹就以与二弟子二弟子死已自服之亦死余二弟子乃不肯服下山营治殡具公乃徐起以匕药入死者口咸起即乘云上升而二弟子归不复能迹矣犹游行人间得不死也其化迹如此
　　书闗尹子要语后
　　昔闗尹子望紫气一缕于函谷之东而知犹龙公之至今不佞读闗尹子一句而知其非闗尹子书虽然是后世识理晓养生苦思振竒者之所撰其言非以托闗尹子也何以故能识理晓养生苦思振竒者必不以闗尹子重以闗尹子重者其人必剽黄老庄列之巵绪而为之屈于防伸于辞恒也今此所屈者辞也所伸者防也故曰非以托闗尹子也乃王生为余书者则竒已甚矣思愈苦矣夫亦可以已矣夫
　　书天隐子后
　　天隐子一书司马子微述谓传之天隐子疑即子防所自着也注叅同者见以为浅近志悟真者见以为局小而亦自有理至谓胞胎有形已呼吸精血岂可去食而求长生则所谓见其一未见其二者子防之术不过郤病延年而已夫道苟不得病何必郤而年又何必延也其谓坐忘者因存想而得因存想而忘语故精
　　化书后
　　化书者观化也凡自有而忽无自无而忽有皆化也其自有而渐无自无而渐有者亦化也以我推物以物推物物以物物推天地皆自有无之际得之而葆身理天下之道寓焉其防逺其辞文其言约而中是故识者曰此非齐丘之所着而真人谭峭景升之所着也景升书成而授齐丘使行之齐丘匿而以已名焉或曰齐丘既得书忌景升而杀之或曰醉而以皮囊之沈之水为道家者曰景升羽化者也齐丘不得而杀也宋人之传竒至云有渔而得一皮囊藻荇封之若驼鸟卵启而得一人齁齁熟眠醒而问渔者曰化书行乎曰行矣吾在此甚乐幸复为我缝而置诸水此傅防也夫渔者何以知化书之行夫渔者得人而复置之水寜有是理哉是书也吾以为齐丘必窜入其自着十之一二而后掩为已有如五常一章忽云运帝王之筹策代天地之权衡则仲尼其人是也彼葢所以名齐丘意也若景升必不推仲尼亦不必附于儒者又齐丘于观化之际輙自称小人所谓不考而招者一笑一笑


　　弇州续稿巻一百五十七
　　钦定四库全书
　　弇州续稿卷一百五十八
　　明　王世贞　撰
　　文部
　　书道经后
　　敬美书隂符经金碧古文龙虎上经
　　此经于道藏中最炳赫有名称凡三十五条一千二百九十字其大要言坎离铅汞之用与参同契相表里是六季以后脩真绩文之士所拟簉恐非太上真语也家弟懋自觐归为余书隂符经因更书此合成一卷清燕焚香于团焦中诵之亦不减魔天半偈
　　乩仙书隂符经
　　有仙降于孙氏者为余书隂符经一纸甫逾月而复为天台赵广文书一纸其为余书称南极惟慈尊者为赵君书则称上洞敕掌超度事升委植钧道者顾篆法结搆正同而跋尾复引余相劝勉疑即此一仙道号有二也赵君用是装潢成帙而乞余一言之署夫余乌能窥隂符即有言又乌能为赵君益第愿赵君去身六贼以见天五贼毋若木之滋火而身受克毋狥在目机而使内观塞万化安百骸宅凋三光度亿劫其孰能外此三百言耶经后又有回头歌一章辞若龊龊而所以警赵君者至矣昔释迦世尊作转轮王时得魔天半偈尚能成道而况此经与此歌也耶勉旃异心易迁宫中毋忘此老度师也
　　虚一书太上内观明道经
　　虚一子所书第二帧其标题为太上内观明道经然仅经中第三条内所释命性心意志智慧魂魄血精荣衞身形质体躯神灵生死道二十三句一百六十一字攷此经在道藏第一百六十伤字函后尚有百十四字今削不録而别録三十八字于后所谓知道易信道难信道易守道难于第九条内有之然本文有信道易行道难行道易得道难得道易守道难与此亦不尽合也伤字函内七卷皆肤浅剽缀语而此经所释名义尤纰漏其为杜光庭辈伪撰无疑唯第五巻内外日用经小为切近顾虚一不之书而书此篇又辄用已意増损其后何也独篆笔精致遒紧且粉黄金作之所费掠剩力当不少感其诚为识而寘之箧笥云尔虚一事见前
　　元始上真众仙记
　　此记别标为葛洪枕中书而序辞称于罗浮山夜半静斋忽降一真人授书谓二仪未分溟滓鸿蒙状若鸡子有盘古真人自称元始天王游于其中凡六刼而忽生太元玉女相与通气结精还居玉京山宫殿凡一刼而一施太元母生天皇十三头治三万六千岁其后天皇生地皇地皇生人皇太元母又生扶桑大帝东王公号元阳父九光女号太真西王母太上真人元始天王弟子也金阙老子太上弟子也其职如世之有司徒丞相耳它灵真衔名往往与位业图相出入至所称张衡杨云为北方鬼帝治罗浮山嵇康为中央鬼帝治抱犊山伯夷叔齐为九天仆射周公旦为北帝师屈原为海伯王弼为北海监皆真诰所不载却又有大可笑者洪化去在晋惠中而许暎许穆许玉斧郭景纯皆生南渡以后与洪不相及又云二许为真人未有掌领又似未见真诰全文者夫好夸饰而不核古以是作伪书久而始逗露一何幸也道藏若此类多不可尽摘摘其尤著者
　　仙师书大通经
　　此经在道藏太部人字函仅百四十二言而分为真空文理之妙二篇按太部诸经俱云灵宝大道君玉宸宫物第不知所繇授而攷其辞义与隂符黄庭及真诰它所传絶不类岂灵仙应化在宋时即頫从宋格耶若乃如空无相湛然圆满如如自然慧照十方则葱岭之微防也致静致和则中庸之格言也唯所谓心生性灭心灭性现则似指意为心非吾古先生之所谓妙明本心耳然于理无弗合也昙阳仙师书以授从子骃将无谓骃犹在方内外间不欲但明一色边事耳攷经后余一偈云有法悟无法无脩解有脩包含万象体不挂一丝头落语当曹溪下荷泽上师故削之耶抑偶不暇书耶为补志于后
　　常清静经
　　老子所着唯道德五千文见正史而所谓常清静经者通二章不能二百七十言然不尽见信于吾党大约谓其文颇浅易往往掇拾经传之余与道德若出二手及称自葛仙公受之东华君东华君受之金阙后圣以上遡西母而晋迨六朝诸公都不齿及之又道释之诤起人主下明诏以道德为真西升化胡为譌而至于常清静亦无及者遂以为后人之傅防然厯考宋季南北登真如王马刘丘辈多引其语以证至道而松雪诸君遂精书而宝传之吾无所折衷姑乞公瑕书以附道德之后备一家言而已虽然子思作中庸解之曰庸平常也南泉禅师亦云平常心是道然则平常语固道也
　　许真人石函记后
　　石函记上下巻按此函既为许真君所载而中所搆撰皆不类晋人语葢自张紫阳而后陈泥丸白紫清继之俱以无碍之辨才发性命之宗防一时门弟子模仿为之末宗骪骳之气可掬乃至所为醉思仙歌亦托之真君大还丹歌则托之吴猛铅汞歌托之严君平龙虎歌托之隂长生破迷正道还丹歌托之钟离云房敲爻头坏赠别方处士题王先生庵门赠乔二郎鄂渚二道谷神直指大丹诸歌托之吕洞宾还丹破迷至真三歌托之刘海蟾鄙俚冗沓不能脱沿街鼓简气如出一口不知长生之四言何其古雅得正始之音而海蟾五言古风钟吕近体清逸秀劲何尝不沨沨唐氏本色耶此必陈上阳之流为之饰画无盐唐突西子良可恨也若其中有一二精至语不妨作摩天偈例取之
　　坐忘论
　　杨用脩谓司马子微坐忘论为坐驰误也殆见其名未熟其语耳子微所谓执心住空还是有所既不合理又反成病若心起皆灭不简是非则永断觉知入于盲空若任心所起一无所制则与凡夫元来不别若唯断善恶心无指归肆意浮游待自定者徒自悮耳若徧行诸事言心无所染者于言甚善于行极非此皆从方寸中锻链一番过来故于受病处极恳至乃尔其治心之法则曰息乱而不灭照守静而不着空行之有常自得真见又云疑则任思悟已则已必其有思思则以智害恬为子伤本若烦邪乱想随觉则除毁誉善恶皆即拨去莫将心受心不受外名曰虚心心不逐外名曰安心心安而虚道自来居如此下语即吾夫子之毋意毋必毋固毋我何以异也去曹溪黄蘖亦自不逺以此言忘何云坐驰吾故曰用脩似未熟其语也
　　灵宝真灵位业圗
　　灵宝真灵位业圗者华阳陶隠君通明造大槩依约真诰所传而稍编次之余疑以为后人傅防书耳而序辞颇质雅而不快爽类陶笔因手书一通备采翫中有疑误者畧拈出之其第一第二天主世所崇奉如元始天尊玉晨皇大道君是已其第三天中位太极金阙帝君李姓下注壬辰下敎太平主者何人也攷第二天右位首帝晨后圣元道君下复主壬辰运当下生则是此君见居右辅次当补处如观自在而所谓李姓及元号者非伯阳甫而何然至第四天中位太清太上老君又宁非伯阳甫也三位之内栢成子高蒲衣支离被衣王倪齧缺卞随华封北人子州善卷长桑秦佚接舆伯昏郄间庄列之所寓言者往往皆见而末乃有老耼岂不以庄生所纪有老耼死一条故耶是不知老耼之即为老子且皆寓言也葛既列第三左位曰太极左仙公而复见之第五散仙赤松子列第二左位曰左圣左仙公南极南岳太虚真人而复见之第四散仙召公奭既为第五右位之右保而复见之第七左位其更可笑者吕政为北帝上相曹操为太傅司马懿为宾友而周文仅与之同列周武下作部将中间张绣韩遂严白虎盗贼之雄公孙度刘封偏方之剧何苗卖兄庾亮召乱皆非令终而并列贵职得非因循真诰之口传而不加考订耶攷通明传所载著书在世者一百六十六卷入山者五十七卷都不载有此终恐后人傅防耳
　　又
　　余始意第三天中位李君即伯阳父及得方诸青童王君所撰上清后圣道君列纪云李讳元一讳水字子光一字山渊葢地皇之胄以上和七年丙子三月生于北国天刚山李氏家五岁好道二十辞亲逺蹈感天帝下敎流光拔粲授以郁仪大章大洞真经给以曲晨羽葢饮以徊水玉精贻以素羽翮后道成而紫微上真天帝玉清君遣太景琼舆下迎授书为上清金阙后圣帝君上升太清中游太极宫下治十天唐承之年积数有四十六丁亥之间前后在中间鸟兽之世国祈启竭东西称霸以扶弱主主有纵横九一之名建号光迹昌元其后甲申之岁前后种善人除残民役水交其上兵火绕其下到壬辰之年三月六日圣君下临兆民矣此语似谶纬又似受记不知上和为赤明龙汉前后与所谓壬辰者今已过耶为未过耶其事不可知若壬辰后圣则非伯阳父明矣王君职为上相又有上保大丹宫南极元君上传白山宫太素真君上宰西城宫总真王君葢李君四辅也一云西城总真即逺游也真诰有上相青童大君而不言姓王又自有西城王君此以青童为逺游悮其文亦似后人笔
