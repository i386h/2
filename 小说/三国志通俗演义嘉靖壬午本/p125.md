<!-- { "loadSidebar": true } -->
　　却说汉中王昏倒于地，众文武急救，半晌方醒，扶入内室。进罢药汤，孔明劝曰：“王上少忧。‘死生有命，富贵在天。’关公平日刚而自矜，今日故遭此祸也。王上且宜保守万金之躯，徐徐报仇。”玄德曰：“孤与关、张二弟在桃园结义时，誓同生死。今云长已亡，孤岂能独享富贵乎？若不雪恨，乃负当日之盟也！”言讫，又哭绝于地。众官急救方醒。一日哭绝三五次，众官劝解，玄德三日不进水食，但痛哭而已，泪湿衣襟，班班成血。孔明再三谏曰：“关公没于不幸，王上念旧日之盟，理宜报仇；倘若龙体摧残，谁肯尽心竭力，与关公报仇雪恨也？”玄德曰：“孤已与东吴誓不共同日月也！”孔明曰：“人报东吴恐其报仇，将关公英灵献与曹操，操以王侯之礼祭葬之。”玄德曰：“此何意也？”孔明曰：“此是东吴移祸于魏。魏多人物，已知其心，故操以厚礼葬之，是令王上归怨于吴也。”玄德曰：“吾今提兵问罪于吴，以雪此恨！”孔明曰：“不可。方今吴欲令我兵侵魏，魏亦令我兵侵吴：各怀诡计，乘空而图之。王上只宜按兵不动，且与关公发丧。待吴、魏不和，乘时而伐之可也。”众官齐谏，玄德方进膳。川中大小将士尽皆挂孝。玄德亲出南门祭葬，号哭终日，继之以夜。

　　却说魏王在洛阳，自葬关公后，每夜合眼便见关公。操甚惊惧，乃问文武，众皆答曰：“洛阳行宫旧殿多妖，可造新殿居之。”操曰：“吾欲起一殿，名建始殿，恨无良工。”贾诩奏曰：“洛阳良工，苏越最巧。”操命召越至，令画图样。苏越画成九间大殿，前后廊庑。操视之曰：“汝画甚合孤意，但恐无此栋梁之材。”越曰：“此去离城三十里，有一潭，名跃龙潭。前有一祠，名跃龙祠。祠傍有一株大梨树，高十余丈，堪作建始殿之梁。”

　　操大喜，即令人工砍伐。锯解不开，斧砍不入，次日回报与操。操不信，自引数百骑直至跃龙祠下马，仰观其树，亭亭如华盖，直侵云汉，并无曲节。操欲砍之，乡老数人谏曰：“未可。此树数百年矣，常有神人居其上，下伏潭中老龙。王若伐之，必生祸也。”操大怒曰：“孤平生游历，普天之下，四十余年，自天子以至于庶人，无不惧孤。是何妖神，敢逆孤意！子不语怪力乱神，量此一树，有何疑耶！”言讫，拔所佩剑，亲自砍之，铮然有声，血溅满身；再欲砍之，血溅满面，左右衣襟尽赤。操愕然大惊，掷剑上马，回至宫内。是夜二更，操睡卧不安，坐于殿中。忽然怪风骤起，风过处一人披发仗剑，浑身皂衣，直至面前。操急问之曰：“汝是何人？”其人答曰：“吾乃梨树之神也。汝盖建始殿，意欲篡逆，却来伐吾神木！吾故知汝数尽，特来杀汝！”操呼：“武士安在？”皂衣人仗剑望操便砍。操大叫一声，忽然惊觉，其人不见。操头脑疼痛，不可忍也，急传王旨，遍求良医，治疗不痊。众官皆忧。

　　华歆入奏曰：“王上知有神医华陀否？”操曰：“莫非江东医周泰者乎？”歆曰：“然。”操曰：“虽闻其名，未知其才。”歆曰：“华陀，字元化，沛国谯郡人也。其人妙手，世之罕有：但有患者，或用药，或用针，或用灸，随手而愈。若患五脏六腑之疾，药不能效者，便以‘麻肺汤’饮之，须臾就如醉死，却用尖刀剖开其腹，以药汤洗脏腑，剥肺剜心，其病人略无疼痛；然后以药线缝其口，以药末敷之，或一月，或二十日之间，即平复矣。其神效如此！甘陵相夫人有孕六月，腹痛不安，陀视其脉，曰：‘脉中是男胎也，已死多时，何不治疗？’遂以药下，果是男胎，旬日而愈。一日，陀行于道上，见一人呻吟之声。陀曰：‘此乃饮食不下之病。’问之果然。陀令取蒜齑汁三升饮之，可愈。其人归家，依法取汁而饮，遂吐蛇一条，长二三尺。其人即能饮食，随将蛇赴陀家致谢。一小儿引患者视之，见数条蛇悬于壁上。又有广陵太守陈登，心中烦懑，面赤不能饮食。陀曰：‘胸中有虫数升，欲作内疽，盖为食腥之故。’陀与药饮之，吐虫三升，皆赤头，首尾动摇。登问其故，陀曰：‘此乃鱼腥之毒，今日虽可，三年之后，又发必死也。’后陈登果三年而死。又有一人，眉间生一瘤，痒不可当，令陀视之。陀曰：‘内有飞物。’人皆笑之。陀以刀割开，一黄鹊飞去。又一人在途被犬咬其足指，随长一块，痒痛不可忍。陀曰：‘疼者有针十个，痒者有黑白棋子二枚。’人皆不信。陀以刀割开，果应其言。此华陀真乃扁鹊之神医也！见居金城，离此不远。王上何不召之？”

　　操即差人星夜请华陀入内。操令诊脉，陀曰：“此是王上风息所患之病也。”操曰：“孤平生患‘偏头风’，不时举发，五七日不饮食，甚是痛苦，汝何法可治？”陀曰：“此病根在脑袋中，风涎不能出，枉服汤药，不可治疗。某有一法，先饮‘麻肺汤’，然后用利斧砍开脑袋，取出风涎毒，此病可以除之，再不发矣。”操大怒曰：“汝欲杀孤耶？”陀曰：“王上曾闻关公中箭毒，伤其右臂，某刮骨疗毒，自然无忧矣。今王上小可之疾，何多疑焉？”操曰：“臂痛可刮骨，孤脑袋安可比臂也？汝必与关公情熟，乘此机会，欲与其人报仇耶？”呼左右拿下狱中，拷问其情。贾诩谏曰：“似此良医，世之罕有，未可废也。”操叱之曰：“天下无此鼠辈之无礼！”急令追拷。陀受刑不过，只得屈招谋杀魏王等情。狱中有一禁子，姓吴，人皆称为“吴押狱”。此人每日以酒食供养华陀。陀感其恩，乃告曰：“我今死于非命，恨有《青囊书》未传于世。深感汝恩，无可以报，我修一书，汝可遣一人送与我家，取将《青囊书》来付汝，以继吾神效也。”吴押狱曰：“我若得此医书，弃了此役，医治天下病人，以全先生之德也。”陀即修书付吴押狱，曰：“吾临来时，将《青囊书》与妻藏之矣。”吴押狱辞了华陀，直至金城问陀妻取之。其妻将《青囊书》与了吴押狱。吴押狱回家，将书令妻藏之。旬日之后，操病越加沉重，华陀死于狱中。吴押狱却了差役，回家问妻要书，行医治病。妻曰：“《青囊书》吾已烧毁矣。”夫问其故，妻答曰：“纵然学得与华陀一般神妙，只落得死于狱中，吾因此所以毁之。”吴押狱顿足懊悔，曰：“不惟吾不能继此神术，可惜万代不复再见也！”因此《青囊书》不曾传于后世。后人有诗曰：

　　神医妙手最为良，传得仙人海上方。愚妇焚烧真可恨，后人无复见《青囊》。

　　又诗曰：

　　奸臣曹操苦头风，不信神医有妙功。假使华陀将脑劈，尚存身在洛阳宫。此言不信华陀而杀之，以致命尽于此。

　　却说魏王自杀华陀之后，病势不退，又忧吴、蜀未知如何。正虑之间，近侍忽奏东吴又遣使至。操令召入，使呈上书。操拆封视之。其书曰：

　　孙权久知天命以归王上，伏望早遣大将，剿灭刘备，扫平两川，臣即率群下纳土归降矣。

　　操观毕大笑，出示群臣曰：“是儿欲使吾居炉火上耶！”盖言权逼操反之意。时有侍中陈群、尚书桓阶二人伏地奏曰：“汉室自安帝以来，国祚已衰，非止今日。王上功德巍巍，生灵仰望，故孙权在外称臣，此天人之应，异气齐声。王上早登大魏皇帝，而即正统，复何疑焉？”操笑曰：“吾自事汉三十余年，虽有功德，位至于王，于身足矣，何敢更望于外乎？”夏侯惇谏曰：“天下咸知汉祚已尽，异代方起。自古以来，能除万害为百姓所归者，即生民之主也。今王上即戎三十余年，功业著于黎庶，今天下投归，理合顺民应天，复何疑哉！”操曰：“‘施于有政，是亦为政。’苟天命在孤，孤即周文王矣。”后有诗曰：

　　奸雄曹操立功勋，久欲临朝废汉君。只恐万年人唾骂，故言吾愿学周文。

　　司马公亦曰：

　　操欲篡位久矣，犹畏其名而不敢行，故言愿为周文王也。

　　操谦辞不允。司马懿曰：“今江东孙权既称臣而来归附，王上可以封之，令拒刘备也。”操曰：“此理极善。”遂集文武商议封吴之事。未知还是如何？ 

魏太子曹丕秉政
　　却说曹操闻司马懿所言封孙权一节，遂从之，乃与多官商议，封孙权为骠骑将军、南昌侯，领荆州牧，即日遣使往东吴封权。权受爵已毕，随遣使上表谢恩，送于禁还都。

　　且说曹操病患转加，是夜子时梦三马同槽，及晓召贾诩问曰：“孤昔夜梦三马同槽，疑马腾、马休、马铁三人，故将马腾全家杀之。今夜复梦之，是何兆耶？”诩奏曰：“禄马，乃吉兆也。”众官皆言：“禄马尚于曹，王上何必疑焉？”操因此不疑。后来司马懿、司马师、司马昭三人专政吞曹，以应此之梦也。

　　是日天晚，文武皆散。夜至三更，操觉头目昏眩，起伏于几上而卧，忽闻殿中声如裂帛。操惊问之，忽见伏皇后、董贵妃、二皇太子，并国舅董承等二十余人，浑身血污，立于愁云之内，隐隐闻索命之声。操急掣剑望空砍之，忽然一声响亮，震塌殿宇西南一角。近臣将操救出，别宫养病。次日夜间，又闻殿外男女哭声不绝。至晓，操召群臣入，曰：“孤在戎马之中三十余年，未尝信怪异之事。今日如此为何？”群臣奏曰：“王上当命道士设醮荐新。”操叹曰：“圣人有云：‘获罪于天，无所祷也。’孤天命将尽，虽日用万金，安能救也？”遂不允设醮。

　　次日，觉气冲上焦，目不见物，急召夏侯惇入商议。惇至殿门前，忽见伏皇后、董贵妃、二皇太子、国舅董承等，立在阴云之中。惇大惊昏倒，左右扶出，自此得病。操召前将军曹洪、侍中陈群、中大夫贾诩、主簿司马懿心腹四人，至卧榻前，嘱以后事。操曰：“孤纵横天下三十余年矣，群凶皆灭，止有江东孙权、西川刘备，未曾收复。孤今病危，必然难逃，今以大事嘱汝四人。孤长子曹昂，刘氏所生，不幸早年殁于宛城。今卞氏生四子：丕、彰、植、熊。四子中，孤平生所爱第三子曹植，却又为人虚华，少于诚实，嗜酒放肆，因此不立。次子曹彰，勇而无谋。四子曹熊，多病难保。惟长子曹丕，笃厚恭谨，才智兼全，可任大事。汝等宜辅佐之，各怀忠义之心，以图悠久之计，勿得怠慢。”言讫，长叹一声，泪如雨下，气绝而亡。寿六十六岁。时建安二十五年春正月下旬也。后史官有诗曰：

　　雄哉魏太祖，天下扫狼烟。动静皆存智，高低善用贤。

　　长驱百万众，亲注《十三篇》。豪杰同时起，谁人敢赠鞭？

　　又史官拟《曹操行状》云：

