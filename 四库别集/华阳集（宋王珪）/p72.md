<!-- { "loadSidebar": true } -->
　　王珪拜相制　天尊地卑交泰而四时合序君唱臣和相须而庶绩咸熈矧惟魁柄之司兹实官司之长将新宠命爰告治朝具官王珪以词章甲贤科以行谊阶仕籍学穷经史之奥识洞天人之交自参贰于台衡已荐更于嵗律茂宣忠力协赞治功宜陞调鼎之聨庶尽秉钧之效于戯善事者先利其器朕既庸于材能言古者必騐之今卿当勉于事业辅成美化毋忘训辞【宰辅编年録】王珪拜左仆射制　临政愿治不因时而损益则心虽劳而莫成胶柱鼓瑟不解弦而更张则力愈多而益紊朕大修厥軄丕正百工以道揆任庙堂之大谋以法守听官府之小治作起万事绍隆三五畴隆渥命之颁我有弼谐之长宜敷廷号以耸民瞻具官王珪秉义竭忠率身厉下见闻殚洽多识前载之传论议雍容尤逹当今之务一徳是履十年不渝比讲废官肇更丕典兴滞补弊实宣是正之勤据旧鉴新皆出将明之助爰正名于左揆俾分侍于东台邑衍真租食陪多赋名虽考古事悉因今鼎铉不移益峻台衡之望衮衣载锡更増宰路之华于戯欲法之经逺持乆者在济之以有终欲吏之向方宿业者在董之以无倦爵名不易众人尚狃于故常法度已完羣下未知所循守往率在位共修厥官【同上】
　　左仆射门下侍郎王珪追封三代并妻制　勅礼取其称故位益尊则事其先者世益逺今予良弼褒命其亲得上至于三世求之于礼岂非取其称哉具官某曽祖某仁笃慈祥畜徳甚盛盖其为积也厚则其流泽也广故能开相厥裔为时宗臣百辟是师王室是辅推功原大肇基自尔显扬崇宠兹惟旧章是用进尔之阶秩在第一尚其不昧服此茂恩可【曾祖】　勅优礼大臣厚其宠数所以劝在位之功徳而共成天下之治也宰相之任重矣尊荣光大上施于其三世岂不即乎人情而称其位序哉具官某曽祖母某氏幽闲静専躬蹈纯徳嫔于盛族壸彜是称啓佑后人任国防政流泽所自宜极褒崇追命定封列于大国光灵不泯尚服朕恩可【曽祖母】勅夫下之忠乎上教有所自故上之仁乎下恩有所延其体相成治道所出惟吾股肱之佐共任天下之重愍书宠秩施其祖庙所以慰其显亲之心称其事君之义具官某祖某明允纯笃徳业惟茂义训不倦弥逺益彰维时闻孙寔辅予治念功原始宜极褒嘉庸建尔于上公俾受国于全魏殁而尚有知也其服朕之厚恩可【祖】勅其先之畜徳也厚则其裔之防泽也长故宠禄在
　　其子孙则褒荣施其祖祢奨功録善必揆所繇所以劝天下之成其家也具官某祖母某氏身蹈纯行嫔于令人教行闺门自隠而显惟予哲辅实尔慈孙质厥所原宜有嘉命全魏大国从夫之尊服此宠章尚绥尔后可【祖母】　勅朕敷求哲人以共大政隆名宠禄既俾集于厥躬褒大推崇则又施其祢庙所以遂吾大臣欲显其亲之志而开示在位予一人尊奨近辅之心具官某父某材通世用行蹈天常徳蓄不施泽流及逺惟时有子为国宗臣防听万防人望惟允庆所自出朕惟汝嘉屏蔽四方汉为最大受兹封土永裕尔家可【父】　勅位有贵贱升降之等故体有隆杀损益之差今辅予听断万防之臣在师长百官之任盖列于廊庙名秩既殊故追荣其亲命数亦异兹惟故事其可易哉具官某母某氏妇道以顺母仪以慈言为壸彛动应图法能教其子为时宗工股肱朕躬王室是頼褒崇之典既启名城汉为大邦改进封号尚宜宠渥永祚厥家可母　勅诗人之义君之夫人有委蛇之行河山之徳然后在尊位备盛服从其夫荣可以为称诗于世教所以始人伦而出治道也具官某妻某氏淑茂柔明生于令族动静以礼协于经言相予宗臣慎其内行曽不偕老永绥厥家汤沐之田既受方国特加追宠宜易新封尚其光灵服我休命可【妻　元丰类稿】
　　驳王珪明堂以仁宗配奏议　谨按三代之法郊以祭天而明堂以祭五帝郊之祭以始封之祖有圣人之徳者配焉明堂之祭以创业继体之君有圣人之徳者配焉故孝经曰昔者周公郊祀后稷以配天宗祀文王于明堂以配上帝又曰孝莫大于严父严父莫大于配天则周公其人也以周公言则严父也以成王言之则严祖也方是之时政则周公祭则成王亦安在乎必严其父哉臣窃谓圣宋崛起非有始之祖也则创业之君遂为太祖矣太祖则周之后稷配祭于郊者也太宗则周之文王配祭于明堂者也此二配者至大至重万世不迁之法也真宗则周之武王宗乎庙而不祧者也虽有配天之功而无配天之祭未闻成王以严父之故废文王配天之祭而移于武王也仁宗则周之成王也虽有配天之业而亦无配天之祭亦未闻康王以严父之故废文王配天之祭而移于成王也以孔子之心推周公之志则严父也以周公之心摄成王之祭则严祖也严祖严父其义一也愿陛下深诏有司博谋羣贤使配天之祭不胶于严父而严父之道不専乎配天循宗周之典礼替有唐之曲学【钱公辅　续通鉴长编】
　　请依王珪仁宗配明堂奏议　昔艺祖创造大业追王四代宣祖配逾百年四圣相授未之或废上质之三代旁稽之汉唐于礼无嫌于义为当今一旦黜宣祖真宗之祀而不配非所以严崇祖宗尊事神明也仁宗皇帝徳厚侔天地利泽施无垠享御四十二年纯仁善政横被动植休声茂烈辉耀今昔配考之文见于易严父之义着于经圣法章明咸足稽按臣请依王珪等议奉仁宗皇帝配享明堂奉迁真宗配孟夏雩祀余依本朝故事【王畴　续通鉴长编】
　　再驳王珪仁宗配明堂奏议　景祐二年仁宗诏礼官稽按典籍辨崇配之序定二祧之位乃以太祖为帝者之祖比周之后稷太宗真宗为帝者之宗比周之文武然则祀真宗于明堂以配五帝亦未失古礼今仁宗虽丰功美徳洽于四海而不在二祧之位议者乃欲舍真宗而以仁宗配食明堂恐于祭法不合又以人情言之是绌祖而进父也必若此行之不独乖违典礼恐亦非仁宗之意臣等窃谓宜遵旧礼以真宗配五帝于明堂为便【吕晦　司马光　续通鉴长编　传家集】
　　乞允王珪仁宗配明堂奏议　仁宗继体保成置天下于大安者四十二年功徳于人可谓极矣今祔庙之始遂抑而不得配上帝之享甚非所以宣章陛下为后严父之大孝臣等防稽旧典博考公论以前所定议为便【孙抃　续通鉴长编】
　　中书进呈濮议劄子　凖内降翰林学士王珪等奏崇奉濮安懿王典礼宜一准先朝封赠期亲尊属故事髙官大国极其尊荣谯国太夫人襄国太夫人仙游县君亦改封大国太夫人考之古今实为宜称者伏详王珪等所奏未见详定濮安懿王当称何亲名与不名欲乞再下王珪等详定闻奏【居士集】
　　中书请集官再定濮议劄子　准内降翰林学士王珪等状称臣等参详真宗大中祥符八年楚王元佐以皇兄诏书不名仁宗即位泾王元俨以皇叔賛拜不名天圣五年加诏书不名此国朝崇奉尊属故事今濮安懿王于仁宗皇帝其属为兄于皇帝合称皇伯而不名者臣等谨按仪礼为人后者为其父母报及按令文与五服年月敕并云为人后者为其所后父斩衰三年为人后者为其父母齐衰期即出继之子于所继所生皆称父母又汉宣帝光武皆称其父为皇考今来王珪等议称皇伯于典礼未见明有引据伏请下尚书省集三省御史台官定议闻奏【同上】
　　乞允王珪濮议劄奏　朝廷既知议论不一当辨正是非参合众意明所适从岂可事未有定罢集议还付所司诏命反复非所以示至公于天下也据王珪等议濮安懿王于仁宗皇帝其属为兄于皇帝合称皇伯而不名于礼得之矣及引元佐元俨称皇兄皇叔之类皆本朝典礼安得谓之无据臣伏望陛下开广圣虑精勤孝治不作无益以害至公既罢三省集议当别降诏防以王珪等议为定【吕诲　续通鉴长编】
　　言濮王典礼当如王珪议劄子　圣人举事与众同欲故能下协人心上顺天意洪范曰三人占从二人言盖国有大疑则决之于众自上世而然矣伏见乡者诏羣臣议濮安懿王合行典礼翰林学士王珪等二十余人皆以为宜准先朝封赠期亲尊属故事凡两次防议无一人异辞所以言者盖欲奉濮王以礼辅陛下以义也而政府之意独欲尊濮王为皇考巧餙词説误惑圣听陛下亲为仁宗之子以承大业传曰国无二君家无二尊若复尊濮王为皇考则置仁宗于何地乎设使仁宗尚御天下濮王亦万福当是之时命陛下为皇子则不知谓濮王为父为伯若先帝在则称伯没则称父臣计陛下必不为此行也以此言之濮王当称皇伯又何疑矣愿陛下上稽古典下顺众志以礼崇奉濮安懿王如珪等所议此亦和天人之一事也【司马光　续通鉴长编　传家集】上论王珪追贬书　邢恕蔡确之腹心也使髙遵裕之子士京上书言王珪曽遣遵裕之子士充来议策立事遵裕斥去之士京庸懦不识字实恕教之为书士充疎逺小臣素不识珪珪安得与之议社稷大计又何从輙通宫禁语言且上书时珪遵裕士充亦皆死矣何所考按臣窃闻元丰八年时政记即蔡确所修也其载三月中策立事甚详何甞有一疑似之言恕之本心但谓不显王珪异同则难归功蔡确而不知辱诬圣母之罪大也恕之为人非独有识之士无取其子居实亦不乐其父所为也天下皆知之章惇排斥元祐者也在帘前奏事悖傲不逊都堂防议以市井语诮侮同列岂忠厚君子哉尚云极力以消除徐王觊觎之谤惇与王珪蔡确同为执政受顾命使当时果有异同岂肯复为此言乎则恕之谤可谓欺天矣【邵氏闻见后録】












　　钦定四库全书
　　华阳集附录卷三
　　庆厯二年春三月赐礼部奏名进士诸科及第出身八百三十九人【宋史仁宗本纪】
　　熙宁三年冬十二月丁邜以韩绛王安石并同中书门下平章事王珪参知政事　九年冬十月丙午王安石罢判江宁府以呉充监修国史王珪为集贤殿大学士并同中书门下平章事资政殿学士冯京知枢密院事元丰二年冬十月戊午诏易太皇太后园陵曰山陵辛酉以羣臣七上表始听政命王珪为山陵使　五年夏四月癸酉官制成以王珪为尚书左仆射兼门下侍郎蔡确为尚书右仆射兼中书侍郎【宋史神宗本纪】
　　元丰八年春三月已亥羣臣进秩命宰臣王珪为山陵使　庚申尚书左仆射郇国公王珪进封岐国公　夏五月庚戌王珪薨　绍圣四年夏四月丁丑追贬王珪为万安军司戸参军【宋史哲宗本纪】
　　元符三年夏五月已丑诏复文彦博王珪司马光吕公着吕大防刘摰等三十三人官　崇宁二年夏四月戊寅夺王珪赠諡追毁程颐出身文字　三年春二月已酉诏王珪章惇别为一籍如元祐党　五年春正月乙巳星变求直言毁党人碑　政和三年秋七月甲申还王珪孙固赠諡【宋史徽宗本纪】
　　治平四年十二月诏以来岁正旦日食命翰林学士承防王珪祭社【宋史礼志】
　　绍圣间章惇蔡卞用事既再追贬吕公着司马光及谪吕大防等岭外意犹未快仍用黄履防髙士京状追贬王珪皆诬以图危上躬其言寖及宣仁上颇惑之【宋史刑法志】
　　熙宁三年十二月丁邜王珪自翰林学士承防端明殿学士翰林侍读学士礼部侍郎仍守本官除参知政事九年十月丙午王珪自礼部侍郎参知政事守前官
