<!-- { "loadSidebar": true } -->
　　孝成帝时羽猎雄从以为昔在二帝三王【善曰服防曰士负羽也髙唐赋曰传言羽猎应劭曰尧舜夏殷周也春秋説题辞曰尚书者二帝之迹三王之义所以推期运明命授之际　向曰羽箭也言使士卒负箭而猎从谓从成帝也】宫馆台榭沼池苑囿林麓薮泽财足以奉郊庙御賔客充庖厨而已【善曰财与才同毛苌诗传曰御进也礼记曰天子无事岁三田一为干豆二为賔客三为充君之庖也　铣曰雄以为五帝三王之时池台林泽财币亦足可奉郊庙礼賔客充庖厨何必羽猎也】不夺百姓膏腴谷土桑柘之地女有余布男有余粟国家殷冨上下交【五臣作允】足故甘露零其庭醴泉流其唐鳯皇巢其树黄龙逰其沼麒麟臻其囿神爵栖其林【善曰孟子曰以羡补不足则农有余粟女有余布也礼记曰天降膏露地出醴泉孝经援神契曰甘露一名膏露应劭曰尔雅曰庙中路谓之唐也礼记曰鳯凰麒麟皆在郊棷龙在宫沼汉书注曰神雀大如鸡斑文　翰曰言不夺人地以为苑囿故布粟有余而家国俱充足　向曰言国家足故致祥瑞毕集也唐道也】昔者禹任益虞而上下和草木茂【善曰尚书帝曰畴若予上下草木帝曰益汝作朕虞孔安国曰上谓山下谓地也　良曰言夏禹任伯益为山泽之官山泽草木亦得和盛上谓山下谓泽也】成汤好田而天下用足文王囿百里民以为尚小齐宣王囿四十里民以为泰大裕民之与夺民【五臣作人】也【善曰吕氏春秋曰汤见网置四面汤防其三面也孟子齐宣王问孟子曰文王之囿方七十里若是其大乎荅曰民犹以为小也寡人之囿方四十里耳民犹以为大何也荅曰文王之囿与人同之民以为小不亦宜乎王之囿四十里杀其糜鹿如杀人之罪人以为大不亦宜乎孙卿子曰足国之道节用裕民而善藏其余不知节用裕民虽好取侵夺犹将寡获也　向曰汤不伤害故用足文王囿百里与人同故以为小宣王囿四十里禁于人故以为大裕饶也此则饶人之与夺人也】武帝广开上林东南至宜春鼎湖御宿昆吾旁【歩浪】南山西至长杨五柞北绕黄山濵【賔】渭而东周袤数百里穿昆明池象滇【都坚】河【善曰晋灼曰鼎湖宫黄图以为在蓝田昆吾地名上有亭郭璞曰冝春宫名在渭南杜县东也三秦记曰樊川一名御宿汉书曰盭厔有长杨五柞宫又曰槐里有黄山之宫濵涯也言循渭水之涯而东也公羊传涛涂曰濵海而东説文曰南北曰袤瓉曰西南夷有昆明国又有滇池故作昆明池以象之以习水战　铣曰御宿苑名袤广也滇河谓将伐滇池国其国多水故作此池以象彼国之水以习战】营建章鳯阙神明馺【飒】娑【思可】渐台太【善作泰】液象海水周流方丈瀛洲蓬莱逰观侈靡穷妙极丽虽颇割其三垂以赡齐民【善曰孟康曰馺娑殿名也郑毛诗笺曰营治也建章宫名也神明台名也汉书曰建章其北治太液池渐台髙二十余丈名曰泰液中有蓬莱方丈瀛洲象海中仙山服防曰海中三山名法効象之也三垂谓西方南方东方武帝侵三垂以置郡故谓之割汉书杜邺上书曰三垂峦夷又雄上书曰北狄中国之坚敌三垂比之县矣尔雅曰邉垂也如淳曰齐等无有贵贱故谓之齐人若今言平人矣晋灼曰中国被教人也　翰曰赡给也地有四垂割其三垂以给齐民齐民谓上下齐等无贵贱也亦犹平人也】然至羽猎甲车戎马器械储偫【值】禁蘌【善作御】所营尚泰奢丽夸诩【薰宇反善曰説文曰储偫待也应劭曰御禁也谓禁止往来营谓造作也即赋云御自汧渭经营酆鄗甲或为由非也毛苌诗传曰诩大也　良曰禁蘌谓禁苑也谓苑囿宫观尚奢丽夸大也】非尧舜成汤文王三驱之意也【五臣无也字　善曰周易曰王用三驱失前禽也　铣曰言此非四君三驱法三靣网留一靣但取背已者余皆舍之是恶背王之意】又恐后世【五臣作叶】复修前好不折中以泉台故聊因校猎赋以风之【音讽五臣无之字善曰服防曰鲁荘公筑台非礼也至文公毁之公羊讥云先祖为之而毁之勿居而已今扬雄以宫观之盛非成帝所造勿修而已当以泉台为折中也韦昭曰制或为折也七略曰羽猎永始三年十二月上校猎李竒曰以五校兵出猎也济曰后叶后代也前好谓武帝奢侈之事　向同善注】其辞曰或称羲农岂或帝王之弥文哉【善曰假为人也或人之意言古之朴素而合礼者咸称羲农是则岂或谓后代帝王弥加文饰而不合礼哉故论者荅之于下　翰曰或谓有人也有人称伏羲神农而朴素中礼岂或后之帝王弥加文饰而得合礼也】论者云否各【五臣无各字】亦并时而得宜奚必同条而共贯【善曰论者雄自谓也言帝王文质各并随时而得宜何必同条而共贯乎言必不然也尚书大传曰否不也汉书武帝制曰帝王之道岂不同条共贯也　铣曰论者云谓以对或人也否犹不然也言何必同为质素始称合礼也】则泰山之封焉得七十而有二仪【善曰孟康曰封禅各言异也管子曰古之封太山禅梁父者七十二家而夷吾所记者十有二焉　向曰文饰质素礼仪各殊道徳一致也】是以创业垂统者俱不见其爽遐迩五三孰知其是非【善曰张晏曰爽差也不差其优劣谁知其贤愚也言创业垂统者各随时立制皆不见其差爽故五帝三王谁知其是非乎俱文质不同明无是非也广雅曰爽差也　良曰言古来创业垂统之君俱不见其爽差也　济曰言帝王礼仪不同而逺近推于五帝三王谁能知其是非盖随其时宜】遂作颂曰【翰曰颂亦赋之流也】
