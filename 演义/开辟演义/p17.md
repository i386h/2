<!-- { "loadSidebar": true } -->
　　补遗：史记帝王世次云，昌意曾孙敬康，与尧四从兄弟，为舜高祖，则舜为尧四世从孙，与尧同时。尧以二女嫁之，是舜以曾祖姑为妻，已若可疑。又禹与尧亦四世从兄弟，舜亦禹四世从孙，乃先受尧之天下，而后授之禹。又舜五世从孙，乃殛五世从祖于羽山，有是理哉。第鲧为国怠政，殛之理也法也，曾祖姑为妻而为天下，亦理也。今人无得论其微而失其大。先圣但知大而不顾其微，乃圣贤度量，非圣人不知其道也
第四十六回　舜帝即位召八恺
　　却说尧帝既崩，诸侯成立舜为天子。于丙辰年即位，以土德王，建都于蒲版。国号有虞氏。舜帝乃黄帝八代孙也。父瞽叟，母握登，见大虹意感而生舜于姚墟。正月上日，受命于文祖，摄行天下事。群臣朝贺，山呼拜舞毕。舜帝知高阳氏有八才人，天下谓之八恺，颛顼朝曾同勾龙征灭九黎，八人皆老迈。帝登基，命召至朝，使主后土。八恺名曰苍舒、愦凯，梼戭、大临、庞降、庭坚、仲容、叔达，皆贤能。又高辛氏有才子八人，天下谓之八元，曾同尧帝谏挚帝无道，亦皆老迈。舜知其贤能，命召至朝，封为种谷侯，使教人种布五谷于四方。八元名伯奋、仲堪、叔献、季仲、伯虎、仲熊、权豹、季狸。又封禹为司空，进宅百揆。封弃为后稷，教民稼穑。封契为司徒，敷五教。封皋陶为上师，明五刑。封垂为共工，理百工。封益为虞侯，治山泽。封伯夷为秩宗，典三礼。夔典乐，龙作纳言。是所谓九官也，各执一务。
　　舜帝自察璇玑玉衡，以齐七政，以象星辰之位。广开视听，求贤自辅。立诽谤之木，设旌谏之鼓，以广直言之路。访不逮于总章，养国老于上痒，养庶老于下庠。宪其行止，责德尚齿。藏金银于巉岩之山，捐珠玉于五湖之渊。杜邪淫而绝觊媚。作米廪以藏帝籍，立两学以教国士。戴其功以加四海。
　　恭已无为。而天下大治。麟凤呈祥，云霞献瑞。但不知后事如何，且听下回分解。
第四十七回　舜帝歌南风之诗
　　却说舜帝自即位以来，无日不以天下民为念，乃弹五弦之琴，歌南风之诗：
　　南风之薰兮，可以解吾民之愠兮。
　　南风之时兮，可以阜吾民之财兮。
　　帝又思之乐教天下。一日升殿，文武朝见已毕，帝问群臣曰：“朕欲正音乐以教天下，谁为可任？”重黎出班奏曰：“夔足可任。”帝悦，即以夔为正乐官，命延益八弦为二十五弦之瑟。夔领旨。于是造九韶之乐，布六列六英，以明帝德。乐成，舜帝早朝，夔进乐器，奏曰：“臣前领旨，制造八弦为二十五弦之瑟，呈上陛下，龙目观看。”帝取于御案视之，巧妙极甚。
　　帝大喜，命夔从首至尾，演弹整操，看其果否何如。夔领命，乃一弹操，远近闻之，爽心通窍，悦耳开目，草木亦为生辉。真可正六律，和五音，以通八风，帝曰：“卿何以识之？”夔奏曰：“臣以四方四维配合而成。”帝曰：“夫乐，天地之精，得失之节。故惟圣人和乐之本。今卿能和之，则天道正而四时序，人民安而五谷登。用平天下，一夔足矣。”命作太平筵宴，以待群臣。帝自歌南风之诗，调七弦之琴，弹二十五弦之瑟。命禹与九韶之乐。帝重加赏赐，群臣谢恩而退。
　　自此天下太平，万象明德，皆自帝始。时景星出，卿云兴，风凰来仪。近臣奏知，帝登殿，百工相和而歌。帝乃偶之曰：
　　卿云烂兮，礼缦缦。日月光华，旦复旦。
　　八伯咸进，稽首曰：
　　明明上帝，烂然星陈，日月光华，弘于一人。
　　帝闻奏大悦，群臣庆贺。君臣筵宴，日暮而散。
第四十八回　舜帝命禹征三苗
　　却说尧帝朝，有四诸侯。一浑沌氏，二穷奇氏，三梼杌氏，四饕餮氏，皆不开通其行，俱好奇贪财嗜食。尧时谓之四凶，每欲削其职，值多事未能。舜帝即位，命使晓谕，皆不听从。帝大怒，遂逐之四裔之地为民。四凶见帝明德威严，不敢迁延，只得前去。正是打草惊蛇。时有三苗者，亦三诸侯。一名共工，二名欢兜，三名政鲧。此三侯，亦贪名好利之徒。一闻帝削去四凶之职，流窜为民，恐罪及己。三人暗通文书，出下榜文，谣言帝欲灭各国，剥民之财，煽惑苗民。三侯于苗地，先行谋逆，各会定不遵帝训。
　　消息传入京都。帝一日升殿，群臣奏曰：“今三苗侯反逆，乞主上遣将征伐。”帝闻奏，召禹曰：“三苗作反，卿可领兵三万讨之，仍命益佐卿。但至其处，以理先谕之，如其不然，方可制兵。”禹、益顿首领命，各赐御酒三杯，辞帝而行。群臣朝散。早有细作飞报三苗，言帝命禹、益领兵三万征进。三苗闻报，议曰：“前朝九黎背反，被其绝灭。今我三人，只不出战，亦不受召，其奈我何！”
　　却说禹、益领大兵而行，益谓禹曰：“惟德动天，无远弗届。谦受益，满招损。帝初耕历山，号泣昊天于父母，祗载见瞽叟，瞽叟亦允若。至诚感神，矧兹有苗。”禹拜昌言曰：“余俟至彼，递以道谕之。”不数旬，兵至苗地，安下营寨。探马报知三苗，三苗即传令紧守城池，不许出战。禹闻知，亦传令按兵勿动。次日，单马至边关城下，高叫曰：“请三苗侯临城，某有话说。”三苗侯正在城上听见，忙出拱手曰：“高密侯领兵至此，有何见谕？”禹马上答礼曰：“先帝弃世，为子不贤，天下咸知舜帝孝道，才德兼全，举之承位。今帝恭已无为，立诽谤之木，广开视听，求贤自伐，天下之人，谁不感戴。汝苗氏三侯，理应归顺，以朝正朔，而行仁义政，为朝廷出力。今何不尊王化，荒淫好货，致怒圣君，命某来问罪。某不忍加兵困城，汝等速遵王命，入朝请罪。若执迷不省，休得后悔。”三苗氏笑曰：“高密侯是何言也，我等久仰汝知天命，达道理，今出此言，何若愚夫！”禹曰：“某言何愚？苗曰：“我等闻天下贤明不少，似舜亦广，何不于众诸侯中举一人以王天下，而举一匹夫。”禹曰：“此论德不论位，有仁德者，便可为主，何为匹夫！”三苗又曰：“舜既仁德，何一承天位，即逐四帝之裔，去四千里之外，其仁何在？今又妄自兴兵，欲灭我等之国，其德何存？”禹曰：“今汝等立意何如？”三苗曰：“我等无罪，亦不敢抗命出战，亦不敢奉召命。汝若必欲我等奉命，城中粮足，可支数年，只守边关，任汝督兵，焉奈我何！”禹曰：“某甚不忍言军旅事，某代汝等回奏，容其改过自新何如？”三苗谢曰：“若得明公片言鼎力，我等世不敢忘大德。”禹即回寨，同益班师还朝。一路秋毫无犯，不许鸣金击奏，至帝都，犒赏三军，散归各营。
　　次日帝早朝，文武山呼礼毕，传表官奏禹、益征苗回朝，帝命宣入。禹、益见帝，拜伏阶下。帝问曰：“卿往征三苗，胜负若何？”禹奏曰：“臣往晓谕，三苗不省，违逆王命。臣思乃鼠窃狗盗之辈，我主诞敷文德，天下万民归服，臣料三苗格矣。”帝遂罢征三苗之事，亦窜之于三危之山。故曰窜三苗于三危。不知后事如何，下回便见。
　　附纪：三苗今之苗蛮是也。其地方周回千里，内种麦粟豆而食，有酒，有牛羊犬马，但无猪。其言语皆正音官话，若请客，先问客食何物，若食牛则宰牛，食羊则杀羊，以钩吊肉于中，放一火炉，主客各自割生肉于火上，炙熟食之，酒亦用埕放火边，欲饮酒，主客各自手执一竹管入埕中吸饮之。其屋宇只用茅草苫盖，无砖瓦。衣皆牛羊犬马等皮为之，无布帛缎等件。为王者方衣缎布帛之服。苗地无有绌布，但苗兵不时出劫杀人，创其货物进与王者，故王者有其服矣。内苗蛮分作七处，为七镇，每镇有一王，同姓为婚。其地通四省，乃湖广广西云南贵州。常不时出掳，民遭其害。或掳得人去，着其刈草看牛马等。人有病即杀之，或生丢于坑涧。最恨我南朝人，呼南朝人为汉人。自舜至汉苗兵常作乱。马援领兵征之，绝其种，遍搜四方无一人矣。马援与行军司马曰：再候七日，总有搜不尽者亦饿死矣。种类若绝，可无后患。司马曰：纵有几十人亦不能为害，停兵在此无益。促之班师。马援只得从之，令铸一铜柱立于洞口以记其功，遂传令回兵。岂知天容奸盗，更有四男子三女人逃于山僻地，一闻马援兵退，俱出作一处，寻果实等食，皆得不死，生育至今，又有数十万人矣
第四十九回　舜命禹治水救民
　　却说舜帝登殿，两班文武朝贺拜舞毕，怎见得：
　　金殿当头紫阁重，仙人掌上玉芙蓉。
　　太平天子朝元日，五色云车驾六龙。
　　帝召禹谓之曰：“今天下地上，方八千余里，至于荒服，南抚交趾，西抵昆仑，东长岛夷，北发戎狄，四海之内，今虽咸载，朕颇无忧。但今洪水为灾，先帝曾命卿父治之，无功而受罪极。朕每欲得一人治之，以救苍生，为万民莫大之功，惜未得其人。朕观卿之才德，可堪此重大之任。欲卿不惮勤劳，以救万民于水火之中，未卜卿意慨然否？”禹闻帝之言，流泪叩首曰：“臣父有负先帝，自当受罪臣。每思至此，未尝不三叹流涕。臣本不才，蒙君委任，敢不奉命！愿舍身王事，以报陛下知遇之恩，焉敢偷生自安！”帝闻禹之奏，大悦曰：“朕得卿此行，洪水无虑矣。”命设宴待禹，亲赐御酒三杯，金花三朵，笙萧鼓乐送出朝门。
　　禹谢恩领旨而行，百官皆饯于十里之外。一路见洪水滔天，禹伤父鲧功不成而受诛，乃劳身焦思。次日升帐，传令买办祭物，虔诚祷告曰：
　　禹本一匹夫，蒙君委任，疏通洪水，以救万民。今备祭物，祷尔上千神祇怜祐。臣禹决不敢偷生怠事，负君之德，伤民之财。如有不专，神天降罚。
　　禹祭毕，散了祭物。一夜展转不能寐。至三更时，梦一神身披绛绣，手握一册，自称玄夷使者，谓禹曰：“上帝嘉君一意为民，故使某至此，授汝以治水之经。江、河、淮、汉、伊、洛、瀍、濉、汝、济、泗、渎、泾、渭，凡属地方之水，皆遵此册以治之。黄帝有《水经》，藏在宛委山绍兴。北方之治已成，然后治南方。汝可登宛委，而取此书。”言讫而去。禹醒来，觉有册在手，取火视之，皆赤文篆字。
　　次早升帐，分付左右，各备锄锹使用。传令曰：“帝都起先开九州青徐荆扬兖豫冀雍梁，用绳牵准，以为规矩，不致错乱。次通九州水道弱汉江河淮泗济洛汭，度九山会稽衡嵩岳岱沂华霍恒。陆行乘车，水行乘船，泥行乘橇，山行乘檋以铁锥置屐下，上山不跌。”禹治江北诸水，皆不十分费力，只有淮水治之甚难。
