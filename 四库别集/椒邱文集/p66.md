<!-- { "loadSidebar": true } -->
　　繄君子之仕隐兮维道是由摰旦由光兮孰知其劣与优嗟若先生兮羌独偃蹇乎山丘托乔林之幽防兮濯碧涧之澄流攀商颜之逸驾兮袭严濑之风猷匪絶世以为髙兮固吾志之是求维吾兄若吾弟兮聨翩奋乎明时亲发既种种兮嗟予舍膝下其焉之蜀江之涘兮厥壤孔阜仰吾事兮有老俯吾育兮有幼善薰其乡兮信孚其友彼邻竞之方纷兮就吾庐而听直一言若持衡兮羣嚣嗼焉以息凶歳之荐饥兮或不厌乎糠籺发廪粟以饱之兮焚逋劵而靡责既绥里闬以仁兮又申导之以义是亦为政兮奚必违亲而求仕或容与于南磵兮或植杖乎西畴松柏蔚其葰茂兮秔稌芃芃而有秋眎世外之功名兮邈太空之云浮鷤防曶其先鸣兮老冉冉而将至溘埃风而遐征兮儵电流而飚逝石泉咽而含悲兮岩霏黯以带怆山川宛其如昨兮怅灵爽之安往哀老成之不可作兮心纡轸而不舒抽予思而为诔兮忳郁邑乎増歔谇曰魂乎归徕兮魂无西东西颢沆砀兮东溟泱泱魂乎归来兮魂无南北雕题犷戾兮朔閟塞魂兮乎归来兮魂无上下重阴幽晻兮太空慌蜀江之上兮有田有庐左右杂列兮有琴有书山可樵兮溪可归徕逍遥兮四极不可以居
　　参政郭公哀辞
　　公讳循字邦礼其先本尚父汾阳王之裔避难南迁遂占籍于吉公少举进士擢刑部主事尝上书宣庙陈工部营缮之弊召对便殿改司空属以忧去位服阕仍为刑部寻陞郎中奉诏谳畿郡狱多平反遂拜广东参政时海冦猖獗命大帅讨之以公赞理戎政暨冦平公之防画居多将入觐以疾卒时年五十有七而已予哀公年不跻百龄位不登三事而功业不大见于世也为着哀辞以永其传云
　　繄汾阳之裔胄兮簪黻婵嫣其相仍季叶汨其南征兮肇即宅乎庐陵公既禀兹异质兮又承圭茅之洪族探洙泗之圣髓兮踵濂洛之芳躅勉汲汲乎践修兮指前哲以作则仁义蔼其内融兮文章爣而外扬乘青云而髙驰兮鸣和鸾之锵锵阊阖洞以四辟兮威凤哕乎朝阳皇曰予嘉兮汝作朕鷞鸠明刑以弼五教兮合榘矱于咎繇抚爰书而屡叹兮惟生是求嗟共工氏之蠧弊兮曽莫达乎圣聪爰闭阁而草疏兮叩黼扆而献忠天听甚迩兮曰予揆汝忠直俾佐司空兮冀羣蠧之丕革何彼苍之降酷兮曶累然而衰服终丧而入觐兮步亨衢而骋力服忠贞以图报兮矢九死其靡忒奉明诏以谳狱兮勤五听而察寃扬日月之盛明兮俾宏爥乎覆盆声隐隐而日隆兮肆简注乎皇心乘鹭车而载驰兮参大政乎岭之南何海壖之羣丑兮纷弄兵乎潢池长蛇舔舕而当道兮走平陆之妖螭奋天戈而致讨兮劓殄灭之无遗妖氛廓以清兮渤澥恬其不波驾言觐帝都兮驰四牡之騑騑曶沉疴之顿剧兮奄长逝而莫予追公年非殀兮位亦不可谓卑惟用不究其才兮感多士而歔欷昔先公与君聨举于乡兮交谊亶其夙敦肆童孺之不肖兮尝获接乎诲言怅九原之不可作兮曽莫荐乎苹蘩气涫而填膺兮聊寓哀乎斯文
　　故处士王君敷若哀辞
　　三山有隐君子曰王君敷苦前翰林修撰中美之从子而今秋官郎中彦弼之季父也少习举子业慨然有志于用世既而以疾废遂舍科举之学益务博览无所不窥发为诗歌新丽可喜尤工行草书以故士大夫皆重之其事亲也孝以诚其事兄也恭以顺其处里闬也衎衎以和盖其为行尤可重也彦弼少孤君教励甚至故彦弼学底于成登进士第以显于朝廷皆君之教也今彦弼得告归省则君之墓木已拱矣与予言不胜其哀且求哀挽之辞予谓君葬已久无事乎挽也为作楚歌二章以遗之彦弼归拜铜盘之茔俾未冠者歌之以侑奠觞亦庶几少纾其哀矣乎其词曰
　　有美一人兮山之中金玉其音兮冰雪其容濯石泉兮自洁歌紫芝兮倚云松曶厌世兮遐峰挟天风兮浮游太空左王乔兮右韩众出入慌惚兮起鸿蒙仙驭寥寥兮吾将奚从瞻望徒劳兮忧心冲冲
　　岿焉铜盘兮山之冈白杨櫹槮兮有封若堂夜啾啾兮含怨石濑潏潏兮带怆牲孔硕兮酒孔旨扫石苔兮荐芳仙之游兮何许歌楚些兮命巫阳归来归来兮慰兹孝诚毋为迟畱兮使我心伤
　　处士胡君允恭哀辞
　　辽阳处士胡君允恭今监察御史以道之伯父也以道少失怙恃处士鞠而长之不啻若已出以道亦孝养备至若已所繇出迨既知学处士朝夕督励以进其业凡裘葛之费脯腊膎胰之需一不以累以道俾得专志于学以道悱然克迈进修思显其身以为伯父光宠不数年遂领乡书登进士为名宪臣盖处士之教也方将以其禄养而处士遽以疾殁于家讣闻以道号恸几絶欲解官持服顾不敢以己之私而干国家之典心常歉然言及之輙泣下乃求知处士者铭其墓又属余为辞以写其哀昔者苏明允之葬也其子文忠公轼既请欧阳公铭之又请曽子固为之哀辞曰铭将纳之圹中辞将刻之冢上也以道求哀辞于余亦文忠公之意欤乃为楚歌二阕以遗之俾凡胡氏子孙歳时上冢歌之以侑奠觞庶乎处士之灵临旧乡而下睨乘鹤以来归亦足少慰侍御君之心而纾其哀焉其辞曰
　　秋风起兮黝云幽幽江鼯啼雨兮夜啾啾怅美人兮何许斧屋閟兮海之陬嗟若人兮世敦与俦志芳洁兮謇其好修考槃空谷兮惟志之求钟鼎圭茅兮邈若云浮厌兹坌浊兮驾言遐游遡刚飚兮度弱流左招赤松兮右挹丹邱蓬峤髙寒兮胡为淹留盍归来兮享此腒防
　　秋露陨兮羣芳萎蓊茸欣植兮蕙枯兰衰怀美人兮不见感余涕兮交颐嗟仲氏蚤逝兮渺遗孤兮防防畴依字且诲兮俾克有知摩九霄兮振羽仪簪笔螭陛兮金豸煇煇匪伯氏兮胡能臻兹树欲静兮风挠之禄方养兮何遽违鸭绿荡荡兮靡有息时含悲茹痛兮终天为期酌寒泉兮侑以琼爢盍归来兮慰此孝思
　　吴母魏孺人哀辞
　　予读诗二南未尝不慨然而叹曰天下未易化者莫女妇若也而周之盛时自公侯之妃大夫之夫人至江汉之女汝坟之妇莫不有贞信之行肃雍之徳焉非先王神化有以阴中其心能尔哉三代以降女教既废虽士大夫之室家以贤淑著称者亦鲜矣况其下者乎及考南平吴母魏孺人之行乃知闺壸之贤可以嫓美二南者未尝无之第世人不尽知耳孺人生于名门作嫔君子其幽闲之徳则闗雎所咏也其絺绤之工则葛覃所称也歳时助祭敬供笾豆则采苹之意也享有多福母有多子则芣苢螽斯所颂也呜呼贤哉其眎二南所歌者有以异乎无以异也孺人既殁其子乡贡进士珙属予为哀悼之辞予谓三代以前女妇之贤者既播之声诗被之筦弦矣三代而下幸有贤如孺人者其可使之泯泯无闻耶故为辞以哀之其辞曰
　　灵萲旖旎兮繁霜悴之慈竹萧疎兮迎惊飚以离披吁嗟夫人兮奄弃世其如遗夫人禀兹姱质兮又申之以懿徳佩湘兰以自芳兮垂寳璐以为饰陈图史以自鉴兮愿依公父氏之遗则甫二八而结帨兮得嘉匹于名宗令徳令仪兮窈窕而肃容春秋将事兮苹藻是共勤妇职以成絺绤兮有葛覃之遗风舅姑交庆兮嫔御孔宜天佑淑懿兮福履绥之兰玉纷其充庭兮信振振其螽斯嗟薤露之易晞兮怅壑舟之遽移寿年未耄兮奄一疾而莫追文笔之峯兮佳城郁其嵯峨女妇失厥攸师兮感泪雨以滂沱谇曰缑岭邈兮鹤已飞秦台寂兮凤不归将同王母兮宴瑶池抑驾翠輧兮从麻姑而娱嬉云容惨兮风声悲宿草青兮秋露凄锦机尘兮走蛜蝛怅音容兮杳莫知有生必死兮孰能逭之淑行孔昭兮百世其谁命巫阳兮陈些词夫人有知兮盍归乎来
　　监察御史伍君哀辞
　　呜呼吾忍哭吾体驯耶体驯有洪裕之度有刚介之操有剸烦治剧之材不惟吾知之凡士大夫盖莫不知也然位不满其徳用不尽其材年未臻下寿而死天耶人耶谁实为之耶呜呼哀哉初体驯按部于闽闻上杭衺民聚羣不逞构乱单骑抵盗所且檄三司以兵来防躬入其巢穴谕以祸福盗感悦降者日数千独其渠魁负固不服体驯督励将士进讨之破其砦馘其魁而散其党三司欲上其功体驯固止之故事莫上闻而赏亦竟弗及体驯之在上杭也昼夜起居恒在炎风苦雨中繇是得疾代还寖剧竟至不起呜呼哀哉人有恒言曰贤者必贵仁者必寿若吾体驯非所谓贤且仁者耶然位止此年止此天道盖不可究也吾与体驯相知最深尝谓他日建丕绩于国家垂休名于竹帛者必吾体驯也曽谓体驯止于斯乎宜吾咨嗟痛悼不能自己也故托之楚声以写吾之哀焉其辞曰
　　停云霭其在望兮思美人而不见九原杳以兮感予涕其若霰惟美人之好修兮莹其玉洁而珠明潄六艺之芳润兮掇百氏之精英甫壮歳而领乡书兮肆防名于天庭金豸峩峩兮白简凛其飞霜驾星轺以四驰兮风声迈乎范张夫何闽山之嵚兮小丑肆其狂攘鸱张而螗怒兮孰举手以遏其狂美人促驾以骏奔兮誓以荡平为己责先之文告兮匪徒逞志乎斩馘冲雾雨之溟蒙兮犯炎埃之歊赩岂不恤吾躬兮念王事之孔棘妖氛豁以曭朗兮身抱疴而日瘁和扁莫吾疗兮溘先朝露而长逝年虽匪天兮胡不耄期位虽匪卑兮胡不丞疑叩巫咸而莫余告兮独咨嗟而涕洟嗟世之贪凌兮或黄髪而儿齿包羞以茍生兮不如遄死嗟世之回遹兮或厚禄而荣名芳誉不立兮虽显宠其何称年与寿若有歉兮名凛凛有耿持此以较彼兮果孰短而孰长余知美人贤且仁兮力莫足以振之向西风而延伫兮谩含哀以敶词
　　刘母安人翁氏哀辞
　　呜呼风俗之弊久矣自为士者不能终其节况于女子乎有如南平刘母翁安人者盖为愧也安人年廿有九丧所天其子璋方在襁抱不能必其立也安人居穷守节勤瘁困阨而不变其志卒就其子以克绍其家闾里嗟异之有司髙其行欲请诸朝以旌其闾安人谢曰此女妇当然耳何足上闻乃止呜呼安人之节行如此视士之守一善而己不克终者为何如也安人孀居廿一年而卒卒若干年而璋以进士擢地官主事又三年天子以璋克举其职推恩其父母乃有追赠之命焉璋惧安人之节不传于世属余为哀辞嗟夫安人守制育孤而不欲上闻岂愿以节行称于后世哉哀辞不作可也虽然风俗既弊若凯风之不安其室者纷如也有若安人之徳而使之无闻其何以翼世教激弊俗则哀辞不可不作也昔陶婴蚤寡作黄鹄之歌以自誓予谓安人之行无愧于婴故托物引类为辞以哀之其辞曰黄鹄翩翩兮金衣而菊裳朝游太液兮比翼而翔暮宿邓林兮和鸣锵锵毓兹五采雏兮实肃肃而跄跄惊飚振撼兮危巢委地伤哉雄鹄兮羌中道而长逝哀哀孤雌兮蹢躅悲鸣徘徊顾影兮不如无生岂无雎鸠兮在彼河渚亦有鸿鴈兮载飞载下匪我好逑兮宁嫠居而独处怀彼故雄兮云路杳漫欲杀身以相从兮固非余之所难念黄口之畴依兮揆诸义犹未安风霜酸苦兮余心甘之粱藻不充兮敢云余饥山石可泐兮此志不移羲驭不留兮奄追于崦嵫羽化而登仙兮从故雄以娱戏雏今羽翼兮粲缤纷其有章簉彤廷之鹓鸿兮侣阿阁之鸾凰追昔顾复兮清泪纵横已焉哉白杨惨兮宿草青骨虽朽兮有余馨气澌尽兮凛其犹生鸨羽岂不肃肃兮死有余腥嗟此黄鹄兮擅百世之休声
　　太保王文端公哀辞
　　太保王文端公西昌之世家也登永乐甲申进士入翰苑为侍从以选劝讲春宫迁礼部侍郎遂登冢宰位师傅歴官五十余年文章道徳卓然名世天下之士颂其文而思见其人既见其人靡不服深逺去疵吝下至里巷孺妇亦能道其姓号其薨也士大夫识与不识莫不嗟恸悼呜呼若公者岂非古之所谓盛徳君子耶乔新与公为通家子又非他人之痛悼者比故哀之以辞云
