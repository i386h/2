<!-- { "loadSidebar": true } -->
　　穷居慎水未遂识韩易任稽山行将访戴某官人材瑰异吏事优长暂淹千里之腾骧来賛一同之教化况剡谿蕴秀之地贰令为难以博陵种学之贤负丞何有不待报政行膺美除
　　荅上虞陈县尉【损】
　　肄业贤闗共十载韲盐之苦効官藩府分一时州县之劳结同舎之金兰对尺书之面目披云有自倾盖可期某官种学渊源负才卓荦驰英声于槐市擢荣第于桂林白面红顔聊作神仙之隐吏金章紫绶行为台阁之贵人舆论所期私心尤祝
　　荅来司戸【师韩】
　　厠迹缙绅雅钦髙誉効官幕府遂获同僚未遑尺牍之修遽辱朋缄之及某官家声素着吏学防优州县劳人姑为阮瞻三语之掾文武有种行继李唐四子之风靡待政成伫膺诏擢
　　与都提举【絜】
　　伏审光被宸恩荣持使节辍握兰之髙选临制锦之旧游除目初颁提封交庆恭惟某官裔传临晋秀挺丹阳早收科第之荣屡更州县之职学无入而不得治所至而有声帝谓俦若予工姑暂劳于作匠官虽上应列宿宁乆困于为郎方清朝重外台之权以大贤膺列郡之寄后稷居播奏之职能懋迁于有无刘晏斡山海之藏宜益知于取予第恐宸心之念贾伫闻诏墨之召参暂屈使轺即持从槖
　　与安抚王阁学【师心】
　　伏审光膺宸命荣殿大藩辍喉舌之近司畀股肱之重寄除音初布舆论交欢恭惟某官望重三朝才髙列辟学通今古而无入不得任更中外而所至有声进长天官帝命素优于出纳屈临方面王畿允頼于藩宣矧兹会计之邦实号蓬莱之府俯临禹会仰切尧阶为二浙之雄都总七州之生齿既近而大有如此非勲且贤具孰宜坐收作牧之功益着惟良之绩越国之人方瘠上之委任固非轻汉庭之位尚虚公之来归其非晚某备员幕府托芘帡幪民事未知寤寐敢忘于天语仕途初筮吹嘘端借于宗工
　　贺赵侍郎【令詪】
　　伏审光奉宸命荣迁地官亲贤见用于朝中外罔不相庆某官玉牒歆向朱轓赵张岂惟标凖于宗支固甚练达于吏事使轺屡驾兴南闽十好之謡符竹荐分继刘宠一钱之誉果蒙亲擢巍领贰卿方国廪之未丰在版曺为尤急省用斯能足用生财莫若节财愿于论思献纳之时力陈本末源流之计賛汉文之俭徳革唐室之私藏无若延龄援经谊以惑主宜同李绛不进献以结恩要令粟腐于太仓罔使钱泄于异境主圣如此公言必从坐收取予之功行处弼谐之任某叨与幕府获依大贤虽賛画有愧古人然至室必以公事性素伤于愚直事每荷于寛客顾虞翻之榻犹存曲防屡下想元礼之门益峻未遂重登輙罄防诚遥驰尺牍
　　谢王舎人【刚中】
　　伏惟照牒举某自代者賛画东州仰借宗盟之芘判章西掖误防国士之知宠过衮褒铭深肺腑窃以官居侍従则职在荐士识挺特达则心能尽公顾虽自代之虚文必引所知之同类欧阳持槖以器识而推吕东坡视草以文行而举黄率由臭味之同遂有齿牙之借不事请托自膺荐扬如某者学最空疎文尤荒陋偶中枫宸之第叨为莲幕之賔民事未知惟恐有负于天子王言是代岂期见举于公朝望外蒙恩顔间増愧兹盖伏遇某官学贯经史文成训谟有江左河汾之风流如嘉祐治平之人物得用舍行藏之正气不下于权臣当论思献纳之秋举輙先于寒士遂令庸缪妄辱品题某敢不益励操修无忘许与求之以文而应之以实端拜赠言勉其不逮而增其不能用酬知己
　　荅王宫教【必中】
　　备员幕职雅懐慕蔺之诚阐教宫庠行遂识韩之愿逺勤缄翰仰佩防谦某官望重江南羣空冀北芹宫得隽实多士之宗儒棣蕚齐名皆一时之人杰式观介弟之器识仰见难兄之范模将仪表于天朝姑作成于宗子庶俾神明之裔陶成信厚之风
　　荅周主簿贺正
　　行夏之时允协三阳之应履端于始光膺百福之来徳荷过谦礼防倒置某官望隆越絶秀蕴剡谿鹏跃天池伟矣周郎之年少鸾栖枳棘蔚然仇览之才华某叨预同年获依巨庇赋椒花之颂献虽后于元正占茅茹之爻亨必同于他日
　　荅慈溪姚知县【应辰】
　　昔登蕃榻雅防眄睐之私兹宦蠡城首辱缄封之赐俯增铭感仰佩谦冲某官操行洁修性资深厚克振箕裘之业荐更州县之荣斯立不负丞吏宁容于摘纸子游善为宰治何劳于割鸡课最己闻召擢伊迩某滥尘科第叨与幕僚顾侥幸之为多实奨提之有自报鲤书之太晚负负何言瞻鳬舄之匪遥拳拳不替
　　与徐提刑【度】
　　伏审光膺宸命荣总宪纲政已报于江东台复移于浙左快覩除目庆溢部封恭惟某官天赋材猷家传事业蚤登羣玉之府上应列星之躔辉棣蕚于一门结棠阴于两郡方外台之寄为甚重非识治之材其孰宜刘晏理财何止为管萧之亚于公治狱当逺过赵张之贤暂屈使轺伫持従槖某汉庭窃第越幕备员民事未知有负圣天子之明训仕途初筮尚期部使者之寛容
　　荅会稽钱知县
　　某官家传忠孝世袭簮缨治所至而有声才无施而不可矧会稽之大邑实吴越之故封先王之遗爱尚存百里之良民易化况旧令尹之治方结于去思闻今大夫之贤益快于先覩靡俟报政伫膺迅除某窃第懐慙备员亡补幕中賛画叨为王俭之下僚堂上鸣琴行观单父之美化
　　谢王安抚
　　伏准照牒举某应四条指挥者枫宸射防滥居多士之先莲幕效官误玷四条之选感深肺腑愧溢面顔切以国家广数路以取人神圣集众贤而共理既以进退黜陟之权畀之宰相吏部又以按察举刺之职委之郡守监司逮元祐之垂帘起大儒而当国举直错枉纪纲既正于朝廷激浊扬清除目载颁于郡县去苛佞贪懦之四害取仁明亷直之数长议虽建于当时事始行于今日首膺兹选若难其人如某者素无技能偶窃科第賛画虽乆瞢然民事之未知忤意何多嗟尔人言之可畏恩未酬于亲擢期甫及于终更退而自顾则寸无所长进欲有为则尺未尝枉誉谁肯借况无韩子之三书荐不待求忽拜山公之一字静惟侥冒抑有夤縁兹盖伏遇某官一代宗儒三朝耆徳入处天官之长出居方伯之尊循良夐迈于龚黄寛厚实同于娄郝雅意本朝而忠可见嘉猷我后而人不知建文正之祠用清白以规下行温公之议荐贤才而报君遂致缪庸亦膺甄録某敢不益持士检恪守官箴懐惓惓畎甽之忠励蹇蹇王臣之节就有道而正己为可用以待时朝防一人而莫防一人叨与取尤之列待以国士而报以国士敢忘知己之恩
　　荅诸暨王县尉【万章】
　　地处瓯闽叨与宗盟之末职分州县获同王事之劳首辱明缄仰钦厚徳某官才髙四杰望重三珠腾槐市之英声擢桂枝之髙选东州筮仕暂宣防棒之威当宁急贤行应紫泥之诏某备员亡补窃食懐慙泛緑水而依莲倦防俭幕具扁舟而把钓欣遇梅仙
　　荅邵县尉谢解
　　战艺漕台登名天府巍中有司之选仰钦所业之精缙绅耸观逢掖歆慕某官羣空冀北风继召南试混诸生不作卫公之耻材优万中果腾张鷟之声富贵殆将逼人科第何足慁予伫従仙吏径到蓬山某叨与同僚获观盛事都骑顾我端繇臭味之同长牋拜嘉輙讲报投之好
　　荅陆解元谢解【洙】
　　得隽文场登名天府巍亚褎然之举仰钦卓尔之才乡评甚休言论无异解元云间驰誉笔下有神明疏通知逺之经工篆刻雕虫之技处囊脱頴何止定平原之从射策决科行将擢公孙之第某备数幕客获观荐书窃喜东州之有人预期南省之得士
　　荅髙解元谢解
　　游翰墨之场俊同子美登贤能之籍名继牧之有司甚明士论无异解元家声韩鲁经学羲文手劔登坛作平原定従之客笔锋鏖战继澶渊却敌之风鼔勇春闱唾手巍第
　　荅诸葛解元谢解
　　游翰墨场雅负少陵之志登贤能籍兼联小阮之名乡评甚休士论无异解元誉擅文虎风传卧龙明温柔敦厚之经工篆刻雕虫之技处囊脱頴何止定平原之従射防决科行将擢公孙之第
　　荅周主簿贺冬
　　日遵南陆君子之道方亨律应黄钟天地之心可见肇迎长景荣拜短牋某官学不止于决科材已优于为政鸾鳯栖枳棘暂淹州县之劳雕鹗在秋天行赴功名之会顾一阳之初复茂百福以来绥某托芘同年窃禄仙里登观台而望方执笔以书云懐剡溪之人欲拏舟而兴雪
　　荅孙通判
　　观乔木而思世臣雅钦伟望泛红莲而游幕府叨与下僚第去官之匪遥恨事贤之太晚朋缄下拜谦徳有光某官挺生相门妙有家学兴公之才名冠世亲得其传叔敖之阴徳在人固宜有后先正亡而象贤在权臣死而公道行宜相继于鳯池宁乆淹于骥足伫自别乘荣跻要途某窃第懐慙効官无补賛南阳农之画有愧范岑赋监湖秦望之奇愿陪元窦
　　除馆职谢宰相
　　右某防恩授前件职者泛幕府芙蕖之水吏责幸逃登道家蓬莱之山恩光误及俯慙謏学滥与英躔窃以地号西昆象符东壁两京事实石渠天禄东观皆其名一代人才刘向扬雄班固为之杰逮我有国尤清此途名兼三馆之崇事异羣司之比书藏延阁富不减于开元人到瀛洲荣愈加于贞观有下笔如神之士无上车不落之流器业于是乎成公卿多自兹出虽曰文行素着科目最髙必俟大臣之荐论斯用故事而召试力可求而得者则禁其私请书不程而命者盖出于异恩韩魏王奋自甲科犹荐而后召苏内相擢繇制举亦试而后除孰谓不才乃叨殊选伏念某性资愚钝术业空疎避三舎于广场屡焚笔砚终一星于太学始脱虀盐瞻天顔咫尺之威借玉阶方寸之地初乏茂明之对偶膺亲擢之荣诵言岂逮于刘蕡试吏仅同于萧傅固甞効太史之探宂然未若中郎之得书期方幸于及言旋桑梓坐靡容于暖席遽奉丝纶脱迹诸侯之賔观光羣玉之府识曷堪于是正诮宁免于何如曾三威七穆之未知岂八索九丘之能读坚其所守而已佩圣训而不忘非尔其谁居之拜王言而増媿兹盖伏遇国史仆射相公事业稷卨文章训谟寅亮天地弼予一人端能得宰相之体旁招俊乂列于庶位将以立太平之基好贤每过于缁衣下士罔遗于白屋况内以国本未足之为念外以敌情不测之是忧阳非众则曷能胜阴文不修则何以济武神圣以安危注意社稷之轻重系公无竞维人大烹以养一举得垂天之翼兼收取败鼓之皮谓昔甞溷于文衡故今复归于化冶某敢不芸披蠧简烛照神藜读黄香未见之书觊闻大道行宣公不负之学愿事圣君过此以还未知所措
　　陈右相
　　志存社稷身任股肱宰相以镇抚四夷莫予敢侮丈夫当扫除天下舎公其谁谓事君莫如以人故在上必引其类
　　王枢宻
　　有仁者之勇以直道而行几微不见于面顔精神折冲于樽爼忠义有激太山甘一掷之轻议论所加敝帚増千金之重
　　叶枢宻
　　养以刚大动惟直方正色霜台尝落李祐之胆决胜筹幄必寝淮南之谋谓事君莫如以人故在上必引其类
　　荅梁状元
　　汉延多士策董相以天人闽产异才榜欧阳于龙虎隽声籍甚舆论翕然伏惟状元誉重泉南羣空冀北乡荐屡居于前列士流咸伏其下风繇兰省以巍登造枫庭而旅试论列厯代则深明治体条陈三弊则咸切时宜有司第其文寘在三人之列天子异其对擢先万国之英富贵行将逼人科第固已慁子愿行所学以报吾君某窃与周庐获观大对伟晁孙之盛事属灏固之名家第欣首聴于传胪讵敢妄论于衣鉢都骑顾我端繇臭味之同长牋拜嘉輙讲报投之好
　　荅许状元【克昌】
