<!-- { "loadSidebar": true } -->
　　或曰百里奚之非自鬻孟子言之明矣若夫宫之竒与百里奚之諌与不谏臣子宜孰则杨子曰宫之竒哉然则孟子之言曰宫之竒谏百里奚不谏知虞公之不可谏而不谏可谓不智乎知虞公之将亡而先去之不可谓不智也孟子之言非欤曰是孟子之意也忠者臣之则智者臣之贼百里奚非虞之臣子乎君违不能諌而逆言之言吾知其不可諌国将亾不能死而又先去之智矣未知焉得忠故孟子与其智而已矣与日月争光者其惟宫之竒乎哉或曰百里奚死虞则何以有相秦之功曰为人臣者节至焉功次焉妇之事夫倚市门狎不逞夫病弃之家贫离之而曰克家乎臣之事主亦然虞在与在虞亾与亾亾则百里奚无相秦之功独不可乎或曰然则孟子曰相秦而显其君于天下可传于后世不贤而能之乎此言何谓也曰去虞之智以功没罪相秦之贤以罪没功孟子乎
　　杨子曰古之人责人有终责己无终
　　或问孔子曰温故而知新可以为师何也杨子曰知新岂特可以为一时之师哉为百世之师可也然则其谁能之曰其惟孔子乎然则温故为难乎曰温故非难也温故而知新则难也然则其孰为故孰为新曰古人已往之迹之谓故出古人故迹之外神而明之之谓新杨子曰周籍之未去文武周公诸侯之深雠也及其既去国之八百为七十二七十二为六七当此之时必有思其深雠而不可得者矣
　　或曰闵子不肯为季氏之臣恶季氏之専鲁而不忍污其身也孔子于季桓子乃有行可之仕何也杨子曰佛肸公山之召犹欲往况季氏乎且夫子之仕于季桓子也而岂徒哉
　　杨子曰舜宁失不经而后世不失不辜自夫不应为之法始也孔子有不税冕而行而后世有税冕而不得行自夫擅去官之法始也而天下不治则上之人从而尤之曰法未密也噫
　　庸言十八
　　杨子曰以位为贤阳货贤于仲尼以赀为贤季氏贤于顔子
　　或问孔子谓季氏八佾舞于庭是可忍也孰不可忍也何也杨子曰忍始于八佾终于弑父与君
　　杨子曰衣有破补则全人有过补则贤
　　杨子曰春秋以一字为褒贬易以一字为义礼
　　杨子曰易六经之首种也天谷之羲播之文王芽之周公仲尼甲拆之
　　杨子曰一思而是非之心生再思而利害之心生利害之心生而是非之心昏矣学者警之
　　或问横渠子云日质本隂月质本阳何谓也杨子曰日火也火者天地之中女月水也水者天地之中男又问阳陷于隂为水阳附于隂为火何谓也曰男以陷言女以丽言
　　或问夷狄之有君不如诸夏之亡也何也杨子曰狄宜无而有夏宜有而无
　　或问仁人心也义人路也何也杨子曰无心乌生无路乌行
　　或问荘子曰圣人观于天而不助何谓也杨子曰循天理之谓观加人力之谓助
　　杨子曰色斯举矣有未色而举者贤者避世其次避地是也翔而后集有翔而不集者危邦不入乱邦不居是也
　　杨子曰国语谓择福莫若重择祸莫若轻自以为智矣不知夫福者竞之端祸者盈之报择福以轻其祸犹重而况择福之重者乎使此智可行则李斯之祸免矣或问晋文公谲而不正齐桓公正而不谲何如杨子曰文视诸侯则正视桓公谲矣桓视文则正视三王谲矣杨子曰君子其上行道其次守道其上捐身其次洁身杨子曰圣人以道行命中人以命行义
　　杨子曰天下不一则不治战国是也不一则不乱秦是也
　　或问何谓一何谓中杨子曰防之曰一约之曰中杨子曰孔子登东山而小鲁登泰山而小天下而况君子登顔孟之东山登周孔之太山乎
　　或问儒者谓封建不复古不复矣何如杨子曰孟子欲天下定于一世儒欲天下定于万
　　或问门人厚顔子夫子奚而不可也杨子曰顔之心门人知之乎知之者夫子也然则顔之心奚若曰顔之所耻门人之所荣顔之所荣门人之所耻
　　杨子曰神有不能穷而化无不可知穷神则人不弱知化则天不强
　　或问何谓穷神知化杨子曰神者心也化者天地万物之变也不尽其心不达其变
　　杨子曰世之所谓为人者我知之矣其所骛者是也举一世之所骛而不置者曰饮食男女焉而已矣饮食男女之外无行焉是果古之所谓为人者耶古之所谓为人者何也将以并天地而三之焉者也且天地若此其至大也吾人若此其至小也以至小并至大其必有以也将以其止于饮食男女之能而已耶抑不以其止于饮食男女之能而已也若曰以其止于饮食男女之能而已也则夫飞焉者走焉者亦皆能吾人之所能也吾人能彼之所能而遽自以为足以并天地彼能吾人之所能乃不足以并吾人也今吾之所能未离乎彼之所能求以异乎彼且无以异乎彼也而欲以并彼之所不得并也遐矣哉
　　庸言十九
　　或曰诗有六义何如杨子曰此説诗者失之也诗之体有三诗之作有三一曰风二曰雅三曰颂此诗之体也一曰兴二曰赋三曰比此诗之作也何义之有
　　或问阳货馈孔子豚孔子受焉缪公亟餽子思鼎肉子思辞焉何也杨子曰惟阳货之餽不可以不受惟缪公之餽可以不受
　　或问干知大始坤作成物干以易知坤以简能何也杨子曰天因物故易地因天故简
　　或问易则易知简则易从易知则有亲易从则有功有亲则可乆有功则可大可乆则贤人之徳可大则贤人之业易简而天下之理得矣何也杨子曰圣贤以易简成小人以智巧败易简无他因天下万物之理而顺之耳
　　或问仰以观于天文俯以察于地理是故知幽明之故原始反终故知死生之説何也杨子曰以地之明知天之幽以始之生知终之死见其一知其万也何也明必有幽始必有终也其理必然不足怪也
　　或问精气为物逰魂为变是故知鬼神之情状何也杨子曰气之精者凝而为物故有知而谓之神气之逝者游而为变故无知而谓之鬼魂者气也鬼者体也亦谓之魄故神存则物生神去则物死神者体之主人体者神之传舍
　　或曰作易者谁乎非圣人孰能之杨子曰非也然则孰作之曰天地然则天地能作易乎曰天地不能作易而能有易有易者具是理作易者书是理犹绘事焉物必有其生绘乃肖其生世无日星何从而绘日星世无山龙何从而绘山龙是故天地者易之生也易者天地之肖也彼以其天我以吾干彼以其地我以吾坤不观乾坤二卦乎此之贵贱彼之卑髙此之刚柔彼之动静吉凶者其万物变化者其象形也故系辞曰天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　或问道者不可须防离何也杨子曰人之于道犹鱼之于水也鱼可须防离于水则人可须防离于道
　　杨子曰水为氷雨为雪精气为物也圣人因其有而处其有不以无废有氷为水雪为雨逰魂为变也圣人因其无而听其无不以有遁无异端反是
　　或问何谓鬼神之情状杨子曰情存则神状存则鬼或问通乎昼夜之道而知何也杨子曰昼则作夜则息死生一昼夜也昼夜一死生也
　　或问今不如古信乎杨子曰奚而不信古者官人以世后世官人以人古者士大夫専杀后世天子不専杀古者士死必以殉后世天子不以殉今不如古奚而不信杨子曰有所志则必有所不志有所不志则必有所志杨子曰武帝问禹汤水旱厥咎何繇公孙对曰汤之旱桀之余烈也之为汤讳巧矣桀亦无辞也至曰尧遭洪水未闻禹之有水也知为禹讳矣独不为尧地乎独不虑尧之有辞乎圣人未尝讳过也独讳天灾乎为圣人讳过者小人之防也为圣人讳天灾者又防之防也防汤而讳汤之旱讳汤而移之桀知桀之无辞而后发也犹讳父而移之盗也又以防汤者防禹又以讳禹者移之尧此防之穷也犹讳父而移之祖也尧固无辞也非惟无辞也犹将引咎以罪己也三圣一道也防其二毁其一岂惟毁其一又援尧之手而坐于桀之侧尧亦无辞也桀何顔哉而独有顔以见尧臧文仲曰禹汤罪巳由之言则臧文仲之言妄矣
　　庸言二十
　　杨子曰成天下之事者譬之山行而攀木焉陟者以顺攀为进降者以逆攀为进事之成岂一端而已哉杨子曰人有一足履甲之舟一足履乙之舟不惟不受于甲亦不受于乙人有一足居闑之内一足居闑之外不惟不信于外亦不信于内故髙帝曰陈平智有余然难独任
　　杨子曰梓人能为明堂路寝而居无庐轮人能为乘舆玉辂而出无车仲尼能为尧舜禹汤文武周公之业而粮无余
　　杨子曰有诸已而求诸人无诸已而非诸人此君子之事也圣人不然有诸已而不求诸人无诸已而不非诸人
　　杨子曰喜者阳之循怒者隂之拂欲者阳之伸惧者隂之诎不动于隂阳之谓性动于隂阳之谓情动而复于不动是为圣贤君子动而不复不复而无不之也民斯为下矣彼异端者甚恶四者之情而求去之情可去性亦可去矣不惟性可去隂阳亦可去矣
　　或问一隂一阳之谓道何谓也杨子曰一隂一阳而非道何者为道一隂一阳天地所不能逭也而况人物乎隂阳之在天地其位为髙下其精为日月其运为寒暑其物为水火阙其一则天地息隂阳之在人物其耦为夫妇其亲为父子其分为君臣其道为仁义其事为徳刑其类为君子小人中国夷狄禽兽阙其一则人物息天地也人物也均物也所以行天地人物者道也不能不有之谓物不得不行之谓道
　　或问上系首章既曰天尊地卑又曰乾坤定矣何谓也杨子曰天下有二易有造化之易有防书之易造化之易原乎太极防书之易成乎圣人夫易岂圣人之私书哉太极以易书示圣人圣人以易书述太极如是而已尔未喻曰圣人观彼之天地得吾易之乾坤观彼之卑髙得吾易之贵贱观彼之动静得吾易之刚柔观彼之万物得吾易之吉凶观彼之形象得吾易之变化天之除虐尝假手于成汤天之作易亦假手于三圣
　　杨子曰克己复礼不可以有己为仁由己不可以无己或问渉世当若之何杨子曰宁得罪于君子毋得罪于小人得罪于君子君子必察得罪于小人小人必杀杨子曰古之法亦疏矣未若后世之备也舜宁失不经未有不应为之章也孔子不税冕而行未有擅去官之章也
　　或问赐自以不如回为其闻一知二闻一知十之相逺也何如杨子曰子贡闻一知三多矣闻一知十可乎或问孔子谓曾子曰吾道一以贯之又谓子贡曰吾道一以贯之何谓一杨子曰入乎君臣父子仁义礼乐之谓一出乎君臣父子仁义礼乐之谓二然则孰为二曰杨墨也申韩也释老也
　　或问韩子欧阳子何人也杨子曰圣人之徒也何以知之曰孟子曰能言距杨墨者圣人之徒也孟子能言距杨墨者也韩子欧阳子能言距释老者也能言距杨墨者为圣之徒能言距释老者非圣之徒乎然则或谓二子未知道也信乎曰二子之未知道其未知君臣父子仁义礼乐之道乎抑亦未知清净寂灭虚空无之道乎不知乎前二子焉得为圣之徒不知乎后二子安得为非圣之徒
　　或问何谓安其身而后动杨子曰安在动后非忧则悔又问何谓虑其交而后求杨子曰虑在求后非辱则累









　　诚斋集巻九十五
　　钦定四库全书
　　诚斋集巻九十六
　　宋　杨万里　撰
　　解
　　天问天对解引
　　予读栁文每病于天对之难读少陵曰读书难字过然则前辈之读书亦有病于难字者耶病于难前辈与予同之初病于难而终则易焉予岂前辈之敢望哉因取离骚天问及二家旧注释文而酌以予之意以解之庶以易其难云
