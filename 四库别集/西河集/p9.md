<!-- { "loadSidebar": true } -->
　　杭州勲贤祠者王阳眀先生敕赐祠也祠在正阳门外玉龙山颠旧为南齐天真禅院废地而祠址因之故初名精舍又名天真书院万歴七年廷臣议毁天下精舎书院祠已在毁中暨十二年巡按御史范鸣谦同先生门人侍郎黄绾疏请复祠而上许之是年诏从祀孔庙而复祀之疏适与相值因特赐祠额名曰勲贤然且春秋二仲敕杭州府帅府佐及两县诣祠行事惟恐上丁祀孔庙必致委摄复改定中丁祀祠相传先生亡后其祠祀与书院合不下四百余所半属官祭而是祠为最真盛典也先生门人揭阳薛侃以行人出都与邹侍郎守益王叅政臣诸同门创建是祠原多置祠田作经久计至是门人萧廪适巡抚两浙复有助费除造祠外共置祠田二百余亩皆勒石载志歴垂至今已百余年矣特是祠志残缺典守之人不能一定祗就志查核大抵祠中置守祠僧一人或合徒仆不过三人立主教生一人使之讲学而主接四方来游之賔客且可授徒其中然身不过一人而以典祠校官领之典祠校官者钱塘学斋之训导师也明代学斋不一师或推在官一人借名典祠虽身不居祠而管领祠事于是祠田嵗租皆典祠校官按田亩收之除完正供外一切储祠中且报其数于钱塘县长吏使登簿记然后将祠中经费勒定十项曰国课曰祭祀曰修葺曰礼賔曰典籍曰馆饩曰典祠禄米曰主教禄米曰守僧禄米曰优后路费凡此十项遇有闗支则守僧出禀吿典籍官支给办用如当祭祀则于祭前数日守僧禀请典祠支领额银若干一送钱塘县供办官祭一留本祠供办私祭主教者覈实登记他项亦然当是时先生秪一子袭爵无暇守祠且其家虽贫然爵廕禄米亦复嵗入二千石无庸觊觎祠米又且经制严切即优后一项遇有子孙渡江助祭亦秪许给路费二两其云王氏子孙不得干预虽语无所考然亦不必干预也但时移事易屡经迁变在
　　鼎革初袭爵王先通既已家替身死秪一子业耀又逺戍塞外祠僧虽如故而典祠主教俱已不设祠中田产半被侵占从前祠局至是尽变逮顺治八年始有袭爵先通之从弟先遴渡江清理祠事尔时尚有守僧住祠故先遴虽本支犹借住其族甥黒桥头郑斌然家奈先遴孤身而斌然父子素号险谲且工刀笔遂毁匿祠志隂搆佃户金汝梅雷声一等隠田诡佃分祠产既而借协理名色父子一齐改姓王氏父曰王贻元子曰王谋焜于顺治十五年匄钱塘县慕公详奉院批一应田租除正供外总归守祠作禋祀修葺之用于是竟废守僧而郑氏之子俨然守祠作典祠管领而祠局至此则又一大变矣康熙八年袭爵王先通之子业耀戍塞外者遵
　　恩赦还乡依栖祠间真正嫡裔反与郑氏父子倒作主客而不得要领且无一人相助者睁睁两目无可如何乃有萧山王士雄今讼词称王士荣者刻字杭州得旧祠志一本搜见根柢与业耀宻谋恢复犹隠忍不即发捱延至康熙三十三年值绍兴府李公移任杭州素知其事始据词详批王谋焜既非文成公嫡裔假借祠生侵蚀祠产以致先贤祠宇委之草莽应责逐出祠其佃户金汝梅等所佃占之田着勒限严追归给而强抗占住复至三十九年业耀乃指名仍吿钱塘县王公府主石公臬宪于公学宪姜公执法追比始得稍稍清还且又迟至四十一年业耀身死孤子王贻枢收归祠户虽十分之产仅追六七而祠局之变至此稍定乃不意杭绅何包两君合近祠士民数十人羣起而攻之不许王氏守祠吿府吿县吿学师吿学宪其毅然兴师不知何意顾其措词则有大可疑者据云旧志所载虽王氏子孙不得干预收掌查旧志并无此语说者谓志原有中离子云薛王二氏无预田事葢指薛侃王臣言并不指勲贤王氏予谓此语有无不足深辨纵有是语亦为前朝言之而今大不然从来典制沿革动闗时世前朝祠局自万歴十二年起至崇祯十七年止共六十一年其时有守祠之僧有主教之生而又设典祠一官以管领之故子孙不得干预彼一时也今
　　开国以来自顺治三年起至今康熙五十年共六十五年既无典祠之官与主教之生而守祠之僧亦且不设子孙不收掌谁为收掌然且收掌已六十年由王先遴起至王贻元王谋焜而后继之以王业耀及子王贻枢凡王氏收掌已经五易而犹曰不许王氏干预收掌此是何说况此五收掌间有大须分辨者计先后五人惟业耀贻枢为袭爵嫡裔先遴为傍支余即他姓及佃户矣先遴收七年他姓及佃户收五十六年贻枢嫡裔所收止九年耳近祠绅衿有志清理而于五十六年间目击分占之他姓佃户并嘿然不出一词而独于嫡裔王业耀贻枢父子祠米方入口遽欲起而扼其吭是何刻于待真王氏而偏厚于待他姓佃户可疑一也又云其祠田应令良民当官承佃每亩纳租四钱按此祠田系勲贤门人合钱私买之户田非官田官地可以尽人承佃者况祠志明云祠田若干嵗入租若干嵗入者入之祠非入之官也且其租或米或银不尽纳银也况按亩科租自有常制什一九一不甚相逺诚不知官租四钱之说出自何书据自何典昉自何代何年则例及查其他词又云学田纳租四钱毋论民田执业非学田可比即遍考学田纳租亦无如此数者此说一行将见执业之田业主二十取四而佃者反得二十之十六势必将此四分并归之良民而后已可疑二也又云王氏刻剥佃户每亩取租米一石私造大斗比官斛加一斗原田十分为一亩王氏出租止八分为一亩勒令租户拆卖房屋幷卖妻女偿旧租观此则荒唐之甚从来每亩收一石此科租恒例即祠志成字号田亦多勒定如此数者大抵稍重石一稍轻九斗惟一石为平赋未有收租每亩一石而九年之间遂至拆房屋卖男女此吿讦谁耸恶态恐非吾軰所宜言况业主佃人比之交易皆必两下相情愿者倘有不惬何难辞去不佃而乃留恋九年至栖身无所骨肉离散而犹然不已无此情理又况私造大斗吾不得知若减田丈尺则祠田区画俱有勒定坵亩成数何处増减比如祠志载坐松闗内田二十七亩一分可能减一分乎坊前圩田四亩九分可能增一分乎此则无庸置辨者可疑三也乃其大题则以驱王士荣清勲贤支为词夫清支与定典守原属两事清支者是助王氏之事定典守者是攻王氏之事今欲定典守使王氏子孙不得守祠管田而其词则又曰刋匠冒裔踞产蚀租是以踞产攻王贻枢而借冒裔以攻之反似助贻枢而救勲贤是巧于谋攻者也夫业耀之有王士荣犹先遴之有郑斌然也王氏孤苦不幸而两借人相助诚亦可痛但郑氏簒窃已成佃占已久而士荣则正夺簒窃而清佃占有功无罪且身不住祠而一切祠务尽归贻枢与郑相反必欲善后不过匄诸公祖父母禁其管理祠务以杜将来则他可无虑今诸君于士荣则必攻讨之似欲寝其皮而食其肉而于郑氏则反引进之谓勲贤祠生王贻元王谋焜素知士荣冒裔可使作证一若士荣清佃占而深恶之贻元谋焜则合佃通占而巧借以引进之张留侯始终为佃可疑四也且贻元谋焜勲贤之讐大不当引进者也据谋焜贴词以身非王氏必欲灭王氏而后已初责先通业耀不知天命似先通死有余辜业耀不当赦归者继谓士荣汚秽中冓查士荣自有妻孥别住他所而贻枢兄弟孤儿稚子贫不能娶何处汚秽而终则请改勲贤祠为万夀亭夫溥天之下莫非王土果请建亭何地不可乃堂堂
　　天子皇皇
　　万夀无端而献此残祠废寺之一椽以当嵩祝则不敬莫大乎是为此说者其罪当诛而身为士大夫反引进之而使之贴状可疑五也且即诸佃亦不宜引进者也前此奸佃金汝梅等强占祠田约五十年歴诸公祖父母前后力追始还十七今创痛未苏且累年赖租吿理莫救而忽复引而进之使之贴状试问此举为勲贤乎为奸佃乎上有苍天下有夷齐人苟有心当亦自省乃以旧时奸佃原案有名之八人如金汝梅雷声一等合之欠租新佃吿理在官之十一人如华茂髙王廷爵等一齐螽起即微绅衿帅先任其驱斥亦足以横行天下而诸君复引进之可疑六也凡此六疑总归一理葢理至而情与法亦并至焉今此所争不过为勲贤祠产定典守耳若以情言之则以勲贤门人置勲贤祠产即执涂人而问曰此勲贤产也当属勲贤后人守之乎抑他人乎必曰勲贤后人又问曰此王氏祠也当王氏子孙守之乎抑他姓乎亦必曰王氏子孙此情也乃以理断之则前此李公判词有云夫理缘情起事以世殊昔者祠事之方盛也有典祠之官有守祠之僧有主教之人有四方来学之贤士大夫而今皆无之秪此防防裔孙当春秋霜露之时少伸此木本水源之感揆之于理最为切当而犹曰非其任大无理矣善哉仁人之言此不特勲贤子孙当世世铭勒即后贤更断亦孰有渝于是者兹幸大宪大公祖父母皆人伦之主名教之宗星聚而萃于一方勲贤存毁决于此日惟愿大赐鉴察仰体前哲俯怜孤裔审定典守且为召佃收租立一经久不壊之良法永传碑碣勲贤幸甚名教幸甚某等忝厠绅末敢直言无隐伸此末议临议惶悚










　　西河集巻八
　　钦定四库全书
　　西河集巻九
　　翰林院检讨毛奇龄撰
　　杭州治火议
　　杭州多火灾嵗必数发发必延数里且有蹈火以死者予僦杭之前一年相传自盐桥至羊市纵横十余里其为家约六万有余死者若干人予虽未亲见顾燋烂犹在目也乃不数年而自孩儿巷至菜市东街与前略相等予所僦住房已亲见入烟焰中其他则时发时熄不可胜计以询居人即中年者亦必答曰予生若干次矣其最徼幸可喜亦必树一指曰惭愧已一次矣从未有云无有者顷者黄中堂门楼偶不戒而五人齐死一楼不得下逾日而藩司东街又复延熳里许焚烧数百家又逾日而太平门外忽熏焰蔽天不知所究竟今则褚堂上下复炎炎矣何以致此
　　或曰此天象也前汉天文志谓呉越分野在戍而太初歴法以太嵗出戌当房心之间心者火也又呉楚之疆荧惑占鸟啣荧惑火宿而鸟啣为南方鹑火之首凡此者皆主多火而予独曰否夫既曰呉楚呉越则当及楚越两地楚疆跨荆扬之间而东南百越逺界岭徼未尝限一呉郡也且即此呉郡而南极富春北逾江淮为地甚广乃区区以杭州一城当之其可通乎
　　或曰此地理也郡南凤皇山蜿蜒南峙南属离方以离方之龙而冲城而入焉得无火然而亦非是者尝考浙河左右其自新安以南太末以东凡在山县多有离龙南起排闉抵治者然未闻有灾害也且此凤皇山非离龙也其山在正阳门西清波门南以卦位言之则为西南之坤土以大衍五行言之则为天九成金之坤金土龙金龙皆非离龙故予郡西南有鲍郎山土龙入城而予邑正西则直有西山金龙横撞其右未尝碍也于是无所归咎有议开火巷者谓曩时每街必有火巷间截之今多为民间侵佃以致堙塞火患之多实由于此则试思火巷之广孰如大街大街广六丈有余尚不能截火而谓数尺之巷能截之乎且火之炽灭全不系街之寡多与巷之广狭苏州阊门扬州埂子祗一街耳然且两距相望连手可接而皆终古无火患何与更有归咎于六井之不开者谓唐时李泌为刺史特开六大井为浇火之借今六井久塞无由灌救则杭州城寛延袤若干必非六井所能济且比户有井绠缶之功不能急升即旧时当事敕每家门首贮水一缸而车薪杯水毫无所用甚至西洋水车飞洒空际而并不及火翻致车毂盆盎填梗道路寥寥六水洼将安用之若云水可厌火则西湖一大水与全城首尾然且三门引气一牐通流尚不能厌而谓六井能厌之此妇孺之语也然则如何
