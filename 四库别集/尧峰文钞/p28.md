<!-- { "loadSidebar": true } -->
　　上谕然后哭有常节积五六日然后能蒲伏踵宫傅大学士髙阳公之门乞铭淑人隧道之碑公既许诺顾又属琬志其圹琬按张氏世居泽州之沁水淑人则故陜西商雒道左参政讳之屏之孙威县知县讳洪翼之女归泽州陈氏则故赠儒林郎浙江道监察御史加赠通议大夫詹事府詹事兼翰林院侍读学士讳经济之妇今封通议大夫詹事府詹事兼侍读学士昌期之配也与詹事公相庄者四十余年而殁凡积三封而始锡今称则皆用学士先生贵故也淑人自少聪颖为翁媪所钟爱威县公尝曰若男也我张氏其可复兴乎教以四子及通鉴列女传诸书无不成诵且能知其解妣王孺人又善理家其训率淑人者尺寸具有程度淑人亦善承翁媪意由是张氏诸宗党无不贤淑人者以女公子之贵来归詹事公絶无纎介骄逸态一切烹饪缝纫诸璅细必躬亲之姑范太安人老而喜洁清非淑人馈食则不甘性端静笑语率不茍稍暇即出书于匵庄讽若经生然素不信鬼神祈祷之事尼师巫姥尤距弗与往来待内外大小疏近悉以礼其于庶出子爱之均一虽家人初不觉其异母也先是顺治初姜瓖以大同叛泽州为贼所据贼素闻詹事公名数遣人诱致公公数裂其书币以恶言复之最后婴贼怒趋众围公于所居之中道庄堡公率堡中人力御之是时淑人甫娩女即自奋曰此非吾安寝时遂起具糗粮治酒灸佐詹事公拊循堡中人人皆感激无异志一堡得赖以完淑人与有力焉由是陈氏诸宗党又无不贤淑人者淑人享年五十有九以某年月日卒于家以某年月日卜葬于中道庄东山之原子男八淑人出者六廷敬顺治戊戌进士累任翰林院掌院学士兼礼部侍郎充
　　经筵日讲官起居注教习庶吉士廷继恩拔贡生候补国子监官出继叔父后廷荩州学生早夭廷愫例监生候选州同知廷扆嵗贡生太原府府学训导廷统嵗贡生候选知县廷弼例监生廷翰州学生廷敬廷荩廷愫廷统廷弼廷翰皆淑人出也女子子五淑人出者四适诸生卢啓茂例监生候选州同知秦光先例监生王仁堂候选州同知张中骥例监生杨健其适秦氏王氏张氏杨氏者亦皆淑人出也孙男女七曽孙男一当学士先生之幼也凡四子书悉淑人口授以熟及就外傅日晡自塾中归淑人必篝灯督课之与塾师不少异学士既登侍从以儒学文章在
　　天子左右然淑人嵗时必寓手书其训戒尤严于詹事公
　　天子器先生日乆每称先生厚重沈黙可属大事方有意向用而惜其以丧去位咨嗟太息者移日用是劳问不置先生述以告琬曰廷敬兢兢守官幸而得荷上异恩微吾母教不及此言竟因拊胷而恸葢淑人读书晓大义其贤比于古之列女故其教子之效卓然可见而庶几耀于无穷琬老矣无能为役然窃惟少为诸生尝受知于提学御史道庄公公即学士先生世父也继又従先生游有年其能悉淑人事行者宜莫琬若故遂忘其不敏腼顔执笔以志淑人且谨列
　　上谕于前俾先生稍纾其哀以无忘
　　天子休命而大慰淑人于地下倘亦淑人之志也夫乃作铭曰
　　采蘩之敬葛覃之勤樛木之和鸤鸠之仁风诗所美萃于淑人淑人如何以古律身岂惟律身曰忠与义用相夫君亦朂其子为国良臣乃炽乃昌乃裕后昆幽堂有石是刻铭文乆而益章洵不可泯
　　敇封徐母刘孺人墓志铭
　　孺人贵阳刘氏族大而代有显人为前明威州知州讳琯之女年十七归于徐为四川右参议讳卿伯之妇广西左参政宁庵先生讳必逺之配享年七十有一距先生殁逾四年矣又五年祔葬先生之兆是嵗实康熈二十五年某月日也子男四人长维江宁学生天次时成例监生次时盛来安学生次时敏孙男女若干人于是时成以琬故宁庵先生门下士也且尝铭先生墓石故复属予铭孺人其言曰成等微孺人之教蔑由成立以至今日也先是伯兄既夭或讽孺人为择嗣计孺人骇曰纵我不宜子侧室有子亦何异汝乃遽为是言耶时参政府君方挈孺人赴补翰林检讨孺人遂取侧室两人以行未几而孺人生成继又两庶母相次生盛及敏然后孺人滋喜拊之均一虽家人见之不知其异母也敏弟甫晬而生母遽亡孺人移置卧榻防省视周至饱饥寒暖惟恐少不得所居尝诫成兄弟曰若祖若父以清白相诒若曹当谨守先训读书砺行庶几慰若父地下且免贻我忧至于弥留遗命谆属者复如之以是成兄弟自少讫长济济相友爱虽不敏不获立取青紫以示光宠幸而门庭肃清无子弟之过者唯孺人之教是赖吾子可无一词以章之乎琬曰唯唯成则又曰孺人之来归也大王母任太君与王父参议公王母杨太君俱在堂无恙孺人早晩进防甘候燥湿小有疾则扶掖卧起手治汤液无不曲当两太君意者两太君皆曰新妇善奉我其事王父亦然晩节尝语成等曰两太君遇我厚至今诸妇逮事两太君者惟我一人在耳言之辄与泪俱吾外祖父母归黔中罹于兵燹举家殱焉孺人毎嵗时追念未尝不呜咽涕零也其孝谨葢如此御家整而能容遇嬖媵有过必加掩覆或终嵗不用笞责家人子女孩稚者往往牵衣绕膝视孺人如母孺人亦数出饼饵枣防饲之终日不厌性喜施予内外以缓急告者恒斥簪珥以相赒恤其慈惠又如此素无铅华甘脆之好衣不兼防食不重味尤勤于女工垂老矣犹亲自补缀以率诸妇妾事佛氏甚笃晨香夕灯不废寒暑凡茹蔬三十余年其俭且勤又如此子其并为我述之以阐诸幽琬又曰唯唯呜呼世之为女子者虽有幽闲専静婉嬺之操然而步履不下堂梱言笑不出门屏非若贤士大夫有勲名事迹暴见于天下后世可以大书特书者也乃若孺人行事以视二南所载葛覃小星采蘩采苹诸咏曽不少愧柰何使无闻焉且徐自参议公以来种徳艺善积之家而施之国者已载世矣孺人顾又以贤行继之而食报犹未竟然则子孙千亿尔炽尔昌徐氏之余庆葢未有艾也是宜铭铭曰
　　家门之荣章服之华贤哉孺人莫之矜夸有仪有则俨然儒家令妻夀母既淑且嘉往従夫子永栖山阿宜尔子姓秉笏垂緺越千百年泽厚流遐刻铭于石以诏无涯
　　诰封薛母王宜人墓志铭
　　宜人讳宁字子安姓王氏其家世故孟县着姓为前明处士讳某之女年十五归于薛为
　　皇朝故资政大夫礼部左侍郎文院学士讳某之冢妇今大理寺右寺副名某字大武之妻大武尝官户部郎中故宜人得
　　赐今封最后従大武宦京师遇疾而殁享年五十有四康熈十八年某月日也大武既遣其丧还诣予言曰将葬愿有铭予惟与大武偕举进士称同年者凡二十有六年中间偕授户曹称同寮者三年虽出处暌合匪一而垂老复得过従于此予交游渐以衰落惟大武遇之如昔于相知为深铭宜人者当莫宜予遂序而归之按大武撰状其述宜人平素大约谓勤俭以佽其夫孝谨以奉其尊章觞豆腆洁以供其夫之賔客嵗时问馈不絶以睦其娣姒与薛之诸姑姊妹逮大武伯仲析箸宜人则指所遗翕园一区曰此园不足灌所乎吾翁无他厚产舍此非吾需也大武述之夫亦详且具矣虽然是犹未足槩宜人也方大武自曹郎入为吏科给事中贺者填闾宜人不色喜及其被诖左迁即大武亦不免肮脏不自聊之意而宜人顾独安焉语大武曰归耳諌职诚不易称君今而后释重荷矣大武性微卞急又落落负才气不肯逆自摧折以合时俗宜人忧其如此必随事慰勉之且乗间数出苦语以相镌戒讫晩嵗不废大武闻宜人言亦未尝不心屈也故其状中具述宜人事行既讫则又櫽括于篇末曰宜人于某名曰伉俪而实有朋友之益焉然则宜人洵贤矣哉今夫女子之贤者考之于经不过率其烹饪澣潄纺绩补缀之恒以义丰家以礼正内而已至于安穷而任达善世而谐众在吾党犹或难之岂闺房婉娩者之及知哉观宜人所以劝勉大武者则宜人之贤又加于诗若礼之所谓贤也生子男子三长宏声次同声皆县学生次振声子女子一壻诸生禹卜年孙男女五卜地在县之某乡某原其葬以某年月日铭曰
　　君子友之家人宜之宗亲婣党罔不仪之灿灿者翣辚辚者輀达于幽宫宜人之栖其藏万年不陊不欲知宜人眎此铭诗
　　李母常孺人墓志
　　李母常孺人故巡抚河南右副都御史讳某之女来适李氏实内阁中书舍人讳某之妇诸生讳某之室而顺治戊戌科进士前推官念慈之母也孺人殁逾五十有三年太公始殁是时孺人已前葬矣又逾七年念慈将启孺人圹与太公合命琬志太公墓琬文既成不及详孺人事行念慈又以为请悉如所以请太公文者而其词加悲念慈曰吾母与吾父生同嵗其月日稍先于吾父享年仅十有九其殁也念慈才生相去旬有四日耳痛哉吾母以念慈之故免身得疾而遂致此也吾父伤念慈不及见吾母赐以所遗手泽二俾藏箧衍中其一为定小册子若干叶其一为婴儿袄一袭小册率吾母侍外王母疾时所録其间记症之进退药物之加减无不悉具字画端楷清劲得曹娥碑笔意儿袄则鍼线整密防领熨贴以重华縀为之色正红吾父指谓念慈此册故汝母手笔又手自定者也此袄亦汝母缝纫豫为免身备者也汝见之如见汝母之音容笑语及其为人之孝谨俭勤也念慈既泣受命不敢不视又不忍细视也至今嵗时享祀即出而陈之毎一展辄哀号几絶痛哉自王公贵卿下至行路贩负之人莫不有母生事死哀莫不可以自尽独念慈幼不得识母顔长不得奉母养天乎天乎念慈何辜何罹荼毒若此极也吾子不为之文何以稍慰念慈乎遂再拜且曰念慈尝闻诸先王母矣王母谓念慈汝母性聪慧知读书作字尤善女红以女公子来我家初未尝有骄惰色凡吾饮食衣衽防及爨濯之事必躬执之不以委婢媪也吾有所欲以属汝母未尝不惬吾意其来我家也最晩汝伯母辈皆年长矣汝母不以贵介失长幼礼故先后中悉和顺相钦爱御臧获寛严有法由是内外絶无间言王母每言之必愀然移时念慈亦泪涔涔覆面葢外王母亦尝云尔此吾母事行之槩也其他则外王母与王母不及言吾父亦不言念慈俱不能知也按孺人卒于崇祯某年月日葬于某年月日又以某年月日合太公柩而祔焉琬窃感念慈悲母之词距母殁殆六十年矣顾愈乆而愈不衰故复志之使刻寘圹中其继扈孺人亦贤念慈幼时赖其拊育训诲甚至并附志于后云
　　顾母何孺人墓志铭
