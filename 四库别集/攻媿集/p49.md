<!-- { "loadSidebar": true } -->
　　右臣准尚书省劄子奉圣旨差兼实录院同修撰者叠拜宠光伏增震惧窃惟高宗皇帝中兴之烈信逺迈于前王必如太史公实录之书乃可传于后世当求直笔仰赞宏模如臣憃愚遭世明盛自慙薄宦幸三入于脩门虽防从班未一登于东观为直词掖方忝误恩共贰史官敢污清选欲望皇帝陛下俯垂睿照改畀时髦使专掌于王言庶或逃于公论
　　辞免兼直学士院状
　　右臣准尚书省劄子奉圣旨兼直学士院者忽拜恩光俯增震灼窃惟翰苑之职儒者至荣虽曰兼官亦当遴选如臣之陋与世多违蚤玷世科麤尝为场屋之技久从吏役岂能工制诰之文独蒙睿主之深知获备词臣之下列叨居西掖已惧空餐摄直北扉尤惊误宠矧清防尚稽于问寝顾禁林何急于充员伏望皇帝陛下洞鉴愚衷亟收成涣诏书日简方当视草之得人英俊骈罗安用积薪之居上
　　辞免除给事中状
　　右臣准尚书省劄子奉圣旨除臣给事中依旧兼直学士院者惕闻宠命莫措微躬窃以掌制紫垣久惭无补进官青琐尤惧非宜葢机要之愈严繄出纳之攸系自非学足以与闻国论智足以深照事机或非其人必害于政臣退量至陋深恐不堪昔惟润色之司犹虞疎阙兹任涂归之职是速颠隮矧当书诏填委之时仍兼词翰清切之地圣恩诚厚愚分难安自知断断以无他众必龂龂而不可伏望皇帝陛下收还成涣俯鉴忱衷别择时髦俾当夕拜庶几得批敕之手不至累知人之明
　　辞免除权吏部尚书状
　　右臣准尚书省劄子奉圣旨除权吏部尚书兼职依旧者宠光下逮惕惧靡遑窃以选部攸司是曰六官之长文昌摄事亦叨八座之称纵难求杰异之才犹当取践敭之旧臣一登仕路三入脩门年除嵗迁寖逾于始望寝惊梦愕屡蹈于危机惟兹琐闱几更月琯遇事辄发徒自积于怨仇忤旨为多方日虞于呵谴敢期睿奬亟赐襃迁径由夕拜之联擢试天官之职兼汗青于东观仍视草于北门揣愚分以何堪恐公言之不贷伏望皇帝陛下收还成涣改畀真贤俾退服于旧班庶渐伸于归志
　　辞免陞兼实録院修撰状
　　右臣准尚书省劄子奉圣旨陞兼实录院修撰者叠被恩荣深增战灼窃以思陵在位着三纪之治功儒馆修书垂百王之宪则宜求良史以赞宏模臣才不逮中职多共贰北门视草顾五技之已穷东观滥竽曾一辞之未措矧乍躐选曹之长方将谢史笔之兼敢冒宠光进升论譔铨曹至宂尚忧绵力之弗胜髦俊满前安用庸才之备数仰祈睿鉴遴选实能庶大典之速成免公朝之虚授
　　辞免兼侍读状
　　右臣准尚书省劄子奉圣旨兼侍读者朝拜宸纶暮叨恩命退量谫薄罙切惊惶窃以帝幄执经之臣尤高露门进读之选自非耆儒博硕古学精深虽得侍清燕之间何以赞缉熙之盛如臣至陋冒宠已多推迁才阅于七年起躐寖登于八座已不堪于共贰尚敢望于至三昨为载笔之官犹慙于记注今进迩英之列安有于发明当观术业以旁求岂以班聮而序进仰祈睿鉴俯照愚衷仪图名世之贤增光稽古之治庶容一介专意三铨
　　乞补外劄子
　　臣辄倾丹悃上渎天听伏念臣庸陋无堪敢萌荣望比自三汚朝迹六阅嵗华太上擢之宂散之中俾居词掖陛下赐以便蕃之宠遂长铨曹侍帝幄之深严极儒生之荣遇汔无毫末仰赞高明况今福过灾生量盈器溢近遭介弟之戚复有冢妇之丧重贻亲忧尤不遑处重念臣有老母年八十有六气血寖衰喜惧交切久去乡国日夕念归伏望圣慈俯矜孤迹畀臣祠禄使息疲劳或得州郡差遣许其効力于外庶几不妨贤路少逭身灾干冒天威臣下情无任惶惧俟命之至
　　辞免除职与郡状【庆元元年五月】
　　右臣准尚书省劄子奉圣旨除职与郡者闻命云初揣躬知惧伏念臣久污近缀无补明时自怜小器之易盈况复私门之多故辄倾危悃仰叩宸聪果蒙从欲之仁俯遂闲归之志已为厚幸敢冒殊荣乃叨寓职之恩仍畀典州之寄实逾始望爰沥忱辞欲望朝廷特赐敷奏俾遂真祠之请庶安故里之居
　　辞免除显谟阁直学士知婺州状
　　右臣准尚书省劄子奉圣旨除显谟阁直学士知婺州者恭拜丝纶若临渊谷窃以东阳望郡当选循良延阁显名以优耆徳岂容一介之贱并叨二者之荣伏念臣三入脩门十更除目经帷史观实为儒学之华翰苑铨曹寖躐从班之长属以私门多故老母念归力陈匄外之章幸动葢高之听本欲少休于疲曳敢期叠受于宠光伏望皇帝陛下俯鉴忱衷特回成命廪以祝厘之禄从其学稼之心庶使微臣得安愚分
　　乞宫观第一状
　　臣辄沥危衷仰干宸扆伏念臣比以便亲求外自诡治民伏防圣恩俯从所请文谟寓直宝婺分符一旦得之实逾分量臣因得过家上冢以遂私心誓当勉竭疲驽图报君父已择行日即戒征途偶缘臣母以犯暑来归感疾颇重始则冒风作热以脏腑下利年已八十有六平时虽幸康强而血气既衰不堪触动今既伏枕旬日其势未有向安之期访医治药曾无退候举家惶扰朝不谋夕自知稽留官期合取违慢之罪又准七月二日指挥以臣寮奏请将应未申到任帅守监司排日催促疾速起发仰惟陛下以千里重寄付之防臣在臣岂不愿即祗郡事上寛顾忧情迫意切不免有言偃然方命迹几似之傥不投诚陛下窃恐难逃谴责震恐忧惧无以自容臣与老母相与为命既未容扶持上道又不可单骑先行若更迁延月日深恐辅郡久无正官或致阙误重臣之罪无以自逭欲望圣慈察臣由中之言出于恳切特赐宫观差遣一次使得少遂其私庶几母子或可保全尽出天地父母之恩糜捐顶踵不足以报冒犯天威臣下情无任惶惧俟命之至
　　第二状
　　臣比蒙圣恩除臣显谟阁直学士知婺州者臣暂还乡曲即欲之官臣母年八十有六忽以冒暑感疾疟痢交攻屡濒危殆不免控告君父乞奉祠侍养得旨不允此犹是朝廷故事又有量展赴官日限指挥明诏之颁词旨温厚俯矜危悃洞照真情登拜三读阖门感涕臣仰衔隆天厚地之恩不敢随即再请今诏下几旬局蹐不遑臣母虽幸向安年高易于感动其势非更寛以日月安得顿复旧观黾勉上道深虑颠隮母子相与为命又不可单骑先往深恐稽留君命使婺女久旷守臣之职臣则有罪不免复申诚祷欲望睿慈察臣之请出不获已差臣在外宫观一次使得杜门专意医药不惟保全母子之至恩亦足仰助孝治之万一干冒天威臣下情无任惶惧俟命之至
　　第三状
　　臣比以母病陈乞宫观伏准尚书省劄子奉圣旨不允依已降指挥前去之任者拜命三次周章局蹐无所措躬伏念臣憃愚不肖误蒙陛下拔擢便亲求外过家上冡悉荷矜从诚愿勉竭少圗报效而况臣所得州素为浙东佳郡财计粗优嵗事登熟去乡不逺使臣得奉亲之官宣布徳意岂非臣之至愿实縁臣母一病五十余日虽曾少间而年高易于感动近尝夜作呕吐次日心脾痛楚几于委顿阖门无以自存惊惴度日此去舟行三日至越遵陆七程始到婺州见今尚须扶掖方能起坐委难支吾若迫于威命勉强登途脱有不虞万死莫赎昔陈实为太丘长吏有诈称母病求假事觉收之以为欺君不忠病母不孝不忠不孝其罪莫大臣虽不孝安敢为此不免复冒斧钺之诛三以情实披诉于君父之前欲望圣慈特赐矜察除臣在外宫观一次使臣得以杜门专意医药之奉保全老母之余生臣无任祈天望圣惶惧恳祷之至
　　辞免再差知婺州状
　　右臣准尚书省劄子奉圣旨差知婺州者自天有命无地措躬伏念臣比剖左符暂归故里属亲闱之感疾叩宸陛以陈情荷温诏之一颁控忱辞而三请因殊庭香火之奉得专心医禬之营仰戴恩私寖成药喜忽蒙柬记再畀藩宣不移东婺之辅邦俾遂南陔之孝养固当仰体趣行之旨勉圗共理之良惟母夀益高几近九龄之耄虽官程甚迩尚逾数驿之遥傥扶侍以亟驱恐疲劳之未免况臣世系本出部封至今三邑同姓之人不减四明聚族之众向于宦路或讲宗盟亲疎之间悔吝斯起忧患不堪于累嵗聪明尤减于前时敢以妄庸冒此烦剧欲望皇帝陛下收还成涣别选长才庶安衡泌之居以尽晨昏之职
　　辞免复职状
　　右臣准尚书省劄子奉圣旨复元职名依旧宫观者臣逖闻成命深震危衷伏念臣生遇昌期仕叨从列顷以便私而请外旋因奉母以求闲处此累年安如一日闭门自屏尚遭白简之弹跸地靡遑敢冀青毡之旧忽颁纶于北阙复寓职于西清拜宠若惊祝厘如故不圗简记逺及微踪揣愚分以非宜恐人言之可畏伏望皇帝陛下俯矜贱悃亟寝误恩庶安敝里之居免玷甘泉之列
　　辞免与郡状
　　右臣准尚书省劄子奉圣旨与郡者臣恭闻明命莫措微躬伏念臣少习一经本因觅举仕逾三纪非敢为高论思无补于清朝更迭遂求于辅郡为亲而归故里九易嵗华复职而畀外祠一由上赐与郡有旨阖门皆惊久伏丘樊岂不愿承于任使傥无疾病犹当出效于驱驰兹贡需章实有危悃母以九十四之耄日抱沈疴臣以六十七之年又婴宿疢顾二人相与为命无一日不曾用医汤药扶持茍延暮景里闾劳苦具见真情心志已凋豫切不虞之惧头颅如许宁堪共理之良伏望圣慈俯怜旧物许令终养以全乌鸟之私仍俾祝厘少安麋鹿之性
　　乞致仕状【开禧二年十二月】
　　右臣么微之迹遭际圣时叨缀从班曾无补报忧患余生自贻严谴杜门省愆衰瘁日甚重念臣生于绍兴七年今年及七十揆之礼经实当告老伏望睿慈许臣致仕干冒天威臣下情无任祈天请命激切屏营之至
　　第二状
　　右臣昨具奏乞致仕奉圣旨不允者引年有请愿毕余生赐旨未俞敢申再渎仰动葢高之听冀垂从欲之仁窃以致为臣者实累载之素心不得谢者乃清朝之异数茍非宿望厥有彞章如臣者少既无奇今将安用不堪荷橐赋彭泽之归来但切杜门类介推之偕隐子欲养而亲已矣老将知而耄及之而况拜不能兴扶而后起退量病体何必待年揆以礼经适当纳禄弗容自黙非敢为高伏望圣慈俯矜愚悃俾安畎亩遂终齿于幸民许挂衣冠庶获全于晚节
　　辞免复职状
　　右臣准尚书省劄子奉圣防与复元职者臣忽闻牵复倍切惊惶伏念臣久遂退闲晚更忧患不知自谨宜得大呵曲荷隆寛止从薄责既坐糜于祠禄复进冒于侯封增衍圭腴方申谢牍敢图睿眷尚及孤踪未容挂神武之冠仍为洗丹书之籍宠还故职以贲余生感上意之至优恐舆言之弗贷欲望皇帝陛下鉴由衷之悃悯垂尽之年追寝误恩少安愚分
　　辞免除龙圗阁直学士致仕状【开禧三年四月】
　　右臣准尚书省劄子奉圣旨除龙圗阁直学士依所乞致仕者闻命自天措躬无地窃以引年载请方拜命音进律过优几成误宠重念臣仕参法从归即隠居多病蚤衰久有挂衣冠之志为贫急禄尚存恋栈豆之私不因及七十之期安敢为再三之渎幸兹得谢何望叨荣矧惟汉阁之班莫重河圗之直当以处赴功之彦岂应畀纳禄之人伏望圣慈收还涣渥念臣素知止足俾臣粗保始终惟旧贯之是仍庶余生之无媿臣除已遵奉圣旨致仕外所有龙圗阁直学士恩命臣未敢祗受
　　辞免召赴行在状【开禧三年十一月】
　　右臣准尚书省劄子奉圣旨召赴行在者臣闻命震惊罔知所措伏念臣本无可用老而益衰既已引年方兹待尽忽蒙颁命不知所为况号召之一新以人才而为急有如臣者将焉用之输忠竭诚则已忘旧学陈力就列则又为废人伏望朝廷特赐敷奏非敢饰辞以控免悉自衷诚而吐陈冀别用于真贤庶少安于愚分
