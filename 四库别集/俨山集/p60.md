<!-- { "loadSidebar": true } -->
　　呜呼此予友谈君舜年之墓舜年讳寿与其伯兄田字舜于自相师友以文学鸣郡中有昆山片玉之风故人谓舜于为东石而君为西石云正徳辛巳有以舜年名上御史者既已得出察院叹曰赍吾志吾逝矣乃卒予在京师传其事者不一予未敢遽信也东归问于其兄弟子侄则皆泣不忍言又问于其亲识交旧或言不欲尽言予意甚哀之呜呼士大夫仅立门户思为燕贻将使后之人弱者获以自存其贤且明者复资以用世故孟子论故国必曰乔木世臣彼伐其枝叶以伤其本根使濯濯焉抑何利于人国斯岂其心哉无亦所遭逢者有命也呜呼才美如舜年使蚤取科第以起必不死不必取科第得为寒素士或不死且不为寒素士稍自晦其才亦未至于死今死矣岂非命哉其孤伯古卜以正徳辛巳十二月二十四日壬寅于鹤坡西原祖茔之右持东石君所为状谒铭予义不容辞按谈氏今松郡大族其先开封人宋博士宗遂扈从南渡居苕霅之间再迁上海之鹤坡里工部右侍郎野翁先生举天顺间进士歴官九卿有经济才君之世父也曾祖晩香公祖怡静公俱赠通议大夫工部右侍郎曾祖妣祖妣俱王赠淑人考讳秩号存省义授郎官妣朱氏君生有异质寡言笑入小学时犹未茹荤年十三丧母即议庐墓曰此家伯丧大母时事吾家学也适野翁罢工部归闻之曰儿真欲学而伯耶君对曰孤儿非伯尚谁学哉则又泣曰愿伯父子视儿也野翁举少时读书镫与之顾谓存省公喜曰弟有子矣时慈谿姚东泉先生有重名野翁礼致之俾君卒业东泉亟加称赏已补为弟子员有声遭存省公丧哀毁如礼服阕举于乡再三不利然名益起学益充诸提学使者更三四辈器奬益重竟以例上国子国子祭酒踵接皆爱之与东石君自国子再举再不利更相谓曰司空之业衰矣不当再图乎幸无忘授镫之事年才四十有八而祸作矣寔三月一日也配唐氏有淑徳视庶子女如已出用不乏嗣躬行勤俭用丰其家方西石君防其侄不当为赋长有事于官时唐方病又私忧之一哭而卒云享年五十寔二月四日也再浃旬间而夫妇相继逝于仁爱天道竟何如哉子男一即伯古孝敬而文息女一张志其壻也孙男一如金孙女一徳贞君器宇修伟昻藏如野鹤而谈吐条鬯有古策士之风为文章辩博不群诗歌清丽笔札在晋唐之间家居尤事力田务本所与游尽海内名士而君之兄弟辱谓予为益友予竟何益哉雪涕为之铭铭曰孰丰其材而啬其为器何成之难而毁则易呜呼其藏之深以俟知已于百世
　　勅封安人郭氏墓志铭
　　呜呼礼妇人无称其称贤妇系其夫其称贤母系其子匪专词也此深读郁侍御希正所状郭安人事而有感焉安人今同知松江府事新蔡张侯配也深与希正为诸生时侯已来莅于松松之人宜侯甚也由倅以登故无改地焉考于侯安人之贤概可知已按郭氏出汝宁世武弁有讳某者以文资通判武昌府安人之父也母曽氏初武昌君与侯家公友也器侯而女焉安人自幼即不凡习于女红手不停制曽夫人见其劳于寒暑而止之每前对曰舎此闺中安事也尝授孝经列女传请于母师而读之曰由此列女贞妇知古昔有若人也及笄归侯侯时为庠生富有文名日多宾友安人从中馈给之无倦夜分读书每以织絍助其占毕侯博学多才尝试为绘事夫人从旁睨之曰为此能无妨于学乎抑将夺而功也侯怃然止之自是一意于学领河南某年乡荐遂入胄监安人奉二大人于家居起以时滫髓必具使二大人忘其子之逺于身也侯宦松迎二大人来养安人日率子姓娱防左右使二大人忘其身之去乡土也侯顾内得助故不以家累政尝受牒赈郡饥侯以里计民以民计粟大发一时全活者甚众事竣阅烛防稽官廪几空颇私忧焉安人心知之曰是不过得罪焉耳为郡父母而活民宁能计利害耶侯闻而释然海冦发于崇明大出军扑灭之檄侯为先锋戒行属安人以家事安人大声曰此王事也吾将家女军旅之道以无惧为主况此小丑盗兵者乎上慰舅姑下训子女妾之分也侯果以大捷蒙厚赏若安人者亦可壮也侯督饷嵗一至京师安人尝严治门户以徯其教子也尤严而有法及是侯适出役而安人殁于粉署呜呼若是者能无称乎是故次其大者系之侯以着安人之贤也享年五十有二以某年月日受封以天顺某年月日生以正徳某年月日卒子男三长萱娶游氏次葵娶曹氏俱学生次芷聘王氏息女二长适曹大夏次适孟堂早卒孙女一侯南还将归榇于新蔡卜以某年月日焉乞铭铭曰
　　惟妇之良为家之光厥功孰多中賛潜襄中州淑灵岂独君子英英闺彦懦夫可起周诗采蘩秦风板屋太师是陈俾也可录凤吉终叶鸾章自天讵曰草露永贲重泉
　　副千户唐公墓志铭
　　嘉靖二年春三月庚申武略将军副千户唐公卜于周泾之原配以乔宜人大封焉礼也其嗣子太学生牧具衰绖奉太常寺少卿曲江赵公状乞铭深不敢辞按唐氏着上海上海之唐寔出子方晋阳灵石人也吴元年有讳英者官乌泥泾税课局大使因家焉英生福福生俊俊生昭皆有隠操昭生瑜举进士歴官至都察院右副都御史为宪庙时名臣公都宪公之仲子也母尹氏讳镛字士和别号煑雪人故称为煑雪先生幼有至性孝友和厚仪观雄伟瞻视左右炯然射人音吐洪鬯纚纚然不为媕阿淟澁之态接人未尝有惰容见者咸敬公公敬人亦终身也有长才见于家政事輙就理故家世遂为邑中冠都宪公游宦无内顾焉暨还政归则室堂精好园田清嘉歌舞都雅宾客之过从甘脆之盈洁公悉心焉都宪公顾而乐之待伯兄桂岩先生尤有礼意故邑中称公为孝子弟弟云治壬子山东饥公输粟若干赈之例授松江守御千户所副千户月有俸给公具辞章服则拜焉曰圣恩厚矣正徳己巳邑大水公乃蠲租若干计口给食以活佃丁又若干郡邑长吏闻公名欲致一见之公不可或有礼其庐者人劝之曰当见于是公又不可嵗时又招为乡饮宾公竟不可曰吾欲何求也顾不任为礼耳雅爱山水晩益为林泉之乐浇花莳竹架石凿池日与亲知数辈徜徉其间饮酒赋诗意豁如也享年七十有二以正徳戊寅十一月三日终于正寝云配宜人乔氏赠翰林院编脩公之女有贤行初连举女得子輙殀已乃生牧牧生九龄而宜人卒公特钟爱乃择令族得长乐令平野凌公之女配焉今倜傥有器局盖方向显荣云女四周凤薛凤张鸙沈陟其壻也深与公家有防少从桂岩煑雪公兄弟间游处若昆山双璧与桂林连枝交映相辉应接不暇也退而察公所存咸近于厚诸女居抚诸甥教养备至故周氏甥既登科犹以公姓姓之示不敢忘也则公之种徳累行概可见矣宜铭铭曰
　　深山灵谷厥产凤麟世徳名家乃钟伟人吁嗟先生禀遇特异身际五朝家承六世既令厥名复全而归文事武备完徳庶几周泾之汇实维同穴太史铭之万古是阅
　　方溪刘公墓志铭
　　呜呼必有世徳乃有世望必有世泽乃有世家夫世世有徳焉生长见闻必有超于风习之外使人望焉知为名流夫是之谓泽渐濡所暨浓润固殊其于乡邑郡国寔系观听有感化焉此世家之所以重也予于志敬之刘方溪之墓盖致三叹于斯刘故上海世家也敬之早承父兄之泽其生长见闻渊源夐矣加以通敏倜傥之才发其深逺丰硕之积淹雅蕴借望之于琴尊图史之间非复寻常品流可企也惜乎天不假年而转移之具于乡国多所未试焉呜呼其孤啓元等卜以嘉靖乙酉十二月六日庚申奉窆于祖茔之次以谈进士承儒状来乞铭陆与刘世婣也昨嵗汀州之予为书其堂之石兹安敢辞按状公讳交字敬之别号方溪刘之先自南宋有亨叔者迁居华亭再迁上海者仲礼也曾祖讳文忠祖讳钝字廷鲁号水月以仲子璵贵赠奉政大夫真定府同知祖妣顾氏赠宜人父讳玉字钟秀号静斋母王氏生三子敬之其季也少頴异在群儿中目光如炬治举子业即通大义善笔札长壻曹怡松家怡松讳玭字以渊县之旧族以行谊闻又善鉴识一见敬之抚其额曰是郎终不碌碌吾未举子吾有女宜配半吾子也既入怡松家即为曹氏持家政甚办防静斋府君遘疾乃辞归率其妇日侍汤药复奉王孺人以色养存殁咸厚以比于礼时从父坦斋府君致建宁政还敬之日侍尊俎殷勤欵至逮仲兄宜亭公以汀州还复事之如坦斋焉人每羡之湖广嵗饥输粟若干斛授鲁府引礼舎人待次于家郡县有公务冗剧者咸就敬之取办焉乾清大工兴部使者分司苏州专督陶甓檄往从事剂料有法大为宁海张公所器县侯农王公莆田郑公咸加赏识敬之不问久暂劳勚未尝伐焉友人赵云谷既卒其遗孤龙无所于归为收养之并恤其家如不及人尤贤之居尝多蓄名酒暇则致客客至则赋诗属对相与勘契法书名画摩挲古彛器为乐与人交不为蹊径有非礼相犯者輙形之顔面人亦亮之治家井井凡婚嫁丧之礼咸适于中教诸子以继述为大盖世家之望云以嘉靖甲申八月十三日终于正寝上距成化庚寅六月一日享年五十有五娶曹氏即怡松长女有贤行能相其家子男五长啓元娶余氏次绍元娶沈氏俱国子生次守元娶沈氏县医学训科次庆元娶庄氏次鹤年女一适县学生孙继科孙男二继孙承孙女二敬之视余少长幼尝往来予家与之防处甚狎也予知其才之足以善俗而惜其年之未足以酬志也乃为之论次其家世而复系之铭铭曰
　　千年在前承者刘氏千年在后刘氏伊始人孰不寿逖以名纪亦孰匪才崇善则美嗟嗟方溪人逺室迩斯文足徴九原莫起粤有遗休厥在似
　　致仕新淦县丞荣隠余公墓志铭
　　上海有旧家必曰余氏余氏之彦必曰荣隠公公讳麟字文祯以县学生起家仕为新淦县丞年未五十即自铨曹乞致仕是时钧阳马端肃公为冡宰特为例处之既归修葺故居手理泉石花竹于城市中极为幽胜庭下纽桧相传为宋元时物人称之曰乔木云公修髯峻宇徜徉其间雅歌投壶饮酒赋诗不复以人间事注意澹如也年七十有一而卒其孤继芳等以墓石请按余氏之先有讳承仕者仕宋为拱卫司兵马防驾南渡因居华亭之华村十传至耕乐公之髙祖也耕乐字谷寳谷寳永乐中应召为太医赐绯直翰林而终耕乐生旭字景阳壻于上海镇之胡氏遂家焉旭生郇字孟祈号梅竹以诗书行谊闻邑中郇生廉字清臣通敏倜傥累科不第以例贡入太学授新昌丞配姚孺人寔生公公遭愍凶力守先业专意科举有声既乃奉例补国子生循次授新淦丞新淦故号难治适尹去公遂署篆以清慎自励种种悉办上官才之他郡县事有不能办者輙檄公公受檄即办如新淦三载矣旌奬屡至亟为按察使张公某知府吴公叙所器后新淦人去思之馈遗问嵗时不絶吴公谢还亦至上海与公握手相欢者浃月乃去人以为难云以嘉靖甲申十二月三日卒以又明年丙戌十二月某日祖茔之次娶钱氏御史孙女柔顺贞淑允执妇道先公三十七年卒生子一曰继芳娶俞氏县隂阳训术女二适曹恢适奚邦寳继娶彭氏府尹次女也贤明慈慧以贤母闻生子一曰继瑞娶韩氏县学生女二适刘啓元适曹应文孙男三重器大器宗器孙女三深少即知敬公尝过其家坐春堂俯山亭周旋陟降览观故旧之迹焚香啜茶每至尽日举手挥麈谈古今治乱之迹纚纚可听与人交啓齿即露肺肝不少狥俗态晩年耳目聪明步趋有章灯下犹能作蝇头细字迨属纩犹以继述属其子云盖公天资岂弟乐善慕义无雕饰藻绘之行抑其流风余韵固有以厚之也宜铭铭曰
