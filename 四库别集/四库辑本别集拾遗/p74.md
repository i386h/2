<!-- { "loadSidebar": true } -->
北湖泛空明，移舟泊沧渚。篙师暗理楫，宛转到深处。回流抱绝巘，长烟曳轻素。山明望松雪，湖阁兼云雾。遥风送管弦，白日无尘土。皎镜含虚碧，瘴烟跕飞羽。高冢空累累，昔时卿相墓。郴州顿凉冷，沧洲有奇趣。逐客久憔悴，世途多礼数。孤影空相随，不知从此去。终朝对樽酒，况复天景暮。乐罢不无悲，却寻故乡路。
 【《永乐大典》卷二千二百六十五「湖」字韵，页二十一上引「张舜民画墁集」。(影印本第十九册)】 
　　南归早发柳湖
残月光中强揽衣，欲随乌鹊向南飞。无端客梦难收拾，落在西城晚不归。
 【《永乐大典》卷二千二百六十六「湖」字韵，页十四上引「张舜民画墁集」。(影印本第二十册)】 
　　送吴都曹还芜湖
柳岭相从岁屡迁，南湖同泛又经年。斋前怪石曾为枕，门外长杨忆系船。白酒一壶贤圣乐，古书千卷弟兄传。九衢尘土忙如火，握手相看思黯然。
 【《永乐大典》卷二千二百六十六「湖」字韵，页十九下引「张舜民画墁集」。(影印本第二十册)】 
　　城上乌
山头月，几点残星灭不灭，营中角声鸣咽咽。战马嘶，征人发，堂上双亲垂白发，闺中少妇年二八。爷牵衣，儿抱膝，东邻西邻哭声一，道上行客肠断绝。
 【《永乐大典》卷二千三百四十六「乌」字韵，页五上引「张舜民画墁集」。(影印本第二十五册)】 
　　长盘岭遇张复乡人
马头已匝三千里，故国轻抛二十春。一片青山双鬓白，长盘岭下见乡人。
 【《永乐大典》卷三千四「人」字韵，页十二上引「张舜民画墁集」。(影印本第四十一册)】 
　　赠杜山人
才疏性懒一微官，终日埋尘土间。安得便为归去计，共君吟咏伴君闲。
 【《永乐大典》卷三千四「人」字韵，页二十二上引「张舜民画墁集」。(影印本第四十一册)】 
　　望行人二首
　　　其一
望行人，行人在何所？燕鹰不齐飞，参商竟相阻。别以三秋为久，生以百岁为期。不如还家对亲戚，浮名浮利徒尔为。
　　　其二
登高恨不高，望远恨不见。不见远征人，但见青山晚。今岁雁空回，明年燕又来。燕雁无凭讯，何用上高台。
 【《永乐大典》卷三千五「人」字韵，页二十一上引「张舜民画墁集」。(影印本第四十二册)】 
　　胡无人
洛阳一少年，善达古今事。意欲隳单于，慨然陈五饵。当时长老以为笑，今日施行获其利。信哉敢谓胡无人，岁岁叩关来请吏。
 【《永乐大典》卷三千六「人」字韵，页六上引「张舜民画墁集」。(影印本第四十二册)】 
　　邠守李中散取乡人谢事者三人绘像邠学号三友堂予已记之复征诗
出仕归来义两全，真从髫龀至华颠。儒冠绘像为三友，龟佩相辉是四贤。莫与后生论损益，且于见世作神仙。东都九老夸荣贵，未比南豳德行先。
 【《永乐大典》卷七千二百三十八「堂」字韵，页二十一下引「张舜民画墁集」。(影印本第七十册)】 
　　送孙积中兄待次吴兴
骅骝不惜换舟行，人到归时意气生。五马未来迎使节，四弦何事作离声。焚黄此去荣乡里，垂老相看老弟兄。来岁北来如访我，寄书频到利陵城。
 【《永乐大典》卷七千九百六十二「兴」字韵，页十三上引「张舜民画墁集」。(影印本第八十八册)】 
　　送人出城同过周少府赠行者
欲解舟维岸，将行客倚栏。主人夸意厚，亲起具盘。溪柳低含雨，山桃重怯寒。何时浮小艇，同访橘州滩。
 【《永乐大典》卷八千六百二十八「行」字韵，页一上引「张舜民画墁集」。(影印本第九十五册)】 
　　送孙积中同年赴任陕府
劭农使者岭南回，上佐题舆陕道开。河水已随浮世去，条山应喜故人来。雨摧苦笋催羹臛，风飐樱桃落酒杯。我欲函关更西去，不知令尹肯相陪 【(孙尝掾蒲关)。】 
 【《永乐大典》卷一万九百九十九「府」字韵，页九上引「张舜民画墁集」。(影印本第一百九册)】 
　　题豆馆
关头日落薄衣襟，又对丛芦拥鼻吟。尘土十年缠马足，只凭双鬓照归心。
 【《永乐大典》卷一万一千三百十三「馆」字韵，页九上引「张舜民画墁集」。(影印本第一百十五册)】 
　　度秦岭
狗日去中山，春尽抵冯翊。闰晦适石城，发轸蒙再谪。有侄佐阴晋，所幸在肘腋。儿女本天爱，未免各分北。同行五六口，出关已登陟。舍去两京道，右手入大谷。入谷路崎岖，少前屡颠踬。秦岭生所闻，今日乃相识。一舍蹑其 【跌】  【趺】 ，两舍跨其脊。东井闻水声，南箕观簸析。西历华山小，北瞰黄河赤。大荔信毫末，中条真拳石。终夜听猿啼，白昼履虎迹。俯仰天地间，浩然为一色。是时甫中元，寒冻地欲坼。婢仆急榆火，腹背互熏炙。辗转竟号呼，良久各苏息。其南差沵迤，稍降已温液。及至洛水湄，挥汗复畴昔。乃知高卑殊，能使气令易。商于固善地，又且近乡国。感涕荷君恩，死生宁有极。凡人历艰险，乃心方惊策。常使处燕安，政如怀鸩毒。所以古先人，平居犹运甓。
 【《永乐大典》卷一万一千九百八十一「岭」字韵，页六下引「张舜民画墁集」。(影印本第一百二十二册)】 
　　鹘岭
度险仍逢雪，艰危顷步中。鹘飞犹自苦，人足故难通。九折羊肠外，三休箭筈东。西南望天柱，聊复慰途穷。
 【《永乐大典》卷一万一千九百八十一「岭」字韵，页七下引「张舜民画墁集」。(影印本第一百二十二册)】 
　　丞相宠示白羊御酒之作
进酒彤闱盏未干，眷怀元老在长安。双壶犹带崤山雪，一酌能消塞北寒。好是弟兄同受赐，更邀宾客共交欢。逡巡若遇头纲品，感激方明壮士肝。 【(前宰相在外，岁赐头纲团茶一斤，白羊酒二壶，计今受赐惟康国在京，公在长安耳。)】 
 【《永乐大典》卷一万二千四十三「酒」字韵，页四上引「张舜民画墁集」。(影印本第一百二十四册)】 
渊自然六室奇怪求诗以纪之醴陵多丁氏令威之后云　　徐刚中醴陵少府于山中寻出一洞有铭曰
重重翠筱蔽溪湾，石烂松枯不记年。但见桃花浮绿水，有时独鹤下青田。自然六室流锺乳，别隐三阶出洞天。身在故乡人不识，秪应徐令是丁仙。
 【《永乐大典》卷一万三千七十五「洞」字韵，页十五下引「张舜民画墁集」。(影印本第一百三十四册)】 
　　庚辰岁仲夏照处士王筌子真自渭上游三茅是时仆趋召京师分袂于永城聊写长言用浼行色
君为天下都散汉，我是人间大丈夫。君往茅山住岩岭，我乘汴水入京都。翩翩云鹤惊驭，汨汨尘埃满客裾。秪看此行皆可见，不须开口说贤愚。
 【《永乐大典》卷一万三千四百五十「士」字韵，页十三下引「张舜民画墁集」。(影印本第一百三十七册)】 
　　赠邻居陈焕处士
福唐陈处士，与我对门居。生死一炉药，尘埃数箧书。但知尊有酒，莫叹食无鱼。若论浮生事，浮生事总虚。
 【《永乐大典》卷一万三千四百五十「士」字韵，页十五下引「张舜民诗」。(影印本第一百三十七册)】 
　　宿卢岩寺诗 【(卢鸿所隐)】 
先生事业老空谷，弟子我多依绛纱。鹤板当年来上国，碧岩今日属僧家。松风生籁延虚室，瀑水喷珠缀藓花。我有故山归未得，年年魂梦绕天涯。
 【《永乐大典》卷一万三千八百二十四「寺」字韵，页十上引「张舜民画墁集」。(影印本第一百四十一册)】 
　　十二月二十五日行次渭原走寄熙帅范巽之
冻云积雪黯洮岷，晏岁轺车晤过秦。夹道清渠翻白浪，遶山铁马走黄尘。归鸿袅袅宁无信，塞柳依依欲弄春。今夕帐中一醉，同年贤帅是乡人。
 【《永乐大典》卷一万五千一百三十八「帅」字韵，页一上引「张舜民画墁集」。(影印本第一百六十三册)】 
　　元夕端居感事四绝
　　　其一
凤楼南畔彩为山，百戏年年奉帝筵。不独侍臣偏赐酒，当时一国梦钧天。
　　　其二
十二门开如沸羹，灯光月色逐人行。春城无处无歌舞，一曲未终天又明。
　　　其三
珠帘当面见玲珑，白鹤仙人上下通。夜半蕊珠重命宴，鸣鞘声落九霄中。
　　　其四
何事今宵动所思，此欢常与少年期。莫疑杜甫吟兼哭，为忆开元最盛时。
 【《永乐大典》卷二万三百五十四「夕」字韵，页四上引「张舜民画墁集」。(影印本第一百八十三册)】 
　　 【黄陵庙】 
。春深兰芷供香案，日暮乌鸢送客舟。自是江湖清绝处，后人憔悴写离忧。萧韶不返九疑愁，双凤追思楚水秋。袆翟飘摇摧画壁，佩环零落挂帘
 【《永乐大典》卷五千七百六十九「沙」字韵，页七下《古罗志》引「刺史张芸叟」。(影印本第六十册)】 
　　复拜朝散郎
曾为朝散已多时，起废皇恩许再为。学得子文无愠色，笑他白老强题诗。虽无妄想追前境，犹有贫人刻后期。祗向今冬求致仕，要将恩泽与孙儿。
 【《永乐大典》卷七千三百二十二「郎」字韵，页十七下引「张舜民画墁集」。(藏上海图书馆)】 
　　题镇洮铺壁
元佑庚午岁五月三日，湟中还，趋临洮，过三坌，南望康乐川。是时春气微达，寒日将没。溪山重复，香霭蒨深。非重湖之南，则九江之北。爱而不已，遂为此书。
 【《永乐大典》卷一万四千五百七十六「铺」字韵，页一上引「张舜民画墁集」。(影印本第一百五十三册)】 
　　窊尊铭
郴之为州，跨大溪上。临水皆奇石，水清而石怪。有如动物者，植物者，用物者，象物者，可状类者，不可状类者。岂皆水之力能攻坚，累日而致然哉，是亦天成者尔。一旦得窊尊于剑泉下，又得于城之东南隅。因醉而铭曰：
酌之不竭，注之不盈。石如吾醉，水如吾醒。嘻容乎其寂乎，孰耦吾形？
 【《永乐大典》卷三千五百八十四「尊」字韵，页二十下引「张舜民画墁集」。(影印本第五十一册)】 
　　浙川窊尊铭
天开地成，禹浙娲并。可盈可倾，掊已醉醒。忘乎照乎，尚谨尔形。
 【《永乐大典》卷三千五百八十四「尊」字韵，页十九下引「张舜民画墁集」。(影印本第五十一册)】 
　　邠学三友堂记
