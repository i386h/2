<!-- { "loadSidebar": true } -->
　　宣圣五十七代孙资善大夫衍睈公用汉隶为锺陆徐仁甫氏书存愚二大字扁其燕处之室而翰林修撰朱善为之传赞允为仁甫实录矣洪武甲子秋余校文江西始识仁甫出其卷示余传赞外名公雅制佳什磊落珠辟冄介予一言予复之曰昔宣圣论宁武子邦有道则知邦无道则愚而潘岳赋闲居则曰有道吾不知无道吾不愚夫有道不知即武子之无事可见也不谓之知不可无道不愚即武子之沉晦免患也不谓之愚不可故又曰其愚不可及也不可及之愚自武子外不多见而仁甫独能存之存之者冀及之也愚知之相绝也久矣其不相为用也亦固矣人知武子之知愚不悖而岂知其愚之不可及者皆其知之尤者实为之哉故岳所云有道吾不知不知者不巧宦以荣禄愚之守也无道吾不愚不愚者不贾祸而蹈□知之藏也仁甫不惟存此愚于不可有为之时而尤能存此愚于可以有为之日斯则人所难也玩衍圣公之大书读朱翰林之传赞又当以此意求之吾故事其后如此云 

　　○题刘崧官诰后 

　　汉史云以官寿卒官者荣以禄寿者孝终命不陷刑辟也在汉世不为稀然汉史特称之若此矧后世子姻友刘崧子高有令子士鸿以其先君子前后所授官诰及所赠身后恤典与主上亲为祭文录以成轴而介余识其后始子高以人材起洪武三年八月授兵部职方郎中六年九月授北平按察副使官满给由既而奸臣弄法坐以违制得释放还家及权奸伏诛奉勑符取到十三年正月除礼部侍郎五月以人神有変特命致仕十四年二月复起取授国子司业四月卒令有司备礼棺殡命奉御唐寿以牲醴致祭焉享年六十有一呜呼使子高幸而以职方殁以宪副殁可以为卒官未可为卒官寿使子高不幸而殁于放还田里之时可以为卒寿未可为卒官今也一起取于权奸诛锄之后而有侍郎之除再起取于特致仕之后而有司业之召何荣如之虽司业不席暖而终而褒恤祭奠眷赉弥在当世为难得在西昌则一人而已谨题其后以归士鸿宝藏之 

　　○书神石铭义乕赞后 

　　贰令李君克贞述文丞相神石夏将军义乕二萹深有补于名教余读至再四不去手扶乕为山之君肉百兽以为粮且攫人而吞噬之冣不义者也然知有父子则性近乎仁石至顽钝傲四时而纯生植终万在而不亏蹇波涛不能泐霜雪不能坟无知莫甚焉然苟有所凭也则反智于人故席之能义仁之烈也石之能神物所凭也且石能言于宋起立于汉尚矣则其仆空坑之卫丞相截追兵殆将植我孱王再兴赵祚以配祀于天苍皇逼迫之际人不能措其力而石独能之非神哉夏将军前忠后达荃化为茅三尺童子见其心其所飬乕欲杀之宜也昔者衔鹿啖将军于庐墓病中虎之仁之至也今者咆哮欲噬将军而甘心就烹乕之义之尽也席之死荣矣将军虽生不亦有腼面目视人冈极哉微神石则丞相必死而后日之大节无其终微义虎则将军幸生而当时卖国之心为不白此克贞所述足以增重于伦谊而深有发于余里衷故书其后如此 

　　○兰桂山房记 

　　萧君孟章颜其隐居曰兰桂山房取晋熙郡王结幽兰援芳桂语也晋熙梁武第二十子贤而文遗落纷华声利其言曰知止知足澹然无虑北山之北弃绝人间南山之南超踰世纲清敻盖可想见萧君名山房以兰桂殆尚友千古者君服则儒稳则吏时可为即萧规遭随吾不溺时不可为即计然陶朱吾不污洒扫室庭珍珑轩窻童丱诵弦朋徒觞咏挹青原之朝爽鴈螺于之夕清亦非必绝人间踰世网固已澹然忘虑知止与足矣夫兰有国香服媚于人桂性馨烈卉木所忌滋之九畹楚三闾所好修也树之小山汉淮南所招隐也□□慕晋熙不徒结之援之而又滋之树之呜呼贤矣哉余发虽种种尚能相从山之南北乃为之记且长歌之歌曰 
　　有羙一人兮盘之阿傲世态而脾睨兮其嘅也歌袭芬芳以龄兮抱坚真恒不磨山海祲而雾潦毒兮夫孰能浮湛以媕阿女兰申申兮桂娑娑天潢肆其清润兮乡云被其光华彼椒佞与荃茅兮孰为少多结佩纕而授觞酌兮其如子何呜呼静与晦而俱寂兮动与阳而同波顺时几乐夫天命兮其如子何 

　　○雪蓬记 

　　士君子托物自况以名其斋而交游尊其德亦因以为别字其来尚矣托者与也凡有形色性情无远近巨细朴野华丽皆是以寄兴得其神不必得泥其实会诸心可以忘乎言至使不识其人者犹想而慕蔺焉斯不亦羙乎今陕州知州事闻人侯彦芳佐泰和时餙所谓东偏斗室垩以涂其壁而蘧以帟其上因扁曰云蓬盖藏修之所托以寄兴者侯与仆会金陵时语仆曰雪蓬需子为记仆敬诺焉于时侯奉命赴汴京仆亦次第还乡始得坐雪蓬斋中乃记之曰蓬盖舟所藉以庇覆其所载者贤才亦国家所籍以庇覆其赤子也蓬之上维雪焉至清至白可以瑞稼穑□□蠢且蓬戴雪又胜重也蓬譬则侯之一身而雪其德欤士君子以身许国不能表里澄澈润泽枯槁凛然自持则不能以任大事果其德充耶小之簿书期会大之礼乐军旅外之刺史守宰内之元勋硕辅无不优有余智显有成绩譬蓬之于舟穿沟港出陂汊蹙滩石谷涛澜然后平临大江迅达黄河而人与物俱蒙其荫不病厥载也不然夏暑雨骄阳冬祁寒烈风舟非蓬顷刻不能居与行也或曰侯尝驾雪蓬转输于襄阳今兹舣雪蓬布政于河南蓬亦劳止矣噫是求雪于太阴之庭求蓬于氷夷之都也名斋之意殆不其然书曰若济大川用汝作舟楫传说为商哲辅佐兴令业岂尝屡济川而病其舟楫也耶 

　　○学村记 

　　友人易君别字学村蕲记于海桑子子嘉焉或曰是矫也君岂尝能村乎村贵真不学而能昔王建张籍同时同以乐府者声评藉者曰其不及王建者村不尽也谓其不能自然未极于真耳村固易学哉子曰不然传曰蛾子时术之志曰人皆作之作之不已乃造自然范蠡平吴变姓名鸱夷子皮始学贾严光避汉披羊裘大泽中始学渔梅福上书□□吴市门始学卒郭觧晚而折节始学俭非不学而能也朝野之相形即野名村士农之相訾即农名村而尧时咨治于在野周时烝髦士于我农后世目咲为村者在唐虞成周不尔也不当学乎世益降浇益滋鄙先进曰野人高后进曰君子文之敝也久矣夫子从先进礼乐夫固野哉学之固可议乎易君学村学之诚是也佊不学而能者野人不辨菽麦寒暑者之为耳野人之所为村非君子之村也如吾所云唐虞成周时君子者之村也虽然又有下愚之村焉几流俗人所尊崇慕仿者皆是也而易君无也君去荣就晦学村宜不侣吾惧其沦野人之村欲纳诸君子故乐告以斯言君曰吾既甘守环堵浮湛里闾台笠缁撮贤于切云之峩峩缟衣綦巾侈于象服之委委调笑乎蜡宾之仪崛疆乎樵夫之拜田子方贫贱之骄固多陶征君桑麻之趍不少也若是何如子曰其然乎几几于达乎村乎孰过是乎书以揭诸座右 

　　○南康县复秀公台记 

　　秀公台者南康贰令吴公德基父所复也曷为而复之从民志也古者大都小邑胥由卜定然山川形势风气之聚若舟瑶以陟巘降原升墟而望楚与京类可征已南康其壮哉县乎览厥治所中高四隤若玄武状堂后西偏隆然特起成墩又若其曳尾然因墩以为台而台自宋丞相秀□□□升之景佑间以校书郎出宰民德之不忘遂取其谥名焉台非徒胜槩是都抑形势攸系哉洪武二年着令中外诸府寺并环筑公舍长贰史胥族处缭以高墉固以緫门纵广崇庳罔或超度县克日攻位适台直少府听事遂夷之台前豫樟十数围寺门古桕一株无烈风迅雷同日应声自拔众骇愕然业已建不可渝已三年秋县老若士并力一辞恳告贰令首台之夷狺犷胥庆县既卑矣罔可畏忌讦诬猬兴赤子焉所芘宁县官独忧耶且县有故易此必戾木有知而既告之矣明公幸复之哉公曰岂其然乎吾达子之志亦大有理乃迁少府听浚池之塞隆台之平民欢趍功不日而复崇加其旧又出俸钱买亭卓而覆之用慰悦民情抑以时观游节劳佚礼宾客焉仆适道广省校文还公引坐台上觞酌无次指南山曰滃然翠浮爽然气蒸非南中所可凝又指北山曰此九日岭亦因丞相名而命之前宜玄武道起新亭扁曰寿龟池左右嘉木扶疏清风徐飘翛翛冷毛发四序迭乎前万景赴其下台奄而有之不尚可记乎仆曰然此一役也有规有颂古不容轻废规也复古之旧嘉与民同休颂也匪镵金石莫惠久远吾见公盛德羙政与秀公爱遗钦于世世矣 

　　○虗白记 

　　海桑子归自罗浮游上清宫息焉二子者方论道其一崇虗其一尚白咲于列者曰圣人崇诚而子崇虗君子尚□而子尚白得无戾乎夫虗而不白岩洞是也白而不虗玉石是也子各一焉而可乎二子爽然自失请业起拜咲者曰此非吾所能子往质诸江先生二子往焉先生曰吾不知也吾闻诸漆园傲吏傲吏闻诸七睈七睈闻诸天向子所闻无一可也今夫日月者司视之官不煜于昼则天者育不煜于夜则地者□尝试有一物梗其中一尘滓其外哉今夫水洞鉴毛发泓泓渟渟不测不极实之泥沙土石壅其行淤其冷岂其天耶今夫鉴之空也的的兮空青之剖而金筮之冻也荧荧兮珠斗之芒而颇黎之浸也刬隆平霔磨垢刮翳而虗之軆始全虗軆全而静照出焉日月水镜其形其质虗空也日月水镜各一其照生白也其于人也亦然省天地之员方其日月之精华万物万象吾百骸也江河百川吾九窍也所以成吾体者皆实也所以主乎吾体者皆虗也虗所宜虚而勿实所不当实其光明也孰御是故耳虗则生白而听聦目虗则生白而视明彼其实所当虚者榛芜高于灵台粪粪壤瘗于丹府面墙而已耳屋漏而已耳杨子云自以为玄可也乌乎白哉二子跃然起洒然悟愿卒为弟子因祈海桑子叙之以为先生寿先生字中吉积书盈车律已以法学超诣德粹谦海桑子庐陵陈谟也 

　　○泰和县新修城隍庙记 

　　洪武三年六月皇帝若曰载稽祀典城隍庙貌宜从改作庙在府者如府治之制在州若县者如州县治之制旧有土偶像设者胥毁为涂墍在庑者□□涂两庑辟在正中者还以涂正中辟而图画云山于辟上凡神座凡席悉如官廨仪署主苐曰某所城隍之神大哉制乎一浇末俗之陋□从乱典之正于是省部斟酌格式移诸外省外钦承惟谨下诸属郡罔不虔奉泰和令尹嘉议大夫前御史刘公宗启政肃人和令行众趍刻日庀工暨厥僚佐县丞陈君举善主簿杨君禹鼎典史许君宗礼相恊后先度地之宜而斥大之取材之良而谨施之量氓之任而分畀之旦省而暮程宽抚而严督纵广崇庳纤悉如法门庑庭室幕舍靡不宏伟轩朗上以称睿旨下以悦舆情远近耸观叹未始有盘盘翼翼羙轮羙奂寔为庙貌之甲岂直一邑之巨丽而已哉亦既落成耆老祝史等来请文刻石仆尝读吴文正公庙记盖曰城隍亦后土之类也古者八蜡若水庸若邮表畷莫不祀而报之况城与隍城民而卫物猂外以集内厥切懋焉不有以丽祀之可乎礼虽先王木之有而可以义起者城隍是也其所以庙而不坛者又以栖配享之神昔汉高帝以灌婴下江南而江南祀城隍类以灌将军配是也文正公之言渊博明通足裨礼典之未备而我睈天子断自宸衷默刬昏俗致城隍之神有高明穆穆之居无滛瞽屑屑之黩诚旷世之盛羙也抑传有之先成民而后致力于神民和而神降之福邑长贰有焉盖其勤宣上德茂植民功殆与庙貌相为之远而神之降福斯民永永无疆者孰非惠化之所敷遗乎皆不可不书以是刻于石用昭示方来 

　　○中庸斋记 
