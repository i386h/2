<!-- { "loadSidebar": true } -->
　　某闻古之君子立而相天下，必因其材力之所宜，形势之所安，而役使之。故人得尽其材，而乐出乎其时。今也某材不足以任剧，而又多病，不敢自蔽，而数以闻执事矣。而阁下必欲使之察一道之吏，而寄之以刑狱之事，非所谓因其材力之所宜也。某亲老矣，有上气之疾日久，比年加之风眩，势不可以去左右。阁下必欲使之奔走跋涉，不常乎亲之侧，非所谓因其形势之所安也。伏惟阁下由君子之道以相天下，故某得布其私焉。论者或以为事君使之左则左，使之右则右，害有至于死而不敢避，劳有至于病而不敢辞者，人臣之义也。某窃以为不然。上之使人也，既因其材力之所宜，形势之所安，则使之左而左，使之右而右，可也。上之使人也，不因其材力之所宜，形势之所安，上将无以报吾君，下将无以慰吾亲，然且左右惟所使，则是无义无命，而苟悦之为可也。害有至于死而不敢避者，义无所避之也；劳有至于病而不敢辞者，义无所辞之也。今天下之吏，其材可以备一道之使，而无不可为之势，其志又欲得此以有为者，盖不可胜数。则某之事，非所谓不可辞之地而不可避之时也。论者又以为人臣之事其君，与人子之事其亲，其势不可得而兼也。其材不足以任事，而势不可以去亲之左右，则致为臣而养可也。某又窃以为不然。古之民也，有常产矣，然而事亲者犹将轻其志、重其禄，所以为养。今也仕则有常禄，而居则无常产，而特将轻去其所以为养，非所谓为人子事亲之义也。且某之材，固不足以任使事矣，然尚有可任者，在吾君与吾相处之而已尔。固不可以去亲之左右矣，然任岂有不便于养者乎？在吾君与吾相处之而已尔。然以某之贱，未尝得比于门墙之侧，而慨然以鄙朴之辞，自通于阁下之前，欲得其所求。自常人观之，宜其终龃龉而无所合也；自君子观之，由君子之道以相天下，则宜不为远近易虑，而不以亲疏改施。如天之无不焘，而施之各以其命之所宜；如地之无不载，而生之各以其性之所有。彼常人之心，区区好忮而自私，不恕己以及物者，岂足以量之邪？

　　伏惟阁下垂听而念焉，使天下士无复思古之君子，而乐出乎阁下之时，而又使常人之观阁下者不能量也。岂非君子所愿而乐者乎？冒黩威尊，不任惶恐之至。

　　【上执政书】

　　窃以方今仁圣在上，四海九州冠带之属，望其施为以福天下者，皆聚于朝廷。而某得以此时备使畿内，交游亲戚知能才识之士，莫不为某愿，此亦区区者思自竭之时也。事顾有不然者。某无适时才用，其始仕也，苟以得禄养亲为事耳。日月推徙，遂非其据。今亲闱老矣，日夜惟诸子壮大，未能以有室家，而某之兄嫂尚皆客殡而不葬也，其心有不乐于此。及今愈思自置江湖之上，以便昆弟亲戚往还之势，而成婚姻葬送之谋。故某在廷二年，所求郡以十数，非独为食贫而口众也，亦其所怀如此。非独以此也，某又不幸，今兹天被之疾，好学而苦眩，稍加以忧思，则往往昏聩不知所为。以京师千里之县，吏兵之众，民物之稠，所当悉心力耳目以称上之恩施者，盖不可胜数。以某之不肖，虽平居无他，尚惧不给，又况所以乱其心如此，而又为疾病所侵乎？归印有司，自请于天子，以待放绌而归田里，此人臣之明义，而某之所当守也。顾亲老矣而无所养，势不能为也。偷假岁月，饕禄赐以彻一日之幸，而不忖事之可否，又义之所不敢为。窃自恕而求其犹可以冒者，自非哀怜。东南宽闲之区，幽僻之滨，与之一官，使得因吏事之力，少施其所学，以庚禄赐之入，则进无所逃其罪，退无所托其身，不惟亲之欲有之而已。

　　盖闻古者致治之世，自瞽蒙、昏聩、侏儒、、戚施之人，上所以使之，皆各得尽其才；鸟兽、鱼鳖、昆虫、草木，下所以养之。皆各得尽其性而不失也。于是《裳裳者华》、《鱼藻》之诗作于时，而曰：“左之左之，君子宜之。右之右之，君子有之。惟其有之，是以似之。”言古之君子，于士之宜左者左之，宜右者右之，各因其才而有之，是以人人得似其先人。又曰：“鱼在在藻，依于其蒲。王在在镐，有那其居。”鱼者潜逃深渺之物，皆得其所安而乐，王是以能那其居也。方今宽裕广大，有古之道，大臣之在内有不便于京而求出，小臣之在外有不便于身而求归，朝廷未尝不可，而士亦未有以此非之者也。至于所以赐某者，亦可谓周矣。为其贫也，使之有屋庐而多禄廪；为其求在外而欲其内也，置之京师，而如其在外之求。顾某之私不得尽闻于上，是以所怀龃龉而有不得也。今敢尽以闻于朝廷，而又私布于执事矣。伏惟执事察其身之疾而从之尽其才，怜其亲之欲而养之尽其性，以完朝廷宽裕广大之政，而无使《裳裳者华》、《鱼藻》之诗作于时，则非独于某为幸甚。

　　【上欧阳永叔书四】

　　今日造门，幸得接馀论，以坐有客，不得毕所欲言。某所以不愿试职者，向时则有婚嫁葬送之故，势不能久处京师。所图甫毕，而二兄一嫂，相继丧亡。于今窘迫之势，比之向时为甚。若万一幸被馆阁之选，则于法当留一年，借令朝廷怜闵，不及一年，即与之外任，则人之多言，亦甚可畏。若朝廷必复召试，某亦必以私急固辞。窃度宽政，必蒙矜允。然召旨既下，比及辞而得请，则所求外补，又当迁延矣。亲老口众，寄食于官舟，而不得躬养，于今已数月矣。早得所欲，以纾家之急，此亦仁人宜有以相之也。翰林虽尝被旨与某试，然某之到京师，非诸公所当知。以今之体，须某自言，或有司以报，乃当施行前命耳。万一理当施行，遽为罢之，于公义亦似未有害，某私计为得，窃计明公当不惜此。区区之意，不可以尽，唯仁明怜察而听从之。

　　【二】

　　某以不肖，愿趋走于先生长者之门久矣。初以疵贱不能自通，阁下亲屈势位之尊，忘名德之可以加人，而乐与之为善。顾某不肖，私门多故，又奔走职事，不得继请左右。及此蒙恩出守一州，愈当远去门墙，不闻议论之馀。私心眷眷，何可以处！道途回，数月始至敝邑，以事之纷扰，未得具启，以叙区区向往之意。过蒙奖引，追赐诗书，言高旨远，足以为学者师法。惟褒被过分，非先进大人所宜施于后进之不肖，岂所谓诱之欲其至于是乎？虽然，惧终不能以上副也。辄勉强所乏，以酬盛德之贶，非敢言诗也。惟赦其僭越，幸甚。

　　【三】

　　某以五月去左右，六月至楚州，即七舍弟病，留四十日。至扬州，又与四舍弟俱，失郡牧所，生一子。七月四日，视郡事。承守将数易之后，加之水旱，吏事亦尚纷冗，故修启不早，伏惟幸察。阁下以道德为天下所望，方今之势，虽未得远引，以从雅怀之所尚，惟摅所蕴，以救时敝，则出处之间，无适不宜。此自明哲所及者。承馀论及之，因试荐其区区。某到郡侍亲，幸且顺适，但以不才而临今日之民，宜得罪于君子，固有日矣。

　　【四】

　　某以疵贱之身，闻门愿见，非一日积。幸以职事，二年京师，以求议论之补，蒙恩不弃，知遇特深。违离未久，感恋殊甚。然以私门多故，未尝得进一书，以谢左右。伏蒙恩怜，再赐手书，推奖存抚，甚非后进所当得于先生大人之门。以愧以恐，何可以言也？秋冷，伏惟动止万福，惟为时自重，以副四方瞻望之意。

　　【与刘原父书】

　　辱手教勤勤，尤感愧，伏承动止万福，又良慰也。河役之罢，以转运赋功本狭，与雨淫不止，督役者以病告，故止耳。昔梁王堕马，贾生悲哀；泔鱼伤人，曾子涕泣。今劳人费财于前，而利不遂于后，此某所以愧恨无穷也。若夫事求遂，功求成，而不量天时人力之可否，此某所不能。则论某者之纷纷，岂敢怨哉？阁下乃以初不能无意为有憾，此非某之所敢闻也。方今万事所以难合而易坏，常以诸贤无意耳。如鄙宗夷甫辈，稍稍骛于世矣。仁圣在上，故公家元海，未敢跋扈耳。阁下论为世师，此虽戏言，愿勿广也。前月被使江东，朝夕当走左右，自馀须面请。

　　【答吴孝宗书（孝宗字子经。）】

　　比得周秀才所示书，即欲奉报，以多病多事，未能如志，重承手问，尤以感愧。知生事弥困，为之奈何！某亦以姻事见迫，又田入不足，故私计亦未能不以经心。然劳佚有命，当顺以听之耳。前书所示，大抵不出《先志》。若子经欲以文辞高世，则世之名能文辞者，已无过矣。若欲以明道，则离圣人之经，皆不足以有明也。自秦、汉已来，儒者唯扬雄为知言，然尚恨有所未尽。今学士大夫往往不足以知雄，则其于圣人之经，宜其有所未尽。子经诚欲以文辞高世，则无为见问矣。诚欲以明道，则所欲为子经道者，非可以一言而尽也。子经所谓斜凿以矫矢，背柄以矫舟，此天下之所同，而舟矢已来，未之改也。《先志》所论，有非天下之所同，而特出子经之新意者，则与矫舟矢之意为不类。又子经以为《诗》、《礼》不可以相解，乃如某之学，则惟《诗》、《礼》足以相解，以其理同故也。子经以谓如何？两家各多难，无由会合，许明年见过，幸甚。未尔，自爱。

　　【答吴孝宗论先志书】

　　某辱书，又示以《先志》，而怪某尚有欲为吾弟道者，责以一言尽之。吾弟所为书博矣，所欲为吾弟道者，非可以一言尽。然吾弟自以为才不及子贡，而所言皆子贡所欲闻于夫子而不得者也。则某有欲为吾弟道者，可勿怪也。积忧久病，废学疲懒，书不能逮意。知已就试国学，隆暑，自爱。他俟试罢见过面尽。不宣。

　　【答钱公辅学士书】

　　比蒙以铭文见属，足下于世为闻人，力足以得显者铭父母，以属于不腆之文，似其意非苟然，故辄为之而不辞。不图乃犹未副所欲，欲有所增损。鄙文自有意义，不可改也。宜以见还，而求能如足下意者为之耳。家庙以今法准之，恐足下未得立也。足下虽多闻，要与识者讲之。如得甲科为通判，通判之署有池台竹林之胜，此何足以为太夫人之荣，而必欲书之乎？贵为天子，富有天下，苟不能行道，适足以为父母之羞，况一甲科通判！苟粗知为辞赋，虽市井小人，皆可以得之，何足道哉？何足道哉？故铭以谓闾巷之士以为太夫人荣，明天下有识者不以置悲欢荣辱于其心也。太夫人能异于闾巷之士而与天下有识同，此其所以为贤而宜铭者也。至于诸孙，亦不足列，孰有五子而无七孙者乎？七孙业之有可道，固不宜略。若皆儿童，贤不肖未可知，列之，于义何当也？诸不具道，计足下当与有识者讲之。南去愈远，君子惟顺爱自重。

　　【与崔伯易书】

