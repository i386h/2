<!-- { "loadSidebar": true } -->
伊汉元辅，时惟文恭。聪明睿哲，思心瘁容。毕力天机，帝休其庸。赋政于外，有邈其踪。进作卿士，粤登上公。百揆时序，五典克从。万邦黎献，其唯时雍。勋烈既建，爵土乃封。七被三事，再作特进。弘唯幼冲，作傅以训。赫赫猗公，邦家之镇。泽被华夏，遗爱不沦。日与月与，齐光并运。存荣亡显，没而不泯蔡伯喈太傅文恭候胡公碑公讳广，字伯始，交趾都尉之元子也。公应天淑灵，履性贞固，九德咸修，百行毕备。遭家不造，童而夙孤。上奉继亲，下慈弱弟，崎岖俭约之中，以尽孝友之道。及至入学从训，历观古今，生而知之，闻一睹十。兼以周览六经，博总群议，旁贯宪法，通识国典。

年二十七，察孝廉，除郎中尚书侍郎、尚书左丞、尚书仆射。干练机事，绸缪枢极，忠亮唯允，简于帝心，智略周密，冠于庶事。迁济阴太守。其为政也：宽裕足以容众，和柔足以安物，刚毅足以威暴，体仁足以劝俗。故禁不用刑，劝不用赏。其下望之如日月，从之如影响。思不可忘，度不可革。遗爱结于人心，超无穷而垂则。征拜大司农，遂作司农，迁太尉。以援立之功，封安乐乡侯，录尚书事。称疾屡辞。策赐就第。复拜司空。功成身退，俾位特进。又拜太尉，复以特进。

致命休神。又拜太尉。逊位归爵，旋于旧土。征拜太中大夫、尚书令、太仆、太常、司徒。永康之初，以定策元功，复拜前邑，录尚书事。疾病就第，又授太傅。入参机衡，五蹈九列，七统三事。

谅闇之际，三据冢宰。和神人于宗伯，理水土于下台，训五品于司徒，耀三辰于上阶，光弼六世，历载三十。自汉兴以来，鼎臣元辅，耋帙老成，勋被万方，与禄终始，未有若公者焉。

春秋八十二，建宁五年三月壬戌，薨于位。天子悼惜，群后伤怀。诏五官中郎将任崇奉册，赠以太傅安乐乡侯印绶，拜室家子一人郎中，赐东园秘器，赐丝帛含敛之备。中谒者董诩吊祠护丧，钱布赙赐，率礼有加。赐谥曰文恭，昭显行迹。四月丁酉，葬于洛阳茔。故吏济阴池喜，感公之义，率慕黄鸟之哀，推寻雅意，彷徨旧土，休绩丕烈，宜宣于此。乃树石作颂，用扬德音。词曰：

於皇上德，懿铄孔纯。大孝昭备，思顺履信。膺期命世，保兹旧门。渊泉休茂，彪炳其文。爰赞天机，翼翼唯恭。夙夜出纳，绍迹虞龙。赋政于外，神化玄通。普被汝南，越用熙雍。帝曰休哉，命公三事，乃耀柔嘉，式是百司。股肱元首，庶绩咸治。二气燮雍，五征来备。勋格皇天，泽洽后土。封建南藩，受兹介祜。玉藻在冕，毳服艾辅。辂车雕骖，四牡修扈。赞事上帝，祗祀宗祖。陟降盈亏，与时消息。既明且哲，保身遗则。同轨旦、奭，光充区域。生荣死哀，流统罔极。

蔡伯喈太傅胡公碑维汉二十有一世，建宁五年春三月既生魄八日壬戌，太傅安乐乡侯胡公薨。越若来四月辛酉，葬我君文恭候。

于是掾太原王允、雁门毕整属、扶风曾宙、颍川殷历等，佥谓公之德也，柔而不犯，威而不猛，文而不华，实而不朴，静而不滞，动而不躁，总天地之中和，览生民之上操，聪明肤敏，兼质先觉，涉观宪法，契阔文学，睹皋陶之闱阃，探孔子之房奥。然而约之以礼，守之以恭，宽之以纳众，泛爱多容。其诱人也，恂恂焉，怡怡焉，能使蒙惑开析，愎戾优顺，逸惰勤信。

及其创基发迹，机密圣朝，其知其能，夙夜惟寅，以允帝命。是以频繁机极，三升而不出焉。

乃还谭其旧章，弥纶古训，贯万品，研精微，用补前臣之所阙，十年而无愆。强记同乎富平，周慎逸于博士，偶山甫乎喉舌，匹虞龙而纳言。唯帝命公以二郡，其为政也，导人以德，帅物以己，敦以忠肃，励以知耻，人悦其化，天乐其和，士相勉于公朝，民劝行于私家，徽缠萦而靡系，鞭扑弃而无加。洋洋乎，若德宣治，严以为威，宽以为福而已哉。五作卿士，七蹈相位，太仆、司农、太傅、司空各一，司徒、特进各二，太常、太尉各三，光辅六世，历载三十有余。其致治也，通水泉于润下，蕃后土于稼穑，训五品于群黎，参人物于区域，耀三辰于浑元，协太中于皇极，传圣德于幼冲，率旦、奭于旧职。譬彼四时，功成则退。在盈思冲，升降以顺。建封域于南土，践殊号于特进，荣祚统业，垂乎来允。

公自二郡，及登相位，凡所辟用，遂至大位者，故司徒中山祝括。其余登堂据阁，赋政策勋，树功流化者，盖不可胜载。惟我末臣，顽蔽无闻，仰慕群贤，恶乎可及。自公寝疾至于薨毙，参与尝祷，列在丧位。虽庶物戮力，不愆于礼，进睹坟茔，几筵空设，退顾堂庑，音仪永阙，感悼伤怀，心肝若割。相与累次德行，撰举功勋，刊之于碑，用慰哀思。其词曰：

焕文德，伊朝后。应期运，作汉辅。嘉中兴，膏民庶。泽洪渟，亶攸序。亘地区，充天宇。辚高逵，踵遐武。扬景烈，垂不朽。仰邃古，耀昆后。

蔡伯喈杨公碑公讳秉，字叔节，弘农华阴人。其先盖周武王之穆，晋唐叔之后也。末叶以支子食邑于杨，因氏焉。周室既微，裔胄无绪。暨汉兴，烈祖杨喜佐命征伐，封赤泉侯。嗣子业，绂冕相继。公之丕考，以忠蹇亮，弼辅孝安，登司徒大尉。公承夙绪，世笃儒教。以《欧阳尚书》、《京氏易》诲授四方学者，自远而至，盖逾三千。

初辟司空，举高第，拜侍御史，迁豫州、兖州刺史，任城相，征入劝讲，拜太中大夫、左中郎将尚书，出补右扶风，留拜光禄大夫。遭权嬖贵盛，六年守静。外戚火燔，乃迁太仆太卿，公事绌位，浃辰之间，俾位河南。愤疾豪强，见遘奸党，用婴疾废。起家复拜太常，遂陟三司，沙汰虚冗，料简贞实，抽援表达，与之同兰芳，任鼎重。从驾南巡，为朝硕德。然知权过于宠，私富侔国，大臣苛察，望变复还，条表以闻，启导上怒。其时所免州牧郡守五十余人，饕戾是黜，英才是列，善否有章，京夏清肃。

在位七载，年七十有四，延熹八年五月丙戌薨。朝廷惜焉，宠赐有加。公自奉严敕，动遵礼度，量材授任，当官而行，不为义绌。疾是苛政，益固其守。厨无宿肉，器不镂雕。夙丧嫔俪，妾不嬖御。可谓立身无过之地，正直清俭该备者矣。昔仲尼尝垂三戒，而公克焉。故能匡朝尽直，献可去奸，忠侔前后，声塞宇宙。非黄中纯白，穷达一致，其恶能立功立事，敷闻于下，昭升于上，若兹巍巍者乎。于是门人学徒，相与刊石树碑，表勒鸿勋，赞懿德，传亿年。

於戏！公唯岳灵天挺，德翼至神。气絪缊，仁哲生。应台任，作邦桢。帝钦亮，访典刑。道不惑，迄有成。光遗迩，穆其清。

蔡伯喈司空文烈侯杨公碑曰汉有国师司空文烈侯杨公。公唯司徒之孙，太尉公之胤子。皇祖考以懿德胥及肄勤，式建丕休，勋启《洪范》。公祇服弘业，克丕堂构。小乃不敢不慎，大亦不敢不戒。用罔有择言失行在于其躬。洎在辟举，先志载言，罔不攸该。乃自宰臣以从王事，立功不有，用辞其禄。逮作御史，允执国宪，纳于诗中，在帝左右。爰董武事，王师孔闲。群公以旧德硕儒，道通术明，宜建师保，延入华光，侍宴露寝，敷典诰之精旨，达圣王之聪睿。

帝以机密齐栗，常伯剧任，鲜克知臧，以厘其采。命公再作少府，俾率其属，以熙庶绩。天地作险，国家丕承，军门祛禁，式遏寇虐；命公再作光禄勋，总其熊罴之士，不贰心之臣，保乂帝家。岩岩大理，惟制民命；命公作廷尉，惟刑之恤，旁施四方，惟明折狱，蔽罪于宪之中。亦惟三礼六乐，国之元干；命公作太常，明德惟馨，八音克谐，神人以和，永世丰年。溥天率土，而众莫外；命公作司空，公戢唯之，翊明其政，时惟休哉。惟天阴骘下民彝伦所由顺序；命公作司徒，而敬敷五教，以亲百姓，父义，母慈，兄友，弟恭，子孝，时惟休哉。昭教于辟雍；命公作三老，帝躬以祗敬遵有虞于上庠。茫茫大运，垂光烈曜；命公作太尉，璇玑运周，七精循轨，时惟休哉。

帝欲宣力于四方，公则翼之；辟道或违，公则弼之。虔恭夙夜，不敢荒宁，用对扬天子丕显休命。天子大简其勋，用授爵赐封侯于临晋。功成化洽，景命有倾，帝乃震恸执书，以泣命于左中郎将郭仪作策，赐公骠骑将军临晋侯印绶，兼号特进，谥以文烈。宠命毕备，而后即世，肆其孤彪。

敢仪古式，昭铭景烈。铭曰：

天鉴有汉，诞生元辅。世作三事，勋在王府。乃及伊公，克光前矩。悉心毕力，允其祖武。化洽群心，泽沾区宇。帝曰文烈，朕嘉君功。为邑河渭，建兹土封。申备九锡，以祥其庸。位此特进，于异群公。昔在申吕，匡佐周宣。崧高作颂，大雅扬言。今我文烈，帝载用熙。参光日月，比功四时。身殁名存，永世慕思。

蔡伯喈汉太尉杨公碑公讳赐，字伯猷，弘农华阴人，姬姓之国有杨侯者，公其后也。其在汉室，赤泉侯佐高丞相翼宣，咸以盛德，光于前朝。祖司徒，考太尉，继迹宰司，咸有勋烈。

公承家崇轨，受天醇素，钦承奉构，闲于伐柯。烈风维变，不易其趣。文艺典籍，寻道入奥，操清行朗，潜晦幽闲，不答州郡之命。辟大将军府，不得已而应之。迁陈仓令。公乃因是行退居庐。公车特征，以病辞。司空举高第，拜侍中越骑校尉。帝笃先业，将问故训。公以群公之举，进授尚书于禁中，迁少府光禄勋。敬揆百事，莫不时序。庶尹知恤，阊阖推清。列作司空，地平天成，阴阳不忒。公遂身避托疾告退。又以光禄大夫受命司徒，敬敷五品，宣洽人伦，燮和化理。股肱耳目之任，靡不克明。及至太尉，四时顺动，三光耀润，群生丰遂，太和交薄。三作六卿，五蹈三阶，受爵开国，应位特进。非盛德休功，假于天人，孰能该备宠荣，兼包令锡，如公之至者乎。

公体资明哲，长于知见，凡所辟选，升诸帝朝者，莫非瑰才逸秀，并参诸佐。惟我下流二三小臣，秽损清风，愧于前人。乃纠合同寮，各述所审，纪公勋绩，刊石立铭，以慰永怀。铭曰：

天降纯嘏，笃生柔嘉。俾胤祖考，光辅国家。三业在服，帝载用和。粤暨我公，尤执忠贞。在栋伊隆，于鼎斯宁。德被宇宙，华夏以清。受兹介福，履祚孔成。为邑河渭，衰冕绂珽。以佐天子，祗事三灵。丕显伊德，万邦作程。爰铭爰赞，式昭懿声。

