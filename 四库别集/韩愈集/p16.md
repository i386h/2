<!-- { "loadSidebar": true } -->
　　马厌谷兮，士不厌糠乞。（杜诗“黍民糠乞窄”。《史记》“陈平食糠核”。晋灼云：“京师谓粗屑为纥头，字与乞同。”乞，胡骨切，又音缬。）土被文绣兮，（《汉·贾谊传》：“民墙屋被文绣。”）士无高阝褐。（高阝或作短。《前汉·货殖传》实用高阝字。董彦远、洪庆善皆尝辨古无短褐。按：高阝褐字，两《汉》如贾谊、贡禹、货殖传，班彪、刘平、张衡传凡六见，无有作短字者。班彪《王命论》：“短褐之袭。”《汉书》作衤豆，《文选》则用丁管切。是唐儒方两用之，故少陵诗“赐浴皆长缨，与宴非短褐”。又云：“短褐风霜入，还丹日月迟。”皆作长短之短。而《史记·孟尝君传》与《战国策》、《墨子》语，盖皆传写之讹。公好古最深，当以高阝为正。今按：《战国策》，“邻有短褐”。一作高阝。《史记》“士不得短褐”，司马贞曰：“短亦音竖”。班彪《王命论》“短褐之袭”，韦昭曰：“短当作高阝，襦也”，字皆正作短，注中乃云：“高阝字竖音。”又《淮南子》亦云“巫马期才衣短褐”，而高诱无说，则亦未必皆传写之误也。又柳子厚亦尝用之，则安知韩公之必不然乎。今两存之，以俟知者。）彼其得志兮不我虞，一朝失志兮其何如？已焉哉，嗟嗟平鄙夫！   
　　【出门】   
　　长安百万家，出门无所之。岂敢尚幽独，与世实参差。古人虽已死，书上有其辞。（其或作遗。）开卷读且想，千载若相期。出门各有道，我道方未夷。且于此中息，天命不吾欺。（命或作诚。）   
　　【嗟哉董生行】   
　　（董召南，寿州安丰人。公尝有《送董生游河北序》，且曰：“董生举进士，连不得志于有司。”而此诗叙其孝且慈如此。苏翰林尝作《苏州姚氏三瑞堂》诗云：“君不见董召南，隐居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水驰。”）   
　　淮水出桐柏（《禹贡》：“导淮自桐柏。”桐柏，山名，今在唐州界，淮水所出。）山，东驰遥遥（一作悠悠。）千里不能休。淝水出其侧，（淝水在庐江。《晋史》：“列阵临淝水。”淝音肥。）不能千里，（句绝。）百里入淮流。（百上或无里字。不能千里者，以兴董生居下，其可以施于人者不遐也。按：《水经》“淝水出九江北入于淮”，故云。）寿州属县有安丰，唐贞元时，（元下或有年字。）县人董生召南（召或作邵。）隐居行义于其中。（《论语》：“隐居以求其志，行义以达其道。”）刺史不能荐，天子不闻名声。（句绝。）爵禄不及门，门外惟有吏，日来征租更索钱。（方无更字，非是。）嗟哉董生朝出耕，夜归读古人书。尽日不得息。或山而樵，或水而渔。（而，方并作于，非是。）入厨具甘旨，上堂问起居。父母不戚戚，妻子不咨咨。（方从阁、杭、蜀本作羞羞，云此诗以三嗟哉易韵，以羞叶居，视古用韵也。今按：咨字，自与居叶，方于《毛颍传》资字论之矣，何独于此而疑之邪？羞羞韵虽可叶，然殊无理而可笑。方之主此，又其酷信三本之误也。或恐本是嗟字，叶音子余反，而误作羞字耳，然亦不如且作咨字之见成稳当也。）嗟哉董生孝且慈。人不识，（句绝。）惟有天翁知。（方无有字，非是。）生祥下瑞无时期。家有狗乳出求食，鸡来哺其儿，啄啄庭中拾虫蚁，哺之不食鸣声悲，彷徨踯躅久不去，（踯，直炙切。躅，厨玉切。）以翼来覆待狗归。（覆去声。）嗟哉董生谁将与俦？时之人夫妻相虐兄弟为仇，食君之禄，而令父母愁。亦独何心？嗟哉董生无与俦！（或作“谁将与俦”，或作“将无与俦”，或作“谁与俦”。今按：上句“谁将与俦”，疑而问之之词也。此云无与俦，答而决之之词也。）   
　　【烽火】   
　　（周幽王为烽燧，寇至则举以招兵，诸侯患之。公感时而有取云。时吴少诚败韩全义，两都甚扰扰，公诗以此作。）登高望烽火，谁谓寒尘飞。王城富且乐，曷不事光辉。勿言日已暮，相见恐行稀。愿君熟念此，秉烛夜中归。我歌宁自感，乃独泪沾衣。   
　　【汴州乱二首】   
　　（汴州自大历后多兵，刘玄佐死，子士宁代之，无度，其将李万荣逐而代之。万荣死，董晋实代之。晋卒，陆长源总留后，八日而军乱，长源死。公是时已从晋丧出汴四日，实贞元十五年。二诗之作，盖讥德宗姑息之政云。）   
　　汴州城门朝不开，天狗堕地声如雷。（《天官书》：天狗状如大奔，有声。其下止地，类狗。汉吴楚七国反，天狗过梁野。及兵起，遂伏尸流血其下。）健儿争夸杀留后，（夸或作诱。留后，陆长源也。）连屋累栋烧成灰。（累栋或作累累。）诸侯咫尺不能救，孤士何者自兴哀？   
　　母从子走者为谁？大夫夫人留后儿。（谓长源之妻子。）昨日乘车骑大马，坐者起趋乘者下。庙堂不肯用干戈，（肯或作敢。）呜呼奈汝母子何！   
　　【利剑】   
　　（此诗次汴州乱后，不平之气，略见于此。）   
　　利剑光耿耿，佩之使我无邪心。故人念我寡徒侣，（寡或作无，徒或作俦。）持用赠我比知音。我心如冰剑如雪，不能刺谗夫，使我心腐剑锋折。决云中断开青天，噫！剑与我俱变化归黄泉。（晋雷焕得酆城宝剑，一与张华，一自佩。华诛，剑失所在。焕死，其子持过延平津，忽于腰间跃出，堕水化为两龙而去。）   
　　【龊龊】   
　　（贞元十五年，郑、滑大水。公十六年自京师归彭城，诗云：“去岁东郡水。”而此诗亦云“河堤决东郡，老弱随惊湍”，诗意皆相似。大抵言当世士龊龊，无能为国虑者。）   
　　龊龊当世士，所忧在饥寒，但见贱者悲，不闻贵者叹。（音滩。）大贤事业异，远抱非俗观，报国心皎洁，念时涕ォ澜。（《选》欧阳坚石诗：“挥笔涕ォ澜。”）妖姬坐左右，柔指发哀弹，（潘安仁《笙赋》：“辍张女之哀弹。”弹音坛。）酒肴虽日陈，感激宁为欢？秋阴欺白日，（欺，方作蔽。今按：作蔽固古语，然作欺尤有味也。）泥潦不少干，河堤决东郡，（滑州也。）老弱随惊湍。天意固有属，谁能诘其端？（属，或作谓，或作以。诘，方作语。今按：谓以语，不若作属诘为深切。）愿辱太守荐，得充谏诤官，（谏诤，方作争臣。今按：争臣下更著官字，语复，非是。）排云叫阊阖，披腹呈琅。致君岂无术，自进诚独难。   　    　          　    　 
●卷三·古诗三 
【河之水二首寄子侄老成】 
　　（老成，公兄介之子。贞元十三年，来省公于汴州。明年，归取其孥。十五年董晋薨，公去汴州，不果来。公佐徐州，未几而罢，又不果来。十七年公有此诗。观公祭老成文，则知公眷眷之情，与此诗一也。）   
　　河之水，去悠悠，我不如，水东流。我有孤侄在海陬，（或作隅，古音隅，将侯切，亦与流通。）三年不见兮，使我生忧。日复日，夜复夜，三年不见汝，使我鬓发未老而先化。   
　　河之水，悠悠去，我不如，水东注。我有孤侄在海浦，三年不见兮，使我心苦。采蕨于山，（《诗·草虫》：“陟彼南山，言采其蕨。”）缗鱼于渊。（《诗》：“其钓维何，维丝伊缗。”渊或作泉。今按：以渊为泉，避唐讳也。依例当作渊。）我徂京师，不远其还。（其或作而。）   
　　【山石】   
　　（此诗编次于《河之水》后，当是去徐洛时作，故其后有“人生如此自可乐，岂必局束为人几”之句。苏内翰尝与客游南溪，醉后相与解衣濯足，因咏公此篇，慨然知其所以乐，而忘其在数百年之外，因次其韵，见《坡集》。）   
　　山石荦确行径微，（荦，吕角切。确音觉。）黄昏到寺蝙蝠飞。（《说文》：“蝙蝠服翼。”崔豹《古今注》：“一名仙鼠。”蝙音边，蝠音福。）升堂坐阶新雨足，（或作定，非是。）芭蕉叶大支子肥。（支子，即栀子。）僧言古壁佛画好，以火来照所见稀。（所见，或作见所，非是。）铺床拂席置羹饭，疏粝亦足饱我饥。（《列子》：“食则粢粝。”粝，兰末切。）夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，（东坡诗云：“荦确何人似退之，意行无路欲从谁。宿云解驳晨光漏，独见山红涧碧诗。”皆采公此篇中语也。）时见松枥皆十围。（枥音历，或作栎。《选·南都赋》：“枫柙栌枥。”李善曰：“枥与栎同。”）当流赤足蹋涧石，水声激激风吹衣。（吹或作生。）人生如此自可乐，（或作“可自得”。自可，或作自得，或作可是，皆非是。）岂必局束为人几。（《前汉·灌夫传》：“廷论，局趣效辕下驹。”几，马络。《楚辞》：“余虽好修夸以几羁兮。”注：“缰在口曰几。”《前汉》，“是犹以几而御旱突”，言为人所几絷也。几音几。）嗟哉吾党二三子，安得至老不更归。   
　　【天星送杨凝郎中贺正】   
　　（此诗贞元十二年作。时杨凝以户部郎中为宣武军判官，公时与同佐董晋幕。凝自汴朝正于京，以诗送之。）   
　　天星牢落鸡喔咿，（后汉王延寿《王孙赋》：“声呖鹿而喔咿。”《楚辞》：吾将喔咿嚅以事妇人乎？喔音渥，咿音伊。）仆夫起餐车载脂。（《诗》：“载脂载[B144]，还车言迈。”）正当穷冬寒未已，（时贞元十四年之十二月。）借问君子行安之？会朝元正无不至，受命上宰须及期。侍从近臣有虚位，公今此去归何时？（或作“何时归”。）   
　　【汴泗交流赠张仆射】   
　　（贞元十五年，公在徐州张建封幕。汴水，徐之西。泗水，徐之南。故以名篇。公集有《谏张仆射击球书》，此诗言：“此诚习战非为剧，岂若安坐行良图。”盖亦以讥之也。）   
