<!-- { "loadSidebar": true } -->
　　秦王坚闻襄阳不克，欲自将兵来攻，阳平公融谏曰：“陛下欲取江南，固当博谋熟虑，不可仓猝，若只取襄阳，亲劳大驾，所谓隋侯之珠，弹于羽之雀也。”坚乃止。朱序屡破秦兵，遂不惧。丕命诸军进攻，时五督护李伯护见秦兵势大，其城难守，乃开门为内应，于是遂克襄阳城。朱序送长安，秦王坚惜序能守节，拜为度支尚书，以伯护为不忠斩之。
　　时秦将慕容越拔顺阳，执太守丁穆至，坚欲官穆，固辞不受，苻坚以礼遣之。即以梁成为荆州刺史，镇襄阳，选才望者礼而用之。
　　时晋帝朝会，以谢安为宰相。秦人屡入寇，边兵皆失利，时众心危惧，安每镇之以和静。其为政，举大纲，不为小察，时人以安为王导，曰：“以谢比王，文雅过于导焉。”帝闻秦人寇边，日与群臣机策未下。
第二五三回　谢玄率兵救彭城
　　却说秦王坚命诸将分道寇晋，当秦将彭超曰：“宜攻沛郡太守戴邍于彭城后，长驱大进。”坚然之。超又曰：“愿更遣重将攻淮南，为棋劫之势，东西并进，丹阳不足平也。”秦王坚从之。使俱难率步骑七万寇淮阳、盱眙。八月超兵至，攻彭城未下，晋帝闻知大惊，遣人以诏命右将军毛武生率众镇姑孰以御之，秦王坚又使韦钟以兵围魏兴，攻太守吉挹于西城。晋谢玄闻知，率众万余来救彭城。
　　军至四口，欲遣使报戴邍，令共合兵夹击而不可得，部曲将田弘知其意，请曰：“将军之讨，欲使人报戴公，令其合兵，但无人去，臣请没水潜行。”玄大悦，使行至水边，被秦人彭超所获，将酒与食，以金帛厚赂与弘曰：“你入彭城，只道南人已败逃回去了。”弘伪许之，既走城下，告遂曰：“南军垂至，勉而待之。”秦人大怒，射杀之。
　　彭超辎重尽在留城。谢玄以计令人扬言：遣军一万人攻留城，取其粮草。超闻之，解彭城围，乃引兵保辎重。戴邍率众出城，来见谢玄，谢玄与其全师而还。超复据彭城，留徐褒守之，自以兵南攻盱眙。俱难又克淮阴，城无晋兵，乃回，留邵保戍之。秦军韦钟攻拔魏兴，太守吉挹不言不食而死。秦王坚闻知叹曰：“周孟威不屈于前，丁颜远洁己于后，吉祖冲闭口而死，何晋室之多忠臣也？”初，挹参军史颖迍回，得挹临终手疏归晋，帝以其忠，后赠益州刺史。
　　初，秦将俱难、彭超二人攻拔盱眙，执内史毛璪之，遂围田洛于三阿，去广陵百里，朝廷大震，谢安命临江列戍而守之，谢玄自以将兵二万来救三阿城。难、超二人闻其兵来必疲倦，不与诸军传飧，将兵排悉，与玄交战。玄兵饱食勇力向前，未三合，俱难、彭超大败，退保盱眙。
　　六月，玄又进攻之，难、超又败，退屯淮阴。玄谓诸将曰：“难、超兵穷势寡，卒无斗志，宜速进兵，得一人乘潮上流烧淮桥，则彼自走。”何谦曰：“末将愿往。”于是使何谦率舟二百，乘潮上流，夜焚淮桥。难、超见烧淮桥，恐后难退，以兵退屯淮北。玄、谦合兵追之，战于君川，难、超兵无斗志，被玄大破之。难、超北走，仅以身免。玄已杀退难、超之兵，命人戍守，乃率众还广陵，玄领徐州刺史。秦王坚大怒，征超下廷尉，超遂自杀，难削职为民。
第二五四回　秦王举兵伐苻洛
　　秦建元十五年三月，秦王坚会集百官商议，欲作教武堂于渭城，命太学生明阴阳兵法者，教授诸将。朱序谏曰：“陛下四海之地，十得其八，宜稍偃武修文，乃更始立学舍教人战斗之事，殆非所以驯至升平也！且诸将百战之余，何患不习于兵？而更始受教于书生，非所以强忠气也！此无益于实而有损耳。”于是坚乃止之。
　　却说秦国唐公苻洛勇而多力，能坐制奔牛，射洞犁耳，自以有灭代之功，使人见秦王坚，求开府仪同三司，不得，由是怨愤。秦王坚只以洛为益州牧，洛谓官属曰：“孤不得入为将相，而又投之西裔，于诸君意何如？”治中平规曰：“主上穷兵黩武，民息肩者，十室而九。宜声言受诏，尽幽州之兵，兵南出常山，阳平公必郊迎于路，因而执之，进据冀州，总关东之众以图而王，天下可挥麾而定也。”洛从之。四月，率众七万发和龙。坚闻知，遣将窦冲、吕光以兵五万讨之，北海公重悉蓟城之众助洛，会屯中山。五月，冲、光二人以兵与苻洛交战，洛兵大败，被冲追及擒之。冲既得洛，令人送至长安。重见洛被擒，乃走还蓟，吕光追及斩之，幽州悉平。使人以洛见秦王坚，坚赦之不诛，徙于西海郡为民。
　　秦王坚以诸氐种类繁滋，分三原、九峻、武都、汧、雍十五万户，使诸宗亲领之，散居方镇，如古诸侯之制。以长乐公丕镇邺，平原公晖镇洛阳，石越、梁谠、毛兴、王腾等，皆为诸州刺史。坚送丕至灞上，丕所领民二千户。丕别其父兄，皆恸哭送之，独整援琴而歌曰：“阿得脂，阿得脂，博劳舅父是仇缓，尾长翼短不能飞，远徙种人留鲜卑，一旦缓急当谁语？”
　　坚笑而不纳。
　　壬午七年三月，却说秦王坚兄苻法之子东海公苻阳，与丞相王猛之子王皮曰：“秦之天下，实乃吾父法所取之天下也，今被苻坚据有，吾将取之，恨力不及耳，君可助吾一臂之力耳！”王皮曰：“君言乃吾之志，吾有此意久矣，吾父有佐国平天下之勋，吾不能袭父大爵，至今得一散骑常侍耳。既明公肯为主，此间有一人姓周名虓，足智多谋，痛恨秦王，可请其来同议，大事必成。”苻阳从之，使人请虓至，以酒相待，商议计策。虓曰：“君若在此，难于举发，来日二人入朝，请兵求出外镇，积草屯粮，招军买马，乘机而起，则旧业可复矣。”
　　阳曰：“此计大妙！”
　　三人计议已定，却被秦王坚手下窃事人密知，入宫报与秦王，说东海公与散骑常侍二人谋反。秦王坚大惊，即唤司隶邓信领禁兵三百围宅，将苻阳、王皮、周虓三人缚至殿下，秦王坚问曰：“吾不曾负汝二人，汝二人何故谋反？”苻阳曰：“吾父无辜见诛，《礼》云，父母之仇，不共戴天，臣父不以罪死，是以谋反。齐襄公复九世之仇，何况臣乎？”秦王坚泣曰：“哀公之死，事不在朕。”又问王皮，王皮对曰：“臣父丞相有佐命之勋，而臣不免于贫馁，所以图富贵也。”秦王流涕谓王皮曰：“丞相临终，托卿以十具牛为田，不闻为卿求位。知子莫若父，何斯言之萌也？”又问周虓，虓曰：“世荷晋恩，生为晋臣，死为晋鬼，何问乎？”先是虓屡谋反，左右请杀之，坚曰：“孟威烈士，秉志如此，岂惮死乎？杀之适足成其名耳！”皆赦不诛，徙苻阳于高昌，皮、虓于朔方之地，以皮子永素性好学，擢为幽州刺史。
　　是时，有西域军师鄯善人者朝秦，甚称龟兹国有鸠摩罗什，才貌双全，义识若神。秦王坚大悦，以师善为向导，遣骁骑将军吕光为都督，督兵十万，去伐西域。当阳平公苻融谏曰：“西域荒远，得民不可治，得其地不可食，汉武征之，得不补失，臣窃为惜之。”坚勿听，乃宣吕光至殿谓曰：“今吾国内粮草多积，士马强盛，吾欲征讨西域龟兹，烦卿为将。”吕光曰：“受命于君，安敢不谨，领旨命，去讨西域。”于是秦王坚拜吕光为持节、都督、西讨诸军事，总兵七万，铁骑五千，命其讨西域龟兹。光临行，秦王嘱光曰：“卿到龟兹，若得鸠摩罗什，即使人星夜驰送赴朕。”光曰：“谨领旨命。”是日吕光领兵就起行，行至高昌，屯扎军马。
　　史说吕光，字世明，乃洛阳人氏，父名婆楼，佐命秦王苻坚，官至太尉而死。吕光生时，夜有神光之异，故以光名。年十岁，与诸儿游戏邑里，生为战阵之法，俦类咸推为主。部分详明，群童叹服。吕有重瞳，左肘有肉印，沉毅凝重，宽简有大策，喜怒不形于色。时人莫之识也，惟王猛异之曰：“此非常人。”言之秦王，秦王苻坚除为美阳令，群夷爱服，因此屡迁骁骑将军。苻坚慕鸠摩罗什，故有是命。
第二五五回　秦王集议寇江南
　　秦王坚大会文武群臣于太极殿，而谓众文武曰：“自吾承业以来，垂二十余载，四方略定，惟东南一隅未沾王化。今略计吾之士卒，可有九十七、八万，粮草不计其数，吾欲自将以讨之，汝等所议为若何？”当朱彤曰：“今秦得天下大半，更兼国富兵强，若起倾国之师，躬行天罚，则江南克期可定矣。”
　　秦王大悦曰：“此乃吾之所志也。”左仆射权翼进曰：“臣以为晋未可伐。夫以为纣之无道，天下离心，八百诸侯不谋而集，武王犹曰：‘彼有人焉，乃回归止旆’，后三仁诛放，始奋戈牧野，而得成功。今晋虽微，未闻丧德，君臣上下同心。谢安、桓冲，江表伟才，可谓有人焉。依臣愚见，晋不可以加兵。”
　　时秦王坚闻其语，默然久曰：“诸君可各言其志，朕自量之以行。”太子左卫率石越上言曰：“今岁镇星守斗牛，福德在吴。天文有准，悬象无差，伐之必有天殃。且彼据有长江之险，民为之用，不可犯也。”秦王坚曰：“吾闻武王伐纣，逆犯岁星。天道幽远，未可知也。今以吾之众，投鞭于江，足断其流，又何险之足恃乎？且筑室道傍，阻计万端，无时可成功，吾当内断于心耳。”群臣各有异同，坚命且退，容再计议。
　　独留弟苻融议之。苻融曰：“晋不可伐者三。”秦王坚作色曰：“汝复如此，则天下之事，吾与谁言之？”融泣曰：“今天道不顺，一也；晋国无衅，二也；我数战兵疲，民有畏敌之心，三也。晋未可灭，昭然甚明，若劳师大举，恐无万全之功！且臣之所忧，不止于此。陛下宠育鲜卑、羌、羯，布满畿甸，此属皆我之深仇。太子独以弱卒数万自守京师，臣惧有不虞之变生于腹心肘腋，不可悔也。臣智识愚浅，诚不足采；王景略一时之英杰，陛下每拟之诸葛武侯，独不记其临终之言乎？”秦王坚曰：“天下者，天下人之天下，非一人之天下，故秦失其鹿，天下共逐，高材捷足者先得之。量朕之才，不在晋下，文武之贤，勇略过人，如何不可伐也？”融又谏曰：“国家本戎狄也，正朔朝会不归，江东虽微弱仅存，然中华正统，天意必不绝之也。”秦王坚曰：“帝王历数，岂有常耶？汝不知通变耳！”秦王坚不纳，呆融辞出。
　　先是有沙门，名道安者，秦王坚尤信重之，出入与秦王坚同辇。至是群臣出朝，正遇道安入内，群臣谓道安曰：“主上欲有事于东南，公何不为苍生致一言也？”道安曰：“吾即谏之。”于是道安入见秦王，秦王谓曰：“朕将与公南游吴越，泛长江，临沧海，不亦乐乎？”安曰：“陛下应天御世，居中土制四维，自足以比隆尧舜，何必栉风沐雨，经略远方也？”
　　亦不纳之。
