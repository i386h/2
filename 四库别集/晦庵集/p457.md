<!-- { "loadSidebar": true } -->
　　观志观行此章上蔡谢先生言之最详尽大抵圣人本意只论孝子之心耳至于事有不得不改者又出于不得已非其心本然也此义亦通上下而言不必专指人君也
　　天命之谓性则通天下一性耳何相近之有言相近者是指气质之性而言孟子所谓犬牛人性之殊者亦指此而言也
　　自圣人言之忠恕即道也曽子之言是也自学者言之则由忠恕可以至道也子思之言是也二先生及上蔡论此详矣宜深体味之不可只恁麽説过
　　浩然之气大刚直当从伊川之説更宜深思必有事焉而勿正心勿忘勿助长此固是下工夫处然于此须识得个本体始得眀道举鸢飞鱼跃活泼泼地以为与此意同须要识得方有下功夫处不然才着意便是正才不着意便是忘无有是处
　　圣人之于天道详来问似看此章大意未分眀摘句理会宜其不通
　　心往一段语皆有病心固未尝亡但人舍之则有时而不自见耳所谓道心惟微者此也
　　程允夫
　　闻以职事忤上官暂移他局不知所争何事若所当争乃见所守此外荣辱不足道也昨误闻刘智夫得江西仓台即以书道吾弟及一二知友姓名得其书乃云虽出妄传然已为转语王南强矣计必能相知但未知新宪为谁耳此辞职告老皆未允而向来阜陵异议之人赵詹皆已行遣此独漏网有所未安已上自劾之章矣上意必无他但势必不免于何刘之口亦已判然于心不复为求全计矣
　　程允夫
　　某病脚恰一月矣尚未能履地而时论又攻之于外因知语黙之有时然语已在前矣今欲黙之能有所及乎学徒不欲一旦尽遣恐或反致张皇然已不多自此来者勿受可也帋尾之喻已悉然臯陶宥之而尭曰杀之毋乃两失其职耶
　　彭子夀【年　以下止堂之孙沚家藏】
　　中间传有召节固疑其非美意已乃不然方以为喜及承惠书又知开府以来经理次第尤以为慰然以时势料之亦决知其不能乆既而果闻已有奉祠之命矣却不见有文字想又从中而下也此在髙眀无所轻重但鸣吠狺狺日甚一日其势必须大有处分其祸不止于搢绅而已也想以此故亦未能释然奈何奈何某今夏一病防死亟上挂冠之请并辞近职蒙上厚恩未即聴许将欲受之而去嵗曽议菆陵者例皆获罪自惟狂妄不应独免遂以自劾章上计今已有行遣顾地逺未即闻耳闲中读书却有味但目已偏盲其未盲者亦日益昏披阅颇艰耳缘此闲坐却有恬养功夫始知前此文字上用力太多亦是一病盖欲应事先须穷理而欲穷理又须养得心地本原虚静眀澈方能察见防微剖析烦乱而无所差错若只如此终日驰骛何缘见得事理分眀程夫子所谓学莫先于致知又未有致知而不在敬者正为此也濓溪诸书亦多是发此意下问之意但以此説推之则其受病之原与夫用药之方皆可见矣雄附逺寄良荷扶衰之意茶五十饼漫附回使以供粗用背时可笑大率如此也芗林逝去在渠髙年固无恨但后辈失此典刑亦自可恨也舟御不经于越否亦闻之否度不免一南辕得免逾峤幸也茂献必相会贱迹既不自保又深为诸贤忧之夏中之病由此増剧中间幸小定今又复作人谋不可及矣奈何奈何
　　彭子夀
　　得张元徳书窃闻大斾已次豫章今当税驾里门矣乍归想一番应接有不能免者然自此杜门少休神观益得玩心卒究大业安知天意不以是玉汝于成乎愿益勉旃以慰期望零陵经由颇得从容否复有一书幸为遣致得不浮沈乃幸
　　孙季和【应时　以下季和之子祖开家藏】
　　某到此缘所请未报邦人恐虎兕复出于柙邀畱不得去已申省且畱此矣黄岩粜济得伯和诸公在此商量虽未有定论然亦当不至疎脱但水利一事诸公以为非得一见任官主持不可下手某已拨万缗今使与食利人户兴役矣诸人欲得贤者复来见欲差出县丞却烦吾友摄其事主此工役不知可来否专令此人奉问幸子细筹度见报若不穏当则当别为申奏专差措置水利亦无不可但在贤者之来与否耳【如不可来幸为计度见任官中有何人可委谢户如何欲烦询之不知渠肻来否】此事非小若得黄岩无水旱则邻邑俱无饥馑之忧向后乞得钱更増益之耳【度本路水利未有大于此者】余姚之旱与上虞分数如何幸博询见谕
　　孙季和
　　烛溪萧寺顷嵗盖尝一至其间今闻挟书过彼亦有学子相从不胜遐想也精舍诸题悉烦着语属意皆不浅三复叹想恨不即同晤言也此来观书日用必有程度及所得所疑有可见告者因来及一二以发讲论之端为幸
　　孙季和
　　来喻谆悉备详为学次第甚慰所懐大抵学者专务持守者见理多不眀专务讲学者又无地以为之本能如贤者兼集众善不倚于一偏者或寡矣更望虚心玩理寛以居之卒究逺大之业幸甚
　　武夷佳句足见雅懐更求小诗数篇暇日见寄
　　孙季和
　　先志不敢忘但以家居困賔客无缘得就今既之官却恐应接稍希可以具藁便并送崇礼处令转致也但书石须更属人盖目昏殊甚不堪此役一破例之后求者继至无词可以却之朋友间如杨子直书尽有法如不识之当为转求也
　　孙季和
　　示及易説意甚精宻但近世言易者直弃卜筮而虚谈义理致文义牵强无归宿此乆矣要须先以卜筮占决之意求经文本意而复以传释之则其命词之意与其所自来之故皆可渐次而见矣旧读此书尝有私记未定而为人传出摹印近虽収毁而传布已多不知曽见之否其説虽未定然大概可见循此求之庶不为凿空强説也【如元亨利贞只是以卜得此卦者大亨而利于正耳乾卦彖传文言乃孔子推説非文王本意也又尝作启蒙一书亦已板行不知曽见之否今往一通试看如何】书小序不可考但如康诰等篇决是武王时书却因周公初基以下错出数简遂误以为成王时书然其词以康叔为弟而自称寡兄追诵文王而不及武王其非周公成王时语的甚【吴才老胡眀仲皆尝言之】至于梓材半篇全是臣下告君之词而亦误以为周公诰康叔而不之正也其可疑处类此非一太史公虽用其体而不全取其文如商纪中所载汤诰全非今孔氏书也虽其词厐乱不若今书之懿然亦见迁书之体或未必全是师法书序也【按汉书迁尝从孔安国受书】大抵古书多此体如易序卦亦是此类若便断为孔子之笔恐无是理也先墓志文不敢忘但为归来悲冗中未暇落笔今当少暇旦夕得成当并寄叔度转达也记序诸篇大意皆正当而词指清婉可喜此虽余事然亦见游艺之不苟也入蜀不过荆门否近得刘徳修一书今有报章并书册一匣寄之烦为带行达之此公未识面而书来极勤恳前日之举全类东汉诸贤计虽甚疎而其意则甚诚切矣亦可敬也恐帅君以婣家之故不能无嫌须调防之此非为刘乃为某计也可叹可叹
　　孙季和
　　某衰老多病益甚于前今两足拘重不复能动已两三月矣度气血已衰无复完健之理只得未死且尔引日已为幸矣然世道如此臭味凋落日见稀少亦何用乆生为也【乆欲告老今方及格不敢自请而外郡不为保奏只得一申省状亦且发去或者恐触祸机然不暇顾也】向承喻及祠记碣文以例不敢为人作文字遂不复曽致思所示行实诸书亦已卷藏不在目前自此或有便别为写一通来暇日试为整齐看如何然必三年然后出之时运固叵量但恐夀非金石不能俟耳祠记亦然但子游之封在唐为吴侯在政和为丹阳公而淳熙所颁祀礼乃为吴公盖十子皆因唐之旧自侯而公然不知何时所加顷年曽为申请礼寺行下亦无的文今纳长沙所刻一通去可试考之也帋尾无可讲説之云可为慨叹此固无复可以及人但不知年来自己分上工夫又如何似闻颇畱意于诗文此亦恐虚度光隂也有如衰朽至于今日乃始追恨向来之懒惰今欲加功而日子铺排已不遍矣此当以为戒而不可学也
　　孙季和
　　昨需祠记本不敢作以题目稍新不能自己畧为草定数语漫录去度未可刻以速涪城之祸幸且深藏之也
　　孙季和
　　史公入觐不知复何所处礼毕亟归亦佳事也某去秋以病请祠不遂此间亦可少安而忽有长子之防悲痛惨怛无复生意请祠诸公已相诺而未被命计旦夕即去此矣乆欲遣人至越中而未暇及今始能作书而迫行匆匆又不暇详悉所委文字亦未能遂就然不敢忘异时未死终当如志也新刻数书各往一本崇礼兄弟欲各寄一本而偶尽遂不能及亦不暇作书只烦为道意也宁海僧竟如何秉彛好徳岂容泯灭于此可验试寄语招呼之若其意坚可率朋友合力助之以成其志亦非细事也
　　刘子澄【清之　以下庐陵胡翼龙刋静春家藏帖】
　　昨承有召命深以为喜然亦不知行止之计偶到城中黄子来相寻具言近况为慰但求教竟不之领又以为恨比日伏惟于役有相今或已至任所矣奏对得以伸吐所学甚慰士友之望正学以言而不失浅深缓急之宜在贤者必已讲之熟矣黄子又説颇欲多所论白此恐徒取草野倨侮之讥而匆匆晷刻之间势必不容详细反复则是无故徧触众事之机纷冗错杂而终无感寤之理不若畧举大体切于上心者专指而极言之幸而开纳固为莫大之幸万一未即聴从亦足以为之兆异日犹可寻绎其端绪而终其説也它则非闲人逺书可以一二指陈者在眀者熟虑而徐应之毋为匆匆以致后日之悔也黄子又説见问人材之意此等事度非吾辈事力所及正不须太遽也
　　刘子澄
