<!-- { "loadSidebar": true } -->
　　盖闻百年之运借声气为盛衰一人之身视交游为进退故尚稽列国名卿传赠答之章下及累朝君子赋燕歌之什一时聚防千古汚隆此其所关非偶然也予友冒子巢民英年振藻蔚豹上京中嵗辞荣伏鸾南国驱车海内见玉帛于汉唐赠纻人间歴盘敦于邹鲁所纪同岑一集何啻名山万言然而考厥姓名叙土风者凡十五国稽其嵗月换霜雪者迨六十年其间世事之递迁以及人情之迭异览其始终之数不无今古之懐矣盖世值河清人当霞蔚菁华未竭朝修振鹭之容风义相师户守雕龙之业士龙入洛首谒茂先文举登门曾通元礼于是置郑庄之驿雅爱琴樽开谢傅之堂惟谈书画先进之遇后进岂待识韩今人之似古人偏能説项但有弹冠之望多无按剑之嫌当斯之时亦云盛矣洎乎金刀匿耀玉弩斜芒时号三君人分两部顾厨竞长宁非角上争蜗蜀洛连衡何异穴中鬭防然而爱名如癖争摹郭泰之巾养誉为髙并伏王咸之阙奔车塞路入太学以看碑举袂连云聚华隂而成市昧危机于白马愿学清流申明信以丹鸡耻非钩党此一时也识者忧之至于物变人销时移事改鲁殿空留其硕果都己浄于桃花知已晨星叹辽阳之归鹤天涯夜月聴白下之啼乌然而皂帽相逢青樽无恙南山种豆堪为杨恽之歌东海成桑且饮信陵之酒公子登台而作赋美人刻烛以催诗于此为欢嗟其晩也乃观所载悉采其华或授简梁园寄幽情于草木或飞书衡岳写别绪于山川或感时世之艰危而勉存忠孝或言性情之敦厚而并及篇章则有陈董王曹引邺侯为小友文姚倪范许苏轼以竒才漳浦见而倾心机部闻之捧手此皆正人之望同膺国士之知继而西铭倡羣彦于吴中伯宗聚多贤于江左泖湖三子争驾舒章蠡水四家齐镳士业姜郎伯仲领泰岱之英侯氏弟昆撷汝嵩之秀朱子鸿翔于西蜀黎生凤翥于东瓯莫不接席交欢登堂展拜兄袁弟灌合气谊于班荆大孔小杨结心知于佩带并属一时之快事宁堪千载之伤心若乃天水司农最后合纪羣而缔好庐江宗伯于兹集嵇阮以论交防笔红笺叙欢娱于乱离之后银筝玉管杂慷慨于歌舞之间老子牀前时同看月舍人池上常共挥毫宾客尽于东南词赋传于中外又岂知风流雨散意气灰頽玉树长埋钟子下闻琴之泪金门静掩羊昙兴击棰之哀如今日者哉嗟乎离鸿身世暮雪难归杜宇河山斜阳自老白头似我怅旧事之都非青眼逢君问故人而有几流传简牍遐想平生又未尝不心伤其晩而神往其盛也
　　黄大宗催妆诗序
　　花开东阁轸接龙鸾月照西园杯浮鹦鹉乃有淮南仙客江夏才人重联凤喙之胶再结麟文之绶小乔初嫁果然今日周郎二薛连婚仍是当年永叔以旧壻而为新壻应知玉润无双问小姨何似大姨忽讶琼华有两前时窃看曾疑美极难同此夜相怜定説后来居上琴弹绿绮调已惯于求凰车障青油桥待成于驾鹊云浓巫峡美人早办牵红雪满梁园上客皆为浮白况景纯幼女本是神仙而叔度名流雅工词赋可少琉璃而作砚爰镌琬琰以抽毫郎咏林兰本是同心之树儿名芍药原为并蔕之花镜里双栖自信人行暮雨屛前一笑何妨婢唤春风带萱草以宜男荐石榴而多子云英有约莫教龙脑频添京兆多情留取蛾眉待画
　　汪蛟门舍人十二研斋诗文序
　　盖名文难于富贵得之必有前因才子少于公卿生也定多灵贶故少瑜镂管一束不自人传王勃麋丸盈袖有因神与宁无因而致将有感而通耶予友汪子蛟门道不虚行才真间出李学士生由金粟徐骑省家本玉勾论美粲花传自玩鸥亭上名髙视草栖当集凤池边暖防青绫宫漏方传花外神游紫府佩声若在云间国有华胥欲聴钧天之乐地非蓬岛还堆元圃之珍所得而无非夜光有获而不殊鼂采石卿引类数符禹截之山川即墨为朋象协周天之辰次陈之雕几荐以宝函或环号辟雍或船名太乙或拟苍龙而横沼或比玉之朝元或红丝金线之殊形或莲叶松皮之异制或马蹄之与凤咮或绿雪之与彤霞端徳人而歙俊人温润实同于良友水青色而土紫色精华尽产于名山咸用守以神人乃共贻之君子承之蕉影堪抽虎仆之毫试以松烟各吐龙賔之气汪子蘧蘧而觉已悟万物之归虚栩栩而思若覩羣珍之宛在爰题所处聊纪异于漆园并绘为图乃征竒于墨苑歴左思之一纪可嵗嵗以研都竟刘穆之终朝足时时而染翰倘景文之修唐史直须分捧金钗若清真之订大晟早已环生玉琯髙唐作赋还登巫峡之峯阆苑讐书俨坐层城之阁信文家之快事诚艺苑之嘉征也昔轩帝好竒惟闻墨海卫公多嗜仅见结邻鼍矶但重于眉山雀瓦难求于漳水晕殊徐氏谁能与月盈亏池匪王家罕见有云浮动山骨何曾有对岩花未易多求而取于一夕之寝兴尤见多竒之璀璨信朝廷之制作不在异时将海宇之文章定推斯手行见于阗青铁书成特赐张华岂只唐苑玻璃赋就惟酬李白而已哉诸君子传之歌咏纪以篇章为想为因未测绶笥之兆载言载笑尝过画舫之居但能滴仙露于蟾蜍争挥丽藻是即泛矞云于鸲鹆已应竒逢矣
　　闰五月二日山塘泛舟序
　　着策归竒初增桐叶蕤宾应律再吐蓂枝虽凄如屈子之骚不堪更读而胜似骆丞之序可拟重游爰泛兰舟同搴桂楫地称虎阜是泰伯之山川人有乌衣尽王家之兄弟葡萄百斛穏载中流杨栁千行分披两岸水环花市绿波时泛幽香风飐酒旗翠幔偏多妖丽玉箫金管宫袍迥出人间锦缆青帘画舫浑疑天上披襟长啸云开黄雀之风倚檝髙吟霞照翠鸳之水昔子桓叙往仅传沉李浮瓜李白言欢但谓坐花醉月兹则极山川之盛穷文酒之娱方之古人殆过之矣况乎能讴车子喉声絶似哀笳并坐王郎手色难分玉麈饮惟文字朱无瑕雅解行觞望若神仙许飞琼还为搴幔谁为膓乱遇诸昆总在苏州曾见水嬉笑此客刚来湖郡此又逢欢塲于意表得韵事于情中传之近今未易有也嗟乎百年旦暮弹指无多四海烟尘伤心特甚少闲人之似我兹行不减子瞻此何时而不歌是语恒思游道
　　古重九平山堂防集诗序
　　蜀岭斜分是陆子煎茶之井平山右峙有欧公种桞之堂万字千钟尚记春风长在十年三过忽教明月虚悬幸逢七叶以钟贤用乞一麾而守郡棠堦敷政何殊召父重来莲幕论文无异醉翁再出五百年而复建信有前因二三子以克襄爰成旧迹朱甍杰阁还看栏倚晴空皂帽扁舟顿许笏支秋爽于是伊阳高士首振灵筇文正名孙同携蛮榼赋有天台杰作诗传长庆新篇广平得意于梅花文畅摛情于木叶王夷甫髙出风尘周伯仁偏多节概斯擅风流于江左并髙月旦于淮南者也若乃名重湖山咸推季重才雄湘汉独许胡威清平调美于粲花阀阅名推于大树太冲则纸贵三都茂先则书连十乗或称钓鼇之客本在山东或收买骏之金同来冀北聚衣冠于五地总属英流开樽垒于三秋偏多胜赏时维访古何言露冷黄花节展兼旬正见霜凝绛叶窻中画障收两地之山川槛外云帆带六朝之烟雨玉钩何处香土空留防树当年斜阳不尽乌啼满地吊帝子于空陂鹤驾三山眺仙人于别馆既凭髙而极目遂望古以多懐义取同时题分集事吹箫桥上长吟杜牧之篇授简樽前各奏江淹之赋对青峯于故国烟花殊胜他郷聚防笔于名流风雅宁夸隔代欧苏复出惊看壁上龙蛇髙李相逢醉唤岩前猿乌登斯堂也洵不乐乎至于辽鹤成仙还矜严藻汉龙在首本擅才登玩鸥之亭谁非妙选入射雉之里尤有清风梦笔再见于少瑜观灯复推于仲衍望伟太丘之胄名雄髙密之支题曹碑而弥见色丝和郢曲而仍飞白雪斯则名贤倍于邺苑胜事迈于梁园者矣况乎子美分题少文飞札元卿振拊节之音叔度极观成之美也哉爰濡防毫用题鱼茧相如后至何辞梓泽飞觞逸少先书实媿兰亭梁翰也
　　何云壑转运集字诗序
　　鹤郡重来夜月吹箫之路龙门新陟春风倾盖之交十载相思人逢水部三秋共对曲聴山香北海瑶樽杯底隋堤栁色西园金管槛前空阁梅花爰出集字一编命为弁言数语夫诗縁至性实本别才聚腋成裘裘合而宁知是腋将花酿蜜蜜成而无复为花此岂属乎人能良亦关乎天巧若乃五音迭奏并合宫商杂防相宣自成机杼相其体制风华不让齐梁揽厥篇章大雅无伤李杜斯则王夷甫之玉立自具神姿宁独谢安石之碎金徒夸寳屑而已哉置之笥内应函云母之封付以筵前可协雪儿之奏矣
　　宋武葵沧洲集序
　　岁当渊献月在则阳言寻新浦欲泛太湖访霜信于吴枫问山香于楚橘过宋子武葵之居而憩焉门庭萧閴图史晏闲居然东晋名流遂作西园雅防留连徐榻还闻苏涣之髙吟整顿吴樯更理王猷之逸兴陶家通子解荷篮舆荀氏慈明能持杯斚菰芦内住此中大自有人桑柘闲谈不知何者是客于是同将双屐并曳孤笻鼔枻沧波直探金鼇之窟振衣絶巘平临宝鹫之宫水是三万六千琉璃作镜峯则七十有二翡翠开屏髙深异趣而齐妍晴晦同时而迭变菊宜冒雨何妨角垫乌巾叶始从波不觉毫飞防管乃宋子赏心冰壑奋力云泉推后挽前济胜每从康乐倡予和汝惊人独爱晖岂非鹤羽出尘霞姿超俗者哉尔乃文园给札意倦游梁平原驾车兴思入洛龙精照耀发张华宅内之书骏骨低昂问郭隗台边之价黄衣入梦赋许淩云紫绨装褫篇名繁露此固南琛之所以入庙而东箭之所以登朝然而指北道以僦装将游虎观涉东皋而成趣犹想鸥波借卉何时千里暮云之句班荆此夕十年秋水之言字欲呕心都盛古锦文堪浣手尽染名香托藻思于蒹葭寄幽情于菡萏题所着稿命曰沧洲斯其寄托实为深逺矣若夫东都车马争看槐市之碑南国盘敦狎主芝廛之防过两京而曾逢郭泰来六馆而竞识何蕃翠岭黄河览神皋之钜丽金仪石鼓探天府之珍竒贳酒旗亭王李下闻歌之拜停车燕市荆髙醉击筑之声则穆然而思慷当以慨其所得也不既多乎昔顾况之叹香山居宁不易韩愈之见昌谷轩为频过当今不乏龙门此世宁无狗监何待长安市上碎正字之胡琴而向防稽亭前羡中郎之椽篴也哉
　　翁苍牙见山楼诗集序
　　时维乙夘序属嘉平予方息驾蓉湖掩关松岭而翁子苍牙将献书于阙下特停棹于山中言寻防易之台共坐聴泉之阁河山眺览连宵扪虱之谈风雨留连半夜闻鸡之舞命小红而倚笛浮大白以挥觞爰出一编俾为数语夫律吕之合先以气机华实所分由于识量翁子留心当世肆力古人比贾谊之才羞同绛灌如东方之博览兼读孙吴既学剑而学书亦能经而能史予尝与之盱衡往昔筹画近今凡所指陈皆当切要信管敬仲称天下之才岂陆士龙擅云间之誉乃开巻独得闭户自甘方予承乏于苕川诸客咸依于荆土翁子超然逺引持正无阿耻言毛遂之处囊畧似陶潜之度履迨乎谗兴解组鬼见张弧罗无雀而谁来壁有蝇而空防乃独举幡汉阙慷慨而明司之寃射矢聊城宛转而救齐人之困此其品诣自属悬殊更览诸篇悉称名作或悲凉对酒抗如击筑之竒或绰约寻花婉似鸣琴之奏或奔腾迅烈同万马之嘶风或淡荡凄清若孤鸿之叫月莫不含任吐谢轶孟淩王缫以绣丝炫目蒲桃之锦薰之艸木移情兰茝之香诗之不易知固如是矣人之未可量又何若耶冰雪各天烽烟四海时乎不再勉为万里之行去矣母忘酌此二泉而别
　　宗定九新栁堂诗集序
