<!-- { "loadSidebar": true } -->
　　弇中得接杯酒谈笑未几为道使者夺之竟不能如顾园夜雨沉沉深酌也欲奉候于南津不得遂放舟为顾司马执绋人良以怅然五日为贱降与儿曹拥垆小坐而传有误恩诘旦即呼舴艋候病弟于丹阳道中覩其痩削意甚忧之归即发乞骸疏杜门待命矣过吴城为凌氏事刺促肩舆走之虎丘僧房与袁太宰剧谈而舟始至乃有尊翁老先生之名刺在焉不及报访归舟又复相失仅一晤余世辅与闻起居耳承欲为陆平翁宗伯举耆德于两台疏请优异此盛世事也记正德十六年五月壬午致仕南京礼部右侍郎章文懿公懋以言官荐升尚书致仕时年八十五矣明年遣行人存问予夫廪行人及问而公不起嘉靖元年五月丁卯致仕户部尚书韩忠定公文以言官荐加太子太保予诰命荫子给夫廪遣行人存问时亦年八十五二公皆以新政应诏事例小不同然大槩不妨援请要之乎翁功业视忠定虽未足名位视文懿则有余先后相望皆巨公长者朝议必无扞格兄此事甚伟亟行无疑也二诗书扇头请教不一
　　
　　又
　　
　　向于袁进士处见老兄条议减省云间额外之征具见为民实心与精计宏略使台司酌而上之司农采而行之百世之利也李使君云兄所请优礼平翁宗伯公移已到又于友人处见为阜南中丞举恤旌贤笃旧故是明府君苐一义迩来仁闻转浃讴謡载道保障之意踰于茧丝多矣唯闻三邑之佃人顽悍者动以官府明示为辞刼持良善稇入私槖而国课又不能悉蠲是上下迫而驱有田者于穽地也夫田主未有敢竭泽者也竭泽则佃人遁佃人遁则田主之田荒矣幸留神裁处又传兄性微急速而直遂即使一过坦然当之者难乎其面矣窃效所见以比韦佩弟受知爱深重不得不言勿以为讶别一楮却不免为请恳亮之亮之
　　
　　又
　　
　　前有一信附于生去计已彻记室矣徐孟孺来复得手教具悉今天下处处饥馑而三吴尤甚此仆燥髪以来所未闻覩念欲赈助公帑如洗计唯劝借土豪以有余补不足而已而一时诸公无有实心行之者独明公先以德感继用威慑缗钱囷粟所积万计死亡流移之祸独寛于接壤其福德何如耶即一二不逞之口乌足以胜闾井公议勉旃自爱新诗种种皆自实际有味乎哉仆失足暮年铸铁成错无可为道笔札余润间与江山相映发要之一无明障而已周元孚初有外迁转补学宪之说得报乃移南武部朝夕相处大是佳事想公闻之亦为一快也陆生彦祯以渠先人沾恤伯氏拜恩感公嘘借之力刺骨乃公名德真无愧乡先生没而祀之社者也不识可及公而举否孟孺归草复不一
　　
　　陈宪副于韶
　　
　　公既标英百祀仆亦不至腐草艺苑之嗜各自束髪兰臭石坚其人往往同之而中外出处若巧相避者非巴中一鲤将遂成缺陷世界矣诸体种种臻妙大抵气完识完学完以故无所不有亦无所不畅令人心醉公云三十年前燕中一相接今亦都忘之意公当是虬髯虎颧白晳伟男子而眉宇间秀色不可掩又不作伧态其文不获见意亦当如三峩揷天长江下泻千里百折不溢不挠苐皆以诗测得之不知此生有见理否拙序便是穅秕之导所贻二律峥嵘闪烁乃不惧大巫而遽和春雪俱可笑事今年束笔研小阁为公兴发遂尔破戒具草念覆瓿是公卿人子云故事恐不免耳张肖甫尝亟称公此子廓大落穆故当作贵人廊庙忌之小夺其日不朽大业能无让公一筹耶叙公诗者邱谦之张羽玉仆尝识之偃蹇沦落邻死而已以此知词人尚阳九也公所别寓八近体感慨之致几于八哀殆不止华阳文献中有甘征甫者仆老同年记其逰太岳挂冠碧霞祠而返谓能脱屣浮荣重内轻外且享松乔之祉而竟不及中寿耶如何如何雅币拜贶外新刻四种并一扇将侑不一
　　
　　陈提学
　　
　　昨忽闻文斾已抵家当是上请告疏矣圣政维新公业不忧内顾兹时卭崃坂非回驭地也迩来玉峯娄水何必减箕颍令人神王先此奉讯容嗣悉不备
　　
　　甘佥宪
　　
　　仆东海之畸人也少而龌龊事公交车业稍得离去为古文辞以天之灵从于鳞逰时时与子与明卿辈相下上久之复从伯玉逰自是汩没其中者且四十年虽薄有雕虫之声于海内而中实渐厌之以为小技不尊虚饰弗庸去立言之君子何啻径庭晚途偶有所证于羽化者亦能挂冠捐室不问生事减省儿女之累屏絶一切嗜好而独于笔研夙习时厌时中乃悟大迦叶定中之舞程伯子观猎之喜非欺我也数年以来操觚之士毋问逺迩若以仆为有知识者时荐其技以兾仆一言之定而争事剽窃妄立门户毋论其所构撰即自通之牍多者舂容千言少亦数百言然未有尽当仆意者今得览执事书抑何巨丽辨爽激诡之若此也其解说文字之所由来备体用极正变神情之传会与天识之超解使人骤读之而魄悸徐味之而心醉者及所叙尊公事又复淹雅遒劲度他文当亦如是仆所为快岂唯跫然空谷之音而已耶至于饰奬过情却不敢当仆年来笔研之习不能尽谢如前所云云然磬控纵送稍自便习虽渉方寸无甚刿刻但不忍拂仁人孝子之用心不免骫骳逐好时时伤多以此愧古人耳盖古人制文之权长在我而仆制文之权多在人故也然审如维桢大叅书辞于尊公寿言可免兹病矣惟桢又言执事之保持邹司勲而忤强相不顾也凛凛生色矣昨者偶见一公书以邹之推毂执事为病宜执事之复见齮于时趣也丈夫磊落心事如青天白日廊庙可岩穴亦可即荒徼卑官亦可执事上有尊公为知己自今以往无地而非自适之地无日而非不朽之日也勉旃自爱雅贶祗领附伸薄报不宣
　　
　　张起潜
　　
　　贞也病自废居坎塞兊与世末杀吾丈簿书倥偬不忘故人改岁之际再辱教贶勤存何髙谊若此家弟归颇能道公亷慈慎敏之政当为江藩第一人而不仁疾之已甚则贵府主不幸有之猘犬失性因而傍噬然至坚白如公彼亦何能缁磷也贞迹为能弃家而世累亦时见娆内境与之相应为孽唯惴惴以上负灵真汲引是惧乡井蒿目皆鱼鳖之余幸二麦小稔支吾旦夕然秋事尚未可料见传邸报庙堂始似怜及亦云晚矣努力加飡以俟尺一之召不宣
　　
　　管佥宪
　　
　　承示楚侗先生与吴周四书及公答楚老书反复诵翫不能释手楚老有实见实力又勇于卫道确然回澜之柱也邓老者不知何许人当是一逰髠耳其它语亦未可尽非独所谓色欲者造化工巧生生不已之机遇境不容不动既动不容不为则生时当吃百七捧死后下无间狱矣亦复何足道哉李卓吾却自有一段脱洒处苐恐苏长公所谓谈龙肉未曽噉过耳公于二贤未凑泊处加调剂便是和羮手小过当即加针砭不减汉廷狱吏案祗是词气太驰骋引葱岭语多或恐楚老未大印证也今便传荆老家弟订之仆于有为迹颇放下唯内境未尽调伏觉得达磨六祖大寂断际语有味虽然此亦药也我无一切心安用一切药愿与公共之生死细事耳何况出处已驰苍头上苐二疏却似劳诸君子作大耳三藏也呵呵见具区先生幸致声久不能修境外吉凶礼唯亮之而已
　　
　　又
　　
　　前者与罗周二君子过我卒卒便去几若乘回风而驾云旗者罗公谈二子事近李赤语亦多迁就然胸中别有一段洒落处留近溪子数帙稍取读之未论尽合作要亦于中有得力处此公聪明不如王汝止而胸次似胜之周君笃实沈毅人也兄以为何若承示海会庵记理公大善知识也不由学问入者必不退堕兄此文极类宋潜溪氏典畅详核要非门外弄笔头汉所及大方既名震环宇传法付偈语甚草草何以长明祖灯削之可也所示苐二儿骕縁自前岁多读宗门书偶于其中得小欛柄评判纵横为瞿元立所荐大抵暂时岐路耳今者碌碌病乡举体皆凡兄所诲示顶门一针俟渠有进方敢语之两儿厕名衿裾无足为道承念存感感旬内暑雨无事乘兴欲草大奏序而乱帙中失之不可得幸检示一通为荷手疮令人代笔幸恕不恭
　　
　　支礼部
　　
　　世贞捐家付儿辈携一瓢一衲佛道书数巻入观即何论燕中诸生平故人不复能以竿尺相往矣独念公长者豚儿是陶冶中物异日得成一器敢用相托又王邓二太史有隔岁笔研债今以偿之非公不能致也徐公拜大宗伯此是将来为公作衣钵例耳却有一竒事博笑徐公为庚戌前庚戌为席公书又前庚戌为杨公宁皆以他曹入不繇馆选者也近草得昙阳仙师传文笔冗弱不能精姑取核耳慎莫使人闻之初春尚寒为道加飡自爱
　　
　　陈太守
　　
　　仆罪僇之余偷活人世倐跻六十无所不惭悬弧垂迫为乡党见趣则逃之泖湖菰芦中过旬日而归以为幸可免矣而使者将大教至启椷而虹霓之色现则长篇璀璨夺目小间而诵之铿然中宫啇也弟奬饰过涯非所敢承夫以仆之待罪草莽岂敢忽负恩私偃蹇朝命盖亦悲贺诞意耳而门下误以为髙沈冥苦海师真虽见拔刷而未有指引加以凡骨夙就鄙习难祛衰惫之躯唯切厌离而已而门下误以为有得凡门下之所予则仆之所恻衷而腼颜者也然不敢不领留之箧笥以为好耳朱履却附纳新刻诸篇种种园林燕集蹑屐径造何子点之通隠也酬和挥洒流辉秇林谢临川之逸藻也罢郡里居庭芜不剪杨荆州之清峻也天目石梁雁荡诸记中语则葱岭万里蒲团咫尺往往见大雄圆觉心要感应一解霞外一书其于修性积功之助深矣公岂区区文章家噉名者哉方有微疡口授作报不一
　　
　　詹少叅
　　
　　始门下过吾州而仆获以不腆泉石荐又获以杯酒及不腆之辞荐然而门下实先之既别而获以竿尺机杼相酬荅固幸然又门下先之今者门下又先之书且侑以衣器果饵则门下之■〈艹马〉存故旧与仆之懒慢无状抑何霄壌也计书自贵地来已久门下尚未悉仆请告状而谓其不可不一出仆自再辱白简意亦不敢修怨于今之得罪者特谓有此六尺身不能自保而付人之齿舌胡可以复玷冠裳故甘心于草莽而会与元驭宗伯交辱真师一言之许遂折节而事之于世念若死灰不复暖矣今不意见録于启事使玷八座之侧门下视仆生平踬起中外非一日矣非敢用不出为名诚有所不能出者为之主也然而天下之事有不可卒然解者以门下之在先朝抗疏言事批鳞裂肝非近时诸贤可拟万一而岭南拂衣又自超迈谓今日必首起起必首擢而除目尚尔寥寥且不待见薪而叹其积得非材太大名太髙譬之毛嫱一入宫而尽夺万色不为彼利耶仆盖与元驭屈指而待矣门下见仆书当不满一笑而疑我不出之非真然世故当强门下出不当强仆出也苐门下出则国是有可忧者异时当与元驭共之非仆所与知也薄物附存不一不一
　　
　　朱太守
　　
