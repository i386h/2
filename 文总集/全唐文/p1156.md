<!-- { "loadSidebar": true } -->
    臣某言：中使至，伏奉某月日敕书，及所部将吏僧道百姓等，伏蒙圣恩慰劳，并赐臣手诏，及春衣两副，金缕牙尺一面，大将衣若干者。天眷遐临，恩波氵存及，跪承宠赏，以惧以惭，臣某中谢。伏惟陛下德配二仪，恩覃九有，虽□雨之施，在物无遗；而渥泽所加，於臣为幸。诚以任叨藩镇，才本庸虚，威略不足以畅皇风，政术不足以裨朝政，顾惭旷职，常用疚怀。今又特降宠臣，俯延殊奖，颁以尺度，承春令之溥临；赐以衣裳，荷天慈之远覆。荣均将校，庆被蒸黎，欢心积于万灵，喜气盈于五岭。臣往尘近掖，负败巳彰，洎守炎陬，恩礼弥厚。实惧无功之赐，敢安逾分之荣？仰戴鸿私，捐躯宁报。无任感恩沥恳之至。
    ○谢赐冬衣表
    臣某言：中使至，伏奉敕书手诏，并赐臣冬衣一副，大将衣两副者。九霄垂露，忽降天文，万里飞轺，更颁盛服，臣某中谢。臣凡庸浅劣，才不逮人，谬荷国恩，猥居方镇。自宣风抚俗，犹未周星，朝章巳布于蛮夷，圣泽载覃于远道。将士等干戈久戢，岁月空深，曾无横草之功，累授赐衣之庆。伏以阳和生植，不隔薰莸，日月照临，宁分远迩？喜溢要荒之外，荣均将校之中，蚊蚋力微，邱山难荷。无任感戴，兢惶屏营之至。
    ○谢赐冬衣表
    臣某言：中使至，伏奉某月日敕书，慰问将士官吏僧道，并赐臣手诏，及冬衣两副，大将衣五十副者。肖禁丝纶，特临远镇，中天雨露，忽洒炎州，感戴殊私，跃无据，臣某中谢。臣顷践台司，巳招负败，洎分戎阃，又寡威谋。陛下︻纩阙遗，含宏尸素，恩深全宥，德迈生成。地偏而颁赐每临，节换而授衣先及，王人宣劳，降自烟霄宸翰昭融，如瞻日月。绸缪睿卷，咫尺天颜，三军激踊跃之诚，五岭溢讴歌之响。皇慈溥洽，顾品物而均荣；宠渥谬加，在微臣而增惧。非勤劳以受赐，徒以祗恩，灰壤为期，岂云上报？无任感恩，荷惧屏营之至。
    ○谢端午赐衣及器物等表
    臣某言：中使至，伏奉诏书，并赐臣衣一副，金花银碗二枚，百索一轴，大将衣两副者。大明生东，无远不照，时雨润物，有形必沾，臣某中谢。伏以朱明届节，端午良辰，宝历叶於重离，圣寿齐於两曜。臣凡愚贱质，草木微躯，谬居藩镇之荣，获守黔巫之地。岂意圣慈天覆，不隔遐荒，珍物出於九重，丽服延於万品。臣与将校等，虽备戎旅，素乏勋庸，当蛮徼廓清之时，沾普恩颁赉之庆，荣分阃外，喜溢行间。仰戴殊私，罔知所报，不胜跃之至。
    ○谢敕书赐腊日口脂等表
    臣某言：中使某至，伏奉敕书手诏，并赐臣腊日药物及银合等。千年圣历，忽降遐荒，万里天书，更临下土，臣苛中谢。臣驽骀贱质，草木微生，谬荷国恩，擢居方镇。按俗阙澄清之任，临戎无毫之功，累授殊私，荐沾芳泽。况灵长上药，列在仙方，芬馥兰膏，出于中禁。岂臣庸陋，宜此宠荣？感戴天恩，不胜跃。
    ○谢敕书赐腊日香药口脂等表
    臣某言：中使某至，奉宣圣旨，赐臣腊日香药口脂等。宸私曲被，殊赐荐加，祗奉恩荣，荷戴惶灼，臣某中谢。陛下德施周普，蜡百神而鱼虫不遗；慈泽旁流，锡群下而细微皆及。谬承良药之贶，岂当同体之荣，龟手既沐其芳馨，香膏又沾于唇吻。贲饰之道，备幸于臣，泽浃肌肤，恩深骸骨。抚心揣分，惭厚施於天休；贱质庸躯，荷曲诚於元造。实为侥幸，何以克堪，涓埃无补，于纲维，濡渥有加于蓬贱。邱山惠重，蝼蚁命轻，厚颜于死生，觊忘躯而徇节。
    ○谢赐口脂表
    臣某言：中使某至，伏奉宣赐臣红雪、口脂各一合。降自重霄，赉于贱品，承旨庆，省躬惭惶，臣某中谢。臣谬处准绳，遂更律候，每惭效薄，常惧食浮。岂谓特荷鸿私，猥沾殊赐，时当蜡腊，泽浃幽微。彩雪蠲邪，无虞于美；芳膏尽饰，有愧于陋容。徒罄丹诚，不知上答，无任感戴之至。
    ○谢赐口脂等表
    臣某言：中使某至，伏奉敕书慰谕，并宣进止，赐臣红雪、紫雪、口脂等。庆赐以时，宠光逮下，捧诏心悚，承恩汗流，臣某中谢。伏以元律送寒，清霜戒腊，九天布惠，万类发生。臣以庸虚，谬当任使，观风未久，按部无能。而陛下俯念守臣，恩同勋旧，诏垂御札药禀仙方。降兰泽以传馨，颁玉历以示庆，实惭固陋，忽被光辉。抚躬循巳，终夕愧厉，谨当训整师旅，牧养黎，敷雨露之恩，宣日月之照。俾疮痍渐复，江湖安流，庶于涓毫，上答山岳。伏惟皇鉴，俯照丹诚。
    ○为张侍郎乞入觐表
    臣某言：去贞元五年於延英殿赐面辞之日，亲奉进止，令臣一考即来者，臣谬承圣奖，猥守方隅，自到黔中，首末三年，更入新正，即及四载。臣素以微生，叨居重镇，恭行朝旨，宣谕皇恩，种落远人，庶几於理。伏以遐荒僻阻，控带诸藩，溪洞蛮夷，性本生梗，木石为伍，鸟兽同群。宽之则伏匿山林，不遵王命；迫之则结聚蜂虿，害及边陬。臣于抚驭之间，酌其中道，示以威惠，谕以宪章，以清静临人，不以扰为政。开设学校，令知君臣父子之道；劝勉稼穑，令知生成衣食之原。减其征徭，蠲其力役，今国恩远及，夷落大安，万里勤王，一方无事。臣管内素多瘴疠，山峡重深，毒雾蒸□，常在窗户，四时多雨，不识霜雪，终岁阴昏，少见天日，出门无路，举目唯山，猿鸟之心，如在笼槛。臣从去年冬初，忽染脚疾，膝胫顽Φ，行步艰难，绝无医人，素乏药物，深山穷谷，无处市求，任重命轻，何可言疾？臣先奉进止，一考令归；又准敕文，二年与替。臣今岁月以久，疫疠交侵，况奉纶言，难堪更住，臣久辞天阙，恋切龙颜，瞻望天门，不胜涕陨。无任攀恋切迫之至。
    ○再请入觐表
    臣某言：臣去贞元五年面辞之日，亲奉进止，令臣一考即来。臣谬荷圣恩，擢居方镇，炎瘴之地，首末四年。恭守庙谋。宣布皇泽，唯以静理，惠恤远夷。今县道宴清，干戈罢戢，雕题左衽，万里勤王，溪洞之人，无不乐业，此皆圣上之恩，岂是微臣之力？臣从前年六月患脚膝，行立艰难，秋深以来，更染风疾。又从去年六月，直至今日，不见三光，山谷昏昏，终日阴雨，吞茹瘴毒，实所难堪。伏奉敕文，二年与替，况奉进止，一考令归。臣疾疠所侵，气力衰败，素无医药，恐不支持。臣伏见近日以来，杨悦、孙诚、李速、裴腆皆在遐裔，相次丧亡，特乞圣恩，全臣性命，许臣准敕归赴阙庭，再睹龙颜，灰粉无恨。臣去年十二月巳进表陈乞，情有至切，再渎宸聪，伏乞天慈，救臣疾苦。不胜恳迫忧塞之至。
    ○降诞日进光明砂等状
    右。臣伏以大电绕枢，千年感圣，神光照室，六合归尊。恭惟降诞之辰，实启乾坤之诈，普天称庆，率土同欢，仰舜日而徘徊，望尧云而跃。前件光明砂等，金丹上品，著在仙经，愿因不朽之姿，永固长生之寿。
    ○降诞日进光明砂丹等状
    右。臣伏以上元降圣之时，皇帝出震之日，天垂景曜，绕北斗以呈祥；人竭欢心，愿南山而为寿。前件光明砂丹等，管内所出，服饵所尚。生依仙谷，诚有验于仙方；贡自蛮夷，幸得充于御府。臣藩守有限，不获称庆阙庭。
    ○贺陆相公拜相启
    某启：伏见诏书，相公拜上台之位，寅亮天工，登翊王室，弼成大化，伫致和平。叶一人梦卜之求，副四海具瞻之望，凡在中外，孰不庆幸。方今圣主文明，天下思理，兵革不举，于兹十年。黎元有再安之望，戎马有归牧之势。夫物应有兆，机生其微，制动者守乎静，求直者端乎表，秉钧者慎始而图其终也。相公天实生德，锡我皇家，禺禺苍生，延首以望，蛮夷左衽，亦仰无穷。某受任遐荒，职在边镇，瞻恋欣，无任下情。
    ○贺赵相公拜相启
    某启：伏见某月日诏书，伏承相公膺启沃之心，登辅弼之任，人望巳久，天意下从。休声飙驰，浃洽海内，凡在士庶，不胜庆幸。伏以陛下文德聿修，武功克静，不作，平渐阶。正可乘天时以创制，因人事以立法，天其或者必以相公乘启圣之运，致全寿之期。自然百度以贞，九流式叙，霜露所坠，罔不开化，蠢动含生，皆遂其性，致君尧舜，何独古人。其受命荒服，职在天涯，瞻望喜跃，无任下情。
    ○谢窦相公除男襄州参军仍许随父启
    某启：男元曜蒙恩授襄州参军，又奉七月初四日敕书，令随父准例支给料钱者。恩生不次，事出非常，仰戴天慈，伏荷仁德，以欣以惧，战越交并。伏以国朝故事，及古名臣，惠及黎元，勋高社稷。则有赏延于代，禄及于家，或总角腰章，或垂髫结绶。绮纨拜命，襁褓分荣，自叶流根，盖超彝典。某缪承圣奖，猥守方隅，政教无闻，典礼多阙。男尚幼小，滥厕班荣，相公念以遐荒，将与便近，更许随父，仍给料钱，荣超流辈之中，赏过彝章之外。退循涯分，喜跃伏深，限以所守，拜谢未由，下情伏增战灼。
    ●卷四百八十一
    ☆吕周任
    周任，德宗朝官侍御史。
    ○泗州大水记
