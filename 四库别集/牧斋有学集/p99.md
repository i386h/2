<!-- { "loadSidebar": true } -->
　　窃谓选择正义，不出拣收二法，直须对决分明，然后遮表无惑。偈文自初心入三昧，乃至云何获圆通解等，此全拣也。自我今白世尊已下，偈文有六句，此全收也。欲取三摩提，实以闻中入二句，此正拣正收也。何言乎全拣也？归元性无二方，便有多门，故拣；初心入三昧，迟速不同伦，故拣；乃至众生迷本明循声，故流转，故拣。何言乎全收也？圣性无不通，顺逆皆方便，故收；自余诸方便，皆是佛威神，故收；即事舍尘劳，非是长生学，浅深同说法，故收。观音固独顺此方之根，诸圣亦未尝不顺此方之土。以言乎一门，圆照即十八界齐收。以言乎迷本，循声则耳门亦拣。今谓此之所拣即彼之所收，一法界中谁拣谁收，此作差别也。何言乎正拣正收也？偈云佛出娑婆界，此方真教体清净在音闻一。以一娑婆世界，是释迦一佛国土、住此说法度生。故以此世界众生乐小法，刚强难化。又耳根偏利，佛用软善、刚强、杂说三语以清净音闻而调伏故，故曰声论独宣明，所谓以音声语言文字而作佛事也。偈云欲取三摩提，实以闻中入此娑婆国土，释迦为法王观音，为净圣二十四圣，为眷属同居忍土，并领金言，无一门不宣声论，无一法不归教体，此二句文势紧蹑上，十八界中云何获圆通而来，故曰正拣。克而论之，正在观音，傍参馀圣，凡取三摩提，未有不以闻中入者，故曰正收也。
　　以从尘入言之，陈如于佛音声，悟明四谛，此以音声为教体也。从初得解，声彻梵天，空神传唱，此其证也。若优波尼沙陀，若香严童子，若药王药上，皆言如来教我，亦言如来印我，此亦闻中入也。跋陀婆罗于威音王佛，闻法出家，摩诃迦叶于日月灯佛，闻法修学，此亦闻中入也。以从根入言之，阿那律陀闻诃失明，佛示照明三昧，得半头天眼，非关眼观也。周利持半偈遗忘，诵帚开悟，豁然漏尽，非关鼻观也。╂焚钵提牛司异舌，如来示一味心地法门，灭心入定，非关舌观也。毕陵迦婆蹉纯觉遗身，因于数闻如来说苦空法门，非但由观身也。须菩提入宝明空海，因于如来发性觉真空，非但由观意也。此六人者，亦皆由闻中入也。以从识入言之，舍利弗闻迦叶波宣说因缘，悟心无际，从佛口生，非闻中入而何？普贤菩萨用心闻分别众生，知见我说本因，心闻发明，非闻中入而何？孙陀罗难陀心常散乱，世尊教我观鼻端白，非闻中入而何？富楼那辩才无碍，宣说苦空实相，以音声轮助佛转轮，非闻中入而何？优波离闻佛教戒，广说戒法，结习律藏，非闻中入而何？大目连亦闻三迦叶，宣说因缘，心得通达，神通第一，非闻中入而何？以从大性入言之，持地菩萨初毗舍，如来摩顶，谓我当平心地，今闻诸如来宣妙莲华，我先证明，此于闻中证地性圆通也。
　　月光童子闻水天佛教，修习水观，得无生忍，此于闻中入水观三昧也。火头金刚承事空王说，多淫猛火，教以遍观诸佛，呼召名为火头，此于闻中入火光三昧也。琉璃光菩萨遇无量声佛开示，本觉妙明大千众生，如一器中贮百蚊蚋，啾啾乱鸣，此于闻中证性空真风也。虚空藏菩萨于定光如来得无边身，纯现虚空，相以音声，答问说法，此于闻中证性觉真空也。弥勒菩萨以日月灯明佛教修习唯心识定，单传十方唯识之宗，娑婆国之声论，莫深于此。大势至菩萨以无量光佛教念佛三昧，广摄此土念佛之人，娑婆国之教体，莫弘于此。
　　如上诸圣与观世音菩萨同发间慧，齐证圆通，一行三昧，无二无别，然而不能无拣者。诸圣自以多根入道；而观音正以耳根入道；诸圣各以多根分证耳门，而观音独以一根圆证耳门。浅深迟速，由此旁分，偏圆秘现，因而侧出，所以示有一多各成方便也。今此会上经文殊一番选择，于观音则叹大褒圆，于诸圣则开权显实，一色一香，总归三昧，尘尘法法，圆照一门，以一根接诸根也，亦以诸根接一根也。以一机抽诸机也，亦以诸机抽一机也。以一圣褒诸圣也，亦以诸圣表一圣也。十八界各启一门，而观音为一总门。总门一开，则门门洞达，不以一门闭多门也。十八界各悬一镜，而观音为大圆镜。圆镜一照，则镜镜交光，不以一镜遮多镜也。净名中诸菩萨广说不二法门，苏子瞻颂之曰：“忽见默然无语处，三十二说皆光焰。”蒙所谓全拣全收者，亦若是而已矣。昔师以圆通拣法，说《楞严》三关，若拣根顺土之解，妨难盘互，此关之扌建闭，终不可得而破也。不有曲说，孰资ミ引，山家诸师，实惟良导，后之君子，勿以破厥罪焉。
　　【海印憨山大师科经总义或问】
　　问曰：《楞严经》文从初至二卷中无推破五蕴之明文，憨山大师通议判七处征心为破色受二蕴，下文以次破想行识三蕴，古人未有议及者，何也？
　　答曰：如来出世，俱为救度，系缚五蕴，沈溺生死之众生，《楞严》一经，乃对治五蕴之方药也。经初佛告阿难一切众生从无始来，生死相续，皆由不知常住真心，性净明体，用诸妄想。此想不真，故有轮转。所谓用诸妄想者，即五阴坚固，虚明融通，幽隐颠倒，诸妄想也。第三卷反覆推征五阴六入等皆如来藏妙真如性，第七卷详辨阴魔正明五阴五浊，超越次第，经末结明五阴本因，同是妄想。一经始末，修因正果，全归五蕴，宁有征心，辨见破妄显真，重重开示，不以推破五蕴为宗致者邪？大师科判乃如来说法切要之关键，虽古人所未发，实今人所未了，无怪乎诸方卷舌而不谈也。然大师议解出之悟后信笔发挥，其中分支落节，容有贴释未尽处，今以管窥之见，疏通证明，期不孤大师之智灯耳。
　　问曰：经文辨魔，先销色阴，次尽受阴，今约征心，乃云兼破色受二蕴者何也？
　　答曰：起信云推求五阴色之与心色者，五蕴之首也。心者，四蕴之总也。如来征心，先征心目，目即色蕴，心即受蕴也。以八识具相见二分，最初见分，抟取四大，少分为我根，身迷此色，身取为内。我色受二蕴，正是执受所依之处。今推穷七处攀缘，使心目二妄皆无所依，即破色蕴。而受蕴兼破，此炙穴倒根之法也。天亲曰色法者，识之所依所缘。夫言所依所缘，非受蕴领纳而何？论又曰从本始来，色心不二。傅大士曰：未有无心境，曾无无境，心迷则兼迷，破亦兼破，故经云生因识有，灭从色除，曰从色除，则破色蕴时，不但破色蕴明矣。
　　问曰：想行识三蕴，大师逐节推破科判历，然其义云何？
　　答曰：大师云心即妄想，为六识，想蕴见，乃八识见，分为七识行蕴，八识见精为根，为识蕴，故心目二妄，谈尽五蕴八识，以起信纲要，印定经文，此大师科经之关键也。今循览大师科判，参详经文，窃谓应以七征了毕阿难，白佛世尊放光，乃至如是，见性是心，非眼为第三破想蕴之文，应以世尊开五轮，指海敕阿难，乃至心性各有所还，云何为主为第四破行蕴之文。应以阿难言妙明真心，云何无还乃至开示二种妄见，为第五破识蕴之文。
　　问曰：初破想蕴云何？
　　答曰：经文先示真妄二种根本，言诸众生用攀缘心为自性者，以前七转识名攀缘心，故言识精元明能生诸缘。缘所遗者，以第八阿赖耶为识藏生，无明住地与七识俱，故论云名句，文身熏习为缘。种种名言皆由于想，故知攀缘能生，皆想蕴功能也。佛咄阿难此非汝心，此是前尘虚妄相想，惑汝真性，乃至皆由执此生死妄想，设为真实，此破想蕴之明文也。阿难重请三昧，谓由二障所缠，以分别俱生二见，根识相依，总属妄想，故佛以眼见灯光种种诘辨，结以是眼非灯，是心非眼，正明见灯见眼，皆是前尘虚妄相想，所谓想念摇动，妄情结成乃想蕴行相也。上文心目二妄，至是委破色受二蕴，亦重结于此。
　　问曰：次破行蕴云何？
　　答曰：行以迁流为义，念念不停，初征客义，住名主人，不住名客。不住非行，而何次征尘义尘质，摇动虚空寂，然摇动非行而何？佛言以动为身，以动为境，乃至匿王自伤，发白面皱，殆将不久，变化密移，我诚不觉，寒暑迁移，渐至于此。后经云化理不住，运运密移，甲生发长，气销容皱，日夜相代，曾无觉悟，此皆行蕴之明文也。色杂妄想，想相为身聚摇，内播趣外，奔逸乃行蕴行相也。复次又以寄宿旅亭喻迁流不住，以掌亭不去显妙明不还，是故破行蕴之文齐此。
　　问曰：次破识蕴云何？
　　答曰：此中见精明元即二根本中识。精元明八识之精元，本自圆明者，明暗通塞，诸相正显，此识精能生诸缘。缘所遗者，如来指定见量，指示见源，从日月宫至七金山，种种物像，皆是八识，现量清净，见精所瞩，将阿难于中，推择领取见性。于是辨舒缩定，方圆发明，二种精见，色空见见，非见良以见精，乃八职自体，亦即是根本[C043]明，此所谓识蕴也。以二种分别妄见证之，山河国土即梨耶识，能见相分见病目眚正属，[C043]明能了根本，[C043]明见眚无咎，则五蕴实法不存，八识全体洞照，因缘自然和合，不和合了无觉后馀疑，而五蕴皆为如来藏矣。如是乃为破识蕴，如是而后为破五蕴也。
　　问曰：太师以五蕴八识为所破之妄，于色受二蕴破五识，于想蕴破六识，于行蕴破七识，于识蕴破第八识，今但明五蕴，不言分破五识等何也？
　　答曰：五蕴色心，开合不同。开则色法惟一，心法有四合之，则唯一识蕴也。教家取五识等分配四蕴，亦约略之谈耳。若指五属，受五由，六而方生，生起处同是一识，五不定五也。若指六属，想意识缘外境时，必依末那为染污根，六不定六也。若指七属行第七缘，六带八，七无本位，七不定七也。若专指第八属识蕴，赖耶识起，必二识相应，识蕴不但第八也。永明言前五识及第八俱缘现量，即现前不生灭性，六七二识，落在比非二量，即念念常生灭，故曰识在根笼，犹鸟处罗，识之与根，乍出乍入，啄一舍一不可。执常境为识境，识为境识如来说法，当体相应，如何执有一蕴，能破一识，分疆画界，克定破立之法邪？仁王般若云众生识初一念识，异木石于中生，不可说不可说识，成众生色心根本。色名色盖，心名识盖、想盖、受盖、行盖。盖者阴覆为用，身名积聚。以此文证举，识蕴则该五蕴矣。除破识蕴，别无破五蕴之法，则此经除破五蕴，亦别无破八识之文矣。大师方便点示，为行人指迷。愚者执为实法，斯认指为月者也。
　　问曰：大师立破识蕴，灭第八识，此义云何？
