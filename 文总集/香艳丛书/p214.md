<!-- { "loadSidebar": true } -->

　　怕不得 
　　小儿初缠。 

　　省不得（即王本中“难理会”也，今故易作减省义。） 
　　行缠布。　鞋曳拔。 

　　右二十一类，依东坡二续原目，其“不快活”，即：“不快意”，与“怕人知”皆重出，故不复列。　 

　　快意 
　　濯足易新缠新履。 

　　必不得 
　　巨足望人赞小。 

　　右二类，依黄君三续原目。其“难忘”，即“忘不得”；“难久留”，即“留不得”；“得人怜”，即“得人惜”，并皆重出，悉从删削。比物连类，尚堪多制，特恐管城为娘子军踢倒，是以绝笔。计九十三目，得一百三十言。书竟，不觉大笑。 


　　贯月查　清　评花御史方绚荔裳（又号金园）藁　南陵徐氏随庵钞本 

　　贯月查者，以鞋杯为觞政也。嘉宾式燕，珠履珊珊，妙妓行觞，红蕖冉冉。于斯时也，罗襦襟解，芗泽微闻，好客之辖都投，契主之罍未耻。不思还屦，共乐衔杯。虽撷纤红，权为季雅。虽狂客之风流，实酒人之深致也。擎来掌上，灼若金莲；把向樽前，艳同琼魄。既考祥而视履，宜践敏以攸歆。案《拾遗记》，尧时有巨查浮西海上，有光，夜明昼隐。海上望之，乍大乍小，若星月之出入。查常绕浮四海，十二年一周天，周而复始，名“贯月查”。事则风华，言殊典雅。夫投壶着节，乡射有仪，皆所以合宾主之欢心，写友朋之乐事。矧兹凤屧，升我绮筵。睹彼鸠头，如拈璧月。佳人拾翠，凌波学步桥边；仙侣同舟，承露同人掌里。试即如弓之履，请代哨壶；言为贯月之嬉，用投硕果。漫劳七夕，始问牵牛；奚必中秋，才看顾兔？浮酒泉之红叶，犹存三让存魄之遗；飞洛浦之朱凫，庶几一握为笑之乐。只恐嫦娥妒影，掬水纤纤；还疑天女散花，流霞片片。卿言佳耳，可以把酒临风；我独怜之，名曰“摘星贯月”。 

　　一之象 
　　鞋杯一名双凫杯，又名金莲杯。子瞻选妓约云：“行酒皆用新鞋，其由来久矣。”盖古者尊彝杯斝，类各有舟，所以为沉腼之戒也。锦步承莲，轻红染瓣，飞羽觞而醉月，则凌彼一叶，较胜于曲水流杯，故名之曰“查”。唐夏侯审《咏被中绣鞋》云：“云里蟾钩落凤窝”，政不特齐镐之“莲中花更好，云里月常新”。拟新月于弓鞋矣。故名之曰“月”。掷果而名之曰“星”，以月之从星也。视其贯否，即以浮觞周饮坐客焉，所谓贯月查也。 

　　二之仪 
　　《抑》之诗曰：“既立之监，亦佐之史。”酒有录事，如师中之监军，会朝之执法也。况日贯月，则凡星之侵凌薄蚀，不有太史令，其谁奏之乎？鞋杯因妓而起，即当令妓为之。举凡浮查饮客，悉以属之。不特广寒宫殿，本属姮娥，仙查犯牛女之间，即令女司天奏之，又奚不可？ 
　　录事自解双履，其一置杯，而以其一承之以盘，矢席中度去客一尺五寸，客耦而进。摘星贯之，以五为节，录事第其筹以浮查焉。 
　　月生于西，非有大力者，负之而趋也。且西为兑，兑少女也。故即令录事，自解履以一置杯，所以浮查也。宾之初筵，肴核维旅，将以窄窄弓弓之履而投之豆滓中乎？故承之以盘，像缺月之生天也。矢，陈也。去客一尺五寸者，像三五而盈，三五而缺也。耦进者，阴象也，宾主之义也，且耦进则胜负易较也。星以月得名，言其小也。摘，取也，投之履中，若星之贯月者然。笾实之果为之，不假外求也。莲的为最，红豆次之，榛松之类，又其次也。贯之者，以大食中三指撮掌而上，约手与鞋之高下相准而平掷之。以五为节者，日行中道，月与五星随之也。第，次也。筹多寡之算也。视不胜者以浮查，敬养之道也。 

　　三之名 
　　月行九道，星次五维，故因其贯之多寡而名以义起焉。 

　　经星五 
　　五纬联珠。（贯五星也） 
　　四星同乘。（贯四星也） 
　　景星东聚。（贯三星也） 
　　银汉双星。（贯二星也） 
　　南极一星。（贯一星也） 

　　纬星四 
　　辰星勾月。（一星看鞋尖，勾留不即下者。说铃云：辰星勾月，最难得事。院本有《辰勾月传奇》是也。准五纬联珠） 
　　嫦娥奔月。（一星立曳尾口不下者，准景星东聚。若止中尾曳，旋堕履中，或滚落盘内者，不准） 
　　织女渡河。（星已着盘，复跃而越履右者，准五纬联珠） 
　　飞星入月。（星已着盘，而忽跃人履中者，准银汉双早） 

　　孛星六 
　　月明星稀。（无星贯者） 
　　月离于毕。（星击履移动者） 
　　薄蚀。（星着鞋帮致掩覆者） 
　　陵犯。（星虽着鞋帮而未掩覆者） 
　　飞流。（星出盘外） 
　　击斗。（后摘之星击动在盘之星，或投人履中而复跃出） 
　　右并觥录事识之第筹罚爵如左。 

　　四之算 
　　算者占也，数也，故步天谓之推算，而旅爵谓之无算。星之贯也，录事以筹第之，亦算也。凡客耦进而摘，以先摘者为左，录事即分左右记之，贯一星即记一筹，其有勾月渡河者为记五筹。准五纬联珠也，其有奔月入月者，为记三筹二筹，准景星东聚。银汉双星也，已记五筹即止，不复摘。俟彼客贯星如干，较筹第罚已记三筹二筹，则更视其余星之贯否，（满五筹即止）较彼客之多寡以浮查焉。若薄蚀、陵犯、飞流、击斗及月离于毕者，虽记四筹而亦除之，示罚也。 

　　五之罚 
　　星见于上，而罚见于下，查以贯月名，即浮查以罚不贯者，录事总第其筹行之。筹均则免，（或一或二彼此相等）多则视其多之之数以罚其少者。（如一人贯五星，一人贯二星，则浮二星者三查，多寡皆视此增减）经星纬星准此。（如一人得勾月或渡河之星，则视彼客贯之多寡以定罚爵。若彼客五纬联珠，则又筹均免饮矣。如一人得奔月入月之星，则视彼客之贯几星。如只得一星二星贯者，视所记余筹，照数浮之。若彼客贯五星四星，则仍浮入月，奔月之人也）有余爵则推以饮左右邻。（如已记四筹，而复得勾月之星，彼客若亦记五筹，则浮以四查。如无一星贯者，照月明星稀例倍罚五查。如有一星二星贯者，则浮以四查三查，而以其余者饮左右邻。盖查不过五。已记四筹而复得勾月之星，折除彼客所贯之星，浮之外总余四查，则左右邻分饮之。其余多寡增减皆仿此）五星聚，星星见，则录事自浮一查，志庆也。其陵犯、飞流、击斗者，不准更摘，视彼客贯星之多寡罚之。若月离于毕，先罚三查，薄蚀则先罚五查，皆不准更摘，仍视彼客贯星之数加罚。两人俱无一星贯者，谓之月明星稀，各罚五查。录事第筹舛误，罚一查。座客摘不如仪，饮不如律，录事量事罚之，查不过五。 

　　方绚曰：鞋者谐也，以两而合，见鼓瑟吹笙之义焉。月者阙也，以满而亏，见盈虚消长之机焉。鞋之弓，由其足之小也，见切磋之益，他山之助焉。必取其小者，满招损而谦受益也。好色，人之所欲也。如好好色，诚意之事也。象之曰查，无沉酒之虞也。为器也小，无牛饮之患也。查不过五，示有节也。周流座客，明无私也。耦进而摘，昭其让也。饮不胜者，所以劝也。矫号呶之习，还揖逊之风，释忿懥之心，平躁戾之气，其争也君子矣。乃系之以箴曰：“恭则寿，（武王带铭）劳则富。（履屦铭）宁溺于渊，（盥盘铭）无行可悔。（席四端铭）沉湎致非，（觞铭）毋曰胡害。（楹铭）屈中之义，（弓铭）贵贱无二。（书门）无勤弗志，而曰我知之乎？（户铭）恶乎危于忿懥！（杖铭） 
　余昔客广平，李国学招饮园亭，出妓佐酒，坐客遂脱妓鞋行觞。有争饮者，有几欲得之而固逊者。予笑日：“既饮鞋杯，即当于弓鞋生色，谁则敢不饮者？”国学遂举杯属予，予固辞。主人屏撤酒器，抵留一杯可置鞋中者，外索一大斗，乃属客曰：“弓鞋如月，予有一小令，即名拈月。不如令者，饮一鞋杯；不愿饮鞋杯者，酌以大斗。”坐客皆首肯。抵暮，已倾主人两石酝，客尽沾醉而令未终。盖至弦望，则或默或语，无不谬者。今櫽括为歌，附此以贻觞政一助： 
　　双日高声只日默，（一三五七九默数，二四六八十朗报） 
　　初三擎尖似新月。（以手拈鞋尖向下，鞋口朝外也） 
　　底翻初八报上弦，（以鞋口向下平举之，高声云：上弦如云，初人者罚，举鞋不如式及举而不报者罚） 
　　望日举杯向外侧。（此令俱用左手执鞋，左旋至十五，则以左手持鞋，而右手取鞋内空杯，高举侧立，状月之望，误者罚） 
　　平举鞋杯二十三，（平举在手，取其底平如下弦也） 
　　三十覆杯照初一。（杯置鞋中，初一即以右手覆杯于内，默送下手；初二则以右手取杯仰之，报曰初二；初三则取杯在手，拈作新月；初八则取杯在手而覆作上弦；十五则举杯侧作圆月；惟二十三不取杯，但高举作下弦状；三十则照初一覆杯鞋内，而高唱云三十。如忘取杯出，或取出杯仍置鞋中并罚之） 
　　报差时日又重行，（何人违式，饮既即从此人重起） 
　　罚乃参差与横执。（两手同接鞋，或以右手接鞋，及右行并误接，皆参差也。惟上F弦横执高举，初三则拈尖向下，然送杯下手。总须鞋尖朝外，错谬参差则罚，饮既又重数也） 

 

　　采莲船　香莲博士方绚陶采（一字荔裳）　藁（南陵徐氏随庵钞本） 

　　余作《贯月查》一卷，其法取美人弓鞋，仿投壶仪节，令客掷果其中，名曰“摘星贯月”。视其贯否，即以载酒行觞，弓履纤妍如新月也。投之以果，则若星之贯月，以之行酒，则如尊彝之有舟，周流座客，则又似浮查。故签之曰《贯月查》。询可谓洛浦流跣飞凫雅令矣。窃虞佳客，不耐沉潜，或病其岑寂，且恐乏聪慧女郎司筹占候，乃复为此卷。以妇足本名金莲，今解其鞋，若莲花之脱瓣也。飞觞醉客，则正如子美诗所谓“不有小子能荡浆，百壶那送酒如泉”者，故名之曰《采莲船》。坐有妓也，即假夫差偕西子湖上采莲事，而罗列诸人。然终欲乞灵骰子，似未若贯月查之名实相须，惟雅人裁择之耳。 
