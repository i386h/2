<!-- { "loadSidebar": true } -->
　　雨滴何由止人眠不复成云深无雁影村近有砧声草草残年梦寥寥后世名泰山并螘垤俱向酒中平
　　又
　　秋晚兼旬雨雨晴当有霜颇思游近县亦已戒轻装珍披緜美寒醅拨雪香菊花常岁有所喜及重阳
　　听雨
　　髪已成丝齿半摇灯残香烬夜迢迢天河不洗胷中恨却赖檐头雨滴消
　　畏事
　　畏事偷安百不能饭蔬聊得曲吾肱旧交梦里时时见宿疾秋来日日増遣闷自鉏幽圃药扶衰犹赖故溪藤不因顾见鬅鬙影全是深山退院僧
　　刈获后书事
　　邻里西成例少苏贫家生业得徐图虽非五鼎岂无食未办复裈犹着襦牢彘渐肥堪奉祭耕牛已买不求租却思流落天涯日要是家居胜道途
　　又
　　耄岁谁知困不苏毎虞黠鬼笑狂图陶公老去但浊酒管老归来惟白襦不逐儿童觅兼味且随邻曲了残租细思自有欣然处高谢人间九折途
　　秋夜五鼓初起坐堂上至旦
　　蒸郁不可过开门星满天身还倚藤杖手自酌岩泉鸡唱犹相续鸦飞忽已翩事随朝日出佳思复茫然
　　习嬾自咎
　　习嬾多遗事时能害睡眠貛骄残竹笋鼠横齧牀氊猧子巡篱落貍奴防简编人间有俊物求买敢论钱
　　雨夜枕上作
　　雨防滴我心雨气伤我魂但忧草庐破敢思布被温市罏酒如山不湿老瓦盆天其遂吾心穷死三家村
　　晚饭后步至门外并溪而归
　　徐行摩腹出荆扉掠靣风尖酒力微市步空舩迎荻去湖隄轻担卖鱼归潺潺沙窦鸣残水莽莽平芜衬落晖商略最闗诗思处满村砧杵捣秋衣
　　文章
　　文章如奕棋分量固有极学不尽其才识者为太息古来名世士亦或堕此域至今读其文曷尝不追惜士生千载后夙慕当自力如其不能然归哉事畊织
　　枕上口占
　　白首区区道未明故山悔不蚤归畊勇如抟虎但堪笑学似累棊那易成残雨堕檐时一滴老鸡栖树已三鸣村居孤寂知何憾两耳犹胜听市声
　　乙丑九月三日晚久雨骤晴西南新月如玉钩重阳以八月置闰菊花粲然满园喜作一絶记之
　　初三新月见如期重九黄花又及时俱是人间称心事典衣一醉更何疑
　　寓叹
　　萧疎残髪数茎丝胜负浑如未算棊万里旌旗无昨梦一蓑烟雨有新诗潜消暗换人谁在小醉闲眠我自奇二十四年能几许汾阳回首亦成痴
　　村兴
　　结宇枫林下久穷吾所安村深事自简累少食差寛雨闇牛眠屋泥深鸭满防呼儿捣粉饵准拟赛鄱官
　　夜闻埭东卖酒鼔声哗甚
　　乌桕森踈照溪赤寒鸦翩翻蔽天黒鲜鲈出网重兼斤新蠏登盘大盈尺年年此际清霜夜饭罢读书声满舍岂惟父子讲家学亦有朋侪结经舍谁令屠沽聚里中鼓声终夜聒老翁呜呼安得寐无聪不但杜老左耳聋
　　灯下晚飧示子遹
　　家贫短衣不掩骭空庖凄凄灶不防老翁八十忍饥熟兀坐空堂日常旰今年闰余九月寒那敢遽议南山炭艰难幸复致一飧餔歠灯前百忧散遹子挟册于于来时与乃翁相论难但令歆向竟同归门前籍湜何忧畔
　　秋晚书懐
　　七泽三巴日月长即今万事付茫茫结庐穷僻新知少属疾沈緜旧学荒中夜饭牛初上阪千年化鹤复还乡自怜尚觉身为累剰蓄荆薪待雪霜
　　又
　　颓然兀兀复腾腾万事惟除死未曾无奈喜欢闲弄水不胜顽健逺寻僧唤船野岸横斜渡问路云山曲折登却笑吾儿多事在夜分未灭读书灯
　　初寒
　　久雨重阳后清寒小雪前拾薪椎髻仆卖菜掘头船薄米全家粥空牀故物氊身犹付一防名字更须传【掘头船见张志和诗】
　　黄昬小雨中蹔憩苍头在傍云初未尝得瞑予乃甚适若熟寐者作五字记之
　　人看初无寐形劳幸少休梦魂虽栩栩鼻息未轻若风中絮浮如水上沤死生君了否试向此中求乾道之初卜居三山今四十年八十有一感事抒懐
　　乾道之初结草庐三朝六见纪元初年光抛掷虽加倍生计萧条愈不如目暗欲盲停夜课髪残无防怯晨梳市声风便犹关耳未死终当更徙居
　　视东臯归小酌
　　筑陂下麦晚归来围火烘衣始此回但得诸孙传素业真无一事挂灵台井桐叶落垂垂尽篱菊花残续续开不负初寒蟹螯手牀头小瓮拨新醅
　　又
　　少年误计慕浮名更事方知外物轻身誓生生辞禄食家当世世守农畊授时尧典先精读陈业诗更力行最好水村风雪夜地罏烟防岁猪鸣
　　梅市道中
　　去去浮官浦悠悠数客樯蓼花低蘸水枫树老经霜萧鼓迎神閙鉏耰下麦忙城西小市散归艇满斜阳
　　又
　　雨暗山陂路人喧古渡头庙垣新画马村笛逺呼牛买饭谙争席迎潮竞解舟平生苦吟处又送一年秋
　　古寺
　　秋草荒无路来游感废兴残僧仅粥饭古像冷香灯扶病惊重到题名记昔曾自量难笑汝一叹倚枯藤
　　梦中作
　　系马朱桥上酒楼楼前敷水拍堤流春风又作无情计满路杨花辊雪毬
　　又
　　大庆桥头春雨晴行人马上听莺声祥符西祀曾迎驾惆怅无人説太平
　　舟行鲁墟梅市之间偶赋
　　短髪萧萧久挂冠江湖到处着身寛蓼花不逐苹花老桐叶常先槲叶残未卜柴荆临峭絶且谋蓑笠钓荒寒闲人尚媿沙鸥在始信烟波得意难
　　衰疾
　　衰疾支离负圣时犹能采菊傍东篱捉衿见肘贫无敌耸防成山瘦可知百岁光隂半归酒一生事业略存诗不妨举世无同志防有方来可与期
　　惜昔【偶见张安国周子充刘韶美王景文陈德召任元受遗集为之感怆作长句纾悲不知涕泗之集也】
　　忆昔高皇绌柄臣招徕贤隽聚朝绅宁知遗恨忽千载追数同时无一人薶骨九原应已朽残书数帙尚如新此身露电那堪説也复灯前黙怆神
　　雨后寒甚
　　陂泽连山脚风烟接海濵孤鸿悲逺客残菊伴陈人酒尽瓶枵腹罏寒客曲身老翁殊耐事一笑自囘春
　　入冬病体差健而贫弥甚戏作
　　乞骸自喜脱风尘北陌东阡负耒身梦里相逢无竖子面间时出有真人闲凭曲几还终日不出衡门动过旬送老韲盐君勿笑天教成就一生贫
　　蜀汉
　　忆昔遨游蜀汉间骎骎五十尚朱顔呼鹰雪闇天回路采药云迷御爱山旧事已无人共説征途犹与梦相闗夕阳不觉凭阑久待得林鸦接翅还
　　新开小室
　　并檐开小室仅可容一几东为读书初日满窻纸衰眸顿清澈不畏字如螘琅然诵声和答有稚子余年犹防何此事殊可喜山童报炊熟束巻可以起
　　初冬絶句
　　鲈肥菰脆调羮美熟油新作饼香自古达人轻富贵例缘乡味忆还乡
　　又
　　道途冬暖衣裘省村落年丰鼓吹喧下麦种无旷土压桑接果有新园
　　即事
　　云起山容改潮生浦靣寛寒鵶先雁到乌桕后枫丹年迈狐装帽时新豆捣团非闗嗜温饱更事耐悲欢
　　又
　　遯居无外事白日不胜长诗为穷差进琴虽老未忘映窗精试墨闭閤苦留香年少无相诮功名事更狂
　　又
　　日上小牕东禽鸣高树中乐哉容膝地着此曲肱翁香迮常迟散儿来亦旋通所慙贪坐睡铅椠少新功
　　又
　　纸洁晴窗暖粳新午饭香嗜眠为至乐省事是奇方孤蝶弄秋色乱鸦啼夕阳诗情随处有信笔自成章
　　又
　　井税无余负川原已饱犁樵歌归市步帆影过河堤野实丹兼漆村醪蜜与韲虽云有丰约不废醉如泥
　　又
　　还乡吴语熟伏枕越吟悲接客寒温简过邻几杖随独嗟亲旧少不觉岁时移陌上人争看风欹白接防
　　闲吟
　　闲吟可是治愁药一展吴牋万事忘不惜暮年酬倡絶犹能作意答秋光
　　自遣
　　衣冠尚作闲身祟粱肉终非退士宜惟有褐裘并豆饭尚能相伴到期颐
　　记乙丑十月一日夜梦
　　梦里江淮道上行解装归榻喜新晴店门邂逅绨袍客共把茶瓯説养生
　　又
　　旋籴街头米数升黄昏看上店身灯明朝山路闻饶石买得乌骡喜不胜
　　纵游
　　人事元知不可谐名山踏破防青鞵百钱挂杖无时醉一锸随身到处埋驿壁读诗摩病眼僧窗看竹散幽懐亦知诗料无穷尽灯火萧踈过县街
　　村居书事
　　过门车马谁曾入塞路蓬蒿不复锄雨漏日惟支败屋鼠余时自缉残书
　　又
　　矮缾煮粥犹难继小甑蒸餻岂解常偶得盐醯便豪侈晨餐满舍野蔬香
　　又
　　架桥筑路村翁事裂网伸钩老妪心自笑年来足衰态轩昻故步嬾重寻
　　又
　　书收鼠齧犹堪读柿拾鸦残亦自甜动念不如姑省事智谋老健恐难兼
　　又
　　修身世世诗书业营利明明市井人安得后生俱自好百年门户本来贫
　　又
　　文辞苦思徒妨睡官职虚名不疗饥垂老始知安乐法纸鸢竹马伴儿嬉
　　湖堤暮归
　　出郭并湖无十里我归蟹舍过鱼梁川云苍白不成雨汀树青红初着霜俗孝家家供菽水农勤处处筑陂塘乐哉追逐乡三老半醉行歌咏岁穰
　　题搨本姜楚公鹰
　　忆昔呼鹰塞草枯妖狐狡兔笑谈无明窗见书空三叹恍若霜郊遇猎徒
　　又
　　弓面霜寒斗力増坐思防马蹴河氷海东俊鹘何由得空看緜州旧画鹰
　　书巢五咏
　　铜之在人间细大各有境散为五铢货聚作九牧鼎天禄与辟邪乃复参頴致用孰相须寒泉出金井
　　右砚滴
　　古者贝为货庶物赖以通后世贵铜臭退处书几中楮生借光辉文字传无穷言利古所羞孰谓汝不逢
　　右砑蠡
　　时来偶见收过时自当退岂惟裁纸尾亦或用牍背人情有贵贱志士感兴废库中九万张视我犹前辈
　　右故纸
　　鸾胶捣松烟成此金石姿虽以刚故折挺特终不移微功在简册敢惜身蹈危虽非破砚文永世亦有辞
　　右折墨
　　铜壶受五升中贮太古醇相从亦已久一朝委流尘我岂少恩哉白头乃如新谁知矮道士亦作斥仙人
　　右空酒壶
　　感遇
　　仕宦五十年终不慕热官年龄过八十久已办一棺结庐十余间着身如海寛此外皆长物简去心始安称意多怒嗔易可出囏难我无狐白裘短褐亦御寒
　　又
　　士方贫贱时藜藿苦不足一朝得富贵奴仆餍粱肉大胾食亚夫空器餽荀彧何如茆檐下父子共饘粥我生有至愿世世谢寸禄有子复有孙无荣亦无辱
　　又
　　人之所甚患饥渴与寒暑粗免则已矣过计安用许自奉非其分三彭将嫉汝寓形天壤间大扺皆逆旅但能饱菜根何地不可处堂堂七尺躯切勿效儿女
　　又
　　我以善勉汝汝谓出訾毁置之不复言意又不能已为善如筑台成功由积絫中休犹不可况本无基址未言破万巻日且读十纸学虽在力行要是从此始
　　又
　　我初居三山同里数十人尊酒相劳苦言辞亦谆谆去来四十年皆成冢中尘子孙虽或存败屋卖作薪此亦何罪哉不过坐一贫我幸未至此亦复拙谋身无饭可哺汝触目成悲辛
　　又
　　人与人为徒事我葢有缘司晨与警夜异类亦可怜舐糠啄遗粒要使全其天人则当教诲见善或能迁盛怒姑小忍虽蒲岂非鞭事过我亦喜陶然送流年
　　幽兴
　　老向浮生意渐阑飘然俟死水云间龟支牀稳新寒夜鹤附书归旧隐山无意诗方近平淡絶交梦亦觉清闲一端更出渊明上寂寂柴门本不闗
　　题詹仲信所藏米元晖云山小幅
　　俗韵凡情一防无开元以上立规模镜湖老监空挥泪想见楚山清晓图【徽宗见元晖楚江清晓图大加赏叹】
　　又
