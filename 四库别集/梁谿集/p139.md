<!-- { "loadSidebar": true } -->
　　某顿首啓伯禹侍读给事台座近累上状当一一呈浼连辱诲翰不胜感慕见报有贰卿之除旋闻诸郡方以为讶承喻乃知其详得此月初邸吏申有防还旧物计已供职大暑迩来动静何似伏惟台候多福某触热戴星而行已次南丰本欲取便道趣贑上以如番禺适被金字牌指挥径赴长沙置司得免提兵逺渉瘴乡良以为幸第孟韩二帅殊未曽措置荆湖盗贼独岳飞能破曹成犹未了当已有催促班师指挥韩屯建康岳屯九江事体一变且遽何也岂江北之有警耶正阻承晤切冀为国自重湖外盗贼如刘忠李宏杨华雷进杨么郎钟相残党等十余头项见数者二十余万人小者不可胜数马友以十万众蚕食长沙虽不甚猖獗亦擅置官吏肆为诛求民不聊生孟韩二帅提重兵久驻庐陵皆未曽措置独岳飞能以偏师破曹成十万之众残党有愿就招抚之意未知今复如何孟韩遽趣交割班师岳飞亦以所部徙屯他路是朝廷所以遣名将重兵经营两路者一旦尽去令一书生独当豺虎兵既单少又无近上威名乆着武臣与之共事何以能济羣盗窥见事势如此又复蜂起其害未艾窃恐诸公思之未熟也但以委任孟韩及遣某由广东之任初意与今来所防指挥观之事理岂不甚明为今之计非留岳飞在本路决无可为之理奏防论之甚详辄録副本去幸留意详阅因见右揆为力恳之能用此言非惟防拙可以待罪阃外数路实受其赐于国体所系匪轻不然愿挂冠神虎乞骸骨以归山林虽谴责所不敢辞也千万照察朝廷曲留如此莫且少安时艰愿且隐忍以济国事去冬羣贤彚进善类相庆今屈指所存无几矣江北近耗如何忽得韩岳屯兵江上之报初甚骇之徐思尚令疾速措置荆湖事宜交割及韩侯有入觐指挥却似差缓必是有警预为之防也大抵比年多随事支梧初无先定规画有事则遑遽事过则慢弛习成此风欲无仓卒之忧得乎沛国万夀之召出朝廷意否此公伪楚懿亲其操术足以感移心意岂宜在此地耶当明受之际既无大节可称又防指挥召伪楚戚属其礼意之厚虽起伊吕不过如此不知此何意若以谓尊崇邦昌亲属彊敌便须休兵窃恐必无此理不然其意安在恐右揆初不知此一叚事愿以白之其所防指挥求于官司可得也僣易僣易
　　与程给事第二书
　　近遣使臣至行在尝奉状当已呈浼秋暑异常伏惟台候多福区区已次临川朝夕自庐陵以如衡永第孟韩见在湖南终恐相妨已具奏申明矣长沙马友为李宏所圗公私刼掠一空益难料理皆措置稽缓所致也荆湖羣盗猖獗自若未知所以绥靖之方有可以见教幸不鄙外余惟为国自厚前对光宠近防指挥令孟韩疾速措置湖南事宜交割与本司讫发赴行在昨日又得金字牌防到指挥令韩侯一面遣发军马往建康驻劄是否复措置了当即班师回军朝廷遣二帅提重兵自福建移师江湖逾半年初未曽措置了得一事曹成为兵飞杀败徒党犹八九万散漫于全邵道永武冈之间未就招抚李宏杀马友以据长沙刘忠聚舟船以屯君山其余十数头项剧贼皆负固恃众出没作过自若以重兵临之次第招捕非半年未能就绪而二帅以趣召之故欲以旬日定之有此理否傥江北有警欲韩侯兵屯驻建康以为隄备亦须且留岳飞一军在本路措置收拾后叚庶几不甚狼狈今乃并飞军徙屯他路号令怱遽首尾不相照如此宁朝廷未之思乎第追思元遣孟韩宣抚江西荆湖之意及自到荆湖已奏措置了当若干盗贼见今所存若干及本司元被受指挥皆令候孟庾韩世忠措置盗贼了当日之任今乃遽交割数十万盗贼以数千乌合之兵使招捕之果能有济否事节便自可见若从所请留岳飞军某尚敢承当不然愿先以罪去犹愈于将来误国事也愿公特为见右丞相力道此恳今日之事必求可济非敢有所要也某前奏谓韩侯之兵宜分屯九江得其书亦以为建康非其所便愿在江西宣力镇江刘建康吕皆重兵也江西以韩湖南以岳正得分布控扼之防更愿与庙堂熟计之幸甚幸甚【奏检録去恐欲知本末也】
　　与程给事第三书
　　近累上状当一一呈浼伏被六月中书赐窃审动静胜常感慰亡谕秋暑未阑迩来台候复何似某已次临江适苦疟痢少留数日调治防马友下溃兵数千人破筠之新昌上髙去此秪数十里郡人震恐已遣使臣赍旗牓往招抚之如肯听从须少待其来料理之不然即遂径趋庐陵俟朝廷回降乃如衡湘间北行种种窒碍葢是除授草草不虑始不要终之故今荆湖羣盗云扰余波溢于邻路大费收拾而孟韩二帅遽欲班师重兵名将一旦尽去何以善后马友李宏曹成之徒自己散漫而刘忠者以愿就招抚欵宣司隂为窥伺诱降招纳曹成徒众万余人势益鸱张如韩侯不利此一项遽引兵以如建康即荆湖之患未艾其余支节徒党之属又不论也累具奏乞存留岳飞且于本路谨守及拨还韩京呉锡呉全等兵且就邻路江西应副钱粮以济目前之缺屈指计日以俟报而朝廷漠然如不闻不知何故岂遂置荆湖于度外而区区谋虑一无足取耶某赋分数竒动多龃龉每愿终老山林不复与世故而今者误防诸公推挽牵彊至此疾病交攻心勦形瘵自度卒不能以胜任愿上乞骸之章以全晚节行剡奏矣夫鱼肉具然后可以责庖者之精粗材石集然后可以责匠氏之巧拙今物料悉不应副而欲使之虚受重责可乎但以元防指挥令候孟韩措置盗贼了当日之任与今来事势观之不待深考而可见幸为特见秦丞相备言之易所谓羝羊触藩不能退不能遂者正今日之事也余惟为国自重
　　与程给事第四书
　　比入湖南境遣人至行在尝拜状必已呈逹使臣还辱书赐殊荷郑重之意秋髙气清伏惟闼多暇台候康福区区少留衡阳先遣葺治诸军营房非晚即如长沙始到本路百事坌集如治乱丝已不胜其疲勚矣目前尚可极力支梧秋冬之交万一边报有警兵力单弱钱粮空匮不知何以为防中夜思之不寒而栗未有承晤之期敢冀为时自厚谨上状承动静不宣
　　本路积弊在于科须官吏通同为奸皆去其籍不可稽考民以重困入境之初首先罢之郤令州县催理正税以给养兵之费目前虽觉费力料理就绪他时却须见效有数事不免干朝廷降指挥如拨嵗额钱回易运广西盐以足民食而抑私贩取其赢余养军皆惠而不费者幸借一言使早降指挥庶几可以趂时措置其余如乞就广西拨马吉州拨衣绢皆决不可缺者亦幸留念岳飞闻已别防指挥章奏累上仅得之而飞一奏即免行事至于此夫复何言但得依旧拨还韩京呉锡呉全三项军马庶几目前粗可支吾不然势决难立闻诸公似以此方为逺而当缓殊不知心腹手足同为一体岂可遂置度外哉易所谓羝羊触藩不能退不能遂者正今日事也
　　承谕天下形势在荆南恐未为确论今日至要处乃在襄阳控引川陜襟带江淮下临旧都连年弃置不复料理失此则中原不复可圗矣虽然能立能歩然后可以趋走今日国体犹未能立而欲趋走可乎近有防令孟参以勾抽去兵尽数拨还本司以班师日余剩财物尽数拨付本司意则厚矣兵未尝拨还一人一骑财物未尝拨到分文颗粒虗烦诏令徒切自愧奏状检辄纳呈恐欲备见本末区区既已到湖外似非避事但得一两月间别无警急之报措置数处盗贼就绪便可塞责丐归山林如伯禹方当为朝廷判白黑明是非使公议有所主盟求去之坚非士大夫所望于左右也勉旃勉旃







　　梁谿集巻一百十九
　　钦定四库全书
　　梁谿集巻一百二十　　　　宋　李纲　撰书十三
　　与李似表教授书　　与马总管书
　　与向伯恭龙圗书　　与邹徳久通判书与张柔直左司书　　与吕安老提刑第一书与吕提刑第二书　　与吕提刑第三书与吕提刑第四书　　与吕提刑第五书与折仲古龙学书　　与潘子贱龙圗书
　　与李似表教授书
　　某顿首啓似表教授学士亲友执事为别忽忽累月良深驰向暑溽不审动静何似伏惟善逹行阙尊候多福区区旅食长乐粗遣三月初遣人投二相书并以辞免文字托为将上至今两月余指挥人尚未还不知何谓忧患之余衰病日加不惟不敢复当委寄之重兼元降指挥亦有失于契勘难施行者谓如既有福建江西荆湖路宣抚使今又置荆湖广南宣抚司是两宣抚同在一路节制不一郡县如何遵禀朝廷何以责成荆湖间羣盗知姓字者三十余万非压以重兵岂能招徕使听约束今才得任仕安兵千余人能有济乎自江西趣潭约三十程取途汀道三倍于此又皆烟瘴之地舍近从远此何理也若欲捍蔽二广恐非千人远渉所能办又自来置司在远方势难待报必令依某人已得指挥有未尽事件续具画一申请乃可辟置官吏之属既有官吏兵将亦须令所在路分应副起发钱粮乃可行遣今一切不该载惟督令即日就道虽欲力疾势不可得向辞免劄子中惟以疾辞而二相书中颇道一二庶几其知不得不辞之意并皆未报不知朝廷未暇及此惟别有说也近有来自孟参幕中者云已有省劄至福建江西荆湖宣抚司令候将来讨定盗贼了毕回军日以职事交付荆湖广南宣抚司是朝廷已悟两司不合并置如欲措置得宜不若因仆引疾且与罢免候盗贼平定别议帅守付之后叚乃为得体况衰病实不堪此得且养疴山林莫大之幸前书具恳似矩尚书借一言之助更烦达此仍询问与决迟遅之意因的便报及幸甚近想已有美除向热千万为噐业自爱某再拜
　　与马总管书【南劒】
　　某咨目拜上总管拱卫团练执事使臣至远辱书翰佩荷勤意畏暑比日想惟动静胜常区区防恩付以荆广四路之寄闲废之久衰病日加恐不足以当委任之重具奏辞免防遣中使降赐趣行迫于天威已力疾总师就道以被防抚定广东乃之任取道颇迂远至湘潭间当在秋初也承过有垂谕并以长牋为贶殊深愧戢自孔彦舟占据长沙残破湖外闻执事能明逆顺之势为朝廷宣力击败彦舟其余北来逐项军马将领多懐反侧独执事忠义卓然初终不渝一方頼以绥定良用嘉叹自古名将多出于隠仄之中转祸为福书功竹帛以垂不朽者多矣倔强以茍嵗月终亦何补幸深察此以益励忠诚以报国家所以待遇之厚行即同事预以欣慰知近出师讨刘忠堕贼奸计兵将颇有溃散者胜负兵家常事宜益自治以圗后举失之东隅收之桑榆何晩之有愿勿以小愤驱将士于必死之地愤兵必败古人所戒切宜慎之未承晤间千万为功业自重
　　与向伯恭龙圗书
　　某咨目再拜伯恭安抚龙圗执事间违滋久日深懐企叠辱书贶乏便不及一一修答尤用愧仰畏暑不审比日动静何似伏惟台候多福区区防恩付以荆广四路之寄闲废之久衰病日加恐不足以当委任之重具奏辞免防遣中使降赐趣行迫于天威已力疾总师上道以被防抚定广东乃之任取道颇迂远至湘潭间当在初秋也承垂谕从者昨在曹成军中事体向已于孟参政处见咨目公文备知曲折今曹成已犯广东得林帅公文有愿就本司招抚之意已遣官赍金字牌勅牓黄旗等使往开谕虽贼情狡狯未可信仗而权时之宜不得不然其余须俟亲到可区处也承有防赴行在当不容以补服为辞伫闻除目以慰士论某见迤逦前去听候申明囬降指挥傥取道江西遂有承晤之便所懐非面不尽万一未间更冀以时自重前迓光宠
　　与邹徳久通判书
