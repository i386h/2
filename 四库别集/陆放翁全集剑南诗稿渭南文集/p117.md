<!-- { "loadSidebar": true } -->
苦雨侵衰骨，余寒著弊裘。病多辞社饮，贫甚辍春游。日日亲蔬圃，时时弄钓舟。回
头语造物，与子两无求。
示子遹
敢恨吾生后圣贤，六经虽缺尚成编。本来尧舜身亲见，孰谓丘轲道不传。妙理岂求逢
腋外，淳风宁在结绳前。此身未死还堪勉，更伴吾儿学数年。
穷居
羸病无时已，穷居只自悲。巾偏非雨垫，衣弊岂尘缁。米尽时炊稗，樽空惯啜漓。逐
贫虽有赋，乞食未成诗。
春晚自近村归
山阴道上柳如丝，策蹇悠悠信所之。曲水已过修禊集，余寒不减试灯时。贫犹自力常
谋醉，病不能闲日赋诗。谁道茅檐苦幽独，一钩新月是相知。
开孙满月
夜梦奇童拜且言，今乃幸得生高门。梦后一日得开孙，虎儿堕地百兽奔。未论头角与
眉宇，但听啼声谁敢侮。就令长大未必奇，亦作人间孔文举。
小筑
西郊小筑临烟汀，南山秀色入窗棂。朝钟暮鼓在何许，乃是会稽山阴之兰亭。堂中老
人白须鬓，手扶藤杖垂九龄。客来不语坐至夕，往者绝物今忘形。墙隅老鸡新树栅，长号
催上东方星。老人亦起穿两屦，岩泉漱齿读黄庭。
春晚叹
一风已快晴，微云复成雨。盛丽女郎花，坐看委泥土。蜂房蜜已熟，科斗生两股。堂
堂一年春，结束听杜宇。老夫久卧疾，乃复健如许。便当裹米粣，醉烂作端午。
鸱鸦
翩然一鸦升，倏尔一鸱下。非惟饱残余，亦可免弹射。巡檐攫脯脩，入舍掠脍炙。嗟
汝无盈厌，坐是取驱吓。物情贵能改，一眚亦可贳。并语黄雀群，勿轻败吾稼。
舍东四咏
疏篱
数掩围柴荆，王维画不成。尤怜月中影，特地起诗情。
松棚
松棚寻丈地，客至共开颜。堪笑杜陵老，坐思千万间。
盆池
寒溜初通后，新荷未长时。谁持大圜镜，为我照须眉。
小径
环遶无十步，捷行财半之。安西九千里，自有著鞭时。
示元敏
学贵身行道，儒当世守经。心心慕绳检，字字讲声形。吾已鬓眉白，汝方衿佩青。良
时不可失，苦语直须听。
暮春四首
掠面微风吹宿酲，送春空有不胜情。风烟老尽王孙草，时听桑间小妇声。
又
辛夷海棠俱作尘，鮆鱼莼菜亦尝新。一声布谷便无说，红药虽开不属春。
又
市桥岸下泛湖舟，雕槛疏帘半上钩。春事几何君惜醉，明朝赤帜插谯楼。
又
祓除已过暮春初，彩舫相衔十里余。浮蜡喜尝新店酒，流尘闲拂坏垣书。
书感
楚些难招去乾魂，正令舌在向谁论。中分白日归欹枕，全付青春与杜门。凛凛咥人愁
履虎，区区染指畏尝鼋。残年誓报嗟何有，虚负明时养老恩。
晨起出南堂
晓枕华胥谁唤回，下堂拽杖一悠哉。啼鸦已逐晨光起，飞鹭初冲宿霭来。石路少行生
蔓草，柴扉多闭长莓苔。身闲亦未全无事，检校幽花几树开。
春晚小饮
病卧虚斋一味慵，今年春事又成空。箨龙奋迅风雷际，木笔凋零雾雨中。平野草深黄
犊健，断溪水长画船通。小儿偶得官楼酒，鲎醢鱼酋乾一醉同。
残春二首
江鮆堆盘粔籹香，山家节物亦穷忙。桑间葚紫蚕齐老，水面秧青麦半黄。语燕似催春
事去，游丝不似客愁长。乡村年少那知此，处处喧呼蹴鞠场。
又
过了清明日愈迟，年华不复在辛夷。谁知绿叶阴成处，正是青天露坐时。茂草满庭喧
鼓吹，嫩汤出鼎试枪旗。衰翁敢作明年计，剩与东君惜语离。
闻山步有虎
茆屋穿漏雨送春，村路断绝虎咥人。采桑锄麦皆结伴，儿童出门翁媪嗔。
久雨初霁
两月涔涔雨不休，今年春尽尚重裘。水深草茂群蛙怒，日出风和宿麦秋。陂坏堤防谁
与筑，市遥盐酪绝难求。农家辛苦寻常事，卖剑方当更买牛。
初夏幽居杂赋七首
雨霁逢初夏，胡床荫绿槐。半酣方嵬峨，假寐忽咳台。小穗闲簪麦，微酸细嚼梅。衰
翁不禁老，更著物华催。
又
过尽一春雨，园林气少和。偶然扶楖栗，复尔坐盘陀。小草数行字，残花一曲歌。公
卿非傲汝，无奈爱闲何。
又
水际闲将鹤，林间独拥琴。披丛采香草，映树看珍禽。正使居无屋，犹胜突不黔。过
春差觉健，处处得幽寻。
又
篱落鱼池北，房栊道院东。水纹藤坐榻，山字素屏风。采药松冈近，投竿荻浦通。悠
然搔短发，心事寄冥鸿。
又
曲曲羊肠径，疏疏麂眼篱。渴蜂窥砚水，狂蝶入书帷。一枕轻安梦，数联萧散诗。余
生已过足，不必到期颐。
又
辟地翦蓬蒿，何曾叹作劳。药名寻本草，兰族验离骚。北涧穿篱过，南山出屋高。回
头看富贵，何啻一秋毫。
又
修名宁复冀，余日苦无多。已叹堂堂去，将如寂寂何。编篱护香草，埋盎贮清波。儿
戏君无笑，相从且浩歌。
雨
家近蓬莱白玉京，草堂登望不胜清。初惊野色昏昏至，已见波纹细细生。残醉顿消迎
乱点，微吟渐苦入寒声。只愁今夕虚檐滴，又对清灯梦不成。
自闵
主人元是客，儒士却成僧。垂老贫如昔，经春醉未曾。褰衣身伛偻，顾影发鬅鬠。忽
忆东冈路，扪萝试一登。
蔬食
墙阴春荠老，笋蕨正登盘。野饣盍元无妇，村醅不属官。何由取熊掌，幸免买猪肝。犹
胜烦秦相，绨袍闵一寒。
读阮籍传
天生父子立君臣，万世宁容乱大伦。籍辈可诛无复议，礼非为我为何人。
杜宇行
去年杜宇号阡陌，家家聚首忧蚕麦。岂惟比屋衣食忧，县家亦负催科责。今年略不闻
杜宇，蚕收麦熟人歌舞。岂惟襦新汤饼宽，邻里相约先输官。
捕虎行
山村牧童遭虎噬，血肉俱尽余双髻。家人行哭觅遗骨，道路闻之俱掩涕。州家督尉宿
山中，已淬药箭攒长弓。明朝得虎彻槛阱，缫丝捣歌年丰。
遣兴
前岁峨冠领石渠，即今山市醉骑驴。目衰书卷研求懒，心弱诗章锻炼疏。风雨吾庐嗟
独破，齑盐每食叹无余。灯前却有欣然处，稚子谈经屡起予。
三齿堕歌
一叶落知天下秋，三齿堕矣吾生休。诗人未脱纨衤夸态，尚乐华屋悲山丘。蓼花荻叶可
以解我忧，鸬鹚白鹭可以从我游。君看貂蝉与兜鍪，等为岑岑压我头。岂知石阑干下买箬
笠，一棹飘然烟雨舟。不须强预家国忧，亦莫妄陈帷幄筹。功名富贵两悠悠，惟有杜宇可
与谋。
龟堂初暑
沦漪一曲绕茅堂，葛帔纱巾喜日长。多事林鸠管晴雨，依人海燕度炎凉。深枝著子累
累熟，幽草开花冉冉香。安得此时江海上，与君袖手看人忙。
衰叹
十年三堕齿，久矣叹吾衰。亹亹循天理，兢兢到死时。穷空颜子巷，勤苦董生帷。道
远余生趣，常忧日影移。
初夏闲步村落间
薄云韬日不成晴，野水通池渐欲平。绿叶忽低知鸟立，青萍微动觉鱼行。醉游放荡初
何适，睡起逍遥未易名。忽遇湖边隐君子，相携一笑慰余生。
夜兴
鬓毛饱受雪霜侵，一褐萧条寄故林。檐雨滴回羁枕梦，城笳唤起塞垣心。平生耻露囊
中颖，垂老甘同爨下琴。灯烬欲残看瘦影，不妨袖手坐愔愔。
诗集卷六十二一百首
寄十二侄
庚寅吾个蜀，西过齐安城。雪堂拜老仙，眉宇寒峥嵘。微泉尚如昔，激激琴筑声。龙
蛇入笔力，断石卧纵横。戊戌奉诏追，触热万里程。归途抵齐安，岁月浩可惊。三日乃东
下，鼓角遥送迎。安国有老僧，元祐初载生。蝉联说旧事，耳目犹聪明。徒行就船别，耿
耿恻怆情。岂知二纪后，汝乃为此行。追怀昔游地，未语涕已倾。念汝虽并塞，残虏方守
盟。职虽在警盗，桴鼓寂不鸣。惟当奉法令，日夜抚孤茕。官卑俸入薄，切勿厌藜羹。勇
如赤壁战，节若江水清。人谁不汝知，况事贤公卿。二山与七家，相望两柴荆。归来讲学
暇，襏襫同春耕。
出塞四首借用秦少游韵
北伐下辽碣，西征取伊凉。壮士凯歌归，岂复赋国殇。连颈俘女真，贷死遣牧羊。犬
豕何足雠，汝自承余殃。
又
煌煌艺祖业，土宇尽九州。当时王会图，岂数汝黄头。今兹缚纛下，状若觳觫牛。万
里献太社，裨将皆通侯。
又
符离既班师，北讨意颇阑。志士虽有怀，开说常苦磟。诸将初北首，易水秋风寒。黄
旗驰捷奏，雪夜夺榆关。
又
小丑盗中原，异事古未有。尔来闾左起，似是天假手。头颅满沙场，余胾饲猪狗。天
网本不疏，贷汝亦已久。
命驾
命驾清晨出射堂，筇枝羽扇受微凉。鸦将数子窥苔井，桐引新枝出粉墙。岸帻影边茶
正熟，投壶声里日初长。兴阑却蹋湖堤去，十里山花满袖香。
游山遇雨
千秋观前雨湿衣，石帆山下叩渔扉。鹧鸪苦道行不得，杜鹃更劝不如归。
东篱杂题五首
终日在东篱，清和适此时。莺声如妒梦，花气欲撩诗。爱客茶新碾，留僧饭别炊。流
年随手过，不觉近期颐。
又
深居远悔吝，简事养精神。曳杖一萧散，待茶时欠伸。风生丛竹啸，露坼野花新。自
作东篱后，经旬不过邻。
又
昨日一花坼，今朝一草生。深林鸠妇聒，高栋燕巢成。熟果檐间堕，残书枕畔横。庵
居澹无事，作意领新晴。
又
南陌归虽久，东篱兴又新。无求觉身贵，好俭失家贫。引水常终日，栽花又过春。桃
源不须觅，已是葛天民。
又
沟声流激激，篱影立疏疏。平旦来浇药，临昏尚看鱼。比邻怪疏索，风月伴踌躇。安
得王摩诘，凭渠画草庐。
书事
本来只道千钧重，看破元无一羽轻。日月光明天广大，不妨啸傲过平生。
又
燕雏学母飞初熟，梅子团枝亦半黄。尘尾唾壶俱屏去，尚存余习炷炉香。
乙丑重五二首
盘中共解青菰粽，衰甚犹簪艾一枝。寂寞废诗仍止酒，今年真负此佳时。
又
飞棹中流救屈平，俚歌宁复楚遗声。危冠更在门楣上，但觉萧敷与艾荣。
夏夜枕上
卧听残更下丽谯，虽非遥夜亦迢迢。正令展转无安枕，犹胜龙钟趋早朝。
石帆夏日二首
石帆山下雨冥冥，闲岸纱巾憩草亭。单复篝衣时脱著，甜酸园果半黄青。鳏鱼无队依
蒲藻，病鹤长鸣铩翅翎。自笑若为消永日，异书新录相牛经。
又
短棹飘然信所之，茶园渔市到无时。风从苹末萧萧起，月过花阴故故迟。莼菜煮羹吴
旧俗，竹枝度曲楚遗辞。颇闻项里杨梅熟，邻曲相招莫后期。
仲夏风雨不已
南陌东阡自在身，一年节物几番新。鲥鱼出后莺花闹，梅子熟时风雨频。冠盖敢同修
禊客，桑麻不减游秦人。夕阳更有萧然处，照影清溪整葛巾。
幽居
旌节庭下葵，鼓吹池中蛙。坐令灌园公，忽作富贵家。浮生均一哄，事过但兴嗟。蚩
蚩彼何人，欲摘空中花。墙隅蔬可挽，巷口酒可赊。疏懒遂吾性，不买东陵瓜。
齿落
昔闻少陵翁，皓首惜堕齿。退之更可怜，至谓豁可耻。放翁独不然，顽顿世无比。齿
摇忽脱去，取视乃大喜。譬如大木拔，岂有再安理。咀嚼浩无妨，更觉彘肩美。
雨中排闷
殷殷雷绕村，淅淅雨鸣砌。禽鱼各自适，草木亦得意。顾此庵中人，老病独憔悴。饭
