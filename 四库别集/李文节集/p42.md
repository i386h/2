<!-- { "loadSidebar": true } -->
　　兵部武选清吏司主事蔡应麟制 
　　南京刑部山西清吏司署郎中事主事沈□ 
　　大理寺右寺署左寺副事右评事刘大文制 
　　翰林院检讨范醇敬制 
　　尚宝司司丞李茂材制 
　　福建布政使司左布政使张明正制 
　　陕西布政使司左布政使王体复制 
　　四川布政使司左布政使彭富制 
　　贵州布政使司左参政洪邦光制 
　　江西按察司副使张治具制 
　　直隶永平府知府孙维城制 
　　浙江湖州府知府沈孟化制 
　　福建福州府知府江铎制 
　　湖广武昌府知府韩济制 
　　广东琼州府知府周希贤制 
　　江西九江府同知李明忠制 
　　河南归德府同知郭鼎忠制 
　　管宣府西路仓场直隶大名府通判张思□ 
　　直隶凤阳府推官盖国士制 
　　浙江宁波府推官唐世尧制 
　　江西南昌府推官矣洪绩制 
　　湖广常德府推官方大美制 
　　直隶保定府易州知州陈濂制 
　　河南汝州知州方应选制 
　　顺天府固安县知县李伯华制 
　　真定府赵州宁晋县知县钱汝梁□□ 
　　直隶顺德府邢台县知县朱诰制 
　　浙□嘉兴府秀水县知县郭如川制 
　　浙江湖州府德清县知县宋兴祖制 

　　○大学士许国祖父母制 

　　制曰朕闻天心佑顺惟善降祥国典劝忠以孙贵祖寅亮之劳既茂作求之效斯征可无显褒以扬潜德尔累赠光禄大夫柱国少傅兼太子太傅礼部尚书建极殿大学士许汝贤乃少傅兼太子太师吏部尚书建极殿大学士国之祖父乐志幽贞褆躬朴茂握瑜怀瑾寄高蹈□□鸿服义□仁诒令谋于翼燕挺兹名硕简在□□□□一人副赞化调元之任繇尔再世有积德累行之休兹加赠尔为光禄大夫柱国少傅兼太子太师吏部尚书建极殿太学士明纶有赫弥彰祖武之光庆泽无疆永作孙枝之芘 
　　制曰朕选辅理之劳推原祖德念诒谋之助亦藉阃仪故加峻秩于元臣即霈渥恩于王母是为异数岂特彛章尔累赠一品夫人汪氏乃具官许国之祖母贤明赋性淑慎持身佐隐士而簪蒿杖藜克媲鹿门之美广阴功而滋兰树蕙肇开麟阁之祥睠惟良弼之勋猷讵忘硕人之佑启兹仍赠尔为一品夫人申命自朝载侈显扬之典祝厘在庙并崇烝?之仪 

　　○刑部尚书李世达制 

　　制曰尚书政事之本夙号穹阶司寇邦国之平尤称隆寄是惟硕德重望之士乃有明刑弼教之能既奏肤公宜膺湛渥尔刑部尚书李世达清修亮节朗识闳才粤自计部蜚声铨曹振誉遂擢银台而领冏寺屡持节钺以抚藩维三跻六副之班再正孤卿之位两都劳勚更历□□□弥章庶□仪刑合师言而靡间乃召还朝着□长秋官而饬律永情惟明克允邮罚丽事能恤而钦庶几淑问之臣式称祥刑之指是用嘉尔岁阅授尔阶资政大夫锡之诰命于戏刑罚之用下系民命上关天和朕比者数下恩泽诏书亦惟庶狱是慎分予猷念所赖老成尔尚日笃不忘益虔胏石之听俾予从欲以治共底圄空之隆钦哉 

　　○工部左侍郎魏时亮制 

　　制曰朕惟文昌六副之班既华且峻起部百工之事尤剧而繁厥有率作之劳可靳褒崇之典尔工部左侍郎魏时亮清修粹养练识宏猷进无浮实之声退有顾言之行粤自名升大对望重中书谏垣高謇谔之风冏寺着塞渊之誉偶婴世网遂挂朝冠养晦茅衡升华棘署繇纳言而领仆正历司宰以践中台正直立朝共逊素丝之节老成忧国犹闻丹扆之箴既晋贰水土之司会有河渠之役而尔佐长率属调度不惮乎劻勷慎宪省成综核惟勤于夙夜肆河臣得毕其技而□道始复其常乃奏肤公允谐朕志兹特授尔阶通议大夫锡之诰命于戏昔虞廷简任则垂□是咨彼越□斨朱虎之俦起而受朕虞共工之□弼成圣□□映今兹朕方欲比迹重华尔尚追踪往哲益殚忠荩以副眷怀欲哉 

　　○原任南京户部尚书舒应龙制 

　　制曰朕惟急君之事良臣所以効忠记人之功明主所以懋赏矧殿邦之巨寀翳从事之独贤绩既茂于劻勷恩岂忘夫申锡尔原任户部尚书舒应龙纯衷伟度达识通才擢颖明廷筮官壮县繇仪曹而更铨署兼礼乐衡镜之长历藩臬而晋冏卿有廉明塞渊之誉迨抚贵竹益畅声猷属有事乎寿宫方倚办于求木尔乃勤劬袛事梗楠■〈木巳〉梓之材异呈调度得宜供亿转输之费甚省裨子鼎建惟尔丰功尔既累以序迁晋司留钥朕方式酬旧勚载?恩纶特晋尔阶资政大夫锡之诰命于戏八座崇阶五兵重寄保邦制治尚益周丰芑之谋建威销萌其毋勿萑苻之虑光兹宠命副朕眷怀钦哉 

　　○提督操江兼管廵江南京都察院右副都御史石应岳制 

　　制曰朝廷三载陟明两都均□矧秩崇宪府允为纲纪之司仕重江防式赖保□□刀勋庸既茂褒宠宜先尔具官石应岳器雅而端木闳而练自大廷擢对秘馆储英琐闱扬謇谔之声冏寺畅塞□之誉两尹神甸人皆便安乃擢副留台俾视师江檄总艅艎而克诘秉节钺以有虔兼经文纬武之长得贞度冂僚之体望实交鬯朕实嘉之兹以年劳授尔阶通议大夫锡之诰命于戏留都皇业所基保障为急长江天堑之险锁钥斯存顷当灾眚之频仍得无萑苻之足虑除器于萃惟尔轸桑土之谋奠枕于京庶朕纾东南之顾钦哉 

　　○廵抚保定等府提督紫荆等关都察院右佥都御史宋仕制 

　　制曰朕留心安攘简任忠贤惟冯翊粤区屏藩畿甸重关险要锁钥户庭既注倚之特殷岂褒嘉之可后尔具官宋仕才诚两合文武兼资一对彤庭再更赤悬宪台执法凛秋霜之严都辇宣猷留冬日之爱寻升华于大理爰开府乎近圻尔乃饬吏庇民敷政并施乎威惠诘戎厉士运筹乎心乎□宜措列城于袵席之安巩三关于金汤之固岁□来上朕心孔嘉特授尔阶中宪大夫锡之诰命□戏民亦劳□寇不可忘珪符□正维艰牖户绸□贵豫之屏之翰尔尚殚乎忠猷懋赏懋官朕不忘乎甄叙钦哉 

　　○总督陕西三边军务兵部左侍郎兼都察院右佥都御史梅友松制 

　　制曰朕河山在念牖户是防惟秦陇三陲总枢机于督府夏官贰联兼纲纪乎辟台是为强场之重臣允藉于城之硕彦倚毗良切褒叙宜优尔具官梅友松干国宏才狥公清节自徊翔省署望实兼隆周践臬藩风猷茂着迨当延绥之一面式彰经畧之多能既全?以西疆乃益纡乎远辔宣庙□而训齐将士动出万全执戎索以制驭威怀坐收五利安危是赖文武兼资兹以岁阀特授尔阶通议大夫锡之诰命于戏边事方殷戎心叵测惟控制敉宁之筴在抚剿战守之间尔其熟计详筹使金?条旋在我伐谋蓄锐俾鞭挞可施期销塞上之氛克副师中之宠钦哉 

　　○总督两广军务兼理粮饷带管盐院兼廵□广东地方兵部右侍郎兼都察院右佥都御史刘继文制 

　　制曰惟少司马赞襄九伐枢筦是司大中丞纲纪百僚表仪攸系为朝廷之峻寀当疆圉之巨防劳既茂于保厘恩可靳于申锡尔具官刘继文清标亮节卓识宏才自大对升华名封敷惠春署着寅清之誉夕郎腾謇谔之声遂晋参藩而总臬宪洊扬方岳以陟抚台屡迁而望实弥崇所至而风猷辄见迨跻今秩作镇炎方奋武揆文封守为之慎固招携怀远氛祲于焉全销三载书庸百粤即叙用增光其简命爰改?以褒纶特授尔阶通议大夫锡之诰命于戏昔吉甫来归自镐感受祉之既多召公告成于王祝令闻于不巳惟尔出绥南服入贰地官尚益励夫初忱期匹休于前喆佐予邦计以副至怀钦哉 

　　○南京大理寺右寺丞王执礼制 

　　制曰国家两都并置廷尉以停平庶狱而参综审克丞寔佐之厥任隆重非廉慎公恕之士不在兹列尔南京大理寺右寺丞王执礼器怀雅澹操履清贞蔚以制科筮官郡理冬曹积望春署蜚英载更尚玺之丞寻晋留庖之贰迨迁今秩益鬯乃猷简孚恊有辟之宜明允适重轻之则年劳茂着朕甚嘉之特拔尔阶奉政大夫锡之诰命夫国法民命棘寺攸司倘淑问者不扬则持平者奚劝朕陟尔为少京兆实明示天下以鹰鹯不若鳯鸾也尔其往哉无替朕命 

　　○鸿胪寺左少卿张栋制 

　　制曰朕以朝仪责大鸿胪而置贰以佐之秩清而务繁非敬慎明习者不在兹选尔具官张栋恭勤植性儒雅发身筮仕句胪洊跻今秩朝章久练官守罔渝周旋见秩秩之仪夙夜怀兢兢之志三年奏课治办弘多兹授尔阶奉直大夫锡之诰命□人谓鸿胪之职须归令望然则宁徒曳裙束带之为塞责乎秩数搜仪博稽掌故斯为克称耳钦哉 

　　○鸿胪寺右少卿韩国宝制 

　　制曰鸿胪之有亚卿佐长率属以仪节供事殿廷百僚九宾于尔乎观礼惟国所重非才弗居尔具官韩国宝诗礼饬躬簪裳着代自服官鸿署跻贰卿班当朕毖饬朝仪惟尔夙夜匪懈审慎端雅动应矩程兹以三载奏绩授尔阶奉直大夫锡之诰命昔管仲自以升降揖让进退闲习不如隰朋然则礼何容易哉勉思毖勉益究尔能以图称塞嗣且有崇叙焉 

　　○南京鸿胪寺卿艾穆制 

　　制曰大鸿胪秩在列卿两都均重矧以直道知名之士处之是为德选重可知也尔具官艾穆性禀纯诚志怀鲠亮自省闱擢颖胶序树模助冑教于成均分祥刑于郎署乃直言抗疏去国投荒遂高折槛之名寻被赐环之命起计曹而佥蜀宪擢司宰以陟今官雅望攸归亨衢方骋兹尔为亲请命本觊旧恩而朕因孝劝忠特从新秩爰授尔阶中宪大夫锡之诰命于戏人臣感时遇事则昌言以明节居官任职则陈方以就功要之匪躬期于艰国朕既信尔于既诎尔尚毋变其初心益懋忠猷以永终誉钦哉 

　　○原任南京国子监祭酒蔡清谥文庄诰文 

　　制曰我国家雅重儒硕生则用其才而显其身殁则核其实而定其谥所以揭标章轨厉世作人典至巨也尔□□京国子监祭酒蔡清纯明之资深潜之学历仕而据经守正屹砥柱于中流疆年而引疾乞身遗声华于世味行有枝叶道无缁磷克巳省□幽独俨神明之鉴著书垂世经传资羽翼之功□虽徂而风犹存时既久而名未易良为阙典朕用轸怀兹特谥尔为文庄锡之诰命于戏殁而不杇何异长年谥以尊名岂必峻秩为尔九京之贲惟兹两字之褒灵爽有知式承纶綍 

　　○户部河南清吏司主事李开藻制 

　　勑曰朕以财计委大司农而择士之有为有猷者布诸郎署俾分理之简抡甚慎称塞惟艰厥有劳庸可无褒叙尔户部河南清吏司主事李开藻受材儁雅砥志清贞蔚以经术之英试于金谷之务练若素习卓有操持即往榷吴关而洁巳便民□称籍甚可谓司计之良巳兹用秩满特授尔阶承德郎锡之勑命今民力外殚国帑内虗经费惟繁军兴告急朕夙夜求所以阜财裕用而未有当也尔尚袛竭忠猷熟筹利便务裨大计以副至怀钦哉 

　　○户部山东清吏司主事傅履阶制 

　　勑曰国家财计大司农总其要会而出纳之事则有司存务剧而殷匪才贤不易称也尔户部山东清吏司主事傅履阶器资醇悫才谞敏明蔚以制对之□抡寘度支之署而精心慎虑一节奉公综理有经劳能懋着可谓不忝厥官巳兹以三年考绩特授尔阶承德郎锡之勑命夫士起铅椠而司金谷或以猥琐视之非拘则迂朕所不取尔既以明习称尚益殚乃心恊比尔长以副朕足国阜民至意钦哉 

　　○户部云南清吏司主事黄应聘制 

