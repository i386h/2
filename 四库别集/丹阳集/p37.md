<!-- { "loadSidebar": true } -->
　　髙材磊落气峥嵘命薄难将智力争赤米白盐生理窄红莲绿水宦情轻曽期虚阁凭栏醉不遂扁舟适野迎【原注约赴调见过】汝已反真归大化山城空恸十年兄
　　曽梦良【傅】恵然见存出示诗十有七篇偶摭所遗成三篇纪谢
　　未有归资可买山一封程奏便求闲睢睢去后容争席碌碌羞来肯抱闗幻界已知都是梦真心自要识无还尊前衮衮聴名理坐遣穷愁一破顔
　　清明时节访溪山消尽机心大智闲元亮孤舟聊自棹尚平家事不相闗叩门虽幸千金顾恋徳翻嗟半日还并水幽亭同歴览应怜瓢饮政希顔
　　居然埋照向穷山谁识龙媒伏帝闲意气虽吞云梦泽功名未羡玉门闗身常静退缘知止心不倾邪畏好还但恐搢绅公论在招延行见觐威顔
　　中兄喜罢郡有诗次韵却寄
　　上印归来卧荜门此心炯炯向谁论平生疎拙真天赋此去安闲尽主恩旧识愧真为我累近知凡百丧吾存【原注一作幻体尚知非我有浮荣何足丧吾存】好来同习菁山隠白髪仙臞两弟昆
　　次韵中散兄见寄
　　晦迹才须一畆间浮家暂寄五湖邉官抛印绶轻千里禄隠渔樵已十年眼对云山偏烂烂腹藏篇牍自便便政缘欲遂幽栖乐岂是清时独弃捐
　　次韵钱伸仲【绅】见贻兼送别二首
　　四年五度访郊村苜蓿羮稀不厌贫清韵喜逢须展防奥篇仍覩笔书银一笻岩壑幽栖地五两江湖自在身他日愿陪鸡黍社贵邻应不买増珍
　　郊居牢落似东屯剥啄欣闻客叩门笔下波涛文贯道胷中瑜瑾学逢源西余未遂谐清赏南浦俄惊黯别魂金菊万株秋露重此时重复望来辕
　　题寄伸仲先茔瞻云亭
　　衔哀负土记当年白首来临涕然宰树成行无鹿触佳城卜吉自牛眠已乖防服亲尝膳犹幸纶封数漏泉反顾云飞频怅望孝诚寜愧斗南贤
　　喜中散兄将至
　　两年侨寓为知音百指仍携就泛金蝇集树榛曽掣肘鱼传尺素喜囬心无邉红芰邀同醉不尽青山得共寻白首居诸良防少对床免被别愁侵
　　次韵中散兄将到先示诗
　　云山佳处复跻攀景物依然得破顔春事阑三月尾时光荏苒七年间重来懐绂成何事归去抽簮幸有山且尽一杯今日乐投林飞鸟防知还
　　次韵中散兄喜雪二首
　　林薄风号两日先俄惊剪水堕遥天坐看山路禽飞絶聊胜泥涂马不前轻防红炉呈妙意斜飘素髪映衰年寒霙与我官同冷莫笑柴扉日晏眠
　　缥缈山头白最先模糊云物变吴天陆机玉圃无精觕王衍瑶林满后前酒涨微澜宜永夜麦翻翠浪看明年晓晴便是春消息梅萼包香栁欲眠
　　次韵中散兄二首
　　泉石清逰一月间风轻气爽未惊寒唱经云岫频清梵佞佛炉烟费紫檀震泽鱼肥聊独酌包山橘熟阻同看归来顿识南宗髓曽见弥天释道安
　　遍逰湖寺棹舟还重理残书逼小寒衰鬓迎风似蒲栁贫炉无火取槐檀毫铢利禄囬头笑翻覆人情洗眼看痴钝老人堪底用故应衡宇自偷安
　　友卿弟见和复赋二首
　　嵗律峥嵘又欲还鸣条风急作清寒菊英媚日犹呈秀梅蘂包香未吐檀江水过门兼汐到乡山当面带云看是身已觉都无事只有空飱不自安
　　门无杂客往仍还趺坐澄心定水寒清净苦嫌千日酒萧闲惟事一铢檀眼中金屑全无用髻里明珠得自看作止更能除任灭已无禅病自轻安
　　次韵维心二首
　　萧衣无柰客愁多日饮那知酒有戈松径﨑危羊石卧筠筒屈曲虎泉过懒寻丹灶山名葛且供禅龛人姓何共看今年龙集酉穰穰蕃熟庆时和
　　侧席求贤嵗又除如君徳盛孰仪图轶材共仰人之杰谠议悬知帝曰都岂有箦中终去魏未妨庑下畧居吴蒲轮不日来征聘禅句休夸雪防炉
　　次韵叶少协【梦龄】泛舟
　　水风斜日惬新晴初解铜章病骨轻逺寺藏烟増晻霭寒峯带雪更鲜明寻幽屡办扬舲出辱访惭乖倒屣迎【原注少协宠顾以出不果迎】烟艇遥遥逐鸥飏渊明従此得浮生
　　寄题拙台
　　讲罢公堂得少休下帘清兴与天悠书空怪事知无益为圃机心逝不留四至九卿空士笑一当万乗岂人谋先生独有摛词巧夺尽人间重锦裘
　　和小室韵
　　一味伽那已黙传随机任运且忘年翻经不落摩腾后成佛仍居谢客前教海就舟方见圣宗门得髄始通禅萧斋一炷寒沈水了尽因缘与自然
　　次韵朝隠招饮二首
　　千古兴亡马食槽醉乡真可寄防髙功名戯事何须挂富贵危机讵肯饕幸有碧筩消暑溽休夸白堕执逋逃牢愁滞恨知多少凖拟都将付浊醪
　　何须逻逤响檀槽独喜杯中酒浪髙芰实深酧屈到嗜鲈鱼仍足季鹰饕加笾亹亹情尤厚醉舞僛僛罪敢逃我亦头巾漉家酿明当相速醉芳醪
　　招中散兄饮
　　飘零羁旅苦摧頽旬日希逢笑口开炉冷难施文武火气寒聊杂圣贤杯牛鸣地去无多逺羊胛熟时宜便来闻説家山动归兴预愁叠鼓起髙桅
　　次韵卿任赋立春
　　阳和协气起寒灰席上清歌聴落梅暖逐日华惊嵗换夜占天象觉星囬书筹屡防蟾蜍砚命釂连催鹦鹉杯愿敛春祺锡黎庻熙熙一镜似登台
　　次韵道祖赋立春
　　棠华鞾韡绮筵开何用三行粉面囬金鸭香残知漏永土牛色重喜春来飘霙着树狂欺栁剪防装花巧鬬梅俛仰光隂惊嵗换谁将蓝尾更衔杯
　　喜晴
　　补陁香供走人天赴感随缘旧所传霖雨方忧困桑户晚晴俄喜赋樊川阶庭旋见収黄潦斋壁何因上绿钱多谢化工哀老子遨逰不复更祈年
　　陈朝桧
　　拏云老桧欲千春防阅人间旦复曛风里樛枝喧过雨月中清影碎流云蟠根不愿郎官谷耸榦宜防君子军须信英灵神物防频经兵冦惜挥斤
　　春昼偶作次元述韵
　　屏居岑寂似禅闗顾笑初无素与蛮昼栋差池曽识燕绮葱翠旧逰山时危谩自懐颇牧境静聊欣接尹班二纪家园逋细履身闲今得一时还
　　次韵元述
　　漂泊身如不繋舟芙蓉湖上懒囬头干戈时幸逃新鬼岩壑人能识故侯已觉功名真破甑却惊嵗月甚奔流仙庭五载空浮食恩重丘山岂易酧
　　即事
　　五载投闲隠薜萝眼看时事只悲歌家贫不畏鬼来笑世变难教佛柰何髀肉生缘痴坐久带围减为客愁多他年莫忘菁山寺百口啼饥两鬓皤
　　青云那肯羡雄飞前料山边习遁肥名教固应多乐地贱贫聊幸脱危机虀无萍韭何妨醉羮有菰莼自合归格外一官垂欲满便従神武挂冠衣
　　诸公衮衮上岩廊济世无能分退藏所止先名大隠洞平生本望秘书郎画成顾失一巵酒箭蹶空穿百歩杨幻界光隂凛无防养生従此学长桑
　　村人写予像即景山饭道僧祈祷为防颇盛
　　单车去位五年强初乏恩襦庇一方大姓殷勤携老稚精蓝祈祝饭缁黄此时美稷勤邀迓他日桐乡必奉尝为报庚桑相俎豆不如道术永相忘
　　除夕郊居书懐
　　晚涂萧飒寄渔樵梦亦无因到上朝书在床头脱复看客逢野外偶相要敢嗟禄薄难糊口大胜官麄毎折腰六十七年明日是亦逢村酿也浮椒
　　次韵徳升颐轩书懐
　　烟霄飞歩欲青春未信论甘肯忌辛三仕固应无喜色一鸣今复见惊人射如闗尹方知中画若元君始识真早晚奏篇来拭目清涂聊为洗荒榛
　　次韵中散兄庆立方赐第
　　儿曹春榜预言扬窃吹知难服士乡黄绢未能摛好语青氊偶幸继前芳穿杨喜共东床客攀桂同标北寺房【原注鹿苑寺以其肄业堂榜曰双桂】圣世选材如华岳积尘曽不弃毫芒
　　次韵邉公明【知常】放鱼
　　小鲜无数命临危邂逅云庄扩大悲巨浸何劳长者水亲临尤胜校人池依蒲俯视还真乐贯栁充庖那复知圉圉介鳞俱得所道人因得一伸睂
　　次韵顔孝立【天经】同年
　　亦识韶华不肯留时危那更事嬉逰羇懐不办愁花雨空廪惟知望麦秋顾我端忧宜燥吻如公无事合扶头麴生漫助齐睂饷清洗钱塘两玉舟
　　和必先龙图谢酒兼呈沈次律【琯中】大学士
　　台阁髙贤卧里门清扬乖隔阻寒温尚赊宴豆陪三雅聊即烟邮寓一尊乱后官居同幕燕春来香味忆河豚溪亭午夜衔杯处应对梅花淡月昏
　　赠史徳谦
　　不入城闉已十年足音何幸聴跫然杯觞共乐三更后书史相従一世前鸟倦尚飞惭我老鸿何慕觉公贤锱铢得失何湏算闻健惟当数撃鲜
　　赠鲍钦止【愼由】二首
　　锦窠朱绂亦何荣辞剧求闲责自轻聊喜青葱供俯仰未应红腐较竒赢久知飞鸟有真意谁信鸣鸡非恶声只恐朝端阙司又将敛手避威名
　　红尘衮衮厌朝班官寺深藏洛尾湾识擢早惊郎位峻招防今见水仙闲髙标自置羲皇上俗眼従教季孟间仓氏一官寜久困禁途供奉政才难
　　挽致政奉议鲁公【夀寜】歌词
　　翛然丈室老维摩不媿家声旧曲阿事阅七朝推夀俊庆钟六子半文科白莲入社尘缘息朱绂通闺圣渥多空唱已闻生净域可须薤露起悲歌【原注南史庾诜传诜且终家人皆闻空中唱云上行先生已往弥陀净域矣】
　　张子防令君挽歌词二首
　　赋归州里半年间岂料循题哭二难屡荐尝为趋幕客数竒终困字民官清谈竟日师夷甫寝瘵连年痛士安身后华名知不朽防多墨妙翠珉刋
　　文义游従四十春艰难契濶见情亲少年涟上初倾盖末路云阳拟卜邻万室讴吟依恺悌一生志气负经纶渭阳岂特儿曹恸老送佳城泪满巾
　　大卿表兄莫公【平砥】挽歌词二首
　　露奏求闲猛挂冠忽惊卿月堕云端中年屡揽澄清辔末路坚辞矍铄鞍自卜夀藏松已拱亲裁幽刻墨方干映溪清逺楼前月后夜登门忍独看
　　防従五纪荷勤渠白首来依霅水居郡閤箴规言有补家林书疏月无虚方期老验长桑药忽见神升广栁车兄姊同时封吉壤不堪清涙屑衣裾
　　先兄中散挽歌词四首
　　昻昻鹤骨素康彊微疢生朝罢举觞尚冀魂随香釡反那知人逐绮琴亡禁方不验三茅洞【原注兄就医于三茅沈师】遗墨空留二老堂【原注某结屋青旸与兄日夕同处号二老堂】従此幽栖风雨夜一翻姜被一凄凉
　　徳与才髙位不酧大钧杳黙向谁尤剖符政化传沂水握节威名振宛丘心悟三乗真合觉【原注兄结四方印而逝】学该九域独推优【原注兄在京东进九域圗志为诸路之冠特进秩一等】鴈行影拆元龟丧涙洒西风不忍収
　　粉闱当日正逢辰兴在沧洲猛乞身袖手旁观真得计急流勇退更何人翺翔词馆全无累笑傲丘园不计春鼎鼐百年均此路惟公达识夐谁论
　　流年八袠庆初开驹隙那知二竖催书聚五车缘嗜学家徒四壁为轻财幻身梦蝶自云适曲路増蝇何处来【原注兄为平货之属大阍欲以大勑特荐改官兄辞焉】深恨滞留暌属纩此生赍恨在天台【原注今春欲归省适先往天台期以秋归遂不及见】
　　哀范卿学士弟
　　万巻胷中学已优安恬当向古人求有财谩説驹千里此路何殊貉一丘儒馆芸香今寂寂亲闱芝检竟悠悠悬知箫鼔江村路茂栢深松结暮愁
　　杨彦安【植】大夫挽歌词
　　英猷卓跞世无多用不酧材可柰何庀邑颂声空制锦阜财智算谩熬波鳣堂积学家传庆蟾窟登荣子继科下里有车催遣奠上池无药起沈疴心期于我勤知过肺腑従公久切磋十载飘流隔生死东风吹泪寄滂沲










　　钦定四库全书
　　丹阳集巻二十二　　　　宋　葛胜仲　撰七言絶句
　　读史八首
　　王嘉
