<!-- { "loadSidebar": true } -->
　　曾春姑，澄海人。自幼父母俱丧，依于婶母蓉娘。丰姿秾粹，如碧桃初放，满座生春。顾性情孤峻，每日晨起梳洗毕，辄闭户焚香，或临窗刺绣，不喜见人。尝有贩米客备百金，愿亲芗泽。春姑鄙其人，毁妆称疾。客去。蓉娘让之，春姑曰：“抚育之恩，儿岂忘怀。容俟得当以报，无相迫也。”蓉娘无如之何，然春姑之名从此噪甚。欲缔交者，鹢首履满，俱不当意。吴江金大司马听涛为诸生时，作客韩江，闻其名访之。值午睡，因朗吟梁简文《美人春睡图》“低鬟压落花”之句，惊回幽梦，倦眼斜注，觉金公神彩，不似庸流，整巾徐起，叙谈良久，情意顿洽，遂成燕婉。未几，金公乡试旋里，春姑祖饯江边，揽衣挥涕。金公取小端砚勒其事于背，赠之曰：“我苟富贵，携此而来，当不相负。”春姑珍如赵璧。后十余年，金公以内阁学士校试潮嘉，向例：当道往来，蜒船应役。时春姑犹在舟中，未脱藉，随蓉娘至清溪，闻学使姓名里居甚确，伏蓬底窥之，态度宛然。密谓蓉娘曰：“是诚前度刘郎也。”夜分设筵舟中，延其幕客沈静常者，邀金公过饮，春姑作别时装束，俟酒酣，用盘承砚献之。金公就烛取视，惊询曰：“尔岂昔年韩江曾氏春姑耶？”春姑呜咽不成一语。金公携砚返舟作诗二首，赠白金五百两，慰遣之。春姑遂留金于蓉娘，曰：“儿不能复事贱役，聊借金公之惠，以报阿母恩。”因择士人委身而去。诗曰： 
　　含颦忆昔侍尊前，丽服明妆似水仙。 
　　今日相逢卿老矣，不堪回首问当年。 

　　不抱琵琶过别船，芳心与石一般坚。 
　　相思有证分明在，泪渍模糊满砚田。 
潮嘉河畔，至今传诵焉。 
　　蓉娘字秋卿，不善饮酒，每酹半杯，即红晕满颊，如落日芙蓉，情致缠绵缱绻，凡与交者均不能忘怀。黄冈张司马赠诗云： 
　　被池香暖睡昏昏，日过高舂尚掩门。 
　　怪煞雪衣频唤起，梨花满地见春痕。 

　　江头小宴捧霞觞，风送芙蕖隔岸香。 
　　侑酒却防呼唱曲，潜邀姊妹理霓裳。 
其侄女曾春姑落藉后，蓉娘老大，随土人而去。 
　　郭十娘，居齐昌西门外。早着艳名，一时名流争妍取媚，寻盟责诺，无虚日。十娘蔑如也，独与余友金柳南倾盖输心，如董小宛之遇辟疆，柳如是之怀蒙叟。其私心窃计，谓意中目中，微斯人莫可委身者。柳南名作机，与余同里，家计山。卓荦不群，意豪气迈，工吟咏，屡应童子试不售，即弃去。游于滇楚，临流揽胜，慷慨悲歌。久之赋归，益无聊。因挟申、韩业游岭南公卿间，理文案。详慎明敏，虽久居要津者，不能及，人多忌之，以是恒赋闲。然虽贫，犹典衣聚书至数千卷，啸歌不废，而所为诗益工。宜其纵情风月，欲销块垒郁勃之气于温柔乡也。先是，柳南游幕齐昌，公余登河滨之嫏嬛楼，屡招十娘不至，因以蝉翼纱二端、并蒂兰一枝，遣僮申款曲。十娘收兰返纱，谓僮曰：“归语汝主，好珍重此花，拜惠多矣。”越日，柳南张筵邀姬，少选，十娘珊珊来。雅服靓妆，容华妍秀。席间奏《湘妃怨》一曲，宛然幽篁浥泪，音韵凄楚。定情未几，而十娘遽婴疾，柳南为之焚香默祷。由是十娘情意逾密，欲脱籍相从。而柳南旅囊羞涩，因裂如意一钩，各执半要盟，以待异日。适某邑某公，夙闻柳南名，端伻厚币以聘，势不可却。刻日戒涂，十娘设宴以饯，相对汍澜。酒半，柳南伪醉，离席驰马去。从此关河间隔，欢会难期矣。柳南以世无黄衫客，恒郁郁，因赋《如意诗》寄十娘曰： 
　　如意不如意，其如如意何？ 
　　望穿春信杳，别久泪痕多。 
　　孤月照裙屐，重云锁黛螺。 
　　回头似一梦，壮志尽销磨。 
后十年，柳南重过嫏嬛，十娘已卧病床第，玉容憔悴。握手失声，柳南赋诗二十首，歌以当哭。节录其半： 
　　十载重来事已非，梨花零落燕分飞。 
　　徐娘未老风姿减，泪湿当年旧舞衣。 

　　幽兰一剪证前因，蝉翅纱轻稳称身。 
　　对镜嫣然浑一笑，分明我是意中人。 

　　挹翠偎红正暮春，名花齐折斗芳辰。 
　　一枝冷艳谁堪似，妙手玲珑写洛神。 

　　桦烛高烧照绮筵，清歌两部醉君仙。 
　　漏声欲断人初散，偷近熏笼倚玉肩。 

　　小阁蒙蒙细雨中，残灯隐约背窗红。 
　　伤春倦卧无人问，独爇心香祷碧空。 

　　沈疴乍起倍清癯，闭户兼旬似隐居。 
　　兴至偶然乘彩鹢，闲凭水榭数游鱼。 

　　不曾竖指学红绡，铁练何须锁绮寮。 
　　怪底连宵玩明月，出门动即遣垂髫。（原注：“十年前假母虑十娘效红拂故事跬步命小婢随行。”） 

　　半钩如意缔三生，密誓双双对短檠。 
　　小语有时红两颊，欲呼夫婿又低声。 

　　悲莫悲兮生别离，临歧挥泪共牵衣。 
　　明朝南济桥头水，不见鸳鸯相并飞。 

　　卖赋惭非司马才，空教红粉委荒莱。 
　　不知海国苍茫外，何处黄金可筑台？ 
未几十娘奄逝，埋香黄土。柳南携尊哭奠，其生前爱桃花，为购数十株，环种墓门。吾知异时花发成林，香凝红露，犹似当年人面也。 
　　郭十娘有妹曰纽儿，肤发光腻，眉目韶秀。惜两腋下有气，触鼻甚秽，俗名为“狐骚臭”。遇宴集酒酣，辄熏蒸满座，往往有掩鼻而去者。友人周海庐与之昵，赠以诗，不啻连篇累牍，并遍征诸同人之善咏者，装锦轴赠之。余戏拈《黄金缕》一曲云： 
　　芳思撩人当永昼。无限柔情，河畔心期久。金屋劝君须早构。六篷船可藏娇否？　　底事寻春偏独后？绮梦初回，小字频呼纽。百和香浓熏莫透，知君爱嗅狐骚臭。 
海庐大惭，遂与纽儿相绝。后遇土人以百金为之落籍，当与海庐有同好也。 
　　大美字美娘，廉静寡欲，衣饰朴素。每逢宴集，酒酣拇战，群嚣纷起，独美娘默如。善歌《马头调》，其声娇而细，宛而长，如春莺出谷。然深自珍秘，初见不轻度也。与梅州陈生交，逾年举子，即潜至其家，母访得之。挟归，不从。因延道士作法，俗名“狗头符”，美娘心动，遽返。近有闽人林香竹，教之诵唐诗，至刘希夷“今年花开颜色改，明年花落知谁在？”为之怃然，亦有心人也。 
　　莲凤，玉肤芳貌，云鬟雾鬓，真曲中尤物。为人敏妙，广筵长席。闲使主觞政，纤悉无讹，且能为酒客解纷。故凡有宴会，凤不与，则举座不乐，名重程江。惜其母贪鄙，客缠头轻者，辄形辞色。以是游踪渐稀，唯余同僚北平松君，以贵家子弟，挥金如土，恒至其舟，莲凤亦善事之。 
　　桂姐，姿首略堪寓目，故自矜庄，不苟言笑，伧夫妄称其有闺阁态，互相推奉，桂姐益自信不疑。甚至客至其舟，白眼相对，无一言酬答。有恶少恨之，伪为贵公子，乘其舟至清溪道上，俟夜深人静，令乞儿数辈褫其衣而迭就之，创甚。自此稍敛戢。昔日伎俩，不敢复试矣。 
　　酉姐，品格端好，能诵《毛诗》及四子书。舟中以“女学士”呼之。吾乡刘生，曾至其舟，见酉姐凭儿作札致人云：“一日不见，如三秋兮。惠而好我，命彼夙驾。我有旨酒，以燕嘉宾。其乐何如，如鼓瑟琴。”刘生不胜心折，因力劝其从良。不久，即随杭州徐某脱藉去。粤中歌妓，能读书通文翰者，酉姐而外，指不再屈。 
　　月儿，姿首清丽，白昼相接，如对名花，映烛而坐，愈觉其妍，故人呼为“夜娇娇”。桂山邱学士赠诗云： 
　　春衫窄袖小云鬟，烛影浮杯照远山。 
　　怪煞纤纤江上月，夜来光彩满人间。 
由是月儿名噪甚，远近文学之士，得识一面以为快。 
　　大善，一名“西洋画”，姿色秾粹，堪与桃李争妍。为殿撰刘大戎赏识，赠诗云： 
　　叱咤顷刻变风云，横槊江皋酒正醺。 
　　百炼此身得一善，温存不让李将军。 
其妹善姑，亦娟秀。有诗云： 
　　云翘继起赛云英，踏月归来调素筝。 
　　独善何如兼善美，休言先已证三生。 
自是两姝实录。 
　　小金，舟居程江之东，容光韵秀，体态娉婷，颇有大家风范。与萧山朱某交好，曾于秋夜乘艇，闲歌《浣花溪》一曲，音韵凄惋。两岸旅人，为之挥涕。朱某临别赠七绝二首（诗不录），小金藏之枕箧，独坐无聊，时一诵之。 
　　琳娘，不好妆饰，粗服乱头，天然风韵，有洁癖，拂拭几榻，尘麈终日不去手。凡贾人与达官门吏等，虽挟重赀求见，概不纳，独与湘湖老人程介夫善。故介夫赠诗，有“作客头将白，逢卿眼倍青”之句。后介夫得疾旋里，逾年无信。其同乡友人王百川过琳娘，见泪痕满面，伏枕不起，询其故。曰：“昨夜梦介夫死矣。”百川多方慰喻，终不释。己而凶问果至，琳娘为位，哭之累日。噫，风尘中如琳娘者，盖亦鲜矣。 
　　簪姑，人物秀丽，服御繁华，有豪贵家气象。韩江士人郑之鼎，尝与交好。赠诗云： 
　　碧纱如雾护春妆，兰麝熏多骨亦香。 
　　何处相逢曾识面，刺桐花底月昏黄。 
矜贵气象，于此可见。郑生贵介子弟，与簪姑往来，未及半年，所赠不下数千金。唐人《北里志》称：“每席四镮，烛尽加倍。”较之郑生，不亦陋哉。 
　　玉娘，肤理皙白，态度轻婉。每夕阳含波，晚风微扬，辄金锁绛衫，独倚水榭，望之如仙。座客王百川赠诗曰： 
　　满江风月净尘氛，独立亭亭迥不群。 
　　漫说玉娘颜似玉，软香更胜玉三分。 
真实录也。其母贪鄙，稍不如愿，即令玉娘谢客。澄海豪客李芥园，邀集韩江人士，张宴湘子桥下。玉娘每度一曲，掷锦十匹。其母闻之匍匐船头，口呼佛号，以谢。芥园叱去，满座哄然。玉娘不胜忿，旋舟数日，不食，其母悔悟，恶习为之稍减。 
　　石姑，又名十姑。白如玉肪，眉目楚楚，饶有风致。曾随伧父，四年而寡。无所倚，遂返程江理故业。曲中姊妹咸非笑之，独小娜与之款洽，相对忘怀。小娜洁白可匹石姑，而冶容柔态，则过之。毗陵陈云羁旅梅州，每月夜即招两人煮工夫茶。细啜清谈，至晓不及乱。人怪之，答曰：“譬彼名花，缀于树枝，迎风浥露，神致飞越。若折而嗅之，生气寂然，有何意趣？”后解维返省，石姑小娜南望涕零，甚于所欢。噫，如陈生者，堪称好色矣。非若登徒子徒有淫行也。 
