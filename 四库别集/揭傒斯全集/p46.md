<!-- { "loadSidebar": true } -->
　　宋建隆二年，江南李主迁都南昌，其臣有甘从矩者，以丹阳兵从。开宝中，子祯遂以列侯居丰城。李主入宋，乃为宋人。祯生宗。宗生十子，其一曰据 【据，四部丛刊本作「椐」。】 ，居邑中。
　　后三百余年，有讳朝举字士廉者，沉鸷廉敏，以功业自许，会朝廷以法律治天下，其故人官岭南，乃往求为郡吏，得补韶州。太守信其廉，郡吏服其能，部使者闻之，辟以为掾。居久之，迁海北。海北方大治威严 【大治，胡思敬校云：「『治』疑『乱』。」】 ，任烦苛，君一裁以正。海帅获诸叛黎，无轻重皆下狱当死。君阅其狱，出胁从者五百余人，民为立祠。广西帅思得强明吏以自佐，复辟掾其府，寻丁父艰。服阕还府，藤、容二州山瑶为乱，佐元帅万奴击之。帅闻民多与瑶通，欲尽杀之，君力谏不可，且曰：「民居近瑶，瑶暴其民，吏不能制，姑从瑶，保妻子以待官军也。今欲幷罪其民而诛之，是驱民以资瑶也。若舍民而专事讨瑶，民必并力而诛瑶，破可必矣。」帅从之，即督兵进击，其酋闻之，果大恐，自缚诣辕门降，不战而定。帅及部使者交上其功，不报。迁湖南 【湖南，四部丛刊本误作「南湖」。】 ，复以母忧去。
　　泰定初起掾湖广行省。时高昌王行平章事，问疑发难，辨答如响，大器重之。秩满，朝廷遣使与南台监察御史铨广选，首用为广西帅府经历。盖岭海之间岁荐饥，宾、柳、庆远诸瑶为寇乱不止，故选任之也。既下车，广储峙 【储峙，四部丛刊本作「储备」。】 ，简邮传，省征敛，以养兵息民，居岁余，请讨诸瑶。事闻，诏遣湖广行省平章刘脱欢总河南、浙江、江西、湖广四省兵四万人讨之。君迓境上，固言攻讨之策必自近始，近者服则远者自从。今近而狂猘莫若古县瑶柳州皂洞首李氏者，有众数千，本吾撞义兵，强劲可用，而有司贪暴激使为乱。今大军甫至，至则以古县瑶责之，威乱方张，遣一信义素孚者招之必至，可计日而灭。古县之瑶灭，诸远瑶必自解而归。刘愎谏自用，不听。未几诱至李首及其亲党六人，皆下狱，皂众闻之大怒，杀柳州万户，与诸瑶不可制矣。刘驻兵数年，卒无功。至顺二年春诏班师。君亦以病满三月，谢归，而广西部使者冯麟卿举治最，湖南部使者管不八举才任风宪。元统元年调官京师，授奉议大夫平江路嘉定州知州，兼劝农事。命未下而卒。是岁七月廿四日也。得年五十五。其甥曾利用护丧南归，子九成等以至元四年二月八日葬广丰乡食禄里邵坊之原。夏，九成以南安路总管府照磨郑德中所为状请铭。
　　曾祖讳露，祖讳发。父讳叔良，赠承直郎龙兴路总管府判官。母聂氏，赠恭人。娶于氏，封恭人。子男三，长即九成，将仕佐郎韶州路乐昌县主簿兼尉；次九思，南宁军史；次九万。女一，适杨修。
　　惟君与余同里，而君仕越余仕燕，邈然不相闻盖廿余年矣。泰定三年，余试进士湖广，君实以行省掾驰驿迓余，始一见。后八年，余任艺文监丞，君调官京师，始再见。不谓见不数月而君竟以丧归，可哀也哉！铭曰：
　　堂堂其英，烈烈其声。有言必征，有施必行。怀抱利器，惟所剸治。弗顾以畏，有伦有义。乡党非戚，岭海非疏。尔毁尔誉，我廉我愚。以公为忠，以守为孝。以勤为政，以肃为教。出无所资，入无所归。生一布韦，殁一布韦。有臣如此，弗考以死。何以铭之，清白遗子。

　　△故赠奉训大夫滕州知州飞骑尉追封滕县男文君顺墓志铭 【文君顺墓志铭，四部丛刊本作「文君墓铭」。】 
　　太傅掾吴文温介新深州判官周纪致其外舅武昌治中文君渊之辞曰：「渊早赖父祖之训，起田里，习国书，由国子生历高邮、盐官两郡教授，平江平准行用库使，湖州录事，溧阳州判官，吴县尹，知昌国州，武昌治中，凡七迁其官，致位五品，幸无大■〈门外卦内〉。在昌国时，朝廷推恩，赠先父奉训大夫滕州知州、飞骑尉，迫封滕县男。母追封滕县君。渊今年六十有七矣，亦既请老于上，不知当复几何年，而先君墓道未有所表，夙夜是惧，敢请纪。」
　　文温皆滕人 【「文温」句：疑有脱讹。】 ，文温又文氏壻。问滕州君所为状，则曰：「滕州君之为人也，勤俭朴素，既辱在田野，不得列名仕版，效才当时，浑浑乎若无异于常人也。然里中缓急，苟所有，无不应其求。其家人或以他辞拒，辄诟曰：『第愿我常有，何得不与人共之？若等将举无求于天地间耶？』吾知滕州君者如此。」复问渊为政何若，曰：「在溧阳时，州民蔡有一孙为某寺僧，他惟一僧居孙上，计去是僧，其孙即得为主寺，未有间。会有以博讦于州者，赂讦者楮币千缗，令引僧，又许赂君千五百缗。渊疑之，廉得实，又知同列皆受赂。明日故晚出，出则狱已具，吏抱牍请补署。渊不可，历问皆称实无僧，讦者具服，僧得免。在昌国获海寇数十，其渠言奉化州尚十余人，具言某人居某所，历历可画。如所指移奉化捕之，悉械送无遗。渊察之，皆畏慎慈顺人也，必非盗。乃使皂卒易服诈为所获盗，历引羣盗辨之，言非盗，人人同，且各言某盗为某状，此名是而人非，亦人人同。诘其渠，果挟仇诬之也。悉纵之。继又举最于吴。吾知渊之为政者如此。」然后知滕州君之为德人，滕州君之宜有后，而渊又能推孝以为忠而纪，文温且善志人之志，余得以为铭。
　　滕州君讳顺，字某。父讳郁，世为滕州滕县人。君以某年月日卒，年若干。以某月日葬县东北胡山漷水之间洪村之原。县君丘氏。子男四，曰：某、某、某，季渊也。孙男若干人。女三，壻即文温，余未行。铭曰：
　　不曰高乎，积壤成山，张而为屏翰，翕而为重关。不曰深乎，积流成河，蒸而为云雨，鼓而为涛波。一人重义，百世蒙利。一人好善，百世锡羡。有高者胡，有深者漷。文氏积之，百世允铄。

　　△逸士徐君墓志铭 
　　吾乡之士，以好善为贵，不辱为荣，父贤子孝，兄友弟敬，累数世而不厌者，有隐溪徐氏。溪出所居之东龙泽山中，即其祖汉孺子读书之处。溪之上有讳舆字德载者，尤徐氏之贤者。幼而笃学，长而更事，外圆而内方，上敬而下顺，不遗迩，不忘远，不矜小智，不忽小善，急人之难，悯人之穷，勇与义俱，不待勉强。后至元五年三月廿有六日，年五十四，竟以疾终。婣族加悲 【加悲，四部丛刊本作「茹悲」。】 ，闾里增叹。载念国初盗起乡境，其祖友谅奋义庇民，万死一生，执其羣丑，室家相庆，世保子孙。厥父以庄承忠袭厚，年将八秩，好德弗谖，宜膺敬养，遽哭乃子。天道悠邈，实窃惑焉。然有四子：文、箱、楫、驷，检身力学，将世其美。孙支擢秀，一男六女，依依膝下，足慰目前。将以十月己酉葬佛岭之南卢冈 【南，四部丛刊本无。】 。其弟钰状其行，请铭。
　　余昔尝闻君有美地，卜葬者睨焉，卜宅者规焉，因以与之，不以为德。尝市大木筑室，将伐，贪夫狥利，造辞以争，因以让之，不以为弱。心有所嫉，人因毁之，事有所仇，人因短之，目为佞谀，终身薄之。最其善行，斯可铭已。其配吴氏，盖先十二年卒。铭曰：
　　隐之水兮，其流沄沄。爰掬众芳，于溪之濆。匪以娱人，于以怡亲。亲今独来，身去为坟。亲匪独来，亦有诸孙。诸孙日长，亲日以老。坟今惟新，忽焉宿草。我思其人，隐溪之道。惟德之行，惟善是宝。有才弗用，身之隐也。有德弗报，命之殒也。展也若人，邦之彦也。

　　△逸士陈君墓志铭 
　　逸士陈君讳殷，字嘉靖，世居豫章之丰城故邑晋雷焕掘剑处曰营塘里。里故家莫尚陈氏，陈氏之贤莫尚嘉靖。其曾大父亨，大父世兴，父应轼，皆事高尚而家范齐肃如素宦 【宦，四部丛刊本作「官」。】 。君少孤，母王教育之。年十五，而天下易代，辟地母家，因受学舅氏。博览强记，尤好读梁太子统文选，故下笔为文章，皆有规矩。事定而归，始与世相酬酢。应机合变，动无遗策。伯氏嘉谋，每让其能。才与学跻，德与年长，宗族乡党，咸属望焉。伯氏早世，抚孤育幼，如见伯氏。田园第宅，中岁载斥，乃法朱氏家礼，改作先祠，冬至以少牢祠始祖，春秋祀先祖，悲哀涕泗如见所祭 【涕，四部丛刊本脱。】 。凶年饥岁，发廪赈贷，不待劝分。新知旧好，交际以义，不事姑息。晚重构所居堂，署曰乐善，大书其门曰「当平世，遂安居」，以示终焉之志。元统复改至元之岁正月朔旦，又大书其两楹曰「行仁自孝悌始，起家在勤俭中」，以垂训子孙。三月廿日，以疾卒 【以，原脱，据四部丛刊本补。】 ，年七十三。且属纩，子若侄皆涕泣固求一言以自克，乃瞪目而言曰：「可以终身行之者，和而已。」遂卒。三年九月庚申，葬折桂乡禄城里其配王氏墓南。又明年，其孤植以所亲熊君椅所为状请铭。
　　余尝闻君有奴死仇家者，仇大恐，祈哀于门，君曰：「吾岂以此报仇者。」谢去之。又有商籴粟误持贾嬴而君弗知，商顷自觉，与其徒更相怨。君闻故，得实，曰：「吾岂以此为利者。」立还之。君盖盛德人也，足以法于后世矣。君娶王氏，为妇为母，内外皆仪之，先二十年卒，得年四十二。继雷氏，亦有淑德，先三年卒，得年六十四。子男三：杲 【杲，四部丛刊本作「果」，下同。】 、迪、植。杲为伯氏后，迪先九年卒。孙男三：伯康、伯宁、受生。女四。曾孙男二：普奴、德奴。女一。铭曰：
　　时俗之日隳兮，忠厚之日衰兮，嗟若人而天不憗遗，予伥伥其何之。已而！已而！庶其后之可期兮。

　　△何先生墓志铭 
　　至顺二年夏，诏以集贤大学士全公岳柱平章江西行省事 【岳柱，元史作「岳柱」。】 ，秋具书币遣使帅抚州太守即隐所聘孙先生辙、何先生中，而孙不起。何先生既至，以为龙兴郡学东湖、宗濂二书院宾师。明年春，与其子渡江游西山，主丁氏。夏六月二十有三日，以疾卒。丁氏为具棺敛，命其子为位受吊，诸大夫士皆会哭。后三日，子成孙奉棺以归 【棺，四部丛刊本作「柩」。】 。明年十月十有三日，葬邑之青原妣夫人唐氏之兆 【青原，四部丛刊本作「清源」。】 。其门人李肃以状至京师，请铭于先生所与游者揭傒斯曰：「何先生海内故人执论譔之事而相知深者，惟子，舍子无宜铭者。」噫，余以兄事之者盖三十余年矣，余不铭，谁宜铭！
