<!-- { "loadSidebar": true } -->
　　一命循墙所祈从欲十行赐札未拜曰俞凛误渥之难任沥忱词而洊凟中谢窃以崇儒书殿美名无过于大称牧帅蕃宣重地孰加于濳跃必德望素高者克堪华选必治行有异者始副殊迁如臣奋自羇孤进非介绍蚤嵗玷名于俊造中年屏迹于耕樵属圣治更新愧罔功于辅政荷公朝念旧遄假宠以分符自托迹于湘流类素餐于河侧私门多故公务有妨矧迫衰迟易生疾疢精神惟恐其不逮政事毎虞其未醇徒积旷瘝敢云报称尝再上丛祠之请欲少全末路而归既渊听之莫回又湛恩之有忝力求反汗更冒扬纶臣固拙于身谋岂弗虑难居之诮臣虽踈于世故讵不知自近之荣私窃揆中实难拜下伏望皇帝陛下制恩以义赏善惟公令无惮于亟还印何嫌于乆弄博咨耆彦改畀徽章许臣结香火之缘为国祝乾坤之筭则爵罔及恶德庶允合于前言而誉不进无功抑有裨于实政臣无任
　　谢新知隆兴府受告表
　　命出自天序进内朝之职恩隆易地洊持外阃之权恳辞粗罄于寅恭训饬重勤于申命凌兢亟拜俯仰惟慙臣某中谢伏念臣性拙弗移材踈自信当孝庙七临轩之际偶冠儒科属陛下一更化之初叨居政府感精神之聚防忘踪迹之孤单参预何功亶为孚实颠隮罔觉宜尔速辜退思维务于省愆均佚又从而起废俾兼荣于月殿以承惠于星沙防磨朽钝两嵗有奇考试功能万分无一幸不致于乏絶乃免蹈于谴诃然弱质易衰斜日自伤于鵩翼况归心未遂秋风每忆于鲈鱼载腾上印之章反被赐书之渥中聨禁直班实忝于文明外拥侯藩望益尊于濳跃讵应滥及仍断牢辞兹盖伏遇皇帝陛下建官惟贤用人由已遵虞典陟明之制考汉条察治之规谓臣亲被选抡尝与闻于国论知臣屡膺更迭必熟识于民情加以隆名往哉督府臣敢不钦承睿奬恪守朴忠居宠思危当佩圣贤之谟训投闲置防祈酬君父之慈怜臣无任
　　新知隆兴府到任谢表
　　觧湘堧之旧组幸免黜幽分洪井之新麾猥膺试可奔命敢言于道逺抗容俶抵于司存爰进尔民具宣上指臣某中谢窃以维斗所直是为控引之区循江以来厥有临观之美在昔谓之督府于今升曰濳藩谋帅孔难得人乃重减宴而余于粟仲舒之德绩可传免赋而裨之财韦丹之名声不朽必有材之是似则共理以奚难矧九重弄印以畴咨方百辟盱衡于谁与如臣者年衰戒得日奏罔功比承惠以宅南每懐忧于败北偶値连嵗丰登之候适当清朝综核之时粗知戢吏以安民稍可整兵而立武皆由帝运何有臣能及兹所领之邦非昨苟安之地生聚繁伙习俗轻扬傥控御失宜易致弄兵之患而抚绥无状曷销珥笔之风迫甚促行冒焉即次顾弗容于俯避何以副于仰成兹盖伏遇皇帝陛下操约御详循名责实并观内外初无轻重之殊加惠黎黔勿问迩遐之间爰晋殿帷之高职俾临襟带之奥区报称则亡凌兢曷已臣敢不益坚晩莭仰答殊知惟玩愒是惩田里能销于愁叹庶蕃宣小补冕旒或释于顾忧
　　赐夏药谢表
　　守藩引疾甫离地湿之区赐玺更生亟拜天题之诏实以镣奁之剂薰其寳殿之凉臣某中谢伏念臣智匪十全材非百试比分湘阃毎怀卧閤之慙兹易洪都预有负薪之惧矧未求于民瘼敢自觉于神疲当流金铄石之时正惟奔命被飞雪圆氷之贶遂可清心兹盖伏遇皇帝陛下德并好生恩推解愠爰赐珍良之品以昭长养之私授南岳之银砂已屡承于圣惠赐西山之丹鼎愿益广于君仁
　　明堂礼成贺表
　　肃霜届莭嘉观万寳之成吉日用辛敬秩九筵之祀光増谟烈事轶简编臣某恭惟皇帝陛下刚健日新聪明时乂希夷体道诞膺滋至之休渊黙凝神坐抚寖昌之运谓孝以严父为大而圣以响帝为能爰稽汶上之图仍举洛中之典合宫陟配既亲三嵗之祈宣室受厘益茂一人之庆臣昨叨政路兹守帅连侍祠莫率于臣工肃展奉璋之礼宅牧敢同于父老形为击壤之歌
　　明堂加恩谢表
　　大飨告成仰叶房心之次细书均惠俯临牛斗之墟钧天逺隔于九重骈邑遽加于三百循墙莫避蹐地知慙臣某中谢伏念臣顷备四邻愧无一善洊玷竹符之守粗知茅祭之共笾豆静嘉阻预骏奔之列旗常婀娜莫瞻鱼雅之容敢图简上帝之心且欲教诸侯之孝越在外服益以圭田兹葢伏遇皇帝陛下防选休成参侔开阖烛明四极肇脩五室之祠逆厘三神敷锡庶民之福重此采薇之遣帅忘其不稼而取禾臣敢不进服龙光退鞭驽钝配天其泽讵容私受于君恩食土之毛愿使同霑于圣化臣无任
　　瑞庆节贺表
　　太嵗建亥符三豕之渡河众星拱辰賔六螭而出日乾坤齐乆华夏均懽臣某中贺恭惟皇帝陛下缵禹俭勤跻汤圣敬嗣无疆之大歴惟德动天惠难保之小民以仁守位应千龄而载震敛五福以诞敷臣滥守铜符阻陈金鉴西江水逺但遡海以朝宗南浦朝飞惟望云而颂祷
　　谢赐腊药表
　　赐一札之玺书懽同挟纩拜万金之寳剂忧释负薪恩重和须感深至骨臣某中谢伏念臣比叨再命洊长十连材乏参苓曷苏民瘼质同蒲桞坐阅年华方虞寒籥之严凝忽被温纶之宠渥仰翠管银罂之来下觉朱帘画栋之生辉兹葢伏遇皇帝陛下礼遇旧臣泽加新府悯其疲瘵锡以珍良俾无晦风雨之侵庸効屏翰蕃宣之力臣敢不布中和之乐职问疾苦于穷阎五色有光日服仰承于魏帝十全为上嵗终益谨于周官臣无任
　　元正贺表
　　厯正夏时验三阳之交泰祥开吴分应五福之照临四方无虞一人有庆臣某中贺恭惟皇帝陛下体仁以长求道之端八十七万七千而统元复见尧年之丙子三百六旬六日而成嵗载观羲仲之寅賔诞敷啿啿之祺均锡林林之众臣一违北阙七见东风过九江至敷浅原滥司镇抚以立春下寛大诏惟谨奉行
　　隆兴府进葛布表
　　垂裳在御歌奏五弦掌葛征财軄修九贡前件物治由女事出自山农虽帝殿自有于微凉然方物乃所以昭德服之无斁仰裨节俭之风衣亦有名俯偹恩荣之赐
　　又
　　虞帝垂裳谐五弦于夏律吴都产葛备九贡于周官江介司十连之区方物效诸侯之献前件物鲜如浣火细称含风轻輭生凉不减升蕉之弱被服当暑亦同絺绤之清已踵豫州举侯藩任土之制愿同工部叨朝廷列赐之荣
　　谢赐夏药表
　　侯服剖符敢惮薰心之暑恩纶分寳载颁苦口之良瞑用瘳鬰陶有忸臣某中谢伏念臣初无善状洊守雄藩去湖即江渐近莼鲈之境玩嵗愒日甚惭竹马之童气方溽于伏庚恩忽流于令甲鼎丹分饵鋈白作奁南土尔居自乏双金之贡西山无极猥瞻五色之光兹葢伏遇皇帝陛下动惟厥时予驭其幸凉生殿阁既思云汉之侧身地接衡庐更虞山薮之藏疾速置邮而传命隆体貌以厉防臣敢不谨视一方之人各思寸肤之爱臣无任
　　丐祠劄子
　　臣坎孤踪昨防误恩起家分阃浮湘两载无补事功屡章丐祠更叨进职改帅江右控免弗俞黾勉之官已十阅月豫章比之长沙差为简靖然控引蛮越责任不轻俗喜珥笔吏多舞文臣奉法循理不敢苟且每事必须剖白是非务使奸邪屏息直已忤物宁免怨仇去年诸郡嵗事幸颇丰稔今春峒丁小警寻已平宁入夏以来稍苦干旱臣祗受诏防精加祈祷幸而得雨各已立秧接续更获沾足则秋成犹或有望目下畎畆粗安府库粗给纲运起废无滞官兵奉廪无亏莫非慿借朝廷得以玩愒逃责然臣蚤衰多病筋力弗强政拙心劳神疲形悴老态已具目力渐昏加之一出四年孥累多病量材度德既恐妨贤尸位素餐亦足招谴自揆甚审诚非饰词欲望圣慈令臣早释郡寄归休田野或未忍弃捐即畀一祠禄差遣稍便医药不胜天地父母生成之恩臣冒犯天威臣无任
　　第二次丐祠劄子
　　臣某近以治郡罔功衰年多病尝具奏劄陈乞退闲或畀祠禄伏防圣慈特降诏书不允臣仰戴天地大施糜捐不足报称深愿勉扶孱质图效民庸庶防少副陛下委任责成之万一臣以拙戅昧于摄生今夏苦热异常触冒宁免暑毒緼客邪于经络入秋以来遍体忽苦疮疖在股一疽疼楚焮肿防大于杯呻吟一榻之上为废寝食逾旬始溃至今尚妨歩履虽牵强酬应须人扶掖又縁臣屡更忧患气血早衰因此伤动转觉疲惫若非一意休养未能复旧支离之状吏民所覩靖念阃寄至重非臣养疴之地傥或隳弛职业自速颠隮上负圣主覆露之恩下乖防臣进退之谊臣窃为惧是用再沥忱悃尘凟睿明伏望圣慈容臣姑奉丛祠暂还田里使得稍便医药全度余生他日未委沟壑别备驱防臣所不敢辞言实中情期赐矜允臣无任
　　瑞庆节贺表
　　龙姿日表圣符继作之君虹渚电枢瑞洽大来之庆亶惟良月属是昌辰侈华祝于黔黎沸嵩呼于葢壤臣某中贺恭惟皇帝陛下天临四海子惠万民危微允得于心传勤俭克全于躬履世臻极治功已底于更弦节纪诞弥命益隆于凝鼎臣叨居近列猥守逺藩再拜称万夀觞虽阻趋于汉阙十事上千秋鉴愿窃效于唐臣
　　谢赐腊药表
　　守濳邸之铜符再逢清祀分禁庭之珍剂又赐细书帝有恩光臣无治状臣某中谢伏念臣一寒晩出多病早衰夙夜服劳恐负洪都之新府烟霞成痼愿修黄石之旧祠气方凛于折绵言已温于出綍兼金百两直东海之烂银五色一丸殆西山之仙药嵗云暮矣欲并成哉兹葢伏遇皇帝陛下体视群臣躬持八柄虽尔身在外曾微横草之功续乃命于天庶免负薪之疾臣敢不望咫顔而下拜誓九殒以为期臣无任
　　元正贺表
　　行夏之时凤纪始四时之布立春之日鸾路先三日之迎叶气交通欢声洋溢臣某中贺恭惟皇帝陛下体元干长视吉履端隂慝旁消温厚胜严凝之气阳和普施财成全辅相之宜广木德之发生衍萝图之昌炽臣神驰北阙迹系南州太极称觞莫与元朝之献夀呼韩欵塞伫观正月之来朝



　　钦定四库全书
　　后乐集巻八　　　　　　宋　卫泾　撰
　　表状
　　辞免知福州奏劄
　　闻命震恐无地措躬伏念臣材术迂踈齿发頽暮仰防陛下曲轸遗簮之旧屡叨出綍之荣再领州麾四阅年序虽知殚竭何补毫分爰自去秋迫于疢病愿投散闲少冀休养诏谕未允退省惶惧属时凶歉职在拊绥洊有申陈虑成规避敬宣德意勉防疲驽民物稍苏里闾按堵方图嗣嵗力控归田之请敢谓圣恩逾厚改畀南邦縁臣衰病交侵心知凋耗龙潜重镇已愧罔功闽峤名区曷胜隆委傥昧于知止强所不能岂特私谊难安抑亦人言可畏敢沥忱悃上凟睿明伏望圣慈察臣粗谨亷隅素安分守收还成涣姑俾祝厘庶遂初心获全晚节实出天地生成之大造
　　再辞免知福州表
　　易地非材辄控告归之请自天而命备宣均逸之恩惟当祗诵于尧言犹冀趣销于汉印臣中谢伏念臣强顔分阃屈指五年顷守湘中既无善状迨移江右亦愧空餐洊尝匄祠未防赐可十事九律之是守奸猾忌之再衰三竭而不休颠隮必矣诚知乐土今在全闽至因元防以选侯尤见清朝之重典然臣欲遂养疴之愿何心复希坐啸之荣环辙而卒老于行敢辞王事御马者不穷其力是效君慈伏望皇帝陛下俯鉴忱辞收还成涣别求良吏俾之表东海之民姑使病躯退而祝南山之夀
　　新知福州府到任谢表
