<!-- { "loadSidebar": true } -->
　　右紫阳方使君丁酉嵗杂诗一巻使君初为名进士时表元以儿童窃从士大夫间得其文词诵之沾沾然喜也年二十六入太学而使君适由东诸侯藩府归为国子师始获因縁扳叙偿平生之慕愿焉然当是时诸贤髙谈性命其次不过驰骛于竿牍俳谐塲屋破碎之文以随时悦俗无有肯以诗为事者惟夫山林之退士江湖之羇客乃仅或能攻而馆阁名成艺达者亦徃徃以余力及之使君魁然其间外兼山林江湖清切之能内收馆阁优游之望于是一时好雌黄掎摭者无所施其轻重越二年表元亦成进士稍稍捐弃他学纵意于诗而兵事起矣自是别去使君二十七年然后得读此巻大篇清新散朗天趣流洽如晋宋间人醉语虽甚防不及声利小篇沉鸷峻整如李将军游骑逺击自成部伍葢使君好客志气白首不衰而学问播闻端平以来诸老于书无不窥于理无不究故能若是之有余也闻篇帙浩繁承学之士疲于传録惜未有好事者托之木石以广其传云
　　桐江诗集序
　　紫阳方使君平生于诗无所不学葢于陶谢学其纡徐于韩白学其条达于黄陈学其沈鸷而居常自説欲慕陆放翁岂其暮年安贫守约忘懐出处有偶相貌类者而姑引之以自托耶抑放翁虽生长东南承接中原文献独其为诗亦亲经东莱茶山诸先生指授遂为是虚心倾思如不可几及也此前辈风流盛徳非近时沾沾自喜之徒所可窥议然有一事不谋而合放翁晩起家得严州为诗几千首翁去而州人爱其诗版传之至今使君垂老亦守严多为诗州人为刻其桐江集者六十五巻锦峯绣壑淋漓翰墨前后照映于百年间良堪绘画表元因念生世不早不得事放翁而窃幸熟从其子孙游闻翁为州日江湖诗客羣扣其门倾箱倒槖赠施之无吝色及解印东归扁舟枵然使君去桐江属邑即僦庐籴餐人人见之者不知其尝为二千石也偶遇台餽却玉挥金贳酒防客终日一时雄襟雅量畧视放翁何逺故其为诗笙鸣镛应磁动针合虽不规规求与之似而自有不容不似者其居使之然乎于是同游之士来谓表元子于门墙衿佩中若知言者盍识其云云以为桐江集序
　　周公谨弁阳诗序
　　人尝言作诗惟宜老与穷彼老也穷也事之尝其心者多矣故其诗工人孰不愿其诗工而甚无乐乎老与穷则夫诗之必至此而工者人之见之宜相吊以悲而顾好之何哉曰天固以是慰之也天以是慰之则凡人之得工于诗者命也非其性能也诗之工非其性能而有挟之者是挟命欤曰是亦人也人少而好之老斯工矣其穷也亦好之而诗始工也其不好者虽老且穷犹不工也人之好工其诗且好老与穷欤余亦好老与穷者也然亦适遭之也若吾周公谨父之于诗谓有遭非欤公谨少年诗流丽钟情春融云荡翘然称其材大夫也壮年典实华赡覩之如陈周庭鲁庙遗器蔚蔚然称其博雅多识君子也晩年展转荆棘霜露之间感慨激发抑郁悲壮每一篇出令人百忧生焉又乌乌然称其为累臣羇客也公谨盛年藏书万巻居饶馆榭游足僚友其所居弁阳在呉兴山水清峭遇好风佳时载酒殽浮扁舟穷旦夕赋咏于其间就使失禄不仕浮沉明时但如苏子美沈睿达辈亦有足乐者今皆无之虽其弁阳且不得居颓顔皤鬓离乡索立而歌欷歔如此而人方羡其诗工不知于公谨何如哉虽然公谨非此愈无以适其心予丙戌春道杭遇之气貌充然不衰类有道术者此又非后生俗子之所可知也诗凡若干首犹系之弁阳示不忘士风云
　　张仲实文编序
　　诗者文之事余尝怪世之能诗家常谦谦自托于不敢言文而号工文者亦让诗不为曰道固不得兼也嘻噫是何异于言医者曰吾曽为小儿医妇人医而不通乎他言兵者曰吾能车而不能徒吾能谋围而不能谋鬬岂理也哉西秦张仲实余诵其诗久矣信乎其杰然者也交之二十年而始见其文其叙事如诸葛公起草庐谈鼎足形势某当如是如是而无阙辞无剰语也其析理如呉公子札过鲁观歴代之乐因其所起而知其所止也其立教如严君平依卜筮劝人父慈子孝而各喻善也防哉防哉然仲实终不自鬻其累帙巨编云蒸锦组山翔涛涌而皆縁于人情时务若迫之而答不得已而发此其趣量又有进于文者耶抑犹欲姑出入于谦谦自托者耶仲实生世家能力贫劬学为进士能早不累于科举纵交博览意气超卓而年少余十许嵗其材名何假余言而着独感于所见为叙大畧云
　　赵君理遗文序
　　吾乡五桂堂赵氏以文翰科目起家兄弟皆为名大夫余晩不及识而识其后人澧阳使君之孙曰君理与余交最相厚也君理虽生世家贫与余同其处贫之防亦与余同锄园授徒取羸筋骸以充饘粥如是积十数年家稍康始有意逺游以广其成名尝客崇徳州理侯家衣冠铅椠之士争附之不二年以病归里中辄死初君理与余游雅独好书见竒书倾嚢倒槖收买不吝惜昼阅夜讽务欲搜揽玩味而为词章举笔沉重整综有元和嘉祐之风诗骚赋尤敏赡应接如响然骨相清峭天台舒景髙在黄甘余携见之景髙私余问曾识欧阳公二苏公画象乎余应曰识则问君理何如余时以为景髙好庾言斯人正不须若是呜呼庸讵知其不祥之卜遂诚然乎天之多与人以才常少与之福故自古名能文人十有八九穷困坎坷庐陵公虽富贵比于同时两府诸公犹为未遇二苏颠顿有不可言至其门第非不竒厐秀伟谁复如意独身后声名赫赫能千古令人叹仰此福固将安用君理死十年其弟防宣为之收拾遗稿托余为序引余知君理早凡所撰述多为鉴史而惜防宣求之未尽今之奉化于古为鄞今之鄞古乃为鄮君理尝为古鄞志大佳亦不在巻中宜使广询之
　　陈无逸诗序
　　余年二十四五时识龙泉陈公于杭自是展转离合八九年得间无不以文字相闻然未尝説诗龙泉公居湖晩年归湖既殁而余始识湖之秀民竒士能诗者数人数人诗皆清严有法度窃怪之葢虽科举学废人人得纵意无所累然未应顿悟至此久之识公之诸孙无逸始间得龙泉诗读之然后乃知湖人之于公良有所受而公平生雅善为诗中经忧患寄托益广但不喜诵夸于人而独家庭里闬子弟时时窃闻之耳最后戊戌嵗与无逸同客杭始又得读无逸诗无逸之诗视其祖天闲之驹朝生而知步玉田之禾晩耰而同熟也视其乡人氷蚕火布起尘煤脱垢烬倐然而洁也于是絶慕与无逸游而无逸以家世故犹若未弃予者或携手秋郊行吟或抵足夜榻卧讽或杯觞探筹或砚席防稾欢谐怨怼舒适困促一一共发之于诗余年衰学放任心而成遇手而得兰蒿杂揉瑉玉混袭有一时欣快出之而徐即增赧自悔无逸盘旋营度一字不圆不脱口尝笑问何苦乃尔无逸亦笑曰吾自吾苦也吾苦何容外人知之余退而味其言真陈氏诗种也至是嵗晏将别忽倾槖出数十百篇示余求余评余惟区区之言必不足以重无逸而交情世好实深相知有如所陈者乃为登载梗槩其篇端云
　　李时可诗序
　　余自五嵗受诗家庭于是四十有三年矣于诗之时事忧乐险易老穉疾徐之变不可谓不知其槩然而不能言也夫不能言而何以为知诗然惟知诗者为不能言也今夫人食之于可口居之于佚服之于燠而游之于适谁不知美之问其美之所以然则不得而言之昔尝有二人射其一百发百中若矢生于手而侯生于目其一时而中焉时而中者每中輙言百发百中者未尝言也揖百发百中者问之其人哑然而笑曰吾初不知吾射之至此也问可学乎曰可学而不可言学之法固问之曰日射而已矣夫学诗亦犹是也故余平生作诗最多而未尝言于人亦不求人之言今年辛夘春余来呉呉士李鸣鳯字时可以其诗示余余以前説告之时可曰虽然必强为我一言葢时可之于诗勤类余居家穷类余穷而不废业类余徃年呉中熟时可携书就食诸公间东家馌币西家发廪妻孥终嵗充然无不悦之色而今此乐何可复得时可间关憔悴犹日为诗自娯为诗必拟古自近古名能诗人陶谢以来之作规模畧尽故下笔輙无今人近语时可之于诗其视余殆可谓莫逆于心者耶嗟乎时可休矣今与时可别更五年三年相逢于江湖之上樽酒班荆握手道旧当亦恍然于吾言之非诬矣时可识之
　　胡天放诗序
　　严于浙中为佳州竒山帷攅清流练飞世之骚人称之有锦峯绣岭之目迨至于淳安则佳益甚山丛而益竒川踈而益清异时余尝识其间知名者数公衣冠笑谈楚楚然称其山川者乎然当是时诸公之文章方期于用世无有肯刳心凋形沈埋穷伏而为诗者山川虽佳其烟云鱼鸟朝夕真趣不过散弃为渔人樵客之娯而已兵戈以来游宦事息乃始稍稍与之相接而前时诸公訏谟典防之具亦且倚阁无用呻吟憔悴无聊而诗生焉去年春识胡天放天放者淳安诸公中之一人也读其诗独无呻吟憔悴无聊之声焉余疑而询之葢夫天放生二千石之家而甘箪瓢之操懐四方万里之志而存邱壑之好自其童年厌薄世禄疎摈举子已躭为诗今之所编稿欲十易于戏美哉乎余于天放交游视淳安诸公为晩古人有言白头如新倾葢如故余于天放独安得而无言乎天放名侨
　　张君信诗序
　　人之于艺苟非其攻而好之者则不能精余少时多好好仙好侠好医药卜筮以至方技博奕蹴踘击刺戯防之类几无所不好翰墨几案间事固不言而知也然皆不精惟好攻诗最久而异时以科举取士余当治词赋其法难精一精词赋则力不能及他学在杭州见异方之精词赋者莫如闽士闽士中有尤精者焉当是时张君信闽士中尤精词赋之一人也余既早成进士去益为诗君信虽精词赋遇大进取辄不利然亦数数为诗尝以贽见其乡先生陈性善学士陈学士戯曰子欲持是上春官乎君信惭之弃其诗复专攻词赋而科举废矣于是君信若愠若狂始放意为诗不复如前却行顾忌辛夘春余来呉君信尽出其所作累百篇相示酒酣气张音吐清畅余为击节从容停蓄隽永驩乎适哉虽然余与君信皆渐老矣余自追念少年血气盛强时所好诸艺皆为无益幸而不精虽精于诗亦复何用曾不如医药卜筮方技犹可以自给博奕蹴踘之流犹为人所爱幸东方生叹陛楯郎之不为优旃太史公羞节士而尊货殖非空言也君信此事姑止闻新年移家湖上为我种鱼千数头栅鸡圏豕令牧养可作百十日具艺秫酿美酒数石余以深冬访子为子屡醉不一从来二曹父子渊明太白辈精于诗者无一诗不及酒余二人亦可縁此纵言乎君信名革
　　张仲实诗序
