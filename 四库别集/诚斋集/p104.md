<!-- { "loadSidebar": true } -->
　　贑之为州控江西之上流而接南粤之北垂故里颛一路之兵钤而外提二境之戎昭其地重矣邑十而大疆袤而阻物伙而昌其事丛矣民毅而直小诎必见于色小伸即释可以义激亦可以气而慝其俗古矣地之重事之丛俗之古故视邦选比他郡惟难庆元五年前尹直秘阁郎中三山彭公改师五羊皇上命祥刑使者华文大卿霅川俞公兼领府事葢防印不畀者将朞逮十有一月以畀今尹右使舍人括苍张公公来之初延见士民覧观风謡爱其质直信其无谖则吁其耆老而谂之曰而之所大欲将无在于父母妻子之相安乎将无在于衣食饱温之不匮乎将无在于刑宪颂系之无丽乎皆对曰诺公退而喜曰谓贑民未易治者皆谤吾民者也即表闻于上曰凡厥有生性皆本善又曰若先以小人而待人岂古者良吏之为斯言一出十邑之民以手加额家传人诵楮生毛頴其价十之于是一令无出出而必承一政无行行而必倾无改民勇勇于孝悌无息民争争于耕织年谷大穣盗讼顿清未朞年而贑之治声以最闻焉于是一府之督邮从事皆贺公曰公之表词人始而未信中而信且疑今罔不信矣非夫人之信于公而公之信于人非夫公之信于人而公之信于心也大哉心乎以政化者揉木之枝以心化者以枹召向公笑指其燕喜之堂曰此非燕喜之堂吾州之道院也賔皆曰然遂易其扁曰章贡道院而以书属予记之则书其所闻以复之公名贵谟字子知与予友善今二十年云庚申十月十八日具位杨万里记
　　湖北检法防尽心堂记
　　鄱阳忠定张公参政孤忠大节霜清玉洁在庙堂而百官耸在邉鄙而四夷服在出处而万民仰葢绍兴名臣之弁冕江左人物之防华也由今望之生气凛凛故其典刑文献衣被子弟传袭宗族如汉韦平如晋王谢家芝玉而人鳯麟今湖北宪防捡法官张君瀛其羣从之仲季也以达学懿文防竒辈流早践世科趾美续闻方当圣上体天大徳蹈舜好生妙选肤使桂林唐公为祥刑使者又差择语掾如君者以賔赞之而诹律焉退之所谓志同气合川泳云飞者不在此其将焉在君于今年某月某日以公乆敝撤而新之于其东偏作一燕坐阁其上而堂其下扁其堂曰尽心葢取诸礼经侀成之戒也不逺千里移书谒记于万里曰瀛不佞生也后仕也遐愿一就先生之下风而亡繇然幸与先生之季子为寮于斯将有请于斯斯堂也斯名也瀛窃愿学于侀成之君子焉惟先生进之某复之曰尽心于刑其戒在礼其说在易易之中孚曰君子以议狱缓死夫议狱云者将议而入之欤抑亦出之欤缓死云者将缓之而求其死欤抑亦求其生欤而君子之孚于中而诚于心者知之矣此尽心之说也昔于公之隂徳具庆在定国欧阳崇公之仁其报在六一先生君子迟之若君之尽心者今葢稀矣空桑不云乎岂若吾身亲见之哉惟君楙之嘉泰元祀十月望具位杨万里记并书
　　秀溪书院记
　　安福县之南三十里而近有秀溪者十里而九萦凝为天镜涌为车轮行为齐纨鲁缟之纹激为金簧玉磬之音人士周奕彦博居其上筑馆临之命之曰秀溪书院讲经有堂诸生有舍丛书于间旁招良傅以训其四子曰伯纪承勋伯仍大同艮斋先生闻而嘉之为大书四字以署其堂焉彦博来问于予曰奕也闻先生之于后学勿之有拒焉尔矣葢有不可教而教未有可教而不教也葢有未尝问而告未有有问而无告也奕将俾诸子之学繄理义乎或曰若是哉其左也今之仕者非此其出也繄文辞乎或曰若是哉其洿也古之学者非此其入也愿先生攡张谢公大书书院之防以启其衷予对曰子之言皆是也抑汉髙帝所谓公知其一未知其二者也我今告子子以为圣人之经君子之学端奚事乎道之以人之理齐之以人之纲如是而止耳纲焉在曰亲曰君而止耳理焉在曰孝曰忠而止耳故动天地贯日月通神明开金石表四海范百世莫大乎忠孝昔者孔子尝谓古之学者为巳矣欲知古人为己之学此其是也曰左可乎若夫学文者孝弟之余力也修辞者立诚之宅里也故四教首文黎献先言昔者子张尝学干禄矣欲知今人干禄之学此其是也曰洿可乎将由夫或者前之说乎是木植而劚其抵也将由夫或者后之说乎是谷茹而讪其耘也子于斯二者惟勿后乎子之所先者勿先乎子之所后者勿讪其耘左者其不右乎勿防其抵洿者其不隆乎子盍于孔子子张而问之乎彦博嗜学而强记经史百氏靡不综贯云伯纪承勋娄以诗学首选于胶庠余皆竞爽嘉泰壬戌人日通议大夫寳文阁待制致仕吉水县开国伯食邑七百户杨万里记并书
　　醉乐堂记
　　吾州欧阳氏皆率更之苗也率更之叶五传者曰琮剌吉州子若孙遂家焉琮之叶又八传者曰万宰吉之安福其子若孙家于吉者派为三支一支为永丰之欧六一先生是也一支为庐陵之欧近世诗人伯威是也一支为安福之欧今奉议郎赐绯鱼袋绍之是也绍之自未冠在县庠弟子员中已崭然角立读书五行俱下试文屡中甲乙至乡举辄不雠乃拜王父藤州史君门子之命非其好也四转而为永州録事参军于是年四十有九矣慨然太息曰大丈夫不为风翮九霄之鹏则当豹隐南山之雾耳安能作韩退之判司棰楚之酸语乎昔朱买臣曰吾年五十当贵吾亦曰吾年五十当隐于是上书北阙愿致为臣挂其冠即日自驾柴车归安福东门外秀之西麓开三径垦九畹垣一圃罫千畦昼尔于行宵尔于营某所髙寒亭之榭之某所深窈治之沚之某所演迤花之竹之其芰其兰尸祝灵均其菊其松尚友渊明其石其泉佳招防岩日与方外之士觞咏其间乃作一堂奄有万景揭以醉乐师我醉翁堂成与客落之客曰醉翁之乐不在酒而在山水之间子之乐何如绍之笑曰我醉欲眠姑俟他日绍之名似得谢今十年矣嘉泰壬戌闰月望记
　　永新重建寳寺记
　　安福之南垂永新之北际介乎其间有山孤秀其髙五千尺其袤数十里逺而望之俨乎如王公大人弁冕端委秉圭佩玉坐于庙堂之上使人一见而敬心生焉廹而视之澹乎若岩壑幽人被薜荔带女萝餐菊为粮纫兰为佩呼吸日月挼挲云烟使人一见而尘心息焉故老相传其名曰万寳峯云距山不逺有浮屠氏之宫曰寳寺饮山之翠纳山之光领山之要里之人乐逰焉而乐之尤者槎江居士朱君讳戬也始防而爱其幽防昕而来夕而返超然有防于心乆而忘归既而惜其栋宇之坏隤漫漶欲葺而新之葢心许而末之言也一夕梦至某所若道家所谓小有天者其地瑶玉其厦金其浸芙蕖其林多罗其禽频伽其兽狻猊其人褊袒右肩其服珠琲孔翠往往或跨龙鳯以为驷或坐菡蓞以为床驾云腾空超忽变化须臾山川草木异彩炳焕皆若金色光夺人目防然惊起因悟曰兹非予之心许而未言者耶则倒槖召匠斸山取材为殿为堂为寝为廊为门为墙为囿为像扑斵坚好雕餙偹具金碧有烂鼔钟有镗市腴田以业其生贾度牒以世其徒遂为众山佛宫之冠至其子良肱再继葺焉近嵗戊午烬于欝攸其孙知微知广复一新之焉于是坏之芜者薙基之洼者夷级之缺者甃宇之燎者立像之亡者补尺榱寸甓举非其旧其旧惟数古佛及政和间一大钟而止耳里人纵观耋者喜其复穉者骇其丽逺者贺其新寺始葺于绍兴之甲子再葺于绍熈之庚戌一新于庆元巳未之仲冬后先之费为钱百万云既成知微介予倩刘亿来谒予记之予喟曰天下事患莫之倡倡之矣患莫之继然士大夫之家而祖而父倡以术业而子而孙继以荒嬉是亦继也有能如知微弟兄之继其父祖之志者乎无也抑请大之其明年四月十一日杨万里记并书
　　长汀县重修县治记
　　闽之为郡八就难理曰汀汀之为邑六孰难理曰长汀曷难乎汀曰其山峭屼其川怒湍其民悍坚曷难乎长汀曰汀为闽尤长汀为汀尤天台谢君周卿佩印组一之日顾而嘻曰地罔险易险易在氓氓罔悍愿悍愿在政爰整维纲爰防源委以肃乎氓者肃乎躬以绳乎胥者绳乎里先是邑以鬻盐为田外之赋又以餐钱为俸外之给君曰非令甲也则却而储之于外府迢暇廵行邑居周视墙屋问其门序倾西隤东问其阛扉上雨旁风问其帑庾戸蠧壁空初而戚既而怿曰不有外府于是毕捐所却之布为钱万者百数市松石廼陶瓴甓廼属匠役门序鼓楼之屋若干区皆因故为新圜扉之屋十有二区帑庾之屋十有四区皆以新易故又以其赢为燕息之所其肇造者曰钓防曰村庄曰静节之祠亭曰森爽阁曰蓬莱其更造者曰琴堂曰偃室曰槐堂匪棘匪纾若巻若劬朞年僝功无縻公藏无耸民聴霍然山出焕然霞涌君子谓是役也一举而三善具矣费而不费捐以所却取疑从舍受疑从辞不曰洁乎不知其赋视其赢不知其野视其庭不曰敏乎事辑而民不疚役不迫而功就不曰惠乎仲尼不云乎惜哉不齐之所治者小也嘉泰三祀二月庚申具位杨万里记
　　瑞莲斋记
　　吾邑之士萧君季随弓冶祖考襟带诗礼耕猎陶楮士之良也少之时徒手持一暨一中书君歩入吾州万鹄袍之场其声籍甚也巳而曰是不足为归而遁其光遣其子异负笈逺从侍张章公学焉其文日进士友推服嵗在戊午其子肄业斋房之前池中生莲一茎二葩章公闻之曰炼耿耿祉哉为之兆矣是秋有司荐异诣太常又上异之子应雷可博士弟子员章公喜曰吾言其有合哉则大书瑞莲斋三字以遗季随季随乃遣异来谒予记之予曰章之所谓瑞其止一莲而已乎将不止于一莲而巳也予闻萧氏之先其种徳百年至季随遂有闻焉不曰瑞乎至异又有闻焉不曰瑞乎至应雷又有闻焉不曰瑞乎抑余犹有以楙焉者而家在唐曰瑀自遇持国秉者八叶兹又瑞之大者予欲而家之子若孙袭八而九可无楙乎抑予犹有以择焉者瑀之忠复之直瑞也嵩之贵俛之达亦瑞也后之瑞瑞于而家者也前之瑞不惟瑞于而家者也予欲而家之子若孙袭八而九可无择乎嘉泰甲子灯夕后二日具位杨万里记
　　山居记
　　山居者待制侍霅川沈公賔王之居也賔王之居不于其山于其郛而曰山居者癖于爱山也人各有癖武子癖于马賔王癖于山郛居而名以山居以见爱山之意无适而非山也賔王胸次洒落如风櫺月牖韵致清旷如雪山氷壑身居金马玉堂之近而有云峤春临之想职在献纳论思之地而有灞桥吟哦之色家本道场何山之麓也而世居呉兴之郛非其好也爰即其居小筑一室其广三楹署以此名客有过之而咲者曰君子之宅有二有晏子之宅有庾信之宅庾于林晏于市也今子之宅晏也非庾也而曰山居嘻甚矣子之爱山也抑亦居则有矣恶覩所谓昆仑哉问其戸外则康衢之埃也那得清壁之倚天问其墙东则唐肆之区也那得千岩之秋气问其极目则黄公之垆也那得飞泉之漱玉昔羊叔子有鹤尝矜其能舞一日客至求观公为出之竟氃氋不能舞今子之山居将无类羊公之鹤乎賔王笑曰子知笑吾之无山而有山不知吾亦笑子之有目而无目也吾尝仕于江西章贡之宪幕矣又尝守天台矣又尝倅防稽矣翠浪玉虹丹邱赤城若耶云门千岩万壑至今磊磊皆在吾目中也今吾此室之前恠石相重松竹相友泉流相晖其巉然者非崆峒天台乎其森然者非云门禹穴乎其泠然者非瀑布帘泉乎吾居无山吾目未尝无山子目无山吾居未尝无山【阙】开禧乙丑六月既望诚斋埜客庐陵杨万里记

　　诚斋集巻七十七
　　钦定四库全书
　　诚斋集巻七十八
　　宋　杨万里　撰
　　序
　　施少才蓬户甲藳后序
