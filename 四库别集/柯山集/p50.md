<!-- { "loadSidebar": true } -->
　　同尘子许君大方吏于海陵谓予言平生仕宦四方所至辄为诗句文篇未尝废也亦辄集为一书求人为序取以冠于篇首今海陵之集将成矣子其为我序之乎予曰士方其退于燕间寂寞之境而有以自乐其乐者往往英奇秀发之气发为文字言语超然自放于尘垢之外葢有可欣者然一行为吏此事便废敲朴喧嚣牒诉倥偬既已变易其平生矣风云之观溷于泥涂泉石之想变于阛阓俗虑日进道心日消呜呼士之道艺不进者以此许君以潇洒出尘之姿屈首徼禄于小官又吏于僻逺职事之外宜其有憔悴无聊之叹尚何暇注心于笔研文墨之间耶然既巳粲然成编矣其中非有过人者其能尔耶是予所以喜为之序也
　　宗禅师语録序
　　诸圣传心不由文字从来建化咸立门庭葢言为道诠执之则为大病语乃声法透得方具少分则夫言亦末矣四祖宗禅师黄龙心之嫡子临济之裔孙学最上乘悟第一义徧参尊宿法席归住四祖道塲雄启度门明政令虽洪钟巨震固尝动地雨花然古涧寒泉饮即丧身失命至于拈槌举唱斯辨宣门人记为后录若干巻已丑孟冬其门人义和携以示予求序冠其篇首勉为书此幸无诮焉
　　钱申医録序
　　予尝爱太史公述仓公传为记自齐侍御史咸至齐文王病凡数十人其察脉观色所用药剂汤熨之法皆载之以为后法所谓黄帝扁鹊书今巳不尽见而其遗法往往见于此世医所宜刳心而学者也尚何议焉予顷年谪官齐安隣郡蕲春有厐安时者高医也其于黄帝内外甲乙诸书深矣予尝从之游喜闻其説而不能尽究也居无几何安时死予为志其墓因求其平生所尝治病或奇证变有人不能晓者使具其説与所用药欲载之墓志之后以为后法而其家不甚晓知虽有所疏陈数十条皆无伦叙勉择十余事载之而予至今以为憾也近宛邱闲居呉人钱申以医录授予得之欣然葢申善医而着为录其治疾之尝效言其察脉观色之方而往往着其药物之剂呜呼其用心可见矣憾予不学医不能与君上下其论愿益勉之求世之高医而问焉子将有得焉
　　李徳载字序
　　表弟李成甫名公辅告予以不安其字也求易之诗不云乎其车既载乃弃尔辅载输尔载将伯助予无弃尔辅员于尔辐屡顾尔仆不输尔载夫车之所载或安焉或输焉系之于辅之弃与不弃而已则辅之于车功亦大矣虽然辅之于物有功于车而非车也考一车之物而辅不与焉然正六辔谨轮辐仆在前焉伏轭而辅不至则车不安登险而忧倾涉淖而忧濡视车中之载如寄物焉且天下之物固有相须不同域而相成者岂独辅也哉千金之裘成于工人之寸针南越之箭激于飞鸟之遗羽玉蕴于石而金发之兵切于肤而甲拒之故其在人则学是也夫学之于人非性之所素能也而性不得学则不明故夫子曰我非生而知之好古敏以求之夫人之于天者其道素具矣四端之于我非外铄我者也尧舜之于涂人其本则一而巳彼为是尧舜涂人之别者学不学异也性在巳学在物自外而视之相去亦逺矣而尧跖由之物固不能无所待而独成哉夫学有道道有序循其序而积之者行而能逺渉而能高下则鸟兽虫鱼器械服物之理无不通中则修身正家治天下之业无不立上则达性命通死生官天地府万物独立于万物之上而无与为侣而学庶乎至矣虽然有患忽小而务大躐等而求至者吾恶之久矣自燕之秦者必之晋自鲁之楚者必厯衞天下之所共由而不能越者也夫无见乎小而能明大与不涉乎等而能速至者其可信也哉故保信以为车力学以为辅而载尔徳焉则周流天下徜徉海外以求子所欲其有不得者乎子以徳载易之












　　柯山集巻四十
　　钦定四库全书
　　柯山集巻四十一
　　宋　张耒　撰
　　记
　　汉世祖光武皇帝庙记
　　南顿令江君惇裕以书属某曰吾邑有汉世祖光武皇帝祠邑人奉祀甚谨而昔人所记陋甚君为我述焉将刻石以诏后世某辞之不可谨按光武皇帝以哀帝建平元年生于济阳而皇考钦实为南顿令帝尝从父于此既得天下亦屡临幸葢平生之所游处则邑之有祠所从来久矣岂独氷早疾疠之请有赐于民亦其功盛徳尊后世有不能防者故南顿之民世词之惟谨盖无足怪汉自成哀不君权归外家王莽卒盗而有之天下大乱民心思汉惟世祖以匹夫起田畆出入行阵躬夷大难勇无坚敌智无遗防故能祀汉配天光复旧物一时羣雄芟夷畧尽抚有方夏覃及蛮貊声教所暨比隆武宣是宜暴鸷强伉玩兵黩武视民如草芥而不讲于治国之事也而武功既成海内既定则抑功臣进文吏投戈讲艺息马论道英伟之度屈于礼乐骁猛之气束于儒学敦尚经术賔延儒雅开广学校修明典礼焕然一变旧汉之俗葢尝以为吾理天下欲以柔道行之至于明章继志承统纂修洪业典章文物粲然大偹故后世言礼乐稽古称东汉焉孝和以后汉徳不竞破壊板荡可谓极矣而仗节死义之士如袁安杨震李固陈蕃之徒救于上符融郭泰范滂许劭之徒助于下矜尚名节以震激衰蹈死而不悔至于献帝人主特号而巳而曹操终不敢身自取之彼其心诚有所畏故也葢礼乐之功风化之美足以保国长世如此皆世祖之遗烈也呜呼自三代以来一人而已建武十九年南廵进幸南顿县舍置酒防赐吏人复南顿田租一嵗父老前叩头言皇考居此日乆陛下之寺舍每来輙加厚防愿赐复十年帝曰天下重器常恐不任日复一日安敢逺期十嵗吏人又言陛下实惜之何言谦也帝大笑又増一嵗中元元年又复南顿徭役同于济阳则帝之于是邦岂若他邑漠然而已乎髙祖曰吾万世后魂魄犹思沛吾意光武于南顿亦云
　　咸平县丞防酴醿记
　　咸平五年诏以陈留之通许镇为咸平县先是章圣皇帝幸亳祠老子道通许筑宫以待幸既为县即以宫为县令治所主簿居中书府而枢宻府为尉舍熙寕某年始置丞于是迁县尉于外而丞居焉丞居之堂庭有酴醿问之邑之老人则为枢宻府时所种也既老而益畨延蔓庇覆占庭之大半其花特大于其类邑之酴醿皆出其下葢其当时筑室种植以待天子之所休必有珍丽可喜之物而后敢陈是以独秀于一邑而莫能及也每思唐自天寳以至于周厯嵗数百天下未尝无战其治安仅足以小康而祸败尝至于大乱自安史以来藩镇四据而天下无完国降及其末分裂攘夺至五季而中原正朔之所加仅止门阈之中惟我艺祖神宗受天休命神武四逹马首所向破灭摧伏于是劚百年之蟠据合厯世之分裂数百年间祸根乱源薅翦堙塞大扫而无余矣肆我章圣皇帝诞承祖武以无防大功寛赋薄征顺天养民四方无虞休养滋息如人之疾病蛊败医者既击逐钩取其累年之蠧矣而后为之调利抚养安居美食以使之丰腴而强坚也由是观之自开元以来至于章圣而天下之人始复见大治之全国呜呼亦可谓盛矣于是封防山禅梁父祀后士祠老子汪洋四方以明示得意闻之古者天子廵幸所至郡国必建原庙所以广孝防示后世而况当太平之盛时讲一世之大礼八鸾之所经六龙之所驻可以昭后世示子孙以为厯世之大训成法者宜如何哉是宜一草木一瓦砾皆当防守保藏无敢弃坏以无防祖宗骏功成烈而使知夫百余年间地平天成养生送死而无憾者谁之力也酴醿之生当是时沾尝沾雨露之濡近日月之光与夫旄头属车皆为一时之物矣可不爱哉
　　冰玉堂记
　　熙宁中予为临淮主簿始得拜刘公道原于汴上是时道原方修资治通鉴而执政有素髙其才者欲用以为属道原义不屈遂与絶复以亲老求为南康酒官故书未成而去予既慕公之义而望其眉宇聴其议论其是非与夺之际凛然可畏而服也士大夫皆曰刘君之贤非独其信道笃立心刚博学洽闻之所至是葢得父之风烈公之父讳涣字凝之有词学为小官数以事屈在势者节髙不能容于世年五十余为颍上令即致仕归隠于庐山筑室种蔬而食之无求于物人皆师尊焉于是既老矣公归庐山无几何得疾以元丰元年九月防公讳恕道原葢其字后十余年而当元祐元年予受诏校资治通鉴于秘书省是时公同时修史之人往往而在道公之事本末尤详皆曰道原防介刚直其在必欲逹其道不以一毫挫于人者也方其激于义而作虽足蹈坎井手揽虎兕视之若无见虽古烈士或愧焉平居自负经济大畧而视其为吏则严簿书束胥吏抚鳏寡绳豪猾纤悉曲当皆可为后法其学自书契以来以至于今国家治乱君臣世系广至于郡国山川之名物详至于嵗月日时之后先问焉必知攷焉必信有疑焉必决其言滔滔汩汩如道其闾里族党之事也其著书有疑年谱年畧谱通鉴外纪十国纪年惟十国纪年先成世传之世以比迁固歆向公亦自以不愧而自蔚宗以降不论也当时司马君实欧阳文忠号通史学贯穿古今亦自以不及而取正焉凝之晚善养性笃行老益壮年八十一后道原数年卒累言至屯田员外郎其终也未尝疾浴沐正冠而絶呜呼亦异矣元符中予谪官庐陵道原之子义仲主簿于徳安叙其大父与父之事于予且曰顷眉山苏子由尝道庐山拜我大父于牀下出而叹曰凛乎非今世之士也其卒为词以哭曰凝之为父与道原之为子洁防不挠氷清而玉刚乡人是其言名吾大父故居之堂曰氷玉君为我实记之予曰昔司马谈能推明孔子作春秋之意欲为史未成以授其子迁而迁遂能网罗三代放逸旧闻驰骋上下数千嵗成一家之意与六经并传父子之于文学美矣而风节无闻焉疏广疏受于汉宣帝有师傅恩而父子一旦弃去视舍富贵如弃尘垢骨肉之际风节同矣而文学无传焉孰若君家父子文学风节煇焯并著名立于父而显于子千载之逺四海之广而一家擅之嗟乎世固末尝有也始予应举时与道原之弟裕游爱其学博而论正是葢得其兄之余而义仲敏于学而健于文屹然好名而立节者也予知氷玉堂之扫洒有继矣其爵里世系与其行事之详则既有志之者矣故不复出固为词以系之曰
　　我所思之人兮嗟可想而不可见意其人兮俯青云而下睨瞩九日而不超然不知其何之兮遗此空山之故居岂访重华而陈义兮父唱子和与仙圣乎为徒纾为云霓兮注为江湖伟为哲人兮我言在书超驾言而从之兮指庐山乎休吾车耕山而食兮梁溪而渔俨顿辔而不敢留兮恐其尚谓我污也
　　二宋二连君祠堂记
