<!-- { "loadSidebar": true } -->
　　欲分兰烛亲书卷，宝炷潜烧起马香。 
　　皴染何须破墨煤，溴南新采石屏回。 
　　移时五岳帘边立，为看云龙出海来。 
　　鳖山十二垒层台，甲煎香浓宝殿开。 
　　到处帘钩齐放下，御前一带滚灯来。 
　　钗丛新插闹蛾儿，转忆春游后苑时。 
　　扑得一双花蛱蝶，残须重与换银丝。 
　　烟中花朵开银树，火里珠玑簇蜃楼。 
　　比似投壶天一笑，鱼龙百戏等间休。 
　　门鏁琼花晓雾笼，红弦银甲奏东风。 
　　赐来凤尾江南橘，裹在双蝉锦帕中。 
　　乘鸾仙女画青纱，团扇新裁绣带斜。 
　　当直宫奴传赐宴，鲜鱼擘鲊趁桃花。 
　　小山子畔展氍毹，戏赌藏钩百草输。 
　　忽地回身龙吻过，隐花裙上落明珠。 
　　女伴相邀看紫藤，梦中闻唤不曾应。 
　　酉时忽唱金牌到，夹道铜楼已点灯。 
　　宣赐名花殿晚春，红苏不记旧香痕。 
　　内家齐插花枝了，拜舞金阶谢至尊。 
　　宫柳长条一带青，木兰小桨掠蜻蜓。 
　　水花岸叶开无数，独采中流九子萍。 
　　蝶翅蜂须绕药丛，锦盆堆里领春风。 
　　赵昌粉笔徐熙墨，小字金泥碧叶中。 
　　漆合金描小凤皇，奁边移饲马头娘。 
　　昼长闲过蚕池畔，桑椹收来一半黄。 
　　飞虹桥北立松杉，曲磴钩回见石岩。 
　　绕到凌云最高处，红花碧刺挽轻衫。 
　　舟装龙凤结楼台，锦■⑵兰桡次第开。 
　　侧柁天鹅房畔过，鸳鸯鸂鶒点波回。 
　　龙舟泛罢鼓渊渊，射柳分明骤锦鞯。 
　　看过数番骠骑走，彩球高处鞠场圆。 
　　五毒宫纱驮玉环，榴花猩色点垂鬟。 
　　金鞯细马轻驮去，夹辇从登万岁山。 
　　水榭风帘细细香，荷花荷叶绕池塘。 
　　采将玉蛹华房实，把共银芽嫩菜尝。 
　　水殿纱厨绕玉螭，好风亭午忽来时。 
　　剡溪湘浦生秋思，闲写宣皇撒扇诗。 
　　鱼虾萍藻满方池，胶漆丹青出手时。 
　　玉座前头呈戏本，齐吹画角飐红旗。 
　　乞巧山边奠玉杯，鹊桥宫扇合欢裁。 
　　持针暗祷占年命，恰有红蛛挂镜台。 
　　范糖妙作女牛形，狮象纷排荐绿醽。 
　　台上试签先得巧，整妆重祝拜双星。 
　　翠旄缝节一层层，啮鏁金猊香雾升。 
　　一派仙傲云汉转，玉熙宫畔点河灯。 
　　宝幢法鼓动清冥，殿角明珠缀列星。 
　　卸却髻梁钗燕子，红袍黄领念番经。 
　　鹊桥银汉舞衣红，闲在珊瑚小架中。 
　　邀得并房宫女到，木犀花下斗秋虫。 
　　法酒齐分秋露香，蟹螯初劈白于霜。 
　　剥成蝴蝶推银碗，苏叶还倾洗手汤。 
　　桂花凉露滴珠胎，西内斋宫■⑶斗魁。 
　　三十六声丹凤响，遥传灵药九天来。 
　　天闲云锦烂生辉，珠靸香鞯绣作鞿。 
　　选得七龙俱上驷，承恩最有玉麟飞。 
　　涵碧亭边野菊斑，初三斜月照鸾环。 
　　梨园小部清歌发，残拍犹传郑隐山。 
　　调鹰内苑草犹青，野雉惊飞入杳冥。 
　　玉爪一双云里出，旋摩台畔落红翎。 
　　凤喙金泥玉靶横，窄衫盘鹘掠风轻。 
　　莫欺月晕长眉女，亲扈君王猎虎城。 
　　佳人殿覆黑琉璃，万乘亲迎践密期。 
　　不怙深恩还谏猎，断腥应得比樊姬。 
　　千古优俳郭舍人，君王一笑顿生春。 
　　百回过锦人间戏，騃女痴儿总未真。 
　　打稻纷纷戏绕场，扶犁稚子浴蚕娘。 
　　缫车秧马村家物，演作秋来一日忙。 
　　金距花冠各样题，斗棚明日要钩稽。 
　　五更玄武楼中绝，早点红灯待贴鸡。 
　　太液池通银汉流，斗牛击雾攫云游。 
　　晓来忽报池冰立，花草蒙茸捧玉楼。 
　　金凤刺衣圭刻短，玉虬注水漏声孤。 
　　香醪暖逼红箩炭，先酹绵羊太子图。 
　　池冰四合日争光，红板低栏艑样装。 
　　两岸绳竿飞迅下，玻璃镜里放冰床。 
　　玉戏初看第一巡，云阶月地白鳞鳞。 
　　满宫眉黛春山远，偷眼三千埽雪人。 
　　炉香绨儿袅轻烟，应制新词夜自编。 
　　襞取玉红书小字，沉沉叠鼓烛花偏。 
　　承恩玉辇奉追随，绣带东风叶叶吹。 
　　■⑷历门边穿径去，归来诵得透玲碑。 
　　阶前腊雪烂银砂，暖洞熏开五色芽。 
　　明日玉芝移宴处，隔帘奏进牡丹花。 
　　红萝厂里闹如云，锦段堆床五色分。 
　　却与彩妆裁窄袖，更无缘分制宫裙。 
　　巧样宫幡亸燕钗，彩妆插羽立庭阶。 
　　笙歌丛里看■⑸岁，院院香烧拍扳柴。 
　　学画双蛾宝镜开，珊瑚旧匣卸妆台。 
　　移盛眉子鸾环砚，小篆旁题女秀才。 
　　蛮拨犀槌色色新，六幺催按第三巡。 
　　缠头自向君王乞，不用从来豆叶银。 
　　赭黄小袋叠金丸，鸟柘新弓挂宝鞍。 
　　爱听栗留花外啭，背人飞过不曾弹。 
　　一树浓葩绮阁前，万重罗幕护香妍。 
　　花枝自觉三春暮，偏得东皇分外怜。 
　　大高元殿耸青冥，倚宠曾邀玉辇行。 
　　密誓御书虫蚀尽，君恩深重妾缘轻。 
　　雏莺学语画眉青，选得良家八九龄。 
　　挂项夜光珠一串，骄人新赐出坤宁。 
　　紫襦双带唾痕浮，挽得东风小蝶留。 
　　一片绿阴花树下，人前初试背身球。 
　　藕花微白芡花红，属玉低飞水面风。 
　　明月也随人意好，官家今日宿舟中。 
　　华堂开向玉河滨，宝串香消旧日春。 
　　好把银筝藏绣袋，碧云长拜画中人。 
　　漫倚倾城巧笑存，可怜命薄亦休论。 
　　伤心雨露春风句，纵被阳和未被恩。 
　　凤拨调弦奏琵琶，海棠时节降金车。 
　　自怜解语东风蕊，不及回龙观里花。 
　　京师生小识繁华，寂寂深宫怨落花。 
　　长记耍青携姊妹，女儿节里倍思家。 
　　碧鹦鹉语对红楼，促拍哀弦唱石州。 
　　伏日纵饶长命菜，可能消得一生愁。 
　　望断羊车不复来，自怜薄命类轻埃。 
　　虬龙冢畔回身立，愿奠霜眉酒一杯。 
　　绛趺落处霞三尺，素蕊开来玉一义。 
　　好乞芭蕉园里住，轻烟细雨独医花。 

　　题《宫词》卷后 
　　邱南　汪　琬（钝翁） 
　　里头阿监已无存，处处原陵野色昏。 
　　谁是宣阳门鸡叟，向人雪涕说开元。 

　　怊怅宫娃有废斜，缭垣荒径入田家。 
　　春风麦饭无人洒，吹落棠梨满地花。 

　　秘籍如新宝玺红，标题一色锦绫同。 
　　平原小楷龙眠画，流落慈仁贾肆中。 

　　御柳宫莺岁月赊，遗民不记旧官家。 
　　江南少俊才如海，独为东京录梦华。 

　　德州　田　雯（纶霞 ） 
　　石城辇道苔封久，旧巷红墙雨压欹。 
　　却怪徐郎偏作态，野花黄蝶谱宫词。 

　　安世房中曲莫传，淋池游燕几何年。 
　　笑它南渡无愁在。不入玉台新咏篇。 

　　白头飞尽夜啼鸟，天宝遗闻记得无。 
　　曲项琵琶声未绝，■⑹红寒泪作珊瑚。 

　　长洲　韩　菼（慕庐 ） 
　　华清河处雨如尘，遗事传来语语真。 
　　一曲新翻河满子，可怜无复旧才人。 

　　记得当年璧月时，君裁摩顶石麟儿。 
　　满宫莲色红绡上，可是前身江总持。 

　　宫体君家久擅名，多才不偶可怜生。 
　　玉溪锦瑟长依托，认取无题别有情。 

　　四明　周斯盛（铁珊 ） 
　　鬼火青荧欺白昼，竖毛人立嗥狨狖。 
　　云是谁家帝王宅，金屋琼台连结构。 
　　蛟螭筑尾盘红泥，凫鸭衔珠攒碧甃。 
　　脉断江山土石枯，烟昏日月麒麟斗。 
　　蝉衫钿带散行云，凄凉辇道埋铜兽。 
　　徐陵赋笔镌珊瑚，宫体裁成断语秀。 
　　冰茧调筝联雁飞，玉牙捍拨单凰奏。 
　　总向斜行字里来，墨洒古香朱印籀。 
　　故宫曲涧哀湍漱，宫柳招腰波绿皱。 
　　句骊新样制蛮靴，为君舞破东风袖。 
　　君不见，冬青树老鹧鸪啼，龙蜕无灵苔藓厚。 
　　不及年年寒食天，玉钩花草春如旧。 

　　研溪　惠周惕（元龙） 
　　蜀锦裒长回楚舞，胡槽柱短咽湘弦。 
　　不须更缀斜行字，一曲霓裳便惘然。（大临云：诗成后，亡失大半） 

　　鼎湖龙驭己无归，旧顿苍苔冷翠微。 
　　独有金凫留不住，时时还向日南飞。 

　　六宫遗迹已成尘，无复金莲点绣茵。 
　　每忆夜深花影句，可怜空妒咏诗人。 

　　玉女窗扉晓雾笼，黄幡百尺下相风。 
　　九成原是隋家旧，更有何人识故宫。 

　　吴江　吴　榷（超士） 
　　一束香词曲未终，万年枝上五更风。 
　　空闻露掌生苔碧，岂有寒鸦带日红。 
　　筝语乍停移雁柱，鹃声不断接秋虫。 
　　何戡已去张徽老，谁与凄凉吊故宫。 

　　故宫禾黍不禁秋，琐事流传抵梦游。 
　　时有才人垂紫袖，空教方士觅丹邱。 
　　琵琶南内回头望，觱栗西风满地愁。 
　　忆向天津桥上记，拍中清泪未曾收。 


　　〖注：■⑴，上合下土，与台同。■⑵，系+乍，zuò，音柞，缯纰貌。■⑶，扌+致，zhì，音致，刺也。■⑷皇+书，lóng,音龙，左右小门。■⑸，火+禺，音虞，拔器煑食。■⑹，虫+葛，là，同“蜡”。〗  

　　天启宫词　明　秀水蒋之翘楚稚　撰 

　　自序 
　　杨铁崖称《宫词》“为诗家大香奁”，仆谓“此皇家大竹枝也”。道细事而不入于俚，作艳语而不伤于巧。总不许村学究道只字。始唐人为之，原本《离骚》美人之思，自写其情，而不及事。虽云“宫词”，亦曰“宫怨”。至王秘监仲初，则以上家起居充依密记。如《汉秘辛》璅璅瑟瑟者，悉着之。只言事而不言情，特命之曰“宫词”。后人递相祖述，宠之为可补二史、诸小说之阙，繇是宫词与宫怨有间矣。仆今此词窃欲颦效仲初，而仲初所咏事皆行乐，仆则幽凄哀惋，缠绵悱恻，大抵多怨音云。盖熹庙在御时，阉妪交讧，椒难卒发，掖庭姮娥，惴惴晨夕不自保。稽事揣情，当有一种牢愁忧受之况。所以其言似颂似讽，似慰似怼。往往有欲言者，不能出诸口。或心不欲言，而不觉言。又及之忧谗畏讥，自怨怨人，情之所至，亦何能已已。矧风有《绿衣》、《终风》，雅有《白华》，皆怨祖也。纲常变而惩创明，独不可与言天启宫词耶。癸未三月，秀水蒋之翘楚稚氏。 

　　天启宫词 
