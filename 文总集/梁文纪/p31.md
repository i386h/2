<!-- { "loadSidebar": true } -->
　　亦有哲人独执髙志避世避言不友不事耻从污禄靡惑守饵心安藜藿口絶炮胾取足落毛宁懐组织如金在沙显然自异犹玉在泥湼而不缁身标逺迹名重前记有美髙尚处知若无劣哉羣品事静心驱茍能立志争此匹夫进忘陨获退守恬愉曰仁与义其迳不迂为之则至非物所拘宦成名立陟彼髙衢
　　销声賛
　　寂矣栖魂非海非樊若人焉往斯理空存天标已暧絶羽孤鶱尧逢岂让札值奚言
　　齐明帝哀防文
　　龙菆既彻备物已陈殡宫无夜夕燎终晨号环辌幄攀标应路容卫弗改轩槛如故望东川而不追仰昊天而自诉列圣同轨諡法树声爰诏掌牍式播遗英其辞曰五曜在天递作民主赫矣髙帝蒸哉孠武多难固业殷忧启圣时惟我皇功符受命爰始濡足坐运机深鹏逝风举龙动云隂之郢南泝御豫西临体兹大徳懐此小心賔于四门四门穆穆纳于百揆百揆肃肃徳浸堇荼仁被比屋何逺何迩无思不服孠君丧道不式典谟神噐业业事等瞻乌民懐真主后来其苏皇天眷命授以箓圗临朝凝晬昧旦丕显斟酌前王择其令典不言斯应不行斯践路台靡营离宫弗宴眷言胶塾启上庠轨仪四代祖述三王徳晖内动英华外扬礼行罇俎义及幽荒仰庶天徳降年永久北极齐光南山献夀沧溟奄竭嵩岱皆朽沴非昊穹惟余之咎攀龙讵几大隧厌世崇陛即宫下泉殡阶已遽素幙髙鶱端闱洞启唇绋徐前背朱阙以南转乗翠龙而东度经原野之荒凉属西成之云暮伐金鼔以清道扬悲笳而啓路极厚地而不追终苍天而永慕苍梧晦逺眘徽不泯纪事寂寞龟书可循哲王违世克播遗尘猗欤万古辉光日新
　　赛蒋山庙文
　　我皇体天御宇望日表尊备乐变乎笙镛郁礼华于俎豆迩无不懐逺无不肃鸟革素之容草移丹緑之状泉露改味日月重光仰惟大王年逾二百世兼四代扬玉桴布瑶席秦楚梁赵之巫把琼茅而延伫燕卫宋郑之音结流风而成曲九疑之来蔽日三山之驾若云
　　脩竹弹甘蕉文
　　渭川长兼淇园贞干臣脩竹稽首臣闻芟夷蕴崇农夫之善法无使滋蔓翦恶之良圗未有蠧苗害稼不加穷伐者也切寻苏台前甘蕉一丛宿渐云露荏苒嵗月擢本盈寻垂防含丈阶縁宠渥铨衡百卉而与夺乖爽髙下在心毎叨天功以为已力风闻籍聴非复一涂犹谓爱憎异説所以挂乎严网今月某日有台西阶泽兰萱草到园同诉自称虽慙杞梓颇异蒿蓬阳景所临由来无隔今月某日巫岫敛云秦楼开照干光普罔幽不瞩而甘蕉攅茎布影独见鄣蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同欵既有证据羌非风闻切寻甘蕉出自药草本无芬馥之香柯条之任非有松柏后凋之心盖阙葵藿倾阳之识慿借庆防稽絶伦等而得人之誉靡即称平之声寂寞遂使言树之草忘忧之用莫施无絶之芳当门之斯在防贤败政孰过于此而不除戮宪章安用请以见事徙根翦叶斥出台外庶惩彼将来谢此众屈
　　冠子祝文
　　蠲兹令日元服肇加成徳既举童心自化行之则至无谓道赊敦以秋实食以春华无耻下问乃致髙车子孙千亿广树厥家
　　连珠【二首】
　　臣闻烈风虽震不断蔓草之根朽壤诚微遂霣崇山之峭是以一夫不经威于赫怒千乗或致亡于巧笑【经一作佳或作必】
　　臣闻鸣籁受响非有志于要风涓流长迈宁厝心于归海是以万窍怒号不叩而咸应百川是纳用卑而为宰【百文苑作平】




　　梁文纪巻八
　　钦定四库全书
　　梁文纪卷九　　　　　　明　梅鼎祚　编范云【字彦龙南乡舞隂人仕齐广州刺史国子博士与沈约翊賛梁武帝受禅厯尚书右仆射】为桞司空让尚书令初表
　　陛下继明南面复垂显録増荣益观岂侧身限而露不广海尘不增山微物知止敢忘自退诚以懐音感遇久妨彛序尸禄昧宠取蹈风歌中寐轸心方飡凝虑宁可冒厘综之重负学制之谈将玷朝徽匪伊身议
　　第二表
　　臣闻圣人在上愚智无以息隠天下有道方圆归其能是如以驽蹇之才不致问于千里瓦砾之质伫待价于十城伏愿陛下矜臣负乗之光照臣匪饰之情迹言观用允授上才敛惠流恩曲蠲小第则云序斯平彛章载穆
　　除始兴郡表
　　臣被沐恩灵栖息荣幸贬貌兢视挺襟轸虑徒誓蠡管之诚终沈荧爝之用不悟悬景丽天通泾润下月绪未交镕光再铄修鞠慙疑驩不及抃且地临旧越甸分故楚厥壤惟腴实邦斯大将何以再宣王猷陶奉恵渥
　　谢示璧表
　　非郊禋有日礼天之寳肯降学校且兴圆水之符已集绛玉珪未足云譬【并艺文类聚】
　　范缜【字子真云从兄仕齐宜都太守入梁厯尚书左丞徙广州追还终国子博士】与王仆射书【俭】
　　君侯匡辅圣朝中夏无虞既尽美矣又尽善矣唐尧非不隆也门有谤木虞舜非不盛也庭悬谏鼓周公之才也乐闻讥谏故明君贤宰不惮谔谔之言布衣贫贱之人皆得献其狂瞽先王所以存而勿亡得而勿失功传不朽名至今者用此道也【艺文类聚】
　　让裴子野国子博士表【缜迁国子博士表让子野有司以资厯非次弗为通】
　　伏见前冠军府録事参军河东裴子野年四十字几原幼禀至人之行长厉国士之风居丧有礼毁瘠几灭免忧之外蔬水不进栖迟下位身贱名微而性不憛憛情无汲汲是以有识嗟推州闾叹服且家传素业世习儒史苑囿经籍游息文艺着宋略二十巻弥纶首尾勒成一代属辞比事有足观者且章句洽悉训故可传脱置之胶庠以奨后进庶一夔之辨可寻三豕之疑无谬矣伏惟皇家淳耀多士盈庭官人迈乎有妫朴棫越于姬氏茍片善宜録无论厚薄一介可求不由等级臣厯观古今人君钦贤好善未有圣朝孜孜若是之至也敢縁斯义轻陈愚瞽乞以臣斯忝回授子野如此则贤否之宜各全其所讯之物议谁曰不允臣与子野虽未尝衔杯访之邑里差非虚谬不胜慺慺微见冒昧陈闻伏愿陛下哀怜悾欵鉴其愚实干犯之諐乞垂赦宥
　　徐勉【字修仁东海剡人厯侍中中书令特进右光禄大夫】
　　上武帝论丧礼疏【勉迁尚书右仆射改授侍中时人间丧事多不遵礼朝终夕殡相尚以速勉上疏诏可】
　　礼记问丧云三日而后敛者以俟其生也三日而不生亦不生矣自顷以来不遵斯制送终之礼殡以朞日润屋豪家乃或半晷衣衾棺椁以速为荣亲戚徒各念休反故属纩才毕灰钉已具忘狐鼠之顾步愧燕雀之廻翔伤情灭理莫此为大且人子承衾之时志懑心絶丧事所资悉闗他手爱憎深浅事实难原如觇视或爽存没违滥使万有其一怨酷已多岂若缓其告敛之晨申其望生之冀请自今士庶宜悉依古三日大敛如有不奉加以纠绳
　　上修五礼表【勉博通经史朝议国典婚冠吉凶勉皆预议普通六年上修五礼表诏报】
