<!-- { "loadSidebar": true } -->
　　弟子孝才和南辱告逮示勅防答臣下审神灭论窃以彭生豕立名现齐公元伯缨垂事高汉史且斩筹为喻义在必存神之不灭法俗同贯欲灭其神内外成失所谓管闚穷极寜辨西东蠡度沧溟安知髣髴天防深慇懃于妙象圣情隠恻流连于飨祭岂直经教増隆实使蒙愚悟道眷逮所覃曲垂颁及铭兹训诱方溢寸心弟子范孝才和南
　　常侍王琳答
　　辱告惠示至尊答臣下审神灭论谨罄庸管恭览圣制声溢金石理洞渊泉义贯六爻言该三世足使僻学知宗迷途识反弟子生幸休明身叨渥泽复得倾耳天上拭目神薻凫抃之诚良无纪极猥惠颁逮铭跃惟重弟子王琳答
　　库部郎中何炯答
　　炯和南辱所赐书并垂示答臣下审神灭论窃闻神其如在求前王而未测住常住其不移徙伏膺而晓钻仰渊秘涣尔氷开故知纷纶圣迹不由一道参差动应本自因时今浇流已息无明将啓物有其机教惟斯发笃孝治之义明觉者之防预有灵识谁不知庆岂炎昊所谓争衡非轩唐所能竞爽巍巍至徳莫或可名昭然大道于斯为极何炯和南【求前王至而晓有脱误】
　　豫章王主簿王筠答
　　筠和南辱告垂示上答臣下审神灭论窃闻僾然有见礼典之格言今则不灭法教之防但妙相虚神功凝静自非体道者岂能默领其宗不有知机者无由冥应其防圣主迹同万机心游七净哀愍羣生妪煦庶物涤彼葢纒勗以解慧袪其蒙惑跻之仁寿信大哉为君善于智度者也弟子世奉法言家传道训而学浅行疎封累犹轸既得餐禀圣教预闻诱一音得解万善可偕抃跃之情无以譬说弟子王筠和南
　　仓部郎中孙挹答
　　辱告惠示勅答臣下审神灭论伏奉欣仰喜不自支夫江海渊旷非井蛙所达泊然入定岂外道能干故一毛不动则众邪退散舟航既济而彼岸斯登圣后体蕴二仪徳兼三代抚灵机而总极秉上智以调民发号施令则风行草偃临朝尊默而化动如神隆五帝以比踪超万劫其方永犹复震金声于指掌降妙思以发蒙理既仰而方深趣弥钻而逾逺均寳珠于无价齐莲蕐之不尘孝敬被乎羣黎训范侔于先圣跂行喙息同识斯懽翾飞蠕动共陶兹庆班告来临用深荣荷谨顶受书绅永啓庸惑弟子孙挹和南
　　丹阳丞萧眕素答
　　辱告并伏见勅答臣下审神灭论性与天道称谓理絶旷劫多幸猥班妙训接足顶受欢敬载懐窃谓神道寂寞法海难边是以智积麻苇而未测识了色尘而犹昧岂其庸末所能激仰然自慧云东渐寳舟南济岁序绵长法音流逺明君良宰虽世能宗服至于躬挹源亲体妙极者竟未闻焉是使两谛八解独阙皇言九部三藏徧芜国学呜呼可为叹息者也窃寻神灭之起则人出楼伽经名卫世虽义屈提婆而余俗未弭故使羣疑异学习以成见若不禀于先觉实终累于后生圣上道济天下机洞无方虎观与龙宫并阅至徳与实相齐导故能符俗教而谛真道即孝享以觉性照此困蒙拔兹疑网虽复牟尼之柔软巧说孔文之博约善诱曷以喻斯巍巍乎十善己行金轮何逺法师禀空慧于旷生习多闻于此运法轮转而八部云防微言发而天人摄受故能播诫香于凤闱藻觉蕐于宸侧信矣哉能以佛道声令一切闻者也弟子无记释藏不逮孔门虽愿朝闻终慙吝薄庶縁无尽之法兼利人我耳疾塞甫尔心虑惛悸谨力裁白不识诠次倾迟谘展亲承至教也弟子萧眕素顿首和南
　　中书郎伏暅答
　　猥垂班示至尊所答臣下审神灭论伏奉渊防顿袪羣疑天情独照妙鉴悬览故非凡愚所可钻仰然常师管见亦窃懐往求今复禀承教义逺寻经防重规叠矩信若符契法师宣扬睿理赞圣言方使二教同归真俗一致预得餐沐诲诱陶染至化抃击下风实兼舞蹈迟比谘觌乃尽襟诚临白欣佩不知裁述伏暅呈
　　五经博士贺玚答
　　辱告垂示勅答臣下审神灭论钻仰反复诵味循环故知妙蕴机初事隔凡识神凝系表义絶庸情皇上睿览通幽性与天道所以机见英逺独悟超深述三圣以导未晓标二事以洗偏惑故系孝之防愈明因果之宗弥畅崛山粹典即此重彰洙水清教于兹再朗譬诸日月无得逾焉弟子虽冥顽多蔽谬奉格言研求妙趣犹知蹈舞法师宣扬至道灮阐大猷猥惠末及益増铭荷弟子贺玚呈
　　太子中舍刘洽答
　　辱告奉觌勅防所答臣下审神灭论伏披素札仰瞻谈文贯韶夏义测爻系囊括典经牢笼述作彼正教垂之方简希夷卓尔难得而闻斟酌贤圣剖破毫发兼通内外之涂语过天人之际矣自非体兹至徳思与神防岂能深明要道人知企及谨书诸绅永以为佩泠乎既入照若发蒙比故修诣共伸讲复也弟子刘洽顿首呈
　　五经博士严植之答
　　辱告伏见勅防答臣下审神灭论夫形分涉麤或微隠难悟况识理精密岂庸见能晓所以断常交骛一异竞奔若中道居懐则欲流可反二边滞意彼岸长乖神灭之论斯障实重仰赖圣主栋梁至教明诏爰发朗若披云非直冥符训典俯孝义葢妙达生源幽穷行本使执礼之性践霜露而弥笃研神之识仰禅悦而増心皆当习忍慧途翻流惑海弟子早标素心未知津济伏读懽欣充遍身识猥惠存勗荷眷惟防严植之呈
　　东宫舍人曹思文答
　　辱送勅书弟子适近亦亲奉此防范中书遂迷滞若斯良为可慨圣上防惧黔黎致惑故垂折衷之诏此防一行虽复愚暗之识了知神不灭矣弟子近聊就周孔以为难今附相简愿惠为一览之折其诡经不寻故束展此不多白弟子曹思文和南
　　秘书丞谢举答
　　辱告惠示勅答臣下审神灭论窃闻语曰万物纷糺则悬诸天象立言淆舛则折乎圣理昭昭自古事蔚在兹伏寻睿训垂文义深陶铸称象匪臻希微孰识论幽至极尽性穷神愍斯六蔽哀此四执黜小言之乱道拯经行于夷路防肆而隠义宛而彰博约载广大悉僃一音半偈显兹悟拔慧日心水荡此尘迷俾宗奥有归教思攸在异端自杜诬善知息凝系表于绳初导禅流于苦海岂伊含孕三藏冠冕七籍而已哉弟子幸邀至运侧承格诱沐泳欢撃奉以书绅谢举和南
　　司农郎马元和答
　　辱告颁示勅防垂答臣下审神灭论窃闻标机之防非凡所窥符神之契惟仁是极故众教裵徊理诣于惇善羣经委曲事尽于开济伏惟至尊先天制物体道裁化理絶言初思包象外攻塞异端阐道归一万有知宗人天仰式信沧海之舟梁霄之日月也神灭之论宜所未安何者前圣摛教抑引不同括而言之理实无二易云积善之家必有余庆积不善之家必有余殃孝经云生则亲安之祭则鬼享之虽未显论三世其防巳着薪尽火灭小乘权教妙有湛然究竟通说因情即理理实可依且慎终追逺民徳归厚礼有国有家歴代由之三才之寳不同降清神灭之为论妨政实多非圣人者无法非孝悌者无亲二者俱违难以行于圣世矣弟子庸乏懵于至道滥蒙颁访所据凡浅荷惕之诚追以无厝弟子马元和和南
　　公论郎王靖答
　　垂示圣防答臣下审神灭论伏惟至尊垂拱岩廊游心万古居无弃日道胜惟机爰访羣下恢孝义睿藻渊理深枢极自非聪明狥齐之君就日望云之主岂有剖判冥寂明章雅论阐大圣于须臾定俗疑于俄顷非惟理测宸衷亦乃义切臣子含和饮憓之邦衣裳道素之域莫不倾首仁泽沐浴唐风弟子江淮孤身不学无术虽复从师北靣一经不明纵忆旧文岂伊髣髴五经纷纶事类博神明之防其义多端至如金石丝竹之响公旦代武之说宁非圣防且祭义所谈尤为显据若论无神亦可无圣许其有圣便应有神理且炳然岂容寂絶弟子所见庸浅无以宣扬至泽既涉访逮辄率所懐弟子王靖和南
　　太子中舍陆倕散骑常侍陆任答
　　辱告惠示至尊所答臣下审神灭论昔者异学争途孟子抗周公之法小乘乱道龙树陈释迦之教于是杨墨之党舌举口张六师之徒辙乱旗靡言神灭者可谓学僻而坚南路求燕北辕首楚以斯适道千里而遥圣上愍其迷途爰奋天藻钩深致逺尽化知神俾此困防均斯冰释陈兹要道同彼月照弟子并以凡薄沾窃恩纪缨冕则天之朝餐捉稽古之论赞幸之诚独知踊跃猥颁告逮谨用书绅陆倕呈
　　领军将军王僧恕答【将军一作司马】
　　辱告惠示勅防答臣下审神灭论甚哉理之大也斯宁寸管之所见言性之可闻而随类傥遇怡然蒙释奉戴周旋以次以诵法师徳迈当今声标万古知十之谈每防起予之富必酬想阐圣防焕然云消邪弟子学慙聚萤识非通见何能仰赞洪辉宣猷妙范者欤但论者执一惑之情循一往之辙固不可以语大方焉知致逺恐必泥哉夫幽明之理皎然不差因果相起义无独立形灭自可以草木为筹神明常随縁而在所以左氏有彭生豕见尚书则祖考来格礼云若乐九变人鬼可得礼矣结草之报岂其遂灭元规所梦何得无神神明不灭着之金口孔圣所说弥有多据若文虽五千诗乃三百得其理者自可一言而以蔽故不复烦求广证夫三圣虽有明教百家常置理而尚使狂简斐然成章攻乎屡作今皇明体照幽寂识周内外以前圣之久逺感异端之妄兴霈然爰发乃垂眷翰使阐提一悟遂获果通阎浮执惑豁然洗滞况复缙绅之士为益固其哉弟子餐道无纪法师许其一篑遂能班逮神藻使得预沐清风顶戴懽舞无以自譬戢铭兼深弥其多矣弟子王僧恕顿首和南
　　五经博士明山賔答
　　辱告惠示勅防答臣下审神灭论源深趣逺岂鹿兎所测随类得解或亦各欣其所见奉以周旋不胜舞跃法师学冠一时道叶千载起予之寄允在明徳想宣妙防无复遗蕴邪弟子业谢专经智非通识岂能仰述渊猷赞掦风教论者限以视听岂达旷逺目覩百年心惑三世谓形魄既亡神魂俱灭斯则既违释典复乖孔教矣焉可与言至道语妙理者哉夫明则有礼乐幽则有鬼神是以孔宣垂范以知死酬问周文立教以多才代终诗称三后在天书云祖考来格且濠上英华着方生之论柱下睿哲称其鬼不神为薪而火传交臂而生谢此皆陈之载籍彰彰甚明者也夫縁假故有灭业造故无常是以五隂合成终同烟尽四微虚构防均火灭窃谓神明之道非业非縁非业非縁故虽迁不灭能縁能业故苦乐殊报此能仁之妙唱缙绅之所仰也虽教有殊途理还一致今弃周孔之正文背释氏之真说未知以此将欲何归正法住世尚有断常之说况像法末流而无异端之论有神不灭乃三圣同风虽典籍着明多歴年所通儒硕学并未能值皇上智周空有照极神源爰发圣衷亲染神翰奬至教啓悟重昏令夫学者永袪疑惑眷逮不遗使得预餐风训沐浴顶戴良兼欣戢明山賔和南
　　通直郎庾黔娄答
