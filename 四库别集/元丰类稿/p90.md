<!-- { "loadSidebar": true } -->
　　阁下之来，政事之行固有日矣。某与州民食息耕，凡有赖于上者，皆阁下之赐也。而某又于此时亡以自叙于铨，必得州檄为之明据，然后可以取信于公而得禄于家，至于文移屡干视听，是则居部属不为不幸，烦庇覆不谓不深。然未尝敢造屏户之间、望凡筵之末者，岂以怠堕而致旷阙？盖罪废之久，未敢自预于士大夫之行；孤危之中，固颇不追人事之好。其于退伏，只欲自省而补其将来。所赖至仁照以余光，而恕其不及。今者，忽以岁尽，迫将西行而公檄未临，理当自请，故不复避尘渎之咎，而因辄自叙恳悃之诚。伏惟抚临四民重失一物，宽其慢弛之罪，怜其屯踬之情，于符移不惜其行，于刺谒不求其至，既终公议，亦慰私怀。〈《南丰曾子固先生集》卷十七〉

　　【局事多暇帖】

　　局事多暇，动履礻是福。去远晦论之益，忽忽三载之久。ㄣ处穷徼，日迷汩于吏事之冗，固岂有乐意耶？去受代之期，虽幸密迩，而替人寂然未闻，亦旦夕望望。果能遂逃旷弛，实自贤者之力。夏秋之交，道出府下，因以致谢左右，庶竟万一。余冀顺序珍重，前即召擢。偶便专此上问，不宣。巩再拜运勾奉议无党乡贤，二十七日谨启。〈《六艺之一录》卷三九四。〉

　　◎奏状一篇

　　【论常平三等粜籴斛斗不便状】

　　当州检会昨准本路提刑司牒，准司农寺牒，准熙宁元年六月九日中书札子节文，委逐路提刑司下州军监县，各令供析十五年以来斛斗价，分为平及贵、贱三等开坐闻奏，仍乞付寺置簿抄录，遇州县斛斗及贱价，即收籴入，贵价即出粜，及平价则粜籴俱止；每遇合当粜籴，便令所在州军及时施行，具价直申提刑者。州司承准已勘会到十五年斛斗价例，分为平及贵、贱三等，每斗钱数，于熙宁元年十一月初四日开坐具状申奏去讫。当州勘会逐年每至秋成，据见管籴到常平仓米钱，估定在市酌中实直时价收籴斛斗，椿管准备，向去物贵出粜，救济饥民。自今年春夏以来，里外米价增贵，小民艰食，已依条于在州及外县镇委官置场，出粜常平仓米救济，止今都粜过四万七千八百七十一硕，收钱椿管，应副秋成，依例收籴斛斗，准备来年春夏米价踊贵时出粜，以济饥殍。今来司农寺起请分为平及贵、贱三等，贵粜贱籴，平价粜籴俱止。当州上项年内，贵价每斗七十五文，平价七十文，贱价六十文至六十二文九十八陌。若今秋米价高于所定贱价，每斗或至六十四五文以上，合依上条不该收籴；如每斗至七十文价，粜籴俱止。缘本州今来出籴斛斗至多，州城诸县里外所阙常平仓米，若不趁时收籴贮积，窃虑来年春夏正当民间阙绝之际，官司无米支粜，小民失所。州司兼检准编敕节文，常平仓斛斗若年丰物贱，即于市价上添钱收籴；如年俭物贵，即相度在市实直价例特与减钱出粜，不得亏损元籴之价。又条，常平仓斛斗，每年约定合籴数目，遇秋冬斛斗价平时广谋籴。缘本州今年秋籴斛斗在近，窃虑计置失时，别致误事。伏乞朝廷详察，早降旨挥，许依旧条施行。

　　贴黄窃详旧法，但视时之美恶，而敛散天下之粟，不为一定之制，可谓约束之文甚简，而弥纶之意甚周。今法必取十五年之州县开仓乡聚漕致同时出粜，一斗为钱七十有五，所出者几五万硕，所以平已踊之价，济艰食之人。窃惟圣恩至深至厚，此可谓不易之良法也。今所粜粟几五万硕之钱，向冬收成正当广籴以准备来日之害，若使拘于价平而不籴，或拘于价贱而不粜，使藏有积滞之钱，而仓无储贮之粟，于以虑患圆微，不亦阙乎！使来岁万一或有水旱之忧，未知何以救之？此为吏者所以不敢坐视而宴然也。伏惟圣恩财择，幸听用旧，无拘以新制，使幽远之人偏蒙上赐，实天下之幸。〈《永乐大典》卷七五七录《元丰类稿》。〉

　　◎启五篇

　　【代上张学士】

　　天下共论阁下之才、谅直之节形于朝廷，而廉退之行加于上下，为日旧矣。及拥节旄分一面而使，当国家经费之广，而诸路争出计策以求余财而自为功之时，阁下方悼百姓之穷，恶俗吏之薄，以出入期会之常奉贡赋之事，而以兼吏博爱之政被于绵地数千里之人，其明于轻重之间、利害之际，而其心岂近也哉？故天下之士不远江海山陆之途，不顾自进之嫌，而以争归阁下为事，诚以义之所在则天下之所向也。况于十州十县之地，百执事之人以身得察于左右者，其欣附复何如哉？而阁下又方不以位势之尊，不难诎降于人，以以四面进之，故自归者之日众，欣附者之日倾。

　　夫何繇哉？理则然也。夫去小恶则大恶惧，举小善则众善兴，此非由他，盖人之情，谓上之人于善恶之别，且不遗其小者，而况于其远大者乎？虽然，去恶以止恶，不若举善以励善，使人自趋，则不为恶可以止恶之愈也。

　　今使者之务宜无意于此者，而吴越之大，吏可谓有小善之资在可举之势者，岂无人哉？若某之微ウ者，得以姓名彻阁下，而所以致其心力之劳过，蒙执系者之见识，尝赐之一言之奖，亦已久矣。某者不敏于事，徒以先世之故，得有禄食之赐，又用举者之言且方窃邑于此，夙夜之所自励于此，邑之人曲直损益、沮劝废置之宜，而至于赋税发召、出入要会之故，未尝敢不尽其心焉。理之所在，惟其不达，苟达焉，未尝敢不循也；理之所去，惟其不达，苟达焉，未尝敢不避也。若此自强，虽不足谓美，然始终庶几无大旷，自亦蒙鄙之分所竭之至也。伏惟执事者之贵听览之远，在其事亦已察矣。而某之不偶，一来为吏，饥寒骏奔十余岁中，虽数枉有司之荐，而其穷固未动也。今者幸遇阁下之仁，尝蒙一顾之重，若不进而言焉，则有自弃而已。诚以阁下之材德，天下以谓宜大用于朝，而不宜淹此一方也。如一日去而坐廊庙之上，方当于天下之治，图其大者，则某之贱，或有所未暇及焉，是某之穷，无振之者。

　　伏惟采其倾附之情，察其自竭之效，而矜其地势之若此，成以一言之奖，许以小善之进，则岂独孤陋之幸，亦所以使四方闻之，谓如某者且不弃于门下，则众善之劝必自此始焉，惟阁下留意。〈《南丰曾子固先生集》卷十八〉

　　【贺正字启】

　　奉被诏函，进登册府，伏惟庆慰。窃以某官材资秀峙，识度淹冲，富华国之懿文，剧抱经之宿学。一人嗟异，钦相如之同时；多士推先，服桓荣之稽古。果允时望，特被朝恩。流马木牛，方佐中都之费；金匮石室，遂窥广内之书。窃惟宠数之行，兹实要途之渐。伫跻法从，用协佥言。某获在下风，侧闻成命。分符海徼，幸依德庇之余；寓直书林，更托隽游之末。其为欣庆，曷有缕陈。〈《群书校补》〉

　　【贺方正字启】

　　赐对中宸，升华内阁。上恩优异，贤业光亨。国家宪奎，壁以右文。敞蓬瀛而吁俊，匪独图书之寄，实为公辅之储。任惟系于才能，官不拘于阶陛。凡膺妙选，允谓清流。伏以某官蚤擅英声，素推奥学。金门射策，风采动于诸公；玉殿昌言，论议开乎明主。墨未干于黄甲，身已出于青云。岂稽古之无功，宜致君之有术。侧闻新命，远慰私诚。未修赞喜之仪，遽枉相先之问。谦勤滋至，佩荷奚胜。〈同上〉

　　【与俞叔通教授】

　　辱文采甚盛，所以应今之科选者，宜无不合，而乃尔滞淹，此鄙钝所未谕。迫行不得迎接，谨奉启陈谢。〈同上〉

　　【贺秦龙学除帅启】

　　伏审进参内阁，就正中权，耸然休光，服于众听。恭为某官智周物表，识在机先。疏达变通之才，早推于朝论；英奇敦厚之气，实嗣于家声。惟先朝辟国之初，而执事宣劳之际，总齐邦赋，已逾于三年；摄领帅权，名遍于诸路。山川不离于指顾，草木亦熟于威名。故一朝疏受钺之荣，而举军恨登坛之晚。幕府虽旧，号令更新。某积愧疏愚，久尘ツ奖，妄意功名之会，耻专文字之间。倘许属，获伍西河之士；犹能载笔，往铭瀚海之师。瞻颂愈深，情诚罔既。〈《五百家播芳大全文粹》卷一七〉

　　◎序一篇

　　【喜似赠黄生序】

　　五年时，某送别介卿于洪州。黄生年十四五，在舟中出入吾二人之间，与众童子无异。其时从介卿于淮南，至者独言黄生敏且勤，自此黄生之能浸浸闻。至介卿之门者，归莫不爱其为人，而异其业之进。介卿以书抵黄生之亲，亦骤称之。于是黄生之里人皆叹其善自致，而畏且慕之。其大父虽已老，其母虽久寡居，闻黄生之进如此，虽在千里之外，犹朝夕侍其旁也。虽书信岁不过三四至，犹朝夕与之上下语也。非特如是也，其喜殆甚于朝夕侍其旁，朝夕与之上下语也。何则？黄生在其家，无以异于众童子，一出而得大贤为之依归，遂以能闻于人，为其大父与母者，其独能勿喜乎？其不愈于朝夕侍其旁，朝夕与之上下语乎？予闻之亦喜甚。

