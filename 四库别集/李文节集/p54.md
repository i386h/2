<!-- { "loadSidebar": true } -->
　　巍巍紫殿于此禁中维　皇游衍昊天与通天之立君岂曰尔□四海万几一日二日逸则必淫劳则能思治忽存以端系于斯是以君道无逸为贵一心无逸百祥攸萃精神日强事功日起可以延年可以致理在昔圣人受命享国安于泰山寿于箕翼令名鸿号声施至今何以致然无逸乃心忠哉姬旦左右成王却顾长虑懿训用章叙述列辟自商及周德有勤逸祚有短修遗编斯存万世不易南面蓍龟治安药石我　皇抚运累洽重熙匪曰未盛所虑平陂我　皇廸德刚健□中匪曰未至所虑初终功在一篑治慎无虞无逸作所实为良图勿谓既圣逸则灭德勿谓既治逸则回测勿谓定尔惟逸□离勿谓咸宾惟逸乃贰宴安可怀得无妨政躭乐可从得无伐性虽当游观毋忘儆饬念及小民心存稼穑操而兢业去而怠荒天休滋至　万寿无强 

　　○当官三事箴 

　　维皇建官析圭担爵亡内外崇庳厥责匪薄苟慢官而溺职斯尸旷之为怍惟清慎勤当官凖矱其清云何氷糵自律金粟弗睹马羊弗入矢尔察察戒尔沕沕其慎云何渊谷为惧毋易而言毋轻而厝凛凛周防□栗却顾其勤云何寸阴是竞昃食序业带星庀政职思其忧劳不言病惟兹三事韦弦不啻可以远咎可以存位阙一不可必陷吏议是以自古在昔先民之度留犊明廉悬鱼表素恭则数马密则温树或闻鸡而即起或养雀以勤暮彼皆守职奉公遵道得路予虽愧夫颙蒙愿亦趋而亦步 

　　○座右铭 【 有小序】 

　　夫铭者先民所以识警诫时观省也故自户牖刀剑盘盂几杖往往有勤彼虽生而徇齐犹然藉此以斧深至德琢磨令范矧余颛愚不类仰惭俯媿每用惕然爰取先民之义着铭座右庶几观省不离乎目警诫不忘乎心检身寡过亦或有助云尔铭曰　先民有言彼丈夫我丈夫谓圣贤不可为者非愚则诬尔当知万古纲常百代事业尽在尔六尺之躯为君子儒乎为小人儒乎为舜之徒乎为跖之徒乎尔其慎所趋毋为温饱而忽天下国家之计毋为名位而失不朽之图闲不可踰行不可污学不可芜德不可孤日月其徂岁不我需百年之久不过须臾一或缪乃途坏乃模第取纡紫而拖朱是以连城之璧易锱铢燕雀之小而弹以隋侯之珠世岂以尔为有无尔其非夫是用作铭书之座隅 

　　○谒文丞相祠辞 

　　余相观此下士兮纷逢世而得路何先生之姱质兮丁季宋以窘步当皇舆之败绩兮犬羊张其莫抗岌大命之将泛兮乃鞿羁以右相编虎须几不免兮伤浮海之踉跄昼伏宿莾而顑颔兮夕餐樵之余粻仍披草而求君兮梁一木以支厦夫岂不知戞戞之无益兮脊而不能舍也既呼江淮之雄骏兮又纠南士之锐师砺钩棘与长铩兮振钲皷与斾旗冀一成三户兮尚祝夏而兴楚将衔木而填海兮频挥戈以延晷何先生之忳固兮空为此纡轸也岂其有他故兮不忍宗周之陨也憯昊天之莫顾兮技巳单而力既用歼夫厥家兮又身被于维絷纵欲杀而不忍兮怀粪壤而要之荃不察夫中情兮更申申其骂之曰览女其犹未悔兮终然妖乎炯之野羗解缚而相兮尔何怀乎故社岂先生之忍闻兮顾依前修之遗则初既有夫成言兮讵中道而可食猥屈心而抑志兮徒贪生而处秽宁伏锧而就镬兮不忍为此态也身累累其见幽兮日翳翳以将夕忳郁邑其佗傺兮歌声犹出夫金石虽九死其不回兮焉能忍与此终古犬羊见其如此兮众兴心而嫉妬乃遂焉而逢殃兮直如饴而受之虽萎绝其亦何伤兮耿昭质其亦未亏繄先生之颠沛兮岂其心之所惩铸楚铁以为肝兮炼越石以为肠嗟人生之不百年兮何崦嵫之易逼盖有捐之而修兮有顾之而促雍门刎而死越兮莫敖瞑而入吴盖自古而有之兮匪先生独罹乎此辜既死贤于生兮又舍是将焉索彼忍诟而苟存兮宁不为之泚额睠先生之遗祠兮历春雨与秋霜云油油其长垂兮兰总总其犹芳余何为而大息兮感先生之义也跪敷袵以敶辞兮亦表予之志也 

　　○拟圣驾再祀山陵尽蠲昌平州今年田租守臣谢表 

　　万历十一年某月某日臣某恭遇　圣驾再祀山陵书蠲昌平州今年田租谨奉　表称谢者伏以　大孝飨亲载举秋尝之典　至仁闵下爰敷春煦之恩编户驩腾穷檐忭舞臣窃观前代间亦蠲租一见于元封而泰山之登何义再行于神爵而甘泉之幸无名既于礼为不经故虽蠲而非惠孰如今日独迈前踪钦惟　皇上事亲如天保民若子雨露濡而霜露降时动孝思五月谷而二月丝频勤慈念是以凉飙应节祀事再修精禋方展于园陵轸恤遂周乎黎庶谓昌平之地比属宸游勑今岁之租悉行蠲免以不惊之徒御曾何供亿之烦乃惟正之常供顿罢征输之令即周王之大赉何以加焉彼汉帝之赐租方斯蔑矣臣心劳抚字惭治效之未闻政拙催科患民逋之日积欣逢帝泽共效嵩呼伏愿体　列圣之心诞敷厥德推一州之爱益广其施含而游鼓而嬉四海歌太平之　天子昌而炽寿而富万年祚有道之曾孙臣无任云 

　　○拟恭进重修大明会典表 

　　臣某等恭奉　勑旨重修　大明会典今巳成书谨奉表　上进者臣诚惶诚恐稽首顿首上言伏以　圣王垂统于昭燕翼之诒　明主绍天载睹鸿谟之定礼缘义起典以时成窃惟历代之兴各备一王之法虽质文繁简随世推移而斟酌变通与治同道盖自唐虞而下其法简惟周之六官为详繇汉晋以来其法繁惟唐之六典为约至于我明之作法实监周唐以折衷　皇祖有诸司职掌之颁制作一新于草昧　孝宗有大明会典之辑经纶大备于重熙自是代更　四朝岁逾六纪条例既为之日益法守亦因而渐更正当神化之时适际綦隆之会我　皇上德迈三皇五帝统承二祖　九宗焕乎文章兼　圣明之述作丕哉承显觐文武之烈光谓会典一书先猷特重不以时而修治壬戌之旧籍裁嘉靖巳酉之新编臣等爰率羣工袛陈绵力抽书虎观纵观金匮石室之藏载笔石渠徧考庶府诸司之令仍其故事而益以近规提其大纲而分为众目百度之鸿纤毕备累朝之沿革具存譬齐政之有玑衡三辰四游疏而不漏犹治丝之有经纬千条万□□而有章此岂臣等□□微才敢与弥纶之事□□鸡小□能窥造化之全良皆取自　上裁一遵　宸断依经作传或可窃比于素臣以筵撞钟终恐未通其条贯惟愿多闻建事主善为师不愆不忘继序有光于假乐尔弥尔性卜年远过乎卷阿臣无任云云 

　　○读太仆寺志题后 

　　予读太仆寺志则牧政之始末沿革犁然具巳大都初牧于官巳乃牧于民巳乃收其牧地之入以资市马凡三变云要之牧终不可罢市终不可倚以予所闻今西北边傥亦有所谓汧渭者乎即不得夫非子也者而任之第以故额之什伍令民受牧简良有司拊循之薄其课核其实民不害而马孳息卒有军兴阡陌之间可呼而具也孰与一切罢之而贸市之为资驷铁駉牡骊黄骍驈之产尽矣国何恃以抟胡盖马政之弊弊于玩愒因循上下相蒙为虗冐而倚贸市者亦偷取目前终非为国家长久计也予向诵定之方中至所谓秉心塞渊騋牝三千者初以为迂未必然今乃信之夫忠实之谓塞长计之谓渊嗟乎有怀忠实为长计者乎即以提衡天下可也何论区区□□□ 

　　○试岁贡生策问一首 

　　问宋儒有云师道立则善人多夫欲作人造士化民成俗舍师儒亡托巳顾尝恠书传所载以治行著者甚伙乃师儒之良自苏湖外寥寥何也岂吏治之司展布尚易模范之地称塞尤难与　国家兴学育材广厉学官岁拔经明亡害者累试之而后使教士盖其慎也而诸文学往往冗不见治谭者谓当责志然与夫志先自薄而何以厚望于士昔湖学士出效世率多适用则有经义治事之教存焉彼其时方尚词赋独何术以诱士使乐为与今经义巳稍不类古治事益废不谭矣或欲并□而行之其可与诸生即将服官广文训督多士其志之所存与其教之所设必有慨于中者愿明言之毋隐 

　　○翰林院先师祠新易木主谒告文 

　　维先师庙寝徧垓蒸尝匝寓神何地而弗临礼尽人而咸秩而兹翰院之区衿裾之伦诵法尤殷祠事巳久肃共俨恪之仪于是乎展仰瞻钻望之志于是乎兴然而自昔相沿则惟象设传神写照或失炳□之容考典据经抑非聅定之□□易木主□作神栖呜呼圣灵不歇斯文在兹□□□□□山之范攸存颙若有孚梁木之想斯寄敬用谒告庶几来冯 

　　○拟朝鲜国谢赐勑昭雪宗系表 

　　伏以　圣德如天丕冐裔夷之境　王言若綍明昭世系之传诬雪先民感罙后代臣惟人本乎祖义不忘先凡兹戴发含齿之伦皆知木本水源之谊岂曰异域而无是心伏念臣先臣成桂系出全州忠闻　上国回戈鸭绿夙输内向之诚嗣位朝鲜实迫众推之会是以　高皇帝命名曰旦赐□为王系既昭然义亦甚正夫何谗人罔极造语不根诬以弒逆之名指为仁任之子穷荒绝徼流传易以见疑袭舛承讹久远何繇昭雪伏遇　皇帝陛下乾坤为量日月同辉合夷夏以并包辫发雕题尽蒙覆露穷幽遐而毕照覆盆蔀屋得耀光明臣幸际　熙时冐陈淹抑诚不忍忘其祖讵知得请于　天察今是而昨非爰改疑而传信载之会典尽刊旧史之文　赐以勑书俾作世家之宝先臣之心迹晦而复明累叶之源流乱而复正宁独云仍之裔世世铭恩泽兹日出之□□□咏德□不益坚忠悃永守藩篱虽大造难酬期勉希乎大马即此生莫报尚誓戒于子孙 

　　○陵祀暨卜寿宫礼成内宴两宫致语 

　　伏以仁率亲义率祖馨香萃　九庙之精神天效顺地效灵考卜擅万年之形胜覩　慈颜之有喜开华宴以承欢恭惟　圣母仁圣懿安康静　皇太后陛下握坤维而为　天子之母合华夷内外莫不尊亲　慈圣宣文明肃皇太后陛下乘泰运而生　圣人之君建礼乐中和实惟启佑　圣善同孚于一德　母仪均式于八埏我　皇上天纵圣神明严爱敬至养来九州岛万国无二域中清□同四序三时不离膝下维霜露既降正鸿鴈来宾属当　陵祀之期兼念　寿宫之卜奉　慈闱而出长乐金根玉辂亲劳　万乘先驱开驰道而走新丰羽骑霓旌毕集千官护从望寝园而至止祀事孔明登胜地以徘徊玄览斯定何论甘泉太乙诸若封泰山禅梁父七十二君缛典曾如今穆穆之孝思莫道骊阜牛眠纵然涧水东瀍水西八百余禩王基总逊我葱葱之佳气芬苾登而　祖宗肹蠁山袛应而臣庶欢呼鸿礼告成　銮舆载返筵张玳瑁宴设瑶池桂醑椒浆金茎露携来仙掌猩唇麟脯赤瑛盘擎出天厨演纷来水陆之奇曼衍奏鱼龙之技宝鼎香烟蔼蔼璇居瑞气融融雉扇徐开五色云中瞻嫠彩鳯箫沸起九重天上进霞觞不妨步步娇随肯惜声声慢送共祝　慈龄永驻八千岁为春秋更偕　帝祚遐昌亿万年膺历数臣等叨参法部幸遘　昌辰莫罄名言僣陈口号　陵祀　寿宫二典成归来华宴敞雕楹女中颂德真　尧舜膝下承欢是　圣明瑞气氤氲浮　鹤禁祥飙缥缈应龙笙小臣愿上　千春祝岁岁长将寿酒倾 

　　李文节集卷之十一 

　　●李文节集卷之十二 

　　晋江　九我李廷机着 

　　书牍（一） 

　　◆书牍（一） / 

　　报李麓源 
　　与边南亭 
　　与丘秀才 
　　报潘春江 
　　报董震峯 
　　报黄振坡 
　　报黄仪老 
　　报明春元 
　　报李平□ 
　　报董汝□ 
　　报黄浴沂 
　　与郑龙岩 
　　报颜桃陵 
　　报郭希所 
　　报张洞斋 
