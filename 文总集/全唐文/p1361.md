<!-- { "loadSidebar": true } -->
    右，臣得管内台州奏，月日五色云见者。一州官吏僧道耆老悉皆瞻睹，已具奏闻，并写图奉进者。伏以景□上瑞，王者祉符，焕彩彰之在天，知圣德之昭感。伏惟陛下化孚有截，道洽无垠；承天地之贞明，导阴阳之和气。遂使纷纷郁郁，自东而徂西；若烟非烟，一旬而再至。征诸古谍，事罕前闻。伏乞宣付史官，以昭简册。
    ○为裴中丞奏邕管黄家贼事宜状
    右，今月四日，邕管奏事官严训过，称押衙谭叔向等与黄家贼五千馀人谋为翻动，虽已诛斩，犹未清宁。臣当时差本道同十将试光禄卿雷绕至邕管界首宾州以来，迎探事宜，兼为声援。昨得雷绕十四日状，并严训状报同到，其黄家贼并已退散，名归洞穴讫。伏以鼠窃狗偷，非足为患。陛下成灵运被，神仕旁行。遂使奸狡之谋。先期而自露。回邪之党。不戮而尽夷。伏恐飞章已达，吉语未闻，上轸天心，犹烦庙算。臣谬居方镇，忝接疆界，所得事宜，不敢不奏。
    ○让监察御史状
    右，臣伏准《名例律》，诸官与父祖讳同者，不合冒荣居之。臣祖名察躬，今臣蒙恩授前件官，以幼年逮事王父，礼律之制，所不敢逾，臣不胜进退惶恐之至。谨诣光顺门奏状以闻，伏听敕旨。
    ○为京兆府昭应等九县诉夏苗旱损状
    右，臣谬领京畿，已逾两月，政术无取，诚恳莫申，遂使雨泽愆时，田苗微损，夙夜兢惧，寝食靡遑。今长安二十四县，并准常年例全征。其昭应等九县，臣各得状，并令详审，各绝隐欺，谨具别状封进。臣当府夏税，通计约二十九万石以上，据所损矜免，氐当三万石有馀。恤人则深，减数非广。伏以圣慈宏贷，悯念蒸黎，臣忝职司，不敢不奏。无任惭惧之至。谨录奏闻，伏听敕旨。
    ○为南承嗣请从军状
    〈故某官赠某官南霁云男某承嗣〉
    右，臣亡父至德之岁，死节官睢阳，陛下每降鸿恩，必加褒宠。臣自七岁，即忝班荣，垂五十年。常居禄秩，再守遐郡，绩用无成，终贻官谤，甘就严谴。无以负荷先志，报效殊私，以惭以惧，陨越无地。伏见某月日敕，以王承宗负恩干纪，命将徂征，雷霆所加，殄灭在近。臣窃不自揆，思竭忠诚，愿预一卒之任，以答百生之幸。庶得摧锋触刃，摩垒搴旗，冀获尽于微诚，傥不坠于遗烈。踊跃之至，夙夜不宁。敢希皇明，俯鉴丹恳。臣闻周官考艺，国子置车甲之司；汉道推恩，孤儿备羽林之用。千秋思奋于事越，仲孺期死于奔吴，义激君亲，名高竹帛。臣虽无似，有慕昔人，虽身涂草野，死而不朽。披肝沥血，昧死上陈。无任恳迫忠愤之至。谨录奏闻，伏候敕旨。
    ○进农书状（农书三卷）
    右，伏奉某月日敕，宜以二月一日为中和节，所司进农书，永以为恒式者。臣伏以平秩东作，《虞书》立制；ㄈ载南亩，周《雅》垂文。此皆奉天时以授人，尽地力而丰食。自陛下惟新令节，益励农功，既立典于可传，每陈书而作则。耕凿之利，敷帝力于嘉谟；稼穑之难，动天心于睿览。勤劳率下，超迈古先。凡在率土，不胜幸甚。前件农书，谨函封进。谨奏。
    ○代人进瓷器状
    瓷器若干事。右件瓷器等，并艺精埏埴，制合规模。禀至德之陶蒸，自无苦窳；合太和以融结，克保坚贞。且无瓦釜之鸣，是称土之德。器惭瑚琏，贡异丹。既尚质而为先，亦当无而有用。谨遣某官某乙随状封进。谨奏。
    ○柳州举监察御史柳汉自代状
    右，伏准从前赦文，常参官上后，举一人自代者。伏见前件官，颇有才行，长于政术，久历岭南使职。臣之所知，敢举自代。无任恳迫之至。
    ○贺诛淄青逆贼李师道状
    右，今月三日，得知进奏官某报，前件贼以前月九日克就枭戮者。伏以天启圣期，神资良弼，必有惩讨，以致升平。蠢尔凶渠，敢行悖乱，缔交于雷霆之下，效逆于化育之辰，逞豺声以欺天，恣狼心而犯上。嘉谟克协，威命旁行，破竹宁比其发机，走丸未喻于乘胜。浊河清济，曾无沟洫之虞；大岘琅邪，不闻崖岸之阻。天兵四合，贼众屡摧。然后赦劫胁之辜，许其归复；宽诖误之典，期以抚循。外怛皇威，中感圣德，虽在枭獍，岂不知归。是以未极诛锄，遂闻内溃。鲸鲵已戮，见东海之无波；氛尽销，仰太阳之普照。功格于天地，化合于阴阳。一德方继于《商书》，降神自同于周《雅》。遂使垂白遗老，再逢天宝之安；缙绅诸生，远期贞观之理。某特承朝奖，谬列藩臣，常以突刃触锋，未为效节，膏原润草，岂足酬恩，寤寐抚心，不遑宁处。今则削平之际，惭无尺寸之功；开泰方初，徒受丘山之宠。无任愤激屏营之至。忭舞欢庆，倍百恒情。
    ○贺平淄青后肆赦状
    右，伏奉二月二十二日德音，以淄、青削平，庆赐大洽，率土之内，忭跃无穷。伏惟周灭三监，但明诛放之罚；汉平七国，更严斩杀之科。未有剪覆凶渠，抚存疑类，威暂行而德洽，诛才及而恩加。操兵者悉获归休，秉耒者更闻优复。与之种食，丰以货财，疾苦尽除，鳏孤咸育。葬战死之骨，增以赏延；怜刃伤之肌，存其廪给。涤山川之旧污，申节义之余冤。功多受三事之荣，节著有十连之宠，较然逆顺，益以彰明。和气远周，罢七旬之干羽；仁风溥畅，收六月之车徒。寰海永康，夷夏均庆。某忝司戎旅，获奉升平，当伊尹无耻之辰，见咎繇惟轻之德。忭跃之至，倍万恒情。无任庆贺之至。
    ○贺分淄青诸州为三道节度状
    右，某伏见某月日制，分淄、青诸州为三道节度、都团练、观察等使者。害气尽除，和风溥畅。裂壤既分其形胜，经野必正其提封，河、济异宜，海、岱殊服。八命作牧，无开威福之源；十国为连，已肃澄清之政。鼠无夜动，变好音，惠泽岂俟于崇朝，仁化宁期于必代。遂使琅邪、即墨，田生无虑其异谋；聊、摄、姑、尤，晏子但闻其善祝。恭以相公谟参禹绩，制出萧规，光辅圣神，永康黎献。某获逢开泰，忝守方隅，忭跃之诚，倍百恒品。
    ○代裴中丞上裴相贺破东平状
    右，伏以逆贼李师道克就枭擒，已具中书门下状贺讫。某忝居末属，特受深恩，踊跃不宁，辄复披露。窃以自古中兴之主，必有命代之臣，一德同功，以叶休运。故申、甫、方、召，成宣王复古之勋；吴、邓、寇、耿，致光武配天之业。此皆上下齐志，中外悉心。虽成功则多，而陈力甚易。岂若阁下挺拔英气，迈越常流，独契圣谟，以昌鸿业。庙略初定，异议纷然，诋讪盈朝，妻斐成市。阁下秉心不惑，定命弥坚。讨淮右之凶，则下车而授首；服恒阳之虏，则驰使而革心。况师道恶稔祸盈，鬼怨神怒，恣行悖慢，敢肆斯诬。天兵四临，所至皆捷。次又舍其将校，许以归还，罪止一夫，恩加百姓，豺狼感化，枭獍怀仁。自致诛夷，以成开泰，万方有庆，四海无虞。遂令率土之人，尽识太平之理。盛德大业，振古莫俦。然则市政明堂，勒功东岳，光垂后祀，辉映前王。神化永属于圣君，崇勋实归于宗衮。庆贺之至，倍万恒情。
    ○上户部状
    右，伏以左降官是受责之人，都不厘务，户部钱是准敕收贮，不合别支。又所授员外官，亦非旧制。宗元在永州日，见百姓庄宅公验，有司户李邕判给处，足明皆是正官。今请悉依故事为准，并废员外所置。凡在贬黜，授以正员，责其成功，俾无虚授。贮钱既免，支用加数，足应军须，实冀货不滥分，官无旷职。谨状。
    ○柳州上本府状
    右，奉牒准律文处分者，已帖县准牒待秋分后举处分讫。伏以中丞慈惠化人，孝悌成俗，属吏所见，皆许申明。至公之下，敢竭愚虑。窃以莫诚赴急而动，事出一时，解难为心，岂思他物。救兄有急难之戚，中臂非必死之疮，不幸致殂，揣非本意。案文固当恭守，抚事亦可哀矜。断手方迫于深衷，周身不遑于远虑。律宜无赦，使司明至当之心；情或未安，守吏切惟轻之愿。况俟期尚远，禀命不遥。伏乞俯赐兴哀，特从屈法，幸全微命，以慰远黎。则必阖境荷慈育之恩，岂惟一夫受生成之赐。傥以律文难变，使牒已行，则伏望此状便令废格。轻赐（一作肆）尘黩，惶战交深。谨录状上，奉听处分。
    ○为裴中丞上裴相乞讨黄贼状
    某材质无堪，授任非次。当有事之日，忠恳莫施；遇成功之辰，惭愤空积。陈力之志，誓死不逾，伏惟仁恩，终赐展效。今者中华宁谧，异类服从，唯此南方，尚余寇孽。伏以黄少卿等凭培娄以自固，合脆以为强。劫胁使臣，侵暴列郡。虽狐鼠之陋，无足示威，而蜂虿之微，犹能害物。必资剪伐，方致和平。庶尽驽蹇之劳，以答恩荣之重。抚心踊跃，夙夜不宁，私布丹诚，敢期明鉴。无任感激屏营之至。
    ○为桂州崔中丞上中书门下乞朝觐状
    右，某幸遇文明，叨承委寄，理戎典郡，十有四年，瞻恋阙庭，神魂飞越。顷在邕州，累陈诚恳，谬尸进律之宠，未遂执之愿。相公膺贤辅圣，大叙伦彝，中外之臣，出入更践。某自领桂管，又逾再周。企鸾鹭于紫霄，独无羽翼；仰星辰于黄道，徒竭丹诚。况正月会朝，远夷皆至，六岁来见，要服有期。岂使班超之望长悬，子牟之恋空积。伏乞特申微愿，录受冗员，征故事而不遗，揆夙志而斯毕。入天子之国，愿附礼于小侯；拜丞相之车，敢希荣于上客。无任恳祷屏营之至。轻渎威重，战汗伏深。谨状。
    ○为南承嗣上中书门下乞两河效用状
    右，伏以越败夫差，多会稽纳官之子；赵摧栗腹，即长平死事之孤。何者？义烈之余，色气猛厉，上将效于国用，下欲济其家声，所以愤激凄怆，常思致命者也。某先父死难睢阳，事在简册，累降优诏，荣及子孙。爰自襁褓，超升品秩，肉食廪给，未尝暂停。顷守涪州，属西蜀遘逆，将致死命，以尽夙心。寝戈尝胆，志愿未究。会刀笔之吏，置以深文，首级之差，今夏谁辩？薏苡之谤，不能自明，犹赖旧勋，谪居乐土。食人力之粟，守无事之官，拳拳血诚，无所陈露。伏见明制兴师，讨伐恒、冀，蔑尔小丑，尚欲逋诛。某才非古人，志慕前烈，愿得身当一队，效死戎行。竭平生之忠恳，申幽明之冤痛，抚剑心往，发言涕零。尝闻汉法，有奋击匈奴者，诸侯不得拥遏。又况丞相总军国之重，定廊庙之谋，固当宏奖，无所弃捐。伏乞哀悯收抚，以成其心。无任恳迫遑恐之至。
    ○柳州上中书门下举柳汉自代状
