<!-- { "loadSidebar": true } -->
　　海城三月东风恶，蝴蝶花飞春簌簌，主人送客东海东，别泪如丝逐花落。前年客自燕京来，腊雪一肩坠囊橐，短衣长剑万里路，笑渡沧溟狎鲸鳄。蛮烟瘴雨年复年，屈以求伸犹尺蠖，将军揖客顾不重，开□寓公亦不乐。或以客为老子龙，或以客为羊公鹤；独我金鎞刮我膜，以酒祝君与君约：昆仑顶上仙人阁，第一峰高秀成削，大地展席天布幕，珀液瑶浆相对酌。胡乃黑子弹丸中，如蜡自煎茧自缚？君知我意脱然往，健羽冲霄鳞纵壑。此时设饯为君豪，此际浩歌为君作，临歧痛饮过三爵，露坐解衣恣磅礴。满腔心血热欲跃，■〈扌麻〉挱双铁干与莫。萍踪回首宛然昨，他山之石可攻错；有时剪烛慰落寞，晦雨潇风同领略。坐到邻鸡响腷膊，大声铿铿气谔谔；小儒舌挢步亦却，咄哉余子但糟粕！我始与君颇枘凿，君终倾吐我开拓，譬如病躯投以药，为补其偏救其弱。有时把盏极欢谑，左者言酬右言酢；狂来牛饮屠门嚼，白眼纵观望寥廓。旁人啼笑都无着，千里神交莫我若；兴酣偶踢鹦洲脚，斗酒十千尽挥霍，譬如逸骏翔朔漠，宁复低头受羁络？吁嘻乎，知音两字古所难！况乃一生肺腑托？忽闻三迭催阳关，执手踟蹰歧路各。敢将苦语赠良友，幸勿视我等嘲噱。斯世如今恶直道，嗷嗷众口金可铄！休论牛呼与马应，姑听鸾飘复凤泊。愿君收取水晶笼，紫电青霜一敛锷；拂衣归去碧落洞，炉峰深处饱薇藿。老渔相约泛桃溪，中有幽人笑曰诺。我吟此诗兴未毕，残月微茫催急柝。琴尊他日会有缘，转眴德星聚京雒。

　　城西次岱亭留别韵

　　苍苍底事困奇材？幻作漂萍海外来。开眼忽惊光似电，闻名早觉贯如雷。赠袍我亦能怜范；折节谁欤肯始隗？今日感君留别句，令人一读一低徊！

　　闲云相对久忘机，唱彻骊歌忽远飞。短笛宁堪催客去，长亭共此送春归。前程万里君何限！后会三年我岂违？夜夜梦魂随落月，屋梁颜色是耶非？

　　五更匆促话襟期，到此真难顷刻离。忆昨登楼同作赋；况今分袂可无诗？因缘渺渺三生石；文采翩翩一字师。牢记城西灯下语，尽情说与短檠知。

　　迭前韵

　　井蛙几辈是真材？蜀有公孙陇有隗。豪气未除聊放浪；归心已决莫迟徊。门驹一曲催弦月，河鲤三春起蛰雷。枨触长安旧游地，期君走马看花来！

　　粤山东望白云飞，千里鲲洋作容归。弹铗几番羞故剑！乘槎何处问支机？韩筵出祖情弥恋，皋庑依人计总非。七十萱堂今健在，那堪菽水五年违？

　　记从尊酒共阄诗，儒雅风流我所师。鏖战令严程不识；怜才心苦魏无知。五羊人去何时见？双鲤书来未有期！珍重药阶临别意，殿春一朵赠将离。

　　岁暮杂感

　　凋年急景又斜阳，绝岛孤城鼓角忙。闻道楼船正横海，有人尚梦黑甜乡！

　　燕北鲲南万里余，浪游前度曳华裾。消寒到底家山好，怕听春明夜半车。

　　琴剑飘零剩此身，岂应酸腐老头巾？伤心二十年间事，手掷黄金铸一贫！

　　愁来并在剔灯时，傲骨棱棱祇自知。除却水仙花几朵，别无清影伴吟帷！

　　瓦缾烹茗坐深更，准备龙团退酒兵；乱绪填胸推不去，荒鸡叫破两三声。

　　小阁熏笼袅细烟，几番料峭耸诗肩；穷冬尚欠骚坛债，欲买名香奉岛仙。

　　新春试笔

　　与此毛锥子，相依又一春。陈元聊我友（韩昌黎「毛颖传」：『颖与绛人陈元友善』。注，谓墨也），昌化究何神（「致虚阁杂俎」：『笔神曰佩阿，又曰昌化』）？赵国秋毫兔；辽西独角麟。年年忙底事？莫笑苦吟身！

　　云林新邑八景和陈竺轩邑宰韵

　　星海仙源有路通，翩然槎客古今同。心随牛斗□□北，身到龙门一水东。万灶烟清毗舍国，十分秋占广寒宫。相期跃鲤腾蛟去，破浪乘风顷刻中。（龙门涌月）

　　珠媚晴川玉韫冈，人言瑞羽地之祥。波平海国三神耀，烟指齐州九点苍。鸾鹤半空纷碧霭，笙箫万窍杂幽篁。使君解召休和气，蔀屋倾心早向阳。（凤麓飞烟）

　　石豹初胎鹿养茸，仙崖道窟乱云封。青原晓起催秧马，翠径春深解箨龙。须戟怒张披劲草，拳钩斜出弄虬松。临风忽讶狻猊吼，何处禅堂百八钟？（狮岩春曙）

　　处处疏篱绕曲沟，此间景色最宜秋。百年磅礴开丹穴，万顷膏腴遍绿畴；路转峰回通水社，箐深林密隐碉楼。釆风谁共周行示？郑重嘉宾咏鹿呦。（鹿社秋光）

　　眼底溪横不测深，的卢到此亦惊心。急流步步催飙箭，去路迢迢指雾林。百险依然同履虎，三驱谁与戒前禽？济人宝筏需贤宰，溱洧乘舆好嗣音。（虎溪跃渡）

　　销夏曾闻说旧湾，至今磺水尚如环。虹腰横亘桥千尺，象鼻纡回路几弯。一苇斜通红叶渡；双扉遥款白茆关。与君领路云林画，日日篮舆看好山。（象渚垂虹）

　　斗城坐井少奇观，得到仙潭眼忽宽：一望咸池腾宝气，千春石室访金丹。何来老蚌灵胎孕？中有痴龙睡颔寒。万丈榑桑散珠釆，不须更向海门看。（珠潭映日）

　　天外三峰晓色晴，华严佛放大光明；余霞散照恒春树，积雪新开不夜城。远岫飞花双舞鹤，东风乔木一迁莺。蓬壶祇合仙官住，心迹年来玉样清。（玉嶂流霞）

　　踏月访李髯

　　竹影二更天，离人尚未眠。多君风雅意，坐我月华边。粉壁澄于水，茶鎗静不烟。华阴谁作宰？驴背识青莲。

　　增文溪晚渡

　　片筏荡柔风，溪水平于掌。终日篮舆中，到此忽开朗：遥眄轻鸥飞，晴沙明十丈。林峦渐移去，但听潺湲响。和之以吟声，天籁戛然爽。我时觉大快，云外一头仰：夕照下迟迟，鸦阵来三两。转眴即彼岸，风景顿殊曩，杂花生荒田，瘦草遍湿壤。欹斜数间屋，微露炊烟上。舍彼复登舆，得得前村往。市近雀声喧，树深灯影晃；村歌不见人，野色沈苍莽。

　　赠家石芗茂才

　　秘书渠阁溯宗风，此日抡英入頖宫。愧我琴曾搜爨下；羡君颖早脱囊中！鹏霄万里飞腾速，蟾窟三秋意气雄。回首童军鏖战地，蓝袍何负一灯红！

　　秋夜病中

　　尘海劳劳剧损神，耳蝉肩鹤镇吟呻。卧时心事醒时累，愁里生涯病里身！枯叶舞空喧到枕，尖风穿隙冷欺人。五更兀自难成寐，坐对山妻竟夕颦。

　　初冬杂诗和西庚韵

　　一秋悲过了，驩喜小春天。鞠老熏金片，■〈食唐〉新煮玉延。寒轻才试袷，漏永好修笺。

　　拟续梅花赋，青灯手自燃。

　　睡足鸟声乐，闲来人影幽。帛冠殊雅致；珠唾亦清讴。抱■〈桼阝〉庚申屋；游神甲乙舟。暖风吹不断，林籁答如流。

　　樽前余绿淡，树底落红铺。坐有匄诗客，门无投刺奴。松羔肥夕径；柏麝媚朝厨。为忆西螺市，霜柑正纳租。

　　六角颇黎外，烘窗气忽暄。奇情摇栗尾，妙语剪桑根。梦影「芸香阁」；心交「竹素园」。今宵水僊子，何以慰吟魂？

　　登红毛楼和同年祁辛陔明府韵

　　不尽登临感，瀛东第一楼！当年遗霸迹，几度约同游。诗酒芳邻近，松萝曲径幽。醉乡容啸傲，骚客尽勾留。挹露倾三雅，谈天杂九流；词坛双帜举，宦海片帆收。俗累欣瓜代；闲居释杞忧。壶中长日月，笔底小春秋。往事传花县，浮尘悟介舟，心如悬玉镜，腕更涤冰瓯。腹稿成篇富，牙签入架稠。交深常促膝，坐久每科头。旧榜怀千佛；高轩谢八驺。江湖吟杜甫；濠濮契庄周。翼举思鸿鹄，身轻笑蚁蝣。素琴鸣泽国；青简约剡洲。风雪增离绪，云山豁远眸。装携书剑古；座赏管弦悠。怪气方嘘蜃，新盟共狎鸥。欢应联洛祉；梦已醒卢沟。酬唱裴王侣，消除屈宋愁，赤嵌烟景好，听我竹枝讴。

　　辛陔招同江子仪孝廉、李叙卿广文饮红毛楼下寓斋，用前韵

　　人生行乐耳，身世两悠悠。放眼空千古；同心此一流。樊笼谁鷃雀？裳羽几蜉蝣！到处方胶柱，何时免刻舟？室无花解语；堂有草忘忧。拟服清凉散，相从汗漫游。飞觞名士集，投辖使君留。别馆消长夏，疏帘对奕秋。鏖诗探虎穴，赌酒割鸿沟。北海原耽客，西昆况善讴。山珍罗馔味，水调转歌头。入幕称双绝，挥毫遣四愁。栖迟咏衡泌，寤叹念京周。紫气重关过；青烟万灶稠。呈材争上驷，引道识前驺，矫矫文通笔，峨峨太白楼！金台虚市骏，纱帽伴江鸥。萍泛来三岛，槎浮想五洲。园林间选胜，几席静研幽。逸韵忙催钵，狂歌醉击瓯。高朋欣座满，好句倩囊收。记取联床夜，挑灯醒倦眸。

　　听雨枕上作

　　万弩一齐发，长空驱疾雷。大珠跳瓦脊。小劫惜花胎。爽籁漫天动，凉飔过海来。侵晨转寒怯，布被梦中开。

　　石兰山馆夜话，次榕丈韵

　　雨后南风尚未和，高轩何意枉相过！人于境僻忘形惯；夜以谈深得趣多。司马青衫愁潦倒，元龙白首气消磨。怪君游兴今增健，月缺花残奈老何！

　　午节前一夕同青孺至天后宫访仁寿上人

　　火云十里吹长空，榴花如火千树红。我醉不知近佳节，南熏送我来梵宫。散裤趿履任所适，晚凉飒飒乘天风。道旁有酒随客至，蔬耶肉耶一而二。老僧未厌尘中人，碧纱笼剩旧题字。相逢一笑问老僧：『二十年前我何似』？醉揩泪眼几沧桑，况闻水旱惊尧、汤。宵夜旰食正南顾；谁从赤地留纤秧？滨海古称鱼盐薮，禹余波及今无粮，米珠薪桂了不得，梦里狂号达君侧。乘轩三百尔何人？只手难回化工力。云门■〈麦胡〉饼赵州茶，得闲且就方丈食。先生醉矣发浩歌，城西海吼遥相和。僧从何处辨官征，两耳但觉秋声多。我歌未毕僧已倦，起视北斗斜银河。一龛佛火小如豆，照见双双诗影瘦。南丰把酒肩吾吟，残夜倏过三四漏。诗中酒与酒中诗，此乐强于无量寿。人生所葆天之机，我辈相感微乎微。谁为伯牙谁子期？曲高宁惜知音希！钟声欲动袖吟草，邻鸡腷膊催人归。

　　闰五月十九夜大风雨和辛陔韵

　　我似闲僧入定初，宵来何物撼庭除！大千世界喧毗舍，十万军声涌尾闾。雷部真人驱列缺，海城妖鸟降爰居。昆阳恶战菑邱斗，咄咄谁将怪事书？

　　桃笙竹枕冷于秋，偃蹇书丛与古俦。灯影摇摇虚室黯，纸声淅淅小窗幽。千家响寂三更柝，一霎寒生五月裘。睡到天明犹未稳，杜陵茅屋不胜愁！

　　如斗瓜庐笑戴盆，痴龙喷瀑任腾奔。跳珠乱听残荷响；缀锦新添积藓痕。四壁油虫酣舞态，半床梦蝶冷吟魂。打檐碎铁声声急，人静翻疑客叩门。

　　狼烽正起越南城，蜚语流传海外惊。绝岛妖蟇纷雾气，遥天唳鹤动风声。筹边宿将登坛壮；奉使名公搅辔清。谁是屠鲸好身手，吹开蜃市见新晴？

　　感怀用前韵答辛陔

