<!-- { "loadSidebar": true } -->
    敕：权知兵部郎中杨嗣复：朕闻前代制诰，中书令、侍郎、舍人通掌之，国朝以来，或以他官兼领，惟其人是用，不限於资秩职署焉。予以为然，多繇是选，前所命者，时称得人。研实核名，次第及汝。汝嗣复根於义训，播为令器，文焕发而才秀出，不当汨没於郎吏间。况贞元中，汝父为中书舍人，甚称厥职，今使汝继书吾命，成一家言，堂ピ国华，在於此举。尔宜兢兢祗励，无陨其名。可库部郎中知制诰。
    ○张平叔可京兆少尹知府事制
    敕：商州刺史张平叔，为人廉直，为政简惠。前後历掾、邑宰、郡守，而去思来暮之谣，继闻於人听焉。及副盐铁官，刺商雒郡，会课报政，亦甲於他官。自贞元以来，用三科取士，奉详明政术可以理人之诏，而得其名有其实者，几何人哉，平叔居其一也。能效若是，何用不臧？故事内史缺未补间，亚尹得行大京兆事，试可而即真者，往往有之，故其选任，日益难重。尔宜称所举，慎厥职，无堕大以勤小，无急弱以缓强，夕念朝行，遵吾约束。可京兆少尹知府事。
    ○康日华赠坊州刺史制
    敕：汉令军中士有不幸死者，得以棺敛传送，若是而已，犹四方归心焉。矧吾褒赠以荣之，恻隐以将之，显其忠，抚其後，亦所以激生者节，岂独慰逝者魂乎？左神策军赴行营正将试太常卿康日华，领王师，死王事，军书奏，朕甚悼焉。可赠坊州刺史。
    ○张籍可水部员外郎制
    敕：登仕郎守国子博士张籍：文教兴则儒行显，王泽流则歌诗作，若上以张教流泽为意，则服儒业诗者宜稍进之。顷籍自校秘文而训国胄，今又核名揣称，以水曹郎处焉。前年以来，凡历文雅之选三矣，然人皆以尔为宜，岂非笃於学，敏於行，而贞退之道胜邪？与之宠名，可以奖夫不汲汲於时者。可尚书水部员外郎，散官如故。
    ○何士可河南县令制
    敕：汉朝郎官出宰百里，故今京邑令缺，多命尚书郎补焉。朝议郎行尚书水部员外郎何士，慎检和易，介然有常，守而勿失，可使从政。然能佩弦以自导，带星以自勤，则缓急劳逸之间，必使适宜而会理矣。以尔思退，故吾进之。可守河南县令，散官如故。
    ○崔植一子官回授侄某制
    敕：丞相植，典职枢务，亦既逾岁，而能明我目，达我聪，左右我躬，以底於道。况属郊祀，摄赞大仪，宠锡之间，植宜加等。而念其犹子，乞用推恩，既叶旧章，允膺新命。其侄某可某官。
    ○王起等赐勋制
    敕：中书舍人王起等：朕临御之始，庆赏遂行，卿士大夫，递加勋秩，自武骑尉以上，十有二转，自起以下，十有四人，咸赐以勋，举书於籍。可依前件。
    ○萧亻免除吏部尚书制
    敕：古者君使臣以礼，臣事君以忠，季代以还，鲜由兹道。先皇帝常创於是，故在位十五载，凡解相印者殆二十人，多宠为大僚，或付以兵柄。矧予小子，宜有加焉。而辅弼之臣，尝经一日造吾膝，沃吾心，则思与之始终，厚申恩礼，不惟劝感来者，且不敢失坠先志也。尚书右仆射萧亻免，忠肃孝敬，佐吾为理，以勤事国，以疾退身，本末初终，不失其道。既免枢务，倚为右揆（一作俾居端揆）。朕欲加恩超等，复吾前言，而亻免继上让章，至於三四，敦谕烦切，陈乞弥坚。是用正命为选部尚书，而冠六卿，统百职，尚可以表吾宠重，亦所以成尔谦光。尔宜钦厥始，慎厥终，毋忝我褒扬之命。可吏部尚书。
    ○温尧卿等授官赐绯充沧景江陵判官制
    敕：温尧卿等，今之俊，先辟於征镇，次升於朝廷。故幕府之选，下台阁一等，异日入为大夫公卿者，十八九焉。荆门景域，南北大府，而尧卿等或已参军要，或方受兵书，各命以官，分试其事，名秩章绶，分而宠之。夫千里之行，始於足下，苟自强不息，亦何远而不届哉？可依前件。
    ○神策军及诸道将士某等一千九百人各赐上柱国勋制
    敕：古之善为国者，劳不忘而赏不滥，有赏一人而为僭者，有千百人而不为费者，其要在当否而已，不系於众寡也。朕自统御已来，忽忽有念，念天下材力之将，勇敢之士，进有征讨之苦，退有守捍之勤，藏之中心，何尝暂忘。而亟因大庆，思洽普恩。某等若干人，咸进勋级，并可上柱国。
    ○李彤授检校工部郎中充郑滑节度副使王源中授检校刑部员外郎充观察判官各兼侍御史赐绯紫制
    敕：万年令李彤、侍御史王源中等：舜以五长绥四国，若今之节制也；周以十联率诸侯，若今之廉察也。国家合为一柄，付有功诸侯，故其陪臣，选任益重，或辍朝籍授简书者，往往而有。况承元有大忠於国，受重任於外，使其承上莅下，敬始善终，实在庶寮，叶力以济。今以彤宰京邑，有理剧之用，如水在器，挠之不浊；以源中立宪府有纠正之能，如刃发硎，割之无滞。一可以ヘ戎事，一可以佐轺车，二职交修，在此一举。台郎宪吏，金印银章，加乎尔身，无忝我命。可依前件。
    ○柳公绰父子温赠尚书右仆射窦牟父叔向赠工部尚书薛伯高父怿赠尚书司封郎中元宗简父琚赠尚书刑部侍郎皇甫镛父愉赠尚书右仆射韦文恪父渐赠太子少保王正雅父赠太子太师范季睦父彦赠礼部郎中八人亡父同制
    敕：古人有云，“树欲静而风不止，子欲养而亲不待”，向无显扬褒赠之事，则何以旌先臣德，慰後嗣心乎？故朕每施大恩，行大庆，而哀荣之命，未尝阙焉。银青光禄大夫行尚书吏部侍郎上护军河东县开国子柳公绰父温等，咸有令子，集於中朝。资父事君，移忠自孝，本於严训，酬以宠名，赐命追荣，各高其等。呜呼ｆ者不匮，往者有知，斯可以载扬兰陔之光，辍风树之叹耳。可依前件。
    ●卷六百六十三
    ☆白居易（八）
    ○李宗河可渭南令李可京兆府户曹制
    敕：李宗河等：夫纲一提则群自举，源一澄则众流清，故朝廷命官师，选寮属，亦得其人矣。按内史公绰奏，宗河学古修己，练达道理，乃乞为甸县令；励节徇公，通详典故，乞为天府掾。况渭南封圻之守邑，户曹府籍之要司，位虽未高，职亦不细，宜乎以三语自试，以一同自效，无俾尔长贻失举之责焉。可依前件。
    ○兵部郎中知制诰冯宿侍御史裴注义武军行军司马御史中丞萧籍饶州刺史齐照郑州刺史浑钅岁并可朝散大夫同制
    敕：某官冯宿等：凡品秩之制有九，自五而上，谓之贵阶。而宿司吾言，注持吾宪，籍、照以降皆著勤，由朝议郎一进而及此。此之所以为贵者，荫及子，命及妻，岂惟腰白金，服赤，从大夫之後而已。宠数既重，思有以称之。并可朝散大夫。
    ○太常博士王申伯可侍御史盐铁推官监察御史里行高谐河东节度参谋兼监察御史崔植并可监察御史三人同制
    敕：某官王申伯，学优行茂，饰以词藻，执礼定议，多得其中；某官高谐，温庄洁白，不交势利；某官崔植，外和内直，通知政典，在伦辈内，而人皆谓之滞淹。惟是三子之才，吾得於御史中丞僧孺。御史吾耳目官也，非清明劲正不泥不挠者，安可使辨淑慝，振纪律，广吾之聪明焉？并命同升，无忝是举。可依前件。
    ○温造可起居舍人充镇州四面宣慰使制
    敕：殿中侍御史温造，尝纠天府不旷官，驰轺车不辱命，况为人外和内决，以兼济为心，拔居殿中，以备时使。会吾忧两河间事，求可谕朝旨慰人心者使焉，揆效酌能，汝中吾选。故不待满岁，擢为右史，出则衔吾命，入则记吾言。奖任不轻，思有所立。可依前件。
    ○高芳颖等四人各赠刺史制
    敕：故某官高芳颖等：昔文王葬枯骨之无知也，但恻隐之心不忍弃也，故天下皆归仁焉。况捐躯之魂，死节之骨，见危授命，朕甚悯之。深州故小将高某等四人，皆从战阵，连殁王事，褒赠之数，宜其有加。并命追荣，以光地下。可依前件。
    ○崔咸可洛阳县令制
    敕：度支员外郎崔咸：汉以四科辟士，求多略不惑强明决断者任三辅令，故今两京令缺，亦择尚书郎有才理者补之。而咸在郎署中，推为利用，加以词学，缘饰吏能，操割洛阳，必有馀力。然宰大邑如烹小鲜，人扰则疲，鱼扰则馁，宽猛吐茹，其鉴於兹。可洛阳令。
    ○周愿可衡州刺史尉迟锐可汉州刺史薛鲲可河中少尹三人同制
    敕：前复州刺史周愿等：夫劳者之思休息，病者之思救疗，人之本情也。今兵戈甫定，物力未丰，如闻湘衡巴汉之间，人犹疲困，宜择良二千石，俾休息而救疗之。而愿、锐、鲲等前以符竹分领三郡，皆有善政达乎朝廷，举课考能，无愧是选，息劳救病，其有望於汝乎？河中，吾之股肱郡也，贰尹职而佐府事者，亦在得人。命鲲处之，无荒厥职。可依前件。
    ○杨景复可检校膳部员外郎郓州观察判官李绶可监察御史天平军判官卢载可协律郎天平军巡官独孤泾可监察御史寿州团练副使马植可试校书郎泾原掌书记程昔范可试正字泾原判官六人同制
    敕：某官杨景复等：士子不患无位，患己不立；苟有所立，人必知之。惟尔等六人，蕴才业文，咸士之秀者，果为贤侯交辟，俾朕得闻其姓名。是用各进其秩，分授以职，若修饰不已，筹谋有闻，则鸿渐之资，当从此始。而景复禀训祗命，颇著令称，故因满岁，特假台郎。古者功臣之良，入补王职，朝奖非远，尔其勉之。可依前件。
    ○前卢州刺史殷可郑州刺史制
    敕：某官殷：夫吏宽信则人人不偷，吏廉明则人人尽力。吾观之为政，其近之乎？前守卢江，能率是道，岁会课第，甲於他州。俾精前功，且伫後效，宜换符竹，移牧郑人。在春秋时，郑为侯国，武公善於其职，子产遗爱於人。人无古今，吏有能否，听吾用汝，汝其嗣之。可郑州刺史。
    ○李德循除膳部员外郎制
    敕：尚书郎自奏议弥纶外，凡邦之牲、豆之品、醴膳之数，实纠理之。今文昌长佐春官卿，以朝散大夫守秘书丞上柱国李德循籍训於台庭，业官於书府，揆才考第，得补为郎。司膳缺员，尔宜专掌。可尚书膳部员外郎，馀如故。
    ○张正甫可同州刺史制
