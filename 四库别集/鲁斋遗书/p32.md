<!-- { "loadSidebar": true } -->
　　共城西北五里有山曰苏门山之下有泉曰百泉万脉珠涌辉浄澄彻流而不浊即诗所谓泉水也近可以溉秔稻转碾硙于本境逺可以漕粮饷济商旅于海门其旁则修竹茂宻翠如琅玕其中则莲芡芬芳烂若云锦岸花秀发四时畵圗林鸟和鸣竟日佳唱遗山所谓烟景独觉苏门多者即此地也泉之上有祠祠之神以王封曰洪济威惠王像而祭之以祀此水祠之上有孙登啸台康节安乐窝盖名贤嘉遯之所昔人爱其景物至有身虽未到梦寐已至太行之麓者今之富贵利逹位至宰执三公往往置别业于兹预为他日徜徉之计每春末夏交四方以香火奉王祠因而游赏以醉归者盖千万计实河朔之丽境中土之竒观也鲁斋先生之寓是邑也时与门弟子一至泉上吟风咏月悠然而归家无儋石之储心有天地之春虽曽防之风乎舞雩明道之过乎前川乐不逾是固异乎众人之观矣其后去而为征君为祭酒为宰相为学士清风满黄阁英才遍天下致政而归覃怀又尝一过焉先生没后四年其子通议许侯尹卫而是州乃卫之属故得以公事时至祠下而于其先大人游息之所每致思焉思其亲至其处其处在其亲亡盖必有戚然于中澘然于外有不能自已者乃于祠后山巅聚逺亭之下特搆一亭扁曰思亲以致意焉呜呼侯之思亲可谓切矣吾意侯之思亲不止于是侯将为善思贻令名必果将为不善思贻羞辱必不果读诗礼则必思其过庭之训履霜露则必思其罔极之恩以至事上之思忠临民之思敬居处之思庄交友之思信盖无时无地不用其思非至是而方思为标以衒于人也亭既成矣俾后之游斯地登斯亭覩斯名闻斯义者皆有感于其心其亲在则恐念已不至于流荡而忘返其亲没则亦观感而化恻然而兴怀是侯不独思其亲使人亦思其亲非止一人思其亲使人人皆思其亲人人皆思其亲风俗厚而教化行推之天下可运之掌于为卫乎何有不然则徒为观览之具逰赏之资而已是岂侯之心哉虽然侯之亲我之师也生与子之分虽殊而师与亲之义惟等先生平日所以教我者莫非至道我之所以不为君子之弃小人之归者皆其力也自先生没后鄙吝复萌举世求一人彷佛近似者以发药之竟不可得则我之思为何如哉况栋自去嵗改任燕南不幸过卫而吾父弃养亦权厝于是州之侧所谓思亲亭者虽未尝一到而改火之间盖屡望焉既以思吾亲又以思吾师是吾之思虽不因亭而发亦因亭以深之也属侯请记本末遂书以告来者
　　郡人何瑭题河内祠堂记
　　元鲁斋许文正公祠在河内县儒学西盖元时所剏以祀公者也迭毁迭修有碑可考正德七年河内布政使慈谿杨公以白金二十七两属怀庆府知府曲沃赵公铎修公祠宇赵公祗奉德意市材木瓴甋之属既备乃鸠工匠廼征徒役正殿覆瓦脱落者补之丹雘漫漶者鲜之又于殿左建书房四楹殿前建东西庑各四楹结始于正德七年冬至八年春落成未几杨公以疾卒于位赵公亦致仕归故未有记正德丙子廵抚河南都御史四川李公表章先贤命有司伐石树碑于文正公之祠公七世孙儒学廪膳生许泰和等因念杨公赵公修建祠宇雅意不可泯没廼属瑭为记将并刻于石以示后人窃惟文正公道德功业万世尊仰欧阳公所撰神道碑至矣兹无以赘为也独近世儒者谓公华人也廼臣于元非春秋内夏外夷之义有害名教搢绅之士间有惑于其说者瑭尝著论辨之大略以为中夏夷狄之名不系其地与其类惟其道而已矣故春秋之法中国而用夷礼则夷之夷而进于中国则中国之无容心焉舜生于东夷文王生于西夷公刘古公之俦皆生于戎狄后世称圣贤焉岂问其地与其类哉元之君虽未可与古圣贤竝论然敬天勤民用贤圗治盖亦骎骎乎中国之道矣夷狄之俗以攻伐杀戮为贤其为生民之害大矣苟有可以转移其俗使生民不至于鱼肉糜烂者仁人君子尚当尽心焉况元主知尊礼公而以行道济时望之公亦安忍犹以夷狄外之固执而不仕哉且作春秋以训万世者非孔子乎春秋所外之夷莫大于楚楚昭王之聘孔子亦往拜焉使不沮于子西孔子固将为楚之臣矣孔子鲁人也尚可臣楚公元人也廼不可臣元欤然则谓公之臣元有害名教者妄矣或有谓公虽臣元亦不能尽变其夷狄之俗似无所补者窃以为不然大寒不能骤变而为大暑大暑亦不能骤变而为大寒故冬之后必有春廼至于夏夏之后必有秋廼至于冬天道尚不能骤变而况于人乎昔孔子谓齐一变至于鲁鲁一变至于道齐中国也胡不一变而至于道哉势不可也元习于夷狄之俗乆矣公踈逺之臣也乃欲以一朝相遇之言尽变其累世积染之俗岂易能哉以是疵公公固无愧矣由是而观则公之臣元无不可者今观杨公赵公修祠于先李公表章于后则公之道德功业为世尊仰者固不以儒者之论而损然搢绅之士惑于其説者不尽无也故愚因记重脩公祠事而附见鄙论以解缙绅之惑云赐进士出身翰林院修撰经筵讲官郡人何瑭撰
　　前人复许文正公祀田记
　　许文正公元大儒也泝其渊源所自实上接考亭之统究其利泽及人则实有用夏变夷之功欧阳公所撰神道碑详矣公祠凡三一在河内县儒学之侧一在县东北李封村公坟墓子孙在焉一在景贤村公别墅也景贤村故有祀田二十八畆后为乡民所有公子孙诉于官则曰汝先世尝鬻于我有劵契存焉岁逺人亡真伪无所考证官府亦直得其田归之民正德丙子廵抚河南副都御史西蜀李公檄下有司表章先贤祠墓倾頽者修葺之祀田侵没者理出之公七世孙儒学生泰和乃具公祀田始末以告李公慨然曰公道德功业师表天下后世宜世世祀祀田剏置不为过况故有乎特念其田乆为民所有一旦夺之恐民不堪乃议赎取之于是分廵佥事东吴韩公命怀庆府知府郯城周公举河内县知县平凉髙杰出库藏官银二十两尽召田主归其直收其券契取其田畀许氏子孙泰和軰使世守焉以奉公祀明年分守叅政金台杨公志学王公震莆田陈公琳少叅东吴宋公冕兵备分廵按察司佥宪金台王公镗韩公廉麻城汪公正闽中范公嵩议以斯举也见君子尊贤之礼焉又见爱民之仁焉又见处事之义焉不可以无述斯田也今虽归许氏矣安知他日不复为乡民所有子孙不复鬻之于人也不可以无戒乃命有司纪之于石以示乆逺于是知县髙侯杰乃来徴言予窃惟文正公道德功业昭然在天下后世祀田之有无似无大损益而事体所在则有不可不书者春秋成公初年书取汶阳田传者曰取者得非其有之称汶阳鲁田也见侵于齐鲁不请命于天子以正疆界乃假晋兵力以取之与得非其有者同故书之以示讥窃以为晋主夏盟固代天子行事矣诸侯有强凌弱众暴寡如齐之于鲁者盖其所宜治也征齐之罪而返鲁之侵地无可讥者可以取则取岂可例以为得非其有哉所可讥者他日使韩穿来言汶阳之田归之于齐耳廵抚公复文正公之祀田宜与晋返鲁汶阳田为比而上全崇奉先贤之意下不徒夺民之有权不失正盖有昔人之所未及者守廵暨郡守县侯祗奉德意协赞有成皆不可不书抑于此有感焉郑以祊易许田于鲁春秋书之君子曰于此见郑与鲁有无亲之心盖讥其祖之分地擅与人相易也夫以田易田尚获讥于春秋则举先祖之地而轻以畀人者又当何如也噫文正公之子孙尚念哉
　　又表彰文正公碑记
　　都察院右副都御史四川李公奉命廵抚河南诞兴文教欲风励诸士子以圣贤之道乃亟求儒先而表彰之肆惟河内鲁斋许文正公学有渊源实上接考亭之统爰命有司树碑石以颂其德葺遗书以阐其道复祭田以奉其祀建坊牌以表其里县尹平凉髙侯祗奉德意惟谨既竣事复建坊于公祠大门之外设重门于内庙制益邃以严公七世孙泰和等乃来乞言以纪成绩窃惟文正公道德之休光李公髙侯表彰之雅意盖有不待賛者予于此独有感焉圣贤之道虽本于性命之防而实见于纲常之着虽极于弥纶叅賛之功而亦不遗乎洒扫进退之节本末兼该巨细毕举盖切于民生日用而非杳防昏黙之谓也至入道之方则必先之以小学以立其基本继之以大学以收其成功又有不可躐等而进者孔孟既没道学失传有宋诸儒继出而考亭朱夫子实集其全既章句大学一书复搜葺小学一编其示士子以入道之方可谓明且切矣鲁斋防而读书即有志于圣贤之道后得考亭小学四书乃尽弃故习一从事于其间故立身行已立朝事君及乎退休教授皆以朱子为依归学以躬行为急而不徒事乎语言文字之间道以致用为先而不徒极乎性命之奥其所得者盖纯乎正而不可加矣近世之士有志乎圣贤之道者往往刻意著述留心性命至于修齐治平之方义利取舎之分则多忽而不省夫著述以明道圣贤不废然非所急也性与天道夫子罕言而四教之施必以文行忠信则其所先者可知矣周子有言圣人之道蕴之为德行行之为事业彼以文词而已者陋矣或问程子何不以太极圗示人曰恐滋学者入耳出口之弊然则刻意著述留心性命而忽于躬行致用之实者不几于陋而敝乎子病此乆矣而未能救也廵抚公县侯表彰鲁斋许文正公之雅意其有在于此乎有志于圣贤之道者可以省矣
　　又题鲁斋全书叙
　　鲁斋许文正公元大儒也其道德功业天下固已景仰而佩服之矣独其遗书散落乆未萃其全正德丙子钦差廵抚河南地方右副都御史西蜀梧山李公檄下有司令表彰先贤戊寅钦差总制军务太子少保闗中幸庵彭公致仕过河南而慕之因以搜集鲁斋全书相托廵抚公乃以命河内县尹平凉髙侯杰始属鲁斋七世孙婿四川按察司副使郝先生亚卿未竟而亚卿卒乃属县儒学教谕宰先生廷俊既成书乃属瑭校正谨为序其颠末以见鲁斋全书之集出于二公之意云尔至鲁斋之格言至论所以启廸来哲垂训后世者则读者当自得之不待賛也正德戊寅秋八月六日乡后学何瑭叙
　　眉山杨学文撰鲁斋遗书序
　　尝谓国家将兴必有祯祥故生伟杰之才以辅英明之主见之事业发为文华实闗世运夫岂庸庸碌碌剪裁章句所可同日语哉皇元泰宇肇开羣英异弼一时麟鳯同賛雍熙鲁斋许公以布衣儒生上结主知于是罄其所学吐露忠赤作为奏议五篇规模宏逺言辞正直条陈利害展布经纶肯綮中节如庖丁之于刀音奏和谐如稽阮之于琴矢不虚发如由基之于弓步武驰驱如驷马驾车王良造父为之后先也使人读之金声玉振尚可想见中斋苏公来牧安成既以先生大学撮要锓梓暇日复出遗藁为天下公器将广其传使寰海内之民欣覩圣朝文物之盛其于后世修齐治平之道岂小补哉大德九年十月朔眉山后学杨学文拜手书
　　嘉禾倪颙又撰遗书序
　　元文正公鲁斋许先生覃怀人也其道德文章前贤賛之至矣先生有遗书六卷梓传于世其板在陜西学宫迩来不复印行想多脱落成化辛卯颙承乏来守是郡即拜谒于先生祠下既而访求遗书先生六世孙邑庠生纶出示是书写本而字多讹舛又访于致仕西安府同知河内王君济安购得其刻本适凤翔府学致仕教授修武韩君俊在家遂托其校正俾写刻二本叅互考订于其间书颇可观又幸遇廵抚都堂杨公提学宪副陈公作兴中州文教颙遂谋诸同寅命工锓梓以广其传焉成化甲午夏四月吉日怀庆府知府后学嘉禾倪颙顿首谨识
　　常德周鉴撰许氏族谱序
