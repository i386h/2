<!-- { "loadSidebar": true } -->
　　【下车谓曰力田不如逢少年力桑不如见公卿吾有金愿以赠夫人妇人曰噫妾采桑奉二亲不愿受人之金秋胡子遂去至家奉金遗母妇晩而至乃向来采桑者妇曰子辞亲往仕五年乃还而悦路旁之妇人解子装金以与之而忘其母也妾不忍见不孝之人遂去走投于河而死见列女传】
　　其一
　　日月共为照【喻夫妇之道相须而成】松筠俱以贞【妇人之义从一而终】佩纷甘自逺【佩左纷帨右箴管之属诗女子有行逺父母兄弟】结镜待君明【结镜嫁时装具妻称夫曰君】且协金兰好【易二人同心其利断金同心之言其臭如兰】方愉琴瑟情【诗妻子好合如鼓瑟琴】佳人【指其夫也】忽千里幽闺积思生
　　其二
　　景落中轩坐悠悠望城阙髙树升夕烟层楼满初月光隂非或异川山屡难越辍泣揜铅姿搔首乱云髪【诗自伯之东首如飞蓬】
　　其三
　　倾魄属徂火【倾魄残月也徂火暑将退也诗六月徂暑夏属火】摇念待方秋凉气承宇结明熠傃堦流【明熠萤也诗熠燿宵行】三星亦虚暎【三星参也婚姻之候独处故言虚暎】四屋惨多愁【四屋犹四壁】思君如萱草一见乃忘忧
　　其四
　　杼柚郁不谐契阔弥新故【诗死生契阔言一嵗将周】朔风櫩上发寒鸟林间度客逺乏衣裘嵗晏饶霜露参差兴别绪依迟起离慕
　　其五
　　愿言如可信行迈亦云反睇景不告劳瞻途宁遽逺何以淹归辙蚕妾事春晩送目乱前华驰心迷旧婉【言秋胡惑顔色此心已驰不省其妻旧时婉娈之容】
　　其六
　　椒佩容有结振芳岐路隅黄金徒以赋白珪终不渝【妇节坚贞如白珪之不可变】明心良自皎安用久踟蹰遄车及枌巷流日下西虞【日没之地谓之虞渊枌巷里巷也植枌榆以为表言归至里巷日已西坠】
　　其七【旧本止六首今据融集添入足之】
　　披帷惕有忘出门迟所欲【迟去声待也言待其妻之归】彼美后来仪慙顔变欣瞩兰艾隔芳臭泾渭分清浊【兰香草艾白蒿也楚词户服艾以盈要兮谓幽兰其不可佩泾水浊渭水清诗泾以渭浊薰莸不可同器泾渭不容混流以喻胡妻不愿与胡同居】去去夫人子请殉川之曲【去去舍去之也胡错父曰吾去公归矣夫人子指胡不能奉其亲遂自投于水生葬曰殉】
　　栖寺听讲毕游邸园【齐史竟陵王子良笃好释氏招致名僧讲论佛法道俗之盛江左未有故其寮佐俱往僧寺听讲子良辟西邸以招文学邸中有园】
　　道胜业兹逺心闲地能隟桂崦郁初裁兰墀坦将辟虚檐对长屿髙轩临广液【液池水也】嘉树列成行芳草纷如积流风转还迳【还音旋谓囘旋之径】清烟泛乔石日泊山照红松暎水华碧畅哉人外赏迟迟眷西夕
　　别萧谘议衍【四首　梁书武帝讳衍字叔达南兰陵中都里人姓萧氏初仕齐累迁随王镇西谘议参军随王名子隆齐武帝子置镇荆州衍赴镇时同列以诗送别今观宾主倡酬皆流连惜别无激昂为国之志足见江表士夫晏安江沱气象】
　　任昉【南史任昉字彦升乐安博昌人时为殿中郎】
　　离烛有穷辉别念无终绪岐言未及申离目已先举揆景巫衡阿【景日也言计日至荆州巫山之阿】临风长楸浦【地名也】浮云难嗣音徘徊怅谁与傥有关外驿聊访狎鸥渚【边镇有关以防不虞言已无意功名当求闲退后有驿使至关外可访诸鸥鹭之羣狎鸥见列子】
　　王延
　　霏云承永夜皓烛骛离轩执酒怆谁与举袖黙何言忍兹君为别如此嵗方暄年深北岫时鸟思南国园【南国指帝都金陵也】江上愁别日阶下树芳荪
　　宗史
　　别酒正参差乖情将陆离怅焉临桂苑悯黙瞻华池【桂苑华池皆游乐之地以离绪方结对之怅悯】轻云流惠采时雨乱清漪渺渺追兰迳悠悠结芳枝眷言终托荷心寄方在斯
　　王融【齐书融少而警慧博涉有文才举秀才寻迁中书郎】
　　徘徊将所爱惜别在河梁【谓擕宠爱之姬妾李陵别苏武诗擕手上河梁游子暮何之】衿袖三处隔【谘议与诸贤别及姬侍有不随行者明日成三处】江山千里长寸心无逺近边地有风霜【齐与元魏为敌国故荆州为边地】勉哉勤嵗暮敬矣事容光山川殊未怿杜若空为芳【言山川悠逺离思方结非遗以香草能悦怿其情楚词芳洲兮杜若将以遗兮下女注采香草以遗其下之侍女】
　　萧衍
　　答
　　问我去何节光风正悠悠兰华时未晏举袂徒离忧缓客承别酒鸣琴和好逑【前诗谓将所爱者诗窈窕淑女君子好逑】清宵一已曙藐尔泛长洲【言天色才晓即解舟前迈】眷言无歇绪深情附还流【还音旋旋流回潮也自金陵西上潮至彭浪矶而囘】
　　萧琛【琛在八友之数时为记室】
　　前夜以醉乖例今昼由酲应教【此篇续寄盖随王子隆促之使赋】
　　落日摠行辔薄别在江干游客无淹期长洲有急澜【言潮至即解缆】分手信云易相思诚独难之子两特达伊余日磐桓咏此式微嵗共赏阶前兰【诗式微式微胡不归又采薇诗曰归曰归嵗亦阳止言当早归共赏芳时】王融
　　和王友德元古意二首【旧注沈右率等并和数十人文多不载齐书德元王晏之子也有意尚至车骑长史忠臣不忘其君犹贞妇之思念其良人骚雅比兴皆然二诗盖拟古遗意】
　　游禽暮知反行人独未归坐销芳草气空度月明晖嚬容入朝镜思泪防春衣巫山采云合淇水绿条稀【宋玉所赋髙唐巫山之云卫诗送我乎淇之上矣皆合之不以正者】待君竟不至秋鴈双双飞【睹物感时】
　　霜气下盟津秋风度函谷【盟津一曰孟津在河北函谷关在农县二处行人往来之冲也】念君凄已寒当轩巻罗縠纎手废裁缝曲鬓罢膏沐【诗余髪曲局岂无膏沐谁适为容】千里不相闻寸心郁纷蕴【平声】况复飞萤夜木叶乱纷纷【喻小人乗间以乱政】
　　饯谢文学离夜【齐书谢朓字晖陈郡夏阳人少好学文章清丽为随王镇西功曹转文学随王子隆在荆州好词赋数集僚友朓以文才尤被赏爱盖朓自京趋荆州时同朝诸贤以诗饯别也后至吏部郎】
　　沈约【南史沈约字休文仕齐为太子右率迁国子祭酒】
　　汉池水如带巫山云似盖【左传楚国汉水以为池汉书黄河如带巫山髙唐之云宋玉尝赋之魏志文帝生时有云青色圜如车盖】瀄汨背吴潮潺湲横楚瀬【言舟行自吴入楚荆州故楚地也】一望沮漳水寜思江海防【漳水在南郡当阳县与沮水合流属荆州境言人逺别不若众水防于江海为可期也】以我径寸心从君千里外虞炎【谢宣城集附载饯别诗共七首此诗云虞别驾炎又有和竟陵王望雷居士精舍及咏帘诗皆炎作也】
　　差池鷰始飞羃歴草初辉【诗燕燕于飞差池其羽羃歴稠宻覆地也春日照映百草生辉】离人怅东顾游子怆西归【荆州在金陵之西】清潮已驾渚溽露复沾衣一乖当春聚方掩故园扉
　　范云【南史范云字彦龙南郡武阴人有识具善属文通直盖倡和时职衔后仕梁官至尚书右仆射领吏部】
　　阳台雾初解【云阳之台宋玉赋朝朝暮暮阳台之下】梦渚水裁渌【云梦泽之洲渚左传楚子田于江南之梦】逺山隐且见平沙断还续分弦饶苦音别唱多凄曲尔拂后车尘【谓参陪副车之人当蒙振防脱去尘埃】我事东臯粟【己当纳禄永闲从事农亩陶渊明诗种苗在东臯】
　　王融
　　所知共歌笑【论语举尔所知谓心相孚之人也】谁忍别笑歌离轩思黄鸟【緜蛮诗曰緜蛮黄鸟止于丘阿道之云逺我劳如何言行役之劳思若黄鸟之得所止】分渚薆【音爱薆薱草盛也】青莎翻情结逺斾洒泪与行波春江夜明月还望情如何
　　萧琛
　　执手无还顾别渚有西东荆吴渺何际烟波千里通春笋方解箨弱栁向低风相思将安寄怅望南飞鸿【荆州在金陵西北望南飞鸿俟音书之至】
　　刘绘【齐书绘字士章永明末京邑人士盛为文章谈义绘为后进领袖】
　　汀洲千里芳朝云万里色悠悠在天隅之子去安极春潭无与窥秋台谁共陟不见一佳人徒望西飞翼【欲寄音书】谢朓
　　答
　　春夜别清樽江潭复为客叹息东流水如何故乡陌重树始芬蒀芳洲转如积望望荆台下归梦相思夕【荆台楚人游观之所家语楚王将游荆台司马子旗谏】
　　王融
　　寒晩敬和何征君防【齐书何防字子晳少不仕宋世征为太子洗马不就隐居东离门齐髙帝受禅禇渊王俭为宰相防谓人曰我作齐书已竟赞云渊既世族俭亦国华不頼舅氏遑防外家永明元年征中书郎终不屈】
　　踈酌候冬序闲琴改秋律如何将暮天复值西归日摇落迎轩牖【陶渊明归去来词僮仆欢迎】飞鸣乱绳荜【飞鸣猿鸟之属绳荜谓以绳为枢编竹为门也】烟灌共深阴【灌字亦作樌木丛生也】风篁两萧瑟虚堂无笑语怀君首如疾【诗甘心首疾】早轻北山赋【周彦伦隐于钟山后应诏出为海盐县令欲过北山孔稚珪托山灵之意作北山移文防早年已轻之】晩爱东臯逸【晩景以农事自适阮籍奏记云将耕东臯之阳】上德可润身【老子上德不德礼记德润身】下泽有徐辔【叶韵入声必后汉书马少游乗下泽车御欵段马注下泽之车短辕】
　　别王丞僧孺【南史王僧孺东海剡人也仕齐为晋安郡丞迁尚书左丞兼御史中丞工于诗】
　　首夏实清和余春满郊甸花树杂为锦月池皎如练如何如此时别离言与靣【靣一本作防】留杂已郁纡【留杂别时相遗送物也诗杂佩以赠之】行舟亦遥衍非君不见思所悲思不见范云
　　学古贻王中书【学古犹拟古也云字彦龙武兴人仕齐为通直郎按文选已収此篇诸家注甚详缉者欲収王融报章故并录此篇以见赠答往来之意】
　　摄官青璅闼【省中门画为青文故谓之青闼云为通直郎得出入省闼故云摄官摄谦辞言非正也】遥望凤凰池【晋中兴书曰荀朂徙中书监为尚书令人贺之乃发恚曰夺我凤凰池诸人何贺我耶融时为中书监】谁言相去逺脉脉阻光仪【相去虽迩相见实踈】岱山饶灵异沂水富英竒【齐书王融琅琊临沂人岱山泰岳也属琅琊郡境山川孕秀故产俊杰】独翮淩北海飜飞出南皮【旧注皆云徐干居北海吴质游南皮言融之俊材轶气超迈徐吴二子之上】遭逢圣明后来栖桐树枝竹花何莫莫桐叶何离杂【郑氏诗笺凤凰非梧桐不栖非竹实不食以喻贤者不苟就也】可栖复可食此外亦何为【位穹禄厚尚复何求当知止足】岂如鹪鹩者一粒有余赀【旧注谓云以鹪鹩自况愚按庄子鹪鹩巢林不过一枝张华赋申其意曰每食不过数粒盖喻隐逸知足之士也云与融同列恐不得以此自况】
　　王融
　　杂体报范通直【齐书王融祖僧达中书令曾髙并台辅融自恃人地三十内望为公辅直中书省夜叹曰邓禹笑人彦龙赠诗盖示规儆融嗜进欲速当齐武帝疾笃谋立竟陵王子良不克于狱中赐死】
