<!-- { "loadSidebar": true } -->
　　近世医有易州张氏学于其书虽无所不攷然自汉而下则惟以张机王叔和孙思邈钱乙为得其传其用药则本七方十剂而操纵之其为法自非暴卒必先以飬胃气为本而不治病也识者以为近古而东垣李明之则得张氏之学者而其论著治騐略见遗山集中镇人罗谦甫尝从之学一日遇予言先师尝教予曰夫古虽有方而方则有所自出也钧脚气也而有南北之异南多下湿而其病则经之所谓水渍湿而湿从下受者也孙氏知其然故其方施之南人则多愈若夫北地髙寒而人亦病是则经所谓饮发于中跗瘇于下与糓入多而气少湿居下者也我知其然故我方之施于北犹孙方施之于南也子为我分经病证而类之则庻知方之所自出矣予自承命凡三脱藳而先师三毁之研磨订定三年而后成名曰内经类编敢望吾子序夫内经十六卷素问外九卷不经见且勿论姑以素问言之则程邵两夫子皆以为战国书矣然自甲乙以来则又非战国之旧矣自朱墨以来则又非甲乙之旧矣而今之所传则又非战国【疑当作朱墨】之旧矣苟不于其所谓全书者观其文而察其理焉则未有识其真是而贯通之者今先生之为此也疑特令学者之熟于此而后防于彼焉尔苟为不然则不若戒学者之从事于古方而学者苟不能然则不若从事古方者之为愈也罗亦以为然予闻李死今三十年罗祠而事之如平生薄俗中而能若是是可序年月日刘某序
　　赐杖诗序
　　至元二十九年春上赐侍衞都指挥使王公庆端西土所贡雕玉杖公既捧以拜天下闻之作诗而美之者五十余首公分为三卷命某为序某曰夫古人自授田百畆含哺鼔腹以至于列土分封万钟千驷凡上之所以赐下者冝随其分位而无不足焉盖其职然也非有所为而赐也自力田以租至于御金革而理庻务凡下之所以勤上者冝随其分位而无不尽焉亦其职然也非有所为而勤也上之人若曰是可以鼓舞之也是可以驾御之也以是而赐焉其下亦曰私惠之可懐也厚赏之可致也以是而勤焉则不惟非所以为君臣之义而其更相责望之间一有不至则其职从而亏矣后世君臣之不终也其以此欤然则臣之于君之赐也冝何如哉曰敬之而已矣荣之而已矣如古人之正席先尝乗服以拜者是也某旧闻公尝被锦衣貂裘之赐惟于廵衞赐宴则服之反退则袭而藏之惟谨盖知是礼也今其于杖也其所以敬而荣之者亦必有以处之矣此则诗人已略言之若夫圣上以如天之仁推赤心扵天下必不以一杖之故遽图责报于臣下而公之平昔以忠勤着闻盖出于性分之所固有而行其軄分之所当为必不以一杖之故然后加勉于国家此虽诗人之所共知而其言则未有及之者也敢以是为序而补其阙云明年二月望日刘某谨序
　　都山老人九十诗序
　　庆都之山有老人焉姓刘氏少值兵乱未尝一日去乡里而兵亦不犯之今年九十尚无恙子孙满前田园如故而老人不知其老也燕赵诸公作诗而夀公者甚多其子式集为一卷将时讽咏之以侑捧觞之乐焉复请予书其事而序之子读而窃有感之者金源贞祐迄于壬辰河之南北兵防相仍生意殆尽而先儒所谓天下萧然洪水之盖不至此者惟是时足以当之夫天地气运壊乱若是而人物生乎是气之中者乃所谓命也将何术以逃之哉而老人居南北之冲乃若与世变不相与也岂气禀之异虽天地之运亦不得而夺之耶抑存之深而积之乆者有以胜之耶或偶然也是固不可得而知之矣然而此老人之所以自夀者也夫人子之所以夀夫亲如恱其心志而安其起居时其寒温而节其食饮者又非一也今老人九十而康强由是而登上夀一歩武之间耳式其勉之子欲我序九十诗而已乎年月日容城刘某序
　　夀史翁百嵗诗序
　　翁年九十六百嵗举盈数也翁保定祁人有子今为郡从事从事先为宰府掾请出求为乡郡以翁故也尹以下闻从事有亲年及百拥车骑持酒肉造翁为夀敬老也亲賔佐也夫人生满百举世无防唐人称九十为人瑞况百嵗乎汉官仪三老五更取男女全具者盖以男女全具为可贵也宋故事民百嵗男子官妇人封仕而父母年九十官封如民百嵗盖以有子而仕为尤可贵也今翁既百嵗又有子而仕仕而又为乡郡其为人所歌咏之也冝哉至元辛卯二月望日樵庵序
　　憃斋说
　　近世士大夫多以顽钝椎鲁人所不足之称以自号彼其人未必真有是也亦非故为是谦托而然也盖必有所取焉耳然其所取之义有二焉盖或病夫便儇狡厉之去道甚逺也思欲自矫以近本实于是不得巳而取之而其意若曰与其失于彼也寕失于是此其设心于义为无所失也或为老荘氏之说者则不然以为天下古今必如是而后可以无营而近道保啬而自全也此则择而取之非不得已也而其意则将以自利而已使前之说行亦不过人人尚质而于世固不为无益也若不幸而此说一炽则天下之人皆将苟简避事而其为害庸有既乎呜呼一事之间心术之防其义利之分有如此者不可不之察也安肃刘仲祥明敏传物专门礼学以憃名其斋盖将以自矫而非以自利也故予既为题其扁复以是说列其左刘某书
　　道贵堂说
　　邵康节诗虽无官自髙岂无道自贵非以道对官而言也但言道不以此为有无尔若以为对则其浅狭急廹非惟不知道之所以为道而慕外之私亦必有不可胜言者矣河间李生摭邵氏诗名堂曰道贵求其说于予故云
　　遂初亭说
　　君子立心之初曰为善而不为恶曰为君子而不为小人如是而已苟为善也为君子也则其初心遂矣夫道无时而不有无处而不在也故欲为善为君子盖无时无处而不可而吾之初心亦无时无处而不得其遂也若曰吾之初心将出以及物也苟时命不吾与焉则终身不得其遂矣如是则是道偏在乎出而处也无所可为者矣若曰吾之初心欲处而适已也苟时命不吾释焉则亦终身不得其遂矣如是则是道偏在乎处而出也无所可为者矣道果如是乎哉詹事张公子有予知其心为最深盖乐为善而惟恐其不为君子者也今筑亭名以遂初而其心乃在乎闲适而诸公为诗文以题咏之者以子有期望甚重才业甚备又皆责其心当在匡济皆不可也夫义当闲适时在匡济皆吾所当必为者然其立心则不可谓必得是也而后为遂苟其心如此则是心境本无外而自拘于一隅道体本周遍而自滞于一偏其为累也甚矣子有其以吾言思之乆之必有得也至元壬辰重九日刘某书







　　静脩集卷十一【遗文五】
　　钦定四库全书
　　静脩集卷十二【遗文六】　　　元　刘因　撰序说铭赞杂文
　　防公惠更名序
　　故相防公嗣子公惠旧名孚以其于兄弟之名字形取类为不合也盖尝请于公而未及更今虽已孤而意恒若有阙焉者遂谋于予而更之曰怡而以告诸家庙焉盖亦礼之变也而其取名之义则有取于兄弟雍睦之义也盖公之临终也以诸子恪恂等皆防而公惠独长恳恳目诸子而属之也今其设心以为既以一名字形于兄弟不合且必求其合焉而后已而其取义则又专在于兄弟之义也以是而日警省焉先训之不忘也其庻防乎至元戊子十月既望容城刘某序
　　古里氏名字序
　　吴景初请予制其子名自叙其为女真人其祖石伦为金大将为金死本姓古里氏以女真诸姓今各就其近似者易从中国姓故古里氏例称呉已数世矣予闻之大以为不可夫姓氏乃先世有所受而传之子孙其脉络截然有不敢毫髪乱者今非有所禁而自絶本根附于他裔顾乃因仍苟且狥于流俗而不恤彼儿子之名何所不可而反以为问乎今先为正其姓然后名其子承字之延伯盖示其不忘所天而且有所贻也如是则古里氏其将为着姓矣后世子孙虽欲改之其可得乎呜呼承也其勉听之哉至元庚寅重九日牧溪翁序
　　李公勉复初名序
　　天之授予曰人焉而已矣凡配人而称其美如贤人善人之类虽其髙下之品不同要其所指称也各有限皆不足以尽人之大也如天也或称之曰上天者言其崇髙也或称之曰神天者则言其变化也皆不能有以相兼也若止曰天而已则其天之全体为尽见也惟人也亦然今人有人称之曰子贤人也子善人也则必欣然而恱称之曰子人也则将怫然不恱盖不知天之授予曰人者之为大也苟知之将终身汲汲望有以少及乎人之称而未能而向之所以欣然而恱者亦将陋之而不屑矣无极李公勉防名授亲所命也及冠而字则已孤矣嫌授防名也而更曰防今也公勉知其所当勉者在乎天之所授也即防名而称之终身古人之道也已孤则其名又所不忍更也于是慨然因祭以告其亲而复乎初呜呼公勉其有志也耶其不苟也耶吾知其必能思其名而勉之矣因其请也告以是说年月日泛翁序
　　皇甫巽字说
　　朱子谓周子之所谓刚柔即易之两仪而各加以善恶则易之四象也以隂阳之大分言之阳为刚为君子隂为柔为小人刚冝善于柔也以刚而善则固美矣以刚而恶则不若柔善之为愈也是君子小人之分不系乎刚柔而系乎刚柔之善恶而已矣刚之善阳之阳也柔之善隂之阳也然刚柔虽各有善恶而其所谓善者皆阳所谓恶者皆隂是刚柔之善恶又不系乎刚柔而系乎隂阳而已矣盖猛也隘也强梁也隂之惨属焉慈也顺也巽也阳之舒属焉为隂之属在阳亦为恶为阳之属在隂亦为善此圣人之所以拳拳于阳而扶之人之所以尊夫阳而贵之者也皇甫安国名其子曰巽盖亦就其气禀之偏于刚者而救之也既长误以予为乡先生以巽执贽来见而欲予有以字而教之予字之以伯阳曰巽乎汝刚也亦思夫所谓阳焉汝柔也亦思夫所谓阳焉刚柔惟汝之所适也阳之是趋则予之所望焉
　　张潜名说
　　张氏子从予学既长而更防名予命之以潜曰潜乎吾语汝潜夫人之家或未振而有以振者必卓越非常之人也人而未自振思所以振之非挺防特立蹇蹇自负者不能也尔之家卑而未显尔之质柔而懦予又潜尔也又欲尔之潜也惑矣虽然尔独不知夫天地之凛然者乎此则潜之象也刚徤之初君子自强之始也跃也飞也自潜而来也以传新而家以道立而身汝之潜也不然浑浑沦沦混于常人以终其身顾尔自能之予又何教焉抑又有一说我将终教之大矣而后小之潜也明矣而后晦之潜也不大而小不明而晦固冝也亦曰予潜自欺也潜乎无负尔名
　　王景勉名字说
　　故人王利夫请制其子名王氏世居与予外家邻予外祖杨公字勉之实王氏之乡先生也以之名其子孰云不可遂名之曰景勉勉者将以力行也可字之以履而以文配称焉曰文履至元己卯二月癸未容城刘某书
　　以中李公名字说
　　公之先契丹氏之族也其氏李则逺有端绪而碑志存焉名则国语译云铁也公见国朝诸贵族多因官若名以氏又有从而字之者自以氏李则既有所承而名字尚未称其心若有阙焉遂以为请予名以镔而字之伯坚盖存其初名又本其所自出而就以为劝焉耳至元庚寅二月吉日容城刘某书
　　嘉氏子字说
　　名已所称者故多示谦字因名而生义人所称者故多致尊美之意焉若曰子曰彦曰卿之类固无自称之理也后世不之察每每错乱故有于称呼之间或不顺者今嘉氏子名淳可字士真盖因名而生以致尊之意也至元己丑冬至日牧溪翁书
　　友松轩铭【并序】
　　縂帅史侯子明种松私第因以友松名其堂之轩友人涿郡卢处道为请铭铭曰
