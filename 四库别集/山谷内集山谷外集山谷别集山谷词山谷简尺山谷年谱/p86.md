<!-- { "loadSidebar": true } -->
　　接屋连家非徒一日之雅同安共恤盖有平生之言辄縁恩亲敢议婚对长子朴当承宗事未有妇家伏承贤小娘子淑质生成令仪素敎衰宗之陋良不自知嘉偶之求愿承重诺
　　石氏定婚书
　　葛藟之累樛木亦得升高泉水之入淇门冀防余润比因僚友僭及婚姻既承诺之话言许以嗣为兄弟敢差谷旦少助衣酌彼行潦诚可荐于王公借之用茅物或宜于曲礼
　　定石氏书
　　三星在戸婚姻贵于及时九月肃霜裘褐宜于早戒小子齿虽未冠学且闻诗惟是岁时之嘉莫助苹蘩之荐谋诸僚友吉在高门家传万石之风人禀三峩之秀伏承贤第七五小娘子功容徳称保傅敎从义方具于有行窃自忘于非偶既因将命辱赐重言敢以吉蠲修具礼物【右皆家传】
　　送曹黔守致语
　　赏心乐事是难逢易失之时临水登山有送逺将归之恨式陈觞豆侑以管恭惟知府供备诗礼家风韬钤将畧去天尺五早瞻列防之荣赋芧朝三未极清班之贵奉赐得犬戎之要领防秋倾虎士之腹心三代治兵不犯道家之忌一麾出守遂兼循吏之名投壶雅歌以安黔内郡县轻裘缓带以宴幕府賔僚既报政成方荣归觐通直阖郡文武念甘棠之勿翦惜骊驹之在门防酒嘉殽永清懽于今日锵金戛玉深怨曲于阳关某等云云【口号在豫章　右已载外集第七　　蜀本】













　　山谷别集巻五
　　钦定四库全书
　　山谷别集巻六
　　宋　黄庭坚　撰
　　杂著
　　引连珠
　　臣闻一雨所濡大小之生异类一气所杀刚脆之质不同所以圣人因物以尽性神道设教而无功
　　臣闻千里运粮非一牛之力梓庆成鐻非一削之功是以贱能则智者困欲速则巧者穷
　　臣闻五种不美未尝易田以耕百度凌迟何必变化而治盖不役于物者不絶物不制于俗者不离俗是以手足以得轻重而任权衡目可以察曲直而付绳墨臣闻人主治国在制法在择相法不法在易相相非人下陵上是以仲尼用鲁不使饮羊以诬民赵髙事秦至于指鹿而欺君
　　臣闻析薪者求其理法古者师其意坚白则一物不察损益则百代可知是故物有倦而思通圣人必改作事有简而易致道家贵因仍
　　臣闻宫商唱和乃知钟律之前圣贤夙期不拘聘币之末故至精难以言说妙契参于自然易曰鸣鹤在隂其子和之
　　臣闻舜禹不世忠邪共朝良乐未逢驽骥同枥是以匠石之手易挥郢工之质难得
　　长短星歌
　　正月虎七泽隂风无避处少年射杀白额归二十一岁赐旗鼔二月兎翰墨功名归四杜中山毛遂定从还十九上客谁复数三月龙定力降来一鉢中升腾便欲致云雨十六开士观云风四月蛇九蛇相辅成晋家屈原离骚二十五不及之推死怨嗟五月马十五国风多咏冩汉将西极天马来二十五城不当价六月羊十岁小儿牧道傍他年叱石金华路二十年前身姓黄七月猴恒山八命列封侯当年传国二十二想是衣冠骑土牛八月鸡二妙灵台向晓啼五更风雨十八九残月昏昏信可期九月狗三窟深坑四荒走暮归得兎十六七黄卢朱雀皆在后十月猪白头一笑献士夫杀身愿为鲁津伯申封兰王十四都十一月防列十二辰配龙虎二十二年看仙飞一朝化作蝙蝮去十二月牛百户椎肥醉九州角端围寸二十五良弓之材牛带牛【带一作载】
　　论谢愔
　　谢愔字公静才气过人逺甚初举贤良而值罢贤良平生治春秋胸中甚落落而值罢春秋晩作邓州职事官值看详诉理所言愔元祐中诉父无罪被黜褫其官弃之士生而三不遇白发苍顔亦可以安林泉而不得罪于不仕无义之论矣
　　论诗帖
　　陶渊明诗长于丘园信所谓有味其言者吾尝见梅圣俞诵唐人诗云雀乳青苔井鸡栖白板扉圣俞甚爱此句柳子厚诗云渚泽清泉清渊明云平畴交逺风良苖亦怀新此句殆入妙也
　　戒读书
　　四民皆当世业士大夫家子弟能知忠信孝友斯可矣然不可令读书种子断絶有才气者出便当名世矣【右有石刻】
　　论作诗文
　　新诗日有胜句甚可喜要当不已乃到古人下笔处小诗文章之末何足甚工然足下试留意奉为道之词意髙胜要从学问中来尔后来学诗者时有妙句譬如合眼摸象随所触体得一处非不即似要且不是若开眼则全体见之合古人处不待取证也作文不必多毎作一篇要商防精尽检阅不厌勤耳举塲中下笔迟澁盖是平时读书不贯穿也宜勉强于学问岁月如流须及年少精力读书不贵杂博而贵精深作文字须摹古人百工之技亦无有不法而成者也但始学诗要须每作一篇輙须立一大意长篇须曲折三致焉乃为成章耳读书要精深患在杂博因按所闻动静念之触事辄有得意处乃为问学之功文章惟不构空强作诗遇境而生便自工耳
　　所谕漏屋饭蔬而有自得之色甚善甚善然犹世俗计较尺寸太多似未善也万事不可意古人遂以成圣哲安乐温饱君子所畏也
　　吟诗不必务多但意尽可也古人或四句两句便成一首今人作诗徒用三十五十韵子细观之皆虚语矣要须意律谅田夫女子皆得以知之盖诗之言近而指逺者乃得诗之妙唐人吟诗絶句云如二十个君子不可着一个小人也唐诗僧吟草诗云时平生战垒农惰入春田如此语少时常记百十联思其的切如此作诗句要须详略用事精切更无虚字也如老杜诗字字有出处熟读三五十遍寻其用意处则所得多矣
　　凡人修学惟节畧今人文字似无益于用不若熟读班固汉书自首至尾不遗去一句然后可见古人出处疑则阙之当求明师益友以讲习也王定国谪金过戎因出数十篇文字余谓定国曰若欲过今人则可矣若必欲过古人宜尽烧之更读十年也定国诗极有巧处然少本也余自谓作诗颇有自悟处若诸文亦无长处可过人余尝对人言作诗在东坡下文潜少游上至于杂文与无咎等耳
　　读书不必务多若能精一遂可贯诸经矣至于写字亦如此少冩须有常度亦不可错也【右皆家传】
　　论作字
　　晁美叔尝背议予书唯有韵耳至于右军波戈防画一笔无也有附予者传若言于陈留予笑之曰若美叔书即与右军合者优孟抵掌谈说乃是孙叔敖耶往尝有丘敬和者摹放右军书笔意亦润泽但为绳墨所不得左右予尝赠之诗中有句云字身藏頴秀劲清问谁学之果兰亭大字无过瘗鹤铭晩有石崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎南昌黄鲁直题敷道人作大字笔势巳遒劲可爱但肥字须要有骨瘦字要须有肉学古人书随其工处今人学书肥瘦皆病又尝偏得其人丑拙处如今人作顔体乃其粲然者江南太史氏黄庭坚书
　　大字今都不见右军父子遗墨欲学书者当以丹阳瘗鹤铭字为则大字难为结宻唯此书无防检处顔鲁公书宋开府碑瘦劲端重极近之【右见石刻】
　　学书欲先知用笔之法欲双钩回腕掌虚指实以无名指倚笔则有力古人学书不尽摹张古人书于壁间观之入神则下笔时笔随人意大抵书字欲如人有精神细观之则部伍皆中度耳
　　墨说遗张雅
　　曹魏时有大臣韦仲将德性髙明多能鄙事其所作墨如防漆今观其法和煤外止用丹砂大要是胶法妙墨法须自煑胶胶浸自牛皮尽割去连脂膏处又割刮去毛毫皆上墨也片切熬成即用和煤此名第一胶若干取他日水解之用即名第二胶胶八水二墨成不作胶气使用亦不滞笔此上工也梓潼张雅不能和煤而善作叵胜煤蜀无佳墨工如雅不易得也故喻以古人法余闻雅亦参禅问道欲入九流然但礼拜无眼阿师随杜撰道人谈金丹恐只虚生浪死耳
　　笔说
　　歙州吕道人作墨池含墨而锋圆佳作也宣州诸葛家撚心法如此唯倒毫净便是其妙处盖倒毫一株便能破笔锋尔宣城诸葛髙系散卓笔大槩笔长寸半藏一寸于管中出其半削管洪纎与半寸相当其撚心用栗防尾不过三株耳但要副毛得所则刚柔随人意则最善笔也栗尾江南人所谓蛣蛉防者歙州吕道人非为贫而作笔故能工于是以此授之黟州道人吕大渊心悟韦仲将作笔法为余作大小笔凡二百余枝无不可人意因见余家有割余狨皮以手撼之其毫能触人手则以作丁香笔今试作大小字周旋可人亦是古今作笔者所未知也往在僰道有严永者蒸獭毛为余作三副笔亦可用然永未尝知笔中善病不能为他人作字也大渊又为余取髙丽猩猩毛笔解之拣去倒毫别撚心为之率十得六七用极善乃知世间法非有悟处亦不能妙
　　张遇丁香笔撚心极圆束颉有力可学徐季海禹庙诗字侍其瑛诸葛元皆不能也作藏锋笔冩如许大字极可人意最妙是【阙】　　有力也
　　金崖石研说
　　初石工不善作墨池内外壁立出墨沈难又常沮洳败墨元符三年二月嘉州李尧辨为予琢两石壁皆陵夷乃便事绍圣四年春正月雨水故人盖明仲守万州为余斵金崖石作此研
　　泸州桂林石研说
　　泸州桂林之石其材中研泸人不能采而富义之民采之所谓楚国有材晋实用之工李辨琢此研洼垤皆中度
　　惠王子均研说
　　涪翁用桂林石作此研恶其太重故刳其腹至荆州以赠王子均
　　金崖研作覆斗说
　　绍圣四年正月雨水故人盖明仲守万州为余劚金崖石作此研坚润宜笔墨而魁梧难为室乃作覆斗使之不尘
　　封植兰蕙手约
　　山谷老人寓笔研于保安僧舍东西外封植兰蕙西蕙而东兰名之曰清深轩涉冬既寒封塞户久而自隙间视之郁郁青青矣乃知清洁邃深自得于无人之境有幽人之操也余既获谪走宜州则以兰二本蕙八本付寺僧文质守之幸为卒调护之有士大夫欲迁而去者可以此劵示之崇宁二年十二月丙午山谷老人手约
　　金液珠说
　　开封祝天贶屈蜀纸流金液作珠逡巡而成丹服之而痼疾起盖此石性能温中而实下推陈而致新阳物
　　也而济【阙】　　　　　　　　　　明者下而成珠其垽与石则止故不凝滞而为疽余异之诚有补于衰朽而不疾人故书其说以遗之
　　棊经诀
　　初下十子以来进未可谋杀退未可占地各逐其宜以求有力此立理之道下及三十子以后布置稍定须观局之强弱或占地或刑尅必观于利此乃用行之时也杀不必须得地不必须破占不必广此三者取舍之道棊之所切无出于胜傥或局胜专在自保或局弱即须作行然作行须是敌人有衅无衅而动必败之道也棊之机要多在外势取局之要在于鸿渐棊有三败一者欺敌二者不辨局三者多错又有六病一者贪杀二者取舍不明三者无劫兴劫四者苦覔竒行五者知微不妨六者精胜望筹棊之大要先手不可失局初有大利方可弃之局中有倍利方可弃之局末有不得已方可弃之古之经诀皆述简易贵于立理先为不可胜以待敌之可胜或逍遥得极髙道自乐终局雅淡是其长也
　　论俗呼字
　　防【郎假切】直【音鲊】泥不熟也中州人谓蜀人放诞不遵轨辙曰川防直
　　孔子于乡党恂恂如也汉碑今在者多书党作防恂恂凡古人书复语则书二字今人或于字下作一防或两防皆非也
　　橙橘属也枨两旁长木也司马相如上林赋曰黄江橙楱玉藻曰君入门士介拂橙楱音太蔟之蔟武陵有一种小橘名楱疑即今之金橘今人书凳【丁邓切】为橙非是奊【音烈】【音挈】多节目也其胸次不坦夷举事画计务出独见以乖迕人为贤者也
