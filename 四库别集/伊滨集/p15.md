<!-- { "loadSidebar": true } -->
　　樊川之阳墟曰韦杜终南横陈潏水西注出云兮见恠蛟蟠兮凤舞触石兮吹沙佩摇兮弦抚樛蔓葱蒨兮绣错棊布孕和含粹兮氤氲吞吐讵造物兮献竒遗美人兮容与彼美人兮白璧黄金萟兰九畹兮寂寞中林湛泠泠兮濯缨香澹澹兮盈襟藻饰羣物兮金玉同音何不息之妙理兮若有会乎吾心世师弗求兮遐想前列坦衢万趋兮孰柅吾辙孰壅而流兮孰轥而芳歇曷归来兮懐璧不沽观逢以道兮太和与居胡截而鹤兮胡续而鳬夔何踸踔兮蚿何以扶薰莸孰同兮河济孰殊嗜痂何人兮逐臭何夫孰主张是兮孰为其枢羣嚣我静兮制命在余山灵川后兮若余媚妩左图右书兮客有樽爼空翠明牖兮晴光摇户豹泽文兮藏雾鸿时飞兮遵渚幸年嵗之未晏折芳馨以延伫
　　游三涂山辞
　　登三涂之峩嵬兮放意以肆志遗纷浊而髙驰览天宇之宏大兮哀吾生之安归羣峰叠嶂盘礴而纚属兮勃乎若森列之万骑烟横翠扫阳舒而隂敛兮何变态之或异飘飘乎若洪崖浮邱拍肩挹袂兮驭风骑气而游戱长伊清防于其下兮晨霏夕霭摩荡乎无际波涛以为琴瑟兮林木郁其旌斾白鸟翩翩而灭没兮声寥寥其哀厉欲访鸿夷而追鲁连兮聊笑傲以遗世夕阳隠于林杪兮映浮云之霮防分园庐之脩直兮阡陌错其棊置禾黍离离而弥望兮荒烟野草莽苍兮千里悲故乡之遥遥兮何其中之不自得而歔欷又若放臣迁客登髙望逺兮悲伤而流涕呜呼噫嘻哀孰为之乐孰为之为吾能为兮吾将焉悲
　　设问
　　嵩问
　　王子官于嵩治事之三日嵩之黧老鹤列以进问之曰盖闻广谷大川异制民生其间者异俗夫辨山川咨故实者吏之事也叟能一二其详乎叟曰嵩之为邑也南驰三涂北揭陆浑柂以伊阙镡以木门俶兮傥兮汨兮防兮鸣臯輢之伊川迤之崱其危渟涔其渊于是量之以制邑焉其山则岫者峰者断者聨者若一髪者若縁絙者屹然起者洼然止者奔者蹲者鬭者倚者或傲防而出或侵寻而附或沛若奔鲸或頺若吼虎其气秀而势雄又若龙翔而凤舞盖作囿于羣山而擅竒于九土其水则发源滦川入于龙门瀎潏砏汃浟浟沄沄逆射横流百川皆集含崕懐石矢驰风疾跳波散沬瀺灂湁潗或若蚓结或若轮旋衍为滮池浸彼稻田其按衍则迤靡平衍纡回夷延沟洫脉散隄塍绮连以稼以植以畜以牧于何不硕于何不育而赋以之出而家用是足若是何如王子曰传不云乎沃土之民不材滛也瘠土之民莫不向义劳也叟以险固丰郁为美其智曾季氏妇之不若也请置此而后载言他老曰南山之阳鸷鸟宅焉厥类不一有鹗有鹯原夫其所窟也孤岑九成絶壁千尺猿猱坠匿松枥僵立仲冬既至天凝地闭元氷裂木劲气折石而兹鸟下击翕忽挥霍翾不可当若勇壮之卒防杂而走敌场星流风厉触突猛气又若哮阚之兽张牙奋鬛突怒而无畏奋奋烈烈或或苍或若练色或若锦章趯然其立砉然其扬又若旗帜旌旃之张乃有椓杙所羇狎羽所卖劲翮暂敛雄心犹在近之使安呼之使狎赏其神俊役以佃猎若是何如王子曰禽荒者圣人所戒驰骋田猎老氏所不为是岂可以为美观哉且饥则附人饱则飏去曺瞒之所知也叟不闻乎愿言其上老曰嵩之铅华山泽之宝也民用之富犹铁冶也但至其所则见嵓峦紏纷连冈属岭盘纡突兀蜿蟺幽隠厥气之灵磅礴委积万物不得钟此宝殖千夫运斤百夫施绠篝镫索深镵连出矿其声登登其宝累累其负肩頳鴈行手胝酎以化之火以烁之无声无形变化神竒既浣既濯出素清泚诡谲竒伟莫知其所以转的皪璀粲相射皓皓□□纷糅萦积或若珠玑或若珪璧然后服牛络马担荷负任以货以鬻以征以贡上以富国下以富民若是何如王子曰传有之近宝则公室贫此之谓也虽然饥不可食寒不可衣又何宝焉吾闻国之宝矣上帝之粢盛于是乎出民之蕃庶于是乎生事之供给于是乎在敦厐纯固于是乎成不闻其以纷葩华丽为宝也老曰嵩之皮革宂氏所掌也嵗云莫矣霜飞风厉林衡逞技獠徒奋锐腾跃莽防蹴蹈寥廓星流飚举腾山赴壑房仆姑腰繁弱置罝穷阻张罘林薄曳丰狐掩狡防麖麋搏雕虎元熊文豹应饮羽乃彻围纵网殒胔计鲜烂漫狼藉而韦人收焉薄者厚者短者长者元者黄者赤者苍者赩然醇者駮然厐者烂兮锦质灿兮报章蔚然而隂炳然而阳防茸曼衍杂遝丽宻韦氏掌焉以裘以席函人掌焉以侯以甲若是何如王子曰君子耻服其服而无其容不耻有其容而无其服衣敝緼袍与衣狐狢者立而不耻圣人嗟叹其贤彼其之子不称其服而君子知子臧之见杀也老曰长伊之濵羣山之阳有桀木焉松枥桧槾枫柘栢橿根据幽阜族茂髙冈或岌然孤生百尺无枝若树承露之盘而建太常之旗脩干大柯轮囷郁结凛然若髙冠长剑立于王庭而有不可犯之色半死半生风摧雨蚀苍皮白枝躩挐千尺森然若鬼魅突鬓而离立若乃斧斤以时入者构云梯陟峥嵘椌椌漰漰登登丁丁琅棱訇礉若大战钜鹿之野剑防相摩而有声鹤列而伐捎杀摧压又若巨灵之擘太华驱以千夫挽以万牛轩尾相衔入河之流一瞬千里箭驰风疾巨细冒没前后络绎或低或昂遇者摧当者壊横奔若雷行又若周穆之济师叱鼋鼍而为梁于是应公输之绳墨唯匠石之指顾离背纵横各有攸注夀安永宁含徳天禄规天矩地頼此而足若是何如王子曰东华君志有之髙山峻原不生草木松柏之地其土不肥土木胜则不安人且崇髙诡特非所以为美也请陈其上老曰登髙可以娱情瞩逺可以放意此游观之乐而出乎埃之外者也传不云乎登髙逺望使人心瘁故羊祜登岘山而太息景公美齐而随以雪涕老将从公登楼而望其南木门诸山玉玦青环岂无列仙之伦飚车羽盖出没于空旷有无之间东俯长伊其流洋洋莘挚所生于彼空桑想躬耕于畎畆肆志之扬扬西则锦屏诸峰混隠迭见若近若逺庶几有隠君子焉顾吾何足以见北望陆浑林壑秀美遗空山之故居流清风而不已若其溪瀬潺湲之鸣于下云烟晦明之变于上与夫荒蹊聚落晨汲瞑舂之状各献其技变化倐忽可以备诗人之游览冩离骚之极目若是何□子曰居髙明逺眺望固先王之政然余有公事未暇也请姑陈其要者老曰嵩于禹贡为豫州之野于地志为韩分昔在夏禹之国夏政尚忠故其民好稼穑恶衣服而有先王之遗风当夫列国蜂起嬴秦虎视徙不轨之民聚南阳之地故其俗好渔猎喜淫靡弃本业尚气势或相随而椎剽指人之藏以为费故其民啙窳强捍而难制呜乎世亦多变矣而其见于习俗者亦朋比夸诈而号为难治若是何如王子悚然曰此岂溪谷山泽之民之罪欤三老孝悌不敎诲之过也虽然施泽于堂庑之上服冕搢笏使奸宄息而善良出者亦在彼而在此耶吾不得而知之也抑尝闻之嵩居太室之西为天地之中其山川之胜所谓出云雨见恠物而为长雄者也意其清淑之气蜿蟺扶舆磅礡氤氲当其竒者必有魁竒卓荦非常之民岂独发于纷丽葩伟而罕钟乎人将鸿飞兮不反蠖屈兮不伸以终其身抑师道之不立无以行所知尊所闻而汨没于缁黄之学以全其真又不得而知之也吾将与叟濯大川之清流挹西山之白云击槁木而长歌以问诸伊山之神
　　序
　　孝经直解序
　　学欲切而思欲近孝经直解之所由作也缾中之水知天下之冰堂下之阴知日月之行故善学者由近以及逺是经为指解者百家而疑者亦纷然出乎其间或论其文体类礼运闲居儒行等篇言其出邹鲁诸儒之手或疑其引季文子北宫文子之辞言其掇拾以成书或疑其为乐正子春之笔而严父配天之语虽考亭朱子不能无议焉范氏又谓古文二十二章今文十八章虽大同小异得其眞者古文也是果出于曾子否耶独司马氏谓其旨髙深幽逺固非一人所能了其又信然耶余闻天之生万物也人为贵人之于百行也孝为大由乎亲萌于膝下严滋于日长而爱敬之敎兴然孝固主于爱也而要道至徳二章皆主乎敬何哉敬则爱心存否则爱心亡矣敬者又行孝之纲领欤顔渊问仁于夫子矣仁主于爱也而其答之之目主乎礼此之谓欤新安胡君恕之为是编也本之以古人验之以世故广之以贤士大夫之议论述其梗槩而成书使读之者较然易晓学者因其易而深思其所以难则于百家之说庶乎无疑矣
　　科举程文序
　　徐君勉之集本朝科举程文自延祐迄至顺凡若干人经义古赋诏诰章表策凡若干卷何其多也予得而阅之爱其光辉如珠聨璧合其雄壮如涿鹿昆阳之战其古淡如太羮元酒之为味又何其工也作之者若干人而如出于一手厯年廿余而气象如一时又何其盛哉昔者鲁君之宋呼于垤泽之门守者曰此非吾君也何其声之似我君也此无他其所养然也我朝隆上儒术旧矣列圣相承以人文化成天下作新人材以故由嵓才里秀而超从官大臣之列备文儒道徳之任累累有焉惟养其中者至故发于外者如此其言可以典诰命其谋虑可以经天下是编也盖其绪余土苴而已然文章与时世相为髙下后之考于斯者其必低徊俯仰有不及见之叹是则勉之编类之意与
　　周刚善文槀序
　　昔之为文者大之如天地而人不敢以为逺幽之如鬼神而人不敢以为深文之为珠玑珪璧而人不敢以为华质之为瓦棺古篆蒉桴土鼓而人不敢以为朴是皆得于自然之理有所不能自己而作者后之人见其然莫知其所由然于是殚精毕力而追之其雕锼藻缋刻画破碎之工益多而文益下讵有意为之者未必造其妙而造其妙者在于无意而为之者欤传称禹之治水行其所无事也文岂异是哉余读周刚善文如干篇俊徤而不迫衍溢而不流析理指事比物托喻防畅条达无间断何其工也其视雕锼藻缋刻画破碎以求工者又何其寥絶也而刚善欿然不自足方将穷探逺取合众美以为已用超伦类而独得殆所谓不能自已而作者与嘻其可量也哉
　　王叔善文槀序
　　易曰公用射隼于髙墉之上孔子之训曰隼者禽也弓矢者器也射之者人也其简易明白若此故曰辞达而已矣韩退之言其始为文非三代两汉之书不敢观非圣人之志不敢存处若忘行若遗戞戞乎难矣及年益老而学益成则曰文无难易惟其是耳退之之是孔子之达也文至于是辞至于达而已余幼时侍先子官江南时宿儒老先生尚在听其议论读其文辞如是而充拓之逺也如是而含容之深也如此其精丽也如此其雄深也然其论者实理其序者实事又以悟文之果止于是而辞之果止于达也心既识其所以然及其自为之则不至焉既而曰夫既识其所以然而未至焉者不学之过也事皆然独文乎哉其后年长而涉世不得殚嵗月尽心力追古之作者为并而足其所好慕其仅有之者未敢自谓能至焉也金华王叔善出其文与诗一编示余请序其端叔善之文华泽谨绳尺诗流丽富情致余所未至焉者叔善盖已先我至又闻其先世潜斋枢宻以文名江左则其所得于家传者又非余所能知欤
　　愚忠集序
　　洛阳少年号为通达国体新丰逆旅若素宦于朝千载之下其书与策若日星之垂而江河之流也士生穷达不足论论其所传何如耳然则抱魁伟之才负该洽之学而生盛明之世可黙黙而无言耶野呜由百粤之墟而游京师其所上赋颂书策词藻之工议论之卓诸公固评之详且尽矣顾余之陋奚言虽然古人有言葑菲不以下体而不采故英华靡遗刍荛不以贱品而不询故幽隠以达
　　挥涕集序
