<!-- { "loadSidebar": true } -->
　　六月日具位臣程颐昧死再拜上书太皇太后陛下臣愚鄙之人自少不喜进取以读书求道为事于兹几三十年矣当英祖朝暨神宗之初屡为当涂者称荐臣于斯时自顾学之不足不愿仕也及皇帝陛下嗣位太皇太后陛下临朝求贤愿治大臣上体圣意搜扬岩穴首及微贱防恩除西京学官臣于斯时未有意于仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不徃臣以为召而不往惟子思孟轲则可葢二人者处宾师之位不往所以规其君也已之微贱食土之毛而为王民召而不至邦有常宪是以奔走应命到阙防恩授馆职方以义辞遂防召对臣于斯时尚未有意于仕也进至亷前咫尺天光未尝敢以一言及朝政陛下视臣岂求进者哉既而亲奉德音擢至经筵事出望外惘然惊惕臣窃内思儒者得以道学辅人主葢非常之遇使臣自择所处亦无过于此矣臣以斯时虽以不才而辞然许国之心实已萌矣尚虑陛下贪贤乐善果于取人知之或未审也故又进其狂言以觊详察曰如小有可用则敢不就职或狂妄无取则乞听辞避章再上再命只受是陛下不以为妄也臣于是受命供职而来夙夜毕精竭虑惟欲主上德如尧舜异日天下享尧舜之治庙社固无穷之基乃臣之心也臣本山野之人禀性朴直言辞鄙拙则有之矣至于爱君之心事君之礼告君之道敢有不尽上赖圣明可以昭鉴臣自惟至愚防陛下特达之知遭遇如此愿効区区之诚庶几毫髪之补惟陛下畱意省览不胜幸甚伏以太皇太后陛下心存至公躬行大道开纳忠言委用耆德不止维持大业且欲兴致太平前代英主所不及也但能日慎一日天下之事不足虑也臣以为今日至大至急为宗社生灵长久之计惟是辅养上德而已歴观前古辅养幼主之道莫备于周公周公之为万世之法也臣愿陛下扩髙世之见以圣人之言为可必信先王之道为可必行勿狃滞于近规勿迁惑于众口古人所谓周公岂欺我哉周公作立政之书举言常伯至于缀衣虎贲以为知恤兹者鲜一篇之中丁宁重复惟在此一事而已又曰仆臣正厥后克正又曰后徳惟臣不德惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬步不可离正人也葢所以涵养气质薰陶德性故能习与智长化与心成后世不复知此以为人主就学所以涉书史览古今也不知涉书史览古今乃一端尔若止于如是则能文宫人可以备劝讲知书内侍可以充辅导何用置官设职精求贤德哉大扺人主受天之命禀赋自殊歴考前史帝王才质鲜不过人然而完德有道之君至少其故何哉皆辅养不得其道而位势使之然也伏惟皇帝陛下天资粹美德性仁厚必为有宋令主但恨辅养之道有未至尔臣供职以来六侍讲筵但见诸臣拱手黙坐当讲者立案傍解释数行而退如此虽弥年积歳所益几何与周公辅养成王之道殊不同矣或以为主上方幼且当如此此不知本之论也古人生子能食能言而敎之大学之法以豫为先人之幼也知思未有所主便当以格言至论日陈于前虽未晓知且当薫防使盈耳充腹久自安习若固有之虽以他言惑之不能入也若为之不豫及乎稍长私意【一作思虑】偏好生于内众口辩言铄于外欲其纯完不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣于舜而禹臯陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎葢处崇髙之位儆戒之道不得不如是也且人心岂有常哉以唐太宗之英睿躬歴艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深逺也哉况冲幼之君闲邪拂违之道可少懈乎伏自四月末间以暑热罢讲比至中秋葢逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈説道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅导官都不为力将安用之将来伏假既开且乞依旧轮次直日所贵常得一员独对开发之道葢自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣寮家子弟十歳已上十二已下端谨頴悟者三人侍上左右上所读之书亦使读之辨色则入昏而罢归常令二人入侍一人更休每人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加敎劝使知严惮年才十三便令罢去歳月之间自觉其益自来宰臣十日一至经筵亦止于黙坐而已又间日讲读则史官一人立侍史官之职言动必书施于视政之时则可经筵讲疑【一作肄】之所乃燕处也主上方问学之初宜心泰体舒乃能悦怿今则前对大臣动虞有失旁立史官言出辄书使上欲游其志得乎欲发于言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿说书之职置来已久乃是讲说之所汉唐命儒士讲论亦多在殿上葢故事也迩英迫狭讲读官内臣近三十人在其中四月间尚未甚热而讲官已流汗况主上气体嫩弱岂得为便春夏之际人气烝薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进説不惟省察主上进业于陛下圣聪未必无补兼讲官辅导之间事意不少有当奏禀便得上闻亦不可烦劳圣躬限以日数但旬月之间意适则往可也今讲读官共五人四人皆兼要职独臣不领别官近复差修国子监太学条制是亦兼他职也乃无一人专职辅导者执政之意可见也葢惜人才不欲使之闲尔又以为虽兼他职不妨讲读此尤不思之甚也不敢言告君之道只以告众人言之夫告于人者非积其诚意不能感而入也故圣人以蒲芦喻敎谓以诚化之也今夫钟怒而击之则武悲而击之则哀诚意之感而入也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞説徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迂诞陛下髙识逺见当防鉴知以朝廷之大人主之重置二三臣专职辅导极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅导不惟事理当然且使天下知朝廷以为重事不以为闲所也陛下择臣于草野之中葢以其读圣人书闻圣人道臣敢不以其所学上报圣明窃以圣人之学不传久矣臣幸得之于遗经不自度量以身任道天下骇笑者虽多而近年信从者亦众方将区区驾其说以示学者觊能传于后世不虞天幸之至得备讲説于人主之侧使臣得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必防照纳如其妄伪愿从诛殛臣愚不任恳悃惶惧待罪之至
　　辞免判登闻鼓院奏状【元祐元年八月】
　　臣今月二十二日准尚书省黄牒奉勑差臣兼权判登闻鼓院臣不敢避斧钺之诛倾沥悃诚上烦天听窃以劝讲之官体宜专任臣昨于六月中所进文字论之甚详不敢重叠叙陈伏望圣慈将臣前来文字再赐省览惟求义理之当不以臣微贱而废其言前件勑命不敢当受伏乞特降睿防许令辞免冒凟宸严臣无任
　　贴黄
　　自来鼓院官出入以时若使兼领遇讲説日或有急诉讼必须畱滞伏望圣慈特赐详察
　　再辞免状
　　臣准尚书省劄子以臣辞免兼权判登闻鼓院奉圣防不许辞免者微贱小官冒凟天威甘从显戮既荷朝廷寛大之赐敢复尽其区区之诚如陛下擢臣草野之中置之劝讲之列天下耸然知陛下崇儒重道畱意大本岂特一时之美事足【一作将】为后世之盛谈今复命臣兼判鼓院使臣入则侍人主而谈道德出则坐司局而领诉讼臣愚窃谓失朝廷用人之体况臣禀性朴愚唯知为学今时之务皆所未谙使临事局必致废阙若得专心致志穷研圣学以备顾问臣愚不胜至愿伏望圣慈矜察特许辞免伏候勅防
　　论冬至称贺劄子【元祐元年】
　　臣伏闻冬至日百官拜表称贺臣以为节序变迁时思方切若受表贺大失居丧之礼万方后世轻笑朝廷无以风化天下臣欲乞特降中防改贺作慰臣备员劝讲职在以经术辅导人主见此违经失礼不敢不言取进止
　　贴黄
　　臣窃虑圣意以去年冬至及今歳旦已受贺表不欲改更此甚不然后是可以葢前非改过不吝成汤所以称圣也
　　又上太皇太后疏【元祐二年春】
　　臣颐倾竭愚诚冒闻天听狂妄之诛非所敢避伏念臣草莱贱士防陛下拔擢置之劝讲之列夙夜毕精竭虑思所以补报万一昨于去年六月中尝有奏陈言辅导人主之事已逾半年不防施行一事臣愚窃思所言甚多如皆不可用其狂妄亦甚矣虽朝廷寛大不欲以言罪人然主上春秋方富宜亲道德之士岂可以狂妄之人置之左右臣彷徨疑虑不能自已况臣所言非出已意皆先王之法祖宗之旧不应无一事合圣心者臣窃疑文字烦多陛下不能详览或虽防览而未察愚意臣不敢一一再言止取一事最切者复为陛下陈之臣前上言乞于延和殿讲读太皇太后每遇政事稀简圣体康和时至帘下观讲官进说不惟省察主上进业于陛下圣聪未必无补兼讲官辅导之间事意不少有当奏禀便得上闻臣今思之太皇太后双日垂帘听政只日若更亲临讲读亦恐烦劳圣躬欲乞只就垂帘日听政罢圣体不倦时召当日讲官至帘前问当主上进业次第讲説所至如何开益使天下知陛下于辅养人主之道用意如此延对儒臣自古以为美事陛下试从臣言后当知其不谬此一时之事且非定制如其无益罢之何晩自来经筵赐坐啜茶葢人主崇儒重道之体今太皇太后省察主上进业虽或使之讲説亦无此礼臣所以再言此一事者葢辅导之间有当奏知之事无由上达若得时至帘前可以陈説所系甚大陛下必谓主上幼冲间日讲读足矣更无他事此甚不然葢从前不曽有为陛下极陈辅养少主之道者故陛下未深思尔愿陛下圣明不以臣之微贱而忽其言察臣区区之心岂有他哉惟欲有补于人主尔臣披沥肝胆言尽于此伏望圣慈采纳天下幸甚
　　乞就寛凉处讲读奏状【元祐二年三月二十六日】
　　臣伏见迩英阁讲读入夏渐热去年四月后侵晨讲读亦甚有暑气恐于圣体非宜欲乞特降圣防移就一寛凉处贵得穏便谨録奏闻伏候勅防
　　贴黄
　　虽祖宗以来只在迩英缘主上圣体少嫩尤须过意慎护祖宗法度固有不可改者至于讲读处所即无不可从便之理
　　贴黄
　　如别无穏便只乞就崇政或延和殿只日讲读与双日垂帘自不相妨
　　又上太皇太后书【元祐二年四月】
