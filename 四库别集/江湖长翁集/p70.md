<!-- { "loadSidebar": true } -->
　　推里社之鸣辰载逢于震夙效华封之请祝咸暨于坤维凡属焘持孰非鼓舞恭惟聪明齐圣信顺尚贤勲业五三六经之传太和二十八载之久尧父禹子古谓无忧帝兴王成躬示其法释负置万机之重褰裳从四子之逰盖身佚乐则年弥延而仁渗漉者帝所佑信大徳得其夀宜言天騐诸人适当电绕之期自衍嵩呼之算臣庇身祠宇矫首帝居奉万嵗之玉觞莫窥盛礼上千秋之金鉴敢后羣工
　　又
　　渚流虹而啓圣良月就盈葵倾日以颂君后天难老一人有庆万夀维祺恭惟恊帝重华如周过厯躬神武而不杀掩帝王极盛之功得欢心而宁神尽曾闵难能之孝格天心之眷佑宜睿算以延洪适甲观告祥之辰诚均夷夏罄华封使夀之请固等冈陵臣梦阻帝居身縻使节亿龄滋永企瞻南极之星三舎匪遥尚逺长安之日
　　贺明堂礼成表
　　因时谨礼告成万寳之秋配帝禋先毖祝九筵之室纯诚昭格熈事备成恭惟统辑羣元防稽列圣圜丘荐灌殚精意以屡亲重屋揭虔备缛仪而间举复罄一纯之报恪遵三嵗之规敢以宅忧而怠于灵承逮其竣事则受兹景贶星宿溉润协气泛浮乾坤清宁皇心娭豫翕羣灵而頽祉緜奕世以垂休臣持节畿封注心魏阙望侍祠之冠佩莫近清光偕击壤之黔黎赓歌盛事
　　贺正旦表
　　千载题期膺璇穹之眷命三朝受籍罄海宇以来王载维嵗序之更端茂拥日新之纯嘏凡居率土举切望云伏以参四大于域中地法天而天法道着五始于圣作正次王而王次春钦厯象以履端本中和而鼓众庶方丕应百福惟新恭惟发政施仁承天从事庆绵慈极新唐尧在位之年祥着珍圗衍汉帝闻嵩之嵗适迓舒长之旦同跻仁夀之氓臣偶此令辰叨居外服奉玉觞而上夀徒倾就日之心攷瑶厯以卜年愿效后天之祝
　　贺改元表
　　函三体极继圣治以匹休谓一为元端宸心而谨始凡居率土同切望云恭惟干健自强离明丽正龙楼问寝不违五日之朝瑶厯告祥申衍亿年之庆惟视大始而正本宜和万民而面王于昭继志之勤用祀奉元之号揭兹正朔同彼车书臣忝与使华窃窥帝意谨持盈之治荡耳目以一新大接统之称暨华夷而四被
　　谢赐厯日表
　　御四时之气肇自履端颁一札之书庸昭敦本布此劭农之政首诸持节之臣俯与民编仰孚徳意恭惟寅恭事帝恻隠临民管天地之覆持嘉生咸遂握隂阳之递代元化曲成自璿玑玉衡之齐底摄提孟陬之正将嗣迎于丰嵗爰申锡于成书举是含生孰非拜赐臣敢不驱驰原隰劝课农桑虽帝力之何知各安耕凿俾田功之克谨仰副生成
　　又
　　课清台之厯庸谨夏时颁太史之书旁周禹服凡王春之所被仰帝意以交孚恭惟弥纶两间甄冶万有神防锡羡介亲夀以永延纬星俪明格天心之纯佑上稽干运钦授人时正躔离望之经节析因夷隩之事莫重履端之命俯咨共理之良臣敢不存问闾阎服劳阡陌政捐苛细庶息斯民愁叹之声职布中和冀迎嗣嵗丰登之庆
　　又
　　袭尧之爵仰圣主之无为行夏之时劭农功而有叙一扎谨人时之授万方何帝力之知恭惟厯数在躬天人助顺隂阳寒暑璿玑玉衡之以齐震兊坎离摄提孟陬之既正跻斯民于盛富纳品彚于中和臣敢不祗奉成书恪勤所职务农重谷少裨大君育物之仁薄征缓刑庶迎嗣嵗至和之气
　　又
　　钦崇天道敬授人时课巧厯于清台具严圣作分成书于方国庸劭农功肆令绣斧之臣仰识璿玑之政恭惟至诚赞化溥爱法天髙拱帝功之成深惟民事之重五辰坐抚厯数知在于舜躬一扎下驰正朔宜颁于汉殿虽圣意亮隂之际体璇穹生育之心臣敢不仰奉至仁率先羣吏政尚慈惠用安析因夷隩之民瑞迎丰登庶捐叹息愁恨之苦
　　又
　　奉一元而司契肃正夏时协五纪以成书均颁禹服凡分民寄仰识圣心恭惟挺徳睿聪承天寅畏心勤民事谨夷析于秋春绪正皇猷严劝惩于舒惨究幅员丰富之效繄把握隂阳之功宜一札之所临率九农之胥劝臣敢不体兹优渥奉以恪恭代庖而布郡条虽无补报载耜而宣上意庶竭罢驽
　　谢太上皇帝清安降赦表
　　亲顔恱豫庆珍膳之复初帝泽尨鸿覃幅员而无外望尧云于咫尺拜汉札之丁宁恭惟约已奉亲重华继圣勤顾复之念曾跬步之不忘调寒暖之宜在承顔而惟谨小乖宣节旋就宁康喜慈极复遂于含饴宜皇恩诞敷而宥罪伏况太上皇帝陛下德侔髙厚仁冒华夷有增二典之光丕享万年之福方一人祗勤于色养惟疾之忧眷两仪敷佑于皇躬何恙不已寻正周王之履从封楚府之钱无间迩遐均知鼓舞臣外持使节大识王言俯与编民效华封三祝之请更资汗简纪嵩岳万嵗之呼
　　谢明堂赦表
　　九筵宗祀熈事迄成一札细书湛恩溥暨迩遐虽异鼓舞惟均窃以合宫班常实统和之所明主教孝昭事帝之诚虽天子必有尊惟圣人为能飨间郊而祀得礼之中均暨有生咸防大赉恭惟受天眷命酌古御时参华祖宗探妙经籍恪勤一意谨三嵗之揭虔并侑两仪聫百神而腏食缉熈而懐多福敛用以锡庶民粤兹食土之毛举被漏泉之泽三灵敷佑万世无疆臣使事所縻帝居徒近执豆笾而奔走莫厠羣工之聫沐雨露之沾濡俯同一物之数
　　进布表
　　如天之覆外暨尧封厥篚之共庸羞楚产前件物出从荒陋制则单綀瘠土所宜谢女红之纂组彞章有在沥臣职之勤劬
　　圣节进贡表
　　祝圣主后天之筭俯罄舆情举海隅食土之毛无非帝力思效嵩呼之喜敢忘庭实之陈前件物珍毓山川贡修淮海多仪及物见四方来贺之心申命用休衍万嵗无疆之庆
　　髙宗皇帝升遐慰皇帝表
　　为天子父永作范于帝临与造物逰忽乗云而僊去普天之下局地靡遑恭惟道贯两仪恩覃万宇奄违凤阙之奉空切龙胡之悲恭惟妙得心传爱隆膝下遽隔承宁之养可胜哀毁之情仰兾睿衷俯遵礼节少思顺变领臣邻寛譬之言惟用解忧慰圣母摧伤之意
　　慰皇太后牋
　　祲纒慈极哀结中闱凡属生成孰非摧慕大行皇帝陛下业光列圣仁浸中区万嵗为期养歘捐于兴庆百身何赎攀徒切于鼎湖恭惟协赞帝功翊扶皇运方圣嗣抱永违之痛宜母慈寛临感之悲少慰臣民用安宗社
　　慰皇太子牋
　　享天下之养方迓宁康悼仙逰之遥偶兹变故遐迩虽间糜殒可胜大行太上皇帝陛下执古御今以尧授舜祉福施于孙子勲业光于祖宗奄违鹤禁之朝惟极龙胡之慕恭惟任隆主鬯诚切奉亲方圣主哀摧滋甚天倾之感宜睿情寛譬益勤日致之思岂徒顺变以节斯是曰宁神之大者
　　慰皇后牋
　　慈极永违悼天倾而地坼含生结恋纷雨泣以云悲阃政所孚睿情罙笃大行太上皇帝至诚赞化懿范宜家三纪题期修身可以治国九龄朕梦厌世去而上仙摧慕之深迩遐无间恭惟协成两宫之教祗赞五日之朝奄隔承宁益深哀毁仰冀奉先而思孝少答民情无如顺变以节哀用寛帝念
　　祔庙慰皇帝表
　　礼终襄事孝重宁神庙室有严僊游来燕凡在生成之数可胜号慕之情恭惟亲受尧传益深舜慕助因山之礼川岳効符奠在天之灵羮墙注目事髙振古诚格寰区冀寛天性之悲摧用慰坤慈之眷属
　　慰皇太后牋
　　定不祧之礼参对三灵申罔极之恩仪刑万叶凡居覆帱同极悲摧恭惟俪徳皇居协成圣治悼僊游之忽逺瞻庙貌之俨存送终有加率礼不越伏愿抑攀号之至性计诒燕之永圗上寛圣心俯慰天下
　　慰皇后牋
　　陵园毖固庙室崇成孝孰大于宁神礼用严于追逺恭惟宻佐龙楼之养忽抱鼎湖之悲恊赞圣心扫易月之旧制防稽祖武燕在天之威灵千祀流芳二仪荐社伏冀承宁天故寛譬皇躬仰用慰于坤慈俯亦安于海宇
　　祔庙慰皇帝表
　　襄事迄成宁神惟重爰考不祧之礼用昭罔缺之谟攀恋之深迩遐所共恭惟继尧守位如舜慕亲奉弓剑于桥山悲纒穹壤俨衣冠于新庙日对羮墙垂显懿于无穷严继承之有永冀思付托少节哀摧式遵遗诰之言仰慰东朝之眷
　　小祥慰皇帝表
　　慈极上賔痛无甚者天时已驶祥则廓然想渊抱之纒悲暨海隅而挥涕恭惟继尧守位如舜慕亲自惊兴庆之违缅想鼎湖之隔思万物莫为之报备竭孝诚谓三年乃免于懐力行古制事光今昔哀动华夷当春秋炎凉之已周宜霜露凄怆之增感愿思托付少抑悲摧
　　小祥慰皇太后牋
　　慈闱弃养天运如流望隔鼎湖悲纒长乐恭惟早偕多难同建中兴方期万年耆艾之祥遽有一旦幽明之隔藏稽山之弓劒徒想僊游阅汉厯之春秋已周星嵗霜露之感君臣所同尊矧极于母临哀有闻于天至愿寛圣念少慰舆情
　　小祥慰皇后牋
　　圣主谨终力行古制天时遄运俄阅嵗周诚感寰区悲纒中禁恭惟肇偶龙飞之运久承凤阙之顔斯万年参兴庆之朝遽一旦有鼎湖之痛属兹祥制罙切睿情冀有以寛圣主之哀思所以慰天下之望
　　小祥慰皇帝表
　　圣君慕亲岂哀摧之庸释玉厯纪叙适寒燠之已周普天之涯蹐地莫处恭惟羮墙在念衰绖以居贯两仪而与通行百代之既絶尽谨终追逺之义圣者能之推节哀顺变之规期巳逺矣愿思托付之重少寛悲毁之懐
　　小祥慰皇太后牋
　　僊游寖逺星嵗忽周痛结东朝悲纒率土恭惟作配上圣收功中兴含饴九重当圣子躬问安之养乗云一旦属慈皇有厌世之心兹厯春秋之更宜深霜露之感冀寛摧慕以迪夀康
　　小祥慰皇后牋
　　顷自慈皇窅然厌代蠢兹率土摧若无生甫临祥制之期益切坤仪之痛恭惟辅成圣治偕罄孝思躬服衰麄行古者三年之制感深霜露厯星躔二气之同可无寛譬于皇情庶以慰安于圣母
　　小祥慰皇帝表
　　仰慈极之僊游邈焉寖逺稽摄提之嵗叙倐尔既周哀切中宸感深率土恭惟慕亲之笃亘古莫俦受精微之传揭为圣治念鞠育之厚备极孝思心注羮墙体安苫块德通天地诚动华夷方祥制之甫临计皇情之弥切愿寛圣性遵节哀顺变之文庶奉母慈尽谨终追逺之义
　　小祥慰皇太后牋
　　海宇天倾慈皇仙去期云已久哀则有余恭惟蚤擅娲皇之功光辅文考之治谓緜亿龄之夀同享五日之朝祲遽结于桥山感益深于兴庆甫兹祥制倍切皇情冀抑哀摧仰以遵遗诰之训用精调御庶少寛嗣圣之心
　　小祥慰皇后牋
　　圣主慕亲之切亘古穷今海宇感化之深局天蹐地矧惟坤徳罙极睿情恭惟顺事慈皇周旋圣孝属兹一旦仙驭为帝乡之游胡不万年袆衣陪凤阙之养期虽已久哀则未忘愿抑至情式遵中制
　　髙宗大祥起居皇帝表【代石湖】
　　酌祖有临尚兹遏密奉亲为恱可后燕怡再更祥制之期倍极皇情之感恭惟受舜之托见尧而知法度用彰弥切羮墙之念嵗时亟易自兴霜露之懐然礼本称情孝当养志愿储祉福仰寛三宫追慕之情用亿神人俯慰四海勤劬之望
　　髙宗大祥起居皇后牋
　　服尧结恋弥恻皇心承舜解忧率资隂教礼无违者祥则扩然恭惟俪圣膺圗自家刑国共底天民之阜孰非祖武之绳弓剑已藏攀龙胡而寖逺羮墙如在怅驹隙之莫留倐临再期冀袭多祉庶裨养志之孝以燕在天之灵
　　髙宗大祥起居皇太后牋
　　太上神游弥切羮墙之念慈闱渊抱每兴霜露之懐奄届祥除益深摧慕恭惟补天立极嫓圣膺圗辅三纪之垂裳靖四方而按堵仰桥山之结恋望断龙胡悼羲驭之迅迁感深驹隙情则痛甚时方廓然愿抑悲摧调珍膳玉食之御益迎夀祉慰圣子神孙之心
