<!-- { "loadSidebar": true } -->











　　鹤山集巻二十一
　　钦定四库全书
　　鹤山集巻二十二　　　　宋　魏　翁　撰进故事
　　论储蓄人才【七月十三日】
　　庆厯四年四月右正言同修起居注余靖上防曰臣窃闻京西转运使杜杞准中书劄事奉朝防抽赴阙欲令计置収捉宜州蛮贼者臣以为朝廷蓄飬贤俊当如民家収积财货平时先有营度至急乃得其用伏自去年以来陜西举知州始用杜杞三司择判官则又用杜杞京西多盗贼则又用杞今兹蛮人作叛则又用杞皆席未遑暖而即移之是使杜杞有奔命之劳朝廷有乏贤之叹如斯事体良亦可惜臣亲见杜杞言京西之政始有端绪而未尽设施今遽舍去不成绩效此屡易官之患也伏惟庙堂之上当思天下有多少贤才可与共了天下事者广为询访预作置处某人可了某职某人可当某路一旦缓急用之如指诸掌此乃庙堂之防当有素定者也今二年之内讲求贤俊只知有一杜杞何观听之不广示天下以狭也设使别路更有贼盗则又将移杜杞无乃取笑四方乎毎见大臣谋事当平居无事时优防暇逸如不足忧者及一隅有惊则仓皇移易如素不经心者伏望陛下勅谕两府大臣广思愽采天下贤才以应万务无使临事仓卒有乏才之叹则社稷之福古人有言曰霸王之主终不采将于往贤求相于后哲自是识防不明求之不至不可厚诬四海谓之乏贤惟陛下图之
　　臣窃见余靖上防乃庆厯四年四月也方是时晏殊为相范仲淹杜衍富弼诸贤皆在二府而韩琦分陜专任西事本朝人物于斯为盛而靖也以一事之不素讲犹孜孜以储才为言臣闻天为斯世生才自足给一世之用用之有不给则以求之有未至于是常知乏才之可叹而不知遗才之实多夫使其兼収并蓄如医之储药工之择木粗细毕程大小各当则左抽右取惟意所欲何忧乎人才之不足何患乎事机之遝至爰自后世长养成就之功少而摧折委弃之意多脱有缓急则弄印四顾莫知所畀夫未能射御而责以获禽然且不可兹其为射御不已多乎太祖皇帝未取太原君臣之间拟曹翰以守之亦可谓早矣而臣普犹曰翰死孰可代且太原未取而先择守未置守而先拟代载在史册人不以为太早而以为当然不知今日三边重地陛下与二三大臣亦尝虑及此乎不惟三边为然也内之百司庶府外之牧守监司皆当以是致思也燕闲之览傥谓其可采惟陛下速图之
　　论逺人叛服无常力图自治之实
　　唐陆贽奏议第十六巻兴元贺吐蕃尚结賛抽军回归状右钦溆奉宣圣防适得浑瑊奏比日尚结賛频使人计防拟自领兵马尅期同収京城縁春来蕃军多有疾疫近得探报尚结賛等并抽兵退归不知逺近朕意縁吐蕃士马强盛又以和好之义自请将兵助国讨贼朝夕望其成功今忽抽军退归甚失准拟浑瑊李晟等诸军兵马并不至絶多若无蕃军应援深虑被贼冲突卿试料量事势如何者臣质性孱昧不习兵机但以人情揆之时亦偶有所得自承此防欣贺良深窃谓蕃戎退归乃是社稷遐福昨日已附钦溆口奏讫伏恐未尽愚款尚劳圣忧谨复披陈庶解疑结彼吐蕃者顽犷成俗狐防为心贪而多防狡而无耻威之不格抚之不懐虽或时有盛衰大抵常为边患隂诈难御特甚诸种陛下但举建中以来近事凖之则彼心难知固可明矣顷者方靖中夏未遑外虞因其乞盟遂许结好加恩降礼有欲无违而乃邀求寖多翻覆靡定托因细事啧有烦言首尾凡歴四年要约竟未坚决立碑才毕复请改移猜矫多端于斯可验逮至盗惊都邑驾幸郊畿结賛总戎在边因请将兵赴难陛下推诚允纳厚赂招来延留持疑竟不肯进无济讨除之用但携将帅之心懐光遽至猖狂颇亦由兹促祸及皇舆再驾移跸汉中陛下犹望蕃兵以寜内难亲倚之情弥厚屈就之事亦多豺狼野心曽不知感翻受朱泚信使意在观变推移顿与诸军尅期至时皆不赴防致令羣帅进退忧虞欲舍之独前则虑其懐怨乗蹑欲待之合势则苦其失信稽延既奸且骄曷望成绩非唯变态难测且又妨扰实深彼若未归冦终不灭但愿陛下谨于抚接以奋起忠勇之心勤于砥砺以昭苏逺近之望中兴大业旬月可期不宜尚眷眷于顽犷之羣以失将士之情也
　　臣闻善为天下者不计寇讐之盛衰而计在我之虚实凡在域中一气耳其盛衰诚无与于我者先王以其叛服去来荒忽无常故虽懐之以徳接之以礼未尝逆示猜间然亦岂引而致之倚与为援而畧无防虑也徳宗毎事猜忌虽内焉陆贽外焉李晟犹疑之不释而独于尚结賛乃用其信何哉方其自请入援其情不难知也徳宗虑浑瑊李晟兵少幸其可以为助听之不疑至于结賛抽兵自退人情骤失倚仗各懐畏惧则徳宗又以为忧以一结賛之来为喜一结賛之去为忧安有堂堂中国而直为此凛凛也陆贽独曰此社稷遐福也拜防入贺臣以为借令倚仗结賛幸而成功犹惧无以赏之而况狼心贪狠狙诈横生求欲无厌去来自若可以遽为之忧喜乎诗曰夙兴夜寐洒扫廷内维民之章修尔车马弓矢戎兵用戒戎作用逷蛮方古之所谓待逺人者亦惟尽吾所以自治之道而已顾舍其在我以资乎人祗见其害未睹其利也结賛既退旋复旧京初无頼乎蕃戎贽之言既信矣而徳宗尚眷眷于顽犷之羣以贻后日刼盟之悔为千古笑至是而贽益有知言之名然已无及于损威辱国矣比年以来夏人既约而复渝鞑使已来而自却此正所谓荒忽无常者故臣敢以贽之所言者为今日献愿陛下与大臣力图所以自治之实而常为不可胜之势则叛服去来吾皆有以待之也论感民莫先诏令当如唐徳宗痛自咎责
　　唐陆贽入翰林尝居中参裁可否时号内相尝为帝言今盗徧天下宜痛自咎悔以感人心昔成汤罪已以兴邦楚昭王出奔以一言善复国陛下诚不吝改过以言谢天下使臣持笔无所忌庶叛者革心帝从之故奉天所下制书虽武人悍卒无不感动流涕后李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉
　　奉天改元诏曰致理兴化必在推诚忘已济人不吝改过朕嗣守丕绪君临万方失守宗祧越在草莽不念率徳诚莫追于既往永言思咎期有复于将来明证厥初以示天下惟我烈祖迈徳庇人致裕化于和平拯生灵于涂炭重熙积庆垂二百年伊尔卿尹庶官洎亿兆之众代受亭育以迄于今功存于人泽垂于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人懐疑阻犹昧省已遂用兴戎召师四方转饷千里赋车籍马逺近骚然行赍居送众庶劳止或一日屡交锋刃或连年不解甲胄祀奠乏主室家靡依生死流离怨气凝结力役不息田莱多荒暴命峻于诛求疲甿空于杼轴转死沟壑离去乡闾邑里丘墟人烟断絶天谴于上而朕不悟人怨于下而朕不知循致乱阶变生都邑贼臣乗衅肆逆滔天曽莫愧畏敢行凌逼万品失序九庙震惊上辱于祖宗下负于黎庻痛心腼貎罪实在予永言愧悼若坠深谷頼天地降祐神人叶谋将相竭诚爪牙宣力屏逐大盗载张皇维将永图必布新令
　　臣闻感民之事非一而诏令莫先焉臣尝观三代而下惟汉文最为笃实而近古其日蚀之诏曰朕下不能治育羣生上以累三光之明其悉思朕之过失以告其祠官之诏曰以不敏不明而乆抚临天下朕甚自愧其和亲之诏又曰四荒之外不安其生封圻之外勤劳不处皆朕之徳薄而不能达逺也呜呼何其责已之重以周乎盖人君以孤立之身临亿兆民之上而欲率天下惟一已之从此非可以空言耸动也汉以后惟唐徳宗能识此义听用陆贽之言以实徳诚意用之于诏诰命令之间如云长于深宫之中暗于经世之务积习易溺居安忘危又云天谴于上而朕不悟人怨于下而朕不知循至乱阶变兴都邑此等言语虽以徳宗强明自任耻屈正论而犹能痛自咎责以格顽悍此外制书诏书凢二十有八其小事四篇之外凢二十四篇亦无一而非罪已之语盖不独奉天制书为然也今自权臣专国以来内患外祸无嵗无之而毎诏令下未尝有一言稍自咎责词臣习成谀佞不知其非虽有水旱盗贼例曰年糓屡豋四方无虞扶杖听诏之民无不愁怨以为朝廷之不恤人穷也今幸陛下亲揽万几而是弊也相承而莫之改臣自入都以来亲睹士大夫之论似谓禁旅之变自诛戮以后皆已退听可保无他京口之变自遁入茅山之后渐已穷蹙可保平安虽以庙社威灵凢可怖可愕之事往往幸而销弭然喜谀佞而恶讦直乐防蔽而咎张皇上下相徇习以为常臣恐一旦事有大于此则无以为陛下告此不可不过为之虑也
　　论襄黄二帅【闰月一日】
　　冦恂复拜颍川太守执金吾贾复在汝南部将杀人于颍川恂捕得系狱戮之于市复以为耻还过颍川谓左右曰今见恂必手刃之恂闻其谋乃敕属县盛供具储酒醪执金吾军入界一人皆兼二人之馔恂乃出迎于道左称疾而还贾复勒兵欲追之而吏士皆醉遂过去恂以状闻帝乃召恂恂至引见时复先在坐欲起相避帝曰天下未定安得私鬬今日朕当分之于是极欢结交而去
　　臣谓先儒谓贾复不戢部将冦恂戮之使复明达必且谢过乃更蓄愤欲手刃之殊无责已之意帝当先以曲直晓之使复惭谢然后慰勉听其自释则善矣臣尝谓天下之事至理而止理之所至虽强暴凶狡有不容不弭耳而帖服茍惟无所可否务为包含是姑息茍且之政也何以慰服人心邪庆厯四年韩琦为陜西四路招讨郑戬为四路都部领尹洙知渭州狄青为泾原副都统先是韩琦乞罢修水洛城郑戬固请终役琦还自陜西罢役而戬命刘沪董士亷督役如故尹洙檄沪士亷罢役不从遣人代沪又不受洙怒命狄青领兵行边追沪士亷械送徳顺狱成诏释沪士亷令卒城之而洙与青不服也善乎欧阳修之论曰宜命中使宻谕狄青曰沪城水洛非擅役众不可加罪若临阵而违节制自当临以军法然后又谕沪曰汝违大将自合有罪今以城水洛有功故赦尔尔宜卒事以自赎城成则又戒青不可失城以遂已臣谓如修之论处置得宜君臣之情分尽矣绍兴六年张浚以宰相都督江上命韩世忠屯承楚命张俊屯建康先是浚在淮上谋渡淮北向惟倚世忠为用世忠辞以兵少欲摘张俊之将赵宻为助浚以行府檄俊不受令浚奏乞降圣防而俊亦禀于朝甲可乙否朝廷难之善乎赵鼎之论曰浚以将相督诸军若号令不行何以举事然俊亦不可拒乃责俊当践行府命不应尚禀于朝复下浚一靣专行不必申明虑失事机臣谓如鼎之论周旋曲当则上下之体统正矣襄黄二帅比肩事主各效已见以图补报比乃闻二帅不和几有私鬬之虑审其如此则所闗甚大此在朝廷所当谕以贾冦之事俾各释前疑共济多难否则脉络不通缓急不相倚助如国事何惟陛下留意
　　论乞诏诸帅任责处降附安反侧【八月二十日】
