<!-- { "loadSidebar": true } -->
　　公白疏眉，长身玉立，与人语，声可贯耳。与其兄中丞枢部，号为“三刘”。万历乙未，偕枢部举进士，选庶吉士。家居七年，授检讨。乙巳，中丞以考功掌计四明相，属公祈免其私人所谓四凶者。公坚辞曰：“官各有守，非所敢知也。”在坊局，历赞善洗马谕德庶子，升国子监祭酒，繇少詹事转正掌翰林院事。丁巳内计群小大索党人，谋尽逐词林名贤若武进孙文介、高阳孙文忠、江阴缪文贞辈，而谦益亦与焉。公叹曰：“馆阁眉目赖此数公，吾敢爱一官，不以殉众君子。”坚持之，皆得免。浙人谣曰：“他司大熟，词林无收。”谓是举善类尽斥，独不克逞志于词林也。公用是为院长，四年不迁，颀然负海内公望而卒受党人排笮，亦坐此也。丙辰八月，充东宫侍班官。光庙戒心狙击，间于忧疑。公请对日呼嵩，称万寿，遂称引“南山乐只，万寿无疆”之诗，归本忠孝，以开广其意。光庙信口应曰：“读史惜三馀。”公拱手进曰：“大禹惜寸阴，即殿下今日之心也。敬为太平令主贺。”于时拜手扬言，唱颂睿质，流闻禁近，用意在密图拥，光庙深倚之，故卜相首及焉。熹庙登极，逾月加太子太保、文渊阁大学士、户部尚书。次岁，大婚、升、庆陵三礼成，阶由少保加少傅、兼太子太傅，官由户部尚书改吏部殿学。自武英进中极建极，皆与荫而定陵、黔川功得辞免。福清去，上宣谕称首辅。再三控辞，以须福清之至。福清初有间于公，已知其避席延伫，始为释然，公终不自明也。高阳负物望，谙边略。人或间高阳是将为蔡泽代公，公弗省密，揭荐高阳宜大用。居无何，高阳以宰相督师，亦自公发之也。公以忠诚结人，主以诚信遇士。大夫不以建白博名高，不以虚声笼物望，于六曹有综理，无刻削，于言路有援救，无煦，开诚布公，引咎分谤，有劳人长者之风，国是参差，风义感激，未尝有一言半词，少自贬损。辞朝日，具疏自列。其略曰：“鼎湖上宾，事变仓卒。尔时光景，皇上知之，在廷诸臣胥知之。事定之后，遂谓天社稷，原无他虑，而危身忧国、抗声内庭者，遂以訾去计，亦皇上所深恻也。禁闱秘密，非臣所知。但思先帝龙潜之日，皇上鹤禁之中，翼戴何人？调护谁力？扶掖銮舆，抗遏要挟，当日指以为功，今日构以为罪，上下千古，吕强、张承业与李辅国、鱼朝恩，法戒昭然，臣愿后人毋但为五宗光宠计也。外廷臣子，当以君父为急。发东朝持挺之奸者，目为生事；消后宫牝晨之祸者，坐以交关。雄唱雌和，意欲何为，尤臣所未解也。”公以孤危一叶之身，系朝家九鼎之重，忠言苦语，临行弥切，盖不难胪列忧危、磨厉当宁，而难于区明忠佞、诃人于息择肉之日。又不难轩豁眉宇、激扬忠直，而难于吹嘘枯腐、表贤奄于营魂离散之馀。呜呼！岂非光明俊伟，以道事君之大臣与？公去，奄党衔公未已。本兵张鹤鸣用公推毂，起兴奸细杜茂狱，谋连染杀公。司寇王庄毅公纪阅实，平反一夕，内降斥去，而公诬亦得白。奄复用刘朝行边，南北奸人刘廷元、霍维华等持三案益急。公从容语所亲：“吾孤生馀年，命如悬丝，仰赖九庙神明与一腔心血耳。彼以三案杀我，则与应山同日。彼以封疆杀我，则与经略骈首。持忠入地，复何憾哉！”读书谭道，危坐竟日，坦然若无所与者。越五年，崇祯改元。天子鉴公孤忠，复原官致仕，补给诰命，俞吏垣章允儒请遣行人赍诏存问。公拜疏劝上清心勤学，修身亲贤，以票拟归纶扉，以献替责揆路。又谓先帝以大有为之质，掩蚀于鹿马之奸，杀元良，变祖制，戕忠直，一切归狱人主，请为先帝雪此大痛。老臣忠爱朝著，咸传诵叹息，望公再起。以崇祯八年十一月十八日薨，年六十有九。讣闻，辍朝赐祭，葬如彝典。有司议谥曰“文端”。
　　公讳一，字季晦。先世出汉广陵王荆，晋大兴中徙丹阳，再迁玉山。有允迪者，由德安令历两浙置制使。其少子迁豫章。豫章三世，祖亨举宋进士。十四世生廷璋，于公为曾王父。廷璋生仕沃。仕沃生陕西左布政使曰材。曰材生三子：长中丞一，次兵部郎一煜，公其季也。廷璋已下，皆累赠如公，官妣皆一品夫人。公妻徐氏，赠一品夫人，生五子：斯琦、斯玮、斯、斯来、斯叔。孙几人曰：元钊等，葬在某邑某乡之谕茔。谦益辱公道义之知，掌院篆时，移文郡邑，敦趣史官，里居久次者意实在，谦益欲援以自助也。居史馆，颇以埽门自引，声迹落穆，公殁而哭之恸。今为公志，据见闻，征实录，不敢有一字文饰，实以是报公。铭曰：
　　国有易名，论定盖棺。四十年间，有三文端。秩秩山阴，羽翼东朝。芒寒色正，望在斗杓。蔼蔼归德，于金虎。驺虞不鸷，善类斯。南昌步武，媲彼魁三。艰危受遗，忧心如忄炎。虞渊曜沈，金枢御促。手捧初易，以升扶木。缀衣再设，垂帘屏息。庙社安，不动声色。国有大蠹，与国存亡。蝇则摇翅，蟊惟食根。郑、李连枝，客魏扇丑。九首磨牙，八狼盈口。公之在位，泰将大来，唐天不坠，虞门弘开。公既去国，政归刀锯，天心[B242]伤，国脉单露。天之方蹶，毗尔才贤。南昌在廷，高阳在边。扌耆柱国成，疆理戎索。岂无漆梓，亦有藜藿。内戎妇寺，外戎蚁蝎。群小居中，虫牙孽。非鬼非食，置老成。风雨雀鼠，大厦以倾。宗臣在天，扈从三后。拥护赤符，顾瞻朱朱。豫章崔嵬，西江萦带。堂斧如，丹青未氵未。征文汗竹，斫铭树价。元龟在兹，敢告来者。
　　【明柱国光禄大夫太子太保吏部尚书赠少保谥贞敏梁公墓志铭】
　　国家当万历初，为鸿朗盛际，冲圣践祚，宫府肃穆。江陵张公以精强沉塞之才，挈持综核三事，大夫靡不专营魂扌舀肝肾，众功耆事，胜任称职。少保真定梁公，其眉目也。梁公仕本兵。浙江罗木营兵噪，焚劫抚臣，捶而投诸淖，朝议汹汹。江陵徐语公推一好巡抚往，足办耳。然必起外吏知兵事者，乃可。公屈指计曰：“张少司马佳胤起家滑令，禽剧盗，斯其人乎？”江陵曰：“然。”少司马遂衔命往，三旬而浙变定。余初入史局，长者为余言二公，握手细语，不出两三言，而乱兵犷卒首伏于三千里外。谋国举棋者当如是矣。余心识其事，尝为梁公孙中翰维枢论次其略。今距梁公殁五十有八年矣。老人多忘，朝家故事，忽忽不复记忆，而犹以遗民旧史志公隧道之石，此所以徨屏营，一执简而三叹者也。
　　公讳梦龙，字乾吉。其先山西蔚州人，洪武初徙家真定。曾祖钊杞，县训导。祖泽咸，赠如公，官妣皆一品夫人。父相，继室崔氏以感异梦生公。公官省垣，始受封，释举子巾服，及见公致政而殁。公修眉炯目，白面长身，扬倘具大人相。八岁丧母，哀动路人。年十四，新郑高文襄公计偕过真定，执手旅舍，盱衡抗论。高公叹曰：“郎君，国之宝臣也。”酌酒再拜，定交而去。中嘉靖壬子乡试。明年，举进士，选翰林院庶吉士、散馆请，外，授工科给事中，累迁吏科都给事中。公谏诤侃侃，持大体，极论李、吴二冢宰营私招权，朝右悚惕。慈溪袁文荣公以撰玄称，上意将真拜。公抗言相臣宜用学术纯正，名德宿望足以镇华夷、服中外者，奉严旨诘责，久之得解。迁顺天府府丞。河决，徐沛议择卿寺有才望者管理新河。袁公在政府扬言曰：“才无出梁府丞者矣。”遂出为河南管河副使。任满，升陕西关内道左参政，分守花马池。公博闻强记，访求掌故，储经济，由省垣外补，重自镞砺，至是益自喜，以为当敌冲要，可以谙边情、晓戎事也。既受事，严申儆备，广设方略练习，如老边吏。条论备边五难，凿凿中利病。虽官监司，三边隐然以长城属公。累迁山西按察使、河南右布政使。隆庆四年，以都察院右佥都御史巡抚山东。明年，转右副都御史，巡抚河南。所至颁布条要，刊削茸，不事苗耨发栉，一切治办。在山东，亲历海岛，禁辽海流民不得狙伏内地，盘互仇杀。在河南，用沈命法捕盗禽，中原盗贼俾无遗种。为国家积灰徙薪，长虑在百年以前，非凡所知也。万历元年，征拜户部左侍郎，改兵部右侍郎，协理戎政。六年，升右都御史、兼兵部右侍郎，总督蓟、辽、保定。公谓国家备御九边，按图画地，方册具备，边臣无他奇谋，只在办实心，干实事耳。以<疒只>爬搔，体察南北军情，四镇诸路标营疾苦。以堵墙、储胥勾稽墩台、亭堡、望，收保如堂阅庭。以僮奴乳哺勤恤传烽夜哨，侦探属国，与夫摆边伏路，罢校退卒，目营手画，口决指授。行之期年，边备修举。而其大者则在乎驾驭大帅，牢笼豪杰。戚少保继光、李宁远成梁宿将、目无文法吏，一皆就公绦旋，愿效臂指。当是时，诸镇皆受成于公，捷闻必推功，归美不自己出，诸大帅益心服公器量。公六防竣事，四报大捷，先后上首功。公斩首至三千四百九十一级，渠首三十九级，获马至三千五百九十五匹，骆驼九十一只，盔甲、器械无算。上以奇功可嘉，累赐敕奖励。在镇逾年，就任加兵部尚书。边墙功竣，加太子少保。三年考满，再荫子至锦衣卫，百户世袭。赐白金文绮，间以飞鱼坐蟒，锡予便蕃，使命络绎，近代边臣未有也。九年，诏回部管事，条上部务茸者四事，及革民间种马、定土官承袭，皆著令，载在《会典》。次年，推吏部尚书，上特简点用江陵。既殁，言官承当国风旨，蜚语及公。公抗辨求去，三上，乃得请。林居十九年，考终正寝，万历壬寅之元日也，享年七十有六。天启四年，高邑赵忠毅公历叙公生平大节，讼之于朝，得赠少师，赐祭十坛，偕封一品夫人马氏，合葬东冈之赐茔。
　　呜呼！万历初年，朝著精明，中外敕励，士大夫如昧旦面，朝阳发。公于此时拥旄雄镇，执讯获丑，以其身任国门锁钥，何其重也！政枋更改，钩党刺促。公去位之后，朝政蛊戎索，木朽蝎中，暮气遒尽。疆场之祸，孽牙于鬯草，蕴崇于苦矢，而驯至于不可为。抚今追昔，考公之进退而参合于国故，玄黄消歇，汗青翳然，以金销石泐之，余为见霜落之候。天乎？人欤？斯则可为痛哭已矣。
　　公以冢宰告老，太公犹健饭。公偕马夫人抉携侍膳，如婴儿稚妇。以其间走马射生，谣舞击Ф，以相娱悦，盖三年而后殁。既免丧，岁时踏青上冢，巡行田舍，夫妇并驾小车，子女及内外曾孙男女五十馀人，罗列舆傍，扶轮叱犊，牵衣绕膝，欢呼上寿。乡人聚观赞叹，以为神仙。而夫人又后公十六年，年八十六而考终。国运休明，元气磅礴既醉，五福总萃于公之一门，非偶然也。
