<!-- { "loadSidebar": true } -->
　　上虞葛子景文者一日方晏集息忽绝既而忽生因目其生为余也号余生子自为传号余生子传予取而读之曰异哉生之余也、天其独厚于葛子乎、楚之南有泰氏屯氏者、均畜万金、一夕均毁于火、几乞矣、幸而均取于火、又均得其余、其一人善畜之以好施而崇福、其一人不善畜之以忤时而贾祸、则余者不如无余者之为愈也。曩吾兄葛子于其寓、有道人也、其后绝而复苏也、遂访余于埋、视曩所见、盖益进于道矣、其于其传中巳所云、朝闻夕死盖允蹈之者、故其处也恒安、其善用其余生以崇福、若所谓泰氏者、嵚前年逆有阴变起而九自裁、死与葛子同也、幸而九不死、生与葛子同也、顾蹶蹶然置身于理、是进道与葛子异也、故其处也恒危、其不善用其余生以贾祸、若所谓屯氏者欤、一祸之。一福之。谓余生独厚于葛子可也、然一进于道。一不进于道。谓余生独厚于葛子不可□。

　　○书马君所藏王新建公墨迹

　　古人论右军以书掩其人、新建先生乃不然。以人掩其书、今覩兹墨迹、非不翩翩然凤翥而龙蟠也使其人少亚于书则书且传矣而今重其人不翅于镒、称其书仅得于铢书之遇不遇固如此哉然而犹得号于人曰此新建王先生书也亦幸矣马君博古君子也、裒先生之书如此其多、将重先生之书耶、抑重先生之人耶、

　　○书吴子所藏畵

　　阅吴子所藏红梅双鹊畵、当是倪元镇笔、而名姓印章、则并主王元章、岂当时倪适王所戏成此而遂用其章耶、近世有人传虞世南草书、大径五六寸、绝不类世南、其所书诗又是李白杜甫所作、去世南生时远甚、而其印文十字、乃是华盖殿大学士虞世南书、夫唐时何尝有此殿名、又何尝有此官、又印内文从来何尝有结一书字者、并大可笑也、此盖本朝夏阁老言书耳、夏老固亦号能书、然比于世南奚翅丑妇效西子颦若元镇之效元章、则南威偶效西子也、阅畵时适人以夏书来评、并记之、

　　○书季子微所藏摹本兰亭

　　非特字也世闻诸有为事凡临摹直寄兴耳铢而较。寸而合。岂眞我面目哉。临摹兰亭本者多矣然时□露巳笔意者始称高手予阅兹本虽不能必如其为何人、然窥其露巳笔意、必高手也、优孟之似孙叔敖。岂并其须眉躯干而似之耶亦取诸其意气而巳矣

　　○书红眼公传

　　志有之水柔人狎而玩之火烈人望而畏之稽诸吾乡人水蹈江涉涛以求没者子于亲往往有之无待于丈夫而后能也若所谓娥者盖屡着矣至于眇郁攸轻燎原与祝融回禄争雄捷以破其围而出其所怙所灼者虽曰仅两瞳子眶耳而瘢疻烈然为朱孔扬是以红眼公名闻于世此与蹈水者奚可同日道哉红眼之后世赵君炼者予家世亲也为予道其事因得柳君所为传观之而敬书其后是日也予感忠孝节廉事而有丑于贼臣背子垢妇人也目光闪闪若曙星不啻晋人所云在牛背上者抑不知眼之红于翁曩昔何如耶

　　○书新建公二序手稿

　　曹操书余未及见而文公谓放之公书天风海涛乃近元常元常魏人盖操亦放之耶曩歙人持文公笺学庸稿本来相质特似今所见新建公送两府官序稿大约俱草草而二大儒之为儒则同故书法亦暗合耶两序稿点窜不数字而世相传温公通鉴稿本多眞书、点窜亦仅仅两公端慎殆亦暗合耶送刘府者自举爵以后、送费府者自橘踰以后、大是警策而今全集中并逸、知所逸者不少矣、

　　○跋司马公草书

　　司马伯通先生弘正间材杰也其草书仿圣母帖圣母帖即怀素上人书而圣母别是一家司马书与张南安东海翁书皆宗圣母帖也圣母帖有蜗牛及老科斗脚肥者及缝衣匠剪子者皆是法未可以微疵而短其醇伯通仕业亦豪俊、其诗多清豁、罢官书门榜云、独呼明月常倍醉、不负青天早放间、人至今诵之、

　　○赵文敏墨迹洛神赋

　　古人论眞行与篆隶辨圆方者微有不同。眞行始于动、中以静、终以媚、媚者盖锋稍溢出、其名曰姿态、锋大藏则媚隐、大正则媚藏而不悦故大苏宽□以侧笔取研之说。赵文敏师李北海净均也。媚则赵胜李。动则李胜赵。夫子建见甄氏而深悦之。媚胜也。后人未见甄氏。读子建赋无不深悦之者。赋之媚亦胜也。

　　○书草玄堂稿后

　　始女子之来嫁于壻家也朱之粉之倩之颦之步不敢越裾语不敢见齿不如是则以为非女子之态也迨数十年、长子孙而近妪姥、于是黜朱粉、罢倩颦、横步之所加莫非问耕织于奴婢横口之所语莫非呼鸡豕于圈槽甚至齵齿而笑蓬首而搔盖回视向之所谓态者眞赧然以为妆缀取怜矫眞饰伪之物而娣姒者犹望其宛宛婴婴也不亦可叹也哉渭之学为诗也。矜于昔而颓且放于今也。颇有类于是。其为娣姒哂也多矣。今校郦君之诗而恍然契。肃然敛容焉。盖眞得先我而老之娣姒矣。

　　徐文长文集卷之二十一 【 终】 

　　●徐文长文集卷之二十二

　　公安袁宏道中郎评点
　　门人章斐然华甫校订

　　赞

　　诸赞趣味依稀处直逼长公

　　观音大士赞 
　　白描观音大士赞 
　　题大士图 
　　提鱼观音图赞 
　　折芦达磨赞 
　　伏虎畵赞 
　　书滤水罗汉畵赞 
　　莲叶大士赞 
　　东方朔窃桃图赞 
　　纯阳子图赞 
　　梓潼像赞 
　　三教图赞 
　　四老图赞 
　　四仙图赞 
　　高皇帝像赞 
　　一品三公图赞 
　　鸣教出所藏郭畵一叟持玄物类石方长数寸开口语又所携竹筐中植一小旛置道旁一叟听其语执册肘若却避然令赞之 
　　自书小像赞 
　　商大公子像赞 
　　余东白赞 
　　宗侄像赞 
　　娄叟像赞 
　　吴君像赞 
　　郁君小像赞 
　　书马策之像赞 
　　范子小像赞 
　　王子小像赞 
　　傅子像赞 
　　柳生小像赞 
　　许伯熙像赞 
　　草诵 
　　题鸠 

　　○观音大士赞

　　一观音法、而有二评、法华他机、楞严自行、温陵孤山。又□两经、眞者有两、画者亦然、一似道子、一似龙眠、合而为一、妙哉俞子之菅、

　　○白描观音大士赞

　　大士观音道以耳入、世二其相、化门非一而此貌师、绘不着色似吴道子取石以勒

　　○题大士图 【 介亭要子畵莲□观音□□上】 

　　万里波涛。琉璃拍天。虾须鱼鬣。鳄尾蜃涎。靡不照□。如镜照钿。俨此大士、筏彼海莲、一尘不动、而百魅伏跧、问何以故曰吾不用何以而亦莫知其然。

　　○提鱼观音图赞

　　□刺泼刺。邚娜婀娜。金刚法□一□打□。瞒得那郎。□不□我。

　　○折芦达磨赞

　　片芦长江、只鞋葱领、弄此伎俩作傀儡影我谛思之、必传者讹。麻姑被唒。掷米成砂。

　　○伏虎畵赞

　　我观伏虎、曲蟠以枕。诸绘躭视、兹独以寝。秘威如待。不觉愈猛。斐旻遇之。应手弓落。李广夜行。盖冰以却。

　　○书滤水罗汉畵赞

　　诸江河水、若彼□虫为有性命、□□性命、为俱有性命、为俱无性命、若俱有者、虫□应生、水何独受烹煎烧煮、诸苦毒楚、若俱无者、水既应烹、亦应煮虫、云何滤虫煮水、作是分别、若谓虫则含灵、水无知觉、谛观二物、虫体泳游水含流性得跃为虫付流即水觉□不觉。有何差别。辟如有人。发心爱惜。象马牛羊。不忍宰杀。而于蠏鱼虾蚌。妄加解剥。或亦于诸虾鱼蠏蚌。心生爱惜。于彼草木。斩刈无遗。彼诸有物。大小动植。体则不同。所含生性。等无有二。云何杀彼舍此。起分别心。滤虫煮水。亦复如是。弟子迷惑不能通晓是义、惟大罗汉、正坐谛观、作何解说、宣豁迷闷弟子徐渭合掌礼拜而作是语、

　　○莲叶大士赞

　　谓船是纸。梢公是铁。梢公尚然。况大菩萨。

　　○东方朔窃桃图赞

　　窃攘匪污。谐射相角。无所不可。道在戏谑。

　　○纯阳子图赞 【 并序】 

　　世所传纯阳翁象皆本其传中所载记者人望而识之也是图与世所传者特异相沿谓翁于近世示现人间其状貌若此故人得按而图之说纷纷不一中军陈侯雅尚道术既喜得斯图于其友人遂令予赞之
　　昔图若彼。今图若此。昔耶今耶。一纯阳子凡涉有形如露泡电以颜色求终不可见知彼亦凡、即知我仙勿谓学人此语堕禅、

　　○梓潼像赞

　　伏惟帝君、三十余化、生民之初、一十七世、为士大夫当帝为星、神在翼张、栖帝于蜀、神在岷江、写帝于缣、神在丹青遍诸沙界无非帝所忠孝文武靡祷不许矧兹桂箓如海一粟岂舍此隽良而以与孰

　　又

　　帝君生当周之纪、身士大夫十七世、自兹以往生知几、人间万事靡不理、柄司文章其一耳。我昔闻之古所谓。文非笔墨子经史怀柔万民德遐迩。帝君作吏文德丕。翩然骑龙驭箕尾、人传文章帝君事辟如大海一滴水。为龙为神宵梦里。素骡御揽喑聋子。如此之云俱幻诡。马君供帝姚子绘鄙也作赞几于戏、帝君之事亦眇昧、阴隲两言是眞谛、

　　○三教图赞

　　三公伊何、宣尼聃昙、谓其旨趣、辕北舟南以予观之如首脊尾应时设教圆通不泥谁为绘此、三公一堂大海成冰一滴四方

　　○四老图赞

　　乘者鹿羊牛也而非车马、苍头奔奔然者有昂然之气也而不称平野四老者之伟而髯也、或以为商颜□芝之辈、鸿飞冥冥矣、而胡为乎浅水平山、将舍郊而入郭、等少年之游冶。抑以为应孝惠之招矣而未见驰汉廷之使者安得起留侯于九原而辨其玉之与瓦、

　　○四仙图赞

　　色身不全谓非法器此虗言耳神光断臂 【 铁拐】 

　　又

　　是宜上升、为神仙祖、无罣碍心是活子午 【 锺离权】 

　　又

　　遍游人间。翁尝见人。人不见翁。索翁以形。 【 吕嵓】 

　　又

　　当其骑驴不免寻觅今其下驴欲觅何物 【 张果】 

　　○高皇帝像赞

　　上之岩也天高以覆耶。下之丰也地载以厚耶。扫孽胡而握汉统维斯之与咮耶。眉采耶。目河耶。唐与虞之后耶。氏以朱耶。金天氏之冑耶。是为我　圣祖高皇帝之面耶部耶。

　　○一品三公图赞

　　汉官搏执取金吾鸟示法戒迟师授以枣古人托喻似捕而巧谁为绘此、一品三公、揆厥所喻、意与古同、君子得之、允为吉征、

　　○鸣教出所藏郭畵一叟持玄物类石方长数寸开口语又所携竹筐中植一小旛置道旁一叟听其语执册肘若却避然令赞之

　　初观二叟。为默为语。似有所授。乃谛观之。黝然以堕有物在手体玄守黑曰此眞诠为天地母是宜听者委其陈编惊却其肘树表于筐。如贾用售。则不可究。

　　○自书小像赞

