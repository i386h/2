<!-- { "loadSidebar": true } -->
　　归去来兮胡为眷眷而怀归念人生之如寄忽感悟以兴悲睠明哲之已逺幸轨辙之可追既委心于义命又奚较乎是非指崤函之归路想儿女之牵衣望太华之嶙峋见翠霭之霏防故园伊迩我车载奔绿阴垂宇清光绕门兰茝未芜简篇尚存抚我素琴酌我芳尊无嚣声之聒耳无忧悰之在颜怅百歳其几何知一庵之足安翫寒泉之滴滴听黄鸟之闗闗坐盘石以长啸登崇岩以纵观鱼洋洋以潜泳云霭霭以往还抚物理而自感聊夷犹以盘桓归去来兮与赤松而同游屣轩冕其如脱惟道义之是求荣莫荣于不辱乐莫乐于无忧敛济世之宏畧爰经画其田畴乃驾鹿车乃泛兰舟采苹藻兮幽涧艺兰杜兮芳邱涤烦襟于茂荫濯尘缨于清流念归全于此庵实祖考之余休已矣乎吾不能变心以徇时相彼欲去而可留汨宠利竟安之寻泉石之旧盟赴鸥鸟之幽期逐猿鹤以长往荷镈钐以载耔续归田之雅制歌考槃之遗诗信俯仰以无愧泰然自得夫何疑
　　和归去来辞送李先生
　　成化二年夏六月少宗伯安成李先生上疏谢病优诏许之且谕以病愈还朝盖欲复用之也于戏休哉圣天子好贤无己之心先生急流勇退之节盖旷古所未有也昔者陶渊明为彭泽令觧印而归作归去来辞以见志百世之下读其辞而髙之先生之事业固非渊明所及而其遭际又渊明之所无者惟其髙风清节足以廉贪立懦则先生与渊明异世而同符也先生考甲戌进士时乔新误蒙甄拔辱知最深故取渊明之辞和之以遗归休之乐云
　　归去来兮倦游廿载今始归幸夙心之既遂胡喜极而更悲设供帐于都门纷冠盖其予追望层峰于云际疑家山而犹非仆夫歌以促驾稚子笑而牵衣问归路以犹缅怅屡歌乎式防故庐在望归心欲奔白云承宇苍松荫门石迳未荒岫幌犹存良朋在座新醪满尊道故旧以共醉春风盎其在颜喜菟裘之已营知蜗室之足安葺芳杜以成帷擥碧萝以为闗临泸水以洗耳登书台以遐观鸿以髙举云冉冉以孤还歳晼晚其将暮攀桂枝而盘桓归去来兮访昔日之钓游浮世憺其相忘外物廓乎无求荫茂树以自适玩遗经以忘忧田翁告予以有年黍稷薆其盈畴或山而屐或水而舟缗游鯈兮碧涧撷芳实兮椒邱招白云于逺岫弄明月于清流念归老于田园信造化之余休已矣乎出处进退信有时彼怀禄而干进留老将至矣竟安之袭髙风于表圣践芳躅于荣期或乘月以长啸或迎春以载耔歌白驹之雅调和招隐之新诗功成而身退超然物表夫何疑
　　和归去来辞送尹贰尹
　　君子之仕也不矫情以为髙不徇俗以为通惟其时而已昔陶渊明为彭泽令耻束带见督邮解官而归君子不以为矫吾广昌丞桐城尹君佐邑仅余三载亦以志不得尽行致仕而归君子亦不以为非君将归县正周侯等属予言为赠予谓渊明之归赋归去来辞以见志今君之归宜有能言之士为之赋者而未闻也乃因渊明之题而次其韵以遗周侯等以赠尹君祖道之日命五六童子歌之以代阳闗之曲云
　　归去来兮歳将晏而北归既去劳而就佚胡喜极而増悲望鸿于天末逆朔风而相追悔颛孙之干禄慕伯玉之知非对离筵之芳酎振仕路之尘衣瞻龙眠之旧隐烟树菀其依微风帆昼彍霜屦晨奔去家千里倐已到门问朋旧之存殁幸宗戚之具存载刲肥羜亦列芳樽无镌诮之入耳无忧悒之在颜身既隐而无竞心无营而自安玩游儵之圉圉听黄鸟之间闗濯长江之清泚挹五老之奇观念鱼贪饵而忘返孰若鸥知机而遄还感物类之祸福擥松桂而盘桓归去来兮已息心于宦游竞浮名其何益逐世好其焉求荣孰荣于不辱乐孰乐于无忧如古人其可作吾将希踪于田畴或山而骑或川而舟采紫芝于丹谷镵黄独于青邱烧痕茸茸而变绿泉声激激而分流静观万物之自得充然吾心之休休已矣乎流行坎止信有时茍欲去而可留将舍此其安之从赤松而仙游结黄石之幽期眎萧韩溺志于功名宁以沮溺勤身于耘耔赓伐木之余韵咏归田之雅诗茍中心之自得乐天委命其何疑
　　续归去来辞
　　太子少保礼部尚书刘公以疾乞解政章七上圣天子乃许之命驰驿以归又俾有司月给俸为养盖优老之异数也公将行羣公相率赋诗赠之予与公为同年友而予老且病甚于公亦尝求归而未得寂寥短章不足写情乃续渊明归去来辞以道公归休之乐兼致予欣慕之私祖筵既张俾未冠者歌之以代骊驹之曲云
　　归去来兮承温诏而西归超氛埃以遐举兮信明哲而知几羌素节之既遂兮胡喜极而更悲念弱冠之筮仕兮亦既遻乎明时防大廷而赐第兮肆通籍于金闺佐宰衡之黜陟兮典容台之礼仪春卿宫保之荐陟兮何天宠之吾私或赞祼于清庙兮或奠璧于太坛秉寅清以将事兮昕夕惕其靡安羲驭迅而莫追兮歳忽忽其将暮怅吾髪之种种兮愿投簪而逸处叩天阍而敶辞兮曰臣病之日侵皇览揆吾之中情兮俾归老涪之南驾余皇而浮江兮又攽禄而养之湛恩汪濊兮嗟欲报而无期冠盖棼其出饥兮酌兕觥而歌骊驹都人瞻望咨嗟兮亦奚异乎二疏怀吾皇之明圣兮怅欲去而踟蹰瞻都城之烟树兮感吾涕之涟洳朝发轫于蓟门兮夕鼓栧乎潞渚泛彭蠡而上巴峡兮时慿髙而吊古思香山与洛社兮愿遵昔贤之遗榘曽日月之几何时亦既戾乎故邦寻鸥盟其未寒兮喜园庐之未荒抚桂松而延伫兮登云崖以舒啸赓考槃之遗什兮歌小山之雅调嗟予齿髪之日衰兮亦睠睠而怀归章屡上而未获命兮婵媛而増欷黄鹄翩然髙逝兮羁鸟犹栖乎彤笼君恩不我遗兮驾桂棹以相从乱曰君子仕止惟其时兮相彼昧者亦何知兮升不已祸卒罹兮知止不殆古有炯戒兮睠兹明哲功成勇退兮徜徉林壑聊以卒歳兮
　　怀韩忠献公文
　　魏国韩忠献公彰徳人也公之相业轶房杜而陋萧曹矣至其能容富弼而荐欧阳修尤他贤相所不及弼与公同在政府持论多异而公待之坦然畧无芥蔕修以文章擅一世名世多嫉而挤之者公独引而置之政府呜呼世之为相者恶异己如仇敌有能容之如公者乎士有盛名者常恐其轧己有如公能荐之者乎予过彰徳思公而不可见也故为文以致感慕之意云
　　登休逸之崇台兮望狎鸥之荒亭访遗躅而不可见兮感予涕之交横采溪毛以荐芳兮欵灵宇而诚当宋氏之中叶兮天纯佑而多贤范富在其左右兮晏贾翼而后先彼渊笃与直温兮纷茅拔而茹连惟夫子之挺生兮遘兹昌时重厚如勃兮文章过之赤舄几几兮日容与乎彤闱追伊周之逸驾兮陋萧曹而不屑为余蔡謇謇兮公让其直狄种桓桓兮公嘉其绩七政若度兮百僚承式铙鼜不惊兮野无蟊螣四民熙熙兮孰知公力譬秔稌之芃芃兮忘甘防之为泽彼弼之议政兮胡悻直而不同非夫子之伟量兮孰休休而有容修之姱辞兮信矘朗而寡俦夫子引之共政兮人文庶几乎汉周何公亮之肆谤兮愬夫子以专权天听弗聪兮俾解政以归田神功敛而若无兮日夷犹于洛社衣锦而昼行兮华构恍其绿野新法纷如牛毛兮民嗷嗷而丧生厌斯世之迫阨兮忽骑箕以遐征嗟士俗之日偷兮好蔽美而称恶龟以灵而见剖兮女以蛾眉而见妬徳逺之贞亮兮祉愬鼎而怀忌晋公知愈为贤兮曽莫引之共事惟夫子之盛徳兮固今古之所稀跽荐酒而陈词兮愿荒忽而顾怀茍九原之可作兮吾将执鞭而从之
　　忠爱祠迎送神乐歌
　　忠爱祠在汀州卧龙山下邦人所建以祀郡推豫章谢侯也侯为郡有惠政及剑溪盗起攻剽至汀侯出奇破贼民頼以安侯既没汀民感其遗爱相与言于郡请为立祠守臣以闻诏赐祠额曰忠爱盖以侯効忠于国而惠及其民也予尝佐闽台行部屡至汀知侯之徳政为详故作迎送神之歌遗汀人俾歳时享祀歌之以侑牲醴焉其词曰
　　采芳藻兮涧之濵椒糈馨兮桂酒醇鼓坎坎兮舞羽缤纷侯来降兮慰我民
　　云为舆兮风为马侯弭节兮山之下览旧邦兮一慨故垒荒兮嘉谷被野
　　龙滩浟浟兮水不波园有芋栗兮池有蒲荷寒尨不吠兮稚耋啸歌曷臻兹兮侯功孔多
　　遗爱在民兮亦有嘉绩嗟莫报兮侯之徳侯之神兮如在尚顾予兮昭假
　　右迎神四章章四句
　　霓旍抗兮风披披剑纵横兮佩陆离纷进拜兮愿侯迟迟侯不少竚兮我心悲
　　嗟汀之境兮繄侯桐乡侯毋怀兮豫章朝出游兮暮回翔慰我民兮维不忘
　　龡豳籥兮拊鲁鼓侯降灵兮锡我纯嘏潢池清兮民安堵蟊贼逺屏兮时旸时雨
　　灵宇幽兮露霭蒙蒙松桂萷槮兮泠然以风侯之归兮何许元鹤唳兮云中
　　右送神四章章四句










　　椒邱文集巻十五
　　钦定四库全书
　　椒邱文集巻十六
　　明　何乔新　撰
　　书
　　寄罗应魁内翰书
　　殿元先生阁下自防竹溪上之别于兹四易寒暑矣缅想山林日长造诣益深斯道幸甚仆胶于尘务不能自拔于物外以亲道徳之光徒深抱愧而已近者友人吴佥宪自京回録得陈公甫二书及其门人林缉熙寄公甫书仆寻绎数日深喜公甫玩心髙明非俗儒所及斯道之传有望矣但书中所言有不能无可疑者得非鄙劣学未闻道不足以窥公甫立言之防故邪心有未安愿就有道而质焉夫道之难言也尚矣中庸曰天命之谓性率性之谓道是则所谓道者不外乎性命非窈防昏黙之谓也又曰君子尊徳性而道问学是则所以入道者不越乎存心致知亦非有甚髙难行之事也自濓洛关闽诸大儒继作其于道之全体大用与凡所以入道之方发明详且尽矣儒者世守之毋庸异説也今公甫之书云夫道至近而神至无而动又曰虚其本也致虚之所以立本也得非老庄虚无之説欤又曰不须广览前言徒乱心目得非子静不必读书之説欤又曰僻处作室静处用功审如是则学道者必如仙翁释子絶类离伦乃可以得道欤至于缉熙之书曰终日静坐杜门面壁无乃禅家之意欤又曰端黙逾月从此得些光景无乃佛氏顿悟之説欤凡此数説参诸濓洛关闽之书诚为可骇不知公甫何为而然也近世儒者所学词章而已潜心道学者惟阁下与公甫廷祥数君子耳而公甫之説又如此岂所谓智者过之邪抑天于斯道之传固靳之邪愚于公甫素所敬仰所以云云者非敢少訾也盖望公甫造诣精纯以绍百世之絶学耳谨録三书并陈鄙説以质诸左右阁下者以鄙见乖谬望以一字示教焉倘愚者或有一得亦望移书公甫庶几其察而改之也不知道而强言之宜为有道者所笑惟阁下恕之幸甚不宣
　　寄祭酒邱仲深
