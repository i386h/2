<!-- { "loadSidebar": true } -->
　　臣闻爵禄土地天之有也书云天命有德五服五章哉王者代天爵人尤宜慎之裂地而封不得其宜则众庶不服感动阴阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之单货财以富之损至尊以宠之主威已黜府藏已竭唯恐不足财皆民力所为孝文皇帝欲起露台重百金之费克已不作今贤散公赋以施私惠一家至受千金徃古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤戸赐三侯国臣嘉窃惑山崩地动日食于三朝皆阴侵阳之戒也前贤已再封晏商再易邑业縁私横求恩巳过厚求索自恣不知厌足甚伤尊卑之义不可以示天下为害痛矣臣骄侵罔阴阳失节气感相动害及身体陛下寝疾久不平继嗣未立宜思正万事顺天人之心以求福祐奈何轻身肆意不念高祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自効愚戆数犯忌讳惟陛下省察
　　荐廷尉梁相等封事【相初治东平王云狱时冬月未尽二旬相心疑寃狱奏欲传之长安更下公卿覆治尚书令鞫谭仆射宗伯凤以为可许上以相等外内顾望幸云逾冬皆免为庶人防大赦嘉奏封事荐相等及嘉封还益董贤封戸上怒因召嘉诣尚书责问下中朝者孔光等杂治劾嘉迷国罔上不道左将军公孙禄等皆以嘉应法光禄大夫龚胜独书议因与博士夏侯常争言自劾洿辱朝廷御史中丞复劾奏贬秩各一等光等又请召嘉诣廷尉诏狱下制议卫尉云议郎龚胜等五十人以嘉言事前后相违无所执守不任宰相之职宜夺爵上免为庶人永信少府猛等议请寛诏狱不听嘉不食欧血死】
　　相等明习治狱计谋沈沈谭颇知雅文凤经明行脩圣王有计功除过臣窃为朝廷惜此三人
　　哀帝责问王嘉
　　相等前坐在位不尽忠诚外附诸侯操持两心背人臣之义今所称相等材美足以相计除罪君以道德位在三公以总方略一统万类分明善恶为职知相等罪恶陈列着闻天下时辄以自劾今又称誉相等云为朝廷惜之大臣举措恣心自在迷国罔上近由君始将谓逺者何对状
　　龚胜丞相王嘉罪议
　　嘉资性邪僻所举多贪残吏位列三公阴阳不和诸事竝废咎皆繇嘉迷国不疑今举相等过微薄以应迷国罔上不道恐不可以示天下
　　御史中丞劾龚胜夏侯常奏
　　胜吏二千石常位大夫皆幸得给事中与论议不崇礼义而居公门下相非恨疾言辨讼媠谩亡状皆不敬
　　永信少府猛等十人议王嘉罪奏
　　圣王断狱必先原心定罪探意立情故死者不抱恨而入地生者不衔怨而受罪明王躬圣德重大臣刑辟广延有司议欲使海内咸服嘉罪名虽应法圣王之于大臣在舆为下御坐则起疾病视之无数死则临吊之废宗庙之祭进之以礼退之以义诔之以行案嘉本以相等为罪罪恶虽着大臣括髪闗械裸躬就笞非所以重国褒宗庙也今春月寒气错缪霜露数降宜示天下以寛和臣等不知大义唯陛下察焉
　　师丹【字仲公琅邪东武城人举孝亷为郎歴少府光禄勲太子太傅大司空】
　　上哀帝书【丹为大司马月余徙为大司空哀帝少在国见成帝委政外家王氏僭盛即位多欲有所匡正封拜丁傅夺王氏权丹时徙为大司空自以师傅居三公位得信于上上书】
　　古者谅闇不言听于冢宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴无渐臣纵不能明陈大义复曾不能牢让爵位相随空受封侯増益陛下之过间者郡国多地动水出流杀人民日月不明五星失行此皆举措失中号令不定法度失理阴阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克已立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违顔咫尺愿陛下深思先帝所以建立陛下之意且克已躬行以观羣下之从化天下者陛下之家也肺附何患不富贵不宜仓卒先帝不量臣愚以为太傅陛下以臣托师傅故亡功德而备鼎足封大国加赐黄金位为三公职在左右不能尽忠辅过而令庶人窃议灾异数见此臣之大罪也臣不敢言乞骸骨归于海滨恐嫌于伪诚慙负重责义不得不尽死
　　建言井田议【哀帝即位丹辅政建言天子下其议丞相孔光大司空何武奏请诸侯王以下至闗内侯名田皆毋过三十顷诸侯王以下至闗内侯吏民毋过二百人及三十人犯者没入官丁傅董贤之属不便也遂寝不行】
　　古之圣王莫不设井田然后治廼可平孝文皇帝承亡周乱秦兵革之后天下空虚故务劝农桑帅以节俭民始充实未有并兼之害故不为民田及奴婢为限今累世承平豪冨吏民訾数钜万而贫弱愈困葢君子为政贵因循而重改作然所以有改者将以救急也亦未可详宜畧为限
　　劾董宏奏【初哀帝即位咸帝母称太皇太后成帝赵皇后称皇太后而上祖母傅太后与母丁后皆在国邸自以定陶共王为称高昌侯董宏上书言秦庄襄王母本夏氏而为华阳夫人所子及即位后俱称太后宜立定陶共王后为皇太后事下有司时丹以左将军与大司马王莽共劾奏上新立纳用其言免宏为庶人傅太后大怒必欲称尊号于是追尊定陶共王为共皇帝尊傅后为共皇太后丁后为共皇后郎中令冷褒黄门郎段犹等复奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意又宜为共皇立庙京师上复下其议有司皆以为宜如褒犹言丹独议不宜立庙浸不合上意】
　　宏知皇太后至尊之号天下一统而称引亡秦以为比喻诖误圣朝非所宜言大不道
　　共皇立庙议【哀帝父定陶共王康追尊共皇帝置寝庙京师丹议寝不合上意】
　　圣王制礼取法于天故尊卑之礼明则人伦之序正人伦之序正则乾坤得其位而阴阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后竝非所以明尊卑亡二上之义也定陶共皇号谥已前定议不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重太宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也
　　申咸　炔钦【炔音桂】
　　为师丹上书【有上言古者以贝为货今以钱易之民以故贫宜改用币上以问丹丹对言可有司皆以久难卒变丹复从公卿议又丹使吏书奏吏私写其草丁傅弟子使人告丹上封事行道人徧持其书上以问将军中朝臣皆对曰忠臣不显谏大臣奏事不宜漏泄令吏民传写流闻四方臣不宻则失身宜下廷尉治事下廷尉廷尉劾丹大不敬事未决给事中博士申咸炔钦上书尚书劾咸钦贬秩各二等遂策免丹尚书令唐林上疏赐丹爵闗内侯食邑三百戸】
　　丹经行无比自近世大臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌众心
　　尚书奏劾申咸炔钦
　　咸钦幸得以儒官选擢备腹心上所折中定疑知丹社稷重臣议罪处罚国之所慎咸钦初传经义以为当治事以暴列乃复上书妄称誉丹前后相违不敬
　　哀帝免师丹防
　　夫三公者朕之腹心也辅善相过匡率百僚和合天下者也朕既不明委政于公间者阴阳不调寒暑失常变异娄臻山崩地震河决泉涌流杀人民百姓流连无所归心司空之职尤废焉君在位出入三年未闻忠言嘉谋而反有朋党相进不公之名乃者以挺力田议改币章示君君内为朕建可改不疑以君之言博考朝臣君乃希众雷同外以为不便令观听者归非于朕朕隐忍不宣为君受愆朕疾夫比周之徒虚伪坏化寖以成俗故屡以书饬君防君省过求已而反不受退有后言及君奏封事传于道路布闻朝市言事者以为大臣不忠辜陷重辟获虚采名谤讥匈匈流于四方腹心如此谓疏者何殆谬于二人同心之利焉将何以率示羣下附亲逺方朕惟君位尊任重虑不周宻怀谖迷国进退违命反覆异言甚为君耻之非所以共承天地永保国家之意以君尝托傅位未忍考于理已诏有司赦君勿治其上大司空高乐侯印绶罢归
　　唐林【字子高沛郡人以明经饬行显名后仕王莽封侯歴公卿位】
　　请复师丹爵邑疏
　　窃见免大司空丹防书泰深痛切君子作文为贤者讳丹经为世儒宗德为国黄耉亲傅圣躬位在三公所坐者微海内未见其大过事既已徃免爵大重京师识者咸以为宜复丹爵邑使奉朝请四方所瞻卬也唯陛下裁览众心有以尉复师傅之臣
　　孔光【字子夏孔子十四世孙褒成君霸少子以明经举为议郎再歴御史大夫丞相平帝时终太师】
　　请定迭毁议奏【初高后着令有擅议宗庙者弃市至元帝改制迭毁蠲除此令成帝时以无继嗣复复太上皇寝庙园世世奉祠昭灵后武哀王昭哀后并食于太上寝庙又复擅议宗庙之命哀帝即位丞相孔光大司空何武奏请与羣臣杂议光禄勲彭宣等以武帝亲尽庙宜毁太仆王舜中垒校尉刘歆议以武帝有功烈不宜毁制曰太仆舜中垒校尉歆议可】
　　永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所为擅议宗庙之意也臣请与羣臣杂议
　　光禄勲彭宣詹事满昌博士左咸等武帝庙宜毁议
　　继祖宗以下五庙而迭毁后虽有贤君犹不得与祖宗并列子孙虽欲褒大显扬而立之鬼神不飨也孝武皇帝虽有功烈亲尽宜毁
　　刘歆武帝庙不宜毁议【司徒掾班彪曰汉承亡秦絶学之后祖宗之制因时施宜自元成后学者蕃滋贡禹毁宗庙匡衡改郊兆何武定三公后皆数复故纷纷不定何者礼文缺微古今异制各为十家未易可偏定也考观诸儒之议刘歆博而笃矣　此与王舜同议据汉书歆所撰议也】
