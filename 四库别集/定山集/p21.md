<!-- { "loadSidebar": true } -->
　　郡邑之有志犹国有史也史书天下之政志书一邑之政二者虽有小大之殊其纪事纪言则一而已曩者予以史职改官南京谒今大理卿夏公于太常时公与博士方公者方修太常志书予得而读之见其所载某少卿死节洪武末时其事甚备盖某非公则将终于泯没而已予遂以为国史之命予既不足以辱然又不能卓然以退饱食终日岂予用心茍得从夏公后修所谓行人志及吾江浦邑志其或得载如太常某者亦于世道不为无补而吾素飱之讥亦可以少逭矣未几予老父母俱病大故荐罹痛入心髓自恤不暇而况有及于是乎予时未尝不羡夏公之得以从容文字而叹予之迂拙也今年夏秋官主事六合郑公过予请序所谓六合志者予辞以为未暇公未信也既而公之子时奈暨国子生孙国辅者以大尹唐君之命来请且持一帙示予盖六合志已其间所书风俗人物善恶褒贬无不可观盖编集于教谕李先生校正于周先生笔削于公而综理提调以成于唐君者予于是又不能不为诸公羡慕而益以迂拙自叹也夫古之人不得以行于时者必有所著述以垂训于后世如孔子删诗书定礼乐赞周易修春秋是已岂独孔子然哉下至于司马迁刘向贾谊之徒亦各以其说与表见于时以垂于后不自汨没也今之人何所希及惟古圣贤人而已予于一志之成且将羡慕今人之不暇而况能有以及于古之人哉予益重可叹也唐君锓梓是帙已告讫工而亟请予文夫予虽朽钝无补然亦岂不知所以自讼者乎遂敢僭书于此以识首简

　　寿陈掌教序

　　邑主教陈先生寿燕诸生学宫诸生曰顾无所寿不可人于所爱愿其贵富祝其寿考且罔不至而矧曰其师然寿吾师不吾定山不可乃相与诣活水亭曰先生其为我寿哉是时予方与陈大中论静虚动直论敬以直内义以方外乃遽应曰是亦可为先生寿也诸生曰何谓予曰先生师也儒也儒道所在师道所出寿先生以寿不以道乎况先生言出于口洞见肺肝人有附耳语以私者初若有所纳领既而輙语人曰此某事某告我人有惎先生以他故弗类者又輙曰此非我某主我虽家人父子告必以公亦不敢以私先生惟恐其耳一接而口遽吐而害成也先生胸次明白坦夷洞达无碍幽暗岩崖无鬼无魅清平郊野鸾凰蔚如先生之质近于道矣先生质近于道今虽老矣吾告以敬以义以虚以直必将奋然曰吾何人孔孟何人周程张朱何人而于朱子所谓人虽八十亦当硬寨做去为不误矣由是而敬而虚以养吾道之命脉而直而义以固吾道之干质不违动静交飬内外吾知百二千岁不足当抱和守一之万一台背儿齿不足以雠乐天知命之多寡孔孟之道万古寿万古矣程朱之学无穷寿无穷矣道之所在寿之所在也先生何虑乎寿哉伊川谓不学则便老而衰惟先生力行之耳诸生曰是可以寿明日以其子乡进士孔章来授予简道不予悖皆可念也于乎西山父子风月师生异代谁借但予衰谬不足重轻为可愧也聊书以谢

　　寿艾叔明母八十序

　　安仁艾叔明自江淮过予定山请曰熹老母八十熹将归安仁称觞膝下愿一言以为老母寿可乎予曰兹贤母也寿安可辞叔明喜不自任踊跃而前曰吾老母生长深山不离闺壸以缝衣裳幂酒浆精五饭为职此外无他可称也今先生以为贤母何哉予曰叔明知有善非妇人有非非妇人为母事然岂知三迁以教其子为孟母之大者乎叔明客江淮二十年矣抱青囊秘术每在予门恒以蔡牧堂固子之能但不知白鹿主人今有无于溪云活水间也叔明笑曰有白鹿然后有牧堂安知活水之无白鹿也哉自是凡有所游霜厓雪洞叔明未尝不与予同徃苍峰锦壑叔明未尝不与予同坐一有所遇叔明輙忻然拊掌予虽于叔明未能尽知然浴沂之趣山峙川流之妙鸢飞鱼跃之真叔明外亦不能无他有所得也毎有所得輙危坐不去叔明笑曰先生又一痴也夫定山天下僻地予末小子天下之风汉痴人叔明负杨郭之资求以售其竒不于通都大邑而乃于天下之僻地不于富贵豪贤而乃于天下之风汉痴人辞繁缛而就雅淡驱势利而近迂阔自非真有所养不能以至此也然以丌氏之事观之叔明岂无所自哉语已叔明乃再拜曰熹母未尝无教然不知以为贤也今以熹母为贤吾母似矣熹则何以当之维自今熹不敢不自力于先生之言也明日舟人告急叔明携巻来遂书以畀之使归以寿其贤母且使凡得以寿其母者要自贤也

　　嘉兴府志序

　　嘉兴府志郡守仪真柳侯纂修平湖县博南川林先生校正江浦荘某为之序曰孔子删诗书定礼乐赞周易修春秋道不行于时盖欲淑人心于后世是六经出于孔子为万世法也六经虽大而郡志所书则无不该一郡之志岂大于六经哉郡有民人则有政事有政事则书有山川则有题咏有题咏则诗有星埜则有阴阳有阴阳则易有上下则有和节有和节则礼有人物则有褒贬有褒贬则春秋是六经一志已一志该乎六经而愧乎六经可哉书政事者必无愧书书阴阳者必无愧易书吟咏者必无愧诗书上下者必无愧礼书褒贬者必无愧春秋如是则嘉兴府志非府志也嘉兴之六经也侯与南川何以为是地哉侯以名进士地官卿属领郡六经此学礼乐一邦而吾南川又以无极主静之派法印平湖皆可谓一世之豪愿学孔子者也而是书之修岂无见哉其必以书以易以诗以礼乐以春秋而必非无所张主者也是书一出天下之人必将争先洗耳以聆六经之论拭目以观六经之作虽予深山顽钝之人亦将褰裳踊跃以求二公之出手如何矣茍或不然于吾所论一有不类岂侯谓哉世尝以六经为天上人语孔子为万古一圣故志自志而六经自六经也嗟夫典谟何病乎刍荛途人岂乖于尧舜志自负侯而侯不负志矣虽然侯力亦大吾知其必将以运斤成风斵终日而鼻不伤之手不容有所欬唾其侧而吾南川又将危坐竦观以听其英论而袖手于笔削间矣侯何人南川何人而亦有是乎哉一忘其势一忘人之势相与鸢鱼流动于几格铅椠之间而必将无一抵牾者二公之学也吾于是有以知是书之不为府志而为六经矣吾闻侯以嘉兴人物莫大于陆贽名宦莫过于杨季琮修志之余皆欲大其祠宇实录其行以万古其人于天下而又以嘉兴之学未知其大欲辟嘉庆亭以舍南川而尊礼之以求乎静观自得之妙相与以注我乎六经求乎内而忘乎外也真天下之贤守矣故于是序与之以言六经

　　长兴县志序

　　长兴志成邑士臧有原以慈溪周子诣定山求某为序某曰昔孟子谓春秋成而乱臣贼子惧志不仿乎春秋之例哉周子曰春秋不已僭乎某曰邑之有志犹国之有史也史与志虽有小大不同其示劝惩则一而已矣故春秋之法谨华夷之辨严善恶之等别冠屦之分拨乱世而反之正者岂有他哉圣人以天自处故操纵予夺皆出乎已如天之造化万物有所发者有所藏也有所生者有所毙也故中国而夷吾则夷之夷而猾夏吾则膺之天王冡宰而下赗诸侯之妾则贬而称名以天子诸侯而盟夷狄则讥而书会以春秋盟主而伐谋不叶则贬而书人至于簒弑之罪书法愈严从贼而实非为贼者为首恶非贼而不讨贼者为弑逆罪之所至推见隐微无少假贷至于褒善则尤汲汲惟恐不至衮钺荣辱存乎一字故古人谓春秋为倾否之书又曰五经之有春秋犹法律之有断案夫邑志惩劝既同乎史修邑志者茍不仿乎春秋则善何所劝恶何所惩故书一赃也极其铜臭书一卖城也极其婢膝则凡欲为赃欲竖降者其瞬一接则必竦然而毛发竖矣必将省曰彼亦人也何为其污若是哉何为其背若是哉阴以寝淮南之谋者未必非吾黯也以至书一忠臣书一孝子书一贤圣其使人勃勃莫不皆然邑志之修岂止为山川道里建置沿革而已修邑志者其可不以春秋自处哉古之人谓春秋成乱臣贼子惧予于邑志亦未尝不曰乱臣贼子惧也盖春秋之惧以天下邑志之惧以一邑邑志同乎史矣天下一邑又岂有不同者乎周子曰果若是也天下之邑将无志矣某曰天下无志非志病也不能以春秋自处病也孔子以天自处修志者以春秋自处有原于是书也其果以春秋自处乎不以春秋自处乎其果以春秋自处也是以天自处矣吾于获麟之贺又当拜有原于长兴不然吾不知其所谓志矣周子曰是固一论也某遂书此以为志序不知有原以为何如

　　寿李母九十序

　　李氏母寿九十九十之寿可易得哉故凡神完气昌聪耳明目岁至百九十者人皆曰此异人也此其有吐纳导引之术也茹草木饵金石之能也不然而若人者亦奚以至于此夫以吐纳修饵为寿世之竒人僻士盖或有已堂庋闺阃之人以烹调纴织为务者乃亦有是能哉而母无是矣母之于此果何道乎古之寿也无事为神心安为泰而母之子某粗布菜根与世淡泊无一纷扰而其孙某又以竒伟之气拔去流俗奋迅驰骤以自趋于贤人君子之党而父子之间又能轻煗怡悦父以勤母子以顺父各振其孝世之忘身辱亲以贻亲悔者莫可胜纪而李氏父子之贤一家之间又皆怡然熙然以乐无事而母之心安矣而母恶得以无寿乎是母之九十者母有贤子孙也母有贤子孙而母之寿亦恶得止于九十乎嗟乎思尼父子舆之德则必思颜之何似思伯鱼伋也之贤则必思上官之所由泰山之上而李氏父子果知其有不属者在而母之寿也尚可涯哉尚可涯哉今年十二月八日母初度世竒请予寿而某谓予有一日长而予以寿母庶几李氏父子之知寿其母者当又不止九十也

　　寿尚公七十序

　　和阳麾帅尚公寿七十其厚橘潭请于予曰公可寿乎予未有以应也明年七十添一筹矣潭又曰公可以寿乎予戚于公善其子廷臣予不敢絶物于公也乃应之曰寿有三以道以天以修养也以天禀命有生贱贫富贵不可移易老弗以戾而失少弗以德而畏以修养吐精咽华超生出死刀圭入口而白日羽翰以道则异于二者之撰矣天高海阔月到风来萧萧马鸣无一而非天理鸢飞鱼跃无一而非真妙千红万紫可句可觞杨柳梧桐可怀可挹茍非真虚真静真有所得真无所碍其孰能有以与于此哉是以道脉千古而寿脉亦千古也道之天无穷而寿之天亦无穷也公孰居一于此哉潭曰以公七十而耳聪目明筋力强健谓公非资于二者不可然曰以道寿者干开坤辟几何人哉公茍妄意于是者非予茍妄意于公非予予不敢以是望于公也嗟夫孔孟周程非人则已使果人也公何不可望哉昔朱子谓人虽八十亦当硬寨做去公虽老矣使公果能一喷而醒硬寨不已务求夫天之所以生我者何如吾之所以得于天者何如于此而不自絶焉则凡人之所以堂堂万古而长存者尚何少于公哉使或不然徒以七十而议夫千古吾见夸父逐日徒渇而毙而公不可以为寿也潭曰公不絶物予尚敢絶于公哉果若兹也公之寿也得无日乎

　　遏恶传序

