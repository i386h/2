<!-- { "loadSidebar": true } -->
　　始吾与子锡子文辈居相近也子锡伯兄将军曰子仪者暨两弟并来就予家塾稍后而子锡子文乃与予同挟策而翔并髫也两家兄弟无一日不三四至竹马裲裆一趋而到门盖自匤畔庵左抵卫署右衢数百步间。风尘缕缕昏一巷。皆吾数童子所蹴踏也。而予与二张即髫、占对属文、稍稍惊座客、名一时误起郡中、而太君者与其太公并拊而怜爱之至则啖以粔籹餦餭或出果饵入袖中戏剧而蓬垢则为栉沐绽则为针纫澣熨不惮细琐而阀固将军也备戎物或弄剑槊拾而引弓相与牵枥马不辔而驰且射卫墀道中超台级至堕跌损坏而母终爱之不色愠亦不甚禁诟两儿子意若期以阔远不屑屑事儿女束箝者数十年来二张者薄俗学为诗人、四方知之、宾至盈座、吟啸酒盏间无虗夜、而予顾逡廵庠序中、庶几一飞而屡坠、既乃触网罟谢去其中衫、益一意于颓放、时时复从二张游而太君益为治俎脯酿黍秫教饬诸妇母违夫子意人或问之太君曰顾人家于人伦天理中、母大亏欠耳至富贵会有尽时两儿子若其交侪辈中所驰宜不与彼校短长也噫鸣鸠称君子之寿不以其用心专一耶、太君数十年中视其子与吾辈如一日。予与吾辈所履有不同。而太君者自小时啖果饵以来。至今为治俎脯之日无不同。故太君者当其被戴笄珥则女妇俦也及问其中则鸣鸠之君子意者其莫过矣此不可以卜太君之不短耶、及是太君年八十矣、交太君之子辈、令渭操笔以颂、某唯唯巳则颂曰某诚自弃不能如淮阴钓徒持千金以报漂母饭天如有意于吾辈其令吾辈更颂太君如今日者四十年以少报太君啖果饵治俎脯与酿之德也

　　○赠沈母序　古隽篇末殊可慨

　　沈母太君俞者沈伯子之母也太君归沈甫二十五而寡有姑尝婴病太君至糜股以疗之得不死然贫不给于药与饔太君乃用针杼以给、终其姑之身、母缺养有孤是为伯子、时方在褓而今者娶妇有子若女且孙矣伯子又知书能操笔而比于分隶行卓卓为乡人表、夫若是是孤与子皆荠也而□君则为□也与蓼也者计二十有五年以至于今太君盖年六十有六是太君之为荼与蓼也者亦六十有六年矣而始得督抚洎按察徐朱两公者檄有司旌其门伯子与余友也且曩也有德于予而太君当予过伯子时往往涤器割牲出俎脯罄其瓮卣灯脂涸漏尽矣。而犹令伯子把予袂。或匿其巾履若是者太君盖不以予无益于伯子也今其旌也予不可以无贺盖予居常谓风世事即不可辄得于有司苟有逸贤野史为之书数字于觚椠间亦足以信后昨订县志遇贞女孝妇为予所知者、众人乃谓未有旌门表坊举扼不使便书、其有表且旌而为予所未知者、则众迫以书不复候校按否者往往遭讪骂不巳由此观之人固不可以无实至于实之名否则其权不在菅毫而在组绶也的然矣夫然则此举也、予安得不喜而为太君贺哉、

　　徐文长文集卷之二十 【 终】 

　　●徐文长文集卷之二十一

　　公安袁宏道中郎评点
　　门人章斐然华甫校订

　　跋

　　文司短幅最澹逸才隽手滑有晋人风韵宋人理味

　　新建公少年书董子命题其后 
　　书石梁鴈宕图后 
　　书梅花道人墨竹谱 
　　书畵后 
　　书茆氏石刻 
　　送畵于寺书其左 
　　书苏长公维摩赞墨迹 
　　书米南宫墨迹 
　　书子昂所写道德经 
　　书夏珪山水卷 
　　书李北海帖 
　　书陈山人九皋氏三卉后 
　　书八渊明卷后 
　　书沈征君周畵 
　　书谢叟时臣渊明卷为葛公旦 
　　书朱太仆十七帖 
　　又跋于后 
　　跋书卷尾 
　　大苏所书金刚经石刻 
　　读余生子传 
　　书马君所藏王新建公墨迹 
　　书吴子所藏畵 
　　书季子微所藏摹本兰亭 
　　书红眼公传 
　　书新建公二序手稿 
　　跋司马公草书 
　　赵文敏墨迹洛神赋 
　　书草玄堂稿后 

　　○新建公少年书董子命题其后

　　重其人。宜无所不重也。况书乎。重其书。宜无所不重也。况早年力完之书乎。重其力完。宜无所不重也。况题乎。董君某得新建公早年书。顾以题命我。

　　○书石梁鴈宕图后

　　台宕之间、自有知以来、便驰神于彼、苦不得往、得见于图谱中、如说梅子一边生津一边生渴不如直啜一瓯苦茗。乃始沁然。今日观此卷畵图。斧削刀裁。描青抹绿。几若眞物。比于往日图谱彷佛依稀者。大相悬绝。虽比苦茗。尚觉不同。亦似掬水到口。畧降心火老夫看取世间远近眞假有许多种别不知他日支杖大小龙湫更作何观

　　○书梅花道人墨竹谱

　　余观梅花道人畵竹如羣凤为鹏所掠翎羽腾闪捎捩变灭之诡虽凤亦不得而知而评者或谓其赝。岂理也哉。

　　○书畵后

　　仙人以道胜。女妇以貌胜。有人观神仙于画中。则冀一遇之、及果遇之、道未尝不道也、而人曰此非道也、如昌黎之于其□子、虽至亲而犹不得相信、观女妇于畵中、则冀一遇之、及果遇之、貌未尝貌也、而人曰此貌也、如登徒之于其妻虽至陋而犹不以为媸、是于道也抑何苛。而于貌也抑何恕耶。予偶观此于某君馆令书、故书之如此、为昧者言耳。某吾信道于早。而予雠貌于晚。不烦风与警。观者当自得之。

　　○书茆氏石刻

　　金华宋先生之重也以道。卒用于学士也以文。世珍其书。谓多由此。然即使不道不文。书亦自珍也。丰考功晚痹而趺株连臂腕于书不无少妨、而归安茆君康伯购而简刻者乃并是两公盛年五合时物、其寄我以题、虽非其人、然殊快一饱。语云匪跣逐。曷■〈革华〉肉。

　　○送畵于寺书其左

　　右梵景乃塞僧所赠相传为李伯时笔细阅之信非伯时不能也题于上方者曰西河溥当亦非俗髠但不省为何代人惜其手书亡矣代书者稍习文待诏体亦不俗今以归华严寺清公之徒曰某供养之如苏长公舍四板菩萨例噫亦都安哉

　　○书苏长公维摩赞墨迹

　　予夙慕大苏公书、然阅览止从金石本耳、鲜得其迹、马子某博古而获此、予始幸一见之必欲定其眞赝者则取公之赞维摩中语而答之曰若云此畵无实相毗耶城中亦非实

　　○书米南宫墨迹

　　阅南宫书多矣。潇散爽逸。无过此帖辟之朔漠万马骅骝独先

　　○书子昂所写道德经

　　世好赵书女取其媚也责以古服劲装可乎盖帝冑王孙裘马轻纤足称其人矣他书率然。而道德经为尤媚。然可以为稿涩顽麤。如世所称枯柴蒸饼者之药

　　○书夏珪山水卷

　　观夏珪此畵。苍洁旷迥。令人舍形而悦。但两接处。墨与景俱不交。必有遗矣。惜哉云护蛟龙支股必间断亦在意会而巳。

　　○书李北海帖

　　李北海此帖遇难布处字字侵让互用位置之法。独高于人。世谓集贤师之亦得其皮耳、盖详于肉而畧于骨。辟如折枝海棠。不连铁干。添妆则可。生意却□

　　○书陈山人九皋氏三卉后

　　陶者间有变。则为奇品。更欲效之。则尽薪竭钧而不可复。予见山人卉多矣、曩在日遗予者、不下十数纸、皆不及。此三品之佳、滃然而云莹然而雨泫泫然而露也殆所谓陶之变耶

　　○书八渊明卷后

　　览渊明貌不能灼知其为谁。然灼知其妙品也。往在京邸见顾恺之粉本曰斲琴者殆类是盖晋时顾陆辈笔精匀圆劲净本古篆书家象形意其后为张僧繇阎立本最后乃有吴道子李伯时即稍变犹知宗之。迨草书盛行。乃始有写意畵。又一变也。卷中貌凡八人而八犹一。如取诸影。僮仆策杖。亦靡不历历可相印。其不苟如此。可以想见其人矣。

　　○书沈征君周畵

　　世传流征君畵多写意。而草草者倍佳。如此卷者乃其一也。然予少客吴中见其所为渊明对客弹阮两人躯高可二尺许、数古木乱云霭中其高再倍之、作细描秀润、绝类赵文敏杜惧男比、又见姑苏八景卷精致入丝毫、而人眇小止一豆惟工如此此草者之所益妙也不然将善趋而不善走。有是理乎。

　　○书谢叟时臣渊明卷为葛公旦

　　吴中畵多惜墨、谢老用墨颇侈、其乡讶之、观场而矮者相附和十几八九、不知畵病不病、不在墨重与轻。在生动与不生动耳。飞燕玉环纤秾县绝。使两主易地。绝不相入。令妙于鉴者从旁睨之。皆不妨于倾国。古人论书巳如此矣矧畵乎谢老尝至越、最后至杭、遗予素可四五、并爽甚一去而绝笔矣今复见北能无慨然

　　○书朱太仆十七帖

　　予少时似闻学使者萧公言兀术括南中宝物装数舟载以去卒沈于河而十七帖石数片在其中至是石起于浚河者即此本也满刺人能辨宝术虏耳舍马上物宜无知而顾亦识此既又不随以往也此亦眞神物矣哉然斯言也萧亦得于传闻未必然也予又见吴中晚刻别本引言谓胜此未必然也

　　○又跋于后

　　昨过人家圃榭中。见珍花异果。绣地参天。而野藤刺蔓。交戞其间。顾问主人曰。何得滥放此辈。主人曰然然去此亦不成圃也予拙于书朱使君令予首尾是帖意或近是说耶。

　　○跋书卷尾

　　沈征君启南畵大约如伯阳初生。便堪几杖。是谓稚中藏老。又如谢道媪。虽是夫人。却有林下风韵。是谓秀中现雅。而大苏评靖节诗亦云由腴而造平淡。辟食石蜜。中边皆甜。因知评别启南如此则眞不如此则赝、而此卷者固巳如此矣、诬以赝得乎、董丈某老骨重也、高直收之、讵堕误赏、

　　又

　　董丈尧章一日持二卷命书其一沈征君畵其一祝京兆希哲行书钳其尾以余试而祝此书稍谨敛奔放不折梭余久乃得之曰、凡物神者则善变此祝京兆变也他人乌能辨、丈弛其尾、坐客大笑、

　　○大苏所书金刚经石刻

　　论书者云多似其人、苏文忠人逸也、而书则庄、文忠书法颜、至比杜少陵之诗、昌黎之文、吴道子之畵、盖颜之书、即庄亦未尝不逸也、金刚楞伽二经并达磨首举以付学人者、而文忠并两书之、金刚此帖是也、楞伽以付金山参寥、余过金山问文忠玉带所传镇山门者、亦为顽僧质钱充口腹矣。况经乎。傥得如此帖摹勒传人问亦幸也。惜过时失问。

　　○读余生子传

