<!-- { "loadSidebar": true } -->
　　余生晩不及拜遂初先生闻储书之盛又恨不能如刘道原所以假舘于春明者寳庆初元冬得罪南迁过锡山访前广徳使君则书厄于火者累月矣为之徬徨不忍去因惟国朝以来藏书之盛鲜有乆而弗厄者孙长孺自唐僖宗为榜书楼二字国朝之藏书者莫先焉三百年间再燬于火江元叔今江南吴越之藏凡数万为臧仆窃去市人裂之以借物其入于安陆张氏者传之未几一箧之富仅供一炊王文康李文正庐山刘壮舆南阳幵氏皆以藏书名凡未乆而失之宋宣献兼有毕文简杨文荘二家之书不减中秘而元符中荡为烟埃晁文元累世所藏自中原无事时已有火厄至政和甲午之灾尺素不存斯理也殆不可暁圣贤不遇托之宪言以垂世示后所以共天命而植民彛也兼收并蓄博覧精索以淑其身以待后之人此何辜于天而厄之尔极也使子孙不能守如江张王李诸家是固可恨若孙宋晁氏则子孙知守之矣而火攻其外矧如尤氏子孙克世厥家滋莫可暁虽然是穮是蓘虽有饥馑亦有丰年吾知有穮蓘耳丰凶非我知也尤氏子孙其尚思所以勿替先志云
　　题李肩吾为许成大书乡党内则
　　吾友李肩吾彊志精识尝为字通一编以正法绳俗许成大见而悦之亟从问李肩吾授以乡党内则二篇夫内则先王所以降徳于民而乡党吾圣人无行而不与二三子者也民有是物必有是则顾习其读而弗之察呜呼其能朝夕于斯则不惟知言语容貌居处饮食皆立诚定命之要亦以见书名之学偏旁防画具有颠末乃知类入徳之本而世亦罕能知之也诗曰朋友攸摄摄以威仪成大其懋敬之哉寳庆三年三月甲子临卭魏某书于靖州鹤山书院
　　题李肩吾所书乡党
　　吾友李肩吾博见彊志书名之学世亦鲜及之渠阳山中为余从子令宪书乡党篇余获与观焉呜呼天道至教风雨霜露接人耳目而人由之不知也圣人至徳威仪容貌洋洋乎简册而人习焉不察也呜呼小子宪肩吾所以遗尔者多矣徃敬哉其体习践修惟无斁
　　跋邓氏四世死事
　　呜呼自童蔡以及秦韩养痈防疾以底于溃败者谁与而封疆之吏首当其祸君子小人之幸不幸每每若此抚邓氏遗事为之三叹
　　跋处士蒋南式家传
　　嘉定之季年重珍不以某不肖属书母夫人顾氏之竁因得习观处士言行明年改元某得罪南迁过锡山重珍又出示家传敛容伏读叹味不忘诗曰维其有章矣是以有庆矣然则处士之有子也宜哉
　　跋顾夫人墓志后
　　明年十二月癸夘某过锡山观典型于堂阼参闻见于国人益信前铭之不诬尚恨笔力浅弱不足以尽发潜懿也
　　跋家季文守富顺日拒吴曦伪檄事
　　予平生为人记述多矣观书太史氏阅人益广姑据予所身厯者言之孽韩柄国逆吴事仇士大夫不曰拒则曰去使诚有之亦为臣之常分况不必皆然方事变之殷虽能言者已鲜及事已变息则敢为者常多此可尽据邪家侯季文富顺文檄与赵薛二守报书则信而有证呜呼是非之心其孰无之而夺于利害以谬迷其所固有甘于祸家凶国而不知顾者多矣此非素讲预定安能防防若此予尝为侯记积善堂今江淛闽湘间家有是记大畧谓吾惟循理尽分而为之他人何与焉几若为此事发者故又识于此以申侯善善恶恶之初志云
　　跋邵康节检束二大字【赵丞相子直孙必愿所藏二字下注云检谓检其行止束谓束其情性】
　　先生尝为诗曰忆昔初书大字时学人饮酒与吟诗若非益友惟金石四十五年成一非然则兹二大字与束其情性之语未必晩年安且成之时也后学魏某谨书
　　跋楼参政绍熈五年内禅诏草
　　某未冠时侍长老聴绍熈末年内禅诏书至所谓虽丧纪自行于宫中而礼文难示于天下为之色然以叹知朝廷有人也后此三十二年乃获观藳墨于宣献楼公之季子又见当时删易钩注虽仓卒之顷动中理道孟子曰天子不能以天下与人然则言动几微之间莫非天命之流行岂一毫人力所能予夺其间乎史官魏某谨书
　　跋毛氏増韵
　　三衢毛氏増韵奏御之六十二年其子居正义夫应大司成校正经籍之聘始克锓梓于胄庠然人情异向趋简厌烦故校其始着尚多刋削世之不遇者非特一増韵也
　　跋畨阳董氏所藏东坡墨迹
　　苏文忠雅耆陶公文其有感于归去来词盖元丰五年之夏蔡章被遇而吕正献不合之时也长公在黄少公在筠此何时也而犹可以仕乎否之讼曰大人否亨其遯曰包羞然则以亨易羞果孰为得失乎遗墨藏于义夫之族子煟临卭魏某与之为寮因得寓目因识其后
　　跋黄太史帖
　　董季兴壻于沙随程氏多识前言徃行余与为寮皆得与闻之独太史此帖未睹今其子甄自竟陵以石本见寄则时贤题识已悉尚何云姑识嵗月绍熙二年七月鹤山魏某
　　跋张忠献吕忠穆与李忠肃书
　　明受之变不有居者谁守社稷不有援也守将奚为复辟之后张吕李郑诸贤以次受上赏盖人臣所当为人主所当报各适其分焉耳而或者犹不免著书以诋平江之功惟文肃于吕张二公情谊始终无少猜间呜呼其深明于事君交友之分者乎不寕惟是张忠献以李忠定杀谏臣攻之至再隆祐泛舟之役公与吕忠穆亦异论迨其间退之后死丧之际考于是帖则懐人忧世固未尝有纎介之嫌信乎周比和同之别特毛发耳而公私谊利县隔霄壌呜呼其严乎前史臣魏某谨书
　　跋赵昌父送刘清之【子澄】事后
　　静春刘公之去衡也章泉赵公亦去之或曰非悻悻与曰礼有之凡食賔君迎賔大门賔入君再拜賔辟君揖入賔从三揖三逊乆而后成礼賔出君送之大门则摈者已返告曰賔不顾矣夫始焉迎之拜之揖之而后升其后君送而已不顾非始烦而终简也然则士大夫进退之节于此亦可槩见云
　　跋类省试防巻后
　　予以贫贱未免有科举之累然亦耻为揣摩剽袭之文始举于乡故吏部郎赵公大全取之于类省试吏部与故知邕州李公取之故签书宻院宇文公又主之呜呼乖逢得失其孰为之耶嘉祐间尚西昆体而欧文忠公典举首取古文绍圣以后尚王氏説而陈忠肃公主别试多取史学主司之不徇时好固难其人而举人亦有以是应之者然则乖逢得失岂必皆工于举业者李先生之子义山以予大惭之文相视因识其末
　　跋罗文恭公防谏稾
　　文恭公奉疏既尝为之序引后二年防恩归自靖道荆州公之子愚出视元稾其间所谓谏者归过求名人才至身后议论乃公贜吏之弗戢繇大吏越足三尺外人才不更事者必不可用此皆千数百年相承而莫知其非者我视谋犹伊于胡底亦足以悲夫
　　跋罗文恭公荐士稾
　　予尝以吕正献公掌记司马文正荐士编陈宻学章稾范正献手记李邦直举官记及近世虞忠肃公翘材舘録辑成一书刻之潼川漕司惟吕文穆公夹袋小册韩忠献甲乙丙丁集曽宣靖雌黄公议未得全本今幸从文恭公之子愚获观荐士稾前辈懐人忧世之规大抵皆如此凡以谨时几而厘帝命也俗流世隘此事乆无闻矣三复遗墨为之永叹
　　跋罗文恭公后省缴駮稾
　　祖宗虚已尽下一政令之出自始进拟已有中书三省宻院分班同班之别人得以自靖自献不嫌于异同迨其既行则给事中舍人或书或否各行其志不关白长官或谏官有言台臣不及知台臣有谓不可谏官或是之盖台谏官平居未尝私相徃来也台谏偶已同是侍从以次至于臣民或特以为不可此事甚众不暇枚举自京桧用事恶异喜同士大夫始以是为惊怪干淳涵育之乆积而至于绍熈然后此意仅仅有存今观文恭公后省谏稾明逐臣之寃斥台臣之诬乃其一事也谨书稾末以识世道升降云
　　跋公安张氏所藏东坡帖
　　世之知苏子者必曰言语文章妙天下其不知之则曰讥讪嫚侮不足于诚乃若苏子始终进徳之序人或未尽知也方嘉祐治平间年盛气强熈寕以后婴祸触患靡所回挠元祐再出益趋平实片言只词风动四方迨绍圣后则消释贯融沈毅诚慤又非中身以前比矣士不精考而以一事槩一人一言蔽一生者姑以是思之是数帖即绍圣后事今藏之永平令张仲车箧中绍定四年春临卭魏某与寓目焉因识其末
　　永嘉薛荣祖临予观亭记本而书袁和叔之语曰观外不如观内观民不如自观以求予一言
　　薛君引袁防斋语识诸观亭记之末观之义滋有所发大抵古人观象观法观物观我无一物而不知察所以防众理而致吾知也观之为卦实明是义今传注之説则彖象为观示之观六爻为观瞻之观窃意韵有四声反切以前安知不皆为平声乎于是闻见视聴高深先后逺近上下之等皆有二字且考诸义则二字固可一而参诸易诗以后东汉以前则凡有韵之语亦与孙炎沈约以后必限以四声拘以音切亦不可同日语并识是于记末以质诸同志者
　　跋邓某宣和使金赐私觌茶币
　　本朝立国规模好生恶杀故于外国盗贼常有招懐之意然其间以战致和者其盟易而乆宣靖以来反是徃徃怨我而诲盗刓民而误国览邓氏遗事为之慨然跋苏文忠属黄州教授作贺邓枢宻啓
　　言贵于有物无物非言也后世非放诞相高则虚美相加迨其流弊至为骈四俪六以相謟渎则不足以谓之言矧曰文乎哉东坡付他人作贺啓亦初无甚异而疑者喋喋不厌何也
　　题李肩吾为尹商卿书乡党
　　天之生民有是物必有是则故凡威仪容貌饮食衣服何莫非天则之流行也圣人徳盛仁熟从容中道门弟子精体实践详説而备书之则所以学圣人也李肩吾为人书乡党者数矣得是书者皆使予识其末今商卿又以属余鸣呼商卿尚敬之哉昊天曰明及尔出王昊天曰旦及尔游衍夫苟瞬存息养而实有得于斯焉则知古人之所谓学者盖如此
　　跋辛简穆公与秦桧争和议奏稾
　　和亲之説未有不怠我而长冦者耿秦诸公以来率袭是误而不为脩攘之虑始于患失终以乱邦予固愤此乆矣绍定四年防恩西归舟至夔门防劲寇外侵台梱内溃辛君俱出示先简穆奏稾因识其后











　　鹤山集巻六十三
　　钦定四库全书
　　鹤山集巻六十四　　　　宋　魏了翁　撰跋
　　跋静春先生刘子澄帖
　　静春先生刘公淳熈五年八月十九日所与张宣公帖也宣公时为秘阁修撰荆湖转运副使过其弟端明公于宜春刘公之兄靖之字子和卒于贑州教官将葬而属铭焉刘氏世载令徳为国朝文章家逮公尤孜孜以人才为己任朱文公称其收恤宗党接引后来乐人之善矜人之恶盖得之亲见宣公虽不及识公而书问徃来间气味之同亦尔此可以强致乎是嵗石林李公年二十恱斋李公年十有八而静春以二公属宣公已曰异日与川中作师表非小补也而数十年后悉如其言人固不易知然而心者神明之舍所以范围天地出入古今苟志平气定不迁于私好恶不夺于小利害徃徃可以十得八九况禀气之清明者固亦可以望而知之某生晩不及与观一时师友之盛犹幸与辅汉卿赵昌父张元徳诸公游知静春事为悉因恱斋李公刻此帖见寄附姓名其末呜呼师友道废利禄相挻上慢其下下防其上以讲学储才相规益者鲜矣张徳衡其寳此帖亦以觇世道之变云
　　跋牟少真发防中庸大学俗解
