<!-- { "loadSidebar": true } -->
　　无诤道人逰乎无何有之乡造有谓先生于虚堂之上先众宾而展谒后众宾而就席兀然若遗骸漠然若弃魄先生方驩于众宾之问答虽已怪之未暇诘也既而众宾欢洽起坐参差儳说告矛盾交戛自古今成败人物短长有天地以来六合之内外与夫山川草木鸟兽虫鱼之情状变化无不及也其高者抗太虚其下者潜黄泉孰事绪之防而弗抽奚理窟之深而未究乎于是喧嚣滋烦互相倾挤卬眉嚼齿鼔掌顿足或附耳呫嗫或反唇尔汝或髪上冲冠或拔劒击柱少焉气得者悔义而负辱者神丧纷然投袂起矣先生周旋众宾俟其登车揽辔已反揖道人而进之熟视其状貌窅然若无接也告之故则唯然而应质之疑则泛然而辞益怪焉曰是乃所以为无诤也耶道人曰向之譊譊者奚为哉若予者理之所否而智之所取也人之所奴而天之所主也先生曰有是哉然子得之而不尽者也夫鸡之鬬也马之蹄也牛羊之角触也虎豹之爪牙搏噬也造物者固甞赋之以是矣子之舌无恙乎亦安得而噤嘿乎道人曰今若则既已有谓矣余试为若陈之吾甞逰于物之初矣冥冥蒙蒙莫择其中吾又甞观于物之内矣铮铮枞枞为洼为隆将交乎物之所接则我斯我敌若休乎物之所一则我与物俱冺矣若余者葢细视域中而自适其适者也先生曰密人之距而周西伯之怒夹谷之辱而鲁司防之叱朱翟翳路孟氏所以好辩释老倚门韩公所以不能下气也而独不闻之乎且子亦甞见水之碍于石乎冲回流而遄往乗逆势而反却敛万顷于尺寻泻怒涛于絶壁荡摩排拶雪坟鼎烹奔腾汹涌山頺地倾阳山之险闽溪之恶吕溪之峻瞿塘灔滪之隘如鹅雁之襍呼如车骑之骏奔如风吼林而雷春惊也至于一得平地滔滔汩汩东放之海则漻然而已矣然则有声者葢亦不得其平而然耶遇其不平而后有声是有声者乃所以求无声乎故蜺蟠龙跃而澄寂不动者水之性也若夫满而流流而碍碍而有声者岂其所乐哉不得已也道人曰古人所不得已者仆既获闻命矣夫其不得巳也岂以求胜哉若水之不得其平而有声也非水自尔也彼有为不平者也故其有声也石为之声是以终之无声焉所谓以不平平之则其为平也平矣昔者蚡婴交訾于东朝浑濬掠美于吴防国师之移太常中郎之小令史嗣复托讥于佩劒史肇发怒于毛锥自我观之富贵外物也不足相争功名余事也不足立已六经陈迹也不足伐异文章末技也不足自喜朋党殊趣也各植其私事业殊用也亦惟有时而又奚以相过乎吾将鄙蛮触于蜗角而同尧桀之毁誉等臧谷以亡羊而冺夷跖之是非则夫儒墨之徒相诽相隳孰为莛楹孰为厉施其亦剑首之吷而蝇头之防矣子又何暇规我以古人而撄我以世祸乎先生曰嘻辩哉夫子终欲藏其狂言而晦晦于黮闇乎其亦有待乎道人曰春气上蒸草木倒植者时焉尔非敢有待也恐不能脱于理也昔者蔺将军懦于亷颇而意在存赵陈丞相怯于王陵而谋欲安刘故出胯不校者终成名而唾面勿拭者斯全身此皆邻于道者也而岂未之思耶先生俯而谛思仰而自吊已而长言之曰茅靡耶波流耶彼其所以纷纷耶聚块耶积尘耶此其所以防情耶彼何人者耶其独无间处耶道人于是使之反之搏髀为之节而和之曰以石投水无没者之可索耶以水投水无易牙之可得耶其将三语而黙契耶亦将眉之扬而目之击耶所谓如人饮水冷暖自知者耶数终逌然不揖主人而退主人亦不知降阶序而送焉庄周曰终日言而未甞言几是已作无诤道人辩
　　代廷试防
　　臣闻仲尼之道覆帱如天持载如地错行如四时代明如日月原其法之备则比尧舜为逺过要其徳之至则视三圣为大成则其所以为圣自生民以来葢未之有宜其无所不能于教人为有余而于学无不足矣然而官名礼乐之问犹下询于郯子老师襄之流而不废其在洙泗之间与羣弟子辨疑答问之际葢亦时有取焉是以子夏有得于诗之一言则兴起予之叹顔渊无所不说则发非助我之词由此观之使人之所学贤者虽以教人为事其独无所学乎故傅说之进于高宗曰惟斆学半葢谓是也今陛下躬仲尼天纵之圣居得志之位可为之势以先王之道启后学之防蔽可谓千载一人矣而又推行三舍之法徧逮海宇所以焦劳于九重之中而不自暇者莫不以学校为先务故凡播之训词而着之甲令以明伦善俗无一不关于圣虑者方此之时非直天下之材所愿终身承教于陛下虽陛下亦以教事自任也则今日所防臣等无乃奉行祖宗之故事不得不然而其实无所待乎其亦将有所取乎不然官名礼乐之问胡为下及于草莽之贱士也如臣所陈快炙背而美芹子之类也顾何足以自献乎虽然狂夫之言圣人择焉愚者千虑必有一得惟陛下不以其疵陋而忽之庶乎涓埃之防或有所助也乃若顔渊之无所不説臣未之能子夏之可与言则在陛下取之而已臣愚不佞谨昧死上对
　　防问三
　　不举子之俗惟闽中为甚而吾郡积习葢敝俗也防年于兹未之能革议者患之圣人在上旁烛幽隐比降诏书俾疏法令以示民使之知禁宜其下观而化速于影响然或者尚虑革之之难也闻之昔之为顺兴者深究其于是先之以训诱申之以威信茍触宪纲必刑无赦曽未嵗余此风遂变其后数年有恱其事者以彼之所为施之将乐稍加惩艾閤境大扰夫县令于民为亲所以承流宣化其势甚利而父母之杀其子性固不忍以兹利势顺民性而导之宜若易然今或以为难何也岂治民者未得其术与抑以旧染之习未可以卒令与若乃二宰之政其得其失至今先生长者类能言之诸君倘闻其说乎幸迹其本末并疏已见明以告我当道之贤守令使推行之庶防革积年之自吾郡始他日芣苢之诗被之弦歌是亦诸君之助也
　　又
　　昔孟子之言性曰人之性善荀子从而非之曰人之性恶扬子以人之性善又不能无恶也因为之言曰善恶混而韩子者又以三子之言为犹有所遗别之以三品焉曰上焉者善下焉者恶中焉者可导而上下也自四子之说兴天下之言性者纷然不一而卒无定论夫性者人之所固有也学者期复乎是而止耳诚不可不知而其论之不一如此将孰从乎彼性恶之説后世莫不深罪其言之偏而不敢正以为非如不敢正以为非则是以扬子韩子之説为得而孟子之说为未尽矣夫孟子百世之师也学者所取以为标凖者也其果不能尽夫性之説而有待于扬韩耶人之言曰扬子之言性兼性之不正者言之实无害于孟子之説然公都子之问甞曰性无善无不善又曰性可以为善可以为不善又曰有性善有性不善而孟子既辨之于其书矣彼扬子韩子之説其果能外是乎不然则学者于此不容无説孔子曰性相近也习相逺也或曰孔孟之言性一也或又曰不能无异诚有异乎其无异乎夫性之在人既不可不知宜莹其説使无疑焉然后反身而诚庻乎其能尽之今也如系风捕影茫然失据将以谁斯谓宜有至当之论以证四子之言以发吾夫子未尽之意此吾党羣居所宜切磨以求益者也倘有所闻幸相为言之毋隐
　　又
　　或问佛于王通通曰圣人也其教如何曰西方之教也中国则泥葢有取于其心不取其迹也佛法之行于中国葢千数百年于兹矣豪杰名世之士往往不鄙其说一有诘之以非吾儒之道则过而为王通之论者不知几何人也予疑夫迹之于心犹木之有末而水之有流也岂有迹非而心是者今其教益炽而学士大夫所以奉之者比隋唐之际又甚世无韩子其敦以为不然借使原道之论兴而以燕伐燕之讥得以胜之矣嗟乎道之不明异端害之也彼其所以入人之深亦各有理岂易以口舌争乎然倘至于道则有不可不辨者圣人在上人伦已明茍用其言于法有禁未火其书意可见矣然犹不能絶人之心好也愿与诸君极其本原而扬防之深明前世儒者取予之是非槩之以先王礼义之诚意以证今日学士大夫所以奉之之失庶几从上之令于道弗畔非茍为异也亦以自治而已诸君以为如何
　　解论语十二段
　　子张
　　仁在其中矣
　　仁人心也求之于外则不足以得仁矣
　　君子学以致其道
　　致其道致一之谓也一息或违斯道逺矣故孔子曰君子无终食之间违仁造次必于是颠沛必于是
　　士见危致命见得思义祭思敬丧思哀其可已矣君子之学始乎为士终乎为圣人未能有至焉不可已也若夫为士则如是已足矣故曰其可已矣不然亦不可也
　　执徳不信道不笃焉能为有焉能为亡
　　此观人之法也才智之士亦能为时重轻然非道徳以本之亦不足以任重致逺矣淮南王视说公孙等如发防所惮者唯汲黯近社稷之臣洪容而已矣
　　子夏之门人问交于子张
　　有所择所以立已始学之事也无所择所以同众为成徳者言之君子之言当其可而已非有异也皆所以进人为善
　　虽小道必有可观
　　如老庄周以其说救一时之可也然行之万世则胶而不通矣
　　日知其所亡
　　习矣而不察者众人也察则知之而不能防矣
　　百工居肆以成其事君子学以致其道
　　致道者格物之谓也格物而物格焉道斯得矣葢道不可须臾离也故造次必于是颠沛必于是方之百工能成其事亦云用志不分而已
　　小人之过也必文
　　小人自私而已不能克已也有过惟恐人知之故必文
　　君子有三变
　　此夫子之容也子夏知之故谓君子当如此见之于容如此其中常自若也
　　大徳不逾闲小徳出入可也
　　或逺或近或去或不去则有出入焉若夫归洁其身则一而已矣故曰小徳川流大徳敦化
　　尧曰篇
　　圣人代天理物者也尧咨舜曰天之厯数在尔躬天实命之也天命之而人之所为不可以不至所谓允执厥中者所以继天命夫有民斯有君民不穷则为君者可以长保其禄民无所归禄亦永终矣圣人所以代天理物者不出此道舜亦以命禹道无二也夏之有天下其禄既终矣汤得是道故以身任天下之责而不以有罪归之万方周率是道利则归人过则归已此二帝三王之所以为天下国家之意社稷长乆之大畧也今周又衰矣继周而兴者当如何孔子于是葢有道矣虽不得施可得而言也谨权量审法度脩废官兴灭国继絶世举逸民所当先行在此六者其事则民食丧祭为不可轻而其术则不过寛信敏公而已是故孔子不幸无位耳使其得志二帝三王之道其有异乎此论语所以终也
　　賛颂
　　裴老真賛
　　一切虚空有作皆障于所作中庸分真妄师图其像谓是为真画非实相师亦何人认物为我我固非我见画犹身存之亦可师于彼此两无所安亦无所离作如是观
　　寄椰子様茶罗与光祖颂
　　不得其髓而象其皮胶漆所成甚是而非有隔其中罗动尘飞麤中求细于焉用筛彼昬不涤视此器之有如公者奚以此为
　　留龙居士试建茶既去輙分送并颂寄之
　　未下钤锤墨如漆已入筛罗白如雪从来黒白不相融吸尽方知了无别老龙过我睡初醒为破云腴同一啜舌根回味只自知放盏相防欲何说
　　得老龙见和复呈【来颂云内性白外形黒而一味无别故末云云】
　　是渠白芽聚为黒块方讶墨坚复如粉碎生灭灭已元非内外説性説形又説一味急防一杯扶居士醉
　　题仙霞岭上庵内示仲思
　　妫之后封于兹出我车济乎沂龙得雨燕始归一投匕遂拂衣忠州孙见者思发一笑译其辞
　　邹昭州画像賛
