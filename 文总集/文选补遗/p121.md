<!-- { "loadSidebar": true } -->
　　鸿鹄歌【亦入乐府○晦庵朱氏曰鸿鹄歌者汉髙帝之所作也初吕后起闾阎佐帝定天下既老而踈太子盈又柔弱而戚夫人有宠于上上以其子赵王如意为类已欲废太子而立之吕后恐不知所为问计于留侯留侯为画计使太子卑词厚礼招隐士四人以为客后上置酒太子侍四人者从年皆八十有余须眉皓白衣冠甚伟上怪问之四人前对各言姓名上乃惊曰吾求公公避逃我何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调护太子四人为夀已毕趋出上目送之召戚夫人指视之曰我欲易之彼四人者辅之羽翼已成难动矣吕氏真乃主矣戚夫人泣涕上曰为我楚舞吾为若楚歌歌数阕戚夫人歔欷流涕上起去罢酒竟不易太子云余尝怪留侯明炳几先筭无遗策而其为此则不唯不暇为髙祖爱子讣亦不复为汉家社稷计矣抑髙祖之歌词如此而其言曰吕氏真乃主矣此又岂专以太子柔弱之故而为是举哉一念之差基怨造祸以至于此固无两全之理矣留侯姑亦权其正且重者而存之以为是甚不获已之计非别有长策而故左之以就此也呜呼向使髙祖之心本不出于私爱则必能深以天下国家之大计为已忧而蚤与张陈陵勃诸公谋之惟幄以定其论可则以恒易盈固为两得不可则姑仍其旧而属大臣辅以义庶几吕氏悍戾之心亦无所激而将自平则后来之祸犹可以不至于若是其烈今既不然则杜牧所谓四老安刘反为灭刘者真可为寒心也哉抑此词卒章意象萧索亦非复大风比矣】
　　汉髙帝
　　鸿鹄髙飞一举千里羽翼已就横絶四海【叶音喜○絶谓飞而直度也】横絶四海又可奈何虽有矰缴尚安所施【叶疎何反缴弋射也其矢曰矰】
　　耕田歌【旧不入乐府○愚曰朱虚侯一念忠愤不能自己然机亦大露幸禄产之庸素惮之尔】
　　刘章【汉书诸吕擅权朱虚侯章恐刘氏不得职尝入侍燕饮太后令章为酒吏章自请曰臣将种也请得以军法行酒酒酣请为耕田歌云云太后黙然顷之有一人醉亡章追拔劒斩之太后业已许其军法无以罪也自后诸吕惮朱虚刘氏益强】
　　深耕穊种立苗欲疏非其种者鉏而去之【穊音冀稠也】
　　百姓歌【曹参代萧何为相举事无所变更三年百姓歌曰】
　　萧何为政较若画一曹参代之守而勿失载其清净民以宁一【较汉书作讲】
　　淮南民歌【旧不入乐府】
　　一尺布尚可缝一斗粟尚可舂奈何兄弟二人不相容瓠子歌【亦入乐府○晦庵朱氏曰瓠子歌者汉孝武帝之所作也帝既封禅乃发卒数万人塞瓠子决河选自临祭沈白马玉璧令羣臣从官皆负薪寘决河时东郡烧薪柴少乃下淇园之竹以为楗天下悼其功之不就为作歌诗二章于是卒塞瓠子筑宫其上名曰宣房而导河北行二渠复禹旧迹自此梁楚之地复宁无水灾矣归来子曰先是帝封禅巡祭山川殚财极侈海内为之虚耗及为此歌乃闵然有吁神忧民恻怛之意云】
　　汉武帝
　　瓠子决兮将奈何浩浩洋兮虑殚为河【史记浩作皓虑作闾注云谓州闾也】殚为河兮地不得宁功无已时兮吾山平吾山平兮钜野溢鱼弗郁兮柏冬日【注云吾山疑谓东阿鱼山也平者凿山以指河故山平也钜野即禹贡之大野泽史记弗作沸弗郁忧不乐也柏与迫同水涌溢秽浊不清故鱼不乐又迫冬日将困甚也】正道弛兮离常流蛟龙骋兮放逺游【史记正作延正道河之正道也弛壊也】归旧川兮神哉沛不封禅兮安知外【外普大反神哉沛言神灵滂沛也又言不因封禅则不知闗外有此水】为我谓河伯兮何不仁泛滥不止兮愁吾人【汉书为我二字作皇伯作公】齧桑浮兮淮泗满乆不反兮水维缓【水维水之网维也】
　　其二
　　河汤汤兮激潺湲北渡回兮迅流难【史记回作迂迅作浚】搴长筊兮湛美玉河伯许兮薪不属【搴音骞筊音交竹絙以引叠土石者也湛读为沈美玉即玉璧也属之欲反沈玉礼神神已见许但以薪不属逮故无功也】薪不属兮卫人罪烧萧条兮噫乎何以御水【御与御同止也东郡卫地言以旱烧而薪不属乃卫人之罪将何以止水也】隤林竹兮揵石菑宣防塞兮万福来【隤林竹即所谓下淇园之竹菑侧其反臿也楗石菑者臿石立之以为楗也】
　　乌孙公主歌【亦入乐府○晦庵朱氏曰乌孙公主歌者汉武帝元封中以江都王建女细君为公主妻乌孙王昆莫为右夫人公主至其国自治宫室居时一再与昆莫食置酒食昆莫年老言语不通公主悲愁自为作歌如此昆莫乃上书请使其孙尚公主诏许之公主不听亦上书言状天子乃报使从其俗公主词极悲哀固可録然并着其本末者亦以为中国结昏夷狄自取羞辱之戒云】
　　乌孙公主
　　吾家嫁我兮天一方逺托异国兮乌孙王穹庐为室兮旃为墙以肉为食兮酪为浆【食音嗣飰也】居常土思兮心内伤愿为黄鹄兮归故乡
　　佳人歌【亦入乐府】
　　李延平
　　北方有佳人絶世而独立一顾倾人城再顾倾人国岂不知倾城复倾国佳人难再得
　　白渠民歌【亦入乐府】
　　田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师一万之口
　　冯君歌【亦入乐府○元帝时冯野王兄弟相代为太守】
　　大冯君小冯君兄弟继踵相因循聪明贤知惠吏民政如鲁卫德化钧周公康叔犹二君
　　印绶歌【亦入乐府○元帝时石显牢梁五鹿充宗结为党友】
　　牢耶石耶五鹿客耶印何累累绶若若耶
　　五噫歌【亦入乐府】
　　梁鸿
　　陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫
　　渔阳民歌【亦入乐府○光武时张堪为渔阳守】
　　桑无附枝麦穗两岐张君为政乐不可支
　　凉州歌【亦入乐府○光武时樊守天水】
　　游子常苦贫力子天所富宁见乳虎穴不入冀府寺大笑期必死忿怒或见置嗟哉樊府君安可再遭值
　　蜀民歌【亦入乐府○章帝时廉范守蜀】
　　廉叔度来何暮不禁火民安作平生无襦今五袴
　　临淮民歌【亦入乐府○章帝时朱晖守临淮】
　　彊直自随南阳朱季吏畏其威民怀其惠
　　魏郡舆人歌【亦入乐府○顺帝时岑熙为魏郡太守】
　　我有枳棘岑君伐之我有蟊贼岑君遏之狗吠不惊足下生牦含哺鼓腹焉知凶灾我喜我生独丁斯时美矣岑君于戏休兹
　　顺阳民歌【亦入乐府○刘陶为长史民思歌】
　　邑然不乐思我刘君何时复来安此下民
　　交趾民歌【亦入乐府】
　　贾父来晚使我先反今见清平吏不敢饭
　　百姓歌【亦入乐府○中平初皇甫嵩请冀州田租赡饥民】
　　天下大乱兮市为墟母不保子兮妻失夫赖得皇甫兮独安居
　　古悲歌【亦入乐府】
　　悲歌可以当泣逺望可以当归思念故乡郁郁絫絫欲归家无人欲渡河无船心思不能言肠中车轮转
　　视刀镮歌【亦入乐府】
　　常恨言语浅不如人意深今朝两相视脉脉动人心
　　酒德歌【秦王坚与羣臣饮以极醉为限整作歌坚大悦】
　　赵整
　　地列酒泉天垂酒池杜康妙识仪狄先知纣丧殷邦桀倾夏国由此言之前危后则
　　操【愚曰风俗通云琴曲曰操操者言穷阨犹不失其操也舜南风歌亦被之琴岂谓穷阨乎亦歌之别名尔】
　　襄陵操
　　大禹
　　呜呼洪水滔天下民愁悲上帝愈咨吾门不入夫子道衰嗟嗟不欲烦下民
　　越裳操
　　周公
　　于戏嗟嗟非旦之力乃文王之德
　　将归操【孔子之赵闻杀鸣犊作】
　　孔子
　　周道衰防礼乐陵迟文武既坠吾将焉师周游天下靡邦可依鳯鸟不识珍寳枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道穷哀彼无辜翶翔于卫复我旧庐从吾所好其乐只且
　　猗兰操【孔子伤不逢时作】
　　孔子
　　习习谷风以隂以雨之子于归逺送于野彼何苍天不得其所逍遥九州无有定处世人闇蔽不知贤者年纪逝迈一身将老
　　山操
　　孔子【孔子以季桓子受齐女乐谏不从望山而作】
　　余欲望鲁兮山蔽之手无斧柯奈山何
　　履霜操【尹吉甫子伯竒无罪为后母谮而见逐自伤作】
　　朝履霜兮采晨寒考不明其心兮信谗言孤恩离别兮摧肺肝何辜皇天兮遭斯愆痛殁不同兮恩有偏谁説倾兮知此寃
　　雉朝飞操【牧犊子七十无妻见雉双飞有感而作】
　　雉朝飞兮鸣相和雌雄羣游兮山阿我独何命兮未有家时将暮兮可奈何嗟嗟暮兮可奈何
　　别鹄操【商陵穆子娶妻五年无子父母欲其改娶其妻闻之中夜悲啸穆子感之而作后遂为夫妻】
　　将乖比翼隔天端山川悠逺路漫漫揽衾不寐食忘餐










　　文选补遗巻三十五
　　钦定四库全书
　　文选补遗巻三十六
　　元　陈仁子　辑
　　诗【愚曰诗固有不入乐府者惟观昭明所选二十七二十八巻中明标之曰乐府其余则分之为诗甲诗乙则可知矣此编因其本谓之诗故名之曰诗若欲辨其孰为乐府则宜以刘次庄郭茂倩为证】停云【后村刘克庄曰四言自曹氏父子王仲宣陆士衡后惟陶公最髙停云荣木等篇殆突过建安矣又曰四言尤难以三百五篇在前故也○愚曰渊明四言所以不可及者全不犯古诗句虽间有一二不多见他人作未免犯古句又殊不类】
　　陶渊明
　　停云思亲友也尊湛【沈】新醪园列初荣愿言不从叹息弥襟
　　霭霭停云蒙蒙时雨八表同昏平路伊阻静寄东轩春醪独抚良朋悠邈搔首延伫○停云霭霭时雨蒙蒙八表同昏平陆成江【二句盖寓飙回雾塞陵迁谷变之意】有酒有酒闲饮东牕愿言怀人舟车靡从○东园之树枝条再荣竞用新好以招余情【愚曰或谓相招以事新朝也诗无此意好当作上声谓树之枝条竞用新好以招我但恨无良友相与共谈尔】人亦有言日月于征安得促席説彼平生○翩翩飞鸟息我庭柯敛翮闲止好声相和岂无他人念子实多愿言不获抱恨如何
　　时运【东涧汤汉曰闲咏以归我爱其静静之为言谓其无外慕也亦庶乎浴沂者之心矣】陶渊明
　　时运游暮春也春服旣成景物斯和偶影独游欣慨交心
　　迈迈时运穆穆良朝袭我春服薄言东郊山涤余霭宇暧防霄有风自南翼彼新苗○洋洋平津乃漱乃濯邈邈遐景载欣载瞩【之欲切视也】称心而言人亦易足挥兹一觞陶然自乐○延目中流悠悠清沂【鱼衣切水名出泰山】童冠齐业闲咏以归我爱其静寤寐交挥但恨殊世邈不可追○斯晨斯夕言息其庐花药分列林竹翳如清琴横牀浊酒半壶黄堂莫逮慨独在余【史记曰黄帝为有熊帝尧为陶唐】
　　荣木
　　陶渊明
　　荣木念将老也日月推迁已复有夏总角闻道白首无成
