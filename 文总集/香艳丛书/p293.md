<!-- { "loadSidebar": true } -->
　魏花，千叶肉红花也。本出晋相魏仁溥园中，今流传特盛。然叶最繁密，人有数之者至七百余叶，面大如盘，中堆积碎叶突起圆整，如覆钟状。开头可八九寸许，其花端丽，精采莹洁，异于众花。洛人谓姚黄为王，魏花为后，诚为善评也。近年又有胜魏都胜二品出焉，胜魏似魏花而微深，都胜似魏花而差大，叶微带紫红色，意其种皆魏花之所变欤？岂寓于红花本者，其子变而为胜魏；寓于紫花本者，其子变而为都胜邪？ 
　瑞云红，千叶肉红花者。开头大尺余，色类魏花微深，然碎叶差大，不若魏之繁密也。叶杪微卷如云气状，故以瑞云目之。然与魏花迭为盛衰。魏花多则瑞云少，瑞云多则魏花少。意者草木之妖，亦相忌嫉而势不并立欤？ 
　岳山红，千叶肉红花也。本出于嵩岳，因此得名。色深于瑞云，浅于状元红。有紫檀心，鲜洁可爱。花唇微淡，近萼渐深，开头可八九寸。 
　间金，千叶红花也。微带紫而类金系腰。开头可八九寸许，叶间有黄蕊，故以间金目之。其花盖大黄蕊之所变也。 
　金系腰，千叶黄花也。类间金而无蕊。每叶上有金线一道，横于半花上，故目之为金系腰，其花本出于缑氏山中。 
　一捻红，千叶粉红花也。有檀心花叶，叶之杪各有深红一点，如美人以胭脂手捻之，故谓之一捻红。然开头差小可七八寸许。初开时多青，折开时乃变成红耳。 
　九萼红，千叶粉红花也。茎叶极高大，其苞有青跌九重。苞未折时，特异于众花。花开必先青，折数日然后色变红。花叶多铍蹙有类揉草，然多不成就。偶有成者，开头盈尺。 
　刘师阁，千叶浅红花也。开头可八九寸许。无檀心，本出长安刘氏尼之阁下，因此得名。微带红黄色，如美人肌肉然。莹白温润，花亦端整，然不常开，率数年乃见一花耳。 
　寿安有二种，皆千叶肉红花也。出寿安县锦屏山中。其色似魏花而浅淡，一种叶差大，开头不大，因谓之大叶寿安。一种叶细，故谓之细叶寿安云。 
　洗妆红，千叶肉红花也。元丰中，忽生于银李圃山蓖中，大率似寿安而小异。刘公伯寿见而爱之，谓如美妇人洗去朱粉，而见其天真之肌，莹洁温润，因命今名。其品第盖寿安刘师阁之比欤。 
　蹙金球，千叶浅红花也。色类间金而叶杪铍蹙，间有黄棱断续于其间，因此得名。然不知所出之因，今安胜寺及诸园皆有之。 
　探春球，千叶肉红花也。开时在谷雨前，与一百五相次开，故曰探春球。其花大率类寿安红。以其开早，故得今名。 
　二色红，千叶红花也。元丰中出于银李园中。于接头一本上岐分为二色，一浅一深，深者类间金，浅者类瑞云。始以为有两接头，详细视之，实一本也。岂一气之所钟而有浅深厚薄之不齐欤？大尹潞公见而赏异之，因命今名。 
　夔金楼子，千叶红花也。类金系腰，下有大叶如盘，盘中碎叶繁密耸起而圆整，特高于众花。碎叶铍蹙互相粘缀，中有黄蕊，间杂于其间。然叶之多，虽魏花不及也。元丰中生于袁氏之圃。 
　碎金红，千叶粉红花也。色类间金，每叶上有黄点数星，如黍粟大，故谓之碎金红。 
　越山红楼子，千叶粉红花也。本出于会稽，不知到洛之因也。近心有长叶数十片，耸起而特立，状类重台莲，故有楼子之名。 
　彤云红，千叶红花也。类状元红，微带绯色，开头大者几盈尺。花唇微白，近萼渐深，檀心之中皆莹白，类御袍花。本出于月波堤之福严寺，司马公见而爱之，目之为彤云红也。 
　转枝红，千叶红花也。盖间岁乃成千叶。假如今年南之千叶，北之多叶，明年北之千叶，南之多叶。每岁互换，故谓之转枝红，其花大率类寿安云。 
　紫粉丝旋心，千叶粉红花也。外有大叶十数重如盘。盘中有碎叶百许，簇于瓶心之外，如旋心芍药然。上有紫粉数十茎，高出于碎叶之表，故谓之曰紫粉旋心。元丰中生于银李圃中。富贵红，不晕红，寿妆红，玉盘妆，皆千叶粉红花也，大率类寿安而有小异。富贵红色差深而带绯紫色，不晕红次之，寿妆红又次之，玉盘妆最浅淡者也。大叶微白，碎叶粉红，故得玉盘妆之号。 
　双头红，双头紫，皆千叶花也。二花皆并蒂而生，如鞍子而不相连属者也。唯应天院神御花圃中有之。不有多叶者，盖地势有肥瘠，故有多叶之变耳。培壅得地力有簇五者。然开头愈多，则花愈小矣。 
　左紫，千叶紫花也。色深于安胜，然叶杪微白，近萼渐深，突起圆整有类魏花。开头可八九寸，大者盈尺。此花最先出，国初时生于豪民左氏家。今洛中传接者虽多，然难得真者，大抵多转枝不成千叶。虽长寿寺弥陀院一本特佳，岁岁成就。旧谱所谓左紫，即齐头紫，如碗而平，不若左紫之繁密圆整，而有夫含棱之异云。 
　紫绣球，干叶紫花也。色深而莹泽，叶密而圆整，因得绣球之名。然难得见花，大率类左紫云。但叶杪色白，不如左紫之唇白也。比之陈州紫，袁家紫皆大同而小异耳。 
　安胜紫，花也，开头径尺余。本出于城中千叶安胜院，因此得名。延岁左紫与绣球皆难得花，唯安胜紫与大宋紫特盛，岁岁皆有，故名圃中传接甚多。 
　大宋紫，千叶紫花也。本出于永宁县大宋川。豪民李氏之谱。因谓大宋紫开头极盛，径尺余众花无比。其大者，其色大率类安胜紫云。 
　顺圣，千叶花也。色深类陈州紫。每叶上有白缕数道，自唇至萼，紫白相间，浅深同，开头可八九寸许，燕宁中方有。 
　陈州紫，袁家紫，一色花，皆千叶，大率类紫绣球，而圆整不及也。 
　潜溪绯，本千叶绯花也。有皂檀心，色之殷美，众花少与比者。出龙门山潜溪寺，本后唐相李潘别墅。今寺僧无好事者，花亦不成千叶，民间传接者虽众，大率皆多叶花耳。惜哉！ 
　玉千叶，白花无檀心，莹洁如玉，温润可爱。景佑中开于苑上书宅山蓖中。细叶繁密，类魏花而白。今传接于洛中虽多，然难得花，不岁成千叶也。 
　玉楼春，千叶白花也。类玉蒸饼而高有楼子之状。元丰中生于何清县左氏家，献于潞公，因名之曰玉楼春。 
　玉蒸饼，千叶白花也。本出延州，及流传到洛而繁盛过于延州时。花头大于玉，千叶杪莹白，近萼微红，开头可盈尺。每至盛开，枝多低，亦谓之软条花云。 
　承露红，多叶红花也。每朵各有二叶，每叶之近萼处，各成一个鼓子花样，凡有十二个。唯叶杪折展与众花不同，其下玲珑不相倚着，望之如雕镂可受。凌晨如有甘露盈个，其香益更旖旎。与承露紫大率相类，唯其色异耳。 
　玉楼红，多叶花也。色类彤云红。而每叶上有白缕数道，若雕镂然，故以玉楼目之。 
　一百五者，千叶白花也，洛中寒食众花未开，独此花最先，故此贵之。 


　　陈州牡丹记 宋　张邦基 

　洛阳牡丹之品，见于花谱，然未若陈州之盛且多也。园户植花如种黍粟，动以顷计。政和壬辰春，予待亲在郡，时园户牛氏家忽开一枝，色如鹅雏而淡，其面一尺三四寸，高尺许，柔葩重叠，约千百叶。其本姚黄也，而于葩英之端，有金粉一晕缕之，其心紫蕊，亦金粉缕之。牛氏乃以缕金黄名之，以蘧篨作棚屋围幛，复张青帟护之于门首，遣人约止游人，人输千钱，乃得入观，十日间，其家数百千。余亦获见之。郡守闻之，欲剪以进于内府。众园户皆言不可，曰：“此花之变易者，不可为常，他时复来索此品，何以应之？”又欲移其根，亦以此为辞，乃已。明年花开，果如旧品矣。次亦草木之妖也。 
　苏长公记东武俗，每岁四月大会于南禅资福两寺，芍药供佛，而今岁最盛。凡七千余朵，皆重跗累萼，翻丽丰硕，中有白花，正圆如覆盂，其下十余叶稍大，承之如盘，姿格瑰异，独出于七千朵之上。云得于城北苏氏园中，周宰相莒公之别业。此亦异种，与牛氏家牡丹并足传异云。 


　　天彭牡丹谱　宋　 陆游 

　　花品序第一　 
　　牡丹，在中州，洛阳为第一。在蜀，天彭为第一。天彭之花，皆不详其所自出。土人云：曩时，永宁院有僧种花最盛，俗谓之牡丹院，春时，赏花者多集于此。其后，花稍衰，人亦不复至。崇宁中，州民宋氏、张氏、蔡氏，宣和中，石子滩杨氏，皆尝买洛中新花以归。自是，洛花散于人间，花户始盛。皆以接花为业，大家好事者皆竭其力以养花。而天彭之花，遂冠两川。今惟三并李氏、刘村毋氏、城中苏氏、城西李氏花特盛。又有余力治亭馆，以故最得名。至花户连畛相望，莫得其而姓氏也。天彭三邑皆有花，惟城西沙桥上下花尤超绝。由沙桥至堋口，崇宁之间，亦多佳品。自城东抵蒙阳，则绝少矣。大抵花品种近百种，然著者不过四十，而红花最多，紫花、黄花、白花各不过数品，碧花一二而已。今自状元红至欧碧以类次第之，所未详者，姑列其名于后，以待好事者。 
　　状元红 祥　云 绍兴春 胭脂楼 玉腰楼　金腰楼 双头红 富贵红 一尺红 鹿胎红 
　　文公红 政和春 醉西施 迎日红 彩　霞　叠　罗 胜叠罗 瑞露蝉 干　花 大千叶　 
　　小千叶 
　　右二十一品红花　 
　　紫绣球　干道紫　泼墨紫　葛巾紫　福严紫　 
　　右五品紫花 
　　禁苑黄　庆云黄　青心黄　黄气球 
　　右四品黄花 
　　玉楼子　刘师哥　玉覆盂　 
　　右三品白花 
　　欧　碧 
　　右一品碧花 
　　转枝红　朝霞红　洒金红　瑞云红　寿阳红　探春球　米囊红　福腾红　油　红 
　　青丝红　红鹅毛　粉鹅毛　石榴红　洗妆红　蹙金球　间绿楼　银丝楼　六对蝉 
　　洛阳春　海芙蓉　腻玉红　内人娇　朝天紫　陈州紫　袁家紫　御衣紫　靳　黄 
　　玉抱肚　胜　琼　白玉盘　碧水盘　界金楼　楼子红 
　　右三十一名未祥 

　　花释名第二 
　　洛花见纪于欧阳公者，天彭往往有之，此不载。载其着于天彭者。彭人谓花之多叶者京花，单叶者川花。近岁尤贱川花，卖不复售。花之旧栽曰祖花，其新接头，有一春两春者，花少而富。至三春，则花稍多。及成树，花虽益繁，而花叶减矣。 
　　状元红者，重叶深红花，其色舆鞓红、潜绯相类，而天姿富贵。彭人以冠花品，多叶者谓之第一架，叶少而色稍浅者谓之第二架。以其高出众花之上，故名状元红。或曰旧制进士第一人，即赐茜袍，此花如其色，故以名之。 
　　祥云着，千叶浅红花，妖艳多态，而花叶最多，花户王氏谓此花如朵云状，故谓之祥云。 
