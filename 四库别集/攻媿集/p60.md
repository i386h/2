<!-- { "loadSidebar": true } -->
　　敕具官某朕以册府为重选才甚严信宿之间既得逢吉为之贰又俾叔似长之所谓朝取一人焉抜其尤暮取一人焉抜其尤士论翕然朕亦自乐于得贤也尔问学渊博论议明辩结知慈皇擢在谏省有古诤臣之风逺乗轺车归贰容台物望无不宗之既授以太史氏之职复使正此久虚之位表仪隽防儒者之至荣也雍容养望以俟甄擢
　　司农少卿詹体仁太常少卿
　　敕具官某奉常惟礼乐是司而去古寖逺放失尚多非得博物洽闻学有根据者未易轻畀也尔少明经术务为有用探赜索隠耻一物之不知总饷之久葢已由郎省而贰大农矣召对雍容效忠无隠其为朕典礼乐之事钟鼓玉帛抑末也尚求其本而厘正之
　　蔡戡司农少卿
　　敇具官某尔起由名家以甲科自奋登用最蚤敭歴已多深沈之度防退之节朕知之旧矣比总军储尝贰外府升之农扈备予九卿朕欲收拾人才共兴治功览尔奏篇又有得士之喜顾岂独望以周稷之事然积贮天下之大命也方平籴以为备尚赞而长使事集而民不扰则予汝嘉
　　新知泉州何澹两易知明州
　　敇起镇泉山将趋于闽部易麾鄞水并护于瀛壖凛闻宪府之名增光制阃之寄具官某受材精敏履行粹和场屋文鸣蚤先众俊朝廷徳选寖歴华途属予纂绍之初赖尔论思之益擢居骑省端有古诤臣之风进长乌台真得中执法之益遽收朝迹再更嵗华洊畀郡符俾近畿甸地当一面海帀三陲蔽遮浙河之东控御岛夷之外布宣徳意岂惟欲田里愁恨之销敷畅王灵正欲借文武威风之重倚闻成绩嗣有殊襃
　　知明州朱佺两易知泉州
　　敕具官某才有小大之异而选用当适其宜郡有逺近之殊而委寄之重则一尔详练世故敭歴仕途鄮岭分麾报政久矣温陵改镇易地皆然此则控东夷之要冲彼则据南海之都会内修侯度外畅王灵谅无惮于脩途当复闻于善最
　　司农少卿胡瑑湖北运判
　　敕具官某朕临御万方寄耳目于部使者又间遣谏官御史为之俾遐陬之氓如在畿甸矧湖右实据上游而外台当军民错处之地任顾不重哉尔外静而内明言简而气劲一见而决亟寘谏垣雍容论奏多所裨益乃自引嫌迁贰大农丏外再三察其勇退兹用授尔以飞挽之寄为官择人非以遂尔之私因事进规无忘爱君之意
　　高文虎将作监丞
　　敕具官某朕旁招俊乂布列周行徳进言扬如恐不及矧以太史氏之旧引疾家居十有四年昔病今愈予环可后乎尔博学笃志承伯父之传网罗旧闻述史迁之绪采之公论佥曰汝贤再转为丞尚居缮监职务清简可以卒汗青之业毋以匠为嫌也
　　汪粹军器监丞
　　敕具官某尔旧弼之子以才自见出临边郡绥靖有方奉最言归论奏明辩丞于戎监孰不谓宜矧尔久在塞垣有志事功除戎器以戒不虞国之务也亦惟钦哉
　　戸部侍郎赵彦逾工部尚书
　　敕攷六典之书实重冬官之职总百工之事今惟起部之司乃得宗英俾居常伯具官某联休天派擢秀儒科立志孤高万钟何加于我持身防洁一介不取诸人令名逺绍于闲平惠政徧加于楚蜀任国大计为予良臣朝夕论思有猷必告簿书期防惟正之供勤劳已着于巧咸宠数遂登于八座亲贤并用朕方隆睦族之风技巧咸精尔尚敬若工之命

　　攻媿集卷三十七
　　钦定四库全书
　　攻媿集巻三十八
　　宋　楼钥　撰
　　外制
　　太府少卿兼知临安府袁説友权戸部侍郎
　　敕朕揽收人才思裕拜用足兵虽急要先足食之言大计是谋当求大度之士是为儒者之效孰曰民曹之难具官某文有英词神无滞用蚤登馆学尝接武于华途旋歴麾符屡防勲于剧部居辇毂弹压之任知里闾铢两之奸前张后王声望相继东贾西萭豪猾自消叠膺昼接之荣擢寘地官之贰损上益下朕欲图加赋之寛理财正辞尔尚明盍彻之意
　　直秘阁两浙运判王厚之直显谟阁知临安府
　　敕具官某国家驻防呉防视古天府民日庶事日繁师帅之寄尤难其人以尔先世尝为京尹治行超卓如汉章尊汝实是似故以命汝自其少时博雅笃学世味冲澹若将终身焉一行作吏所至办治处之以荣观而超然投之以剧繁而不乱是宜居此官者辍自漕台加畀延阁用为尔宠唐人有言辇毂之下先弹压郡邑之治本惠养此言殆未纯也五方之民固为厖杂九县之众尤须抚字威惠交孚则为称职且称其家矣
　　户部员外郎黄黼直秘阁两浙运判
　　敕具官某部使者之职重矣而畿漕视他路尤剧近歳率用儒者不惟职务整办惠爱遂及于浙河之东西是不可改也以尔起由胶庠凝粹而开敏尝使江东得敛散之宜澄按列城不苛不弛兹由郎省付以漕事寓直延阁以示宠嘉矧在乡邦周知利病尔能罢行之下有月旦之评上有公朝之论当不日而彻闻矣勉哉
　　李大卞知洋州
　　敕具官某洋川在东蜀为望郡通傥谷骆谷之道据黄金戍之险贤牧风流相传左符不以轻畀也以尔家世循良明习吏事虽安于闲退而阅歳已多勉为一行以副朕选用之意
　　虚恨蛮酋首成忠郎袁弄满三年转一官
　　敕具官某国家铨法文臣以四年武臣以五年乃得进秩三载攷绩不以施诸庶僚也以尔慕义中华誓保西南塞下郡将有请升尔一阶益贞乃心毋替于旧监建康府货务武翼郎赵公逊修武郎丁昌时收趁增羡各转一官
　　敕具官某等摘山鬻海之利之以佐军需其数实繁尔仕陪都歳课登衍何爱一秩以劝后来
　　周珌大理寺丞
　　敕具官某李官之属率以文法进求其持身无玷缺以儒术饰吏事者尤难其人尔起名家乆于棘寺尝为丞为正矣试郡有称奉最来归　【奉一本作奏与前卷奉最言归论奏明办互证当作奉】再转为丞复典臬事虽若小迂而荣途自此无壅矣随龙御前忠佐马步军都军头陆安转遥郡刺史
　　敕具官某郎选在今为甚重虽朝列名流必着外庸而三尺则有司执法以裁正既进六资则朕之宠命复行上下俱为得体而尔受之亦宜往刺一州益务中恪
　　浙西提刑叶适吏部员外郎
　　敕具官某郎选在今为甚重虽朝列名流必着外庸而后授今得人物之英为之则又增重矣尔博极羣书洞视千古文章之发追配作者顷由册府试以郡寄临事知变就畀使节以宠之天官名曹实为星省之冠是不于尔而谁属简要清通尔其兼之
　　判潭州周必大判隆兴府
　　敕诏起东山已报长沙之政符分南服尚提新府之封乃睠元台载飏明训具官某闳深而肃括坚正而裕和极论思献纳之工尽辅赞弥缝之用始终一节光显三朝进退百官聚英才而在列总领众职任大事以不疑方安蘂馆之闲往镇藩方之逺眷懐不替委寄则均政化流行有类上公之分陜威名孚洽共期大老之归周惟此南昌尤为要地爰命三孤之重式遄十乘之行矧尔寓居之乡实今赐履之下既喜衮衣之寖近抑欣昼锦之有光先声所临羣听自耸噫令行庭戸当还带牛佩犊之风福及京师更伫自叶流根之效来绥四国式宪万邦
　　朱熹知潭州
　　敕具官某十国为连师帅是寄矧长沙控湖湘上游赐履甚广视邦选侯尤难其人以尔古学粹深风节峻特可以为世之师仁心仁闻威惠孚洽可以为时之帅兼是二者往临藩方声望所加列城耸服儒先相望士气方振尔其为朕教之楚俗虽安尚有凋瘵尔其为朕抚之典刑所存奚俟多训
　　陈公亮江西运副
　　敕具官某朕惟郡邑官吏至繁不胜其选故精择部使者付以扬清激浊之寄以尔抗直而详谏由宰掾持七闽使者节按刑畿甸又有能声是岂可一日使之家食而不在事易节待次姑以徇尔之私大江之西将输事重益谨厥职以副眷怀
　　吏部郎中林湜太府少卿
　　敕具官某版曹总国用之要而帑藏分之有司必以外府处其中所以检柅财货之出入不嫌于详其可以轻畀哉尔奋身儒生习于吏治在县为贤大夫入朝为才御史澄按两道摄承十连皆有声绩彻于朕闻召寘郎闱靖共尔位进之少列以慰公言率属究心使上下兼足尔其懋哉
　　户部郎中赵谧军器监
　　敕具官某戎监之设本以严饰武备而休兵歳乆缮修之职各有司存长贰亦惟总兵凡而已以尔旧弼之孙克自抑畏乆在郎省能寡悔尤序进为长仍摄民曹往其只钦毋替于旧
　　龙图阁学士正议大夫韩彦直磨勘转官
　　敕夙严铨法所以示百僚之公优待从臣犹不忘三载之攷具官某材猷通敏政术闿明歴事三朝负缙绅之素望投闲十载号簮槖之旧人心安蘂馆之居职寓河图之峻年劳既乆官簿愈髙用为晩节之华其服宠光之渥
　　寳文阁学士大中大夫顔师鲁转一官致仕
　　敕奉香火于真祠方徇投闲之请挂衣冠于神武遽腾告老之章虽欲挽留不如得谢具官某性资刚毅政术疏通幼学壮行曽不渝于一致出藩入从盖详试者累年往使殊邻抗节不挠进登常伯典铨尤明一辞宸陛之严洊镇泉山之逺力求闲退方念仪刑不知何恙之深载览引年之奏俾升官簿以宠老臣眷简未忘姑遂明农之志始终无玷尚余许国之忠服此恩光体予至意
　　顔师鲁赠四官
　　敕垂车得请尚想履声之余易箦有言犹存尸谏之意怆老成之已矣念冥漠以怃然具官某受才髙明植操坚特莅官行法所至有循吏之风忧国爱君直欲任天下之重独辞荣于八座乃敛惠于一方身退而名益彰年高而徳弥邵眷旧臣之无几惊遗奏之遽闻超进文阶仍延世赏仰无愧俯无怍何谢古人生也荣死也哀终全晩节眷惟英爽歆此宠灵
　　正议大夫尤袤转一官守礼部尚书致仕
　　敕位列仪曹屡上求闲之请恩隆储寀俯从纳禄之私兹焉告归于以示宠具官某器资精敏学业淹该隐帙奥篇了辨无爽残膏賸馥霑丐为多册府道山极一时儒学之选词垣翰苑兼两朝制诰之工比讫外庸进仪清禁命之夕拜有唐人批敕之风擢以春官当虞臣兴礼之任乃因感疾遽欲辞荣俾陟崇阶以华晩节李纲乞骸而去肯乆于尚书孔戣得谢而归仍加于礼部尚祗涣渥无媿前良
　　尤袤赠四官
　　敕旧老遗荣犹有留行之意表章载览忽形垂絶之言天不憗遗人所嗟惜具官某以时耆徳事朕初潜蚤歳宦游殆及王杨之接晩年贵重遂从园绮之招古事今事问无不知大言小言进必有补爰暨纂承之日首防侍从之班召自藩方喜典刑之如故擢居闼嘉悻直之不衰图任方深求归何亟虽弗至甘盘之罔显恨不许彦博之少闲丧此良臣动予深念进四阶而命秩按三尺以疏恩学焉而后臣之正赖多闻之益死者如可作也抑惟斯人之归或其有知毋悼不幸
　　起居舎人陈傅良起居郎
　　敕具官某言动之属史官固有左右之异朝廷之用贤士岂以日月为功试之加详防则有在尔穷百氏之学发六经之文身方在于布衣名已传于海内外庸既讫众望愈归比再入于脩门寖擢居于清贯叩其著述之业登之记注之司螭陛直前善开明于朕意鳯池共二能震耀于王言执义不回秉心无竞稍迁厥职以重此官庶几朝宁之间犹见仪刑之旧载纂高皇之典仍陪元子之游益啓乃心母忘忠告
　　秘书郎彭龟年起居舎人
