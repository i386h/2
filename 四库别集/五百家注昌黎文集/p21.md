<!-- { "loadSidebar": true } -->
　　纎云四巻天无河【孙曰河谓天河】清风吹空月舒波【孙曰舒展也波月光韩曰选傅休奕杂诗清风何飘飘防月出西方纎云时髣髴渥露霑我裳】沙平水息声影絶一杯相属君当歌【樊曰汉灌夫传夫迎田蚡过窦婴及饮酒酣夫起舞属蚡顔师古曰属付也犹今之舞讫相劝也○属之欲切】君歌声酸辞且苦不能听终泪如雨【韩曰选古诗泣涕零如雨】洞庭连天九疑髙【韩曰洞庭今在岳州九疑今在道州】蛟龙出没猩鼯号【孙曰猩猩似猿能言声如小儿鼯防名一曰飞生音吾】十生九死到官所【孙曰官所临武】幽居黙黙如藏逃【韩曰庄子逃虚空者藜霍柱乎鼪鼬之迳跟位其空闻人足音跫然而喜矣】下牀畏蛇食畏药海气湿蛰熏腥臊【湿一作温熏一作重】昨者州前捶大鼓嗣皇继圣登防臯【孙曰贞元二十一年正月顺宗即位】赦书一日行万里【孙曰是年二月甲子赦天下】罪从大辟皆除死【一作徙】迁者追廽流者还涤瑕荡垢清朝班州家申名使家抑【孙曰使家谓湖南观察使】坎轲秪得移荆蛮【孙曰荆蛮江陵轲口个切又音可】判司官卑不堪説【孙曰判司功曹】未免棰楚尘埃间【韩曰老杜送髙书记诗脱身簿尉中始与棰楚辞借问今何官触热向武威唐曰即江陵途中寄三翰林云何况亲犴狱敲榜发奸偷者也○棰之累切蔡曰按唐制参军簿尉有过即受笞杖之刑犹今之胥吏也故杜牧诗有云参军与簿尉尘土惊羌勷一语不中治鞭笞身满疮是也】同时辈流多上道天路幽险难追攀君歌且休听我歌我今与君岂殊科【一本云我歌今与君殊科】一年月明今宵多人生由命非由他有酒不饮奈明何
　　谒衡岳庙遂宿岳寺题门楼
　　【孙曰尔雅霍山为南岳一名衡山樊曰唐衡山潭州神龙五年来属衡州有南岳衡山祠苏内翰登州观海市诗云潮阳太守南迁归喜见石廪堆祝融过太行诗序云予南迁其必返乎此退之登衡山之祥也又潮州庙记云公之精神能开衡山之云皆取此事观苏公海市诗则公此篇疑自潮州还作然永贞元年公自阳山徙掾江陵尝有委舟湘流往观南岳之语诗当是此时作时年三十八故其辞豪以放潮州还后则节简严重无复此作矣补注公前后两谪南方初自阳山北还过衡在永贞元年八月至潭适当残秋陪杜侍御游湘西寺诗云是时秋向残是也今云我来正逢秋雨节故知此诗自阳山还时作后自潮州移刺袁州则元和十五年十月盖未尝过衡据袁州谢上表云去年正月贬授潮州刺史其年十月准例量移云云即自潮径当来袁又未尝遇秋雨节时也苏公海市诗中所云觕言之耳】
　　五岳祭秩皆三公【孙曰礼记天子祭天下名山大川五岳视三公秩次也因其次第而祭之尔皆一作比】四方环镇嵩当中【韩曰白虎通曰嵩山夹居四方之中故曰嵩孙曰周礼其山镇曰防稽注镇名山地德者也】火维地荒足妖怪【维方维也】天假神柄专其雄【孙曰神衡山之神】喷云泄雾藏半腹虽有絶顶谁能穷【补注老杜望岳诗云防当凌絶顶一覧众山小】我来正逢秋雨节隂气晦昧无清风潜心黙祷若有应岂非正直能感通【孙曰诗神之听之正直是与非字一作即】须防静扫众峯出仰见突兀撑青空【孙曰撑云霄间祝曰选离楼梧之相撑○撑抽庚切】紫盖连延接天柱石廪腾掷堆祝融【孙曰衡山有五峯紫盖天柱石廪祝融芙蓉石廪一名石囷】森然魄动下马拜松栢一迳趋灵宫【孙曰灵宫岳庙韩曰卢元明嵩山记嵩山最是栖神之灵薮长松緑栢生于岭间】粉墙丹柱动光彩物图画填青红升阶伛偻荐脯酒【伛于武切偻音缕】欲以菲薄明其衷【孙曰菲薄所祭之具衷诚也】庙内老人识神意【内一作令】睢盱侦伺能鞠躬【孙曰睢盱顾视貎侦也祝曰选侦谍不敢东窥○睢许佳切盱香于切侦丑郑切】手持杯珓导我掷【韩曰杯珓巫以占卜吉凶之噐也○珓音教一本作杯教】云此最吉余难同窜逐蛮荒幸不死【孙曰蛮荒阳山】衣食才足甘长终【樊曰弃捐填沟壑长终而不得反见扁鹊】侯王将相望久絶神纵欲福难为功夜投佛寺上髙阁【孙曰即岳寺也】星月揜映云曈昽【补注曈昽本日出貌然前辈月诗多用之如梁刘孝绰月诗曈昽入牀簟之类○曈音童昽音笼】猿鸣钟动不知曙杲杲寒日生于东【孙曰诗杲杲出日杲杲初日貌也】
　　岣嵝山
　　【孙曰山海经云衡山一名岣嵝山与前诗同时作补注东坡中隐堂诗云岣嵝何湏到韩公浪自悲谓此诗也岣音矩嵝音缕】
　　岣嵝山尖神禹碑【韩曰盛洪之荆州记曰南岳周囬数百里昔禹登而祭之因梦夷使者遂获金简玉字之书徐灵期南岳记曰夏禹导水通渎刻石书名山之髙南岳文云髙四千一十丈南岳即衡山也】字青石赤形摹竒科斗拳身薤叶披【孙曰书序云鲁共王得孔子所藏古文皆科斗文字科斗古篆也以其头麄尾细类水虫之科斗焉王愔文志曰倒薤书者小篆法也垂枝浓直若薤叶也○薤音械】鸾飘鳯泊拏虎螭【韩曰鸾鳯虎螭皆以象其碑之摹刻如此○拏汝加切又女书切螭抽知切】事严迹秘莫窥道人独上偶见之我来咨嗟涕涟洏【祝曰涟洏涕流貎选涕泪涟洏○涟音连洏音而】千搜万索何处有森森緑树猿猱悲【猱奴刀切悲一作啼】
　　永贞行
　　【韩曰贞元二十一年正月德宗崩顺宗即位病风且瘖不能视朝王伾王叔文用事四月防皇太子八月立为皇帝是为宪宗顺宗为太上皇改元永贞此诗所以具载太皇谓顺宗小人谓叔文元臣故老谓杜佑髙郢郑珣瑜等嗣皇谓宪宗郎官荒郡意指刘禹锡坐叔文党贬连州也公方量移江陵而梦得出为连州邂逅荆蛮故作是诗观终篇之意可见其为梦得作也樊曰此诗或云自四门肃穆贤俊登下为别篇非是】
　　君不见太皇谅隂未出令【孙曰天子居丧曰谅隂谅信隂黙谓信黙不言意指顺宗即位之时也】小人乗时偷国柄北军百万虎与貔【祝曰书如虎如貔貔虎属也貔音毗】天子自将非它师【一作时】一朝夺印付私党【孙曰是岁五月王叔文等以金吾大将军范希朝为左右神防京西诸城镇行营节度使以度支郎中韩泰为其行军司马叔文欲夺取宦官兵权以自固借希朝老将使主其名而实以泰专其事人情不测其所为益疑惧私党即泰也】懔懔朝士何能为狐鸣枭噪争署置【祝曰説文枭不孝鸟也诗为枭为鸱注恶声之鸟楚辞鸱枭羣而制之韩曰狐枭楚词皆以喻小人谗佞公意亦然○枭坚尧切】晱闪跳踉相妩媚【祝曰説文跳蹶也一曰跃也玉篇踉欲行貌孙曰晱闪跳踉得意喜跃之貎相妩媚相媚説也○跳音迢踉音梁妩音武媚音眉】夜作诏书朝拜官超资越序曾无难【樊曰顺宗为太子时王伾王叔文有宠至是天下事皆决于叔文而伾为内应韦执谊行之于外荣辱进退生于造次】公然白日受贿赂【韩曰叔文传雄藩剧帅隂相赂遗以自结】火齐磊落堆金盘【韩曰火齐珠名选班固西都赋翡翠火齐流燿含英注珠也樊曰火齐状如云母色如紫金有光耀裂之则如蝉翼积之则如纱縠之重沓详见南史中天竺国祝曰文选磊落漫衍乎其侧注众多貎○磊鲁猥切】元臣故老不敢语【樊曰王叔文用事一日诸相防食叔文至中书欲与韦执谊计事执谊起迎诸相停筯以待有顷报叔文索饭已与韦相同餐阁中矣杜佑髙郢惧不敢言郑珣瑜独叹曰吾岂可复居此位索马径归卧不起】昼卧涕泣何汍澜【汍澜涕下貎】董贤三公谁复惜【蔡曰前汉董贤传哀帝元夀元年帝重贤封贤为髙安侯欲极其位遂以贤为大司马卫将军是时贤年二十二为三公○三公或作一公】侯景九锡行可叹【蔡曰南史侯景传梁武帝崩景立简文后废简文迎豫章王栋即皇帝位太尉郭元建谏曰主上仁明何得废之大宝二年景矫萧栋诏自加九锡冕十有二旒建天子旌旗出警入跸九锡一曰车马二曰衣服三曰乐器四曰朱户五曰纳陛六曰虎贲七曰斧钺八曰弓矢九曰秬鬯也○叹音滩】国家功髙德且厚天位未许庸夫干嗣皇卓荦信英主【谓宪宗】文如太宗武髙祖膺图受禅登明堂【孙曰图瑞应也】共流幽州鮌死羽【鮌与鲧同禹父名祝曰楚辞鲧婞直以忘身孙曰书流共工于幽州殛鲧于羽山以喻伾叔文也樊曰宪宗立贬叔文渝州司户明年杀之余党以次斥逐】四门肃穆贤俊登【孙曰书宾于四门四门穆穆四门者四方之门蔡曰谓是时用杜黄裳郑余庆为宰相也】数君匪亲岂其朋【孙曰谓柳宗元刘禹锡之属】郎官清要为世称荒郡廹野嗟可矜【孙曰九月贬韩泰抚州司封郎中韩晔池州礼部员外郎柳宗元邵州屯田员外郎刘禹锡连州刺史皆自郎官迁谪樊曰禹锡至荆南改武陵司马此诗未改武陵前作也】湖波连天日相腾【孙曰腾水波涌起】蛮俗生梗瘴疠蒸【蔡曰瘴音障热疰也疠音例疾疫也选魏都赋封疆瘴疠】江氛岭祲昏若凝【祝曰祲妖气周礼一曰祲注隂阳气相侵左氏赤黒之祲非祭祥也音侵】一蛇两头见未曾【补注孙叔敖为儿出游见两头蛇杀而埋之归泣谓母曰闻两头蛇见者必死】怪鸟争鸣令人憎【争鸣一作鸣唤】蛊虫羣飞夜扑灯【祝曰扑拂着也书其犹可扑灭蛊毒也音古扑普木切】雄虺毒螫堕股肱【集注楚词蝮蛇蓁蓁又雄虺九首诗自求辛螫史记草无毒螫螫虫行毒也此言南方风物之恶○螫音释字亦作蠚】食中置毒肝心崩【崩坏也】左右使令诈难凭慎勿浪信常兢兢吾常同僚情可胜【韩曰公尝与梦得同为御史补注蔡寛夫诗话云子厚禹锡于退之最厚善然退之贬阳山不能无疑赴江陵途中寄三学士云同官尽才俊偏善柳与刘或虑语言泄传之落仇雠云云及其为永贞行愤疾至云数君匪亲岂其朋又曰吾常同僚情可胜则亦见其坦夷尚义待朋友始终也常一作尝】具书目见非妄徴【韩曰公以言事先出为连州阳山令至是梦得为连州刺史故书所目见告之】嗟尔既往宜为惩【惩戒也】
　　洞庭湖阻风赠张十一署
　　【孙曰署河间人与公及李方叔同贬南方樊曰永贞元年自阳山徙掾江陵十月过洞庭湖作或云赴阳山时作公江陵途中诗叙初赴阳山云春风洞庭浪而此诗则首云十月隂气盛可知其非矣祭郴州李使君文其畧云俟新命于衡阳祭张十一云避风大湖详此可见】
　　十月隂气盛北风无时休苍茫洞庭岸与子维双舟雾雨晦争泄【韩曰汉邹阳传浮云出流雾雨咸集楚词雾雨淫淫】波涛怒相投鸡犬断四听粮絶谁与谋【韩曰孔子在陈絶粮】相去不容歩险如碍山丘清谈可以饱梦想接无由男女喧左右饥啼但啾啾【啾啾小儿声祝曰楚辞猿啾啾兮狖夜鸣啾即由切】非懐北归兴何用胜羇愁云外有白日寒光自悠悠能令暂开霁过是吾何求
　　李花赠张十一署
　　【补注元和元年二月公时为江陵法曹参军作○一作李有花云云】
