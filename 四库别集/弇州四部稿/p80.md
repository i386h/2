<!-- { "loadSidebar": true } -->
　　糓秕不如稗成贵死不如贱生东家送防鼓吹西家嫁女哭声
　　其五
　　在山亦名小草辞钓却唤阳鱎何似一羣鸾鹤饱吃鳅鳝翀霄
　　其六
　　小人请学爲圃愚公始爱移山不至终身钱孔似胜天下辙环
　　其七
　　刘项蜗角千里彭蜉蝣片时唯有腾腾酒睡唤作小刼须弥
　　其八
　　右丞辋川胜地少傅履道新居此生大堪假息身后岂必吾庐
　　其九
　　法书名画古鼎诗巻茶罏酒鎗人呼六一居士自号乌有先生
　　其十
　　试茶初动蠏眼临帖更画乌丝啜罢冷淘槐叶微吟双调柘枝
　　其十一
　　姓名琬琰四海文字金石千秋秖堪曳尾沙畔那可跨鹤扬州
　　其十二
　　湖田未论厚薄颇堪伏腊之资吾意无可不可世途已而殆而
　　其十三
　　车公一言拜相司马三赋爲郎既与此人同世取舍更自茫茫
　　其十四
　　握管颇成快事衔杯差不让人何曾在下援上亦否辞富居贫
　　其十五
　　重权一佩六印巧宦十至九卿八十日陶彭泽福薄苦要归耕
　　其十六
　　时事十羊九牧世情暮四朝三莫忧深源难起自信中散不堪
　　其十七
　　有子万事非足无官一身不轻僊人自来忍辱居士难矣净名
　　其十八
　　脩罗怨爲兵刃调达谤作笙歌大梵天宫自在光明不照娑婆
　　其十九
　　黄雀入水爲蛤青鸠乗春化鹰升沈偶然所遇强弱岂尔之能
　　其二十
　　逾冠已叨银艾三十谬领金绯总就回波六字唯向君王乞归
　　题梅巻赠虚上人
　　罗浮寒玉千树折赠阇黎一枝欲识西来真意暗风吹到军持
　　其二
　　陇头玉笛吹遍哀响不到僧家爲问阿师微笑世尊拈示天花
　　戏题
　　词林岂必阳九世路自足朝三鸡肋弃之有味羊肠欲上不堪
　　其二
　　蹉跎顔驷双鬓落魄髙阳一身弹章亦合文苑除目终疑酒人
　　再题
　　三十年前涂抹二千里外折腰磨蝎当宫合贱雕虫小技谁骄
　　其二
　　临卭负弩小事长沙赋鵩胡云那用争他绛灌归来笑拥文君
　　阻风黄石矶
　　桃叶江南江北桃花千山万山卷帘但看白浪沽酒不减朱顔
　　其二
　　长江宛如白龙怒起鳞甲千重唯是江头山色居然不改芙蓉
　　叠字峯
　　千尺霞牋灿烂数行云篆横斜莫惊此峯叠字西去水亦成巴
　　金鼎峯
　　十年文火武火一夕星飞雾飞惆怅云台夜色子春独自东归
　　云母岩
　　朶朶傲风云叶层层薄日霜华传得彭籛飱法移来此地爲家
　　黑虎岩
　　何事山君变服弭首武行宫不忧西华白帝可怕东海黄公
　　白龙岩
　　朝来卵色初动白云四驰不宁疑是玉龙行雨满山鳞甲峥嵘
　　硃砂岩
　　毋烦安期遣信何用勾漏逺寻方寸不生凡火大地尽作黄金
　　歘火岩【邓天君修真之所】
　　五十余年清净一念歘火缠纠却似班生投笔虎头燕颔封侯
　　皇后岩太子岩
　　太子宛如悉达皇后亦似摩耶一巻西来勘罢五斗无复生涯
　　妙花岩
　　六铢姹女天衣贪散天花不归我醉露眠岩侧满身花雨霏微
　　万松亭
　　苏门山人坐啸华阳隠居卧游嘈然数部鼓吹犹自传响山头
　　龙泉观
　　摩天羣峭石骨护壁万緑松髯过桥泉声忽怒破窦风意时尖
　　乌鸦庙
　　不学淮南鸡犬一时相随上天试问丛祠受赛何如江畔迎船
　　僊碁石
　　山中烂柯樵者世上负局先生最是圣凡难别欲烦橘叟题评
　　双溪涧
　　一蠏眼吐沫双涧燕尾分流人道渭清泾浊俱从天柱西头
　　飞云涧瀑布涧
　　急淙瀑布千丈飞云冒絮百重更许餐霞煮石山人衣食从容
　　天池
　　天上莫疑银汉池底亦自青天白云徐动玉皱明月初起珠圆
　　郧中杂言八首
　　晨兴两塸脱粟逼暮三杯浊醪幸不妨他黄巻犹堪拖故紫袍
　　其二
　　乍雨乍晴天色自开自落花枝蚁浮谁賔谁主蛙吹爲公爲私
　　其三
　　上书时时不报往事忽忽自嗔腰间有骨爲祟眼底无计藏身
　　其四
　　郧山排坐西入汉水绕郭东倾话来颇令神爽饱看何曾眼明
　　其五
　　涂鸦半成梵字爲蠧三食僊名虞初稗官使者摩诘竺干先生
　　其六
　　晚得一城斗大云胡不游汉隄见说宜城酒薄小儿未解铜鞮
　　其七
　　无才痴顽老子强学解事小儿吾末如之何也胡不归去来兮
　　其八
　　雨余残果自堕日落倦鹊争喧手携南华一巻不妨坐待黄昏














　　弇州四部稿巻四十六
　　钦定四库全书
　　弇州四部稿巻四十七
　　明　王世贞　撰
　　诗部
　　七言絶句一百三十首
　　殿前曲二首
　　磁垣铁甲散晨光香篆微芬金凤凰武帐日迟风自卷君王昨夜幸昭阳
　　其二
　　鸿箓瑶簮叩寳坛云璈凤管簇回銮月明千片芙蓉影蝉鬓凉生七叶冠
　　莫愁乐
　　细娘家在大江头总爲工欢字莫愁月明低按闗山曲何处行人不泪流
　　平阳伎
　　杨柳堤边控紫骝葡萄新锦费缠头春灯徧照平阳舞不信流黄一段愁
　　其二
　　玉爲歌管簇雕栏锦作莲花捧翠盘一片新糚惊月色万行琼树雪中看
　　闺怨三首
　　空城甲第与云齐海燕无人不肯栖隔巷长干春十五银筝偏唤一行啼
　　其二
　　闻道边闗乐事多前庭蹋鞠后庭歌不知刁斗声中月曾照流黄锦上梭
　　其三
　　三殿论功拜彻侯平阳歌舞一时收无端却是刀环月更遣文君赋白头
　　西宫怨二首
　　露井香生百合开夜深明月在青苔春风自怨葳蕤锁那有西宫玉辇来
　　其二
　　防防莲花漏未央乍寒如水透罗裳谁怜金井梧桐露一夜鸳鸯瓦上霜
　　小伊州
　　频年转战未封侯还逐髙阳酒伴游醉后秖今愁出塞双鬟又唱小伊州
　　西兴词
　　留君无计恨匆匆尽酒停杯曲未终船到西兴潮已落明朝还起石尤风
　　青楼怨
　　轻风细剪越罗寒红泪徐倾蜡凤残一曲停筝还自语不知春思爲谁弹
　　青楼曲二首
　　驰道髙騣赤电飞横担蜀锦鬭鸡归新丰酒薄人难醉夜半犹歌金缕衣
　　其二
　　姊妹争夸夫婿殊众中单道不曾输千兵队里明金紫腰下寒光玉辘轳
　　从军行八首
　　蹋臂归来六博塲城中白羽募征羌相逢试解呉钩看已是金河万里霜
　　其二
　　马首垂杨折送行酒阑长揖寳刀横军中最是多兄弟不唱阳闗第四声
　　其三
　　朝来分李轻车揖客辕门意自如超距翘闗三十万何人领取豹韬书
　　其四
　　夜深邻帐送胡笳三月春寒雪作花吹尽闗山杨柳曲壮心元自不思家
　　其五
　　竒兵十万击匈奴谷蠡屠耆未拟俘对阵夺将金勒马独身生致北单于
　　其六
　　蹀马吹尘紫极昏洗刀飞血九河浑长城直拓三千里表取隂山作北门
　　其七
　　胡姬学得汉宫眉辛苦风尘损玉肌不爲青春容易改十年番地失焉支
　　其八
　　铁骑横驱瀚海尘戈船直捣瘴天春不知南北功多少羞作麒麟第二人
　　横江词四首
　　越女红糚隠画桡惊波无际雪山揺贪趋破镜西陵约不怕风江八月潮
　　其二
　　江上檀郎来往频婆娑妙舞赛江神来时风水随船尾欲往惊涛好渉旬
　　其三
　　锦缆罗帆翡翠舠长年催趂午时潮江头杨柳深相恨折损春风几万条
　　其四
　　青江一线日边开万古东流去不回闻道海波穿地底可能还向碛西来
　　甘泉歌
　　千尺通星井榦楼玉盘天酒夜来收白茅螭捧黄金印五利明朝欲拜侯
　　秋宫曲
　　桂宫飘粟御筵香银漏初添恩正长唱罢凉州天似水百花僊队按霓裳
　　春宫曲
　　十二珠帘帖绛纱山香一曲驻飞花当筵拜领葡萄酒纎月双弯衬脸霞
　　凉州曲
　　玉门春色胜临洮敕使东来赐锦袍闻道酒泉香似酒不烦银瓮贮葡萄
　　其二
　　千帐奚王作外臣射雕归暮管弦新笑来杯酒称兄弟曾是沙塲百战人
　　采莲曲
　　千枝婀娜媚朝阳风泛红衣露碧房疑是呉王开水殿酒深初散越姬糚
　　杨柳枝
　　西蜀竹枝君莫听且听东呉杨柳枝是处春隂堪画舫何村树杪不青旗
　　其二
　　杨柳呉阊千万枝横塘风绾麯尘丝不縁游子无攀折总爲情人少别离
　　其三
　　飞花欲卷翠蛾颦浪打萍飘恼杀人犹胜洛阳东陌上北风吹作马蹄尘
　　其四
　　十月寒轻叶未凋淡黄疎緑短长条无情有态堪怜处日脚云头雨半腰
　　浪淘沙
　　晴沙万叠倚江开不断银山滚滚来片晌只疑随浪去千秋长自锦成堆
　　其二
　　潮来银海欲连天潮落平沙故宛然得似古查能贯月一年一度女牛边
　　苏幕遮
　　碧魋朱氁紫金瞳噏日濆波倒射空不爲偃师偏作眴大家元住化人宫
　　其二
　　鱼龙曼衍戏如神簇队金牌色色新珠帘不动天顔肃始信支那有圣人
　　治宫词十二首
　　甲帐银灯夜未央渐看鸳甃有寒霜三千粉黛浑如扫圣主重繙日讲章
　　其二
　　南海珠池贡已稀西川又罢锦文机朝来御服三经澣贱妾宁希曳地衣
　　其三
　　禁苑先朝红药台御筵亲爲两宫开莫嫌宫监希恩赏玉辇何曾更一来
　　其四
　　午槐圆影覆彤除今日天顔喜气舒穏坐御床无一语但称难得老尚书
　　其五
　　五月鲥鱼白似银传餐颇及后宫人踌躇欲罢冰鲜递太庙年年有荐新
　　其六
　　黄帕朱奁覆御羞手题颁赐夀宁侯昆明督亢从渠请今日台官在殿头
　　其七
　　琵琶双鸽暗凝尘玉指生疎调未匀自是经年无曲宴不愁供奉数中人
　　其八
　　御前黄盖进羮汤玉筯频停不肯尝应是司农闻水旱蹙眉时读两三行
　　其九
　　静数莲筹第五更寒鸦金井未分明披衣欲坐犹疑早前殿连传警跸声
　　其十
　　雪乳冰糖巧簇新坤宁尚食奉慈纶祈年好在斋宫宿莫遣羊车别院频
　　其十一
　　掖庭愁闭自年年今日承恩雨露边又是铺宫新例薄空劳少府积金钱
　　其十二
　　急遣追锋召外家南宫桃李正如霞自从光禄裁宣索长日从容且赐茶
　　正德宫词二十首
　　十年彤管侍先皇太液甘泉蔓草荒七叶神孙今好武苑西新辟鬭鸡塲
　　其二
　　蜀马分弸对打毬纎腰帖地涴青油金牌银盌从渠爱谁敢争先第一筹
　　其三
　　僊韶别院奏新声不按唐山曲里名青鹞白翎俱入破十三弦底似雷鸣
　　其四
　　金鳌桥畔柳丝长舴艋舱头有柘黄六院少儿初病酒御前亲自过鱼汤
　　其五
　　兔首熊蹯载后车长杨辇道不须除勅教颁给言官了玉几知无谏猎书
　　其六
　　窄衫盘凤称身裁玉靶雕弓月样开红粉别依回鹘队君王亲自虎城来
　　其七
　　急勅甘泉暂解围期门百骑少光辉中官昨夜闻歌管知道初从长信归
　　其八
　　玉水垂杨面面栽豹房官邸接天开行人莫爱缠头锦万乗亲歌压酒杯
　　其九
　　夜半毬灯出未央俄传鞞铎向平阳六宫处处秋如水不独长门玉漏长
　　其十
　　绨案东头有皂囊不知畴日进封章付教河下金珰手莫遣君王甲夜忙
