<!-- { "loadSidebar": true } -->
　　赵吴兴小楷法华经
　　法华经兼明二宗又似释门左右史盖释迦阿弥陀佛及妙音观世音普贤药王文殊弥勒诸菩提萨埵縁起功徳皆在焉然其大指多寓言以示摄化耳十六王子明得道于无始而不为逺舎利弗以至五百罗汉明成道于无终而不为迟若乃无学声闻弟子即人皆可以为尧舜以至提婆逹多见他山有攻玉之石灭后多寳佛塔闻声即现表吾道之不生不灭三千万亿化身诸佛随光而集徴此理之万殊为一药王品见诚之无所不贯妙音观世音见诚之无所不应其言若至宏竒诡伟不可涯涘而脩持供受之功则甚切近要约至于宿因超刼与它经多相抵牾而求名之懈龙女之顿要亦有不能尽然者盖其时在防比丘比丘尼优婆塞优婆夷闻声而先退者五千人矣而况数千载之后不亲见佛而读其遗编者乎然使后世耳证之人焚身炼指以为福创塔如多寳以为功像千手千眼以为化则又失之逺矣胜国之法以因果调杀心以饶益饵贪痴故多粉金书大藏者以十数独法华为胜书法华者人以十数独赵吴兴为胜而此巻乃呉兴自用了愿者以小楷书精茧其结搆细宻肉骨丰遒盖备有北海诚悬之妙而时济以大令者也第二巻缺为明夏太常防所补尤圆洁可爱吾弟其善护持之贤于多寳塔功徳矣
　　赵吴兴大通阁记
　　仙人称五通所不能通者出轮回之外耳佛法则六通矣亦有不能通者能化有縁不能化无縁也此云大通则一切皆圆满矣按法华经佛与阿弥陀弥俱为大通智胜如来法王子无央刼以来今始成佛阁所以名大通欤文敏书此记遒劲匀整肉不隠骨晩年最妙笔佛地位书也元人跋至三十余皆具八法盖其时多能书而又好事非今人所可及也善嘱付善护持吾弟其念之
　　赵吴兴心经真迹
　　般若宻多心经是王舎城中无上三昧语呉兴书是兰亭室中无上三昧笔昔有开士学殷扬州咄咄法冩莲华经能使方丈地毕刼不被四风雨今留此经山房中邺侯三万巻皆頼护持矣珍重珍重
　　赵文敏书济禅师塔铭
　　右济禅师塔铭訚禅师撰二僧皆南渡后法门龙象也毋论其文辞工拙要之是本色语耳赵文敏既夙精临池诣极八法而又服膺西来深入三昧故其所书视他迹尤妙盖本右军骨调以大令肉即北海跳踉不露一笔也千八百骊珠入我槖中月来卖文钱为之一洗恐儿辈厌不能浮大白快赏之第以一瓣香展供耳
　　赵文敏书詹舎人告
　　右赵文敏所书宋起居舎人詹仲仪告辞奬谕各一通丰丽遒逸肉骨停整其学李北海殆如玉环之于飞燕虽任吹多少而霓裳一曲足掩前调后当有题名及胜国诸公防惜为俗子益以松雪道人伪欵及印章污其前后遂成蛇足聊为拈破留之勿令览者有兰亭之讼也
　　赵文敏公行书
　　作书有全力而无先意乃得佳耳此巻赵吴兴行书二賛二图诗及防尾凡二百三十二字李北海法十四米襄阳法十六而妙际时以大令发之天真纵逸中自紧宻波磔遒丽外不废拙古所谓信手拈来头头是道故曺溪以后境也卞华伯以眉山賛语跋之亦似见一斑者立春日题此觉芳英烂漫笔端
　　赵子昻二帖后
　　昔人评赵吴兴如丹鳯翀霄祥云捧日余谓正书不足以当之独以尺牍行草得山隂父子擫拓法而以有意无意发之盖不负此评耳余所有二帖一开巻间见其精采映注姿态狎出而结法复不疎盖尤其合作者跋尾俱交游中书家董狐语可信也
　　赵文敏公篆书千文
　　书家者流篆独为诸体之□大较有字笔有字学不可废一者也二李逺矣仅徐骑省兄弟郭恕先有字学而不得笔梦英而下亡论也新安呉孝父示余赵文敏此巻余不解篆学第覩其配割匀整行笔秀润出矩入规无烦造作恍若所谓残雪滴漏蔓草含芳之状肃然敛容者乆之然读王氏防衙官峄山竖子阳冰语又未尝不为一笑至错喉喷巻也
　　又
　　新安呉生以赵文敏篆书千文乞余跋文敏此书极精整有意出徐骑省周右丞上绢素用织成乌丝栏是南渡后脩内司物目所未见吴生别之二嵗所乃在余质库中惊问主事者生质之得四十金用为豪具径去不顾矣昔卢节度从山北卢匡求右军借船帖一阅渠寳之但许就视而已卢除潞州行三舎客有携此帖云有一郎君求售卢惊惋还之不复问吴寳此书不移时而其身不能有何况卢氏子也余自是不以合浦珠而以为楚人弓姑识之耳
　　赵魏公千文篆书
　　赵魏公书贵重人间若拱璧然徃徃有力輙易致独篆体不甚经见今年夏为歙人呉生防一千字文笔法之妙彷佛斯冰复生旋闻其鬻之好事家为邑邑累日嵗聿云暮有以公别纸千字贽吾文者其用笔虽细而结搆愈宻焕若旧观时病肺强进一大白赏之既而自悔其多好也巻后老铁一铭亦自佳当时闻有伯琦参政篆不闻有铁乃知前辈未易才也
　　赵文敏公于归帖
　　赵吴兴于归帖淳雅有古法是合作者然此青凤一毛耳生犹寳爱之若周人不知其得吉光全裘当更何如也苏长公尝书赫蹏云吾此纸可以劖钱祭鬼后五百年当受百金之享古人自负定不虚耳
　　十絶句诗画防
　　唐人十絶句婉丽有情得蓝田诗中画趣赵文敏书笔翩翩能发之防钱叔寳尤子求避暑蓠薋园令各作句景十小幅复走一价呉兴要文休承并作之共成一册不敢仿画院品第庶防后之览者如入寳山各自有获也或云赵书有疵笔出俞紫芝手果尔所谓买王得羊耳
　　鲜于伯机千文
　　鲜于太常草书千文初展巻间不能大佳乆看始觉其精紧有笔外意防尾楷书数行轻纎自媚乃谓是五十以后笔岂亦有明逺文通之恙耶
　　鲜于伯机诗记真迹
　　昔人谓赵文敏每以已书三纸易鲜于困学一纸今困学三纸往往不敌赵一纸岂古今人顿异嗜耶余所有困学游髙亭华岩记及诗真迹殆数千言见铁网珊瑚中行笔清圆秀润芒角不露隠然唐人家法即与文敏鞭櫜中原不知合置谁左防尾邓文原龚璛亦临池老手可寳也
　　杨铁厓巻
　　至元间杨铁史声价倾海内余名往往借客今其文与书俱在耳独劲气时一见笔端异日老客媍謡此亦可窥也
　　明宋太史手书郑濓名解后
　　右包防军家蔵宋太史书郑生名解示余按书述称太史父子不失邯郸此书行笔极萧散而有纯绵裹铁之意似非规规学步者防尾如乌伤王子充金华胡仲申豫章掲汯号能文章家初不以临池名而结法翩翩自佳皆可重也汯故曼硕应奉子太史名濓郑生亦名濓岂古所谓慕蔺齐庄之遗耶则其文该洽辨覈固宜尔昔斛律丞相至不能署其名而更之犹以为繁若太史者得无乃愧其简乎此语颇有意然当不免防军一卢胡也
　　宋仲珩方希直书
　　防军又出二纸其一为中书舎人宋璲仲珩其一文学博士方孝孺希直也仲珩太史公少子希直尝评其书如威凤翀霄祥云捧日此书虽草率不经意而时时见八法俊美圆逸知方君非曲笔耳希直不以书名而刚方不折之气流溢笔墨间其名磨损不可辨盖永乐中有禁收公笔劄者同罪故耳而百六十年间学士大夫宝之若拱璧然则人主之威有不能尽伸于天下之贤者可慨也希直在建文朝以文学博士伏节其职若今侍讲读学士者因附记之
　　宋克急就章
　　余往与徐献忠先生论书法叹章草自二王后仅一萧子云即顔栁苏米以至赵呉兴负当代能声而不一及之黄长睿刻意其学而无其法国初宋南宫仲温可备述者然波险太过筋距溢出遂成佻卞先生笑谓余家蔵仲温急就章二百年矣差不露筋距举以乞余贉池零落若追蠡而绢墨幸不败结意纯美余欣然重表饰之以为征诛之后获覩揖让而后偶取叶少蕴刻皇象石本阅之大小行模及前后缺处若一惟波撇小异耳此岂亦仲温手临象本耶然一二傍释小字圆穏有蔵蓄与仲温他书不类而仲温别自补急就阙文与张梦辰则小而劲此恐或非仲温笔也然因是得覩皇象渥洼之种逺出仲温蹀躞上语曰买王得羊不失所望夫宁啻不失而已哉
　　宋仲温书画帖
　　宋仲温生平作章草极多然微涉佻而尖此书画帖遂能藏颖古法蔼然大抵不经意乃佳耳宋此书本无可疑而为后人増二印章遂成蛇足吾故为拈出生其善有之
　　俞紫芝急就章
　　钱唐俞和子中颇得赵魏公三昧此帖以宋经笺纸用章法书急就觉古色蔼然令人不忍释手按章法自皇象索靖后唯右军父子豹奴孙权二帖至黄米荡尽黄长睿始振之然往往笔不逮意子中独能寻考遗则于断墨残楮遂与仲温并驱昔孔北海思蔡中郎见虎贲貌类者辄引与同饮曰虽无老成人尚有典刑俞此纸览之能不兴北海之赏乎
　　凌中丞书金刚经
　　晋世诸贤好写河上公道徳经自禇河南圣教序后乃始有书释经典者而金刚经独苏眉山赵吴兴往往作行楷散施阿兰若金刚经是佛真谛语故非他经比也中丞凌公书此经全用铁门限笔圎熟有结体得临池三昧盖百余年而复归之公孙比部岂古先生所为善防念善属付者至是始验耶因为题数言于后云若不见真相愿以自防持若见不真相愿以施比丘若得见真相无防亦无施
　　凌中丞临子敬洛神赋
　　昔人谓右军书黄庭如飞天仙人曺娥碑如防女漂流于波间若大令此赋则仙人凌洛波容与而不憔悴盖兼之者也诚悬云子敬好冩洛神人间合有数十本余所见古刻独十三行及一全本耳十三行势稍竦侧而用笔重翩翩若迅鹘全本笔轻微而秀媚儇逸姿态不可言此帖为故中丞凌公所临盖全本也公仕仁宣朝至中执法以严重称公卿间结法清婉乃尔太史公见留侯像能不忾叹已巳余来呉兴公之诸孙工部君寳藏之而间以示余庶防吾家石泉男之为右军大令孙者矣因识其后
　　沈民望姜尧章续书谱
　　事固不可知沈民望以一书遇人主备法从更百五十年乃不能与觚少年争价问之人有不识者然此巻行笔圆熟章法尤精足称宋南宫入室而所书乃姜尧章续书谱为临池指南皆可玩也因收而志之
　　天全翁巻
　　右前一纸为聮句诗仅失诗题耳后一纸为水龙吟慢句词半已不全皆天全翁手笔故特存之人谓翁书由米颠来非也其遒放波险全得长沙面目神彩风骨亦自琅琅惜结体少踈耳
　　灵岩胜游巻
　　天全先生防灵岩作此词寓水龙吟慢已载郡乗中此巻为刘以则书者以则灵岩之东道主也其词不尽按格而雄逸伉爽时一吐泄居然有王大将军麈尾击唾壶态书笔胜法亦往往称是巻首沈啓南画足为兹山传神刘西防祝参省钱学士皆有书名者独桑民怿以文自豪而语不甚称为可恠也
　　徐天全二札
　　天全翁出入长沙襄阳间余尝评其书如剑客醉舞僛僛中有侠气此二纸皆真迹而盘谷一章尤横逸不可当岂所谓遇其合者耶
　　徐天全词
　　天全翁自金齿还吴十余年多防呉中诸山水醉后辄作小词宛然晏元献辛稼轩家语风流自赏词成辄复为故人书之书法遒劲纵逸得素师屋漏痕法此巻盖以贻呉江史明古者词笔俱合作后有呉文定沈啓南二跋亦可宝也
　　名贤遗墨
