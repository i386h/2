<!-- { "loadSidebar": true } -->
　　吁嗟斯文有废有兴其废也三纲沦而九法斁其兴也大经正而大谊明是其所关岂不甚重而夫子胡乃一疾而陨其生若昔孔孟迄于周程异世相望各以道鸣迨去古之益逺当异说之纵横其精微之蕴既不可得而见幸而托诸文字之间者亦且踵讹承舛而莫见其全经自夫子之继作集累圣之大成其知生知其行安行其襟懐洒然光风而霁月其言动肃然左矩而右绳望之者虽惮其貌庄而言厉即之者常乐其心和而气平资本髙明而志道益逺性实通敏而索理益精主敬以立本而动静无间格物以致知而毫厘毕呈大而察诸天地隂阳之变逺而验诸古今事物之情仁义礼智不离五性之所赋洒扫应对洞见一理之所形其精义入神既有自然之权度则穷经考古莫不炳然如日星谓中庸为造道之阃奥谓大学为入道之门庭究本义以言易而深得卜筮之防黜小序以正诗而力辨雅郑之声探语孟之编而如对邹鲁之问答述周程之书而一新濂洛之典型至于星厯地志曲艺小数不可以悉究骚人墨客穷年卒岁仅见其可称莫不折之以理而各造其极盖亦得之于天命而非学可能信本深而形钜故末茂而声宏其立朝也危言正色屡形于感慨其临政也仁民利物一本于哀矜立纲陈纪而不为苟简之计摧奸摘伏而不求姑息之名当就而就不事乎矫激可止而止力辞夫宠荣积者厚而施自遐身虽否而道则亨婆娑丘园湛若无营上以寻坠绪之茫茫下以警聩俗之冥冥诸老先生咸资于质正后学小子幸得于师承肆逃禅之论者莫能以惑世骋杂伯之说者不容于抗衡传圣统以继絶学正人心而息邪说夫子之功大矣则一存一亡岂不有系于斯世之重轻呜呼苍天曾是莫听曷不百年大命以倾榦丙申之春师门始登诲语谆谆情犹父兄春山朝荣秋堂夜清或执经于坐隅或散策于林坰或谈笑而舂容或切至而叮咛始受室于潭溪复问舍于星亭庶依归以终老指河山以为盟胡暌离之未几忽梦奠乎两楹奉疾革之贻书对使者而涕零亟奔走以来归乃独睹乎丹旌怅此生之畴依魂欲絶而复醒念属托之至重岂绵力之能胜想音容而奉遗书敢不蚤夜以服膺惟力策乎驽钝庶无愧于英灵奠卮酒以陈辞尚有鉴于微诚
　　又祭晦庵朱先生文
　　呜呼先生百世之师天启我人笃生于兹海内之士闻风以驰垂槖而来稇载而归榦于朋侪质劣志卑悯其钝顽诲诱孜孜既养其端复发其知既揉其偏复克其私燕申则侍步趋则随适来则喜已去则悲别不逾年书不越时父生师教天覆地持二十五年恩絶等夷呜呼曷辜而不慭遗日月推迁窀穸有期夜台冥冥藏棺蔽帷海内之士赍咨涕洟使榦之愚伥伥何之孰防其慵孰指其迷孰顾孰瞻孰扣孰咨维今之春升堂抠衣笑语温温神完气微乡人见招意不忍违命曰汝行我志未衰闽山荔技其实离离我以扁舟访汝以嬉自春徂冬如慕如疑谁知此言终天永辞前有书堂燕居怡怡后有精庐诸生焉依有园有池清溪之湄履迹虽存音容莫追独有遗书千古具垂句索字寻口诵心维亦有良朋摄以威仪有善相闻有过相规毋诱于利毋蹈于非毋溺于安毋惮于危庶几师门涓埃是裨灵輀启行清酒一卮抚棺长号天乎痛哉
　　辞晦庵朱先生几筵文
　　惟先生之灵硕大宏博以成已为本以成物为用自其学之不厌而推之于诲人之不倦盖与天地同量而圣贤同心也所以兴起斯文惠顾后学之意切矣榦也不才去年之春里之父兄以其从游于先生之门久而意其粗有所闻也帅其子弟而相与讲学焉榦方固辞而先生督之愈力是以不获隅坐执烛以听垂殁之诲至今抱恨无有穷也今先生练祭近一二月而里之子弟复有所请榦窃惟先生之治命不敢违乡人之善意不敢遂舍先生之几筵以行不能筑室于塲以终三年之礼俛仰太息絶愧古今卮酒告行痛彻心肺
　　晦庵先生小祥祭文
　　先生兮道徳百世兮弥彰天地兮齐夀日月兮齐光自古兮有死先生兮不亡残子兮何之菀结兮惨伤婴儿兮失哺逆旅兮悲乡徳容兮在望佩服兮琅琅髣髴兮耳目顾瞻兮茫茫岁月兮不淹遽易兮星霜矫首兮武夷白云兮髙翔褰衣兮无从写哀兮此堂良友兮骈罗贤孙兮侍旁先生兮夙心英灵兮未忘瑶席兮玉斝桂酒兮椒觞灵来兮何许涕泗兮淋浪
　　祭赵舜和文
　　朋友之谊人之大伦岂曰燕游以辅吾仁昔我兄弟退居乡邻交游亲厚非赵则陈责难规过握手谆谆自始至今余二十春有不见者未尝涉旬维君之年少我数人发轫仕途名满缙绅胡为一疾遂陨厥身使我哀頽恸哭酸辛君所可憾有志未伸亦有可慰诸君诜诜人之赋命脩短莫均君则往矣我老孰亲千里脩途东越南闽抚棺长号欲往曷因缄辞写哀涕泪霑巾
　　祭任舶并女兄文
　　昔我先人峻节山峙始奇女兄不与凡子君来登门二姓咸喜义忘我贫徳不以齿君资粹和兄辅以理克成厥家既多受祉振振两甥复济其美岁晚婆娑荣耀闾里相乐以生亦偕以死谁无室家鲜克有是君擢巍科名聨伯氏娶而卜居相望枌梓朝嘻夕怡苦乐相倚四十余年亲狎谁比自榦之迁武夷之趾効官荆吴一别半纪二老贻书蝇头满纸谓当期颐益介福履云胡相继一疾不起病不及知敛不及视捧书长号欲往暂止终天之痛有泪如泚
　　祭范伯崇文
　　道之不明患无其徒或义之谈而利是趋或始之锐而卒乃渝人无常心吾道始孤在昔夫子发挥圣谟奋然而前抠衣坐隅岂无其人孰公之如公资简严济以怡愉早登师门诎首受书致知力行无替厥初榦也凡庸从师以居所敬惟公公尤眷予尚期晚年依公里闾孰谓老成忽焉以徂师亡道微舍公孰扶孰剖我疑孰砭我愚孰知我哀呜呼天乎
　　祭陈寅伯文
　　呜呼寅伯而止于此耶福善祸淫孰主张是耶刚方正直胡横以夭脂韦婉娈老不死耶所谓天者不可信而理者不可恃耶人生斯世切磋讲贯不可无友相知以心相期以道孰有过吾二三子耶饥寒所驱奔走四出尚期他年合并卒业今存者尚不可见而九泉之下乌可复起耶自吾仲氏之亡已不胜索居之叹今又失吾寅伯使两家二弟形影相吊衔哀抱痛何时而已耶今遣吾子哭君之丧于西山之侧缄词遣奠不自觉其泪之如泚也
　　哭朱文公文
　　在昔夫子性严气刚规矩凖绳动止有常君承其顔惟恐或伤在昔夫子朝图暮书遑恤其家孰有孰无君服其劳使若有余内睦姻亲外交朋友岁时享祀殽核清酒囊箧琐碎俾无遗漏非君之贤孰左孰右榦之从游余三十年四海兄弟两世婣防于君事亲知君之贤人之百行非孝孰先劬劳造家黾勉旦夕顾我仓庾相我黍稷跋涉险阻忘寝与食庶无饥寒以安厥室室家诤诤男女诜诜且训且诲为婚为姻有疑未祛有愿未伸竟以劳悴而陨厥身为子而孝为父而慈君可无憾人谁不思千里相望衔哀致词呜呼伤哉孰知我悲
　　祭徐子宜文
　　定大防于甲寅之初公同其忧而不同其乐排大难于甲寅之后公与其危而不与其安此当世所以为公叹也利不私于身而忠存于国身不享于今而名显于后则公亦何所憾耶和好方通流庸未复人情易变正论难伸公于此时奄然而逝公则无憾国其谓何榦一介书生无所肖似独于蚤岁遍交诸贤我特于公未尝识面公于我厚有以露章我知公贤不敢私谢是则相知以心相期以道亦未有如是之深也公以丧归俯伏道左一觞以荐有泪盈襟
　　祭髙应朝文
　　惟公秉刚直不挠之徳博硕有用之才而位不显年不夀此榦之所以为公惜也当变异屡见之时人情危疑之际而贤者摈能者伏此榦之所以为世惜也榦也闻公之名于数十年之前为公之属于三四月之顷公之行事表表着见者夫人而能知之干戈扰攘人方应酬之不给而公独长虑却顾筑城凿池为不可抜之计帑藏空竭人方支吾之不暇而公独捐金结客振穷恤滞有不胜用之财此岂人之所能强为亦岂人之所可轻议哉此则榦之所目击而心服者也数月之前公尝以书属榦曰晋有祖逖人莫有知之者今之世未尝无祖逖也知之者其惟子乎榦何足以知公者世之知不知亦何足为公道哉公其死矣顾使龌龊庸凡之徒纷起而谋天下之事是则重可为斯世惜也千里缄词一觞遣奠公其以为真知我者哉
　　祭刘正之文
　　呜呼正之天资伟然不出戸庭而相得诗礼之深不越里闬而涵泳师友之渊故其学积于身行着于家事业施于官而赒卹遍于亲故至其大节之不可及者则不为威惕而不为利迁富贵人所趋而义所不可则宁沈伏于州县之吏权势人所畏而意所不乐则或怒骂于公侯之前退休于家而以遂初自命是岂一时荣辱祸福之所能拘牵者哉榦之定交三十余年岁晚论心金石其坚盖将卜邻于屏山之下而依我友以终老孰谓先师既殁季通伯休相继以逝今又哭吾正之则自今以往善孰吾告而过孰吾镌耶然则失我良友既足为斯世惜而尤榦之所以深自怜也呜呼痛哉
　　祭王子正文
　　嗟夫士风之薄至此极也少而为学志趋卑鄙意思凡庸无可用之实也壮而从宦营私背公惮烦习惰谩不知其所职也至于决性命之情以饕富贵则左拏右攫东驰西骛无所不用其力也中州大邑滔滔皆是固无以责夫遐荒下国也嗟哉王君一代之英南方之特也防勲词塲奋发踔厉潜心道阃涵泳从容躬行实践非外饰也蜚声宦途焦劳国事致身朝列罄竭忠悃鞠躬尽瘁毋自逸也然其视名利之去来泊然若浮云之在太空一毫非义则欲屈之以万钟之贵而不可得也士大夫而皆若是何患风俗之不振而民生之不厚也如君之贤固宜享期颐跻贵显为世则也胡积之厚报者啬也胡用之迟夺者速也榦亦同门多艰棘也慇懃顾念感君徳也哭君之亡病弗克也奔君之葬阻行役也缄辞写哀不知涕泪之横臆也
　　祭曾光祖文
　　有倬斯道如日方中天生蒸民咸启厥衷质弱气浮利欲交攻乃背而驰乃瞽而聋孰厚而深孰毅而不事空言体道以躬我观曾君禀资粹冲处心端夷古人之风志学虽切不为苟同乃得明师抠衣而从笃志力行百倍其功心无外思大学中庸壮始筮仕饬已奉公利泽小施扶衰振穷君曰巳哉我学未充筼筜之谷金精之峯结庐其间啸咏从容前脩是期后辈所宗胡不眉夀一疾而终同志寂寥孰磨孰砻晚进滔滔孰启其蒙痛哉斯文涕泪填胸
　　祭杨通老文
　　呜呼游晦庵先生之门者多矣笃实无华强毅有守孰有出公之右者乎居家而兄弟化其和从师而朋友爱其诚立于朝而君相知其忠仕于外而吏民安其仁非天资之厚学问之笃孰能随所寓内省而不疚者乎观公之资与公之学所以保其身者至矣而不能享期颐之夀者何也人生一世如浮云太空倐来忽去不足把玩如公之亡亦可以无憾矣惟其和而诚惟其忠而仁自有不能忘情于公者是则可哀也已榦也辱公之知最深荷公之爱最厚民社所拘不能奔走以哭公之柩缄词写哀遣子往吊公其尚能鉴榦之衷也夫
　　祭安庆项教授母文
　　榦之于僚属义犹弟兄也爱犹弟之贤伤其母之殁人之至情也有子之贤有母之夀殁犹生也因夫人之丧夺贤属之助泪如倾也
　　祭李贯之文
