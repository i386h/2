<!-- { "loadSidebar": true } -->
　　话中胪列各谜，皆由自制春灯录中，拉杂摘出，他人所作者寥寥。因仓卒成书，故无伦次。并散见于前者，计之约共三千条。其中有格之谜，居百之一二。除解铃、系铃外，惟卷帘为稍多。因此格尚系一完全书句，不过逆上读之，较落帽、脱靴、折腰，似差胜也。有时或遇恰合之典，亦偶一为之。如落帽格，以青山白云，人也以醉死，射博弈好饮酒。赵王如意，射二母彘。汉武帝呼主人翁，射未尝至于偃之室也。前身文信国，射不可法于后世者。如仅去君谁与守，射君子思不出其位。谏而自纳于刑，射自鬻以成其君。折腰格，如以畜生何足付大事，射孤臣孽子。严挺之乃有此儿，射以武王为子。皆欲收名定价于君侯，射必求龙断而登之。玉楼赴召，射则修文德以来之。尹公之他，学射于我，射古文，孺子可教也之类。通共不过二十条。至脱靴一格，则绝无仅有矣。 
　　谜无论何种名物，何种体格，总以确切为主，否则误人神思，殊属罪过。余生平屡蒙其窘，日久不复省忆。前年在衡州，有友人某，述他人所制，令余射之。一为吕相绝秦，射经篇名，立政。一为李渊修老子庙，射三字经，清太祖（卷帘）。虽已射得，而病其不工，应改为李唐尊老子为玄元皇帝，方切祖字。尚有一谜，以冂，射四子一句，因其系增损体，颇易视之，及屡思不得，深以为怪。询之，则射如日月之食焉，不觉失笑。盖所书之门形，既阔不似日，而左方是直非掠，又不似月，不知其意之何指。然已浪费如许脑力，殊不值耳。 
　　亦有时寓意本深，为射者捕风捉影，侥幸而得之者。余在辰出癸卯年正月十一日，射人字之谜。次条即用商灯二字，射于汤有光。商灯即灯谜，见《帝京景物略》。盖取癸卯正月十一日灯谜之意。初出即为人射去，余讶其速，试诘其来历，则茫焉，并不知商灯为何物，但由皮相而得之耳。又有一谜，以汉高封什邡侯，射以雍彻。盖汉初本名为彻侯，至武帝时因避讳，始改通侯也。不久亦为人所中，且猜谜之人，又非甚熟悉史事者，颇以为疑，亦试诘之，则彼不过因句内有雍字，姑妄言之，初不虞其果中也。更有一条本极平易，以父老苦秦法久矣，射民之憔悴于虐政。猜谜者并未注意政字，仅以大意得之。此谜若不以政字为重，则浅率无味极矣。猜谜者脑筋极灵，有时问一得三，机关一动，便有破竹之势。如以雍彻一谜。既经说明后，另有蒯通封关内侯，射彻也，彻也一条，旋即有人揭去。又集锦聊目类中，有数条皆嵌入一象字。如木牛流马，射阳武侯、造畜、象、真生（落帽）之类。因象与像通，借以为用。猜者初未悟及此，及偶启秘扃，则纷纷者皆迎刃而解矣。此则连累及之者也。 
　　余历数年，所制之谜不下万条。分为四子、周易、尚书、毛诗、左氏、戴礼、群书、诗词、杂俎、聊目凡十类，列诸春灯录中。其间惬心贵当者固多，而平正通达者亦不少，在古人中已为佳谜。视近今报纸所载，则尤矫矫不群矣。然余意颇不嗛，每欲一笔勾去，又迟回不忍割爱。盖一字一句，皆由心血构成，既非问世之作，何妨姑且存之。况四子五经，谜材有限，欲一一皆求其精，则必不能博矣。俟他日灾诸梨枣，再严加陶汰，庶免砆玉并陈之诮。 
　　谜之底面天然者，前人已捷足先得。虽非有心抄袭，而见者终不免有掠美之疑。故无论古谜今谜，其已见者皆不录。虽九牛一毛，去之未为减色，然中心不能无介介。如马上相逢无纸笔，凭君传语报平安，射吾斯之未能信子说（解铃）；今日俸钱过十万，射夫微之显；我以不贪为宝，射子罕言利；寒梅著花未，射复其见天地之心乎；泥马，射康王跨之；雁足传书，射飞鸟遗之音之类，指不胜屈。皆作之十馀年以前，近日始从各报中见之。然此犹姓名故实，在人意中者，其雷同无怪其然。更有不甚注意之句，且实非上乘。如象曰郁陶思君尔，射假道于虞；郁陶思君尔，射忧虞之象也；欲有谋焉则就之，射王来自商之类。近人亦有同者，斯亦奇矣。如前所述，犹地之相去也远，或世之相后也久。先后一揆，若合符节，固理所常有，然亦有同时同地，彼此不谋而合者。在辰郡时，尝以开门揖盗，射今愿窃有请也。以今愿有请，形容开门而揖，神情栩栩欲活。又戏以放屁二字，射书经，出矢言。以放字扣出言，亦确当无比，自谓新颖已极，必无人涉想及此，不意修汗青君亦有此制。因其先已标出，余见之微示其意，彼此相视而笑，以为咄咄怪事。可见人同此心，不甚相远。以有尽之书，供无穷制谜家之用，万无不同之理。目中所得见者已如此，其未见者更不可知。惟此时终系出我心裁，差堪自信而已。 
　　唐薇卿《谜拾》，曩在友人处翻阅一过，但略记其极佳与极劣者各数条，其馀皆未尝经意。近日始从他处觅得此书，悉心体会其中佳者，约居十之二三。兹特采录如下。其用典实或成语为面者，如花蕊祀张仙，射易经，是故夫象；子为其难，我为其易，射不如友生。此二句，余尝拟用之，而未得佳面者，睹之不胜叹服。张阐决六害，射其利断金；皆叹息泣下，共言其贤，射齐疏之服（解铃）；中士异床，射其次辟色；帝日朕未尝弃卿，射吾何以识其不才而舍之；未亡人，射其所存焉寡矣；合嫁多髭郎（语出聊斋），射归妹以须；人无于水监，射宜岸宜狱；韩湘诗曰：云横秦岭家何在，雪拥蓝关马不前，射唐诗，早知潮有信。此乃仙传拾遗中韩愈外甥事，误为韩湘也。请王具礼拜之，射何时议筑坛；使人属孟尝君，愿寄食门下，射邀我至田家；自以女尚司马长卿，晚而厚分与其女财，射王孙善保千金躯；兵至东城，止有二十八骑，射羽人稀少不在旁；至胶莱之界，尘雾障天（语出聊斋），射万里风烟接素秋；身后是非谁管得，满村听唱蔡中郎，射千载琵琶作胡语；御沟流红叶，射书名韩诗外传（解铃）；掠削云鬟旋妆束，射词牌名，念奴娇；陵提步卒五千，射妇女名，李师师之类。虽非僻典，而有为他人一时所万想不到者，所以为佳。其由结撰而成者，如不愿封侯，射左传，公降一级而辞焉；蛮王，射易经，触类而长之；戏叔，射彼以爱兄之道来；唐何以称代宗，射其间必有名世者；半夏，射制而用之之谓法；罗扇扑流萤，射唐诗，轻纨细绮相追飞；智能对宝玉说相思，射君向潇湘我向秦；无双旧迹谁能识，惟有苍头记得清，射往事应须问塞鸿；绛珠仙草酬神瑛侍者甘露之恩，射还将两行泪之类。亦浑化无痕，足称能品。此外，则俚俗生造者居多。其原序中曾申明其意，谓专尚成面者为拘，余则不敢附和也。 
　　《谜拾》及附刊《谜学》两种，共计不过三百馀条。内与余作雷同者，竟至四十馀条之多，又不得不一一捐弃。其中半皆极为满意之作，一旦付诸东流，转让前人专美，实所难甘。因择其佳者附录于此，留为记念。如李郃识双星，射使先知；独孤误我，射死伤勇；生子不生男，缓急无可使者，射女弗能救与（解铃）；不介马而驰之，射齐战疾（解铃）；缢鬼，射垂带而厉；髀肉复生，射无使君劳；文犹质也一节，射与子成说。坐而不乱，射惟惠之怀。诸戎犄之，射晋其角；倒屣以迎，射履错之敬；止于鲁东门外，射爰居爰处。殉主登太虚，射鸳鸯在梁；孟尝君笑而受之，射轻暖（系铃）；巧结梅花络，射唐诗，打起黄莺儿；从此萧郎是路人，射海门深不见之类。皆底面天成，不容有二者。制谜家不用此底则已，稍一注意，则此面即在意中，恐他人之雷同者，尚不知凡几也。 
　　亦有白描大意，及半典半做之谜，彼此雷同者。如必餍酒肉而后反，射然则饮食亦在外也；我无是也，射予岂不知而作；皆掩鼻而过之，射唐诗，斯人不可闻；垂帘卖卜，射易经，其事肆而隐；续文赋，射书经，大陆既作；止杀檀道济，射诗经，无俾城坏；离席斩华雄，射饮酒温克；女嫁河伯，射是为冯妇也；宅心，射左传，乃舍诸灵台（系铃）；霏玉清谈，射屑有辞；盂兰，射犹解倒悬也。五噫，射西厢，长吁了两三声；醉趣，射泥滋味；雅颂各得其所，射人名，乐正子（卷帘）之类。虽字句间微有不同，而意皆吻合，故录中一概芟夷，免使人疑为蓝本。至若高谈矮屋中，射辞尊居卑；旧田犹在，射礼记，故人情不失；大兔，射人名，孟明视。本系凭空撰出，并非佳谜。乃竟无一字差异，亦可笑也。 
　　《谜拾》弃言中，谓意多一转者为重门。如以陈大方、胡大昌、丁大全，射狂而不直。盖陈等为南宋言官，时目之为三不吠犬，狂字去直，所馀三犬，是多一转也。余从前所猜，饥者弗食及自撰版字之谜，以此相似。又尝以皇英，射远佞人。佞字去人但馀■〈二上女下〉，是为二女。与狂去直馀三犬者，尤不侔而合，当时并不知其另成一格也。若照此作法，所有增损之字，皆可仿效为之，必多合拍者。惟玄之又玄。令人呕尽心血而终无所得，不免太杀风景耳。 
　　余自抱谜癖，每喜强人同好。二三知己，促膝谈心，辄牵涉及之，意欲结一谜学之大团体，藉资臂助。惟一知半解者居多，深于此道者，殊不易觏。其天姿钝拙，腹笥空疏者无论矣。亦有我辈中人，相处既久，终不能引之入胜者，私心不能无怅怅也。 
　　有精以词章，而性不相近者，如江右邓舜钦孝廉师禹，余伯兄同年友也。督辰郡榷务，工书画，尤娴于诗词，独于谜懵然罔觉，且视之索然无味。尝以古谜之极佳者，为之称说其如何命意，如何扣题，及猜谜着眼下手之法。罕譬曲喻，当时似亦了了，及易一题，仍复茫然。虽以极浅之谜，如夏以水德王，射黨字者，令其试猜，亦决不能中。不知天赋聪明，何以优于彼而绌于此，不亦异哉！ 
　　有性极灵敏，而不耐思索者。湘潭陈白水先生琪，风雅士也。八法六法，皆独步一时。金石刻画，亦骎骎入秦汉人之室。诚未易才也。假馆余家数年，晨夕与共。每读报章，见有谜语，辄邀与同观，品评优劣。所言悉中肯綮。其感觉之敏速，有时为余所不及。一日见报，载以力字，射二之中四之下也。余尚未悟其旨，渠一见，即知其从五字中心抉出。诸如此类甚多，惟生性不喜沈潜，一击不中，则躁急不可复耐，便尔弃之，永不置之心坎，虽强嬲之弗顾也。每欲迫其制谜，亦终不可得，诚憾事也。 
