<!-- { "loadSidebar": true } -->
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为人心易动难静、国体宜重乃安、千望圣驾安详、以镇人心、以凝天命事：臣自七月二十二日朝饯启行，勒疏鸣谢，至八月初三日在延平始睹慈旨，褒嘉千倍，以江浙事宜方于淮蔡，且敕臣迅速勿失机宜。并知黄斌卿、刘中藻已别走东道。臣愚昧，一生孤行，不知世间何物美好，亦不知江浙淮蔡今昔权寄如何，容臣再疏披陈外，臣所惓惓亲念者，为云雷伊始利于盘桓，泽火之初宜于巩革。所以然者，人心未宁，国本未固，犹之树木，方受天滋，摇根一寸，损柯一尺，诚不可不慎也。陛下神明，遐瞩万里，所经画震叠，诚非愚昧所得知，然以臣观之，郡邑凋弊，人情泮涣，民轻其主，下弃其上，形貌半枯，神理不属。臣以空质投戎二十日，遍请郡邑，无一镞、一甲、一刀、一兵，士绅捐助，无千人一月之饷，情见势绌，概可知矣。陛下即以慈祥煦咻、俭约将军，而六飞所届，云物景从，桥梁舟车，部署次舍，供亿饔飧，损益偕行，大难为裁也。昔汉文帝欲从灞州，光武欲征陇蜀，亲臣冒昧，皆欲断其靷。今之危甚于灞州，势艰于陇蜀，而群臣雍容，未有当车止辇者何也？臣最愚昧，为中外所摈，孤掌独鸣，不知时务。然当兰谿上疏论四通四塞时，大约知有今日矣。尔时草昧，谁意有今日身自行边，而上疏陈言为四通四塞之论者？今金贼尚据南昌，王□犹滞摕州，江右诸臣大率弃家从赣汀入闽，则湖东西已为异域。前日所联络诸臣三十余书，七、八道敕，皆不得力。臣即欲从杉关出建昌，下盱江，收拾江右，合力而东，已成变卦离其爻象矣。又慈禧太后已入绍兴，惠藩联于萧山，马士英、朱大典、张国维一阁部两枢臣怙前骑虎挟上，当前岂复可下？即前月所区区笔舌及敕问殷勤，□以邅回几成虚着。臣即欲从江上出衢州，下兰谿，收拾绍兴，合力过江，亦为舍身坠其罟擭矣。臣度东西两路必无静理，惟广信一府为全闽北门，屡在上前频申此说，幸以高皇之灵阴护此州，再经挠乱而封疆如故。此州有三道：一从铅山下弋阳、贵谿达饶州，可出湖口，为江湖之通路；其东可从浮梁入祁门，抵秣陵，然道途漫衍，非万数千人方舟联骑无当声实；一从玉山下常山，出衢州，下龙游，兰谿为方国安蚁聚，严州虽有建瓴之势，亦有当路之虞，非五、六千人衔尾鼓楫无当声实；其一则从常、玉之间出开化，不三百里可至婺源，与徽、歙之兵合，亦非二、三千人不可。臣今在延建已十日，阻雨淹滞，未得出杉关。然度杉关缙绅良民在两郡者，皆已骇散。而王、金两贼盘踞江右，臣以孤身投之，招无可招，征无可征，暴冯无益。先是十日，抚臣吴春枝已经巡历，严谕守关将士，更调郡武官属，业有成事，臣似可不出，以扰害吾民。东自叶坊二百余里，可抵浦城出小关，然小关易守。闻陈谦已有衢州齎表自达，则仙霞一带亦可无虞。八月初六日，有江山知县李日炜亦离任欲至行在入贺。臣以江山要县，责其回任守土，今已回江山。臣权授之监纪监衢州营军士。盖衢州营兵尚有一千五百，陈谦不得携□而北，则臣当留之，为广信之右臂。虽不出江山，而声息早达于彼，亦便宜之一效也。八月十一日，乃见广信知府解立敬、通判樊、永定知县蒋元士、乡绅詹兆恒、王孙蕃，请臣入信州。有差官徐泽雷齎表入贺云，弋阳、贵谿虽有□官，初无□贼。臣已已决意从中路出会徽州，但此事决非暴冯之所尝试。臣微贱，何敢比古人？亦何敢比近枢辅？近枢辅出师大者二十余万，小者三、五万，古人出师大者三万，小者七、八千。今臣挟三、五秀才，欲出豺狼□□之道，幸逢陛下破格赐臣赏号及金币二千六百余金。臣家子侄带至家丁二百余人，延建二府所募八、九百人，一朝分给，唾手而尽。臣于饷部实未尝有一毫之饷，于兵部实未尝有孑体之兵，于府库未尝有一锥一粒火药器械之助，臣事济则为中外所挠，事不济则为中外所笑，笑之与挠一也。而臣犹为之者，臣以高皇之宇宙，必不溷于□□，大明八百三十年之历有所未罄，至愚极昧，淟涊于无所逃之下耳。语曰：『知臣莫若君』。今诸臣能否情态无所逃于陛下，陛下勇智迈于汤武，而伊吕之才世不间出。臣自度庸下已极，笔舌尽秃，逃之岩岫不得，而后逃之行伍，逃之行伍不得，复当还之岩岫。惟陛下千万宝重，静以凝庥，宽以恕物，辍郊圻之行，以养宫闱之福。臣执殳前驱，稍有端绪，陆续报闻。傥藉高皇之灵，得扬圣主之威，呼风使而洒尘，叱桓文而扶毂，仰视孝陵不为远矣。傥以臣不才，终无所济，宣命将专征，直出中道，使豺狼□□并喙奔风，勿徒以凫鸿鹅鹳翱翔远海，使陛下侧席独自忧边。臣席藁待放，战栗具疏以闻。
　　·江浙机权疏（乙酉八月）
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为江浙不可分身、机权难以凑手、成命不可中回、人心难以再合、乞蚤奋干断、以便趋承事：臣之遭逢陛下，喜起明良，古今之所未有也。所际难危，黾勉将事，治兵而不敢言兵，需饷而不敢言饷，亦古今之所未有也。兵饷细事，不足以烦陛下踌躇，而恢复大端，不宜付之尝试。臣受命以来几四十日，昼夜拮据，须发尽白，未有一效，深媿于心。然臣亦创者也。创而多助易为功，创而寡助难为道。四十日成军，在古人诚以为迟，在臣白手只身，诚以为早也。
　　臣所谓江浙不可分身者：臣初至建阳，先广信知府解立敬、江山知县李日炜、衢州乡官徐应秋、永丰乡官詹兆恒，皆恳恳劝臣星夙出师，或繇江衢，或繇弋贵，直趣严徽之道。及八月中旬，金、王二敌互噬于豫章，鄢鼎实跳身于建武，罗川王收拾抚州新城，余黎半平其愤，于是杉关以外，仰望王师，踰于饥渴。泸溪署邱雷起鳌、新城知县李翱、广昌巡简葛正、守关将士元体中、黎琯等咸劝臣星夙出建昌，收复抚州，殄灭金、王、鄢、杜诸贼。其百姓皆敛米煮粥以待兵，其妇女皆斩芰刈刍以待马。然臣前锋已派出崇安，牌先至关。又闻永胜伯郑彩等当即日出杉关，臣不得与之并驱争先也。臣思陛下委臣以江浙，而江浙西东二千余里，山川间之，每一鱼雁，动四、五十日不见声息。自溯建谿以来，而浙东情形杳如天末。论大势则浙东阻江，以取南服，不如江右之便。论人情则江右荒阔，以取吴会，不如浙东之亲。臣以孤身，两无所据，不得已当从中自成偏师以出，会徽歙，观畿甸之便。是臣所谓江浙不可分身者此也。
　　臣所谓机权难于凑手者：臣物微望轻，误承联络之睠，然上之无节制之命，下之无调度之能，所过郡县，得以蔬饩，稍给饔飧，已为厚望。达人显官相率而去，以为是夫者众挠之臂，必无所成。凡遇军政粮糈器械与臣相关者，虽奉明旨，皆距蔽使不得知。
　　一命之士，衔一纸书，皆称便宜联络，文武抗礼而去，诸贵人所不敢问。即如江左缙绅，刺小舟入芦苇中，或携家礨石穷壑，非复丝蕝所能联络。江右贤者，初云起义，动有数万之师，迫而就之，忽如捕风，以左手掬水，了无所得；此又非联络所得及也。八月二十九日，徽州抚臣金声差人来商联络之事，欲徽州设一参将，提塘发报，来至大关，与此间相会，各设钱粮兵役，使不乏绝。臣念此属抚臣守土之事，非臣行旅所知。然臣在朝中，遇大典礼要紧事务，及臣自家题请旨意官衔，非四、五日及八、九日犹不得知，又安敢望千里咫尺之务乎？今徽州延津武冈二藩皆已面内。汪县旧职方尹民兴、徽州同知林贞、婺源知县徐永周，皆趣臣速出新安。又宁国举人汤斯祜、秀才沈寿民、婺源官生毕熙载等，皆愿从臣授职报效。而臣自顾缺然。阁劄不敢以内劄争衡。所请告身，一无所得。梁筠之不知，而谬言奖励，是臣所谓机权难以凑手者此也。
　　臣所谓成命不可中回者：臣初图行边，不过千人，用四千五百金之饷。及奉命恢复，决非笔舌之功。臣以书生，一月为宿将十年之辨，初非以角长见技，希冀勋名，亦曰人臣事主，各尽其心而已。而十数日道路藉藉，谓朝廷将撤臣放臣，不过在此数日。臣将士闻之，踟蹰俛首。行者思还，居者思退，臣亦欣然以岩穴怡神。然宗社大计，决不可从臣起见，轻有指麾。臣即不堪，臣自当席藁，请命待斧钺。必当臣事未集，投畀以试艰虞。臣事垂集，扬言以灰众志，是宗泽所浩叹于渡河，张所所收涕于沁水也。陛下既以饷绌暂停六师，臣又以讹言自坠数旅，无端告匮，单露示人。即以臣为不堪，当择大臣能者代臣之任，稍以节制其冗衔，使董率将士，相机进取。决不可以闭关之近谋，辍恢复之远虑，局守一隅，为天下后世笑。是臣所谓成命不可中回者此也。
　　臣所谓人心难以再合者：臣初奉陛下放桐庐，退告诸生，以天下有主。建极东南，必度衢、信两州以为行在，如碁两眼，在所必取。虽有闭关之说，实非为退守之图。今兵悉萃于关，关外商旅不通动静。二三大夫，自大憝而外，似宜听其依归。臣即未能直扫□□，濯足龙江之上，亦宜镇抚衢信，收拾大江左右，通其腰膂，使远近鳞羽有所归徕。今建昌土庶既以臣为愆期，浙东之瓢又众舆而不可举，臣将出中道又进退无据，臣所部署就绪者三千六百人，所费亲明安家衣甲之费踰万余金，一旦捐于道路，不可他属，他日虽复收之，如倾盆之雨难复云雷，空以文告愆期，失信于天下。又今高秋气凉，敌势未衰，宁国人来云，敌分三道与南陵伪官攻太平宁国，而余杭一县为吴越徽州之冲，敌聚精兵以防方镇。此县大涤为臣旧讲之山，日夕俟臣雪其髡耻，臣复栖迟与将士俱散，则余杭一路必不可通，徽州诸途势亦暂塞，虽信抚徐世荫已即日到任，犹恐开化以北阻于荒徼，弋贵而西侵于金□。是臣所谓人心难以再合者此也。
