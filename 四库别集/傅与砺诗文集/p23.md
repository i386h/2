<!-- { "loadSidebar": true } -->
　　物之异者不常有其择所止亦必异夫常有之物夫两足而翼昼飞而夜伏渇则饮于溪饥则啄于野求林薄而依之天下之常禽皆是也或集于桑或萃于桞或起于榆枋或投于丛棘蓬藋之卑也榛莾之污也举无所择焉彼其志之苟安斯止而止矣夫何择之有鸟有鳯者两足而翼渇饮而饥啄无以异乎常禽也然其为德五色而文天下有道则见无道则隐翺翔千仭之上俯视万物之细择非其止不止焉于是其志异常禽千万也故竹实以食之醴泉以饮之而非梧桐不栖惟无所苟而已矣向使鳯者其志苟然巢于枳棘之林杂乎鸡鹙之伍饥不待竹实而食渇不待醴泉而饮则世亦不贵其为鳯矣于常禽何别哉是故君子之异乎凡民其志亦无所苟焉耳临湘蔡氏子若鳯幼时尝从吾游今既长而仕矣朋友因其名而称之曰栖梧是能择所止而无所苟者欤诗云梧桐生矣于彼朝阳鳯凰鸣矣于彼髙冈今天下有道吾将期鳯之朝出鸣也作是说以贻之
　　元英字说
　　时之治也以其人矣非人不可以徒治士之显也以其才矣非才不能以徒显世之所望乎士者岂徒私其才于身哉固将达其用于国家焉前巴陵监县蔼公克诚之子月鲁英敏而锐于学师友竒其才之迈而期以必显也相与字之曰元英是为国朝之英而将为国家之用者欤夫天地之间元气冯冯人物以生精气负负人物以异列星之英五行昭其耀矣羣山之英五岳专其秀矣草木金石之英楩楠豫章芝兰芳草瑶琨砮砥莫耶干将属镂之属内全其美外着其用矣古今之士懐利用之器负不羣之望德施当时名显后世若是者人之英乎故知天下不徒治人才不徒生生材不徒用诗曰思皇多士生此王国王国克生维周之桢元英尚为国之桢乎无负师友之望也
　　竹山说
　　蒲圻王君读书能文辞喜谈老佛之学以竹山自号其所亲临湘蔡栖云昆季数为余称其为人求书竹山二字遗之且征其说余未尝识君也独于其所自取号而知之孔子称仁者乐山以其德之似也夫王君固取其似者以自号欤然山有羣木之茂宻矣有众卉之荣华矣有百草之芬敷葱蒨矣君何独取于竹哉夫茂宻者未必皆材荣华者未必皆实芬敷葱蒨者未必久而不变今夫竹羣而不比分而不孤清虚而能坚林壑之幽也不能隐其美霜雪之厉也不能易其昔之七贤游于林六逸放于溪皆惟竹焉是好夫固有所取尔王君或亦斯人之徒欤惜余未之识也何时访君山中共造竹下果有得焉必以语我
　　鉴翁说为医者甘明叔作
　　夫穷理以致知犹链金以取鉴脩治之必精而后明可及焉工之治鉴而不精其能成业鲜矣况其可鉴乎凡为学莫不然而医尤甚穷理之不深视证之不明而求愈人之疾是不治鉴而求照也鉴之不明无损于物医之不明防何而不杀人哉岳阳甘君明叔号鉴翁者以儒者业医又愽通天文地理隂阳法家之言其于轩岐以来名人所着难素活人诸书穷讨之必尽见其义故切脉以知证譬持镜以鉴防投药去疾不啻若镊颔髭然翁于医学殆所谓业之而精者欤吾闻昔之神医有所持鐡鉴能照见病人五脏六腑者庶防翁之谓矣翁见病人腑脏固以心为鉴哉作鉴翁説
　　王经歴名子说
　　甄用监经歴王君孟甫以其二子及其兄之子皆未名而问于余且征其说夫问名古之义也余不敏何足以与于斯虽然尝闻其略矣不以日月不以山川不以国凡若是者窃知所避焉君之长子年十有五既导之以学将责于成人其勤未可以已也请名以进兄子年十一知所以事长矣必教之让请名以逊幼子生甫三嵗则日望其成长者也请名之以遂夫人幼而学长而教使之知进进以立父母之道也幼而学长而欲有所称焉其子之志乎昔者孔子圣人也而必曰吾十有五而志于学学矣而必曰不厌夫然故至于立至于不惑至于知天命至于从心圣人且尔而况于他人乎君子之道若大路然夫固行之而必达譬诸适千里者中道而不进吾止也苟不止焉其至必矣进也其不止于中道而求必至乎请字之曰公至余盖期进于成人矣逊与遂也请俟其时而字焉
　　止堂说
　　新喻云峯祐师以止堂名其禅定之室而俾其里人申一言以证其义遂为之言曰学道亦有止乎曰道无穷止则罔功学恶可止也然则无有止乎曰学必知止乃有定学恶可不知止也故止非画而不进之谓安其所而不迁之谓也且天地万物莫不有所止矣轻清而覆者止于上重浊而载者止于下鳞而泳者止于渊翼而翔者止于木蹄而角者毛而伏者齿而齧者止于丛薄林生而上植倮而能言者止于土故岩穴隐者之所止也田里农夫之所止也道路行者之所止也猎所止山林渔所止川泽商贾止市百工止肆公卿大夫止于朝圣贤止于道德道德者人之舎也孔子曰于止知其所止传曰为人君止于仁为人臣止于敬为人父止于慈为人子止于孝与国人交止于信斯之谓矣抑乂有义焉止也者定也静也动而不挠于物也夫人之心日胶胶乎与物接万事役之众欲攻焉惟静定而后能应惟静定而后能不乱不乱而后能返乎性返性则至道矣是故止乎静者德之始止于极者道之终止乎止乎其始终道德者乎或曰师浮屠也其道以清净为家圆通为宇光照为户庭吉祥为牀座无所止亦无所不止故无有止亦无无有止吾恐子之言不类其师何如予笑而不应作止堂说
　　张伯龙字说
　　临川张氏子弟之秀有举为临江之新淦直学者曰汝用本名某荐者不知其某名而用其字以名之名既上不可以易也所与游者因请易其字曰伯龙而属余为龙说余见伯龙好学而多能将欲进而有用于时者其尝观易羣龙之象而有得乎夫龙者物之至神者也圣人取之以着干刚之义而示消息进进之防学者于是得时行之道焉初九曰潜龙勿用以其时之在下而不可有为也隐而未见行而未成故君子居以养其志学以充其德孜孜夙夜体健不息以俟夫二五之位交君臣之德合而后沛其泽于天下其为用岂不博大哉然过是则为亢矣为有悔矣君子戒之故龙宅乎九重之渊嘘吸元气登降六合凌厉三光之精用之以雨天下两仪资其功万物仰其泽不用伏于渊泉而已耳夫固需其时焉是故善得时者莫尚乎龙善言龙者莫尚乎易且龙德之大其来岂一日之素哉养之于下成之于中达之于上故物不素其养则不能成乎用君子不素其养则不能成乎名孔子曰君子进德脩业欲及时也伯龙诚有志君子之德业欤其尚进脩之以及天下文明之时吾见其泽之施也有渐矣
　　张生德常字解
　　仁义礼智人之常德也在君子无以异于人者君子之异于人惟能恒有其常耳常之为义博矣哉夫天地德至大矣天之尊也而失其常天则不能以覆地之卑也而失其常地则不能以载常德之失在天地且不可而况人乎是故父子有亲父子之常也父子而有不亲失父子之常矣君臣有义君臣之常也君臣而有不义失君臣之常矣兄弟之常友也夫妇之常别也朋友之常信也而皆反是兄弟夫妇朋友胥失其常矣恶在其为德哉故君子诚之为贵君子之于德体之于心脩之于身诚故无伪无伪故可久可久故不易不易故谓之常孔子曰中庸其至矣乎民鲜能久矣庸常也夫人之于是德岂独非常性哉由之而弗能知得之而弗能有有之而弗能常君子果异乎凡民也已
　　临泉解
　　天下之士心慕朝市之荣者必违山水之乐志希岩壑之胜者恒乏当世之虑处乎荣而兼有其乐据吾胜而不忘斯世苟非道义君子学圣贤而有见焉者弗能也余游衡之酃邑得惟中王君为邑校官殆其人乎惟中家来之大川环其居青林翠壑幽泉净石与云月烟露争胜几席之上朝观夕游吾知其乐于斯也审矣乃今出仕于外自是而升将致显荣然其处也不必絶乎市朝出也不必谢乎岩壑尝以临泉扁其读书之室以志其胜夫山水登临之乐均也独取夫泉何居惟道也在天下犹水之行地中往者汨汨而未尝息焉来者混混而未尝竭焉始之以涓滴成之以河海君子体物而观妙莫近于斯是故逝川之叹闻诸孔子源泉之喻发诸孟氏惟中盖学吾孔孟而有见者也不然奚取于泉哉今夫发蒙于山成流于江委顺于海洋乎吾见其流动而无已也浩乎吾见其充满而无际也惟中观于斯泉反诸吾身坎止流行必有得于中矣孔子称知者乐水惟中庶其知者欤夫知者为学不厌惟中其不厌于学欤溥博渊泉而时出之亦取如是而已惟中名得臣其先本出晋阳徙居于来祖若父世有长者之行道义固其家学焉















　　傅与砺文集卷六
　　钦定四库全书
　　傅与砺文集卷七　　　　元　傅若金　撰题防
　　书安南使求书卷后
　　安南使至京师之一月阮飞卿持纸即余求书大纸六十二畨为一帙其作大字者三十七纸纸可四十字书醉翁喜雨二亭及岳阳楼严先生祠堂记次者十七纸纸六十字则书前后赤壁赋又其次者二纸纸百四十余字则书克巳铭既悉为书之又如克巳铭字者六纸求书吊古战塲文而余意不欲书也夫兵者圣人不得已而用今天子方以文德懐四裔苟不得已伐罪之师则有矣岂若好功之主穷兵以毒天下者哉余不欲称古战塲于今日也且其求书于余亦以余尝使其国而见知乎吾闻伐国不问仁人有问焉君子且耻其对今而求书古战塲文于余将以余为不仁是余前日不足见知其国余又耻而不欲书之借曰文以吊古有风利之义而其辞则已戚矣自余幼既不忍诵焉况书之乎若纸不可虚反则请书汉文帝赐南粤王佗书以归之呜呼余书不足称也逺人之求及此盖笃好于文者矣岂不深可尚哉
　　书邓敬渊所藏大明歴后
　　右邓君敬渊所藏至元十四年丁丑嵗大明具注歴一本盖国朝混一天下始颁正朔之制也其十二月下所注与今授时歴小异而加详焉有长星短星往亡公辟俟大夫卿六十四卦七十二自金正隆戊寅迄大元至元丁丑百二十年咸属而建国革命之始改元置闰之次灿然具见若八门占雷五鼔卜盗十干推病八卦勘婚凡以使民勤事力业趋吉避凶者亦莫不备至呜呼古者圣人顺天道敬人时所以重民事也今观我元受命颁朔之初而敬天勤民若此其至兹国之所以兴欤尝闻先辈言国初歴庚午嵗闰十一月而宋歴误置闰十月今验之果然夫闰月以定时成嵗者也置闰差则时不定嵗不成矣宜宋之将亡也是故歴象之制有国者不可不慎
　　防章存诚所藏杨妃齿痛图后
　　孔子曰吾未见好德如好色者也闗雎之乐淑女鸡鸣之思贤妃后世无画之者若唐贵妃杨氏病齿而宗视之当时未知果有此否即有之亦常情尔非若扪乳之浴洗儿之赐为大可怪而画者争传之以启天下后世之议何其薄哉然使宗之勤政恒如初年时励精求治不躭于乐不溺于爱此亦何自而至焉呜呼宫闱之内可戒者多矣古之人君左史记动右史记言夫有以哉
　　题宋尚义所藏宋马麟画皇都春色图后
　　宋髙宗皇帝以飞白书唐吏部侍郎韩愈早春诗一首其臣马麟以其意作皇都春色图一卷进之今流传人间为新喻宋氏所葆藏余惟此图合韩吏部诗宋君臣书画为三絶宋氏葆之宜也独因是有感焉唐之都至汴宋已墟宋南渡汴之都亦墟矣当时君臣能无黍离之叹耶今距宋南渡又二百余嵗宋故都之墟益可感矣而书画独传其流风犹可想见然国之所恃以久逺者有大于此岂徒书画足传哉
　　书程子亷诸人诗后
