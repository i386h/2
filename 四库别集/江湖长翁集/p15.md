<!-- { "loadSidebar": true } -->
　　抱愁莫遣朱弦鸣此声更与愁人听江边一闻琵琶语月惨风凄如动情何况思妇伤幽独少年多艺顔如玉江州司马廊庙人暮上谏书朝放逐轻拢细撚忍泪弹开樽侧耳思惘然一诗说尽两心事遗音翻入歌舞筵此翁诗名自千古诵诗亦叹琵琶女谁惜亭前泊舟客颇为漂零动凄楚邻家故妓春风手此曲毎侑浇愁酒今宵月影秖三人倚栏长啸空搔首
　　题陈主管东墙三岘图
　　堂上不合青枫起烟雾墙间江山更疑误千岩万壑明灭防翠浮岚满窻戸岘山鼎列屹相望发地撑空骞欲翔一峯拔起羣山上嶪若紫盖相雄长仙山佛国住杳霭晨烟暮云追戃恍良工妙与山写真诗中有画须诗人诵君清诗对画壁承蜩斵鼻俱疑神知君懐古有髙趣我擥襄山识佳处愿抄此诗誊此图开巻时时揖羊杜
　　次韵许节推喜雨
　　昨夕听雨喜不寐清晓欲作喜雨诗撚髭临纸笔未落堕前乃获琼瑰辞白鵞兎烹巫不鼓麦田欲干沛甘雨璧扬辉珠剖蚌诗思方悭得竒语似闻比屋歌謡中如我与君欢喜同偕渠一饱已入手锡羡隂隲繄谁功民是天民天自恤佻天之功天所疾君言宠矣吾敢荷更喜因诗识诗律吾侪丰悴悬诸天此雨无亦天兴怜转头匕筯荐饼托鼓腹可但田家乐
　　再次韵
　　旧雨新雨不后期丰年当复歌周诗手调玉烛属廊庙归功假手敢固辞妇子赴工听晓鼓山歌和应挥汗雨麦黄蚕老十分熟坐衙日日闻此语偕君薄宦羣山中与我忧喜大抵同畏垒谬诧庚桑楚醉乡盍访王无功向来小旱烦忧恤喜雨新来慰衰疾焉得妙思作彊对如埙如箎吕应律行藏老矣不问天一饱肯受儿辈怜炉熏频炷牕频托公余还我文字乐
　　再次韵荅余司理
　　雨来不后晴不迟今晴昔雨皆可诗自怜老去才易尽平日尚有黄绢辞挑灯初听咚咚鼓南风収尽檐间雨麦根既润燥乃宜此事时传老农语人家屋脊黄云中南村北村欢笑同定知老子喜欲舞鼎来骚客争奏功诗人例穷天肯恤浩然不逢李贺疾宿习纒结我未脱前身永思今次律君亦妙巧戕其天低摧与我皆可怜此篇严宻更开托却须编入襄阳乐
　　次韵荅路监岳
　　房陵水秀山崛竒政与路子昌其诗临风啓缄诵杰句狂酲病卧闻楚辞隂阳闭纵坎其鼓年年凟神为旸雨所嗟坐衙未暖席已有疲民相吿语买牲酾酒方热中霈然一雨千里同雨足便晴夏田好麦秋决可収全功与民父天免衔恤更因欢喜忘肺疾雄篇良佩君记存聮翩古调仍唐律【君前以律诗见遗】人才髙下渊视天貂不易续私自怜侧理漫草腮漫托纒声鹿鸣嫓林乐
　　再次韵荅节推司理
　　人生行乐当及时底用躭古仍癖诗老子平日汗牛载五穷追逐不得辞罗帏围香击鼍鼓食填巨壑酒如雨君看白面纨袴郎不知经史何等语笑我蠧鱼尘简中口角儒墨纷异同腹雷昼隐吟仰屋诧向子墨収新功雪毛眵眼不自恤讥诃抵触取憎疾几人插羽上金銮漫云九事八为律不如醇朴还吾天抉肠剔肾谁汝怜且从酒徒趂落托向来失计今差乐
　　再次韵荅梁教授
　　隂晴如期喜可知况复攟束収新诗相如未至客之右开编自愧多芜辞倅贰付我千家聚佩襟戴君霑化雨相从可独臭味同接耳仅听淮乡语诗来惊倒嗫嚅翁结字着语古与同少须官廨住家稳徃问句法几即功似闻知津问沮溺山间晴干度山疾一笑行举通家杯计日尚前防賔律过君定发醯瓮天倾囷倒廪当吾怜家居除领齐睂托意与诸雏诵思乐
　　记扬州旧事【吟成遂复用此韵一笑事固有大同小异者】
　　合宫嚼蘂今栁枝燕台酷赏骚人诗国色天香岂凡品琼枝璧月信好辞向来弄影对箫鼓楚山髙深自云雨若为白昼去临卭鹦鹉难防漏私语翡翠久矣雕笼中转头缥缈云鸿同遥知懐璧骇众目负山虽力难为功敢意归来辱収恤瑾瑜匿瑕山藏疾客子一诵打鸭章东君卢胡置严律风生翠扇阊阖天酒边重听想夫怜【阙】中之燕当掌托老【阙】　　裙裾乐
　　再次韵荅节推司理路监岳
　　世传秀句我既不能如唐王维民依慈母亦复不能如汉杜诗一官彊顔窃温饱粗免庚癸形廋辞分从村歌趁社鼓厌见翻云覆手雨槖中仅办买山钱径当拂衣践此语三子表表吾眼中趣操肯复衰朽同辞坛崭然推大手官业行矣収隽功老夫老矣暇他恤灌园之隟要治疾折腰曳裾今痛定端知缩鼈取卒律谁能违性誉所天俛睂屏息前乞怜回思一挽间千托带索弹琴有余乐
　　赠梁教授【梁与予颉颃翰墨相傲于寂寥穷约之境惠诗用其韵荅之昔人反招隠意也】
　　梁侯藿菽芼山雌冷坐欲试菁莪诗嗣圣急贤饥渇似项背趣召君得辞九门方悬帝尧鼓久旱可无傅岩雨几听言议得韬韫了知它日醻所语人言才俊当居中可使流落吾辈同邓禹旧补文学掾萧何不书野战功民庸国计当惠恤和扁之侧无废疾会看同沐一台春底用更试三尺律生齿所戴共此天杞国过忧吾絶怜八柱如亏迟君托未应诗酒私所乐
　　次韵梁教授
　　房陵为州乱山鎻雅宜着此衰病身勿云蕞尔曹郐下舞袖莫回脚不伸土风疎鬯北通魏语音劲正西带秦入筯卧沙惯割鲜溜匙云子免荐陈发轫淮乡此槃礴两地颇复同真纯出处径付无何有泊乎无营道自亲损欲骤觉静胜热休心宁作艮列夤声名借甚梁夫子相与一笑寂寞濵胸次但有云梦泽衣上不留京洛尘賔友固应消鄙吝妻孥亦解忘贱贫衮衮新篇警衰朽清渊晓吹转漪沦顾惭陆沈俗吏行长须叩户何妨频世儒难得诗造妙汝曹但诧钱通神甓社它年访遗老为君蝇头编旧草【甓社髙邮城西湖山谷诗亦及之以赠孙中丞莘老】
　　次韵梁教授
　　一代司马公山立臯稷后声名竦华夷所乐在五畆著书不止陵左班措世治平嘉祐间不欺之学谁与嗣元城逸驾君独攀秀野之堂新断手俨如拱侍公左右扁榜结字吾何取顾使与堂传永久斯邕古篆学未成钟王石经空典刑向来玩碑一再宿怒猊渴骥惭旧评柴车争道乏妙领画沙之锥犹露頴闭门柿叶徒满屋竟使吴霜飒垂颈潮乎相逢奈老何妙语爱君金叵罗及君未中元祐科深衣容我时相过
　　次韵梁广文重午吊古
　　去年重午饮酒归赓歌醻酢无俗子今年重午约同饮更向诗人阅诗史平生玩物游戯尔把酒孰知情所寄交朋径略形体中嗜好本非杯勺里自昔骚人吟九辩亦知令尹安三已宗英分严君恩重一身摧折财稊米空遗楚俗千古哀沈菰鼓鹢喧江涘属世休明偕五细尚论取友吾谢此但制荷裳扈明月无复凄风起苹芷明日菖盘荐急觞容我客间先坐寐君来何止四者并九室之春贱如水
　　再次韵
　　菰粽蘸蜜防作丝竹萌尚箨榴未子官居端午不可孤小却文移谢胥史酒社切戒屐声疎诗邮莫漫奚奴寄与君相望淮南北宦游适偕乱山里老纡章绂我不称路指云霄君未巳相期玳席醉九室先向花牋惊八米自昔词源浩千顷粗许老子窥涯涘明朝酒罢诧里闾颇尝见客今有此古人独醒怨不逢时搴葹薋弃蘅芷吏隐顾窃诗酒乐自公委蛇容食寐一欢况复醻佳节豪饮当观建瓴水
　　急笔次梁教授韵【祷雨应祈梁有诗襃予过当且早晚有三杯约故末章及之】
　　旱气如燬民其咨漂然一雨喜可知醮席龙坛掲精意青章祝号免愧辞馨香了知罔时怨耕耦亟用发尔私四鬴足食可倚俟三年余蓄夫何疑小麦囷藏蠒已择及此得雨未后时隂晴向人信大巧此柄似付吾辈持岂特贫窭免逋捕抑令催敛减棰笞旱魃蝗蝻方踯躅不待炎火俄殱夷吾皇圣徳帝所佑上瑞何必占蓍龟职民之忧假守事遇烖讵可缺祷祠贪功谓盗古不予读诗愧色浮清涯揣已未敢拜此赐亦念佳句堪疗饥击鉢千纸久不讲聚头一醉属有期自公退食况病减今我不乐将谁欺青楼歌舞有新按中年丝竹聊自怡已戒人谨约束酒阑一屏骊驹诗
　　髙头市
　　陂行欲尽山崛起十数人家住山觜行人不炊市无米买饼充肠听頥防日未薄山収市里闭戸人家呼不起今春倦憇车曾抳风物人情不如此主人睨屋为翁指方秋此屋犹在水闾里襁负皆转徙老夫危不鱼腹死更向秋田问余几使之饥寒责防耻不忘资人约诸已焉得人人顔氏子向纯厚俗今不美曾是登山号庚癸
　　谢髙机宜惠纸
　　诗人百用皆草草文房所储备精好君家此纸世上珍肯分嘉惠及此老女肤腻滑葭膜匀溪叟捣氷旧疑神何人袖有善幻手解蓝田玉山为贫银光鱼卵人皆重薛涛小牋才近用盍自留供凤尾诺十吏巻舒防飞动杜郎百幅顾见贻敢用实腹疗朝饥囊诗方逐大堤客快意挥扫播掿辞防翰墨勲闯宏大功名逼君方未沬何当太史牛马走秉笔特书端有待
　　寄安抚程丈【次谷城常宰送羊先是襄阳蒸羊甚佳试效蒸之亦不恶故作】
　　书生次舎先菜把廼有甘肥来筯下今日之羊我为政属餍敢忘分甘者府公寛容盖代豪怜我诗穷仍老饕卧沙九肋匕不筯出甑嫩颤如花糕即今野饭山栖地食指屡动饥涎坠谷城明府府公似割鲜庸继台无馈食神黄媪喜欲颠一夜搜诗不得眠将军问腹汝见负世用官业俱茫然论情少须分袂处未敢径指房山路饿鹰得饱遽飏去政恐陈登轻吕布
　　次韵程安抚蟹二首
　　横前两锋踞草泥恃勇宁复防吴儿倐随主父死五鼎岂止郭最遭寝皮凡物有用皆贾祸汝祸已酷孰使之平生一窟不自办敢羡鲸鳄游天池含饴茹酒瞢懐璧仅得士女称珍竒不揺喉牙诧隽永逺封甖缶争矜持爬沙躁扰良可念请续杜老观渔诗
　　物生不学螭蟠泥祸及乃诿造化儿良材厚味庸自保熊毙以掌豹以皮雄防介甲亦壮矣乗流未可听所之托身要是鲲鹏宅不然借穴习家池主人仁心及虫蚁一肉三韭不好奇毎讥骚客寒蒲缚更笑狂士左手持忍馋爱物良未失可愧于牣形声诗
　　次前韵言懐
　　庄叟所愿龟曳泥正平止从屠沽儿了知声利昬酣者一一痴骨包妍皮江湖我虽吏隐去仰视二子终愧之逝将归种二顷秫又欲深凿六亩池目寄飞鸿百念息付渠夸世与钓竒山翁溪友结三益长年直钩时一持灌园之隟课阿买分题细和陶翁诗
　　次韵程帅【程分惠糟蟹破戒食之因诗来遂作】
　　嗜欲割去土与泥调虞气血等稚儿拘拘谫谫世所怪未免鹤髪仍鸡皮甘脆为目不为腹蚕茧自缚良苦之两螯公子大于扇九室春色堪为池【九室春房州酒名】开缄况读万选句快意领此一叚竒自怜忍欲忍艾似涎流津饐不自持明知喘疾有时愈更寄斫雪加飡诗
　　分糟蟹送沈守再次韵
　　笑呼赤脚拆印泥妇姑欢喜舞两儿沅江似识九肋鼈伏雌秖惯五羖皮海螯不落江下郭索公子是似之但闻淮浙诧此味岂意分来江池【今年二州大蟹不乏】闭戸独亨良多愧古以饕餮聮穷竒使君据案带减围一杯解顔情分持未用秉烛唤窈窕促轸且弦诗老诗
　　再次韵【犯雪南归因帅来诗有雪句】
　　腷趵履险不踏泥我亦防蹇驱驴儿云吹寒作飞雪碎渺漭无地皮幻苍变白顷刻尔翕张披拂谁为之定自帝所千玉妃羽衣鹤帔集瑶池俯视下方粲一噱剪水刻花争出竒忍寒索句徒自苦万象偕我遭控持明朝雪収鹊亦喜邮筒到眼还新诗
　　帅寄诗再次韵
　　才力髙下岐云泥龟镜国老乳臭儿纷纷过眼败人意棘端覔猴毛不皮江西久无金华伯平水未识元微之府公牙頬着天籁吮潄濩武鸣咸池江城屡雪传新作梁园赋客让瓌竒振两文忠旧号令赤手破敌无所持小人拜赐但袖手匪报未办瑶华诗
