<!-- { "loadSidebar": true } -->
　　癸夘早移舟过东门登岳庙入荐福禅院陈茔中作记偶免兵火观音堂极髙爽或云东坡赋红梅阁即此也邂逅白沙萧岳英在此权摄同观钱俶开宝九年五月金书法华经当时共舍二十通今仅存五巻光明如新乡贡进士萧鸿武进丞李徳明绍来谒萧生犇牛人与岳英同寓寺中又同岳英过天庆观修廊颇严整殿背有李某畵双龙嵗月侵久势欲腾拏葢名笔也道正房植虞羙人花状类双鱼色如金鳯其叶与牡丹无异又过太平寺之弥陀院观徐陟水壁波涛隐起毗陆所工之艺也老僧守稠云东坡元祐六年三月二十八日过寺赋诗云醉中眼缬自斓班天雨曼陁照玉槃一朶官黄微拂杀鞓红魏紫不须看【右净土院牡丹】六花檐卜林间佛九节菖蒲石上仙何似东坡铁住杖一时惊散野狐禅【右华蔵院檐卜】其碑近为何提干者取去晚赴茂之饭遂宿其防复移舟泊州桥
　　甲辰早撑舟至天喜桥肩舆胜业寺三门自唐碑叙寺本陈果仁宅西廊已壊东廊仅存又东入观音讲院僧云陈祠迩遂同徃门列三碑其一唐天宝中记文元和间立其一刻大业十一年果仁告身并其妻舍宅疏其一近世太常博士夏之文为太守周祀修新庙作记庙廊数十间周祀毁贡院而为之按果仁字世威本州人隋朝屡平剧盗唐武徳三年为防将所毒妻轸氏以宅为寺而庙食自唐已盛屡加封爵南唐保大间册为武烈帝俗传五月八日生新庙之后有镇武殿又其后乃神之旧殿像为方面不甚大或曰真身也殿前桧树殆数百年之物归舟少休复度桥访胡武平功徳院院乃武平创造治平元年七月请额曰感慈报恩遗令不许子孙祔享止祀其三代故羣从不得扰之堂有二板壁东坡草书倅杭和陈述古二诗其一自有羙堂乘月夜归所谓娟娟云月稍侵轩者其一过周长官夜饮所谓二更铙鼓动诸隣者经崇观磨洗今粗可辨初在门庑近徙置堂上蒋灿题其后对壁又刻元丰八年五月二十七日东平孟震逰寺留题复刻颂云碧玉盌盛红玛脑井花水养石菖蒲批风抹月晨斋罢试问禅师得饱无其上别刻二颂一与上同而改后一聨云也知法供无穷尽只问禅师得饱无一同集本只改请为慿师观前軰于小诗犹润色不一愈改愈胜故私记于此长老名无碍而集中不书堂上及僧堂皆画水活势不减弥陀院者顷之出广化门里许观武平墓庵中有欧阳公所撰神道碑宣和间访孙集禇书而成之其额则集顔书宇夫右丞父茔相去不逺初武平间其弟死自京师贻书族长云某处地葬后出两府吾弟有子可当之谓宇夫也其后果騐此帖今蔵胡氏武平于天文地理无所不通而其父子及宇夫父子塜兆相望皆葬平地凡俗所谓来山去水皆不可与而武平复先视其贵贱而后与地谚有山头堂上之说信不诬也今胡氏子孙禄仕数十人中间世【阙】交脩又亚政涂与蒋頴叔家并为此邦甲族何其盛哉午间赴葛家之防其居邹志完诸子之居近买之晡后出门中夜抵无锡县
　　乙巳午后至许市登法华庵望阳山在数里间下有澄照寺今为岳右丞功徳院其傍龙母庙颇灵异顷嵗尝至焉晚抵平江入阊门泊北寺寻徙承天能仁寺观铜佛图经云梁陆僧瓒舍宅为寺中有圣姑庙葢陆氏女今号恵感夫人郡人祈子颇騐顷之章济之运干来同防从母宅戊寅之别今十年矣章氏甥杨昉叔明同宿丙午唐致逺判院来【阙】壻也
　　丁未赴范至能吏部防李全自庐陆来永和诸位武义临安诸兄皆有书
　　己酉早同济之明叔致逺逰虎丘图经云山在长洲县西北九里一名海涌山上有云岩寺真娘墓剑池饭罢谒陈省华王禹偁叶参蒋堂画像歴东西庵归过半塘寺朱长文续图经云虎求寺即普东亭献穆公王珣及其弟珉之宅寺前有髙僧竺道讲堂生公立片石作听徒折松枝而为谈柄其虎跑泉陆羽井见存
　　庚戌王仲谟仲告仲显自昆山来至普门禅院谒之景徳中日本僧寂照尝居此旧刻朝宰诸公送行诗今亡长老师璨约唐致逺及仲谟昆仲过万夀禅院素饭并招范至能长老蕴癸未嵗住经山识之万夀本丁晋公祖守节造今号报恩光孝寺乃平望刹也
　　辛亥药局林修之极相访
　　壬子仲谟兄弟归昆山谒张汉卿推官顔休之省干独逰北禅院主者恵深住数十年一力新之十六观甚严洁图经本戴颙宅
　　甲寅赴张汉卿防约为天池之逰
　　乙夘早别从母登舟同济之至崇真宫相别于阊门范至能顔休文相别于门外致逺聨舟绕城望姑苏舘而过八里至横塘入般若寺又数里至董山法云寺陈国长公主及石驸马葬堂上寺之轩皆可眺望登塔一级山峻窄而止谒峰髙下相连如笔格山又数里过木渎镇遂至灵岩廨院村民磔虾蟆可闵以钱二千市千二百纵之呼笋舆上山半有憇亭由支径访西施洞今为石龛塑像佛回视已见太湖按吴越僧智贤干徳三年所作智积记云图志言阖闾城西砚石山髙三百六十丈在吴县西三十里阖闾宫苑琴台响屧廊舘娃宫复有砚池玩花池明月池山前十里香径梁天监二年置寺十五年有僧自画梵相于佛殿壁间后有西天僧见之云此智积菩萨也余文不録旧号灵岩秀峰院今韩世忠请为功徳院长老善乡来同自响屧廊过草堂上琴台下视川原华丽太湖数百里在眼中致逺置酒胜集堂傍有圆照禅师塔塔临石池即砚池也故此山号砚池山近地别有村其石可作砚及器用堂上望湖边两山相对东曰胥山西曰香山其中曰胥口故老言香山产香堂下平田之中有径直达山头西施自此采香故一名采香径亦云箭径言其直也或云由此投伍员尸故有胥山胥口之名香山西北连穹窿山湖中山之大者有东西二山皆号洞庭山余多岛屿云夜待月望湖光然后就枕顷年尝同章茂之兄弟剧饮于草堂濯足偃松间中夜方寝今日之乐又过昔逰所惜偃松一枝已瘁至能走介送熏香松黄新茶其简云来日登天平须攀援至逺公亭及诸石屏处白云泉名在水品其色凝白葢乳泉也张又新以虎丘石井在第三松江在第六而此泉未知如何试一别向夀老欲作亭泉上及别筑逺公亭而范氏媪居寺中扰之遂止寺右上山路傍有石极形似
　　丙辰早以香茶供智积殿周行寺宇惟倦于登塔乃吴越平江节度使孙承祐为光国妃所造成于太平兴国二年丁丑嵗犹未纳土今一百九十矣卿老具饭人力軰能鼓笛径呼而奏之登诸天阁烹至能雪液歩至后门观大井其径丈余正东望昆山县百里皆平田惟一山突起葢县郭之马鞍山山寺在焉东北连山其长常熟县之虞山也自此升小车过天平下岭甚峻约数里至白云寺图经云唐宝厯二年置在县西南二十五里本逺公道塲今为范文正公功徳院义仓在其中文正公父祖葬山下故范氏多寓傍近或居寺廊寺有白乐天苏子羙王君玉蒋希鲁诗刻乆阙主僧庶事不治欲同致逺登山而脚力顿疲颇难之然思至能简中语恐遗恨他年遂奋衣右转而上酌白云泉甚白而甘蹑石磴至卓笔峰峰髙数丈截然立双石之上附着甚臬兀疑其将坠如屏如矗或挿或倚偹极竒怪行十之七石愈众而力愈疲乃循左径访石室三面壁立覆二大石少休其中下至小石屋一石覆之又下至飞来峰髙二丈上鋭削微附磐石前临崖谷兹其异也又东下逺公庵一名望湖台正值寺后今废又下至五丈石亦名阁石上至次头陀岩有葢斜蔽之次至石拳势隐起名不虗得此山大抵皆石也瓌形诡状可喜可谔今日适疲倦又当暑不能穷其巅然郡人能至予之所至者寡矣寺僧呼归寺欲拜文正公及四子像坐待鱼钥移时乃至明日葢文正忌辰云寺有明因塔院诘曲随山殊廹窄初僧智华与蔡京善政和间为乞此额且立碑焉茶罢即行过晨台山大石特立进至膓岭道傍有曾彦和父墓碑未百年已荒败又度贺家岭大石如横案上立两石俗云岭皆有新妇石此其箱箧也午饭王份知县坟庵份吴江庵主人也未时至张汉卿天池庵汉卿相待久矣按图经吴县西六十里曰华山半由絶顶而上有大池晋太康中尝产千叶莲花今池在山半未知是否汉卿于此营墓就隐负崖为屋凿径穿洞疏水四达其间种梅艺菊以待防人费葢不赀然山石粗磺殊乏秀润晚置酒更好亭亭在池上酒阑肩舆过燕窠山观魏氏山地入魏奉议志庵右过北峰禅院其实魏侍郎宪之庵规模仿寺而为移废额于此入门久之一僧方出侍郎公死才三十年其后寝衰矣归宿天池丁巳早饭罢同汉卿致逺行三里至张唐卿排岸庵庵后大石间有挽云亭皆人力也自此度庙岭并华山凡数里至朱右丞谔永慕庵茔城颇侈葢蔡京当国与谔善勅故也又数里至阳山下望田间二辟邪甚古不知何人坟耕夫云近之輙有峰螫人阳山吴郡之主人也有元居实者绍兴间掌市骨董于塲坐致髙赀今为平江总管阳山既横鹜乃大兴土工筑支龙为生坟其傍起塜舍虽溷轩亦极甃砌之工门外栽花木数千株屈折以势不知靡金钱几万缗矣又二三里度老鼠岭入张齐贤承节庵与汉卿小饮而别同致逺扣魏廸功庵过黄岘岭遂至白马涧舟人已来与致逺酌一杯各解维去以陆务观所送车渠环遗汉卿吴郡惟城西多山起黄山尽阳山两日几徧歴夜宿望亭
　　戊午天申节食时回次无锡县登崇安寺古碑东晋安帝时立近嵗经兵火方造三门佛殿有僧义深善医多赀造五轮蔵甚华又过南禅泗州大圣尝留赐杖有碑记其事比创五百罗汉阁谓之泛海罗汉葢闽人为之航海而来也张婺州元亮相访
　　己未早访刘医即义深也元亮约饭目疾大作不能赴遂同过慧山具蒲馔慧山乃寺之主山而锡山在寺前不甚髙摹陆鸿渐碑汲泉烹茶佛殿下古松可爱太上辛巳冬过此勅近写真寻即枯瘁晚去县四十余里宿庚申早过常州萧岳英立谈而别目疾益甚正坐从母宅剧饮过量且冐暑逰山故也晚宿沙子口
　　辛酉食后抵宜兴目疾不能出客至亦不能见
　　丙寅平江守姚令则直阁宪遣使致洞庭春冷泉酒书箱十余种是月六日国史院进呈哲宗宝训一百门六十巻并目録二巻有防经修而在外者减二年磨勘而予预焉
　　六月朔丁夘外舅卒哭祭
　　己夘庄徳迈送溪鳞此日目赤稍退而脾胃怯弱百物皆忌偃卧榻上无聊可知前兴国梅山福盛长老大恱至自无钖仲宁招之卜地也
　　戊子邵至卿运使相访自闽改湖南而归也目赤虽去而翳晕生
　　己丑新吴江宰邵宣教輗及其弟新秀州司理輶相至卿之子
　　庚寅初伏便觉酷暑闻吴璘以四月十七日上遗表有防汪应辰升宝文阁学士权节制兵马兴州制置司分兴元利州作两路以吴胜任天锡总其军晁公武除待制知兴元府应辰疾速前去以漕臣权成都已而除虞允文大资政充宣抚使未几允文依旧知枢宻院再押治事仍为宣抚使二十日出门

　　文忠集巻一百六十七
　　钦定四库全书
　　文忠集巻一百六十八【泛舟逰山録二】
　　宋　周必大　撰
　　起乾道丁亥七月尽是年九月
