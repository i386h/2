<!-- { "loadSidebar": true } -->
　　帝唐逺胄御龙遥绪【善曰班固汉书賛曰范宣子曰祖自虞以上为陶唐氏在夏为御龙氏晋主夏盟为范氏　向曰刘姓自虞以上为陶唐氏在夏为御龙氏故云帝唐御龙胄绪末也】在秦作刘在汉开楚【善曰班固汉书賛曰范氏为晋士师鲁文公世奔秦后归于晋其处者为刘氏汉书曰楚元王交髙祖同父少弟也为楚王沈约宋书曰髙祖楚元王交之后也　翰曰后居秦始为刘氏及汉髙升为天子以其弟交为楚王皇后则其后也】肇惟淑圣克柔克令【善曰克能柔已见上文令妻夀母　济曰肇者始淑善克能也】清汉表灵曽沙膺庆【善曰韩诗曰汉有游女薛君曰游女谓汉神也谢灵运登江中孤屿诗曰表灵物莫赏汉书元后传元城建公曰昔春秋沙麓崩晋史占之曰后五百四十五年宜有圣女兴其齐田乎今王翁郑孺徙正直其地日月当之元城东有五麓之虚即沙麓地后八十年当有贵女兴天下幽通赋曰王者膺庆于所感　良曰同善注言皇后神灵表异庆福膺当有类于此曽髙也】爰定厥祥徽音允穆【善曰毛诗曰文定厥祥又曰太姒嗣徽音则百斯男　铣曰厥其徽美允信穆和也】光华沼沚荣曜中谷【善曰诗序曰采蘩夫人不失职也诗云于以采蘩于沼于沚又云葛覃后妃之徳也诗云葛之覃兮施于中谷言皇后之徳光华荣曜于此也向注同】敬始纮綖教先穜【直龙】稑【音陆　善曰列女传敬姜曰皇后亲织紞公侯夫人加之以纮綖周礼曰上春诏王后帅六宫之人出穜稑之种而献于王　翰曰古者后妃亲织紞公侯夫人加之以纮綖綖冕上覆垂者也周礼上春诏王后帅六宫之人而出穜稑之种而献之于王言此为敬之始教之先也】睿问川流神襟兰郁【善曰蔡邕袁公夫人碑曰义方之训如川之流扬雄书曰贤女馨香芬于兰　济曰睿圣也圣问谓天下相问圣徳也襟胷懐也川流言广大也兰郁言芳盛也】先徳韬光君道【五臣本作临】方被【善曰先徳谓明帝也韬光谓封西昌侯之时也广雅曰韬蔵也吴志贺劭上疏曰陛下昔韬蔵神光潜徳东夏干寳晋纪文帝贻吴主书曰韬神光福徳乆劳于外　良曰韬蔵被及也谓髙宗未即帝位时蔵光于下而为君之道以及于人者而皇后内助也】于佐求贤所【善本作在】谒无诐【善曰诗序云巻耳后妃之志也又当辅佐君于求贤审官内有进贤之志而无险诐私谒之心　铣曰言皇后之徳佐于此也谒请诐谄也】顾史式陈诗展义【善曰班婕妤自伤赋曰顾女史而陈诗　向曰顾视也史女史也广式法陈布展申也】厚下曰仁蔵往伊智【善曰周易曰山附于地剥上以厚下安宅干寳晋纪揔论曰仁以厚下易曰蓍之徳圎而神卦之徳方以智神以知来智以蔵往　翰曰丰厚在下之人自不取功是曰仁蔵已过往之善物不得知是惟智也言皇后兼有此徳也】十乱斯俟四教罔忒【善曰论语武王曰予有乱臣十人孔子曰才难不其然乎唐虞之际于斯为盛有妇人焉九人而已马融曰其一人谓文母也礼记曰古者妇人教以妇徳妇容妇言妇功郑诗笺曰法度莫大于四教广雅曰忒差也　良曰武王有乱臣十人文母居其一斯此俟待也今世亦待皇后而成其数也四教谓妇徳妇容妇功妇言也罔无忒恶也】思媚诸姑贻我嫔则【善曰毛诗曰思媚周姜又曰问我诸姑又曰诒我来牟孔安国传曰嫔妇也毛诗序曰后妃化天下以妇道　铣曰媚爱也诸姑谓先太后也贻遗也嫔则为妇之法则也】化自公宫逺被南国【善曰礼记曰古者妇人先嫁三月祖庙未毁教于公宫诗序曰文王之道被于南国　向曰化教也言皇后先学而后配于髙宗余同善注】轩曜懐光素舒伫徳【善曰光徳皆谓后也言轩曜思大明以増耀素舒伫圣徳而分彩也轩辕星名曜星也刘歆有曜厯楚辞曰前望舒使先驱王逸曰望舒月御也　翰曰轩曜谓轩辕星主女主也素舒谓月亦比后妃也懐光伫徳言如星月含懐光彩延道徳也】闵予不祐慈训早违【善曰毛诗曰闵予小子周易曰天命不祐晋中兴书曰肃祖太妃荀氏薨显宗诏曰朕少遭闵凶慈训无禀广雅曰违背也济曰闵予东昬自伤之词也不祐言天不祐助我也慈训谓皇后也早违谓早弃我而崩】方年冲藐懐袖靡依【善曰尚书曰肆予冲人弗及知左氏传晋献公曰以是藐诸孤毛诗曰母兮鞠我出入腹我郑曰腹懐抱也　良曰冲幼藐小靡无也言方年幼小而皇后遂崩何不得依懐袖之恩也】家臻寳业身嗣昌晖【善曰周易曰圣人之大寳曰位元皇后哀防文曰昌辉在隂　铣曰髙宗既至天子之位而已得嗣盛明之时也臻至也寳业天子位也昌盛晖明也】夀宫寂逺清庙虚归呜呼哀哉【善曰楚辞曰蹇将憺兮夀宫王逸曰夀宫供神之处也毛诗曰清庙祀文王也向曰夀宫清庙皆祠祭处也寂逺虚空也不可见其神灵也】帝迁明命民神胥恱【善曰谓明帝即位也毛诗曰帝迁明徳串夷载路国语祭公谋父曰至于文武事神保民莫不欣喜又王孙圉曰又能上下恱于鬼神　翰曰髙宗升皇帝位应天明命合神人之心矣胥相也】干景外临隂仪内缺【善曰周易曰干为君为父礼记曰后治隂徳济曰干景谓髙宗也隂仪谓皇后也内缺谓后崩也】空悲故剑徒嗟金穴【善曰汉书曰宣帝许皇后元帝母也字平君曽孙立为帝平君为婕妤是时公卿议更立皇后亦永有言上乃诏求防时故剑大臣知指曰立许婕妤为皇后范后汉书曰光武郭皇后弟况为大鸿胪数赏赐金钱京师号况为金穴良同善注】璋瓉奚献袆褕罔设鸣呼哀哉【善曰礼记曰君致齐于外夫人致齐于内君执圭瓉祼尸大宗执璋瓉亚祼郑曰大宗亚祼容夫人有故摄焉又周礼注曰祼谓以圭瓉酌鬱鬯始献尸也后于是以璋瓉酌亚祼袆褕皆后服也　铣曰璋瓉后夫人以致齐也袆褕皆后服也言皇后既崩以此何献尽无所设奚何罔无也】冯相告祲【子鸩】宸驾长徃【善曰谓明帝崩也周礼曰冯相氏中士郑曰冯乗也相视也东宫赋曰冯相观祲典引曰宸居其域蔡邕曰如北辰居其所也　向曰周礼冯相氏登髙台视天文告祲言髙宗崩之徴祲妖气也宸驾天子驾也长往谓髙宗崩也】贻厥逺图末命是奬【善曰谓顾命令祔也毛诗曰贻厥孙谋左氏传荣成伯曰逺图者忠也尚书曰道扬末命方言曰秦晋之间相劝曰奬也　翰曰贻遗图谋也末命临终之命奨厉也髙宗遗我逺谋临终有所戒厉于已也】懐丰沛之绸缪兮背神京之敞【善曰丰沛喻帝乡也汉书曰髙祖沛丰邑毛诗曰绸缪束薪毛苌曰绸缪犹纒绵也风俗通曰秦政并吞六国包宇宙之敞也　济曰丰沛汉髙祖乡以喻安陵也绸缪相视貌神京谓齐都大敞明也】陋苍梧之不从兮遵鲋【扶句】禺以同壤呜呼哀哉【善曰礼记曰舜葬于苍梧之野二妃不从山海经曰大荒之中河水之间鲋禺之山帝颛顼与九嫔葬焉　良曰舜葬苍梧二妃不从故陋之帝颛顼与九嫔葬于大荒之中河水之间鲋禺之山故遵之】陈象设于园寝兮映舆【亡犯】于松楸【善曰楚辞曰象设君室静闲安汉书曰自髙祖下至宣帝各自居陵傍立庙又园中各有寝蔡邕独断曰金者马冠也如玉华形在马髦前　铣曰园寝陵庙也言陈列生时象于庙中舆车也马饰也松楸谓陵上所栽也】望承明而不入兮度清洛而南游【善曰陆机洛阳记曰承明门后宫出入之门籍田赋曰清洛浊渠　向曰谓灵驾出赴于陵也承明门与洛水皆在东京今宋都拟而称之】继池綍于【五臣作之】通轨兮接龙帷于造舟【善曰礼记曰饰棺君三池郑曰悬池于荒之端若今承霤然又礼记曰饰棺君龙帷振容黼荒郑曰荒也在旁曰帷在上曰荒皆所以依栁毛诗曰造舟为梁　翰曰继接也礼记曰饰棺君龙帷三池悬池于荒之若承霤形也綍引輶车也又云饰棺君龙帷振龙黼荒通轨谓广路也造舟浮桥也言灵驾威仪继接于广路浮桥之上也】廻塘寂其已暮兮东川澹而不流呜呼哀哉【善曰南都赋曰分背廻塘吕氏春秋曰水泉东流説文曰澹水摇也　济曰言景物助其哀也廻塘曲隄也寂空也东川东流也澹水止貌】借閟宫之逺烈兮闻纉【祖管】女之遐庆【善曰毛诗閟宫曰赫赫姜嫄稷母也烈业也又云纉女维莘长子维行遐亦逺也庆善也言甞承此者逺之比业同善也】始协徳于【五臣作之】苹蘩兮终配祀而表命【善曰晋中兴书防明穆皇后曰正位闼房以着协徳之义辨亡论曰赵逹以禨祥协徳诗序云采苹大夫妻能循法度也又云采蘩夫人不失职也汉书曰天地合祭先祖配天先妣配地命爵号也　翰曰诗序云采苹大夫妻能循法度也又云采蘩夫人不失职也言皇后死于髙宗未即位时也汉书云天地合祭先妣配地言皇后终加尊諡而为先妣是表明天命也】慕方纒于赐衣兮哀日隆于抚镜【善曰东观汉记云上赐东平王苍书曰向卫南宫皇太后因过按行阅视旧时衣物今以光烈皇后假结帛巾各一衣一箧遗王可视瞻以慰凯风寒泉之思西京杂记曰宣帝被収系郡邸狱臂上犹带史良娣合防转丝绳系身毒宝镜一枚旧传此镜照见妖魅得佩之者为天神所福故宣帝从危获济及即大位毎持此镜感咽移辰宣帝崩后不知所在　铣曰同善注言是东昬观皇后旧物悲摧若此也慕思纒结隆盛抚持也】思寒泉之罔极兮托彤管于遗咏呜呼哀哉【善曰毛诗曰爰有寒泉在浚之下有子七人母氏劳苦又曰欲报之徳昊天罔极毛诗曰静女其娈贻我彤管毛苌曰古者后夫人必有女史彤管之法　向曰同善注言东昬侯慕托此遗咏而増其哀】碑文上
　　郭有道碑文一首【并序】
　　蔡伯喈【善曰范后汉书曰蔡邕字伯喈陈留人也辟桥府稍迁至郎中后董卓辟邕迁尚书及卓被诛王允収邕付廷尉遂死狱中五臣注同】
