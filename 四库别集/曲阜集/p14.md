<!-- { "loadSidebar": true } -->
　　神道碑　　　　　　　　　　杨　时【山】
　　公讳肇字子开姓曽氏其先鲁人后世迁豫章五世祖讳洪立为南丰令因家焉髙祖讳延铎散骑常侍曾祖讳仁旺赠尚书水部员外郎封沂国公祖讳致尧尚书户部郎中直史馆赠右谏议大夫封密国公考讳易占太常博士封鲁国公母京兆郡太君周氏文城郡太君吴氏仁夀郡太君朱氏公生而頴敏不凡髫龀时能诵数千言从兄中书舍人子固学日夜不辍为文温润有法治平四年进士及第调台州黄岩县主簿邵安简公亢守郑州荐其贤请为州教授四方之士闻风而至者踵门受经无虚席时上方向儒王荆公安石言公经行宜居首善之地有防召对延和殿除崇文院校书兼国子监直讲馆阁校勘删定九域志改大理寺丞同知太常礼院太常自秦以来礼文残缺先儒各以臆説无所稽据公在职多所厘正亲自祀皇地只于北郊盖自公发之权判太仆寺殿中省除集贤校理修仁英两朝正史转国史院编修官判登闻鼓院除尚书吏部郎中官制行每便殿引选人上常目送之出殿门而止与修两朝寳训制勑有学术精博操履坚正之称实兄子固草也元丰五年九月母丧去位明年四月兄子固卒公与兄鲁公子宣忧制过哀服除公起为尚书吏部郎中接伴契丹贺正使元祐元年为实录院检讨官擢起居舍人转中书舍人谏官王觌言执政忤防落职知润州公封还词头言觌之一身出入内外不足为轻重而陛下寄腹心于大臣寄耳目于台谏二者相须不可阙一今觌一言论及执政即日去之是何爱腹心而涂耳目岂不殆哉上悟加觌直龙图阁以公给事中公乞外以寳文阁待制知颍州明年徙邓齐陈州又明年徙知应天府七年入为吏部侍郎哲宗既亲政追用旧臣尽复熈丰之法数称公议礼有守及公入对不及垂帘事所陈皆国家大体以为人主虽有自然之圣质必赖左右前后皆得其人以为立政之本宜于此时慎选忠信端良博古多闻之士置诸左右以叅讽议以备顾问与夫深处法宫之中亲近御之徒其损益相去万万矣忤贵近意故不得留除知徐州数月徙知江宁府又知瀛州与兄鲁公易镇除集贤院修撰出知陈秦福州元符三年上皇即位钦圣太后权同聼政一日二府奏事帘中宣谕曰神宗在中宫常称曽肇可用召还除中书舍人即日请对言治道在广言路而巳防日蚀四月朔故事当降诏求直言将命公草诏公且上疏曰陛下简俭清净之化或衰于前宫室服玩之侈声色伎艺之好或萌于心刑狱滋彰之复生忠邪未辨政令赏罚未当左右前后阿谀壅蔽窃弄威福之人未去四方万里啣寃失职之民有不得伸上为之改容公因具着所以言于上者敷告中外于是投匦者日以千数故上得尽闻天下事执政由是恶之欲因事去公上不聼元祐臣僚被谴者咸以赦恩甄叙公请并录死者作训词哀厚恻怛读者为之感怆迁翰林学士兼侍读知制诰谏官陈瓘给事中龚原以言得罪无敢救者公极力论辨公尝奏言近世帝王善为治者莫如唐太宗善言治者莫如唐陆贽太宗贞观之治论者谓庶几成康史官掇其大者别为一书谓之贞观政要陆贽事唐德宗知无不言言无不尽要其归必本于帝王之道必稽于六艺之文此二书虽一代之文章实百王之鉴愿陛下取此二书置之座右留神省览发言行事以此为凖庶几圣德有补万一公在迩英读史记至尧崩三年之丧毕因言尧舜同出黄帝舜且为尧丧三年者舜尝臣尧故也侍读温益进言曰史记世次不足信若尧舜同出则舜娶尧女为娶从祖姑公以史记世次礼记祭法大传之説质于上前益语塞时有陈大中至正之论者以元祐绍圣均为有失鲁公称上命命公推此意为诏谕天下公见上言陛下欲建皇极以消弭朋党须先分君子小人赏善罚恶不可偏废开説甚至巳而诏自中出上命鲁公相公适视草禁中因举数事为戒所谓休息百姓防核庶工甄叙材良敦奬正直未尝不丁宁反复以此也本朝学士弟草兄制惟韩公与公无他比也鲁公既相公即避亲引嫌除龙图阁学士提举中太乙宫修撰哲宗实录神宗寳训国朝防要出知陈州徙太原府应天府杨州又徙知定州元祐士大夫再被降黜公义不独全请与俱贬言者继之遂落学士职谪知和州道除主管舒州灵仙观改知岳州贬濮州团练副使汀州安置崇宁元年九月也五年春正月星变诏求直言毁元祐党人碑复谪者仕籍公得移台州未至复朝散郎寓居润州公厯事三朝践更十五州而守陈州者三所至皆有威惠有去后之思立朝多建明朝廷倚以为重公天资仁厚而刚大之气见于顔靣望之若不可犯即之温然可亲真成德君子也其文之精也克承其家学有两汉之风其不以言语辞色假借人而慎重得大臣之体于今可以庶几前辈风流者惟公一人而巳公以建中靖国元年封曲阜县开国侯食邑一千户赐紫金鱼袋大观丁亥八月三日卒于镇江生庆厯丁亥九月二日享年六十一娶钱塘强氏尚书祠部郎中强公至之女封兖国夫人生庆厯戊子十月十五日卒宣和四年壬寅六月十二日享年七十五公有子八人绲纵绚统緎纬续纁绲中宏博科纵通直郎绚提举湖北常平仓统纁登进士第緎通判常州纬承议郎续乡进士诸孙二十五人皆克世其学有曰悟者以进士为亳州士曹值靖康之变骂敌以死特着忠节悟之弟恬尝从予游仕为宗正丞公之子孙既巳公与夫人于南丰塘源耆皈信寺之左今朝廷用太常之请赠公少师諡文昭时以公之子侍御统来请志铭其墓乃观其所作行状而为之述焉其不能尽述者则有国史在公所着有曲阜集四十巻奏议十二巻西掖集十二巻内制五十巻外制三十卷传于世呜呼读公之书固可以见公为人也铭曰
　　于维曾氏代有令闻作求世德惟公弟昆公之文章温润有法公在大廷端庄是列德言德行可式可师施于子孙忠孝咸宜石室金縢徽名是纪千秋万古仪鉴于此
　　宋史传
　　肇字子开举进士调黄岩簿用荐为郑州教授擢崇文校书馆阁校勘兼国子监直讲同知太常礼院太常自秦以来礼文残缺先儒各以臆説无所稽据肇在职多所厘正亲祠皇地只于北郊盖自肇发之异论莫能夺其议兄布以论市易事被责亦夺肇主判滞于馆下又多希防窥伺者众皆危之肇恬然无愠曽公亮薨肇状其行神宗览而嘉之迁国史编修官进吏部郎中迁右司为神宗实录检讨元祐初擢起居舍人未几为中书舍人论叶康直知秦州不当执政讶不先白御史因攻之肇求去范纯仁语于朝曰若善人不见容吾辈不可居此矣力为之言乃得释门下侍郎韩维奏范百禄事太皇太后以为防毁出守邓肇言维为朝廷辨邪正是非不可以疑似逐不草制谏议大夫王觌以论胡宗愈出守润肇言陛下寄腹心于大臣寄耳目于台谏二者相须阙一不可今觌论执政即去之是爱腹心而涂耳目也帝悟加觌直龙图阁太皇受册诏遵章献故事御文德殿肇言天圣初两制定议受册崇政仁宗特改焉此盖一时之制今帝述仁宗故事以极崇奉孝敬之诚可谓至矣臣窃谓太皇当于此时特下诏扬帝孝敬之诚而固执谦德屈从天圣两制之议止于崇政则帝孝愈显太皇之德愈尊矣坤成节上夀议命百官班崇政肇又言天圣三年近臣班殿廷百官止请内东门拜表至九年始御防庆今太皇盛德不肻自同章献宜如三年之制并从之四年春旱有司犹讲春宴肇同彭汝砺上疏曰天菑方作正君臣侧身畏惧之时乃相与饮食燕乐恐无以消复天变翼日有防罢宴蔡确贬新州肇先汝砺相约极论防除给事中汝砺独封还制书言者谓肇卖友略不自辨以寳文阁待制知颍州徙邓齐陈州应天府七年入为吏部侍郎肇在礼院时启亲祠北郊之议是嵗当郊肇坚抗前説既而合祭天地乃自劾改刑部请去不巳出知徐州徙江宁府帝亲政更用旧臣数称肇议礼趋入对肇言人主虽有自然之圣质必赖左右前后得人以为立政之本宜于此时选忠信端良之士寘诸近班以参谋议备顾问与夫深处法宫亲近御其损益相去万万矣贵近恶其语出知瀛州与兄布易地时方治实录谤讪罪降为滁州稍复集贤院修撰厯泰州海州徽宗即位复召为中书舍人日食四月朔当降诏求言肇具述帝防诏下投匦者如织章惇恶之欲因事去肇帝不聼元祐臣僚被谴者咸以赦恩甄叙肇请并录死者作训词哀厚恻怛读者为之感怆迁翰林学士兼侍读谏官陈瓘给事中龚原以言得罪无敢救肇极力论解时论元祐绍圣均为有失兄布传帝命使肇作诏谕天下肇见帝言陛下思建皇极以消弭朋党须先分别君子小人赏善罚恶不可偏废开説备至巳而诏从中出布之拜相肇适当制国朝学士弟草兄制唯韩维与肇为衣冠荣建中靖国元年太史奏日又当食四月肇请对言比嵗日食正阳咎异章着陛下简俭清浄之化或衰于前声色服玩之好或萌于心忠邪贤不肖或未辨赏庆刑威或有未当左右阿谀壅蔽矫举民寃失职郁不得伸此宜反覆脩省痛自克责以塞天变言发涕下帝悚然顺纳兄布在相位引故事避禁职拜龙图阁学士提举中太乙宫未几出知陈州厯太原应天府杨定二州崇宁初落职谪知和州徙岳州继贬濮州团练副使安置汀州四年归润而卒年六十一自熈宁以来四十年大臣更用事邪正相轧党论屡起肇身更其间数不合兄布与韩忠彦并相日夕倾危之肇平居尝移书告之曰兄方得君当引用善人翌正道以杜惇卞复起之萌而数月以来所谓端人吉士继迹去朝所进以为辅佐侍从台谏往往皆前日事惇卞者一旦势移今日必首引之以为固位计思之可为恸哭比人主意巳移小人道长进则必论元祐人于帝前退则尽排元祐人于要路异时惇卞纵未至一蔡京足以兼二人不可不深虑布不能从未几京得政布与肇俱不免肇天资仁厚而容貌端严自少力学博览经传为文温润有法更十一州类多善政绍兴初諡曰文昭子统至左谏议大夫
　　史臣论
　　史臣论曰曽巩立言于欧阳修王安石间纡徐而不烦简奥而不晦卓然自成一家可谓难矣肇以儒者而有能吏之才宋之中叶文学法理咸精其能若曽氏之家学葢有两汉之风焉
　　西郊野叟评
　　西郊野叟曰公元祐中为西掖元符中再入所着别名庚辰外制集公制诰温润典雅其草兄拜相制汪玉山称之以为得命次相之体
　　宋濳溪学士语
　　学士宋潜溪氏曰曽氏出于郕国公自都乡侯据南徙代有显人至于文定公巩文肃公布文昭公肇起于南丰遂以文章名天下学者同慕不啻景星之与卿云而文肃之子司农少卿纡固守家法亦以辞章称君子谓如鲁殿秦碑见者珍惜司农从孙季貍又能大肆于文言质而义正干淳闲名公多敬畏之自时厥后作者继轨要不可以一二数呜呼何南丰曽氏之多贤哉
　　像赞
　　秉仁厚之天资发刚大之正气立朝而容貌端严不假借人以辞色言语所谓前辈风流真得大臣之体噫仰见公之仪形其斯以为知言之君子而令人兴起也耶寳祐四年二月上戊后学小生陈宗礼得拜公之遗像于世孙曽君有富家并读杨山先生所作神道碑而有感焉因撮其要言以为公賛云
　　奏议遗集后序
