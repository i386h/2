<!-- { "loadSidebar": true } -->
　　收激楚之哀荒节北里之奢滛【善曰楚辞曰宫庭震惊发激楚王逸曰激楚清声也史记曰纣使师防作新淫声北里之舞靡靡之乐济曰激楚楚声哀而荒也此言纣之淫声也此收而去之节而制之】济洪灾于炎旱反亢阳于重隂【善曰言有洪水之灾济之以炎旱有亢阳之灾反之于重隂　翰曰洪大也云雨谓之重隂也言啸之生风风生则云起云起则降雨故济大灾于炎旱故反亢阳而为云雨也亢阳亦旱也】唱引【去】万变曲用无方和乐怡怿悲伤摧藏【善曰郑论语注曰方常也摧藏自抑挫之貌琴操王昭君歌曰离宫絶旷身体摧藏　良曰引曲也用犹度也方比也怡怿喜悦也摧藏谓悲伤之声闻之可摧折于府藏也】时幽散而将絶中矫厉而慨慷【善曰矫举也　向曰厉髙也谓声幽逺似欲絶也中道又举髙而慨慷焉慨慷抑扬意气也】徐婉约而优游纷繁骛而激扬【铣曰徐缓也婉约婉转也纷乱骛走扬起也言声缓婉转而优游乱繁疾走而激起也】情既思而能反心虽哀而不伤【善曰毛诗序曰哀而不伤　翰曰言将啸之初情必思物然后为之则曲终而复不思故曰能反也心哀于物则为之啸则曲终而复不哀故云不伤也】总八音之至和故【善作固】极乐而无荒【善曰毛诗曰好乐无荒　济曰总合也言其至和之音虽乐而无荒淫之道】若乃登髙台以临逺披文轩而骋望【善曰新语曰髙台百仞文轩雕窻楚辞登白苹兮骋望　良曰披谓出户也文轩钩阑言出户临轩而驰骋共逺望也】喟仰抃而抗首嘈长引而憀【留】亮【善曰嵇叔夜琴赋曰新声憀亮憀亮声清彻貌　向曰喟叹也两手相抚曰抃抗举也言临轩逺望喟然发叹仰抃而举首嘈嘈然长引声也憀亮声清也】或舒肆而自反或徘徊而复放【善曰孔安国尚书传曰肆缓也翰曰舒申肆逸也言声或申逸而复息故曰自反也徘徊声不散也言不散而复放纵之】或冉弱而柔扰【善作挠】或澎【烹】濞【音秘】而奔壮【善曰説文曰冉弱长貌上林赋曰柔挠嫚嫚　济曰冉弱和声绕也柔扰柔顺声澎濞奔壮勇厉声也】横郁鸣【善作呜】而滔涸洌缭【了】眺【土了】而清昶【善曰滔涸如水之滔漫或竭涸也缭眺声清长　铣曰横郁鸣谓声直度而繁盛滔涸谓大声出则如长流滔滔吸声则如涸水也洌盛也缭眺清昶声长而清也】逸气奋涌缤纷交错列列飇【必遥】扬啾啾响作【翰曰奋起也缤纷交错繁乱交杂也随风而扬啾啾响也列列风貌飇疾风也】奏【五臣作走】胡马之长嘶廻【善作思向】寒风乎北朔又似鸿鴈之将雏羣鸣号乎沙漠【善曰古诗曰胡马思北风琴道曰伯夷操似鸿鴈之音説文曰漠北方流沙　良曰言啸声似此声也北朔沙漠皆北塞地名也】故能因形创声随事造曲应物无穷机发响速怫【佛】郁冲流参谭云属【善曰淮南子曰龙举而景云属　济曰因物形以创制其声故应于万物无穷尽也机变也怫郁冲流参谭云属皆谓声多而相连貌】若离若合将絶复续【翰曰谓声缓则如离声急又如合声小则如絶声大又如续也】飞亷鼓于幽隧猛虎应于中谷【善曰楚辞曰后飞廉使奔属王逸曰飞廉风伯也毛诗曰大风有隧春秋元命苞曰猛虎啸谷风起类相动也　向曰飞廉风师鼓动隧风所出也虎啸则风生中谷谓谷中也故人啸亦有风感得此二物相动应也】南箕动于穹苍清飇【必遥】振乎乔木【善曰毛诗曰维南有箕春秋纬曰日月失其行离于箕者风尔雅曰穹苍苍天也毛诗曰南有乔木　句曰南方箕星好风故感啸生风则星动于上天风振乎乔木穹苍上天也飇风乔髙也】散滞积而播扬流埃霭之溷【混】浊【善曰国语泠州鸠曰大簇所以金奏賛扬出滞也郑仪礼注曰播散也风赋曰骇溷浊扬腐余　良曰风能散滞积之气播扬而通之飘流埃霭溷浊之物言风无所不振也】变隂阳之至和移滛风之秽俗【善曰礼记曰夫礼乐行平隂阳又曰移风易俗郑曰乐用则正人和隂阳　济曰谓声因自然而气调清雅必感天地故变隂阳之和气移其滛风易其秽俗也】若乃游崇冈陵景山临岩侧望流川坐盘石漱清泉借皋兰之猗靡防脩竹之婵娟【善曰蝉蜎善曰声类曰盘大石也説文曰漱荡口也楚辞曰皋兰被径斯路渐猗靡随风之貌楚辞曰防姢之脩竹　翰曰景大也借坐也臯兰香草也言采臯泽之兰借而坐之猗靡兰美貌脩长也婵姢竹美貌言此处将复为啸下文是也】乃吟咏而发散声骆驿【五臣作驿驿】而响连舒蓄思之悱愤奋乆结之纒緜【善曰骆驿不絶貌论语子曰不愤不启不悱不发毛诗传曰绸缪犹纒緜也向曰发散谓发散其志骆驿声连貌舒申蓄积也悱愤心忧也奋起也乆结纒緜谓乆忧相纒緜也】心涤荡而无累志离俗而飘然【善曰庄子曰圣人无天灾无物累淮南子曰单豹皆世离俗　良曰以啸之清音涤荡而无烦累飘然髙逺貌】若夫假象金革拟则陶匏【音庖善曰孔安国尚书传曰象法也礼记曰器用陶匏尚礼然也　济曰假借也借象比于啸也金革陶匏并乐】
　　【器也】众声繁奏若笳【加】若箫磞【烹】硠【郎】震隠訇【轰】磕【苦代】【音劳善作】嘈【善曰皆大声也嘈音曹　铣曰谓啸之众声繁奏也笳箫皆管器　向曰皆声也】发征则隆冬熙蒸骋羽则严霜夏凋动商则秋霖春降奏角则谷风鸣条【善曰列子曰郑师文学琴于师襄师襄曰子之琴何如师文曰请尝试之于是当春而叩商弦以召南吕凉风摠至草木成实及秋而叩角弦以激夹钟温风徐廻草木发荣当夏而叩羽弦以召黄钟霜雪交下川池暴沍及冬而叩征弦以激蕤賔阳光炽烈坚氷立散师襄曰虽师旷之清角邹衍之吹律无以加之张湛曰商金音属秋南吕八月律角木音属春夹钟二月律羽水音属冬黄钟十一月律征火音属夏蕤賔五月律郑礼记注曰喜蒸也声类曰喜熙字　翰曰熙美也征夏音也故冬发此声感炎蒸至羽冬音也夏骋此声感严霜至商秋音也春动此声则秋霖降角春音也秋奏此声感温风鸣条也谷风则春风也皆音律至妙感应有如此者】音均【五臣作韵】不恒曲【善无恒字有二曲字】无制定【善曰均古韵字也鹖冠子曰五声不同均然其可喜一也晋灼子虚赋注曰文章假借可以协韵均与韵同良曰随心而改】行而不流止而不滞【善曰左氏传吴公子札观乐颂曰行而不流淮南子曰流而不滞　向曰迟速有度】随口吻而发扬假芳气而逺逝【济曰吻唇也假借芳美逝往也言啸声借人美气而飘然逺往也】音要妙而流响声激嚁【狄】而清厉【善曰激嚁疾貌　铣曰激嚁声速也】信自然之极丽羌【去良】殊尤而絶【五臣作纯】世越韶夏与咸池何徒取异乎郑卫【善曰杜预左氏传注曰尤异也乐动声仪曰黄帝乐曰咸池韶夏礼记曰郑卫之音乱世之音　翰曰丽美也不假于物故曰自然羌叹词也尤胜纯厚也叹其殊胜以取众乐可令纯厚之风韶舜乐也夏禹乐也咸池尧乐也言清啸超越舜禹尧之妙乐何但取异于郑卫之音声而已】于时緜驹结舌而丧精王豹杜口而失色虞公辍声而止歌甯子检【五臣作敛】手而叹息【善曰孟子淳于髠曰緜驹处于髙唐而齐右善歌又曰王豹处于淇而河西善讴邓柝子曰左右结舌西京赋曰丧精亡魄汉书邓公曰内杜忠臣之口庄子曰见夫子之失色七略曰汉兴善歌者鲁人虞公发声动梁上尘吕氏春秋曰甯戚至齐暮宿郭门之外桓公郊迎客夜至闗门甯戚饭牛望桓公而悲击牛角疾歌桓公闻之歌者非常人也命后车载之史记春申君曰秦楚临韩韩必敛手　良曰緜驹王豹虞公并古之善歌人比之于啸此皆结舌而不言丧其精神闭口止声甯子甯戚饭牛击角而歌闻啸之妙亦敛手叹息不复歌也杜闭辍止也】钟期弃琴而改聴尼父忘味而不食【善同向注　向曰钟期聴琴至妙今乃弃琴而改聴于啸也尼父孔子也孔子在齐闻韶乐三月不知肉味美其雅声比之清啸孔子闻之故亦当忘味而不食也】百兽率舞而抃足凤凰来仪而拊【抚】翼乃知长啸之竒妙葢亦音声之至极【善曰尚书防曰于予击石拊石百兽率舞箫韶九成凤凰来仪　翰曰音律至妙遂感百兽相率而舞凤凰美其光仪而拊弄羽翼抃足以足相拊也至极谓极妙也】









　　文选巻十八
　　钦定四库全书
　　文选巻十九
　　梁　昭　明　太　子　萧　统　编
　　唐李善吕延济刘良张铣吕向李周翰注
　　赋癸
　　情【善曰易曰利贞者性情也性者本质也情者外染也于是最末故居于癸也】
　　髙唐赋【并序】
　　宋玉
　　昔者楚襄王与宋玉游于【五臣无于】云梦之台望髙唐之观其上独有云气崪【慈聿】兮直上忽兮改容须臾之间变化无穷【善曰汉书音义张揖曰云梦楚薮也在南郡华容县其中有台馆尔雅崪者厜防注谓山峯头巉嵒然言云气形似于山　济曰髙唐观名懐王时游云梦梦见神女自称巫山神女乃于山下置此观焉崪髙举貌言云之髙举变转容色】王问玉曰此何气也玉对曰所谓朝云者也王曰何谓朝云玉曰昔者先王尝游髙唐怠而昼寝梦见一妇人曰妾巫山之女也【善曰襄阳耆旧傅曰赤帝女姚姬未行而卒葬于巫山之阳故曰巫山之女楚懐王游于髙唐昼寝梦见与神遇自称是巫山之女王因幸之遂为置观于巫山之南号为朝云后至襄王时复逰于髙唐】为髙唐之客【善曰自言为髙唐之客】闻君游髙唐愿荐枕席【善曰荐进也欲亲进于枕席求亲眤之意也】王因幸之去而辞曰妾在巫山之阳髙丘之岨【阻　善曰山南曰阳土髙曰丘汉书注曰巫山南郡巫县阻险也】旦为朝云暮为行雨朝朝暮暮阳台之下【音户　善曰朝云行雨神女之美也　良曰朝行云暮行雨皆神女自称阳台神自言之实无有也】旦朝视之如言故为立庙号曰朝云【向曰至朝视之如见云雨之象故为立庙号朝云之庙】王曰朝云始出状若何也玉对曰其始出也防【队】兮若松榯【音时　善曰防茂貌榯直坚貌　翰曰榯茂盛貌言朝云茂盛如松栽】其少进也晣【折】兮若姣【绞】姬扬袂鄣日而望所思忽兮改容偈【桀】兮若驾驷马建羽旗【善曰晣昭晣谓有光明美色扬袂举防也如美人之举袖望所思也韩诗曰偈桀侹也疾驱貌周礼曰析羽为旗谓破五色鸟羽为之也言气变改或如驾马建旗也建立也铣曰晰白姣美袂防也偈挺举也言云之势色变化如此】湫【子小】兮如风凄兮如雨
