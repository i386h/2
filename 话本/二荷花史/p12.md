<!-- { "loadSidebar": true } -->
　　两姐得闻随任事，分明搅碎别离心。意欲推辞唔共去，却怜无计阻双亲。只得将情教侍婢，偷偷报与白生闻。凌烟遂即传娇命，悄过书斋去报人。唔想生时正在芸窗里，含愁亦为惜离群，两眼似乎都肿了，叫声：“雪桂你如今，好来打叠书和剑，共我带恨挑将返故林。”凌烟听语时行到，就话：“姐特差奴来别君，两位娇娇多上福，别郎明日就行身。叫你不须悬念佢，且将书史用心勤。次月秋闱如得意，上京望你到相寻。等佢此时同你会，正把真心细与陈。”听罢白生含泪答：“妹你回归替我报佳人，先我相辞来府上，老爷意思极殷勤，话佢有些心上事，如今忙了说唔能，等我公车京到日，方才细与我谈论。我想佢们似有招婚意，你回须报两千金，你话今科我若叨娇福，中了登时我就临，即便不才唔中得，冬间死亦到京寻。只怕人情似纸翻翻薄，世事如棋局局新。姐别我从京上去，转头将我便抛沉。”凌烟时就低言道：“秀才休要过疑人，我家两姐心如铁，做事从来无改更。姐重反来忧到你，话你男人自古有贪心。别后恐妨情不定，道旁又恋野花春。佢就环留好约虚抛玉，钏定佳缘枉了金。叫你须全终与始，每来别旧就贪新。”生见此言忙就答：“妹罢白莲唔系这般人，如今妹你回家去，为我传语两千金：晚上若然无乜事，敢劳移玉到花阴。等我好将心与意，对面揩来话报人。”凌烟带笑轻摇手：“请娘嗰事恐唔能，绣阁如今多女客，都来送别姐行身，时刻大家相伴起，你话我娇点得脱空临？哩下对面不劳还说了，只系各人自表各人心。” 
　　幽径忽然风动竹，心惊疑是有闲人，遂即别生归绣阁，片帆明发就行身，从今帘帏徒窥彤，自此关河易断魂。 

　　争元下第 

　　生自美人京上去，计起将将半月临。怀人只觉无聊赖，佢就愁来惟是睡昏昏。一日拂床方去卧，只见若云行至笑声频。喜色匆匆轻坐下，开言便对白生云：“不日进场科举去，点得两元来共大家分？”生遂徐徐称语道：“若云唔在懵操心，想我白莲带起成身病，科举明知已不能，我不进场来压你，解元还有乜谁人？”云听语，笑盈盈：“青友因何出此声？你今若话唔科举，置身何以答朝廷？况且尊翁教你非无意，我想显亲须要在扬名。兼又世人多眼浅，贫来未免就相轻。若系怀珠唔肯吐，只怕莲花说出有人听。我亦已知君近日，恹恹长病为多情。无心来讲名和利，故此匣藏慵去试青萍。谁想桂枝指日如高折，借此求亲便易成。正系知子已能忘富贵，旁人未免重科名，努力正该科举去，等我作成锦样美前程。” 
　　生见若云来苦劝，此时只着强应承。共入三场文战毕，试官把卷细参评。一日定元来揭晓，纷纷持论在公庭。有个房师毛若采，手持一卷是《麟经》。笑唤同帘诸执事，就话：“掷此真为金石声，光芒直欲冲霄汉，而且气静机圆笔又清，我想今科舍此无佳士，冠榜真堪第一名。”只见在旁又一同官道：“此卷虽然是极精，独系《春秋》自古无元局，只怕难魁多士首传名。不若敝房哩个《诗经》卷，将此抡元极当情。”毛公笑谓：“何拘执？所言岂是论之平？若话元局《春秋》从古少，然则取士何劳设此经？”彼此正当争论处，只见主考徐徐便出声：“两君唔在频相拗，等我为你从中处个平。都把两经之字号，写出将来叩太清。金瓯复起来拈过，若系拈着谁先是首名。”焚香遂即当天祝，唔想拈来第一是《诗经》。此际毛公心不悦，就话：“衡文天亦少公平，此卷若然唔发解，你就中为第二亦相轻。今榜不如留下佢，等佢次科联捷中头名。”拆号就时开虎榜，解元就系若云兄。生时见佢唔曾中，佢就大向苍冥笑一声。 

　　却婚被黜 

　　谁知先那《春秋》卷，拆开便系白莲名。毛公刻出来教子，唔想笔传已遍五羊城。都宪蔡公时睇着，就话此子才华久著名。今阅佢文之做作，果然高贵得人惊。想我近来求女婿，闻他尚亦未亲迎，正好借来做我东床选，何必还开射雀屏？遂叫媒婆来嘱咐：传言直到白家庭。鹿庵见得心思道：“求媳如今已遍城。向亦得闻他一女，生来人话几聪明，独系我儿性地原多僻，不若叫媒亲去说他听。”媒婆便到书房内，就话：“秀才恭喜得娉婷，蔡府老爷多拜上，佢话：‘欲将()女赘豪英。’今教我送年庚到，秀才有乜不应承？” 
白生听罢媒婆语，起身含笑就开声：“阿妈！我地生来多福薄，唔敢求亲向宦庭。况且一个都堂牛咁大，门楣何用我寒丁？回归替我须传语，话我近已裙钗有布荆，方命自知深有罪，总系穷酸无福可消承。”媒婆睇着人推却，滔滔时又说生听。叫声：“这个红妆姐，生长今才十六龄，唔高唔矮真娇艳，睇来世无咁精英。世上千般都识透，且又人事通疏好性情。我想秀才若得他返屋，只怕舍弟将来变作兄，一定掌房唔肯出，大家日夜无时停。如今你若辞敲菜，转头休想食波菱。” 
　　白生时又嗄嗄笑，就话：“蔡娘我晓系娉婷，独系我真无福来消受，哑使带理他人亦敝星。阿妈如今回蔡府，善辞须为我传声。如有再来还复我，你话我明朝就上京，等我三元归到屋，方才议聘到门庭。”媒妈见人来讲懵，佢就摆身摆势便行程。转到蔡家忙复命，和盘托出蔡爷听。一件件，一桩桩，讲来撩得这珠江，见说似乎多扫兴，佢就默默无言恼在肠，唔想肖子之枚时在侧，乘机心便起无良。叫语：“佢真无状者，做乜将牛而以比都堂？”又话：“得中三元方议聘，唔通我妹非他则欠郎？算来何等之轻薄，真系叵耐谬妄且猖狂。”激起珠江心火发，就话：“此生轻佻果非常，想是倚他才与学，不然敢乱说言章！等我将佢秀才来问了，睇佢肋得乜风光？”便写书投提学道，说生行止甚轻狂，恶少不堪来作养，请将名革出宫墙。 
　　文宗得了都堂命，遵依敢不凛如霜？遂把白莲名革了，衣巾唔许列儒行。生时闻得全唔论，独有三学诸人恼莫当。各各不期皆聚集，声言公愤蔡都堂。生见此时忙劝止，就话诸公听我说端详：“百年人事花三月，两字‘功名’梦一场。况且道废道行原有命，安然顺受乃为良。珠江将我衣巾革，天在冥冥有主张。算来岂系关他事？诸公何在为我伤？”三学见生如此说，就似冰消雾释各浑忘。 

　　辞亲上京 

　　生见众人时解散，心中细细便思量，急叫一声：“寻佢罢！等我对人来说我凄凉。”遂即转返家里去，将词禀上老爹娘。说声：“不肖孩儿子，今觉无颜转故乡。意欲束琴京上去，贪图纳监走科场。近因目下多闲散，敢禀爹娘就束装。”鹿庵闻说多欢喜，就话：“此语分明合我肠。仔呀！凡事做人当努力，正好及时奋志继书香。秀才问了何须丑，只要来科金榜把名扬。”接声又见娘亲道：“仔呀！诗书切勿就抛荒。古道书中有女颜如玉，书中有粟满千仓。般般都系书中出，哩下由你京行便束装。道途险阻须珍重，渡中行李要关防。” 
　　生以双亲欢许可，遂齐行李转书房。带个苍头兼雪桂，就日辞亲赶路忙。 

　　闻报惊疑 

　　生自访娇京上去，屈指行来两月长。途中变异休多究，且谈裴姐与何娘。 
　　自到京来冬已暮，怀人都觉减容光。一朝起看阶前雪，共倚梅花说白郎。映荷小姐长嘘气：“寒来何处不燃香？空系我地沉麝不烧银鸭冷，为佢真个好凄凉。昨阅《广东乡试录》，做乜有人名字在中藏？估佢别后心情如落絮，耽愁唔去走科场。前日红笺书一纸，上头唔见有才郎。”丽姐听言低着脸，就话：“想来一事更牵肠，佢既如今还未中，怕佢无面寻人到帝邦，又忧佢已来寻了，万水千山道路长，披星戴月经唔惯，况且路途险阻亦须防。哩下万虑千愁言不得，只系愿人安稳任行藏。”话得映荷心愈乱，开声又欲启言章。 
　　只见凌烟飞也似，跌来叫我两娇娘：“姐呀！你地大家亏命了，白生已死在鄱阳。”两姐猝然闻此语，佢就齐齐吓懵在花旁。心慌胆震唔声得，空系放青两眼睇实梅香。凌烟如实将言启：“因婢先间出画堂，适逢公子之枚到，共我老爷厅上说言章。佢话生自走科而不中，就为求亲之事上京忙，恰值生来无几日，此时佢亦即辞乡。来谒丈人严宰相，所以白生之事佢知详。话生恰至鄱阳地，就着贼人杀死在长江。” 
　　娇时听得凌烟语，就似揩刀来割佢心肠。遂即跌返香阁内，双双气死在牙床。感得侍婢取姜忙便救，二娇然后转回阳，醒来遂即哀哀哭。凌烟时又劝声忙：“姐呀，大家莫咁高声哭，免使夫人来问恶遮藏。”此时只得将声忍，又见丽娇含泪语何娘：“我地如今无主了，叫我此生何处问才郎？此生叫我如何好？叫我此生唔望有风光，此生叫我谁怜惜？只系一条死路是家乡。”映姐听言心愈苦，就话：“同心你尚未知详，我地死时唔在说，只系亏佢青春为我忘，亏佢锺情深似海，反遭强贼被刀伤。亏佢游魂无倚靠，亏佢尸体暴露欠收藏，亏佢未曾如所愿，更兼亏佢两高堂。我地纵然身万死，揩来犹未足相偿。” 
　　讲罢大家偷又哭，佢就哭到寒云破月光。是晚谁知天极冷，绮琴持起一炉香，喜气匆匆从外入，叫声两姐听端详：“我正夫人房里去，睇见锦爷拆阅一书章。话系李乜云兄来会试，替生传此到华堂。话生要到春三月，正得身闲到哩方。只得付来书一纸，聊慰多时挂肚肠。姐罢我实听来唔记得，只话姑爷家内极平康。我想嗰个之枚真白水，做乜送唇送舌咁灾殃！”二娇听得她言语，佢就合口齐声致问忙：“果系见佢书与否？莫来大话恼人肠。”绮琴遂即回声道：“真真唔系哄娇娘，若话姐今唔信我，你畀锦爷一问便知详。” 
　　听语丽娘心觉喜，映娘时又说声忙：“我想白生若系无情事，做乜之枚敢乱说言章？其中必有缘和故，你话点能放下这条肠？”凌烟遂又开声道：“之枚奸险甚非常，记得个回佢叫红阿嫂，曾假传诗到绣房。谁想着娇来扫兴，只怕佢心怀恨不能忘。哩下佢又到传生遇贼，算来真怕佢无良。”入耳乍闻寒月下，飞来孤雁一声扬，啼来惊得裴娇姐，起望凄凄更断肠。转头因对何娇道：“人话音书能使雁传将，白生目下凶和吉，真假难明实可伤。点得如今雁亦知人意，为寄多情纸半张。传语直从东粤去，问人生死与存亡。讨个消息归报我，免得大家因佢咁凄凉。” 


卷四 

　　改妆问信 

