<!-- { "loadSidebar": true } -->
　　咸通末嵗今翰林舎人兰陵公自右史窜黔南秋八月二十七日泝三峡次秭归时蜀水方涨横涛蔽目公积悸而寝夣神人赤髪碧眸且云险不足惧公异之再寐【一作寝】又夣公诘其所自则曰我黄魔神居紫极宫之隅将祐助明公出于北境公曰吾斥去荒徼危殆未巳神能惠我何也以朝夕期幸与我俱游与我不忘矣亟【一作巫】言之神许诺自是抵于黔又迁于罗每陟险艰神怳【一作况】如在洎公迁于朝神夣告归公曰将设【一作移】庙列塑于宫之傍丁酉嵗公从弟兟自澧阳尹亚西蜀路出祠下以囊金致公意谓前制不专请别修敬太守清河公承命感异亲营之心匠既陈层轩以新神乐来斯灵仪蹲蹲按灵寳经南方有大魔其中央曰黄天魔王横天担力谓能力扶昊苍周覆万有天其或者以公有济之业将扶危定倾作镇天歩俾黄魔防鍳为公之兆朕乎噫天为功必借于大贤神之灵固辅于有徳是必有鸿猷盛绩萃于公之心未可知也循以学官涖秭归奉太守命弗敢譲所记干符丁酉嵗仲春九日司户叅军袁循记
　　祈祷
　　祷河侯庙记　　　　　　　裴防权
　　明皇帝懐柔百神以功跻四渎蒲股肱郡实祠宗繇是刬旧图新庙貌甚设国有祀典蒲侯职之然天下郡县濒于我者多曲架榱桷庙神乞灵滑临洪波神有寜宇且曰渎古侯也故神以侯称六年夏不雨尚书博陵崔公惧兹农事凡明神灵迹有可以膏稼穑者必命犠牲箫皷以动之卒无应一旦监军使阎公曰郡濒河侯庙具存姑用旱祷宜斡流以苏大田五月庚午公防阎公幄河壖列旌斾率府从事合牙门诸将郡县吏罗为侯拜声以具乐酾以清觞腥爓燔炙苾芬交错版书精意以耸侯听六月辛未雨乙亥始霁自乙亥至于秋七月壬子以烈日下烛南亩复燥公曰时雨难再将奈秋成何阎公曰河侯利吾州前应如答吾且祈且报庶终侯功癸丑公复防阎公仪若庚午丙辰雨已未乃霁噫公祷之防神应之速祷不防无以徼侯贶应不速无以协农时既贶既应多稼织野寒耕热耘之子其有京坻之望乎昔王尊舍熊轼卧金堤却惊波也公仗戎钺祷于河濵勤甘雨也惊波缩所以完居邑也甘雨零所以遂嘉谷也则知前贤后贤之推诚济物脗【一作泯】若符契矧乎食民天也宜拜侯赐阎公揖曰斋诚以动神者尚书公之徳也公揖曰始谋而获应者将军氏之力也于是相与拜宇下或曰昔嵗河流汜滥将鱼滑人滑人祝侯骇浪帖息今者拜侯赐未若记侯之感通公乃召从事河东裴防权文其功客有博陵崔应书于石防昌六年九月一日建【一作记】
　　祷聪明山记　　　　　　　卢　顼
　　聪明山之神盖俶落上古不知其始兴也【一作其所自兴也】若曰祸淫之谓聪降祥毓物之谓明美称备焉取名斯在观夫羣山逶迤自西北而兹镇秀防屹临东夏揖岱宗于逺邑延旭日于髙标豁开广平千里如砥灵源森麓廻合窈禳祈必徴蠁如覩祀典曰山川丘陵能出云为风雨有功及物曰神诸侯在其地则祭元和丙戌嵗右仆射范阳王总戎之三年诏自上党抚廵东封登车誓师讲若画一万旅齐列千轮北【一作比】冲振荡林峦翩翻斾旌雷动云驰不闻人声公清明在躬文武是宪翼圣济俗宣威靖难申伯旋谢太公祖齐华夏具瞻今古荣观冬仲月生魄至于兹山斋庄庙庭躬执祀事于是大备控掲毕陈牺牲神之格斯歆我明徳君子曰惟精诚通乎神惟聪明应乎人天地交泰而贤人用神人和叶而茂勲立公之举也神之助也不然何年祀未几而变化神速臻于是耶故记曰天防时雨山川出云又曰赫赫厥声濯濯厥灵其在于公乎顼谬职分符今逾一纪获奉威命旧邦惟新黎庶其苏邦家之庆祝公夀考永固河山夫言而无文行之不逺乃刻石以纪传于后人自公及监军使幕客郡守列将等咸载名氏云元和四年七月九日记















　　文苑英华巻八百十五
　　钦定四库全书
　　文苑英华巻八百十六　　宋　李昉等　编学校【讲论附】
　　问国学记一首
　　国学新修五经壁本记一首
　　昆山县学记一首
　　太学张博士讲礼记记一首
　　文章
　　太宗飞白书答诏记一首
　　故刑部尚书中山李公诗法记一首
　　移顔鲁公诗记一首　　呉郡诗石记一首香山寺白氏洛中集记一首
　　东林寺建碑记一首
　　学校【讲论附】
　　问国学【文粹作庠】记　　　　　　舒元舆
　　先王建太学法以教国胄子欲敺人归义府也故设官区掌严大其事明公侯卿大夫必由是出元舆既求售【一作善】艺于阙下谓今之太学犹古之太学将欲观焉自以为下士小儒未尝覩天子庠序欲往时先三日斋沐而后行行及门下脱盖下车循墙而趋请于谒者曰吾欲观礼于太学将每事问之于子可乎谒者许诺遂前导之初过于朱门门阖沉沉问曰此鲁圣人之宫也遂拜之次至于西有髙门门中有厦屋问之曰此论堂也予愧非【一作予惧其】鸿学方论不敢入导者曰此无人乃虚堂尔予惑【一作感】之遂入见庭广数畆尽垦为圃矣心益惑复问导者曰此老圃所宅子安得欺我耶导者曰此积年无儒论故庭得【一无得字】化为废地乆为官【一作宫】于此者圃之非圃所宅也循廊升堂堂中无机榻有苔草没地予立其上凄惨满眼大不称向之意复为导者引又至一门问之曰此国子舘也入其门其庭其堂如入论堂俄又歴至三馆门问之曰广文也太学也四门也入其门其庭其堂如国子其生徒去圣人之奥如堂舘之芜嗟乎诗书礼乐国之洪源也濬其源天下可以光润窒其源天下为之顦顇故唐尧知其如此亦先命廷臣典三礼教胄子诞敷文徳于天下天下之屋皆可封及夏殷时其孟也则必能【一无能字】濬之其季也则皆自窒之自窒之时天下之屋皆可诛至周室有文武周公勃焉【一作兴】而作复唐虞之道行五六【一作七八】百年而付仲尼仲尼承之孜孜日夜席之【一无之字】不暇【一作敢】暖祖述之宪章之发挥【一无挥字】于邹鲁恢【一无此字】张于洙泗上摩躏三光下垂之无穷其徒有入室者升堂者及门者散满天下虽丁周季而天下奸臣贼子犹解曰周孔之教不敢妄动以此则文之教岂可须臾而【一无而字】防耶至嬴政犯之窒其源源未絶而已自絶于天【一有下字】矣汉初才息干戈复濬其源而伏生公孙倪寛卜式之徒并出维持战争之汉二百年间无所失坠皆周公仲尼之力也国家用干戈取天下其道正于汉氏及辟儒官【一作宫】立素王祠设学官命生徒崇盛舘宇固亦不下汉氏然自防生幽陵军旅之事始胜爼豆故太学之道不得不衰凉今皇帝传大寳七祀生献吴濞蜀禅于邸【一作郊】庙枭夏逆首殛潞子【一无子字】奸帅防魏世家此用两阶之舞可谓至矣今溟澥无扬【一无此字】波兵器可以防之虎皮矣乃大修周公仲尼之道之时也而太学且犹衰凉之若此岂非有司之不供职耶羣公卿士之不留意耶不然何使巍巍国庠寂寞不【或作无】闻回也赐也説绎【一作释】道义之声虽舘宇云合鞠为荒圃可谓大国设虚【一作虚设】以自欺也愚其不敢取【一作愚甚不取】且惧周公仲尼之道没坠于泉遂记其所荒之大畧以喻有司【一作皆唐文粹】
　　国学新修五经壁本记　　　刘禹锡
　　初大厯中名儒张参为国子司业始详【集无详字】定五经书于论堂东西厢之壁辨齐鲁之音取其宜考古今之文取其正繇是诸生之师心曲学偏听臆説咸束之而归于大同掲掲髙悬积六十嵗【文粹作载】崩剥污蔑淟【一作冺】然不鲜今天子尚文章尊典籍于苑囿不加尺椽而成均以治国学上言遽赐千万时祭酒皥实尸之博士公肃实佐之国庠重严过者必式遂以羡赢再新壁书惩前土涂不克以夀乃析坚木负墉而比【集作宇】之其制如版牍而髙广其平如粉泽而洁滑皆【集作背】施隂闗使众如一附离之际无迹而寻堂皇靓深两屋【集作廉】相照申命国子能通法书者分章揆日逊其业而缮写焉笔削既成讐校既精白黑彬班了然飞动以防来求焕若星辰以敬来趋肃如神明以疑来质决若蓍蔡由京师而风天下覃及九译咸知宗师非止服缝掖者【一有谈字】钻仰而已于是学官陈师正等暨生徒凡四百二十有八人请金石刻且歌之曰我有学宇既倾而成之我有壁经既昧而明之孰规模之孰发挥之祭酒维齐博士维韦俾我学徒弦歌【文粹作咏】以时切切祁祁不遨不嬉庶乎遒人来采我诗时余为礼部郎凡瞽宗之事得以开决故书之以移史官宜附于艺文志
　　昆山县学记　　　　　　　梁　肃
　　学之制与政损益故学【二字集作政】举则道举道污则政污昆山吴东【集作都】鄙之县先是县有文宣王庙庙堂之后有学室中年兵馑荐臻堂宇大壊方郡县多故故未遍缮完其后长民者或因而葺之以民尚未泰故讲习之事设而不备大厯九年太原王纲以大理司直兼县令既而释奠于庙退而叹曰夫化民成俗以学为本是而不崇何政之为乃谕三老主吏整序民饰班事大启室于庙垣之右聚五经于其间以邑人沈嗣宗躬履经学俾为博士于是遐迩学徒或童或冠不召而至如归市焉公听治之暇则往敷大猷以耸之博考明徳以翼之优而柔之使自求之掲而厉之使自趋之故民见徳而兴行行于乡党洽于四境父笃其子兄勉其弟有不被儒服而行莫不耻焉佥曰公主于【二字集作之】设教矫其末不坠其本易其俗不失其宜也传曰本立而道生昔崔瑗有南阳文学志王粲有荆州文学志皆表儒训以着不朽遂继其流为县学记俾来者知我邑经艺文教之所以兴是嵗龙集乙卯公为县之明年也
　　太学张博士讲礼记记　　　欧阳詹
　　说释典籍谓之讲讲之为言耩【公项切也集作韝非下同】也如农之耕田畴焉田畴将植而求实虽耕矣必耩分其畦陇嘉谷由是乎生典籍将肄以求明虽习矣必讲穷其防趣儒术由是乎成我国庠春享先师后更月命太学博士清河张公讲礼记成儒术也圣祖三刋经九公通其六精于五而礼记在乎其中礼也者御人之大故首于羣籍而讲之束修既行筵肆乃设公就几北坐南靣直讲抗牍南座北靣大司成端委居于东小司成率属列于西国子师长序公侯子孙自其舘太学师长序卿【集作郷】大夫子孙自其舘四门师长序八方俊造自其舘广文师长序天下秀彦自其舘其余法家墨家书筭家辍业以从【集作辍肄业以明】亦自其舘没阶云来即席鳞居攒弁如星连成帷公先申有礼之本次陈用礼之要正三代损益得失定百家防义长短镕乎作者之意注乎学者之耳河倾于悬风落于天清泠洒荡幽逺无泥所昧镜彻于灵台所疑氷释于心泉后一日闻于朝百司达官造者半后一日闻于都九城知名造者半皆寻声得器虚来实归予职在下庠亦掌有教道不足训领徒从公惟始洎终覩公之美敬书盛事记诸屋壁并列当时执简抠衣者于左偏贞元十四年五月二十七日记
　　文章
　　太宗飞白书答诏记　　　　权徳舆
