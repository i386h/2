<!-- { "loadSidebar": true } -->
　　西京别火位非高，薄有遗闻琐且劳。只算初识镜背字，敢陈法物诂球刀。
　　（为典客道古录、奉常道古录各一卷。）

　　十仞书仓郁且深，为夸目录散黄金。吴回一怒知天意，无复龙威禹穴心。
　　（年十六，读四库提要，是平生为目录之学之始，壬午岁，不戒于火，所蒐罗七阁未收之书，烧者什八九。）

　　北游不至独石口，东游不至卢龙关。此记游耳非著作，马蹄蹀躞书生孱。
　　（东至永平境，北至宣化境，实未覩东北两边形势也，为纪游合一卷。）

　　吾祖平生好孟坚，丹黄郑重万珠圆。不才窃比刘公是，请肄班香再十年。
　　（为汉书补注不成，读汉书，随笔得四百事。先祖匏伯公，批校汉书，家藏凡六七通，又有手抄本。）

　　麟经断烂炎刘始，幸有兰台聚秘文。解道何休逊班固，眼前同志只朱云。
　　（癸巳岁，成西汉君臣称春秋之义考一卷，助予整齐之者，同县朱孝廉以升。）

　　剔彼高山大川字，薄我玉箧金扃中。从此九州不光怪，羽陵夜色春熊熊。
　　（年十七，见石鼓，是收石刻之始。撰金石通考五十四卷，分存、佚、未见三门，书未成，成羽琌山金石墨本记五卷。郭璞云：“羽陵，即羽琌也。”）

　　少年薄录睨千秋，过目云烟浩不收。一任汤汤沦泗水，九金万祀属成周。
　　（撰羽琌之山典宝记二卷）

　　奇气一纵不可阖，此是借琐耗奇法。奇则耗矣琐未休，眼前胪列成五岳。
　　（为镜苑一卷，瓦韵一卷，辑官印九十方为汉官拾遗一卷，泉文记一卷。）

　　登乙科则亡姓氏，官七品则亡姓氏。夜奠三十九布衣，秋灯忽吐苍虹气。
　　（撰布衣传一卷，起康熙迄嘉庆，凡三十九人。）

　　不能古雅不幽灵，气体难跻作者庭。毁杀流传遗下女，自障纨扇过旗亭。
　　（年十九，始倚声填词，壬午岁勒为六卷，今颇悔存之。）

　　文章合有老波澜，莫作鄱阳夹漈看。五十年中言定验，苍茫六合此微官。
　　（庚辰岁，为西域置行省议、东南罢番舶议两篇，有谋合刊之者。）

　　厚重虚怀见古风，车裀五度照门东。我焚文字公焚疏，补纪交情为纪公。
　　（壬辰夏，大旱，上求直言。大学士蒙古富公俊五度访之，予手陈当世急务八条，公读至汰冗滥一条，动色以为难行，余颇欣赏。予不存于集中。）

　　狂禅辟尽礼天台，棹臂琉璃屏上回。不是瓶笙花影夕，鸠摩枉译此经来。
　　（丁酉九月二十三夜，不寐，闻茶沸声，披衣起，菊影在屏，忽证法华三昧。）

　　手扪千轴古琅玕，笃信男儿识字难。悔向侯王作宾客，廿篇鸿烈赠刘安。
　　（某布政欲撰吉金款识，属予为之。予为聚拓本穿穴群经，极谈古籀形义，为书十二卷。俄布政书来请绝交，书藏何子贞家。）

　　夜思师友泪滂沱，光影犹存急网罗。言行较详官阀略，报恩如此疚心多。
　　（近撰平生师友小记百六十一则）

　　历劫如何报佛恩？尘尘文字以为门。遥知法会灵山在，八部天龙礼我言。
　　（佛书入震旦以后，校雠者稀，乃为龙藏考证七卷；又以妙法莲华经为北凉宫中所乱，乃重定目次，分本迹二部，删七品，存廿一品，丁酉春勒成。）

　　龙树灵根派别三，家家楖栗不能担。我书唤作三桠记，六祖天台共一龛。
　　（近日述天台家言为三普销文记三卷，又撰成龙树三桠记。）

　　只筹一缆十夫多，细算千艘渡此河。我亦曾穈太仓粟，夜闻邪许泪滂沱！
　　（五月十二日抵淮埔作）

　　白面儒冠已问津，生涯只羡五侯宾。萧萧黄叶空村畔，可有拥书闭户人？

　　津梁条约遍南东，谁遣藏春深坞逢？不枉人呼莲幕客，碧纱幮护阿芙蓉。
　　（阿，读如人痾之痾，出续本草。）

　　鬼灯对对散秋萤，落魄参军泪眼荧。何不专城花县去？春眠寒食未曾醒。

　　故人横海拜将军，侧立南天未蒇勋。我有阴符三百字，蜡丸难寄惜雄文。

　　河干劳问又江干，恩怨他时邸报看。怪道乌台牙放早，几人怒马出长安。

　　学羿居然有羿风，千秋何可议逢蒙？绝怜羿道无消息，第一亲弯射羿功。

　　过百由旬烟水长，释迦老子怨津梁。声闻闭眼三千劫，悔慕人天大法王。

　　北俊南孊气不同，少能炙毂老能聪。可知销尽劳生骨，即在方言两卷中。
　　（凡驺卒谓予燕人也，凡舟子谓予吴人也，其有聚而轇轕者，则两为之舌人以通之。）

　　不容水部赋清愁，新拥牙旗拜列侯。我替梅花深颂祷：明年何逊守扬州。
　　（同年何亦民俊，时以知府衔驻黄河。）

　　金銮并砚走龙蛇，无分同探阆苑花。十一年来春梦冷，南游且吃玉川茶。
　　（同年卢心农元良，时知甘泉。）

　　黄金脱手赠椎埋，屠狗无悰百计乖。侥幸故人仍满眼，猖狂乞食过江淮。
　　（过江淮间不困戹，何亦民、卢心农两君力也。）

　　大宇东南久寂寥，甄陀罗出一枝箫。箫声容与渡淮去，怀上魂须七日招。
　　（袁浦席上有限韵赋诗者，得箫字，敬赋三首。）

　　少年击剑更吹箫，剑气箫心一例消。谁分苍凉归棹后，万千哀乐聚今朝。

　　天花拂袂著难销，始愧声闻力未超。青史他年烦点染：定功四纪遇灵箫。

　　一言恩重降云霄，魔劫成尘感不销。未免初禅怯花影，梦回持偈谢灵箫。

　　能令公愠公复喜，扬州女儿名小云。初弦相见上弦别，不曾题满杏黄裙。

　　坐我三熏三沐之，悬崖撒手别卿时。不留后约将人误，笑指河阳镜里丝。

　　美人才调信纵横，我亦当筳拜盛名。一笑劝君输一著，非将此骨媚公卿。
　　（友人访小云于杭州，三至不得见，愠矣。箴之。）

　　网罗文献吾倦矣，选色谈空习性存。江淮狂生知我者，绿牋百字铭其言。
　　（读某人与友人书，即书其后。）

　　梨园爨本募谁修？亦是风花一代愁。我替尊前深惋惜，文人珠玉女儿喉。
　　（元人百种，临川四种，悉遭伶师窜改，昆曲鄙俚极矣，酒座中有征歌者，予辄挠阻。）

　　河汾房杜有人疑，名位千秋处士卑。一事平生无齮龁：但开风气不为师。
　　（予平生不蓄门弟子）

　　生还重喜酹金焦，江上骚魂亦可招。隔岸故人如未死，清樽读曲是明朝。

　　西来白浪打旌旗，万舶安危总未知。寄语瞿塘江上贾，收帆好趁顺风时。

　　少年揽辔澄清意，倦矣应怜缩手时。今日不挥闲涕泪，渡江只怨别蛾眉。

　　六月十五别甘泉，是夕丹徒风打船。风定月出半江白，江上女郎眠未眠？

　　四海流传百轴刊，皤皤国老尚神完。谈经忘却三公贵，只作先秦伏胜看。
　　（重见予告大学士阮公于扬州）

　　蜀冈一老抱哀弦，阅尽词场意惘然。绝似琵琶天宝后，江南重遇李龟年。
　　（重晤秦敦夫编修恩复）

　　家公旧治我曾游，只晓梅邨与凤洲。收拾遗文浩无涘，东南一部小阳秋。
　　（太仓邵子显辑太仓先哲丛书八帙，起南宋迄乾隆中，使予序之。）

　　七里虹桥腐草腥，歌钟词赋两飘零。不随天市为消长，文字光芒聚德星。
　　（时上元兰君、太仓邵君，为扬州广文；魏默深舍人、陈静蓭博士乔扬州；又晤秦玉笙、谢梦渔、刘楚桢、刘孟瞻四孝廉，杨季子都尉。）

　　公子有德宜置诸，有德公子毋忘诸。我方乞■忽诵此，箴铭磊落肝脾虚。

　　诗人瓶水与谟觞，郁怒清深两擅场。如此高才胜高第，头衔追赠薄三唐。
　　（郁怒横逸，舒铁云瓶水斋之诗也；清深渊雅，彭甘亭小谟觞馆之诗也。两君死皆一纪矣。）

　　荷衣说艺斗心兵，前辈须眉照座清。收拾遗闻归一派，百年终恃小门生。
　　（少时所交多苍老，于乾隆庚辰榜过从最亲厚，次则嘉庆己谓，多谈艺之士。两科皆大兴朱文正为总裁官。）

　　中年才子躭丝竹，俭岁高人厌薜萝。两种情怀皆可谅，阳秋贬笔未宜多。

　　姬姜古妆不如市，赵女轻盈蹑锐屐。侯王宗庙求元妃，徽音岂在纤厥趾？

　　麟趾褭蹄式可寻，何须番舶献其琛？汉家平淮书难续，且仿齐梁铸饼金。
　　（近世行用番钱，以为携挟遍也，不知中国自有饼金，见《南史?诸彦回传》，又见韩偓诗。）

　　作赋曾闻纸贵夸，谁令此纸遍京华？不行官钞行私钞，名目何人饷史家？

　　促柱危弦太觉孤，琴边倦眼眄平芜。香兰自判前因误，生不当门也被除。

　　荒青无缝种交加，月费牛溲定几车？只是场师消遣法，不求秋实不看花。
　　（所僦寓有治圃者，戏赠。）

　　六朝古黛梦中衡，无福秦淮放棹行。想见钟山两才子，词锋落月互纵横。
　　（欲如江宁，不果，亦不得见马湘帆户部、冯晋渔比部两同年消息。）

　　不论盐铁不筹河，独倚东南涕泪多。国赋三升民一斗，屠牛那不胜栽禾？

　　残客津梁握手欷，多君郑重问乌衣。故家自怨风流歇，肯骂无情燕子飞。
　　（重晤段君果行、沈君锡东于逆旅，执手言怀。两君，家大人旧宾客也。）

　　九州生气恃风雷，万马齐喑究可哀。我劝天公重抖擞，不拘一格降人才。
　　（过镇江，见赛玉皇及风神雷神者，祷词万数。道士乞撰青词。）

　　不容儿辈妄谈兵，镇物何妨一矫情。别有狂言谢时望：东山妓即是苍生。

　　汉代神仙玉作堂，六朝文苑李男香。过江子弟倾风采，放学归来祀卫郎。

　　黄河女直徙南东（金明昌元年），我道神功胜禹功。
　　安用迂儒谈故道，犁然天地划民风。（渡黄河而南，天异色，地异气，民异情。）

　　陶潜诗喜说荆轲，想见停云发浩歌。吟到恩仇心事涌，江湖侠骨恐无多。
　　（舟中读陶潜，诗三首。）

　　陶潜酷似卧龙豪（语意本辛弃疾），万古浔阳松菊高。
　　莫信诗人竟平淡，二分梁甫一分骚。

　　陶潜磊落性情温，冥报因他一饭恩。颇觉少陵诗吻薄，但言朝叩富儿门。

　　将左晨星一炬存，鱼龙光怪百千吞。迢迢望气中原夜，又有湛卢剑倚门。
　　（江阴见李申耆丈、蒋丹棱秀才。丹棱，申耆之门人也。）

　　过江籍甚颜光禄，又作山中老树看。赖是元龙楼百尺，雄谈夜半斗牛寒。
　　（陈登之别驾座上，重晤盛午洲光禄。）

　　五十一人忽少三，我闻陨涕江之南。箧中都有旧墨迹，从此袭以玫瑰函。
　　（闻都中狄广宣侍御、苏宾嵎吏部、夏一卿吏部三同年忽然同逝。）

　　偶赋凌云偶倦飞，偶然闲慕遂初衣。偶逢锦瑟家人问，便说寻春为汝归。

