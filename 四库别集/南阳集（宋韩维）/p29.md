<!-- { "loadSidebar": true } -->
　　臣今月九日准阁门告报奉圣防令臣赴起居供职者恭闻诏谕伏深惶骇臣天性愚朴不习时事惟少尝读书见古人立身事君之道有会于意则慨然慕而行之不意多病之余齿发巳衰遭遇特达拔擢至于侍从辄不自量其力欲以尝所慕者申于圣明之朝故就职以来数进瞽説以图少补终以识虑暗短论议卑薄不足以上感天聴今既不能少补圣政使下无窃禄强颜立朝而素性已定不可移夺又不能粗守职分致官有失法岂可贪冒宠禄昔齐景公田招虞人以旌不至将杀之孔子取之以非其招不往也虞人贱官旌一时招命之物也夫以乱世之贱官虽一时招命之非其物尚以身守之而不往而臣忝备近列获遇圣朝纵不能如前所慕有益万一而其自守岂不得如乱世之贱官乎所谕圣防未敢奉承伏望朝廷早赐罢黜以正刑典以全愚分取进止
　　上殿言封驳司事劄子
　　臣所领银台司兼带门下封驳事窃寻创制之端其所防检爲体不小祖宗法度备存止是因循隳废臣近已累具论奏伏望圣慈特赐指挥申明以正官制取进止
　　缴还除苏寀辞头状
　　臣今月七日中书送到辞头一道除刑部郎中苏寀守本官兼侍御史知杂事令臣撰辞者臣窃以自濮安懿王称亲三御史得罪以来羣议汹涌人情不以为惬傅尧俞等复不肯就职论事愈争士大夫窃爲朝廷忧之而天变遽作敌人加慢忠义爱君之人往往窃议庶几陛下因此儆惧刋前诏之失大还放逐赫然有爲以新德政今忽除苏宷爲御史知杂则尧俞等岂复有可留之望哉同时而斥六谏臣窃恐祖宗以来未有此事内失人望外启戎心虚灾异先见之戒发祸败不测之端臣骤蒙拔擢典司诰命不敢阿谀隐讳以孤陛下任使其辞头不敢奉行已具状缴纳中书讫臣比縁此事两违诏防自度罪恶深大必不能复见清光然臣区区愚忠犹愿陛下深畏天戒谨察人情以爲社稷之计
　　乞不泛于诸家爲颖王择妃状
　　臣累日以来传闻禁中泛至诸臣之家爲颖王择妃审如此者臣窃以爲非便臣闻夫妇者居室之大伦将以正家则承宗事以继万世之嗣故礼之用惟昏姻爲兢兢兢兢者慎之至也坊记曰诸侯不下渔色故君子逺色以爲民纪此言诸侯不得自于其国网取容色若捕渔然所以推逺女色爲民之纪法也伏以皇子颖王孝友聪明动履法度方向经义以观成德今卜族授室其系尤重臣愚以爲宜厯选勲望之家慎择淑之媛考古纳采问名之义以礼成之不宜苟取华色而已近世简弃礼教不以爲务婚娶之法自朝廷以及民庶荡然无制故风俗頽靡犯礼者众贤士大夫未尝不发愤太息窃幸国家有以振之今陛下始初清明爲元子求妇而事出苟简殆非所以矫世厉俗反之雅正且无以示颖王使知室家之道在德而不在色也传称尤物足以移人诗咏淑女端为风始此诚智士仁人见微知终逺览祸福之原爲后世戒也陛下不可不加圣意焉臣获侍宸陛且官王府苟益万一不敢不言干冒天威臣无任惶惧激切之至


　　南阳集巻二十三
　　钦定四库全书
　　南阳集卷二十四
　　宋　韩维　撰
　　奏议
　　论范镇请郡劄子
　　臣窃闻翰林学士范镇上章求补郡外议借借皆以爲陛下以镇作宰相批答不称防谕令解去不知此事虚实果如此者臣窃为陛下不取镇诚有罪自可明正典刑若其所失止在文字之间苟非甚悖义理犹当涵容以全待近臣之体陛下前黜钱公辅中外莫不以爲太重至或相传谓公辅别有过慝主上不欲暴扬故行遣至此陛下连退二近臣而众人皆不晓然知其所谓臣恐自此臣下各怀疑惧莫敢爲陛下尽心者镇今既从其自请例须换职领郡于镇何损但可惜者陛下举错朝廷赏罚耳臣近对延和尝论人君好恶当明见赏罚以示天下使人知所从违则风俗可移又以爲虽圣贤思虑不能全无过差假如陛下误有处分改之则足章纳善从谏之美此语甚近陛下亦应记臣骤蒙拔擢不敢俯黙自同众人伏望圣慈察臣向者所言更于此事精加思虑及其未有成命速赐回革所冀不至上累圣德
　　乞择郡守劄子
　　臣窃思自古致治之术莫不以守令爲急诚知务也县令今已举之矣惟知州但用资序名次充补略无选用之法一非其人数万之生聚便受其弊甚可惜也伏望圣慈特诏诸路转运提刑除藩镇及堂选知州外其久积奸号爲难理及累被灾伤盗贼数发处所悉以上闻朝廷慎择有识向公臣寮举才任治民者往临其处俟见实有政理即随其迹状大小陞入堂选州郡或擢升省府及监司任使其间増秩赐金锡诏褒劝之法系自朝廷临事裁处所冀中庸常调之人知有自奋之路各加厉勉疲瘵之俗渐被圣泽
　　乞议恕私罪劄子
　　臣数见良吏善人以小过留滞而背公便巳之徒不废迁擢窃寻其端盖朝廷之制私罪虽得轻法常爲仕进之累公坐虽大一时被责则复升进矣伏以国家赋禄命官本爲治人而无状之吏废职以遂苟且之意坏法以行姑息之政计其用意岂复在公夫縁私致罪恶或止身废职坏法其害及国二者相较孰爲轻重伏望圣慈特诏有司议私罪之可恕者稍蠲留碍以通滞材公坐之有害者重加困抑以儆慢吏
　　论遗赐劄子
　　臣窃闻故事大行皇帝当有遗留物分赐臣下臣伏思承平日久用度无节以致公私匮乏又国家不幸四年之内两遭大故营造山陵及支士卒优赏所费不可胜计今之府库比于仁宗晩年又益朘削若用嘉祐之例厚行赐赉臣恐爲损不小陛下若以爲奉承先帝之志加惠羣臣不可罢止则望阅诸府库取服用玩好之物以充用才足将意便可不须过爲丰侈所有金帛诸物可以赡兵恤民者愿赐爱惜以救当世之积取进止
　　贴黄
　　陛下于此时即位正当躬行勤俭帅先天下以强国阜民爲意者若以臣言爲然则请从此一事为始况遗留之赐自台谏官以上方始有之此等皆朝廷旧臣义当体国虽至薄约无不足之理若泛及庶僚恐反爲陛下累者臣实不敢妄言取进止
　　裁减山陵浮费诏意
　　朕尝侍先帝左右数闻语及天下穷困府库匮乏常欲节省浮费惠养百姓未及大有所施而奄弃万国朕追念先志五内摧裂今来累经赏赉府库比旧益更减耗应山陵一行用度如有不合礼典横有浮费及有可以寛省爱惜民产者宜令所闗司局各具名件条奏卿等更加详虑施行以奉成先帝忧国爱民之意
　　劄子
　　臣等今月十一日梁从政至东宫奉传圣防赐臣等御笔令条奏山陵可减损事件者臣等伏以圣人守位以民爲本民不安于下则虽万乗不能安于上陛下宅忧之初特回圣念以爱恤民业形于询问臣等知生灵被覆育之赐宗社享无穷之休在此日也不胜天下幸甚天下幸甚窃縁山陵诸事散在有司臣等虽至愚广加询访深恐不尽利害今撰到诏意欲乞特赐详酌降付中书门下施行取进止
　　初御殿进劄子
　　臣窃闻陛下以来日御便殿聴政臣愚虑所及辄有三事以爲慎终正本之助幸陛下省察一者陛下新罹大忧方当以思亲摧慕为意从权聴政葢是不得巳意者惟大事急务特赐裁决其余可濶略故事始见羣臣及降坐入宫皆举音呜咽此高宗亮隂不言之意也二者执政皆两朝顾命大臣人君所当与共图天下之务者也陛下即位之初尤宜推诚加礼每事咨访以尽其心至于博谋羣臣究极理道虽是美德止可密禆圣虑及至决议论发号令必须经由二府施行乃合政体周公戒伯禽曰不使大臣怨乎不以盖谓此也三者百执事各有职分惟当责任使人尽其能若王者代有司行事最爲失体孔子曰先有司是也三体既正矣若夫恭已倡率随事裁处则一系圣断也天下大事不可猝为人君施设自有先后惟陛下加意慎重以副四海观望臣不胜苦切涕泗之至
　　议召王安石劄子
　　臣今日传闻除王安石知江寜府然未知事之信否若诚然者臣窃以爲非所以致安石也何则安石守正知道不爲利动其于出处之际谅已素定于心必不妄发今安石久病不朝若一旦除大郡即起视事则是安石偃蹇君命苟禄自便臣固知安石之不肯为也又其精神困今除一大郡而反不能奉朝请从容侍从之间岂复人情臣又知安石之不肯爲也所可致者其惟一事即陛下向所宣谕臣向所开陈者是也夫人君始初践阼慨然想见贤哲与图天下之事孰不愿效其忠伸其道哉使安石甚庸碌者则巳若不至此必畨然而来矣臣窃恐议者以爲安石可以渐致而不可以猝召若如此是诱之也是不知安石者之言也惟贤者可以义动而不可以计取陛下稽古讲道必于此理灿然无惑惟在断而行之毋以前议为疑则天下幸甚
　　乞省来事忧饥民劄子
　　臣伏见累月以来气令舛逆寒暄不常暴风数兴雨不得下传闻诸道州军颇多旱暵螟蝗滋生防难扑防百姓艰食至有啖木皮者流离转徙未有自生之路言之可爲流涕陛下嗣位之初羣下翕然称颂圣明人情既悦天道随应月光清润嘉泽屡降今者天道人情顿与始初不类意者窃恐陛下言思视聴之间有所未当惟陛下端静诚一思惟天戒专以百姓困穷爲念君臣协心讲图惠政以救此急至于繁文迂议无益天下者且可一切罢置上以申励精求治思道之志下以抚安元元仰答天意
　　论宰相与中丞得失状
　　右臣窃闻御史中丞王陶等言宰相跋扈及除用不当昨日传闻罢陶中丞还旧职既而又闻除翰林学士今早又闻参知政事吴肓夺职待罪台谏官请对论事相继不絶中外汹汹忧疑震骇而风霾日兴旱暵滋甚滥炎数发寒燠不常天人之情可谓至不和矣臣伏思天下所以君君臣臣父父子子而莫敢乱者以义理存也义理者非他是是而非非也人君者明义理别是非以治天下者也宰相者天子所信任御史中丞天子所咨决今御史中丞言宰相跋扈即有是事则是王法之所诛也陛下若以御史中丞言爲信则宰相安得不罪若其不然则是御史中丞构造邪説离间陛下君臣其罪岂止罢去而已若又除翰林学士是迁之也陛下既不能明辨大臣示信任不疑之意以尽其心又使言者无名罢去疑惑逺方谓陛下不能纳諌频黜宪官臣虽忝备近侍尚不知陛下之罢王陶所言爲是邪爲非邪若以爲是则陶乃称职不可轻罢若其非也岂当更迁其官此臣不得不言也臣且惑之欲令四方不疑难矣两朝顾命大臣陛下不能主张辨明使负恶名有不自安之意则其下者岂肯爲陛下尽心中丞在天子左右言之是非陛下不能裁察则逺者岂肯为陛下尽言陛下即位之初将收天下之心尽众庶之言别白邪正协和上下以举大治而今者是非杂糅贤不肖淆乱羣情暌乖人益偷惰人事尚且如此欲望天道之顺序岂不甚难哉臣愿陛下廷对羣臣面问宰相跋扈之状及御史中丞所言如何使是非一判邪正两辨然后断自宸虑大行显黜以开天下之耳目此事若不明辨臣恐朝廷刑政自此衰敝不复振矣若臣所言幸蒙施用则事辨之后乞罢臣职任授一小州或留台闲官以明臣一心爲陛下忠计非有爱憎向背于其间也臣窃闻众人惮陶及以朋附大臣爲嫌莫肯正言臣幸得以宫府旧僚蒙被知遇不敢爱身以废公议惟陛下特留圣意干冒宸严臣无任战汗陨越忠愤之至谨具状奏闻
　　乞罢职除郡或留台差遣劄子
