<!-- { "loadSidebar": true } -->
　　风铁相敲固可鸣，朔兵行夜响行营。如何清世容高卧，翻作幽窗枕上声。

　　【五】

　　南风屋角响萧萧，白日帘垂作寂寥。爱此宫商有真意，与君倾耳尽今朝。

　　【六】

　　风来风去岂尝要，随分铿锵与寂寥。不似人间古钟罄，从来文饰到今朝。

　　【七】

　　系身高处本无心，万窍鸣时有玉音。欲作镆耶为物使，知君能笑不祥金。

　　【八】

　　疏铁檐间挂作琴，清风才到遽成音。伊人欲问无真意，向道从来不博金。

　　【送陈靖中舍归武陵】

　　知君欲上武陵陵溪，水自东流人自西。到日桃花应已谢，想君应不为花迷。

　　【北山】

　　刳木为舟数丈馀，卧看风月映芙蕖。清香一阵浑无暑，时有惊良跃出鱼。

　　【适意】

　　一灯相伴十馀年，旧事陈言知几编。到了不如无累后，困来颠倒枕书眠。

　　【辱井】

　　结绮临春草一丘，尚残宫井戒千秋。奢淫自是前王耻，不到龙沈亦可羞。

　　【题金沙】

　　海棠开后数金沙，高架层层吐绛葩。咫尺西城无力到，不知谁赏魏家花。

　　【夜闻流水】

　　千丈崩奔落石奇，秋声散入夜云悲。州桥月下闻流水，不忘钟山独宿时。

　　【咏月三首】

　　寒光乍洗山川莹，清影遥分草树纤。万里更无云物动，中天只有兔随蟾。

　　【二】

　　江海清明上下兼，碧天遥见一毫纤。此时只欲浮云尽，窟穴何妨有兔蟾。

　　【三】

　　一片清光万里兼，几回圆极又纤纤。君看出没非无意，岂为辛勤养玉蟾。 
　

　




　

　
●卷三十二
◎律诗（七言绝句）
　　【次韵杏花三首】

　　只愁风雨劫春回，怕见枝头烂熳开。野鸟不知人意绪，啄教零乱点苍苔。

　　【二】

　　心怜红蕊与移栽，不惜年年粪壤培。风雨无时谁会得，欲教零乱强催开。

　　【三】

　　看时高艳先惊眼，折处幽香易满怀。野女强看亦丑，少教憔悴逐荆钗。

　　【杏园即事】

　　蟠桃移种杏园初，红抹燕脂嫩脸苏。闻道飘零落人世，清香得似旧时无。

　　【宋城道中】

　　都城花木久知春，北路馀寒尚中人。宿草连云青未得，东风无赖只惊尘。

　　【对客】

　　窗壁风回午枕凉，清谈相对一胡床。心知帝力同天地，能使人间白日长。

　　【愍儒坑】

　　智力区区不为身，欲将何物助强秦。只应埋没千秋后，更足诗书发冢人。

　　【遇雪】

　　定知花发是归期，不奈归心日日归。风雪岂知行客恨，向人更作落花飞。

　　【殊胜渊师八十馀因见访问之近来如何答曰随缘而已至示寂作是诗】

　　寄托荒山鬼与邻，一生黄卷不离身。百年薪尽随缘去，莫学缁郎更误人。

　　【怀旧】

　　吹破春冰水放光，山花涧草百般香。身闲处处堪行乐，何事低徊两鬓霜。

　　【访隐者】

　　童子穿云晚未归，谁收松下著残棋。先生醉卧落花里，春去人间总不知。

　　【海棠花】

　　绿娇隐约眉轻扫，红嫩妖饶脸薄妆。巧笔写传功未尽，清才吟咏兴何长。

　　【证圣寺杏接梅花未开】

　　红蕊曾游此地来，青青今见数枝梅。只应尚有娇春意，不肯凌寒取次开。

　　【杂咏五首】

　　勋业无成照水羞，黄尘入眼见山愁。烟中漠漠江南岸，更与家人一少留。

　　【二】

　　白头重到太宁宫，玉琼琚在眼中。歌舞可怜人暗换，花开花落几春风。

　　【三】

　　朝阳映屋拥书眠，梦想钟山一慨然。投老安能长忍垢，会当归此濯寒泉。

　　【四】

　　乌石冈头踯躅红，东江柳色涨春风。物华人意曾相值，永日留连草莽中。

　　【五】

　　小雨萧萧润水亭，花风破浮萍。看花听竹心无事，风竹声中作醉醒。

　　【书陈祈兄弟屋壁】

　　千里归来倦宦身，欲寻田宅豫求邻。能将孝友传家世，乡邑如君更几人。

　　【郊行】

　　柔桑采尽绿阴稀，芦箔蚕成密茧肥。聊向村家问风俗，如何勤苦尚凶饥。

　　【破冢二首】

　　埋没残碑草自春，旋风时出地中尘。番间夜半分珠玉，犹是当时乞祭人。

　　【二】

　　残椁穿来欲几春，萧萧长草没骐ら。番间或有樵苏客，未必他年醉饱人。

　　【题景德寺试院壁（至和三年八月十日）】

　　屋东瓜蔓已扶疏，小石蓝花破萼初。从此到寒能几日，风沙还见一年除。

　　【金陵报恩大师西堂方丈二首】

　　檐花映日午风薰，时有黄鹂隔竹闻。香ㄠ一炉春睡足，上方车马正纷纷。

　　【二】

　　萧萧山屋千竿玉，霭霭当窗一炷云。心力长年人事外，种花移石尚殷勤。

　　【题正觉院箨龙轩二首】

　　北轩名字经平子，爱此吾能为赋诗。山雨江风一披拂，箨龙还自有吟时。

　　【二】

　　仙事茫茫不可知，箨龙空此见孙枝。壶中若有闲天地，何苦归来问葛陂。

　　【相州古瓦砚】

　　吹尽西陵歌舞尘，当时屋瓦始称珍。甄陶往往成今手，尚托声名动世人。

　　【望夫石】

　　云鬟烟鬓与谁期，一去天边更不归。还似九疑山下女，千秋长望舜裳衣。

　　【山前】

　　山前溪水涨潺潺，山后云埋不见山。不趁雨水耕水际，即穿云去卧山间。

　　【江雨】

　　冥冥江雨湿黄昏，天入沧洲漫不分。北涧欲能南涧水，南山正绕北山云。

　　【扬子二首】

　　儒者陵夷此道穷，千秋止有一扬雄。当时荐口终虚语，赋拟相如却未工。

　　【二】

　　道真沉溺九流浑，独溯颓波讨得源。岁晚强颜天禄阁，只将奇字与人言。

　　【独卧二首】

　　谁有锄不自操，可怜园地满蓬蒿。欲寻春物无蹊径，独卧南床白日高。（一作日自高。）

　　【二】

　　茅檐午影转悠悠，门闭青苔水乱流。百啭黄鹂看不见，海棠无数出墙头。

　　【孟子】

　　沉魄浮魂不可招，遗编一读想风标。何妨举世嫌迂阔，故有斯人慰寂寥。

　　【商鞅】

　　自古驱民在信诚，一言为重百金轻。今人未可非商鞅，商鞅能令政必行。

　　【苏秦】

　　已分将身死势权，恶名磨灭几何年。想君魂魄千秋后，却悔初无二顷田。

　　【范睢】

　　范睢相秦倾九州，一言立断魏齐头。世间祸故不可忽，箦中死尸能报仇。

　　【张良】

　　汉业存亡俯仰中，留侯当（一作于）此每从容。固陵始议韩彭地，复道方图雍齿封。

　　【曹参】

　　束发河山百战功，白头富贵亦成空。华堂不箸新歌舞，却要区区一老翁。

　　【韩信】

　　贫贱侵凌富贵骄，功名无复在刍荛。将军北面师降虏，此事人间久寂寥。

　　【伯牙】

　　千载朱弦无此悲，欲弹孤绝鬼神疑。故人舍我归黄壤，流水高山心自知。

　　【范增二首】

　　中原秦鹿待新羁，力战纷纷此一时。有道吊民天即助，不知何用牧羊儿。

　　【二】

　　巢阝人七十漫多奇，为汉驱民了不知。谁合军中称亚父，直须推让外黄儿。

　　【贾生】

　　一时谋议略施行，谁道君王薄贾生。爵位自高言尽废，古来何啻万公卿。

　　【两生】

　　两生才器亦超群，黑白何劳强自分。好与骑奴同一处，此时俱事卫将军。

　　【谢安】

　　谢公才业自超群，误长清谈助世纷。秦晋区区等亡国，可能王衍胜商君。

　　【世上】

　　范蠡五湖收远迹，管宁沧海寄馀生。可怜世上风波恶，最有仁贤不敢行。

　　【读后汉书】

　　锢党纷纷果是非，当时高士见精微。可怜窦武陈蕃辈，欲与天争汉鼎归。

　　【读蜀志】

　　千载纷争共一毛，可怜身世两徒劳。无人语与刘玄德，问舍求田意最高。

　　【读唐书】

　　志士无时亦少成，中才随世就功名。并汾诸子何为者，坐与文皇立太平。

　　【读开成事】

　　奸罔纷纷不为明，有心天下共无成。空令执笔螭头者，日记君臣口舌争。

　　【别和甫赴南徐】

　　都城落日马萧萧，雨压春风暗柳条。天际归サ那可望，只将心寄海门潮。

　　【寄茶与和甫】

　　彩绛缝囊海上舟，月团苍润紫烟浮。集英殿里春风晚，分到并门想麦秋。

　　【寄茶与平甫】

　　碧月团团堕九天，封题寄与洛中仙。石楼试水宜频啜，金谷看花莫漫煎。

　　【戏长安岭石】

　　附凭崖岂易跻，无心应合与云齐。横身势欲填沧海，肯为行人惜马蹄。

　　【代答】

　　破车伤马亦天成，所托虽高岂自营。四海不无容足地，行人何事此中行。

　　【促织】

　　金屏翠幔与秋宜，得此年年醉不知。只向贫家促机杼，几家能有一纟句丝。

　　【腊享】

　　明星惨澹月参差，万窍含风各自悲。人散庙门灯火尽，却寻残梦独多时。 
　

　




　

　
●卷三十三
◎律诗（七言绝句）
　　【杏花】

　　垂杨一径紫苔封，人语萧萧院落中。独有杏花如唤客，倚墙斜日数枝红。

　　【城东寺菊】

　　黄花漠漠弄秋晖，无数蜜蜂花上飞。不忍独醒孤尔去，殷勤为折一枝归。

　　【拒霜花】

　　落尽群花独自芳，红英浑欲拒严霜。开元天子千秋节，戚里人家承露囊。

　　【燕】

　　处处定知秋后别，年年长向社前逢。行藏自欲追时节，岂是人间不见容。

　　【吐绶鸡】

　　樊笼寄食老低摧，组丽深藏肯自媒。天日清明聊一吐，儿童初见互惊猜。

　　【黄鹂】

　　野花吹尽竹娟娟，尚有黄鹂最可怜。娅姹不知缘底事，背人飞过北山前。

　　【蝶】

　　翅轻于粉薄于缯，长被花牵不自胜。若信庄周尚非我，岂能投死为韩凭。

　　【暮春】

　　无限残红著地飞，溪头烟树翠相围。杨花独得东风意，相逐晴空去不归。

　　【真州东园作】

　　十年历遍人间事，却绕新花认故丛。南北此身知几日，山川长在泪痕中。

　　【过皖口】

　　皖城西去百重山，陈迹今埋杳霭间。白发行藏空自感，春风江水照衰颜。

　　【发粟至石陂寺】

　　蓦水穿山近更赊，三更燃火饭僧家。乘田有秩难逃责，从事虽勤敢叹嗟。

　　【别皖口】

　　浮烟漠漠细沙平，飞雨溅溅嫩水生。异日不知来照影，更添华发几千茎。

　　【别皖二山】

