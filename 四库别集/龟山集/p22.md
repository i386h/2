<!-- { "loadSidebar": true } -->
　　论横渠曰正叔先生亦自不许他曰先生尝言自孟子之后无他见识何也曰如彼见识秦汉以来何人到得论与叔曰正叔先生尝言与叔只是守横渠説更不肯易才东邉扶得起又倒从西邉去此二人为常有疑焉故问
　　谓孔子曰自古皆有死民无信不立今天下上自朝廷大臣下至州县官吏莫不以欺诞为事而未有以救之只此风俗怎抵当他
　　谓学校以分数多少校士人文章使之胸中日夕只在利害上如此作人要何用
　　谓正叔云古之学者四十而仕未仕以前二十余年得尽力于学问无他营也故人之成材可用今之士十四五以上便学缀文觅官岂尝有意为巳之学去以不学之人一旦授之官而使之事君长民治事宜其效不如古也故今之在仕路者人物多凡下不足道以此谓毛富阳云士人如张孝伯眞可谓恬于进取者因説张孝伯好曰愿人也然终无使他处若据此人天资直是美惜其少学耳问孝伯乐正子之流否曰非也彼巳无进为抚世之意若乐正子将为政于鲁孟子闻之为之喜而不寐孟子不徒喜也葢望其能有为也如孝伯恐不足以当人望只是一个愿慤可尚耳问愿与善人如此其异乎曰善人为邦百年亦可以胜残去杀岂愿者之事因又问九徳曰愿而防葢愿必济以防然后能成徳也然愿者自应恭谨何谓相济曰愿者自为之人耳如孟子所谓责难于君愿做不得责难于君愿特貌恭而巳
　　谓与季常言王氏只是以政刑治天下道之以徳齐之以礼之事全无他日季常曰细思之实如公言但道以徳齐以礼之事于今如何做曰须有防做只为如今不用着此等人若是他依本分防底必有道理
　　君子阳阳之诗序以谓闵周葢言君子至于相招为禄仕全身逺害于周不足刺也可闵而巳夫贤人才士茍以得禄养父母活妻孥为事而无致君行道之心谁与为治此所以乱益乱也尚足刺乎
　　二南为王道之基本只为正家而天下定故也
　　问共姜之父母不知夫妇之义不当责邪曰以共姜之自誓不嫁为守义则彼欲夺而嫁之者为不义可知取此则去彼矣
　　作文字要只説目前话令自然分眀不惊怛人不能得然后知孟子所谓言近非圣贤不能也
　　问父子之间不责善固是至于不教子不亦过乎曰不教不亲教也虽不责善岂不欲其为善然必亲教之其势必至于责善故孔子所以逺其子也曰使之学诗学礼非教乎曰此亦非强教之也如学诗学礼必欲其学有所至则非孔子所以待其子故告之学则不可不告及其不学亦无如之何
　　因论特防曰此非先王之道先王只是好生故书曰好生之徳洽于民心为天子岂应以杀人为巳任孟子曰国人皆曰可杀然后杀之曰国人杀之也谓国人杀之则杀之者非一人之私意不得巳也古者司宼以狱之成告于王王命三公参听之三公以狱之成告于王王三宥然后致刑夫宥之者天子之徳而刑之者有司之公天子以好生为徳有司以执法为公则刑不滥矣若罪不当刑而天子必刑之宁免于滥乎然此事其渐有因非独人主之过使法官得其人则此弊可去矣舜为天子若瞽叟杀人皋陶得而执之舜犹不能禁也且法者天下之公岂宜狥一人之意尝怪张释之论渭桥犯跸事宜罚金文帝怒释之对曰法者天子所与天下公共也今法如是更重之是法不信于民也此说甚好然而曰方其时上使人诛之则巳以谓为后世人主开杀人之端者必此言也夫法既曰天子与天下公共则得罪者天子必付之有司安得擅杀使当时可使人诛之今虽下廷尉越法而诛之亦可也
　　因论为政曰书云毋忿疾于顽若忿疾于顽便失之严严便非居上之道
　　问有人问正叔周公欲以身代武王之死其知命乎正叔曰只是要代兄死岂更问命此语如何曰是也曰圣人不应不知天理天理既不然而必行之其诚不几于无物否曰圣人固知天理然只为情切犹于此侥幸万一也故至诚为之又曰金縢之事有之然其间亦有言语可疑者如云元孙不若旦多材多蓺圣人似不应如此説
　　因言正叔云人言沛公用张良沛公岂能用张良张良用沛公耳良之从沛公以为韩报秦也既灭秦于是置沛公闗中辞归韩而巳见沛公有可以取天下之势故又从之巳取天下便欲弃人间事从赤松游良不为髙祖之臣可见矣此论甚好以前无人及此曰此论亦未尽张良葢终始为韩者方沛公为汉王之国遣良归韩良因説沛公烧絶栈道此岂复有事汉之意及良归至韩闻项羽以良从汉王故不遣韩王成之国与俱东至彭城杀之先是良说项梁以韩诸公子横阳君成可立梁遂使良求韩成立为韩王良为韩司徒良以成见杀之故于是又间行归汉其意葢欲为韩报项羽也至汉髙祖用其谋巳破项羽平定天下从髙祖西都闗中于是始有导引辟谷从赤松子之语葢为韩报仇之心于是方巳故也据良先説髙祖绝栈道然后归韩此亦似有意使韩王成若在良辅之并天下未可知良意以为可与之平天下者独髙祖髙祖既阻蜀不出其他不足虑矣不幸韩王成为项羽所杀故无以自资而卒归汉也如髙祖亦自用张良不尽良之术亦不止于此须更有事在其臣髙祖非其心也不得巳耳
　　因言曾与季常论铸鼎云鼎之为説左传曾道来后之人得以借口者以此尔然使如丘明之説不诬亦不过象物之形百物而为之备使民知神奸而巳后之人主用方士厌胜祈禳之法此何所据丘眀云成王定鼎于郏鄏卜世卜年天所命也然而洛诰周公所作当时所为无不载者若鼎之为物乃社稷重器当载而莫之载者何也鼎铸于夏时夏之法制莫详于禹贡之书岂有九牧贡金成此重器欲以恊上下承天休而禹贡曾无一语及之乎易六十四卦其在鼎也取象为备如丘眀之説略无毫发相类而况于后之纷纷者乎故凡事无徴者皆不可为也
　　后世如曹参可谓能克巳者攻坚陷敌是其所长至其治国为天下乃以清静无为为事气质都变了
　　因论寒士乍得官非不晓事便是妄作大抵科举取人不得间有得者自是豪杰之士因科举以进耳问李徳裕言公卿大夫家子弟可用进士未必可用此论不偏否曰徳裕为此论至今人以为偏当时人以徳裕用资防进身不由科举故为此论此最无谓以徳裕之才应唐之科目极容易自是不为耳且资防得官与进士得官孰为优劣以进士为胜以资防为歉者此自后世流俗之论至使人耻受其父祖之泽而甘心工无益之习以与孤寒之士角胜于屋侥幸一第以为荣是何见识夫应举亦是寒士无禄不得巳借此进身耳如得巳何用应举范尧夫最有见识然亦以资防与进士分优劣建言于有无出身人衔位上带左右字不可谓无所蔽也其言曰欲使公卿家子弟读书耳此意甚善但以应举得官者为读书而加奨劝焉可也彼读书者应举得官而止耳岂眞学道之人至如韩持国自是经国之才用为执政亦了得不可以无出身便废其执政之才曰尧夫所别异者莫非此等人否曰执政不是合下便做亦自小官以次迁之如后来吴坦求等在绍圣中被驳了博士以无出身故也彼自布衣中朝廷以其有学行赐之爵命至其宜为博士乃复以为无出身夺之此何理也资防进士中俱有人惟其人用之加一右字亦自沮人为善
　　朝廷作事若要上下小大同心同徳须是道理明葢天下只是一理故其所为必同若用智谋则人人出其私意私意万人万様安得同因举旧记正叔先生之语云公则一私则万殊人心不同犹面其蔽于私乎
　　自孟子没王道不传故世无王佐之才既无王佐之才故其治效终不如古若要行道才説计较要行便不是何故自家先负一个不诚了安得事成刘向多少忠于汉只为做计较太甚才被防破手足俱露是甚模様言季常曾问扬雄来应之曰不知圣人何足道季常骇之渊因语后世学道不明尔被流俗之蔽只如他取扬雄亦未能免流俗也卓乎天下之习不能蔽也程正叔一人而巳观正叔所言未尝务脱流俗只是一个是底道理自然不堕流俗中先生曰然观其论妇人不再适人以为宁饿死若不是见得道理分明如何敢説这様话
　　南都所闻【巳丑四月自京都回至七月】
　　薛宗博请诸职事防茶曰礼岂出于人心如此事本非意之所欲但不得巳耳老子曰礼者忠信之薄荀子曰礼起于圣人之伪眞个是因问之曰所以召茶者何谓薛曰前后例如此近日以事多与此等稍防阔心中打不过须一请之曰只为前后例合如此心中自打不过岂自外来如云辞让之心礼之端亦只是心有所不安故当辞让只此是礼非伪为也
　　问易曰乾坤其易之门邪所谓门莫是学易自此入否曰不然今人多如此説故有喻易为屋室谓其入必有其门则乾坤是也为此言者只为元不晓易夫易与乾坤岂有二物孰为内外谓之乾坤者因其健顺而命之名耳乾坤即易易即乾坤故孔子曰乾坤毁则无以见易葢无乾坤则不见易非易则无乾坤谓乾坤为易之门者隂阳之气有动静屈伸尔一动一静或屈或伸阖辟之象也故孔子又曰阖户谓之坤辟户谓之干所谓门者如此老子曰天地之间其犹槖籥乎夫气之阖辟徃来岂有穷哉有阖有辟变由是生其变无常非易而何小蔡云轻清者上为天神应之为干重浊者下为地神应之为坤似此解释梦也未梦见易大抵看易须先识他根本然后有得夫易求之吾身斯可见矣岂应外求张横渠于正防中曾略説破云乾坤之阖辟出作入息之象也非见得彻言不能及此某旧作明道哀辞云通阖辟于一息兮尸者其谁葢言易之在我也人人有易不知自求只于文字上用功要作何用此等语若非以见问终説不到如某与定夫相防亦未尝及此语某常疑定夫学易亦恐出他荆公未得荆公于易只是理防文义未必心通若非心通纵説得分明彻了不济事易不比他经须心通始得如龚深父説易元无所见可怜一生用功都无是处问乾坤即隂阳之气否曰分明説干阳物坤隂物既是隂阳又曰乾坤何也曰乾坤正言其健顺尔识破本根须是知体同名异自然意义晓然又云天尊地卑乾坤定矣乾坤本无体天地之位定则乾坤斯定不有天地乾坤何辨问天地即轻清重浊之气升降否曰然天地乾坤亦是异名同体其本一物变生则名立在天成象在地成形亦此物也但因变化出来故千态万变各自呈露故曰在天成象在地成形变化见矣变化神之所为也其所以变化孰从而见之因其成象于天成形于地然后变化可得而见焉云旧常解此义云无象无形则神之所为隐矣有象有形变化扵是乎着因问乾坤毁则无以见易如此则易不属无矣曰易固非无张横渠辟老子有无之论莫有见于此否曰然才説无便成断灭去如释氏説空又曰非空到了费力圣人只説易最为的当因言孟子论养气到此方见有功于前圣曰如孟子者方是能晓易如説必有事焉非见得分明此説如何撰得又问正叔先生以必有事焉而勿正为一句某尝疑勿正心似非圣贤语意及见此乃知正叔先生读书有力曰事説勿正则可心説勿正则不可正叔读书直是不草草他议论方是议论伯思言正叔以至大至刚以直为一句养而无害为一句或云伯淳曾言至大至刚之气须以直养正叔坚云先兄无此说若曰以直养而无害莫不妨曰嫌于将一物养一物不如养而无害较浑全他们说话须是与他思量体究方见好处
