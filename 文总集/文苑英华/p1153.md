<!-- { "loadSidebar": true } -->
　　王建侯侯建庙庙有噐噐有铭所以论譔先德明着后代或书于鼎或文于碑古今之通制也维开成某年某月某日宣武军御史节度使检校尚书右仆射汴州刺史上柱国赐紫金鱼袋赵郡李公斋沐祗栗拜章上言请立先庙以奉常祀于是得请于天子承式于有司是嵗某月某日经始于东都明年某月某日有事于新庙外尽其物内尽其志三献百顺神格礼成其友居易以李氏南祖【唐宰相世系表李乃赵郡李氏有南祖西祖东祖集作宗庙非】世家名爵与仆射志行官业书于丽牲之碑谨按家畧九代祖善权后魏谯郡守八代祖延观徐梁二州刺史七代祖续马头太守六代祖显逹隋頴州刺史五代祖迁皇朝冝谷二州别驾赠德州刺史髙祖季【集粹作孝】卿右防骑常侍赠德【集粹作邓】州刺史曽祖府君讳敬总章仪凤间歴吏部尚书侍郎同中书门下三品中书令文舘大学士监脩国史封赵国公谥曰文宪才智职业载国史今祭于第一室以妣□【集作□非】国夫人范阳卢氏配焉王父府君讳守一属世难家故不求闻逹避荣乐道与时浮沉终成都府郫县令今祭于第二室以妣荣阳夫人郑氏配焉先考府君讳晤【集作悟非】歴金坛乌程晋陵三县令府君为人笃于家行餙以吏事动有常度居无惰容所莅之邑有善政辞满之日多遗爱不登贵仕其命矣夫登于第三室以先妣上谷夫人范阳卢氏配焉府君累赠至尚书右仆射夫人累赠至上谷郡太夫人前后凡三追命六告身【二本作弟】渥泽叠洽自叶流根从子贵也郫县洎晋陵府君咸善积于躬道屈于位储祉流庆而仆射生焉仆射名绅字公埀六嵗丁晋陵府君忧孺慕号踊如成人礼九嵗终制孝养上谷太夫人年虽幼承顺无违家虽贫甘防无阙侍亲之疾冠带不觧者三载余可知也执亲之防水浆不入口者五日余可知也先是祖考妣【晋陵府君前娶夫人裴氏无子早防】洎叔父兄妹之殡咸未归祔各隅【集作处】一方公在斩衰中亲护九防匍匐万里及期防事礼无阙违至诚【文粹作诚】感神有灵鸟瑞芝之应事动乡里名闻公卿言孝友者以为表率宪宗嗣綂三年李锜盗据京口公寓居无锡擢第东归锜闻公名署职引用初询以谋画结舌不对次强以章檄絶笔不书诱之以厚利不从迫之以滛刑不动将僇辱【阙】　　就幽囚者七旬诚质神明有死无二言名节者以【阙】
　　拜右拾遗嵗余穆宗知公忠孝文行召入翰林特授司封员外郎知制诰迁中书舍人承防前膝【二本作承顔色膝】知无不言献替啓沃如石投水俄拜御史中丞戸部侍郎旣而望属台衡朝当晏驾时移世变遂出掾髙要佐浔阳旋为滁寿二州刺史大凢公之爲政也应用无方所居必化卧理二郡以去害为先故有盗奔兽伏【集作依】之感防察浙右以分忧爲功故有防隣活殍之惠尹正河洛以革弊爲急故有摘奸抉蠧之威文宗知公全才知【文粹作以】汴难理乃授鈇钺俾镇绥之初宣武师人骄强狠悍狃乱徼利积习生常公旣下车尽知情僞刑赏信惠合以为用一年而下惩劝二年而下服畏三年而下耻格肃然丕变薫然太和抚之五年人俗归厚至于捍大患御大灾却飞蝗遏水致岁于丰稔免人于垫溺噫防公之力汴之民其为殣乎其为鱼乎殊绩尤课不可具举天下征镇淮海为大非公作师不足以长束诸侯制加银青光禄大夫扬州刺史淮南诸州【二本作道】节度观察等使余如故诏下之日出次于外军门不击柝里巷无吠犬从容五日按节而东百姓三军挈壶浆捧箪醪遮道攀饯者动以万軰皆鸣咽流涕如婴儿之别慈母焉噫若非襦袴之惠及其防鸡豚之养及其老又推赤心置人腹中者则安能化暴戾之俗一至于此乎西人泣送东人歌迓【二本作迎】梁楚千里风变化移膏雨景星所至蒙福于时开成防昌之际上方致理公未登庸颙颙苍生还【二本作还】望而已盛矣哉大丈夫生于世也以忠贞奉于君以义利惠乎人以黻冕贵乎身以宗庙显乎亲以孝敬交乎神冝其荷百禄辅一德为有唐之宗臣者欤君子谓李氏之庙也休哉公之祭也顺哉然曰有孙如此有子如此可谓孝矣故其碑铭曰【二本作云】
　　祭祀从贵爵士【二本作士】有秩诸侯之庙一宫三室皇皇西室皇祖中书曽【二本作孝】孙追逺昭穆有初显显中室王父【阙】　顺孙祗享尽慤【文粹作孝】尽敬肃肃东室先考晋陵嗣子奉荐孝思蒸蒸嗣子其谁仆射公垂公垂翼翼齐严谅直爲子爲臣有典有则载膺休命载践右职以孝肥家以忠报【二本作肥】国乃授侯伯纛钺旂防乃飨祖祢牲牢黍稷家声振耀国典褒餙六命徽章三世血食光大遗训显扬先德子孙承之埀裕无极

　　文苑英华巻八百八十二
　　钦定四库全书
　　文苑英华巻八百八十三　宋　李昉等　编将相一【此下七巻英华所编失作者先后今正之】
　　太子少傅苏环神道碑一首
　　赠太尉裴神检神道碑一首
　　太子少傅苏环神道碑　　　【卢藏用序张说铭】
　　维唐景云元年嵗在庚戌十一月己巳太子少傅许国苏公薨于崇仁里之私第春秋七十有二呜呼哀哉【一无此二字】粤明年三月己酉制葬我公于武功之先茔礼也公讳环字昌容京兆武功人也其先出自帝高阳厥曰黎实勤火正逮昆吾之子始封于苏以国受氏公其后也暨汉平陵侯子侍中嘉魏侍中则晋尚书遯聮华国图代载明德公髙祖周度支尚书封国公讳绰立言成务垂法后王言曽祖隋尚书仆射开府仪同三司雍州牧讳威嘉謩成绩懿于当代大父隋尚书职方郎中鸿胪卿讳防理综羣品识覃众妙烈考秘书丞沁台二州刺史追赠岐州刺史逰艺聚学素风不陨【一作隤】公系上圣之遐绪钟盛德之众茂资元和以体仁穆清明以成羙初孩而孤禀绛郡夫人之慈训防而岐嶷聦敏冠常始读山栖志一覧便诵及长博通经史尤善属词年十八进士髙第补宁州叅军转恒州司法丁绛郡夫人忧自中出渉寒从至京兆哭不絶声性以礼全形以哀瘠左庶子张大安以孝悌上闻服阕拜防陵丞转相王府録事王改封豫官亦随府上帝即拜朝防大夫尚书水部员外郎未几兼侍御史淮南亷按俄转【阙】官员外郎兼官尹丞歴水部祠部郎中兼判司礼事以亲聮出为朗州刺史转歙州刺史武兴令检校冀州刺史累迁汾鼎同汴杨防以累最入为尚书又拜右丞加银青光禄大夫迁尚书左丞戸部尚书又拜侍中京师留守兼理寃滞车驾还京持节河比安抚加金紫光禄大夫转吏部尚书东都留守寻追还守本职寻拜尚书右仆射同中书门下三品封许国公脩国史今上践祚拜尚书左仆射屡抗词乞骸优答不许拜太子少傅公长子颋歴给事中中书舍人尝与公聮侍紫墀接机黄阁前后之拜近古未有公体道贞固立志【一作心】简直多识前言遍详旧事自周隋损益家牒可纪公则绍之罔不毕综故闺门之内孝悌成则朋友之间忠信克举其在参佐也婉娈柔嘉丑夷不争其事藩邸也从容讽议賔僚是仰四为郎而弥纶之功布于省閤九为牧而循良之绩着于州郡周旋二辖焞燿文昌廻翔两宫耀铄岩庙版图国之信而五教在寛冡宰人之纪而九流式叙左右端揆尽讦谟之畧东西掖闱备忠谠之羙德逾盛而心益下位弥大而行益防用能髙而不危长守冨贵考父三命谦光数朝平仲一心中孚累圣非至德淑慎畴至此哉夫其仁恕笃宻清亷简惠躬俭约以自持蹈名教以检物禄以周给不积于家财以睦亲必均于众故义广而私谒之途阻名扬而兼济之道宣兹亦叔敖之贤国侨之懿也几深通志精晤黙识然文以蹠迹【一作实】靡绚其华学以辨防固伸于已故始终机揆举无遗防斯又子房之智孔明之能也造膝沃心务存匡救引过称善不近于名故声闻于天而口无择绩宣于事而心罔专盖叔子之仁孔子之慎也兼斯众善以享明德方将三阶载理两宫更曜天命不祐奄忽迁殂朝防其桢人陨所戴天子悼焉临遣大府卿李从逺策书吊祭辍朝三日有司备礼发哀追赠司空荆州大都督赙绢八百叚米粟八百石凶事葬事并官给赐东园秘噐大鸿胪卿监护官为立碑皇太子别次发哀遣洗马吊祭赙物二百叚羲和择日太常考行朱旂载路班劔啓行哀荣之礼备矣诸侯之孝终矣公家代尚俭载在缣竹是【疑作其】生也门无主賔堂无客其终也茔无封树隧无碑表大渐之始遗令遵行颋等泣血受命罔有逾越虽逼朝防不旌坟圹建碑于茔北一十五里故文艺之行经纬之迹虽备于国章布在人口惧违先训皆略而不书中书侍郎同中书门下平章事范阳张公雅俗之镇具瞻令德文章之雄谈者爲楷伟公道德之首徽猷可行刋石纪颂穆如淸风颂曰【一作其词曰】
　　斤斤苏公正体【张集作体正】含道禀灵淳粹为唐元老忠以衞主孝以立身文以经国惠以安人司牧九郡九郡爰静平章百工百工爰整千载典宪三朝纲领上慕先人五代相国下垂余庆七子令德帝谓庭硕伊公是似【一作以非】接侍玉墀序拜金戺聮华叠润佐我天子于戯彼苍国云亡地頺五狱天折三公备礼诏群官防防掌史司德刋铭路傍
　　赠太尉裴行俭神道碑　　　张　説
