<!-- { "loadSidebar": true } -->
　　老马饥嘶驴瘦岭病人生入鬼门闗【后汉书班超传上疏曰但愿生入玉门闗此借用】病人甘作五溪卧老马犹思十二闲【五溪见前注魏武帝歌曰老骥伏枥志在千里同礼校人曰天子有十二闲马六种】
　　行次巫山宋懋宗遣骑送折花厨醖【知命】
　　攻许愁城终不开青州从事斩闗来【庾信愁赋曰攻许愁城终不破荡许愁门终不开青州从事见前注左传曰犯门斩闗】唤得巫山强项令挿花倾酒对阳台【后汉董宣传曰敕强项令出宋玉高唐赋曰朝朝暮暮阳台之下谓巫山神女也】
　　次韵懋宗送别二首【知命】
　　一百八盘天上路去年明日送流人小诗话别堪垂泪却道情亲不得亲【一百八盘见前注卢全寄外兄诗云何处堪惆怅情亲不得亲】别驾柴门闭一春艰难颠沛不忘君何时幽谷囘天日教保余生出瘴云【山谷谪涪州别驾唐书杜甫传当冦乱挺莭无所污为歌诗伤时挠弱情不忘君鲁论曰颠沛必于是易曰入于幽谷老杜诗愿枉长安日光耀照北原文选嵇康书欲离事自全以保余年老杜诗瘴云红不灭】
　　戏答刘文学【知命】
　　人鲊瓮中危万死鬼门闗外更千岑【人鲊瓮鬼门闗见前注汉书赵后传曰今儿安在危杀之矣注云犹今人言险不杀尔】问君底事向前去要试平生铁石心【顔师古匡谬正俗云问曰谓何物为底丁儿反底义何训答曰此本言何等物其后遂省促言直云等物尔音都礼反又转音丁儿反应璩百一诗云用等称才学以是知去何而称等其来已乆今人不详根本乃作底字非也老杜诗生死向前去魏武帝令长史王必曰忠能勤事心如铁石国之良吏也】外侄李光祖往见尚垂髫今观寄嗣直小诗已可爱因次韵【知命】
　　昔别长安未裹头如今诗句可消愁【老杜诗昔别君未婚又诗去时里正与裹头又诗云更有澄江消客愁】外家未觉风流逺他日相期到益州【李公择终于益州帅言异时当造益州之阃域老杜诗习池未觉风流尽】
　　上南陵坡【知命】
　　风飱水宿六十里蛇退猿啼百八盘【选诗风餐委松栢又诗水宿淹晨昏】上得坡来总欢喜摩围依约见峯峦【摩围山在黔州老杜诗青惜峯峦过】
　　题小猿呌驿【知命】
　　大猿呌罢小猿啼箐里行人白昼迷恶藤牵头石齧足妪牵儿随泪録续我亦下行莫啼哭【退之琴操曰涉其浅兮石齧我足元稹连昌宫词曰色管兹轰录续】
　　马上口号呈建始李令【知命】
　　驿亭新似眼波明箐路开如掌様平谁与长官歌美政风摇松竹是欢声【老杜诗今日明人眼临池好驿亭宋玉招魂曰娯光眇视目曾波些王逸注云目采聁然若水波而重华老杜诗秦川对酒平如掌】
　　次浮塘驿见张施州小诗次其韵【知命】
　　叹息施州成老丑当年玉雪莹相照【退之马少监墓志曰姆抱防子立侧肌肉王雪可念】旧时去天一尺五今日万里聴猿呌【老杜诗自注云城南韦杜去天尺五】
　　将次施州先寄张十九使君三首【知命】
　　书来日日觉情亲今信施州是故人许我投名重入社放狂作恼未应嗔【老杜诗情亲独有君东坡诗投名入杜有新诗】
　　收拾从来古锦囊今知老将敌难当【唐书李贺传从小奚奴背古锦嚢遇所得投书嚢中汉书韩信传曰其锋不可当】囊中尚有毛锥子花底樽前作战塲【五代史肇传恨苏逄吉等因曰安朝廷定祸乱直须长枪大剑若毛锥子安足用哉史记平原君传曰贤之处世譬若锥之处嚢中其末立见老杜诗花防山蜂逺趁人又诗下马古战塲丁晋公有诗战诗云物华如阵笔如锋沈谢曺刘是七雄】
　　一别施州向十霜传闻佳句望风降空弮不易当坚敌振臂犹思起病创【老杜诗十暑岷山防三霜楚户砧汉书李陵传矢尽道穷士张空弮注云弓弩弮也又匃奴传曰真中国之坚敌按孙子曰小敌之坚大敌之禽也李陵书振臂一呼创病皆起】
　　和张仲谋送别二首【知命】
　　夜郎自古流迁客圣世初投第一人不是施州肯囘首五溪三峡更谁亲【唐书李白传长流夜郎夜郎即今之珍州其地与黔中相接江淹恨赋曰迁客海上流戍陇隂五溪见前注峡程记曰三峡者即明月峡巫山峡广泽峡其瞿唐灔滪燕子屏风之类皆不系三峡数】
　　五溪三峡漫经春百病千愁逢故人何处看君嵗寒后欲将儿女更论亲【肯与党锢连姻其气节亦可尚矣】
　　次韵答清江主簿赵彦成【知命】
　　日转溪山几百遭厌闻虎啸与猿号【刘禹锡诗百匝千遭绕郡城此用其字老杜诗熊罴咆我东虎豹号我西淮南子虎啸而谷风至又曰白猿拥树而号】笙歌忽抱二天酒风雨犹惊三峡涛【后汉苏章传迁冀州刺史故人为清河太守为设酒肴甚欢太守喜曰人皆有一天我独有二天】已作齐民寻要术安能痛饮读离骚【后魏贾思勰作齐民要术言田家种植之事世说王孝伯言痛饮读离骚自可称名士】看君自是青田质清泪犹堪彻九皋【永嘉郡记沭溪去青田九里中有一双白鹤多云神所养晋书陆机传曰华亭鹤唳岂可复闻乎诗云鹤鸣于九皋】
　　宋懋宗寄防州五十诗三首【知命】
　　五十清诗是碎金试敎掷地有余音方今台阁称多士且傍江山好处吟【老杜诗云清诗近道要晋书谢安传桓温以安所作简文谥议示坐宾曰此谢安石碎金也又孙绰传作天台山赋以示范荣期云卿试掷地当作金石声通典曰后汉事归台阁史记屈原传曰行吟泽畔】
　　五十清诗一叚冰持来却得慰愁生自张壁间行坐看更教儿诵醉时聴【老杜诗炯如一叚清冰出万壑又诗江草日日唤愁生又诗行坐白头吟又有醉时歌】
　　碑同岘首千年石诗到英州十絶歌他日巴人懐叔子时时解着手摩挲【晋书羊祜传祜字叔子襄阳百姓于岘建此碑望者草不流涕杜预因名为堕泪碑老杜有防州歌十絶句退之石鼔歌曰谁复着手为摩挲】
　　题苏若兰囘文锦诗图
　　千诗织就囘文锦如此阳台暮雨何亦有英灵苏蕙手只无悔过窦连波【晋书窦淊妻苏氏名蕙字若兰淊苻坚时为秦州刺史被徙流沙苏氏思之织锦为回文旋图诗以赠淊宛转循环以读词甚凄惋】
　　次韵杨明叔四首【并序】
　　杨明叔惠诗格律词意皆薰沐去其旧习予为之喜而不寐文章者道之器也言者行之枝叶也故次韵作四诗报之耕礼义之田而深其耒明叔言行有法当官又敏于事而卹民故予期之以逺者大者
　　鱼去游濠上鹗来止坐隅【濠梁见前注汉书贾谊传曰谊为长沙傅三年有鵩飞入谊舍止于坐隅鵩似鸮不祥鸟也谊乃为赋以自广】吉凶终我在忧乐与生俱【上句终鸮来之意下句终鱼乐之意鵩赋曰祸兮福所倚福兮祸所伏忧喜聚门吉凶同域书曰惟吉凶不在人庄子至乐篇曰人之生也与忧俱生夀者惛惛久忧不死何之苦也湼槃经摩那临终佛至其所慰谕曰身所经处与苦乐俱当脩湼槃永离苦乐诗意谓吉凶忧乐皆因我有茍能无我彼何从生山谷与王子飞书曰人固与忧乐俱生者也于其中有简择取舍以至于六凿相攘日寻干戈古之学道者深探其本以无诤三昧治之所以万亊随缘是安乐法】决定不是物方名大丈夫【圆觉经曰生决定信传灯録南泉广语云大徳莫认心认佛设得认是境被他唤作所知愚故江西大师云不是心不是佛不是物且教你后人恁麽行履孟子曰此之谓大丈夫同安禅师十谈曰丈夫皆有冲天气不向如来行处行】今观由也果老子欲乘桴【并见鲁论由也以比明叔老子山谷自谓言明叔志趣勇决必能相从浮于东海也后汉马援传云颇哀老子使得遨游山谷和杨明叔隅字韵七诗皆谓之颂今彭山黄氏有此真迹二颂此集所无当是晚年删去】
　　道常无一物学要反三隅【老子曰道常无名传灯録六祖偈曰菩提本非树明镜亦非台本来无一物何假拂尘埃反三隅见鲁论】喜与嗔同本嗔时喜自俱【嗔喜虽殊本同一性众狙喜怒即可见矣传灯録龙树偈曰于法心不澄无嗔亦无喜】心随物作宰人谓我非夫【心随物转物反为主非大丈夫事也楞严曰一切众生从无始来迷已为物失于本心为物所转传灯録第二十一祖付法偈曰心随万境转转处实能幽随流认得性无喜亦无忧圆觉经曰由有无始本起无明为已主宰传灯録元沙广语曰如许多田地教谁作主宰左传彘子曰命为军帅而卒以非夫注云非丈夫也】利用兼精义还成到岸桴【易曰精义入神以致用也利用安身以崇徳也佛书以波罗宻为到彼岸】
　　全徳备万物大方无四隅【庄子曰而况全徳之人也孟子曰万物皆备于我矣反身而诚乐莫大焉老子曰大方无隅淮南子曰经营四隅髙诱注云隅方也】身随腐草化名与太山俱【谓闻道而死虽与草木俱腐固有不亡者存谢灵运诗一随往化灭安用空名扬此反而用之礼记月令季夏腐草为萤此借用史记蔺相如传太史公曰相如名重太山选诗曰名与天壤俱】道学归吾子言诗起老夫【礼记中庸曰尊徳性而道问学注云道犹由也问学学诚者也鲁论曰起予者商也始可与言诗巳矣】无为蹈东海留作济川桴【史记鲁连传曰则连有蹈东海而死尔此借用言不必乘此桴以浮于海留为济川之具可也书说命曰若济巨川用汝作舟楫】匹士能光国三孱不满隅【彭山黄氏本此诗盖再次韵之第二章礼记曰匹士大牢而祭谓之攘文选辨亡论曰风雅则诸葛瑾张承步隲以名声光国晏子春秋曰五子不满隅一子满朝按黄氏本有山谷自注亦引此语但以五为三尔诗意谓豪杰之士虽少足以为邦家之光孱懦之夫虽众曽不足充满一隅也】窃观今日事君与古人俱【黄氏本作今者事此云今日当是晚年所改言士之可以光国者今世未见独明叔可期以古人也左传曰今日之事我为政此借用老杜诗生还今日事庄子曰成而上比者与古为徒】气类鸎求友精诚石望夫【文选任彦升作王文宪集序曰许与气类伐木诗曰嘤其鸣矣求其友声诗人相承以嘤为鸎庄子曰真者精诚之至也不精不诚不能动人又注曰郑人缓精诚之至故死为秋柏之实刘义庆幽明録曰武昌北山上有望夫石状若人立古传云昔有贞妇其夫从役携弱于饯送此立山望夫而化为石因以名焉】雷门震惊手待汝一援桴【黄氏本山谷自注曰礼运云蒉桴而土皷説者曰桴鼓椎也然则枹亦通于桴望其振发声名于当时也荀子曰声名之剖发于天地之间岂不如日月雷霆然哉汉书王尊传曰母持布鼓过雷门注云雷门会稽城门也有大鼓越击此鼓声闻洛阳易曰震惊百里史记司马穰苴传曰援枹鼓之急则忘其身枹亦作桴按礼运疏引皇氏云桴谓击鼓之物左传曰右援枹而鼔音义云枹鼓椎也】
　　再次韵【并序】
　　庭坚老懒衰惰多年不作诗已忘其体律因明叔有意于斯文试举一纲而张万目盖以俗为雅以故为新百战百胜如孙吴之兵棘端可以破镞如甘蝇飞卫之射此诗人之竒也明叔当自得之公眉人乡先生之妙语震耀一世我昔从公得之为多故今以此事相付
