<!-- { "loadSidebar": true } -->
　　自甘谢祖风屑屑扫一室凖拟髙史来函丈置三席声名絶辈行文字追古昔黄白马上郎觌面不相挹眼青节食事日耐饥雷吼兹幸陪众后酒巵甫到口不离寂寞濵径造无何有问津归有期尚许寻盟否
　　次韵林子长计使
　　林侯上州麾便饫大官饭左淮鱼稻供顾肯回一眄待人均待士乐易屏崖岸悬知讫民庸功倍而事半淮乡旧乐土兼有齐俗缓顷来南北杂颇复烦城旦要须禁敓攘【淮乡归正人诱率江浙游手刬佃良民之田计使约束甚严淮民安妥】立可息愁叹为公泚银笔攘袂歌粲晏
　　次林子长韵【招燕拂云楼读子长游壮观亭诗因赋】
　　孤亭屹山椒山灵信多助比肯迂玉节来作数刻住江明山动色取重以公故未须坐谭客子弟自翘楚云岚逺明灭阡陌随指顾何以騐人情楚歈杂吴舞我来空想像梦去上烟雨尚及拂云饮醉狂烦杜举新欢偿昔游幸防乃如许古人重一饭志士赋盛遇归时混游人徤倒各扶路
　　再次韵酬林子长运使
　　绣衣如椽笔可但江山助登楼得秀句飞云为公住使君倾意气接我便亲故自忖庸鄀陋两公富全楚赋雪容末至髙轩先左顾醉乡信余地肯作长沙舞和气挽春回氷柱下檐雨【是日晚晴檐溜有声】代舍着狗盗珠履贲豪举阿迁诧齐魏吾未许我从两公游趣舍本神遇更当问学闲司南取夷路
　　再次韵【拂云宴之明日雪复作回思偕赵帅赏雪于淮海楼乐甚兹地足以继之复赋一篇】
　　雪神再出竒剪水谁佽助羣仙幻尘寰落势未肯住政成气乃和此瑞岂无故同云方颂周恶氛已销楚乾坤玉花中客子昡回顾人家占嘉平酒处应起舞了知及物功当倍苏旱雨前雪淮海燕把酒欲轻举今雪燕拂云胜槩惊似许客途一笑适乐事诧晩遇回思何人家鸡黍羞季路
　　陈宣卿为予作后雕圗
　　吾宗洒画墨似我诗得趣未至心手忘敢议江山助东绢十幅围中有千尺树穷冬万虫蛰拆地双虬怒彷佛风雨声想像栋梁具人间汗反浆对此毛发竪怪君物写影落笔神与遇自言阅世孰妙解等僧悟每当槃薄余了知精灵聚此圗尤杰出持用博新句墨君第一流论世无殆庶三熏且十袭复靳为子赋
　　四言古诗
　　次赵判宗送李象山韵
　　邑政易堕我方在行挽袖柅车交游至情两君玉峙【阙】崇国士下榻倾倒有贤公子我介三子匪同而和提衡掖挽交口孰何月堂之评罙久未改匿瑕振过兹焉有待卜夜之饮辍骊驹章顾虽情钟河鱼未康作吏则疎羡人报政彼益者友工药我病低昻达穷防心所遭独喜故人往偕仙曹揺揺脩程烱烱初度眷言顾之矫首云路胡不小留共颓醉山胡不更仆共谭孔顔西睇归防徙倚凄切去留之间仙凡斯别
　　再次韵【判宗留饮以冗故不及终席作诗谢之】
　　载羽其觞客遄于行归从我私兹焉用情一竒搴秀万金论士生世已后识古君子宫倡羽随至乐则和俚音间之人谓斯何洁不容缁薫不莸改言受此柄劣副期待斯道在公九报其章人徯时施跻之阜康曽是伟人而未闻政袖司命手旁睨世病海濒埤汚苍山周遭觞咏翺翔乐殊尔曹盍摅胸竒焕我王度盍提公言辟我贤路赫日中天丽彼南山赓歌交修不腼其顔有鈆者刀用或一切云龙从之无重此别
　　次程帅劝农和陶诗韵【房民种艺简率水旱丰歉一委之天人力不至且不知用水车土皆桑柘地而蚕事尤莽卤因帅劝农和陶诗次韵呈帅且示其民之不】
　　【甚愚惰者】
　　我官于房庸谂房民是腹枵然惟贮一真服事告工以成以因雄也言之参天以人燥之润之是有黍稷天不竟刈物岂自植系人之力温饱稼穑惟蚕而衣如稼而食盍槌于家盍桑于陆饲眠后先如族昭穆爰缲爰织如冦之逐悠悠玩日迄莫归宿孰溉不车曾不计久孰视槁干徒用播耦呉丰楚约谁非朕亩穂斯茧斯均措厥手彼多其储汝则易匮效劳计工宁终不冀蹀十驾与骥一至枵中赤立吾代尔愧吏职民忧无庸汝鄙农以济学繄吾素履岂曰多言率遵前轨教诏顺从庶或兼美
　　程帅和陶二诗见忆次韵
　　我瞻西郊云停不雨鸡栖乱山十舍千阻一书缄春慰厉存抚望之或违搔首企伫停云酾之蜚雨蒙蒙启筒有获如渴吸江孤月河汉轻飔牖牕忆侍诲色杖屦后从盱衡推予褒衮俪荣靡懐不倾靡言不情防晤良难歘然西征孰谓愁斛无自而生竹萌触雪粟花缀柯风日山城未春已和命驾取涂计日不多官曹简书公其谓何


　　江湖长翁集巻六
　　钦定四库全书
　　江湖长翁集巻七　　　　　宋　陈造　撰七言古诗
　　明妃曲
　　汉宫第一人只合侍天子四弦春风手可用入胡耳天生国艶或为累金赂画工宁不耻玉顔初作万里行朔风黧靣边城昏路人私语泪栖睫况妾去国懐君恩穹庐渐耐胡天冷政复难忘心耿耿夜深拜月望长安顾叹当时未央影胡雏酌酒单于舞铭肺千年朝汉主传闻上谷与萧闗自顷耕桑皆乐土向来屯饷仍缯絮庙算年年闗圣虑但令黄屋不宵衣埋骨龙荒妾其所
　　柘臯短吟
　　铁山横飞截平野宁复江流饮胡马大酋胆落狐防逃虎头将军自天下拂庐连络屯长云提戈敢谓秦无人惊霆白昼振解叶淮地一扫无留尘歌謡千载淮民口将军归饮防勲酒乌袍使者来如烟腾书乞和胡稽首蝇鸣鸱噪初不闻贾怒一举雌雄分辛勤结髪七十战数竒堪笑李将军
　　题赵伯政医俗轩
　　风气格初不意往往腠脉流肠胃金匮一编亘古今几人用之能起废痛恙切身知谒医俗气痼人渠不知持筹侧肩蠹日力锦鞲金弹随痴儿斯人斯疾可攻否更恐良翳望之走南窓解榻竹风清请访轩中十全手
　　急笔赠欧处士【酒所欧索去甚急作此送之欧善画山水】
　　南州江山昔所厯雨峰黯靉晴江碧几年思之忽堕前政得欧生醉时笔斯人厯览山川竒得兴落笔天露机不须十日五日一水石已可王宰相攀追相逢便整南归柂短章许君慵未果酒边捜句敢言工不解似君槃礴赢
　　记梦示师是
　　青灯寒夜思吾乡合眼便坐吾家堂阿丁烱然目如水防服蹁蹮趋我傍中心喜之谬督过还为遨嬉废书课指似斜日西窓红小赋未破书未供向渠不敢恩胜义亦怜忸缩不自容蝶蜚鹿失忽惊寤摵摵霜风在庭树几时笔力跨乃父与汝相忘不闗虑
　　题胡处士猿麞图
　　画工神品今代无祁岳一脉传醉胡几年傲睨不落笔乗兴扫出赤县图今君所寳亦第一我疑神遇非有笔青林红叶晚未暝遥山逺水秋一色五猿踞石相因依两猿挂树松枝低仰睇侧顾麞善疑其二行齧如不知昔人画马师廐马画山直付居山者野猿不驯麞易惊邈影渠能写间暇草露空荒逺刀几即今放麑谁氏子山蜂负毒不足怜盍贷蟏蛸畱报喜
　　百花楼
　　楼中香漂百和浓楼下锦缬翻东风玉樽美酒清若空吴姬妆面相映红人生一笑不易得是间一醉千金直元龙百尺君勿论芳时且可金杯侧
　　题刘明府所藏秋江欲雨图【明府侍儿善歌舞欲出不果】
　　墨云含雨江空蒙岛屿细连烟空我家茆屋菰苇丛巻蓑背笠随渔翁展掩倍觉心神融缅想惨澹经营中王孙玊面食肉相万里山川入遐想当时宫禁断过逢可得如侬逞江望江天漠漠那容画渺莽风烟生笔下鳬鸿灭没波不揺雾墅霜林共萧洒乃知絶艺神与通盘薄傲睨窥化工市师日日江湖上几人擅价能无穷君家双莲氷玉质此画与人俱第一固应缄鐍付牢收俗眼纷纷莫轻出
　　送项平甫教授之成都
　　昔人石穴命西蜀岂知桃源华胥隐石腹诗人昔吟蜀道难何曾锦城风物平时看平时风物今犹故井络坤维神所护汉官威仪二百年斩新不受胡尘汚蜀民日为药市游家説追欢不説愁蜀人之文落中州中州伧父缩颈羞吾徒向来梦游处今日登僊送君去遨头上客人所敬翰林先生士知慕似闻儒冠不容假【近士之滥吹者去其半】挽致邹鲁无难者况君笔力西汉前亟遣人才有杨马锦城之乐乐未涯緑鬓朱顔君更佳要奉板舆追胜日暮万里桥朝浣花古今胜槩争入眼归轩日日诗嚢满黄鹄东飞定有书莫靳珠玑秪推懒【平甫能诗每言诗不工故懒作然人知其谦云】
　　题钦庙主器时所作登瀛图
　　唐家大府开天防祖庙工歌登七徳伪王连组颈归山东羞死虬须客文儒济济陪英游海内共指登瀛洲未妨滥吹一延族中有谋断臯伊流崇宁圣人抚洪业黄头遗种初芽蘖青宫进讲多暇日睿情逺览思才杰水墨落纸分毫厘心融笔忘天运机鸾翔鹄峙俨在目更用褚亮摛辞为天翻地覆人得知神京北风吹皁旗空令便桥乞盟未央酒盛事拂膺正观时天家所寳君家得拜手披圗悼今昔鼎湖龙去余弓劒上林鴈来断消息莫年笔力犹枝梧惯题七骑隂山圗为君斵句偕画往贷我老泪淋衣裾
　　布谷吟【人以布谷为催耕其声曰脱了泼袴淮农传其言云郭嫂打婆浙人解云一百八个鸟何与人事人以意测之是非皆不同为作此】
　　泼袴不容脱鸟语徒慇勤输租质农器有袴那解新官中催科吏如虎告时趣耕尔能许即今春种未入田安得县胥知愧汝卑栖俛喙良易谋聒聒彊任田家忧啼时未旦夜不休班班血痕衔口头人将近似测禽语汝意真解忧农不或传悍妻天所怒姑不可挝渠不顾罚为此鸟声曩愆警世母为郭家妇南方谀佛古到今人持数珠家梵音区区説似一百八讥诃劝相知何心浙风淮俗隔江水意解禽言乃如此苏黄妙句谁嗣之两地流传并须纪世间儒墨纷相攻巨细彼此臧谷同争如痛饮卧长昼付渠马耳射东风
　　薄薄酒【毕叔兹通判寓呉门无数日不觞客取足而已不求甚丰尝见招酒所小鬟诵薄薄酒侑樽有感予心拟作此诗】
　　薄薄酒顔可丹麤麤布身不寒丑丑妇贫相欢人生浪悲行路难欲不外骛心内安富贵底用极力奸政自沐猴求棘端君不见寒儒肮脏黙自守横前书笈燕坐瓮牖麻畦可衣秫田可酒抽针纫绽侑罇鼓缶齐眉结发赖有此妇人不裂眦事无掣肘陶陶此兴殊未穷一身易足天地中巷东毕公子为乐渠能同宅舍颇轩亭园池亦花草相过便开樽掀髯写懐抱兰芳菊秀梅含春拂翠匀红随分好乏爱不无苎衣赠取醉何妨接防倒毕公子吾之乐兮乐自如一杯对妇兮布衣蔽其驱君之乐兮乐有余妓女能楚楚罇罍应指呼醉乡寛闲兮吾得俱设侍以金谷倾城之艶姝酌以宜城九醖之醪敷被狐白兮拥罗襦朝歌暮燕穷欢极娯婪酣佁儗骄妻孥外若丰泽中槁枯吾不彼愿犹彼不吾羡毕公子方吾徒狂歌而起舞更酬而递劝盖不知南威嫫母之有妍丑衮衣短褐之为贵贱彼骄其有殆醯鸡之撇天贪其取如蜗牛之交战益知心怡愉无穷涂中焚如无亨衢毕公子倡予和女笙应竽他年遂初赋老盍歌归去尘里无旷懐人间有同趣四方向来志一巢今可具亦不愿黄金为梁桂为柱茅屋三间近君住
　　读师文和郡侯喜雨诗次其韵【时秋雨霖霪大为民患临安最甚吾乡恰五分熟可喜】
