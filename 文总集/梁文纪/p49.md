<!-- { "loadSidebar": true } -->
　　人心彼此尽为敌国金柝夜警和门昼闲加以淮水淼漫危同三版懐山之势已成为鱼之期可见若使身死可以益国城没足用报恩虽葬鱼鼈其甘如荠政以朽耄无庸心负恩寄耻辱之甚非止老臣
　　为江仆射礼荐士表
　　陛下缉礼裁乐化俗移风当扆思治分宵梦相枯岸之珠既抡润山之玉已荐伏见兼太学博士防稽贺玚字德琏幼能斧藻长则琢磨结巻就贤担簦来学乡塾染其丹采朋友扣其洪钟声无愧于东筠材有逾于西杞如使联事宗伯握兰建礼庶用得其才人知自勗臣鉴非止水职豫搜扬前竭謏闻先自乡曲
　　又为江侍中荐士表
　　臣闻天道不言资寒暑而成嵗宸居垂拱寄守宰以宣风若夜鱼不欺朝琴在奏则残杀自去汾射可追伏见镇北府水曹参军济阳江兴字休恭立身贞白操业清亷颇涉书记弥闲刀笔前摄县沮漳无伤锦制廵行淮海不忝绣衣若处以百里之邑使导一乡之赋必能治文无害迄用有成臣举不避族非欲异姓居后知人为难寔縁所悉而荐
　　为始兴王上毛表
　　臣闻嘉瑞五灵既着方防故名千载可得而传是以蔡赤文来表轩黄之政神青纯用显姬公之德出自江安寔荷谦夷之庆甲生毳羽寜非销镝之征实皇家之巨瑞庶民之休幸
　　探物作艳体连珠二首
　　妾闻洛妃高髻不资于芳泽妻长发无借于金钿故云名由于自美蝉称得于天然是以梁妻独具妖艳卫姬专其可怜
　　妾闻芳性染情虽欲忘而不歇薰芬动虑事逾乆而更思是以津亭掩馥秪结秦妇之恨爵台余妬追生魏妾之悲【并艺文类聚】
　　刘孝威【字孝威孝绰第六弟厯中庶子兼通事舍人】
　　谢赉林檎啓
　　勇闻齐国止锡二桃逺至仙方裁蒙数枣岂如恩丰汉箧赐广魏奁姹女数而仅通筭郎计而方得生于玉井之侧出自金膏之地上灵所贵下土希逢
　　谢赐锦被啓
　　色艳蒲桃采逾联璧鄂君惭绣楚侍羞珠虽复帝赐鹤绫客赠鸳绮高悬丽藻逺谢鲜明汉老恱其怪文魏马惊其香气
　　谢赉宫纸啓
　　臣与谢嘏俱慙具圣臣之冲梯实愧鲁般之巧嘏之城垒特无禽子之守攻弱侮亡其劳甚薄防勲行赏为渥过隆虽复邺殿鳯衔汉朝鱼网平准桃花中宫谷树固以慙兹靡滑谢此鲜华【华初学记作光】
　　谢敇赉画屏风啓
　　昔纪亮所隔惟珍云母武秋所顾止贵琉璃岂若写帝台之基拂昆山之璧画巧呉笔素逾魏赐冯商莫能赋李尤谁敢铭
　　谢赉熊白啓
　　窃以馆有射熊之名台无走狗之号上林絶胡人之搏禁地无张京之犯而突出羽川来攀御槛光逾厚璧殆惑朱公之价色丽银烛将堪穆王之寳
　　谢晋安王赐婚钱啓【孝威为晋安王法曹转主簿母忧服阕除太子洗马累迁中舍人庶子率更令并掌管记】
　　孝威问吉已通请期有日而贤夫之誉多愧张耳非壻之才偶同王粲睠言前事良以自羞曲降隆慈俯垂珍锡便使禽贽获举纁币有资佩服宠灵殒越非报
　　谢东宫赉鹿脯等啓
　　上林絶胡人之搏禁地无张京之犯而犹有班超游猎李广驰射逺归于防吏入贡于腊人形圗三事之车影入九仙之镜
　　谢东宫赉藕啓
　　色华玉树味夺琼浆根出杨池闻之僮约子为灵散得自庄篇楚后江萍秦公海枣凡厥水羞莫敢相辈【并艺文类聚】
　　谢东宫赉炭啓
　　洛城雪深不见海神之迹滹沱氷合无待王霸之觇聚而为岳大壮黑山称之以船将重牙兽鑪生烽焰室满红光雉裘入而识奢防布焚而无汚【白孔六帖】
　　谢南康王饟牛啓【一作书】
　　虽复蜀守神牛秦公怒特穆王白角何氏莹蹄无以逾其劲力迈其致逺直宿九重获免疏步路休三迳且息徒行从祀甘泉方无假于丞相骑至清庙又永笑于博阳【艺文类聚】
　　辟厌青牛画赞
　　泰山怒特呉渚神牛气嘘风喷精回电流讵牵和鞅不入裴秋狡力难京肆怒横行朗陵莹角介葛瞻声遁仙托称妖寇冯名名震八区威陵五都蓄勇槽侧息愤场隅仇览献豆滕婴进刍雄儿楷式悍士规模曹兴拂采徐邈成图
　　正旦春鸡赞
　　寳鸡陈仓祠光表神雄飞帝汉雌鸣霸秦排膺激怒礴翅张瞠电鞭失焰雷车折轮助标魏敎擅场齐珍名流晋防歌传汉臣窃脂善盗搏谷难驯緑鹦智浅苍鹰害深兼姿五德归于翰音
　　刘孝标【字孝标本名峻平原人安成王户曹叅军魏书云孝标名法武父旋之早亡东阳平与兄法凤随母入魏出家为尼僧太和中不蒙选授俱奔江南改名孝标北史云改名峻字孝标】
　　辨命论
　　【高祖招文学之士有高才多被引进擢以不次峻率性而动不能随众沉浮故不任用峻乃着辨命论以寄其懐论成中山刘沼致书难之凡再反峻并为申析防沼卒不见峻后报者峻乃为书以序之　南史武帝集文士防锦被事峻多帝数十事帝失色不复引见】
　　主上尝与诸名贤言及管辂叹其有奇才而位不达时有在赤墀之下豫闻斯议归以告余余谓士之穷通无非命也故谨述天防因言其致云尔臣观管辂天才英伟珪璋特秀实海内之名杰岂日者卜祝之流乎而官止少府丞年终四十八天之报施何其寡欤然则高才而无贵仕饕餮而居大位自古所叹焉独公明而已哉故性命之道穷通之数天阏纷纶莫知其辨仲任蔽其源子长阐其惑至于鹖冠瓮牖又以悬天有期鼎贵高门则曰唯人所召譊譊讙咋异端斯起萧逺论其本而未畅其流子语其流而不详其本尝试言之曰夫道生万物则谓之道生而无主谓之自然自然者物见其然不知所以然同焉皆得不知所以得鼓动陶铸而不为功庶类混成而非其力生之无亭毒之心死之岂防刘之志坠之渊泉非其怒升之霄汉非其悦荡乎大乎万寳以之化确乎纯乎一化而不易化而不易则谓之命命也者自天之命也定于冥兆终然不变鬼神莫能预圣哲不能谋触山之力无以抗倒日之诚弗能感短则不可缓之于寸隂长则不可急之于箭漏至德未能逾上智所不免是以当放勋之世浩浩襄陵天乙之时焦金流石文公防其尾宣尼絶其粮顔囘败其丛兰冉耕歌其芣苢夷叔毙淑媛之言子与困臧仓之诉圣贤且犹若此而况庸庸者乎至乃伍员浮尸于江流三闾沉骸于湘渚贾大夫沮志于长沙冯都尉皓发于郎署君山鸿渐铩羽仪于高云敬通鳯起摧迅翮于风穴此岂才不足而行有遗哉近世有沛国刘巘巘弟璡并一时秀士也瓛则闗西孔子通涉六经循循善诱服膺儒行璡则志烈秋霜心贞昆玉亭亭高竦不杂风尘皆毓德于衡门并驰声于天地而官有微于侍郎位不登于执防相次殂落宗祀无飨因斯两贤以言古则昔之玉质金相英髦秀达皆摈斥于当年韫奇才而莫用候草木以共凋与麋鹿而同死膏涂平原骨填川谷堙没而无闻者岂可胜道哉此则宰衡之与皁容彭之与殇子猗顿之与黔娄阳文之与敦洽咸得之于自然不假道于才智故曰死生有命富贵在天斯之谓矣然命体周流变化非一或先号后笑或始吉终凶或不召自来或因人以济交错纠纷回环倚伏非可以一理征非可以一途验而其道密微寂寥忽慌无形可以见无声可以闻必御物以效灵亦慿人而成象譬天王之冕旒任百官以司职而或者覩汤武之龙跃谓戡乱在神功闻孔墨之挺生谓英睿擅奇响视彭韩之豹变谓鸷猛致人爵见张桓之朱绂谓明经拾青紫岂知有力者运之而趋乎故言而非命有六蔽焉余请陈其梗槩夫靡顔腻理哆噅额形之异也朝秀晨终鹄千嵗年之殊也闻言如响智昬菽麦神之辨也同知三者定乎造化荣辱之境独曰由人是知二五而未识于十其蔽一也龙犀日角帝王之表河目文公侯之相抚镜知其将刑压纽显其膺録星虹枢电昭圣德之符夜哭聚云欝兴王之瑞皆兆发于前期涣汗于后叶若谓驱貔虎奋尺劒入紫微升帝道则未达窅防之情未测神明之数其蔽二也空桑之里变成洪川厯阳之都化为鱼鼈楚师屠汉卒睢河梗其流秦人坑赵士沸声若雷震火炎昆岳砾石与琬琰俱焚严霜夜零萧艾与芝兰共尽虽游夏之英才伊顔之殆庶焉能抗之哉其蔽三也或曰明月之珠不能无纇夏后之璜不能无考故亭伯死于县长相如卒于园令才非不杰也主非不明也而碎结緑之鸿辉残县黎之夜色抑尺之量有短哉若然者主父偃公孙对防不升第厯説而不入牧豕淄原见弃州部设令忽如过隙溘死霜露其为诟耻岂崔马之流乎及至开东阁列五鼎电照风行声驰海外宁前愚而后智先非而终是将荣悴有定数天命有至极而谬生妍蚩其蔽四也夫虎啸风驰龙兴云属故重华立而元恺升辛受生而飞亷进然则天下善人少恶人多闇主众明君寡而薰莸不同器枭鸾不接翼是故浑敦梼杌踵武于云台之上仲容庭坚耕耘于岩石之下横谓废兴在我无系于天其蔽五也彼戎狄者人面兽心宴安鸩毒以诛杀为道德以蒸报为仁义虽大风立于青丘凿齿奋于华野比于狼戾曽何足喻自金行不竞天地板荡左带沸唇乗间电发遂覆瀍洛倾五都居先王之桑梓窃名号于中县与三皇竞其氓黎五帝角其区宇种落繁炽充牣神州呜呼福善祸淫徒虚言耳岂非否泰相倾盈缩递运而汨之以人其蔽六也然所谓命者死生焉贵贱焉贫富焉治乱焉祸福焉此十者天之所赋也愚智善恶此四者人之所行也夫神非舜禹心异朱均才絓中庸在于所习是以素丝无恒黄代起鲍鱼芳兰入而自变故季路学于仲尼厉风霜之节楚穆谋于潘崇成弑逆之祸而商臣之恶盛业光于后嗣仲由之善不能息其结缨斯则邪正由于人吉凶在乎命也或以鬼神害盈皇天辅德故宋公一言法星三徙殷帝自翦千里来云若使善恶无征未洽斯义且于公高门以待封严母扫墓以望丧此君子所以自彊不息也如使仁而无报奚为修善立名乎斯径庭之辞也夫圣人之言显而晦微而婉幽逺而难闻河汉而不测或立教以进庸怠或言命以穷性灵积善余庆立教也鳯鸟不至言命也今以片言辩其要趣何异乎夕死之类而论春秋之变哉且荆昭德音丹云不巻周宣祈雨珪璧斯馨于叟种德不逮勋华之高延年残犷未甚东陵之酷为善一为恶均而祸福异其流废兴殊其迹荡荡上帝岂如是乎诗云风雨如晦鸡鸣不已故善人为善焉有息哉夫食稻粱进刍豢衣狐貉袭氷纨观窈眇之奇舞听云和之琴瑟此小人之所急非有求而为也修道德习仁义敦孝悌立忠贞渐礼乐之腴润蹈先王之盛则此君子之所急非有求而为也然则君子居正体道乐天知命明其无可奈何识其不由智力逝而不召来而不距生而不喜死而不慼瑶台夏屋不能悦其神土室编蓬未足忧其虑不充诎于富贵不遑遑于所欲岂有史公董相不遇之文乎【李善选注云孝标植根淄右流寓魏庭冒履艰危仅至江左负材矜能坐致云霄岂圗逡巡十稔而荣惭一命因兹著论故辞多愤激虽义越典谟而足杜浮竞也】
　　追答刘沼书【沼字明信中山魏昌人临川王叅军秣陵令】
　　刘侯既重有斯难值予有天伦之慼竟未之致也寻而此君长逝化为异物绪言余论蕴而莫传或有自其家得而示余者余悲其音徽未沬而其人已亡青简尚新而宿草将列然不知涕之无从也虽隙驷不留尺波电谢而秋菊春兰英华靡絶故存其梗槩更酬其防若使墨翟之言无爽宣室之谈有征冀东平之树望咸阳而西靡葢山之泉闻歌而赴节但悬劒空陇有恨如何【慼一作职误】
