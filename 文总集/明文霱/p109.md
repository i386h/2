<!-- { "loadSidebar": true } -->
　　江南人北还入京口即有家庆出则茫茫交集其兴亡逝水之感每许困衡者知之而旴扬气往之人不与焉则北固者登临噫慨古今南北之所也金焦胜绝终有涛心北固枕铁瓮城如在茵几而豆瞰诸山予每读卢肇诗海日生残夜江春发旧年辄为此出悲壮半晌庚戌十月量移由拳买樱脯走眺三山阁刘伯纯适至飞觥浏览不觉灯火照扬州矣下上横斜星斗俱醉乃捉伯纯之臂呵而问之铜坑东卸。京岘抽中。何以撑突厥山。改元甘露。吴皓何以不固。六化人何居。行僧何往。狮何狞。岂僧繇辈之神物而为鬼风蚀尽。赞皇手栢何以干之。天监宝书何以漫之胡石既狠而骑之如羱谋瞒何语寄奴何阓四十九枚鲈鱼何穴。二十六峯研山安归。苏仲恭之羣木何以今不颠据。褐衣黄狗。驾肩何出。朱裳霜简。钟鸣何走。仙人咫尺。一鹤可通。岂秦汉之君而必当褰濡。万年何德。何鱼作人语而免其咎。张佑摹势。山河尽来。何徐凝恶诗而亦愕然得解。伯纯哑哑曰子无他不过渫愤舒惫之套吾安能变诈鏠出天问而地答之也予亦哑哑彷佛记有僧字慎独者以白茗作供而予复至披云轩写旧时阿育王寺诗畜之此僧半室以镜为江古树老箐撑持数万得读书坐卧此中即痿厥不下山足矣予兄自天氏曰子见山即痴去随处舍身亦伯纯所谓套也因命记之同游者两侄曰吉三曰缄三 

　　【 季重先生诸记尖悍遒媚无不灵奇独辟今仅录其一二短幅者犹诗家舍唐律而遴宋音喜其以议论破声响耳】 

　　○游峄山记 

　　王思任 
　　予游峄山。而知天下事不可以道傍忽也。葢予游峄山而幻躯凡数化泰山之石方。而峄山之石圆。山如累卵大小亿万以堆磊为奇巧以穴洞为玲珑以穿援为游览赂一沙弥作导师至渡空舟则无只马两人之路。假葢自荫。而予化为隶。伏热正毒探梁祝泉顶无冠。脊无缕。而予化为野人。入盘龙洞观石钟丰下锐上。□钻滑试数怖数免。无足目正大人之事。而予化为偷。上大通岩臂引杖接。而予化为猿。扑仙人洞外伏内昂中俱白屎。而予化为蝠。引至拘龙洞则以胸席石覆卧而申之上下受半尺。四方二尺。三折约十丈余。其发者肩也。纵者腹也。头忧怖。而手足废。趾略效焉。若不宁气一视。便堪闷绝。而子于此为守宫。将至玉华顶与仙人对博矣而壁削二丈下临万仞望岱秀天齐。四基葱郁。贤圣之窟宅。神洸洸也。粘滞壁间终不敢上。而予化为蜗。私念幽奇至绝愈化愈下。何不骑大鹏。俯瞰齐州九点烟。即吾家子晋鹤背上。尽足鞚引翱视。而托言蝶无所不栩蚁无所不慕肝臂无所不托英雄自欺矣遂不克顶遥知古来文士必无问顶者至拘龙洞而投策欢返也不亲历人且欺我也是山也其古迹之最著者曰峄阳桐尚槛其半曰李斯碑相传有之曰纪子墓曰圣贤遗像曰颜子石其古剎曰兴国寺万寿宫玉帝殿其泉曰源头活水曰莲花池曰甘泉洞其名石曰象牙曰石鼓曰龟石不可枚举人人能以意呼之其大观曰南天门此皆望而可得者也 

　　【 变态百出可称文妖】 

　　○小洋青田记 

　　王思任 
　　由恶溪登括苍舟行一尺水皆污也天为山欺水求石放至小洋而眼门一辟吴闳仲送我挈睿孺出船口席坐引白黄头郎以棹歌赠之低头呼卢俄而惊视各大呌始知颜色不在人间也又不知天上某某名何色姑以人间所有者彷佛图之落日含半规。如胭脂初从火出。溪西一带山俱似鹦绿鸦背青。上有腥红云五千尺。开一大洞。逗出缥天映水。如绣铺赤玛瑙。日益勿?日沙滩色如柔蓝懈白。对岓沙则芦花月影。忽忽不可辨识山俱老瓜皮色又有七八片碎剪鹅毛霞俱金黄锦荔堆出两朵云居然晶透葡桃紫也又有夜岚数层鬬起如鱼肚白。穿入出炉银红中。金光煜煜不定。葢是际天地山川云霞日彩烘蒸郁衬不知开此大染局作何制意者妬海蜃。凌阿闪。一□卿丽之华耶。将亦谓舟中之子。既有荡胸决眦之解。尝试假尔以文章。使观其时变乎。何所遘之奇也。夫人间之色仅得其五五色互相用衍至数十而止焉有不可思议如此其错综幻变者曩吾称名取类亦目人间之物而色之耳心未曾通目未曾覩不得不以所覩所通者达之于口而告之于人然所谓彷佛图之又安能彷佛以图其万一也嗟乎不观天地之富岂知人间之贫哉 

　　【 天淫怪艳】 

　　○游苏门山百泉记 

　　袁宏道 
　　举世皆以为无益而吾惑之至捐性命以殉是之谓溺溺者通人所戒然亦通人所蔽也溺于酒者至于荷锸。溺于书者至于伐塜。溺于禅者至于断臂。溺山水者亦然。苏门之登至于废起居言笑。以常情律之。则为至怪。以通人观之则亦人情也夫此以无妻子为怪彼亦以远山水为怪各据其有。则逓为富。彼此易位。抑更相苦矣。嗣宗语意微涉牵率栖神导气在山水间为俗谈置之勿答是巳及划然长啸林谷传响真意所到先生曷尝废酬应哉唯世无发其籁者故不鸣也曰子何以知其溺曰以百泉知之百泉葢水之尤物也吾照其幽绿目夺焉日晃晃而烁也雨霏霏而细也草摇摇而碧也吾神酣焉吾于声色非能忘情者当其与泉相值。吾嗜好忽尽。人间妖韶。不能易吾一眄也。嗜酒者不可与见桑落也嗜色者不可与见嫱施也嗜山水者不可与见神区奥宅也宋之康节葢异世而同感者虽风规稍异其于弃人间事以山水为殉一也或曰投之水不怒出而更笑毋乃非情曰有大溺者必有大忍今之溺富贵者汨没尘沙。受人之摧折。有甚于水者也抑之而更拜唾之而更谀其逆情反性有甚于笑者也故曰忍者所以全其溺也。曰子之于山水也何以不溺曰余所谓知之而不能嗜嗜之而不能极者也余庸人也 

　　【 快然于心手之间喉吻如琉璃】 

　　○文漪堂记 

　　袁宏道 
　　余既僦居东直之房洁其厅右小室读书而以徐文长所书文漪堂三字扁其上或曰会稽水乡也今京师嚣尘张天白日茫昧而此堂中无尺波寸沼之积何取于涟漪而目之居士笑曰是未既水之实者也夫天下之物莫文于水。突然而趋。忽然而折。天回云昏。顷刻不知其几千里。细则为罗縠。旋则为虎眼。注则为天绅。立则为岳玉。矫而为龙。喷而为雾。吸而为风。怒而为霆。疾徐舒蹙。奔跃万状。故天下之至奇至变者水也。夫余水国人也少焉习于水犹水之也巳而涉洞庭渡淮海绝泽放舟严滩探其五泄极震江海之奇观尽大小之变态而后见天下之水无非文者既官京师闭门构思胸中浩浩若有所触前日所见澎湃之势渊洄沦涟之象忽然现前然后取迁固甫白愈修洵轼诸公之编而读之而水之变性无不毕陈于前者或束而为峡或回而为澜或鸣而为泉或放而为海或狂而为瀑或汇而为泽蛇蜒曲折无之非水故余所见之文皆水也今夫山高低秀冶。非▲□乎水乎水乎 
　　不文也。而高者不能为卑。顽者不能为媚。是为死物。水则不然故文心与水机一种而异形者也夫余之堂中所见无非水者江海日交于睫前而子不知子则陋矣余堂何病焉 

　　【 将今古文章尽作水观洄伏瀺灂使我不胜望洋之叹】 
　　▲文乎 

　　○藏阴符演灵鹫岩记 

　　虞淳熙 
　　武林山向无石石鹫遥飞集焉诸隐仙为有方□□而趋不知也葢慧理屡叹之以质武城两石自起庆元两山自徙将无地发杀机不神之神所由飞形者耶鹫翔。许由谢客亦来翔。丁飞附焉。庶见羽人浮裾月路。即不得渐鸿。未衰之凤。抉云弄足戾于高垠。倘青乌氏所志玄符哉。惟是刑书玉律杀风景者无罪元琏苾????操胡兵攻鹫左右翼毛毨未铩通苾????铩之更折其翠。呜呼悲夫石鹫飞不能愚宋人袭又不能作晋人言鲁麟嬴镜其道穷欤藉令一年不禁当有死鹫飞鸡衔子云外青衿人人落羽则二苾????之为也呜呼悲夫石鹫日?替子为若司其禁禁者制也禽之制在气吾受阴符以符阳火阴阳相推一气孔神有熊运枫涿鹿绛草山?虫尤既蹶于何不禁女蝠之野尔鹫躔焉此其制矣循尔首乎悬书猿台首可保也窥尔足乎翻经龙泓足可卫也翠之上嗉之下能几全乎投符新窦鷇可伏翮可养也将玄扈之司欤。抑西池之使欤。庚除酉阳其配林欤。娲皇因是以熄鼎▲□□□□法森而兴 
　　海神因是以弃鞭。炖煌因是以投笔。魏帝因是以委钻。僊骐舞飙。榆光拂天。巨马蹑空。桂子凌烟。岂与夫剖玉泣楚。销文灭秦。云母告劳。潜英流毒。洛中之赤心贻笑。浙西之瑕休蒙族。季龙完壁而毁搂。道君神运而狩北者耶。天竺之石一采于醉吟再采于奇章今定何在机发密移逃石及藏舟共远惟慈隐僊化鹫嵩母谷城公巍然独存杀鹫犹之杀人女青有律。夫禁乌可犯哉。乌可犯哉。符故藏虎口岩今藏鹫头岩者三卷■〈目替〉子为之演僧如胜置函守藏岁七月七日祠焉 

　　【 灵鹫一峯遭元琏剥琢殆尽赖先生明罚定律今后藉有完肤然吾更欲陈乞女娲复其生面先生肯为捐丹以资炼补否】 

　　○彭城放鹤亭记 

　　董其昌 
　　按史记称秦始皇东游压王气汉祖心自疑避匿山中吕后尝得之曰季所居有云成五彩云而赤帝子斩白帝子葢龙德也彭城之有云龙山其得名当以此山有放鹤亭隐君子张天锡故居苏子瞻所为作记者虽至今不废然荒圯久矣高邑潜颖张大夫以分司仓庾至数登其颠吊古怀贤将撤而葺之念徐方震邻重以警水时绌举嬴踌蹰四顾乃节缩奉入度材播石徒庸工作之直取之宫中公帑不烦民和大播于是飞甍畵栋延敞虗明缭以垣墉翼以厨□屹然壮观矣落成之后余以使事还　朝公就山堂而觞之曰吾闻传舍阅人。兹山于我何有哉。第登高能赋大夫之事也。周爰咨询。使臣之职也。民之失德干糇以愆。我有旨酒嘉宾式燕。地主之礼也堂成而三善具焉非直寄情吏隐之间而巳因授简属余记之余惟子瞻引卫懿公事。谓国君之宠鹤。不若山人之放鹤。得以自全者。此未为笃论也。使卫懿公有太王乃积乃仓之储。曾孙如京如坁之粟。以此众战孰能胜之。而鹤之乘轩庸何伤。彭城用武之国也。项羽尝自王其地矣。羽起徒步摧强秦。巨鹿之战威略岂出淮阴下。而终以不振。葢高有鄼侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空▲□入无痕 
　　蒙之致而觌面若忘不为拈出者何耶。岂陵谷之变昔与今殊。山川之灵待时而显耶。黄鲁直以飞仙目子瞻倘。其化鹤复还不独歌城郭之是而巳大夫以为何如 

　　【 竖义英挺关合处巧力俱全】 

　　○求忠书院记 

　　陈继儒 
