<!-- { "loadSidebar": true } -->
　　宛陵周彦升业精五行书，以人诞时支干，考其生王制克。凡穷通、修短、灾休之值，悉如其言。虽累千百，错杂南北人，清浊髙下，纷糅不齐，彦升从容裁剖，分寸毫厘，具有征验，其术亦竒矣。甞留金陵，久而未禄。寓当涂几三载，归乡里，恐无以自着，遂幡然动其逺逰乏思㈠，仰而叹曰：“今夫求呑舟之鱼者，必涉乎巨海波涛之深，而后获焉。求千寻之美材者，必入乎大山乔林荟蔚之墟，而后足焉。求显荣于时，乃欝欝处乡里，又安所得乎？吾当浮大江，逾长淮，遡黄河而上之，过齐鲁之邦，览观岱岳之雄。北抵燕畿，观光于阙庭。与天下豪士结交，吐吾术以臧否人物，震撼公卿，其或曵裾王门㈡，前席宣室，庶吾志可伸矣”。

　　余因其行而有感焉：古之仕者，才徳宜其位。彦升乃不得一试，以是推之，凡守道懐艺，困穷不偶者多矣，不独彦升为然也。安得使才徳布于位，亦若彦升之术，第其清浊髙下，无分寸毫厘之爽也哉？吾知兹行将有所遇，无以戚戚为也。子独不见新丰逆旅㈢之事乎？觞之酒以为别。

　　旁批：㈠逺逰乏思，乏字疑讹，当作逺逰之思。

　　㈡曵裾王门，李白《行路难》：“弹剑作歌奏苦声，曳裾王门不称情”。

　　㈢新丰逆旅，《新唐书马周传》：“（马周）舍新丰，逆旅主人不之顾”。李贺《致酒行》：“吾闻马周昔作新丰客，天荒地老无人识”。

　　

　　送易生序

　　国朝重惜名爵，而铨选优视中州人。刀笔致身，入拜宰相。出自科第，徃徃登崇台，参大政。才学隠居，輙征聘授官。下至一技一能，牵援推荐，取绯紫不难。中州人遂布满中外，荣耀于时。唯南人见阨于铨选，省部、枢宥、风纪、显要之职，悉置而不用，仕者何寥寥焉。山林草泽之士，甘心晦遯，穷理髙尚，终老文学，故近年四书五经论释益粹，纂附益精，其书遍天下。圣贤之道，如日月丽天，江河行地，辉光润泽，无所不至。使朱子理学之绪益盛以昌，其渊源有自来也哉。以是观于今之世，南士志于名爵者，率徃求乎北。北士志于文学者，率来求乎南。求名爵有命，得不得未可期也。求文学委心穷理，必期于得也。

　　南阳易生彦忠，气质朴厚，生长北方。年既冠矣，游姑孰，从予究义理，为词章，颀然羣众中，朝夕徃来，专勤诚确。今告别北归，赠诗成轴，请予序其端。

　　予谓生之南来，志于文学者也。夫学无先于穷理，理萃于四书五经，体之于心，验之于身，践以强毅之力，居以弘裕之量，使行成于内，文着于外，况以北产，则名爵可翘足待矣。呜呼，文学难而名爵易，宜申告于中州之人也。

　　

　　送医者郑国才序

　　在天则元气统乎五行，在人则元气主乎五脏。太和絪缊，充周无间。始终庶物，存之而生，失之而亡，故调理元气为医之本。至于疗治茍非急，卒又先致益于脾焉。盖土气流通，则水火金木悉頼以生。脾气蒸润，则心肾肝肺皆资以养。良由元气之所系也。然攻病之术，众人所共务，厚本之道，智者所独得。彼其情欲忧喜戕乎内，暑寒乖沴暴乎外，感触之端不一，其元气弗和均而已矣。是以上焉者，运神圣于不言。次焉者，施工巧而取效。脱乎至危，而纳乎至安，知其本之有在也。

　　郡东南之黄池，自如庵栁翁以脉剂髙一世，而继者迭兴。今郑国才颕拔众中，志在济人。闻其通典籍，知古今事变，匪特良于医，亦儒之秀者矣。其先治难素㈠者十余世，传有端绪，且参摭栁学，于元气流行，天人之理，已达其要。盖国才道则儒，艺则医，医者贵得其本，而儒又医之本也。宜能察识病源，使不横罹夭阏，感其惠者日多。有病剧累医莫愈者，君投剂益脾而痊，遂持缣素，求令辞颂其能。余亦乐道人善，慨然不辞。

　　呜呼，世之医者，于理冥然，则其功漠然，求能调理元气者寡矣。然民者，有国之元气也。为人牧者有若君之于医，则民瘼苏而遂其生矣。闻国才之风将有所感也夫。

　　旁批：㈠治难素，治《难经》、《素问》也，《金史张丛正传》：“精于医，贯穿难素之学”。

　　

　　送照磨㈠马克譲序

　　凡立乎位，事有践于义者，不以利害为趋避，尽所当为弗二其心而已。古君子修身理物，动必以正，不诡誉，不茍同，宁见憎于俗，而公议与之，以其践于义也。道丧风靡，容身固禄，谄附阿承，委曲备至，虽见恱于俗，而公议鄙之，以其伤于义也。居今之时，立乎位而践义，有如克譲马君，殆犹古君子者欤？

　　    君东原儒家，以簿书赞风纪。主上昔幸南土，知其名行，已而为照磨于太平，居幕僚之末。郡府监守、贵戚显官、势位隆盛，职佐贰之近，犹不敢出一言立异，唯俛首敛舌，逊谢而已。君乃抗论可否，厉声正色，折之以理，好善嫉恶，指斥无隠。退食闭门，无货贿之交，是岂以利乎趋，害乎避？一践于义焉尔。

　　朝臣有荐于上者，授资政院属官，北上京师。余惟君之端洁，确然有守，当其在官，益乎人者人不知也，及其去官，始怅然思之，识与不识，交口叹美。天理之在人心，终不可泯，宜公议之与之也。异时大用，兆于是行，其必始终惟一哉。

　　旁批：㈠照磨，即“照刷磨勘”，正八品，掌管磨勘和审计，《元典章》：“纠弹百官非违，刷磨诸司文案”。

　　

　　送冯生序

　　古之君子，学以善其身，非务幸取荣富。在孔子时，三年不志于榖，犹弗易得，况至于今，古学益逺，不敢槩以望人也。茍穷经蓄徳，俟时而达，推其才以济物，斯亦可贵焉尔。是以朝廷立制，使士出而致用，其目有三，曰进士也，曰学官也，曰儒吏也。州郡吏曹，士或不屈从，而进士拔一于千百，未易猝与。宁受辟为学官，若冯生景文是已。

　　冯世居采江，其尊府聘师西塾，教子若孙，唯景文自幼翘拔嶷如㈠成人。曩欲从余受业，时予为亲负米于外，莫克应其所需。去年冬始归，则储氏礼币已在余门。景文求学益恳，馆榖于储，以俟受业。冯储世姻，皆余懿戚，故乐育而成美焉。乃取四明程先生《读经程序》，仿考亭《六条》之法，与之穷绎濓洛以来绪论，会归于徃圣旨趣。日修月积，未见其止，岂专科举之习而已哉。

　　今景文奉檄需次学官，使能恒久勤励，母㈡渝始志，母替后功，虽进士第可期以登。然科举不足第人品，予厌之且久，但以亲老乏养，无阶得禄，遽欲舍而未能。若夫慕古君子所学，则诚本心也。余既强颜，充赋乡省。景文亦归。临别因道斯语，俾以自勉焉。

　　旁批：㈠翘拔嶷如，《诗周南汉广》：“翘翘错薪，言刈其楚”。《诗大雅生民》：“诞实匍匐，克岐克嶷”。朱熹集传：“岐嶷，峻茂之状”。

　　㈡母字讹，当作毋。

　　 

　　

　　《伊洛渊源録》序

　　道在天地间，经纬人文纲纪。世教无一息不存，其明与晦，系乎人而已矣。三代浸逺，真儒善治，世不一见。圣涂榛芜，为害滋众。上下千余年，孔孟遗统泯焉坠地，斯道久晦，天实厌之。于是濓溪先生特立先觉，建圗演书，启导后人。程两夫子心领正传，遂嗣邹鲁絶响，其学以诚敬涵养本原，自洒扫应对，贯乎精义入神。自静存动，察极乎尽性。至命即物，以穷其理，反躬以践其实，扩圣贤未发之秘。凡羣言混殽，俗学乖陋，一扫其弊，悉反诸正。时则康节邵子，游神先天，阐扬理数，横渠张子得于见闻，沈潜尧舜之域，以相羽翼，斯道大明于世。天下英才，接迹及门，佩膺师说，言行出处，散载方册。朱子彚次成编，总四十六人，题曰《伊洛渊源録》，所以上泝洙泗，下衍考亭之流，可见道无一息不存，因其人而明焉尔。

　　国朝许文正公，身任斯道，传之右丞耶律公，俱掌胄监，唱和伊洛之学，使其渊源之盛，充溢四海。故为士者皆知根据理性，考精粹而弃穿凿，其于闻道，反若出乎三代之前者，盖有所自来也。右丞之后行已公，光嗣家学，曩贰宪湖北，甞出是编，寿梓鄂泮。及调江东，复命刋置姑孰郡庠。值太守子明髙侯大新庙学，图兴教养之具，喜得其书，用广传布。府推李君全初恊心董事，将俾学者探讨服行，约诸身心，建诸事业，归宿乎仁义中正，其于人文世教，信有补益哉。

　　

　　送教谕张彦圣序

　　先王仁爱斯民，其政尤要者三：治有封建，养有井田，教有学校。三代迹熄，首变治养之制，代相踵袭，莫能复古。所存者唯学校，久而益广，诚以性衷伦理在人至重，不可一日不明于世。况乎考徳艺，美风化，又国体之所急哉。

　　汉晋以下，学盛于京师，而郡县无定设。唐宋以来，学布于郡县，而教官无常铨。县倚郭者皆弗克特建，附隶郡庠而已。今也邑必置学，学必命官。禄虽轻，而道则尊。势虽孤，而任则专。去民最近，礼乐之泽易浃于百里，是以儒者试仕，愿阶乎此，有不屑于它岐焉。华亭为古名邑，倚郭于松江。庙学弘丽，廪帑丰牣，称最浙右。曩余识其文物，类修整酝藉。有机云遗思㈠，故谈者举教官美任，为是邑屈巨擘。行省以斯职授诸彦圣张君，可谓得其人矣。

　　彦圣科第世家也。学敏文赡，超躐等伍。如竒寳横道，趋者乐竞。尝位宾师于乡校，端表仪肃，条约弟子，诜诜㈡推是。以教华亭，启义理之秘，药浮奢之痾，新耳目之习，谨身心之修，则徳艺有不考欤？风化有不美欤？性衷伦理有不益明欤？然余告于君者非以是为足，《传》曰：“惟斆学半”，又曰：仕优则学，君子之应乎外，正以资乎内也。子其砥利噐，驰坚车，必得儁于千万人之场，将使科目由已重，无使已由科目重，廓其用于时，是固君之所志，而余之所望也。岂徒善谕一邑而止哉。

　　旁批：㈠机云，陆机陆云，吴县人。

　　㈡诜诜，《诗经周南螽斯》：“螽斯羽，诜诜兮”，同“莘莘”，子孙众多貌。《陈书周弘正传》：“后进诜诜，不无传业”。《元史列传第七十六儒学一》：“子弟从之者，诜诜如也”。故又有学子众多意。

　　

　　送海漕官徐师颜序

　　朝廷经国之资，仰给于东南贡赋者惟田租尤盛。荆扬荒服，逺王畿数千里外，巨艘山矗，岁漕三百余万石，涉越溟洋，达于沽口。风潮恬便，旬可抵燕，视古凿渠引河，劳工力，阻湍石，困于输将，万不侔也。

　　海漕开府姑苏，品居正三，宠以银章，位在列郡上，势埒藩阃。其属千戸，命服深紫，金符煌煌。毎督运至京，戸部奉旨燕劳锡予，特升其爵，岂不为邦有储峙，乃命脉之所寄哉。

