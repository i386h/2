<!-- { "loadSidebar": true } -->
　　江蒲芽白江水绿江头花开自幽淑人家晨炊欲熟时旋去网鱼惟所欲往来送租只用船未省沙泥曾污足有钱买酒醉邻畔终日数口常在目不学长安贵公卿每遣离心寄朱毂朝游岩廊暮海岛谴人未归身自逐
　　牧牛儿　　　　　　　　　　　张　耒
　　牧牛儿远陂牧远陂牧牛芳草绿儿怒掉鞭牛不触涧边柳古南风清麦深蔽目田野平鸟犍砺角逐草行老防卧噍饥不鸣犊儿跳梁没草去隔林应母时一声老翁念儿自擕饷出门先上岗头望日斜风雨湿蓑衣拍手唱歌寻伴归远村放牧风日薄近村牧牛泥水恶珠玑燕赵儿不知儿生但知牛背乐
　　孙彦古画风雨山水歌　　　　　张　耒
　　山深岩高石壁青白日忽变天晦黒风驱云走不停惊电疾雨来如倾山前雨防大如手山下水涌危槎横崩崖古树老有灵吼怒直与风云争枝披叶偃鬬不怯万窍却欲藏雷霆鞭疾驱者谁子石路崄涩驴凌兢目迷心慑愈走愈不及来憇树下如寒苍茫直与鬼神接恍惚不保龙虵惊平居此乐忽入眼孙家古图才可辨奈何一幅一尺余欲夺天地之奇变我心爱之良有以昔若山行亲遇此一生两足不下堂输尔朱门贵公子
　　于湖曲　　　　　　　　　　　张　耒
　　芜湖令寄示温庭筠湖阴曲其序乃云晋王敦反屯于湖阴帝微行至其营敦梦日绕之觉而追不及故乐府有湖阴曲按晋地志有于湖而无湖阴本记云敦屯于湖又日帝至于湖阴察营垒而去予顷游芜湖问父老湖阴所在皆莫知之也然则帝至于湖当为断句乃作于湖曲以遗之使正其是非云
　　武昌云旗蔽天赤夜筑于湖洗锋镝巴滇緑骏风作蹄去如灭没来不嘶日围万里纒孤壁虏气如霜已潜释虵矛贱士识天顔玉帐髯奴落妖魄君不见铜駞陌上尘沙起胡骑春来饮瀍水浮江天马是龙儿蹙踏杨州开帝里王气高悬五百秋防兵老濞空白头石城战骨卧秋草更欲君王分上流
　　秋雨叹　　　　　　　　　　　许彦国
　　霖雨不出动隔旬门前秋草长于人江湖浩渺欲无岸锦石最小犹生云微阳片月何曾见只有莓苔昏笔砚田家黍穗未暇悲茅屋且为萤火飞
　　观易元吉獐猿图歌　　　　　　秦　观
　　参天老木相樛枝嵌空怪石御青漪两猿上下一旁挂两猿熟视苍蛙疑萧萧丛竹山风吹海棠杜宇相因依下有两獐从两儿花飱草囓含春嬉艺老笔精湖海书推意忘形形更奇解衣一扫神扶持他日自见犹嗟咨金钱百万酒千鸱荆南将军欣得之老禅豪取槖为埀白昼掩门初许窥房栊烱烱明冬曦榛藂羽革分毫厘残编未终且归读岁暮有闲重借披
　　豆叶黄　　　　　　　　　　　晁补之
　　蒹葭苍豆叶黄南村不见冈北村十顷强车满箱西西家未上塲豆叶黄野离离防窟之兎入畦豕母从豚儿豕豚啼咿咿衘角复衘萁豆叶黄谷又熟翁媪衰铺糜粥豆叶黄叶黄不独豆白黍堪作酒瓠大枣红皱豆叶黄穰穰何膴膴腰鎌独徤妇大男往何许官家散弓刀要汝杀贼去
　　渔家傲　　　　　　　　　　　晁补之
　　渔家人言傲城市未曾到生理自江湖那知城市道晴月七八船熈熈在清川但见笑相属不省歌何曲忽然四散归远处沧洲微或云后车载藏去无复在至老不曲躬羊裘行泽中
　　莲根有长丝　　　　　　　　　郭祥正
　　莲根有长丝不供贫女织柳梢有飞绵不暖寒者衣朝歌悠悠暮歌知下地沉沉上天远东生白日还西流志士长怀万古愁
　　金山行　　　　　　　　　　　郭祥正
　　金山杳在沧溟中雪崖氷柱浮仙宫乾坤扶持自今古日月髣髴躔西东我泛灵槎出尘世搜索异境窥神工一朝登临重太息四时想像何其雄卷帘夜阁挂北斗大鲸驾浪吹长空舟摧岸断岂足数往往霹雳锤蛟龙寒蟾八月荡揺海秋光上下磨青铜鸟飞不尽暮天碧渔歌忽断芦花风蓬莱乆闻未成往壮观絶致遥应同潮生潮落夜还晓物与数防谁能穷百年形影浪自苦便欲此地安微躬白云南来入我望又起归兴随征鸿
　　骊山歌　　　　　　　　　　　李　廌
　　君门如天深九重君王如帝坐法宫人生难处是安稳何为来此骊山中复道连云接金阙楼观隐烟横翠红林深谷暗迷八骏朝东暮西劳六龙西幸峩睂栈悲风便入华清院霓裳萧散羽衣空麋鹿来游墟市变我上朝元春半老满地落花人不扫羯鼓楼高挂夕阳长生殿古生青草可怜吴楚两醯鸡筑台未就已堪悲长杨五柞汉幸免江都楼成隋自迷由来流连多防德宴安鴧毒因奢惑三风十愆古所戒不必骊山可亡国
　　筑长堤　　　　　　　　　　　田　画
　　筑长堤白头荷杵随者妻背胁伛偻筋力微以手置胸路旁啼老夫七十妪与齐五尺应门生两儿夜来春雨深一犁破晓径去耕南陂南隣里正豪且强白纸大字来呼追科头跣足不得稽要与官长修长堤官长亦大贤能得使者意正堤驾轺轩不复问余事终当升诸朝自足富妻子何惜桑榆年一为官长死
　　丛台歌　　　　　　　　　　　贺　铸
　　累土三百尺流光二千年人生物数不得待摧颓故址秋风前武灵旧垅今安在秃树无阴困樵采玉箫金镜未消沉几见耕夫到城卖君不闻丛台全盛时绮罗成市游春辉一从雕辇闭荒草萧散行云无复归招魄想像风流在晴华露蔓犹依俙纡棘迳撩人衣禾黍晚成貆貉肥层檐壁瓦碎平地梦作鸳鸯相伴飞登临吊古将语谁城郭人民今是非指君看取故时物南有清流西翠微彷徨华表不忍去岂独辽东丁令威
　　五言古诗
　　诫儿侄八百字　　　　　　　　范　质
　　昨得谢课书希于京秩之中更与迁转余以诸儿侄辈生长以来未谙外事艰难损益懵然莫因抒古诗一章晓之
　　去年初释褐一命列蓬丘【谓谢课】青袍春草色白纻弃如仇适防龙飞庆王泽天下流尔得六品阶无乃太为优凡登进士第四选升校讐厯官十五考叙阶与尔俦如何志未满意欲陵云游若言品位卑寄书来我求省之再三叹不觉泪盈眸吾家本寒素门地寡公矦先子有令德乐道尚优游生逢世多僻委顺信沉浮仕官不喜逹吏隐同庄周积善有余庆清白为贻谋伊余秦家训孜孜务进修夙夜事勤肃言行思悔尤出门择交友防慎畏薫莸省躬常惧玷恐掇庭闱羞童年志于学不堕为箕裘二十中甲科頳尾化为虬【二十三进士及第今举全数】三十入翰苑【时三十三】步武向瀛州四十登宰辅【年四十一】貂冠侍冕旒备位行一纪将何助帝猷既非救旱雨岂是济川舟天子未遐弃日益素飱忧黄河润九里草木皆濅渍吾宗凡九人继踵升官次门内无白丁森森朱緑紫鹓行洎内职亚尹州从事府掾监省官高低皆清美悉由侥幸升不因资考至朝廷悬爵秩命之曰公器才者禄及身功者赏于世非才及非功安得专厚利寒衣内府帛饥食太仓米不蚕复不穑未尝勤四体虽然一家荣岂塞众人议颙颙十目窥龊龊千人指【曾参云十目所视古人云千人所指言可畏】借问你与吾如何不自媿戒尔学立身莫若先孝悌怡怡奉亲长不敢生骄易战战复兢兢造次必于是戒尔学干禄莫若勤道艺常闻诸格言学而优则仕不患人不知惟患学不至戒尔远耻辱恭则近乎礼自卑而尊人先彼而后已相防与茅鸱宜鉴诗人刺【毛诗相防刺无礼左传茅鸱刺不恭】戒尔勿放旷放旷非端士周孔埀名教齐梁尚清议南朝称八逹千载秽青史戒尔勿嗜酒狂药非佳味能移谨厚性化为凶险类古今倾败者厯厯皆可记戒尔勿多言多言者众忌苟不慎枢机灾危从此始是非毁誉间适足为身累举世重交游拟结金兰契忿怨容易生风波当时起所以君子心汪汪淡如水举世好承奉昻昻增意气不知承奉者以尔为翫戏所以古人疾蘧除与威施举世重任侠【史记轻死重义曰侠】呼俗为气义为人赴急难往往防刑死所以马援书殷勤戒诸子【马援告儿孙书甚非此事】举世贱清素奉身好华侈肥马衣轻裘扬扬过闾里虽得市童怜还为识者鄙我本羁旅臣遭逢尧舜理位重才不充戚戚怀忧畏深渊与薄氷蹈之惟恐坠尔曹当悯我勿使增罪戾闭门敛踪迹缩首避名势名势不乆居毕竟何足恃物盛必有衰有隆还有替速成不坚牢亟走多颠踬灼灼园中花早发还先委迟迟涧畔松郁郁含晚翠赋命有疾徐青云难力致寄语谢诸郎躁进徒为耳
　　怀贤诗　　　　　　　　　　　王禹偁
　　仆直东观时阅五代史见近朝名贤立功立事者耸慕不已思欲形于謌咏而未遑今待罪上雒不与郡政专以吟讽为事业因赋怀贤诗三首仍以官氏列于篇首云
　　桑魏公【维翰】
　　魏公王佐才独力造晋室挥手廓氛霾放出扶桑日感慨防风云周旋居密勿下民得具瞻上帝赉良弼沉沉帷幄谋落落政事笔品疏遂甄别法令颇齐一防勅朝据案论兵夜造膝多士若鸳鸿官材咸有秩诸矦如狼虎请谒尽股栗秉钧多事朝绰绰有纪律远将留矦比近以赞皇疋志在混车书誓将阐儒术皇天未厌乱运去何飚歘高祖猒寰区少帝无始卒老成既疏远羣小相亲昵渎武兵渐骄倒悬人不恤和亲絶强虏谋帅用悍卒魏公在藩垣上疏论得失七事若丹青辞切痛人骨忠言殊不省直道果见屈铁马从北来烟尘昼蓬勃穹庐易市朝左衽杂缨绂主辱臣不死囚缚自安逸唯公独遇害身殒名不没惜乎英伟才济世功未必一读晋朝史遗恨空郁郁子孙亦不振天道难致诘
　　李兵部【涛】
　　有唐张曲江盛名何暐请诛安禄山先觉不见纳胡雏有反相其事远相接贤人何代无旧史聊可猎兵部事晋朝文学中科甲强臣方防扈朝士多恇怯独持尚方劒愿斩犇鲸鬛堂堂张彦泽反势凌阊阖邦章请显戮直气不可压三进叩玉墀植笏立蓂荚皇情弥慰抚清问屡应答给焉念小恩曾不顾大业高吟归去诗潺湲泪承睫旋踵即乱华有同虞不腊张公领铁马朝市胡尘合利谒甚闲详辞气殊不慑虎狼不敢害加礼为下榻当年弃謇谔异代居调爕相位席不暖帝泽安可冶斯人既沦亡此风亦萧防滑稽何足累大节世已乏安用学腐儒矻矻守礼法
　　王枢密【朴】
　　西枢经纬才慷慨遇真主文学中甲科风云参霸府直躬在密勿未始畏强御凭案读古书箕踞视太祖泽欲浸生民化将远邃古拆寺遇武宗排佛如韩愈尽发郡苾蒭使之艺禾黍兵威遂强盛人力不耗蠧世宗征淮甸委任当留务马前拜矦伯堦下列椹斧叱咤气生风将校汗如雨手筑太平基胼胝不辍杵具瞻人有望衰运时不与修短天难忱殱夺民何怙恩深与小敛抚椁甚悲沮云亡复殄瘁前哲非虚语世岂乏贤良材难具文武厯象过羲和文章敌燕许可能推众人寞归尘土子孙虽众多必复事未覩谁铭迁客诗高揭王公墓
　　五哀诗　　　　　　　　　　　王禹偁
　　予读杜工部八哀诗唯郑广文苏司业名位仅不显者余多将相大臣立功埀裕无所哀矣噫子美之诗葢取人之云亡邦国殄瘁而已非哀乎时也有未列于此者待同志而嗣之云
　　故尚书兵部侍郎琅邪王公【祐】
