<!-- { "loadSidebar": true } -->
　　敕具官某等：朕网罗俊而分之职事，以养其才能。苟无旷官，有进无退。痈儒雅自饰，蔼然有闻，宗文世族之良，勤于厥事，平仲词学有本，敏于为政，皆由已试之效，当吾次迁之选。夫奉常三礼所在，而膳羞闲牧朝夕之所有事也。其勉悉乃心，务举有职，以称朕意。可。

　　【元耆宁馆阁校勘换校书郎】

　　敕具官某：先帝始复图书之府，并建官属而收校雠之职。尔昔以大臣子，笃志学问，列于石渠。终丧而来，官匪其故。祗服新命。勉思旧学，以克嗣世。可。

　　【梁焘转朝奉大夫】

　　敕：因材任人，国之大柄，考绩进秩，吏之常法。乃者历选滞淹，试于侍从，而有司奏课以时上闻，非朕敢私，法固当尔。具官某，早以好学召置石渠，中以嘉猷入事枢府，恬于荣利，久此盘桓。方议礼于秩宗，旋纳忠于西掖。进对一再，议论雍容。岁月之迁，未足为宠。大言大利，将有俟焉。可。

　　【张淳知长垣县】

　　敕具官某：士欲得民而行志，莫如为邑。毁誉易闻，荣辱易及，莫如畿甸。大臣言汝可办是邑，往慎所为，毋忝知者。可。

　　【李清臣资政殿学士知河阳】

　　敕：朕惟先朝政事之臣，与闻玉几之言，常奉桥山之礼，助我致治，行将三年，出纳万微，日以详练，而乃飞章自乞，诚意确然。屡却不回，执志莫夺，止足之惧，黾勉而从。具官某，博学洽闻，蚤与直言之对，高文密议，中陪禁苑之游。自登丞辖之司，益著忠勤之效。倦于机事，力请近藩。虽大臣体国，不以中外为心，而朝廷任人，常敦始终之分。三城重地，少假贤劳，秘殿隆名，益旌旧德。尚怀眷予之厚，入告谋猷之嘉，惠安小民，推广予意。可。

　　【张整皇城使广西钤辖加遥刺再任〈以交人理会地界之故。〉】

　　敕具官某：桂林诸郡带山并海，控引裔夷，比虽少安而备御之宜，常若寇至。尔以才勇谋干。久于其地，特加遥州之贵，仍领兵钤之重，勉图方略，以答恩宠。可。

　　【医官元常叙榷易使】

　　敕具官某：尔以方技事上，前以不效失官，后以有劳进秩。时既当叙，而法非其故，疑而从予，古之道也。祗服异恩，益勉无怠。可。

　　【交趾使黎钟吏外副杜英辈东头供奉官】

　　敕具官某等：梯航之劳，不惮险远；职贡之礼，克遵故常。特加朝命之荣，以为海邦之耀，往服恩宠，无废忠勤。可。

　　【邓忠臣秘书正字】

　　敕具官某：尔昔以赋颂之工，登图书之府，终丧来见，旧学未忘。往祗厥官，以卒前业。可。

　　【成卓〈西京左藏库副使，邕州左右江都巡检，差人画归化州地图。致侬智会，】乞割峒地与交趾，降两官，监筠州酒税。〉

　　敕具官某：归化近蕃，与吾疆土相接。尔为边吏，而致其割地，以附益远夷。不任其咎，罪将谁执？夺爵二等，邦有常宪。往祗厥官，深体宽宥。可。

　　【仲浃转正任防御使】

　　敕：朝廷笃于九族之恩，许以十载之叙，使其贤者有所劝勉，而怠者知自修饰。祖宗之旧，汉唐所无，有司奉行，敢有加损。具官某，幼知义训，长事礼文，无膏粱之讥，有缙绅之誉，久服劳于远郡，兹正命于使聊。其克自修，以永终誉。可。

　　【曹评正任防御使】

　　敕：曹氏为将，不妄诛戮，远人安之，忠厚之报，集于子孙。自胜衣以上皆高爵重禄，而天下不以为过，朕甚嘉之。具官某，幼蒙父祖之庆，长有缙绅之誉，服事左右，勤劳匪懈。正名闲御之任，以旌恪恭之懿。服我休命，毋忝乃祖。可。

　　【熊本降授朝散大夫】

　　敕：守器不假，疆埸之常道，启宠纳侮，蛮夷之野心。谋之不臧，终必贻患。具官某，昔以近侍出守桂林，眷归化之近藩，有裔夷之小警，不惟分土之素定，辄兴画界之狂谋。举八县之故封，指三隘而为境。苟幸一时之无事，遂忘经世之远图。咎既莫追，罪不可赦，夺官一等，国有常刑。思盖往愆，尔其自讼。可。

　　【张绶湖南提刑】

　　敕具官某：尔昔以常平奉使官废而罢。济南大藩，民富而多盗，布政期月，人亦用。荆湖之南，地远而多险，民悍而喜讼，犴狱之寄，恻于予衷。往祗厥官，布钦慎之意。盖朕之用人，惟善所在，不以远近为异，尔其勉之。可。

　　【刘当时太仆簿】

　　敕具官某：朕敷求俊良，选世族之后。惟乃显考，昔为嘉佑侍从之冠，文学议论有绝伦之声。肆尔仲叔，侃然自修，不忘前人。兹予命尔仆臣之佐，以修闲牧之阙，毋荒失朕命，以忝乃父。可。

　　【张古尚书省都事出职改朝奉大夫】

　　敕某：仕为大夫，出守列郡，士之力学行义，有白首而不能至者矣。尔名在中台，勤劳积岁，坐而致此，朝廷之于三省厚矣。盖将自是为吏民长，惟清与慎，乃能终荷斯宠。可。

　　【陈游古知沂州】

　　敕具官某：沂居齐鲁之间，周孔之风既远，民悍而喜寇，法之所以待之者，不与他郡等，朕甚怜之。以尔老于从政，知吏民之情，往求所以安之，非徒胜之而已也。可。

　　【周纯知虢州朱阳县】

　　敕某：县令虽轻，职要而近民，苟得其人，事或以济。虞诩为朝歌长，施设方略，使积岁之盗，一朝而去。今吾士大夫之富不愧于古，而独无其人乎？闻尔昔讨廖恩，折馘执俘，几获渠师，而以诬罔被谴，功不时赏。今商虢之寇，依阻为虐。往思古人，时建功名，以效畴昔之勇。可。

　　【宋子仪大理寺丞】

　　敕某：用人之明，莫如已试。崇阳之讼，诬执交构，更数狱吏，皆不能察。汝能究其本根，而枝叶自举，使冤者获信，死者无憾。往丞廷尉，推行此心，要使庶狱，皆如此而后可。可。

　　【秦晋国安仁保佑夫人张氏〈特封吴楚国安仁贤寿夫人。〉】

　　敕：朕永怀先帝簪履之遗，率皆当今宫掖之贵，而况拥佑圣德，夙夜有劳，光宠极于一时，始终历于多载，不有异数，何以示恩？具位张氏，资性淑均，值遇明圣。躬执燥湿之役，行兼保傅之贤。睹致治于承平，诚有功于当世。封吴与楚，实居四海之上游，既寿且贤，殆兼五福之美报。号名之盛，前后莫伦，明发有怀，匪以为赐。可。

　　【彭汝蛎右史】

　　敕：朝廷以科举取人，甲乙皆侍从之选，然而速进有浮浅之累，历试得重慎之宜。逮兹稍淹，士知自养，望实既备，用之不疑。具官某，早以词章，策名第一，试之弹奏，临事不回。屡婴权幸之锋，不为进退之虑，翱翔外服，黾勉历年。今朕思得忠良之士，以纪言动之实，顾瞻在列，咸曰汝宜。出入禁闼，益将察汝所为，长育人材，亦当识予深意。可。

　　【王陟臣右司郎中】

　　敕具官某：尚书万几所在，二丞总之，至于条目之烦，郎任其责。朕既欲得清流以厌服多士，又欲得能吏以肃齐庶政。尔名臣之后，学世其家。昔以艺文膺上第之选，顷以强济为天官之属。都司之任，汝实宜之，往祗厥官，思称朕命。可。

　　【王古吏部员外郎】

　　敕具官某：晋魏之间，吏部进退天下士而世不以为嫌。今兹以格用人，动辄有法，苟能清心奉公，宜无不治。以尔名相之后，奉使诸道，号称良能。勉佐天官，绳留难之吏，宽滞积之士，以求称吾意。可。

　　【张询浙宪】

　　敕具官某：地官掌财赋之出纳而辨其登耗，尔佐其事，累年于兹，亦已劳矣。吴越之人，文巧好利，犴狱多有。汝长于其乡，而知其情伪，往将典宪，锄其豪强，而纾其无告，以致予钦恤之意。可。

　　【陕西移四通判】

　　〈永兴汲光移秦州；秦州鞠承之移永兴；延州崔仝移渭州；渭州欧阳成移延州。〉

　　敕具官某等：朝廷推诚心以待天下之士，而祖宗法令之旧，有不敢逾。兹缘亲嫌，俾尔易地，盖秦、雍、延、渭，均号藩州，而兵民政刑，皆足为治。勉出尔力，以左右元帅，毋以东西易其意。可。

　　【蔡潜除司农簿〈抗子。〉】

　　敕某：朕惟英邸旧臣，沦谢无几，幸而有子，亦既能仕，其于成就长养，宜在朝廷。是以擢于稠人，命以农属。其尚体予至意，克只厥官，以毋队其世。可。

　　【令疏〈该覃恩，持服终丧，除右千牛卫将军。〉】

　　敕某：朕嗣服之初，博推霈泽。尔与陈壤奠退遭闵凶，终丧而朝，前命不改，宜陟环卫之列，以均宗党之荣。可。

　　【张元方权发遣府界提黠】

　　敕具官某：畿邑之广，官吏之众，不能当诸道亦明矣。然朝廷置使以纠察其政刑，则与诸道比，盖所以详治都鄙而仪刑四方，不可不慎也。以尔才力之裕，习于从政，往只厥官，务求实效。千里之近，耳目所及，吾得以观尔。可。

　　【周通判寿春】

　　敕具官某：郑复为郡，兴废补败，尔与有勤焉。寿春之富，民庶而事丛，既以旌尔，亦以观从政之效。可。

　　【魏璋叙奉议郎熙河机宜〈先从韩存宝失官，后从刘昌祚有劳。〉】

　　敕具官某：尔昔从军泸戎，以谴夺爵，起事西帅，以功见赏。逮兹获叙，并举前劳。往佐戎旃，勉以图报。惟尔前事可以为惩，而后事可以为劝。惩劝不忘，庶几可以求成功矣。可。

　　【常安民太常博士】

　　敕具官某：礼之正国，犹绳墨之于曲直，其以止患，犹堤防之于江河。虽先王之典，布在方册，然神而明之，存乎其人。以尔学术之通长于议论，政事之美载于东南，尚能推明旧章，以佐卿贰，毋使绳墨不得其施而堤防败于微隙。勉思职事，朕将观焉。可。

　　【丰稷工部员外郎】

　　敕具官某：《周官》司空之职，曰“居四民，时地利”，盖宫室械器之事不及焉。朕方以恭俭自居，凡兴建百役有所未暇，而大河西流，水性未得，冬官之责，莫斯为重。尔性质方厚，居官可纪，往佐尔长，职思其忧，以称朕意。可。

　　【沈季长少府少监】

　　敕具官某：天惟无私，故物无不生。朕于用人，惟其可者从而举之。尔昔以事废于朝，周旋于外久矣。朕弃其过而收其所长，擢为九卿贰。尔亦深识朕意，勉修厥职，以答休命。可。

　　【林英大理少卿】

　　敕具官某：好生之德，洽于民心，然后民知不犯有司。今朕既省事以安众，弃利以厚民，而决狱之烦，动以千数。岂其听谳之吏，不能推行朕意以至于是哉！尔以儒者，通于吏道，尚能以经术缘饰法律。先民有言，与其杀不辜，宁先不经。朕夙夜庶几天下之吏能服斯训，以助予治，矧于廷尉，安可不勉。可。 
　

　



　

　
●栾城集卷三十
◆西掖告词五十九首
