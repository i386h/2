<!-- { "loadSidebar": true } -->
　　楚得枳而国亡，齐得宋而国亡，齐、楚不得以有枳、宋事秦者，何也？是则有功者，秦之深雠也。秦取天下，非行义也。暴也。秦之行暴於天下，正告楚曰：「蜀地之甲，轻舟浮於汶，乘夏水而下江，五日而至郢。汉中之甲，乘舟出於巴，乘夏水而下汉，四日而至五渚。寡人积甲宛，东下随，知者不及谋，勇者不及怒，寡人如射隼矣。王乃待天下之攻函谷，不亦远乎？」楚王为是之故，十七年事秦。秦正告韩曰：「我起乎少曲，一日而断大行。我起乎宜阳而触平阳，二日而莫不尽繇。我离两周而触郑，五日而国举。韩氏以为然，故事秦。秦正告魏曰：「我举安邑，塞女戟，韩氏、太原卷。我下枳，道南阳、封、冀，包两周，乘夏水，浮轻舟，强弩在前，戈在後。决荥口，魏无大梁；决白马之口，魏无济阳；决宿胥之口，魏无虚、顿丘。陆攻则击河内，水攻则灭大梁。魏氏以为然，故事秦。秦欲攻安邑，恐齐救之，则以宋委於齐，曰：「宋王无道，为木人以写寡人，射其面。寡人地绝兵远，不能攻也。王苟能破宋有之，寡人如自得之。」已得安邑，塞女戟，因以破宋为齐罪。秦欲攻齐，恐天下救之，则以齐委於天下，曰：「齐王四与寡人约，四欺寡人，必率天下以攻寡人者三。有齐无秦，无齐有秦，必伐之，必亡之！」已得宜阳、少曲，致蔺、石，因以破齐为天下罪。秦欲攻魏，重楚，则以，南阳委於楚，曰：「寡人固与韩且绝矣！残均陵，塞黾阝隘，苟利於楚，寡人如自有之。」魏弃与国而合於秦，因以塞黾阝隘为楚罪。兵困於林中，重燕、赵，以胶东委於燕，以济西委於赵。赵得讲於魏，至公子延，因犀首属行而攻赵。兵伤於离石，《史记》作谯石，遇败於马陵，而重魏，则以叶、蔡委於魏。已得讲於赵，则劫魏，魏不为割。困则使太后、穰侯为和，羸则兼欺舅与母。适燕者曰：「以胶东」。适赵者曰：「以济西」。适魏者曰：「以叶、蔡」。适楚者曰：「以塞黾阝隘。」适齐者曰：「以宋。」此必令其言如循环，用兵如刺蜚绣，母不能制，舅不能约。龙贾之战，岸门之战，封陆之战，高商之战，赵庄之战，秦之所杀三晋之民数百万。今其生者，皆死秦之孤也。西河之外、上雒之地、三川，晋国之祸，三晋之半。秦祸如此其大，而燕、赵之秦者，皆以争事秦说其主，此臣之所大患。（《战国策》三十：秦召燕王，燕王欲往，苏代约燕王，燕昭王不行。又见《史记。苏秦传》）
　　◇为齐阴遗穰侯书
　　臣闻往来者言曰：「秦将益赵甲四万以伐齐。」臣窃必之弊邑之王曰：「秦王明而熟於计，穰侯智而习於事，必不益赵甲四万以伐齐。」是何也？夫三晋之相与也，秦之深雠也。百相背也，百相欺也，不为不信，不为无行。今破齐以肥赵，赵，秦之深雠，不利於秦，此一也。秦之谋者必曰：「破齐弊晋、楚，而後制晋、楚之胜。」夫齐，罢国也，以天下攻齐，如以千钧之弩决溃痈也，必死，安能弊晋、楚？此二也。秦少出兵，则晋、楚不信也；多出兵，则晋、楚为制於秦，齐恐，不走秦，必走晋、楚，此三也。秦割齐以啖晋、楚，晋、楚案之以兵，秦反受敌，此四也。是晋、楚以秦谋齐，以齐谋秦也。何晋、楚之智，而秦齐之愚？此五也。故得安邑以善事之，亦必无患矣。秦有安邑，韩氏必无上党矣。取天下之肠胃，与出兵而惧其不反也，孰利？臣故曰：秦王明而熟於计，穰侯智而习於事，必不益赵甲四万以伐齐矣。（《史记。穰侯传》，又《战国策》四，《穰侯传》十馀字稍有脱误。）
　　◎苏厉
　　厉，代弟，为齐王臣。
　　◇为齐遗赵三书
　　臣闻古之贤君，其德行非布於海内也，教顺非洽於民人也，祭祀时享非数常于鬼神也，甘露降，时雨至，年谷丰熟，民不疾疫，众人善之，然而贤主图之。今足下之贤行功力，非数加於秦也；怨毒积怒，非素深於齐也。秦赵与国，以强徵兵於韩，秦诚爱赵乎？其实憎齐乎？物之甚者，贤主察之。秦非爱赵而憎齐也，欲亡韩而吞二周，故以齐啖天下。恐事之不合，故出兵以劫魏、赵。恐天下畏已也，故出质以为信。恐天下亟反也，故徵兵於韩以威之。声以德与国，而实伐空韩，臣以秦计为必出於此。夫物固有势异而患同者，楚久伐而中山亡。今齐久伐而韩必亡，破齐，王与六国分其利也。亡韩，秦独擅之。收二周，西取祭器，秦独私之。赋田计功，王之获利孰与秦多？说士之计曰：「韩亡三川，魏亡晋国，市朝未变而祸已及矣。」燕尽齐之北地，去沙丘、钜鹿敛三百里，韩之上党去邯郸百里，燕、秦谋王之河山，间三百里而通矣。秦之上郡近挺关，至於榆中者千五百里，秦以三郡攻王之上党，羊肠之西，句注之南，非王有已。逾句注斩常山而守之，三百里而通於燕，代马胡犬不东下，昆山之玉不出，此三宝者亦非王有已。王久伐齐，从强秦攻韩，其祸必至於此。愿王熟虑之。且齐之所以伐者，以事王也。天下属行，以谋王也。燕秦之约成而兵出有日矣。五国三分王之地，齐倍五国之约而殉王之患，西兵以禁强秦，秦废帝请服，反高平、根柔。（徐广曰：「根柔，一作芸柔，一作平柔）於魏，反分、（徐广曰一作王公。）先俞於赵。齐之事王，宜为上佼，而今乃抵罪，臣恐天下後事王者之不敢自必也。愿王孰计之也。今王毋与天下攻齐，天下必以王为义。齐抱社稷而厚事王，天下必尽重王义。王以天下善秦，秦暴，王以天下禁之，是一世之名宠制於王也。（《史记。赵世家》：「赵与韩魏秦共击齐，齐王败走，燕独深入取临。十六年，秦复与赵数击齐，齐人患之，苏厉为齐遗赵王书，於是赵乃辍秦不击齐。」案《战国策》十八作苏秦，彼篇多误，当以《史记》为正）
　　◎淳于髡
　　髡，齐人，梁惠王欲以卿相待之，谢去。齐以为列大夫。
　　◇十酒说
　　罗襦排门，翠笄窥牖。（《御览》七百十八引齐淳于髡《十酒说》）
　　◎鲁仲连
　　仲连，齐人。邯郸围解，赵胜田单欲封之，皆不受，逃隐海上，莫知所终。有《鲁连子》五卷。（案《汉志》儒家《鲁仲连子》十四篇，《隋志》《意林》《旧唐志》皆五，卷《新唐志》一卷，《宋志》五卷，已後不著录。）
　　◇遗燕将书
　　吾闻之，智者不倍时而弃利，勇士不怯死而灭名，忠臣不先身而後君。今公行一朝之忿，不顾燕王之无臣，非忠也；杀身亡聊城，而威不信於齐，非勇也；功废名灭，後世无称，非知也。故知者不再计，勇士不怯死。今死生荣辱，尊卑贵贱，此其一时也。愿公之详计，而无与俗同也。且楚攻南阳，魏攻平陆，齐无南面之心，以为亡南阳之害，不若得济北之利，故定计而坚守之。今秦人下兵，魏不敢东面，横秦之势合，则楚国之形危。且弃南阳，断右壤，存济北，计必为之。今楚、魏交退，燕救不至，齐无天下之规，与聊城共据期年之弊，即臣见公之不能得也。齐必决之於聊城，公无再计。彼燕国大乱，君臣过计，上下迷惑，栗腹以百万之众，五折於外，万乘之国，被围於赵，壤削主困，为天下戮，公闻之乎？今燕王方寒心独立，大臣不足恃，国弊祸多，民心无所归。今公又以弊聊之民，距全齐之兵，期年不解，是墨翟之守也；食人炊骨，士无反北之心，是孙膑、吴起之兵也。能以见於天下矣！故为公计者，不如罢兵休士，全车甲，归报燕王，燕王必喜。士民见公，如见父母，交游攘臂而议於世，功业可明矣。上辅孤主，以制群臣；下养百姓，以资说士。矫国革俗於天下，功名可立也。意者，亦捐燕弃世，东游於齐乎？请裂地定封，富比陶、卫，世世称孤寡，与齐久存，此亦一计也。二者显名厚实也，愿公孰计而审处一也。且吾闻，效小节者不能行大威，恶小耻者不能立荣名。昔管仲射桓公中钩，篡也；遗公子纠而不能死，怯也；束缚桎梏，辱身也。此三行者，乡里不通也，世主不臣也。使管仲终穷抑，幽囚而不出，惭耻而不见，穷年没寿，不免为辱人贱行矣。然而管子并三行之过，据齐国之政，一匡天下，九合诸侯，为伍伯首，名高天下，光照邻国。曹沫为鲁君将，三战三北，而丧地千里，使曹子之足不离陈，计不顾後，出必死而不生，则不免为败军禽将。曹子以败军禽将，非勇也；功废名灭，後世无称，非知也。故去三北之耻，退而与鲁君计也，曹子以为遭。齐桓公有天下，朝诸侯，曹子以一剑之任，劫桓公於坛位之上，颜色不变，而辞气不悖，三战之所丧，一朝而反之，天下震动惊骇，威信吴、楚，传名後世。若此二公者，非不能行小节，死小耻也，以为杀身绝世，功名不立，非知也。故去忿恚之心，而成终身之名；除感忿之耻，而立累世之功。故业与三王争流，名与天壤相敝也。公其图之！（《战国策》十三：燕将保守聊城，田单攻之，岁馀不下。鲁仲连乃书，约之矢以射城中，遗燕将。燕将曰：「敬闻命矣。」因罢兵到读而去。）
