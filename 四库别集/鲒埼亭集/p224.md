<!-- { "loadSidebar": true } -->
　　（问）燕世家不载昭王好方士之事而封禅书中微及之昭王贤者不应有此（答）齐威宣二王燕昭王晩皆惑于方士虽世所传王母谓燕昭无灵气之语不足信然燕齐方士之所聚恐或有之唐宪宗武宗皆英主何尝不以方士损其业乎

　　（问）虞卿传古无言其错者昨始闻之愿详示（答）据范睢传则魏齐之亡在秦昭王四十二年其时虞卿已相赵弃印与俱亡而困于大梁虞卿传谓其自此不得意乃著书以消穷愁则是弃印之后虞卿遂不复出也乃长平之役在昭王四十七年史公所谓虞卿料事揣情为赵画策者反在弃印五年之后则是虞卿尝再相赵矣何尝穷愁以老而史公序长平之策于前序大梁之困于后颠倒其事竟忘年数之参错岂非一大怪事也

　　（问）荀卿传葬兰陵而国策谓其归赵且录其絶春申之书谁是（答）恐是国策为是荀子书中有与临武君论兵于孝成王前一事荀子久于齐事在孝成王之前由齐如楚卽为兰陵令则何由见孝成乎故知其为自楚归赵也史记言春申死而荀子废今观国策拒春申之书其辞醇古非荀子不能为也则或者荀子辞春申而去及春申死荀子以甘棠之旧复游兰陵而卒焉亦未可定要之其曾归赵固无疑者

　　（问）范睢传废太后逐穰侯国策同而朱子曰皇极经世只言秦夺太后权未尝废也或曰经世不足信（答）宣太后以忧死是实但未必显有黜退之举盖观于穰侯尚得之国于陶无甚大谴其所谓逐者如此则所谓废者亦只是夺其权也是时昭王年长而宣太后尚事事亲裁之此便是不善处嫌疑之际一旦昭王置之高阁安得不忧死故人以为废

　　（问）吕不韦传孔子之所谓闻者其吕子乎何许文信侯之过也（答）太史公不知道于此见之不特不知所谓达亦不知所谓闻孔子所谓闻者只是论笃色庄一流其在有位便是五伯假之一流不韦乃是乱民岂可语闻太史公见其吕氏春秋一书而以为闻陋矣

　　（问）潜邱谓白圭仕魏当文侯时一见史记货殖传再见邹阳传其为文侯拔中山下逮孟子游梁之岁七十余年邠卿误以为卽孟子之白圭而林氏又増益其说不知为又一白圭也（答）宋人鲍彪已尝言之但魏人别有一白圭当昭王时是孟子之后辈见国策不知潜邱何以不一引及鲍彪谓当是孟子所称者

　　（问）史记卫世家顷侯厚赂夷王夷王命卫为侯是顷侯以前乃伯也顾宁人曰索隐以为方伯之伯虽有诗序旄邱责卫伯之文可据然非太史公意且古无以方伯之伯而繋谥者[索隐之说本郑笺]（答）康叔明以孟侯称非伯也卫初封卽是侯爵故祝鮀曰曹为伯甸是其证也其后称伯者或昭王以下之所降黜至顷侯而复之

　　（问）蚩尤据管子则是造五兵者黄帝之臣也而古多言蚩尤与黄帝战于阪泉则是诸侯之不终者三朝记则又曰蚩尤庶人之贪者许愼据之以为造兵非蚩尤乃黄帝也贾公彦调剂其说以为蚩尤与黄帝战亦是造兵之首故汉高祭蚩尤于沛廷夫黄帝使蚩尤造兵则蚩尤是黄帝贤臣如窃黄帝之兵而与战则不止于庶人之贪者岂可祭也吴斗南曰汉高所祭是蚩尤之星殆亦不得巳而为之辞而杭堇浦力诋之谓高祖立蚩尤祠于长安宣帝则祠于寿良后汉诏马严过武库祭蚩尤不以为贪鬼且寿良乃蚩尤之冡所在岂是星乎艺文志兵家有蚩尤二篇则许吴之说俱不足信是否（答）蚩尤为黄帝造兵自是作者之圣岂有倡乱之理而阪泉之战则古来传记俱有之愚疑造兵之蚩尤是一人阪泉倡乱之蚩尤又是一人盖黄帝在位久故其后有闻蚩尤之名而卽以为名者以之弄兵惑众如古来作射之人名羿而有穷之君亦以为名此其证也后世所祭则造兵之蚩尤非阪泉倡乱之蚩尤也且造兵之蚩尤冡在寿张见于皇览而阪泉倡乱之蚩尤死于涿鹿谁为远道葬之寿张者乎是亦可以见蚩尤之有二也至于蚩尤造兵故卽以司兵之星名蚩尤高祖所祭自未必是星也

　　（问）章邯从陈别将司马夷如淳曰章邯之司马也然则别将二字是赘文（答）愚意以为司马其姓夷其名故冠之以别将

　　（问）高祖至南阳襄侯王陵降晋灼小司马以为卽安国侯王陵也师古以为非义门曰王陵起于南阳则安国侯卽襄侯盖其初所称封爵也不知是否○韦昭谓襄当为穰盖字省而臣瓒小司马以为穰是韩成所封陵当封于江夏之襄是否（答）高祖本纪迎大公吕后时因王陵兵于南阳功臣表陵聚众定南阳陵本传亦有之张苍传陵救苍之死于南阳是安国侯卽襄侯矣义门之言是也襄当作穰盖卽南阳之地江夏则不相接矣韩成之封以元年是时陵何妨自称穰侯也

　　（问）亚父范増如淳援管仲以为例而贡父曰仲父自是管仲之字亚父亦増字如淳妄说（答）然则吕不韦之称仲父何也贡父亦偶未之思耳

　　（问）项王自据梁楚地九郡是何九郡也（答）九郡从无数之者其中须大有考正据班志数秦置三十六郡之目秦于楚地置十郡则项王所得楚地凡六郡曰汉中以封高祖曰九江以封英布曰南郡以封共敖曰长沙以为义帝都而项王所得曰东海曰泗水曰薛曰会稽曰南阳曰黔中是也秦于梁地置三郡则项王所得梁地凡二郡曰河东以封魏豹而项王所得曰东郡曰砀是也然则仅得郡八不得九矣及考史记秦初灭楚置楚郡次年置会稽郡而班志于楚郡不书乃知其有漏也盖秦之先得楚地而置郡者曰汉中曰黔中曰南郡曰南阳在未灭时及灭楚但置楚郡所统甚大次年乃尽定百越而置会稽然楚郡所统过广故分而为九江为长沙为东海为泗水为薛而楚郡但统淮阳一带班志失之则九郡之数不足今以楚郡益之适得九郡之目胡梅磵曰秦置楚郡班志不见盖分为九江鄣会稽三郡其实大谬会稽不在楚郡之内史记甚明而鄣郡并非秦置秦之所分凡得郡五而楚郡亦未尝废盖三十六郡之数京师为内史本不在其内班志误以内史亦当三十六郡之一故失去楚郡而不知也

　　（问）因九郡而并知班志三十六郡之漏乃信考古之难（答）不特此也史记于三十六郡不详其目前志于三十六郡有东海而无黔中续志于三十六郡有黔中而无东海旣各失其一而又皆失去楚郡则实止三十四郡矣故亦自知其不足则以内史充其一又不足则以晩出之鄣郡充其一而三十六郡始完裴骃注史记但据续志而不叅前志于是晋志因之厚斋通鉴地理通释亦因之梅磵注通鉴亦因之以为续志必同于前志而不知其亦不合也盖尝反复考定而后得之详见愚所著汉书地理志考证文繁不能悉举也

　　

　　全谢山先生经史问答卷九 余姚史梦蛟重校

　　诸史问目答卢镐

　　（问）彭城之役檄曰悉发三河兵南浮江汉以下史记注皆不得其说而师古畧之梅磵先生以为一军由三河以攻其北一军浮江汉以攻其南是矣然本纪不载南下之军何也（答）史汉之文多于本篇不见乃互备于年表与列传而此事则竟失之然韩信用兵大都如此如伐魏豹则大军由夏阳而别遣棘邱侯由上郡攻其背是也水经注曰高祖二年置长沙郡又置黔中郡是盖南下之军自汉中出先定二郡而有之长沙乃义帝之都而黔中则项王南境乘虚取之所谓南浮江汉也江汉之地过此三郡共敖守南郡汉兵尚未得至其境是足以补遗

　　（问）五诸侯兵应劭曰雍翟塞殷韩也如淳曰塞翟魏殷河南也韦昭曰塞翟韩殷魏也师古曰常山河南韩魏殷也刘攽曰河南韩魏殷赵也吴仁杰曰塞翟魏韩赵也其说谁是（答）雍方被围自不与五诸侯之列塞翟早已亡国河南殷亦亡而常山间关入汉无兵则诸家所数袛韩魏赵为可信乃吴氏谓塞翟二王虽降尚如魏豹之得君其国以兵从行吴氏所以为此说者以史记虽云元年八月降二王置二郡而汉书则曰二年六月雍亡之后始置河上渭南中地陇西上郡则前此塞翟必如未亡以是为史记之误塞翟未亡则足以充五诸侯之列矣而不知又不然史记于元年八月书置二郡者高祖旣灭二国定其疆也汉书于二年六月书置五郡者高祖尽定三秦通正其地界也故汉书异姓王表亦云元年八月置二郡未尝不与史记同吴氏知其一不知其二而谓塞翟尚如魏豹之得君其国不知功臣表又有曰棘邱侯襄以上郡守撃西魏事在二年三月则翟之不得有其国可见矣敬市侯阎泽赤以河上守迁殷相撃项籍事在二年四月则塞之不得有其国可见矣安得谓二郡至二年八月始置乎且塞翟项王之属也使是时尚以兵从必全军入楚不肯只身亡去矣曰然则五诸侯之二竟为谁曰魏王之从军见于其传韩王之从军见于异姓王表赵相陈余以兵从亦见于其传而合齐撃楚则见于淮阴之传盖齐人亦以兵从也是五诸侯之四也其一则殷曰子方谓塞翟不在有国之列而忽以殷当之是自背其说也夫是时汉之置河内郡明矣曰高纪误也有证乎曰有功臣表阎泽赤由河上守迁殷相撃项籍夫殷尚有相则卭尚有国不然当曰河内守矣盖殷巳降汉故汉为之命相而以兵来从及彭城之败卭死始置郡耳是又五诸侯之一也乃知是时所灭为塞为翟为河南而魏与殷不与焉塞翟巳灭而反以为未灭殷未亡而反以为巳亡甚矣其舛也且诸公亦自叅考史汉不甚密耳史记陈平传曰汉王还定三秦而东殷王反楚是卽司马卬降汉事也曰项王使平撃降殷王是明言殷降汉而未亡故复降楚也曰居无何汉王攻下殷王是卽汉王撃卬之兵以入彭城事也汉书亦同然则殷之未亡明矣盖史汉二本纪及表并误幸陈平传及功臣表可以正之而五诸侯之数完

　　（问）彭越田横居梁地往来苦楚兵絶其粮食先生谓田横二字当是衍文何也（答）是盖因上文田横兵败奔彭越故牵连误书之其宜芟去无疑田横义士也虽于项王亦有田荣之怨然是时则项王以横故丧其大将并二十万人于齐横仇汉不仇楚矣而谓为汉苦楚是与狼子野心之英布等矣横之奔楚正以越是时中立且为汉且为楚故姑依之则彭越或受汉饵而絶楚食田横不肯为也向使横果为汉苦楚则垓下之师汉必亦召之以壮声援而事定不必亡入岛中矣

　　（问）鸿沟之约因项王兵少食尽韩信又进兵撃之项羽之兵少由龙且二十万众之败而食尽则以彭越皆有可考韩信进兵独不详其始末不知他有所见否（答）是不见于淮阴本传见于灌婴传盖项王但与汉争于荥阳敖仓之间虽兵少食尽尚可支吾而韩信巳王齐故自淮北捣其国都观灌婴传则其兵攻彭城又越彭城而南直渡广陵纵横蹂躏项王腹心中不可保矣安得不议和乎故世但知垓下之战非信不捷而不知其大功在用灌婴当此之时项王良将已尽无能与婴抗者卽不约中分天下亦内溃矣此从未有为淮阴表彰其事者唯是史汉皆言灌婴已攻降彭城则恐未必彭城乃楚都若巳降项王且安归盖是围彭城而破其军也

　　（问）史记秦楚之间月表谓淮阴王楚以齐还汉梅磵于通鉴则曰兼王齐不知其何所据按曹参传初相齐及改王楚参归相印则似史记为是（答）恐当以梅磵为是盖使淮阴以齐还汉则汉必早立齐王不待信禽之后也汉畏信见其不肻还齐信之祸所以亟也观田肻之贺不言得楚而言得齐又曰非亲子弟莫可王齐则信未尝还齐也夫以信王楚固非汉之所能忘情而况加以齐甚矣其愚也

