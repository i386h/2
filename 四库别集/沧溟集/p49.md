<!-- { "loadSidebar": true } -->
　　攀龙家有太恭人四图先后出示家人其一则相视谓曰岂为太恭人其一则竞谓曰当为太恭人其一则不时谓曰是为太恭人也其一则杜氏恺所为图杜初为图家人各言所以状无不曰有所似太恭人者旦而移之第二圗家人又言无不似太恭人者今称杜氏第二圗而前三圗废矣乃余以杜初圗似矣及第二图成即初图辄复若无所似者由是而知有所似不若无不似者之为工然必相形而后真得焉可以无似无不似而术神矣古贤母所具列列女传无不善画者莫能圗何哉汉圗休屠王阏氏于泉宫其子金日防毎见之涕泣然后去史称侯笃敬非其似必涕泣之无从非其似必渐衰于毎见非其似必不难于去之何以澘然不能自己辄不得以禁中为解乎余见太恭人初图盖俨如也见今图盖依如也太恭人称未亡人四十年孰与侯侍阏氏为羁虏痛哉乃逮今天子赐命服称太恭人二十年嵗七十犹尚良食抚三世膝下其日且未艾彼即七叶之贵何以易余哉是故以余从其依如者而后知杜氏不可以一技论也
　　王氏存笥稿防
　　余观大宗伯孙公所论祭酒文章法司马子长氏其然哉今之不能子长文章者曰法自已立矣安在引于绳墨即所用心非不濯濯唯新是图不知其言终日卒未尝一语不出于古人而诚无他自异也徒以子长所逡廵不为者彼方且得意为之若是其自异尔奈何欲自掩于博物君子也关中故多文章家即祭酒在著作之庭且三十年为文章其用心寜属辞比事未成而不敢不引于绳墨也且三十年为文章其用心寕属辞比事未成而不敢不引于防墨原夫法有所必至天且弗违者乎巧者有余拙者不足假令祭酒为文章其防辞美事一不得其所置岂杨雄刘向所称实録者也大宗伯又言祭酒与北地李献吉氏接迹而起以为祭酒重则是稿也海内学士大夫受而读之者将益重子长之为文章而引为绳墨宗伯有力矣乃御史郑公按陜以西诸郡称采风使者还且奏之则又谓攀龙在左辅有祭酒于文章徃徃纸列国家大典而抵掌谈四方疾苦九边要害奉胡言胡奉倭言倭即欲闻时政不亦輶轩所载者哉乃若其诗则大宗伯所称李献吉得其具体矣吾重伤著作者之志因并录焉攀龙得以具论二公所取祭酒者如此也







　　沧溟集巻二十五
　　钦定四库全书
　　沧溟集巻二十六　　　　明　李攀龙　撰书
　　答董学士用均
　　某不佞始偕计来京师即海内诸搢绅君子言文章必言馆阁言馆阁必言执事未尝不私窃慕之安得附青云观当代之盛也乆之乃辱执事三顾某于逆旅之中而不得亟见坐令从防之愿沮于出守至今恨之未有以报此自执事能折节下士而士益以此重执事诵义无穷时顾其何人又至辱所推与谓某文章司马子长西汉诸名家之流又谓某志行俊伟也某何人而敢处一于此哉徒以在此部时多拓落杜门稍类彊直自遂者尔它实无以自见即不自量有所著述亦复下里自好者为之终未敢齿诸作者之列今不知何以当执事之心且执事以文学亲幸之臣而不防郡县共理之治是岂独为爱某也顷当滛潦为沴自京畿千里莩骼蔽野而御人白日虽有沟壑孑遗又无以佐公家之急而山东道塞使者冠盖相属于敝邑率不能饬厨传称其意安见方六七十如五六十而非邦也者君子之至于斯也吾未尝不得见也其在某上之既无庄助吾丘寿王尝为侍从之望次之顺德又不可施以防稽东郡之政即某摛藻如春华何益于殿最哉诚自知不免于奉职无状矣莫不捄荒而某拮据为甚官无盖藏仰给隣国方且奉中丞御史台德意惟谨而何以防功名之防大水之后壤土膏丽锡我来牟将受厥明此非所以慰执事隐恻斯人者乎过此以往庻几借以喘息云尔某何人至辱执事也
　　再与董学士份
　　日某入计执事吐握延之则之邑执事属且有校士之命而重辱贶某一郡国吏奈何有此于执事焉大者不得一日私窃出门下次者又辄去不得谢无以明执事所礼遇某者然而犹且不亟奉候则某积愆自畏耳不佞诚自分一邑足矣乃月朔得除目则以某辱今命某何人而有此于阿衡大臣也既以私窃念之其惟执事夙昔荐宠某者无乎不至则伯乐一顾之力耳不然岂其不佞如某而天幸至是乎
　　报吴丈道卿
　　不佞日与诸生窃论执事命世无疑莫不私心若就见之而郁郁至此不理众口俾有沦沮之叹命邪不佞领郡趋役为疲饥馑荐臻因之师旅何奉职无状也卢广平尝扼腕为某语使执事节钺开府天子何忧邉也知已哉敝邑虽所谓一州如斗大即令无贵客徃来犹可闭阁卧则又奈惰气何哉此其计有以觧绶去乆矣不然夙夜用勚顾复碌碌不中所期岂成其为报执事
　　答汪正叔虞部
　　契濶不奉嗣音今岂胼胝为劳也改嵗闻足下在桑干河时几不免鱼腹之厄巍然以梁上独存也审是将无令仆病悸乎风尘下走有人乎缪公之侧眀年上计京师为十日之饮与足下大摅肝胆解绶去矣其在骨相足下视其惰气凌人岂为暴贵者乎时者易失即足下虽有同室之鬭不可三日不见元美也子相明卿亦谐夙好足下素称折节何难于逰是酒人哉弟辱有兄弟之好敢重及之郡邸萧条其于高枕惟日不足主恩不可不知矣余悠悠无可称述足下前
　　与李比部伯承
　　昔虽薄劣然念足下乆要即甚不忘日以元美軰褎然为文章家称首某则自不欲伯承出乎其后有以激故人尔苦无它也每与元美言何尝不伯承在口今复虑伯承不安西署急将生议及又不欲伯承暗投以是为切切偲偲其意也尚不以厚哉里闬狂士固不朽为期所不合执事者如此不敢隠矣
　　与李考功价
　　某不佞盖自与梁公实为同舎郎即闻南海有执事也日以入计宗子相又亟谓署中有君子爱某者某知其必执事也乃某僻夫虽郡国下吏乎其在执事矫矫一不丽于世固私窃慕焉幸以辱谒者而复俨然临之乃某属骏奔走不得旦夕出左右则安敢不唯其意气为恃也
　　答王寜波崇义
　　某不佞曩与执事分符而出者今且四载矣栖栖风尘中为五斗米磬折道旁孰与执事浩然而归高卧淄渑之上也
　　与马侍御
　　驽劣二载于兹奉职无状即幸免纪列其罪已是矣不然置而勿论犹为不屑之诲今何至登之荐章而重以奨命使某惭不敢有终于自弃之心乎无论为九邑争承一疏贻千百年不报之利使自某以徃坐纾拮据之劳为甚盛惠也即所与属吏未尝不以礼相假含宏而竢其改过岂为易及哉则某不为不遇矣则某不为不遇矣
　　报钧阳马侍御
　　某不佞为郡无状而复以迁去则免于疏列亦已足矣乃执事顾追而奬之以宠于父母之邦其所采称又皆某片长自信者何至辱知遇如此也亦为我执事激扬百寮不佞有某亦在不遗则凡以剪拂称佳士者不将以不出其门下为不幸哉
　　与樊侍御
　　某狂愚为郡无状值将上计持者甚急执事数语羣心沮服既已入觐顽民后言执事大畏其志而反侧晏然矣顾犹某所及知者也他如含宏竢其改过包荒劝其自成凡使某得以迁而不肖之迹得以掩者岂能万一尽哉不然摈斥矣又不然不理众口为累多矣岂其不安其位于前而有今日也某固有不报之德于执事者如此犬马私情蚤夜恋恋而执事竢役复以某疏之剡中何爱人无已时谁令某追懐徃咎抱不测之惧而惴惴幸免以善将来者非执事乎
　　报贾守凖
　　风雪之夕孟津邸中绨袍恋恋故人者兄耶某数年辱同舍之好察守凖者备矣虽德气素甚髙即一言不相应未尝假顔色也不佞如某狂恣四出顾无异视骨肉此其知遇岂时俗见乎某有心即一值守凖哉未尝不缕缕所为我闻有命者无隐也宦迹不居动辄如新守凖宁能扪舌不念某乎以大庇入闗校士且三月惟地之杌陧亦惟某其尚有戒覃懐安堵亦惟某为守凖赖焉
　　报靳子愚
　　其不佞既已辱此役于大贤之后矣为德不类以贻前人羞将奚赖焉然而执事画一示我者昭然在也某岂敢谓终能躬行君子亦惟是识其小者以庶乎寡过为幸尔既蜡则二吏者以执事手书至某方且日夜东望晤言为期以窃宠光百惟靣命今岂其不屑而车驾出泾阳属有它不得辄候道左谨遣二旧竖往御于蜀以当下悃幸叱之矣
　　寄宋按察
　　某不佞辱惟夙谊心窃向焉以自淑艾乆矣而执事者属领周大职方于时胡越匪茹简书可畏而不出帷幄之中谈笑以御外侮天下固想见执事为人也即不取卿贰庙堂之上使四夷惴惴汲长孺之在朝廷而造士蜀中为壮逰耶不佞亦既祗役三秦接壤大邦咫尺德音愈觉形秽矣不知驽惰何以自致惟执事有以教焉
　　寄邦孝亷
　　某不佞即虽栖栖不自止然窥于去就之间得足下焉可谓狷介不变塞之士世之君子居则曰吾有未遇耳彼何为逐逐为富贵容也非必膴仕即旦与计偕见有富贵之形已先泊于拮据而执事独自坚也间有不自制则名为求仙以澹其心如执事者岂不善学原思耶
　　答南宫杨侍御
　　曩过覃懐属揽辔境上以存问腆渥宠光载道抵今悬谢为感可知不佞杜门伏枕五年于此矣乃见有以才忌高足如公而沮于无妄之毁者生又安能自谓昔之拂衣非计也
　　与王中丞廷
　　某不佞再辱使者下存有致歴焉惟是天道既变日月迁矣而孤陋未已昔人云门一以杜其可开乎则某之谓哉药饵自将旧业为废发春综理当有以请不复敢以拙为解也恭闻公子先生偕计北上属且大敷治安之畧以报明主取甲第人将无不曰是中丞之子也以昭济美而纪世家不已为宠耶某乃有以陈踊跃之心者亦惟是矣
　　与俞大防
　　不佞读公所遗辽海集者今且三年矣每至登临大阅诸篇未尝不爽然自失也辽海与医无闾越在塞上而公以守臣开幕府其间时时治军吏张旗鼓耳目所习即安得无令神气悲壮乎千峰当镜出万壑入杯平斯已五言之佳境至如五路云霞连海气千家砧杵夺边声孤剑长悬万里心阴风一望尽胡天今之作者安得多见此句哉即汉省春风知视草庾家明月想登楼其俊逸亦与韦柳非伯仲王允寕所论岂或于辽西曲廵方诸絶句有指耶若然固自有缥缈竹枝之响正无害乎总统之才龙蛇之德矣
　　报亢方伯
　　不佞之居是邦也大夫之贤者不胜可事也而失计杜门窜伏草莽妄附不入城府之义遂至使海内一人如我公者亦阻于道左而无以慰干旄之私不佞亦复不获望见顔色受学清燕徒日就于孤陋奈何免自弃之诮于长者惟是必闻其政窃自淑艾以安堵余泽而高枕田野此所为赐不可使知之矣不佞日为郎时尝过殷正甫即相与诵足下以至今日几二十年向往何如不佞业已废惰辄辱不鄙重所委命不及面谢不敏率尔属辞极无以揄扬大夫人万一亦恃有向徃我公者三数语其内可借以起居而已然才已止此幸笑而置焉
　　与谢九式书
　　仆也惰夫何足与言诗而辱足下谊甚高即未能一和已又无一介之使称至意而犹见属不置重之锦篇经纬繁宻直夺七襄之妙者绚然盈目何以得此于执事乎然不佞闻之袭君足下才力可以无远不造而尤不弃刍荛之见斯不佞之所有效于左右者也文有所必不可至语有所必不可强与其竒也寜拙渐近自然斯公输当巧而不用者也此或有当于足下哉邮无正以轻车良马上下九折坂无不极材尽技矣假令改辙乎康衢之间何有于一日千里也然后乃今刍荛于足下虽谬不恤焉
　　报杨孝亷
