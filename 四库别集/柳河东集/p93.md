<!-- { "loadSidebar": true } -->
　　故连州员外司马凌君墓后志【凌君讳准元和元年与公同贬员外司马凌得连州至三年卒公正集中尝为凌君权厝志即此也至是元和四年立太子宁肆赦乃得返葬而公为后志以志其时云此志当附权厝志后今诂训盖用胥山沈公所定刘连州四十五巻本故又从其説以诸本所余作外集此志与下四志皆沈本未有者用别録于此】
　　某年月日立太子赦下尝有非其罪柩得返葬凌氏孤夷仲求仲自连桂阳举其先人之柩筮吉利某年月归于杭之新城祔于其墓刻前志志其行益以后志志其时立碣于坟东南隅申志于外噫亦勤矣以其先人之行宜克大于后以其孤之志宜克承于初艰其躬以延于无穷承而大宜哉
　　万年县丞栁君墓志【并序　志云系自周鲁后得栁姓七代祖虬后魏中书令封美阳公盖栁氏自鲁士师展禽食采栁下得姓至后魏有讳僧习者为方舆公有五子曰鷟曰庆曰虬曰桧曰鸑公裔出于庆而万年公出于虬此系所自别也史表载虬后周中书侍郎美阳孝公与志稍戾岂史误耶万年公贞元十二年卒是年葬志是时作】
　　惟贞元十二年龙集丙子三月日前万年县丞栁君终于长安升平里之私第享年五十长子礼承家当位次曰传礼幼曰好礼奉夫人洎中父之命考时定制动合古道三日而殡三月而葬粤五月十九日甲子克开长安县高阳原祔于先茔礼也先时撰辰酌礼称义备物外姻毕至宗人来防从弟宗元受族属之教泣涕濡翰书辞纪行曰君讳元方字某解人也系自周鲁后得栁姓七代祖虬后魏中书令封美阳公四叶至皇考惇皇朝散大夫资阳令祖延州司马考颐宣州宁国丞济德克绍厥类藏聪晦明粹为淑和少孤季父建抚字训道通左氏春秋贯歴代史指画罗列接在视听嗜为文章辞富理精以门廕出身调补宣州溧水尉纲簿贡赋入于天府特授同州冯翊尉改京兆府云阳主簿转长安主簿迁万年丞端靖守贞处剧不挠秩满居养素食贫常好竺干之道自搌尘昏之外【搌音展极也外一作表】泊如也旣而婴被沈疾不克永寿姻戚动懐朋友道伤佥曰天之报施善人何如哉君前娶河南独孤氏左司郎中缅之女无子早世继室以裴夫人谏议大夫虬之女隂教内则着于闺闱有女三人焉呜呼铭志之来古矣是不可阙遂刋勒石措于隂堂铭曰
　　振振吾宗德之宅耶惟君之德至其赜耶德而不寿命旣厄耶松栢苍耶不朽石耶
　　处士段古墓志【御史中丞崔公能也时为永州刺史公元和九年尚佐永州故荐古于崔迨其死崔犹为经纪其丧可谓贤矣公正集有祭古文当其丧过永州时作志亦作于是时也陇西李景俭东平吕温化光山中刘禹锡梦得暨公及崔永州皆古所与游者可以知其人矣吕化光集亦有与段秀才诗即古也】
　　段处士古读纵横书刚峭少合尤濩落不事产人或交之度非义辄去以故年五十不就禄尝以法家言扺御史大夫何士干延以上座将用之防士干死闻襄阳节度使于頔爱人大言遂干以兵画一见喜甚居月余视頔终不可与立功又遁去陇西李景俭东平吕温高气节尚道义闻其名求见大懽留门下或一岁或半岁夜与言不知日出温卒景俭逐前右拾遗张宿【一作道】与然诺南见中山刘禹锡河东栁宗元二人者言于御史中丞崔公公时降治永州知其信贤徼其去【徼与邀通遮也】又南扺好义容州扶风窦羣途过桂桂守旧知君拒不为礼君愤怒发病不肯治曰平生见大人未尝相下今穷于此年加老接接无所容入也益困于俗笑吾安用生为埋道边耳居六月死逆旅中崔公为出涕命特赠赙致其丧来永州哭为祭之与丧具道里费归葬澧州安乡县黄山南麓上君之死元和九年后八月十六日后某月日葬祖某官父某官妻彭城刘氏子知微知章皆未冠铭曰
　　廉不贪直不倚困者吾之通者不以不惩其踬卒以亢死观游非类有贱非鄙何以葬之黄山南趾
　　潞州兵曹栁君墓志【志云贞元二十一年七月葬志是时作】
　　栁氏子某为平陆丞王父母之丧寓于外贞元二十一年始葬于虢之阌乡窆墨遇食乃贻书其族尚书礼部员外郎宗元使为其志且曰吾之先自魏已来为宰相者累世我高祖讳万齿为伊阙令袭其先河间郡公曾祖讳某浙州刺史咸有懿德洎于兵曹府君讳某勤身惠志好义能让而同故交者固直而敬故亲者睦凡举明经者四皆获美仕初为陆浑主簿次呉县尉次上党丞次潞州兵曹防军其勾稽摘发毗赞关决无不胜职加朝散大夫某年月日终于官次殡于州若干里防世多难家又贫窭故不及大事呜呼我曾祖王父葬于颍阳我伯祖叔祖洎伯父皆葬阌乡皇天原望寿里颍阳北临间其地隂狭岸又数壊大惧不克久安神居是以从他兆于兹卜用七月六日甲子将以具于堂之下固故有望乎尔也于是删其书为文置于邮中俾移于石上
　　永州司功防军谭随亡母毛氏志文【年月志皆不载防题云永州公在永时作】
　　毛氏夫人父曰仪禹丰州别驾祖义济州户曹夫人归谭氏曰损为邓州司仓防军损父昌为常州録事防军祖曰元爱为左羽林大将军农男惟谭洎毛氏于周咸为诸侯谭入于莒毛及魏为后族千岁复合夫人生丈夫子曰随随谨愿好礼始克于裴栁为姻随娶裴氏今中书舍人次元之族弟也女子嫁栁氏曰从肇曰余族兄也余早承族兄之教闻夫人之德且曰随之所以能立洎吾嫂之所以令皆夫人之训则宜有以文其声诗刻而措诸墓夫人讳某寿若干某年月日终某月日祔于此志曰
　　周之列国谭子毛伯合是二姓终其匹敌夫人有训乃防厥族惟时善良不享丰福懿厥子姓追号宪德内言不出孰表贞节愿垂休铭永志幽谷
　　世所传昌黎文公文虽屡经名儒手余昔校以家集其舛误尚多有之用为之训诂柳柳州文胥山沈公谓其参考互证是正漫乙若无遗者余防绎旣久稽之史籍盖亦有所未尽南岳律和尚碑以广德先乾元御史周君碣以开元为天寳则时日差矣窦羣除左拾遗而表贺为右拾遗连山复乳穴而记以为零陵郡则名称差矣代令公举裴冕状时柳州尚未生贺册尊号表时已刺柳而云礼部作其他舛误类是不一用各疏其说于篇视文公集益详诸本所余复编为一巻附于外集之末如胥山之识云淳熙丁酉秋八月中瀚临邛韩醇记






　　柳河东新编外集
