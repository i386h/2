<!-- { "loadSidebar": true } -->
　　祝京兆作旭素书是京兆旭素书耳佳处亦多大令取态笔独此巻太白上皇西巡歌五首因秃管淡墨之势而用之虽极狂恠怒张而结搆自不疎中复饶古飞白遗意骎骎乎二氏青氷矣巻在江西程生所余以京兆他书数纸文太史书一纸画一纸易之用米襄阳故事耳
　　京兆书杜紫薇诗
　　祝京兆好书中唐诗初读前一诗以为京兆语而恠其稍浓渥有致既辨其为杜紫薇集为之一笑至于书纷披老笔望而知其枝指生也
　　题祝京兆真迹
　　昔人谓右军才行甚髙有逺识惜不究其用以书掩之此非公言也令右军而用不过作先始兴谢文靖耳千载之下孰有艶羡珎异若此者乎张长史与顔尚书同学不胜去而为草呉道子与张同学草不胜去而为画杨恵之与吴同学画不胜去而为塑彼其所就则已卑然而其就専也古人之志于传也如此右军可无惜矣余始甚爱京兆字学晩得其集读之不称人乃有谓京兆书掩其文章者故识之于此
　　又
　　祝京兆草奕奕絶世惟李献吉诗沈啓南画可以配之然献吉与京兆絶类盖皆有败笔而不失为大家也济南诸公后出防令献吉失盟主而京兆遂无有能逾之者书则文徴仲类何仲黙王履吉类徐昌谷败笔絶少画家唐伯虎亦不减徴仲
　　茂苑菁华巻
　　吴中希哲徴仲履吉道复称四名家此巻种种臻妙履吉差作意希哲太不经意然姿态各自溢出云卿得此殆若狐腋之粹白矣昔蔡中郎箧论衡而谈骤进云卿临池比益工得无虑为人搜作艺林公案乎
　　文太史三诗
　　文太史八十四时为余出金花古局笺行书此三诗以赠书极苍老秀润而结体复不疎三诗浓婉不在温飞卿下唯明妃曲为永叔所误不免时作措大语耳以此知宋人害殊不浅也
　　文太史四体千文
　　文待诏以小楷名海内其所沾沾者耳独篆笔不轻为人下然亦自入能品此巻千文四体楷法絶精工有黄庭遗教笔意行体苍润可称玉版圣教亦妙得受禅三昧篆书斤斤阳氷门风而皆有小法尤可寳也自兴嗣成此文后独元时赵承防及待诏能备此众体惜少章草耳
　　文待诏游白下诗
　　文太史归隠后扁舟秣陵与刘司冦顾司空倡和大是香山社风度书笔视平日小纵而苍老秀润时时有法外趣诗亦清逸可喜第起句徃徃落韵此公疥癣疾误入膏肓吴人至今中之耳
　　文太史书进学解后
　　史称昌黎为进学解执政怜而竒之遂以省郎知制诰令昌黎今日出此文三日内不得回首望春明门防吻矣然此文虽跌宕终不能如东方子云雅质而饶古意文待诏书法出圣教序亦然
　　文太史絶句巻
　　文待诏此书真得豫章三昧者取态虽小不足而风骨遒爽殆似过之诸絶句如老病迂疎非傲客只愁车马破苍苔大类白少傅分司洛中语皆可寳也
　　文太史三体书
　　苏文忠书钱唐伎女诸絶句真迹字颇小文太史特以意临冩不拘拘形似而古健遒伟隠然为眉山传神抵掌老优自当色恧后三体书拟豫章尤妙惟作米家笔差不似耳昔人谓右军临摹宣示胜于自运又云笔秃千管墨磨万定不作张芝作索靖信然信然
　　文太史三诗后
　　晋阳风物凄紧九月于明佐藩伯斋中览故文太史三诗金波桂树清露梧桐语恍如此身在越来虎丘间其结搆之遒美亦似与玉兰堂中人烹茗匡坐却巻后别是一境界良増季鹰之感
　　赵飞燕外传
　　文太史小楷书赵飞燕外传初防之若掾史笔草草不经意者而八法自具是真迹也余乃丏尤子求作小图凡九段系其后尤于此图有精思颇得龙眠呉兴遗意周公瑕复为书西京杂记十余则俞仲蔚书外传皆小楷工絶之甚往往有踞太史上坐意外传文芜杂盖稍为笔削之耳飞燕合徳事不足论第伶此文与国色并絶代为千载风流断案太史铁心石肠而寄托乃尔毋亦靖节闲情赋故事耶
　　徐髯仙墨迹
　　金陵少临池者如顾司冦陈太仆皆得意而不得法最得法者徐子仁然好堆墨书离披拥尰不能免墨猪之诮此巻虽极浓肥而有骨端重而不乏态是最合作书也子仁行世最少君其寳藏之
　　杂书画册总防
　　前后序及题画八分皆文徴仲手书精絶之甚第不及晩年铁手腕耳
　　吴中一时书法尽此矣惟祝京兆妙得晋人法趣常有余王履吉陈道复皆少年笔与晩嵗全不同
　　吴中文士尽此矣语遂无一佳者乃知此道之难也
　　王履吉五忆图歌
　　履吉五忆歌虽昉自平子而能用已意发之后复有文伯仁系图伏日一展阅如碧玉壶赐对消得紫绫半臂矣其用笔秀雅絶得尚书宣示乐毅论遗意独中间一入崛强肥重文皇戈法未易疗也
　　王雅宜书杂咏巻
　　履吉行草自山隂父子中来然所得者姿态耳此巻白雀寺诸诗尤备风骨有美女舞竿良骥走坂之势友人王元肃云履吉作此时病已甚然时时偃卧以指画腹曰祝京兆许我书狎主齐盟即死何以见此老地下前辈用心如此何必减钟太傅可念也
　　王履吉白雀帖
　　王履吉先生养疴白雀寺访故人王元肃虞山不值作此歌元肃拏舟追及之因以二丈许桑皮纵笔满巻为赠虽结法小疎而天骨烂然姿态横出有威鳯千仞之势盖月余而履吉物故当是絶笔也又二十余嵗而元肃为双钩入石尝乞余言防尾居数嵗元肃亦殁又二嵗而有以此巻质者诘之知非王氏有也无何赎去又数嵗而复得之它所流落宛转真如传舎失弓得弓何必在我因为题其后以俟后之君子主斯巻者时庚午之夏伏日也
　　王雅宜长恨歌后
　　白学士歌绵丽详缛宛然开元宫中韶景履吉以行草书之艳冶之极并得玉真情态余乃乞莫云卿书陈鸿小传家弟书手删外传俱小楷补之翩然有晋人意尤子求复系以图令人恍恍有乗槎犯斗之兴然不欲多展展则恐费蒲团工力也
　　王履吉书江文通拟古诗
　　江文通拟古诗如逸少临宣示帖形势巧宻胜于自运惟古离别李都尉二章差不似耳履吉之于虞永兴亦似文通拟古书法姿态既备结搆复不疎盖晩年得意笔也
　　陈道复赤壁赋巻
　　此道复过醉时笔虽得失相当而遒伟奔放有出蹊迳之外者唐文皇云当今名将惟李勣薛万彻耳勣不大胜亦不大败万彻不大胜则大败以语文太史及道复必当各领取一将印也
　　朱射陂巻
　　壬子冬余以使事道维扬朱子价为书二巻其一为近体旋失之此巻多齐梁乐府语虽不无小出入而宛倩秾至不失箕裘书法萧散流宕有林下风气尤称合作自后固时时诗寓余然絶不可入眼至九江集防落行巻中笑海岂文通才顿尽耶子价已化异物秋日晒书出之殊切山阳之感聊识于后
　　马太史巻
　　同年马太史作书大有笔而不胜好竒之念往往使人不可识此巻为余书东封纪行可二万言皆行楷遂无一笔放轶盖余酒间尝讥之故耳闻徽人防精镠购太史书时得赝者此巻乃落余山房散帙中将并饱蠧鱼物故有遇不遇也因识而收之
　　陈子兼巻
　　余甚爱陈子兼书每出纸素子兼辄欲书已作余甚苦之癸丑避冦呉中以此巻索书曺子建诗子兼不伏慢骂乃别録蜀中诸篇并巻见遗今可一纪矣曺诗岿然山房而蜀中篇遂为人携去子兼知之不免又作一大骂也
　　陈子兼诗牍巻
　　此一巻陈子兼诗及尺牍书法极洒落可爱然皆数千里外笔耳晩归仅一水而音问极少或小札数行因题二韵于后莫怪陈惊座年来尺牍疎老饕能自饱不喜换羊书
　　俞仲蔚书
　　俞仲蔚旧为余小楷歌行一纸行草及大书古选体各一纸合为巻藏小酉馆仲蔚前后寄余诗不下数百纸不能尽尔也子敬作精书以贻谢太傅谢辄批尾还之物固有遇不遇也
　　俞仲蔚书金刚经
　　禇登善书隂符栁诚悬书度人二经余见褚石本又于项吏部防见栁真迹皆小楷而桞尤劲挺有风骨今年春仲蔚为余书金刚经一册微用米颠笔而八法种种不乏其得栁为尤深此经是佛最妙语破一切着比之隂符度人故不与易也凡书金刚经者眉山吴兴并仲蔚而三皆法寳兼墨寳故志之
　　杨秘图杂诗
　　记余初入比部时见同舎郎呉峻伯论书法辄云故人杨秘图珂者今之右军也余购得此巻不胜喜以示峻伯字为之解云此非右军而何余时心不能伏然无以辨之又数载稍稍识书法一日检故巻出而更阅之盖杨生平不见右军佳石刻仅得今闗中诸王邸翻搨十七帖其结搆尽讹锋势都失别作一种细笔而临摹不已遂成镇宅符又似雨中聚蚓耳恨不呼峻伯嗤之然诗语亦得一二佳者今闻其人尚在多作狂草或从左或从下起或作偏傍之半而随益之其书益弱而多譌然自负日益甚诗亦日益下第其为人潇洒食贫有遗世之度可念也因记于此
　　陈鸣野诗
　　山隂陈鹤鸣野翩翩任侠髙位置恒自称中国陈鸣野云楷法用墨絶肥壮而无锋頴若鳖之缩项足行草殆似枯枿败蔓纵横道上而云出自魏武钟太传颠旭狂素良可笑也此巻所书絶句中如夜深池上弄琵琶万里星河月在沙莫恠樽前弹出塞只今邉将未还家却自有唐调可喜也
　　外国书旅獒巻
　　余于燕中邂逅王太常汝文谈诸译人多精于其国书者乃以旅獒明王慎徳至所寳惟贤则迩人安百六十五字令书之得九纸为西天女直防古髙昌回回西畨百夷缅甸八百媳妇大约多类籀草而西天独雄整女直有楷法而小繁复不知其为陈王谷神所制否也因复乞黎惟敬俞仲蔚周公瑾莫云卿王舜华陈道易程孟孺管建初辈作篆籀分小行大行章草之类以冠之而钱叔寳复为图系焉余以中国书固称彬彬八法然自大篆而后防意象形之外亦仅取其适用美观而已不必尽有书理也诸部于书理无论要亦能用以纪姓名通朝聘而世守之不变异日同文之化成此亦一故事防乃至竺典所谓造书主三天人曰梵曰迦卢而苍颉頋其少季元二张賛羊皮诏孟浩则曰书契复见科斗文光弼则曰龙蛇后见古文字盖皆厌属羮酒忘其太者也何足道哉
　　扇巻【甲之一】
　　扇巻甲之一为法书凡十六人二十一面内徐髯仙子仁三李西涯賔之白洛原贞夫朱射陂子价许髙阳元复各二呉匏庵原愽頋东桥华玉金赤松元玉唐六如伯虎王前峰绳武王涵峰履约袁胥台永之马孟河负图呉霁寰峻伯各一西涯仅一词耳与匏庵皆以书名而皆沓拖不称更不若震泽之遒劲也华玉翩翩有晋人意元玉伯虎俱足呉兴堂庑差薄弱耳子仁堆墨丰美而肉胜防武似舅卤率而骨强履约肤立不能难其弟永之疎逸自放贞夫作轻重笔斌媚近人子价结体虽疎而天趣逸出良堪压巻负图之纵诞峻伯之纎弱若此合作者不易得元复牡丹歌及书皆圎熟得禄之补图尤为离俗耳此皆吾后先所收以不堪动揺故聚而帙之时一展翫庶不以炎凉戚疏也
　　扇巻【甲之二】
　　右扇巻甲之二法书凡二十一面祝枝山希哲六面皆草圣也老笔纷披中秀骨森然超出蹊迳之外当于神逸二品中求之蔡林屋九逵一面圉圉可怜王雅宜履吉九面翩然洒落览之如山隂道上行使人应接不暇而辋川一书小楷尤精丽真堪与摩诘语争胜其与履约一面又履约防武一面仅堪乌衣诸王而已陈道复二纸頽然自放王子新一面步武邯郸聊附于末记吾家右军及苏长公俱为防稽余杭老姥作扇縁不知希哲履吉存日何似以今度之想亦当然耳
　　扇巻【甲之三】
