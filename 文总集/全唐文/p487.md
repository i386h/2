<!-- { "loadSidebar": true } -->
    齐贤，陕州人。圣历初为太常奉礼郎，迁博士，论礼制合古议，累迁谏议大夫。
    ○明堂告朔议
    礼官状云：“经史正文无天子每月告朔之事”者。谨按《梁传》曰：“闰月天子不告朔。”是知他月天子告朔矣。又按《左氏传》，以鲁侯不告朔为弃时政也，则诸侯闰月亦告朔矣。又按《周礼》“太史职颁告朔於邦国之中”，《礼记玉藻》“天子听朔於南门之外”，皆有闰月王居门之事，是天子亦以闰月告朔矣，非是天子不告而诸侯亦告也。梁子去圣尚近，虽闰月告朔之义，与左氏不同，然皆以天子诸侯每月当行告朔之事，两礼之设，其文甚著，不可谓经史无正文也。
    又礼官状云《周礼天官太宰职》云：“正月之吉，始和布治於邦国都鄙，县象法於象魏，使万人观之，浃日而敛之。”即是谓《礼记玉藻》之“听朔”，因此遂谓王者唯以岁首元旦一告朔。此说非也。何者？太宰所云“布治於邦国都鄙”者，布其所掌太宰之典也。故《地官司徒职》则布教典，《春官宗伯职》则布礼典，《夏官司马职》则布政典，《秋官司寇职》则布刑典，唯《冬官司空职》亡，以五官之职言之，则其职亦当布事典也。此六官各以正月之吉，宣布其职之典，非告朔也。宝之注，以经所云“正月之吉”者，即是正月之朔日也，故解云“吉是朔日”也。今云告朔日者，即传写之误，不可据以为说也。
    又礼官状云“每月告朔者，诸侯之礼”，故云“《左氏传》云：‘既视朔，遂登观台’，今王者行之，非所闻也”；又云：“以天子之尊而用诸侯之礼，非所谓颁告朔令诸侯使奉而行之谓。”此大谬也。何者？《左氏》所言视朔者，犹玉藻之“听朔”也。今礼官据《左氏》有鲁侯行视朔之礼，即谓诸侯每月当告朔；《玉藻》亦有天子行听朔之礼，亦有闰月王居门之事，即天子唯岁首一告朔。何其一取而一舍也？又《孝经》云：“昔者明王事父孝，故事天明。”又云：“明王以孝理天下。”岂有王者设教，使诸侯尊祖告朔，而天子不告也？非所谓以明事神训人事君之义。
    又礼官状云：“郑所谓告其时帝者，即太等五人帝。”此又非也。何者？郑注惟言告其时帝及其神以配文王、武王，不指言天帝、人帝，但天帝、人帝并配五方，时帝之言包天人矣。但以文王、武王作配，则是并告天帝、人帝，诸侯受朔於天子，故但於祖庙告而受行之；天子受朔於上天，理宜於明堂告其时之天帝、人帝而配以祖考也。故《玉藻疏》载贺义，亦以时帝为灵、威、仰等五天帝。且圣人为能飨帝，孝子为能飨亲，今若但告人帝，则圣人之道未备，非所谓能飨也。
    又礼官状云：“若天子每月朔旦告祭，然後颁之，则诸侯安得受而藏之，告而行之？”是明太宰以岁首宣布一岁之令，太史从而颁之。令既颁矣，政既行矣，而王犹月月告朔，复欲何所宣布者？《春官太史职》云：“颁朔於邦国。”是总颁一岁之朔於天下诸侯，故诸侯得受而藏之，告而行之，而王犹月月告朔，颁之於官府都鄙也。此谓畿内，彼谓畿外，事不相关也。
    又礼官状云：“汉魏至今莫之用”者。秦人灭学，经典不存。汉祖马上得之，未能备礼。自魏以下，丧乱宏多。岂可以汉魏废礼，欲使朝廷法之也？又礼官状云：“礼论等及祠令，并无天子每月告朔之礼。”崔灵恩《三礼义》、《宗庙祭服义》亦载天子视朔之服，不可言无也。又《贞观显庆礼》及祠令，非徒无天子每月告朔之文，亦无天子岁首告朔之事，今礼官何以言天子岁首一告朔乎？借矛击，昭然易了。每月告朔，在礼不疑，尊祖配天，於义为得。若创制垂统，损益旧章，或欲每月听政，或欲孟月视朔，此则断在宸极。事斗执政，固非群议所得参详。谨议。
    ○七庙议
    昔孙卿子云：“有天下者事七代，有一国者事五代。”则天子七庙，古今达礼。故《尚书》称“七代之庙，可以观德”，《祭法》称“王立七庙，一坛二单。”《王制》云：“天子七庙，三昭三穆，与太祖之庙而七。”莫不尊始封之君，谓之太祖。太祖之庙，百代不迁。袷祭之礼，毁庙之主陈於太祖，未毁庙之主皆升合食於太祖之庙，太祖东向，昭南向，穆北向。太祖者，商之元王，周之后稷是也。太祖之外，更无始祖。但商自元王已後，十有四代，至汤而有天下。周自后稷已後，十有七代，至武而有天下。其间代数稍远，迁庙亲庙，皆出太祖之後，故合食有序，尊卑不差。其後汉高受命，无始封祖。即以高皇帝为太祖，太上皇之父立庙，享祀不在昭穆合食之列，为尊於太祖故也。魏武创业，文帝受命，亦即以武帝为太祖。其高皇、太、皇处士君等并为属尊，不在昭穆合食之列。晋宣创业，武帝受命，亦即以宣帝为太祖。其征西、豫章、颍川、京兆府君等亦为属尊，不在昭穆合食之列。历兹已降，至於有隋，宗庙之制，斯礼不易。故宇文氏以文皇帝为太祖，隋室以武元皇帝为太祖。国家诞受天命，累圣重光，景皇帝始封唐公，实为太祖。中间历数既近，列在三昭三穆之内，故皇家太庙，唯有六室。其宏农府君、宣光二帝，尊於太庙，亲近则迁，不在昭穆合食之数。
    今皇极再造，孝思匪宁。奉二月二十九日敕，七室已下，依旧号尊崇。又奉三月一日敕，既立七庙，须尊崇始祖，速令详定者。伏寻《礼经》，始祖即是太祖，太祖之外，更无始祖。周朝太祖之外，以周文王为始祖，不合《礼经》。或有引《白虎通义》云：“后稷为始祖，文王为太祖，武王为太宗。”郑元注《诗雍》序云“太祖谓文王”以为说者，其义不然。何者？彼以礼王者祖有功而宗有德。周人祖文王而宗武王，故谓文王为太祖尔，非袷祭群主合食之太祖。今之议者，或有欲立凉武昭王为始祖，斯为不可。何者？昔在商周，稷Ι始封，汤武受命。汤武之兴，祚繇稷Ι，故以稷Ι为太祖，即皇家之景皇帝是也。凉武昭王勋业未广，後主失国，守土不传，景皇始封，实基明命。今舍封唐之盛烈，崇西凉之远构，考之前古，实乖典礼。魏氏不以曹参为太祖，晋氏不以殷王为太祖，宋氏不以楚元王为太祖，齐梁不以萧何为太祖，陈隋不以胡公、杨震为太祖，则皇家安可以凉武昭王为太祖乎？汉之东京，太议郊祀，多以周郊后稷，汉当郊尧。制下公卿，议者佥同，帝亦然之。唯杜林正议，独以为周室之兴，祚繇后稷，汉室特起，功不缘尧，祖宗故事，所宜因循。竟从林议。又传云：“欲知天上事，问长人，以其近之。”武德、贞观之时，主圣臣贤，其去凉武昭王，盖亦近於今矣，当时不立者，必不可立故也。今既年代浸远，方复立之，是非三祖二宗之意也。实恐景皇失职而震怒，武昭虚位而不答，非社稷之福也。宗庙事重，礼崇先王以之观德。或者不知其说，既灌而往，孔子不欲观之。今朝命惟新，宜应慎重，祭如神在，理不可诬。请敕加太庙为七室，享宣皇以备七代，其始祖不合别有尊崇之议。谨议。
    ☆冯万石
    万石，圣历初第进士。大足初中嫉恶科，神龙初中才高位下科，景□中中怀能抱器科。开元初重考及第，六年中超群拔类科，十三年考判入第，十六年又入第，二十六年中文词壮丽科。凡九登科选。
    ○对文词雅丽策
    问：朕闻至道虽微，不言而化，皇天阴骘，相叶其彝：信寒暑而生成，施□雨而沐润，垂范作训，树君育人。时有浇淳，教垂繁略，成汤既圣，禹道云亡。桑扈风，屡动诗人之刺；塞门反坫，时贻宣父之嫌。我国家振彼颓纲，开兹盛业，朕以不德，袭号乘时，而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作：一以贯之，何方而可？夫礼以饰情，情疏则礼略；乐以通感，感至则神和。理内为同，修外为异，同异之用，有昧其功，人俗未融，伫明斯要。又四时武德，制自何君？五行文始，本之谁代？昭德盛德，莫辨所尊；昭容礼容，未详所出。悉情以对，用释余疑。
    对：臣尝黾勉读书，夙夜匪懈观前代之事，稽王者之风。欲树文明，必招俊，所以平章百姓，昭畅万人，负黼而海宇清，垂衣裳而天下理。今陛下朝盈多士，野无遗贤，犹复发德音，下明制，张□罗以掩俊，设天纲以顿奇，片善不遗，有能皆进。故得飞飞丹凤，栖翼於帝梧；皎皎白驹，连食於场藿。纵夷、齐、巢、许，咸屈於兹，臣既庸妄，岂敢当此？且声非入异，誉不出凡，文律未明，才用无取，谬参推择，滥赴搜扬，安敢避直饰词，向华乖实？但丹诚有厉，至敬无文，敢竭鄙闻，用当明试。然将涓滴以足海，用纤埃以增岳，虽寡攸助，谁能默哉！
    臣闻建国兴邦，必以黎元为本；康时训代，必以政术为先：轨谟虽异，理化皆一。昔者太上之君，崇道以致化，立德以养物。人必欲寿，敦礼教而不伤；人必欲富，薄赋敛而不困；人必欲逸，则省力而不劳；人不欲危，即扶持而使固。不强人之所恶，不禁人之所欲，故能无为而理，不言而化。及至中古。行仁履义，克已厉身，拯溺於人，博施於物，即能阴阳不错，风雨以时，疾疫必除，夭孽莫起。洎乎末代，政令不作，刑法聿修，奢侈是崇，礼乐非雅，时无美善之说，俗有奸邪之衅。岂不由君失其道，臣非其人，浇薄浸兴，淳朴离散者也？今陛下出号施令，罔有不常；齐物正人，各得其所。然犹综古今，稽谋政教，视先王之得失，崇今日之高明。以此天聪，尚云不德，巍巍至化，谦尊而光，非臣愚昧，所能涯际。
