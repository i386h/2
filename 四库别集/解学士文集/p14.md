<!-- { "loadSidebar": true } -->
　　我有一斗酒青天洒浮云浮云散尽月光醉天地与我同氛氲我有一掬泪送君归洒文江波人生禄仕为亲养得禄亲丧将柰何去年八月秋风清我尚衰麻辞玊京匆匆流电别乡里蚤夜载笔趋承明今年八月送君归忍着衰麻更彩衣寄言具庆高堂者莫遣徒为风木悲 

　　○送徐其 

　　徐君夙所慕一见青天开天孙四锦光垂地剪得吴淞江水来鱼龙鼓鬣抓波浪雷雨天台迷鴈荡笔下青红照凤池欻作虹流一千丈给事金门仍载笔高堂训典明朝日奏对句宣皆第一归来峻擢衣绣天高冠巨斧临青齐东边大海　　　民庶已觉多疮痍饮水食蘖分内事为子载诵皇华诗 

　　○送友人再入蜀 

　　昔年君去西川时白头慈母纫征衣衣成五彩相陆离出门意气生尤辉扁舟泝尽瞿塘险料想一险一度思庭闱白头慈母中夜叹严父寄书令子归归来复向西川去相看又作明年期人生飘忽百年内春叶青青秋已稀辞亲掩卷怀李密酒酣击筑思渐离丈夫老子俱可怜明日与君重相违君行慷慨当恐惧父母之年不可以父母许尔行勿疑 

　　○送杨教授之邵武 

　　昔在匡山下杏花手自栽杏花遶天发先生归去来归来双 【一作诣】 阙下故人满京华争修剡荐非所欲东望闽海回云车铜章四寸郡文学夏楚不用施方畧诚能动物物皆春 【一作无为】 人皆无如教官乐皋比坐拥春风喧服事弟子来如泉问咨唯诺皆圣贤教官之乐不可言为尔再 【一作为尔更】 赋菁莪篇 

　　○赠友人韩太守省亲还安豊 

　　安豊古名郡才杰信卓立世多忠孝家茂树翔鸾集淮淝之水青若葱蒙霍山高气势雄兴云出雨滋稼穑黄童白叟歌年豊岁时吴会商舡来山珍海错兼琼瑰家家相换易丝崇宾从逢迎逢举杯秋凈天寒事渔猎网罟归来何杂沓击鲜酾酒醉临流操舫弯弧仍射鸭土俗温良乐事多读书读律如悬河韩家有子更清淑楚楚琼林玊树柯自从推择升乡郡莅职廉平称物论十年从政在京华一日鹏程搏九万悬知印绶佩苍玉 【一作纹】 父母俱存有真乐文轩迎养载锦茵画艗归荣列仙乐人生得禄思养亲有亲具庆由苍旻朱衣象笏宜通显委?周迭恩荣表缙绅 

　　○望潜山歌 

　　东望望见九华远西望望见潜山高江中洲渚不可数但觉万舰春云涛前舡远似飞沙起从舡烟中来似蚁人生快意如此时顺风微波日千瑞安庆之城居要冲一掬之地能消万古之英雄纷纷谁可掇将去恨血不染江波红惟有龙眠老居士画得山川及文字更有余忠宣公百战死荆扬夜夜天光紫乔家儿女泪滴江水浑红颜得失何足论三千年事堪消魂举气嘘天天亦昏幸遇太平息征战却忆先皇泪霰吞声踯躅愁云屯仰视红日东方暾 

　　○池口阻风 

　　避风贵池口维缆临川渚白浪如山卷雪花黑云匝地飞阴雨此时鱼龙争沉浮江湖石裂无安流冯夷击鼓怒鼍吼恍惚可以追冥搜湏臾云散风暂思移舡买酒浇胸臆鲜鱼湏得岂问钱纵饮高歌忘岑寂便觉红光催入颜推篷且看池阳山九华苍翠杯中堕对景不复论乡关尊前携手有知己前程嗟叹徒为尔青云有路待我来一日南风欻千里 

　　○繁昌阻风 

　　繁昌夹前风阻客逆浪牵舡滞行色坐数归舡疾如箭俄顷飞帆浪中没我非寻常流宕人等闲不遇闲悲辛读书学得万人敌直将富贵轻埃尘君不见当垆逸才题驷马不如安石济天下古来豪杰为时出肯逐青牛度关者丁宁北风且少停会看一举登玉京未把升沉问聃尹欲共姬周论治平不湏对此汉坎坷世事到头俱琐琐成功拂衣归东山日高卧 

　　○白扇歌 

　　剡溪白□青篔筜素练翠涛 【一作白波素练】 霜雪光金刀剪出云一片入手飒飒清风凉可舒可卷不盈束不奢不俭惬人欲碧波潋滟海天平 【一作长】 清香潇洒淇园绿绝胜娥眉山月半轮秋又如渤海玉树珊瑚钩白羽之轻不足比齐纨之洁那能俦伟哉官样何从得不方不圆亦不缺 【一作天集天机妙无敌】 鼋鼍跃破玻瓈纹凤凰踏断琅玕节疑是姮娥月下裁狂风吹堕天山侧又疑冯夷捧出碧波心江妃水仙惜不得祝融南来鞭火龙闾阎尽在红炉中窓下书生当此际便觉两腋习习生清风飘然如在蓬莱宫又如驾驭羽轮颷车渡弱水十洲挂在氷壶里翱翔三千界扶摇九万里排云呌阊阖乾坤凈如洗何湏避暑子云亭何湏濯热瑶池水何湏更住白玉京何湏远访芙蓉城青冥风露非人世何如此扇之清清玉川子丹丘生胡不持之朝帝阙为我扫除天下热 

　　○答胡学士光大 

　　去年雪中寄我辞一读一回心转悲结交谁似金兰契举世纷纷桃李姿我观百岁湏臾尔人在乾坤犹酿器清醲糟粕总成空四海滔滔岂知醉我是浮云与世乖醉醒自是难相谐天地悠悠尚应尽百年草草为形骸吟诗作赋愁肝肾绝颖屠羊争笔阵□筋苦骨竟何为一榻清风万年尽襄阳太守何其愚沉碑水底夸龙鱼至今人笑陵谷改亡吴帝晋今何如我有穷愁何日宽酰鸡起灭闲独看痴儿细子能萋菲毁□荣辱吾何于今年春到花应早预拟南园踏芳草细看春色天下来万树芳花照晴昊庄生久矣喜逍遥陶令何曾恨枯槁啜醨一醉也徒然一诺千金永相保 

　　○过苍梧峡 

　　广西下来汉复滩三百六十长短湾潭心绿水缓悠悠长湾凝不流涓涓千尺静见底隔岸空行鱼曳尾忽然路绝山势回峡口江深如怒雷石觜凿凿森鲸牙龙腾虎踞如回车我行已过正月半一夜水生浮汉槎龙潜虎伏杳不见但见满江圆浪花浪花飞雪卷万瓦舡下高滩疾于马浪舡俱起空中击举柁齐桡不容力舟师持篙眼如虎指住石头轻一掷水痕奔箭石窦急老稚怀忧多掩泣齿声卜卜叩神灵抛纸烧香齐起立为言水浅仅容舠篙师失手争纤毫水声怒起两厓近撇漩指顾随洪涛龙君水白似相晓此水不大亦不小烧牲极酒谢神功好似春游在灵沼翻思初下象鼻山怕问行人多苦颜惊心乐水昭平驿卢患防虞不暂闲忽见苍梧山在目已闻莺语自间关岂知平地风波恶何处安流不险艰此心常似初来日三峡沧溟任往还 【右予自苍梧下平乐之作其险也如此遂成长句以晓世之处患难者书与端方必能识之】 

　　○题扇（二首） 

　　疏疏雨湿湘江云湘江美人思断魂苍梧帝子去不归锦城公子何时回我欲攀天偕取清风明月三万斛扫除□愁与昆明之刼灰刘郎刘郎绝代颇希有秋菊寒泉酌玄酒谈中风味心自知天下炎凉一挥手 
　　潇湘翠竹坚如石开刀削出长一尺安排玊笋鸳鸯行妆点丹山凤凰翼一阴一阳次第折开合浑如棕树叶西山淡月悬姮娥南园绿草飞蝴蝶拟是冯夷捧出碧波心江妃水仙惜不得祝融南来鞭火龙万国如在红炉中幽馆书生当此际惟觉两腋习习生清风六月烧空火龙起路土行人汗如雨动捋不至清风生亦犹孟子见王雪宫里 

　　○纸 

　　剡溪藤鱼网线捣剉如麋浸水涀神工抄作五花笺凤舞鸾翔云片片汉庭帝子爱如宝诏下蔡侯多制造文华殿上赋新诗　御墨淋漓尽章草 

　　○笔 

　　未用怨头白用时头转黑未用暂幽闲用时何逼迫湏臾索我风雷惊明时用我致太平君子用我流芳名鬼神见我俱潜形五经文字传今古苍颉由来知我苦十万雄兵我解和那用敲金兼击鼓 

　　○墨 

　　北方黑帝驱松使松使嘘烟满天地神工幻□玄霜飞一敛捣成乌玊剂脑麝匀胶香屑屑巧制如琴复如月休论价值重如金贵在玊堂堂上列出处相同毛与楮生也同生死同死结邻好个石乡侯亲我更亲二君子天池共沐恩波惯彩凤龙光几璀璨五经载道孰为先匪我传来那得兄 

　　○砚 

　　我家住在端溪里窈窕白云最深处吾宗骨肉徒纷纭惟我遭际明时器瑜麋见我性质实俾我日里相磨捺毛颖先生常似渴一软池中水将绝玊堂金马许多人惟尔三子情最亲爱我坚心磨不磷案头长立侍　君恩 

　　○水滴 

　　月窟一蟾蜍变化何所之秀拔三峯峦更蟠两蛟螭或化北海鱼或变南山鹿长河与百川一软归吾腹湏臾噀出云烟起濡毫细写龙鸾字笔底回春有生意解使云行兼雨施 

　　○题泰和普觉寺壁上画水 

　　曾生画水真是水乍见即有风云随神闲意静看渐远以手摩拂生惊疑曾生奏和人表字字同可浙江栯头坐几年彭蠡浪花分朵朵归来却扫青屏壁宝藏四围惊霹雳苍茫雾雨散不收白龙卷水当夏日始知曾生古来少又闻宝藏声粼粼一夜不眠鸡向晨并力欲剪且未剪怕有仲尼来问津 

　　○寄周吉士 

　　青原白鹭城迢迢下有文水明珠桥闾阎扑地锺鼎食多是先朝旧宦僚周家双井名最久华萼堂深介眉寿天章奎画动星缠大册高文垂宇宙昔人作郡多仁恩耄倪卧辙留攀辕遂令奕世有家族千里百里棠阴连白沙翠竹槎溪上别墅山泉恣幽赏百年嘉庆毓英贤二十青春登□榜凤凰池上忽相逢却忆垂髫欢爱同风波萍梗荡离合日月梦寐随西东禾川送别情何极龙田立马看山色对月高歌共扣舷簸荡玄潭老蛟窟画舡晓发清江湄望望庭闱思欲飞平原绿野有真趣西洞溪桥劳梦思前年重会箕山下独鹤孤琴暂潇洒当时霜雪徧郊原但见青松与梧槚愿君且保金石姿岸芷汀兰堪佩携与尔重寻旧时约青山白首同游嬉  

　　○赵子昂梅竹图 

　　王孙襟怀绝尘俗迥若篔筜在空谷又如仙子下罗浮雪月梅花氷映玊时将翰墨自写真心手相忘道机熟流传后世作者稀丹耆采绘工绝奇寒声夜读暗杳起妙画通神那得知 

　　○题王家节妇图　 【壬午】 

　　石火一击无流光心灰不假终能藏沉沦东海一千载用之瞬息成沸汤王家节妇非石坚生孩六月丧所天污泥不染红白莲鸾胶不续氷霜弦有子无子贤不贤大节明堂非偶然今有贤子孙满前节妇初心非所悛贞夫烈女无后顾惟有皇天不相负 

　　○东湖览胜 

　　十年不到豫章城锁蛟宫中新水生澹台祠下日乍午触热更上聘君亭聘君亭前无乱蛙此事或有非人夸聘君高风自于载况有湖水明丹霞望中西山青似幕参差开彻芙蓉花登高览胜兴未巳柳风吹天凉似洗青眼故人殊已稀慷慨更读南丰碑 

　　○送袁士梅之武昌 

　　汉家名臣芏风节流寓江南多阀阅淦西曾上烟云台望见桐花白于雪桐阴令族谁与齐高科显宦朱轮驰家君品藻进士策惊喜袁家双桂枝忽忽至今三十载令尹高情隘湖海旧日高峩豸角冠回天撼岳何英伟武昌大县称繁剧九万鹏飞不劳力年年使者观民风汉庭循吏拜三公 

　　○送太尹郭子成之房县 

　　昔日相逢淦西澨启口论心即相契新诗自谓力抗虎君亦沙场百战儿君家父翁氷雪姿老父张侯江海奇襟怀洒洒度晴雪态度蔼蔼飞虹霓眉塘夜雨春风颠酣歌数子皆神仙京城昨日偶一见转瞬湏臾今七年重瞳识别齐舜禹锦袍又拂金炉烟咨询抚字且作县磊落犀利终天然都门雪后泥一尺甚欲相送行如缘刚肠有泪不肯落杯酒未得伸勤拳凌晨听鼓入内直绸缪衷曲无由宣勿谓房州编户少中牟一县今流传 

　　○送伴读黄体方之汴梁 

