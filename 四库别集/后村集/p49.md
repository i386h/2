<!-- { "loadSidebar": true } -->
　　呉公大科宋公词臣其翰墨不必更论鲁公以强谏直节名而诗律笔法精妙如此世所未知也此三帖皆与忠恵蔡公者今在方君审权家初君曽大父宙字子正为忠惠宅相多収蔡公与其交游帖虽寸纸只字不失勤于李汉矣君珍藏之愈谨贤于王粲矣可为为人子孙为人外孙者法式君自号聴蛙翁
　　苏才翁二帖
　　二苏草圣独步本朝裕陵絶重才翁书得子美书辄弃去书家谓才翁笔简惟简故妙聴蛙方氏所藏二帖前一幅真才翁笔后幅録杜诗者稍断裂以为才翁耶笔意欠简以为君謩耶字法差纵莫能定其为何人书也然君家自河东转运公珍藏至君凡四世自熈宁甲寅至今将三甲子可谓之故家旧物矣
　　刘原父陈述古帖
　　古灵公字不多见此帖姿媚如此可寳也公是先生帖才四十字詶对之语虽简宾主之情甚真尤可寳也次山小金紫公字名峤为太常寺少卿聴蛙君之髙祖父云
　　赵清献公帖
　　清献公世号铁面观其与小金紫公四帖情词缜宻如此与青云得路而隔同年之面者异矣然金紫公所以为清献所敬岂专以同年之故帖中如废酤一节宜清献之心服也时清献守防故有贵部犹贑州可知之叹后二百年贑宿重兵州计颛仰于酤日至数倍旧额未知有金紫清献辈人稍弛张弓之势否览巻慨然
　　陈了翁郑介夫帖
　　右了翁介夫真迹与故河东运判方公者公名宙字子正君謩之壻京认君謩为兄及当国召子正为农丞语不合仅七日去国惟其为京所薄所以为了翁介夫所厚也乌虖子正亦贤矣哉
　　余襄公帖
　　小金紫公仕仁皇朝所交游皆天下第一流人余襄公亦其一也予从公之四世孙审权借观诸帖仅见十数公真迹闻韩魏公厐颍公诸老尺牍尚多散在族中法当裒聚入石名曰方氏帖
　　陈懒散王晋卿帖
　　前辈谓苏才翁字笔意髙简今观陈懒散书亦然山谷云懒散得才翁屋漏法不知陈师苏耶抑所谓暗合耶夫变真为草犹厌难趋易耳若曰事忙不及草书而草之偏旁防画反繁于真字失之逺矣懒散字既髙简三诗亦妙王都尉傅粉贵公子醉梦玉箫锦瑟间者而草圣杰然有王子敬张长史之遗意岂非纳交当世伟人近朱者赤乎
　　题丘攀桂月林图
　　余为建阳令三年邑中士大夫家水竹园池皆尝游歴去之二十余年犹髣髴能记忆其处丘君月林之胜则未之覩也图以示余且抄时人题咏一帙偕来夫题品泉石摸冩景物惟实故切惟切故竒若耳目之所不接想像为之虽有李杜之妙思未免近于庄列之寓言矣余既退老无复四方之役深以不获往游为恨君名攀桂方有志于科举窃意其亦未能擅此一壑也姑书其图后而归之
　　跋许教一鹗廷对策
　　友人许君孟翀奉对大廷语直屈居第七闻者壮之子曰言之不出耻躬之不逮也君防既痛斥清臣祖洽他日所立必有以愧二人之面而服其心者否则天下后世将以我之所以责人者而责我岂不甚可畏哉或曰科举之士志于得而已李叶之罪不在于少壮应程度之初而在于老夀已贵显之后余观二人仕宦最乆皆磨砺新善洗濯前非之日也乃迷而不复流而忘返终其身而后止兹其所以为可罪欤昔张安国对防誉桧既魁天下大悔之后交游朱张为紫岩公上客亦安国也蔡嶷应举时师了翁及贵欲杀了翁亦嶷也然则初节似文饶未足为君喜晩节似安国君可不勉之哉
　　跋东园方氏帖
　　韩致光帖
　　当朱三飞扬跋扈时唐名公卿坐微忤而夷防者甚众致光以一词臣首触虎狼之怒而去立节固已竒矣以偓集考之谪官经硖石县天复三年癸亥也史言天祐二年复召为学士偓不敢入朝挈其族南依王审知按天祐二年弑昭立哀政出朱氏尚能召致光还禁林耶谓之不敢入朝得其实矣至谓依王审知然审知据福唐致光乃居南安曷尝遂依之乎士大夫处乱世鲜能自保缁郎璨贼至于卖国与人亦有植立于暂而改化于久者冯道相数姓不以国破君辱为戚而以官穹年髙为乐杨凝式谏父之语壮矣既而身歴五季每一革命则一进官终于太子少师致光自癸亥去国至甲戌十有二年流落久矣而乃心唐室终始不衰其自书裴郡君祭文首书甲戌嵗衔书前翰林学士承防银青光【阙一字】大夫行尚书户部侍郎知制诰昌黎县开国男食邑三百户韩某是嵗朱氏簒唐已八年为干化四年矣犹书唐故官而不用梁年号贤于杨风子辈逺矣宋景文修唐史合列于司空表圣之后不知何以不収岂为香奁集所累耶庆厯中诏官其四世孙奕足以劝忠臣之后矣奕家有致光手冩诗百首刻于温陵以碑本与墨林方氏所藏甲戌祭文并观偏旁防画无豪芒差其为致光真迹无疑乌呼以致光晩嵗大节如此而世徒以其少作疵之故曰君子不可不早有誉于天下也
　　蔡端明书唐人诗帖
　　右蔡公书唐人四絶句刘禹锡一李白二杜牧一后题庆厯五年季冬卄有九日甘棠院饮散偶作新字是嵗公年三十五以右正言直史馆知福州初疑甘棠院在何处而嵗除前一日觞客结宇其间后访知院在郡圃会稽亭之后公集中别有饮甘棠院三诗则在郡圃无疑矣此一轴大字极端劲秀丽不减洛桥记冲虚观诗在普照会饮帖之上刘诗二十八字浓墨淋漓固作大字常法及李诗则笔渐瘦墨渐淡至牧诗愈瘦愈淡然间架位置端劲秀丽与浓墨淋漓者不少异在书家惟公能之故公自云盖前人未有又云珍哉此字墨林君家藏蔡字多矣小楷以茶録为冠真草以千文为冠大字以此帖为冠内淮水东邉旧时月今作唯有淮东旧时月云想衣裳花想容今云作叶解释东风无限恨脱恨字徃徃饮后口熟手误尔
　　跋林竹溪禊帖
　　断石本
　　此帖与余家所藏断石本防画无毫髪异定石羽化之后赝本盛行而真赝遂易位矣竹溪其珍閟之十五城勿轻换
　　定武本
　　初薛氏子窃去旧石刋此本以代之今士大夫家藏及都城鬻书人所货皆薛氏子续刋本也竹溪此本亦然去断石本逺矣
　　三段石本
　　此婺州倅防本也前辈评其有定武典刑石初为三号三段石本亦为梅花本后裂为五余家兼有此二本石今不存矣
　　林竹溪书画
　　伯时临韩干马
　　此画元中题老杜赞于前伯时自跋其后元中小楷有名伯时行书间见诸帖参校与此轴字无小异字真则画真矣或言伯时画以纸不以绢以墨不以丹青此用绢又着色何也余曰临韩干马欲其肖干若用素纸不着色是伯时马也岂曰临干马哉
　　戴嵩牛
　　曹霸韩干以画马遇开元天子崔白以工翎毛待诏熈宁易元吉以画猨防光尧赐诗戴牛虽妙乃未为人主赏识若非吾辈田舍汉殆无人领畧此黑牡丹也
　　王摩诘渡水罗汉
　　此轴必有十六僧所存者巻末三僧尔王摩诘三字恨无摩诘它字可参校上用圆角印其文为埜释岂摩诘别号耶世画渡水僧或乗龙或履龟鼋类多诡怪恍惚不近人情今最后一僧先登于岸虽目视云际鹤然脱衣坐磐石上欠伸垂足若休其劳苦者前一僧未渡才数寸浅水而中一僧乃倒锡杖以援之三僧者皆至人大士而涉川之际谨重如彭祖之观井曷尝以芦渡杯渡为神哉乌呼此固非摩诘不能作欤三僧者抑禅家所谓老古锥欤
　　江贯道山水
　　故参与庄敏龚公家有江贯道山水一巨轴用疋绢作其布置疎密防缀浓淡与竹溪此巻皆合但巨轴之后有叶石林陈简斋诗跋龚画今在其外孙方君采处贯道名参衢人其画因石林得名南渡召至杭未见一夕卒彼挟一艺而进使见思陵不过待诏尚方或赐金帛防天一笑而已然命薄如是士之遇合有大于此者果可以智力求哉
　　厉归真夕阳图
　　此画不待摸冩青山犹衔半邉日之句而巻中自有苍然暮色画家以韩滉戴嵩牛为神品厉道士唐末五代间亦以此技擅名其妙不减韩戴非近时范颠辈所敢望但轻蓑短笠日与觳觫君相周旋乃在野明农者之事竹溪方当驾天廐之飞黄行緑槐之御路顾珍惜戴厉二画嗜好如此毋乃侵余之疆乎昔徐师川拜内相子苍寄诗云尚忆平生故人否夜驱黄犊过田间竹溪它日坐摛文堂草制罢展巻观画无忘老夫
　　韩干三马
　　龙眠马于今未易得况干马乎以画家记载考之干仕至太府寺丞此题云韩将军笔干画马师曹霸霸仕至左武衞将军然则称将军者霸也疑子中误记按子中元丰间为礼官当使髙丽辞行谪监杭之楼店务清献饷画当在此时或曰清献亦厚子中耶余曰子中在绍圣以前其议论未尝不是洓水而非荆舒厚坡公而薄亶定未出元祐老奸之语也未掷笔而发名节扫地之叹也清献安能逆料其晚节乎因子中父子题识反为名画之累
　　信庵墨梅
　　京洛贵人所爱金盆盛牡丹尔信庵乃以防务余间为梅冩真其苍枝老榦槎牙突兀者元晖宣仲不及也其繁葩疎蘤幽妍方洁者花光补之复出也乌呼其身庙堂而心岩壑者欤顷当国宰相欲求公一笔公怒曰赵某为某人画梅耶公靳寸墨不与宰相顾肯累纸以赠故人此其所以为一代之伟人欤
　　李伯时画十国图
　　十国者日本即倭国于阗在葱岭北三童国人眼皆有三睛童曈通用此误题为三肿日南古越裳氏唐为驩州天竺即汉身毒国拂菻一名大秦一名犂鞬女国有二一在扶桑东一在葱岭南坚昆在康居西北波斯在达河水之西又一国失其名皆去汉唐旧都万余里然日本日南波斯至今犹与中国相闻则所图亦非虚幻恍惚意貎为之者其王或蓬首席地或戎服踞坐或剪发露骭或了髻跣行或与羣下接膝而饮或瞑目酣醉曲尽鄙野乞索之态惟天竺者乘象徃徃国俗皆然不必文殊普贤也荒逺小夷非有衣冠礼乐之教而其国人所以奉其主者甚恭或执盖或奏伎或献寳或雅舞或膜拜或进酒或扶上鞍其笙箫皷罇罍牲菓之类亦与今同又一国不知名者为鸷兽将犯穹庐或张弓抽矢或徒手欲搏之状华人尊君亲上者无以加也画外国人物非一家精妙鲜有及此旧题云李伯时学吴道予画按梁元帝自画职贡图至唐犹存似非道子作古窃意此画源流甚逺留观数日以归竹溪
　　米南宫帖
　　光尧尤喜书画恨不与王太史米南宫同时世所谓用徐师川为执政以其舅擢元晖为侍从以其父余曰非也师川不践伪楚之廷挂冠而去元晖父子皆宣仁后外姻光尧方崇奬名节方脩复元祐政事故二人者俱贵显岂直以词翰之工乎此巻字既雄拔父书子跋尤可寳爱
　　跋放翁与曽原伯帖
　　余大父著作为京教考浙漕试明年考省试吕成公巻子皆出本房放翁与曽原伯帖主司刘某天下伟人也故足以得之家藏大父与成公往还真迹大父则云上覆伯恭兄成公则云拜覆著作丈时犹未呼座主作先生也成公父苍部娶茶山女原伯茶山长子名逢官至大理卿仲躬次也名逮官至侍从皆成公母舅放翁学于茶山喜成公得荐书贺原伯如此余为仪真掾原伯孙黯字温伯为杨子宰出此帖于县斋余曰君収放翁帖千百纸此幅关我家门户盍辄以见恵温伯不与后与温伯同朝求之复不与晚使江左与温伯书公初见帖时余才三十今遂六十君且八十不得帖死有余恨温伯亦怆然缄帖饷余帖内云叔迟者茶山季子也名迅乐道者温伯父也名槃温伯擢第人物髙雅词翰精丽有晋唐风韵放翁尝举自代今挂冠居越上初茶山深于禅学厚勤杲二公故叔迟入山访杲茶山有诗哭勤前辈不独笃于师友其于物外髙人亦极其惓惓今士大夫不复然矣
　　跋旧潭帖
