<!-- { "loadSidebar": true } -->
　　公在朝着，以文字为职业，从容多暇。广阳宋公时已登第，历官省曹，事或有所疑，輙从公论决，悉中肯綮。众皆推公材识，惜其不果于从政也。当宋之亡，士之有材名者，朝廷皆被征用，初无南北之间，若程公巨夫、燕公[公]楠、 【 「公」字据上下文补。燕公楠，元史有传。】 陆公垕是也。公湘阴之政所试者小，而人已受其惠，若见诸大用，当何如哉。欧阳公玄志公之墓，谓公才器宜居言官，处政涂，世以用不极为恨，盖犹愈于既用而觖人望者也。呜呼，士有抱负艺能而不克尽施于用者，岂独公乎！铭曰：
　　于皇仁宗，景运天开。肇兴贡举，网罗异才。如风驱云，如山有台。博带褒衣，羣贤鼎来。帝始思贤，当宁兴叹。公应明诏，奋起江、汉。射策王廷，才华有烂。其仪委委，其言侃侃。筮仕外郡，造兹民庸。相国荐贤，敷教璧雍。璧雍皇皇，多士景从。讲古述今，文治昭融。乃入禁林，掌帝之制。润色之工，辞典而丽。论著信史，具有凡例。简册尊严，垂范来世。岂第君子，邦家之基。公于从政，有猷有为。治化既同，海宇一时。维楚有材，晋犹用之。公用弗极，言足行远。洪山之阳，有坟有衍。树以栢松，勿伐勿翦。列铭贞石，维寿而显。

　　△元故朝列大夫礼部员外郎任君墓志铭 

　　昔欧阳子善为铭章，论次贤士大夫功行，至于朋友故旧，握手言笑，方从其游，遽哭其死，遂铭其藏，未尝不感叹致意焉。今于任君之卒，而侪流为之痛悼者也。天爵与君三为同官，相从最久，暇则杯酒论文，继以谈笑风议。君仪容伟然，若古松栢，岂意遽哭其丧而铭其墓欤！
　　君初为翰林从事，及见诸老儒耆旧，接其绪余。为编修官应奉文字，凡纪载之体，祈禳秘祝之文，亦皆有法。丁皇考尚书忧，服除，调汴省检校官。会文皇帝入立，乘舆经汴，擢河南宪司经历。明年，改江西，进南行台御史。盛暑乘传诣广州，按问省臣盗海舶罪。又分行闽、浙，而浙宪官相讦持夺印章，失风宪体，皆劾去。召拜中台御史，偕同列纠浙省丞相贪墨，杖而夺其官，风节峻整。迁礼部员外郎，稽订礼文，省节浮费尤多。诏选官录囚郡国，天爵时佐右曹，以君荐宰臣。或曰：「彼儒者可乎？」某曰：「正唯儒者能治狱也。」陕之诸州西南极金、洋、褒、凤，北则绥、麟、葭、丹，山川险远荒寒，君亲历之，岁余始还。果能活寃狱若干人，未始有一滥死者。
　　君为人廉静简默，不妄进取。其为宪僚，簿书出纳，纤悉有方，吏畏伏莫敢欺诋，然临事则忠厚识大体。性至孝，自尚书卒，独奉其母。有弟五人，贫不能家。君屡请补外官，以养亲及其诸弟，不克如其志。卒之日，家无余赀，椸无新衣，吊者莫不悲之。中书宥密而下，各赙钞若干贯，始克买棺椁治其丧。
　　君讳格，字大正，河南洛阳人。享年五十有八。其曾祖考赠亚中大夫、轻车都尉、乐安郡公次公，妣乐安郡夫人梁氏；祖考赠嘉议大夫、上轻车都尉、乐安郡侯用，妣乐安郡夫人杨氏；皇考亚中大夫、户部尚书秉直，母乐安郡夫人朱氏。君娶乐安郡君某氏。有男五岁曰典牛，女十岁曰漳。其葬在洛阳水南原。其卒至元四年戊寅二月十三日也。铭曰：
　　中寿而终，匪夭而凶。郎官御史，匪否而穷。何厚其材，不俾其隆。归咎无所，纳铭幽宫。

　　△元故翰林直学士赠国子祭酒范阳郡侯谥文清宋公墓志铭 【 并序】 

　　宋氏世家京师。公讳褧，字显夫，由进士出身，卒官翰林直学士，亚中大夫、知制诰、同修国史兼经筵官，葬宛平县香山乡橛山原。衡州路安仁县尹赠户部尚书祯之子，礼部尚书、奎章阁承制学士谥正献本之弟，母曰范阳郡夫人李氏。至元甲午，户部主兴山簿，公生邑中。稍长，流落江、汉间，缀学勤苦。户部为小官禄薄，公兄弟授徒以为养。皇庆初，贡举诏下，始习经义策问。延佑六年，挟其所作謌诗，从正献来京师。清河元公明善、济南张公养浩、东平蔡公文渊、王公士熙方以文学显于朝，见公伯仲，惊叹以谓异人，争尉荐之。会蔡公、王公试大都乡贡士，正献名冠第一，公文亦在选中，以解额不足而止。又三年，汶阳曹公元用、蜀郡虞公集、南阳孛朮鲁公翀为考官，公遂擢第，除秘书监校书郎。安南使者朝贡而归，选公充馆伴使，将别，使者以金为赆，公却之。改翰林国史院编修官，詹事院立，选为照磨。寻辟御史台掾，辞，转太禧宗禋院照磨。元统初，迁翰林修撰，与修天历实录。承诏祀天妃于闽海，登舟风作，舟人皆惧。公曰：「吾奉天子命，函香致虔，以海漕为祷，又何惧为！」顷之风息，竣事而还。
　　复号至元之三年，拜监察御史。时灾异并臻，公言：「列圣临御，治安百年，皇上继统，未闻过举。今一岁之内，日月薄蚀，星文乖象。正月元日千步廊火。六月河朔大水，泛滥城郭。八月京师地震，毁落宗庙殿壁，震惊神灵。岂朝政未修、民瘼未愈所致然欤？宜集大臣讲求弭灾之道，务施实惠，勿尚虚文，庶可上答天谴，下遂民生。」台臣以闻，上命中书集议弊政，诏天下。京畿之东，霖雨伤稼，饿殍盈路。公按行见之，倡言其故，朝廷出钞若干万贯命公赈之，生者不至于流亡，公之力也。出佥山南廉访司事。峡州房陵 【 峡州房陵　各本均同。按，元峡州路治夷陵，此处「房」疑系「夷」之误。元房陵县隶襄阳路，属河南江北道肃政廉访司。】 属邑在万山中，公不惮崎岖，虽盛暑冒雾露毒，皆身历之，唯以洗寃泽物为心。宜城 【 宜城　各本均同。按，元宜城县隶襄阳路，应系河南江北道廉访司辖区。山南廉访司所辖峡州路有宜都县，「宜城」或系「宜都」。】 民与富家争刈麦共殴而死，乃赂县吏，俾一人承之，公得其情，坐吏及共殴者罪。安陆寡妇有罪自经，或疑其夫兄及妹婿杀之，尸烂已不可验，遂皆诬伏。始则曰：「以寡妇私逸，用棠木杖击死，弃尸沟中。」次则曰：「用山桑及栗木击之而死。」公疑用杖不同，乃曰：「寡妇之骨得无损乎？」命他官发墓验之，而寡妇尚以绳系其颈，于是破械出二人狱。国制，获盗五人者得官。应山民被刼，巡徼执五人坐之，以冀官赏。狱具，公疑而讯之，果皆良民，而巡徼以罪免。非公之明，五人者死狱中矣。是皆司刑者辞避而不肯为，公一一能直其寃，人大称之。呜呼，世以儒者迂阔于事情，濡滞于时务，常鄙薄之。彼则舞文法以肆苛刻，专逢迎以为变通，孰有恻怛爱民如公者乎！
　　至正之初，改陕西行台都事。月余，召拜翰林待制，迁国子司业。勑修辽、金宋史，公分纂宋高宗纪及选举志，书成，超拜翰林直学士，赐白金五十两，织金又绮四端。寻文命兼经筵，讲说明白，屡承恩赐，搢绅以为荣。公学务博，尤喜为诗，自少敏悟，出语惊人。尝曰：「造语引事，皆当出唐以前，不然则非唐矣。」有文号燕石集若干卷，集选本朝謌诗曰妙品上上，曰名家，曰赏音，曰情境超诣，曰才情等集，又若干卷。齐、鲁号称多士，公两被命考其乡贡，又尝为廷试读卷官，选择精详，士论推服。其在风纪，荐士尤众。漷州孝子段懋，父没执丧哀苦，庐墓三年不归，负土筑坟，寒暑不懈。公核实其行，遂旌异其门闾。国人托寅者，少侍父官家随，屏居读书，不事进取，荆、襄士多称誉之。公表其行于朝，果征用焉。公性乐易，家虽甚贫，待亲友无所靳。当官有守，或上官同列事不合义，言不中度，虽迫之以声势，訹之以福祸，公毅然操持不变。是则公伯仲家庭讲学之功，抑亦国家庠序养士之所致欤！
　　公享年五十有三，卒以至正六年三月甲午，葬以是月庚子。赠中大夫、国子祭酒、轻车都尉、范阳郡侯，谥文清。娶刘氏，封京兆郡夫人。二子：吁、颛，补国子员。六女在室。公先世坟墓在京师故城南宜泉村原，户部侨葬江陵，正献始兆橛山。公将迁户部柩北归，以贫不克，疾革犹以为言。公葬，犹子中书掾彍序次行事来请铭。天爵昔官朝着，公及正献休旬数过吾家，或论文史，或评古今，孰忆二公皆以盛年相继去世。然则铭公之墓，非故人之责与。铭曰：
　　仁皇御极，天下文明。崇儒稽古，多士斯兴。惟公伯仲，时称二宋。出应明时，祥麟威凤。宪台秘府，词林璧雍。优游清华，论议从容。士贵多闻，尤贵绝识。操之有要，斯能不忒。公居官守，事不诡随。咢咢其节，抑抑其仪。天生贤才，惟以治世。胡不百年，为三有事。泊乎委顺，归宁故丘。咨尔后人，尚承公休。

　　△礼部员外郎王君墓志铭 

　　元统乙亥春正月庚子，礼部员外郎王君文若景星甫卒，中书、宪台各赙钞若干贯治其丧。是月庚戌，归葬其乡先墓。其友左司员外郎张惟敏属天爵考君官世行治为之铭。
　　昔者国家设都于燕，保定、真定皆为辅郡，一时材臣官于朝者，实甲他邦。君世真定安平人，以儒起家为保定校官，大兴儒宫，讽郡人兴于学。故相蔡国张公方以司徒家居，荐其材，由是声闻于众。会张公复入为相，辟为东曹掾，出官承务郎、兵部主事，转中书检校官。擢拜监察御史，迁户部员外郎，改礼部，积官朝散大夫。君少孤贫，长耕于野，暮归读书，至古人奇节伟行，心好慕之。故其为人磊落明白，毅然不苟戏笑，言论切直，人有过輙面斥之。在御史府，号称敢言。时台臣有为奸利者，事觉，赂中贵求援，君庭争之，卒正其罪。承诏按事北边，劾罢行省平章一人，风采凛凛。荐拔士之贤而在下者十余人材任风纪，又言：「蔡国张公父祖再世积有劳烈，天历之初诸子横罹戕害，官籍其家。宜革正之，以为昭代勋臣之劝。」及官户部，钱谷金币，力能止其滥出者。盖君平生果于有为类此。
　　初来京师，与今奎章阁供奉学士尚师简、淮东盐运使贾垕、淮西廉访副使赵知彰、太禧院判官韩镛、故刑部侍郎苑希昉时时从游，赋诗饮酒以为乐，已而俱显于时。君与希昉独相继去世，搢绅惜之。君享年五十有三，疾革遗命其家甚悉，比卒不乱。曾祖逸其讳。祖贤，考搢，皆以经训教授乡闾。考以君贵，赠奉议大夫、枢密院判官。母刘氏，赠安平县君。娶段氏，封安平县君。有妾方娠，未知其子之男女。铭曰：
　　惟昔相臣，求士报国。匪苟于同，好是正直。侃侃王君，气直而刚。不变其守，君子之方。材未尽施，正昼而陨。爰述铭诗，尚其不泯。

　　△元故奉训大夫湖广等处儒学提举黄公墓碑铭 【 并序】 

