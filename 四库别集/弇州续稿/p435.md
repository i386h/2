<!-- { "loadSidebar": true } -->
　　前于许敬庵京兆处拜先生手教匆匆未及作答旋闻有经筵之召私与太原公徃复三四意必欲先生一出以光圣朝倘念太夫人髙年不欲逺离或朝叅应酬有妨静摄则留都玉堂小可栖托不谓中途复上请告之章艗首遂南确乎不拔真初九潜龙也苐方天下文眀之际或可少一见乎沩仰师弟所论得用不得体得体不得用先生是大乗菩萨不宜入辟支佛果仆以亡弟之痛旦夕归矣而为此言先生将无咲其不情也同年刘同野子便附此不一
　　
　　吴太史
　　
　　世贞懒废僻处蜗庐每公过吾州即拜尊刺之辱知而仓皇追迹至河浒则云帆缥缈于清洋玉山之间虽从者不忍题凤仆寕无赧颜君子之至于斯也圣主不惮罪已手诏起二龙渊潜复返论思之职千载一时甚休甚休惟是贤者咳唾之余天下以为口实所望一立善类赤帜而已么■〈麻外骨内〉琐屑似不足以烦方寸也仆故名教外长物舍身之未能苟以藏拙便懒百念灰冷惟懐贤耿耿未尽忘窃成一排律赠公与定宇太史书之扇头及不腆即附定宇致之知不麾弃幸毋以示人可也勉■〈施，冉代也〉自爱不一不一
　　
　　徐宫谕
　　
　　曩时公自山中北上而贞以匏系斗室不获闻问遂致阙焉无一介之使今春乞骸请告两有苍头此行此心望公如望日而病废之人不敢徧作朝贤书问有所挂漏则生得失以故益自沮而公不我弃也恵之教言副之武録则奚啻几杖之见媿矣公瑰竒之文冲夷之度清孤之操所谓材则楩杞徳则金玉而能黯然不露太音希声其在兹乎破山之劔轻用之而光夺锋挫者何足与议此也区区已老而且有凿坏盟乞骸之不得故移而请告非敢复有他觊也旦夕转徙长林丛薄中为七尺之坎以待耳兹因学海太史便附此社稷苍生之躯唯自爱不一
　　
　　冯开之太史
　　
　　前有一书附果上人去縁果欲收月溪讲师之骨而瘗之为数行先容计已逹矣同州王老来却得先生教言欲于秋凉访我海上村中紫葵白茄所不乏独仆虽习葱岭家言尚是门外汉不足与先生棒喝相持苐二儿子骕虽稚似窥见一斑其时幸与逹观禅伯偕一勘之也王老志乃可志耳此公少时好摄生无所得始游五台从苦行妙峰比邱讲而又无所得慕昙阳师之迹而过江又无所得以西方为三十六最后策然已老且好酒不耐枯淡湏大善智警策之作隔世縁可也敝城有海寕寺者其正殿一佛二菩萨像端严妙好为江左苐一而殿乆圮势且及像果上人之师眀因者慨然欲葺理仆亦勉力为助之资且半而不能继不敢妄损先生槖欲借一言之重于里中好善者即无异大檀越也屠长卿遂杳然无复迹尚不至作善星比邱先生能以白牛车唤转之乎不次
　　
　　弇州续稿巻一百九十四
　　
　　●钦定四库全书
　　
　　弇州续稿巻一百九十五
　　
　　（眀）王世贞 撰
　　
　　○文部
　　
　　△书牍
　　
　　王胤昌
　　
　　下走负跅弛之性乏乡曲之誉既不能曲意以事诸言路贵人又不能早自引退以来兹憎口执政见怜不禠其服俾存一线需次乡井为愿满矣为分足矣海内士大夫即不以媚白简而无下石则有之未有能见惜者也即见惜者有之未有能排狂澜树赤帜为下走一鸣不平者也毋论他人不能即下走亦不能也何者抟饭既窥眀洁非易与嫂并处表介寔难且令下流之士哓哓自洗人不寘之不听则以为不自量作复出地而已诚不意庙廊之上持天下万世是非之柄如执事者而为我致辨也执事之文天下万世诵之执事所持是非之柄天下万世信之凡下走所欲言者执事已言之而又何足寘笔舌也虽然执事知己也知己而不为尽谁当尽者且事本末未易眀也下走硁硁一介之操亦未易述也当严氏炙手时其意亦以为仆足罗者盖数近而数逺之终不能罗我而会故人杨仲芳当论报宻使人告急且有托孤之语是时家君方踯躅邉寄念欲显救之则不敢阴为之则不能而座主王太常称严氏客亟徃与谋因为隐以讽之而不见听寻仲芳受祸之次日只鸡斗酒饮泣致奠稍损槖装津遣嫠弱严氏后微闻之意不乐然仅令铨曹勿与司铎而已至大计吏尚未议逐也又二年而先君以疆场之议见谗又二年而先君以疆场之事见祸此为下走激也者抑非激也激则下走尚不能称人何论一官哉奉讳之际抟踊絶食自分必死偶不死耳归侍老母抚弱弟以处苫块至于禫服不茹荤不入内不踰丧幕此乡党三尺童子所知者当是时自谓戴盆何以望天故虽公除之后葛巾布袍苴履陶器自吊丧问疾之外不敢预一切庆贺礼不敢领公府尺帛不敢与宴会何况音乐晨起輙读佛书以果归因用空灭现稍足自支至于飬生之书亦絶不置覧眀非本趣也磊块之极不能不付之酒取其沉惛毋所知觉而已欵宵牛饮当自有人苐非下走耳下走之废弃者十年然国家之所僇辱严氏既稍足当而先君用伏阙之章见雪复还故官得从改葬奈何责下走以雠国也下走固不敢为矫矫然自弱冠登朝絶不覩狎邪面家守先训大小千指无一晓音律者年近三十无子先君为置二媵连举三子其媵一死一存存者亦且老矣唯生平好诸书名画古坟典之类即废箸鬻衣有所不顾近置一圃颇有泉石台榭花竹之类足以区遣余日即使其人举以督过下走不能从也夫人各行见而已其所以毛摘下走则非其责下走以出处则何敢尽废下走岂吓腐鼠恋恋一官者徃时所以不能坚凿坏之节有二其一天子雪先君而后用下走且一时公卿故人所从臾谊不敢已诺而自遂其二则欲有所效于先君未已也然令下走服官仆仆刀笔于朝事民瘼小见寸补则犹可勉而就寝食不然而令之佩玉衣锦夷犹夏旃之表鸣驺坐舆偃蹇吏民之上人虽不言能不内媿于志乎虞仲翔有云死以青蝇为吊客即一人知我者不恨今有执事一人在夫复何言自今而徃已矣靡所不杜口矣舍弟行聊此附闻并徃拙刻请正縁方删易未为成书秋末当别上一部也清朝簮笔映照逺迩加飡自爱倘因北风复恵徳音
　　
　　又
　　
　　丁丑夏拜公手教及所为仆辨诬书至秋中而家弟有赍捧役谨附报启一通并拙集上之归诘所徃则云公赐沐归信阳矣其书与集留之赵定宇太史竟不知其为洪乔浮沉否也贞不能自固匹夫之节强出供人齿牙需次里居一丘一壑游戏子墨之林足以老矣无端为尺一所驱恳辞之疏至公交车而被阻方在踯躅间二白简复见龁矣虽慈母如公能亦无三至之疑乎第贞所愧迹者一出所愧心者园池饮食图籍之类耳此外不敢有毫发负横山烈妇録始得见全文公一片恻怛慷慨心乃尔苐令仆视此妇却不免汗颜也学圃藼苏旧得抄本于确山令颇有鱼豕之误今刻本甚佳且有玄晏之序帋为贵矣梅竹二古迹清絶楚楚九友斋増岁寒之益休汝诸客得无少寂寥乎有梅谷一巻吾吴前軰名笔也不足以酬来雅聊见缟素之重耳见谕得拙集若是近岁増校者不敢再上有新刻二种附覧辱委乔峰亭记欲留去人五日而授之渠不能待当更觅便专纳也木天之地待公气色太夫人不可以板舆侍乎幸疾其驱以慰物情不一
　　
　　又
　　
　　贞业以掷身方外七尺团焦作夜郎王国青云故人不能在臆独我公大雅醉心之乆间一二怦怦憧憧而里人金生归称与公比邻得数奉教云公且用使事于春仲渡江访僊迹因而过我无何曽将军至其言亦合审尔则云窝苍苔甘心破长者辙矣老僧纵得半月忙无不可将军鬒发渥颜犹能开五石弧虽舌底莲花纵横而语及经世鼻息咈然不能无动意第才大非世人所能用也仆生平不晓谈兵雕虫之技乃是多生业障填人齿牙未满今方掩耳之不暇而将军必欲餙蛾眉于混沌使之倚门可咲亦可畏也将军诚感公重公髙谊薄云天厚徳闻■〈宀禹〉宙幸觧我二人缚放之清冷岂不快哉时事转眼倐忽万变不知者以为变知者以为常耳计当不满大智识一笑也献岁加飡自爱
　　
　　又
　　
　　贞自凿坏来弇山片石乆不沾异人迹而眀公俨然临之音徽恬雅清畅真秋月春风草木所被蔼然生色惜廽风云旗言别恍忽不能少留日夕耳得教知以水涩改陆车马风尘不无跋履之苦抵家侍太夫人寝膳当自调适第时事颇佳不宜濡迟命驾以渇馆阁诸公之臆损贶诸刻具谂大雅文字故不凡独未拜二姑山记梓耳如贞向草乔峰亭记琱锼鎻屑乆而更愧之何足厕公亭壁别帋见谕捧诵不胜酸鼻以公风木之思若彼肺腑之爱若此即贞虽不文敢不勉强握觚翰以从事第入春夏善病病得之思虑多拟于来岁初一日焚笔研残冬先谢竿尺若公具行实以秋冬间附来当一一如命慎勿颛介布币也曽将军能不出否必出无为倒屣者且或有意外幸止之秋风渐凉为道自爱
　　
　　又
　　
　　屈指与公把袂时恰周岁矣腊尽而使者果至以手教大币介令先公之状来何孝诚笃恳若是也司马子长于李将军盖慨然深悲其不遇矣故于所著传描冩委曲殆尽千载之下犹使人立发酸鼻仆之托契门下寕后少卿先眀威之视李将军竒数则过之矣虽李将军有阴祸而先眀威世世有阴徳宜其子孙之显阨相辽逈也鄙文不能当子长万一公试读之或亦能令逝者不骨耳弟自别公即善病病至八月而觧委顿一榻栩栩如蝴蝶今则顽健胜故矣独苦身意俱不能净笔研之役仆仆无逭时不获已誓之佛前新岁从断絶耳邓先生大乗法器也公所赠诗相结为世外縁固善弟东方曼倩不陆沈金马耶仆于和韵非所能辱见命不敢不勉为之殊愧形秽又忆得昨有诸子篇并书一扇头附覧区区此念欲于名根力铲削然一札二百言终始不离名如何如何不满犹龙公一诧也复陶拜嘉币仪却纳并有经刻土布之类附逺意照入不次
　　
　　又
　　
　　两月来见邸报有居忧信窃意已之朝矣而今乃未之朝也则日侍太夫人汤药躬含敛附于棺者勿之有悔焉矣公真孝子哉仆荷公国士之知于先将军有通家子弟谊窃欲持三寸管而效不朽之微劳于竹素顾其辞曼弱不成语方且愧之而使者以手教至过相挹谢若真可相藉而重者是益仆愧也区区之视太夫人与先将军等岂敢独有所靳公之不忍破仆戒也则鲍子矣元驭宗伯方一切谢絶而于公所恳则似有许色仆当时时为从臾之必不至误大事于其时窃亦欲托片言于絮酒之末而今则未能也庙廊访旧猥及不肖萧艾之微岂敢与国香并席以故力辞而守此丘壑然实不负庚辰初念耳乃公以先公未究之典为言则无所逃罪苐所以为地下痛心者区区忠勲为权臣所抑屈向既白之幸而获雪则亦可以藉手地下矣仆发且种种苟得所谓未究之典而亟归则是以一出徼恩也出而所可建白者为何所可穪塞者为何恩益深颜益腼位益髙谴益重将何以藉手先师也旦夕惟有转徙深僻蔬食水饮为容棺之墟以待耳近来料理拙文数年内所涂抹不下于旧大槩绮语障深不忍付之秦火无以应命先师传板在荆老处亦模糊惟云间新刻完好而案头适已尽却后可觅寄也大贶祗领薄奠附之来使殊为不虔伏冀情亮
　　
　　又
　　
