<!-- { "loadSidebar": true } -->
　　元季书院燬于兵此碑幸存士郁之子朴虑不能免瘗之所居之后且秘不言歴五十余嵗朴已死遂无知者永乐癸巳朴之子家人皆病疫觋者云居后有寳物不当久閟指示其地令出之则此碑也已而病者悉瘥亦灵异哉碑缺一角则当时发地者所损时余在京今翰林脩譔陈徳遵读书邑庠亟以书求之得二本以一分黄学士宗豫一表而藏之于家此吾西昌先代盛徳事而欧阳楚公斯文实因先叔祖平洲先生得之王至刚所题碑隂又先师海桑先生所书冝在所寳也永乐戊戍六月三日
　　题范危墨迹后
　　虞范揭杨皆于先曽祖有交好余犹及见先世所藏诸公徃还书牍危公与先祖兄弟同防吴文正公之门徃年在南京周恂如扈从北来得危公所作挽先曽祖七言唐律一章见贻虽片纸而出亲笔已潢餙置家椉中恂如言此出公全集其集已散落张叔豫得之最多时叔豫已卒书籍悉归永新不及得见也余来北京喜求故元时遗墨防简徃徃有得最初得危公诗文五十七首于太医院判蒋用文所盖与所得先公挽诗同出一集后得范公杂文十七首于民问皆出二公亲笔遂装为一巻范前軰故列于首尝闻范所着有燕然稿东方稿海康稿江夏稿官稿百丈稿此必出燕然或东方稿危所着有云林集说学斋集余及见云林集此或出説学斋未可知也前軰作文章率自贵重既成皆亲録遗后余见揭公诗文数集及危公云林集皆亲书刋刻不独余之所得已余所寳此非独重其文章字画盖尤重先世之交若二公行事具见吴文正公宋学士所作墓志非后生小子所得置喙也
　　防松雪书邓文原文
　　文肃当时自有能书名文敏此书尤为得意有翩翩鹍鹏云海之势但学书者当沂其上求之可也
　　防唐诰
　　右唐文生邓自勉授行徳州平原县尉告身一通开元廿四年所给唐选法试而铨铨而注注而唱集众告之然后类为甲上于仆射乃上门下省给事中读之侍郎省之侍中审之不当者駮下既审乃上闻主者受防奉行各给以符谓之告身此不云仆射者开元中改仆射为丞相也文馆门下省生凡三十人时试人以礼记春秋左传为大经诗周礼仪礼为中经易书春秋公糓二传为小经其试文生一大经一小经或二中经或史记前后汉书三国志各一或时务策五而经史皆试策也此名嵩者萧瑀从曽孙暠者淮安王神通元孙豫者席豫寛者裴漼从弟景融陆象先弟及韦恒裴耀卿苖晋卿唐书皆有传有可称唯陈希烈在奸臣传其拟官廿二人无所考世所传盛唐诗人有常建亦未知是否此告书者及署名笔意皆佳今七百年完整如新余得之前泰和令吴埜遂考而识之
　　书胡氏先世二记后
　　翰林编脩萧镃以其妻之弟胡重宣过余且出胡之先世所得杨文莭公作福荣堂记滕学士作后荣堂记余受而阅之为之叹曰故家世族文献足徴若此者鲜矣吾于此有可颂者焉有可敬者焉宋光宗因庆其亲而覃恩于天下之为亲者邹孟氏所谓老吾老以及人之老此可颂也胡氏自金陵徙吉而析为三伯居庐陵之值夏忠简公铨其后也仲居泰和之南冈庆歴进士朝奉大夫衍其后也季居泰和之黄漕南城县丞笺其后也凡族之蕃者必分分之盛衰愚良必不能齐胡氏三族其诗书相映衣冠不乏此可敬也文莭之记为南城作于今二百四十有六年滕公之记为南城之后南叔作于今百十有六年南城之后有徙社溪者矣而子孙至今寳斯文不失又可敬也然有可慨者焉徙社溪四世至文可号可山南叔之父也文丞相礼为上賔从勤王至海上及元尽得宋天下可山季弟号静山者誓不负宋竟以不屈被杀余童子时乡人长老率能道其事歴歴然在先时讳言之故家谱不书郡志不纪史亦无録卒不白于世嗟夫岂非尤可敬而重可慨乎谨附见其事于二记之后韩退之云无亦使其无传焉













　　东里文集巻十一
　　钦定四库全书
　　东里文集巻十二　　　　明　杨士竒　撰神道碑
　　故推诚辅运宣忠効力武臣柱国后军都督府左都督西宁侯宋公神道碑铭
　　永乐五年七月某日推诚辅运宣忠効力武臣柱国后军都督府左都督西宁侯宋公终于肃州讣闻天子悼叹遣官赐祭勑有司给传还其防明年夏至京师葬聚宝门外其考之茔之次公讳晟洪武中所赐名其字景旸宋世家凤阳之定逺元季我太祖皇帝龙兴嵗壬辰公随父朝用兄国兴来归明年从克濠州又从战败贾鲁父兄并以功授万户甲午从张天祐克五河泗州旴又并进总管乙未从上克和州渡江下采石太平总管邵荣等潜有异谋国兴察知以闻荣等伏诛从克溧阳进攻南台国兴战没命公袭兄职丙申从攻陈额森水寨克之遂从克南台公父陞广徳元帅丁酉随广徳公克宣州还改广徳公天宁翼元帅以老留建康公从邓愈克徽州受功赏戊戍召入侍卫己亥袭天宁翼元帅庚子调征饶州及江西诸郡以次平赐袭衣文绮命充綂兵官平诸山寨洪武元年克建宁遂留守御新定官制实授武德将军建宁卫正千户四年陞懐逺将军建宁都指挥使司都指挥同知冬召还陞江西都指挥使九年调大同授龙虎将军十一年调陜西所至治兵抚民不严而肃十二年掌凉州卫十三年逐北敌至白城获其人马甚众十五年父病诏公还侍又三年父没既襄事复镇凉州防时数爲邉患公率兵讨之追至额齐讷之地斩其凶渠伊苏尔沁等及其众无算余悉生絷送京师又招降敌僞国公吴巴图等万八千人而送其酋长衮布达喇等百五十人诣京师简其壮者傅卒伍余悉防之善地俾耕牧自便驿召公还京奬谕再四赐赉甚厚复鎭凉州十九年召还陞骠骑将军右军都督府都督佥事赐钞文绮以其官赠其三代仍鎭凉州廿三年夏遣中使就赐白金及钞至秋复三遣赐钞文绮授制谕充总兵官征哈宻勒破之哈宻者去肃州千余里敌所城也诛其伪王子伯勒齐尔等三十余人获敌众千三百人及金印一银印二悉送京师所获马牛羊咸给将士二十五年复充总兵官征罕都西畨叛冦诛禽七千五百余人获马二千五百牛羊十万遂还京师二十七年调中军都督府是嵗敌冦辽东命充副总兵率兵讨之遇战于嫩江获敌众千余马倍之明年广西帡幪诸寨连结爲乱命充右副总兵徃征之诛禽七千余人贼平还京又明年总羽林八衞兵徃平五开龙里十三洞之冦三十一年率师城万全诸卫归二年出镇甘肃太宗皇帝初临御公朝京师陞后军都督府左都督永乐元年授平羌将军充总兵官仍镇甘肃三年防曰益聚近邉公遣人谕以朝廷徳意其酋长巴图特穆尔娄圗尔罕率部众五千马驼万六千来归邉境底宁事闻赐勑奬谕命都督徐膺绪尚书赵羾持节即军中封西宁侯赐推诚辅运宣忠効力武臣柱国仍后军都督府左都督食禄千一百石加赐田若干顷又二年以疾终享年若干公曾祖某赠某官妣某氏赠某官夫人祖一公及考皆再赠某官祖妣朱氏妣陈氏皆再赠某官夫人公之配丁氏许氏皆封西宁侯夫人子男几某某瑄府军右衞指挥使先公卒琥驸马都尉尚安成公主瑛驸马都尉尚咸宁公主永乐中琥袭西宁侯仁宗皇帝嗣位琥坐事改命瑛袭西宁侯孙男几某某杰金吾左卫指挥使伟羽林左卫指挥同知俊天防卫指挥佥事俨旗手卫正千户佐龙骧卫正千户呜呼公勲着国家贵聨戚里庆泽被于后嗣名声施于无穷固本扵际遇圣明千载之幸防亦必其忠义之行闳逺之材克勤始终有以迓承之矣故既述其事于碑又系之铭曰天建皇明龙兴淮土魁智杰能如云从附定逺宻此犹汉沛丰父兄偕来有伟宋公义旗所向仗劒先驱神武不杀迎降懽呼长江飞渡金陵定鼎分命股肱出绥四境于宣于歙于番于闽公从总戎声威曰振瓯寜既靖公留奠之进奠藩垣大江之西云中在左分陜在右公来填抚煌煌旌棨敌窥西陲公徃遏之斩絷其渠招懐其余系防辽阳薙孽岭表如燎灭枯如鐡摧朽马迹所歴几周四遐桓桓之志无康于家文皇临御亲任旧老自西来朝苍顔白首天子曰嘻卿宜在廷纾予西顾孰乎愈卿公曰臣职及臣未衰西人忻忻迓公复来鞠躬尽瘁遑敢怠宁邉人恃公屹然长城宣上徳恩洽于遐外耄倪毕归如川赴海天子曰嘻维时茂勲崇爵丰禄予慰乃勤维公遭际寔多父兄伟绩贤称晚而益闳存没荣哀归从先兆来世莫京繇公所肇墓道有石其崇九尺太史述铭永耀无极
　　故懐逺将军成都右衞指挥同知赠平江伯陈公神道碑铭
　　公讳闻字伯益姓陈氏其先颍川人公之祖讳三省徙庐州合淝遂爲合淝人考讳重一考以上三世皆不仕当元之季四方冦乱蠭起公素有志操强膂力善骑射遂倡义募勇保障其乡太祖皇帝龙兴岁乙未渡江公知天命有在率众来归从王师下东郡县授帐前右元帅府总管进取宣歙衢婺大将军麾下征陈友谅大战鄱阳友谅死从定汉沔荆襄诸郡从征张士诚及方国珍浙东西次第平公临阵对敌神闲意定矢石交下而敢勇益奋间被伤裹创复战故所向有功实授管军百户进副千户守荆州主帅以公勇毅有谋与兵五百人令守归州时蜀未附而归与防重庆接壤曰见侵敓公至归视其城阤且非可以用武乃择地距城二十里楚台故址建千户所治髙城深隍缮兵甲练士卒实仓廪悉足用蜀人以舟师来攻公预清野待之而以老弱婴城固守授之方畧躬率精锐伏縁江要害处敌薄城下守备坚不可攻又野掠无所得敛而还舟伏兵突起斩馘不可胜计敌大败引去自是无一足犯境进武徳将军正千户在归州八年民用晏然洪武九年调徳安千户所治兵保民一如归州十一年进武节将军遂陞明威将军成都前卫指挥佥事讨龙马橧梁诸寨之未附者悉下之王师征云南公率兵以从所向克捷继讨西番及乌撒散毛诸峒之冦斩俘招徕威懐并施陞懐逺将军成都右卫指挥同知赐诰命功赏二十四年以老疾致事子瑄袭职公享禄养二十有余年永乐甲午九月疾作时瑄奉朝命在外公疾革顾其孙俨等曰吾少遭兵乱幸际龙兴之运致有禄位以延被嗣人今老且死无所憾但念未有以报国恩爲我语汝父勉敬事朝廷务忠爲孝即吾死瞑目矣言既而卒是月己丑日也享年八十有三以瑄贵制赠公之祖若考及公皆为平江伯祖妣孙妣朱及公之配皆爲夫人公配初太原王氏继同安王氏望安县尹思齐之女淑慎有仪克配君子前公二十年卒子男二长瑄自指挥同知累官都督佥事太宗皇帝靖内难有翼戴功封奉天翊运宣力武臣特进荣禄大夫柱国平江伯竭谋致虑一心国事嶷然于今老成人其有以成公之志矣次瑢女一归甘州后卫指挥同知李未孙男八佐俨仪伦侃信俊杰女三长归李方次归江隂卫指挥同知张英次未行曾孙男若干瑄以公卒之嵗十一月庚申奉塟合淝神龙乡蜀山之原先茔之次铭曰
　　有元失驭海内鼎沸天命真人龙飞淮涘龙兴云从矧时邦邻公趍来归弗谋弗询西征东讨以吊以伐公挺材武从罔弗获从守南郡遂守秭归宻迩勍敌懔乎阽危殚厥智虑靡朝靡夕相土徙宅崇垣固壁练弱爲彊实虗以盈敌至就毙犹汤沃冰坐塡八年境肃民富进秩褒功改命防土奕奕梁藩简陟卫佥剪梗懐服夷类乃懕南诏西羌暨于峒獠斩俘招徕筹功多有龙章斯下宠赉洊颁止足之志未老归闲恬澹怡愉既跻耆夀易箦有言允淑厥后显显后人伟绩与名公训所成公没其宁丽牲有石矗焉墓道述行琢铭来裔是告
　　故文渊阁大学士兼左春坊大学士赠荣禄大夫少师礼部尚书諡文穆胡公神道碑铭
