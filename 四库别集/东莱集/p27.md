<!-- { "loadSidebar": true } -->
　　礼不王不禘王者禘其祖之所自出以其祖配之诸侯及其太祖大夫士有大事省于其君干祫及其高祖赵子春秋纂例曰大传云礼不王不禘【明诸侯不得有也】王者禘其祖之所自出【所出谓所系之帝】以其祖配之诸侯及其太祖【诸侯存五庙唯太庙百世不迁及者言逺祀之所及也不言禘者不王不禘无所疑也不言祫者四时皆祭故不言祫也】大夫士有大事省于其君干祫及其髙祖【有省谓有功往见省记者也干者逆上之意言逆上及髙祖也】予据此事体势相连皆説宗庙之事不得谓之祭天【已上注义并赵子义非郑旧释下祭法亦然】礼记防服小记曰王者禘其祖之所自出又下云礼不王不禘正与大传同则诸侯不得禘礼明矣是以祭法曰有虞氏禘黄帝【舜祖颛顼出于黄帝则所谓禘其祖之所自出也】而郊喾【帝王郊天当以始祖配天即舜合以颛顼配天也为身继尧绪不可舍唐之祖故推喾以配天而以颛顼为始祖情礼之至也】祖颛顼【舜之世系出自颛顼故以为始祖】而宗尧【当禹身亦宗舜凢祖者创业传世之所出也宗者徳髙而可尊其庙不迁也】夏后氏亦禘黄帝【义同舜也】而郊鲧【禹尊父且已有水土之功故以配天也】祖颛顼【禹世系亦出于颛顼也】而宗禹【当禹身亦宗舜子孙乃宗禹也】殷人禘喾【殷祖契出自喾】而郊冥【有水功故推以配天】祖契【汤出契后】而宗汤【当汤身未有宗】周人禘喾【义与殷同】而郊稷【有播殖之功且为始祖也】祖文王而宗武王【当武王身亦未有宗】
　　赵子曰予谓禘郊祖宗并叙永世追祀而不废絶者也禘者帝王立始祖之庙犹谓未尽其追逺尊先之义故又推寻始祖所出之帝而追祀之以其祖配之者谓于始祖庙祭之便以始祖配祭也此祭不兼羣庙之主为其踈逺不敢防狎故也其年数或毎年或数年未可知也郑注祭法云禘为配祭昊天上帝于圜丘也盖见祭法所説文在郊上谓为郊之最大者故为此説耳祭法所论禘郊祖宗者谓六庙之外永世不絶者有四种耳非闗祭祀也禘之所及最逺故先言之耳岂闗圜丘哉若是圜丘五经之中何得无一字说处又云祖之所自出谓感生帝灵威仰也此何妖妄之甚此文出自防纬始于汉哀平间伪书也故桓谭贾逵蔡邕王肃之徒疾之如雠而郑通之于五经其为诬蠧甚矣
　　牧之野武王之大事也旣事而退柴于上帝祈于社设奠于牧室遂率天下诸侯执豆笾逡奔走追王太王亶父王季歴文王昌不以卑临尊也
　　谓不以卑临尊此出于后来汉儒之説无疑而非追王之本意也仪礼防服传曰父至尊也天子至尊也君至尊也则父与天子人君其尊等耳太王与文王乃武王之祖父其尊孰大于是曷为待追王而后尊哉然则追王者何意曰考之武成曰太王肇基王迹王季其勤王家我文考文王克成厥勲诞膺天命盖三王皆肇基之主所以追王之也
　　上治祖祢尊尊也下治子孙亲亲也旁治昆弟合族以食序以昭穆别之以礼义人道竭矣
　　上治祖祢下治子孙旁治昆弟此三句正是宗法大传一篇主説宗法盖尊祖然后能敬宗故此篇之首先説禘祭到此一节便説睦族治子弟之事治是整齐不必作正
　　异姓主名治际会名著而男女有别
　　大抵妇人尊卑本无定位随其夫之尊卑耳故所主者在名
　　五世袒免杀同姓也六世亲属竭矣
　　五世比之六世尚有可得降杀到得六世只但同姓而已
　　其庶姓别于上而戚单于下
　　礼记庶姓即左传所谓氏族如襄二十五年崔武子欲娶东郭偃之姊偃曰男女辨姓今君出自丁臣出自桓不可盖崔与东郭皆是氏其姓同出于姜自姜姓中分别出来便有所谓崔氏所谓东郭氏此便是庶姓别于上也戚单于下盖亲尽也
　　系之以姓而弗别
　　即上所谓姜姓之类郑氏曰周之礼所建者长也姓正姓也始祖为正姓高祖为庶姓系之弗别谓若今宗室属籍也周礼小史掌定系世辨昭穆
　　周道然也
　　不娶同姓自周始如尧厘降二女于妫汭舜与尧皆出自黄帝
　　君有合族之道
　　如诗所谓饮食宴乐同姓是也盖君虽絶宗而恩自不可废族人不得以其戚戚君位谓族虽有尊卑为臣者虽属尊不敢与君叙列君至尊也
　　庶子不祭明其宗也
　　如曾子问所谓供其牲物所以辨其大宗故也
　　别子为祖
　　如鲁桓公生四子荘公既立为君则庆父叔牙季友为别子
　　继别为宗
　　如公孙敖继庆父是为大宗
　　继祢者为小宗
　　如季武子立悼子悼子之兄曰公弥悼子既为大宗则继公弥者为小宗所以谓之继祢者盖自继其父为小宗不继祖故也
　　尊祖故敬宗敬宗尊祖之义也
　　盖诸族必敬宗子者以宗子是祖之嫡尊其所自来故敬嫡也
　　公子有宗道
　　假如国君有兄弟四人二庶而一嫡嫡者君之同母弟公子既不敢宗君君则命同母弟为之宗使庶兄弟宗焉若皆庶而无嫡则须令庶长权摄祭事传至子则自为宗矣
　　絶族无移服
　　谓四从兄弟无服移者推也谓推不去
　　亲者属也
　　如期服亲兄弟之属也大功同堂兄弟之属也此类皆是
　　亲亲故尊祖尊祖故敬宗
　　此一篇之纲目人爱其父母则必推其生我父母者祖也又推而上之求其生我祖者则又曾祖也尊其所自来则敬宗儒者之道必始于亲此非是人安排盖天之生物使之一本天使之也譬如木根枝叶繁盛而所本者只是一根如异端爱无差等只是二本皆是汗漫意思
　　敬宗故收族
　　收族如穷困者收而养之不知学者收而教之
　　收族故宗庙严
　　宗族既合自然繁盛族大则庙尊如宗族离散无人收管则宗庙安得严耶
　　宗庙严故重社稷
　　盖有国家社稷然后能保宗庙安得不重社稷
　　重社稷故爱百姓
　　国以民为本无民安得有国乎故重社稷必爱百姓也
　　爱百姓故刑罚中
　　盖心诚爱民则谨于刑罚无不中矣
　　庶民安故财用足
　　盖民有定居而上不扰之则可以生殖财用上既爱下下亦爱上此是第一件其次欢欣奉上乐输其财和气感召则时和嵗丰万物盛多
　　财用足故百志成
　　盖虽有此志而无财以备礼则志不成财用既足则祭祀合族皆可举矣所谓万物盛多能备礼也
　　百志成故礼俗刑
　　礼俗不可分为两事且如后世虽有笾豆簠簋百姓且不得而见安能习以成俗故礼俗不相干故制而用之谓之礼习而安之谓之俗如春秋祭祀不待上令而自安而行之刑是仪刑之刑须是二者合为一方谓之礼俗若礼自礼俗自俗不可谓之礼俗
　　不显不承无斁于人斯
　　且如成王能尽得许多事则在文武岂不甚显在成王岂非是能承【有文武在前岂非甚顕】
　　此两句总结一篇之意前面有许多事到得礼俗成后方有此意思惟王万年子子孙孙永保民此言无斁于人斯之意
　　徳盛者流逺徳薄者流浅
　　右大传
　　礼不王不禘
　　礼不王不禘则知诸侯嵗缺一祭为不禘明矣至周以祠为春以禴为夏宗庙嵗六享则二享四祭为六矣诸侯不禘其四享欤故夏商诸侯夏特一祫王制谓祫则不禘禘则不甞假其名以见时祀之数尔作记者不知文之害意过矣
　　禘于夏周为春夏甞于夏周为秋冬作记者交举二气对互而言耳享尝云者享为追享朝享禘亦其一耳尝以配之亦对举秋冬而言也夏商以禘为时祭知追享之必在夏也然则夏商天子嵗乃五享禘列四祭并祫而五也周改禘为禴则天子享六诸侯不禘又嵗缺一祭则亦四而已矣王制所谓天子祫犆祫禘祫尝祫烝既以禘为时祭则祫可同时而举【所以物薄而阙従旧】诸侯祫犆【如天子】禘一犆一祫言于夏禘之时止于一祭特一祫而已然则不王不禘又着见于此矣下又云尝祫烝祫则尝烝且祫无疑矣若周制亦当缺一时之祭则当云诸侯祠则不禴禴则不尝云
　　追王太王亶父王季歴文王昌不以卑临尊也
　　文王之志固欲成太王王季之业武王周公继其志追王之取宗庙之中叙昭穆辨贵贱辨贤逮贱序齿义之大者也践文王之位行文王之礼奏文王之乐敬文王之尊爱文王之亲如文王之生之存所以为逹孝
　　从服有六有属从有徒从有从有服而无服有从无服而有服有从重而轻有从轻而重
　　从轻而重所因者自轻而已从之乃反重也从重而轻妻为重义其父母当重而已反轻从无服而有服所从者自无而已反有从有服而无服所从者自有而已乃无服
　　有百世不迁之宗
　　今无宗之家所祭不能追逺大宗则百世不迁言百世已逺矣小宗大宗宗人主礼者统宗族之事者宗也故称宗子国有宗正大抵主族中之礼故以主称宗人唐虞已称秩宗掌礼秩典秩也宗宗族之礼也
　　王者禘其祖之所自出以其祖配之而立四庙庶子王亦如之
　　禘其祖之所自出始受姓者也其祖配之以始祖配也文武必以稷配后世必以文王配所出之祖无庙于太祖之庙禘之而已万物本乎天人本乎祖故以所出之祖配天地周之后稷生于姜嫄姜嫄已上更推不去也文武之功起于后稷故配天者须以后稷
　　别子为祖继别为宗继祢者为小宗
　　宗子继别为宗言别则非一也如别子五人五人各为大宗所谓兄弟宗之者谓别子之子继祢者之兄弟宗其小宗子也
　　庶子不祭祖者明其宗也
　　宗子既祭其祖祢则支子不得别祭所以严宗庙合族属故曰庶子不祭祖与祢明其宗也若已为宗子而弟有子其弟既死其子欲祭其父必从祖祔食于宗子之家殇与无后必宗子主之为可若有后者亦使宗子主之则子有不得事其父矣传曰子不私其父则不成为子故兄弟生而异宫所以尽子之私养及其没也反不得主其祭于义安乎盖异宫者必祭于其宫而其子祭其祭也必告于宗子而后行不得而专亦所以明其宗子有祭必先与焉卒祭而后祭其父故曰支子不祭祭必告于宗子又曰终事而后敢私祭若非异宫则礼有所不得申礼不得申则虽祔食于祖庙可也庶子不祭祖【不止言王考而已】明其宗也【明宗子当祭也】不祭祢【以父为亲之极甚者故义发此文】
　　右横渠张先生礼记觧
　　支子不祭祭必告于宗子
　　去国三世爵禄有列于朝出入有诏于国若兄弟宗族犹存则反告于宗后【曲礼】
　　自天子逹于庶人防从死者祭从生者支子不祭【王制】孔子曰宗子虽七十无无主妇非宗子虽无主妇可也【曾子问】
　　曾子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于賔賔奠而不举不归肉其辞于賔曰宗兄宗弟宗子在他国使某辞
　　曾子问曰宗子去在他国庻子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而已子防之徒有庶子祭者以此若义也今之祭者不首其义故诬于祭也
