<!-- { "loadSidebar": true } -->
　　初萧何入秦御府止收图籍而遗经书至惠帝始除挟书之律文帝继开献书之路是孔壁所藏伏生髙堂之书渐出然犹未见所谓求也孝武之世惟河间献王以金帛招求四方所得皆先秦旧书然亦止于一国至是成帝始命谒者陈农求遗书于天下诏光禄大夫刘向校经传诸子诗赋歩兵校尉任宏校兵书太史令尹箴校数术侍毉李柱国校方技向见王氏权位太盛上方向用诗书乃作尚书洪范五行传上之欲以感动帝意帝不能用纲目揭而书之与绥和元年书诏立辟雍同意皆所以幸而惜之也四年
　　夏四月诏收丞相乐昌侯商印绶商以忧卒
　　王鳯杀商之心已非一日初因讹言大水之议固已惭恨继因单于拜畏之事尤深忌嫉至此特以请嘱不行而决发耳况商数以忠直见称为上所简注非商不容于鳯鳯必不容于商正人之与邪人其势自不两立况又以盛名而居髙位其能免乎惜成帝为天下君受制于外戚不能庇一贤宰辅盖可叹也商本以发病呕血而死纲目特书忧卒所以进君子也阳朔元年
　　冬下京兆尹王章狱杀之
　　王章之奏举王鳯与京房之指斥石显若合符辙虽曰不量浅深以致于死然其所言实发于忠诚切于心膂因帝开心聴纳使之尽言而言耳奈何一转盼之间皆不知其死所説难曰彼自知其计则毋以其失穷之又曰止之以其所不能止者身危虽非至言其章房之谓也吁元成二君真父子之政矣时众庶多寃王章杜钦説鳯举直言极谏此与石显用贡禹同类自古奸邪用事所以弥缝过恶假公济私以欺世固权者大率如此是故圣人无过君子悔过小人饰过饰过者将肆其过者也
　　鸿嘉三年
　　王氏五矦有罪诣阙谢赦不诛
　　余读史至此而有以得成帝之所以用王氏者矣王氏以列侯之贵凭母后之尊自建始以来盘根错节穴社依城者十五年矣观其去王商迫定陶帝己心不能平及王章入奏帝即延问召见刘向极諌帝复叹息悲伤专权罔上固已洞晓其辜而皆置之不问矣何独至是而有此举哉盖帝溺志燕游湛于酒色其心良欲以因循逸豫自便况遭世承平上下和睦帝虽知其权位太盛犹自托以至亲谓其足任吾事庶防遗大投艰无复外虑足以遂吾逸乐之私耳独不意其引水行舟为山筑台居室服御逾制僣度如此其甚由是赫然震怒责让王商悉令召待府舎而以薄昭之事恐之帝之心岂诚为天下国家哉恶其窃己之所好而同其逸乐也使帝此举果出于大公发于积虑则当乘其负斧阖门之时而以王章刘向之言具白太后解其机务厚以赏赐敇遣归第朝朔朢以示优容保全之意则恩义两全自是可以杀震主之威而无新室之祸矣惟其义不胜欲公不胜私口舌之怒不足以移心腹之好斯须之责不足以惩积渐之愆威福之权日益涣防而汉业之衰于此举决矣
　　永始元年
　　夏四月封赵临为成阳侯下谏大夫刘辅狱为鬼薪论王章刘向指斥王鳯罪恶言甚迫切帝初优容聴纳竟无一词责鳯何其仁柔也刘辅谏立赵媫妤意实忠恪帝乃怒激渊衷收系秘狱何其暴戾也忽社禝之至计重房闱之私谋纵恣睢之大奸罪謇谔之正士威福倒置喜怒失伦所谓病在膏肓恐非药石所能愈矣
　　六月立媫妤赵氏为皇后
　　天子立庙所以共承宗庙社禝延世嗣而母天下故必妙选德裔昭举仪物而纳之未有因微行入一歌舞女而遽立以为后者自飞燕入宫昭仪类进凟乱宫禁蔑汚朝章譛逐贤姬谗废正后帝溺于情欲汨于滛荒恣其所为无不当意及乎緑绨苇箧之事肆行祸水啄燕之謡已应帝之精神气脉蚤已防断于元延之初不待傅绔失衣之际而后见也帝竟弗悟蛊惑流连甘心委置灾变迭见而不知惧纲纪百壊而不知忧载胥及溺不图其终而其死状至今不白自昔妺喜妲己褒姒以及汉之吕霍上官女妇之祸君国未有于赵氏者隂邪日滋世变相逐遂贿立定陶私收淳于长使王莽得以为功驯致簒逆其原皆起于此为人君者可不谨其嗜好欤
　　二年
　　免闗内矦陈汤为庶人徙炖煌赐淳于长爵闗内矦陈汤功臣也以失言而加之罪淳于长罪人也以私意而加之封去爪牙之威养心腹之蠧事势至此虽天欲扶持而安全之亦末如之何也矣纲目比而书之意盖有在也
　　元延四年
　　大司农谷永免
　　杜钦谷永所言皆防文切理蔚然成章有益于事史赞所谓可述之文也惜其党于王氏树奸误主存心不忠与张禹相表里君子无取焉永视钦奏疏犹多惟切于説鳯独凉州一章尤为激直然又出于王氏之所指使其视梅福朱云己不可同堂语况能望王章之蹊径哉纲目间载其词所谓不以人废言也夫惟正义明道其言恺切无遗不以进退利害少有沮抑卒保其身为汉宗老吾于刘向见之矣
　　哀帝
　　绥和二年
　　尊定陶太后傅氏曰定陶共皇太后丁姬曰定陶共皇后封丁明傅宴皆为列矦
　　凡国家之所以积衰乱而至于败亡者其患必有所本不先其本而欲扶衰救乱虽有愿治之主其道无繇也孝惠之时患在外戚擅权于是有诸吕之变故文帝敎饬窦薄二家不任以政景帝承恭仁之后患在武备不预于是有七国之乱故武帝张皇六师以威四海虽其后不辑自焚民穷财匮而昭宣二君乃能赈贷困穷矜恤刑罚此皆能救其本是以虽危复安将乱复治也自元帝委政二竖成帝宠任五王汉之国势泮涣杌者垂四十年外戚之患至于今极矣哀帝以亲藩继统初政自躬救乱扶衰为力甚便使其能信孔光之正言斥董宏之阿议傅后虽有请求尤当断以大义起敬不从后虽不恱茍见其家富贵将亦无复过望矣乃不能谨微虑始依违迁就以私亲而加尊号以末属而受侯封自是威福浸滛政权交错比之前事相去不能以寸顾其初所以罢黜王氏殆若为丁傅扫除地位者遂使元后蓄愤于上贼莽积谋于下一旦政柄复归果于簒逆若其素有良由哀帝不能均戒显絶尽收外戚之权一用一舎反有以养其伪望而结于人心者久也
　　诏刘歆典领五经
　　初成帝求遗书命刘向校之向卒至是命歆卒父前业歆遂总羣书为七畧以儒者并称九流又引孔子礼失求野之言谓可因此以求圣人之道术夫圣人道术载诸六经行之儒者其体用广博精深无所不具凡天下古今以文字传者其末虽殊其始未有不假托于儒也譬之大家儒者固其宗主而余子出其门犹之支庶服役之人辅宗者尝少而猾主者尝多今乃与之并列而欲因此以求极致可谓失本末邪正之辩矣孔子曰如用之则吾从先进礼失求野意或如此非谓正本不存而反求于邪末也按向初志于枕中鸿宝苑秘书及邹衍重道延命之説观其论复泰畤陈宝祠事固已惑于虚无神鬼其混视九家亦久矣子歆世其学而卒前业其后阿附贼莽为之文饰多言侥幸非望以死宜其舛也然史记既以道家兼儒墨合名法而诸子略乃以杂家当之言论抑扬亦复相戾所谓是非颇缪于圣人又谓颠倒五经岂皆有之哉
　　罢大司马莽就第傅太后从弟右将军喜好学问有志行莽既罢众庶归望何武唐林皆上书劝用喜
　　傅喜守节不倾可谓贤矣然外戚干政自古深戒不谓其贤不贤也汉自成帝委政母族纪纲沦废至是丁傅称尊明晏封爵太后诏避外家帝方罢抑王氏所谓割发及肤之时喜虽已在显位获大行亦当力退以率外戚何武唐林鲍宣不能见微察逺同于众庶乃上书盛称喜贤而复进用可谓不知务者且喜见嫉于傅后即能获进事亦无益适足以增莽比类觊觎之奸万一中末少异如莽之底蕴晚见则其流害社禝又不知何似而止也故外戚子弟虽有贤名终难预政惜哉孔光能虑改筑宫之事而不能正大司马之举何武能明于亲疎相错之义而不能谨于傅氏废兴之论光不足言矣何武亦岂阅歴既久而识虑日明者欤
　　建平元年
　　新城矦赵钦以罪免徙辽西
　　春秋之法诛及已死先帝之过虽当隐讳而国嗣之寃不可不白既徃之事虽可不咎而将来之防不可不严继体托后之意虽当轸念而奸乱遗孽诚不可复侍帷幄哀帝免钦为庶人徙其家属而不穷治可谓得矣但以为德赵后而不竟其事犹不可以为训也
　　四年
　　下尚书仆射郑崇狱杀之免司校尉孙宝为庶人时帝横赐董贤崇因谏下狱宝争之而免昔仲子之赗春秋以豫凶讥之哀帝至以东园秘器珠襦玉匣赐贤又为起第此何所为意时贤年方二十帝不知为全其生而欲厚其死可谓不图之甚岂帝亦自知其不久乎他日埋之狱中求一美襚将不可得帝之爱贤实所以害之也后之佞幸可不戒哉
　　元夀元年
　　下丞相新甫侯王嘉狱杀之
　　汉自萧何下狱窦婴弃市其后凡有罪者多自杀王嘉本以忠谏致上怒不肯咀药及就狱自以不能进贤退不肖为罪不食而死庶防颠沛不移无媿史鱼之直视彼纵欲败度扼险自裁死无以自明生不能决退者相去甚逺可谓能死矣嘉之死实成于孔光不知光闻嘉自罪之言其颡有泚乎
　　下司鲍宣狱髠钳之
　　赵广汉以迫胁魏相而致死鲍宣以摧辱孔光而髠钳是故君子居位任职虽分所得为尤必审义而不倍法则寡悔矣
　　冬十二月以董贤为大司马衞将军帝视贤曰吾欲法尧禅舜何如
　　宣帝时盖寛饶上封事偶引三王官天下之语犹以此见杀帝无所事事而欲效燕哙誖谬之举此岂人情哉意者汉之国运当辍哀帝轻视天下鬼神隂发其衷以显示易姓之兆邪其事甚于改元易号着于石立行筹当时大臣自萧咸王闳而下更无一人先知疾谏以为变异者可胜叹哉大抵西汉之统系当以哀帝为既朽而平帝为始断可也
　　二年
　　太皇太后以王莽为大司马领尚书事秋七月迎中山王箕子为嗣
　　大司马者臣也迎立大事也皆出于太后王莽而在廷公卿百僚宗室疏戚无一人预天下大势果何在当是时莽之根蒂有托羽翼已成虽得贤智长君犹将不克而乃迎立幼冲此莽之沈计锢虑所以成簒夺者也岂待孺子婴而后见哉
　　以孔光为帝太傅
　　光见莽权日盛忧惧乞骸骨与大司空彭宣同事莽去宣而徙光者岂真贤光哉习知其为人可夺姑欲假其素望以济吾事而已夫惟龚胜邴汉接迹彭梅作者七人自古不多见也
　　孺子婴
　　居摄二年
　　夏四月安众侯刘崇起兵讨莽不克死之
　　按贼莽居摄时汉诸侯王彻矦百官宗室内外疏戚皆躭溺禄位阿附功德拘制符命靡然声和影从甘受其罔竟无一人能蚤见豫发者自刘崇翟义起兵讨莽天下晓然知莽酖杀平帝欲簒刘氏之罪由是豪杰始有离怨之心而莽亦自惧矣盖崇本宗室义本世臣动系人望观其始谋之言固已置死生成败于度外事虽不成足以倡大义为天下先矣或者乃以不量力为论不知义者也昔鲁庄公干时败绩春秋犹以为荣况崇义之死乎是故论汉之中兴当断自此始
　　初始三年
　　匈奴诸部分道入塞
　　按单于曰先单于受汉宣帝恩不可负也今天子非宣帝子孙何以得立呜呼夷狄之有君不如诸夏之无也汉之臣子尚可以闻此言哉
　　汉帝
　　更始元年
　　六月刘秀大破莽兵于昆阳下杀王防
