<!-- { "loadSidebar": true } -->
　　问易大传曰河出图洛出书圣人则之画八卦者则河图叙九畴者则洛书非人之所能为也盖有自然之象数存焉以今考之河图自一至十以备五行生成之数入卦以竒偶错综而成天地山泽雷风水火之象二者乃不相类何耶至周重之而六十四卦三百八十四爻之义始备其亦有本于河图之数否耶或曰自庖牺神农黄帝尧舜制器尚象而重卦之名巳着则又安知非伏羲授图而遂重耶其曰文者又果何说也洛书自一至九纵横十五亦不过备五行生成之数而巳不可为卦而乃为畴何耶九畴之叙自五行以至六极亦自一至九以次列之耳亦何以知其九数之内遂具九畴之义耶或曰赤文绿字巳见于神之所负箕子从而演之耳其信然耶然则所谓则之者终亦未有见其必然也易本河图范本洛书犹有可疑者则太元以拟易潜虚以拟元学者尤不可以不考也方州郡家表賛以三三相生而成太元气体性名行命以五行相错而成潜虚固不可谓非自然之象数也以两賛准曰不满则加踦赢二賛以足之以一变准一日有余则元余齐不变以合之天地之间惟土取数为最多而在物为最均也九賛之位土于五行特居其半名图之布土居四维多寡不齐其义安在易之六爻即卦之六画也四重而为九賛二体而为七变其亦有说乎易卦之名因画起义也八十一家五十五行亦皆然乎太元之书法天运以起厯自甲子歴二十七而得甲辰又歴二十七而得甲申又歴二十七而复得甲子其合于章蔀统元之数亦巧矣谓日起于牵牛者其天度为何如潜虚之书于人事尤惓惓焉祖于虚生于气以成体体以受性性以辨名名以立行行以俟命此其著书之序也自诎一以至于诎四得无牵合之病耶至其揲蓍之策或分或挂以决吉凶休咎之变者在易为大衍在范为稽疑在太元潜虚亦皆有法焉其孰得孰失耶四书之作本于天地而备于圣贤是必有奥义焉幸详言之毋畧
　　问仰以观于天文俯以察于地理易之为书何预于天文地理之事耶上律天时下袭水土夫子所以律而袭之者又果何事也古之圣人其于幽明之故必有深察黙悟而非他人之所及知者矣冠员冠屦方屦俯仰之间亦岂可懵然而不知者耶昔之言天体多矣有曰天包地外地居其中者有曰天地皆中高四頽者有曰天地四游升降于三万里中者其说固不同而亦皆有理自浑天之说兴而谈天者皆宗之天之高也星辰之逺也又何以知浑天之为得而诸说之为失耶天道左旋日月五星右转言天之义者皆祖是说也然日月五星皆东生而西没曷为反天而逆行耶日阳而月隂曷为月反疾日行反迟耶或者天道左旋处其中者皆顺之以天行之疾而视日月之迟则日月之行反若右转焉五星亦然亦岂得为无理且日月皆隂阳之精也而月之有盈有阙何也或曰月无光受日之光何以验其必然耶五星行度土何为而最迟金水二星又何为常附日而行耶二十八宿四时迭运不可以方所言盖一昼夜之顷固巳迭周乎天矣何以辨其为东西南北之宿而各司一方耶地之体则人迹之所歴非若天之难见也人之言曰地形西北高而东南下故水虽万折无不趋于东者然弱水则既西矣黒水西矣曰四海云者安知四表之外不皆有海耶又有以天地之中如国中者九而水环之故曰九州中国特其一耳人之所见虽中国且不能徧又安知中国之外不复有如或者之云乎古今同一河也决于尧而息于禹决于商而息于周决于汉而息于唐其或决或否亦皆有说也禹酾二渠以循西山之麓故无泛溢之患其迹岂不可复考耶江自岷山东流数千里以入于海盖为他水之所防不应复析而为他水也今乃有九江之名而禹贡复有东为中江东为北江之语何耶天下之水一也而海之水乃或进或退何也或曰视月之出没以为进退其信然耶否也深于幽明之故者非孔子孟子欤孔子谓北辰居所众星拱之说者乃以为北极一星近于不动而非不动者何也孟子谓禹决汝汉排淮泗而注之江今汝也淮也泗也皆径入海而不入江又何也圣贤非讲之不精者而与今之说者异其孰是孰非耶夫观天地者亦观其理耳苟徒袭古人之迹而曰某之论然又何以异于侏儒之观优耶此问与答者之所当戒也
　　问六经之道与天人并三纲五常之所自出而天道之所由以立也更秦迄汉书缺简脱而礼乐之失为尤甚乐之为书无复存者小戴所存乐记一篇乃出于荀卿子司马迁从而述之其果圣人之遗经耶然其所记者乃乐之大义而乐之节奏不与焉其亦有可考者耶周礼职官之书礼记汉儒所述乃与仪礼并列为三礼亦大不伦矣而仪礼在唐虽名儒巳苦其难读今乃不得与二礼列于学官以设科取士何耶礼乐所以正人心厚风俗而残缺若此是未暇悉辨也易始伏羲书始唐虞诗纪春秋以备列国其于古今之际悉矣其书尚存而家藏人诵之其不可考乎作易本于河图夫子何以言其观天察地以及鸟兽之文用易本以卜筮夫子何以言其开物成务而冒天下之道天地山泽雷风水火列卦之方位也震兊坎离以居四正乾坤艮巽以居四维所取何义耶九六为老七八为少揲卦之阴阳也阳爻用九而不用七隂爻用六而不用八其亦有说乎经卦皆八其别皆六十四卦自夏商之易巳然矣何以言文王重卦之数元体之长亨嘉之防自鲁穆姜巳有是言矣何以言夫子賛易之辞夫子释彖系之卦辞之后夫子小象系之爻辞之下何于乾卦为独异阳用九隂用六别为二爻文言二篇总释卦义何于乾坤二卦为独详系辞果为夫子之言乎序卦岂非圣人之蕴乎易之可疑者此也书之作也或以策命臣下微子蔡仲是也或以告谕百姓盘庚多方是也命臣下者反易晓而告百姓者反难通何耶或出于口授伏生所传是也或得之屋壁孔氏所述是也口授者反聱牙壁藏者反明白何耶尧典一篇孔氏所述何不系之唐而系之虞臯陶益稷左氏所引何不系之虞而系之夏伏生二典合为一而孔氏析之然舜典篇首得之齐建武年间者安知非伪耶伏生益稷合于臯陶谟而孔氏正之然二篇文势相防如苏氏之传者安知非是耶征之举以时考之当在后羿之世六师之命岂仲康所得专康叔之封以时考之当在武王之世小子之称岂成王所宜言吕刑虽曰祥刑而穆王耄荒之所作夫子曷为取之秦穆虽曰悔过而二国之争未巳夫子曷为存之书之可疑者此也风雅颂以为经赋比兴以为纬此诗之义也或曰诗之中皆有六义如豳风豳雅豳颂是也其亦有说乎有善则美有恶则刺此诗之体也然亦有男女咏歌各言其情者岂皆为美刺而作乎或以诗为国史吟咏情性而作闾巷小民之辞岂皆出于国史乎或以诗为孔子被之歌以合韶武之音怨忿淫佚之语岂皆合于韶武乎七月陈王业何以不列之大雅而列之变风棠棣闵管蔡何以不系之成王而系之文武鄘即卫也何以不系之卫而系之鄘诗之可疑者此也诸君其详言四经之仅存以及于礼乐之巳废庶以副朝廷尊经重道搜罗博洽之意
　　公劄
　　申两浙运司催石门库吏责办年计劄子
　　榦窃见张官置吏上下相承等级甚严至于轻侮黩慢无所畏惧不但虑其奉承唯诺之不前而于职事之际必至于稽违亏旷之为可虑也榦今来贱职石门老吏数十人往往宿奸巨蠧轻侮其长循习巳乆恬不为怪盖缘酒吏卑官素无足畏而又贪利无耻之人与之为市往往坐受其侮以至于此榦比到库中见交代指云某人某人最为可畏往往能持官吏长短纳短巻于台部又云某人某人前日行司经由往往兽奔鸟窜不可约束此岂复有上下之分哉且如榦以犒赏旧例急于趁办嵗计前月此来旅寓郡城巳一月矣初遣人拜劄于交代借一二人使令干当公参等事代者囘书云遣防子赵泽前去持书人巳囘而赵泽者乃逾旬而后至近复遣赵泽囘库复拜劄交代以煮酒嵗晚合有预前料理事务欲于合干人内专差两人及脚夫辈两人前来支请酒本呼集柴米牙人商量价例及较议酒匠等事庶免后期今去数日矣亦莫有至者新官之初巳怠慢如此异日到库何以令之此职业之所以不举而官课之所以日亏也然此曹奸弊巳深未易卒治接物之道亦宜平心不可忿嫉今谨具公状上呈欲乞台判严限追赴使司责认措办煮酒嵗计仍责领本钱然其奸弊之状不可不预禀异日反覆申告复有不悛即当申禀望痛赐惩治庶几库务一新官吏促办区区小吏得以逃责而上司亦免追需之挠不胜千万之幸
　　申提领所佥防解钱劄子
　　榦猥贱小吏属以烝烧多事复承库务乆壊之后屋舎墙垣器用之属无一全者循习百计侵欺以犬马之力昼夜监督无顷刻休以是不及时贡起居间乃承台慈贬损威重特赐台翰捧读不胜感激辄有卑悃十二月格目合系前官解发榦自十二月二十七日交割及今方十五日息钱并将借到私债本钱凑纳交割后十五日本息巳空大叚费力窃恐使所人吏不复顾恤妄有追扰则榦视事之初无以存立【阙】
　　申崇德县乞追究钱福劄子
　　榦昨所申解本库合干人蒋润及拍户钱九一钱福私役人钱七等冐占官拍户发卖私酒事榦属以烝烧事冗未及躬诣台屏不审巳防严施行否窃念犒赏诸库虽属版曹而领在计台虽属计台而在州县如附疣悬赘虽有痒疴疾痛人莫有怜者所谓版曹计台州郡尤漠然相辽絶独有使县相去宻迩幸遇贤百里榦厠之属吏之末则卒有缓急犹可以呼号赴愬耳今兹之恳非可以常事比岂有拍户既不行打酒而反私立拍户岂有官酒既不发卖而反自卖私酒岂有官司地界而为巳私属岂有官司之人而为巳私役区区小吏固不足道岂有百里之内乆沐德化乃有奸豪一至于此今纳去地图一纸凡墨书者属本库凡朱书者钱福所占卖私酒之地也欲望牒尉司追上钱九二及小拍户沈十八根究以施行
　　榦一介小官不足比数然其所以趂办系是户部犒赏钱物其所统属系是本路使者提领虽于贵县若无干预然敝库辱在治封无异属吏贵县趂办版帐何异敝库事体既巳不殊利害所宜相防今有拍户钱福不赴库打酒其罪一私下造酒其罪二多置拍户其罪三本库使人告谕不从反装论诉本库其罪四情理明白不待智者知其不可今诉之巡尉贵县人吏反移文巡尉不为施行诉之州郡贵县人吏反蔑视州郡不为追逮却称本县寄居为之芘防夫寄居贤者耶必不肯芘此无状之人不贤耶贵县不当受不贤之嘱今观所称寄居邑人皆称其贤则是必无此事而贵县人吏欲以势相恐吓而为钱福求免也今不得巳而诉之运使提领巳防行下贵县追人根究切望勿为吏辈所欺则不待片言而狱可折矣榦衰晚小官为贫仰禄不过以勤易饱以亷易安此外无所顾望若贵县肯为施行则尚可俛首趂办国课若使如前付之吏辈漠然不顾则乞径申使所将榦对移斥罢以快钱福之意不然榦亦当径申使司乞囘避钱福不得复为贵县属吏矣岂有本库自有界分乃出门东望环数十里为一拍户钱福所占贵县不为追理而可以安坐受耻苟升斗之禄乎
　　江陵归乞岳庙劄子
