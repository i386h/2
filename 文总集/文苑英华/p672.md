<!-- { "loadSidebar": true } -->
　　此卷英华所编失年代先后之序今正之










　　文苑英华卷五百五十五
　　钦定四库全书
　　文苑英华卷五百五十六　宋　李昉等　编封禅
　　劝封禅表二首　　宰相请封禅表二首
　　贺封禅表二首　　代赤县父老劝封禅表一首请许王公百官封太山表一首
　　明堂
　　代宗奉御贺明堂成表一首
　　代百官贺明堂成上礼表一首
　　封禅
　　劝封禅表　　　　　　　　许敬宗
　　臣某等言臣缅防三古縦观百王裁玉牒之灵文酌金绳之雅诰稽诸列辟用考当今徴天意于祯禨【类表作禨祥】昭昭乎溢目察人心于謡咏洋洋乎盈耳参三才之奥赜验百神之感通谅可出震登封申明圣政乗春告禅仰答功而睿防谦冲固违佥愿狥兹小让淹斯大典臣等愚思窃所未喻臣某等诚惶诚恐顿首顿首死罪死罪臣闻崇髙不极至哉乾象之尊博厚无涯大矣坤灵之徳若乃代两仪以亭育体覆焘【类表作载】之无私法四序以平分运隂阳而不测者非圣人孰能与于此乎是以天道防昌灵命【类表作厯数】系于元后帝图昭格禋礼归于昊【一作】穹鸿名列乎三大广运由乎一体齐明合徳抑斯之谓欤粤自生民肇兴司牧朱襄昊英之日黄轩葛天之世莫不雷鼗振响节万舞【一作象字】于云门大路脂轮籍千藁于嬴里使夫空桑孤竹仰钧天而合奏十碑再累齐厚地以相终斯道既行遂【一作常】为称首奉天之务义极于兹伏惟皇帝陛下陶冶生灵雕锼品彚立四维于草昧再造寰区射九日之流金郁兴精曜徳沦垓表功凝帝先于是戸牖三光提封六合不言而化搴炎燧之菁华无为可测【类表作则】轶尧舜之文轨故已道光紫极庆溢【类表作干】元岂与夫七十二君可齐年而语矣是以圎精朗鉴睠钦明之同徳方祗効祉祚至仁之比义驰薰风而驿膏露灵心急于置邮骤泽马而骛山车神物切于推毂上帝之性【类表作情】已见天人之际乃交推之【一作而】不居畴克与【一作与为】让臣等中谢臣又闻之太岳临云登其峰而小天下岱宗零雨不崇朝而弥海内信天地之关键为人祗之防同虽复稽社分区亭允峙隂崖俯禅犹或多途阳峤干封必归斯境自九皇而发迹歴万代而无差曩者帝道浸防淳风不竞南茅北秬绵百世而寂寥升中告成歴千祀而湮坠使太山靡纪梁甫旷廵复盛【一作庻复】礼于休明企来苏于肆觐大夫之树倾柔荑以望尘仙人之闾耸危峰而伫贶中外禔福幽明防徴敬候翠华之旗纪号青【类表作正非】阳之日实望夙恭储祉仰副元符召圎冠征博带缉无懐之逸宪采夷吾之旧文式道銮错事介丘之表飞英腾茂展采日观之前阐絶代之丕业尽天子之能事荣贶【类表作镜】融乎徃初尊号【类表作名】洽乎区有则懐生之类冠带之伦甘夕死于朝闻倾朝野而相贺接万龄于旦暮亦何乐以如之臣等预在普天咸蒙大造呌帝阍而引领伫神仪之改容昧死干陈期于获命不任悾款之至谨诣阙奉表以闻
　　同前　　　　　　　　　　上官仪
　　臣某等言臣闻乾元惟大播四序而无言坤仪益厚寜万象而复【一作得】一至于号均三大体覆载以曲成圣表千龄顺刚柔以藏用是以可乆可大永固皇王之绪贞观【一作一】贞明独照陶钧之上故可登封泰岳类帝以尊天降禅肃然禋宗以厚地伏惟陛下膺圗绍【一作受】箓仪天纂镜受昭华而光寳位正玑衡而握金符销伏鼇而缀上剪应龙而清下渎于是灵台偃伯畅毂埋轮刑政肃【一作蓆】清削秋荼之繁芜【一作舞】雅颂【一作光□】先烈激圎海之漪澜就月幽覃则烛龙开景薰风逺畅则蟠木増华没羽浮金之章昭载笔于仙室韦韝卉袵【一作服】之首袭长缨于兰锜九畴式序七徳攸宣发神化之【一作于】丹青敷礼义之粉泽既而睿徳潜通至诚冥召祯图载啓神物发挥双觡呈班驯扰于君囿九芝献彩烛耀于帝池太史标祥镜流千里卿云表贶凝华五色江茅鄗黍嵗时鳞萃东鲽西鹣日月波属鸿符巨庆畴可详言诚廼岱郊伫遂云坰望跸臣某等诚惶诚恐死罪死罪永言遐载镜前徽王迹【一作籍】之所葳蕤帝图之所凝逺龙官结绳之后鸟纪垂衣之君治定功成俱备升中之礼尘清海晏咸申谒欵之诚异世同符千载一揆谅以増髙益厚式酬灵睠陛下徳【一作道】光宙始文【一作徳】焕震初蓆萝而因【一作固】万物典裒而济下元【一作天下】镕范生灵张四维于地络缔构函夏建八柱于枢宏规絶迹功无与二驾三五而遥集超八九而腾骧加以璇厯啓徴【一作防】躔南至于朔旦金皷问罪削左袵于交河固可恭柴燎之展采穆灵坛之禋敬焉得狥小节于冲挹忘至公之鸿典絶三神之欢拒万方之志虽复翘心天路未留三舍之感延伫帝阁【一作阍】逾邈【一作邈若】九霄之望伏惟【一作愿】陛下纡瑶池之渺辔屈姑射之凝神酌令典于中樽遵时迈于嬴里采公卿之嘉议覧搢绅之谠辞逸记重甄頽章再纽诏雨师以先路命风伯以清尘六飞案轨九旗齐列荣光承幰非烟翼衡辑瑞而嘉肆觐瘗玉而恭储祉【一作礼非】方使日观増华仙闾改饰神光宵映若流照于舂陵云色昼开似凝晖于丰谷表咸池于翠防【一作奏咸韶于翠池】万嵗叶其殷荐席藁【一作祖非】秸于紫坛八神歆其明祀笼千古之伟观孕七百之丕业臣等命与时偕濯景昌运优防渠阁之内怊怅南风之弦栖息蓬山之阿弋钓先皇之道至于朝猷国纪颇践奥隅陛下推而不居窃所未喻云梁之典缺懐庭之仪沮神主之欲漏贪天之议伏愿杲其日出照其【一无其字】倾阳之心【一作正】油然作云降其【一无其字】离毕之泽庶使飞英腾茂秘玉检而遐手舞足蹈扈翠华于乔岳云云【一作皆唐类表】
　　宰相请封禅表　　　　　蒋钦绪
　　侍中臣乾曜中书令臣説等言臣闻自古受天命居大寳者必登嵩髙之岳行封禅之事所以展诚敬报神祗三五迄今未之阙也是以髙宗因文武之业盛岱亭之礼方册所记虞夏同风圣移三朝年经五纪封崇之典缺而未备【防要作脩】山川望幸属在今日陛下靖多难遵【诸本作继】先朝天所啓也承天统临万邦天所命也焉得【防要作可】不陟东岳禅【防要作封】云亭报上之灵恩绍髙宗之鸿烈则天地之意宗庙之心将何以克厌哉且陛下即位以来十有四载创九庙礼二郊大舜之孝敬也叙【防要作敦】九族友兄弟文王之慈恵也卑宫室菲饮食夏禹之恭俭也道稽古徳日新帝尧之文思也怜黔首恵苍生成汤之深仁也化漠风大和轩皇之至理也至如日月星辰【类表作云】山河草木羽毛鳞介穷【防要作嘉】祥极瑞盖以荐至而为常众【诸本作繁】多而不録正以天平地成人和嵗稔可以报于神明矣鸿生硕儒上章奏而请封禅者前后千百【防要作数】圣情防挹天鉴未廻臣等仰考圣【防要作神】心傍采众望封峦【一作髙】展礼时不可抑陛下纵不欲以成功告天岂不以天休报徳臣等昧死上请以闻
　　再请封禅表
　　臣乾曜説等言臣等考天人之际稽亿兆之姓以为理定功成登封告禅鸿名盛则属在圣明陛下让徳冲深未允羣请神祗觖望臣等惧焉且今四海和平百蛮率职莫不含道徳之甘实嗅仁义之馨香【一作惟声】是以上帝聿懐名山望幸珍符荐委【一作委至】年糓屡登开辟已来未之有也臣闻自古受命而封禅者七十二君安有殊风絶业以方今【一作相方】也然犹蹑梁甫登太山飞英声腾茂实而陛下功徳之美符瑞之富固以孕虞夏含【一作凌】殷周有何退让逡廵于大礼哉夫昭报天地至敬也严配祖宗大孝也厚福苍生博恵也发策纪号丕业也陛下安可以阙哉天地之符彰矣祖宗之灵着矣苍生之望勤矣礼乐之文备矣陛下安可以辞哉故臣等愿因神祗之叶赞顺华夏之恳诚早稽旧章特降明诏庶及仲春农桑之隙以展廵狩肆觐之仪则天下幸甚【一作皆唐类表】
　　贺封禅表　　　　　　　　苏　颋
　　臣颋等言伏以升中礼旋降禅云【一作于非】始五玉既辑万方胥頼臣等中贺臣闻封太山禅梁甫天下之壮观王者之丕业伏惟开元神武皇帝陛下以天覆之大地容之厚车书不及而来王日月所临而奉朔周年七百未可语于期运汉里三万曽何校于提封大和浃区防荣贶弥川陆将辞上帝之休靡抗鸿儒之议式考南至之度爰备东廵之礼列戎夷之君长聚华夏之玉帛恵化潜扇纳人欢以锡符淳风外流奉天符以行事遂登日观拜云封泥瑞芝检珍玉导以六穂之禾牺以双觡之兽茅黍毕陈鹣鲽咸在六宗起典则百神之礼具羣臣【一作后】充庭则肆觐之仪洽乃藏秘册昭尊名山称嵗以效祥乗温以储祉而叶同之令再造于黔黎増广之仁更张于品物归功当格于艺祖致美永延于岱宗斯所谓皇哉唐哉唐哉皇哉者也臣等不胜大庆谨奉表称贺以闻臣颋等无任
　　同前　　　　　　　　　　崔　融
　　臣某等言伏奉某日诏书有某年月日有事于中岳恭闻大礼不胜欣抃臣闻廵狩者何观人风而协时月封禅者何増天髙而益地厚然则圣帝临下必有玉帛万国之事焉明王在上必有柴望百神之礼焉伏惟天皇御寳位膺璿厯宅颢气以开元皷淳风以成化宗文祖武之业天祚弥光制礼作乐之功皇猷载逺四方无事不闻犬吠于中国六合同归唯睹鴈行于道路恩周动植徳洞沦冥东鱼西鸟不召而自至秬黄麰应图而合牒嵩维中岳洛阳下都三台崛起五衢相映风雨交防实惟天地之中威灵肃然固是神明所伏可以光昭累圣可以谒欵上展时迈于仙宫叶嵗廵于福地象天之道备法驾而非遥望君之来因名山而有日臣等饮【一作欵】和昌运冒宠崇班用虽徴于犬马情谅兼于鸟兽三呼在听欣承汉后之仪羣议不行窃鄙晋皇之徳限以官守不获称贺【一作庆】轩墀无任悚踊之至谨附某奉表申贺以闻
　　代赤县父老劝封禅表　　　陈子昂
　　臣某等闻帝功既大必昭告于上元首【一作命】攸尊必升封于厚载故七十二主能恢万代之规三五六经以为百王之典伏惟陛下膺【集作应】天受命握纪登枢包括乾坤之灵亭毒神明之化故能开天寳阐地珍温洛所以升圗荣河由其荐箓羣神既赞众瑞交驰讴歌于是大归礼乐以致咸备陛下仰顺天意允答神休垂显号以居宸建明堂而理物百僚惟允万国咸宁然则嵩岳神宗望玉銮而来禅天中仙族伫金驾以崇封实大礼【一作徳】之昌期膺告成之茂典况神都为八方之极太室居五岳之尊陛下垂统紫防大昌皇运报功崇徳允协神心应天顺人雅符灵望皇图圣业实在于兹臣等叨预尧封乆忘帝力窃闻圣人封禅天下所以防昌山岳成功皇夀由其配永臣等既为陛下赤子又为万姓慈亲实愿上报天功下顺人望勒成嵩岳大显尊名不胜庆幸之至
　　请许王公百官封太山表　　张　説
