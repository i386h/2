<!-- { "loadSidebar": true } -->
后汉光武帝报臧宫马武诏《黄石公记》曰：“柔能制刚，弱能制强。”柔者，德也；刚者，贼也。弱者，仁之助也；强者，怨之归也。故曰有德之君，以所乐乐人；无德之君，以所乐乐身。乐人者其乐长；乐身者不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复欲远事边外乎？孔子曰：“吾恐季孙之忧，不在颛臾。”且北狄尚强，而屯田警备传闻之事，恒多失实。诚能举天下之半，以灭大寇，岂非至愿！苟非其时，不如息人。

明帝申明科禁诏昔曾、闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡。生者无担石之储，而财力尽于坟土；伏腊无糟糠，而牲牢兼于一奠。糜破积世之业，以供终朝之费。子孙饥寒，绝命于此。岂祖考之意哉！又车服制度，恣极耳目，田荒不耕，游食者众。

有司其申明科禁，宜于今者，宣下郡国。

章帝建初七年禘祭诏《书》曰祖考来格，明哲之祀。予末小子，质又菲薄，仰惟先帝烝烝之情，前修禘祭，以尽孝敬。朕得识昭穆之序，寄远祖之思。今年大礼复举，加以先帝之坐，悲伤感怀。乐以迎来，哀以送往，虽祭亡如在，而空虚不知所裁，庶或飨之。岂亡克慎肃雍之臣，辟公之相，皆助朕之依依。今赐公钱四十万，卿半之，及百官执事各有差。

章帝元和二年诏三公方春生养，万物莩甲，宜助萌阳，以育时物。其令有司，罪非殊死且勿案验，及吏人条书相告不得听受，冀以息事宁人，敬奉天气。立秋如故。夫俗吏矫饰外貌，似是而非，揆之人事则悦耳，论之阴阳则伤化，朕甚厌之，甚苦之。安静之吏，悃愊无华，日计不足，月计有余。如襄城令刘方，吏人同声谓之不烦，虽未有他异，斯亦殆近之矣。间敕二千石各尚宽明。而今富奸行赂于下，贪吏枉法于上，使有罪不论，而无过被刑，甚大逆也。夫以苛为察，以刻为明，以轻为德，以重为威，四者或兴，则下有怨心。吾诏书数下，冠盖接道，而吏不加理，人或失职，其咎安在？勉思旧令，称朕意焉。

章帝元和二年祠明堂诏朕巡狩岱宗，柴望山川，告祠明堂，以章先勋。其二王之后，先圣之胤，东后蕃卫，伯父伯兄，仲叔季弟，幼子童孙，百僚从臣，宗室众子，要荒田裔，沙漠之北，葱岭之西，冒耏之类，跋涉悬度，陵践阻绝，骏奔郊畤，咸来助祭。祖宗功德，延及朕躬。予一人空虚多疚，纂承尊明，盥洗享荐，惭愧祗栗！《诗》不云乎：“君子如祉，乱庶遄已。”历数既从，灵耀著明，亦欲与土大夫同心自新。其大赦天下。

和帝永元十二年恤民诏比年不登，百姓虚匮。京师去冬无宿雪，今春无澍雨。黎民流离，因于道路。朕痛心疾首，靡知所济。“瞻仰昊天，何辜今人？”三公，朕之腹心，而未获承天安民之策。数诏有司，务择良吏，今犹不改，竞为苛暴，侵愁小民，以求虚名，委任下吏，假埶行邪。是以令下而奸生，禁至而诈起，巧法新律，饰文增辞，货行于言，罪成乎手，朕甚病焉。公卿不思助明好恶，将何以救其咎罚？咎罚既至，复令灾及小民。若上下同心，庶或有廖。

邓太后延平元年察吏敕天降灾戾，应政而至。间者郡国或有水灾，妨害秋稼。朝廷惟咎，忧惶悼惧。而郡国欲获丰穰虚饰之誉，遂覆蔽灾害，多张垦田，不揣流亡，竞增户口，掩匿盗贼。令奸恶无惩，署用非次，选举乖宜。贪苛惨毒，延及平民。刺史垂头塞耳，阿私下比，不畏于天，不愧于人。假贷之恩，不可数恃。自今以后，将纠其罚。二千石长吏，其各实核所伤害，为除田租刍稿。

蜀汉后主策丞相诸葛亮诏（此以诏为檄。辞严义正，誓诰遗风。）

朕闻天地之道，福仁而祸淫，善积者昌，恶积者丧，古今常数也。是以汤、武修德而王，桀、纣极暴而亡。曩者汉祚中微，网漏凶慝。董卓造难，震荡京畿。曹操阶祸，窃执天衡，残剥海内，怀无君之心；子丕孤竖，敢寻乱阶，盗据神器，更姓改物，世济其凶。当此之时，皇极幽昧。天下无主，则我帝命陨越于下。昭烈皇帝体明睿之德，光演文武，应乾坤之运，出身平难，经营四方。

人鬼同谋，百姓与能，兆民欣戴，奉顺符谶，建位易号，丕承天绪，补弊兴衰，存复祖业，膺诞皇纲，不坠于地。万国未定，早世遐殂。朕以幼冲，继统鸿基，未习保傅之训，而婴祖宗之重。六合壅否，社稷不建，永惟所以，念在匡救。光载前绪，未有攸济，朕甚惧焉。是以夙兴夜寐，不敢自逸。每从菲薄，以益国用；劝分务穑，以阜民财；授方任能，以参其听；断私降意，以养将士。欲奋剑长驱，指讨凶逆；朱旗未举，而丕复陨丧，斯所谓不然我薪而自焚也。残类余丑，又支天祸，恣睢河洛，阻兵未弭。诸葛丞相宏毅忠壮，忘身忧国。先帝托以天下，以勖朕躬。今授之以旄钺之重，付之以专命之权，统领步骑二十万众，董督元戎，龚行天伐。除患宁乱，克复旧都，在此行也。

昔项籍总一强众，跨州兼土，所务者大。然卒败垓下，死于东城，宗族如焚，为笑千载。皆不以义，陵上虐下故也。今贼效尤，天人所怨，奉时宜速。庶凭炎精祖宗威灵相助之福，所向必克。

吴王孙权，同恤灾患，潜军合谋，掎角其后。凉州诸国王，各遣月支、康居胡侯支富、康植等二十余人，谐受节度。大军北出，便欲率将兵马，奋戈先驱。天命既集，人事又至，师贞势并，必无敌矣。夫王者之兵，有征无战。尊而且义，莫敢抗也。故鸣条之役，军不血刃；牧野之师，商人倒戈。今旍麾首路，其所经至，亦不欲穷兵极武。有能弃邪从正，箪食壶浆以迎王师者，国有常典，封宠大小，各有品限。及魏之宗族、支叶、中外，有能规利害、审逆顺之数，来诣降者，皆原除之。昔辅果绝亲于智氏，而蒙全宗之福。微子去殷项伯归汉，皆受茅土之庆。此前世之明验也。若其迷沉不反，奖助乱人，不式王命，戮及妻孥，罔有攸赦。广宣恩威，贷其元帅，吊其残民。他如诏书律令。丞相其露布天下，使称朕意焉。

魏明帝赐彭城王据玺书制诏彭城王：有司奏王遣司马董和，赍珠玉，来到京师中尚方，多作禁物，交通工官，出入近署，逾侈非度，慢令违制。绳王以法，朕用怃然，不宁于心。王以懿亲之重，处藩辅之位，典籍日陈于前，勤诵不辍于侧。加雅素奉修，恭肃敬慎，务在蹈道，孜孜不衰。岂忘率意正身，考终厥行哉！若然，小疵或谬于细人，忽不觉悟，以斯为失耳。《书》云：“惟圣罔念作狂，惟狂克念作圣。”古人垂诰，乃至于此。故君子思心，无斯须远道焉。尝虑所以累德者而去之，则德明矣；开心所以为塞者而通之，则心夷矣；慎行所以为尤者而修之，则行全矣。三者，王之所能备也。今诏有司宥王，削县二千户，以彰八柄与夺之法。昔羲、文作《易》，著休复之语；仲尼论行，既过能改。王其改行，茂昭斯义，率意无怠。

宋文帝元嘉二十六年驾幸丹徒诏朕违北京，二十余载，虽云密迩，瞻途莫从。今因四表无尘，时和岁稔，复获拜奉旧茔，展罔极之思，飨 故老，申追远之怀。固以义兼于桑梓，情加于过沛，永言慷慨，感慰实深。宜聿宣仁惠，覃被率土。其大赦天下，复丹徒县侨旧今岁租布之半。行所经县，蠲田租之半。二千石官长，并勤劳王务，宜有沾锡。登城三战，及大将战亡坠没之家，老病单弱者，普加赡恤。遣使巡行百姓，问所疾苦，孤老鳏寡六疾不能自存者，人赐谷五斛。

宋孝武帝孝建元年诏首食尚农，经邦本务，贡士察行，宁朝当道。内难甫康，政训未洽，衣食有仍耗之弊，选造无观国之美。昔卫文勤民，高宗恭默，卒能收贤岩穴，大殷季年。朕每侧席疚怀，无忘鉴寐。凡诸守莅亲民之官，可详申旧条，劝尽地利，力田善蓄者在所具以名闻。褒甄之科，精为其格，四方秀孝，非才勿匆举。献答允值，即就铨擢。若止无可采，犹赐除署。若有不堪酬奉，虚窃荣荐，遣还田里，加以禁锢。尚书，百官之元本，庶绩之枢机，丞郎列曹，局司有在。而顷事无巨细，悉归令仆，非所以众材成构、群能济业者也。可更明体制，咸责厥成，纠核勤情，严施赏罚。

宋孝武帝大明七年告岳诏江汉楚望，咸秩周禋。礼九疑于盛唐，祀蓬莱于渤海，皆前载流训，列圣遗式。霍山是曰南岳，实维国镇，韫灵呈瑞，肇光宋道。朕驻驆于野，有事岐阳，瞻睇风云，徘徊以想。可遣使奠祭。

宋孝武帝大明七年校猎历阳诏朕受天庆命，十一年于兹矣。凭七庙之灵，获上帝之力，礼横四海，威震八荒。方巡三湘而奠衡岳，次九河而检云岱。今恢览功成，省风畿表，观民六合，蒐校长洲，腾沙飞砾，平岳荡海，鼖晋合序，铙钲协节，献鬯如礼，馌兽倾郊。敬举王公之觞，广纳士民之寿。八风循通，卿云丛聚，尽天罄瑞，率宇竭欢。思散太极之泉，以福无方之外。可大赦天下。行幸所经，无出今岁租布。其逋租余债勿复收。赐民爵一级，女子百户牛酒。刺守邑宰及民夫从蒐者，普加洽贲。

宋明帝泰始三年禁采供不时诏古者衡虞置制，蝝蚳不收，川泽产育，登器进御。所以繁阜民财，养遂生德。顷商贩逐末，竞早争新，折未实之果，收豪家之利，笼非膳之翼，为童戏之资，岂所以还风尚本，捐华务实？宜修道布仁，以革斯蠹。自今鳞介羽毛，肴核众品，非时月可采，器味所须，可一皆禁断，严为科制。

梁武帝设谤木肺石二函诏商俗甫移，遗风尚炽，下不上达，由来远矣，升中驭索，增其懔然。可于公车府谤木肺石傍，各置一函。若肉食莫言，山阿欲有横议，投谤木函。若从我江汉，功在可策，犀兕徒弊，龙蛇方县。次身才高妙，摈压莫通，怀傅、吕之术，抱屈、贾之叹，其理有皦然，受困包匦。或大政侵小，豪门陵贱，四民已穷，九重莫达。若欲自申，并可投肺石函。

梁武帝罢凤凰衔书诏朕君临南面，道风盖阙，嘉祥时至，为愧已多。假令巢侔轩阁，集同昌户，犹当顾循寡德，推而不居。况于名实顿爽，自欺耳目。一日元会，太乐奏凤凰衔书伎至。乃舍人受书，升殿跪奏，诚复兴乎前代，率由自远。内省怀惭，弥与事笃。可罢之。

