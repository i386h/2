<!-- { "loadSidebar": true } -->
　　维万历十七年二月十五日　钦差总督两广军务兼理粮饷带管盐法兼廵抚广东地方兵部右侍郎兼都察院右佥都御史侍生刘継文谨以刚鬣柔毛香帛之仪致祭于眀故南京都察院右都御史赠太子少保谥忠介刚翁海老先生之墓曰呜呼古称天下奇男子者公非所谓其人哉天下皆男子而或淟涊依违如脂如韦逐波而流随风而靡则男子而妇人也若公者其挺琼山之嵂崒毓珠海之洪浩刚大塞乎天地鸿庞挩乎世道矻砥柱于中流回狂澜于既倒而褒然擅天下之奇者乎公巍科奋迹振铎南平长揖郡伯气节棱棱庠序而奇于教也及宰淳安再移兴国家仆负薪惟民禔福邑宰而奇于政也継司粉署批鳞抗疏斥指　乘舆雷霆震怒鼎镬如饴絷囚靡顾斯郎曹之奇节哉洊登卿寺拥麾江左浚淞溥泽锄强植懦■〈豸契〉貐魂消豺狼气挫斯抚镇之奇标哉萋菲交侵徜徉泉石特起铨卿风猷赫奕裁革浮华讴歌四溢奇勋岿于八座矣爰总宪台纪纲振饬冰蘖自持布被粝食杜绝私交仪刑百辟奇采表于三台矣呜呼公真天下奇男子哉不知而诋公者或谓沽直要誉矫情戾俗而公固率之天性盟之幽独不自觉其奇也知而惜公者或谓四壁萧然一嗣不足而公固以天下为家万世为续乃益见其奇也兹焉　赠谥葬祭皇揆鉴其忠尸祝爼豆赤庶铭其德勋业镌之鼎彝而声名垂之史册则公之彪奇蜚异者永永霄壤无极矣于公复何憾耶継文西江筮仕北觐联镳业已心奇之嗣是仰公作用愈出愈奇今观风兹土欲瞻依而不可得谨述公之所为奇者临风寄诔共为天下悲尚飨

　　维万历十六年岁次戍子三月甲申朔越六日已丑钦差刑部云南清吏司署员外郎事主事朱天应谨以香帛牲醴庶羞之仪致祭于南京都察院右都御史海老先生老大人之灵曰公真天下奇男子哉抗疏　世宗批逆鳞言今昔不敢言九死不回公岂直捐生以慱名哉既而开制整颓风振纲常惩贪剔蠹公岂慱羙官而已哉归老无绿野堂再起励金石操旹欲修前人未有业补前生未了事公之所为时人异之骇者骇忌者忌而节益贤公真天下奇男子哉其尤则冰壶与秋月　腑自总角而宦成一辙生乎后者匪公之匹孰识公之心哉公为天造　朝廷之福而天胡不颐公之身公为　国正万■〈衤冀〉之统而天胡不永公之传天将厚我公以亿万载为寿以百世忠臣义士为子天应■承　天命钦恤兹土慨泰山之既颓嗟典刑之日远望南告奠公其哉尚飨

　　维万历十六年岁次戊子三月甲申朔廵按广东监察御史蔡梦说谨以香帛之仪致祭于眀故南京都察院右都御史忠介海老先生之灵曰于惟先生沧海储精忠荩贯日节介凌?初宰百里循良蜚英洎陟云署谔谔显名　肃庙在宥丹葵向倾抗章逆耳几触轰霆　庄皇践极下诏特征翱翔天府　朝署增荣出镇南甸治化烝烝屯高未究绿野遽营于昭　今上柄用老成佐衡总宪风肃度贞引年封疏屡见陈情　圣心益眷悬车未能喁喁苍赤思见太平云胡一疾骑箕而腾呜呼士风日靡群趋冥冥先生于世砥柱中擎何不百岁懦立廉兴俾朝失鉴俾士失型比于忠赤卒殒商京长孺戅直不久汉廷孰与先生遭际　盛眀没有荣施贲及泉茔梦说夙募芳躅窃愿御膺幸兹接部密迩门庭高山在望大木巳倾临风一恸束刍告诚尚飨

　　维万历十六年岁次戊子正月乙酉朔越十日甲午广东布按都三司左布政蔡汝贤按察使林乔相参政邹学校应存卓徐汝阳副使徐应奎王泮易可久王民顺龚一清参议吴显卢一麟佥事郭子直许国瓒署都指挥佥事邵曾和耿宗泗耿大烈谨以刚鬣柔毛庶羞之仪致祭于眀故资善大夫南京都察院右都御史刚翁海老先生之灵曰惟先生之挺起兮锺正气于两仪擅高世之卓识兮负山岳之英姿批骊龙之逆鳞兮濒九死而不移倘奸雄之可诛兮甘鼎镬其若饴紧精诚其贯日兮亦天地之所助也值　国是之既定兮正君子之道长也方　庄皇之当阳兮而先生之向用也镇名藩而开府兮保厘万里屏豪右其寒心兮疮痍俱起辍疆圉之勤劳兮入持风纪歌朱鹭而避绛驺兮行行且止年未逮而请告兮时哉屈伸怀东山而悬车兮海曲投簮际　眀主之嗣德兮图任旧人起先生于田间兮昌言觊闻既总宪于陪京兮封事时陈为百僚之表率兮正是国人屡乞骸而勉留兮　简注方廑胡昊天之不慗兮夺此直臣汝贤等恭承嘉命兮炎州分职景行謇谔兮每怀矜式期永寿之无害兮长卫　社稷嗟哲人之既萎兮讣来何亟埋玊树于片壤兮有恨如何顾身骑尾兮气作山河想高风之启后兮千古不磨酌枡浆而遥酹兮敬束生刍庶英灵之不昧兮听此楚些尚飨

　　维万历十五年岁次丁亥十二月二十八日　钦差廵抚南贑汀漳等处地方提督军务都察院石佥都御史旧治生秦耀谨以牲醴香帛之仪致祭于眀故南京都察院右都御史刚峯公祖海老先生之灵曰呜呼惟公苍峦树砥璚海为梁棱棱劲气硠硠刚肠贲育却步焊镆遁芒毋宁破觚毋宁毁方长揖豸冠师儒道光庖刀百里抗贵剪疆华省晋陟引颈勒章万死一生爰录　嗣皇留都县纛觧组岩廊天启　喆后蒲轮载张行不俟驾快睹眀昌　帝眷耆英洊命熀煌总宪栢台浴日扶桑群吏兢?九烈寒霜谔谔封条数彻　帝旁勉奉　温纶易篑宦场唯帝曰嗟　锡典旁洋飓风舆衬水国梯航传业匪嗣典刑在邦永世匪躯万古流芳名归竹帛神返穹苍一杯眀水歆我大荒尚飨

　　维万历十六年岁次戊子二月乙卯朔越十七日庚午广东布按二司参政晚生应存卓副使晚生易可久谨以牲帛庶醴致奠于眀故资善大夫南京都察院右都御史刚峯海老先生大人之灵曰呜呼惟公夙秉正气挺生海邦浩然天地气节文章始事　先朝鸿渐羽仪中外扬历风教力持治平一疏鬼神所泣　先帝知人能容公直大渐遗诏竟用公言反否为泰转坤旋干被　命廷尉継陟银台平反出纳治用康哉侃侃中丞出抚畿服为国为民仁覃义尽剔蠹除奸夬夬顽壮赤舄南归苍生失望　圣眀嗣服遗逸大征公膺　召命海内颙颙倚重留都授公少宰持衡秉轴守正不改再总南台苞桑有系忠荩扬眉奸雄屏气金瓯方注乞休屡陈恳留至再勉慰赤心胡不慗遗金陵星陨完名全节大块神　民失怙恃世之龟蓍　朝野澘涕九夷歔欷卓等滥缘持节来镇公乡讣传万里惊怖彷徨首丘旅衬电逐星飘摇摇湖海挺挺云霄嗟公之生望系四海嗟公之死名垂百代廉顽立懦接踵伯夷陈词　奠系我长思尚飨

　　维万历十六年岁次戊子十一月初五日　钦差整饬海南兵廵提学道副使孙秉阳谨以刚鬣柔毛庶羞之仪致祭于眀故南京都察院右都御史刚峯海老先生之墓曰惟我先生锺南溟之秀丽萃瑈海之精英缅惟其挺生也夙禀奇资卓涵巨志究极百家之旨趣驰神邹鲁之奥归识者觇公玊韫山珠藏泽辉媚自尔殊矣継也鹿鸣秋宴名荐乡书初试师儒守正歜高不屈两寄百里慈仁徧树棠阴迨入郎曹忠精益着以故直声布闻　帝心简在不数岁而起擢匪次佐廷尉而平反之功奏矣位中丞而绥定之业昭矣晋秩六卿秉枢铨部注厝壮国威而风裁肃下僚矣何扬历中外之烈炳灼于　三朝之若此也总之不越先生刚方之气劲直之操辄试而辄辉且媚莫之掩鬪焉者此其说在璚山称高而祈之为峯嶂层叠也在溟海称深而引之为流派千万也顷者先生总宪内台再疏引退而　帝眷弥笃时赐　温旨勉留之方将需先生以鼎铉之业而先生则观九原而长逝矣是岂瑈之秀有时而秘川之精有时而涸耶抑先生厌世之溷浊耶秉阳钦承　简命分镇而南式先生之庐拜先生之墓追先生之芳名丕绩时切耿负而躬遘竟无其缘其如可悲何敬仿束刍聊伸薄奠夫亦以展吾仰止之思而泻吾瞻遡之情也巳尚飨

　　维万历十六年岁次戊子正月乙酉朔越初二日丙戍旧属晚生韶州府同知新升南京礼部祠祭清吏司郎中张东旸谨以牲醴香帛庶羞之仪致祭于眀故南京都察院掌院事右都御史刚峯海老先生之灵曰呜呼古称直臣代不数人在汉则为汲长孺在宋则为包希仁越公崛起追古人而作寺于今公起璚海之南尝教南平令淳安即毅然以师道自任且以一强项令而仰抗乎上官比稍迁户曹职非言路顾独愤权奸之窃柄请上方而诛之咸韪公朝阳之凤亦危公婴逆鳞而捋虎须竟犯颜而下吏甘九死而捐躯赖　圣恩之汪濊脱狴犴而驰驱乃跻显位出镇南邦矢志愈坚直声益壮天下想其风采神眀相其寿康爰兹再出实简　宸衷晋义冡宰百官是统擢中执法百僚震竦盖微独有顾太康慑伏弹压之实抑亦有秦襄毅紏劾姜纮之风今公荣名考终盖棺论定议者谓公有杨忠愍之直谏而天全其生有王忠肃之无欲而心纯乎正余则求之古人谓与汲长孺包希仁亘千古而齐名呜呼公归九泉神为列星衬归璚岛名重汗青旸兹一奠特述公大节之炳炳者如此将窃附于知言之列不敢猥随俗而悲呜呜呼尚飨

　　维万历十六年岁次戊子春正月乙酉朔越十日甲午广州府通判陈儒林柱邦推官鲁点塩课提举司提举朱世昌南海县知县?克允谨以刚鬣柔毛庶羞之仪致祭于明故南京都察院右都御史刚翁海老先生之灵曰嗟乎先生凝乎琼海之秀凛乎天地之刚浩然独立名振　朝堂天植鲠性困而弥彰始而振铎确守宪度士焉服其直方継而宰邑所至廉介民焉尸祝不忘入主民部批逆鳞触忌讳举天下所不敢言者先生独言之而凛乎丹凤之鸣高冈出抚吴地开崧河抑强御举天下所不能为者先生独为之而挺乎翠栢之傲清霜蘓松谢事林泉徜徉室如悬磬图史坐忘被　召总宪南都激扬条陈诸务指摘枡房盖先生主之以无欲行之以自强子舆氏所谓富贵不能滛贫贱不能移威武不能屈者庶几乎其足当儒等备员斯土素仰休光宜阶台鼎以副赞相胡为一疾遽尔云亡盖棺论定千载流芳悲哉旅衬过此五羊青刍一奠祈鉴于觞尚飨

　　维万历十六年岁在戊子二月甲寅朔越十三日丙寅琼州府知府周希贤同知董志毅通判左懋贞推官黄履初谨以香帛牲醴之仪致祭于眀故资善大夫南京都察院右都御史刚翁海老先生之灵曰呜呼有苍山之秀出兮或风雨之可亏有灵木之挺翠兮或霜雪之可摧惟公夙秉刚气百折不回以文章起特科之选以节义振风气之衰造士而斯道立于南剑牧民而清操彻于　九阍主户曹而切玄修之谏抚畿甸而斥巨孽之非此其以身许国固期言无不合也激烈为朝阳之鸣凤慷慨为向日之倾葵言尽批鳞之荩忠犯垂斧之威幸　圣眀之仁厚委虀露之身归虽退居于林下然而致　主之心犹惓惓其未改也及乎再出而上贰天卿总持台宪一疏而诸费尽省再疏而力剌群匪百僚待命以凛凛万姓鼓腹而嬉嬉胡为乎　朝野之纲纪方肃而营中之星宿遽微复遗言旅衬之速返毋滥冐君恩之宠绥呜呼若公者真可谓始终一节而死生不违者也贤等夙闻风采慕若蓍龟兹牧公卿私淑是资覩丹旌之遥至怅空帏之凄凄乃择人为公贻燕翼之嗣将立产垂裕后之基盖虽为天下者不自顾亦安可使祖考血食之无依今公巳矣英风在兹廉顽立懦百世可师临棺一恸盖上为　国家失柱石下为苍生失怙恃而匪以哭吾私也呜呼哀哉尚飨

