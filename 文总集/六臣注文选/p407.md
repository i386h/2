<!-- { "loadSidebar": true } -->
　　禹锡圭实曰文命【善曰尚书曰禹锡圭告厥成功又曰文命敷于四海史记曰夏禹名曰文命　济曰尧赐禹圭以彰成功文命禹名黒也】克明克圣光启夏政【善曰尚书曰居上克明又曰克齐圣广渊左氏传宋向戍曰以偪阳光启寡君　良曰启开光大也言禹有明圣之功大开夏之政教禹初封夏为侯遂为氏也】其在于汉迈勲惟婴思儒业小大双名【善曰汉书曰夏侯婴为太仆常奉车从击项籍班固汉书述曰世宗思祖业汉书曰夏侯胜字长公少好学从夏侯始昌受尚书又曰胜从父兄子建字长卿自师事胜又曰由是尚书有大小夏侯之学　翰曰迈犹立也汉朝立功则有夏侯婴思广儒术则夏侯胜及族子始昌故时称大小夏侯之书也】显祖耀徳牧兖及荆父守淮岱治亦有声【善曰王隠晋书曰夏侯威字季权歴荆兖二州刺史史记祭公谋父曰先王耀徳不观兵王隠晋书曰威次子荘淮南太守毛诗曰文王有声　铣曰湛祖威歴荆兖二州刺史父荘淮南太守有声谓名誉也淮水名岱山名并在淮南之分也】英英夫子灼灼其隽飞辩摛藻华繁玉振【善曰孔融荐祢衡表曰飞辩骋辞班固荅賔戏曰摛藻如春华孟子曰集大成也者金声而玉振　向曰英英美也灼灼盛貌辩美辞也摛舒也藻水草有文言文词如华之繁如玉之振也】如彼随和发彩流润如彼锦缋列素防绚【善曰淮南子曰随侯之珠和氏之璧得之而富失之而贫礼记孔子曰夫玉温润而泽仁也论语子夏问曰巧笑倩兮美目盼兮素以为绚兮何谓也子曰缋事后素郑曰缋画文也　济曰随随侯珠和卞和玉缋绣也绚文彩也言湛文章如珠玉锦绣也】人见其表莫测其里【善曰尚书大传孔子谓子夏曰子见其表未见其里法言曰或问圣人表里曰威仪文辞表也徳行忠信里也　良曰威仪表也徳行里也测度也】徒谓吾生文胜则史【善曰论语子曰文胜质则史　翰曰徒空也吾生谓湛也】心照神交唯我与子【善曰荘子子綦曰其寐也魂交论语子谓顔囘曰唯我与尔有是夫　铣曰言湛与岳心神相照也】且歴少长逮观终始【善曰孝经曰夫孝始于事亲中于事君终于立身　向曰逮及也】子之承亲孝齐闵参【善曰汉书武帝诏曰孝子顺孙愿自竭以承其亲论语子曰孝哉闵子骞礼记公明仪问曽子曰夫子可以为孝乎曽子曰君子之所谓孝者先意承志谕父母于道参直飬者安能为孝乎　济曰承事也】子之友悌和如瑟琴【善曰毛诗曰妻子好合如鼔瑟琴　良曰友悌兄弟也琴瑟言声相和也】事君直道与朋信心虽实唱髙犹赏尔音【善曰论语栁下惠曰直道而事人又子夏曰与朋友交言而有信宋玉对问曰曲弥髙者其和弥寡曹植求自试表曰或有赏音而识道　翰曰言徳髙不可为偶如曲髙难为唱和矣然我终复慕赏尔徳音也】弱冠厉翼羽仪初升公弓既招皇舆乃徴【善曰吕氏春秋曰征鸟厉疾周易曰鸿渐于陆其羽可用为仪左氏传陈敬仲曰诗云翘翘车乗招我以弓范后汉书曰侯瑾州郡累召公车有道徴也　铣曰厉整也言整翼以为羽仪也初升为太尉掾古之招士以弓舆车也徴为太子舍人也】内赞两宫外宰黎蒸【善曰典引曰廵靖黎蒸　向曰賛助也两宫谓从太子舍人转为尚书郎外宰谓为野王令黎蒸皆众也】忠节允着清风载兴【善曰胡广书曰建鸿徳流清风　济曰允信着明载起也清风谓内外俱有美化也】泱【央】彼乐都宠子惟王【善曰左氏传延陵季子曰泱泱乎大风也哉南都赋曰于显乐都良曰泱大也乐都南阳也宠光也】设官建辅妙简邦良用取喉舌相尔南阳【善曰尚书帝曰龙命汝作纳言孔安国曰纳言喉舌之官毛诗曰出纳王命王之喉舌　翰曰简选良善也喉舌纳言之官也相尔南阳谓为南阳王相】惠训不倦视人如伤【善曰左氏传祁奚曰惠训不倦叔向有焉又逢滑曰国之兴也视民如伤　铣曰惠爱训教也不倦不辞劳也视人如伤恐失所也】乃眷北顾辞禄延熹【善曰孟子注徳厚受禄徳薄辞禄也　向曰自南阳辞禄故北顾也】余亦偃息无事明时畴昔之游二纪于兹【善曰吕氏春秋牛賛曰偃息之义则未之识左氏传羊斟曰畴昔之羊子为政孔安国尚书传曰十二年曰纪　济曰余自谓也事职也十二年曰纪言湛与岳俱不仕至湛死时二纪于此也】班白携手何欢如之【善曰礼记曰班白者不提挈毛诗曰惠而好我携手同行　良曰言二人俱髪班白相携为欢也】居吾语汝众实胜寡人恶隽异俗疵文雅【善曰论语子曰由居吾语汝慎子曰众之胜寡必也孔安国尚书传曰疵病也大戴礼曰天子不知文雅之辞少师之任　良曰寡少恶憎疵病也言小人众贤者少是众胜少也时俗憎病隽异文雅之人也】执防疲扬长沙投贾【善曰曹子建与杨徳祖书扬子云先朝执防之臣耳汉书曰贾谊为长沙王太傅谊既以谪去意不自得　铣曰扬子云才髙位下为执防贾谊博逹投于长沙此皆时俗憎疾之验】无谓尔髙耻居物下【向曰勿以自为髙耻居人下也自居吾已下皆岳诫湛之辞也】子乃洗然变色易容慨然叹曰道固不同【善曰史记曰观范雎之见王者羣臣莫不洒然变色易容者论语子曰道不同不相为谋　济曰洗然廻情貌言承岳之诫廻情易容叹息而对云已道与时固不同也】为仁由已匪我求谁毁谁誉何去何从【善曰论语顔渊问仁孔子曰克己复礼为仁为仁由己而由人乎哉周易曰童求我匪我求童论语孔子曰吾之于人谁毁谁誉楚辞曰此孰吉孰凶何去何从　良曰不知貌言为仁者之行由己不曲求无知之人则谁为毁誉而何有去从矣】莫匪缁莫磨匪磷子独正色居屈志申【善曰论语子曰不曰坚乎磨而不磷不曰白乎涅而不缁尚书曰正色率下　翰曰缁黒磷薄也言万物染者皆黒磨者皆薄子独不变常节于屈而能申志也】虽不尔以犹致其身献替尽规媚兹一人【善曰论语周公谓鲁公曰不使大臣怨乎不以又子夏曰事君能致其身国语史黯谓赵简子曰夫事君者諌过而赏善荐可而替否献能而进贤毛诗曰媚兹一人应侯顺徳铣曰以用替废规法媚爱也言虽不见用犹致身极諌献可废否尽规法以爱天子也】谠言忠谋世祖是嘉将仆储皇奉辔承华【善曰汉书成帝曰乆不见班生今日复闻谠言声类曰谠善言也汉书曰太子家有仆上林赋曰孙叔奉辔汉旧仪有承华廐　向曰谠正也嘉善也仆太子官也储皇太子也承华东宫门名也】先朝末命圣列显加入侍帝闼出光厥家【善曰尚书曰道扬末命　济曰先朝武帝也末命临终之命也列明也加谓加为常侍也闼门也卿大夫称家出光其家谓为南阳相也】我闻积善神降之吉【善曰周易曰积善之家必有余庆左氏传季梁曰于是乎民和而神降之福】宜享遐纪长保天秩【善曰尚书曰天秩有礼自我五礼有庸哉　良曰享受纪歳也天秩天子禄秩也】如何斯人而有斯疾【善曰论语曰伯牛有疾子曰斯人也而有斯疾也】曽未知命中年陨卒呜呼哀哉【善曰论语子曰五十而知天命中年犹中身也尚书曰文王受命惟中身也　翰曰五十知命湛四十九卒年未至知命也】惟尔之存匪爵而贵【善曰孙卿子曰君子无爵而贵无禄而富】甘食美服重珍兼味临终遗誓永锡尔类敛以时袭殡不简器【善曰臧荣绪晋书曰湛族为盛门性颇豪侈甘食美服穷滋极珍毛诗曰孝子不匮永锡尔类臧荣绪晋书曰湛将没遗命小棺薄敛不修封树礼记曰延陵季子适齐长子死其敛以时服汉书曰衣禅复为袭铣曰同善注锡赐类善也言湛以薄葬之礼赐其子以为善也袭衣简选也器棺椁也】谁能防俗生尽其养孰是养生而薄其葬【善曰汉书曰杨王孙家业千金厚自奉养生亡所不致及病且终曰吾欲羸葬淮南子曰节财薄葬简服亡焉　向曰拔出也言谁能出俗尽滋味为养复谁能如是养生而能崇薄葬者言湛逹死生之分也】渊哉若人纵心条畅杰操明逹困而弥亮【善曰班固扬雄述曰渊哉若人实好斯文　济曰条畅通逹也杰立操志困疾弥益亮明也】柩辂既祖容体长归存亡永诀逝者不追【善曰周礼小丧供柩辂郑曰柩辂载柩车也周礼曰丧祝掌大丧祖饰棺乃载郑曰祖为行始也家语曰颛孙师有容体姿质郑毛诗笺云往矣诀别之辞论语子在川上曰逝者如斯　良曰柩辂车也祖送也言容仪体质长归泉壤也诀永别也逝往也言此徃不能追而及也】望子旧车覧尔遗衣愊【被偪】抑失声迸涕交挥【善曰礼记曰内人行哭失声家语公父文伯卒敬姜曰二三妇无挥涕蔡邕陈仲弓碑曰岩薮知名失声挥涕　翰曰望湛所乘之车所服之衣愊抑哀愤也迸散涕泪挥下也】非子为恸吾恸为谁呜呼哀哉【善曰论语曰顔渊死子哭之恸从者曰子恸矣子曰非夫人之为恸而谁为恸乎　铣曰恸变容貌言我不为湛恸当使谁为之也】日往月来暑退寒袭零露霑凝劲风凄急尔其伤念我良执【善曰周易云日往则月来月往则日来寒往则暑来暑往则寒来左氏传张趯曰火中寒暑乃退孔安国尚书传曰袭因也礼记曰见父之执不谓之进不敢进不谓之退不敢退　向曰袭及凝结劲也言感时迁变惨然伤于湛也良执犹良朋也】适子素馆抚孤相泣【善曰毛诗曰适子之馆兮春秋外传曰叔向见司马侯之子抚而泣之曰自此父之死也吾蔑与比事君也昔者此其父始之我终之我始之夫子终之　济曰素故也孤湛子也言适湛故馆抚湛之子与之同泣也】前思未弭后感仍集积悲满懐逝矣安及呜呼哀哉【善曰贾逵国语注曰弭忘也　良曰前思谓平生所思也弭止也后感谓其孤子也仍重也逝往也言我徒积悲懐往者何能追及也】
　　马汧督诔【并序　善曰臧荣绪晋书曰汧督马敦立功孤城为州司所枉死于囹圄岳诔之　翰曰马敦为汧督为氐羌所攻执节苦战而存汧城为州司所嫉发愤死于狱中】
　　潘安仁
