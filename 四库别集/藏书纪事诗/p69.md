<!-- { "loadSidebar": true } -->
严元照《书春秋经传集解宋刻残本后》：“宋刻《左传》四卷，萃古斋主人钱景开所贻。景开名时霁，湖之书估也，寓于苏州。能诗，善鉴别宋元板刻并法帖书画。以此书贻我，畀以钱不受，亦称有雅尚者。”

《士礼居藏书题跋记》：“白堤钱听默开萃古斋，素称识古，所见书多异本。”又《续录》：“白堤钱听默，书友中巨擘也。其遗闻逸事，有关于书籍者所得最多。尝谓余曰：‘绛云未火之先，有白发老人，自称放翁，示梦于汲古毛氏，谓：“我有集在绛云楼，曷假之？”既寤，异其梦，遂向假归，越日火发，《放翁集》得免于厄。’”又：“向闻钱听默言，书籍有明刻而可与宋元板埒者，惟明初黑口板为然，故藏书家多珍之。”

顾千里《题清河书画舫》：“常熟钱遵王、毛子晋父子、席玉照、陆敕先、冯定远、曹彬侯各家书散出，予见之最早最多。乾隆年间，滋兰堂主人朱文游三丈、白堤老书贾钱听默，能视装订签题根脚上字，便晓属某家某人之物。”又《笠泽丛书跋》：“二十年前，老书估钱听默尝告余曰：‘闻吴宫词“大姑苏兮小长洲”，善本“大”作“火”，“小”作“沼”。’”

《天禄琳琅》：“《盘洲集》，毛钞本有‘白堤钱听默经眼’一印。”

 

四一一、侯驼子　陈驼子【叶昌炽】

痀偻登场语媕娿，好钱笑骂尽由他。

阕文借乘吾犹见，江北并南两疥驼。

《异说披昌》：“鸡林之纸，充溢于市，估人长袖善舞者，皆以贩舶书为业，问以古籍，瞠然不知所对。余幼时识侯念椿，短二偻，貌寝行贱，日登垄断以售黎丘之技，然颇晓事。多识簿录，旧钞、旧刻，何年何人收藏，何省何地装订，写椠先后，题跋真伪，一见纸墨，辄能言之不爽。老友刘泖生丈蒿隐前辈，皆与往还，搜遗猎忘，四方收藏家至吴门访古者，亦无不造世经堂焉。扬州陈姓估，亦弓背，佚其名，与侯年相若。识古差不逮侯，但里下河地未经赭冠焚荡，故爱出所藏求售者较多，其见闻亦稍广。自癸酉至丙子，余三度至白门省试，辄节舟车之费，以游其肆。其人喜奔走豪贵之门，视寒士如土苴，虽有秘册，不能见也。当时好事者称书估，至谓大江南北有两驼子。宣统纪元，重编是集，闵古学之就湮，怅解人之难索。援《圬者王承福》、《种树郭橐驼》之例，二人合撰一传，以继钱听默之后。昔见今亡，未可以人废也。缘裻述。”

 

四一二、傅穉汉孺　周慈【叶昌炽】

难得临池笔一枝，东津可比宋漕司。

从来精椠先精写，此体无如信本宜。

《癸辛杂识》：“施宿字武子，湖州長興人。父元之，乾道間為左司諫。宿晚為淮東倉曹，時有故舊在言路，因書遺以番蒲陶。有憾其不己致者，劾之，無以蔽罪。宿嘗以其父所注坡詩，刻之倉司，有所識。傅穉字漢孺，湖州人。窮乏相投，善歐書，遂俾書之鋟板，以賙其歸。因摭此事，坐以贓私。”

日本岛田翰《古文旧书考》：“《论衡》二十五卷，东津草堂本，嘉靖中袁褧所刻，卷末题曰‘周慈写’。案嘉靖袁褧刻十一行《六家文选》，世所称以为精绝，亦有‘周慈写’三字，宜乎是书笔画遒劲，可以接武于《文选》。”又《尚书正义》一则云：“明有记书手镌工于缝心者，如正德六年刻十行本《孝经正义》云‘书手陈景渊誊，刊字江操’是也。”又《元明清韩刊本考》：“宋本之所以精者，以书必倩名人，刻必用巧手也。”又：“赵孟頫书结构精严，丰神萧洒，而书胥学之不达，侧笔取妍，徒求似其面目。元本之陋，又多出于吴兴之书盛行，书胥辈学不至也。”昌炽案：古人刻书，必先妙选书手，精写上板，故其书首尾如一，毫发不苟。《宋史》：“赵安仁补梓州榷盐院判官，以善楷书，奏留国子监刻《五经正义》。”孟蜀毋氏家刻，皆其门生孙逢吉辈所写，不出于俗工也。大抵宋初精本，欧、禇、颜、柳，无不具体，而惟信本为最宜。尝见北宋刻《广韵》及相台本五经，刚健流丽，各擅其妙，视《开成十三经》，但石本，木本之不同耳。其书之精妙，无以异也。国初尚有此风，林鹿原为渔洋书《精华录》，又写竹垞《曝书亭集》，汪遁翁《尧峰文钞》。

校勘记：《曝书亭集》非林鹿原所书。据郭麟《爨余集论书绝句》第三首注：“《曝书亭》、《精华录》两集，张、林所书也。”叶昌炽误记也。

 

四一三、许翰屏【叶昌炽】

夹板何如胡蝶装，黄衪更画道家妆。

若将画法评书法，平视云间改七芗。

《前尘梦影录》：“嘉庆中，胡果泉方伯刻《文选》，校书者为彭甘亭、顾千里，影宋写样者为许翰屏，极一时之选。翰屏以书法擅名当时，刻书之家，均延其写样。如士礼居黄氏、享帚楼秦氏、平津馆孙氏、艺芸书舍汪氏，以及张古余、吴山尊诸君，所刻影宋本，皆为翰屏手书。一技足以名世，洵然。”又云：“享帚楼刻吕衡州、李翱等集,顾涧翁更觅得足本沈亚之等集七家,皆用昌皮纸,浼翰屏精写，不加装钉,但用夹板平铺,以便付梓。余访涧翁文孙河之孝廉,曾一见之。”又云：“《鱼玄机集》，宋椠之最精者，黄荛翁得之，装潢为胡蝶氏。后为一达官某傅许翰屏影模上板，改七芗补绘玄机小像于卷首。”昌炽案：胡刻仿淳熙本《文选》，但有“江宁刘文奎文模镌字”，而不题翰屏名。吴山尊刻晏、韩二子与石研斋所刻书。亦无写官也。余为蒋香生太守刻《铁花馆丛书》，仿宋精写，皆金缉甫茂才笔，摹率更体。秀劲亦不减翰屏，缉翁雅不愿署姓氏。然无好写，即有良工，又安从得佳椠！自宋以后，录三人焉，才难不其然乎！

 

四一四、胡贸　虞山孙二　钱半岩【叶昌炽】

（装订一首）

蚕丝牛毛善离合，得钱即买酒盈缸。

书根双腕能齐下，嘉话真堪继湧幢。

《湧幢小品荆川先生胡贸棺记》：“书佣胡贸，龙游人，父兄故书贾。贸少乏资，不能贾，而以善锥书往来诸书肆及士人家。余不自揆，尝取《左氏》、历代诸史及诸大家文字稍删次之，以从简约，既披阅点窜竟，则以付贸使裁焉。始或篇而离之，或句而离之，甚者或字而离之。其既也，篇而联之，句而联之，又字而联之。或联而后离，离而后联，错综经纬，要于各归其类而止。盖其事甚淆且碎，非特他书佣往往束手，虽士人细心读书者，亦多不能为此。贸于文义不甚解晓，而独能为此，盖其天窍使然。余之于书，不能及古人牛毛茧丝之万一，而贸所为，则蚕丝年毛之事也。贸平生无他嗜，而独好酒，佣书所得钱，皆尽于酒。所佣书家不问佣钱，必问酒能厌否。贸无妻与子，佣书数十年，居身无一垅之瓦，一醉之外，皆不复知也。贸无一钱之蓄，死而有棺无棺不可知，念其为我从事久也，以一棺畀之，而书此以为之券云。”

《藏书纪要》：“虞山孙姓行二者，写书根最精，一手持书，一手写小楷极工，今罕有能者。”

《士礼居藏书题跋记续录》：“《近事会元》五卷，装池出良工钱半岩手，近日已作古人，惜哉！其子虽亦世其业。而其装池却未之见，不知能传父之手段否，甲戌闰春复翁偶记。”

 

四一五、王廷珸越石　黄正宾黄石【叶昌炽】

铸鼎然犀如此獠，光天罔两出招摇。

黎丘苗裔今犹是，岂但人妖物亦妖。

《韵石斋笔谈》：“定窑鼎，宋器之最精者，成、弘间藏于吾邑河庄孙氏曲水山庄，嘉靖间为京口靳尚宝伯龄所得，毘陵唐太常凝菴，负博雅名，从靳购之，遂归于唐。万历末年，淮安杜九如纳千金携鼎以去。九如殁，传子生之。有王廷珸者，字越石，惯居奇货以博刀锥。瞰杜生游平康，以八百金供缠头费，逆料其无以偿，且示意不欲酬金，而欲得炉也，炉竟归之。诡称其值万金，求售于徐六岳，徐恶其谲，拒不纳，乃质于人。十余年间，旋质旋赎，纷如举棋。又求其族属之相肖者，方圆数种，并置箧中，多方垄断。泰兴季因是企慕唐炉，廷珸以一方者诳之，售直五百金。毗陵赵再思旧游于唐，稔知此鼎，偶遇季，季问：‘唐家定窑方鼎，君曾见否？’赵大笑曰：‘此獠欺我，南科屈静源，吾中州所取士。今致书静源道其事，当为我处之。’屈君属有司追理，廷珸抱头鼠窜，挽人讲解，仅免狴犴焉，而黄石之事起。黄石名正宾，以赀郎建言廷杖。凭藉声气，游于缙绅，颇蓄鼎彝书画，与廷珸同籍徽州，称中表。有倪云林山水一幅，估价百廿金，托廷珸转售，仍暗记花押于隐处。廷珸心艳倪画，属高手临模，待正宾取时，即以摹本还之，殊不知有默记了。正宾遣苍头王佛元取画，装池宛然，惟失花押。佛元黠人也，谬云：‘主人不惟遣来取画，兼欲观定炉且议价耳。’廷珸方授炉，而正宾亦至，谓廷珸曰：‘奈何作狡狯伎俩！’廷珸博颡发誓。正宾诘之曰：‘有私记，今安在？’正诮让间，佛元从旁执鼎，兼以左右指抠鼎耳，示无还理。廷珸夺之，鼎坠地如裂瓦。廷珸恨绝，头撞正宾伤肋。时正宾被逐于南都，方郁郁不乐，又遭廷珸之侮，越夕奄逝。廷珸宵遁，潜踪于杭。时潞藩寓杭。遣承奉俞启云咨访，廷珸出赝鼎夸耀，把臂甚欢。引谒潞藩，酬以二千金，承奉私得四百金，以千六百金畀廷珸。潞藩乏主藏吏，命一厨役司其管钥，其人颇椎卤。居无何，王欲观鼎，厨役启匣取鼎，戛然有声，忽折一足，厨役惧，投水死。大兵入杭，潞藩赴北，承奉沈废鼎于钱塘江中。”

许宗彦《题韵石斋笔谈》：“鉴赏本韵事，末流乃取闹。巧偷与豪夺，利必锱铢较。兹编纪鼎事，朗若然犀照。一生无长物，方知孝伯妙。”

《珊瑚网》：“马待诏《鹤荒山水图》，崇祯丁丑王越石持来，余以仇英《南极呈祥图》、宋板《国策》一部易之。”又《苏文忠书唐方干诗》：“天启癸亥获观，王越石物。”昌炽案：李逊之《三朝野记》：“汪文言者，歙人也，因黄正宾以交于诸君子。”注云：“正宾故中书，万历中，以密揭事疏论申吴门之阻册立，廷杖下狱。”又《天禄琳琅》：“钱谦益以千二百金得两《汉书》于黄尚宝，卷中有‘黄正宾印’，即其人也。”

 

右年代名号无考者，旧有四家。除涉园张氏即张螺浮给谏，移列卷四王文简之后，尚余三家，释道两家，换书一首，访书一首，赠书一首，鬻书二首，活字板一首，书估八首，写书二首，装订一首，骨董一首，别为附录，以资谈助。与续增诗九首合为一卷，次于末。内苏叔敬一首，旧在第二卷，今移书估末一首。写官两首，旧无今补。鞠裳校毕自记。

