<!-- { "loadSidebar": true } -->
　　公讳彦华仲实其字李氏之先世居成纪唐支十三曹眀在季黎国公杰眀之次子杰生三男曰绍承嗣【以犯艺祖讳下字改曰嗣】武虺其宗绍流岭外嗣归京师曹爵滥继宣言于人绍承乏裔绍实生济济生頴士逾岭西归仕不得志南奔豫章以章名子昌黎韩公铭成王志或亡或微曹始就事盖微其词为夺曹讳克俭主懋统承于章始自豫章迁抚宜黄懋生益柔时允实承时允生兴兴复生英又迁崇仁白沙是营曰嗣务本为公髙曽侯为公祖持为公考考登辟雍逾冠而夭从祖曰仪与从兄浩言论风防前脩是蹈欧阳公澈吴澥沆氏与严拙翁皆公同里受书于严欧呉为友内外薫蒸学成行美欧公上书请诛六贼与陈伯阳陨命权慝旧交夙好辟影藏迹公与同舎楄柎窀穸家故藏书至万余轴矻矻晨夜鉥心刿目鸡初鸣兴奉母饮食退即危坐圣贤是即天文地理礼乐律厯兵谋方技毫分缕析体习既精晩而有述曰藏脩堂与巴谷集经传辨疑礼乐遗录合而成书巻三十六二呉著书公与有力吴吏部曽编年谩录亦尝从公谘疑辨惑先畴素薄母陈好施养志不违惟躬是瘁虽一衣衾或数十载然尝约饬以教子弟其言有曰斋眀在内盛服在外所以脩己母陈早嫠养不遗跬九十六终君七十矣人以为难执防尽礼昼之所为至夕必纪有不可纪则如其已行年九九尽道而死士虽不遇硕蹇亨否与其徇物无得于已呜呼仲实又焉取彼
　　李次琮墓志铭
　　抚崇仁有隐君子曰藏脩先生李公彦华余尝以其孙刘之请铭其竁厥三年刘通判武冈军走书靖曰既有以见王父于地矣虽然先君之刘与弟博古支缀残息仅识嵗月于圹今十有五年矣刘不佞防宁宗皇帝擢自主管户部架阁为国子录寻以罪斥今上起之祠官命之郡贰会郊祀恩赠先君承事郎妣孺人将以命书告庙顾未有以铭竁呜呼公其终恵之余阅其状怃然曰士之陻阨乃至此邪国朝以学校育材以科举取士济时贻后亦云盛矣然而笃信好学守节厉志之士有不必尽由此选葢其敝上以权谋利禄为操世之具下以揣摩迎合为攫宠之资以位天地育万物之身顾为小小得失驱迫嗾使以终其年然则无惑乎李氏累世而不一逢也乃为之志曰君讳琥字次琮系见父铭五年防母周父怜之扶携卧起授学至仁义大端必反覆开说曰人所为贵于物者凡以是耳故自防通大义不以章句为能然性頴悟援笔成文家储书万余巻皆父手泽君口诵心维自道德性命之奥名物度数之详象纬山河之广靡不究极国人弟子挟策问疑豪析缕解听之者如瞽得相惟深疾释老氏书于事亲从兄睦族御下咸叶义尽分人谓克肖厥考客有叹老嗟卑者君曰穷则独善其身逹则兼善天下得志泽加于民不得志修身见于世今穷不得志则善其身以见于世者吾侪所当汲汲而暇忧其非我力者乎工部尚书何同叔异闻其言而壮之引为上客尝从容为何言近世诸老讲眀义理过汉唐诸儒逺甚顾厯象钟律氏族军法之学有讲焉而未尽者吾欲从公借麻姑山房读书一二年证其所见以备阙文何公忻然诺之会刘迫官期奉君济湘乃去故何公闻君之殁为之出涕且吊临甚哀云君娶吴氏同邑青云乡进士讳洪之女相夫教子行应仪法前君十七年卒子男二人长刘次博古女一人适进士罗焕孙男四人耘耔耕耜俱蚤世刘兄弟防受义方之教长以词赋应举君语之曰科举累人汝以贫故为之吾不汝夺盍自力一经与其雕虫篆刻又举业之下也刘以眀春秋中嘉定元年进士第调潭州宁乡县主簿待戍五年始得奉君为道林岳麓之游参知政事卫清叔泾守长沙召刘寘幕下因留君东阁嘉定六年冬诏以刘干办成都府路安抚司堂帖下州母辞七年春君至江陵谒湖北帅赵彦仁方且告之曰吾观星象外难将作公当训民练士以守襄汉赵公倾心咨策甚悉俄感末疾赵一再挟医问疾不克起为治防且以文哀之属纩无他语惟曰小子刘其正学直道无负吾教刘殊州独哭跣防还里以是年七月甲戌得卜用治命于所居梅亭之上后七年博古惧梅亭地浅薄改卜于同里卢墓之原与藏脩先生兆相望亦君志也又为之铭曰
　　厥氏孰宗唐大支兮厥绍绵绵弗弃基兮厥考荒之若有开兮厥生而秀报在兹兮厥既开之报则微兮厥子是似君何尤兮
　　张晞顔墓志铭
　　汉绵竹张君庶字晞顔取同邑赵氏庆元五年秋赵夫人寝疾医久不效十月辛未君以二子圮墀及二壻如县之普闰乡柔逺里卜干山之原吉曰即死则于是以赵祔眀日癸酉夫人卒君哭之恸亦卒圮墀以眀年后二月壬寅遵治命合君夫人俾眉山史子正择之状君之行子正端人也其言可信后而汉魏以来墓石不铭人以为旷礼故圮墀终弗恔也后三十年余自从臣以言事得罪窜在蛮荆圯通守长宁驰书谒铭维张氏逺有世绪沂公文矩始徙绵竹生成举贤良方正科赠太师秦国公生五子长澥以累举恩得官终从事郎监潭州南岳庙其季为忠献公君则南岳之孙承事郎四川制置司干办公事累赠朝散郎杓之子也妣安人杨氏庶母安人王氏公蚤自爱重恪守家法为忠献所知常诲之曰孝弟忠信学之本不然虽工于文词无益也又曰读书当潜心诚意方有得不可虚过光隂又曰宜亲良师友求善言敬信力行之忠献之子宣公亦勉以读书求友孝弟忠信戒浮虚务重实君再拜而受始公生四年朝散卒祖妣孙夫人年八十君与其兄通判隆州某事重闱尽孝忠献归蜀挈隆州东去君未十五代治宗事法度整整祖妣卒治防尽礼孙夫人之侄是为牧斋先生松夀以节行名于蜀天下士可其意者无几而待君絶异每移书规儆则揭诸坐右日省焉初隆州既以忠献奏任得官还蜀复召君欲官之会忠献薨公侍宣公防輤归长沙留九年宣公辟岳麓书院教授后学尝读书遇觧释属君笔之题曰南轩书说君亦记南轩语题曰诚敬心法今手泽皆在宣公将述考志推遗泽以及之亦未及而卒绍熈三年宣公之弟兵部尚书枃出镇襄阳君之二兄故知九陇县某知龙州某往省之拉君与俱道遂宁刘文节公将漕下士如饥渴因九陇龙州欲一识君且语之曰忠献南轩之志尚书必成之顾年大折腰非宜盍与之子君曰吾不为是也诚如公言计当出此他日尚书从容语君则固辞焉曰汝志不可夺其以圯来君归语不及是教子愈严绍熈五年冬尚书申前言益力始遣圯行奏补将仕郎今为奉议郎通判长宁军次墀后二十七年卒三女长归蜀郡范泽醇后以通直郎致仕先公五年卒次归靖共杨伯寅季适孝泉马传父后三十年卒孙男六人长曰华凡再举于礼部次倚次鼎臣亦与乡举次巽臣次传次仔孙女二人曽孙男三人外孙十有二人呜呼公侯之子孙重珪袭组乃其常分老死韦布或不数见然珪组而颓其家固不若韦布而光其世范宣子晋之贤大夫也犹以世禄为不朽则世之不宣子若者庸何责乎况君禄及而固谢焉非真知义利之分其安能坚志强力若是是宜铭铭曰
　　有名公卿有贤父兄生长见闻习安少成匪禄而裕匪爵而荣于乡尔评于墓尔铭
　　孙仲卿墓志铭
　　孙氏之先居青社七世祖镣咸平中主江陵石首簿卒官纪山皇华原遂为江陵人至四世羲皇任龙图阁学士太中大夫文安县开国子累赠金紫光禄大夫尝奉使成都移镇西川以平晏州夷平溱播平绵茂城泸南建石泉军天监忠劳锡之祚嗣蕃衍曼硕繇是孙氏为荆右族生涛皇任朝奉郎掌广东府机宜文字好贤嫉恶为乡里所称语在墓铭则从父弟同判西京国子监伟所撰也涛生钧皇任奉议郎江淮都督府准备差遣以疾请主管崇道观以归寻佥书忠州判官未上而卒其博学笃行语在墓铭则忠简胡公所撰也取李氏中大夫昕之女熈宁侍御史尧言之孙继种氏太尉师道之裔孙并赠孺人继师氏迪功郎古之女君与兄壎皆师出也君讳堪字仲卿少挺特如成人奉议以靖康之变辟地松滋不事产业率为旁近侵冐君十一嵗而孤师夫人泣而诲之曰尔父赍志以没尔兄弟其勤学厉行毋坠先训不然吾永无望矣兄弟凛凛承命既免防复城西遗址编芦架葺而居焉既而田庐皆复其旧每晨昏兄弟率妇孙问母安否衣视燠寒食视饥饱咸俾节适内外雍睦无间言辟塾延师以教子诸子之愿学者就之南建书室曰竹斋兄弟从容其间讲求古者脩身齐家之学文有师法尤谨于择交初光禄尝创义庄于【阙】山之阳以赡宗族之贫者嵗久亦废君躬畚锸拾瓦砾铢积寸累阅数嵗嵗仅收百斛乃别营泉粟以赡贫者而移此以给先茔之百用涖之以盟约乐景防章记其事未几族人有近茔之田为豪大家所并则倍庚之以给父兄兆域之奉项平甫安世不妄许可尝铭师夫人之墓谓夫人与其子不动声色尽复故业可以愧天下士大夫之忘祖宗中原而不复者士论伟之事兄如事父事无小必禀命而后行兄以嘉定三年卒年五十有八君哭之恸若无意于世者六年君亦五十八忽苦微疾喟然叹曰吾殆将死乎处分家事无遗以二月丙戌整衣冠而卒吁气禀之同而数之脩短有适相似者亦异哉君取乐氏故免解进士根之长女端重婉淑族姻称之子男四人长炳文已卒次梦得以后伯氏凡再以乡举次思义国子监发解进士次梦符女二人长适承议郎知靖州永平县张辖次适乡贡进士髙柟孙男【阙】人孙女【阙】人君孤苦持家志念深逺振乏赒贫存亡继絶之义又皆为人所难光禄帅成都民奉祠僣侈坐贬职左选君讼寃阙下乡邦流寓解额未复所陈请不获不已刘文节公分阃日尝为上诸朝其勇于孝义率类此诸孤以卒之年六月甲申君于皇华原奉议公之墓左属李南公耆夀状君之行求铭人谓君不获施于有政呜呼惟孝友于兄弟施于有政是亦为政而君又何憾乎铭曰
　　孩提而知爱亲及长而知敬兄是亦民行之常尽其道而死者几人君庶几其无憾予焉得而无铭
　　处士髙君墓志铭
