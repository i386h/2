<!-- { "loadSidebar": true } -->
　　书龎彦珙所藏黄山谷帖　　钱习礼

　　此山谷黄太史所书茶赋今中书舍人龎君明叙仲子彦珙之所藏也太史在宋时以文学行谊卓絶当时追配古人使其书未工尚当为人所爱重况极其妙而为一时称赏哉但紫阳朱夫子谓书学莫盛于唐人各以其所长自见而魏晋之楷法遂废至宋名胜相传不过以唐人为法至于黄米欹倾侧媚狂怪怒张乃不若朱鸿胪喻工部超然逺览追迹锺元常于千载之上意独有所不满焉细玩此帖温然端重似庄人雅士正色立朝殊无前态当时其用意之笔岂可概观例论哉宜为后世之所寳藏也予素不娴于书敬志其左以俟识者云

　　书颜鲁公争座帖

　　颜鲁公刚直之姿见于正楷英发之气着于行草今观与右仆射郭公论鱼开府坐次帖藳所称右仆射盖郭英乂也鱼开府即朝恩也英乂代宗永泰元年三月与裴冕同拜命于集贤殿为右仆射唐世以中官为观军容使自鱼朝恩始朝恩为军容实自监英乂为陜西军始意与朝恩共事乆情好旧故菩提寺行香位次当寻袭为常鲁公退而贻书反复论辨力斥其非无少容贷当时朝恩恃宠骄肆观其冒居成均大司成之位升座讲易鼎覆餗以讥宰相元载则可以知其为大珰之至桀黠者矣鲁公锐然申朝廷礼秩以折其僭且以盛满戒英乂者甚至使英乂佩服其言岂有他日崔旰之祸乎史称鲁公当肃宗至徳初国事方草昧为御史大夫即能正百官次序如平世以此帖征之庶几想见其风采也禄山叛河北二十四郡多溃降唯公以平原最先出师挫其锋致玄宗惊叹以为朕不识真卿何如人而能办此唐之中兴四方义举自公倡之世传颜书却厉气端人正士之手泽岂不信然哉

　　书邹浩传后　　周忱

　　予尝奉诏纂集厯代名臣奏议得宋右正言邹浩谏立刘后疏反复几二千言读之使人毛发森悚又见当时有阳翟田画监京城门见浩因言得罪告之曰使志完隠黙官京师遇寒疾不汗五日死矣岂独岭海之间能死人哉及浩之南迁人莫敢顾而宗正寺主簿王回独敛交游钱为治装且慰安其困事觉下诏狱御史诘之即自服曰实曾与谋不敢欺也是三人者在当时相友善皆以气节自许距今已三百余年闻其危言谠论凛然若有生气其忠肝义胆且与日月争光可也浩之裔孙今为常山主簿出史传示余因书田王二人之言以附于后使观者知浩为忠臣而画回在当时为益友也

　　跋宋高宗手诏　　金寔

　　大理少卿会稽吕公家藏宋高宗亲书手诏一通盖起其上世忠穆公颐浩都督潮湘八州军事时书也吕公谓予曰吾家寳藏先世所得宸翰迄今且十世洪武间宦江右书帙散逸因而失之梦寐不忘者二十载今吏部郎中旴江郑君购得之民问以畀升乃裼以缃素表以蜀锦韬以丹椟名公荐绅各有题识将以传之子孙惟思陵翰墨妙絶当世今人见其石刻尚知寳爱况先世所得真迹寳之当何如邪世人有癖躭玩好者见人古书名画辄起觊觎或以计取或以势夺必欲得之不顾义之可否者往往有之郑君于此必求其子孙而归之使不失先公之宗器而传家之文献足征忠厚之心过人逺矣故独表而出之若夫忠穆公匡国事业与当时用事者之是非则有缙绅大手笔论著矣何敢复赘

　　跋时苗留犊圗　　陈琏

　　时苗留犊事后世有以诡激之事讥之者有以徼世之病而与之者众议纷然靡有所定逮元有以其事闻于世祖世祖曰彼在官得子亦肯留否斯言一出苗之心众之议始判然矣寿春守武昌王君廷杰初宰宜山秩满将入觐或以留犊图赠之后陟是任论者谓斯圗为之兆或谓出处有定分事之来会有适与之同予则谓不然廷杰才识过人所至有声爵禄之来有不得而辞奚待征诸物而后知邪此圗笔力精妙虽非李龙眠真迹亦自可重也

　　题襄城伯弋猎圗　　林志

　　右近画弋猎圗前而发踪指者一人后而以鹰犬俟命者二人其三人执矛挟弓矢状若聴要束而趋者双鬟三人待于后如相偶语者其中一人为尊贵者衣冠似晋宋人物而其气奕奕然颐指左右似无当使令者一女奴短发被肩从之而顾臂鹰者若聴其言然不知其所出也予意其为梁曹景宗之事乎景宗少善弋猎其乐至于鼻尖出火耳后生风令人忘生迨其贵也耻坐车张幔如悒悒之妇人此其习痼何如哉后以位崇折节颇悔所为不免时从女侍纵观以适意焉耳夫弋猎之好有躭之终身而不巳者故虽程伯子蚤志道学亦喜弋猎及见周元公自云此好已絶而元公独易其言未几果动心于射兔者况于景宗辈乎然景宗之悔以其贵也非如伯子之学以克已者也然其锺离树绩隠然为国长城光华赋诗文士为之屈服予乃知豪杰之士不为则已为之固异夫人也哉此圗之作意亦有谓矣或曰是为虞箴也好田好女之诏古者罗氏职焉故画工合而圗之其中而立者乃惕然于仆夫之告致鹿之诏乎余不能必其是非也姑两存之

　　续读书録跋　　薛瑄

　　往年因读张子心中有所开即便札记不思则还塞之矣之言遂于读书心中有所开时随即札记有一条一二句者有一条三五句者有一条数十句者积二十余年乃成一集名曰读书録盖以备不思还塞如张子所云者近年又于读书时日记所得者积乆复成一集名曰读书续録但有得即録不觉重复者多欲皆删去而意谓既亦以备不思还塞则辞虽重复亦可为屡省之助云

　　跋兰亭遗事圗后　　周叙

　　右唐萧翼诣辩才求王右军兰亭真迹圗者吴兴钱舜举所画幷题今刑部郎中许君某之所藏也兰亭盖右军得意之书厯世流传以为至寳辩才尤寳爱而秘之太宗政事之暇留心翰墨酷嗜右军法书而尤慕兰亭求之不获卒使翼以诡道致焉其用心之勤何如哉予尝谓辩才以衰老之年秘惜此书不惧祸患切身且既没之后将必付他人而有之其可谓愚矣而太宗以英明之主已用计得之临终犹嘱其子以从葬昭陵其愚不亦甚焉善乎欧阳子记菱溪石有曰好竒之士闻此石者可一赏而足何必取而去也哉予故书此于卷末以为玩物者之戒

　　读活民书　　李贤

　　予观董氏所集救荒活民书其用心仁矣哉凡为君为臣者不可无此书而为守为令者舍是无所用其心矣奈何世之人见人文集虽无益于世者必汲汲然刻梓以传视此反不挂意盖不知当务之为急者也程子云一命之士茍存心于爱物于人必有所济当时若见此书未必不击节叹赏也

　　读包公奏议

　　予读包公奏议乃知宋仁宗之贤三代以下絶无而仅有者其所以容受直言盖其天性之美初非出于勉强好名如唐太宗者嗟夫天下未尝无包公也第以仁宗为难遇耳包公奏议仁宗赐之也天下之士为谏职者果遇仁宗则其奏议未必下包公也若曰有仁宗为君而无包公之奏议尚何谏职之为乎

　　读大雅　　刘定之

　　大雅崧高烝民之二诗相聨皆尹吉甫所作皆八章章八句崧高首章曰维岳降神生甫及申维申及甫维周之翰申者宣王之舅申伯甫者宣王之相太保兼冢宰仲山甫二人左右宣王如鸟之有羽翰于左右以翼其身故吉甫作诗美二人而于嵩高首章总言之自崧高第二章至第八章専美申伯无一章不曰申伯凡曰申伯者十有七乃结之曰吉甫作诵其诗孔硕其风肆好以赠申伯自烝民第一章至第八章専美仲山甫凡曰仲山甫者十有二乃结之曰吉甫作诵穆如清风仲山甫永怀以慰其心至唐吕和叔赞房玄龄杜如晦二人前篇専美房后篇専美杜于杜篇之末曰万有千古永称房杜如周申甫以总结之盖吉甫之美申甫以二诗也先总言而后分结和叔之美房杜以二赞也先分言而后总结皆无不可也和叔希吉甫而变化之者也今诗传于崧高首章总言申甫处不以甫为仲山甫而别求其人以甫为穆王时甫侯作吕刑者又以为作吕刑者之子孙仕于宣王时可谓失之矣华谷严坦叔谓申但王舅甫乃王相申非甫之比言申而引甫者借甫以大申尔其言尤为有旨

　　读汲冢书　　周洪谟

　　汲冢周书文体浅露词意疎迂无百篇浑厚沈雄气象刘向谓是周时誓诰号令孔子删録之余愚则以为文武之道未坠于地贤者识其大者不贤者识其小者盖周东迁之后史官随王室以东而西土逸民私为此书以识周先王之事固非常时左右史之所记者也其最害理者如武王伐商之日纣既自燔武王乃射之而击以轻吕斩以黄钺县诸太白之旗二女既缢王又射之而击以轻吕斩以玄钺县诸小白之旗又以先馘入燎于周庙夫商之于周非世雠也武王奉行天罚为民除暴其前徒有倒戈之势其士女有玄黄之迎而其君又已自燔矣乃击其尸枭其首以燎于庙虽伍员报雠于楚不如是之惨也而谓武王为之乎昔司马迁之作周纪不取泰誓武成之言而乃有取乎其说亦可谓陋矣孟子于武成惟取二三策耳使其见此则将何如取之哉又王会篇言成周之会四夷贡献异物甚多夫西旅贡獒未为奇也而召公犹以为非所当受今乃殚四表八荒珍怪之产毕集于庭而是时召公犹在乃无一言以及之乎至于篇末又谓成汤命伊尹为四方献令使夷戎蛮貊悉以方物致贡此何理也学者以其先秦古书而备观览可也若取之以实先王之事则不可也

　　明文衡巻四十九

　　●钦定四库全书

　　明文衡巻五十

　　（明）程敏政 编

　　○杂着

　　燕书　　宋濓

　　玄黄之间事变无垠辩士设喻以风以陈质往旧开今新作燕书四十首
　　晋侯将伐楚楚子甚惧召六卿讯之曰楚国虽小自若敖蚡冒至于武文威棱气焰慑彼诸姬今晋君不道乃谋兵入我是蔑寡人而死二三子也寡人耄矣不复亲帅三军以逆坚乃城郭以迟晋人不亦可乎王孙由于对曰然易有之王公设险以守其国非险国孰与守盍图诸虽然城郭有时而堕楚国之南有方城焉其东有汉水焉晋人虽众将焉用之虽然山川之阻亦可踰也若使舅犯守郢先轸保郧叔肸御云中荀偃扼直辕谁能侮予虽然此犹以力言也齐民毒吾赋乆若绥之以仁驭之以寛绳之以礼则封内之民徳君以死守矣虽然是保民也非保国也楚子曰何谓保国王孙由于曰君务上尊天王下睦四邻分昭于上势定于下上下有序畴敢构兵是保国也楚子曰善于是遣公子结如京师左司马戍聘于齐鲁诸大国晋侯闻之谓诸大夫曰楚国方尊王睦邻而以兵入其境不祥遂退师君子曰甚哉分之大也分为天则定乃靡乱何有兵祸哉易不云乎六二之吉顺以则也失则凶矣
　　燕与齐方睦齐人以燕不虞其入也将侵之武安君闻之走告燕文公曰齐将不利于我公宜谋之文公曰寡人所畏晋楚大国尔齐何能为武安君曰不然也臣尝至豚泽豚泽之人养蜀鸡有文而赤翁有羣鶵周周呜忽晨风过其上鸡遽翼诸鶵晨风不得捕去已而有乌来与鶵同啄鸡视之兄弟也与之下上甚驯乌忽衔其鶵飞去鸡仰视怅然似悔为其所卖也夫巫峡之险不能覆舟而覆于平流羊肠之曲不能仆车而仆于剧骖此无他福生于所畏祸起于所忽也文公曰子诚过虑哉不听未几齐果攻燕取十城君子曰蜂虿且有毒况上国乎燕文为不知矣
