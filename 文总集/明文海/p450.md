<!-- { "loadSidebar": true } -->
　　自知其命者而后可以言人之命命岂易言哉富贵贫贱命也夀夭祸福命也命悬乎天天之所为深逺莫测而人欲言其将然无有不騐难矣哉是故非自知其命者不可以言人之命也盖知命为君子君子之心不蔽于物而理无不烛理既烛矣于富贵贫贱夀夭祸福一聴乎天之所为而无不乐焉既以乐乎己又以语乎人曰富贵命也知命者不溢不危斯可以长守富贵也贫贱命也知命者不谄不滥斯可以久处贫贱也夀夭祸福命也知命者不偷活不伤生则夀惟其夀而夭非其夭也不足欲不蹈险则福惟其福而祸非其祸也斯言也人茍聴之于世教不有助乎夫以匹夫之言而有助于世教非君子其孰能之术数之学云何哉上虞蔡某山人蚤甞习进士业试不利即委分田野而无竞于时非自知其命者欤中年难于生事乃以五行书推人生年月日所值日辰而有以劝之于其富贵者劝其不溢不危于其贫贱者劝其不谄不滥于其夀夭祸福劝之以不偷活不伤生不足欲不蹈险为人言命而所劝若是非以君子之道处巳处人者欤不然何其不専尚乎术数之学也余久处贫贱者也今年春遇山人田野间闻其言知其有志乎君子之道而心窃喜焉因其征余言故有以赠之
　　赠钱文则序【髙启】
　　韩文公诗有曰我生之初月宿南斗苏文忠公谓公身坐磨蝎宫也而已命亦居是宫故平生毁誉颇相似焉夫磨蝎即星纪之次而斗宿所躔也星家者説身命舍是者多以文显以二公观之其信然乎余后生晚学景仰二公于数百载之上盖无能为役而命亦舍磨蝎又与文忠皆生丙子是幸而偶与之同也二公之名虽重当世而遭逢排摈谤毁几不自容仕虽尝显于朝而贬阳山谪潮州窜逐于罗浮儋耳之间逾岭渡海冐氛雾而伍蛮蜃其穷亦甚矣顾余庸庸虽不能致盛誉亦不为排谤者所及况遭逢圣明忝职禁署防恩赐还无投荒之忧是幸而不与之同也然二公之文章徳业赫然照映千古而余早罹艰虞中事奔走学不加脩文无可采将泯焉为众人之归是不幸而不能与之同也噫命之所舍既同则宜无不同而何相去若是之辽哉盖穷达得丧由乎命智虑贤否存乎人存乎人者可为由乎命者不可必世之人常以不可必者责于命而不以可为者责诸巳所以多自恕而幸得也若二公者其道同其文学同故毁誉穷达有不必其同而自同则余之不能与之同者盖有在也而岂命之罪哉山阳钱文则能推星以言人之祸福无不竒中士大夫多称道之将游湖海征余言为赠因书所以自警者贻之且使遇夫自恕而幸得者告焉文则读书好脩善鼔琴斯直其余事云
　　赠郑显则序【方孝孺】
　　天下之论文者嗜简澁则主于竒怪乐敷畅则主于平易二者皆非也文不可以不工而恶乎好竒文不可以不达而恶乎浅易浅易以为达好竒以为工几何不至于怪且俗哉善为文者贵乎竒其意而易其词骤而览之亹亹觉其易也徐思而绎之虽极意工巧者莫加焉若是者其为至文乎圣贤之文与后世之词纯驳工拙多寡不大相逺也而世人望之若天然不敢指儗之者以其不务竒其词而竒其意故举天下好竒者莫及也使其意不能过于众人而惟词之脩安在其为竒也哉日月之在天隮于东而行于西昏明于昼夜盈亏于晦朔自有天地以来未之有易也天固不规规然求异以骇人之视聴然愈久而弥新愈广而无穷则为竒也大矣尚何以异为哉至于燐之变灭不可以理推其迹虽似乎竒而其为明也防矣近代文士有好竒者以诞澁之词饰其浅易之意攻讦当世之文昧者羣和而従之而三呉诸郡为尤甚此皆挟燐而訾日月者也其力虽不足为斯文害然不除灭而禁斥之何由复古之盛乎今天子悯斯世之不逮古择太学之士而教之吾郡郑君显则与焉显则为文不好为竒而亦不流于易盖学而得其正者也予窃有志于变天下之文而患不得友天下之贤诚得如显则者数十辈其趋古人之道以自见于世其崇且大者可期也况于文乎今犹未之遇也乌得无慨然矣乎吾闻文与教化相上下安知今之文果不古类耶显则诚以吾言求之有合于吾言者吾不谓之今之士也
　　赠王仲缙序【方孝孺】
　　饥而食饱而嬉营私而骛利生无闻而死无述者众人也食焉而思思焉而行不忧其身之穷而忧道之不修不惧其家之无财而惧乎名之弗扬也君子也众人之所为切于身而见效近故人之趋事者伙君子之所务事既缓而功亦迟故众人多笑之而不知众人之所为又君子之所悲也吾昔年舟还自金陵泊姑苏城下舟人指城中大第谓余曰此元伪呉张氏宫也余问今其家安在则己无噍类矣问其人名字则已莫有知者矣及至钱塘道西湖舟人数谓余言林处士事曰此处士故宅也此处士坟墓也此处士曾游之地也余未尝不为之太息方张氏盛时据数州之富擅王侯之贵驱百万之人以给其所欲其车服宫室妾媵珍寳驺従师徒僭拟乘舆而自谓一时之雄矣而今未下十年乃若此处士在宋时破庐敝褐羸童野鹤出入于烟霞水石间其穷困莫比今越二三百载姓名犹灼然在人耳目则区区之富贵者何足道而士之贫贱又何足憾哉且处士特一诗人其自立者非能如圣贤之宏大深逺有以明斯道而淑来世犹能如是况夫君子之希圣贤者乎吾友乌伤王仲缙年少好学其所志甚美而其乡人窃笑之以为迂仲缙告余余恐其沮于众人之笑也故告以斯説使仲缙知为学之足恃而益思自勉使众人知所有者之不足道不暇笑人而自悲也
　　赠金溪呉仲实序【方孝孺】
　　道本于人心非幽深逺不可知也而人鲜知之邪説惑之耳古之为邪説者其言异其术异其名亦异其心亦自以为异于圣人之道故其説易攻而智者不之信后世之为邪説者其言与术皆异至于问其名则自以为儒问其所宗则以为得圣人之传故智与愚者皆溺焉圣人之道载于经可知矣未尝使人求道于博文约礼之外圣人没明道者莫过于子思孟子而二子之所言近而身逺而天下要其原则本之天命语其事则愚夫愚妇皆可知之亦未尝为窈渺邈之説使人不可致诘也后世邪説者则曰文不必博也礼不必约也道之妙不可以言传也呜呼是果道邪以圣人之智睿七十子之伟杰其过于人亦逺矣然而必学于诗书礼乐六艺之文至于终身而不厌彼邪説者则曰六经不必学也必求于吾心俟其顿明忽悟而后可呜呼是果何道耶且经之作何为也圣人思巳之身不能常存以淑来世故载其所言所行者使人取法焉耳今人必谓无所用乎经而可以为圣贤则邪説者果胜于圣人也耶弃书语絶念虑锢其耳目而不任而侥幸于一旦之悟者此西域之异説愚其身而不可用于世之术也而学之谬自附于圣人而曰圣人之道固如是不特诬其身而乂诬后之学者何其甚惑耶自斯道之不明其欲惑斯民者亦众矣然墨者不讳其名为墨杨者不讳其名为杨申韩老佛之徒各不讳称其名故放言而驱之则人随以定其为害可息也天下之大害莫甚于名是而实非异端其实而圣贤其名此士所以従之者众也然非彼之过也従之者愚也今有人焉弃稻黍而噉橡栗虽无识者亦知其为愚矣弃孔子子思孟子而不师而求异端之似者师之孰为其智耶金溪呉君仲实儒者也学孔子子思孟子之道而不变于流俗者也其为学其富其为文辞甚达是皆彼之所弃者而呉君独尽心焉余慕其善为学也其自京师将归故论邪説之害以赠之俾告其乡人呜呼斯道之不明久矣谓余言为然者其有志于道者乎
　　赠顺庆太守章载序【汪伟】
　　今县州府官之长皆知名而别以所理知之为言主也盖谓一府一州一县之主耳家之长俗亦曰家主谓之主一家之责萃焉老弱僮奴有供养衣食隣里姻戚有吊庆公上有赋役祭祀賔客嫁娶死丧有需至于备旱灾御外侮训子弟皆主责也果蔬鸡豚之细一失其理则为家之道有缺而他人不任其忧主之道其难如此积家为乡积乡为县积县而为州为府势虽殊其为道一也所主愈大则责愈难一物不得其所愿惟主是望不能为之主则彼将自为矣夫使人自为主此天下之所以乱也饥寒莫之恤于是刼夺之计行焉争讼莫之理于是狼戾仇贼之恶成焉强莫之制而弱莫之植于是任侠武断之俗兴焉是皆无主之也嘉靖二年冬南京勲部郎中余干章君载陟四川顺庆府顺领二州七县地盖千余里户以万计者不知其几而一旦为之主俨然位其上而任其忧岂小寄哉章君以名进士任郎署清慎之操乐易之行积有名声且博学而文以儒术饰吏事古之称循良者皆然为主之道固不外是君优为之矣濒行其同寅司务暨子部诸贤合辞来请赠言且曰故事也不可辞作主説以贻之
　　赠太学生石大用序【陈敬宗】
　　太学生石大用蓟州丰顺县人自邑庠生登太学有年处六馆诸生间恂恂谨饬惟强力植志务学不少自衒故自祭酒司业以下皆不甚知其为人正统甲子夏祭酒李先生困首木于太学三日不觧炎暑蒸郁先生耄昏弗能胜大用慼然号于众曰师犹父也师父罹艰而弟子奚忍坐视大用察众志不与已合乃退去闭户疏奏恳请自代先生亟遣人止之弗聴同軰亦沮之弗聴大用奋然作色言朋友急难诗歌脊令况师乎亦弗聴竟挟所奏走谒银防银防难之且惧之以法大用曰生以义死亦以义何惧之有银防知其不可抑遏遂以其请闻于上防并释之于是在廷文武搢绅莫不叹息曰此前代之所仅有而今世之所絶无者也争欲求识其面予闻唐徳宗贞元十四年国子司业阳城坐送薛约贬道州刺史太学何蕃季偿王鲁卿李谠等二百人顿首阙下请留城守阙数日为吏遮抑不得上蕃等皆涕泣饯送立石纪徳集贤正字柳宗元致书蕃等贺之以为昔李膺嵇康时太学诸生叩阙执诉仆谓讫千百年不可复见乃在今日今大用卓卓如此予亦谓自蕃后讫千百年不可复见乃在今日也以蕃等伏阙数日卒不得通与大用诚意悃愊能感动天聼排释艰困于时刻之间则其贤似有过于古之人也夫师固不与五伦而五伦弗得弗明故于三事之道均焉凡天下之为师为弟子者莫不知有是道也而谓讫千百年不可复见者盖以师之为教无实徳弟子之为学无实心上下名分依稀典故而巳而于三事之道视之为虚器焉固无怪其不可复见也先生秉仁迪义凡所以施教于太学者无非实徳太学生恒二千人而陶铸醇懿涵煦粹美者甚众大用至是发其所积奋勇不顾利害惟义是蹈此固出于大用之素禀然亦先生导训渐渍之极致然也先生之于阳公大用之于蕃等皆可无愧而凡天下之为师弟子者岂不亦有闻风而兴起者哉是嵗大用以书经显擢京闱乡试髙等説者咸以为积善之报理或然矣是用播诸歌咏以为后世名教劝诗曰有伟石生义激于衷陈厥悃愊彻聼宸聪帝曰释兹复厥章服用显名教维新化育簪缨貂珰爰及儒绅合词赞颂卓哉斯人棫朴菁莪多士攸同翘楚错薪颖脱奏功维初倡义众且望望爰播颂声能弗泚颡三事道均云胡弗尊兹焉不笃慙负圣门师道岌圮延平植之陶煦醇懿明効在兹左右髙徒前后国士众人之中大用崛起山有钜材羣木蔽之贡珍明堂公输忸怩天祐善类靡徳弗报显擢髙科斯文有耀昌黎纪传集贤致书我作歌诗永扬令誉
　　赠梁先生助教国子序【岳正】
