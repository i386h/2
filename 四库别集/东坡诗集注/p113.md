<!-- { "loadSidebar": true } -->
　　予昔梦食石芝作诗记之今乃真得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隠者此肉芝也与子由烹而食之追记其事复次前韵【韩抱朴子内篇云肉芝者谓万嵗蟾蜍千嵗蝙蝠千嵗灵千嵗燕凡此百三十种皆肉芝也事见太一玉防及昌宇内记】
　　土中一掌婴儿新【縯感遇传萧静之掘地得肉芝类人手肥润而红食之寿同鹤后不知所终】爪指良具肌骨匀见之怖走谁敢食天赐我尔不及賔【厚周易夬卦包有鱼义不及賔也】旌阳逺游同一许【縯总仙传许真君名逊汝南人世慕道为旌阳县尹弃官入道成于晋元康二年八月十五日又许肇六代孙副副第三子迈得道盖竹山为地行仙迈字游逺】长史玉斧皆门户【冯真诰许尚有八男第四迈第五穆即长史也长史生三男小男名翽字道翔小字玉斧又迈字叔小名映清虚怀道遁栖世外故自改名逺游】我家韦布三百年只有隂功不知数跪陈八簋加六瑚【援礼记有虞氏之两敦夏后氏之四琏殷之六瑚周之八簋】化人视之真块苏【次公列子周穆王执化人之祛腾而上者中天乃止暨及化人之宫王实以为清都紫微钓天广乐帝之所居王俯而视之其宫榭若累块积苏也】肉芝烹熟石芝老笑唾熊掌嚬雕胡【次公雕胡菰米为饭极美宋玉云主人之女为臣炊雕胡之饭幼盘西京杂记云大液池边皆雕胡乃菰之有米者长安人谓为雕胡】老蚕作茧何时脱【厚无常经亦如作茧吐丝以自纒】梦想至人空激烈古来大药不可求【玉夫正一天师内传天师炼九华大药】真契当如礠石铁【縯淮南子燧之取火礠石之引针蟹之败漆葵之向日虽有明智不能然也厚前汉艺文志如礠石取铁以物相使也】
　　壶中九华【无逸九华山录云青阳县坤隅一舍有山竒秀其数有九古号九子山李白更其号曰九华山】
　　湖口人李正臣蓄异石九峰玲珑宛转若牕櫺然予欲以百金买之与仇池石为偶方南迁未暇也名之曰壶中九华且以诗记之
　　清溪电转失云峰【次公谢灵运诗云平明登云峰又云灭迹入云峰】梦里犹惊翠扫空五岭莫愁千嶂外【厚裴氏广州记大庾始安临贺桂阳揭阳是谓五岭】九华今在一壶中【次公刘禹锡有诗以九华为造化一尤物今先生以石有九峯遂以名之其在一壶中则神仙壶公之壶也中别有天地山川故云耳】天池水落层层见【縯庄子穷髪之北有溟海者天池也思文青城山记天池在中峯顶上积旱不竭久雨不加人秽之立涸烧香告谢寻复旧孝祥庐山记天池院池在顶上大旱不为之竭父同安志皖山有天池峯其上有一池一方一圆旱暵不涸】玉女窻明处处通【次公王文考鲁灵光殿赋神仙岳岳于栋间女玉闚窻而下视】念我仇池太孤絶百金归买碧玲珑
　　予昔作壶中九华诗其后八年复过湖口则石巳为好事者取去乃和前韵以自解云
　　江邉阵马走千峯问讯方知冀北空【縯退之送温造序伯乐一过冀北之野而马羣遂空】尤物巳随清梦断真形犹在画图中【自注道藏有五岳真形图】归来晩嵗同元亮却扫何人伴敬通【次公冯衍字敬通罪废之后闭门不出故江淹恨赋云敬通闭关却扫也】赖有铜盆修石供仇池玉色自珑
　　咏汤泉【在白水山】
　　积水焚大槐【縯庄子杂篇水中有火乃焚大槐】蓄油灾武库【厚博物志积油万石则自然生火昔晋泰武中武库火积油所致】惊然丞相井【援异说临卭县有火井汉室之盛则赫炽桓灵之际火势渐防诸葛孔明一窥而更盛至景曜元年人以家烛投之即灭其年蜀并于魏】疑浣将军布【次公梁冀衣布有垢则浣之于火一日对客坐或误汚其衣佯怒投于火中及火灭而色愈鲜明】自怜耳目隘未测隂阳故郁攸火山烈【厚左传哀三年司铎火子服景伯命济帷幕郁攸从之山海经注火山国虽经霖雨火常烈】觱沸汤泉注【縯诗觱沸槛泉】岂惟渴兽骇坐使痴儿怖安能长鱼鼈仅可燖狐兔山中惟木客【厚呉越春秋越有木客村勾践使工人伐木欲以献呉久不得归工人忧思作木客吟后人因以名其地】户外时芒屦【援礼记户外有二屦】虽无倾城浴幸免亡国汚【次公骊山华清宫有温泉即贵妃沐浴之处亡国则言唐明皇也】
　　白鹤山新居凿井四十尺遇盘石石尽乃得泉【曾井在徳有邻堂前】
　　海国困烝溽新居利髙寒以彼陟降劳【厚栁子厚井铭始州之人各以罂缾负江水莫克井饮崖岸辽逺旱则水益逺人陟降大艰】易此寝处干【厚左传子雅子尾怒卢蒲嫳曰譬之禽兽吾寝处之矣】但苦江路峻常慙汲腰酸矻矻烦四夫【厚乐天诗披沙复凿石矻矻无冬春】硗硗斵层峦【次公李贺诗头角硗硗眉刷翠】弥旬得寻丈下有青石盘终日但迸火何时见飞澜丰我粲与醪利汝椎与钻山石有时尽我意殊未阑今朝僮仆喜黄土复可搏晨缾得雪乳暮罋停氷湍我生类如此何适不艰难一勺亦天赐【次公礼记一勺水之多】曲肱有余欢
　　泂酌亭【并序】
　　琼山郡东众泉觱发然皆冽而不食丁丑嵗六月予南迁过琼得双泉之甘于城之东北隅以告其人自是汲者常满泉相去咫尺而异味庚辰嵗六月十七日迁于合浦复过之太守承议郎陆公求泉上之亭名与诗名之曰泂酌其诗曰【驹父年谱元符三年庚辰防徽宗皇帝登极赦量移亷州安置】
　　泂酌彼两泉挹彼注兹【縯诗泂酌彼行潦挹彼注兹】一缾之中有渑有淄【次公列子孔子曰淄渑之合易牙能辨之】以瀹以烹众喊莫齐【次公喊音胡感切杨子易牙能喊不能齐不齐之口喊者甞其味】自江徂海浩然无私岂弟君子【援诗岂弟君子民之父母】江海是仪既味我泉亦哜我诗【次公哜音霁仪礼疏哜谓至齿尝之】
　　虾蟆培
　　蟆背似覆盂蟆颐如偃月谓是月中蟆开口吐月液根源来甚逺百尺苍崖裂当时龙破山此水随龙出入江江水浊犹作深碧色禀受苦清洁独与凡水隔岂惟煑茶好酿酒应无敌
　　荆门惠泉
　　泉源从髙来走下随石脉纷纷白沫乱隠隠苍崖坼湾回成曲沼清彻见肝鬲潨泻为长溪奔驶荡蛙蝈初开不容椀渐去巳如帛传闻此山中神物颇遭谪不能致雷灔滟吐寒碧遂令山前人千古灌稻麦
　　次韵刘京兆石林亭之作石本唐苑中物散流民间刘购得之【次公京兆府即长安也刘京兆乃刘敞字原父尧卿嘉祐中原父以翰林学士出守永兴好古博雅凡古器珍玩之物收蓄殆尽】
　　都城日荒废【次公左传都城过百雉国之害也】徃事不可还唯余故苑石漂散尚人间公来始购蓄不惮道里艰忽从尘埃中来对氷雪顔瘦骨拔凛凛【尧卿河图括地象地以石为骨】苍根漱潺潺唐人唯竒章好石古莫攀尽令属牛氏刻凿纷班班【师竒章公牛僧孺也白乐天太湖石记云丞相竒章公嗜石于此物独不谦让东第南墅列而置之以甲乙丙丁品之各刻于石隂曰牛氏石甲之上丙之中乙之下】人失亦人得要不出区寰【厚家语楚共王出游失其乌号之弓左右请求之王曰止也楚人失弓楚人得之又何求焉孔子闻之曰愔乎其不广也宜曰人遗弓人得之而巳何必楚也】君看刘李末不能保河闗【次公刘指汉也李指唐也史记云魏王豹至国即絶河闗】况此百株石鸿毛于太山【縯司马迁与任安书云死有重于太山或轻于鸿毛】但当对石饮万事付等闲
　　老翁井
　　井中老翁悮年华白沙翠石公之家公来无踪去无迹井面团圆水生花翁今与世两何与无事纷纷惊牧竖改顔易服与世同无使世人知有翁
　　池上二首
　　小池新凿防天一部鼓吹从何来有蟾正碧乱草色时泅出没东南隈井干跳梁亦足乐洞庭鱼龙何有哉能歌徳声莫入月清池与尔俱忘回
　　不作太白梦日邉还同乐天赋池上池上新年有荷叶细鱼儿噞轻浪男儿学易不应举幽人一友吾得尚此池便可当长江欲榜茅斋来荡漾
　　与王郎夜饮井水
　　呉兴六月水泉温千顷荷花聚暗蚊此井独能深一丈源龙如故亦如君


　　东坡诗集注巻二十六
　　钦定四库全书
　　东坡诗集注巻二十七
　　宋　王十朋　撰
　　书画
　　和子由论书【次公子由首诗本为谢先生寄碑在东轩集其序云荅子瞻兄寄示十五碑】
　　吾虽不善书晓书莫如我茍能通其意常谓不学可【尧卿鲁直常谓东坡心通得于翰墨之外子由诗云吾兄自善书无可无不可】貌妍容有嚬【次公荘子内篇西施病捧心而嚬】璧美何妨椭【次公尔雅小而椭注云具狭而长曰椭】端庄杂流丽刚健含婀娜好之每自讥不谓子亦颇书成辄弃去缪被旁人裹皆云本濶落结束入细麽子诗亦见推【尧卿子由诗愿从兄发之洗砚处兄左】语重未敢荷迩来又学射力薄愁官笴【官箭十二把吾能下一把箭耳】多好竟无成不精安用伙【厚前汉书陈涉传客曰伙涉之为王沈沈者楚人谓多为伙】何当尽屏去万事付懒惰吾闻古书法守骏莫如跛世俗笔苦骄众中强嵬騀【尧卿嵬騀不安帖貌说文谓马摇头曰騀】钟张忽巳逺【縯钟繇张芝也】此语与时左
　　和人求笔迹
　　麦光铺几净无瑕【次公麦光纸名盖南中竹纸之流今成都以麻屑竞为之】入夜青灯照眼花从此剡藤真可吊【縯唐舒元舆作吊剡溪藤文言今之错为文者皆夭阏剡藤者也剡藤可作纸】半纡春蚓绾秋蛇【援唐太宗论萧子云书行行若萦春蚓字字如绾秋蛇识无骨力也】
　　过广爱寺见三学演师观杨惠之塑寳山朱瑶画文殊普贤三首
　　寓世身如梦安闲日似年败蒲飜覆卧破祴再三连劝客眠风竹【师杜诗嗜酒爱风竹】长斋饮石泉回头万事错自笑觉师贤
　　妙迹苦难寻兹山见几层乱峰螺髻出絶磵阵云崩【次公天官书阵云如立垣】措意元同画观空欲问僧莫教林下意终老叹何曽【任僧灵彻诗相逢尽道休官去林下何曽见一人】
　　朱瑶唐晩辈【縯瑶唐末人善画世传呉道子画多瑶笔】得法尚雄深满寺空遗迹何人识苦心【师杜诗识子用心苦】长廊欹脚破壁撼钟音成败无穷事他年复吊今【次公兰亭记后之视今亦犹今之视昔】
　　李颀秀才善画山以两轴见寄仍有诗次韵荅之
　　平生自是个中人欲向渔舟便写真诗句对君难出手云泉劝我早抽身年来白发惊秋速长恐青山与世新【縯刘禹锡诗不改南山色其余事事新】从此北归休怅望囊中收得武陵春
　　栁氏二外甥求笔迹二首
　　退笔如山未足珍【厚太平广记僧智永学书败笔如丘山次公怀素自得草书三昧弃笔埋积于山下号笔冢】读书万巻始通神【厚杜诗读书破万巻下笔如有神子仁杜诗书贵瘦硬方通神】君家自有元和脚【縯栁公权在唐元和间书有名刘禹锡酬栁宗元诗栁家新様元和脚且尽姜芽敛手徒】莫厌家鸡更问人【援庾征西翼书少与王右军齐名右军后进翼犹不分在荆州与都下人书云小儿辈贱家鸡爱野雉皆学右军书】
　　一纸行书两絶诗遂良须鬓巳成丝【縯褚遂良有一帖云即日遂良须发尽白】何当火急传家法欲见诚悬笔谏时【厚栁公权字诚悬唐穆宗问公权用笔法对曰心正则笔正笔正乃可法矣时帝荒纵改容悟其笔谏也】
　　赠写真何充秀才
