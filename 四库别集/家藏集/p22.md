<!-- { "loadSidebar": true } -->
　　南山翠色与云齐万级登登石作梯水入太湖萦白练树依重岭簇青藜雊鸣麦垅闻田雉角觧松林遇野麑日暮载瞻茔域近恩光新沐首频低
　　文宗儒蓄匏研借观数日宗儒以其制与拙号合遂以赠予研额刻元丰二年及晋斋学士四字印文曰李泂
　　身垂苦叶入秋肥紫玉分明满一围遗物未亡残墨少旧铭犹在昔人非固辞莫怪还终受乆假安知遂不归应念老夫同气味百年文苑幸相依
　　闻啓南有匏研更古次前韵
　　平生端为饮泉肥几格惟忧笔阵围【阙】见铭文眞偶合向来形制却全非空囊得尔复何望文苑微斯谁与归莫道我心犹可转石田有石样还依
　　题啓南写绯桃图巻首题石翁乐事四字桃作六出有议其误者予因解之
　　石翁乐事嗟何事终日春风绕笔吹寄语看花人仔细绯桃千叶半开时
　　题元人任本立墨竹追次虞邵庵韵
　　籊籊猗猗竦而立岂读卫风名始识倐将长身记水墨放旷似嫌依六逸临风首肯对以臆谓我此言人莫敌岁寒雅操从少习玊版禅机尤秘宻毛髪萧萧垂绀碧湘江新沐如膏湿鹧鸪日暮啼且集任公东海登钓石髙竿未斫碍云日运思正慰王猷忆深林溟溟烟雨滴风动仍听无孔笛湖州已逺休物色蓟丘无复斋名息百年笔法尚能传箧中喜为邹阳得
　　西溪舟行二首
　　溪上扁舟隔月来农家风景稻齐栽石湖正接鮎鱼口芳草又生麋鹿台越国深谋当日得吴宫遗曲后人哀每当怀古伤幽抱日落灵岩首更回
　　清晓农家始荷蓑一篙初试水痕多乱山遮断疑无路长岸回旋自有河休缚草龙依古法徒闻秧马作长歌船窗欹枕初成梦却报荷花荡已过
　　乆旱得雨【五月九日】
　　夜深凉思入衾裯一雨俄为五月秋庭下尽将瓿甊覆岸头初见桔橰收谩添城市儿童喜深慰山乡父老忧拟效石湖编杂兴闲居岂独为身谋
　　五月十三俗云竹醉日种竹丛桂堂前时旧竹俱亡医俗亭亦撤去拟别搆数椽名之曰复竹
　　东园不见緑纷纷二十余年别此君健仆荷锄乘醉日老夫擕枕欲眠云逺支散处怜无恙旧记犹存愧不文拟向墙隂结低屋楣间题字是云云
　　晚晴
　　浮云自解散空中无所依草树总欣恱沃若生光辉蝼蛄似相语鹁鸠忽低飞虚庭亦何有新緑生苔衣倦来聊自释柔翰初停挥细咏栁州句千载人已非慨慕至终夕世岂惟陶韦
　　夜坐
　　伐鼛一何促击柝一何迟夜景坐来寂流萤自参差片月不常照浮云相蔽亏葛襟满凉气伏暑无炎曦坐来欲敛席微雨犹丝丝良夜岂不爱耿耿如有思出处有道在行止非人为惟应乞身后终年守茅茨
　　西山杂兴七首【效范文穆公】
　　岸头偶遇种翁为説田可免穷到熟时钱易得只愁萤火作蝗虫
　　横山西麓见山农为説山田最害侬一畞犹输粮七斗何曾囤里蓄冬舂
　　小户无田粮最悭从来户内只荒山一升旧额加三四割尽茅柴难补还
　　老农头白种山田不识山中有蕨拳苗可作葅根作粉何为忍饿度荒年
　　手持长锸背携筐日出深山斸药忙不为延年资服食卖钱买米纳官粮
　　海上风来偃緑杨城中人喜夜乘凉不知农父芸苖处只爱田间水似汤
　　雨势如倾水满塘旱田能救是髙乡明朝还用晴干好恐使低乡告水荒
　　丛桂堂前看月有感【七月十四夜】
　　广庭新甃石累累偏与秋来看月宜凉气故延今夜坐清光不负古人词小山丛桂含香待流水清苹逐歩移来岁未知谁在此西家长笛莫敎吹
　　后夜无月
　　月向圆时正好看浮云入暮故漫漫隂晴明日真难料用舍平生只自安天上无人凌倒景海东何处溢清寒虚檐不碍长松树独坐胡牀到夜防
　　为盛舜臣题山水长巻
　　城西荡双桨遥背伍胥门人家枕河住渐喜歴乡村豁然见平田农夫荷鉏去好风低嫩苗微雨洒髙树苇间多放艇栁下或扳罾锦布芰荷荡沙明鸥鹭汀鱼梁接牛宫沽酒新郭市迤逦到横塘虹桥垂四趾乱山似遮路旋转自长溪水入太湖北云生光福西扣舷唱吴歌有客中流过千载怀古心悠然欲相和香径既云没琴台亦成空山头明月上仍照馆娃宫登髙信徒劳望逺发深喟闲展图画看旧游一何类
　　次韵石田戏朱野航短视
　　石翁目如炬下见渊鱼沉么麽蝇头字夜读成书淫作诗调朱子譬如火烁金又如白日中光烛孤云隂其诗信善谑当于古人寻嗟彼盲者病遇人惟听音其病最所苦画地不及瘖虽然苦若此乐师能鼓琴朱子却差胜瞳子职自任使见素服者何曽谓青衿惟恐醉生花酒至戒满斟矻矻手所抄书巻徧词林平生临池兴墨气识浅深时复瞑焉坐雅思发孤吟要知视短者反视惟求心
　　丛桂堂前五咏
　　梅
　　冰雪难为石多縁虫所伤园丁莫医治试检郭驼方败叶频飘砌弯柯强出墙谁嫌花寂歴还解吐寒香
　　栢
　　细数先人植依稀六十年狂风莫能防撑壁尚危然日午影犹侧霜多皮更坚平生借依倚巨石幸相连
　　防
　　栎社异兹种如何身类之奇形岂天赋割剥谅非时磥磈还同瘿扶疎不是痿犹能为拂子敢负少陵诗
　　藤
　　墙倾何须附尺地幸相容但惜渠何罪髠为城旦舂纒根维石固食叶有虫攻卬首疑飞跃乘云欲化龙
　　竹
　　委巷名脩竹胡为不称名空庭秋月落短影愧诗评嫋娜因风舞蹒跚着地行仰看松百尺能结岁寒盟
　　谢石田送匏砚复次前韵
　　园官惊见瓠壷肥肯信良工自范围物在要论真与假谱亡空较是耶非出门合辙何从合逃墨归儒始是归不是痴翁多玩好平生有号更谁依
　　中秋后二夜独坐
　　不须把酒问青天秋色平分恨稍偏已觉初昬星渐宻难敎既望月长圎诗中蟋蟀依牀下江上芙蓉到槛前更有桂花香可挹垂堂独坐未成眠
　　题汤溪胡氏藏朱泽民山水大幅
　　晴云乱落长涧叠嶂秀依宻林水乐铿然自作茅堂可彻鸣琴
　　顾天锡参政以公事毕过吴中省墓复还南阳送别
　　北来一月逐賔鸿秋水方舟有便风独恋松楸忘道逺徧观禾黍乐年丰身强肯惜驱驰力地重当论保障功山薮逋民知在念相逢吴下恨匆匆
　　题王浚之茗醉庐
　　昔闻尔祖王无功曾向醉乡终日醉醉乡茫茫不可寻后世惟传醉乡记君今复作醉乡游醉处虽同游处异此间亦自有无何依旧幕天而席地聊将七椀解宿酲饮中别得真三昧茅庐睡起红日髙书信先回孟諌议陆羽卢仝接迹来仍请又新论水味不从卫武歌抑诗初筵客散多威仪无功先生安得知醉乡从来分两岐
　　叹雨中桂树
　　幽香发丛桂秋半以为期今年节序早怪尔独开迟开迟不湏较终然亦迟萎及此正开际金粟仍累累倚树日频嗅折枝戒童儿夜来风雨作毎旦无晴曦繁花总狼藉众叶共纷披此犹坎坷人发达值年衰一朝不自意忧患复干之植物尚如此人生安足悲
　　重阳前连雨续潘邠老诗四首
　　满城风雨近重阳景物萧然嬾下堂门外催租敎且去篱邉送酒唤谁尝人期稔嵗禾俱偃俗爱佳名菊未黄无限悲秋莫能记强将诗句续潘郎
　　满城风雨近重阳桂树丛深閟小堂扫地焚香聊复尔升阶拜石亦何尝壁间着色新苔緑庭下无声败叶黄莫把茱萸还徧揷老年衰鬓似冯郎
　　满城风雨近重阳録事年来筑草堂宴坐谩将茶饼阅清斋惟许菜羮尝浮空到处云头黒射地何时日脚黄溪上得鱼惊水长扁舟蓑笠见渔郎
　　满城风雨近重阳秋水浮渠緑绕堂书为贪看偏易忘药縁常饮不须尝楼髙正爱遥岑碧墙短先惊古树黄坐念昔人真自愧杨雄三世尚为郎
　　雨止后复续邠老句二首
　　满城风雨近重阳何处欢声忽閧堂酒击宿醅犹强饮饭炊新米定争尝歩临积水惊垂白坐傍明窗写硬黄老倦不能亲句读敎儿安得作贤郎
　　满城风雨近重阳倐见斜曛晚入堂病有客来难答拜食无君赐孰先尝笼收鸭脚累累白盘饤驼蹄濈濈黄一任西邻还扑枣杜诗不用赠吴郎
　　赵松雪秋江待渡临本
　　苹末风生江水响野航载客时来往白云故映丹枫明秋色满前谁独赏江头待渡心不忙日落髙人犹偃仰负薪只恐到家迟隔岸樵夫岂吾党妙句穷搜入杳冥诗成似作推敲状此图旧出松雪翁百年模写将无同纷纷眞赝何足论堂上依然攒数峰
　　南唐王齐翰剔耳图【后有东坡防语载王晋卿耳聋事】
　　防毫细染王良史玉手亲收黄保仪剔耳不妨闲释巻撚髭全胜苦防诗危言自足惊都尉善戏何须及帝姬写入志林传后代眉山此段事尤奇
　　文宗儒以重九独饮用东坡古来四事巧相违之句续成一诗见示偶夜过宗儒北庄乘月而归因次韵以复
　　古来四事巧相违近拟田家置短扉学圃敢夸今日是开尊未觉老年非岸头轧轧挑禾去树里荧荧乞火归明月满窗仍列岫主人堪比谢晖
　　为史太守题画
　　青山岧嶤环洛下洛人尽是看山者史侯早作甲科人只踏京尘跨骢马昨分符竹到苏州夙夜常懐民社忧吴山西望亦不俗日坐黄堂无暇游是谁写入丈缣里白云移来露其趾乔林深处着茅庐黄髪髙人多寿祉惟昔乡人白乐天当时游赏亦称贤请侯暂辍一日事却按画图还泛船












　　家藏集巻二十一
　　钦定四库全书
　　家藏集巻二十二
　　明　吴寛　撰
　　诗四十六首
　　题华东湖作族侄女冬娘死节传后
　　江淮兵变到中吴死节多从女丈夫独有冬娘名姓着一篇家传頼东湖
　　题王孟端赠赵定轩墨竹二首
　　凤凰池上掌丝纶余兴依然见墨痕戏写一枝何处赠吴门相见赵王孙
　　秋风欲动觉萧萧万木空怜叶自凋见説舍人髙致好一枝惟许换吹箫
　　题柯敬仲博士墨竹【上有虞道园诗】
　　奎章阁下鉴书时书法翛然见竹枝碧玉渐髙应解箨倩谁深刻道园诗
　　赵松雪溪山秋霁图临本为奎侄题
　　碧山争秀扫蛾眉故着丹枫防染之松雪斋中人不见后人犹解学王维
　　挑鼻图
　　昨见剔耳人今见挑鼻者莫言人道我有我自打
　　春溪聚禽图
　　春溪逺发春山中一夜好雨溪流通緑波泛涨无际但见桃花千树红鸳鸯鸂何容与散乱中流锦为羽仓庚独似避游人去踏花枝落红雨草深哺子芳洲晴叶暗仍闻求友声展图便有防心处放棹欲作春溪行裳缟衣彼何者为恋髙松倚平野莫论鸿鹄志安知名字俱标在埤雅
　　题陈季昭画
　　金昌亭侧旧楼居索画人来坐不虚谁信髙年笔犹健案头临画似临书
　　题范文正公书伯夷颂后
　　乡先正范魏公楷书韩子伯夷颂宋元以来题咏甚多然奸桧亦厠其间有韩范不时有此心谁与论之句是可笑也寛旧观此巻今再从公裔孙从规借观焚香再拜谨题其后
　　西望天平万石林凛然生气到于今名文有托幽光显余事能传楷法深义士若微眞接迹名臣虽有莫论心歳寒堂里千年物敢作寻常翰墨临
　　题西阊吴子润制刻丝夀图
