<!-- { "loadSidebar": true } -->
　　茂徳休行曰袁满来太尉公之孙司徒公之子逸才淑姿实天所授聪逺通敏越龀在阙明习易学从诲如流百家众氏遇目能识事不再举问一及三具始知终情性周备夙有竒节孝智所生顺而不骄笃友兄弟和而无忿气决泉逹无所凝滞虽冠带之中士校材考行无以加焉允公族之殊异国家之辅佐众律其器士嘉其良虽则童稚令闻芬芳降生不永年十有五四月壬寅遭疾而卒既苖而不穗凋殒华英呜呼悲夫乃假碑旌于墓表嗟其伤矣惟以告哀
　　童防胡根碑铭
　　故陈留太守胡君子曰根字仲原生有嘉表防而克才角犀丰盈光润玉顔聪明敏惠好问早识言语所及智思所生虽成人之徳无以加焉禀命不长夙罹凶灾年七岁建宁二年遭疾夭逝慈母悼痛昆娣孔懐感襁褓之亲爱怜国城之乖离乃权宜就封二祖墓侧亲属李陶等相与追慕先君悲悼遗嗣树碑刋辞以慰哀思辞曰
　　于惟仲原应气淑灵实有令仪而气如莹明之之性与体俱生闻言斯识覩物知名传者太勤受诲则成柔和顺美与人靡争忿不怨怼喜不骄盈当受福永为光为荣如何昊天降此短龄惜繁华之方晔兮望严霜而凋零嗟童孺之夭逝兮伤慈母之肝情从皇祖乎灵兆兮庶神魄之斯宁哀惨戚以流涕兮念汚轸之不呈顾永懐于不朽兮乃托辞于斯铭
　　司空袁逢碑【此下至夷齐碑集并不载】
　　凡所临君明而先觉故能教不肃而化成政不严而事治其惠和也晏晏然其博大也洋洋焉信可谓兼三才而该刚柔无射于人斯矣铭曰
　　天鉴有汉赐兹世辅显允厥徳昭休序峩峩雍宫礼乐备举穆穆天子孝敬允叙降拜屏着奉馈西序威仪聿修化溢区宇乃尹京邑惣齐禁旅
　　司空房桢碑铭
　　公言非法度不出于口行非至公不萌于心治身则伯夷之洁也俭啬则季文之约也尽忠则史鱼之直也刚平则山甫之励也惣兹四徳式是百辟夙夜匪懈以事一人枉丝髪树私恩不为也讨无礼当彊御弗避也是以功隆名显在世孤特不获恺悌寛厚之誉享年垂老至于积世门无立车堂无宴客衣不变裁食不兼味虽易之贞厉诗之羔羊无以加也明明在公实惟房后诞应正徳式作汉辅邪慝是仇直亮是与刚则不吐柔则不茹媚兹天子以靖土宇
　　荆州刺史庾侯碑
　　君资天地之正气含太极之纯精明絜鲜于白珪贞操厉乎寒松视鉴出于自然英风发乎天骨事亲以孝则行侔于曽闵结交以信则契明于黄石温温然裕虚引落落然髙风起世信荆山之良宝灵川之明珠也爰在弱冠英风固以扬于四海矣拜为荆州刺史杖冲静以临民施仁义以接物恩惠着于万里诚信畅于殊俗由是抚乱以治绥扰以静也帝嘉其功锡以车服方将扫除寇逆清一宇宙廓天步之艰难宁陵夷之屯否
　　翟先生碑
　　世以仁义为质学问为业爰暨先生固天纵徳应运立言继期五百实行形于州里明哲与圣合契该通五经洗洞坟籍为万里之塲圃九隩之林泽挹之若江湖仰之若华光焉测之则无源汪汪焉酌之则不竭可谓生民之英者已国失元博学失表式凡百搢绅哀矣泣血人百身匪云云来复于是郷党乃相与登光山伐石而勒铭曰
　　邈矣先生厥徳孔真腹心道深髙入神王锡三命观国之賔其树富贵忽若浮云既不降志亦不辱身【并艺文类聚】
　　杨复卑【北堂书抄】
　　文学之徒拥书抱籍自逺而至禀采丰华斟酌洪流者雍雍焉訚訚焉
　　贞定直父碑
　　其接友也审辨真伪明于知人度终始而后交情不疎而貌亲
　　蔡携碑【后汉书注】
　　携字叔业有周之胄昔蔡叔没成王命其子仲使践诸矦之位以国氏姓君其后也君曽祖父勲哀帝时以孝亷为长安郡长及君之身增修厥徳顺帝时以司空髙弟迁新蔡长年七十九卒长子棱字伯直处俗孤党不协于时垂翼华髪人爵不升年五十三卒谥法曰清白守节曰贞纯行不差曰定
　　伯夷叔齐碑【此载后汉书五行志后载艺文盖前为序后为铭或颂总一碑也】
　　熹平五年天下大旱祷请名山求获荅应时处士平阳苏腾字成梦陟首阳有神马之使在道明觉而思之以其梦陟状上闻天子开三府请雨使者与郡县户曹掾吏登山升祠手书要曰君况我圣主以洪泽之福天寻兴云即降甘雨也
　　惟君之质体清良兮昔在殷姬忠孝彰兮委国捐爵諌国【阙】兮讥武伐纣欲喻匡兮时不可救歴运苍兮追念先侯受命皇兮【阙四字】　　忧懐感兮虽没不朽名字芳兮
　　京兆尹樊徳云碑铭
　　于显哲尹诞徳孔彰膺帝休命谓笃不忘爰纳忠式规悟圣皇钦崇园邑大孝允光九命车服昭示采章轩轺四牡承祀蒸尝多士时贡徭役永息道路孔夷民清险棘同体诸旧兆氓防福惠垂无疆守以罔极
　　汉交趾都尉胡夫人黄氏神诰
　　夫人江陵黄氏之季女字曰列嬴其先出自伯翳别封于黄以国氏焉髙祖父汝南太守曽祖父延城大尹祖父番禺令父以主簿常证太守事奉明君以立臣节汉南之士以为美谈初都尉君娶于故豫州刺史即黄君之姊生太傅安乐侯广及巻令康而卒继室以夫人生童纪未龀而夭夫人懐圣善之姿韬慈母之仁抚育二孤导以义方思齐先姑神罔时恫故能迄用有成诞膺繁祉广歴五卿七公再封之禄康亦由孝亷宰牧二城九鼎之义夫人是享爰暨稚孙更仕三宫或典百里或作虎臣银艾貂蝉近侍显尊受兹介福于我夫人自郡尉仕于京师及广兄弟式叙汉朝夫人居京师六十有余载其乗辂执贽朝皇后采柔桑于蚕宫手三盆于茧馆者盖三十年上有帝室宠光之休下有堂宇斤斤之祚心耽其荣体安其逺图长虑虑用遗旧居欲留此焉康寜之时亟以为言太夫人年九十一建宁二年薨于太傅府是月辛酉公之季子陈留太守硕卒于洛阳左池里舍公衔哀悼祗慎其属遵奉遗意不敢失坠乃俾元孙显咨度羣儒以考其衷佥曰昔帝舜没于苍梧殡于虞郊二妃薨于江湘不即兆于九疑延陵季子实惟吴人长子道终卜葬嬴博夫遭时而制不逺迁徙魂气所之不系丘垅帝舜以之神罔时怨季札以之仲尼嘉焉鍳帝籍之髙论综精灵之幽情稽先人之遐迹顺母氏之所寜兹事体通而义同允不可替于是公乃为辞昭告先考然后卜定宅兆筮悉从遂营窀穸之事举封树之礼十月既望粤翌日已酉葬我夫人黄氏及陈留太守硕于此髙原雒阳东界闗亭之阿天子使中常侍谒者李纳吊且送葬持赙钱二十万布二百疋再以中牢祠羣后毕防荣哀孔备于时济阳故吏旧民中常侍勾阳于肃等二十三人思应慕化推本议铭着斯碑石俾诸昆裔瞻仰以知礼之用是为神语乃申颂曰于穆夫人家邦之媛昔在嬴代黄国氏建至于近祖亦降于汉天祚明徳福禄流衍既作母仪履信思顺登夀耄耋用永蕃娈子孙以仁追稽先典厝兹洛濵齐迹湘灵配名古人休矣耀光千亿斯年
　　太傅安乐侯胡公夫人灵表
　　夫人编县旧族章氏之长女也字曰显章令仪小心秉操塞渊仁孝婉顺率礼无遗体季兰之姿蹈思齐之迹永初二年年十有五爰初来嫁诞成家道仰奉慈姑竭欢致敬俯诲膝下化导周悉至徳修于几微徽音畅于神明故能叅姙姒之功兼生人之荣朝春路寝赞桑蚕宫光宠有祭祭服有珫前后奉斯礼者三十余载夫人生五男长曰整伯齐次曰千亿叔韡次曰宁穉威次曰硕季叡伯仲各未加冠遭厉气同时夭折叔上郡孝亷季更歴州宁举茂才叶令京令为议郎季以髙第为侍御史諌议大夫侍中虎贲中郎将陈留太守皆早即世夫人哀悼劬悴由是被疾遭太夫人忧笃年七十七建宁三年薨夫人之存也契濶中馈婉恋供养依生奉仁绍述雅意其闰月附于太夫人窀穸于兹地魂而有灵钦明定省神心欣焉其实宁之元女金盈追慕永思防怛罔极遂及斯表防着坚珉颂曰
　　悲母氏之不永懐殷恤以摧伤惟子道之无穷惜闻诲之未央庶黄耉以期頥胡委我以夙防恒思心以激切亦割肝以絶膓昔先圣之遗辞言仁者其夀长嗟母氏之忧患体恺悌以慈良失延年之报祐独何弃于穹苍日月忽以将暮抱长结以含愁寻修念于在昔原疾病之所由遭元子之弱夭心伤悴以自忧暨叔季之殒终哀情结以弥绸皇姑没而中感遂大渐兮速流疾焰焰而日遘气防防以长浮销精魂以遐翔曾不可乎援留尔乃顺防于继存意于不违爰袝灵于皇姑尚魂魄之有依潜幽室之黯漠惜昭明之景辉一徃超以末及倾徂邈其弥迟顾新庙以累欷伏几筵而増悲嗟既逝之益逺悠悠而莫追
　　司徒袁公夫人马氏碑铭
　　维光和七年司徒袁公夫人马氏薨其十一月葬哀子懿逹仁逹衔恤哀痛靡所写怀乃撰録母氏之徳履示公之门人覩丈感义采石于南山谘之羣儒假贞石以书焉夫人右扶风平陵人也曽祖中水侯祖将作大匠考南郡太守中水侯弟伏波将军女在淑媛作合孝明诞生孝章婚姻帝室世为名族夫人生应灵和徳精性妙角犀丰盈实有伟表温慈惠爱愼而寡言防从师氏四礼之教早逹窈窕徳象之仪及笄求匹明哲供治妇业孝敬婉娈毕力中馈后生仰则以为谋宪自公历据王官至宰相夫人营克家道扶翼政事聪明达乎中外隠括及乎无方不出其机化导宣畅童子无骄逸之尤妇妾无舍力之愆故能穷生人之光宠获福禄之丰报朝春政于王室穷桑茧于蚕宫春秋六十有三寝疾不永懿等追想定省寻思髣髴哀穷念极不知所裁乃申辞曰
　　于穆母氏其徳孔休思齐先始百行聿修宣慈惠和恩泽并周义方之训如川之流俾我小子防昩以滮不享遐年以永春秋徃而不返潜沦大幽呜呼哀哉几筵虚设帏帐空陈品物犹在不见其人魂气飘飖焉所安神兄弟何依姊妺何亲号咷忉怛曽不我闻吁嗟上天何辜而然伤逝不续徃者不旋
　　议郎胡公夫人哀赞
　　议郎夫人赵氏字曰永姜允有令徳秉心塞渊舒详闲雅仪节孔备女师四典窈窕徳象罔不习熟以供妇道议郎早世检诲防孤义方以导其性中禁以闲其情孤颢俭节用免咎悔少辟侍中袭先公之爵以议郎出为济隂太守是时夫人寝疾未薨而国家方有荣阳冦贼震惊帝师简选州辟授任进卫不得辞王命亲医药夫人乃自矜精禀气力俛起若愈以劝遣颢到官月余所疾暴盛春秋五十八中平四年薨于京师颢有剖符之寄偪于国典疾笃不得顾亲増感气絶不能自宥慎终之事阙焉永废虽不毁以随没亦困悴而伤懐知我如此不如勿生号咷告哀以乞骸骨逾年然后获听追惟考君存时之命迎棺旧土同穴此城孤心摧割靡所底念仰瞻二亲或有神诰灵表之文敢曰亮闇叙我忧痛作哀赞书之于碑
　　愍予小子夙罹孔艰严考殒没我在龆年母氏鞠育载矜载怜殷斯勤斯慈爱备存匪惟骄之范我轨度教诲严肃昭示好恶俾我克类畏威忌怒用免咎悔践继先祖即爵其土二将是临与帝剖符守于济隂夫人寝疾荣此宠休疾用欢痊翊日斯瘳将征将迈从养陶丘景命徂逝不愍少留疾大渐以危亟兮精防防而浸衰逼王职于宪典兮子孙忽以替违目不临此气絶兮手不亲夫含饭陈衣衾而不省兮合绠棺而不见昔予考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮増哀黄垆宻而无间兮出入閴其无门舁柩在兹兮不知魂景之所存悼孤衷之不遂兮思情憭以伤肝幽情沦于后坤兮情哀逹乎昊干
