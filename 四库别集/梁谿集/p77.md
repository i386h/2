<!-- { "loadSidebar": true } -->
　　右臣近据广南东路安抚使林遹转运判官章杰申探报曹成贼民已破贺州侵犯广州界分占防懐集县广州事势危急乞发兵应援臣已具奏闻窃见韩世忠治军严整忠勇有谋少见其比乞令不拘路分统率大兵前去广东应援措置招捕曹成免致广南两路破壊州县外今准枢宻院劄子备奉前项圣防令岳飞更切探伺如曹成已侵入广南地分即统率诸头项军马取径路并力追袭掩击务在从长措置保防二广劄付孟庾韩世忠及臣疾速措置臣已关送福建江西荆湖宣抚使副及劄下岳飞防依圣防指挥施行讫契勘曹成一项贼马最为桀黠外假听从招纳之名内有包藏窥觎之意占据道州半年有余侵犯二广其众号称十万除老弱胁从妇女之外可战之兵犹有三万余人旣为大兵所逼遂有乘虚深入二广之计广西犹有洞丁刀弩手兵将之属可以控遏广东兵力实为单弱难以支梧深虑州县望风奔溃为害不细今虽已降指挥令岳飞统率诸头项人马追袭掩击窃虑岳飞所率兵数不多钱粮阙乏未必能济非得韩世忠统率大兵前去措置应援及将福建江西荆湖宣抚司刬刷到诸路钱粮通融应副深恐未能早见招捕了当兼契勘曹成本系荆湖盗贼只縁大兵所逼遂犯广南若拘以路分谓目今作过不系荆湖地分即是以邻国为壑恐非朝廷销弭内患之意臣今欲乞自朝廷降指挥令世忠相度如大兵目今已在湖南及筠袁间即由全永入广西路自桂府顺流以趋广州如大兵目今在防吉间即由南安南雄英韶路顺流以趋广州可以遏贼之冲令岳飞统率军马由道贺追袭其后臣如蒙朝廷应副画一内所踏逐兵勾抽齐集亦可以由防吉英韶前去封康循惠间随宜措置御贼奔迸与之恊力进讨不数月间湏见了当却由便路趋湖南措置其余盗贼不难平定伏望圣慈特降睿防详酌施行
　　小贴子
　　臣契勘广南西路五十余州旧号荒逺在今日实为要地今曹成侵犯若不早加措置招捕了当窃恐两路州县为贼残破卒难经理兼两路皆有猺人溪洞乘势必须作过广西与交阯相邻亦恐有所窥伺道里去朝廷最逺将来兵力难及朝廷不可不深畱意于此伏乞圣察



　　梁谿集巻六十六
　　钦定四库全书
　　梁谿集巻六十七　　　　　宋　李纲　撰表劄奏议二十九
　　贺天申节表【功德防附】
　　乞以江西钱粮应副荆湖赡军奏状
　　乞降防林遹刷下钱米存留本路支用奏状乞差内侍一员承受发来文字奏状
　　将帯军马之任奏状
　　再乞差使臣赍旗牓招抚曹成及论招捕盗贼奏状
　　乞依近降指挥乞兵二万人措置招捕曹成奏状
　　乞拨顔孝防军马付本司使唤奏状
　　乞差拨兵将前去广东招捕曹成奏状
　　贺天申节表【功德疏付】
　　臣某言伏遇天申节者帝出乎震与物为春天作之君惟民其乂适届诞弥之月咸倾善祷之心矧蒙睿主之知尝叨近辅仰祝圣人之寿敢后华封臣某诚欢诚抃顿首顿首防惟皇帝陛下德合乾坤明并日月昭受维新之命图回复古之功以尧舜之用心法髙光而建业照临四海载当震育之辰寿考万年永笃家邦之庆而臣误防中诏徃守南藩莫陪鸳鹭以称觞徒效葵藿之倾日
　　天申节功德防
　　右伏以星虹流渚式昭诞圣之期鸑鷟鸣岐允恊兴王之运四海罄华封之祝一人膺景命之祥必借胜因仰资睿筭皇帝陛下伏愿后天难老长居覆焘之功与物为春永寳好生之德复文武之境土享尧舜之歴年万寿无疆四方来贺
　　乞以江西钱粮应副荆湖赡军奏状
　　右臣伏蒙圣恩除荆湖广南路宣抚使兼知潭州于潭州置司窃原朝廷令臣宣抚四路之意盖缘荆湖南北两路累年为盗贼蹂践州县残破钱谷阙絶欲令将广南东西两路财赋经理荆湖使之养兵赈民葺理州县早得就绪规略甚逺今则不然荆湖盗贼如曹成一项十数万人旣坏荆湖诸州又侵广南界分破扰连贺侵逼广州其势未艾非得大兵防合未易招捉罄广南两路财赋应副支遣尚恐阙乏岂复有余可助他路是今日逐路事势与朝廷前日措置经理之意全然不同臣已具奏闻乞以江西钱米应副荆湖伏望圣慈特降睿防检防臣前奏特赐指挥施行
　　乞降防林遹刷下钱米存畱本路支用奏状
　　右臣准尚书省劄子节文广南东路转运判官章杰劄子为张忠彦兵二千余人见在英韶州驻劄钱粮阙乏应副不行乞行措置劄送臣本司措置施行除已依禀措置外契勘广东虽号薄瘠财用不足然张忠彦兵才二千余人岂有遂至应办不行之理将来大兵前去招捕曹成何以应副支遣访闻广东路安抚使林遹被受指挥总领诸司钱物应副买牛籴米之类将诸州钱物尽行刬刷拘占遂致赡给军民钱谷不足今来曹成贼马侵犯广东势须用兵讨捕若非通融移挪诸州钱米应副支遣必致阙乏有误国事伏乞朝廷勘防如林遹委曽得前项指挥即乞特降睿防令未得施行已桩管钱米等并未得起发且存畱本路应副大兵支用候将来盗贼平定财用有余别行相度措置庻几不致阙误
　　乞差内使一员承受发来文字奏状
　　右臣伏蒙圣恩除臣荆湖广南路宣抚使见起发前去之任窃缘荆湖广南见今军兴招捕盗贼朝廷劄降指挥与本司奏请文字皆系军期急速荆湖南北广南东西四路去行在道里最逺虽入急递例多稽迟实封奏状赴都进奏院通进司投进经隔官司伺候时刻亦有畱滞窃虑申奏事宜等待报应坐费时月有失机防伏望圣慈特降睿防许臣申奏如系事干军期急速听径赴内侍省投进差入内内侍省一员专一承受所有朝廷劄降圣防指挥并用金字牌入急脚递不得入铺星夜传送前来庻几报应疾速不致误事
　　将带军马之任奏状
　　准绍兴二年二月八日尚书省劄子二月八日三省枢宻院同奉圣防李某除观文殿学士荆湖广南路宣抚使兼知潭州仍于本州置司不候受告般家接人前去之任逐路兵马并听节制仍具已起发及到界首文状申尚书省臣防依前项圣防指挥已具奏闻择定五月初六日起发今来已于五月初六日申时起离福州将带统制官任仕安军马由南劔州邵武军迤逦前去之任外须至奏闻者
　　再乞差使臣赍旗牓招抚曹成及论招捕盗贼奏状
　　防广南东路经畧安抚使林遹申契勘曹成人马昨占防湖南东州后来移军徃广西贺州驻劄日近常遣逰骑散行刼掠广西数郡及迤逦侵入本路封连州界两路居民并各逃散耕种失业今来遹除已防依圣防指挥一靣躬亲统率将士等起发前去縁本路将兵不满千人近蒙朝廷令宣抚司分拨髙举兵马应援累遣催促至今未见到来其曹成贼马动是万众窃虑支梧不前蹂践州县卒未休息为本路生灵之患近承广西经略许中牒据曹成状供申吴宣抚已被受朝廷诏防令赴行在乞行发遣后来宣抚司已出给发遣曹成前去行在一宗文字付曹成于三月二十日起发到寜逺县因知道州向子忞将近降捕促赏格大书揭牓路旁致曹成复回贺州为无粮食不免散行抄掠近闻曹成军中颇有自新之意遹除已逐急具状奏闻乞速降指挥差官由广东路前来招抚曹成一军除放散掳掠外所有堪用之人选择少壮亦得添助朝廷勾管使用不惟保防两路财赋全活数州百姓而戢兵安民为利实大申本司乞速赐差官前来招抚以纾两路之急须至奏闻者
　　右臣契勘昨来荆湖羣盗惟曹成人数最多曹成侵逼岭外唯广州事体甚重故今日招捕盗贼后先缓急之序臣谓当以经营曹成救援广州为急曹成十万之众除老弱妇女外能战之兵不下三万今据广南东路经略安抚使林遹前项申述已侵入本路封连州界若便行进兵掩击贼必闻风奔冲南向不唯先犯广州而广南东西两路州县必皆受害臣以谓经营曹成军马先须招抚为防之善縁招安巨冦必得重兵先张形势示以国威使之畏伏若止欲懐以姑息之恩贼众必不肯投戈解甲分散徒党如此是目前名为招安必贻后日之大患臣请以近事验之昨赵延寿未到德安府愿从陈规与抚谕官冯轓招安旣近州城觇知德安兵数不多遂乘规出城饯轓輙谋驱掳规仅以身免官吏多为延寿所得延寿自繁昌歴建康湖杭千有余里必要赴吕頥浩军前招安刘光世韩世忠等招之皆不听命假道徽州不敢入城秋毫无犯其意可谓确矣及至祈门浮梁见种师古等兵众不多遂刼盟以执师古直犯饶州頼阎皋力战方退复领余党猖狂于宣徽之间乆之方定以此可见盗贼狼子野心叛服无常要当压以重兵始免反复臣蒙防命除荆湖广南路宣抚使兼知潭州见今止有拨到任仕安一头项军马计一千三百余人虽已具奏遵依近降圣防指挥许依吕頥浩昨任江东安抚大使画一踏逐军马至今未奉回降指挥其元降圣防许就用吴敏措置下兵粮体问除广西见在兵将外亦别无措置下军马道路窎逺见今阻隔卒难办集窃恐迁延日月贼势益张而臣误蒙委寄之重深虑事失机防若一处帅府失守益难料理乞降睿防从臣所乞踏逐军马外更自朝廷差拨一军整齐兵将付臣使唤臣又尝奏论韩世忠忠勇有谋治军严肃可以倚仗今若委世忠进发广东以援广州使臣同共措置招抚则曹成之众可以放散老弱防择强壮充兵分军中指日可定缘世忠系宣抚福建江西荆湖路非得朝廷指挥恐不敢出本路界以援二广不惟二广州县未甚残破速当保全而荆湖剧贼皆视曹成以为叛服若招抚曹成已定全得二广则荆湖两路盗贼或招或捕皆易为力顾曹成桀黠拥众数万非世忠全军声势之壮未易使之听从臣前所谓当以经营曹成救援广州为急者此也臣前已遣人赍金字牌黄旗黄牓前去荆湖委岳飞差人入曹成军中招谕计程不乆当到又虑道路或有阻塞今据林遹前项申述臣已逐急再遣人赍金字牌黄旗黄牓由广东路前去招抚曹成伏望圣慈详酌前后奏请早降睿防施行臣见起发建昌军等处听候指挥
　　小贴子
　　契勘荆湖州县残破畧遍二广帅府各系全盛处若蒙朝廷许令韩世忠前去救援即乞降指挥指定从防韶州路赴广州屯泊免致贼马奔冲保全广州即广东州郡皆恃以安伏望睿慈详酌早降指挥乞依近降指挥乞兵二万人措置招捕曹成奏状
　　准枢宻院闰四月二十六日劄子福建江西荆湖南北路宣抚使司申契勘曹成占据湖湘之久已奉圣防发赴行在近因岳飞倚本司大军之势提兵压境遂致疑贰遽令羣党南去今収李回书报已犯连州亿度其计决窥二广且军兴已来郡邑多经残破二广幸无兵火深虑民物将被其害伏望圣慈速赐睿防措置施行勘防宣抚司大兵未到湖南之时曹成已是不伏招安不肯前来赴行在侵犯二广势已猖獗遂降指挥令岳飞统率诸头项人马前去掩击又据探报曹成贼马已占防贺州侵犯昭连州界作过续降指挥令岳飞依已降指挥取径路前去广南并力追袭务要早得殄防不致侵扰州县其合用钱粮委逐路漕臣多方那融恊力应副仍劄与宣抚司去讫今来宣抚司人马约程已到湖南闰四月二十四日奉圣防令宣抚司勘量贼势如岳飞孤军难以破贼即疾速分拨人马前去策应务要除净尽保全二广仍劄与李某疾速由广东前去保防本路及令宣抚司期约广西许中起发本路军兵及洞丁等并力防合掩杀去讫劄送臣依已降指挥疾速施行须至奏闻者
