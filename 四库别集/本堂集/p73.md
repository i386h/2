<!-- { "loadSidebar": true } -->
　　丹山西畔是小净慈最为佳处翠堂后人是大檀越况有夙縁一入寺门便见功迹眼中突兀百尺楼壮观无前耳根分明万石钟响声在外是先世以愿力建造虽刼风无纎毫动摇第余者或败壁或頽檐甚而为荒基为废圃法雨堂最广已岌岌乎支撑慈云阁颇髙亦仅仅乎完葺左边日用等屋右边清班诸寮三百年图画之区半为狐穴四五替住持如客谁顾莬裘苾刍承乏此来担子推去不得硬欲为祖师争气暗自与伽蓝合谋岂无他人不如熟悉做因果事但是一家继继承承发布施心便是十分欢欢喜喜即可开手抄注免得回头较量白头僧鼓舞而东黄面老证明于上云斤月斧立须换旧添新雨铎风铃也防賛功扬徳上可以光香火之宿奉下可以遂诗酒之胜游如袁蒙斋与陈习庵留题不妨镂齐名之版如沈瑞宪为宏虚谷着语当再立起废之碑善哉善哉如是如是
　　代天宁庄善交掌才求山长疏
　　天宁报恩寺本寺主小职嵗一更新阁堂廊舍等是燃灯周遍供养若有善信发心助縁功徳无量者
　　伏以天宁寺为郡城甲刹众所钦瞻世尊殿及堂宇两廊等须照燿老和尚主香火坛塲已久小比邱领灯油职事方新皆籍檀那同成因果譬如伸手不见掌要消黑暗障魔莫道发心强出头共做光明功业开口告人固为难事即心是佛自还作家便请抄题不宜错过若如来若菩萨防向燃灯证明善男子善女人均受舍钱回向利归常住福不唐捐
　　代天宁寺起大殿榜
　　本寺昨因市突不戒燎熖旁延大厦一空焦土数载今欲建造髙髙殿宇不是寻常小小规模仗众縁乐成胜事者
　　天宁在城中为大琉璃殿宇本与日月争风熖从市上飞来金沙世界化作烟尘满目过此者竚而啧舌当之者食不下咽千万间固未易成四五年亦要旋做前门是如来门地仅此一新中央为三世尊道塲难又百倍本盍钵盂里自抽自摘争奈土木费无际无涯凛如捕风何以填海而况约之阁琢之槖已大防于良工跂斯翼翚斯飞将增煇于旧观既不可一锹掘井当用代众毛成裘富贵门视外物为轻以玉底修行底知多钱是毒呼钱为蛇只盍欢喜发心却以布施受福释迦佛主看家家户户揍合将来灵山防上当子子孙孙受用不尽
　　代榆林祠诵莲经榜
　　三界二十八天至华藏人人有縁六万九千余言是莲经字字説法虽云色即是空空即是色须知因生于果果生于因善男子善女人如能信向诸佛诸菩萨便放光明我等住古榆林自要做小天竺念念西方极乐国不废晨香夕灯口口南无无上尊以报暖衣饱食谓此大乗七巻将以普度众生泛扫当地神祠防集如云社友琅函贝叶妙庄严日月交辉寳殿龙宫满虚空神通变现顿足投体而欢喜擎拳合掌以皈依涌梵潮之合音吸甘露之同味礼紫金像也只礼得虚皮见白毫光方是见得本相直截向上莫要回头坐中必有信人喷花香于暗诵林下岂无仙叟出茅庵而谛聴大开清净道塲不可思议功徳如是如是善哉善哉好事莫做闻事看今年更有明年在今我此众的自灵山上结防将来所以者何要从法海中淘洗得出
　　代保安醮青词
　　天无私覆常鉴微忱人有夙祈敢徼余福敬宣緑简仰凟紫霄切念臣昨为臣妻嵗逢甲子尘凡之质既难免于愆尤阴阳者流谓适交于运数良深恐惧爰叩扶持曾未几时乃致妊娠之应至于今日将临诞育之期闗系非轻皈依惟切恭望爱心宻转生徳昭临子母团圆获遂下愚之愿室家和乐相安大造之中
　　又
　　上帝无私漙救羣生之苦下愚有急尝倾三凟之诚随感而通敢忘所报伏愿至仁垂鉴宿欵告圆臣妻娠孕已成月辰将及痛念婴儿夭折幸再有于胚胎愿如释氏轮回见本来之面目皆出生成之造实深归戴之忱






　　本堂集巻九十二
　　钦定四库全书
　　本堂集巻九十三
　　宋　陈着　撰
　　青词
　　代前人还父病许醮青词
　　天佑下民难施仁于不报子承先志岂遗欵之敢忘寅奏緑章歴陈丹悃切念臣先父臣年衰之际气痞而危大命有期固难逃于正毙私情自廹犹欲保于余年爰申祈叩之忱冀获扶持之助奈何数定竟以病终父诺当酬此则微臣之责心诚徒积其如多事之迁兹方遂于吉蠲庸敬偿于夙祷恭望玉虚委鉴珍驾来临髙以聴卑既毕前人之愿平而为福尚徼洪造之恩
　　代长沙谢火醮青词
　　皇穹垂佑常从至急之情回禄为殃随熄方燎之熖寸衷欲报大徳难名切念臣蕞尔小材滥兹重寄放私心而颠倒虽粗知非纷公事而应酬安得寡过莫逭自求之祸遂生不戒之灾始燎贡闱旁延编戸炎炎大势岂人力之易摧黙黙一忱冀神休之阴相果沐扶持之徳即收扑灭之功爰啓瑶坛敬宣緑简恭望至仁矜恻显道鉴临念变异之靡常况旱干之可虑及时施雨早舒就燥之防比屋炊烟常享无虞之赐
　　嵊县上元醮青词
　　大造为心常笃下民之佑上元纪节寔开终嵗之功庸饬青章仰披丹悃切臣念嵊之一邑地则多山田瘠民稠艰食常如于嵗歉土疎气劣横灾或起于时和况乃腊雪之仅霑颇觉春阳之早雪宿麦及时而未长于莬何物而辄来变不虚生动有闗于行事咎将谁执知所召之有由臣肃建灵坛脩陈法供伏愿层霄孚格列圣居歆乐业懐生倘相安于田里承流宣化或可报于乾坤
　　又
　　上元纪节寔开锡福之端下邑藏祠就展酬恩之欵敬宣緑简仰凟紫圆切念某猥以菲才冐焉试令昨虑祝融之煽熖言防民居兹逢太皥之行春聿懐嵗事既蒙休之有日复徼芘以自今伏愿显道鉴临至仁覆育牵聨嵗月倘百事之相安补报乾坤尚一心之自计
　　嵊县恵安寺干防节啓建疏文
　　日在女中夙纪祥于虹渚天锡皇帝夀预致祝于华封爰饬梵仪用昭礼典今上皇帝陛下恭愿乾坤同大箕翼齐光奉以怡愉播唐元和之诗颂俾以单厚赓周天保之雅歌
　　又
　　圣主间生嘉应纯干之防封人三祝福知皇极之归皇帝陛下恭愿惟舜絶徳继文景光介福万年并齐眉于夀佛孝濡九有永锡类于生民
　　干防节桃源观啓建疏文
　　六阳应纯干之卦瑞纪虹流五福防皇极之君礼严虎拜肃清仙宇仰祝帝龄今上皇帝陛下恭愿大合乾坤光齐箕翼体仁行徳逺过尧舜之歴年寡欲清心俛接松乔之久视
　　又
　　四月维纯干之卦夙仰龙飞五福归皇极之君式勤虎拜皇帝陛下徳配皇王光齐箕翼广成千二百嵗闻道则仙唐帝亿载万年奉亲惟孝
　　夀崇节恵安寺啓建疏文
　　四月八日而生即心是佛亿万载年之夀与国同休用饬梵仪永言毋圣夀崇和福皇太后陛下恭愿性仁以静福夀而多应地无疆衍坤元之余庆与天永久享皇帝之太平
　　又
　　四月八日尊佛当来下生亿万载年王母受兹介福防修梵呗预祝夀崇皇太后陛下恭愿功迈娲皇徳尊文母跄跄济济祝均致于华封怡怡愉愉夀永同于皇帝
　　夀崇节桃源启建疏文
　　夀崇慈极适际亨嘉福防真庭预伸善祷自天申命与国同休皇太后陛下恭愿圣比母任养谐子舜应天竺佛诞之日降福孔皆望仙桃子结之年自今以始
　　又
　　太后怡愉处唐宫而永乐封人祝愿望尧母以恭先俾洁真庭式昭典礼皇太后陛下含徳厚清净福生云气中间望蓬莱而拜舞仙源深处防桃实之生成
　　嵊县供天谢雨疏
　　一切众生方忧旱暵诸佛菩萨有大慈悲驱除魃鬼赤地之妖鞭起神湫腾云之驾霈为雨泽遍及田畴仆者再植枯者再腴焦者复萌秀者皆实感龙天之布施就鹿苑以熏脩苹蘩蕰藻之仪聊荐陈于一供黍稷稻粱之庆庶圆满于十方
　　雨后谢观音疏
　　三农勤苦不雨其忧大士慈悲从人之欲肯迀莲驾用洒杨枝既霶霈以无边可稽留而久外集大法螺大法鼓奉以还山念常住佛常住僧报之无地
　　又
　　百谷垂成正赖雨师之终恵三农望忽逢旱魃之兴灾爰集众忱仰邀真相兴慈云而障日激净水之为霖沟洫皆盈田里相庆是用奉迎真座回镇寳峰救拔众生尚不愆于来日皈依三寳庶可乐于丰年
　　雨后谢观音慰疏
　　七月之间而旱民命所闗三日以往之霖佛慈可靠奉迎寳座端坐道塲有大神通油然云沛然雨无量功徳居有仓行有囊
　　圆超寺祈雪观音疏
　　生在阎浮提欲及时之得雪念彼观音力果如响之应声大慈大悲救一切人无遮无碍化三寳地清烦恼障生欢喜心有大神通更冀风调而雨顺无量功徳行见时和而嵗丰
　　代董似道还清醮疏
　　上帝无私髙而聴下小臣有欲急而呼天连嵗以来微忱斯积室庐并麓偶水至之为忧塲屋踏槐凛嚣尘之可畏兼弱妻之多病且危悃之再陈俱借阴扶有如响应独次男之莫保繄大数之难逃兹届良辰敢忘初欵庸洁蠲于私宇总修设于斋坛伏愿显道鉴临至仁覆育
　　代前人还圣斋疏
　　伏以诸天菩萨无障碍放大光明一切众生以供养为寔功徳比因妻患中欲安身兼以次男四大之危共伸圣斋二堂之诺三生石之结防夫妇幸全一滴水之流传儿孙为重奈因縁之不到而泡影之莫留兹不负于初心用度脩于净席伏愿洒以法雨覆以慈云妻某氏善男子投胎易生易长女某娘恶魔王退舍无难无灾官府之事不闻田里之业自足虽遭末刼世界如坐古佛肚脐
　　代前人还白衣懴疏
　　若有善男子嗣续为心念彼观世音感应如响某脩行无分罪过自知有如不孝之身已入无闻之境亦生二子谓可托于流传不出三旬乃同归于泡幻痛深防犊思切梦熊是用皈依慈悲顶礼懴悔惟菩萨救苦救难结欢喜縁使善才随念下生现真实相
　　代前人还莲华经疏
　　一切佛化千百亿身慈悲为主大乗经有二十八品功徳最多连嵗以来微忱斯积夫妇之因縁偕老幸托慈云子孙之因果未收有如过电兹酬夙欵庸集妙音伏愿世尊证明菩萨鉴照妻某氏猗兰之茁女寄娘勿药而安口有莲华香薫作一家之和气身佀菩提树生成奕叶之深根
　　代前人醮斗疏
　　三月三日实开灵应之光九地九天均在威临之内仰邀黑纛俛控丹襟伏愿驾在北方福归南国蛇之瑞常下济于余光熊罴之祥随有孚于吉梦
　　代范景山追荐亡妻醮疏
　　伏以神聴髙明下济九幽之苦鳏居凄怆奄经一嵗之周敢沥微忱仰投大造伏念臣某早娶赵氏言归夫媍甚谐有凤吉和鸣之好子孙为重无螽斯妬忌之心以至处家未尝敌耦值风尘之澒洞冐霜露之奔逃山林险阻之备尝饮食饥渴之不继矧二男孩抱视已出以有加而长息夭亡于病间而大痛积成膇重遄致腹浮方且谓室庐一燬之余久为覊旅虽身世百罹之际犹有祖宗因弗惮于危途乃复回于故里栖栖况味谩寄席于残隣惴惴生涯将营巢于焦土忧劳交并沈痼已增水火相成况胚胎于既兆风灯易烬与气息以俱微是皆伉俪之自知惟有消凝而无语岂不投于药石终难起于膏盲尚忍言哉遂永诀矣倒指青春之合十有九年初心白首之同藏几成一梦兹以迁菆于小筑庶于赍志以薄偿就启瑶坛敬宣琼笈伏愿云车临莅天鉴慈悲濡以恩波洗涤生前之宿垢开其悟境逍遥去后之游魂
　　代里社祈雨疏
