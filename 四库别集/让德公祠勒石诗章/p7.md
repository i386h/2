<!-- { "loadSidebar": true } -->
　　隶真定府赵州栢乡县为仰承德意极力节省以苏驿逓以拯民困事准本县知县王之都关称查得槐水驿逓古设在高邑县南二十五里又临城县北关外有旧驿基址碑文剥落驿路逓迁不一而县治尚未建也至宋元和间姑以栢林关为栢乡县设驿在先立县在后槐水驿委系各县辐辏行差非栢乡一县之驿也我朝永乐初兵部题准通行原编槐水驿土民马十匹派宁晋县三匹高邑县二匹临城县二匹隆平县一匹栢乡县二匹又背包马二十七匹拨发保定卫马军五名真定卫马军四名定州卫马军十八名各令赴驿行差相沿一百五十年至嘉靖二年定州赵鹏奏处驿传以一政令彼时不查槐水与龙岗中丘事同一体不与恒山等驿相类诬将土民并江南马及逓运所骡头设法召募独累栢乡嗣是各役逃亡驿传不行嘉靖十八年廵抚都御史刘　委赵州车知州将土民马变作五十匹江南马十四匹佥选本县六十四家应当邑民孔祯等查照永乐年间旧额具情陈奏行廵抚都御史刘　批委赵州温知州除江南马外土民马仍照旧例各县应当宁晋十五匹高邑十匹临城十匹隆平五匹栢乡十匹而槐水例复订证焉不意射利之徒贪图贿赂暗行包揽致令各县民申允等捏诉变乱槐水旧例比照鄗城事体威逼原包人役替当各包马头至于各役逃窜而四县之马又独累于栢乡嘉靖三十二年邑民贾循礼路印等具情陈奏行廵抚都御史艾　批委本府胡同知李同知旁搜远稽据真定志洪武以来案卷审得槐水一驿设在未经立县之先原与各驿事体不一各项马匹并逓运所骡头断令各县三年一审照旧应役申久等问罪赎谷收仓造册立案永为定规俱于嘉靖三十四年六月初一日解赴驿逓应役间廵按御史樊殷兵部尚书聂　奏处通行量各县站地多寡道里远近将高邑临城拨获鹿镇宁驿改添新河马十三匹隆平马十三匹栢乡削存九匹并宁晋县十五匹俱在槐水应役夫一变于赵鹏而孔祯奏正再坏于申允而贾循礼奏正我祖宗设立初意始明而法始定矣此在县志碑记历历可查证也迨后各县以行差不便巳私贿通本县奸民议行召募解银协济及召募逃窜不得而编派种马每二名半为驿马一匹乃种马俱系各社乡民不惯行差转行雇觅加添帮贴按栢乡四境东西各十里有奇南北通袤五十里且地多沙瘠不堪种其贫寡于他县也明甚然而行差纳粮与他县同至正供之外有驿马驿马之外有帮贴加以冲途不时骚扰之费民何以堪卷香万历二十三年间有本县帮户张汝干将帮贴苦累情由具状赴廵抚都御史李　告准批行本府杨知府审的招详蒙本院批据议驿官得远嫌马夫省赔累种马地人户省摊钱一举而三善备焉通□帮贴准行议革蒙此本县遵依奉行小民更生地方见苏栢人之鼓舞庆戴者遍及童叟矣第决水者原泉既浚然必疏通引导而后膏泽弗壅也树木者根宗既培然必维持灌溉而后蔽芾以广也则此帮贴既革之后于以奉行 德意调停节省和平适均通行无患诚不可缓焉而莫之讲矣职尝历查册卷细审乡耆则知帮贴之害起于各县之不赴驿行差而协济站银成于近例之裁革冐滥而减削工料葢由协济而后审派由协济之工料减削而后编派者有帮贴帮贴行而科索者始有所挟以苦马役马役莫敢抗命于上而益横敛于下冐滥日滋民生日困驿逓之朽蠹不可收拾是岂不可为痛心哉今地亩之帮贴去矣去地亩之帮贴而未去衙门之滥用以一县之弗胜者而以驿逓当之乎不能矣窃恐滥用不巳帮贴复炽非所以仰承明文德意而倡导无穷也职愚无知以为协济本色旧规时势可否未敢轻议若本县滥费情节其在本衙门旧有者开款在后尽行裁革不留纤毫永为定规如再有干犯者定以贪墨论其余驿所衙门者酌行裁减不敢苛绝恐繁骚疲累小官难支贻累将来为匪轻亦各量行开款及应役事宜一并申请伏候采择如果所陈有裨地方于万一合无俯准批行卑县遵照刻石竖立驿前永为定规庶明文德意广沛无涯而驿逓乡民并受其福矣缘系条议驿逓节省冐滥事理卑县未敢擅专拟合开款申请为此除申抚按两院照详外今将条议过前项缘由理合具申伏乞照详施行须至申者计开

　　一议革轿马之费 
　　一议革中火之费 
　　一议革取用之费 
　　一议革差拨之费 
　　一议革常例之费 
　　一议协济之规 
　　一议给散之规 
　　一议差拨之规 
　　一议应付之规 
　　一严启闭之规 

　　○一议革轿马之费

　　前件本县旧规掌印官新任逓运所备轿一乘送用据所称费银二十三两夫掌印官条编内有额定伞轿银两足以自备而更取用于所原编轿银何为也此轿之所当革也又驿为掌印官备坐马一匹据驿称此马连鞍辔费银三十两雇夫轮流喂养每年费银三十余两又看马一匹或二匹此马虽次于坐马然轮流伺候鞍笼马杌之费共享夫六名或八名无用骑坐徒侈摆列据马夫称每年费银八十两无益之费莫甚于此应与轿而并共革者也伏候裁夺

　　○一议革中火之费

　　前件本县掌印官公出不拘远近旧规驿官沿途备设中火盒一抬用夫二名每名每日工食银五分跟随买办人二名厨子一名每名骑马一匹每役一名每日费银三分马一匹银一钱每日米面酒肉鸡鱼菜蔬之类寻店房火钱之费通计每日费银八钱有奇跟随人役通为伙用则银以两计矣据驿称每年费银七十余两夫掌印官一人耳居不过容膝食不过一餐多费二三十文钱足矣乌用此滥费为也似当痛行裁革伏候裁夺

　　○一议革取用之费

　　前件本县旧规凡遇封礼赏人与各衙门奖励俱要驿逓马骡京差府差折干送银使用据驿称每年费银一百二十两又演武亭操备并迎春酒席每次费银五两他若盒酒家火之供有用即取不可悉计总之皆县事也而槩取用于驿揆之名义无当似应痛革伏候裁夺

　　○一议革差拨之费

　　前件本县旧规六房吏书指称各衙门投文比较拘驿拨京差府差马折干送银一月费银十五两据驿称每年费银二百两又快手拿贼骑坐驿马回日计算喂马草料每日要钱三十文夫六房公文果系紧急事情不妨驿马飞逓柰何取京府差而用之也快手捉贼乃其职分工食马匹亦巳自备安得取驿马而用之更索取草料钱乎此尤悖理之甚者似当永为禁革伏候裁夺

　　○一议革常例之费

　　前件查得旧规驿官马牌子轮流供送柴炭红烛每日费钱一百文据马夫称每年费银三十六两夫驿官支应既有正支□□银两察院红烛柴炭本县巳有杂支预备□马牌子之私供红烛柴炭何也又所官车□头每月供给柴薪银一两一年共银十二两俱属滥费均应裁革伏候裁夺

　　○一议协济之规

　　前件隆平新河南宫宁晋栢乡协济槐水驿逓本色行差此建初置法也迨各县坐掯不肯行差止协济钱粮通令本县代当巳又减削额银致令私行帮贴则栢乡之帮贴其代为各县包赔也亦巳称苦然且钱粮稽迟催僣不前致令各役揭债赔偿而富赀者得以乘其缓急操奇嬴之术以旁畧驿逓之利逮赴上控诉更启嫌隙愈以停阁及哀鸣乞怜允发钱粮之日而揭债利息往返盘费亦巳无算是于包赔之中而又加以亏折也苦可胜道哉职愚以为除应协济行差者照旧额解赴本驿外其余有应解协济银两每于次月解到不得稽迟至于南马银两累年不解本驿算作实数各省视为虚文有名无实殊非法体合无通行题准或三年一次责令朝觐官顺解户部稽查考成或准给咨札委官敛解庶驿逓得实惠而钱粮不至干没卑职查得大明会典内开一款嘉靖四十五年议准顺天府所属州县驿逓银两俱要依期征完解府转发如有私相兑领者不准支销万历三年议准通行各省抚按将合属驿逓编审站银严追尽完及时发给拖欠者查参又题准北直隶州县协济站银与京边钱粮一体征解每季终各驿将未完钱粮州县开报顺天府将州县官照例查参如此则偏累少均既不以有帮贴累县亦不以无帮贴累驿解发以时既不致揭赔而受催于债主亦不必催提而抑累于各县矣伏候裁夺

　　○一议给散之规

　　前件驿逓奸猾于钱粮未到日私向协济县分具状讨领偏费多用甚至通行侵没棍赖肥巳稽查不便逮钱粮解到驿所官吏或称常例或称公费巧立名色先行扣除债主讨索不论久近通算利息褁囊而尽更有豪强暗通驿所官指称别项支销扣除分用而无赖棍徒揣巳孤茕不能抗夺辄奋死力强为攫取故钱粮散尽有得意满载而归者有空手号泣而出者不平之冤难以上闻掌印官避嫌袖手坐视中闻有愤其不平者引至公堂面为分给而驿所官而债主而强梁富豪又以大不便于巳纷纷以乱言中之掌印官势不得不辞远恣其所为付之无柰不知利者众之所趋而易私者也不有以堤防而均平之责将谁诿天日昭昭果无染指众宁能以臆中之耶职以为钱粮到日驿所官即时报掌印官谕驿所官率众代当公会本衙门二门外眼同计算解到钱粮若干公费该除若干各役该分若干先登簿籍即令银匠按分秤兑唱名散给如此则官吏豪强无侵渔各役均沾实惠矣伏候裁夺

　　○一议差拨之规

　　前件差拨不等有京差有府差有短差而各差之中又无有轻重不等即不能于轻重不等者以一律齐柰何于京差府差而亦听其不均也顾豪强之役把持驿官每遇京差轮及预设行款假揑名号或私行那移或公然隔越京差绝然不行府差间用而巳致令软善之役偏差苦累勉强揭赔甚则迫极逃窜豪强者又顶逃窜之役而工食兼并于巳反哀诉官府借称赔累此积弊也本县查知置立京差府差用印格眼簿县与驿逓各收一扇每遇差出驿将听事者讨差本县查明亲手于格眼簿内某名下注某日某差挨次用尽周而复始不待摘牌而挨拨自公无隔越那移之弊即有欲徼幸私用者不得而干之矣此簿关系驿逓要务合无准从行令按季送查或间一吊查则人役知警惕而簿籍不为虚文矣至于短差所费颇多不能尽悉然亦不过穷一日之力无甚苦难者掌印官问一稽查足矣至于本县公用短差亦须参酌县与驿逓互而用之不得内视本县外视驿逓而贻偏累也伏候裁夺

　　○一议应付之规

