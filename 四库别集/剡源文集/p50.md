<!-- { "loadSidebar": true } -->
　　天地之间动物之最灵莫如人人之为动物而能最灵者以此心为之本也心为人之本而能动能最灵者以有仁也故心有仁则人得以谓之人心不仁则人不得谓之人虽名之曰禽兽可也敢问于何而观之曰于人之处富贵处贫贱而观之而心之仁不仁可见矣盖夫富贵之为物非不美也苟其道之当得而得之君子未甞避焉舜禹周公是也贫贱之为可恶苟其道之当得而得之君子未甞辞焉孔子之在陈絶粮乗田委吏伐木削迹之类是也如必曰我学为舜禹周公我有居富贵之道我不可以不富贵我学为孔子我无取贫贱之道我不可以贫贱则其心不仁矣何也我有居富贵之道我不可以不富贵则必慕富贵而苟求曰我无取贫贱之道我不可以居贫贱则必耻贫贱而不安慕富贵而苟求耻贫贱而不安其心何所不至其人何所不为其于本心之仁何能保其必存而为君子哉故曰君子去仁恶乎成名君子无终食之间违仁造次必于是颠沛必于是言人能不失其本心之仁不媿于人之所以为人则不失于君子之名不但于平安无事时能存之虽急遽苟且颠覆流离之时亦能存之其为人也当富贵而富贵则为富贵之君子当贫贱而贫贱则为贫贱之君子安往而不预于舜禹周公孔子之伦乎呜呼天之命斯人以为人予之以最灵之心其初一也一能存之虽贫贱不失为舜禹周公孔子一不能存之虽富贵不免近于禽兽可不畏哉
　　子以四敎文行忠信
　　宇宙之间一事一物莫不有理存焉君子不可以不知也然何由而能尽知之于是必有方册纪载之鑚研师友问学之讲论是之谓文于方册而得之则理在方册于师友而得之则理在师友是犹资于外也于是必有以防之于心体之于身而复騐之于事物是之谓行文矣行矣君子之学可以本末谦该而内外交养矣然不主于忠信文何以实其文行何以成其行孔门之敎人所以切实用功之本葢于此四事常常而不置也是之谓四敎今试与诸君亦循其序而略评之今之方册非古之方册也董仲舒扬雄韩退之在三代以下号为知道仲舒明经専主灾异杨韩旁取以工词藻吾人望此三贤犹不可企及而何孔门之言乎至于师友尤为卤莽羣居族处以位相髙以气相长考德问业之事无闻订疑辨惑之说不讲是文不足求也著书满家发言成霆退而察其谈于僚友者难以质于臧获号于乡闾者难以合于闺门是行不足考也平常小小筹度计较利惟恐不居前害惟恐不在后欲求如禹稷之以天下饥溺为饥溺必不敢当也与交游意气然诺不出几席之间朝许而晡巳不践欲求为托六尺之孤寄百里之命必不可期也是忠信不足恃也吾人试于平日寝而寝思之食而食思之若然者病根蠧本正复何在大抵古人之于文行忠信沿其一而可通其四今人一不成而四有余防良可悯痛窃意孔门之所谓文近于大学之致知格物欲与诸君词章记览外先从事于讲明义理之学傥其然乎
　　故至诚无息不息则久【至】博厚则髙明
　　至诚者真实无伪之称要其极惟天道可以尽之惟圣人可以当之世之人亦有知至诚之为美而为之者矣为之而不能无间断则其力不能持久则不能有征騐何谓征騐我为至诚而物应之于此人知之于彼是也今且以家庭切近事騐之人未有不诚于父母兄弟者也今有为人子者曰我诚孝于父母矣而父母或不我悦我诚恭于兄矣而兄或不我友是其理殆不然诚患不能持久耳使我能诚于为孝而持久无间断父母安有不我悦使我能诚于为恭而持久无间断兄安有不我友推而于夫妇诚其敬推而于朋友诚其义皆能持久无间断而推而于乡里于邦国诚其信皆能持久无间断其行愈力其征愈广又推而达于四方万里之逺而四方万里之逺服之质于鬼神而鬼神宜之被于豚鱼而豚鱼孚之其精神功用遂与天地同运为悠逺为博厚为髙明为博厚载物为髙明覆物为悠久成物而中庸之能事毕矣然此为圣人天道极处吾侪小人骤焉而语之固所未喻敢问平居日用之际亦甞有一思一虑一言一动不离于诚否乎于居处有能不欺暗室屋漏否乎于饮食有能席不正不坐割不正不食否乎于言语有能俨若思安定辞否乎于交际有能不忘平生之言否乎于辞受有能见得思义临财毋苟得否乎于祭祀有能事神如神在见其所为斋否乎凡一思一虑一言一动所以养诚之具皆备尚惧不能无间断不能持久况又不能诚而何以为人乎所以自为于巳未至而何以责物之不我应人之不我知乎程明道先生十八岁学顔子终日端坐如泥塑人司马温公孩童时以食胡桃失言为父母所责从此终身不敢谩语吕成公伯恭少年馔不如意輙推按发嗔不食晩岁涵养成就至于家人不见怒色此皆前軰嘉言善行可以为至诚无息之助诸君试相与讲之何如
　　子曰德不孤必有邻
　　此一章可以见圣人寛容笃厚与人为善之意先王盛时礼乐脩刑政举为善者既众矣而又有以使之知劝为恶者既鲜矣而又有以使之知耻传称尧舜之俗比屋可封成周人人有士君子之行虽不尽然其风气纯美可知矣后世不复望其如古然人心天理何甞一日见其断絶故乡里之故家遗俗学校之明师良友常隠然相与扶持之或豪杰兴起或闻见濡染大扺俱为善人之归无有有倡而无和者此之为德不孤必有邻言其理势自当如此也今且与诸贤试以目前事騐之徐行后长者坐不欹立不跛此近于有德人也谦冲退譲恂恂然言若不出诸口此近于有德人也诸贤以此人为何如若见之则必敬之重之心然之退而之其家则欲其子弟效之其有麤率躁竞憸中而利口者此近于无德人也诸贤见此人则必恶之贱之心非之退而之其家则不欲其子弟似之如此朝咻暮诱年迁月革见一不善自然如覩怪物惟恐不相离见一善人自然如对芝兰玊树惟恐不相入行之愈久习之愈熟何患风俗之不美何患敎化之不成刑不清而盗不弭邪此圣人周流环辙之余捄时扶世之心尚有见于此也讲学不明人多以异于流俗为贤夫既为贤则自然与流俗异但秉彛好德之良心初不相逺其机栝在父兄师友先觉者倡率开导之耳
　　谦尊而光卑而不可逾
　　谦者人之盛德然徒谦而不知所以为谦则处巳接物俱失其宜而不足以为德矣故曰谦尊而光卑而不可逾言善为谦者尊则能使其道有光卑则能使人不可逾巳也人情居富贵鲜有不骄自古以来公侯将相如四豪之结客至三千人卑躬厚礼以养畜之如公孙之开东阁以收四方奇士其身甘脱粟饭布被而不以为耻可谓能谦矣不知有何功业及于万物着于史册此尊而不能光也贫贱之士人所易逾所以自重者谓有名敎之乐道德之羙耳彼以其富我以吾仁彼以其爵我以吾义乐天知命谨身节用以逺悔吝以安隠约所谓贤者不过如此虽帯索行歌饥色满面而当路之三公千金之子欲与之交而恐不我屑也尚得而慢之乎苟使执柔行謟召侮取辱而不知谨焉则卑而人得逾之矣古之善处富贵而谦者莫如舜禹周公以大圣人而能取人为善能闻善言则拜能小心恐惧流言天下诵其功业烨然至于今不衰善处贫贱而谦者莫如孔孟孔子能困厄陈蔡而弹琴自如孟子能不见诸侯而辞万钟之禄天下后世谁得而并之按谦卦艮以一阳为主在上卦三隂之下下卦二阴之上上于下卦则止也时止则止时行则行动静不失其时其道光明其象曰君子思不出其位夫动静既不失其时而又思不出其位虽舜禹周公孔孟之事不过是矣
　　菁菁者莪　四章
　　此诗四章章四句作序者以为长育人材之诗郑氏直云长育之者既敎学之又不征役则断为学校所作儒者传授可信不诬今试以大意逐章释之首章言菁菁者莪在彼中阿者喻人材之在学校亦如莪草之生于阿中得其所养而茂也先王盛时其于学校之士岂徒寛容逸乐之而巳想见一饮食一射御一步趋一坐作之间不言而知有所谓父子尊卑之节焉知有所谓君臣忠敬之义焉知有所谓长防揖逊之序焉知有所谓师友聚辨之道焉知有所谓交际辞受之方焉故曰既见君子乐且有仪若乐而无仪则散慢猥而不足以为乐矣次章言菁菁者莪在彼中沚者喻人材随其髙下左右无不得所而畅达如莪草之或陆居或水处而皆莪也道化流行礼义习熟耳不闻可非之言目不见可鄙之事身不居可侮之行生乎其时而遭逢敎养如此心乌乎而不喜故曰既见君子我心则喜三章言菁菁者莪在彼中陵既见君子钖我百朋者陵浅于阿而髙于沚所及者愈广所被者愈孚所得者愈深古人粟帛泉布外兼以货贝为用而五贝则为朋至此诸生自喻其遂心慰意之乐虽锡我百朋之多不足以为赐也四章言泛泛扬舟载沉载浮既见君子我心则休者舟之为物可以涉险可以行逺可以载重喻人材长育之久其气质皆有成就可以见用于世而不必于用进退从容行藏自在原其功效之所以然者有以使之而然也休之为言叹美餍足之味此四章非先王学校全盛不足以当之吾徒生长于二千年后不宜妄自菲薄何代无贤十室之邑必有忠信一卷之书必立之师自今以往相与讲明探索求古人居学校所乐者何道所以得者何业所以欲用者何才必有异于后世之汲汲而求求之不得则悒悒而困者矣
　　仲弓为季氏宰问政　一章
　　古之君子苟自知其道可以及人才可以用世则皆未甞有必不仕之心何也天之生斯人必有所托以治之我幸可以治之而又不屑为则狥巳之私而絶物太甚非君子之事也孔门诸弟子其贤者多不仕而仲弓之徒仕于季氏夫季氏非可仕也季氏不可仕而天下皆季氏则贤者有终身不仕而巳贤者不仕则不贤者必仕贤者不仕而不贤者仕则天下愈病矣仲弓之贤岂不知此故不以季氏为嫌而仕之非独仲弓不嫌而夫子亦不责非独不责方且因其问政而敎之曰先有司赦小过举贤才呜呼防哉人之患莫大于自用其聪明非聪明不可用而事物之多非一巳之聪明所能尽也故为政者必先使有司各任其职然后我徐考成否而赏罚之此先有司之説也君子谁能无过过之小者于事又未害也人未得展其大能而先录其小过则人无可用而事必多废此赦小过之説也先儒有云强毅聪察之谓才强毅聪察小人如鲧共工桀纣亦或能之惟贤才则可用而不害于政此举贤才之説也仲弓于前之二言油然领防不劳致疑而惟以举贤才为问此其真知为政之要而不苟于问也知人尧舜所难虽夫子不免失之宰予子羽而谓巳足以知之乎迨夫子敎之以举尔所知尔所不知人其舍诸而取人之道始备此三言者岂但可为季氏宰葢千万世宰天下法也圣道未明人才日陋为学者未能治巳而治人为政者不暇信人而信巳纎悉于小节而卤莽于大纲牢笼于虚誉而濶略于实德闻仲弓之风可不愧汗自省也哉
　　子曰觚不觚觚哉觚哉
