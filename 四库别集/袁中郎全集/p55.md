<!-- { "loadSidebar": true } -->
郢诸生张明教者从沙门寒灰游过于柳浪谬谓余知道者以一大事为讯余告之曰夫三君子皆儒而禅者也佛氏以生死为一大事而先师云朝闻道夕死可是亦一大事之旨也今儒者溺于章句纵有杰出者不过谓士生斯世第能孝能忠廉信节即此是道然则使一世之人朝闻孝弟之说而夕焉盖棺可乎且七十子之徒其中岂有不忠不弟其人者而殆庶止于了渊一贯仅及曾氏是何说也迨程朱氏出的知有孝弟外源本矣而又不信生死事大夫闻道而无益于死则又不若不闻道者之直捷也何也死而等为灰尘何若贪荣竞利作世间酒色场中大快活人乎又何必局局然以有尽之生事此冷淡不近人情之事也是有宋诸贤又未尽畅朝闻夕死之旨也至近代王文成罗旴江辈出始能抉古圣精髓入孔氏堂揭唐虞竿击文武铎以号呌一时之聋瞶而世之儒者疑信相参其疑者固无足言所谓信者亦只信其皮貌以自文其陋而已故余尝谓唐宋以来孔氏之学脉绝而其脉遂在马大师诸人及于近代宗门之嫡派绝而其派乃在诸儒至于今所谓螟蛉者亦绝儒禅之统绪不惟不见其人兼亦不闻其语矣今寒灰子儒心而缁服明教禅心而儒服是其中必有得也愿有以益我寒灰又言郧有佳士陈玄朗者迹游缠内而心托方外是亦可语儒禅之旨者也乞居士一言以诏之余曰无他说因书以付去衲 

赠小僧习之说 

沙弥性成寒灰弟子也余与诸衲游德山成偕来暇日乞字于余余字之曰习之谚语云习见习闻佛氏亦以惑之不可伏断者曰习气岂真学究家所谓学之不已如鸟数飞者耶夫沙弥所习者曰戒曰行此以习习者也非以性习者也性不可见不可闻习亦不可见不可闻以可见可闻者习不可见不可闻者是之谓坏如以盲习明以刖习驰万不可得之数也故曰坏也以不可见不可闻习不可见不可闻者是之谓成如以空合空以水归水如鼓扇风中虽有大智不能测也故曰成也有人问尊宿如何是不动智适沙弥扫地次尊宿遽呼沙弥沙弥应诺尊宿曰此非不动智乎又问如何是住地无明尊宿因谓沙弥如何是你佛性沙弥茫然尊宿曰此非住地无明乎而今要会得性习义只在茫然处会取 

明教说 

居士张五教郢诸生也潜心直指之学高僧寒灰易其名曰性宗而求字于余余因字之曰明教夫宗与教有异乎无异也子思曰率性之谓道修道之谓教性即宗也教即体此宗者也俗儒小学以耳听目视为性者多矣古佛破之曰天命之谓性天与人反言天则耳目思虑不行是谓未发是谓不睹不闻彼昭昭灵灵者是率耳目思虑非率性也既不知率性于是闭其眼塞其耳卷其舌凝室其意以求所谓性而性愈远矣楞严诸魔皆从闭眼塞耳中来者也何则不知性之本天而以人为参之也故先佛云□迷为心决定惑为色身之内色身即眼耳内即思虑也儒宗出睹闻外求故致之则天地位万物育禅宗绝心意识学故一人发真十方皆殒天地位万物育此震旦古佛之教也非耳提而面命也十方涓殒此西方圣人之教也非黄卷赤轴也不殒则不位不位则不殒殒与位似反而实相成也夫宣父当年春秋之天地乱极矣宣父固致中和者也而何以不位若此固知非一番消殒决不知吾夫子位育功用也居士儒服而禅心乎抑禅服而儒心乎唯居士自命苐一莫作分别想也 

题郑节妇传后 

往余为节妇诗有云泪湿琐窓花红紫也成血又云褁泪看零丁忍作山头石盖谓称未亡者形影相吊必至哀号呼天而郑母独以不泪殆将安之异乎吾所闻也昔孔北海小儿女闻父被收了无异色北海问故乃云大人见覆巢之下有完卵乎盖已知其不可奈何故安之郑母之不泪其智有过人者不独以操也郑母为方子公姊年二十丧所天今将六十子公手书其大节数条示余余异之因为识其后 

识篆书金刚经后 

从曲江过韦曲宿牛头寺汪右辖以虗出是卷卷首有伯时绘子昂篆皆极精工而金刚经则宋仲珩篆书也仲珩草书为　当代第一而篆不多见今见此卷劲如屈铁丰道生不及也景濂一跋叙述详委此公邃于禅而教典尤愽紫阳圭峰分身入流者也卷尾有姚少师书极遒逸少师书数变而晚更秀余尝见其自题畵像及跋乐天竹窓诗隽气见于笔端复可皆高禅两书俱出他手可不善书而复有临池之誉不知何以借捉刀人也若余不能书者然每见佳卷辄书此亦可发一笑雨中至兴教寺小史设长案山僧出粗石砚鸡毛笔强余书以虗曰仲珩必屏处书子岂亦有此癖耶余曰彼工书畏败名耳余亦何畏也遂笑而识之同观者为朱武选非二叚督学徽之也 

题汪以虗罗汉卷后 

谓大士藏洞穴若千年而征罗旁者得之既入汪以虗箧笥以为得所托矣而鼠啮其尾几伤趾是此诸应真一厄于盗再厄于鼠三厄于以虗也夫阿罗汉一名杀贼而不能自守其祴慧刃之谓何今与大士约欲护金栏衣当先杀盗次杀鼠冣后杀不能固扃以却鼠者是即大慈无量方便也 

识张幼于箴铭后 

余观古今士君子如相如窃卓方朔俳优中郎醉龙阮藉母丧酒肉不绝口若此类者皆世之所谓放达人也又如御前数马省中閟树不冠入厕自以为罪若此类者皆世之所谓慎密人也两种若氷炭不相入吾辈宜何居袁子曰两者不相肖也亦不相笑也各任其性耳性之所安殆不可强率性而行是谓真人今若强放达者而为慎密强慎密者而为放达续凫项断鹤鵛不亦大可叹哉夫幼于氏淳谦周密恂恂规矩亦其天性然耳若以此矜持守墨事栉物比目为极则而叹今古高视阔步不矜细行之流以为不必有则是拘儒小夫效颦学步之陋习耳而以之美幼于岂真知幼于者欤 

识张幼于惠泉诗后 

余友麻城丘长儒东游吴会载惠山泉三十坛之团风长孺先归命仆辈担回仆辈恶其重也随倾于江至到灌河始取山泉水盈之长孺不知矜重甚次日即邀城中诸好事尝水诸好事如期皆来团坐斋中甚有喜色出尊取磁瓯盛少许逓相议然后饮之齅玩经时始细嚼咽下喉中汨汨有声乃相视而叹曰美哉水也非长孺高兴吾辈此生何缘得饮此水皆叹羡不置而去半月后诸仆相争互发其私事长孺大恚逐其仆诸好事之饮水者闻之媿叹而已又余弟小修向亦东询载惠山中冷泉各二尊归以红笺书泉名记之经月余抵家笺字俱磨灭余诘弟曰孰为惠山孰为中冷弟不能辨尝之亦复不能辨相顾大笑然惠山寔胜中冷何况倒灌河水自余吏吴来尝水既多已能辨之矣偶读幼于此册因忆往事不觉绝倒此事政与东坡河阳美猪肉事相类书之并搏幼于一笑 

题泗州寺疏文后 

余凡两过泗州寺皆以拜客往一门如窦内仅正殿一而空其旁诸天佛子累累尘土间所谓宝池金地者仅仅断垣败砾寒榛衰草相枕藉而已矣夫吴艳冶甲天下层楼复阁充塞井闾家有衣绣之石苑香剪彩之花而一袈裟地乃荒凉若此岂吴人果不贪佛耶抑僧行薄劣致法堂前草生一丈也寺僧明极虽无佛觧亦守禅律数为余言此中有檀越遍择城中精蓝欲为神足长老建佛庐一区今寺幸有余地愿恐僧力薄如居士言耳安得令君一语檄而致之哉余笑曰此化主事也夫布金镂塔□人也尔善化之 

识周生清秘图后 

不才之木得子而才故知匠石不能尽木之用嗟夫岂独木哉世有拙士支离龙钟不堪世务头若虀杵不中巾冠面若灰盆口如破盂不工媚笑腰挺而直足劲而短不善曲折此亦天下之至不才也而一入山林经至人之绳削则为龙为象为云为鹄林壑遇而成辉松桂荫而生色奇姿异质不可名状是亦生物之类也矣嗟夫安得至人而与之竟不才之用哉 

题江进之城隍疏簿 

茂苑公此举甚便但往岁见羽流缁徒每每借此以脂膏其腹墨宇未就而主者已充囊盈箧上者为子母钱下者为酒肉为狭若曲邪之用丹碧稍涂金其外而柴其内不一二年颓然如故矣若然则长吏与若曹市是长吏易与也夫幽有鬼责而世固有不畏鬼者不曰缁计而毛责之有此册在乎今与而约工成有劝不则为三百斤长枷以待册凡一百叶印五十颗施者毋用朱签敬题字白纸上 

记药师殿 

净慈僧房唯莲公房冣幽僻路迂而奥由寺门至房中可里许夹路多古木杂卉正面与藕花庄相直背法华台余弟小修曾与蒋兰居谭禅寓此余今岁同陶石篑方子公看花西湖凡三往返皆居焉来未始不乐居未始不安及去又未始不徘徊增恋也何也他僧房多香客及游人妇女往来喧杂若公庭莲公闭门谢事一可喜也僧之好净者多强人吃斋余不能斋而莲公复不强我凡锅甑瓶盘之类为仆子所膻亦无嗔恠二可喜也礼莲池友虞长孺僧孺三可喜也觧法无法师气能诗无诗人气四可喜也余弟冣麄豪莲公不猒余性狂僻多诳诗贡高使气目无诸佛莲公不以为妄五可喜也夫好与好未必相值莲公之可非袁生之喜几乎不彰喜则居居则乐乐则安安则徘徊增细复何疑哉所可愧者余作官不能要一钱作客不能觅一钱名虽檀越寔无半文可布施欲向交游中在官者为之分疏一二而罢官之人颜面甚薄卒不能为力药师琉璃光如来将谓中郎为何等人哉虽然余他生倘得成多宝佛将散恒河沙金作布施用酬今愿他佛不愿成也莲公记之此地旧名净居庵今属寺堂一置药师像丁酉五月始落成堂之后为楼诸僧念佛场也厢房二僧散处其中楼之下向南右小净室余借居冣久偶因莲公橐记信笔叨叨如此语语似戏字字逼真后之君子覩斯记者嗔与笑与 

读经罗汉赞为黄竹石题 

数墨寻行云不了义离指月观超半满字风起云流烟高石翠是没字经诸佛所契 



【卷之二十一 】
尺牍一 

【尺牍一 】
寄同社 
寄散木 
家报 
龚惟长先生 
丘长孺 
毛太初 
王子声 
兰泽云泽叔 
江长洲进之 
庞丹徒 
杨安福 
吴因之 
汤义仍 
徐汉明 
沈愽士 
瞿大虗 
李宏甫 
龚惟长先生 
伯修 
王以明 
汤义仍 
屠长卿 
荅人 
陈志寰 
罗隐南 
龚惟学先生 
管宁初 
梅客生 
汤义仍 
管东溟 
洗学傅 
王百谷 
龚惟学先生 
王以明 
李子髯 
沈广乘 
刘子威 
潘去华 
徐少府 
朱虞言司理 
曹以新王百谷 
方子公 
王衷白 
小修 
家报 
朱司理 
曹鲁川 
张幼于 
江进之 
李本建 
吴曲罗司理 
伯修 
皇甫二泉 
聂化南 
与友人论时文 
陶石篑 
陈志寰 
孙太府 
陶石篑 
吴曲罗 
朱司理 
沈何山 
何湘潭 
董思白 
朱司理 
龚惟长先生 
钦叔阳秀才 
张幼于 
伯修 
李徤翁 
罗郢南 
张幼于 
冯琢庵师 
丘长孺 
汤郧陆 
陶石篑 
王闻溪 
江进之 
董思白 
曹以新 
华之台 
管东冥 
孙心易 
王孟晋 
顾绍芾秀才 
何常熟 
朱司理 
朱司理 
张幼于 
诸学博 
钱象先 
王百谷 
朱司理 
徐渔浦 
范长白 
江进之 
倪崧山 
王瀛槁 
江进之 
黄绮石 



梨云馆类定袁中郎全集卷之二十一公安袁宏道中郎着 

真州王道新鼎父　 仁和何伟然欲仙阅 江阴郁祖征念之　 南雍周文炜如山镌 　尺牍 

寄同社 

