<!-- { "loadSidebar": true } -->
　　夫设官分职，君之体也；委任责成，君之体也；好谋无倦，君之体也；宽以得众，君之体也；含垢藏疾，君之体也；不动如山，君之体也；难知如渊。（《意林》作阴，避唐讳，因改就孙子也。）君之体也。君有君人之体，其臣畏而爱之，此文王所以戒百辟也。夫何法术之有哉？故善为政者，务在于择人而已，及其求人也。总其大略，不具其小善，则不失贤矣。故曰记人之功，忘人之过，宜为君者也。人有厚德，无问其小节；人有大誉，无訾其小故。自古及今，未有能全其行者也。和氏之璧，不能无瑕；隋侯之珠，不能无颖。然天下宝之者，不以小故妨大美也。不以小故妨大美，故能成大功；夫成大功，在己而已，何具之于人也？今之从政者，称贤圣则先乎商、韩，言治道则师乎法术。法术之御世，有似铁辔之御观，非必能制马也，适所以梏其手也。人君之数至少，而人臣之数至众，以至少御众，其势不胜也；人主任术，而欲御其臣无术，其势不禁也；俱任术，则至少者不便也。故君使臣以礼，则臣事君以忠。晏平仲对齐景公：「君若弃礼，则齐国五尺之童，皆能胜婴，又能胜君。所以服者，以有礼也。」今末世弃礼，任术之君之于其身也，得无所不能胜五尺之童子乎？三代之亡，非其法亡也，御法者非其人也。苟得其人，王良、造父，能以腐索御奔驷；伊尹太公，能以败法御悍民。苟非其人，不由其道，索虽坚，马必败；法虽明，民必叛。奈何乎万乘之主释人而任法哉！
　　且世未尝无贤也。求贤之务非其道，故常不遇之也。除去（案：「除去」犹言「且无论」。）汤武圣人之君，任贤之功，近观齐桓，中才之主耳，犹知劳于索人，逸于任之，不疑子纠之亲，不忘射钩之怨，荡然而委政焉，不已明乎？九合诸侯，壹匡天下，不已荣乎？一曰仲父，二曰仲父，不已优乎？孰与秦二世悬石程书，愈密愈乱，为之愈勤，而天下愈叛，至于弑死？以斯二者观之，优劣之相悬，存亡之相背，不亦昭昭乎？夫人主莫不欲安存而恶危亡，莫不欲荣乐而恶劳辱也。终恒不得其所欲，而不免乎所恶者何？诚失道也。欲宫室之崇丽也。必县重赏而求良匠，内不以阿亲戚，外不以遗疏远，必得其人然後授之，故宫室崇丽，而处之逸乐。至于求其辅佐，独不若是之公也？唯便辟亲近者之用，故图国不如图舍，是人主之大患也。使贤者为之，与不肖者议之；使智者虑之，与愚者断之；使修士履之，与邪人疑之；此又人主之所患也。夫赏贤使能，则民知其方；赏罚明必，则民不偷；兼聪齐明，则天下归之。然後明分职，序事业，公道开而私门塞矣。如此，则忠公者进，而佞悦者止；虚伪者退，而贞实者起。自群臣以下，至乎庶人，莫不修己而后敢安其职业，变心易虑，反其端悫，此之谓政化之极。审斯论者，明君之体毕矣。（《群书治要》）
　　◇臣第二
　　凡人臣之于其君也。犹四肢之戴元首，耳目之为心使也，皆相须而成为体，相得而后为治者也。故《虞书》曰：「臣作股肱耳目。」而屠蒯亦云：「汝为君目，将司明也；汝为君耳，将司聪也。」然则君人者，安可以斯须无臣？臣人者，安可以斯须无君？斯须无君，斯须无臣，是斯须无身也。故臣之事君，犹子之事父，而加敬焉。父子至亲矣，然其相须，尚不及乎身之与手足也。身之于手足，可谓无间矣。然而圣人犹复督而致之，故其化益淳，其恩益密，自然不觉教化之移也。奸人离而间之，故使其臣自疑于下，而令其君孤立乎上，君臣相疑，上下离心，乃奸人之所以为劫杀之资也。然夫中才之主，明不及乎治化之原，而感于伪术似是之说，故备之愈密，而奸人愈甚，譬犹登高者，愈惧愈危，愈危愈坠，孰如早去邪径，而就夫大道乎？
　　凡士之结发束修，立志于家门，欲以事君也。宗族称孝焉，乡党称悌焉，及志乎学，自托于师友，师贵其义，而友安其信，孝悌以笃，信义又著，以此立身，以此事君，何待乎法然後为安？及其为人臣也。称才居位，称能受禄，不面誉以求亲，不偷悦以苟合，公家之利，知无不为也。上足以尊主安国，下足以丰财阜民；谋事不忘其君，图身不忘其国；内匡其过，外扬其义，不下比以暗上，不上同以病下；见善行之如不及，见贤举之如不容；内举不避亲戚，外举不避仇雠；程功积事，而不望其报；进贤达能，而不求其赏；道途不争险易之利，见难而无苟免之心；其身可杀，而其守不可夺。此直道之臣，所以佐贤明之主，致治平之功者也。
　　若夫主明而臣暗，主暗而臣伪，有尽忠不见信，有见信而不尽忠，溷淆于臣主之分，出入于治乱之间，或被褐怀玉以待时，或巧言令色以容身，又可胜尽哉？是以古之全其道者，进则正，退则曲，正则与世乐其业，曲则全身归于道，不傲世以华众，不立高以为名，不为苟得以偷安，不为苟免而无耻。夫修之于乡阁，坏之于朝廷，可惜也；修之于已立，坏之于阖棺，可惜也。君子惜兹二者，是以有杀身以成仁，无求生以害仁，况害仁以求宠乎？故孔子曰：「不义而富且贵，于我如浮云。」若夫智虑足以图国，忠贞足以悟主，公平足以怀众，温柔足以服人；不诽毁以取进，不刻人以自入；不苟容以隐忠，不耽禄以伤高。通则使上恤其下，穷则教下顺其上。故用于上则民安，行于下则君尊，可谓进不失忠，退不失行。此正士之义，为臣之体也。
　　凡趣舍之患，在于见可欲而不虑其败，见可利而不虑其害，故动近于危辱。昔孙叔敖三相楚国而其心愈卑，每益禄而其施愈博，位滋高而其礼愈恭；正考父伛偻而走；晏平仲辞其赐邑：此皆守满以冲，为臣之体也。夫不忧主之不尊于天下，而唯忧己之不富贵，此古之所谓庸人，而今之所谓显士；小人之所荣慕，而君子之所以为耻也。
　　凡人臣之论，所以事君者有四：有贤主之臣，有明主之臣，有中主之臣。有庸主之臣。上能尊主，下能壹民，物至能应，事起能辨，教化流于下，如影响之应形声，此贤主之臣也；内足以壹民，外足以拒难，民亲而士信之，身之所长，不以怫君，身之所短，不（当有「以」字。）取功，此明主之臣也，君有过事能壹心同力，相与谏而正之，以解国之大患，成君之大荣，此中主之臣也；端悫而守法，壹心以事君，君有过事，虽不能正谏，其忧见于颜色，此庸主之臣也。以庸主之臣事贤主则从，以贤主之臣事庸主则凶，故之所以成其名者，皆度主而行者也。修之在己，而遭遇有时，是以古人抱麟而泣也。夫名不可以虚伪取也。不可以比周争也。故君子务修诸内而让之于外，务积于身而处之以不足，夫为人臣，其犹土乎？（《意林》作「犹如土也」。）万物载焉而不辞其重，水渎污焉而不辞其下，草木殖《意林》作「植」。焉而不有其功，此成功而不处，为臣之体也。若夫处大位，任大事，荷重权于万乘之国，必无後患者，其上莫如推贤让能，而安随其后，不为管仲，即为鲍叔耳。其次莫如广树而并进之，不为魏成子，即为翟璜耳，安有壅君蔽主专权之害哉？此事君之道，为臣之体也。（《群书治要》）
　　◇言第三
　　束修之业，其上在于不言，其次莫如寡辞。谚曰：「使口如鼻，至老不失。」（《白孔六帖》三十。《御览》三百六十七引杜恕论，当在《言》篇）
　　◇行第四
　　夫行也者，举趾所由之径路也。东西南北之趣舍也。君子小人之分界也。吉凶荣辱之皂白也。由南则失北也。由东则失西矣，由乎利则失为君子，由乎义则失为小人。吉凶荣辱之所由生，义利为之本母也。是以君子慎趣舍焉。（《群书治要》）
　　君子居必选乡，游必择士。（《意林》）
　　夫君子直道以耦世，小人枉行以取容；君子掩人之过以长善，小人毁人之善以为功；君子宽贤容众以为道，小人徼讦怀诈以为智；君子下学而无常师，小人耻学而羞不能：此又君子小人之分界也。君子心有所定，计有所守；智不务多，务行其所知；行不务多，务审其所由；安之若性，行之如不及。小人则不然。心不在乎道义之经，口不吐乎训诰之言；不择贤以托身，不力行以自定；随转如流，不知所执：此又君子小人之分界也。君子之养其心，莫善于诚。夫诚，君子所以怀万物也。天不言而人推高焉，地不言则人推厚焉，四时不言而人期焉，此以至诚者也。诚者，天地之大定，而君子之所守也。天地有纪矣，不诚则不能化育；君臣有义矣，不诚则不能相临；父子有礼矣，不诚则疏；夫妇有恩矣，不诚则离；交接有分矣，不诚则绝。以义应当，曲得其情，其唯诚乎！（《群书治要》）
　　可以使鬼者，钱也。可以使神者，诚也。（《御览》八百三十六）
　　◇政第五
　　孔子曰：「为政以德。」又曰：「导之以德，齐之以礼，有耻且格。」然则德之为政大矣，而礼次之也。夫德礼也者，其导民之具欤？大上养化，使民日迁善，而不知其所以然，此治之上也；其次使民交让，处劳而不怨，此治之次也；其下正法，使民利赏而劝善，畏刑而不敢为非，此治之下也。
　　夫善御民者，其犹御马乎。正其衔勒，齐其辔策，均马力，和马心，故能不劳而极千里。善御民者，壹其德礼，正其百官，齐民力，和民心，是故令不再而民从，刑不用而天下化治。所贵圣人者，非贵其随罪而作刑也，贵其防乱之所生也。是以至人之为治也。处国于不倾之地，积政于万全之乡，载德于不止之舆，行令于无竭之仓，使民不争之途，开法于必得之方。（「处国」下四十二字依《意林》加。）民有小罪，必求其善，以赦其过；民有大罪，必原其故，以仁辅化。则故上下亲而不离，道化流而不蕴。夫君子欲政之速行，莫如以道御之也。皋繇而为大理，有不贵乎言也；师旷盲而为大宰，有不贵乎见也。唯神化之为贵。是故圣王冕而前旒，所以蔽明；︻纩充耳，所以掩聪也。观夫弊俗偷薄之政，（当有「广」字。）耳目以效聪明，设倚伏以探民情，是为以军政虏其民也。而望民之信向之，可谓不识乎分者矣！
