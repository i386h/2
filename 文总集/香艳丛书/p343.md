<!-- { "loadSidebar": true } -->
　　牡丹在中州，洛阳为第一；在蜀中，天彭为第二。有鹿韭、鼠姑、百两金等名。今上海之西法华镇，艺此花者甚多。乡民恃以为生，终岁载培，分售各处。惟皆以芍药根接牡丹花干，秋分时节，埋之土中，正月取出复种。花时浓姿艳彩，锦绣成丛，十顷花田，东风价重。其名厥有数种。有名“姚黄”者，最为难得。而“范阳红”、“清河白”，亦为无上妙品。其次则“柳墨”、“祁绿”。品杂价廉，卑无足论。相传此花为漎溪钱氏自洛阳携归，种之园中。李氏复分栽之，精益求精，而牡丹之名，遂甲苏郡。当时有李子先者，善吹洞箫，酷好此花。构别墅曰“亦园”，其中牡丹各种，罔不备。每值东风寒浅，南国春浓，悬以百宝之幡，护以五绫之帐。银盘玉合，朱箔文栏，一曲清平，万花齐媚。怡然穆然，自称为群芳之祖，香国之王。虽与连城之璧，照乘之珠，无与易也。 
　　一日，有美少年登门请见。衣冠华焕，顾影翩翩。自言：“本范阳邹姓，向蒙培植，深感仁恩。刻下将有远行，舍妹孤影孑然，无所依托。知君长者，故愿归君。执箕帚而作羹汤，皆所弗恤，愿求金诺。翼日当即送来。”李讶其无因，谓之曰：“素无一面，实昧平生，培植之言，从何而至。且婚媾大事，何能以金闺丽质，轻许他人。即使果有前缘，肯相俯就，亦必托之媒妁，代执斧柯，始免彼此生悔。”邹笑曰：“大丈夫作事，磊落光明，岂必效寻常世俗之人，恪遵古礼哉？况仆与君虽未一晤，而神交身感，久识多情。弱妹于归，可称得所。仆明日即行，不及俟君亲迎。如以草率为嫌，请以一物为质。”遂袖出碧玉蟾授李。并向李乞得玉镇狮，遽纳入怀曰：“聘礼既交，即为文定。幸勿多虑，致招局外之疑。妹来，尚乞垂谅娇雏，自当酬报也。”言已，匆匆出门，飘然竟去。李深以为疑，入告母，殊怪其冒昧。然已有成言，亦无能悔，姑俟之。 
　　次日，果有青衣婢四五人，送女至。妆奁之盛，烂其盈门，殊有富贵气象。李母逆女入中堂相见，讶是天人，家人无不心醉。行礼既竟，拜谒姑嫜，跪起从容无失仪。乃洁治后楼三楹，为洞房。女自言：“小字秋霞，早失怙恃，依兄以长。行旅江湖，居无定所。幸骨肉友爱，得以相安。近日兄选得蜀中一令，由陆道赴川。儿荏弱不能耐辛苦，知府中厚德，故敢相依。毛遂自媒，恐为阿姑齿冷也。”李与母见其宛转可怜，再三慰藉。 
　　女性颇勤，善种牡丹。凡有劣种，一经妙手栽培，皆成异色。曾言家本洛阳，迁徒至吴。尚有姑表姊妹居洞庭山，一曰姚凤君，一曰魏云书，一曰柳缁仙。皆幼时同塾，并善栽花，曾矢愿共事一郎君。因随兄入粤，一别已三四年，未知待字罗敷，适人也未。李令作书通信，女从之。月余，有香车数辆，自吴中来，谓访李某家邹秋霞。阍者入报，霞大喜，白生及母，谓“群姊妹今日来自厘峰，儿当往接。”遂同母出厅事，三丽人已翩然而入。一衣皂色罗衫，年约十八九；一衣杏黄藕丝绣蝶衣，年十六七以来；一着紫绡衣，年亦二十以下，丰姿艳冶，各擅风流。一见女，执手问起居。且怼曰：“妹等实不知姊在何所。姊别后，曾不以鱼雁相通，致妹等望眼将穿。今乃私嫁良人，忘却当年共誓耶？”女略道歉衷。因向母述各人名，谓皂衣者曰柳缁仙，紫衣者曰魏云书，黄衫者曰姚凤君。众女见母皆深深下拜。李亦出见，女乃一一指示之，即命设筵相款。席间女询近况，凤君曰：“自姊去后，缁妹云姊，堂上皆相继物故，移家妹处同居。适岁歉，赖十指以糊口。富翁张监生公子，佻达少年也。新赋悼亡，欲娶云姊，托月老以通词，倩冰人而达意。云姊眷念曩盟，婉言却之。日前得奉华翰，家父命妹等来此贺新婚，且征宿诺，姊将何说之辞？”云曰：“姊夫貌甚风雅，秋妹择人得所，可称巨眼。惟先时何以并不寄声？”凤君笑曰：“自姊出行，妹与阿缁常同处。记得前宵犹作梦呓，呼秋霞妹弗置。唤之醒，彼此皆失笑。可见精神所注，一日十二时，无一刻不相思也。”女起，敛袵致谢。酒阑更转，皆有倦容，女另治东楼三楹以居之。 
　　因与生及母密议，谓妹等迢递而来，志在得婿，盍并收之后房。李母恐招物议。女曰：“三妻四妾，自古云然。况郎君四祀兼桃，宜多蓄闺中人以绵嗣育。儿与三妹，夙有成言，生同居，死同穴，义不相离。但使儿不争夕，结缡之后，自然琴瑟和鸣，岂尚虑室家诟谇哉。”生闻之窃喜，母犹不能决。越三日，姚父所遣媒妁至矣。皆博带峨冠，仪容俊肃，一时驺从烜赫，殆盈闾巷。询其姓氏，悉近时显宦也。并出姚父书，谓：“古有以姊妹并事一人者，英皇厘降，千载传为美谈。何事迟疑，犹劳卜问。嘉耦既逢，良缘自缔。南国丽姝，应推夫彼美；东床妙选，深惬乎余怀。奚必再缓时日哉！”女得书婉商之李母，其议始决，诹吉成婚礼。四女同居一室，相爱相怜，倍形亲昵。生顾而乐之，谓闺闱中快事，未有逾于此者。四女既能歌曲，又擅诗词，丝竹管弦，靡不娴习。每值月夕花晨，良时美景，家宴一开，众音迭奏。偶有所作，一笺甫传，四诗毕和。生辄自叹弗如，曰：“不意少陵太白，乃于巾帼中遇之，愿执贽居弟子列。”生之享受此乐者十余年，自谓南面王不易也。 
　　顾李母抱孙念切，愿急含怡。而四女皆患不育，因求纳妾媵，藉广嗣续。时沪上为繁华渊薮。粉白黛绿，充牣其中，长短纤秾，任人所择。挟赀而来者，无不挟美以去。生闻之，坪然心动，携数千金僦屋沪北，为访艳计。顾延揽既穷，无论惬心当意者绝少，即到眼差可者卒无一人。征逐于花天酒地者，匝月有余，废然而返。四美环问之曰：“君所心赏者何人？身价虽昂弗吝也！”生掉首答曰：“无之。”曰：“君眼界亦太高矣。降一格以求之，果尚有人乎？”生曰：“以艳名噪一时者，如王佩兰、顾兰荪，窃不谓然，虽流誉满于众口，而真契歉于一心。无已，其姚蓉初乎？其态度尚堪仿佛凤君十一，然使并观而互视之，当如小巫之见大巫矣。”李母闻之谕生曰：“今日娶妾，原非取色，专为生子计耳。可择贫家女有宜男相者，即堪入选。又何必多求哉。”生从之。 
　　近村有陆农女阿招，年十七矣，虽双趺不缠，而姿致自住，因以重币购致之。娶未浃数旬，而入月愆期，红潮不至，举家相庆。陆女好锄地种菜，无事插竹为篱，犁田作棱，居然有场圃间风景。生与四女见之，俱赞其有慧心。因谓之曰：“莳蔬不如种花，园中点缀，宜于万紫千红。菜俗物也，似不宜与众芳伍。譬如四十贤人，着一屠沽不得。”陆女领之，暇则补种诸花于药台兰砌间。未几，凤仙海棠，纷然错出，摇曳临风，亦增妍媚。 
　　一日，偶携锸移植石榴于牡丹之旁，误断其根，血滃然流出。染土皆红。陆女大骇，奔告生。生觇之信，方拟入白四女，忽见凤仙之婢踉跄趋至，气促喘急曰：“凤娘有病，危在顷刻，郎君速临。”生入视之，已不能言，但以手指陆女，目遂瞑。生痛甚，为具棺衾厚葬之。凤君既死，三女衔哀屑涕，痛哭逾时，多有憔悴可怜之色。生虽百端慰解之，终不欢。无何，陆女产一子，广颡丰额，啼声甚雄。翼日大开汤饼筵，宾客毕集。适埋胞衣，卜曰东南方吉。因命葬于雕栏之下，不意稍近牡丹，略伤须柢，当时埋者不知也。自此日缁仙即患病不起，药铛经案，日益无聊。二女日夕伴之，弗少离。值西风起，窗外秋声盈耳。背壁孤灯，欲明旋暗。怪鸥鸣于屋角，缁仙叹曰：“吾命弗永矣。千里相投，不能终事良人，其命也夫。”言讫而逝。逾月，二女亦死，嘱勿择地他处。俱瘗园中，谓：“魂魄终当相依也。郎如相念，每岁寒食清明，浊酒一樽，纸钱一陌，吊诸夜台足矣。” 
　　四女没后，不数日牡丹相继萎谢。生哀痛之馀，弗以为意。明年，四女坟上，各茁牡丹一株。旋即开花，黄、紫、红、黑，四色相鲜。生因分植之，其种遂繁。独黄色者迁地弗荣，迄今牡丹之种，姚黄最稀，他种犹可寻求。盖四女之心，犹感树艺之恩，不与李生轻绝也。 

　　萧仙 
　　楚北杨酝生者，倜傥不羁人也。工诗文，而于长短句尤为擅长。性嗜酒，月明之夕，独酌观书，可尽一石。顾家贫，徒四壁立。苦无买酒赀，与酒家约：平日沽饮，辄书贷券，俟有卖文钱入，尽以投之，如饮于家，则命僮持葫芦往赊，无不得者。家藏一玉箫，乃古良工所琢。酒后辄吹之，其声响可裂帛，与寻常箫不同，生宝之弗离身畔。生戚陆星桥，以绣衣使观察杭州，招生往司笔札。比至东南，宾主倡和极欢。美景良辰，动张筵宴。观察每集必有诗。生多即席属稿，抽笔命词，斐然成章。泛绿依红，贤嘉相得。既而观察迁官赴闽，生以为道远难从，暂居萧寺中。从者一僮，仅供奔走。 
　　一夕晚餐方已，孤影无聊，独自徘徊庭畔。于时松风送凉，璧月流素，正忆杜少陵“香雾云鬟”、“清辉玉臂”之句，归思怅然。爰抽洞箫吹之，其声呜呜然，月为之停，云为之遏。一阕甫止，闻墙外亦有箫声，泣凤吟蛟，声声入听，因讶谓此非人间所有也。爰起至侧门，踪迹之。距墙外数十步，见有红楼一角，掩映于杨柳阴中。一女子坐门外石磴，旁侍一婢女，向月吹箫，声调宛转。从月下视之，玉骨冰肌，丰神俊丽，神仙不啻也。生猝至前，长揖曰：“女公子雅韵欲仙，足砭俗耳。鄙人天涯延访，绝少知音。今日相逢，可称绝调。愿执贽为门下士，不知绛帷中，可容收录。诚恐天上杜兰香，不屑为俗人垂教耳。”女始若甚惊，既而庄视多时，逡巡却顾曰：“妾幼时曾耽此奏，高堂物故，节调久疏。顷闻寺中清音忽发，妙响欲流，与侬所弄，仿佛似之。顿触旧思，聊遣幽绪。巴人之奏，不为大雅所嗤，亦云幸矣，敢自诩曲师哉！”生曰：“适鄙人偶学吹箫，不意流入闺人之耳，遂使天外飞声，墙隅答响。寻音踪迹，获遇仙妹。邂逅相求，愿奉为座上师。但不知燕雀可入鸾皇之队，钟镛可许瓦釜之鸣否？”女笑曰：“君亦解人哉！君调亦不俗，第拘牵而未流动，入化为难。此须从空外相求，则江上峰青，无独有偶也。”因自吹数折，命生学之，并教以运气运指，吞吐疾徐之法。每逢转折处，辄为婉曲指示。生性甚敏，默喻于不言之表，不片时，即已全得其神髓。按调重吹，果有鸾鹤遥鸣，若相答和。 
