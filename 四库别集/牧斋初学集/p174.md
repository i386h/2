<!-- { "loadSidebar": true } -->
    於乎丐也！生不丐半通之纶，死不丐七尺之躯。其葬也，邙北垣东，不得丐蓬颗之地，而丐一杯于要离之冢侧。其祭也，马医夏畦不得丐麦饭之奠，而丐一脔于唐兀之座隅。木落兮虞山，潦收兮尚湖。传哀歌兮会急鼓，祠国殇兮下神巫。托济阳兮后乘，骖李安兮先驱。从倡兵兮如云，归厉鬼兮载车。览庐冢兮向背，睇城社兮盘纡。天门开兮讠失荡，故乡兮不可以久居。於乎！殁为鬼雄兮生为人奴，臧甬侮获兮公卿大夫。激而诔之兮，附诸县贲父之徒。 

    （姚孝子仲宣哀辞（并序）） 
    慈溪姚氏子元台，字子云；元吕，字仲宣，皆矫尾厉角，有声诸生间。天启中，连袂游太学。文学秀才，咸执居请交，与之谭，多口噤而退。诸公争欲令出我门下。少年或窃其名以惊坐人曰：“两姚生，吾辈行也。”两姚生性至孝，出者庀修脯，居者躬温冫青，更番以养其父母。母冯病疽，仲宣祷于城隍神，愿损己龄以畀母。旦而告其姊：“神许我矣。”母霍然良已，而仲宣遂病，病数月而卒。仲宣之病也，子云亦谒神请代。没四年矣，携其画像，件系其事行，以走四方。四方之人皆谥之曰孝，无异辞。 
    呜呼！仲宣信可谓孝矣。求代得代，祈死得死，有请于帝，若执左右手相讠垂诿，斯已奇矣。往年岁在申，余侍老母，忄忄心动。江西万尊师再设坛礼斗，灵响肃然，如有闻曰：“越明年，雨水，其未艾乎？”已而果大期也。呜呼！才不才，亦各言其子也。天胡独忍于余！夫人之于其子也，有问焉，则如响；有求焉，中弗欲予，或颦蹙而应之。家之畜牛羊犬鸡也，虽不尽宰之磔之，其惊而哮，哀而鸣，主人弗知也。天之视仲宣也，以为其子也。其请而祈死，所谓颦蹙而应之者也。若余者，天其以是为牛羊犬鸡而已。其未即死也，亦未遽宰之磔之而已。其哮也鸣也，天何用知之，而责其不应哉？然则余之生不如仲宣之死远矣。仲宣宜哀余，而余反哀仲宣，岂不悖哉？虽然，姑为此辞，以相子云之悲，亦庸以诉余之哀。辞曰： 
    吁嗟孝子兮，诚至上通。愿增母算兮，遑恤我躬。绿章封事兮，夜奏帝宫。虎豹当关兮，天门九重。片纸刺关兮，不隔帘栊。母乐而康兮，己正而终。上宾帝所兮，其乐融融。伊余昧兮，逢此闵凶。叫号吁天兮，如撞钟。皇天无私兮，其命难从。敢曰天醉兮，视之梦梦。孝子溘死兮，生气如虹。我生何为兮？群彼裸虫。呜呼哀哉兮！搅我心胸，濡血染翰兮，告哀无穷。癸酉十月虞山鲜民钱谦益制。 

    （尹长思哀辞（并序）） 
    余以万历丙午举于南京，与永新尹先觉字长思同出新建徐先生之门。当举子旅见其师，徒御喧哗，道路填咽聚观，余独指目长思，长思亦从众中知为余也。长思过余邸舍，白皙而修眉，神宇疏亮，欲来映人。已得读其行卷，牢笼漱涤，钅术心扌舀肾，忽焉摅幽发荣，若登高台以临云气，欲抗日月而上之也。余为叙而刻之。振奇之士，莫不吐舌惊叹，又或慕而效之。于是长思之名噪吴、越间，亦或以余言也。长思再试礼部不第，乙卯上公车，晨起行雄县道中，呼僮觅人参啖我。午饭于逆旅，脱舆下骡背，呼长思不出。褰帷撼之，僵矣，两指爪握参未脱口也。长思生失父，育于其祖，零丁孤苦，襁须乳，长须食，皆以糠代。冻泠次骨，肤粟经春不舒也。选贡入南太学，与傅崇中生共一ゎ被，手提携巾箱，互为僮也。为举子，不肯饰竿牍以干县令，与其家人更衣并食，率乡老以办繇役，立宗法以教族之子弟。乡人有违言，必走质尹氏，薰其德而善良者众也。长思与余聚首公车，每过，语必移日，西安方生、嘉定李生与焉。方傀俄好食酒，李澹宕善画，长思温润而栗，从容献酬。酒酣以往，角巾欹斜，掀唇齿，指画古今人才节义，如奋臂出其间也。呜呼！长思今其死矣。长思以进士业有名于时，而不得中进士第，其遗书蔑如也。其行之所加者，于长思若毫毛，而大志之所存，余犹未能悉其梗概也。呜呼长思！其视不受含，赍恨而入地耶？其没为明神，之帝所甚乐，视弃人世如传舍耶？抑亦魂气无不之，观化而往，而舍然纵浪于生死之间耶？长思之子右辕，不远二千里，衰过余。揽其文，崭然露头角矣。问其家，曰：“大母老矣，父未葬，二弟未婚，四女弟未家也。”问其先友，曰：“庐陵萧太史，父之执也，哭之过时而悲。”余初欲为长思铭，已而曰：“萧于长思能为之尽，又其乡人也。余为辞以舒余哀，俾右辕刻之冢上；而萧为铭以掩诸幽。长思与辕也，皆可无憾。”乃为其文曰： 
    嗟尹氏兮士之良，志倜傥兮擅文章。起南国兮宾于王，舞两骖兮服上襄。命奄忽兮死道旁，目犹营兮天路长。世逼侧兮竞披昌，溷耳目兮雕肺肠。灵眇眇兮揽八荒，告掌梦兮筮巫阳。荡大空兮结三光，勿为厉兮渫偾伤。有美子兮婉清扬，祀祭则及兮后有庆。刻哀词兮纳铭章，呜呼哀哉兮死而不亡。 

    （翁兆隆哀辞（并序）） 
    故太常寺少卿翁三丈兆隆既没之五年，而始克葬。其弟兆吉甫排缵事状，累数千言，走书京邸，属余为传，以余知兆隆者也。吾闻之，古之人有史传，无家传。家传，非古也。用史家之法则隘，毁史家之法则滥。滥与隘，君子弗取也。曾子固不云乎：“墓铭纳之圹中，而哀辞刻之冢上。”然则文之有哀辞，不铭而名焉，不传而传焉。余固可以窃取其义而为之也。 
    兆隆少以执经事我先人，与诸生舒雁行列，悛悛穆穆如也。既成进士，令于鄞，以上计过家，威仪详雅，登车有光，炜晔如也。及余登朝，兆隆自长夕垣，以拜奉常，魁硕昂，岿然如巨人长德。语及于物论国恤，有墨其色，而有悴其容也。於戏！兆隆何以死也？兆隆在省垣，以惜人才存大体为先务。当南北分部，蜀、雒构争之日，苦心调剂，中夜屏营，有未易以告人者。留心掌故，于《会典》条例、举凡会要、若数一二。六垣升转诸疏，迄今无以易也。太常以春秋祀故少保于忠肃公，忠肃画像南面，使者北面将事。兆隆曰：“嘻！忠肃，纯臣也。是非其所安。”乃厘正之。孝定皇太后之丧，余阁之奠，以及虞祭，执事有恪，山陵既成，皇祖叹嘉焉。余观先辈论六科人才，首推林季聪。尹庄简曰：“季聪何敢望与中。”与中者，故叶文庄公盛也。盛世人才相望，论者亦敢公为品第。皇祖时，六科人才，兆隆当在甲乙。读其奏疏，可以考见。而国是人才，上下降升之端绪，则难言之矣。兆隆殁仅五年所，以余言推之，其上下降升，又何如也？於乎！其尤可感也。兆隆为人，周详醇谨。与人言，娓娓如恐不尽。宾客填委，议论耆柱。目视案牍，口答笺启，从容整暇，若有余地。时论翕然归附，而兆隆亦以用世自命。今其死矣，岂所谓人之云亡耶？抑吾乡水土瘠薄，地气使然耶？余姑为辞以舒余哀，以传于后，以遗兆吉及其子，使刻诸墓上，如子固之云。乃为其文曰： 
    有美一人兮，白而长。朱唇飘须兮，婉其清扬。威仪棣棣兮，发言有章。雍雍和鸣兮，于彼高冈。奏囊嗔咽兮，笔舌斗虐。扬言告君兮，其体日削。枚举故实兮，摅写婉约。进不尸利兮，退不表衤暴。齐其躬心兮，夙夜有恪。展如之人兮，宜在台阁。陟彼月卿兮，载推纳言。列戟树槐兮，步武之间。六马在御兮，驰骤天闲。长辔甫策兮，短驭斯艰。昌于有位兮，厄于无年。呜呼哀哉兮！是亦难言。宜兄弟兮叶埙篪，有美子兮荪兰滋。佳城郁郁兮，{隋山}山回溪。帝命致祭兮，牛羊孔时。巫阳下招兮，远莫致之。整容笏兮，宛其来思。辞以告哀兮，匪哭吾私。刻石墓上兮，泐以为期。 

    （瞿少潜哀辞（有序）） 
    世之盛也，天下物力盛，文网疏，风俗美。士大夫闲居无事，相与轻衣缓带，留连文酒。而其子弟之佳者，往往荫藉高华，寄托旷达。居处则园林池馆，泉石花药；鉴赏则法书名画，钟鼎彝器。又以其间征歌选伎，博蹴リ，无朝非花，靡夕不月。太史公所谓游闲公子，饰冠剑，连车骑，为富贵容者，用以点缀太平，敷演风物，亦盛世之美谭也。少潜瞿氏，讳式耒，故礼部尚书文懿公之孙，而太仆寺少卿讳汝稷之子也。孝友顺祥，服习家教。多材艺，书法画品，不学而能。室铺一几，庭支一石，信手位置，皆楚楚可人意。性好客，疏窗几，焚香布席，客至依依不忍去。人以为有承平王孙公子之遗风，王晋卿、赵明诚之辈流也。家贫，入赀为涪州州判，郁郁不得志，卒于官。哀哉！吾里中无复有若人矣，东阡北陌，可与杖屦往来者鲜矣。 
    君初字起周，请改字于余。余以张文潜之名耒也，字之曰少潜。太仆公之殁也，请余为家传。余直举其大节，无所孙避。族人群噪之。少潜曰：“吾头可断，此传不可改也。”居平退然不胜衣，其临大义，坚悍如此。余悲少潜之死，而悼其无传也，于其葬也，为相挽之词以饯之。其词曰： 
    瞿唐月峡白盐赤甲高刺天，孤根如马虎须怒张两崖巅。重岩叠嶂亭午夜分曦月偏，晴初霜旦高猿哀啸属引传。涪万之水奔流回复争溯沿，孤舟旅榇羁鬼啁哳出其间。猿鸣沾裳望帝啼树流血鲜，魂兮归来扪参历井无留连。拂水悬崖天河云浪相钩牵，厂垂 厂义 大痴粉本犹依然。两湖夹镜长芦堆雪菰浮烟，东皋北麓巾车果下榜吴船。渔湾蟹舍团脐巨螯缩项鳊，小寒茗熟香粳白饭炊红莲。白杨萧萧松风悲咽流响泉，魂兮大归分张执引如别筵。故国旧游如梦如幻不可延，哀哉人世暂游少别谁百年？ 

    （宋稽勋哀辞（并序）） 
