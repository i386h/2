<!-- { "loadSidebar": true } -->
　　投分高明毎作书即欲巨细布之以故尤不得间于抢攘之地仰佩见赐倍深愧叹诗轴日置几案间不自得则必一一歴目擿其成诵者呻吟以自寛非特为我矜式实一时之良药也比来撰述必已充牣箧椟以超轶絶尘之资而当贤父兄之间一举足便有数千万之逹况山水之胜天下卓絶之境适为朝夕之助耶早时妄意亡児之养获奉周旋虽癃疲已废尙意因见而悟如有借扵丰草长林或少振于跻攀腾跃之便尔适兹见啬毎念及之但深蔚结似非人力所能致也何时一靣向风耿耿
　　又
　　适方修记左右耑使被问垂谕周渥感刻未易借况伏审雨寒起居佳胜衰废乆矣分同腐草一旦顿回生意则退之所以推誉侯喜之语兹复得之其佩服尤非所据少顷钦伫降屈尊严以快占叙
　　又
　　天气未定扵渡江【阙】　　　里此固不可不避就而私淑之懐似物理有以见怜故适投雅意所命也慰幸慰幸见徴拙语实畏巨题又诸作者截断路口殆寸歩不容进更俟牵课然亦未敢自必于可以拈出尔惶悚惶悚
　　又
　　累枉教翰愧不自堪不独光明顿回蔀屋而组缋防错纵横照烂寒鄊未始有此也慰幸何已少间恭惟起居佳胜见徴拙陋属思几不聫接重惟推借之重不退避輙牵课上呈殆奉一笑不必留也余容面致
　　又
　　早来欲作记恐遂行姑遣人闯问已而知尚迁延亟且缱绻必未获凂彻遽被翰墨委诲谆宻尤畏俯求之重而衰苶未易为据也雨势未已道路艰梗恐人力有所不能胜更须留宿以俟也然黄山亦自虚旷早来伏惟体况清适方图僦所有与以奉佳趣庻接临分少欵以慰不能遣忽报田间所积微米水上危被冲注穷饿之水火不免辍以赴之厄防凡皆类此似是造物者必欲见求渠可力胜耶向风不觉气长一丈
　　又
　　破甑敝箒畴复见録委曲终不忘则定将何施可以为报家间至于重复豫计是行似厄防已极矣不然安得平生所愿一时际遇并得之如是也坟山石刻打未足方欲理之止有三本并罗氏表同浼哲匠余者续附呈次遣叙非所工正頼诋诃不妨笔次有以不及也钦企钦企
　　又
　　向以见徴防尾仓卒以奉来贶不谓刻石为宠又烦背轴见及展玩愧悚尤佩勤眷郡首守记前已得之该载详尽实一方之幸紫烟之作真大手笔也父子翰墨相先异日想见丰采岂小补哉然题名正患如吏文石处不免俗韵刘贡父太学直讲记以为脱洒今日又高一着可胜嗟咏
　　又
　　衰迟乆欲为门下客差池不契竟兹淹晚不谓爱下之余遽叨赏遇虽桑榆何堪犹幸依起之光窃借以老也日者迁徙所择实主于幸义为多尚尔牵制葢未始顷刻輙忘于懐艰生固已弗类而厄会见乘初不计物理慿陵乃至于是于其或者饥饿空乏使平日妄迷之误澡雪殆尽而遂将旦莫亲依变瓦砾为黄金则未定【阙】定能不愧器就之赐否耶愿见之懐日以为感
　　与韦深道
　　辱书借米虽李侯之义不减昔人而鲁公之拙则亦久矣方时艰食逺近所同非若藩镇廪饩之余得借已出望外兼蒙专遣津置尤佩厚意共审渐暄日来体力佳健独力酧对其来如雨雹其理如猬毛湏少就序即在左右葢无时不奉思也
　　与赵彦强
　　相别逾年初不知行李所税不得数具问至深倾驰忽辱垂頋尤愧不逮然遂获奉晤语有足慰者晩来履况何似切承蹔寓客邸无縁抵造想蒙加察未行因出入无吝见访耳
　　又
　　方作书披手示周尽无复遗意而语妙句秀钦叹不能已其感慰不待言也湖隂佳处人物尤胜三年欲一投足竟未可得比来无一毫髪系念径思问道輙为病留良可叹者闻仲权仲常兄弟馆置甚厚彦强可人处固多甚不恶也力疾修附未暇详悉幸加察
　　又
　　别后日觊轩葢迟回所期不忘倾遡自四月末即病奄奄如九泉下人欲作一书亦复不果然亦未尝辱寄声出处既异虽在只尺葢与数千里不少间也念之尤不能已大暑不审日来起居何似或谓已成久居计随遇即安要是乐处为不易得所以去闾里近坟墓不屑羁旅傥在此耶何时遂获周旋向风耿耿




　　姑溪居士后集巻十七
　　钦定四库全书
　　姑溪居士后集巻十八
　　宋　李之仪　撰
　　手简
　　与石端若兄弟
　　沦落不类下士莫与之比而卓然仪容乃独收録遂得从容教饬得者皆言意之表佩服荣幸固不待葢已期于必相亮久矣于是方图申庆愧无以借手而大轴雄文遽兹俯暨礼意之隆巳不胜其荷戴而属词典丽盛哉久不见此体制真燕许绪余常杨而降以至杨刘晏宋皆不足道也得我矜式滋有衰老后时之叹更当防绎以逰十驾
　　又
　　乆闻谒告归跂首而望何啻以日为嵗忽承舍舟无异自天而下亟图就展以渉冬徂春奔走乍还家又一番目前事倥偬輙未暇及作书申叙亦索于纷扰之际曽未获详细差池未蒙委报向徃之深于是不觉犹豫方周旋嵗计酬对逺近横来之问欲欵门第与具书皆复不逮惟是拳拳滋不能已忽枉专教恭审日来体力佳健偶亡孙小祥津置骨肉徃金陵作佛事修布殊不适意仰觊加亮
　　又
　　比者观光稍欵方礼成乐作之际想得于古人着意命驾处为多博我未闻方切跂咏而乃牵制如此可胜怅仰间审已具舟特如亲膝遂复相逺我劳如何衰迟止候月初家人軰归即左右矣兼愿致于笔下者笔下亦安能彷佛
　　又
　　不相问未始许乆目前易成因循不独髙明然也其如老病杜门无时不奉恩以奉恩故笔次不得无望望来问遽贻如获欵近特逹出于盛意资畏责已反轻约也伏审日来动履清胜或云不晚赴燕设若在田间必相失如在月末当幸迎候
　　又
　　适奉先所枉书教罪戾叨复为冒昧然迹犹在赭衣中而俪句褒予过甚伏读汗下虽朋友之义以知心为善其如苶焉何堪未易负荷谨留以永家传续当奉课上报次不愚礼意隆厚非君子推借逾重畴克尔尔并图为谢有愧倚马輙先布其畧
　　又
　　大轴贲耀似一旦跻我于云霄之外矣末路有此幸遇岂造物者怜其困踬之甚故特有以振之耶至于亲寓美翰济以异国精楮古数优渥倍深慙衂别容僶俛防绎惟其不能故复见于此
　　又
　　晚暑起居何似习仪罢必无事比孙铭督迫亦幸得扵玉趾之便輙徃望那工夫一阅恐有不稳处幸一一见教无相踈薄也更有一事请益先大门举制防在何年是时先进所业用举者否然国史中则天圣七年特下诏用举者先进防论各二十五篇命从官考定而后召试又记得曽读先大门集中已有进防论此间无文字可检所见止是阁试六论并御试防尔无惜开晚明出必早幸过此早饭而去亦贵少欵也阅毕并周诗见及
　　又
　　昨者承示佳纸便当奉命为家中几案更移未有笔下处又恶字不相对不免为物所夺欲少待修造定叠作之自使人送去也必不敢蹭蹬兼欲作书谢不遇尔幸察孙铭而蒙斤斧望贬付欲遣其仆也亦待换了人头处如何如何见教见教曽门是真庙苐一次防试只不记得甚年也钱子高谢制举启云章圣临轩先臣首中睿明出震季氏登科两朝之间相继者父子一门之内并进者兄弟以此可见尔得先志可考也
　　又
　　今日得乆若书并置到海物书中不説归早晚定来但闻已请长假则遂不复再至都下恐是少躁未应如是必有家书到左右专人何日回切令至取报柯山铭独乐也记偶作得皆不满意然不敢拈出方欲附去而从者适来谨上呈敢望斤斧付还也恐湏全篇不入用尤幸谅告则可以别作求教乃见益也至祝至祝
　　又
　　眷聚万福亲庭必常得书乆若尚在京何多日矣若虚遂权作安主亦佳何必去住自缚也佳篇警防但愧糠粃之在前亦续再和奉呈次卢居悚感便望与筹度施子良约月末到亦不出宣城湖隂也日来金陵人连有专人相挽方犹豫岂可失吾友哉次第宣城不成周王二居到遂为湖隂老矣但恐居成而昆仲超在显途顿失依附僦直宜酌中葢未修筑间日月尚乆盍图其难继也
　　又
　　少间声问伏惟起居佳胜衰陋叨蒙过辱见庆形容谆实祗佩増畏輙忘其鄙而图效管窥之报遽叨过委愈重不腆之负悚息滋甚职务薄遽上阻披承系咏尤不能已后日投箸便可行且何惜顷刻也
　　又
　　今日偶食新姜发动小肠气适方小间遂方得答不愚书托人粘纸作圆封未竟间辱手示感愧不已又获和萹押韵至此古人未知能到已否东坡毎于此尤留意恨其人不得击节惊叹也更俟庄间聊作青唇一笑明日千万访及吃饭了去
　　与友人徃还
　　衰陋过目延予不然之灰乃有亘天之焰殆非人力所能致也乱道漫冩出时自为笑岂足凂凟更荷诸作者拂拭皇恐皇恐自非吾人未易至是近到庄上亦有十来首随遇随应之语未曽録上深恐防失遗忘乱道册子不敢不纳便告付还候録毕再求诸君子指教也孙铭亦在其数元稿再上呈其专人已行报不愚书更欲入一小纸望速付及腹痛未全止殊草草不愚诗未暇读续奉纳也册子与二巻并领只未收周诗尔得在箧中他日可请也
　　又
　　雨意未已輙有寒色适非其令但嗜睡尔美况从可知也尺牍遂临如接超然之袂岂梦寐中来耶欣激可知矣伏审已视职事晩来起居佳胜早晚可以瞻奉驰情兹不能控介还草率展布既谢先辱且及不豫知之愧
　　又
　　早来承手示修以佳句如淮隂用兵多多益善至其背水而阵则真所谓变化若神忽然雷轰雹霰章邯之军不足破也钦叹钦叹方尔牵课偶一病获告殂不免申官检责适方小休和诗遂成倚闾晚来体况何似早晚得以瞻奉倾企倾企
　　又
　　晚来起居佳胜今早几似寒潮所薄急作燥剂进方少许遽奉来诲慰感无已诗句殊不类累和之后自是停畜有余用之不匮尔却刼追逐多见其不知量也必多近着不妨开发衰困企向企向白醪甚契欣仰初不知有法如此方患元白似用数果録以为况何幸如之更先沾溉尤不恶顿尔垂涎早晚可道也一笑
　　又
　　天气殊可畏如物萦罩毎承遗贶真发吾覆欣佩可知伏审晚来起居佳胜来韵益工未易击节鼯技亦穷矣遂欲稍归地分也一笑一笑欲蹈海纵帆亦将有去将何之之叹如何白醪钦荷定应芜湖去此逺近恨缩地无术也客去方能作答愧不时遣
　　又
　　雨意未觧履况何以连日为児女畏布不欲輙去千万保爱
　　又与悟长者
　　霜寒伏惟动履清胜自承爱请固知必由州中乃行伺候既到即通问遽先垂頋感愧无已行李定能几日上道无縁谒诣但深依向颍昌境界纯熟风范与南方絶不同正是一行道为人处也勉旃永为一方作福之主与诸上人相防幸一一致声作书不及矣来春夏间或得瞻礼
　　与崇因长老
　　屏处不多与人徃还唯是世外高流不废钦揖况大善知识为一时前軰者常恨不能一一作礼不图幸遇象驾聫歩至于十三人之盛而老师实为上首未谙得名之应其巍巍堂堂真所谓星中之月也别来蹭蹬未果申叙缱绻遽勤专委特枉翰墨谕意甚稠岂胜感戴信后复不审体况何似前履新正更祈法夀遐逺永为四众饶益适作数处报书未暇详悉别所觧免遂命僧持诵为祷且致厌胜以祛其惑连得二篇发药多矣牵课艰拙又尔抢攘湏至作隔年还债之计也呵呵来篇益玅钦降不已
　　与承天长老
