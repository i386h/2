<!-- { "loadSidebar": true } -->
　　清宁台 
　　双树桥 
　　嘉树坪 
　　会心亭 
　　斗坛 
　　流花径 

　　△内院 

　　偶现宰官身镜机聊应物退食此委蛇长斋依绣佛 

　　△缓带轩 

　　今人仍缓带谈笑走呼韩他日驼山石还同岘首看 

　　△芝兰室 

　　金葩暎紫茎托根非有待异本不异林同心复同采 

　　△鸣玉斋 

　　空斋澹夕阴疏镫照幽独枕上生风泉淙淙漱寒王 

　　△雪窦 

　　欲探雪窦泉真源窅何在七宝阿耨池一勺函香海 

　　△清宁台 

　　高秋眺崇台大漠黄云开振衣一长啸雄风万里来 

　　△双树桥 

　　双树荫平桥独夜惊栖鸟不知片月来误作关山晓 

　　△嘉树坪 

　　文水何夭矫修修暎华林手弄绿玉麈泠风生素襟 

　　△会心亭 

　　孤亭一以眺落水连寒山乃知会心处不独濠濮间 

　　△斗坛 

　　葡萄覆层坛采采酿名酒自乞步兵厨不博凉州守 

　　△流花径 

　　五月花初放飞英点水滨玉关芳意晚翻忆故园春 

　　○秦淮阁夜同周叔宗赋四首 

　　快鹘自摩天骏马不着鞭少解石城曲能取小姑怜 
　　小姑住青溪夜至青溪宿不见荡舟人树底秦淮绿 
　　凤凰熺朱光承君长夜饮鸳鸯结两头绣作葳蕤枕 
　　烛影荡流波波光含蕙阁白露凝氷霜芳兰委华薄 

　　○天门山 

　　山到天门断江吞楚雨浑征心窅无际暝色带荒原 

　　○东陂晚霁 

　　半亩东陂竹流云凉翠通日落微雨歇湿萤耿幽丛 

　　○吴门别冐伯麟 

　　寸心忽千古愁来无一言昔人不可见长啸下吴门 

　　汲古堂集卷之二十一 


　　●汲古堂集卷之二十二 

　　东瓯何白无咎着 

　　七言绝句体 

　　◆七言绝句体 

　　同杨木父王昭粹邵少文集孤屿分韵各赋九绝 
　　邓太素孝廉自广陵携妾过白门取道还豫章赠诗五首 
　　南麂四首 
　　题画竹寄空上人 
　　虎邱东林书壁 
　　彩霞词四首 
　　莫愁湖逢程德懋 
　　剌艇东林竹下 
　　池上晚酌 
　　题林松屿隐君壁 
　　东湖偶憩 
　　吴江舟中 
　　清江谣 
　　无题 
　　罗峯寺晚坐 
　　莲上人西房 
　　蜡烛峯戏赠范义髻 
　　饮紫霄宫郭炼师蜜酒作 
　　夜宿天柱坐月山下是夕大风雨 
　　天津桥坐月桥在嵾岭万峯中 
　　武昌舟中口号 
　　秦淮美人家赏牡丹送程仲权行边 
　　人日送邬生还蜀 
　　午就碧云寺幻公禅房睡起戏简赵中秘常吉 
　　古意 
　　南明寺夜对蜀僧观寂 
　　夜宿雪厓楼居五夜起观海门残月作 
　　舟泊灵福 
　　绿水曲 
　　春梦词为开先赋 
　　登明教寺台旧名较弩台曹孟德阅武处 
　　留别逆旅主人靳六老 
　　舟次桑溪待潮 
　　夜就湖阳移桃李归栽草堂口号 
　　山房木芙蓉盛开晚携妻子张灯饮花下戏成四首 
　　再过越来溪访周隐君观复 
　　三访周观复 
　　汉阳舟泊 
　　水帘谷 
　　鹅湖晚归 
　　白塔寺同超公待月 
　　曲阿道中别李道人礼茅山 
　　忆罗峯寺莲上人 
　　题仙都图赠潘缙云入计 
　　舟中梦罗峯寺 
　　闽诗人朱长文卜居广陵四首 
　　寄广州别驾冯太衢 
　　送诸三石之五云并简郑孟仁五首 
　　王季中光禄玉介园红白梅花盛开是夕主人悬灯数百枝花林中花下布席陈歌舞为高会纪胜八绝句 
　　寿朱无逸四十 
　　何事四首戏柬朱无逸无逸新有所欢 
　　西湖戏为陆君策孝帘赠侍姬 
　　罗峯寺 
　　别仲权 
　　鹤林池上 
　　游榆塞江上临发别社中诸子 
　　和邵不朋孝廉寄远韵七首 
　　简张东山大将军 
　　塞上 
　　望岳楼 
　　孤山探马 
　　延安 
　　偶见村儿放纸鸢戏成八绝 
　　同杨木父集王昭粹池上 
　　江阴发舟四首 
　　横春晓渡 
　　送王夫赞应试北上并简项休宁刘合淝时赞夫取道白岳金斗 
　　送蔡审理需次赴秦府 
　　赠禄命家马生 
　　夜坐 
　　同龙君御行部云间戏作时君御左迁盐判官 
　　方船歌 
　　赴吊郑中丞送朱生还吴朱以善讴称 
　　巳酉春日酒中漫兴四十四首 
　　夜集王季中光禄宅赏夜合花花环列四座数百本烛下香气蓬勃殊快人意醉后和季中五首 
　　长干客舍送黎孝廉入楚后夜口占 
　　别友人之夜郎 
　　重过杨姬池馆时姬巳没 
　　同金元朗过傅氏旧园同赋句对体 
　　病中金生以相人术见访因书其卷 

　　○同杨木父王昭粹邵少文集孤屿分韵各赋九绝 

　　烟屿微茫水国分四天楼阁俯春云潮音欲沸摩罗顶得似楞伽石上闻 
　　碧海云霞乍有无晴阴四望众峯殊伽陵乐奏金轮铎宝月光摇佛髻珠 
　　峯阴海色满藤萝谢客亭前水自波采得石华亭下荐千秋谁与和羊何 
　　江柳江帆暎远洲江门余照带羣鸥香台茗供逢僧鬬曲槛莺声尽日留 
　　两峯南北信吾之酒琖茶缶?当动自随醉杀酦醅江气暖断霞残霭会心时 
　　中天绣塔擢云平磴道盘空飞步惊鳌极欲移龙伯国莲台忽涌化人城 
　　灌木繁阴深欲烟宴游犹及送春先东林莲漏延清赏落尽檐花日似年 
　　竹里琉璃建法幢镜中四宝合雕囱一从龙象开初地信是狝猴别有江 
　　皈依自供宝华光销尽淋漓酒态狂趺坐盘陀飞鸟尽渡头纤月别支郎 

　　○邓太素孝廉自广陵携妾过白门取道还豫章赠诗五首 

　　隋苑琼花影碧囱花间翠羽隐双双紞如五鼓城乌起两桨桥头催渡江 
　　不胜罗带擢纤腰离合神光近若遥郎但渡江无所苦妾家惯识广陵潮 
　　秦淮水榭月如烟月里歌声阿那边桥上女郎齐看月不知个月为侬圆 
　　十二飞鸿玉柱寒黄姑织女綘河干深闺不解含新怨鸳绮缝襦是合欢 
　　九江九泒九回肠石镜何心照晚妆不道无情犹有恨小姑隔水望彭郎 

　　○南麂四首 

　　青天寒写万峯高挂席来观碧海涛便欲因之龙伯国看予一钓掣神鳌 
　　霞气苍凉日一丸恍疑神鼎浴金丹试招夸父吞精魄先借长风吹羽翰 
　　素车如拥□神来贝阙银城次第开为遣白龙翼舟楫更教?蜃涌楼台 
　　金膏水碧剩为粮亦有鼋鼍架作梁倘挟飞仙向蓬阆便遗玉舄白云乡 

　　○题画竹寄空上人 

　　空山十日雨为霖欲往从之湖水深消尽云堂一声磬秪应翠竹比禅心 

　　○虎邱东林书壁 

　　满寺寒山十日登三生石上一枝藤东林洗钵西林宿悟得前身毳衲僧 

　　○彩霞词四首 

　　初日流辉吙屋梁琼台含彩烂舒光可因飞雾随秦女不学行云逐楚王 
　　濯锦江边濯锦回浣纱溪上浣纱来采莲歌罢波侵韈暎水芙蓉向日开 
　　风前半臂扬红绡一道行光近若遥花气未消留对酒彩云不散待吹箫 
　　自是青天一片霞岂随尘世鬬秾华飘飘倘逐丹邱去紫盖峯头共饵砂 

　　○莫愁湖逢程德懋 

　　莫愁湖边惊莫春暖风霁日摇青苹柳条系马不辞醉飞絮满天逢故人 

　　○剌艇东林竹下 

　　寂寂春山谁与同隔林田水乱溪风石潭竹影卧寒碧小艇焚香细雨中 

　　○池上晚酌 

　　皛皛波光暝色迟一尊耳热放歌时峯阴忽送空烟白雨挟松声巳到池 

　　○题林松屿隐君壁 

　　天半云霞翠壁开一春风雨水含苔山翁日坐林间石落尽潭花无客来 

　　○东湖偶憩 

　　十二烟鬟镜里开荡胸云水思悠哉前山倒影夕阴重蒲响荷翻片两来 

　　○吴江舟中 

　　飞尽残霞江水平江风断续送歌声女郎柔橹荡舟去落日烟波无限情 

　　○清江谣 

　　江南红豆最相思南客心惊远别时飞尽寒鸦明月上一江烟水梦归期 

　　○无题 

　　杏梁归燕背人飞深院沉沉静落晖夜烛隔花帘影动绮囱惟听钏声微 

　　○罗峯寺晚坐 

　　日沉西崦紫烟重散步虚廊过瞑锺扫石更看明月上半潭寒影浸疏松 

　　○莲上人西房 

　　百折幽溪绕竹房夜深拂簟水声凉晓开南牗仍欹枕林外千峰半在床 

　　○蜡烛峯戏赠范义髻 

　　蜡烛峯头一磴斜秪应天近羽人家看君未蜕尘中骨安用千年住紫霞 

　　○饮紫霄宫郭炼师蜜酒作 

　　醉卧天坛松子家百花凉酝酿流霞石床不畏松风冷一枕游仙日未斜 

　　○夜宿天柱坐月山下是夕大风雨 

　　昨夜月明宿天柱俯见峯腰云一缕朝来下山溪水深始知山下终霄雨 

　　○天津桥坐月桥在嵾岭万峯中 

　　千峯绣作碧莲华身在花房太上家明月一规天似水玉盘清露泛流霞 

　　○武昌舟中口号 

　　朝发嘉鱼暮武昌落帆犹自惜残阳舟人笑指归程近越客翻愁归路长 

　　○秦淮美人家赏牡丹送程仲权行边 

　　银笙玉管夜纷纷红紫催开簇五云预愁边塞无春色赊得名花倍赠君 

　　○人日送邬生还蜀 

　　新年有客感年华江上孤帆挂落霞思发花前纔七日雪消峡口到三巴 

　　○午就碧云寺幻公禅房睡起戏简赵中秘常吉 

　　开帘峯影动禅扉欹枕泉声满翠微为问凤凰池上客何如蝴蜨梦中飞 

　　○古意 

　　君家淄右妾河阳鹊尾金垆换夕香剪得叉纨初试扇不知宵漏为谁长 

　　○南明寺夜对蜀僧观寂 

　　何须舌上吐青莲天貌风襟自洒然木榻对趺羣籁寂古堂佛影一灯悬 

　　○夜宿雪厓楼居五夜起观海门残月作 

　　枕上霜锺夜欲残醉扶余梦起凭栏月悬远树沙如雪百尺楼空海气寒 

　　○舟泊灵福 

　　灵潮隐隐撼船囱斜汉沉沉界石幢深夜起看天在水数峯寒影卧空江 

　　○绿水曲 

　　晚妆临水竞相窥南北停桡恼阿谁瑟瑟晚风羣带动夕阳古木女郎祠 

　　○春梦词为开先赋 

　　五夜微霜透紫绫潘郎愁重鬓难胜春江无限相思梦一半金陵半广陵 

　　○登明教寺台旧名较弩台曹孟德阅武处 

　　淮水东头魏武台阿兰门对夕阳开江山万古销沉恨有客看碑日暮来 

　　○留别逆旅主人靳六老 

　　微茫烟树远连吴明发萧条驿骑孤公子侠魂呼不起只今贤者在屠沽 
　　绿酒如烟不待赊酒醒残夜为敲茶故山他夕能飞梦淮水东头靳老家 

　　○舟次桑溪待潮 

　　落帆浅渚逗蘅皋瓦盎蓬窻试浊醪碧水鳞鳞鱼浪动青天剪剪燕风高 

　　○夜就湖阳移桃李归栽草堂口号 

　　花影婆娑暎绿波月明双桨动星河荷鉏商畧宜栽地为问园丁奈晚何 

