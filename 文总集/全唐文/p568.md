<!-- { "loadSidebar": true } -->
    鸾台：事典职隆，礼闱望切，自非明德，莫允具瞻。具官建昌郡王攸宁，道臻八元，名高两献，行兼为善，业茂多才。待问七车，屡闻献替；参司百揆，多所宏益。顷以牙璋首路，羽檄乘边，委以樽俎之谋，藉其股肱之用。而卑以自牧，成而不居，固守鸣谦，愿辞剧职。重违雅志，用成其美，宜迁九法之司，回典百工之任，可冬官尚书，封如故。
    ○授唐奉一兵部侍郎制
    鸾台：参贰百揆，枢衡九法，是司邦政，尤切帝难。具官唐奉一，宇量深明，襟怀雅正，文场得隽，翰苑推工。琐闱内朝，致延誉之美；符出守，树威恩之绩。永言禁暴，事切安人，俾五戎之府，伫谐九流之选。可夏官侍郎。
    ○授崔元库部员外郎制
    鸾台：朝散大夫尚方监丞崔元，理怀沈正，文艺优深，内府策名，已驰声绩；中台揆务，更伫良能：宜收起草之才，俾握兰之位。可行文昌库部员外郎，散官勋如故，主者施行。
    ○授崔等侍御史制
    敕：承议郎前行鼎州司兵参军崔等，学可从政，文能按章，局并优，清勤咸著。丹墀持法，既伫良才；白简绳违，尤资器识：宜膺石室之命，俾参铁冠之侣。可依前件。
    ○授冯嘉宾左台监察御史制
    敕：通直郎行瀛州河间县丞冯嘉宾，砥砺名节，恭勤职务，能兼备，清直有闻。黄绶随班，未展才用；绣衣莅事，方观举察。可行左肃政台监察御史，散官如故。
    ○授武重规司属卿制
    鸾台：百工惟时，必在推择，九族既睦，仍资敦叙。右千牛卫大将军上柱国高平郡王重规，宗室仪表，衣冠领袖，有姬旦之艺，兼刘苍之善。出居连帅，功名著於两河；入奉钩陈，诚款申於八校。本枝望重，河海职隆，宜辍掌於鱼钤，俾专司於麟族。可司属卿，勋封如故，主者施行。
    ○授豆卢钦望太府卿制
    鸾台：宗卿之任，选众尤切。银青光禄大夫检校司礼卿上柱国芮国公豆卢钦望，体业贞简，能详备，历官中外，具闻政绩。象河惟月，太府国泉。繁要所锺，委任斯在，宜加荣擢，允兹公议。可太府卿，勋封如故，主者施行。
    ○授宋元爽司膳少卿制
    敕：朝请大夫守司仆少卿宋元爽，艺能详洽，局量优深，践行不亏，历官著称，参守仆正，以表公勤。可兼检校司膳少卿，馀如故。
    ○授张沛司膳少卿制
    鸾台：新除齐州刺史张沛，礼义高族，忠贤令绪，才优识通，学敏词赡：实蕴时之具，雅怀在公之节。弦歌出抚，亟动於讴谣；符传所经，必闻於课最：允称衣冠之望，是谓廊庙之珍。三署为卿，九流莫尚，宜回负海之驾，俾登象河之列。可司膳少卿，主者施行。
    ○授杜景司刑少卿制
    鸾台：银青光禄大夫守秋官尚书上柱国杜景，薄有吏能，颇闲时务。比加奖擢，令典枢衡，轻违宪章，私树恩福，罔怀缄慎，屡有泄言。朕情在含宏，不忍之严宪。五曹显秩，非可滥居；九列通班，冀当自效。可司刑少卿，勋如故，主者施行。
    ○授徐有功司刑少卿制
    鸾台：中散大夫行文昌左司郎中东苑县开国男徐有功，器局宏深，文艺优赡秉节守义，直道正辞。绳准宪曹，枢机会府，咸归平恕，雅有声绩。狱吏轻重，人咨胥怨，天工推择，朕之所难，选众而居，庶乎不滥。可守司刑少卿，散官勋如故，主者施行。
    ○授张昌宗麟台监制
    鸾台：校理文籍，缉宣大典，惟国所重，非才勿居。新除右散骑常侍中山县开国男张昌宗，钟鼎盛门，璋重器，资忠履孝，游艺依仁，硕学於邱坟，高才轶於睢涣。资澹雅之操，无欲无营；体谦之风，不矜不伐：每怀五岳之举，期陟九仙之路。虽混济之量，未去朝廷；而元远之心，恒对山水。顷立功祠庙，欲以致福朕躬，嘉其恳诚，用增显秩。而有怀难进，深惧将满，固辞侍从之班，愿在优游之地。子云寂寞，雅好文词；季长博通，堪典经史：宜因松柏之性，处以蓬莱之山。可麟台监，馀如故。
    ○授王方应麟台监修国史制
    鸾台：芸阁秘文，蓬山奥府，是为国重，尤切帝难。银青光禄大夫行凤阁侍郎同平章事上柱国石泉县开国子王方庆，锺鼎高门，簪缨旧德，学富今古，才优舒向。自参机密，亟改凉暄，謇谔之风，不忘於献替；谦挹之美，屡陈於衰病。西垣掌诰，虽藉谟猷；东观属词，更资通博：宜辍凤凰之省，俾缉麒麟之署。可麟台监，仍修国史，勋封如故，主者施行。
    ○授敬晖营缮少监制
    敕：前中大夫检校洛阳县令上柱国平阳县开国男敬晖，体业端详，识用强济，护衣仙阁，已著声芳；制锦神畿，遽闻课绩。杼人务切，棘署名高，宜回三善之能，令得百工之任。可检校营缮少监，散官勋封如故。
    ○授皇甫文佾营缮少监制
    鸾台：正议大夫行司刑少卿皇甫文佾，早预衣簪，累居清显，恭勤无怠，历职有声。徽纟墨为官，已淹岁序；斧斤成用，更伫才能：宜辍掌於棘庭，俾营於梓匠。可行营缮少监，散官如故，主者施行。
    ○授崔融著作郎制
    鸾台：具官崔融，长才广度，赡学多闻，词丽杨、班，行高曾、史。外台美其方正，中省推其良直，永言司典，尤俟得人。载笔西垣，既藉微婉；纟由文东观，更资博通：宜著作之庭，兼践记言之地。可著作郎，仍兼右史内供奉官。
    ○授崔挹成均司业制
    鸾台：太中大夫使持节博州诸军事守博州刺史崔挹，怀才抱器，悦礼敦诗，博究毁陵，深穷坏壁，秦章汉绶，虽践吏途；鲁衣宋冠，无辍儒行。虎门齿胄，蚁术横经，重道尊师，於是乎在：宜罢外台之任，俾上庠之秩。可行成均司业，散官如故，主者施行。
    ○授乌薄利左金吾卫大将军制
    鸾台：冠军大将军行右豹韬卫将军员外置检校源州都督良乡县开国男乌薄利，族茂蕃庭，位参朝佐，怀恩慕化，守义全忠，宜锡殊荣，以旌美烈。可左金吾卫大将军，主者施行。
    ○授武懿宗武重规左右金吾卫大将军制
    鸾台：昔程、李二将，分领东西之宅；周、召两藩，并行南北之化：兼此重务，允归贤戚。右金吾卫大将军兼检校洛州长史上柱国河内郡王懿宗，司属卿兼检校并州长史上柱国高平郡王重规：并麟趾英髦，犬牙良翰，承朱绂之宠命，奉彤弓之征伐。勋藏天府，名入史图，或谁何儆巡，忘昼夜之倦；或敦叙宴翼，协亲疏之理。题舆河辅，而桴鼓希闻；别乘汾，而狴牢不葺。勤诚著於文武，美绩宣於内外，爪牙任切，都辇寄深。求贤审官，不逾伯叔之国；叶心共理，伫观兄弟之政。懿宗可左金吾卫大将军依旧检校洛州长史，重规可右金吾卫大将军依旧检校并州长史，勋封如故，主者施行。
    ○授王方庆左庶子制
    鸾台：降铜楼，辅弼玉裕，必求时望，以隆国本。麟台监王方庆，盛门良绪，敏学丰才，道艺夙彰，言行无玷，备历清显，式昭具。体温恭之性，造次不违；守廉退之风，终始若一：实旧德之明允，见通人之老成。昔张良以三杰之才，始傅储右；史丹资八舍之重，方护春宫。简贤任能，抑有前事，宜膺九德之选，用光三善之业。可行太子左庶子，散官勋如故。
    ○授于复业太子中允制
    鸾台：新除朝议大夫守随州刺史于复业，志识端雅，艺能详洽，既罢台阁，方驱节传。铜栖依俊，银榜翘贤，汉水观风，且辍彤之务；瑶山听乐，宜煦黄离之景。可守太子中允，散官如故，主者施行。
    ○授寿春郡王成器太子左赞善大夫制
    鸾台：相王男寿春郡王成器，毓彩桂山，承规椒掖，韶容霞举，美志月将。望苑翘才，瑶山伫俊，宜参多士之选，俾从正人之列。可中大夫太子左赞善大夫，勋封如故，主者施行。
    ○授成善威甘州刺史卜处冲龙州刺史制
    鸾台：壮武将军行定王左亲事府典军上柱国成善威；效绩藩邸，宣功戎阵。新除中大夫守甘州刺史上柱国卜处冲，久参武卫，夙奉文。张掖遐陬，老绵故俗，地连荒憬，人藉抚循，寄以厚城，伫观美绩。善威可使持节甘州诸军事守甘州刺史，处冲可使持节龙州诸军事守龙州刺史，散官勋如故，仍并驰驿赴任，主者施行。
    ○授坊州刺史豆卢志静等官制
    鸾台：大中大夫坊州刺史上轻车都尉郢城开国公豆卢志静等，登朝受服，咸积岁年，莅职当官，并有声称。与我共理，实存咨岳，代天无旷，受任得人，分命良材，伫观美绩。可依前件，主者施行。
    ○授张元福胜州都督府长史制
    鸾台：宁远将军守右卫彭池府右果毅都尉张元福，素闲武略，兼有吏能。荷戟临戎，屡陪苍兕之阵；题舆抚俗，庶清白羊之党。可朝议大夫行胜州都督府长史，仍驰驿赴任，主者施行。
    ○授陈遂凉州都督府长史制
    鸾台：邢州司马上柱国陈遂，智足御戎，才堪理剧。题舆赵北，未展器能；分乘河西，伫清边徼：假以优命，行观成绩。可朝散大夫守凉州都督府长史，勋如故，主者施行。
    ○授杜从则雍州司马制
    鸾台：中大夫检校上方少监杜从则，体素端固，器识通敏，驱策自久，绩效有闻。作贰神州，实资用，兼司剧署，载伫公勤，宜践新荣，仍兼旧职。可雍州司马兼知尚方少监事，主者施行。
    ○授吉义福等鄯州都督府司马制
    鸾台：检校河源军营田游击将军守左卫杜阳府左果毅都尉员外置上柱国吉义福等，勤绩兵栏，效申田祖，五戎既戢，万庾斯殷，宜辍掌於连营，俾收功於别乘。可鄯州都督府司马。
    ○授郑仙客长安县令制
    敕：朝散大夫行鼎州长史郑仙客，识量淹通，理怀沈正，摄官无怠，历职有声。三辅名畿，五方杂俗，求人之瘼，惟帝所难，宜迁题坐之风，俾试鸣弦之化。可检校长安县令，散官如故。
    ○授元素履临江县令制
    敕：奉议郎行涪州隆化县（阙）元素履，绾铜两穴，游刃三巴，府推其能，人便其政，宾寮恋仰，蛮汉讴吟，宜遂所祈，以终美绩。可忠州临江县令。
    ○授李承嘉太原县令制
    敕：通议大夫前守文昌司勋员外郎李承嘉，擢秀士林，荣礼阁，公勤无怠，制有能。既修太原，是惟旧国，爰制美锦，实伫良材，宜锡崇班，伫闻异绩。可检校并州太原县令，散官如故，仍驰驿赴任。
    ○授赵崇嗣南由县令陈义全潼关令制
