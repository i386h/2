<!-- { "loadSidebar": true } -->
    公居东，东谍朝夕相闻。六年八月，奴儿哈赤死，其四子河干贝勒立。袁崇焕使锁南僧往吊以探之，逾冬而归报，盖用间之相悬若此。公之东归也，与高第遇于丰润，公谓第曰：“长安贵人以我辈为守门，而高居堂奥，说好说恶。今公且为我守门，予且居堂奥观大经纶也。”第曰：“赖主上洪福，阁下壮猷，第守而勿失，可幸无罪。”公笑曰：“公以守而勿失为兼兼乎？予居四年，复九大城、四十五堡，招练精兵十一万，立车营十二、水营五、火营二、前锋后劲营八、弓弩火炮手五万、轻车千、偏厢车一千五百辆、沙唬船六百、马驼牛骡六万、甲胄器仗弓矢火药蔺石渠答卤合之数百余万。我进四百里，奴退七百里。西虏受我戎索，东奴不敢过河一步。招集辽人四十余万、辽兵三万。两年屯田五千顷，得十五万盐钱税朋桩入可七万，采青省十八万。公今守四年，再恢四百里，种种倍予所办，方称守而勿失。若以予所办而四年勿失，未为守也。”第唯唯谢不敏而退。 
    鹿善继之从公而东也，公谢之曰：“太宰以铨郎属公，予不愿夺贤于铨部，且不忧太公匕箸乎？”善继曰：“辞塞上，就铨司，此常人之所不为也。相公为善继愿之乎？家大人范阳男子，书来嘱善继亟从公于边，老人为汝加一饭矣。相公以常人畜善继犹可，而忍以常人畜家大人乎？”四年塞下，不加一级，朝齑暮盐，相对如兔园老生。移疾从公而归，渡潞水，宿得云寺，既过帝城，遂成闲身。酌村酒相劳曰：“昔有两贤里居，一人之官，一人酹酒祖道曰：‘只要归时，依样还我一副老兄面皮。’今吾辈归来，面皮可依旧样否？”相与大笑而醉。公每叹善继清贞安雅，道气澄澈，穷年绝塞，资此畏友，不独以军务相助也。 
    公归未逾年，而逆奄僭封上公，儿孙满朝，祠庙遍天下。缇骑刺探者，日绕公第。敝庐素簏，门屏萧然，不能得公一事。畿南之建祠也，逆奄假公以为重，属督、抚讠垂诿之。公曰：“此好事，公等自为之。不比乡邦闾陋，以老乡官主募缘疏也。”奄闻而恚曰：“他邦是如此。”遣人诃督、抚曰：“不得孙阁老具呈，不建祠不上疏可也。”督、抚固请之不得，则以他绅具呈，而署公名衔于首。公之姻师泰馀见之曰：“孙公三朝老臣，不肯失节，置身家性命于度外。我辈奈何以朽残ネ之？”遂碎其纸。逆奄闻之怒甚。人皆咋指为公危，逾月而熹庙上宾矣。 

初学集卷四十七（下） 

    今上御极念公之忠勋，累命召用。而王在晋入为兵部尚书，每向人夸当关劳绩，曰关外五城七十二堡，皆其所复，而高阳攘其功。故幕僚茅元仪以谈兵游长安，挟《武备志》进御，对诸公辄言：“在晋当关时，关外惟八里铺一堡，中前所一城耳。当逆奄昏黑之世，欺天罔人可也。圣人在上，天晶日明，敢作此梦呓语耶？”为诸公指画先后弃守地图兵志甚辨，又钞得在晋南枢颂奄疏藁，携之袖中，出以示人。在晋不胜其愤，乃抗疏极论马世龙及元仪荧惑枢辅，败坏关事，逮世龙，逐元仪。又嗾新进台省，交口诋公，以沮其出。久之，公当关之功益著，所指冒没赏功银三十万者，只二十万收支，解验簿牒井然，不能以锱铢点公。在晋败，世龙之狱渐解，言者相顾惭服，曰：“奈何拾奄党余唾，代他人亻事刃耶？” 
    崇祯二年十月，奴兵入大安口，陷遵化，将薄都城。与朝忄匈骇，无可为计，咸以为通州京城之左臂，守通以捍京，非公不可。十一月七日，诏从廷议，即家起公，以原官改兼兵部尚书，驻通州，控御东虏，仍入朝陛见。以九日日暮闻命，迟旦而首涂。越一日而宣召守催之敕继至，所谓朝受诏，夕引道，无辨严之日者也。十五日，上知公抵近郊，即下帖子召见平台。九门昼闭，命启彰义诸门以俟。日暮诣朝房，未及，而两内使捧召帖至。朝见当用公服，未及启，又两内使来趣曰：“上立俟平台久矣。”踉跄衣锦绣而入，至弘政门，乃易公服，趋入平台，扣头致辞。上慰谕毕，问曰：“贼至坝上矣。百无一备，奈何？”公曰：“贼警已久，诸臣料理，或有次第。”上曰：“无有。卿不信，试去看。”袖出一哨帖示公。公曰：“贼近矣；至坝上或未的。”上曰：“何以知之？”公曰：“坝上去都城不过二十里，都城至大内又二十里，谍报贼已时至坝，谍行四十里，贼尾之而来，不已薄城下乎？贼薄城下，则烽炮连接，居民崩溃，何以寂然无声乎？臣故知其未至也。”上沈吟首肯，久之，又问公曰：“贼入半月余矣，举朝一无可恃，所恃惟卿。卿如何为朕调度？”公奏曰：“臣闻督师尚书袁崇焕帅所部驻蓟州，昌平总兵尤世威驻密云，大同总兵满桂驻顺义，宣镇总兵侯世禄驻三河。三边将守三要地，势若排墙，地密而层层接应，此为得策。又闻尤世威回昌平，侯世禄驻通州，且闻各援兵回本镇，似未合机宜。”上曰：“侯世禄原在三河，以城小，移通州就食。”公曰：“圣谕诚然。但事缓，就食通州；事急，当仍守三河。”上曰：“卿欲守三河，何说？”公曰：“密云在北近边，顺义稍南，三河又南，而稍东。嘉靖庚戌，北虏繇三河而南，闯河西务等地，转入西山，繇陵寝而出。盖三河为东来西南必经之路，守三河则可以阻贼西奔，兼可以遏贼南下。西奔则扰都城，南下则蹂畿辅。故臣以为当守三河。”上曰：“卿言是。”又曰：“卿不须往通，即为朕调度京城。”阁臣成静之奏曰：“陛下以内外战守事宜，一切委承宗，必能办贼。”上又问公曰：“卿如何为朕调度京城？”公奏曰：“以臣之愚，不过调度一大将，大将调度偏裨，偏裨调度兵丁。有粮饷，有器甲，乃有兵；有兵乃有将；将得其人，则臣调度不难。至于应战机宜，当机立办，不可预设。若城守则有地可凭，有方可据，只在调度其人。”上曰：“卿言是。”公曰：“目前以固结人心为第一义，人心固，则为战为守，所向无前。”上即曰：“城守官兵已预支两月粮，仍有行粮，有钦赏。昨命每人给米二升，银二钱。但苦人太多，奈何？”公奏曰：“陛下当缓急之际，不恤将卒之性命，而使之饥寒，恐非万全之策。”上曰：“卿言是。”公又详奏守城器具药物守垛丁夫及关门车营火炮更番子母之制，上一一是之。赐茶毕，入谢。上又曰：“卿不须往通，劳卿为朕调度京城。卿不要惜劳。此时就烦卿去。”面谕首辅韩广：“卿即拟敕来，事权要极隆重，赐尚方剑，京营总协及坐门文武大小公侯驸马伯五城御史顺天府官，尽听统辖。文武官员应用者，用后吏、兵两部奏闻。户部有应支钱粮，便宜取用。户、兵、工三部司官，违误军机，许问。入援各军，便宜调遣。自总兵以下，有违误者，以军法治罪。其余合行事宜，卿等详画之，此时即拟来。”谕礼部即铸关防，又谕公：“卿即行，时不容缓矣。”再赐茶，当入谢。上传孙阁老不须谢茶，事急矣，乃承旨而出。 
    人谓公仓皇奏对，词辨分明，上虚已霁威，每言称是，盖临御以来所未有。公谓入对时，天慈笃挚，温然如家人父子，仰睹圣颜焦劳，属望老臣之切，嗟咨俯仰，尧、舜一堂。每念之未尝不感激流涕也。公出朝，漏下二十余刻。周阅都城四十里，五鼓而毕。公登城，士卒僵卧，燎火委地。守将或博衣长袖，醉而谇语。置炮多不知点放，又不直贼路，而直民居。城楼角楼，望之地，关楗宛然，所贮器不以授兵。安定、德胜二门，东北外空无人，西北人少，置贼首攻之地，不为设备。秉烛草揭回奏。知上念城守甚切，草奏毕，即出阅重城。乃乘月巡壕堑，度险阻。是日馆阁诸僚吏盛服迟公入直，内阁撰盼，礼部铸关防，皆简阅仪注，以候颁发。夜半，内阁传奉圣旨：“卿等传辅臣承宗星驰通州料理，敕书随后补给。”公夜宿重门，质明门启，始闻后命，具揭遵旨即行。上报曰：“虏报逼通，命卿驰赴，不及召见面辞。”中外闻公之出也，皆惊而相告。尚书李腾芳、郑以伟、讲官罗喻义要众伏阙请留。公闻之，疾驰出宣武门，宿东便门僧院，明日抵通。盖公自此不复入国门矣。 
