<!-- { "loadSidebar": true } -->
　　雨中坐楼上书所见 
　　
　　浊酒不得意，新诗空自酬；冥冥翳白日，郁郁坐穷愁。飞鸟冲风堕，归云被雨留；小舟还数点，寂寞在荒洲。 
　　
　　望罗浮 
　　
　　对之不敢指，万丈立空青；影落沧溟得，高分日月明。阅人幽石老，无主野花馨；葛老遥相问，西云是友生。 
　　
　　谒崔菊坡祠 
　　
　　玉颊碧瞳清，想公眉宇成；傍观知国手，遗表自丹青。日落西湖晚，云归剑阁灵；短词吟未罢，欸欸凤凰鸣。 
　　
　　元默别后有怀 
　　
　　闭门梦行李，白鸟没青天；好月将愁去，新梅对恼眠。相识波罗树，重看玉井莲；欲申花意思，临别已忘言。 
　　
　　西云梅花盛开用元默西云韵十一月晦 
　　
　　梅花清太极，雪月与通灵；老树从心折，春风就手迎。映溪流不兢，脱蒂了无声；惊起罗浮梦，凭轩见八溟。 
　　
　　赵元默得一鹤将致西云随即病死诗以悼之 
　　
　　空山无一侣，托契九皋君；引吭轻寥廓，长鸣意绝群。世有三生血，吾兼一返魂；敢言屋乌爱，未必主人嗔。 
　　
　　　 
　　
　　题易菊趣 
　　
　　菊亦有何趣？渊明独赏真；后来爱花者，总是学陶人。秋露与佳色，南山对入神；不逢易居士，谁识白纶巾？ 
　　
　　夜梦谒石翁墓病中作 
　　
　　黄云不可度，紫水乃无门；敛衽圭峰下，如公面目存。想极寻诗稿，哀余有梦魂；平生游走意，他日夜台论。 
　　
　　临病西云之下不得回送元默行舟聊此遣闷 
　　
　　斜阳迎度马，落月下归舟；举棹意有适，卧家人独愁。倚树吟三叠，开帆过两洲。神仙本无累，吹笛酒家楼。 
　　
　　冬至日一首 
　　
　　年年有此日，此日苦无多；愁与初长刻，天来柰老何？新梅惊病眼，短句儗春歌；板筑过名节，黄鹂度翠萝。 
　　
　　板筑一首 
　　
　　板筑非吾辈，心期鹿洞前；凿池得新月，伐竹见全天。翠嶂园高阁，黄云对小轩；仲冬岁癸亥，短咏记吾年。 
　　
　　　 
　　
　　同元默弟游黄云洞马上口占 
　　
　　联辔敲推入，溪桥风袂斜；两莺鸣并树，一路转三叉。紫府千回梦，青春二月花；直知天路杳，谁管暮归鸦。 
　　
　　归云窝中卧看鸟群飞 
　　
　　朋飞何处鸟？此去竟何之？有底轻心性，无家重别离。入云终自得，高翅与群疑；世网专相待，稻粮肥未肥。 
　　
　　将往谒先师石翁墓舟中写怀 
　　
　　初定江门舸，中宵梦倚樯；精魂不可致，大道有遗光。雨过白龙出，云消紫水长；望坟欲饮泣，不觉泪沾裳。 
　　
　　大行孝宗皇帝挽词二首 
　　
　　泪穿无厚土，目窅有高呅；敬祖翻材艺用尚书，祈年蹶玉身。恤囚扬末命前七日因暑有旨放囚，放女陋前人妃嫔绝少；从有如椽笔，谁能画得春？ 
　　
　　退朝恭默处，座上见秋旻；十八全弘治，清修在侧身。折节延诸老，承平颂一人；亲王遗谕在，花萼自冬春。 
　　
　　奉题东山草堂为刘时雍少师 
　　
　　正属苍生望，东山复此亭；檐虚湖与迥，景胜岳全轻。三径沿溪辟，千峰就榻迎；不留廊庙老，乞与草堂荣。 
　　
　　潘黄门海珠诗次韵 
　　
　　孤根分穗石，树影带城堤；泛泛星槎外，荒荒日驭西。两崖烟火断，一啸海云迷；便欲依僧寺，终同一鹤栖。 
　　
　　腊二十八日宿三洲滩 
　　
　　岁尽日阴雨，魂销夜荒汀；寂寞关河黑，咄嗟瘴雾腥。兵卫起风草，扪虱卧寒铃；心逐北流水，直到粤王城。 
　　
　　过永淳县除夕夜宿道庄与潘黄门对酌二首 
　　
　　岁事催行李，时光只客船；历头忘了日，符面已新年。北斗天颜近，南溟地脉连；几时青鸟使，归侍玉皇前。 
　　
　　此日不再得，此岁其如何？此岁还此日，一觞当一歌。往事成陈迹，流光逐逝波；年徂志不就，歌竟独长嗟。 
　　
　　人日过长沙乡 
　　
　　人日程途得，伤心花近舲；仆童当骨肉，梦寐是家庭。山势迎船转，草色驻桡青；双双彩羽去，立石愈分明。 
　　
　　次潘黄门人日韵二首 
　　
　　春自东南至，迎予作伴行；草新随意长，花故傍人明。旅处亲童仆，遐方赖友生；秉芳欲寄汝，路渺又难征。 
　　
　　地幻乎天设，奇观纵此行；也须潘仲鲁，消得湛元明。日夕黄鹂语，春风碧草生；只难销此恨，采采念孤征。 
　　
　　太平道中观石壁次韵二首 
　　
　　岩石可自砺，试观神已疲；荡胸生磊磈，乱眼幻神奇。鸟星来作篆，木客上题诗；不是飞空侣，人间那得知？ 
　　
　　景浓不可泥，情缓故无疲；称意崖云丽，伤心壁月奇。久婴性尔廦，太瘦是吾诗；微意凭谁诉？峰头病鹤知。 
　　
　　次宿布村韵明日出关 
　　
　　连云草色润，带雨花枝寒；物态兼诗得，羁怀共酒欢。青牛谁谷口？紫气此檐端；惭愧非吾辈，临关重倚阑。 
　　
　　早发不博驿次韵 
　　
　　异俗难同调，诗情空自浓；触人山霭霭，当面水重重。飞鸟愁欹径，行云无定踪；自兹欲浮海，高步蓬莱峰。 
　　
　　次韵潘黄门寿昌河之作二首 
　　
　　却如周宰孔，不似晋临河；已见天无外，还闻海不波。影随一苇渡，声接两涯歌；遥想唐虞化，南郊羲暨和。 
　　
　　回首千山路，消愁见此河；滥觞立鹭渚，映阁浴凫波。有客乘槎过，何人鼓枻歌？蛮音不须解，以臆宣天和。 
　　
　　题谏议祠 
　　
　　冬日昌平郭，吟诗谏议祠；志存时事往，道在后人思。古木藤萝上，荒庭俎豆薇；瞻鸟下爰止，得意舞阶墀。 
　　
　　寿故李少师母太夫人九十 
　　
　　寿域开何处？西涯近斗杓；帝师推八座，母范著三朝。已见曾孙宴，还夸后物凋；偷桃惭匪朔，爱听幔亭谣。 
　　
　　送张公度尹贺县 
　　
　　贺县分符去，苍梧路更西；青山迎彩旆，明月引花蹊。谩说能撄虎，还闻笑割鸡；千家有忠信，赤子在提携。 
　　
　　　　 
　　
　　送吴孟奇立教迁江 
　　
　　闻道迁江博，高情见五坡；旌忠立教地，伏义即条科。春风皋席动，化雨杏坛过；试问江头水，观澜谁独多？ 
　　
　　送松江陈别驾之任 
　　
　　问俗松江口，松江春若何？黄堂已风动，上海有弦歌。民瘼催租拙，儿号乳哺多；不惭食鲈美，明月满清波。 
　　
　　题三郡政略 
　　
　　再读刘琨传，南邻太史稽；甘棠有遗爱，别驾是名騠。宫协三刀梦，桥留十字题；邦人须考德，更请问松溪安公石号。 
　　
　　送太仆少卿陈先生之南寺德英 
　　
　　因忆环滁胜，曾登太仆堂；逍遥王子阳明馆，把别榜兄觞。戎马论材剧，羁怀吏隐志；秉心渊塞处，騋牝自骧骧。 
　　
　　送大都宪伍松月先生考绩之京 
　　
　　颇忆江西变，微公人恐非；论功犹众典，超逸与群疑。贞度僚须肃，精忠帝合知；会应为前席，南国尚疮痍。 
　　
　　送大都宪胡先生考绩之京世宁 
　　
　　中丞新画鹢，迤逦傍春行；北去频瞻斗，南还未计程。三载虽论绩，诸边尚用兵；奇才本无最，天诏下青冥。 
　　
　　和周贞庵中丞操江江上之作 
　　
　　中丞出耀武，横槊赋新诗；画戟青天杳，楼船白日移。波光闲水阵，霾气散霜麾；见我开衷素，论交颇恨迟。 
　　
　　送张惟信学士主考南畿事毕还朝名潮 
　　
　　吾爱亭溪子，一见眼逾明；对坐疑醇酒，相将到大美。抡材钟阜秀，临决秦淮清；影绝停云处，天空北斗横。 
　　
　　健翁费少师寿诗 
　　
　　棣萼真吾爱，楼居接凤台；因知健翁诞，遥想寿筵开。金露降南极，文星烛上台；乘除蘧化里，阅世几回来？ 
　　
　　送蒋中丞石庵考绩之京 
　　
　　爱尔柳塘静，肩舆月屡经；依稀蒋卿径，?寂子云亭。白日三山迥，青天一鹗征；历?中外处，报政几回成？ 
　　
　　崦西徐少宰部署藤花盛开佳章见示欲予同和 
　　
　　藤花亦自媚，适逢赏者贤；托生天署上，偏得主人怜。万朵娆同色，孤根深不迁；遥知樵岭发西樵山也，寂寞在江天。 
　　
　　次韵和廖洞野翰长院中观莲四首壬辰六月二十九日 
　　
　　御气通龙阁，花光接凤池；清香超圣品，静直不凡姿。过雨添诗兴，新荷当酒卮；还闻君子德，在远益相宜。 
　　
　　天然元不作，清水出芙蓉；自挹瀛洲秀，因思太华峰。神清天所降，根净地攸钟；若就观莲赋，名书必蔡邕。 
　　
　　缥缈姮娥府，璀璨碧玉堂；大千嬉日旭，尺五接天光。不著群花色，兼闻自性香；谁云衰白叟，无算尚能觞？ 
　　
　　接引谁僊子？观莲无极翁；浴神群玉府，弄化水晶宫。杯酒频经眼，芙蓉不耐风；及时虽领略，真赏在收功。 
　　
　　咏正堂旁老柏癸巳腊二日 
　　
　　此柏如有意，森森近我堂；避檐东乾落，碍日北厅凉。正色难谐俗，何心独傲霜？春花与夏草，同尔一时芳。 
　　
　　早出仪凤门过狮子山有感而作 
　　
　　忧世山容蹙，还过狮子山；即愁狮子吼，未放豹韬闲。戍卒反金革，天兵压玉关；如闻飞檄报，生縳渠魁还。 
　　
　　赠常司教之婺源诗名廷衮，甲午正月十日 
　　
　　广文从北斗，肃肃趁春来；桃李迎门待，春风称意栽。青毡他自冷，素业是谁开？若到齐云胜，因风寄语回。 
　　
　　咏柏木网巾筒子盖柏木能消汗也。 
　　
　　筒子偏随我，於今三十年；纪纲舒卷里，汗漫化功全。素质自贞乾油柏骨，虚心是应缘网巾有缘；世间炎冷态，於汝不惭然。 
　　
　　次韵介溪太宰灵谷寺见寄二首 
　　
　　风递歌声过，令人毛骨寒；我歌青竹枕，公咏白云端。一啸天地窄，再歌胸膈宽；即须鞭鹤去，暂结寿崖欢。 
　　
　　遥忆羊肠路，初行未觉通；前途须自到，真境与人逢。五字闻孤唱，三更梦远峰；诸天在云外，风送隔山钟。 
　　
　　陈石亭以旧作见示次和灵谷一篇 
　　
　　灵谷寺前树，参天机十寻；阅人万遍过，怀古一何深？佛日照群动，慈云送远阴；因思天下暵，中夜想森森。 
　　
　　周厚山中丞家鹤产双雏，是称瑞鹤，为赋此诗。 
　　
　　产鹤家奇瑞，亦惟人瑞之；和鸣学雍睦，修洁似搡持。乐意将雏舞，成巢愧燕归；托身已得所，应感主仁慈。 
　　
　　为夏举人臣寿其乃尊梅湖先生六十华诞 
