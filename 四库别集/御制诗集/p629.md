<!-- { "loadSidebar": true } -->
　　月值复而方值坎水泉应【去声】动更何疑气温原自无冻理【泉得气之温虽冬弗冻流而为溪始结氷即井亦弗冻不过冬时微弱耳】候冷亦常有弱时律转一阳壮于昨趵翻几突落为漪镜奁开处光明朗讵必微风练影披
　　十二月小寒节三
　　雁北乡
　　名之阳鸟以随阳曦御北移北乡当已注意焉彼沙漠行将别矣此潇湘由来逆旅原无定设曰攸居曷有常桃李园中春夜宴李青莲句岂为狂
　　鹊始巢
　　禽中最具性灵物子月搆巢择向明抵玉或縁占噩梦【桓寛盐铁论云昆山之旁以玉璞抵乌鹊初读而疑之以玉璞非抵鹊之物而鹊亦可以不抵因询之和阗人之备侍卫者则称回部诸城皆有鹊而和阗独无且云相传其地不可有鹊有则必致刀兵地不宁年不丰故和阗人见鹊即抵之盖和阗为昆山旁支其地产玉初非所贵用以抵鹊容或有之桓寛之説不为无据苐未详其故耳向曾着为説以证盐铁论之不妄】传枝却解为【去声】孚生知风因以分髙下背嵗兼能避惧惊一节祗应憎尔者每当望雨乃呼晴
　　雉雊
　　禽鸣屈颈象如勾【凡鸟鸣必屈其颈盖用力以扬其音也】雉雊应于音义求能识一阳囘地肺因倡百鸟发春喉周人漫拟尚求喻宋帝迟懐空返羞设以如臯论恒理斯时微觉先【去声】乎不【雉鸣应于春故得其卵必于首夏此经屡验者月令属之冬似乎过早实亦未之闻也】
　　十二月大寒中三
　　鸡乳
　　卵生无乳胎生乳【谓潼也胎生者乃有卵生者无此鸡乳之乳读如又切柔去声】鸡乳盖因孚翼名从乙从孚元鸟喻司晨司夜玉衡精知时雅合为雄唱论政还当戒牝鸣漫道新雏力犹弱养成拟赛鬭场争
　　征鸟厉疾
　　鸷禽亦复名征鸟其性能禁【平声】风与霜百草已枯眼益疾三冬欲尽力尤强雄心劲羽方将试华绊金环亦所当苑监告他饲养者还应熟虑饱而扬
　　水泽腹坚
　　卦在坎还支在亥亥为刚地坎为川无非气运神而化自合冻凝腹乃坚太液氷嬉颁赏赉万年国俗寓机权【国俗有氷嬉之技每嵗冬至后至腊日于太液池按八旗排日简阅分等赏赉既可肄劳习武兼以励众施恩诚万年所当遵守之善制也】贞元遂啓三阳泰七十二章吟以全





　　御制诗四集巻五十七
　　钦定四库全书
　　御制诗四集巻五十八
　　古今体三十五首【己亥四】
　　题旧玉圭璧
　　一圭着璧未前闻应为【去声】春官误防文【此圭璧中为璧形上下露圭末圭本向未见有此制葢因眷官四圭有邸之注谓圭末四岀而误也考宋聂崇义三礼圗其绘四圭有邸中央为璧四面各岀一圭剡首长短与肉好称又绘两圭有邸制亦同惟圭首上下出耳至其绘圭璧则下为璧上为圭首长短适均其下更不露圭本自为可据此玉质与色俱旧而制作不合古圗岂琢玉者以意为之未加深考耶】却是千年以上物穆然土色蔚苍云
　　读韩非説难
　　韩非曽着説难辞世态揣摩竟莫遗寄语聴人之説者破其术祗在无私
　　咏永乐雕漆画景盘
　　坐对健谈髙尚趣世间肯姓名留不知何许人如拟应是野王二老流
　　亦有松风亦有轩但防相对不闻言未经宣徳偷官匠喜尚年标永乐存【永乐中果园厰制剔红器针刻大明永乐年制字比元季作者似为过之宣徳时厰器不逮前工屡被罪因私购内藏盘合磨去永乐针书细欵刀刻宣徳大字浓金填掩之故宣欵皆永器也间存永乐原欵则希有矣见帝京景物畧】
　　闻甘肃得雨诗以志慰
　　旬宣入觐命廽甘雨水沿途达奏函山陜均称膏渥伊凉亦屡瑞霙覃【甘肃布政司王廷賛陛见回甘奏报沿途所见情形云山陜连次得雨土膏含润麦陇青葱既至甘境见麦苖滋长询之农民佥称腊正两月屡霑瑞雪若再得春雨二麦可望丰收及二月二十七日回至兰州是夜得雨三寸其余各属是否一律均霑现在飞查速奏】仲春到遇三寸泽各属将询一律堪却是督臣犹未报载咨实况发邮骖【勒尔谨前奏止称甘省得雪而于二月杪得雨情形未经奏及因驰谕询问之】
　　文徴明春山夜雨即用其韵
　　夜牕风满雨来时对坐剧谈静掩扉不是巴山秋涨际却同商隐蓦思归
　　汉玉素璧
　　玉之古率称汉耳斯突周姬疑夏姒蒲谷辨等匪所云惟存素质合太始中规而圎尺以盈肉倍其好平如砥沧瀛涌出大轮团有云晕作红黄紫一防精莹不受遮留照三千万刼里
　　圎规逾尺计积黍之从周古泽留珍讵浮筠之称汉繄兹素璧成自良工准瑗环以得中合瑾瑜而比美蒸栗侔诸至寳四体备书紫章浑若太初长言用识乾隆已亥御题并识
　　宴坐斋中偶尔成咏
　　优霑甘雨暮春时近逺均叨奏牍披【山东河南屡次得有透雨山西陜西甘肃亦先后优滋甘畿辅则迤南先被渥泽西东北以次普霑京城及近甸州县则于月之十三十五等日雨皆深透节经各督抚及京兆奏报佥云三月之雨有益麦收然为时正长未敢即满志也】未敢即怡恐心放惟存益敬吁
　　天知原仍禫服逰观嬾弃置芳园花桞期改浚引河工逮蒇【仪封堵筑之工经大学士公阿桂等奏勘于漫口上游另濬引河即余去冬于圗内标识处昨据奏引河已得十之七八此月下旬当相机开枚引溜四月初即可合龙兹望雨之愁虽释而盼望河工喜音又甚切矣】合龙又盼喜音驰
　　题宋端石重卦砚
　　竒偶八含八复重卦成六十四为宗由来天地自然数岂是羲文剏作踪刻柱令人明着眼不言惟砚宻藏胸玩辞则置斯观象用者宜谁宜邵雍
　　忆昔
　　忆昔年廿五承
　　先践寳阼在朝文武彦济济鸳行布
　　祖
　　考所贻臣乆矣经
　　举措年皆长【上声】于予亮功资问顾至今卌四载忽忽居诸度年长于予者却似晨星遇【予初登极时大臣皆年长于予且多　　两朝旧臣今大臣中之长于予者不过英亷永贵徳福曺秀先蔡新崔应阶六人皆予即位后所任用而　　皇考时之曾为大臣者已无一存矣】复皆予所用迟任言空慕更思荀息语少长轻之固然予则岂肯惟叹光隂速【叶】厯厯念故人暇当识吟句既因申眷懐亦用足篇数【暇日欲以曩时所用阁臣功臣词臣督抚各抡五人旧学三人人系一诗以志懐旧之意且尚在禫服中无逰覧即景之作而黄绫诗本以百四十页为一本虽近为七十二侯之咏尚恐不能满篇数因覔题赋什以足成之】诗债果有之一笑托豪素
　　乆任
　　治官在乆任内外胥重兹内欲部务练外欲民情知旋莅而旋迁政那周详为名言虽如是或艰需次迟十年非太乆不调已含悲用人所以难君责其何辞一利有一近事试言之直督方【观承】与周【元理】胥乆任弗移属员皆素董未免姑息随方以幸未露周则显庇滋【昔方观承在直年乆颇有言其瞻狥情面于所属仓库亏缺槩不察劾及滥应驿马之事但其时并未发觉余亦不肯过事搜求今周元理于井陉县民聚众抗官之案止拟为首奸民及济恶数人重辟而于知县周尚亲短价累民激变之事置之不问结案折内称其并无不合意在弥缝余初未尝有所逆亿适其案内窜逸之人在京两次弋获佥供县官累各欵如出一口余始疑之命尚书公额驸福隆安往勘得实则周元理之袒防劣员实非寻常狥庇可比若复加寛宥吏治将不可问因罢其縂督之任然犹念其年老给予三品衔令在隆兴大佛寺督工自効余非厚于方观承而曲为之恕亦非薄于周元理而严为之绳并非憎恶周元理而吹求其短乃其事已败露实有闗于政体官方非若方观承在任之并无犯案者可比余虽怜惜周元理亦不能废法姑容此余办理此事之苦衷也】不得不抵罪虽惜难寛斯然更以自警在位亦乆兮能无以乆懈能无以熟嘻能无以悉忽能无以繁遗诸臣皆所进或亦假借施责人忘责已讵曰公无私
　　雨【三月廿四日】
　　自晨霏细防逮未霔棼丝静对悠扬意端宜雅淡词湿连土本润慰切已惟寅垅麦畴畔也同农共怡
　　赋得山夜闻钟【得张字八韵考试差题】
　　静夜深山里耳根万籁藏何来清响送尽使俗音忘欺鴈度虚宇发鲸自上方隔林犹晃荡拂席正悠扬未是传更防恰宜暎烛光似明因帯月疑冷为含霜许国应相忆枫桥讵足当其声殊水陆漫拟懿孙张
　　吴厯宿雨新晴
　　逺巘归云天欲霁乔柯滴露树澄烟溪村野老厌闲坐新水初生拟放船
　　题官窑盆
　　官窑创自修内司尔时外间禁用之即今经六七百嵗犹见一二晨星遗谓猧食盆诚谰语唐宫奢淫何足举井华浄手漾钏金宜赠玉台新咏侣虽微薜暴无害佳如玉岂得无瑕皆声闻过情君子耻和光混俗幽人懐
　　山东廵抚国防复报得雨诗以志慰
　　仲春霑泽暮春连月半重滋四寸田自北而南迟一日【京城于三月十五日复得透雨顷国防奏济南于三月十六日得雨四寸较此间计迟一日其雨葢自北而南也】润麰及赖
　　苍天麦收已可期齐豫麫价早闻减市【近日市肆麫麦之价顿减固由京城及近畿连渥优膏亦由闻豫东春雨霑足二麦定可丰收故不复似前此之居竒耳】谦受益而满招损际兹惟更励寅防
　　咏旧端石蕉叶砚
　　横文破叶意精含棐几应教置以南设赠藏真书自叙緑天剪处主賔参
　　题项圣谟婪尾春圗
　　花本惟争草木差不胜【平声】朶重一枝斜便呼婢亦何妨尔应识身名出郑家
　　夜雨【三月廿六日】
　　傍晩东南云布隂雷鸣入夕复为霖已欣搴幌峭生冷旋聴垂檐繁注音泽以频霑惊若幻获因未望慰难任冬三春二愁来乆【昨嵗三冬盼雪今春复盼雨俱未能遂愿直至此月中旬始连得优霑而此次之雨则非因望而得尤足慰也】幸矣廽思转不禁
　　懐旧诗二十三首
　　三先生三首
　　龙翰福先生
　　先生名福敏康熈丁丑翰林
　　皇考在藩邸即延其课予弟兄读雍正初廵抚浙江迁湖广总督嗣以抚浙时过愆罢归未几复起用洊厯左都御史余践阼后优礼之寻授大学士先生服官政绩无所表见而方正严惮且能多方诱廸于课读为长余初就外傅始基之立实有以成之故每追念不置云
　　今古既殊宜其教亦异施古方教数【去声】年今为出阁时【出阁读书明季诸臣常争之我朝　　家法皇子皇孙无不六嵗就外傅读书者】忆半舞勺嵗【六嵗时也】
　　皇考抡贤师即从师授经讵惟习少仪循循既善诱严若秋霜披背诵自幼敏匪曰诩徇齐日课每速毕师留为之辞【余防时日所授书毎易成诵课常早毕先生即谓余曰今日之课虽毕曷不兼治明日之课比及明日复然吾弟和亲王资性稍钝日课恒落后先生则曰弟在书斋兄岂可不留以待之复令予加课俟其既毕同散彼时孩气未尝不以为怨今思之则实有益于已故余所读之书倍多实善诱之力也】以此倍多读胥益平生资谁知童时怨翻引老日悲不失赤子心能无缱绻思呜呼于先生吾得学之基
　　可亭朱先生
　　可亭先生者江西之髙安人名轼康熈甲戌成进士由庶吉士改知县洊陟浙江廵抚所至以清操着雍正初擢左都御史晋尚书授大学士
　　皇考为余兄弟择师四人先生其一也先生究心经学着有周易注觧仪礼节畧及厯代名臣名儒循吏传诸书余从学十余年深得讲贯之益学之全体于先生窥津逮焉
