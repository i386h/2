<!-- { "loadSidebar": true } -->
　　十三日贼闻公兵将玉即起营放舟幸而残躯得归某命蹇五阅月被执营中惊恐万状无复生全之望非仗公之庇安得再晤往岁大捷倭贼继至阖郡诸公以书请再屈一行而节钺面北矣使公来岂使赤子圣炭至此哉虚张之人可与共事公文武全才成拨乱反正之大功麒麟挂名古所希奇某与公为同志之交自附知巳别后话言不敢忘承委大笔尚未塞白拙轴并余天池手卷俱付煨烬家中无余物此惟可与公道之人毁某削发为倭长今发尚在也莆人乐灾祸而喜造言率类此力疾草略不文 

　　○奉郡守易公简 

　　某被执营中五阅月四月十六日方得生还惊恐万状寝食靡宁气血虚耗日夕负床检方弱病弥增以兹不能诣候门墙罪歉益深然瞻遡之怀刻刻不敢忘佳节偶得泉柑十二枚奉备蒲觞视献也伏惟照存 

　　○奉陈蒲泉大尹启 

　　惠安与莆接壤近倭奴人犯而贵治得以康保非公防御有素曷免焉惠之民何幸何幸兵宪万育吾仆庚戌所取士也近过莆邂逅道及公盛有所声称秪未获识荆未见之怀甚于见也敝城陷仆被执营中四月十六日起营乃得生还五阅月惊恐万状精神衰耗以兹公抵莆不及参谒闻之瞻遡倍加惆怅裁候文府伏祈廉照 

　　○奉林养翁启 

　　四月十五日贼起营某始得生还五阅月惊恐万状精神衰耗日闻人情世态倍加伤惜时间翁起居以未得一会对谈贼中辛苦乃知翁寄（前有逸文）日者烦节钺南征扫除倭奴某以营中初□□体弱甚竟不能趋候道左遣价子申禀蒙□□云天地东西南北尚有倾陷无名种子之说皆勘破道奥登道岸矣终身服之以为养德之助不巳多乎又遣栋儿出涵江参谒致简公微服在兵中无由见颜色乃持简而归遂以附谭翁上记室曾未肴见示兵略佳制去秋欲某序之简端近巳付之丙丁幸再掷一部即为操笔同志之雅所以识不忘也四月廿一日非公兵至则贼必攻仙游再入兴化矣此某在营中所亲睹闻者登塘之捷天开之于先星变可征公应之于后万家所赖栋儿方志学之年慕公文武为宪愿伏叩门墙惟与而进之则登龙之幸多矣咫尺万里临楮心神飞越万分不能道一统惟心照 

　　○小启奉李石湖 

　　秋入郊墟更觉萧疏忽闻文旆将发别绪勃焉□午屈过临少谈片顷雨余又稍凉候候 

　　○小启荅张榕洲徐寿泉二公 

　　出自膏火中逢此秋光当夜夜寻乐不可一刻放过况故人萧疏屈指惊心与公对言之亦稍慰也第连日疥盛发凡一切饮食皆省之俟向平主人具壶榼屈过从期另报 

　　○复南塘戚公书 

　　日欲侍教以强贼未灭积仇未复我公务竭其精神谋猷号令戎士日夕劳瘁仙邑告急与莆为唇齿尤懔懔然故欲进而却者屡矣犒仪菲薄而申恳良勤且远惟明公鉴只留只不为华乎所济无多公重兹赏何幸焉草略裁复执事者 

　　又 

　　今秋赖庇有成家口稍自给承惠太勤受之愧恧欲奉谢犒士又非所以为恭也兵发即欲行□公怜念敝府惨害之极借以安其心则奔窜之众当有安集之期矣海上探报惟谨此在明公自有见跋佳制容嗣寄 

　　○简谢大侍御同川李公省下分赈 

　　庚戊叨春省同试辱枉顾者屡匆勿奉荅竟未缘瞻颜色领诲言时维怀焉日者承天子命来莅闽省贞度肃纪敝郡适当数奇百务倥偬非公殚心力何以济时艰而安休残氓哉近朝廷发内帑金三万此殊绝之恩以捄涂炭之余所冀仰体宸意慎重调度委任得人以兴衰扶正功垂于永久名勒于鼎彝数年来敝邑不蒙诸公廵察无复旌别淑慝之典百姓即不知有礼教刑政而其心荡矣伏愿揽辔澄清使居濒海者知台史尊严而于于法纪者鲜不挫矣风之所縻岂其微哉某生也不辰遭变为大使至荷鸿仁嘉贶祗领益增伤悲惟有抆泪感激而巳所祈者若时葆和以膺帝眷不宣 

　　○复南塘戚公启 

　　日者栋儿归承台谕同心之爱何日能忘某当乱离之后城空百无附恃家中萧乏无一长物犹不南走湖北走越所仰恃者以明公威令在尔今秋汛将至倭奴知敝府残破之后恐无意第不才在营日久屡闻其欲攻仙游攻毕则复攻兴化过冬之贼非我公神将麾戈许村大破之则生人受祸何时而巳吾乡士民渴望公发兵千余来守兹土如胡总兵之材者令总之声之所震必远遁矣愿明公裁允海内外闻公名蒙公德威万口一声天之道人之心其可终冺乎使至承腆仪一一祗领草略裁谢并布恳悃不喋不喋 

　　○贺渠翁李老先生寿启 

　　恭惟乎格元臣荣膺寿箓乃逢甲子初度寔惟□月朔日翁以黑头蚤入黄扉辅导主圣培植元气流福生人厥惟普哉翁以寿吾民天以寿吾翁理有固然者某叨立门墙蒙熏育提携恩同再造者滋年矣屈指韶华瞻忆诞辰匍匐就道奉币称觞礼亦宜之第时有不由心特兹遣仆子行行之日某遥拜祝曰愿父师寿矣即登枢府以霖雨苍生此非一人之私言寔天下所共愿惟天其鉴诸关川阻隔函简驰神无任拜舞欣跃之至 

　　○奉环江陈亲家启 

　　日者二华先生下顾道及公牌至巳得启程之期矣兹使至伏承翰示仪贶且慰且感念堂归先此领教姻娅情爱自缱绻不遗焉尔巳前月朔旦倭奴复到涵江报急有司无策数家居人欲逃窜入山不敏坚以守城为长计城中人示为行止心稍定抵暮戚兵至众欣然以为得生贼围仙邑月余矣赖死守谭戚二公遣壮士赍火药冐死潜进今戚公领兵札何岭去仙邑二十里许欲冲一角看二三日何如耳时事艰危吾闽不知何以为终也仰仗公入朝邂逅诸老恳言多给兵饷钟阳兄近简都公曾为请粮圣意嘉纳准发金二十万未知果然明后日差小价来贺使者告旋急草略裁答缕缕不尽 

　　又 

　　恭帷献绩三载荣陟伊迩以道便省觐高堂称觞双寿锺鼎之养赐服之舞兹人间性分至乐求之于今鲜有伦儗匍匐趋庆礼亦宜之体也弱境内复多事椷书驰神惟有瞻祝而巳昨逅念堂道徐翁欲保公早入京第岁维暮矣聚首遶膝上春酒乃□轮而北不为希奇之盛事哉高明自得之余惟葆和以宠□帝眷不宜 

　　●少村漫稿卷下 

　　莆黄廷□着 

　　书 
　　杂文 

　　◆书 

　　奉渠翁李老先生启 
　　简朱箑庵公 
　　简李石鹿公 
　　简赵剑门公 
　　简陆公子 
　　简邢雉山公 
　　简尹洞山公 
　　简答郡守易洞皋公 
　　奉邀藩伯涂任齐公 
　　谢藩伯涂公 
　　谢郡守易公 
　　简复莫大尹丹崖公 
　　谢刘吾南公 
　　谢廵抚汪南溟公 
　　答郡守易公 
　　与鹤汀侄 
　　简沐任斋公 
　　□□□□ 
　　简李石鹿公 
　　复□南塘公 
　　简复思泉表兄 
　　简郡守易公 
　　简赵大洲 
　　使吏人腾谤于京师藉 
　　在福清邻邑坐视逗遛不捄援 
　　与周松厓揭帖 
　　简涂任斋公 
　　简谢易郡守惠五柳图三练法碧琅玕□扇履端鞋 
　　□□□□□台公 
　　奉朱镇山公启 
　　奉李石鹿公启 
　　奉刘带川公启 
　　奉砺峰康公启 
　　又奉戚都督公启 
　　奉宗主凤阿姜公启 
　　简复陈少淇公 
　　奉分廵何凤野公启 
　　奉戚南塘公启 
　　简内翰陈对溪 
　　贺易洞皋公 
　　简复涂任斋公 
　　与易洞皋公 
　　与陈别驾 
　　简新任贵州宪副林联峰 

　　○奉渠翁李老先生启 

　　二月十八日承复台函并赐嘉贶仆子闰月十六日抵家祗领叩谢外盥手开函捧诵再四情谊深重惟有感激涕出而巳恭审尊体春日佳胜贵介六公子行止各迪吉又慰瞻盻下悰某日欲泝建溪入越中抠趋师席以终夙盟以纾积怀第弱体尚艰于出门俟秋冬之交何如比赵廵抚年兄使人来情文俱至皆鼎分所推也人旋附献土宜聊申芹敬云伏冀亮纳无任简亵惶惧之至 

　　○简朱箑庵公 

　　入春履庆万福攸同君臣一德都俞于庙堂之上以经纶万邦公昆玉直赞默相太平之治兹鱼水交欢千载所希奇之遇客秋主上特赐骖乘与上公并入禁苑道路观者谁不荣羡中外闻之皆知积善所流明良遭际信哉匪偶某追忆昔年趋陪剑履而今逖在海隅瞻遡山斗真在云霄刻刻兴思万里犹比邻公之心得无同乎正郎林联峰北行遣一力附申起居之敬所有副幅总冀台鉴不宣 

　　○简李石鹿公 

　　恭喜荣晋宫秩嘉承帝赉积庆流光信哉匪偶夫士之仕也所贵者时明良会合鱼水欢洽今昔所希奇由兹入黄扉以经纶万邦以凝承主德光天之下至于海隅苍生则某虽岩居人犹复见升平之盛尚书曰惟时成周建无穷之基亦有无穷之闻惟公于皇明亦云去夏仆回过承宋缎川扇之惠副启更殷懃感谢知好不忘疏远古道幸于今见之兹门士林正郎烶章入京附一力奉申起居之敬余具别幅愿言鉴照不宣 

　　○简赵剑门公 

　　（前有逸文）珍贶至今存念时三司索赠文还朝冐昧不揣执笔今家中被倭难延热一空文稿无存想当时赠轴犹有存者或在京或在府上均乞查检誊过寄还以见相与之谊云祈恳真切真切敝郡室庐人民去其大半惨酷不可言倭犯自乙卯至壬戌当事诸公皆因循玩愒无有实心忧国为民之意贻害至此更百年不能生聚如旧伤哉伤哉楮余附希惟览照 

　　○简陆公子 

　　尊公登仙府屈指韶华溘焉六禩音容若存每形之梦寐隔世神交万里比邻言念及此涕从笔下去夏小价回承复简兹遣价入京寄去香荔三百申尊公凡筵之敬惟视至幸幸 

　　○简邢雉山公 

　　云树茫茫音信杳然追忆京城东寓比邻左右昕夕依依无少间而今僻处海隅去留都便隔数千里言念高雅何日忘之人言林下之乐不意暮龄所遭若此且人情世态崄巇处处相同公所与游者犹有野叟山僧而菑之所存残氓更萧索田畴庐舍煨烬之余皆令人隐切第病弱出门为艰犹欲束书北游与公泛舟于吴越淮杨间不巳愿乎房中有免身者必熊罴恊吉遣小价入京附候起居并谢佳绒即令善工制之不然何以卒岁草略不文 

　　○简尹洞山公 

　　恭惟新春履庆虞帝垂拱而夷典三礼独膺天佑由兹入黄扉以经纶万邦以弼丞主德光天之下至于海隅苍生则某虽岩居人犹复见升平之盛吾同榜三百辈掀揭名业于兄锺祉不重有望乎去夏仆子归伏承台谕执诵再三不待念堂至知的耗为极慰又云难后事事触怀惟劝宽慑自怡洞达处困所宜说同志轸念其情自别古道幸于今见之佳币即令善工制之服之无斁每束带则重君子之赐若并力谋天使海上无警报此在明公等在高位责□某何能焉小仆入京恭上起居并布谢悰总冀垂照前有逸文以嘉惠天下与来世名亦垂之承赐全帙始□精奥从兹大同之詹其有备乎翩翩佳子弟□旅食兹土见之每嫣然何时枉驾命酌同一□口乎此可与知者语漫附鄙情伏冀俯察雨□欲烦潭仙一行容再报 

　　○简答郡守易洞皋公 

　　省录修正无余词矣十月朔廷中颁凤纪兹拜赐更早知来岁正朔矣日月渐加初心益负知巳如明公何以谋也草笔裁谢惟览照 

　　○奉邀藩伯涂任齐公 

