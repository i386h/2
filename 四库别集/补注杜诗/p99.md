<!-- { "loadSidebar": true } -->
　　补注【鹤曰蓝田在京兆东南七十里梁权道编在至徳元载陷贼中作鲁訔年谱亦然虽公是年自鄜州赴行在为贼所得然在贼营则不应更能逺至蓝田又是时两宫奔窜四海惊扰公岂有兴来今日尽君欢之理意是乾元元年为华州司功时至蓝田有此作葢以后篇东山草堂诗知之详见其诗注公在华州时尚能至东都孰谓不能至蓝田华至蓝田八十里尔】
　　老去悲秋强自寛【洙曰宋玉曰悲哉秋之为气也】兴来今日尽君欢羞将短髪还吹帽【洙曰孟嘉九日为风吹帽】笑倩傍人为正冠【赵曰借李下不正冠也】补注【希曰正其衣冠语自有之何必借此魏陈思王植十嵗善属文太祖尝视其文曰汝倩人耶跪进曰云云奈何倩人】蓝水逺从千涧落【洙曰三秦记曰蓝田有洲方三十里其水北流出铜铁玉石】玉山高并两峰寒【洙曰前汉地理志蓝田山出美玉晏曰玉山与秦山华山峙立故云高并两峰寒】补注【希曰蓝水指南山水而云武徳三年尝祈蓝田置玉山县贞观三年省则自有玉山也以后诗论之则玉山乃东山】明年此会知谁健【一云在苏曰阮瞻元日会亲友曰人生如风中烛樽酒何必拒其满不知明年今日再开此防谁是强健】醉【一作再】把茱萸子细看【梦符曰按西京杂记武帝宫人贾兰佩茱萸食饮饵菊花酒】
　　崔氏东山草堂【乾元元年作】
　　补注【鹤曰诗云何为西庄王给事柴门空闭锁松筠按旧史王维晚年得宋之问蓝田别墅在辋口此云王给事者葢维为禄山迎置洛阳拘于普施寺后肃宗还京正从伪之罪维以诗及弟缙纳官代罪之故得为太子中允庶子中书舎人复拜给事中旧注谓被张通儒禁在东山此时有所叹息故云然时维未得此别墅诗意谓维有此别墅却再仕朝廷遂令门锁松筠不如我之放荡以此论之当同前诗是乾元元年作其复为给事中旧史言之而新史不载】
　　爱汝玉山草堂静高秋爽气相鲜新有时自发钟磬响【师曰言无邻筑也】落日更见渔樵人盘剥白鵶谷口栗饭煑青泥坊底芹【洙曰白鵶谷青泥坊皆地名石曰坊音防即堤边也】何为西庄王给事柴门空闭锁松筠【赵曰唐史郑防传安禄山反遣张通儒却置百官于东都鲍曰王维时被张通儒禁在东山此诗有所叹息故云】
　　对雪【天寳十五载作】
　　补注【鹤曰诗云战哭多新鬼又云数州消息断当是天寳十五载梁权道亦编在陷贼中诗内赵次公以为十四载禄山反今嵗又陷东京此之谓消息断】
　　战哭【一作国】多【一作苦】新鬼【洙曰见新鬼烦寃旧鬼哭注】愁吟独老翁乱云低薄暮急雪舞回风【洙曰洛神赋若流风之舞回雪】瓢弃樽无縁【杜曰酒亦曰绿酒沈休文云忧来命绿酒】炉存火似红数州消息断愁坐正书空【洙曰时方乱离故数州断消息殷浩书空作咄咄怪事】
　　月夜【至徳元载作】
　　补注【鹤曰至徳元载八月自鄜州赴行在为贼所得时作故诗云遥怜小儿女未解忆长安至徳元载即天寳十五载】
　　今夜鄜州月闺中只独看【郑曰鄜芳无切今陜西路保大军赵曰公以家避难鄜州秋八月挺身赴朝廷独转陷贼中闺中指其家也公在贼中而懐鄜州耳】遥怜小儿女未解忆长安香雾云鬟湿清辉玉臂寒何时倚虚幌双照泪痕干【郑曰幌帷也赵曰江文通拟王征诗练药爥虚幌双照者以言月照其夫妻相会之时也师曰时寇乱甫以家寄鄜州禄山陷都城甫故里焚刼荡尽虚幌谓无人也】
　　遣兴【至徳元载作】
　　补注【鹤曰诗云天地军麾满山河战角悲傥归免相失见日敢辞迟当是至徳元载陷贼中作】
　　骥子好男儿【洙曰骥子公子宗武也见宗武生日诗注】前年学语时问知人客姓诵得老夫诗【洙曰老夫公自谓也】世乱怜渠小家贫仰母慈【洙曰嵇叔夜母凡鞠育有慈无威】鹿门携不遂【洙曰厐徳公携妻子入鹿门山隐】鴈足系难【洙曰一作无】期【洙曰一云鹿门携有处鸟道去无期苏武鴈足系书事见上】天地军麾满山河战角悲傥归免相失见日【洙曰一作尔】敢辞迟
　　元日寄韦氏妹【至徳三载作】
　　补注【鹤曰诗云京华旧国移谓肃宗行宫在灵武不见朝正使谓国乱道梗使客不至当是至徳二载元日时陷贼中公乾元寓居同谷县作七首】
　　近闻韦氏妹迎在汉钟离【洙曰濠州钟离县】补注【鹤曰濠州是为钟离郡唐属河南道钟离徐之别封也公乾元中寓居同谷作七首其四云有妹有妹在钟离良人早殁诸孤痴即此妹也】郎伯殊方镇京华旧国移【赵曰以禄山之乱而奔移也庄子有旧国旧都望之畅然】春城回北斗郢树发南枝【赵曰长安城曰北斗城方春回于北斗之城乃树木发南枝于郢地之日以纪元日公在长安而妹在钟离也郑曰王彦辅云或云郢字误卭以意考之当作岭树故王公注大庾岭南南枝落而北枝开】补注【希曰春城疑是秦城如太嵗日诗云北斗故临秦也长安上直北斗而北杓以盛春而回故云楚辞哀郢云望长楸而太息兮涕其若霰注顾望楚都见其大道长树悲而太息则郢树亦不为无所自公之意殆谓秦城巳北斗之迥郢树已南枝之发而独不见正使之来所以啼痕垂于满面也】不见朝正使啼痕满面垂【赵曰重纪乱离四方之使隔絶故也】补注【希曰天寳六载十一月勅中书门下奏今后贺正使并取元日随京官例序立便见此云不见者道路隔絶也】
　　春望【至徳二载作】
　　补注【鹤曰诗云国破山河在当是至徳二载春作梁亦编在此年是时公陷贼中故曰城春草木深】
　　国破山河在【洙曰刘越石云家国破亡亲友凋残】城春【洙曰一作荒】草木深感时花溅泪恨别鸟惊心【梅曰花鸟常时可娱之物今覩之溅泪心惊其忧可知】烽火连三月家书抵万金【苏曰王筠久在沙场得家书抵得万金顔师古曰王筠意思真堪笑却把家书抵万金赵曰考此作于天寳十五载之正月葢禄山反于十四载之十一月至此烽火连三月也】补注【鹤曰天寳十五载正月明皇未幸蜀方且命嗣吴王祗季随李光弼等讨安禄山安得谓之国破是时公携家在奉先五月方入鄜道路未絶书非难达赵注以十四载之十一月至次年正月为三月失于不考当是至徳二载三月陷贼营时作三月者直指三月而云】白头搔更短浑欲不胜簪【洙曰司马公曰牂羊坟首三星在罶言不可久古人为诗贵于意在言外使人思而得之故言之者无罪闻之者足以戒也近世诗人唯杜子美最得诗人之体如国破山河在城春草木深明无人矣花鸟平时可娱之物见之而泣闻之而悲则时可知矣他皆类此不可徧举修可曰鲍照行路难云白发零落不胜簪】
　　忆防子【至徳二载作】
　　【洙曰字骥子时隔絶在鄜州】补注【鹤曰诗云骥子春犹隔莺歌暖正繁则是公在长安故与之相隔此诗当在至徳二载春谓之春犹隔则去年巳隔至春犹未见也】
　　骥子春犹隔莺歌暖正繁别离惊节换聪慧与谁论涧水空山道柴门老树村【赵曰指言鄜州寄家之所】忆渠愁只睡【一作卧】炙背俯晴轩【师曰甫作此诗恨不得见也】
　　一百五日夜对月【至徳二载作】
　　补注【鹤曰荆楚嵗时记曰去冬至一百五日即有疾风甚雨谓之寒食据厯合在清明前二日亦有云去冬至一百六日诗云无家对寒食有泪如金波谓身陷贼中而家在鄜州当是至徳二载作】
　　无家对寒食有泪如金波【洙曰前汉歌月穆穆以金波】斫却月中桂清光应更多【师曰桂所以碍月之光无桂则无所碍形所以为人之累无身则无患矣】仳离放红蘂想像嚬青娥【洙曰谢灵运诗想像昆山赵曰诗中谷有蓷有女仳离旧本娥作蛾翠眉之谓也倪曰宋南平王白纻舞曲曰佳人举袖罗青蛾】牛女漫愁思秋期犹渡河【洙曰牵牛织女二星世説牛女隔河而居每七夕则渡河而会赵曰因月有感故起牵牛兴言二星离而终聚师曰甫对月娥而思妻子矣牛女犹有会之期甫久别家曾牛女之不若也】
　　大云寺赞公房二首【本四首二首在前巻　至徳二载作】
　　补注【鹤曰以前两首考之当是至徳二年陷贼中时作】
　　心在水精域【赵曰江总大庄严寺碑云光遍水精之域葢佛寺庄严皆以金寳故也】衣霑春雨时洞门尽徐步深院果幽期【马曰谢灵运诗平生协幽期师曰甫与赞公有期于洞门徐步以待虽春雨霑衣不为之避】到【一作倒】扉开复闭撞钟斋及兹醍醐长发性【洙曰释氏言闻正法如食醍醐然赵曰陶潜居云佛经称乳成酪酪成酥酥成醍醐醍醐乃酥酪之精液也觉范曰出説云淳酪养性人无妬心则醍醐之能发性抑可知已】饮食遇扶衰把臂有多日【洙曰絶交论把臂之英】开懐无愧辞【洙曰开懐言露底里】黄莺度结构【洙曰见新亭结构罢注】紫鸽下罘罳【余曰前汉文帝纪未央宫东阙罘罳灾师古曰罘罳谓连阙曲阁也以覆重刻垣墉之处其形罘罳然一曰屏也罘音浮】愚意会所适花边行自迟汤休起我病微笑索题诗【洙曰沙门惠休姓汤氏善属文赵曰僧易思善诗与文以比赞公也】
　　细软青丝履光明白防巾【郑曰防逹协切毛布也洙曰以白防布为巾】深藏供老宿取用及吾身【洙曰老宿僧之年老而有宿徳昔以供老宿之物而奉吾所以言其敬时可曰南史高昌国多草木有草实如茧中丝如细纑名为白防国人取织以为布】自顾转无趣交情何尚新道林才不世【洙曰支遁字道林有才辩】惠逺徳过人【洙曰高僧惠逺有夙徳】雨泻暮檐竹风吹青【一作春】井芹天隂对图画最觉润龙鳞【师曰天隂对图画言二人相对如画图中人也扬子攀龙鳞附凤翼最觉润龙鳞言攀附赞公而有所滋润也】补注【鹤曰货殖传荅布皮革千石孟康曰荅布白防也师古曰麄厚之布也其价贱故与皮革同其量非白防也马援传都布单衣注云东观记云都作荅史记曰荅布前书音义曰荅布白防布也汉中王瑀使回纥归献白防等物本草白防草也出高昌国粗者名吉其细名白防】
　　喜闻官军巳临贼境二十韵【至徳二载作】
　　补注【鹤曰诗云胡虏潜京县谓安史本蕃种又云花门腾絶漠谓回纥助讨贼收京当是至徳二载作诗又云元帅归龙种司空握豹韬按史至徳二载闰八月丁夘广平王椒为天下兵马元帅郭子仪副之则此诗九月作葢是月方与贼战也详见注】
