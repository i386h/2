<!-- { "loadSidebar": true } -->
　　礼之道仁义而已矣夫仁主于亲亲长幼之际而义主于贵贵君臣之间知亲亲而贵贵之义废则荡而不严知贵贵而亲亲之仁亡则严而不和是故圣人为礼以兼统之使之两立而兼善并行而互用而后仁义之道行焉是故有乡饮酒以见其仁而又制燕礼以见其义故乡饮之礼主人拜迎賔于庠门之外至于燕则賔入中庭君揖降一等而已乡饮之礼主人尊賔故介犹坐于西南而主人亲酬之初不敢酬賔示尊也至于燕主人独升立席上西面特立而公卿以嫌而不得为賔君举旅于賔凡所赐爵则自賔以降再拜而后受夫庠门之外已逺矣而加拜焉賔至中庭已近矣而降止于一等主人之于賔至于不敢酬而酬介则主人之礼已卑君举旅赐爵而賔拜而后受则主人之礼已重是何也葢乡饮之礼所以正长幼之序故賔者众之所尊而以齿命其众者也而主人者乡之大夫与夫党正之属故方其率众以明长幼之序则使民尚齿而知贵贱有所不行故一以尽仁而燕礼所以明君臣之分君为主人而大夫为之賔故将辨尊卑之分则使民尊尊而知长幼之齿有所不序故一以尽义故礼者节文仁义而行之者也夫仁义之道本于心待礼而后见于外而君子之于仁义其行之或过而众人之于仁义往往不及非礼不足以取中焉故乡饮燕礼节文仁义而裁之于中者也故礼也仁义也吾未见亡一而可行也夫乡饮酒之礼主人坐于东南而坐賔于西北主人处仁而賔处义何也葢党正属民饮酒于序则其主人之所与为賔者众之所尊而贤有徳者也夫将明长幼之道则众之所尊而贤有徳者其于众也有教诲之义焉故五十者立侍以聴政役则幼之于长有奉令承教之义也夫惟长有教诲之义则其道主严而以齐众出令为主夫齐众出令而其道主教者义之事也此賔之所以坐于西北也故父道主义为其尊也古者诸侯之射必先行燕礼卿大夫士之射必先行乡饮酒之礼何也夫先王之为礼其升降之数俯仰之节为已详矣然至于宗庙之中习之安而用之便者何也为其有渐也故鲁人将有事于上帝必先有事于頖宫晋人将有事于河必先有事于恶池齐人将有事于防山必先有事于配林将重其大必习其小将为其难必为其易故其心佚而不乱其体安而不愕矣诸侯之射以貍首为节貍首者乐会时也夫会时者谨朝觐修防盟勤燕享不敢失时者也故其将射也必先习燕礼以明尊卑之序而会时者明尊之之序也卿大夫以采苹为节而主于循法度士以采蘩为节而主于不失职夫循法度不失职则其道近在于一身而乡饮之礼主于明长幼而未及夫大者焉故必先习乡饮者其道当然也诸侯之道君道也君道尊故其射也主于正尊卑而已卿大夫士之道臣道也臣道众故其射也有乡人长幼之序焉此其诸侯所以先燕礼而卿大夫士所以先乡饮欤
　　礼论二
　　昔者孔子以为知禘之説则其于治天下也如指掌葢尝求其説以为禘者祭之一名而笾豆之事则有司存而不能通之于治国葢尝思之以为天下之所以不治者何也毋乃起于贵贱之不明欤亲爱之不笃欤器用之无制欤衣服之无别欤贤不肖之失序欤五者不至而其国欲治者未之有也今夫郊社之于上帝也宗庙之于先君也则夫向之尊卑亲爱器用衣服贤不肖之序葢已并立而修饬矣上自王公大人而下逹于里闾之际贵者亲其事而行之于身贱者承其风而被之于政则治天下之能事毕矣此君子所以重禘之説而又以为明乎郊社之礼禘尝之义则治国其如示诸掌者也夫百神之祀自郊丘而逹于七祀均为礼也而莫重于郊社宗庙之祭自禘祫而逹于时荐均为祭也而莫隆于禘尝故举郊社禘尝则小者兼之矣夫天子之于天下其礼无所降矣而于享帝也有君臣之义焉故曰尊天而亲地夫宗庙之享水陆之产茍可荐者莫不咸在而为之宫室之美车服之盛而至于享帝则三献爓一献熟因地以为之丘陶匏以象其性酒以享大辂以载大裘以服此疑于畧矣此其説何也夫郊之享帝臣之于君非礼不敢见故时至然后防非法不敢责也故合礼然后献俯仰进退于朝廷之间者莫非礼也故尊而不敢防简而不敢渎此享帝之所以疑于略欤宗庙之祭则子之于父也孙之于祖也夫事亲之道其见也无时其献也无节志于和而无事于简主于悦而不嫌于渎此宗庙之祭所以虽降于上帝反疑于重欤葢尊尊之道以简而亲亲之礼以丰故享帝于郊而贵贱之位别矣虽然别贵贱者非独如此而已也宗庙之中以爵为位而宗人受事以官尸之余君与卿馂之卿之余大夫馂之大夫之余士馂之而后煇庖翟阍无不沾泽夫馂祭之末也而尊卑之别如此此贵贱之所以别也夫追逺之礼至于七庙而祭祀之典行于四时以事死如事生事亡如事存割牲贱事也行之于君执盎末役也而从于夫人冕而总干率其羣臣以乐皇尸而不嫌于卑葢其始也斋戒谨洁而庶几见其声音笑语之容而其祭之也与尸酬酢而求象其平日饮食之事此亲爱之所由笃也事帝之器不陈于庙事死之礼不行于郊尊之用牺象也罍之用山也郁尊之用黄目也灌之用玉瓒大圭也荐之用玉豆也歌者在上舞者在下先代之乐陈于廷而四夷之乐陈于门此器用之别也大裘以祀上帝龙衮以祀宗庙元端以朝日皮弁以视朝自天子至于士一衣之不修不敢用于祭一器之不法不敢行于庙此衣服之别也古者天子将祭则必射田择士其容体中于礼其节中于乐而中多者乃得预于祭而否者不预焉夫射者君子之所以观徳也夫徳先形也必有待以见于外射者君子之所见其徳者也故射中多之预于祭也非射也所以辨徳也此贤不肖之别也贵贱明亲爱厚器用设衣服修贤不肖别而国不治者未之有也道载于礼而礼藏于器不知礼不足与言道不知器不足与言礼礼者自器而辨道者先礼而明辨乎器逹乎礼通乎道而不通乎治国者吾未之闻也故古之君佩玉束带趣朔旋揖于宗庙之中而尽天下之能事者如是而已矣
　　礼论三
　　先王之制祭祀自郊丘以逮夫七祀莫非祭也而尤重于禘尝其説何也葢其道有三焉曰政事之节也曰品物之盛也曰隂阳之消长也夫禘夏祭也而夏者万物之始蕃而于时则阳用事之时也故先王之政凡所以顺阳之气者禘而后颁焉故曰古者于禘也发爵赐服顺阳义也尝秋祭也而秋者万物之既成而于时则隂之始也故政之所以顺隂者尝而后行焉故曰于尝也出田邑发秋政顺隂义也葢先王之政一本于隂阳而禘尝者谨隂阳之节而不敢违时辨物以别天地之气者如此所以重欤然则春之礿也冬之烝也而政不预焉何也葢春者物之始生勾者始奋萌者始达而平秩东作之时也夫物始生则阳气未盛而品物未备而民方趋于东作之际则趋功造事而未可以聴政役故阳之政待夏而后行葢夏者物盛而厥民因之时也冬则物之生穷实者已敛而成者既收塞向墐户而民率其妇子以入室备寒之时也夫物生已穷则非所以备财用而民既息则非所以聴政役故凡政之所以顺隂气者方秋而行之矣而秋者万物始成而厥民夷之时也葢古者尝祭未行则未发秋政未发政则民勿敢艾其谨之如此此所谓政事之节也夫物之于春也始生而于夏也始盛成于秋而穷于冬既盛则备于初生而巳穷则阙于始成故禘也尝也万物盛多之际也万物盛多则品物备故禘尝之祭备物之享也此禘尝之所以为重也夫先王之于祭也诚而已何贵于品物之盛也祭之俭也非先王之欲也夫玉瓒而大圭玉豆而雕爼斋明以临之盛服以行之水陆之品茍可荐者无不咸在此先王之所以事宗庙也故天子之特礿也而废祫也为夫物之未成而礼不备故也礼不备则不敢用祫则品物之重也久矣葢物者诚之表诚者物之主物备而诚不至者有之矣未有诚至而物不备者也夫祀上帝之简也非先王之图也以为无物可称而不敢近于防是亦诚之尽于已矣所谓烝尝者品物之盛也夫先王之于隂阳也阳庆其成而隂恶其盛禘夏也于时则阳之成尝秋也于时则隂未至于盛礿之于春也则阳方作而未成烝之于冬也则隂已穷而既盛故禘尝之祭阳之成也而隂之防也是以先王重之此所谓隂阳之消长也有是三者则先王之所以重慎而不敢易之于常祭也不亦宜乎夫天子祫禘祫尝祫烝诸侯尝祫烝祫何也夫祫丧毕之祭也而礿禘烝尝者四时之祭也天子先祫而后时祭诸侯先时祭而后祫丧毕之祭无常时而四时之祭有定法无常时者近私有定制者近公天子制法者也故先所私而后法则无嫌也诸侯从上者也故先定法而后行其私此所谓君臣之道也
　　礼论四
