<!-- { "loadSidebar": true } -->
　　王师逾浙唐王使郑氏守关自将兵三千从延平移之汀州命公前行峙糗粮以俟而仙霞兵溃唐王走公四顾无所得马初坐肩舆行既而散去徒步次兴国榔木村去贑百余里时相随止二仆枵腹足尽裂公仰天叹曰嗟乎天意有在虽偷生何为矣遂赴水死时丙戌十一月六日诸生钟国士见而哀之与榔木庵僧了縁为含殓如礼越一年公二子南奔得公殓因载归葬故阡而属予以铭公长身白晳广额秀眉为人简重有徳量或以非意相干未尝小怒至大义所在渊停岳立有确乎不可拔者言不妄发发必婉而中见事敏而虑事密艰巨不沮至璅细亦未尝厌薄故所至不动声色而事事就理配王氏封夫人系举人敎授鼎和公女男二长天植贡生娶陈氏吏科给事中陞太常寺少卿襄范公女次廷梧庠生娶祁氏巡抚苏松殉难赠太傅兵部尚书谥忠敏世培公女女二长适兵部尚书峩云王公子贻模次适户部尚书殉难赠太保礼部尚书谥文正鸿寳倪公子会鼎孙三长灿天植出次承燕廷梧出乃为铭曰
　　时天水后代为王臣徒席世宠谁报国恩谓当集菀而丁于屯何以自处惟有致身缅稽古昔殷有三仁大者逊荒小者卧薪虽昩时命未度周亲其道固偾其心则纯蜀之伯约思迈等伦惜乎其志田横之岛从者二人榔木之村彭咸若在相从水濆东海乌喙西山草根何以招之南方之魂
　　敕赠文林郎家明府君暨髙孺人墓碑铭
　　予修明史作先忠襄传叹忠襄以死事崇祀岭表且名其地为忠襄里报防何厚然犹借后人侍御恢大其祠而香山子姓有为茂才者复于明崇祯间讼所侵祠地给帖勒石后之有裨于先烈如是也既而
　　天子临轩策士于天安门外见贡自香山者询之则前讼祠者之孙也予方慰劳间而香山选人由举人授丹徒令以兄弟行来见且手状再拜将表其先人之墓而谒予以文予拜读之始知向之讼祠者为予族父行而对策者其孙谒选者即其子也夫子偶感其为人而其子其孙一时竝见然则孝思之不匮与情感之自通两有然矣公讳濬字孟深其先由浙人入湖从明开平王定江西以世职调守广东之香山县至髙祖茵尚以茂才袭百户职祖鸢封文林郎与父元钰皆以茂才廪于学而父有足疾公生纯孝日侍父疾不出户当五嵗时能治母陈太君丧暨十五父亡公泣必见血每遇禁日终其身易服而哭尝以父在时疾不能赴防会公亦遇防会不赴终其身公幼慧试童科冠军其于诸嵗类亦然继母麦太君生遗腹弟公抚之如父而身敎之弟亦慧每试与兄争雄长且贡于廷而公益推甘与弟如儿时顾公性狷介当明崇祯间从父可珍者浙令也行取有名浙人多宦粤者自方伯下以令故人人物色诣公公不见即请召亦不往及身所受知当事自外台迄州县皆重公索公竿牍不可得时公弟及公次子定周皆以文章知于时公各戒防缩毋请谒尝云生人惟躬行而已其次读书外此非吾有也又云人自敬天念祖而外当约以持身寛以待物又云自重者无辱知畏者鲜祸憬省则寡过谦虚则受益以故乡邑无贤愚皆称长者里中有悍子迕逆公频往谕之卒为孝子少尝与隣人黄亦亨善亦亨子被贼卤贫不能赎公亦贫卖宅傍菜园代赎之有先世所遗田庄数百年物也豪家忽占去公不与争独讼其先世崇祀忠襄祠地被豪占者阅州县数年必请复乃已久之豪慙悔退还公尝入山覔葬亲地夜行多虎见前有光曜如烛导之数里及得路光灭人以为神所佑云公配髙孺人髙孺人者名家女也幼读书能通女箴列女传暨归公与公合徳宗党多称之顺治九年山贼起破城杀官剽库藏平南兵骤至巷战孺人觇事迫恐及辱念所生女已适郡司马萧君子茂才而所居同里急呼女至衽衣顾宅傍井齐投之男新周崇祯改元以茂才守忠襄祠者缒城入覔母见母死亦恸哭而湛于水某月某日合兆于某山而表以碣康熙癸亥次男定周请书碣定周顺治丁酉科举人即新授丹徒令者乃为词曰
　　惟是懿哲先以峻行读经谈义曰惟方正孝乎惟孝友弟为政施之乡邦必共与敬以是孚达早播桑梓比之王烈在孝弟里虽复文翰卓荦无比次仲书势鸿骞鹄跱世所珍匿皆其技末独此躬修如星如日言成标蕝行萃科律况当家庭皦皦大节中闺姱言容徳红披帷吟诵有林下风如何于毒与尤来通慨然致身莹于寒冰所羡子女俱秉令敎女既殉母子亦死孝旴江是浮汨罗可吊不媿忠烈世禅庙貌自古至徳为裘为箕诵芬扬骏俟之后时凡铭贞石汗简之资继为史者尚其思之
　　刑部广西清吏司主事沈君墓碑铭
　　君典江南试撤棘招予于乌衣自言入衡鉴堂时见按侧贤书例镌从前论秀名应手开揭则先王父玉梁公名籍出所揭版盖故明万歴丁酉以国子从应天榜入解者既而饮于堂堂例题名列典试先后自本朝开科逮今为一石植至公堂右而故明自洪武庚戌刘诚意为主文官始迄崇祯壬午为一石植是堂侧乃就坐仰视则适刺万歴甲子先外王父姜宗伯公名怵然动心予生于甲子是年宗伯公适撒棘归值予弥月已命有名矣宗伯公曰以予闱中见是子非是名也因改今名且曰是子宜嗣我然嗣我于此已耳遂取宴时所飨银鹅佩之以为劵今予忽觐王父籍而外王父所先鉴不幸左騐然则予数止此乎予笑慰之次年招予于京师不果又次年君转都官又次年计至时予方游吴门哭于旅又次年而君之柩自京师归始就哭于丧次于是君子五杲出状请表碣不敢辞君讳嗣笵字康臣别字肻斋自唐成徳节度使由蜀迁越为越人厯宋郇国公元昌平提领公下至明素庵公徙山阴之隆兴里君生而英敏四嵗就王父索一砚竒之弱冠饩于庠例诸生补饩者轮年贡举仿古者天子之制诸侯嵗献贡士于天子谓之嵗贡明初嵗贡者为正途科目次之而其后科目重而贡且轻也今三途竝用贡所考选与科目无异君犹不屑当贡及弃去援例入国子就北雍试一试获荐再试拔进士髙等君素擅书法至是凢南宫主文参详小试官俱素聆君名且工书各属意君拟廷对处君及第而廷对巻偶误墨不捡洗以容刀传胪赐出身拔授袐书院撰文中书舎人第一时新例以内阁亲切地勿用赀郎特遴进士有才望者充之君首应是选会上两宫徽号貤赠遂以纂修
　　世祖章皇帝实録充史馆收掌官五年告成且开代红本悉经捡防赐金币加级壬子典江南乡试先是天子念东阁制诰诸舎人槖笔劳苦当与简主文官而是年适纂修实録有成効遣君遂用为例既而复命嘉其能内转乃以资格稍迁刑部广西司主事君自文林君赠君厯世鼎食少豪侈不捡挥金刀如流泉结纳天下贤长者且游于声伎后房充陈供具服食不能啬既仕而家产散落鬻所居庐为入官釡庾家如单寒而君不纎悉芥蒂益刻苦自厉自国子就试暨入官凢十年思还故乡江南试事竣计去家千里而近抚环輙泣曰吾入都时亲朋饯于郊且有赠以衣装者今归而无一钱为襍报资纵人不我责吾能然行乡里间耶遂不归君笃于友爱仲弟华善病贻书忧劳既招华江南同卧起时友人毛甡在座比夜必饮饮必着曙向与甡饮家采山堂甡善歌君吹洞箫和之能曲折倚其声至是置一笛比夜必数弄倚歌至一月乃罢尝泣曰吾种种吾入长安后求兄弟友朋如此会鲜矣君好学尤好过人尝与同郡徐缄张梯姜廷梧及毛甡为诗文角胜中秋夜苦吟作明河篇数千言辍笔而血呕自太陵出漫铜盎卧病防死比文战不胜键户揣摹有日者告星过癸卯后当不利君恶其语益发奋必以丙午售后入秘省与同舎郎汪君相倡和争去恒体今采山堂续集则当时所为诗也汪君尝语君勤于酧应比办事之暇有以诗字索者輙应不苟其主文时凢退巻皆亲阅至迁刑曹例以新迁者视狱昼简囚夜宿犴狴外三月而代名为提牢时朝审秋决诸重囚日未得蔽而滇闽适乱囚且溢狱君驱伍伯供事食寝不给会天寒囚饥贷钱市衣米散活瘐众而君卒以是瘁死君尝曰吾畏亲狱少时过讼亭闻敲骭声輙惊悼累日夫以慎狱之人而亲狱宜其痒也君所着采山堂诗集八巻续集十巻拟乐府一巻文一巻其试策杂文集不载铭曰
　　谓才足恃科目以防何为入官厄于曹司召公是似郗家见竒惟生与死鏁院而知只怜官贫生不能归死而慿者墓门之碑


　　西河集巻八十四
　　钦定四库全书
　　西河集巻八十五
　　翰林院检讨毛竒龄撰
　　墓碑铭【二】
　　故明中宪大夫太常寺少卿兵科给事中来君墓
　　碑铭
　　君讳集之字元成曾祖日升以嘉靖甲午举人官云南师宗州知州有文名而君继之早嵗通经稍长即能以诗古文词争雄艺林而阨于童试崇祯六年始以附学改学生廪食髙等八年礼臣请特科举天下士每学取廪食髙等者设两塲试分经义论防硃其书与乡试埒而君举第一贡之南京国子监领已卯乡荐庚辰成进士时房官陈函辉能文同房所收皆一时名下士声大噪而馆选数陿挤之改南京安庆府推官会天下多故献贼破蕲黄流及旁郡沿江烽火接安庆君力搘拄之昼营储峙夜率伍伯逻雉堞间顾兵民杂楚帅防江者驻安庆营日以蒭茭不即给糗糒阙然汹汹怀乱心而前后抚军拥幕府自大鲜所献替君独竭忠诚以告阴为调剂得遂所陈请以故羇縻之虽贼三薄城而得以不坏方是时二京台省闻君名疏记其所为争起荐之章凡十数上而畿辅踵冦留不下乃以壬午乡试充南京同考官荐戚藩等凡九人平贼镇帅者宁南侯左良玉也遇贼湖湘间不利且匮饷大掠而东舳舻衘于江声言勤王师所至讙噪不可测君驾舟见良玉良玉拥具蹑屣出接啧啧称君为推官有名握手深结纳由是下江悉无恙既而贼犯阙事棘南京拒贼者取君为兵科君不就先是鳯督马士英以招永城贼募兵黔南道徽州兵饥剽食于婺源村民民拒且鬬杀伤黔南兵士英大怒特檄君往治欲以乱民律掩杀而君抚谕之覆言民杀刼人贼非杀兵无罪宜勿问士英心恨之而外惮其直顾无如何也至是君取召而士英方以故督入柄政反言君可用署以兵科将欲收之为私人而君耻不附遽改兵科为兵部后以他臣荐仍改兵科且并进太常少卿而
　　王师已南下矣初君父舜和公亦廪食于学课君及君弟于傥湖之濵君尝过念之曰此先公授书处也至是髠髪匿湖濵以著书自娯购古今载籍弆其中日与客论文及古今兴丧得失兼近代掌故与夫身之所闻见者燃薪继景娓娓不能已四方请敎者踵趾相错共称为倘湖先生明制轻武士遇兽衣輙嫚易之视若蒯即季世用兵稍稍敢自桀而终压于制不得遂方君为推官时安庆帅马君投粮储道以名刺以为镇将与叅政可平行也叅政责易板不报既而叅政骤开府巡抚其地乃修宿憾将置帅于法而君力解之且荐用焉至是帅归命略地江东
　　世祖皇帝嘉其能赐之以名且令提督江南兵开牙吴淞于是择使拜书币乞君况临君以角巾往开辕迎君飨于堂膝地行酒胪列山海不可识人以为此国士之报云康熙十七年
