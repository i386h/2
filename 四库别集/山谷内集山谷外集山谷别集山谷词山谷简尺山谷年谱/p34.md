<!-- { "loadSidebar": true } -->
　　髙宻乔君彦柔将葬其父母乞铭于豫章黄庭坚曰吾家世籍在昌邑而迁髙宻居髙宻盖五世矣至曽大父以善治生以财雄善里中吾大父喜为侠振人急难以故破家产而贫先人乃读书年十八举毛诗学究授咸阳县主簿吏以年少易之先人发其奸赃即罪邑中皆惊令贪政疵頼先人得善去邻邑有田讼十年不决先人行田所视文书一语决之歴海陵槀城县尉为石州録事参军掌和籴仓郡将以和籴防钱数十万资公帑谕先人更印歴先人执法不听至诃怒终不移罢石州调中牟主簿陜西转运司闻其材辟赈济司勾当公事以忧去为延长令又以忧去先人事父母笃孝居丧毁瘠再丁内艰遂以衰白欲不出仕乡人强之乃调河州军事推官对移兰州又调凤州团练推官提刑司檄先人决阶成州滞讼不幸暴疾殁于成州之粟亭吾母王氏继母吕氏髙宻士大夫之家先人以元祐五年十月捐馆舎明年先夫人又弃养彦柔兄弟宦学四方不得以时葬将以元符二年某月日葬郑公乡大父墓次庭坚曰道为令奉公敬决讼平持身廉清净寡言君子也其言不妄视其子而知其父可铭也推官讳敞字广叔享年五十有六三男长则彦柔前进士道令次彦中举进士有声次彦直尚小女子嫁进士刘拯铭曰才于为吏小试牛刀廉于临民不犯秋毫直于事上怒不目逃不极其能又不耆耋系逢不逢不在巧拙我铭其丘告后勿伐
　　太子中允致仕陈君墓志铭
　　府君讳庸字景回颍川陈氏也徙京兆万年唐广明之乱以家入蜀遂为眉州青衣人曽大父延禄大父显忠以季子贵赠兵部侍郎父希载以府君赠大理评事蜀乱更五代不解故大理而上三世在野府君始与季父希亮族弟谕学于成都天圣中俱登进士第县令名其所居坊为三俊初授澧州推官调潭州观察推官长沙县孤女有父时田产为其族亲所冒没诉于州县部刺史累岁不得直府君被檄按之一语而决尽归所侵地以故湖湘间田讼皆诣所部求决于府君在湖南凡决疑狱二十二再调雅州判官尝摄名山夹江籍三县政事多见纪举监成都府市置院迁永兴军节度掌书记以父忧去终丧属太夫人春秋髙不赴铨集者数年终养乆之乃调歙州判官三司戸部以监茶埸举知光州光山县府君上书言光山号为邑小民醇今者系狱常数百冒茶禁者十九愿弛其禁而征之所弃于民者未多而刑狱大省不报岁饥州将命録富家粟诸县争趋令府君独格不下且言曰劝分固天之道而此邦无巨室焉得粟而分诸终不可得罢光山吏部流内铨上其课引对在庭会有羽书以西师不利趋召二府按边吏琐计兵食罢所引选人子循资是时府君年五十有三叹曰吾筋力盖尽于州县矣因告老去买田筑室于淮汝间曰颍川吾故郡也宴居十年乃终盖嘉祐十年五月壬戌府君白首好学不衰以义将其气不为瓞葛藟以亲附人亦不斩然为崖壁其于吏道如良农知田如竘匠相木然为县常加意于尊爵俎豆以时修其礼物旌其处士秀民人又知府君之蕴非俗吏之所能也喜作诗不加琢磨而能自达其意盖恬于势利之言也其在田间不亢不污有古之仕焉而已者之风初室刘夫人有妇行卒时年三十有八二男子皆前卒二女子嫁进士潘景继室乐夫人能勤家事姑孝谨喜读唐书能讲道其世故兴衰士大夫贤不肖老而记忆不衰寿七十有二生六男而三不淑存者曰架槊渠皆举进士女其一病在室不能妇嫁内殿崇班耿端彦者其季也乐夫人及见孙男女十六曽孙男女三府君捐馆舎二十九年乐夫人既祥乃克葬于光州固始县淮安管鸿鹄之原二夫人祔焉槊娶庭坚之女弟以婚姻之故来乞铭府君之行义可铭也故叙而铭之铭曰
　　其生也不汲汲其没也不洄洄穷渎之泉弗达于逵鸿鹄之翼不媒于泽燕雀阶天不怍不悔生安其邦没葬其乡两嫔鴈行同城也而不同藏










　　山谷集巻二十二
　　钦定四库全书
　　山谷集巻二十三
　　宋　黄庭坚　撰
　　墓志铭
　　萧济父墓志铭
　　吾友萧济父新淦人讳公饷曽大父咏大父汉卿皆不仕父中和福州长乐令以太常寺奉礼郎致仕济父事亲不遗力居丧以毁瘠闻友爱其弟恩意甚异博学能文少时累试礼部在太学有声称熙宁中忽自废不为举子元祐六年乃以特奏名试于廷得一命归而殁于牖下享年五十有九娶庐陵段氏生六子男曰皡麟玕二女为欧阳毖郭钦正妻初济父既无仕进意筑室于清江峡之碕巴丘之上曰休亭闲居且二十年于书无所不观尤好孟子黄帝素问啄其英华以治气养心遨乐于尘垢之外推其绪余子弟皆兴于学逮其欲出仕不幸而死与济父游者皆哀之故商济父之得丧而为之铭铭曰
　　玉笥岑岑阅世无疆我以为朋章贡合而流清不舍昼夜与我偕行仰其髙追配古人钩其深得意日新力耕孔耘食其新陈其妃能桑以奉补纫调防诸息其槚其棘各授之职而老斲轮傥而遇合富贵嶫嶫牛羊宾客金玉仆妾怨塞宇宙荣不满睫以此易彼君必不厌而心为田而智播耰获而自得是曰有秋乡曰扬名里曰双秀才宅斯丘筮告猷安只乐只无废无圮
　　王力道墓志铭
　　吾友力道讳肱王氏盖琅琊临沂诸王在齐不逺迁者其世家序列史官文献相望有讳某者于其乡有徳没而其配崔夫人与门人子弟诔其行曰恭睦先生是为君考庭坚童子时与力道游是时恭睦先生尚无恙得入拜崔夫人于堂以两孺子同学问相爱故两家亲亦相爱力道长予二岁而少成独立无儿子气食饮卧起与书史笔墨俱后七年比岁以乡举士俱集京师甲辰丁未岁相从也力道此时律身甚严而与人极恺悌于书无不观而尤喜易春秋文章初不经意睥睨左右下笔娓娓不休熙宁癸酉邂逅夜语于西平客舍谨厚而文甄叙人物有理致予知其在困而不揜也又二年客自齐来乃言力道与往时大异沈浮闾井间得酒不择处所遇屠贩如衣冠爱之者以为似毕茂世光孟祖之为人而力道自言与二子异人亦无以命之或谓力道穷不偶怼故自放于酒中吾以为力道智及此殆不尔如是三年终以酒死得年三十有五无子有遗文未辑夫人张氏犹尸其祭既祥张氏又卒于是崔夫人七十余岁矣哭之甚哀力道之兄抚州军事推官将举恭睦之丧兆于临胊之龙泉而葬力道于其域谋曰知吾弟者莫如吾友临川晏叔原几道豫章黄鲁直庭坚将请叔原序其文而属鲁直铭其墓则以状来庭坚其可不铭铭曰
　　呜呼力道壮长如其初慈孝弟友材则多有培徳以自厚不昌其后壮士溺于酒万世同流今也何咎我图作铭或慰其母兄维金石之寿
　　晁君成墓志铭
　　君成晁氏事亲孝恭人不间于其兄弟之言与人交其不崖异可亲其有所不为可畏喜宾客平生不絶酒尤安乐于山林川泽之间一世所愿治生谐偶入仕遇合盖未尝以经意生二十五年乃举进士得官从仕二十三年然后得著作佐郎四十有七以殁君成处隂匿迹家居未尝说为吏及为吏极事事有不便民上书论列甚武为上虞令以忧去民挽其舟至数日不得行使者任君成按事并使刺其僚君成不挠于法不欺其僚尽心于所诿不为之作嚆矢也仕宦类如此故不达少时以文谒宋景文公景文称爱之晩独好诗时出竒以自见观古人得失阅世故囏勤及其所得意一用诗为囊槖熙宁乙卯在京师病卧昭徳坊呻吟皆诗其子补之榻前抄得比终略成四十篇蜀人苏轼子瞻论其诗曰清厚深静如其为人濮阳杜纯孝锡状曰哭君成者无不尽哀皆知名长者也子瞻名重天下孝锡行已有耻其于兄弟交游有古人所难补之又好学用意不朽事其文章有秦汉间风味于是可望以名世君成之后殆其兴乎故论譔其世出游居婚宦使后有考铭诗以嘉其志愿而不哀其不逢君成字也名某晁氏世载逺矣而中微有讳逈者事某陵为翰林学士承防以太子少保致仕諡文元生子执政开封晁氏始显君成曽王父讳迪赠刑部侍郎王父讳宗简赠吏部尚书父讳仲偃库部员外郎刑部视文元母弟也夫人杨氏生一男则补之女嫁某官张元弼进士柴【一作叶】助贾硕陈琦三防在室补之以元丰甲子十月乙酉葬君成于济州任城之吕原其诗曰
　　不澡雪以嫮清不阘堕以徒污林麓江湖鱼鸟以为徒通邑大都冠盖与同衢制行不羶人谓我愚人争也人谓我非夫彼弃也吾趋彼汲汲也吾有余浮沈兮孔乐寿考兮不怍髙明兮悠长忽逝兮不可作河浊兮济清任丘兮佳城御风兮骖云好游兮如平生深其中广其四旁可以置守俾无有坏伤植松栢兮茂好对尔后之人
　　刘道原墓志铭
