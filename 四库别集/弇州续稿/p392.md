<!-- { "loadSidebar": true } -->
　　迩者先人蒙圣天子厚恩赐两祭全葬及崇赠夏官之长已于九月十九日守臣奉纶音抵墓所行礼讫兆域増辉草木奋色九泉有知宁不衔感而况于生者窃惟嘉靖之季先人颇効微劳奔命南北十有余年而以不能曲事权幸之故鼓簸簧舌回互天听一扞文罔衔寃覆盆葢十年而始遇先帝鼎革之初不肖乃敢上章陈情羣贤在朝公议稍振获返名位而河南之重与乡衮构虩者齮及兹事致宗伯之听遽移三台之荐遂格嗣后苦于河南之修虩荆楚之刻深蒲坂之移忮不肖强颜在位则惭见吏人窜迹归里则痛瞻宰木有臆无口破涕为笑庻几苟保余生复覩天日而直指二使推相公桑梓之暎以疏具荐若非相公力主于上荆翁斡旋其间则河南之旧论横流蒲坂之遗指黙炽而先人忞忞复成戊辰故事矣是先人之一身前相娄骨之而相公始肉之也不肖兄弟之得为人得为人子亦相公畀之也今夫主上之恩天地也而相公之恩日月也凡在临照孰匪生成然而不敢以一犊一?称报者其分悬也故于主上则具疏而已于相公则具启而已且相公素丝之风乆着暮夜之知并絶岂敢冐昧以寸丝尺缕渎严重哉唯是区区赤忱小欲摅吐而拙讷不文不足以玷记室幸鉴而亮之无任铭刻悚踊之至
　　
　　又
　　
　　不肖世贞等窃闻之墓碑之兴昉自东汉大要皆子孙门故所以用情于逝者不忍遽朽其白骨而曲为之计然数千年以来不能尽值其时与人中卿柳州未登于峻位任温燕许犹忝于体裁乃至人伦之鉴即诸君及德舆介甫辈尚愧折衷稍能备是者独韩退之欧阳永叔二三君子其人而已得其人而身值之者则又甚尠鲜也以先人之寃与世贞等之不肖不幸而罣网于分冝又不幸而覆盆于新郑然犹幸而值今天子之圣明相公与荆石相公之仁喆得以伸雪沈慸上沐恩纶没存之宠光与衔结之感痛具于前启者固非名言之所能罄述乃犹有深幸者所谓值其时与人也夫以相公之贞心宏度岂下丙房裴韩而贵极一人之亚文擅千载之衡不啻今之退之永叔也任温燕许无足言矣而不肖等辱在桑梓之末又辱以笔研见许歩趋又辱悉先人之生平而扶翊之以有今日则所以荣施枯骨使千百世之后尚知有先人者非相公其谁也己巳之冬先人粗复名位归魄窀穸故相李文定公志铭其幽矣十八年濯隧道之壤而趦趄缩肭不敢请辞而登丽牲之石诚有待也今以向者所草行状及文定公志铭録呈记室唯冀相公哀怜之特赐挥洒勒之坚珉以示永永先人乃终不朽不肖等死且不朽无任恳切俟命之至
　　
　　申许二相公
　　
　　伏惟储宫协吉皇情大豫我相公创定之勋加禄荫爵俱未足以酬十一苐仰窥眷倚之特重益谂调爕之枢机而迩来事体纷纭宫府微迁此时相公一叚苦心有未易言者是以不敢为门下贺也区区衰劣乞休杜门俟命岂敢与外事苐僚长阴司马一旦奄忽旅榇遗孤间关万里所有身后恤典无为奏请者不揣与新僚长计为具题此君详慎温平而中实耿介通籍三十三年歴官一十九政公私之纎谴不及声实之大较俱深倘于应得赠官之外更予易名庻可以酬塞贤劳砥砺士行不才樗栎衰薄得赐一丘以安归骨则相公之大惠也无任悚仄之至余不敢赘闻
　　
　　上申许二相太宰同
　　
　　谨启世贞朴簌小材行谊无所比数且年虽未至笃老而蒲柳之质望秋先零十年之间托迹物外蜗庐自濡无复世念乆矣昨岁先人蒙赐祭塟赠官夏卿于地下之荣已极而不肖世贞复起自田里佐枢留都窃念主上生成之恩与相公知己之谊既不忍负而遘此清时岂不欲乗际而出追迹夔龙之后以沾沐恩光少竭狗马之诚以仰图补报而病与衰会力不心从至閠六月终复得亡弟太常少卿世懋之讣念先人遗气唯此子形影相从肝腑两附一旦失之神魄沮丧志意昏忘遂为暑毒所凌脾疾积时汤药罔疗随欲具疏乞休而复值僚长之变所遗部事乏人署管勉强扶病支持今病转深而吴司马亦已抵任矣陈情小疏实系恳切真至固不敢以迟暮偷安亦不敢以謭劣自阻区区一念实欲乗此未死之日归治亡者窀穸筑室先垄苟就医药不至贻描写之资未甚乖初服之愿足矣门下始而造之幸终就之则生死衔结之感乞归后尚当专人恳领所许先传碑兹未敢溷渎尊严下情无任悚仄待命之至
　　
　　又
　　
　　迩者颛驰小启敬布先人泉下之感并恳渎椽笔为千载不朽计葢去人甫半道而有留都副枢之推下情无任惭悚区区樗栎下才乆不齿于月旦故舍而甘心乎方之外懒惰无成踯躅非据不自意真宰怜而拂拭之念其资歴颇深故优以右职体其筋力不任故置之南曹自惟奉令承教可幸无罪且先人既被隆锡贱子复辱深知岂敢以退为髙偃蹇朝命唯是蒲柳之质望秋先零伐牧之余去爨何几即不自量黾勉而出旷废随之小则虞生耳之车大则成覆途之辙似非相公所以曲全而终惠之也陈情小疏情非得已台垣清峻不敢尽露其私荆石相公则悉之矣万惟垂亮获遂微愿其为衔结当何如耶时届冬寒唯为道为宗社苍生自爱不宣
　　
　　又
　　
　　春来伏惟台候万福世贞么么赖真宰陶铸特回先人幽日之光申以如天之贶诏墨未干除书洊及起自岩穴俾厕庙廊谊无可辞恩不忍负暨小疏未允不免于本月初一日朔履部任得以窃窥髙帝宗社之宏謩六代江山之遗胜职事稍简懒拙粗安虽负香火之私盟未削觚棱之夙守惟是三吴鱼腹之余尽是鹄形之莩委顿枕籍盗窃纵横中户以上迫若倒悬虽蒙涓滴之恩未息催输之苦留都差号小収然军民繁伙米价腾踊四城之内日报死者羣公亦谋所以赈恤之及以漕卒退运给粮上请想在轸念又闻汴洛齐鲁之间灾伤尤甚相公上代元首之忧下恻黔黎之困固无俟于喋喋也履任疏役便聊此奉候兴居诸惟台亮不宣
　　
　　弇州续稿巻一百七十三
　　
　　●钦定四库全书
　　
　　弇州续稿巻一百七十四
　　
　　（明）王世贞 撰
　　
　　○文部
　　
　　△书牍
　　
　　与许相公
　　
　　世贞于甲戌岁奉台范燕中再辱教贶远及外镇辛已以流言株累小启上渎过蒙体亮诲存自是相公晋领青宫入参黄阁天下之士毋论识不识咸以冨文忠司马文正奉拟加额称庆而素辱知爱如贞者乃不获通咫尺之问则以乆放草野自外名教而不才名氏误齿启事之末不无踪迹为嫌然至于私心何尝一日废景仰也迩者圣明求旧岩穴彚征而除目滥及清时盛际大贤当涂宁不思自雕餙以希一割之用特以衰病连绵精血耗损迂踈无补跅??多玷且向时所以凿坏之故有不能逃于洞察者乞骸小疏实出由衷惟冀台慈亮允世贞得以保此丘壑苟完迟暮皆大惠也下情无任恳切待命之至
　　
　　又
　　
　　伏谂荣膺册命晋陟中台宠渥日蕃眷注弥笃惟是西河之戚少为庆门之累苐是世界小小缺陷处计不以一哀而废万几之重也今圣德日新国是渐定中外欣欣跂望至治我相公与一二大老正已御物侃侃国是人皆知之而中间斡旋调剂之妙良工苦心固有未易以形容测识者世贞向蒙相公悯其衰拙赐保丘壑惟是麋鹿之迹不敢上渎夔龙之听而间者曾于吴明卿参政集序中谬承齿及深山之石被以华衮被者顽悍不自知观者当以为何如其荣也兹有鄙恳先人于穆庙初蒙恩昭雪复职抚按学使继以恤典为请一时礼官惑于浮言勒令候议贞虽日夜腐心切骨而不敢上陈情之疏者始则避操切用事之臣继而畏桑梓借暎之地故也近乃微闻按臣与抚使会上三吴利便置之条陈欵中于事体稍妥乞垂矜悯赐臾所司举行覆盆覩天起骨加肉衔结之感均于生死向草鄙牍似不敢复尘尊览彼疏既属条陈势必简畧恐于该部前所以见尼与候议之故先人辽左微续俱未之详故敢冐昧以闻若应否具疏一唯台裁指撝不敢专也下情无任恳迫惶悚之至
　　
　　又
　　
　　不肖世贞等窃闻之世人所欲伸其不忍于亲者计无所复之则欲求所谓贤贵而有文辞者论次其行事以传之不朽当左马之世天下未知有志铭家传之属其所撰着惇史葢以自伸其见闻而付之公议东京而后以逮六季始间有之至于今而极矣然往往走京辇托崇显以苟眩一时之耳目而其人未必皆文即文矣而未必皆贤而称惇史此固不足道即有志于贤且文矣而世未必生左马次亦韩欧则为人子者之不遇也左马之世未有志铭家传固无论至韩欧握结撰之柄以临一时而所应未必皆贤则宰文者之不尽遇也先人固不敢遽谓贤然于赤心奉国宦业乡行粗亦信于识者既已辱相公之知而拔之覆盆之下获沾华衮之褒可以长瞑九原矣唯是区区无已之念所欲为不朽计者不能无渎于下执事相公今之韩欧也几希乎左马矣而又佐明天子称良宰辅与两公同心而致格心之学丙魏姚宋固未敢望相公也而不肖等又托乡井之末而承齿牙之流羡非一日矣相公固不藉先人以为宰文之遇而先人与不肖兄弟其遇当何如哉敢露旧草行实与太师李文定公志铭奉览而希一传以勒之坚珉先人乃终不朽不肖等死且不朽
　　
　　与余相公
　　
　　伏自相公登上第入史馆世贞窃以服膺大名矣而麋鹿之迹多在草野中间虽一玷朝行则值辍讲在告不获趋承下风然至于宏廓之度冲夷之襟足以超崧髙吞云梦者未尝不于荆石宗伯处耳之也伏自登庸之际属多鼎革而相公与一二元老上弼圣德下厘庻政挽回士风収采物望葢班班在耳目无论一夭一乔当此青阳布令之际奋然欲见其光彩而况如世贞者得称为人乆困吏议甘心覆盆自远回照一旦辱相公铲雪其瑕垢而用之何忍硁硁以朽株自待第一病三时强起药物齿髪堕尽智力昏驽所谓少也尚不如人老而精巳销亡如田光烛武殆又甚矣且庚辰凿坏之故有不能逃于洞察者乞骸疏上惟冀早赐裁允为黄冠遗老不玷清朝诸贤其拜大赐宁有既耶干渎尊严仰祈台慈鉴宥不备
　　
　　又与余许二相公
　　
　　季春伏惟神明起居台祉万福世贞朴簌小材耳相公拔之毁废之中再迁卿贰固大臣休休之度然所以为世贞者亦过矣不揣凿坏一念具于前启不谓微诚未蒙见亮趣令赴职身非木石亦思少効犬马庻几可以上狥恩知而前病骤发渐至狼狈度非朝夕可愈若复偃蹇朝命不唯有乖臣子之节将必坐贻简书之谴唯冀俯赐鉴亮遂乞骸之请区区自顶至踵皆恩造也
　　
　　与杨太宰
　　
　　仲春月朔驰一介具乞骸之疏窃以微情恳渎台听嗣是复污除目而赍札赍咨两使之来俱辱我翁手书以世贞之不材灰烬余日岂有生趣而我翁曲赐培植既还九列寻佐六曹乃至再枉尊重以尺一先施于草茅中间譬指奬餙惓惓骨肉之爱即某生不能报国恩其于门墙知己亦何敢负苐以病骨日成衰相内现庚辰凿坏心盟有不可负者追惟畴曩跅??之迹尚在人口踈脱之辞多触时讳自得罪言路之后匿影物外姓名不能相通圣主威断非常即有处分不由拟议恐一旦为门下药笼之玷其悔吝当何如耶崌崃司马虽以翁指见示然为世贞朋友谊切其意亦犹尔今疏辞已无言不得不称疾剧唯我翁悯而赐覆得以余生饱暖圣泽秋毫皆翁赐也感恩狥知之余惟有寸悃辞不能文惶悚无地不宣
　　
　　又
　　
