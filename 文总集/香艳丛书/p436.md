<!-- { "loadSidebar": true } -->
　　〖《隋书?音乐志》：大业二年，突厥染千来朝。帝欲夸之，总追四方散乐大集东都。初于芳华苑积翠池侧帝帷，宫女观之。有舍利先来，戏于场内。须臾跳跃激水，满衢鼋鼍龟鳌。水人，虫鱼遍覆于地。又有大鲸鱼，喷雾翳日，倏忽化成黄龙，长七八丈，耸踊而出，名曰“黄龙变”。又以绳系两柱，相去十丈，遣二倡女对舞绳上，相逢切肩而过，歌舞不辍。又为夏育扛鼎，取车轮、石臼、大瓮器等，各于掌上，而跳弄之，并二人执竿其上，有舞，忽然腾透而换易之。又有神鳌负山，幻入吐火，千变万化，旷古莫俦。染千大骇。自是皆于太常教习。《资治通鉴》：初，齐温公之世，有鱼龙山车等戏，谓之散乐。周宣帝时，郑译奏复之。及高祖受禅，牛宏定乐，悉放遣之。帝以启民可汗将入朝，欲以富乐夸之。太常少卿裴蕴希旨，奏括天下周齐梁陈乐家子弟，皆为乐户。于是四方散乐大集东京。课京兆河南制其衣，锦采为之空竭。帝多制艳篇，令乐正白明达造新声播之，音极哀怨。〗 
　　龙鳞渠院绣帘垂，玉笛时闻海上吹。赢得几升蛾子绿，宫娃相对画长眉。 
　　〖《大业拾遗记》：炀帝筑西苑，苑周二百里。其内为海，周十余里。为方丈、蓬莱、灜洲诸山，高百余尺，台观宫殿罗络山上，向背如神。海北有龙鳞渠，萦纤注海内。缘渠作十六院，门皆临渠，以四品夫人主之。《南部烟花记》：炀帝宫中，争画长蛾，司宫吏日给螺子黛五斛，出波斯国。〗 
　　除夕严更未卸装，火山数十绕回廊。君王只在观文殿，空费笙歌十里香。 
　　〖《南部烟花记》：隋炀帝观文殿，前两厢为堂，各十二间，每间十二宝厨。前设五方香床，缀贴金玉珠翠。每驾至，则宫女擎香炉，在辇前行。《纪闻》：贞观初，天下又安。时属除夜，太宗盛饰宫掖，明设灯烛，盛奏乐歌。乃延萧后观之，后曰：“隋主淫侈，每除夜，殿前诸院设火山数十，尽爇沉香木根，每一山焚沉香数车。火光暗，则甲煎沃之，焰起数丈，香闻数十里。一夜用沉香二百余乘，甲煎过二百石。〗 
　　邗江杨柳碧髟髟，银烛经宵照舞筵。晓起翔螭舟上望，都将锦绣作征帆。 
　　〖《隋书》：大业元年，发民十万，开邗沟入江。自长安至江都，置离宫四十余所。《南部烟花记》：炀帝树堤柳，诏民间有柳一株，赏一缣。.《隋书》：炀帝自板渚引向河街道，植以杨柳，名曰“隋堤”，一千三百里。《通鉴》：大业元年八月，幸江都。龙舟四重，高四十五尺，长二百尺。上重有正殿、内殿，东西朝堂。中二重，有百二十房，皆饰以金玉。下重内侍处之。皇后乘翔螭舟，制度差小，而装饰无异。别有浮景九艘，三重皆水殿也。又有漾彩、朱鸟、苍螭、白虎等数千艘，后宫诸王、公主，百官僧尼道士蕃客乘之。共享挽船士八万余人，皆以锦采为袍。《大业杂记》：皇后御次水殿，名翔螭舟。其殿脚有九百人。韩偓《开河记》：炀帝御龙舟幸江都，舳舻相继，锦帆过处，香闻十里。〗 
　　电窗红蜡检文书，翡翠床头侍起居。擘就红笺诗数首，可能赢得女相如。 
　　〖《南部烟花记》：帝观书处，窗户玲珑相望，金铺玉观，辉映溢目，号“闪电窗”。又：炀帝以合欢水果赐吴绛仙，绛仙以红笺进诗谢。帝曰：“绛仙才调，女相如也。”〗 
　　梅花妆倚绣帘前，汴水龙船杂管弦。唱到人持金镂揖，虚劳殿脚女三千。 
　　〖《大业拾遗记》：炀帝幸江都，每舟择妙丽长白女子，执雕板镂金揖，号为“殿脚女”。帝每倚帘视绛仙，移时不去。顾内谒者曰：“古人谓秀色可餐，如绛仙，真可疗饥矣。”因吟《持揖篇》赐之，曰：“旧曲歌桃叶，新妆艳落梅。将身傍轻揖，知是渡江来。”诏殿脚女千辈唱之。〗 
　　金铺玉观早黄昏，度曲归来酒半温。一路蔷薇衣带罥，怕教窥见小黄门。 
　　〖《大业拾遗记》：帝幸月观，烟景清朗。中夜独与萧妃临前轩，帘栊不开，左右方寝，帝凭妃肩说东宫时事。适有小黄门，映蔷薇丛，调宫婢，衣带为蔷薇罥结，笑声吃吃不止。帝望见腰支纤弱，意为宝儿有私。帝披单衣亟行擒之，乃宫婢雅娘也。〗 
　　飞驰驿骑谢恩深，果进瓜州仔细吟。犹有空房寒入骨，不须惆怅合欢心。 
　　〖《大业拾遗记》：殿脚女自至广陵，悉用备月观行宫，由是绛仙不得亲侍寝殿。有郎将自瓜州宣事回，进合欢水果一器。帝命小黄门以一双骑驰赐绛仙，遇马急摇解。绛仙拜赐，因附红笺小简上，进诗云：驿骑驰双果，君王宠念深。自知辞帝里，无复合欢心。”帝省章不悦，顾黄门曰：“绛仙如何？来辞何怨之深也。”黄门言其故，帝曰：“绛仙不独貌可观，诗意深切，乃女相如也！亦何惭左贵嫔乎。”《迷楼记》：侯夫人《自伤诗》：“春寒侵入骨，独卧愁空房。飒履步庭下，幽怀空自伤。”〗 
　　片片荷衣拂水斜，缯缠宫树听金鸦。内园一夜秋风起，又被收来翦采花。 
　　〖《通鉴》：隋宫树，秋冬凋落，则翦采为花叶，缀于枝条，色渝则易以新者，常如阳春。沼内亦翦采为荷芰菱茨。〗 
　　景华宫冷夜迢迢，法曲新吹碧玉箫。但放流萤三两斛，胜他明月照清宵。 
　　〖《隋书?炀帝纪》：上于景华宫，征求萤火、得数斛。夜出游山放之，光遍岩谷。〗 
　　 骁壶投罢隔窗纱，裙子争裁夹襭花。忆得新安公子曲，自移银烛谱琵琶。 
　　〖《颜氏家训》：投壶之技，近世愈精。古者实以小豆为其矢之跃也。今惟欲其骁，益多益善，乃有倚竿、带剑、狼壶、豹尾、龙首之名。其尤妙者，有莲花骁。《中华古今注》：大业中，炀帝制五色夹襭花露裙，以赐宫人及百僚母妻。《北史?艺术传》：时王令言亦妙达音律。大业末，炀帝将幸江都，令言之子尝于户外弹琵琶，作翻调安公子曲。令言时卧室中，闻之惊起，曰：“变！变！”急呼其子曰：“此曲兴自早晚？”其子曰：“顷来有之。”令言遂歔欷流涕，谓其子曰：“汝慎毋从行！帝必不返。”子问其故，令言曰：“此曲宫声，往而不反。宫，君也，吾所以知之。”《教坊记》：隋大业末，炀帝幸扬州，乐人王令言以年老不去。其子在家弹琵琶，令言惊问：“此曲何名？”其子曰：“内里新翻曲子，名安公子。”令言流涕悲怆，谓其子曰：“尔不须扈从，大驾必不回。”子问其故，令言曰:“此曲宫声，往而不返。宫为君，吾是以知之。”《文献通考》：骁壶，投壶乐也，隋炀帝所造。以投壶有跃矢，为炀壶。〗 
　　对人懒簇鬓边鸦，避暑汾阳又落花。一觉十年金殿梦。吹笙伴去玉钩斜。 
　　〖《隋书?炀帝记》：十一年五月乙酉，幸太原，避暑汾阳宫。《扬州志》：玉钩斜，在江都西，炀帝葬宫人处。〗 
　　芳名别署住迷楼，忆伴銮舆几夜留。一自江都行幸熟，可怜宝帐散春愁。 
　　〖《南部烟花记》：迷楼，经岁而成，幽房曲室，玉栏珠楯，互相连属。炀帝喜曰：“使真仙游其中，亦当迷也。”韩偓《迷楼记》：帝将幸江都，有迷楼宫人抗声夜歌云：“河南杨柳谢，河北李花荣。杨花飞去落何处，李花结果自然成。”《南部烟花记》：炀帝迷楼上，张四宝帐。帐各异名，一名散春愁，二名醉忘归，三名夜酣香，四名延夜月。〗 
　　两两词臣立苑头，昆明春色凤山浮。昭容近掌吟诗局，帐殿当前结采楼。 
　　〖尤袤《全唐诗话》：中宗正月晦日幸昆明池，赋诗，群臣应制百余篇。帐殿前结采楼，命昭容选一篇为新翻御制曲。从臣悉集其下，须臾纸落如飞，各认其名而怀之。既退，惟沈、宋二诗不下。移时，一纸飞堕，竞取而观，乃沈诗也。评曰：“二诗工力悉敌。沈诗落句云：‘微臣雕朽质，羞睹豫章才。’盖词气已竭。宋诗云：‘不愁明月尽，自有夜珠来。’犹陡健举，沈乃服，不敢与争。”〗 
　　鼓乐喧填镜殿春，升笄兰掖展香轮。一宵撒帐钱分去，应是长命富贵人。 
　　〖《全唐诗话》：太平公主，武后所生，后爱之倾诸女。帝择薛绍尚之，假万年县为婚馆。郭正域诗：“桂宫初服冕，兰掖早升笄。”皆纳妃出降之意也。李商隐诗“镜槛芙蓉人”，朱鹤龄注：“高宗时，武后作镜殿，四壁皆安镜，为白昼秘戏之须。杨廉夫诗： 
　　镜殿春深秘戏多，玉肌相照影相磨。 
　　六郎酣战明空笑，队队鸳鸯漾绿波。” 
洪遵《泉志》：旧谱曰径寸，重六铢，肉好背面皆周郭，其形五出，穿亦随之。文曰“长命富贵”。背面皆为五出文，若角钱状。景龙中，中宗降睿宗女荆山公主，特铸此钱，用艾萨克帐，敕近臣修文馆学士拾钱。其银钱则散贮绢中，金钱每十文则系一彩条。〗 
　　苑树东风醉碧桃，凿龙门外列分曹。不知应制词谁好，赐出花枝绣锦袍。 
　　〖刘餗《隋唐嘉话》：武后游龙门，命群臣赋诗，先成者赐锦袍。左史东方虬先成，拜赐坐未安，宋之问诗成，文理兼美，左右莫不称善，乃夺锦袍赐之。〗 
　　银鹅金凤簇罗裳，得宠人来各下床。看点花阴双陆罢，又催脂盝斗宫香。 
　　〖王建《宫词》：罗衫叶叶绣重重，金凤银鹅各一丛。每遍舞时分两向，太平万岁字当中。”又：“一时起立吹箫管，得宠人来满殿迎。”《唐书?李德裕传》：诏浙西上脂盝妆具。《清异录》：中宗朝，宗纪、韦武间为雅会，各携名香，比试优劣，名曰“斗香”。惟韦温挟椒涂所赐，常获魁。《旧唐书?中宗韦庶人传》：帝在房州时，常谓后曰：“一朝见天日，誓不相禁忌。”及得志，立受上官昭容邪说，引武三思入宫中，升御床，与后双陆，帝为点筹，以为欢笑。丑声日闻于外。〗 
　　衣裳云气认迢迢，学养红蚕费暮朝。报道房中三浴过，缫丝多唱韦桑条。 
　　〖《唐书?中宗韦庶人传》：神龙三年，禁中谬传有五色云起后衣笥，帝图以示诸朝，因大赦天下，赐百官母妻封号。太史迦叶志忠表上桑条歌十二篇，言后当受命曰：“昔高祖时天下歌桃李，太宗时歌秦王破阵，高宗歌堂堂，天后世歌武媚娘，皇帝受命歌英王石州。后今受命，歌桑条韦，盖后妃之德，专蚕桑，共宗庙事也。”乃赐志忠第一区彩七百段。太常少卿郑愔因之被乐府。〗 
　　宫线初添日又哺，嚼绒帘角破工夫。滕王蛱蝶翻应遍，绣得黄筌没骨图。 
　　〖郑处诲《明皇杂录》：唐宫中，以女工揆日之长短，冬至后比常日增一线之功。王建《宫词》：“丙中数日无呼唤，搨得滕王蛱蝶图。”〗 
　　金凫银燕尽纷张，安福门当夜未央。何必霓裳谱金屑，踏歌轮下月分光。 
