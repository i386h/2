<!-- { "loadSidebar": true } -->
　　天下有定理中正固无亏君子见其几毅然坚自持乾坤奠髙厚隂阳迭其时品彚各成形动息有攸宜人心具其性仁义谁无之君臣与父子上下分尊卑明审不违常余性咸斯推特立茍在躬贲育安能移人能明斯义固执无他疑外物不我加中心洞无私惟此致休徴大易昭其辞愿言无謟凟允哉当鉴兹
　　送苏性初致仕
　　苏公吴中人风度极雅致昂藏野鹤性贵重瑚琏器早嵗游邑庠颖出异同类心潜春秋学理发天人际声华达天聴修纂预中秘名公相引重所蕴有根柢文章追古作诗篇亦工致鳯皇翔紫霄麒麟卧丹陛绵州古名郡逺在万里外牧者难其人沉忧见先帝爰命公守之于治果有济绵民满深望人心感嘉惠岂意丁内艰解绶归守制故吏拟文翁良有去思计去年服始阕天官有常议众望若绵民公即思谢事忆昔永乐中南都共文会计齿独予少公长十余岁岂惟同邑亲抑有同心义钟山望春云龙河醉秋霁髙吟叶风雅琅然九臯唳时当八九人伟望皆前辈探赜妙古今摆落无荒秽公官即赴蜀去住从判袂胸中富邱壑摸写擅清制穷搜遂逰歴星驾未安税长江泻三峡峨眉倚云髻画意公入神懐思余不寐奈何二年别彼此亲各逝余归极恓惨公还更迢逓聚首越三年愈宻向时契祥琴始一奏北上各有为舟行昧先后望望失次第及余至北都公己安族次孟邻且依栖杨岐释凝滞粤自别先陇未得躬往祭云山屡形梦松楸自深閟向公摅此懐山水亲防缀惟昔曾枉歩布置宛相似心神寓其间暂拭天涯泪拜致深感什袭寳珍卫迨至今年春率意谋韫鋭筋力未衰老天听遂其意二疏去已久亷耻日凋屹然立中流允可劝当世濒行四月初灵雨洗氛翳幡然戒行李髙躅谁可系怅望逺道车飞尘不能蔽何彼廊庙材舎此玉山桂茫茫蓟山云泛泛呉江枻清风一相激意气甚凌厉余独难为别诗饯无婉嬺归我故山中可寄兰蕙思
　　万玉清秋图为金学士公素赋
　　名园占竒胜万玉含清秋主人契幽赏賔从迭追逰髙轩拟蓬壶木石拥沧洲金谷差可仿绿水安能俦况此谢豪权黄金积如邱海舶致珍玩兰车载名讴张筵日为乐丰膳罗庶羞瑶琴奏白雪玉瓉倾黄流鼓钟朝已陈绶帯夕未休亮有佳倩贤周旋义无尤盛时难久恃人事忽相仇繁华会销歇露草生烦忧器覆固戒满水逝谁能収惘然览遗墨故迹庶兹求
　　送呉邑叶大尹考满之京
　　美玉抱贞徳表里无纎尘国士久増重谁能不称珍始自登黄甲聿充东阁賔竒文粲璚藻华誉迈时伦一朝宰呉邑眷眷为斯民天意防斡旋徂秋见阳春兹行报初考维时岁华新人心感离别恓然若霜晨伊昔在京国迹异心实亲请告适卧疴不获展殷勤瘳来转行念怅望生苦辛翔鸿奋广陆岂复倾荆榛江海万里乾坤浩无垠不知理牧间循良今几人大松翳髙防终非蓬蒿隣还当广其惠庶使一欢欣
　　寄侍讲元玉
　　徂冬雨寒雪霏霏遘新春昨者方雍积今者复纷纭四望千里外川途邈难分胡为咫尺天往路不能遵鸿鹄絶来影芳池无跃鳞飞潜尚有碍奚不阻行人借问张平子中懐何由申且待升阳景走马释悲辛
　　送杨贰守歌
　　贤侯杨震之子孙先世清白今尚存早年穷经入太学气质洒洒仍温温比来苏郡作贰守竟赴王事留都门岂无美政惠黎庶在郡数日谁凭论彼时吾亦居辇毂悤悤一识侯面目乡民以役侯者衣食浑如在乡曲借问何为致如此尽道贤侯善抚育众人有事独当前一已无尤自懐足去年归郡属暮秋日日宴坐销民忧一叚清氷夜光白满城和气春风柔令行仅得三四月便着实效醇而优乃知人心乐向善自然感化非要求后来我亦还乡国又见居民颂侯徳教行忠厚得古道政用疏通合常则我既闻之不胜喜可见始终无矫饬若使守令皆如侯四海人人被君泽南风初薰天正晴江竹解箨江鸟鸣三年通计涖官日驷马复作朝天行我与儒门二三子一壶出祖临西城来时更勉当时学莫负如今如此名
　　嘉定族侄遇来询其支谱书以此复之
　　我家世出陶唐后生子有文在其手是为刘累姓始行厯夏商周徳弥久后来有为魏大夫子孙四出逰逺途至居丰沛有盛业支流蕃衍东西都一支逺出中山下十九世孙唐吏部又至七世徙河南马监之孙位司尸金吾将军司戸孙柱国事业昭南昆迨传五世至赵宋始以医学为专门其孙官辙来防汴名数后占祥符县峩峩大宅云翼桥刮骨将军业犹擅曽孙南扈天子车一子逺从来姑苏五孙十曽总翘特互有膴仕称璠璵本朝太宗在潜邸我祖良医亲近侍我父院判主医垣日觐清光侍天子尔祖徙居东海边于今几及八十年至尔从孙仅五代家学久矣忘其传吴中之族盛支系南渡至我凡七世祥符之族众且多谱牒未通心独媿念尔与我心有同寻攷世派来相从欣然为尔举其概绪徳世世其无穷
　　送刘侍讲宗器飬病还吴
　　宗器与予同姓刘予学不如君学优六经一道务该贯诸子百史劳罗搜文章霍霍吐光焰龙翔鳯舞精灵愁嗟予前道久避路相让岂但出一头自从入官二十载史馆两见兼同修三朝寳录粲班马列圣大徳光虞周于今经筵职侍讲髙歩日与防龙防非惟转擢厯清要禆补治道陈嘉猷更嘉丰仪极潇洒珊瑚玉树含清秋山东独歩李承防海内愿识韩荆州予从论交辱欵纳蒹葭倚玉宁无羞自知狷介仰髙义众口愤嫉徒啾啾惭予胸中本无物交君私幸成良谋有如富翁启寳藏随手赠遗皆珍投初焉眇小复何似泛泛不啻沧海沤因君引援颇有得黄河迸裂昆仑丘前年有司谬推荐饥鹘力短难脱鞲君有赠言极慰藉大匠缩手谁赓酬句工韵险造意古凿破混沌精雕锼至今箧笥富珠玉常觉几案森戈矛去年寒风袭君臂三月已过犹未瘳奏章陈请乞归去同事尽欲相挽留二三元老亦自谓贤有在野犹旁搜暂容养疾遂其便肯重瓦砾遗琳球东风二月花满楼野田处处鸣春鸠西山茶笋味正美北郭诗友情方稠吾乡往昔最多士前辈落落如星流君归于道复斯倡大振文气东南陬惟君素志在匡辅况是先帝亲招求遭逢恩遇岂忘报俗子谁敢増愆尤行行保爱早勿药岂独为我行离忧明年三月潞河上下马一俟南来舟
　　送汪清夫赴任苏州郡守
　　停君五马车饮我白玉壶玉壶皎皎浸明月一片清光涵九区君今作守苏州去离思茫茫隔烟树雪山轻重系此行故人无奈临分处昔来挟防朝圣人五云垂辉光景新龙头一笑得才俊草木尽回天地春一朝忽遇烟尘起走马横飞三尺水长驱虎豹赴勤王草浅沙平跃弧矢此邦土壌依京师选防保障经睿思为有长才备文武义胆忠肝天下知春来半月春未暖玉河氷消桞条短浩荡江湖料峭风满眼浮云吹不断明到黄堂春未阑桑麻遍野四隣懽他时倘得还乡愿醉倚华筵赋木兰
　　送盛医学启东
　　客来乗晓发惜别意憧憧月淡官桥树霜清野寺钟束书还故国对酒问衰容遇有南来使云笺好寄封
　　次韵金文鼎见寄
　　缔交成莫逆契合日频来去就怜髙谊迂踈媿不才鳯城寒欲雪龙剑锈生苔偶有经旬别诗篇辱重裁
　　送吴二尹还治
　　复任昆山去从知帝泽深駈驰千里道抚字一生心海树含春雨沙棠散午隂今朝送行处风外响清砧贺翰林陈检讨嗣初飬病还吴次赵宗文韵
　　十年霄汉被朝绅优掌文衡作史臣深荷圣恩乗宠眷忽辞衰病乞间身田园旧业青山老冠盖春风白髪新见説玉堂同集处尚思先帝梦中人
　　其二
　　学贯词林众所师明时咸仰鳯来仪文章妙絶终名世日月光华早见知老去一官诚不忝归来双鬓巳成丝独嗟驽钝无成久徳业相从亦未迟
　　贺况郡守祈雨有感
　　九重宵旰眷苍生亲选廷臣得老成早岁果为霖雨用清时咸仰景星明不张皂盖回天意惟展丹心达圣情已向东吴施福泽声名无媿任专城
　　其二
　　田畴坼夏将过太守深忧奈若何千里早苖思润泽九天甘雨会滂沱至诚有感昭孚应盛徳无私载咏歌岂但农夫获秋望昆虫亦自受恩多
　　送刘伯庆赴任长洲主簿
　　清时佐邑任才贤相送都门怅别筵仇览盛名人共惜贾生长防世争传春风自绕棠梨树古调谁赓白雪篇我欲便懐良惠去长河须待木兰船
　　寄陈都宪有戒
　　兰台清肃着威仪出使闗中众所推陆贽奏章皆合道阳城公论不容私秦川万里风烟静麦陇三年雨露滋玉节尚风归未得衡门何日慰栖迟
　　感懐【为英庙而作】
　　塞雁南飞又北旋上皇音问转茫然孤臣自恨无容地强敌犹存共戴天王衍昔年知石勒谢何日破苻坚京城四塞山河固一望龙沙一涙涟
　　送仰宗太复大理右丞致事
　　棘寺平反与愿违几年辛苦脱朝衣故人共惜英才老圣主深怜往事非才向云霄承旧宠又从乡国赋闲归盛时何处寻踪迹万里沧江一钓矶
　　送陈颀永之赴任湖州司训【颀兄亦见任湖庠训导】
　　湖庠二妙一清门先后荣除荷主恩画舫令兄迎阿弟白头大母见孤孙天涯碧草春无际溪上香茗晩更繁最是埙篪和奏处道塲山色入芳尊
　　送韩允熈赴任广东宪副
　　圣主中兴事逺图台臣分职賛洪谟一杯别酒临东郭五月官船下直沽定使风尘开百越从来人物盛三吴庙堂若建平成议绣斧行宣入帝都
　　送僧道金还姑苏定惠寺
　　野鹤孤云去复还超然不在别离间天河入海倾南斗海月当秋挂北山万里江湖芦叶稳一帘风雨桂花闲送师忆得寻师处双塔南头第几闗
　　寿刑部俞尚书士朝十二韵
　　天辅皇明岳降神嵗临丁夘实申生丕承徳绪超荣禄寅亮天工运大钧每用轻刑延国脉坚将直道济时屯黄金暮夜殊无媿白首春秋夐絶伦法府光腾三印重勲阶香绽五花新致君尧舜心惟切敷治臯防徳有隣兹喜新秋逢诞日仰瞻浮翳散髙旻上林佳气通西省南极诸星拱北辰画箑引风销宿暑玉缸和露醖长春秦中不媿金丝枣吴下虚传翠缕莼云汉昭回曽雨谷海波清浅又生尘他年顿整乾坤了好与松乔作主人
　　与卢中书过虎丘
　　昔人来此寄防踪名字髙题紫翠中刼火苍苔磨灭尽相看还与不题同
　　寄赵宗文
　　解得禅家性外真不将吟思恼闲身殷勤好礼莲花漏莫问攅眉出社人
　　雨中与陈孟文投宿觉海寺庵
　　台殿参差映碧池我来留宿本无期题诗欲纪经行处斜日千山雨到时
　　送刘主事钦谟赴任南京
　　秋入梧桐雨过初黄金台下送行车西风满眼伤离早北事闗心老病余贾谊道孤终是逺张衡愁絶竟何如今朝暂向南都去他日重来挽帝裾
　　送周景通还姑苏
　　塞雁尽南飞西风及授衣不愁孤客老惟喜上皇归雪耻心犹壮还乡梦独稀怱怱一杯酒何必叹相违过沈石田有竹居次徐天全韵　刘珏
　　烟水防茫外舟行一舎余既觅沈东老还寻陶隐居氷三叠弄雪絸八分书醉和阳春曲空踈媿不如
　　送吴匏庵会试
　　秋闱名已动乡闾得意重驱北上车辞父暂抛莱子服致君今用伏生书香飘玉陛传胪防露湿金花锡宴余老我闲居忆知己好音频寄莫教疎
　　送徐天全再赴张湫
　　手足胼胝两鬓秋功成深慰至尊忧竒文五色駈妖鳄砥柱千年障横流载月仙槎才北上冒寒骢马复南防垂名竹帛中丞志不在分封万户侯
　　其二
　　天语新承宠任专御炉烟里玉阶前盐梅自昔堪调鼎舟楫于今已济川麟阁晓云随防笔镐京春酒醉璚筵赠行分得乌丝锦江汉皇华冩数篇
