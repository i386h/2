<!-- { "loadSidebar": true } -->
    两生自解衣卧两处，袒腹露脐，目瞪上视而无语。生心自支铁镬于前，下炽白炭，从腰间出利刃如雪，刳两生腹，取心肺捧而出，跳掷不已。置镬侧，取芝麻酱一碗，杂辛料甘料诸味倾镬中，提两心肺下之。作燔炙声，腥达户外。有顷，出绿酒佐食，引铜箸尽嚼之，回视两躯，尚翕然动。矩儿大怒，掣铜椎入击。生心大叫，脑裂而绝。翻黑毡服者囊中秘书，乃河图十遁。大诧曰：“此吾父为外翁手录者，安得入俗儒手。”取锦囊藏之，潜入内告璜儿，将与遁迹矣。璜儿曰：“不可，杀其子，不忍欺其母，我呼告之。”急唤老妪醒，视其子死所。妪从容欠伸起，出庭户，见两客无心，其子裂脑，鼓掌称快曰：“生心盗不能复生脑乎？”向矩儿夫妇拜，径出门去。

    天将明矣，乌知其所之，矩儿夫妇行山谷中，道路多荆棘，璜儿曰：“若是其足茧也，何勿用阿婆行地锦，逸获之功较多。”矩儿曰：“吾岂忘诸，直不敢贪母氏之成劳耳，汝以慧形人之愚乎？”就地铺锦，携手登其上。一日行三程，迥出云外，竟达黔营。见斛斯、贺兰两上公，为甘君致谢。木兰迎出，谓：“弟妹何契阔也。”贺兰视璜儿，光泽莹宇，一空言思，颇动颜色。斛斯急解词曰：“漳南郡公未见广寒宫中人，宜自惭而色战矣。然麻姑神人，愿无以背痒受鞭也。”木兰曰：“惊鸿游龙，自才士形容之而已，于甄逸女何有焉。”矩儿曰：“姊太谑，视弟为袁熙可乎？”玛知古以灭火真人书至，是寄针、砭二师及知古密札也。斛斯展阅大惊，书云：

    昔冯盎碑下之物，以九首分二躯，降生交王妃腹中，六首者名馗具，三首者名馗形。交王死，馗具八岁立，十二年而殂。馗形立，娄万赤复出山，化其盲僧形为美男子。自云年十八，以五年长当为王者师，馗形与之语，大悦。拜万赤为丞相，尚以王之第四姑，号曰太驸丞。夫万赤既得志，必复吾仇，先剪吾之兄弟手足，若玛及针、砭即其人也。黄苗蔡小武，新向馗形乞神兵相援，暗指太驸丞也。万赤早晚来，君三人先受其，归真返本者，不一其宗。吾与刘老师，遥相望而不能援。如何如何？飞鸟来讯。

    是书乃南海丹雀衔至者，故末语云云。玛知古曰：“吾前夜展镜，见小武苗寨后，创立十二神词，号中虚宫，系以子及亥名目，殆将供养娄万赤矣。”针砭二师曰：“中虚则火中藏水，妖师近日揣摩至精，迹用特幻，岂吾辈智力所能胜哉？”木兰曰：“我自与弟妹保护国家贵公，二师何不挈玛师潜踪钺江深处，此水应坎象。先天孕中满之火，可以立命，俟刘老师南还，则凶灾当尽消释也。”斛斯曰：“若事有反覆，仆愿身先士卒，攻贼而死，亦无惧焉！”贺兰曰：“闽国公天子腹心也。观武人，于圣躬如手之有臂，足之有胫，胫与臂断可续治，腹心不宜损亏。”悬大□弓，挈矢一壶，持丈□枪，腰别藏八十婺铜鞭二，骑黄马自出。张许两都督谏曰：“二公皆未可轻身出，挫国威。某二人先不与金大都督死六畜阵中，继不随李节相死闽海。今而死亦晚矣。请为二公先，率滇粤兵万人直蹴黄苗诸寨。”斛斯自引贺兰神策兵平岛有功者千人，出黄苗背。矩儿夫妇及木兰拥护之，求旃张弓居守。

    大师已出，蔡小武遣苗卒下战书，旃与弓大骂：“逆苗何狂悖乃尔！”斩其人，以书系颈侧，悬戟门。玛知古偕针砭二师去钺江边，潜以镜照，见小武引十二火神列阵，悬一榜曰“六六冰炭之图”。贺兰一骑冲进，发大羽箭射午位火神，应弦立毙。一金幞头少年，台上掣未旗者，怒曰：“不惧死汉囚，敢伤太驸丞之弟子，知其为娄万赤也。”知古暗击镜背，喃喃作咒声。万赤自台上下坠。贺兰引枪刺之，亦坠马下。黄苗兵围之，贺兰大呼步战。出铜鞭击杀一人，跃上其马，冲出火阵，竟无能害之。

    洛钟自欲应铜山，何日长歌壮士还。

    岂竟锡龟无一策，徒劳功狗有重□。

    证来外道辟支果，填得新词《菩萨蛮》。

    自是墨兵余杀劫，阿婆微破冻梨颜。

    紫衫氏诠曰：

    生心之为言性也，性善则入为圣，性恶则出为狂。生心之盗，乱者之所凭而为梗，即治者之所藉以转机也。史氏于荆棘满林，烟尘弥望之际，逗出生心盗，示人以明心见性，则乱庶遄已。既生己之心，何以啖人之心也？曰：“不能息焰于己之心，未免垂涎于人之心，故克念为难也。”

    生者盗心，啖者儒心，理既不容并立，以生心之盗，啖俗儒之心，机亦有以相因。

    隋末麻叔谋啖小儿之肉，朱粲啖朋友之心，人道之厄也。太平之年，宜不应有此。曰，俗儒之召灾酿变也久矣。生心害政，亟当以生心之盗啖之，曰竟啖，尽之之词，愚者所骇，智者所忻，斯时竟有斯事则可骇，斯事竟及斯人则可忻也。

 卷之二十　　少目医终开盲鬼目

    

    能穷二酉之心，或被天神凿死；不识一丁之目，如将佛宝装成。求医于攻木之门，固知相悦以解；执鬼在饵金之舍，亦恐其伤实多。

    万赤所炼六六冰炭之图，以子为炭，以午为冰。午位火神死，则有冰之用，失炭之体。张许所领万人，鼓勇进捣，戮四火神。辰戌丑未，俱为死土。万赤遭知古镜伤，挈朱旗行坎地遁。小武知万赤神兵不利，自引漓老、沫老、网山人、山人，以引伸遁甲兵来攻，计二万一千人，实则三千人也。围张许数层，张谓许曰：“尔我为国统帅，义不可辱，盍自决乎？”许曰：“昔吾与史都督为噩青气所俘，赖小军使策救。今虽力战，死晚矣。君可速去！”张复呼曰：“然则俱死耳，怀亮可独生耶？”忽矩儿飞入阵中曰：“斛斯贺兰两公，俱顿兵深谷中，命吾援两都督出。”张许从之，奋死力斗出，万人折其大半，才四千余兵耳。

    张许见两公大哭曰：“王师略尽，吾二人不得复生。请死上公前；则朝廷知不为贼害也。”大詈：“蔡小武众僧之儿，元绪之裔，生不能戮汝。死必报焉。”掣佩剑各自刎。斛斯大惊悼，掘两大树根埋之。时神策兵尚六百余人，合滇粤兵刚半万，一时深入，黔饷不至，斛斯亟以为忧。矩儿进曰：“谷北小径，接沅陵大市，三县贾人所居，兵食可恃也。”斛斯叹曰：“无白镪安能易粟哉？”矩儿曰：“是又不难，出璜儿所携会子以献。”斛斯曰：“顷奉内廷谕，军中可用会子，即此物耶？然吾未敢信。”矩儿入大市，以会子籴米，贾人皆喜曰：“此王屋山下卜家会子也，安得至此乎？”珍重收之，自运粟至谷口，径不及三十里，兵遂宿饱。期明日，小武兵退去，斛斯命求张至，移营就食焉。

    是夕，贺兰疾作，有老鸱四五叫谷口，声甚厉。木兰密语斛斯曰：“漳南郡公，前夜元神已出舍，现其形为巨豹，鬼车随之，恐不出三日，大星将陨矣。”斛斯泣曰：“若彼去，吾安得存？”因废食。惟日沃酒数十升，与求张矩儿，披《四灵图》以消愁日，待考终而已。至第三日，贺兰力疾起，持弓矢上冈头，望贼营遥射，誓曰：“观不能平黄苗而淹死于是，此箭不如一蒿，箭有灵者，为观著贼一人死。”引满发之，一苗目巡山，贯颊而毙。黄苗大惊，视其箭，知贺兰未亡也。小武谓万赤曰：“吾自引兵馘斛斯贵贺兰观之首，太附丞自擒钺江边敲镜之人。”万赤许诺。小武引轻兵劫汉营，适贺兰气绝，军中买□具甚小，几不容伟躯，斛斯号泣殓之。黄苗掩至，斛斯亦卧病不能起。璜儿投一握丝化为帐幄，置斛斯其中，如城郭坚不可犯。木兰呼鳞甲士百人，奋神力击黄苗，死者枕藉。矩儿飞一椎中小武头颈。小武引元武小旗护之，得不死。其漓老、沫老、网山人、山人，仍畏璜儿法物遁去。小武之引伸遁甲兵始败归，然汉兵半万，仅存者三千余人耳。璜儿收幄，视斛斯固奄然一息矣。

    后三日夜半，有鼓吹起于空中者，木兰谓求张曰：“酒星将复躔次，其从者方来，人世殆不可挽留也。”斛斯闻言起坐，与求张诀，大笑呼三大斗，吸尽而逝，鼓吹声始寂然。军士以无□告，木兰曰：“斛斯公自有仙舆，非凡物所能载。”乃拔剑斫地咒曰：

    仙蜕非真，玉棺非假。驱策斯来，使者。

    山石裂处，一玉棺自下起，如有物挽扶者。刚置斛斯及其冠履，不失尺寸。求张曰：“有棺无盖奈何？”矩儿曰：“顶上有白云下垂，即棺盖也。”果一玉盖合棺上，旁更无缝。求张命军人舁归沅陵。木兰曰：“人间无埋玉棺地，天帝自怜之！遣六丁来取，军中不必多此一事也。”

    及夜，复闻鼓吹声，天明失玉棺所在，其贺兰之□亦无踪。木兰曰：“贺兰亦天神，以其时尸解去。岂受世人葬送耶？”璜儿曰：“玛师等三人隐钺江中，想娄万赤必不忘情矣。盍觇之？”木兰曰：“要不免为累耳，我岂恝然乎？”于是求张自以三千馀人守谷中，待朝廷将帅。木兰及矩儿夫妇，至钺江边，不见一人。惟破道院中，缚一人于竿上，下有二鹤，俱毛羽脱落，病且不振者。木兰谓矩儿曰：“被缚者玛师也，病鹤则针砭二师也。然万赤之术神矣，我何能为？”璜儿曰：“解缚者问之，稍得其故亦可耳。”木兰投竹枝至竿上，化神蟒解缚。其人坠下，视之固知古也，但目瞬而无言。璜儿出玉针刺其脑，哽噎而后言曰：“知古死久矣，不谓复得相见。”三人讯所由，答曰：“我敲镜后，万赤坠地。已谓功可骤成，针、砭二师，谓万赤必不死，当复来报，授辟水法偕匿江底避之。凡一昼夜，忽为巨网所曳，殆取冰织丝为之，二师化鹤飞去。吾无计得脱，为万赤所擒，转敲吾镜，坠所化二鹤，又变污池为道院，悬吾于竿，掷病鹤于竿下，遣恶神守之，恐侦察将至矣。”

