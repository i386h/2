<!-- { "loadSidebar": true } -->
　　王者道同天壤，施齐造化，济时拯物，为民父母。故年谷不登，为民祈祀。乾坤所惠，天子顺之；山川秘利，天子通之。苟益生民，损躬无吝，如或所聚，唯为赈恤。是以月令称：山林薮泽，有能取蔬食禽兽者，皆野虞教导之；其迭相侵夺者，罪之无赦。此明导民而弗禁，通有无以相济也。《周礼》虽有川泽之禁，正所以防其残尽，必令取之有时。斯所谓障护虽在公，更所以为民守之耳。且一家之长，惠及子孙，一运之君，泽周天下，皆所以厚其所养，以为国家之富。未有尊居父母，而醯醢是吝，富有万品，而一物是规。今者天为黔首生盐，国与黔首障护，假获其利，是犹富专口断，不及四体也。且天下夫妇，岁贡粟帛。四海之有，备奉一人；军国之资，取给百姓。天子亦何患乎贫，而苟禁一池也。
　　古之王者，世有其民，或水火以济其用，或巢宇以诲其居，或教农以去其饥，或训衣以除其弊。故周《诗》称「教之诲之，饮之食之」，皆所以抚覆导养，为之求利者也。臣性昧知理，识无速尚，每观上古爱民之迹，时读中叶骤税之书，未尝不叹彼远大，惜此近狭。今伪弊相承，仍崇关ㄩ之税；大魏恢博，唯受谷帛之输。是使远方闻者，罔不歌德。昔父以弃宝得民，《硕鼠》以受财失众。君王之义，宜其高矣；魏之简税，惠实远矣。语称出内之吝，有司之福；施惠之难，人君之祸。夫以府藏之物，犹以不施而为灾，况府外之利，而可吝之于黔首？且善藏者藏于民，不善藏者藏于府。藏于民者，民欣而君富；藏于府者，国怨而民贫。国怨则示化有亏，民贫则君无所取。愿弛兹盐禁，使沛然远及，依《周礼》置川衡之法，使之监导而已。（《魏书·甄琛传》。世宗践阼，以琛兼御史中尉。琛表。）
　　◇请取武官领里尉以清辇毂表
　　《诗》称「京邑翼翼，四方是则」者，京邑是四方之本，安危所在，不可不清。是以国家居代，患多盗窃。世祖太武皇帝亲自发愤，广置主司，里宰皆以下代令长及五等散男有经略者乃得为之。又多置吏士，为其羽翼，崇而重之，始得禁止。今迁都已来，天下转广，四远赴会，事过代都，五方杂沓，难可备简，寇盗公行，劫害不绝，此由诸坊混杂，厘比不精，主司暗弱，不堪检察故也。凡使人攻坚木者，必为之择良器。今河南郡是陛下天山之坚木，盘根错节，乱植其中。六部里尉，即攻坚之利器，非贞刚精锐，无以治之。今择尹既非南金，里尉铅刀而割，欲望清肃都邑，不可得也。里正乃流外四品，职轻任碎，多是下才，人怀苟且，不能督察，故使盗得容奸，百赋失理。边外小县，所领不过百户，而令长皆以将军居之。京邑诸坊，大者或千户、五百户，其中皆王公卿尹，贵势姻戚，豪猾仆隶，荫养奸徒，高门邃宇，不可干问。又有州郡侠客，荫结贵游，附党连群，阴为市劫，比之边县，难易不同。今难彼易此，实为未惬。王者立法，随时从宜，改弦易调，明主所急。先朝立品，不必即定，施而观之，不便则改。今闲官静任，犹悬长兼，况烦剧要务，不得简能下领？请取武官中八品将军已下干用贞济者，以本官俸恤，领里尉之任，各食其禄。高者领六部尉，中者领经途尉，下者领里正。不尔，请少高里尉之品，选下品中应迁之者，进而为之。则督责有所，辇毂可清。（《魏书·甄琛传》。甄迁河南尹表。）
　　◇奏弹张彝邢峦
　　非武非兕，率彼旷野。（《北史》四十三《张彝传》。宣武亲政，罢六辅。彝与兼尚书邢峦闻处分非常，惧，出京奔走，为御史中尉甄琛所弹。）
　　◎裴延俊
　　延俊字平子，河东闻喜人。孝文时，举秀才，射策高第，除著作佐郎。迁尚书仪曹郎，转殿中郎、太子洗马，领本邑中正及太子友。太子恂废，以宫官例免。寻除太尉掾，兼太子中舍人。宣武初，为散骑侍郎，除雍州平西府长史，加建威将军，入为中书侍郎。除司州别驾，加镇远将军。历太子中庶子，加冠军将军。孝明时，迁散骑常侍，加前将军，又加平西将军，除廷尉卿。出为平北将军、幽州刺史。拜太常卿，除七兵尚书、安南将军，徙殿中尚书，加中军将军，转散骑常侍、中书令、御史中尉。兼侍中、吏部尚书。庄帝时，于河阴遇害，赠雍州刺史。
　　◇上宣武帝疏谏专心释典不事坟籍
　　臣闻有尧文思，钦明稽古，妫舜体道，慎典作圣。汉光神睿，军中读书，魏武英规，马上玩籍。先帝天纵多能，克文克武，营迁谋伐，手不释卷。良以经史义深，补益处广，虽则劬劳，不可暂辍。斯乃前王之美实，后王之水镜，善足以遵，恶足以诫也。陛下道悟自深，渊鉴独得，升法座于宸闱，释觉善于日宇，凡在听瞩，尘蔽俱开。然五经治世之模，六籍轨俗之本，盖以训物有渐，应时匪妙，必须先粗后精，乘近即远。伏愿经书互览，孔释兼存，则内外俱周，真俗斯畅。（《魏书·裴延俊传》）
　　◇上言王买刘景晖赦后复合死坐
　　《法例律》：「诸逃亡，赦书断限之后，不自归首者，复罪如初。」依《贼律》，谋反大逆，处置枭首，其延陵法权等所谓月光童子刘景晖者，妖言惑众，事在赦后，亦合死坐。（《魏书·刑罚志》。熙平中，有冀州妖贼延陵王买，负罪逃亡，赦书限断之后，不自归首。延尉卿裴延俊上言。）
　　◎裴伯茂
　　伯茂，延俊从子。孝明初，为奉朝请大将军、京兆王继饥曹参军。历长孙承业行台郎中，承业还朝，仍知行台事。以功封平阳伯。再迁散骑常侍，典起居注。太昌初，为中书侍郎。永熙中，为广平王赞文学，后加中军大将军。天平末卒，赠卫将军、度支尚书、雍州刺史，重赠吏部尚书，谥曰文。
　　◇豁情赋序
　　余摄养舛和，服饵寡术，自春徂夏，三婴凑疾。虽桐君上药，有时致效；而草木下性，实萦衿抱。故复究览庄生，具体齐物，物我两忘，是非俱遣，斯人之达，吾所师焉。故作是赋，所以托名豁情，寄之风谣矣。（《魏书·裴伯茂传》。曾为《豁情赋》，其序略。）
　　◇迁都赋（《魏书·裴伯茂传》。天平初，迁邺，又为《迁都赋》。佚。）
　　◎郑道昭
　　道昭字僖伯，荥阳开封人。孝文时中书学生，迁秘书郎，拜主文中散，徙员外散骑侍郎、秘书丞、兼中书侍郎。寻正除中书郎，转通直常侍。宣武即位，徙司徒谘议参军，拜国子祭酒，又为司州州都。迁秘书监、荥阳邑中正。出为平东将军、光州刺史，转青州刺史。复入为秘书监，加平南将军。熙平元年卒，赠镇北将军、相州刺史，谥曰文恭。
　　◇求树汉魏石经表
　　臣窃以为崇治之道，必也须才，养才之要，莫先于学。今国子学堂房粗置，弦诵阙尔。城南太学，汉魏《石经》，丘墟残毁，藜藿芜秽，游儿牧竖，为之叹息，有情之辈，实亦悼心，况臣亲司，而不言露。伏愿天慈回神纡眄，赐垂鉴察。若臣微意，万一合允，求重敕尚书、门下，考论营制之模，则五雍可翘立而兴，毁铭可不日而就。树旧经于帝京，播茂范于不朽，斯有天下者之美业也。（《魏书·郑义附传》。道昭迁国子祭酒，上表。不从。）
　　◇请置学官生徒表
　　臣闻唐、虞启运，以文德为本，殷、周致治，以道艺为先。然则礼乐者，为国之基，不可斯须废也。是故周敷文教，四海宅心，鲁秉周礼，强齐归义。及至战国纷纭，干戈递用，五籍灰焚，群儒坑殄，贼仁义之经，贵战争之术，遂使天下分崩，黔黎荼炭，数十年间，民无聊生者，斯之由矣。爰暨汉祖，于行陈之中，尚优引叔孙通等。光武中兴于揆乱之际，乃使郑众、范升校书东观。降逮魏、晋，何尝不殷勤于篇籍，笃学于戎伍。伏惟大魏之兴也，虽群凶未殄，戎马在郊，然犹招集英儒，广开学校，用能阐道义于八荒，布盛德于万国，教靡不怀，风无不偃。今者承休平之基，开无疆之祚，定鼎伊，惟新宝历，九服感至德之和，四垠怀击壤之庆。而蠢尔闽吴，阻化江湫，先帝爰震武怒，戎车不息。而停銮伫跸，留心典坟，命故御史中尉臣李彪与吏部尚书任城王臣澄等妙选英儒，以崇文教。澄等依旨，置四门博士四十人，其国子博士、大学博士及国子助教，宿已简置。伏寻先旨，意在速就，但军国多事，未遑营立。自尔迄今，垂将一纪，学官凋落，四术寝废。遂使硕儒耆德，卷经而不谈；俗学后生，遣本而逐末。进竞之风，实由于此矣。伏惟陛下钦明文思，玄鉴洞远。越会未款，务修道以来之；遐方后服，敷文教而怀之。垂心经素，优柔坟籍。将使化越轩唐，德隆虞夏。是故屡发中旨，敦营学馆，房宇既修，生徒未立。臣学陋全经，识蔽篆素，然往年删定律令，谬预议筵。谨依准前修，寻访旧事，参定学令，事讫封呈。自尔迄今，未蒙报判。但废学历年，经术淹滞。请学令并制，早敕施行，使选授有依，生徒可准。（《魏书·郑羲附传》，又见《北史》三十五。）
　　◇又表
　　穷惟鼎迁中县，年将一纪，缙绅褫业，俎豆阙闻，遂使济济明朝，无观风之美，非所以光国宜风，纳民轨义。臣自往年以来，频请学令，并置生员，前后累上，未蒙一报，故当以臣识浅滥官，无能有所感悟者也。馆宇既修，生房初构，博士见员，足可讲习。虽新令未班，请依旧权置国子学生，渐开训业，使播教有章，儒风不坠，后生睹徙义之机，学徒崇知新之益。至若孔庙既成，释奠告始，揖让之容，请俟令出。（《魏书·郑羲附传》。道昭又表，不报。）
　　◇天柱山铭
　　孤峰秀峙，高冠霄星。实曰天柱，镇带莱城。县崖万仞，峻极霞亭。据日开月，丽景流精。朝晖岩室，夕曜松青。九仙仪彩，馀用栖形。龙游凤集，斯处斯宁。渊绵穷想，照烛空溟。道畅时乘，晔光幽明。云门烟石，登之长生。（《天下名胜志》）
　　◇齐亭铭
　　中岳先生郑道昭之白云堂。（《北齐书·郑述祖传》。初述祖父为兖州，于城南小山起斋亭，刻石为记。述祖时年九岁。及为刺史，往寻旧迹，得一破石，有铭云。）
卷四十
◎孙惠蔚
　　惠蔚，字叔炳，武邑武遂人。小字ヌ罗。本单名蔚，宣武诏加惠，号惠蔚法师。太和初，郡举孝廉对策，为中书博士，转皇宗博士，迁太亩令。宣武即位，历冗从仆射，迁秘书丞、武邑郡中正，又兼黄门侍郎。迁中散大夫、正黄门，代崔光为著作郎。迁国子祭酒、秘书监。延昌中，封枣强县男。孝明即位，出为平东将军、济州剌史。还，除光禄大夫。神龟元年卒。赠大将军、瀛州刺史，谥曰戴。
　　◇上书言童子衰麻如成人
