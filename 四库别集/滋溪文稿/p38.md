<!-- { "loadSidebar": true } -->
　　君享年六十有八。初娶李氏，延佑二年九月卒，年四十七，赠宜人，至是合祔君墓。继室洪氏，封宜人。子男曰英，内察院书史；曰蒙，常熟州吏。女适郡人李惟相。孙男五人：思明、思聪、思温、思恭、思忠。铭曰：
　　于赫圣皇，神明之冑。往君南土，天笃其佑。既践天位，如日当中。照临覆焘，六合同风。尚念从臣，式懋劳烈。匪朕尔私，庸表臣节。抑抑甄君，人曰遭逢。进司风纪，昭明有融。惟古哲王，旧劳于外。亦有臣邻，左右翼戴。咨尔多士，负奇蕴能。或命不遇，卒老于行。何独甄君，膺是荣宠。爰述铭诗，光贲丘垄。

　　△元故鹰坊都总管赵侯墓碑铭 

　　维赵氏奉圣州矾山人。天兵入中原，侯之祖考以易州总押都统帅民十万来归，遂拜镇国上将军、都元帅、易州军民太守，始家易之涞水。寻诏拔降民三千七百为猎户，别置鹰坊总管府司之，仍锡元帅金符，兼领其职。元帅卒，元子守赟嗣。守赟去为他官，侯之考府君嗣。府君卒，侯嗣之。
　　侯之为总管也，廉以律己，严以驭下。岁时搜猎进贡有常，而民不扰，经行所部，民相帅为酒食遮留，侯未尝一入其家。下至胥徒部属，趍其约束，亦不敢生事病民。居官二年，引疾免归，民念之不忘。侯卒之三年，犹子棣州判官道安奉状请铭侯墓。昔者国家草昧之初，南北未一，政教未洽，常因畋狩以讲武功，故鹰师之职贵幸隆宠。承平既久，犹恐武备寖弛，或者不究其意，驰骋豪纵，因为奸利，民始不胜其困矣。若侯行事，可不铭乎。
　　侯生世家，喜狗马射猎。既长，闻容城刘公号称大儒，燕、赵多士咸往授业，侯亦趍函丈执弟子礼。刘公告以圣贤之训，岁余尽去豪习，故相何公玮数称其贤。国初兵荒之余，元帅度田数千亩分赐诸子，以给衣食，侯守先业不坠，种木千章，岁计益饶。然自奉清约，唯务赈施贫乏。赵氏宗族既盛，宦学四方，或不相闻，侯移书俾归省元帅公墓，庶几古人合族之义焉。其贫不能归，旅殡他州不克葬，男女昏嫁及时者，侯给钱皆有差。先世丘陇在矾山者，侯复镂石表之，列树翁仲，令子孙不忘其处。呜呼，侯行事若此，才不满用，识者惜之。
　　侯讳密，字仲理。祖考讳柔，官至金紫光禄大夫、河北西路兵马都元帅，赠天水郡公，谥庄靖。妣张氏，赠天水郡夫人。考府君讳守政，鹰坊都总管，又以长子允贵，赠同知保定路遂州事。妣王氏，金吾卫上将军义之女，追封宜人。侯初娶范阳刘氏，早卒，独居奉亲几二十年。万户廉某闻而贤之，以女弟归焉。夫人出大家，有贤行，亦先侯卒。有男二人，女五人。男曰：伯仁，隆祥使司宣使；其次伯辅，庶也。女一适翰林国史院检阅官进士廉方，二在室，二夭。侯享年七十有四，以元统二年二月某日卒。伯仁举侯之柩于其乡五峯山，次元帅之兆葬焉。铭曰：
　　有美赵侯，生于华族。年富力强，狗马驰逐。长知问学，出亲师儒。刮磨豪习，衣冠舒舒。莅官临民，不忮不戾。至今其民，怀慕遗惠。推原为政，盖本诸身。赈施孤穷，九族日亲。圣治百年，洽于中土。文恬以嬉，犹不忘武。王公将相，搜畋以时。车过侯墓，尚征铭诗。

　　△武略将军河南淮北蒙古都万户府千户武君墓碣铭 

　　国家龙兴朔幕，中原豪俊奋其材勇，起应以兵。时方急于得人，无远迩戚疏之间，故能克成武功，混一华夏。今观武君功行之实，则国初用人之盛，尚可稽焉。
　　君讳展，占河南蒙古军籍。以骁勇从其主帅南征，署帐前百户，躬冒矢石，直前无避。主帅承制授行军百户。至元庚午，从攻襄阳南隆洞，又从攻安庆黄龙洞，战绩居多，进行军镇抚。甲戌，渡江有功，赏赉甚厚，升四翼汉军千户。宋之亡也，扬州坚守不下，大兵临之，君率士卒分守要害。未几，调监邵武光泽县。版图初入，政令未洽，或相率起为盗。君出奇策，获渠魁，戮之，释胁从者不治，民大感服。连帅表于朝，制授管军千户，锡银符。已而金坑贼作，众号数万，君从行省平之，有功加武略将军、河南淮北蒙古都万户府千户，锡金符。癸巳卒，享年若干。
　　夫人杨氏。子男三人：长曰德，赠武畧将军、襄阳万户府千户、飞骑尉、西平县男；次曰脱因，曰可畏，支出也。德沈毅有谋略，不幸早卒。孙庭璋、庭玉，俱幼。脱因权嗣其官。脱因卒，庭璋嗣。方其幼也，杨夫人亲鞠育之。稍长，从羣儿授诗书于乡校，羣儿未达，庭璋能通其义。杨夫人曰：「汝祖将蒙古军征伐，以有今官。汝父早亡，汝当袭爵，今以蒙古名命汝，庶不忘授官之所自也。」由是以小字忙兀台行。天历之初，京师调兵以御北军，庭璋被檄巡视檀、蓟诸隘。人多观望，庭璋独戮力所事而不敢怠。事平，进官忠显校尉。曾孙男九人：曰息，曰谧，曰谞，曰质，曰毅，曰庸，曰义，曰忠，庭璋子也；曰衡，庭玉子也。女三人，适蒙古军弹压谢某、千户范某、百户当闾。武氏本隰州隰川人，徙家汝州梁县，葬县东某乡某原，今戍滑州白马云。铭曰：
　　矫矫武君，奋身戎行。进长千夫，材武洸洸。济彼淮、江，又抵闽、越。分将国兵，克着劳烈。再传其孙，遭时无虞。学古儒将，佩服诗书。思表先德，垂示孙子。汝水渊渊，其流无止。于皇国初，图治须材。无间戚疏，羣士鼎来。立贤无方，古有明训。述此铭诗，厉尔豪俊。

　　●滋溪文稿卷第十六 

　　碑志十 

　　○碑志十 

　　高邑李氏先德碑铭 
　　杨氏东茔碑铭 
　　宁晋张氏先茔碑铭 
　　真定杜氏先德碑铭 
　　元故赠亚中大夫东平路总管李府君神道碑 
　　元故广宁路总管致仕礼部尚书李公墓碑铭 

　　△高邑李氏先德碑铭 

　　至顺二年春，兵部侍郎李公思明擢太禧院断事官。是冬，迁户部尚书。明年，拜陕西行台治书侍御史。元统元年，调江西道廉访使。二年，召为工部尚书。又除大都路总管。岁余，拜中奉大夫、江浙行省参知政事。于是推恩褒封先世，大父翰林直学士、亚中大夫讳平加赠嘉议大夫、礼部尚书、上轻车都尉、陇西郡侯，考嘉议大夫、礼部尚书毅加赠中奉大夫、河南江北等处行中书省参知政事、护军、陇西郡公，祖母宋氏，母陇西郡君王氏，并追封陇西郡夫人。公得告北归，谓郡人苏天爵曰：「思明少读孔氏书，起家试吏，列官台、省，致位光显。鸿恩褒命，施及考、祖，思明何有焉。今将树碑先墓，以彰朝廷之宠光，以表先世之潜德，子其为我铭之。」
　　谨按，李氏其先太原人。公之曾祖府君讳成，金季避兵入赵之临城山中，生四子，长即郡侯，次曰鹏，曰弘，曰荣，艰难鞠育，皆克有成。府君既卒，兵复至，各逃难解散。弘、荣被俘，郡侯物色百至，卒不能得。后闻弘、荣俘云、朔间，复往求之，竟出钱赎还。中统初元，中土已定，乃自临城迁居高邑，因着兵籍，遂葬府君于县之新丰乡营村原。顷之，有诏调兵戍襄，谋伐宋，郡侯亦在遣中。宋亡始归，而弘、荣别占民版。先是勑「凡民已着兵籍别入民版者罪之」，或劝当诉于官，郡侯不可，曰：「为兵虽劳，宁独任之，忍令吾弟罹于罪乎！」至元十四年卒，年八十六。二子，长曰：讷，次即郡侯公。事母以孝闻，治家俭勤，宗族雍睦。公仕于朝，欲迎养，不许，曰：「吾不忍离乡井丘陇也。」公既贵显，未尝喜见于色，惟教以清慎持身，忠实事上。春秋既高，益自谦恭，里人咸化其德。郡邑牧宰岁时存问，必造其庐，曾无一事干焉。泰定四年卒，年七十二。鹏二子：曰旺，曰琪。弘四子：曰威，曰辉，曰某，曰某。讷之子二：曰信，曰德。郡公之子二：长即公也，次曰思敬。公之子二：曰庸，曰让，俱补国子员。思敬之子二：曰允，曰权。允补宗仁卫译掾。
　　公初由丞相西曹掾为寿福院都事，历府正司典簿、工部主事、大都留守司都事、山北宪司经历、户部主事、河南行省员外郎、陕西行台都事、刑部员外郎、御史台都事、辽阳行省郎中、山北道廉访副使，遂为兵部侍郎。公为人质实自信，未尝矜智饰名，居官临事，毅然有守。其为山北经历也，先时有诬告大 【 「大」原作「天」，据徐刻本改。按山北辽东道廉访司所属有大宁路。】 宁路官不法者，逮系三十余人，久之狱不能具，宪长傅致其罪。公至，阅其狱辞，不可而止。泰定间，丞相倒剌沙当国，其党与有坐贪墨者。时车驾在上京，公以都事往奏其事，丞相怒，欲沮之万方。中书参政杨庭玉亦以官市锦受赇事觉，词连丞相壻大都路治中某，丞相请令台、省、宗正鞠之。台臣以为世祖立制，官吏贪墨者唯令台宪劾治，今曰与省、宗正共之，是违祖宗旧制也。上请者七，不报。公辞归京师，台臣复闻，始可其请。庭玉等欵伏，当治其罪。丞相急奏贷之，弗及，于是益怒。会御史封章言：「天下水旱，贫民流徙，皆枢机之臣不能调变赞襄所致。」丞相取其封章入言：曩者柏柱 【 「柏」原作「相」，据李氏钞本改。柏柱又作拜住，元史有传。】 铁失言论异同，构成国祸。今御史诬诋大臣，惑乱朝政，当置狱鞠问。」乃矫敕令诸生省、院、宗正杂治，中丞、侍御史皆下狱。及无所得，遂以台臣损益御史封章奏闻为罪。公曰：「是皆某等之责，台臣无与也。」辞气奋激，众皆耸听。倒剌沙屡奏诛之，赖天子知其无罪，不允。复自请为御史大夫，奏释其事。公退归田里，泊然不以介意。丁内外艰，治丧以礼，由是声名益着。朝廷连拔用之，其在户、工二曹，力能正其钱谷滥出者乎。 【 此句各本均同，疑有误。】 
　　呜呼，祖考积累于其先，公承于其后，硕大显融，为时闻人，是宜有铭，以表见于后世。铭曰：
　　李氏徂迁，肇自太原。畜其善庆，以贻后昆。维兹后昆，益大以显。乃本厥初，流泽日远。于皇建官，式放汉、唐。中书宪台，纲纪四方。公才而贤，扬中历外。细不必陈，当录其大。在昔泰定，有臣擅政。虐焰烁天，百僚震悚。公于是时，执宪在庭。风采冽冽，奸谀是惩。彼骋其威，我励其操。若金弗渝，如木不挠。退安田里，华问弥彰。帝嘉其直，登用日光。尚笃其先，玺书褒赉。匪徒褒之，用劝有位。自昔人臣，显亲为孝。数备礼登，以有先庙。维今之制，树碑新阡。铭诗孔昭，百世其延。

　　△杨氏东茔碑铭 

