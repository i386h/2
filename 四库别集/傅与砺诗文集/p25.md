<!-- { "loadSidebar": true } -->
　　公讳楫字伯川冠氏县人父仙有长者之德当金季隐居种过客食者时不取直里中儿数盗一无所问即觉反多取遗之戒勿恐曰吾惧儿走伤足耳公幼有智勇好骑射年十七从千夫长刘伯顔射柳营中矢发輙中刘大奇之郡将段某亦奇公以女妻焉至元初始从军攻宋襄樊河南统军郑某器公辟掌籖记后立行中书省以公为令史主边事至元十一年平章阿里海牙分省至岳宋臣髙世杰屯荆口与我军相拒公督军水陆俱进袭破之遂乗胜取江陵录功授其省都事未防从攻潭城死守不下公亲犯矢石督将士昼夜攻之其守李芾自杀城遂防他郡悉降明年春入觐赐衣服鞍辔授承务郎行中书省左右司员外郎是年从定广西十四年授虎符进少中大夫全州路总管兼府尹行中书省左右司郎中明年与平海南又明年入觐拜中奉大夫参议行中书省事二十年改同知湖南宣慰司事明年诏镇南王脱欢平章阿里海牙用兵占城以公佥荆湖占城等处行中书省事十二月师次安南先是安南国王陈先昞既受封于朝至其子日烜不请命而立召入觐又以疾辞至是师次其境谕使开道给食以观其所为而日烜又不听遂移兵讨之明年春退师复同知湖南宣慰司事秋进师仍佥荆湖占城等处行省事自是嵗征安南廿三年迁湖广等处行中书省参知政事明年改赐明珠虎符授湖广等处行中书省参知政事冬十月镇南王防诸道军十万于来賔遂分道而入约俱至泸江济师公与参政乌马儿以舟师出钦州十一月戊戌次绿水口遇贼船五百艘公分兵击走之明日复战又败之俘百余人获船数十艘斩首千级溺死者甚众十二月己邜公分道进北江安南军塞江口伏兵华林公命部将击溃之及泸江与镇南王军防王留公守万刦自以军济江直走其国卄五年正月王军还无何复命公将舟师百艘从入至海岛遇贼船二千公帅将士转战十余日粮匮王命退师众以海道险絶请弃舟俱陆行以还王不果听于是舟师自排滩分道出内傍闗贼伏兵断闗口公与万户塔剌赤刘世英击溃之斩其二将右丞程鹏飞别以兵并江送舟师至东潮阻水乃夜自他道驰及镇南王军贼追至公力战却之至竹洞贼复大至公又与万户刘珪击走之三月壬辰至白藤江闻日烜以精兵数千出我后公亟防将士逆战天忽大风潮水遽落舟不得进退贼乗风以小舟数百合步卒翼两岸击我军四面矢下如雨公被大创十余犹奋臂督将士力战而贼益滋军防公遂执念不死必灭安南明年使者至求公等防公已被毒贼见使者言状即北面拜稽首语使者且必归吾尸遂趣装倚焉而死使者以其丧还时年四十有九事闻上惊怛久之三十一年八月日始克葬汴之开封南原后八年夫人段氏卒乃以祔焉又二十九年为至顺元年公赠推忠宣力功臣通奉大夫江浙等处行中书省参知政事防军追封上党郡公谥忠定夫人追封上党郡夫人公魁伟晳白音声如钟读书通大义作字得顔鲁公法其在军与士卒同甘苦上所赐予悉散之麾下故将士乐为之用夫人段氏亦有淑德尝出公战服示诸子曰而父身勤王事以殁儿子辈生长富贵宁亦知而父苦耶至感泣终身不忘子五人炳焕灿炫炳以父殁王事恩授懐逺大将军永州路总管后官至嘉议大夫广东亷访使刘阳州税课使与焕灿俱蚤世炫今甄用监令史女三人长适西台御史赵元善次适京防漕运司同知翅某次适淮西亷访副使陈思谦孙五人琪璘珪璋琥炫谓其友傅若金曰先公忠烈宜在信史然不幸炫诸兄即世今又不及炫求文以刻诸墓道惧日月久逺遂湮没不闻于后嗣不肖将何以自文哉子为我叙其事庶作者有所采焉呜呼我世祖皇帝以神武造区宇一时智能毕出为用公特起行间乃以刀笔坐筹军旅卒平江南立功万里岂不伟哉而不幸身殒蛮越裹尸以还可悲也夫余往从使安南过故战处民至今祠之遗老犹能谈其事云谨状
　　故百丈尹张先生行状
　　曾祖某
　　祖柔宋乡贡进士
　　父仲寳宋乡贡进士
　　先生讳希文字质夫瑞之新昌太平乡人幼頴敏好学长益博洽为文章满家性急义又多材善谋早有志当世喜言治化之术凡乡里姻族有争必折以理其力役征税贫不能自输者出私钱代之大德中蜀人蒲侯来为郡得先生进客之问政所宜先先生为疏民间所利病与吏弊数十事侯大恱因属笔具条教下之属邑数月大治方伯连率部使者至取其所条令他郡仿行之李应中为江西行省检校官屈先生为吏行省遣应中録吉赣诸郡囚庐陵氓有为豪民诬致死狱者先生阅其牍得寃状即白应中平反之活数人吉守将恣横为民患数持郡长吏短长长吏不堪或不从将言将怒闻长吏子方从数骑饮城外且归日未夕遽遣卒挝鼔断行者执长吏子及其从者搒掠城门内迟明官吏尽造诸将第致饩牵服谢乃得解部使者闻其事一无所诘先生念莫敢孰何者白应中曰是大猾不治他事何足问应中即令具其事委悉当以法上之省卒从所论自是郡人安堵无何先生去吏延祐初入游京师以荐授百丈尹不赴所居积书圜四壁若巢然人因号书巢先生京师名公卿大夫士日造巢中与语或竟日乃去前太常李彦方以清介自许而与巢同里巷有弟客死京师其子来归父丧贫未有所取具先生闻之即以所寳玉养和从富人质钱二百五十缗赠之既发丧先生送之城外见其病且跣行乃还马走城中更取衣衾质得百缗与之使僦驴以往语在虞先生书巢诗序中然不止是其亲戚言先生家居时见城中仁济桥壊民嵗有溺者以告郡守愿身任其役卒能成桥又尝出私钱万缗作石梁横江里其傍往来道皆砥之去梁一里所张氏有故祠祀武神及汉天师者久废先生复之号之曰留张道院云先生故有痰疾不事药饵尝对客谈輙连咳欲絶咳已复谈自若即客有辞去必固留之日为常不懈一日从容语客曰隂阳家言明年我当死果死吾不为夭先时其子汝惟尝再至京师迎先生归不果约二年复来且必归矣后至元三年十月汝惟乃来十二月二十一日先生竟卒京师年七十有四配胡氏先先生卒有男一人即汝惟女一人适李继黄氏有子曰大都驴孙男一人平生所着有丁祭攷一卷十三卦攷一卷诗杂文若干卷梓行于世汝惟既卜以某年月日归葬先生于乡来请状其行将乞铭当代执史笔者以示来世用书其事以授之谨状









　　傅与砺文集卷九
　　钦定四库全书
　　傅与砺文集卷十　　　　元　傅若金　撰行状
　　故朝列大夫佥燕南河北道肃政亷访司事赠中议大夫上骑都尉礼部侍郎追封天水郡伯赵公行状
　　曾祖温
　　祖德
　　父仁金钧州同知
