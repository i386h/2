<!-- { "loadSidebar": true } -->
　　世贞年十六而受易观察使宁斋公公是时甫三十有四游太学负重声而其为人恂恂长者即之和风拂而甘雨沭也至取予好恶则又嶷然山立矣先司马心器之间谓世贞曰夫此公者宁独而经师哉居二载公举应天试世贞幸获从公后其明年公成进士出守滨州其又三年世贞复幸成进士为尚书刑部郎而公入为郎同舍久之分谳诸大辟至鬼薪白粲以下公得楚世贞得燕寻以竣事后先出为臬守世贞得青州以罢公得袁州遂为其省臬副叅知至今官天下称良二千石必首屈指公而偶以籍幸相赀意不欲株累无辜与使者指异见刺归公之归世贞获侍公杖屦者三岁所而复起治大名兵中间以艰归复侍公三岁而出出而叨抚襄郧以不任纳节今始获真侍公矣而公又年七十中间三十六年学而仕宦而归其实奉公以周旋者不能四之一而公之所以教益不佞者亦岂屑屑焉雕虫之末技而后谓之师其幸而侍公之杖屦则公之食息语动皆师也即不获侍公杖屦而公之风猷政术其所传闻亦师也公之初治滨惠利踰子产滨人至今诵之其治袁官事若家夷幸相于诸搢绅而弗能怨谳楚楚寃之获信者几百人臬江右江右之纲纪振然而未尝一闻公之有德色也使者之株累无辜将以苛办见才微公力持之江右几猬起矣使者以是迁公以是罢然而未尝一闻公之有恨色也公杜门日读书累数千万言而对客粥粥若无闻于公府絶不以居间进而造请报谢不废其既隃耆乡大夫人人推尊之而退然若辈行即长吏有所疑于政以叩公立决然而不使人知公之为重德长者固自天性其学力亦有以称之也公长于世贞十有八岁而齿编贝而颜渥丹五官之用俨若少壮而世贞髪且种种齿半堕矣夫松柏之凌霜与蒲柳之畏秋谁不知之然尝窃闻公生平与张夫人相荘无他媵至六十而悉谢絶一室萧然絶不喜饮酒晨起噉白饭少葅菜佐之午肉不过数脔此其为啬精神谨茹纳葆眞养荣以尽天人之分当如何也世贞虽视公无所不师而躁志悍气未能尽融释以步趋公之后然所得于公者亦不少矣于是八月之廿又七日为公悬弧旦而学之博士弟子俨然而见造曰唯吾子之尝受易于公也昔孟长卿受田王孙易而别用阴阳灾变书后举孝亷为丞相掾上以其改师法既不用丁恭之弟子锺兴者授上经且侯而固让曰臣师少府恭也请得侯恭而后及臣古人之重师报师若此今子名能不倍师说即不至作孟长卿而亦一尝用事不能有所推荐以附于锺兴之义公七十独无一言以为公重乎世贞敬谢曰此吾心也夫公宁藉不佞一言重不佞一言亦乌能重公姑志其所得于公者耳遂次以授之而大斗继焉
　　
　　又
　　
　　仰松公治吾州之明年惠鲜黔黎细大咸若间谓州纲纪曰得无替于老老之政耶乃以秋七月为别驾姜翁八袠寿诸礼文咸秩居无何而以今八月为观察使宁斋季翁七袠寿间者过世贞而属之曰季翁齿差少于姜翁顾其名位德业穹然茂隆也即筐篚之实不足以为翁礼日升川盈之颂不足以为翁祝以吾子之习翁也而又娴于辞敢祈子之一言而重乎世贞既谢不敏则谓仰松公今一时能重季翁者莫公若其能受公重者莫季翁若而能窃知季翁者则莫世贞若天下类以季翁昔之用喜而后之不用惜不知夫用之不为用而不用之为用也季翁起甲第两典州郡一叅省则号良二千石为比部郎则号平亭无害为按察使副则号强执法孰不以用为季翁喜而不知当重足胁息之世斤斤守其职名能贤于瘝旷者耳而于经邦之大畧司直之峻猷则时有所抑郁而不得吐及其持平议用轻典一旦忤忮臣指中单辞罢归俱见以为不竟用而公之至自江西也十五年于今矣不为阖门养重而靡私门不为絶迹公府而鲜僻迹从口之所发而皆味言衡身之所应而皆矩行其忠信笃厚之至使儇薄者愳然而消其素耿介明晳之识使贤者有所依以树立而不肖者有所辟而自逺盖邻吾州而邑者亡虑数十百万家其搢绅士大夫既雅慕好季翁之为人而市魁里胥以至田畯野父亦能举翁姓名以相赞述其于轨物范俗所禆益非浅尠也周之时老老之礼为之酒正共酒稿人共食罗氏共鸠外饔共割烹乐师共歌舞之事自天子之都降而郡国其尊于学者皆然夫岂唯欲尽其安之之分亦以轨物范俗大有攸赖耳是故非孔彰之嘉言无斁之令仪不与也其法至汉而小变然人主尚修袒割问道之敬于三老五更而郡国守相仿其意而行之陈仲弓以一太丘长老颍川而干旌溢巷羔鴈成羣郑康成以一布衣不应大司农召而孔北海为之表其乡曰郑公胡至于今独寥寥也然则季翁其真有当于古之老耶仰松公其犹行古之道耶在易渐之上九曰鸿渐于陆其羽可用为仪吉季翁以之毛诗云黄耉鲐背以冯以翼仰松公盖深于兹语者矣遂次之为季翁寿
　　
　　金吾王君六十序
　　
　　余中表兄陆汝陈氏好游大人以自益其于故太史曹先生交往尤数太史金坛人也乃汝陈则时时为余言金坛之土风方物其邑居贤士大夫甚详而于金吾王君所推许尤至谓君虽起赀郎颇能读书识道理不轻为然诺于治家画筴心开明顾好为长者不倍德其兄弟齿相及所以推事之礼极笃业析箸矣而以财通无间抚其姊复抚其子与已之子等汝陈称王君不容口然谓君用赀髙其乡人忌之屡起大狱相窘当其近三十时滨殆矣而君夷然自如亡何事竟白繇太学为吏部选人以有今官迨纳禄里居又三十年矣而狱中之又滨殆矣而君复夷然自如亡何事复白当其滨殆时贤者以为风之薄而忧其不遂振其复白时贤者以为天之定而喜其不遂萎盖至六十而君冠裳俨如室宇田畆益辟兰玉充于庭图书列于庋虽其忌者亦无所容侧目而为之忧喜者相率而成诗歌既颂而后祝之汝陈乃称王君甚欲得余一言以为重而未之敢也夫余以汝陈识王君而又善太史先生又与君之弟鸿胪公为同年其何能辞窃怪夫王君甫六十而遘阨者再其所遘而不足者皆人之变而其所享而称福者仅亦人之常耳何足以为王君寿独不闻夫无懐葛天之民乎盖毕其身无讥谗挨枕之事与所谓困心衡虑者降至于姚姒之代而犹云帝力何有于我此其人即百年宁知所谓寿与寿之乐及其世革而征诛人易而札疠而后羡夫寿者与寿者之私自幸也又不见夫终南太乙之遁者乎木实草衣豕游蠖蛰耳目塞而无所交形容若槁木此其人即百年亦宁知所谓寿与寿而富之乐及其之乎通邑大都之中苦与甘之相禅枯与华之对形而后羡夫寿而富者与寿而富者之私自幸也假令王君遘不阨则所享者为无味阨不再则所以保享者尚未精君今精于保矣自此而百年其味于太古幽谷者深矣汝陈试以语之有不霍然而悟者几希
　　
　　王母陆太孺人七袠序
　　
　　太孺人之事吾伯父藩幕公也盖有龚夫人云龚夫人奇严其御诸媵若束湿而太孺人独以卑详隠约当之龚夫人独不能以其严加太孺人太孺人不以无严故怠龚夫人礼后虽稍就他舍自便其岁时伏腊起居甚恭已而甚相劳爱也太孺人有一子曰世望为吾弟自夫人与藩幕公后先捐馆舍而太孺人始称母自世望补州庠晋保御氏之佐以行谊文雅重诸搢绅间而太孺人始有闻于吾宗今年太孺人寿七十其九月十三日为设帨之旦而诸称世望中外亲及游好者数百人皆具牛酒上寿世望一无所纳顾独谓诸君怜而寿我母宁独无一言之祝以为闺闼重乎时世贞解郧阳节迁留省便道归里最其所欲得言者乃伛而前贺顾谓世望曰子能以升斗之禄养太孺人乎谢曰不能也则又曰子能率孙子前拥太孺人膝为欢乎益踧踖谢曰不能也夫此二端者人之所易也而子难之然子不为官而能以■〈执上目下〉御之服共侍不为禄而能以甘旨滫瀡脆美之味共奉又所谓具牛酒数百人者多贵游豪贤之士世不能其一嚬笑而悉萃于子之堂夫此数端者人之所难也而子易之则太孺人之养于子也志也子之所为寿于太孺人也亦志也子诚以志而寿太孺人则愿子毋勤于名而务于实施不责报志不取快蔽不新成使其居若畏垒之里而葆其真若婴儿之至和以昌滋其后太孺人方斋心佛庐以希无生之妙暇则含饴弄孙举家庭而纳之逍遥熈怡之境不亦快哉吾不知所以寿太孺人者知寿子而已夫寿子乃所以寿太孺人也世望拜且谢曰敬佩兄之规以复吾母
　　
　　寿许母张太孺人六十序
　　
　　余故从里中一识许公旦而尝承乏浙省东受台约过萧山而公旦适为令所至台馆饬田野治诸吏民讴歌萧山令贤以为便爽果断一切办治不下王洛阳涣而恒依于长者则有古鲁中牟恭风公旦颀秀玉立进退谈说详雅诸监司大夫靡不目属之见以为公辅器而一旦用邮传故与悍客抗客故无頼子中公旦以飞语罢官人或为令不平者曰令雅负循吏声旦夕有台琐之拜而今胡遽罢也且用事者奈何锢士于少年公旦谢不敏曰有之吾覩夫嗫嚅者自少年而白首未有遇也今吾幸遇而脱章缝制百里之命即不能龌龊忍噫于喉咽间而彼尚不能以墨污我我又何恨遂单车去邑归当是时公旦之父子行君先逝独母张太孺人在而公旦自念令无它恨第何以解于太孺人太孺人迎而谓公旦吾去令母归而为诸生母亦何损也吾闻夫令最善状征而为台琐如若所期者万一皂囊入西掖门三日不下即我何以进匕箸令鼻息自如异日若奉圣主威德有四方之事诗所谓胡转予于恤有母之尸饔我又奚赖焉今若归而长有我也我又得以长有若也盖母子相煦沬于五畆之宫熟水菽而进之其乐熈怡如也去公旦之辞令今又六年而太孺人六十矣诸与公旦友者某某辈若干人来乞余言以为寿余窃观夫昔之人有庐江之檄捧之而色喜者孝子哉君子以为犹养外也绵上之歌有依子而隐耕者贤母哉君子以为犹怨也今公但能养太孺人志太孺人能养于志无几微不平见于色而圣天子方恭已而成太和大顺之化即贤人君子于朝野奚择焉公旦敛未竟之才以共奉太夫人优未报之泽以贻子孙所为寿者固未涯也亦何俟余言而重聊次以授之
　　
　　孙母缪太孺人寿序
　　
