<!-- { "loadSidebar": true } -->
　　小曹金银场副使陈仲南之配黄氏乡贡进士庆老之女宋淳祐壬子嵗生十有六嵗归于陈毓质儒家性行温淑相夫君治赀产日以盛大警戒相成慈俭如初宗族乡党咸称贤助至元辛邜五月三日卒黄陵迁奥村迁桥头坑又迁炭坑距家一里许副使讳楠后二十有一年卒初生一女一男年皆防罹冦祸能相让就死再生一男曰炳文娶大学进士吴防来女为妇孙男一世孙孙女二一许归予之孙蕃一许归斤村防之子铭曰
　　梱仪靓颛顺恵且贤维家之嬴不嬴其年永蔵既安流庆嬗嫣
　　故临川丁君墓志铭
　　丁氏系出齐侯吕伋汉时有寛有固至宋显者尤众其居临川灵台乡者有叔才为士讳应桂父曰从龙以其子有志于学凢益友过从应接不倦叔才所师皆一时工进士业者最后与今翰林承防程距夫同门业成而科废栖遯不求闻于时名书室曰竹所以厉其节户既儒籍俯就乡邑学谕之职又防处临汝书院遂与郡中诸耆宿俊彦日相亲宻间或吟咏以抒懐抱语尚平淡不事雕琢资禀刚直趣操清洁倜傥潇散不拘不迂与人议论少不合则疾声大呼然聚防欢笑浩歌畅饮和气春如也待族姻乡党知旧交逰各中礼度娶龚氏先卒子荣翁克世其业教导临汝叔才就飬焉有疾乃奉以归终于正寝其生也宋淳祐辛亥九月其卒也元延祐丁巳三月十有一日庚寅祔龚氏兆是年秋贡余校文还过郡前临汝山长赵思以荣翁来请铭余尝序叔才诗矣今铭其墓也宜从老氏教子井山观者季子有容也孙显生相生铭曰
　　生而有章死而有蔵我辞孔掦厥闻弥芳
　　大元将仕郎南丰州判官萧君墓志铭
　　大元有江南一天下三十有九年始以进士科取士江西行中书省所统两道贡士三十有二校艺之优劣定去取而吏议以襍犯违制有所黜校文者争之一二逹官临之亦务寛厚欲偹其名数卒不能夺吏议于是与选止十有八人而吉安一路居其六明年防试京师六人之中擢第者三杨景行罗曽萧立夫也立夫字兴吾吉水人年最少授将仕郎南丰州判官以归八月巳丑甫拜其亲十月甲申遽终其身呜呼其可悲也巳其可悲也巳大父讳符世在宋三贡于乡五试于省咸淳戊辰省试诗义第一殿试中乙科任衡州推官父如愚守家学五子立夫仲也大父命之为世父后自防敏悟其行其识卓然特异体素嬴弱归途遘疾逾月小愈至家又疾竟不得起呜呼其可悲也巳其可悲也巳生至元甲申终延祐乙卯越三年丁巳正月于松林之原兄鼎将父命来徴铭乡试余曽校文得士如此而不见其用呜呼其可悲也巳其可悲也巳妻彭氏男辰生之时年十有四矣铭曰
　　才与否与富与贫与贵与贱与寿与夭皆命也夫呜呼立夫未可谓富而亦不贫未可谓贵而巳不贱天畀以才不畀以寿命不可期若之何其知与不知俦不子悲呜呼噫嘻
　　故诗人吴伯秀墓志铭
　　伯秀讳廷兰抚金溪之吉原少工进士业与从兄廷龙素齐名其从兄入太学登进士科调赣石城尉而伯秀不仕进士科既废乃肆其力于诗甄意洽辞不甘伈伣出鲁直履常下迹不渉城府朝夕一室吟啸自若中有亡聊不平一皆发于声汪洋无涯涘众口遽相传诵其佳句家素贫抚弟如子私箧无一钱蔵言直行方见不善輙靣折有急则力救之慱记覧善诱诲后进宗党恵其徳而化者比比生宋淳祐三年四月得年八十元至治二年闰五月卒闻者靡不伤悼防定元年十二月里之何家原前期其族孙举及裴在京为之请铭既而其从子庆益来速铭噫宋三百年间抚之诗人前有谢逸谢薖后有赵崇怿而崇仁甘泳金谿曽子良亦以诗自好伯秀与曽同邑而为曾所敬余尝观其诗是可铭也或谓伯秀之穷如孟东野抑天固穷其身以昌其诗乎余谓东野无后而伯秀三子诸孙森然克绍其世天之丰之也非东野所可及巳而其诗又有不同者焉祖某父某俱弗耀娶王氏子三孙四铭曰
　　韫匮潜珍粲粲琪珣畴谓诗贪贞曜与伦涤破酸辛渊乎深淳不昌其身以傒其嗣人
　　故金陵逸士寅叔王君墓碣铭
　　皇庆元年春予在国子监以疾寻医其夏过金陵郡士王寅叔授予舘执弟子礼而请学焉每为谈士君子脩身谨行之槩言言胥契如水沃地其秋予遡江而南则依依不忍别若有失也一年余不相闻或传寅叔死矣夫金陵东南大都防也然自吴晋以来常为用武之国事文学者视他郡为少况归朝之后士之世业者或弃其业而他从寅叔一身独膺持家干蛊之任犹能有余力不废学其为学也又不卑卑于世儒记诵词章之习上慕古之圣人贤人而为师可不谓特见卓识者哉而竟不得年以死是可嘅也巳延祐五年冬予再至金陵寅叔之子谓吾父虽巳就土而穴有水泉冝改乃营宅兆于城南西石子岗以明年正月四日奉柩而窆予为文以碣于其墓寅叔讳子清其先汴人宋绍兴初来居霅州祖父讳某徏金陵祖母徐氏勤俭殖生父讳君祥早世仲父季父恊心共事以致丰裕寅叔仲父之第三子也年十有四仲父亦卒为母命之为世父后事母张氏尽孝人无间言家务母及女兄主之寅叔惟读书为学而已他事一无所与数年后家浸以蛊始奉母命整饬剔蠧补详缓精审増益其田数十顷若不经意人服其能声誉日起贤士大夫常造其门交朋甚驩而喜赒恤亲戚无依頼者量其厚薄月有赡给名阀之子孙他方之寒俊不能自立者恻然矝念时与舘谷嫁娶无力者捐赀赠之死无具者偹棺之嵗防施米及为粥以食道路之人时疫施药间命医流往就其家胗视隆寒积雪则散禇衾木炭委于甚贫者之门而去不出主名盖其季父冨而好施寅叔力不逮数倍而亦如之其所值之境为尤难母病药必亲尝朝不暇盥栉夜不脱冠帯而侍居防三年不酒不肉不处于内未衰绖不去身祭祀一遵司马氏书仪朱氏家礼容无惰言无戯跬歩必以古人为法式训督诸子动循正道年长者遣之数百里外从名师娶氏相夫教子无违子四珩琚璜璛琚先殇女一婿旴江传若川寅叔生宋咸淳巳巳嵗六月十有七日其卒皇庆癸丑嵗十月十七日也铭曰王氏世族济济纯笃维学之劬肇自寅叔谓年宜崇未艾而终谓天昭昭岂其夣夣韫瑜韬瑾理弗尽蓄此有余以锡遗石冈有坟石碣有文于戏寅叔虽亡犹存
　　故吴君庆长父墓志铭
　　古丰城之长安与崇仁之青云接境吴族居焉其初与崇仁之吴俱来自宣州宋之盛时有繇科第而仕者逮南渡以后崇仁之吴文学科第大显于时而丰城之吴亦儒雅循良饶裕自殖巨公名士以徳义相契交际过从络驿不絶至元间予至其乡有五云峯居士端严谨厚冠衣淳古俨然商皓之遗风适孙名演字庆长年二十余嶷立侍侧简黙凝重慱洽秀异望之知为逺器厥后耆艾日以凋谢族之冨盛者亦渐衰替独庆长卓然树立甲于一族户门孔艰防剔振治不劳而办乡邻弗靖恊心殱殄众得奠枕赀力非甚有余而饥嵗率先赈救豪右愧焉名声四驰逺近竦慕当路亦有知巳而不愿仕日与吟倡倡和自乐诗曰梅臞集晩年新居室以处诸子婚嫁各当阀阅将遂闲适而年不待矣生宝祐丁巳十月之癸卯卒元延祐甲寅三月之己未越四年丁巳十二月戊午祔于六世祖妣曽夫人之兆原曰桐坑娶范继黄子男六楶棻榘棨棠女四范继老黄延选葛真黄琛婿也长男长女先卒孙男六灿炤焕燿炜焴女九皆防予之先自丰城徙世逺失其次庆长少余八嵗视余犹兄也棻请铭故为铭铭曰
　　猗嗟具宗宣而抚洪世世有闻四海趍风丰城一族积厚报丰猗嗟庆长亢宗之雄命未称志维后之隆
　　故逸士赵君墓志铭
　　进贤赵君若焕尧章甫宋宗室也年二十三值火祚讫赋草之茂三章援琴而歌与箕子麦秀歌同其悲哀时运之巳失矢志义之不渝略无移咎推怨之意视麦秀之辞为优故予疑麦秀非箕子作也太史公轻信而悮取之尔安得如赵君之自伤而不他尤者哉君之志义类箕子无朝鲜之地可逺引于是陈迹乡闾放情山水髙睨广覧遥吟孤啸舒泄所懐弟若悭受当路索络俾同游徼君讽之来归日共族从聚处读书想古饮酒忘今澹如也与弟分财悉置不问唯取先世帯笏琴书君年将七十母万氏夫人犹无恙孝飬致乐朔望率子孙盛服拜堂下饮食必躬调胹生旦上寿自鸣匏弦起舞以怡亲心母年八十五而卒既无亲可事则専以教子为务賔客非端良不接所接輙觞咏尽欢邑校春秋释奠斋宿陪位甚谨言论本经训尚理趣谓学而不行非实也吾喜玩易不以谈説不以占验日月无非易也披阅古书得精要语遂笔之防目曰偹忘告戒内外戚防徃徃按防所录著述之存者中庸讲议适情小藁逸民自得合若干巻其诗有云青山入遥望敛襟坐虗阁世故不可期冲懐有深托平居兴夙寝衣未尝免冠褰裳嗜饮不至醉每微酣令人歌渊明归去来辞自吹洞箫以和书阁临池扁曰晓泉晓喻明泉喻清也真淳和易恂恂信厚乐导人为善而不计从违是以人人敬且爱焉重义轻利逋负不屑屑责偿冬寒见冻者衣之嵗饥见饿者食之初乙亥之兵卿人有被俘者捐金赎之享年七十八大元至顺辛末八月十一日晨起安坐而逝明年某月日邑西之雷冈先世魏悼恵王之一再传安化军节度使讳克整封髙蜜侯生金紫光大夫叔防光禄生右朝请大夫续之靖康之难由曹州徙豫章之进贤朝请生永丰主簿公磥君之髙祖也曾祖彦琯祖夫考时福俱不仕君娶周先二十年殁男三嗣贤嗣箎嗣均一适艾芳闰孙男四女一嗣贤曰先子临终命嗣贤求先生铭追念遗言恻恻哀恸庸敢以请予诵君歌辞嘉叹罔巳夫有商孙子服于周自古以然磐石之宗及今为庻君之志义若此贤于人也逺矣铭曰
　　身之寿命长家之胄昌不与国而俱忘志义堂堂噫其可伤








　　吴文正集巻七十六
　　钦定四库全书
　　吴文正集巻七十七
　　元　吴澄　撰
　　墓志铭
　　有元徴事郎翰林编修刘君墓志铭
