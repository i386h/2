<!-- { "loadSidebar": true } -->
　　问世之言兵者不宗孙武之书则司马法也其道何足言哉然其谋人之国帅人之兵计利以去害其说亦有长者自武之后至今葢千有余嵗或未之能过也则其可无取乎其说曰兵乆而国利者未之有也予视后世良然间者西方亦常有事矣兵出三年而大臣忧顿兵费财非利就其臣伏辄释其罪而听从之盖朝廷经国恤民之制也以予考之扵古乃不然易曰髙宗伐方三年克之诗书载周公东征其久亦与髙宗无以异以二圣之智何其成功之缓也以后世计之兵乆而国不为利者髙宗周公亦不忧扵此乎固有忧而不得巳者乎岂圣人之兵与后世之兵有异也
　　赋税
　　问圣人职在飬民亦所以资民而飬也然而天下之广调度之烦赋之税之不适多寡之中是桀貊之道考之扵古葢有什一之法在焉此谋治体者所宜圗也国家承五季之驭四海之众旁连三垂延衺万里其间复有偏伯之地先朝纳土之后务在便安元元一从寛假是以税法虽存而重轻未适其中今一旦欲举天下之籍而均之然虑民心乆安重为烦扰至扵经制之方注错之术亦未知所从诸君讲学洽闻必有佳画悉心陈之庶惊防陋











　　广陵集巻三十
　　钦定四库全书
　　广陵集附録
　　有宋王逄原墓志铭　　　　　　王安石
　　呜呼道之不明耶岂特教之不至也士亦有罪焉呜呼道之不行耶岂特化之不至也士亦有罪焉盖无常产而有常心者古之所谓士也士诚有常心以操羣圣人之说而力行之则道虽不明乎天下必明于巳道虽不行乎天下必行于妻子内有以明于巳外有以行于妻子则其言行必不孤立于天下矣此孔子孟子伯夷柳下恵扬雄之徒所以有功于世也呜呼以余之昏弱不肖亦固士之有罪者而得友焉余友字逄原讳令系王氏元城人也始余爱其文章而得其所以言中余爱其节行而得其所以行卒余得其所以言浩浩乎其将沿而不可穷也得其所以行超超乎其将追而不可至也于是慨然叹以为可以任世之重而有功于天下者将在于此余将有之而不得也呜呼令去余而死矣悲夫逄原左武卫大将军讳奉諲之曽孙大理评事讳珙之孙而郑州管城县主簿讳世伦之子也五歳而孤二十八嵗而卒卒之九十三日嘉祐四年九月丙申葬于常州武进县懐徳南乡薛村之原夫人吴氏亦有贤行于是方娠也未知其子之男女铭曰
　　寿胡不多天实尔啬曰天不相胡厚尔徳厚也培之乐以不罢啬也推之不怨以疑呜呼天民将在乎兹
　　广陵先生传　　　　　　　　　刘　发
　　王氏旧望太原自先生之七世祖居于魏之元城不知其始何迁也叔祖父乙居广陵先生防育于乙故遂为广陵人年十数嵗昼从羣儿嬉夜独诵书徃徃达旦不眠率以是为常未尝从师为辞章即雄伟老成人见之皆惊年稍长倜傥不覊束周乡里之急为不义者面加毁折无所避人皆畏而服之里人满执中谨厚人也一日先生过之执中以先生所为为非是先生因自悔更闭门读书乆之所得益以闳深乃为竹赋以自广具载文集其姊寡居贫无以自存乃聚徒天长巳而积薪之中得芝之叶先生有感焉乃着藏芝赋赋序多不载载其赋【具载文集】是时丞相荆国公赴召道由淮南先生赋南山之田诗徃见之公得先生大喜期其材可与共功业于天下因妻以夫人之女弟焉既而徙髙邮大守邵公必延请主学先生辞不获巳强应之寻亦辞去邵公为部使者以其节行闻于朝廷不报先生既喜退隐思江南山水之胜乃迁居润赋江上山中之词居顷之熟于润之山川道里又着逰山记以寓其意居无何以江隂幽僻乃去润迁江隂江隂地下湿得疾苦足弱因复迁常未几以足疾终天下士大夫无论识不识皆痛惜之荆国公为志其墓荆国既志其墓又哀思之着于诗多至十数篇先生徳业之敏如驾四马驭夷路骎骎骤驰虽徤歩者邈不可及然闻一善言见一善行未尝不叹慕自以为不逮事寡姊如事父教姊之孤儿不啻巳子歳时祭祀于其考妣必流涕亲识馈遗纎介无所受诸生有献度其家为礼虽甚贫不取也平生为文多操纸立书未尝有藁或有藁即焚毁故其终家无遗文先生方生管城君命之曰令儿未及更立名而管城君卒故先生因名令初字钟美建安黄莘以其造道之深字之曰逄原吴氏从先生一年而寡归治田桑布素以待尽其趋操议论皆是宜为先生配先生既终方得女荆国公为择所宜归归吴夫人族师礼亦名士呜呼道之不明于世乆矣惟道之不明故士之出处皆莫知其所宜守仕于朝廷者知进而巳时不足以有为虽或援而去之犹不能自止也不然则溺于厚利苟狥世俗以自私无足道也隐于山林者知退而巳时若可以有为虽或援而出之犹不能自屈也不然则喜于名髙苟违世俗以自显而无足取也夫天下有道以道狥身天下无道以身狥道古之君子无必出也无必退也顾道何如耳苟外于道而拘于出处之迹宜其无自而可也方先王之盛时所以造士者有术优防崇养成其自得之实而不使其少累于外物故士多见夫道之大全而进止行遁无所于三代而后世不知所以造士士未明所以行巳而纷纷外物既巳变易其思虑矣则其所守无所适当固其所也呜呼若先生者可谓豪杰之士矣去三代之乆如此而以宏材敏识伟节髙行特立于一时使其无不幸之死而幸于世则其所施设当如何哉虽然以太王王季文王武王成就天下之士至于易商为周而士之备道徳之美者宜不可胜数矣管蔡一以流言而朝廷上下遂皆信之知保周公而赋四国者才十夫而巳然则士不待文王而兴者岂特罕闻于后世哉虽先王之世固巳然矣推此则若先生者其可易得哉世之知先生者或以其文或以其行未为知先生者也知先生者惟荆国公而世或疑之故详载先生之行事而论次之门人刘发谨传
　　与王逄原书　　　　　　　　　王安石
　　安石顿首读所辱书辞见足下之才浩乎沛然非安石之所能及问诸邑人知足下之行学为君子而方不巳者也惜乎安石之行急不得乆防从足下以逰及求足下所称满君者而见之所示稿副輙防玩不审定复枉顾否不胜幸望也
　　二
　　安石顿首逢原足下比得足下于客食中窘窘相造谢不能取一日之间以与足下极所欲语者而舟即东矣阅足下之书窃有疑焉不敢不以告足下书有叹苍生泪垂之説夫君子之于学也固有志于天下矣然先吾身而后吾人吾身治矣而人之治不治系吾得志与否耳身犹属于命天下之治其可以不属于命乎得于行而不得于知吾耻之也得于知而不得于行吾不恤也尽吾性而巳孔子曰不知命无以为君子又曰道之将行也与命也道之将废也与命也孔子之説如此而或以为君子之学汲汲以忧世者惑也惑于此而进退之行不得于孔子者有之矣故有孔子不暇席暖之説韩子亦以为説吾独以圣人之心未始有忧有难予者曰然则圣人忘天下矣曰是不忘天下也否之象曰君子以俭徳避难不可荣以禄初六曰防茅茹以其彚正吉象曰防茅正吉志在君也在君者不忘天下也不可荣以禄者知命也吾虽不忘天下而命不可必合忧之其能合乎易曰遯世无闷乐天知命是也诗三百如栢舟北门之类有忧也然仕于其时而不得其志不得以不忧也仕于势不在于天下国家与夫不仕者未始有忧君子阳阳考槃之类是也借有忧者不能夺圣人不忧之説诗者非一人之辞也出诸国之贤者则道不能尽轨于圣人也宜矣然汲汲以忧世事孔子固有取而不为也孟子曰伊尹视天下匹夫匹妇有不被其泽者若巳推而内之沟中可谓忧天下也然汤聘之巳犹嚣嚣然曰我处畎畆之中以乐尧舜之道岂如彼所谓忧天下者仆仆自枉而幸售其道哉然其谓孔子曰可以仕则仕可以止则止率皆圣人也乃吾所愿则学孔子也又论禹稷顔囘同道曰乡隣有鬬被髪缨冠而救之则惑也今穷于下而曰我忧天下至于恸哭者无乃近救乡隣之事乎孔子所以极其説于知命不忧者欲人知治乱有命而进不可以苟则先王之道得伸也噫且以七十子之贤亲出于孔子之时独曰用之则行舍之则藏惟顔囘有是况去圣人之乆而私力于学者耶孔子论圣人有先后者学者知其然则宜法孔子安可慕其所以慕而巳乎世有能喻知命之説而不能重进退者有矣由知及之仁不能守之也始得足下之文特爱足下之才耳既而见足下衣刓屦缺坐而语未尝及巳之穷退而语足下终歳食不荤不以铢忽妄售于人世之自立如足下者有几吾以为知及之则必能守之故以安石之所学报足下荀子曰涂之人可以为禹以足下之才行仆安敢不以孔子之道友足下乎不宣安石顿首
　　三
　　安石顿首逄原近已附书亦得所赐教殊感慰唯逄原见教正得鄙心之所欲方欲请而已被防还都遂得脱此亦可喜也但今兹所除复非不肖所宜居不免又干溷朝廷更增不知者之毁然吾自计当如此岂能顾流俗之纷纷乎不乆到真州冀逄原一来见就不知有暇否幸因书见报安石止寓和州耳来真唯迎老亲来视女弟既而归和俟命也冬寒自爱安石顿首
　　四
　　安石顿首承防渉到江隂与贤閤万福良以为慰安石居此郁郁殊无聊念非见君子谁与论此不乆来江寜冀逄原一来不审可否倘可与子明同来乎不知脚气近日如何切自慎爱千万千万近见莘老其不肯与人事固知其如此乆矣而书来过相称誉似以俗人见遇不知其故何也既巳在此职事矣彼以此遇我殆其宜也冬寒自爱
　　五
　　安石顿首辱书感慰舟但乘至蕲阳当无人何问兼是吴舅法所当亦何嫌不自驾之以徃还就载官物可也旅居僧舍良亦无聊千万自爱时以书见教今日尚苦大风不可行怱怱不谨
　　六
　　安石顿首被命使江东按刑狱事明日遂行欲至扬州宿留别乞一差切欲一见逄原幸枉驾见追只于丹阳奉切勿以事为解也他湏面陈此不详悉切见过専奉迟切切
　　七
　　安石顿首辱教具晓盛指陈山人今在此幸便访友也他事面谒怱怱不谨安石顿首
　　八
　　安石顿首比辱足下来见顾存而人事纷纷殊不得从容尽所欲言而遂尔逺违区区向徃之情岂可以尽言哉到天长乃知行李巳到毘陵脚气已渐平复殊以为慰即日动止想与吴閤俱万福贵眷各康寜巳到宿薄晩遂行更数日即到京师别上状然书所传道岂可以尽意乎近见説脚气但于早起未下牀未语以前取唾以手大指摩脚心取极热乃下牀乆之自不复发尝试为之此乃尝有人以此除疾为之方也葛子明得书否二舅处有书来否热不可胜任殊以为忧为之奈何安石顿首
　　九
　　安石顿首不见已两月虽尘劳仆仆企望盛徳何日无之怱辱惠书承以论语义见教见微防奥直造孔庭非极髙明孰能为之仰羡近辱子固夷甫过我因与二公同观大所叹服何时得至金陵以尽逺懐安石顿首
　　十
　　安石顿首自别逄原一得书遂不知行李所在伏惟巳还暨阳今此介徃幸喻动止之详以慰思渇也居江隂果可以徙否安石之势恐未能自脱于此矣罪戾日积而缺然无友朋之救此寤寐所以怵惕而不知其所为者也逄原不知可以逰番乎番亦多士可以优防卒歳试思之也人还一报幸自爱重安石顿首
　　十一
