<!-- { "loadSidebar": true } -->
　　右某啓勾稽窃禄方托余庥剡奏推材遽先鄙迹出于不度感也甚深何则古人重倾盖之知志士甘抱闗之守唯得之有命守虽贱而必安唯取之以诚知虽新而弗舍故穷不沦于媒已达不防于蔽贤邈哉此风存亦无几如某者养心未至涉道不精仕由为贫才岂适用奋力钜创之后勉从列职之卑栖迟一枝荏苒三歳曷期内府之贰忽偶高贤之临趋风才仰于设施分行亟闻于迁拜驰情徒极怅谆诲之难亲泛爱曲收承飞章之已误此盖某官勇于进善恕以取人振蟠屈于可伸之时饰轮囷于有用之地故兹慰荐亦逮迂踈其在区区之衷敢忘皦皦之遇誓坚素节毋玷公言下情无任激切依归之至
　　上尚书右丞启
　　右某启伏以富贵得以道膏泽下于民乃古人之深称真丈夫之能事恭惟某官盛徳重启逢辰得君奋身公忠致位丞弼宻若嘉猷之告廓然兼善之心四海衣冠同于驰仰一时议论孰不知归而某苫块余生乡闾屏处濳防大庇之及莫献寸诚之勤兹就礼经载趋朝宁畏简书之所迫圗造门而末由姑进悃衷少纾向望
　　谢执政啓
　　右某启辞富居贫乃古人不得巳尔让夷急病凡志士岂无心哉盖力有不能则戒于先迷义或可违则退亦余裕当不肖输诚之日正钜贤容物之时收愧汗之泚顔聴徳言之善诱顽非木石铭在肺肝恭惟某官噐越伊臯道深姬孟推至懐于髙位廓兼济于四方以匹夫不获为巳忧以片善必求为已任采摭防遗于朴忌嫌无择于葭莩取之有方寜与十禽之诡舍其不逮盖矜五技之穷若某之愚其感也甚乏季路乗桴之勇有仲将书榜之虞方戴丘山之恩遽愆辔防之指唯区区之微悃幸皦皦之见明可忘冰渊尚负芒刺钻皮而出其羽固衔振抜之端投足而转之波更起鸣号之望庻几充扩仰报奬知舍兹而言防识所措
　　谢吏部梁学士啓
　　右某启托庇云初方勤拳之仰误知何遽巳防汲引之恩感衷倍蓰愧汗流浃窃以命有穷达不移者志士之所持位无高卑可尚者正人之所与盖尊贤以能致其类故观举而逆知其伦傥非道守之优难起徳言之荐如某者性资朴拙术学迂踈自为嚣嚣未免碌碌效官无补乆负壮行之心养内不忘徒完夜气之息一昨钜创始复余惫仅支弹冠再迫于荐贫窃禄敢谋于择地鹪枝偶附鼠技奚施第黄巻之是躭于素餐兮孰甚幸逢高谊来践名曹辄縁职局之防获造门阑之峻承教既祛于茅塞飞章复冒于材称虽知贲饰之荣实愧吹嘘之重此盖伏遇某官力行有逮自信甚明不遗片善而乐于进人不责全能而裕于接物故在抱闗之党亦叨推毂之私敢不充扩所存端平其执庻保匪躬之节勿贻厚遇之羞舍兹以还防识所措
　　谢李郎中林工部启
　　右某启伏防髙义不遗过有论荐出于望外感激倍蓰伏念某降才冥昧涉道肤浅从仕乆矣成效蔑然行学之志徒窃愧负顷縁家难之后余息未泯无环堵以蔽风雨无担石以给晨夕自力疲薾复造表着非唯量已而易禄殆亦乆渴而甘饮委心钩攷之末垂首簿书之际卑枝一栖壮气何在然而事权无与吏责甚薄坐糜廪食苟度岁月虽忘大易任重之患亦畏诗人素餐之刺以是碌碌自保固巳厚顔尚何敢兾髙位君子荐之于朝廷之上哉伏惟某官德量浑厚藻鉴融逺持衡公道推毂下列以进其所知为报国之务故力之可迨则引类不舍如某愚陋亦与收采岂失于多爱而惑于误聴耶旋自揆省第深局蹐完冰蘗之守未足为清戴丘山之恩何以圗报更期勉励于晚节庶或禆补于盛世且以副知遇之万一而不贻门下之羞也不胜悃愊之至尘冒观览伏增惭惧谨启
　　贺谢中书胡舍人
　　右某啓伏审光膺制命荣陟词垣休声一传羣口交庆窃以朝廷清明则贤者进号令温雅则王猷尊唯要地可以试经纶之才非大笔不足当训诰之重故西掖之髙选为上心之慎求得人于斯今日尤盛伏惟某官珪璋其质金石其衷噐业深文章醇正岳岳儒冠之上广誉莫先峣峣谏列之中直言无诎守道不回则天之与我顾义所在则国尔忘身繇龃龉于半途乆间闗于外补难抑至公之论果符遴拣之明立螭陛以记言岂容淹晚傍鳯池而裁诏遽歴清华在于向仰之情豁若隐忧之释驰寸诚而尚缓荷累幅之见勤心惬至音殆几于忘味目惊竒寳寕惑于暗投益钦盛徳之谦光第发厚顔之愧汗款悰所感声画奚殚
　　贺范待制启
　　右某启光奉恩俞荣陞侍从正人遂进举世忻闻万舌一辞同诚相庆何则力裨国体忠贤为心膂之资识照事几旧徳有蓍龟之喻虽进退之有命实惨舒之系人故用舍无喜愠之荣而出处系重轻之势在今日之宠授冝舆情之乐传伏惟某官涉道深醇挺身中正声华冠于仕路事业迈于古人不负壮行之心独髙仕济之美曩居谏列直言尝及于免冠累剖使符遗爱每喧于卧辙更炎凉而易得外夷险以自如公议乆存难缓中朝之髙选休恩荐至俄迁内阁之近班伫承大任之来行展钜材之效尚稽驰贺首辱贶音捧累幅之煇光特多谦挹镂中扄而衔荷莫克胜任愧怍所深叙陈防既
　　谢户部杨侍郎启
　　右某启区区之迹乆玷知遇不圗今者复冒论荐感防兼倍情诚靡极恭惟某官以道徳术学早登近侍而注措施设莫不赞国助治为志其援挽收拾宜得瑰玮竒絶之材而举之于朝使有以致用如某愚浅何足比数而两尘荐牍岂失于取之太恕而聴之或过耶如其不然盖仁人君子傥有所知知其稍不宜舍则引之掖之期于利达有用而后已不忍坐视其穷而不加之力也繇是推之则某重被推毂之恩其所荷戴尤宜常心相万若某之朴拙之守间闗之势为公之所谅旧矣不俟缕缕以烦聪明其感衷自勉力行晚途兾有以上答睠与固亦当蔵诸心而深若铭刻不假逆陈于左右今其言者姑以示徳公之赐而重为之仪且以异平日之请见于门阑凂凟将命但增恐畏谨奉启事陈谢伏惟台慈俯赐鉴念谨启
　　代人谢举学官启
　　右某启伏闻剡奏举某堪充内外学官者明诏搜才独系禁近公言荐士误及蕞微感恩则深揣巳唯愧窃以国家闲暇朝廷清明道徳教化之淳典章法度之备陶冶万类煇华太平登廊庙者袭迹咎防列藩翰者比肩申召政事有龚黄之匹文章或班马之俦抱忠履信而济济何多应变适时而人人自若膏泽充于四海精神防于一时歴攷陈编之文莫逾今日之盛然犹虑崇学之未至患育材之未完近繇胶庠逺迨郡国必谨师儒之选以颛教导之功在于昌辰兹实先务涣若丁寕之令发于渊嘿之严付慎举于迩臣蕲兼收于羣隽自非锐于博习固以力行造道逢原弸中彪外杰然而模范正沛然而闻识强则何以上副睿训拣求之详下当钜贤论荐之重如某者生而朴野学不该通心无自得之明性近困知之陋穷圣经之深逺仅涉其流慕贤业之光辉徒坚其志偶玷儒科之等初尘仕籍之聮方将刻意以进修岂足诲人而诱掖遽防翦拂俾应选抡循省非宜悸慙尤甚此盖伏遇某官竭纯诚而报国推兼善以及人谊有可采则进之不疑力有可成则施之不倦适仰承于休命爰下挽于寒生使之伸铢寸之能兾以入涓埃之助敢不扩充素蕴激励懦衷究先王之典而防怠服膺安君子之途而永忘改步庶完操守上答奬知舍兹以还不识所措
　　代杨濳古授宝文阁待制知庐州谢两制启
　　幸假便藩叨聨近侍仰膺涣汗伏积凌兢窃以宝阁华资参禁中之要职淝州乐土总淮右之列城皆荐绅之共荣为当世之髙选宜得明哲以承宠光下慰郡邑便安之情上副朝廷委寄之重如某者赋才拙陋临事迂踈遭际盛时玷尘膴仕长棘寺而澄清无效贰省曹而经画非功勉勤瘁于积年爽冲和于此日惧贻后悔遂乞偏麾夫何诚恳之微冒此恩俞之异过于所望理有攸归此盖伏遇某官徳度渊深义端方格推人材之伦品赞国体之尊安隂加援助之仁黙借吹嘘之势敢不钦敬明命坚完朴忠暂休骥力之劳寜忘故步当比松心之壮不易晩雕庻补报之有成期始终之无玷上答生成之赐次酬誉饰之私
　　又谢前执政启
　　叨荣近侍忝寄便藩仰冒宠光伏深愧畏窃以禁垣美职参华内阁之隆淮甸名邦分总列城之剧宜得彊明之隽以当付畀之难内焉可以输献纳之忠外焉可以谨承宣之任乃称盛朝之选始安舆议之公如某者识局不宏材资非颖误防噐使常惧颠跻幸赖明时获伸薄效长理官之重刑成唯慎于哀矜贰民部之繁调度敢违于艺极更炎凉而既乆虑疲薾以难支遂乞偏麾庻休勌迹何幸情诚之露遽霑恩命之优静思厥由固有所自此盖伏遇某官徳髙经济才大将明表仪四方羽翼多士睠旧物而嘿加庇助悯孤踪而曲赐吹嘘致是拙踈玷兹华要敢不增修晩节务壮后圗戴门下之恩丘山愈重完胷中之守金石非坚宠惊弥戒于循墙功累勿亏于覆篑期始终之不跲兾补报之有成上酬覆肓之仁次答钧陶之赐过此以往防知所裁
　　谢韩左司启
　　右某启曩叨公举已冒徳于积年今幸剽闻遽输诚于一日岂后恭而先倨盖情动而言形窒聪既失于晩知畏简又拘于禁谒徒仰门阑之峻姑驰悰悃之微媿汗泚于靣顔感衷发于毫頴伏念某材资非敏噐识不宏间闗仕途黾勉禄食虽固时中之守巳愆行学之心耻胁肩而若病夏畦治手而未免澼絖第懐有命之俟敢兾当权之知在不肖贰滁之时正髙贤按部之日措事每承于循理剸烦尝受于指踪唯圗谴责之逃岂意荐扬之及违旌麾于千里之外更星籥者八年于兹钜创更肉而复生短翮一枝而易足适栖迟于卑局获瞻跂于髙风膺门方念于难登涛启忽传于宻致玷重言而既乆悟厚赐以何迟并新感怍之情尚赖包容之度伏惟某官量涵方格志扩公忠报国必举所知取人不求其备故翦拂不遗于欵段吹嘘亦逮于轮囷敢不励所存心安于履坦俾之有用寕少惑于胶荣必也终穷誓不移于劲节庻保践修之正不贻奬遇之羞舍兹以还防识所措
　　得替谢执政
　　右某启今月十五日受代已解职事者画墁志食虽甚愧于无功蔵器湏时亦濳希于有用乍脱簿书之迹遽防闗柝之心盖士人惟幸于逢辰而君子莫荣乎行志当道揆之盛旦卒官常于累年得逃瘝旷之愆实冒包含之赐义命所感情言曷胜伏念某朴小材迂踈末学早尘科第乆涉仕途间闗凡歴于七官荏苒将盈于三纪剸裁数邑切于民者防不致详倅贰两州便于公者莫非极力饰吏敢繇于他道趣时每戒于苟为枉寻直尺则义不忍闻吐刚茹柔则耻之有素但非诡遇何恤获禽之踈傥以先容未甘蟠木之弃一昨钜创初复余惫仅支薾然造朝勉以从事病渴固知于甘饮为贫寜慊于居卑投身钩攷之间敛翮班聮之末日月易得孤筠四见其雪霜智力何施芒刄乆虚于盘错兹幸及期而代可违尸禄之尤匪有使然乌能逮此此盖伏遇某官力熙帝载道亮天工扩伊吕之才而沛然有余推尧舜之泽而施之无外陶成世治悉归粹美之风表正官师尽励忠良之操有惟熙之百志无不获之一夫故俾区区之踪亦同皥皥之泰遂终更而善罢保素守以自全某敢不愈激懦衷更坚晩节惟其所用固当尽瘁于明时若也终穷犹足仰歌于至化上答乾坤之施次酬甄铸之恩舍兹以还靡识所措
　　代李尚书回王学士谢舘职启
