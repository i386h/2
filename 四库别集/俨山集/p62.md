<!-- { "loadSidebar": true } -->
　　浙之东处士朴庵倪先生卒讣于京师其仲子翰林院庶吉士宗正解官归治丧且奉其友人张君邦竒所为状问铭于松江陆深深按处士讳某字用文一讳彬余姚人也曾祖讳某祖讳允中有隠徳父讳守礼有诗名处士美丰仪善谈辩词吐鸿鬯时举经史奥义相诘难一座皆倾其所为多俊爽不动以利不屈以势又能以信义服其乡人乡人争讼有不愿之官府而愿得处士一言者嵗时伏腊必聚宗人酌以酒告以振宗为善之道众皆恱家理故薄而好客不倦多取给于外氏勇于为义尝览范文正义田记击节叹曰吾志也儿子二郎终成之迨晩一敛其迈徃之气归于尔雅又儒者也喜歌诗通隂阳术伎有造精者其所不信而深排之则浮屠法与巫觋云处士少处人伦之变长而能教其子尤为人所称初守礼公年既长无子其伯兄意以己子后公未几公继娶陈氏生处士及处士之弟又未几而公卒时处士年才十余耳始谋者瞠曰两遗孽去之则产吾产也日来扰其门穴窻毁瓦推瓶倒罂躬获以归则要诸路击而夺之死者屡矣时陈母外无以御强暴内无以庇其孤日夜哭泣因以丧明处士百千委曲以有成立而陈母卒后每见目眚者则为之一恸至其待雠者之子弟未尝不如族人也是可谓怨而不怒者矣处士食指既众家尚不给或劝之曰若子盍使之从贾处士闻之归抚其子曰吾儿贾人耶是当以文学裕吾家使之读书不辍若是者可谓不惑于流俗而善贻谋者矣今谈者必曰倪处士倪处士云年六十有四以一疾而卒时治丁夘閠正月某日也配汪氏贤而能相子男三长某次即宗正次【阙】　孙男五【阙】　息女二将以某月日某原深与宗正同举进士又同官兹弗敢弗着宗正哭而告予曰吾七年于外求以禄养今得禄而吾亲不逮已矣深闻而愈悲之乃系之铭曰
　　遭变孰难难归于厚有蓄弗施而汇为其后嗟嗟处士仁勇曷负刚则不折贫而能守惟不折与守乃见其有勒辞贞珉以永不朽
　　曹母顾孺人墓志铭
　　友人曹君济幼丧母鞠于祖母孺人既丧大父连丧其父独依孺人以居实兼两世四亲之义及是孺人卒济为斩衰服三年济长深十有四年而交数宿食孺人舍尝登堂纳拜焉时孺人年已八十毛间黄白于领癯如而精坚家事一不关白其孙济得专力于学慨然以报刘为志治甲子春济将有事于科场而孺人遂属纩呜呼悲哉深适还自南雍哭孺人于殡次吊济于繐帏济毁瘠扶而拜杖而起殆不胜哀既而以深粗明已志又识孺人诿志其藏深辱济忘年视孺人寔有母道且勤馆谷之徳敢不是着按状孺人顾姓讳妙真义望曹公度之侧室也其先嘉定人有讳叔臧者孺人之父也始来占籍海邑初公度既壮无嗣父母忧焉闻孺人潜徳欵恳求之阅时果产子瑞以繁曹宗孺人幼聪慧精女红父母甚爱之慕公度之为人而归之孺人执礼不越事舅姑如事父母事其嫡如事舅姑久之萃爱敬焉凡事事必谋及于孺人孺人务殚心竭诚咸辅厥宜终始一轨其修馈祀必时以防其治衣饰必俭以洁其处闺阃必严以肃相夫子应宗党御僮仆皆有宪度各满其愿公度遂以富饶礼义甲海邑孺人之力居多己酉遭公度之丧壬子丧其子悉采古礼而襄之妇道母道尽之矣晩年唯一孙侍养尤笃情爱每亲师取友必戒之曰近君子逺小人毋爽厥徳以忝所生癸亥秋婴疾厯冬徂春而势愈张犹呼济与之欵语曰吾且忍死终待汝成迨济试御史台还忽厉声曰吾不济矣勉诸后勉诸后言迄而逝时二月某日也享年八十有六云子男一即瑞娶吴氏息女一曰淑兰皆先孺人卒孙一即济邑庠生娶谈氏曾孙凡五长恢亦邑庠生次懐次憬次恺次怿卜吉于治某年某月某日奉窆于范溪祖茔之侧礼也惟孺人俭勤淑谨长顺和惠粗渉书史能知古今得失至于医卜书筭博古格物之类皆合于学盖其天性然也其为忠臣硕师于曹谅矣哉宜铭铭曰
　　穆穆孺人终昌曹氏如劵斯获允副厥始缉勚累勋岂愧良史勤家惠宗嫡仲任只中更家纷载罹夫子居中应外有容有礼莫龄抚孙携手提耳将食其报竟不少俟短景下驰挽歌莫起徽志必承岂曰生死范溪滔滔有芹有芑后千百禩郁郁髙垒











　　俨山集巻六十五
　　钦定四库全书
　　俨山集巻六十六
　　明　陆深　撰
　　墓志铭五
　　将仕佐郎刑部司务黄溪孙公墓志铭
　　呜呼黄溪公遽至于是耶呜呼黄溪公竟止于是耶自余束发与公交好同笔砚聨衾席以周旋于两都之间因以徧交当世名士自穷经考文求志讲学以相与许可期待于意气之外者何如也余去国五七年公竟不转一资而卒讣闻哭之尽余哀乃复低徊辍泣志其墓曰大道既隠风流日靡士大夫驰骛于功利之区往往处下以窥髙而于出处进退之际荡无纪限尚安知所谓义命之归者耶余大为是惧公才宜举进士每向余曰从乡举非出身耶既试天官名在第一得京官在第九品则又曰茍事事非从仕耶余心是之呜呼公今已矣且恐朴厚之风从之以尽余又安得不悲呜呼公讳鹗字朝立姓孙氏故上海世家居龙浦之南因以姓其地曰孙家湾云祖讳怡号节轩祖妣张氏考讳寅号爱溪妣张氏公生六七嵗读书属文已不羣节轩府君爱之尝指谓所亲曰吾家世儒达者在此子节轩以文学雄乡郡有成集行世仕止賔州学正爱溪府君恒服贾逺游以为养而又以资公之学公弱冠出试有司輙优等尝师事今中丞东泉姚公公尤竒之治戊午领乡荐中遭爱溪府君张孺人之丧哀毁尽礼居闲教子侄彬彬起科目正徳庚辰始就选授将仕佐郎尚书刑部司务公在刑部尽心职事时命狱吏清圄舎捐俸佐囚食时其寒暑而矜恤之全活者甚众诸司事有弗平者輙平之僚友之际不为茍同而卒归于理大为诸司冦所器若见素林公而下无弗任之年五十七嘉靖丙戌冬以早寒趋朝急遂得疾以二月廿六日卒于京师之旅舎配王孺人有贤行先一嵗亦卒京师之旅舎至以双柩南还遂合蔷薇泾祖茔之次寔丁亥之十二月壬申日云子男三长继臣国子生娶沈方伯西津公女次继科县学生娶刘氏次继谦县学生予表弟顾裔芳壻也三子俱有文行将大发公之藏者女一在室与其同年友嘉定沈佥宪东溟公长子聨婣云呜呼系之铭曰
　　绌于前将裕于其后年则不永而铭为之寿同室同穴抑又何负视此铭诗以信我友
　　孙孺人胡氏墓志铭
　　国子诸生孙世隆以予友张进士于渐之状来为其母氏乞铭予遂往吊焉还而志之曰孺人姓胡氏孙君朝用之配年五十以嘉靖五年丙戌六月廿有一日卒先是朝用输里赋京师留滞越嵗不及视殡殓事既归而视竁窆事甚哀且哀其贤也卜以丁亥某月某日从玈溪祖茔之次遵父命也按状胡氏世居上海之乌泥泾有讳鼐号耕隠寔生孺人孺人生八嵗而孤奉母吴事诸兄曲尽孝弟一溪孙翁闻之遂聘为朝用妇既归事翁姑尤极孝谨待宾客奉祭祀丰洁中度世隆既知学补郡诸生资给之不乏至北游国学间谓朝用曰孙氏饶裕如嗣单弱何君胡不自为计朝用不可徐谓之曰君视吾妬妇耶乃择得夏氏举一子爱之与已子等兄文泰多女为养其季者厚赀以赘之其他邻族匮急罔不推济故其卒也人尤哀之子二长即世隆次世济女一适张伯澄即于渐子也宜铭铭曰
　　百嵗讵有五十亦寿夫称贤妇子称贤母奉之白首尔姑尔舅承前啓后兹石不朽
　　散官北园唐公墓志铭
　　嘉靖乙酉闰十二月六日庚申北园先生唐公之合以孺人宋氏兆在金汇塘之东从祖茔也公寿七十有六孺人之寿同卒之嵗又同又同以是日盖合徳也人尤贤之其子若孙益哀恸不任相率来问铭图永终也深按沈君恺之状公先汴人也宋有将仕郎贵一扈髙宗而南至于松卜居于华亭金滙塘之上厯元入国朝日以大曾祖讳璟字廷译号东皋祖讳玉字伯坚号耕云皆有隠徳父讳墉字景皋号劲节母周氏有内行公其长子也后劲节府君以次子祯贵赠兵部车驾司主事母周赠安人公讳祚字原徳北园其别号也自少嶷异异羣儿数嵗知嗜学长以家产出督里赋遂至中落犹闭户读书或劝之仕不应劲节府君谓之曰汝宜总家政相汝弟成名吾两子后唐各有立是吾志也公曰诺遂一意干蛊色养事二亲凡所欲咸尽心力母病久卧公夜未尝帖席比其卒不渝丧居哀毁如礼与弟西园友爱尤笃西园者即兵部君也字原善举成化丁未进士后官至礼部郎中声绩隆重公之賛助为多壬寅应诏输粟关中凡若干斛例授郎官冠服伟如也正徳戊辰饥公为作糜粥饭若干人死者为具棺又若干人务树徳也今上登极寻被粟帛之赐乡饮酒礼郡请当宾位一时乡邦之人推齿以徳者未之先也配宋孺人出望族松人称萧塘宋云父讳言号存耕母潘氏孺人生有令质长有令徳存耕翁为择贤配得北园归北园公曲尽妇道孝惠敬肃唐之族人称焉燕宾治具不问皆中家塾教子弟晨夕飨馈皆其手出公尝欲给钱以励勤者请于公曰利于子弟非所训也宜以纸笔充公深是之晩嵗犹亲女红家人就寝中堂灯烛荧然刀尺有声衣饰虽敝不忍厌弃公尝指所居示子孙曰得承先人庐以至今日者宋氏之力也先公以八月九日卒公后以十月一日卒子三长僎国子生先二年卒次傅王府典膳次防县学生女二长适国子生谈寿次适金山卫学生李煦孙男十长自诚次自明应例入监自新府学生自谦早卒自道命后仲子傅自得自古自立自守自持孙女七长适冯鸣殷次适王谌余未行曾孙男五以嗣以礼以文以徳可大曾孙女四惟公承家世之旧天赋精敏言动绰有礼度躬行孝友之道惟敬惟勤以终其身故家日饶裕以副其好礼举义之志诗书之风彬彬然科第踵接起矣蔚为松之望族可谓光前而啓后者哉尝闻公戒诸子孙云凡事以豫为先小事隔日思之大事隔年思之时以为确论云深初举进士读书中秘时与西园公缔通家之好兹以儿子楫议婚于西园之孙与公之从子儒寔有婣谊今年夏与表弟顾君定芳拜公于里第谈燕浃日嵬然名徳君子也神观修整有松栢嵗寒之操讵意遽哭公孺人于一旦哉为之铭曰
　　金汇之塘流汤汤东海沃蓄南浦傍气聫派续者萧塘约束灵秀调隂阳中有异产徳乃双何殊梁鸾匹孟光门户宗祧兴美唐潮汐草树俱辉光尚有遗祉封若堂金纯玉采深以藏生世犹短没世长请示兹文徴不亡千代万代其永昌
　　乡贡进士钱公墓志铭
