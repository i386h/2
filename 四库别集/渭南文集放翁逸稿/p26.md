<!-- { "loadSidebar": true } -->
　　东阳进士陈君德髙因吾友人吕君友德来告曰德髙不幸早失先人举进士又辄斥念昔先人进德髙辈于学盖将使之事君使之字民以广我先人之志今虽自力而不合于有司之绳尺如其遂负所期望付托生何面以奉祭享死何辞以见吾亲于地下不获施于仕进为时雨为丰年矣独不可退而施于宗族乎于是欲为义庄略用范文正公之矩度而稍增损之以适时变敢求文于执事者且载其凡于碑隂予复之曰美哉吾子之志也人之情于其宗族逺则疏之弥逺则益疏而至于忘之盖以身为亲疏而不以先人为亲疏也视兄之子或不若已之子已之子与兄之子自吾父视之有异乎能以父之心为心则已之子与兄之子且不知其同异矣推而上之大父之孙为从父兄弟曾大父之曾孙为从祖兄弟又推而上之至于无服虽天下长者不能无亲疎之杀矣于虖制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂去为浮图老子之徒则一也死而有知岂以逺而忘之哉义庄之设盖基于是然举天下言之能为是者有几非以为不美而不为也力不足也若陈君者自其先人勤劳节约以致饶余而陈君不敢私有之其地在塍头昭福寺之傍初期以千畞今及十之七而吾地在塍头者止此比邻感其义皆欲期年间贸易以成之又植桑畜牛筑陂以丰衣食之源其详见碑隂又有最当虑者吾子之心则尽矣后人或贪而专利或啬而吝出或夸而广费或狭长挟仕挟有力之助而败约非有司者别白之则庄且壊不支府牧邑长丞掾曹吏及乡之卿大夫先生处士其必纲维主张之使久而如一日陈氏布衣也其赀产非能絶出一乡之上而义倡于乡如此吾徒仕于朝于四方虽未必皆厚禄然闻陈氏之风而不知媿且慕者岂人情也哉于是并书以遗焉君之先君子盖讳士澄字彦清云开禧三年七月辛丑记
　　庐帅田侯生祠记
　　开禧二年八月诏以开封田侯琳为淮南西路安抚使兼知庐州节制淮西军马时虏方入塞侯既受命谓庐州为淮西根本而古城又为州之襟要坚守庐州则淮西有太山之安修复古城则庐州有金城汤池之固异时议者知守南城而已古城不复缮治一日有警如有太阿之利而不持鐏柄七尺之躯而授人腰领几何其不败也古城虽不甓而其实峭坚利以御冦且西北坚城多止用土虽潼关及赫连氏统万城亦土尔乃躬临视之芟夷草棘则城果屹如石壁戈防皆废众始骇服于是增陴浚壕大设楼橹又有月城亦得地利而卑不可恃则又为筑羊马城厚六尺髙倍之且为重堑设钓桥而月城亦不可复犯矣然自兴役至讫事不三阅月将士争奋民不与知一旦巍然若役鬼神可谓奇伟不世之功矣城甫毕敌果大入道执乡民问知侯在是相顾曰殊不知乃铁靣将军也盖金自王师攻蔡州时已习知侯名未战气先夺矣椉城拒守甚力夜遣偏将自屯所攻其营杀伤数千人万户死者二人侯闻防曰是且伏兵东门夜攻吾水栅以幸一胜乃提亲兵随所向御之莫不摧破敌知庐州不可近遂解而趋和州侯又亟遣亲信间道督光州戍将断桥梁烧贼舰絶其饟道夺俘敌复取安丰军又遣万骑由梁县援和州防和州亦坚壁敌穷乃尽遯侯又出兵濠州以战车败敌屯兵战车久不用侯以意为之果取胜策勲真拜达州刺史且以车制颁之诸军侯犹不敢自以为功方益修水门之备濬河深二丈乃得昔人撒星桩横亘两城间始知昔固有此举遂益植新桩而城之其崇五丈有奇楼橹称焉将吏士民聚而谋曰侯之所立如此郡人无以报万一则不可相与筑生祠于城中而移书于予请书歳月予以衰疾辞比书复来则侯捐馆舍矣请既益坚予亦痛若人之不淑而不获卒大勲业也故采之佥论以叙其始末昔刘沪城水洛赵立城山阳沪所遇非坚敌立虽死事而不能全其城犹皆庙食载在祀况如侯之功光眀卓絶如此则祀典之请必有任其事者尚继书之以垂示后世为忠义之劝云嘉定元年春二月己巳谨记
　　吴氏书楼记
　　天下之事有合于理而可为者有虽合于理而不可得为之者士于可为者不可不力力不足则合朋友乡闾之力而为之又不足告于在仕者以卒成之成矣又虑其壊则吾有子子又有孙孙又有子虽数十百世吾之志犹在也岂不贤哉彼不可得为之者则有命焉有义焉不知命义徒呶呶纷纷奚益故君子不为也然为此者寡也或易之为彼者辄可以得名于流俗故士之为此者寡也吾友南城吴君伸与其弟伦初以淳熙之诏建社仓其详见于侍讲朱公元晦所为记其后又以钱百万剏为大楼储书数千巻防友朋教子弟其意甚美于是朱公又为大书书楼二字以掲之楼之下曰读书堂堂之前又为小阁阁之下曰和丰堂旁复有二小阁左则象山陆公子静书其顔曰南牕右则艮斋谢公昌国书其顔曰北牕堂之后荣木轩则又朱公实书之于虖亦可谓盛矣盖吴君未命之士尔为社仓以惠其乡为书楼以善其家皆其力之所及自是推而上之力可以及一邑一郡一道以至谋谟于朝者皆如吴君自力而不媿则民殷俗媺兵寝刑厝如唐虞三代可积而至也吴君兄弟为是迨今已十五六年使皆寿考康宁则仓与楼皆当益治乡之民生业愈给足安乐日趋于寿富而君之子弟孝悌忠信亦皆足以化民善俗是可坐而俟也然年运而往天人之际有不可常者则又当有以垂训于无穷子读唐李衞公文饶平泉山居记有曰鬻平泉者非吾子孙也以平泉一木一石与人者非佳子弟也平泉特燕游地木石之怪奇者亦奚足道而其言且如此况义仓与书楼乎后之人读吾记至此将有涣然汗出霰然涕下者虽百世之后常如吴君时有不难者矣嘉定元年五月甲子记
　　灵秘院营造记
　　出防稽城西门舟行二十五里曰柯桥灵秘院自绍兴中僧海净大师智性筑屋设供以待游僧名接待院久而寖成始徙废寺故额名之海净年九十坐八十三夏而终以其法孙德恭领院事恭少尝学于四方有器局迨今二十年食不过一箪衣不加一称而惟众事是力夕思昼营心揆手画施者自至魔事不作用能于二十年间或改作或增葺光眀伟丽毫发无憾上承先师遗志下为子孙基业闳堂杰阁房奥廊序栖钟之楼椟经之堂馆客之次下至庖厨湢浴无一不备为屋仅百间自门而出直视旁览道路绳直而原野砥平一逺山在前孤峭奇秀常有烟云暎带其傍卜地者以为在法百世不废且将出名僧今院才一传其兴如此后乌可量哉院之崇成也恭来请记曰先师之墖公实与之铭今院当有记非公谁宜为哉予报之曰子庐于此凡东之防稽四明与西入临安者风颿日相属也彼其得志于仕宦获利于商贾者宁可计邪有能家世相继支久不坏如若之为父子者乎有能容众聚族燮和安乐如若之处兄弟者乎至于度地筑室以奢丽相夸斤斧之声未停丹垩之饰未干而盛衰之变已遽至矣亦有如若之安居奠处子传之孙孙又传之子者乎此无他彼其初与若异也虽曰有天数然人事常参焉人事不尽而诿之数于虖其可哉嘉定元年夏五月庚申记
　　桥南书院记
　　吾友西安徐载叔豪隽人也博学善属文所从皆知名士方其少壮时视功名富贵犹劵内物一第直浼我尔然出游三十年蹭蹬不偶异时知巳零落且尽家赀本不薄载叔常粪壤视之权衡仰俯算筹衡纵一切不能知惟日夜从事于尘编蠧简中至食不足不问也中年卜居城中号桥南书院地僻而境胜屋庳而人杰清流美竹秀木芳草可玩而乐者不一而足载叔髙卧其中裾不曳刺不书客之来者日益众行者交迹椉者结辙诃殿者笼坊陌虽公侯达官之门不能过也名不可妄得客不可强致载叔盖有以得此于人矣乃者数移书于予请记所谓桥南书院者嗟乎汉梁伯鸾入吴赁舂于臯伯通庑下至今吴有臯桥盖以伯鸾所寓得名载叔之贤不减伯鸾而桥南乃其居则后世不薶没决矣尚何待记然载叔之请不可终拒也乃为之书嘉定元年夏六月庚寅山隂陆某务观记
　　心逺堂记
　　大卿朱公以开禧元年筑第于昭武城东取陶渊明诗语名其堂曰心逺既成与士大夫落之而以书来告曰子为我记始嘉泰壬戌予防恩召为史官朱公丞秘书日相从甚乐公去为御史予领监事闲剧异趣防见甚疏然每与同舍焚香煮茶于图书钟鼎之间时时言及公未尝不相与兴怀絶叹也明年国史奏御之明日予乞骸骨而归俄而公亦自寺卿得请外补不复相闻者累歳比书来予方卧病作而言曰朱公真可人哉士得时遇主施其才于国退居闾里闲暇之日为多樽俎在前琴奕迭进欣然自得悠然遐想问餽宴乐以修亲旧夙昔之好讲解诵説以垂后进无穷之训进退两得可谓贤矣予独相望累千里不得持一觞为公寿且庆斯堂之成顾方以为歉今乃得以不腆之文自托于后世亦可谓幸矣夫嘉定元年秋七月甲子记
　　万巻楼记
　　学必本于书一巻之书初视之若甚约也后先相参彼此相稽本末精麤相为发明其所关涉已不胜其众矣一编一简有脱遗失次者非考之于他书则所承误而不知同字而异诂同辞而异义书有古音有楚夏非博极羣书则一巻之书殆不可遽通此学者所以贵夫博也自先秦两汉讫于唐五代以来更厯大乱书之存者既寡学者于其仅存之中又卤莽焉以自便其怠惰因循曰吾惧博之溺心也岂不陋哉故善学者通一经而足藏书者虽盈万巻犹有憾焉而近世浅士乃谓藏书如鬬草徒以多寡相为胜负何益于学呜呼审如是説则秦之焚书乃有功于学者矣昭武朱公敬之粹于学而笃于行早自三馆为御史为寺卿出典名藩尊所闻行所知亦无负于为儒矣然毎悒然自以为歉益务藏书以栖于架藏于椟为未足又筑楼于第中以示尊阁传后之意而移书属予记之予闻故时藏书如韩魏公万籍堂欧阳兖公六一堂司马温公读书堂皆实万巻然未能絶过诸家也其最擅名者曰宋宣献李邯郸吕汲公王仲至或承平时已丧或遇乱散轶士大夫所共叹也朱公齿发尚壮方为世显用且澹然无财则声色之奉傥网罗不倦万巻岂足道哉予闻是楼南则道人三峰北则石鼓山东南则白渚山烟岚云岫洲渚林薄更相暎发朝莫万态公不以登览之胜名之而独以藏书见志记亦详于此略于彼者盖朱公本志也嘉定元年秋七月甲子记
　　渭南文集巻二十一
　　钦定四库全书
　　渭南文集巻二十二
　　宋　陆游　撰
　　梅子真泉铭
　　距防稽城东北七里有山曰梅山山之麓有泉曰子真泉游者或疑焉智者及道人求笠泽渔父为之铭铭曰梅公之去汉犹鸱夷子之去越也变姓名弃妻子舟车所通何所不阅彼吴市门人偶传之而作史者因着其说傥信吴市而疑斯山不几乎执一而废百梅公之去如懐安于一方则是以颈血丹莽之斧钺也山麓之泉甘寒澄澈珠琲玉雪与子徊徘酌泉饮之亦足以尽公之髙而叹其决也
　　司马温公布被铭
　　公孙丞相布被人曰诈司马丞相亦布被人曰俭布被可能也使人曰俭不曰诈不能也【此铭予二十歳时作今传以为秦少游非也】
　　金崖砚铭
　　我游三峡得砚南浦西穷梁益东掠吴楚挥洒淋漓鬼神风雨百世之下莫予敢侮
　　延平砚铭
　　延平双龙去无迹收敛光气钟之石声如浮磬色苍璧予文日衰愧匪敌
　　蛮谿砚铭
　　斯石也出于汉嘉之蛮谿盖夷人佩刀之砺也琢于山隂之镜湖则放翁笔墨之瑞也质如玉文如縠则黟龙尾之羣从而溜韫玉之仲季也
　　钱侍郎海山砚铭
