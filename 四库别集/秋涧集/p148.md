<!-- { "loadSidebar": true } -->
　　春秋闵公二年左氏传曰晋侯使太子申生伐东山落氏里克谏曰太子奉冢祀社稷粢盛以朝夕视君膳者也故曰冢子君行则守有守则从从曰抚军守曰监国古之制也
　　西汉髙帝纪帝征淮南王布乃发上郡陇西车骑巴蜀材官及中卫卒三万人令太子监抚闗中
　　唐顺宗为皇太子德宗幸奉天太子尝亲执弓矢率军后先导卫及戒严朝夕巡城传宣抚慰督励战士故感激奋发气益百倍
　　臣恽窃见圣上往年诏殿下领枢宻院事正古昔抚军制也毎嵗车驾巡幸两都以万乗之富六军之众如大猎以军律驱驰宿卫按羽林环布殿下躬行扈从所当齐整军容抚慰将士使逺忘跋渉之劳日闻歌舞之乐天仗所临宵严昼肃致銮辂清宁省方之外无他轸虑诚臣子起居之大节也至于枢府军务比之先日尤宜仰留睿筭乃天下安不忘武备之义也
　　明分
　　西汉成帝纪曰帝为太子寛博谨审初居桂宫上尝急召太子出龙楼门不敢絶駞道上迟之问其故以状对上大恱乃着令太子得絶駞道云
　　唐肃宗纪曰初立为皇太子有司行册礼其仪有中严外办其服绛纱太子曰此天子礼也乃下公卿议萧嵩等请改外办为外备绛纱衣为朱明服乃从之
　　臣恽曰甚矣名分之不可不明也何谓名公卿大夫是也何谓分君臣上下是也一或不正何止动生悔吝且有事与言不顺之忒矧太子正名辨分者也使天下明知储副有尊君卑臣之德异日抚临万邦安有千名犯分事与言不顺者哉如汉成之出龙楼门而不絶駞道肃宗之易绛纱而改服朱明诚可以为后王之法云
　　秋涧集卷七十八
　　钦定四库全书
　　秋涧集卷七十九
　　元　王恽　撰
　　承华事略卷第四
　　崇儒
　　汉眀帝始为太子世祖拜桓荣为博士授太子经令止宿宫中者五年荣尝寝疾太子朝夕遣中傅存问赐以珍馐帷帐后为少傅以太子经学毕成上疏陈谢太子报书曰庄以童蒙学道九载而训典不明无所晓识夫五经广大圣言幽逺非至精不能与于此况以不才敢承诲命昔之先师谢弟子者有矣今蒙下列不敢辞愿君慎疾重爱玉体
　　唐宗初为皇太子太极元年亲释奠于国学命右常侍禇无量开讲孝经及礼记文王世子篇太子问疑义数条无量皆依古典以对防加规讽太子恱赐无量物百段及学宫胄子赐各有差
　　顺宗立为皇太子喜学艺礼重师见辄先拜
　　臣恽观明帝之奉书报谢顺宗之见师先拜圣上之立国学教胄子殿下之选儒士讲经典皆以尊师重道故也然尊其师必崇其教夫子之教尧舜文武之道尧舜之道三纲五常是也夫子修而明之故为百代帝王之师切见方今文儒之事闗系教化旷而未举者数事如学校未兴人材无所育儒户未复士风絶于下孔殿未修帝师虚其位袭封未定祀事乏其主洒扫未给祖庭为之芜如或当行惟殿下留意其尊师重道之实光贲千古矣
　　亲贤
　　汉恵帝为太子招东园公绮里季夏黄公用里先生为客太子侍髙帝宴四人者从年皆八十须眉皓白衣冠甚伟上怪问之四人各以名姓前对上乃惊曰吾求公数嵗公避逃我今何从吾儿逰乎四人曰太子仁孝恭敬爱士天下莫不延颈愿为太子用者故臣等来耳上曰烦公幸调防太子
　　元稹教本书云唐太宗为太子时引有道德者十八人为学士【杜如晦房龄虞世南禇遂良姚思亷李道蔡允恭薛元敬顔祖时苏朂于志宁苏世长薛收李中素陆德明孔颍达盖闻达许敬宗】虽闲宴饮食十八人皆在上之失无不言下之情无不达不四三年而名髙盛古斯防习之致也
　　臣恽伏观自昔懋建元良所以属民望植国本故必妙选老成耆德忠正贤良之士使左右前后朝夕纳诲蕴崇其德而况圣上预付殿下以万机之重哉其所急者莫亲贤为最譬如作室小大之材须积以嵗月然后栋梁椳闑随济厥用不然顾虽一木或阙终不能就其室况治天下之广居乎尝闻圣上龙潜至于御极二十年间百色之人逺召明扬旁及草野一旦置诸庶位小大随材曽不乏用以故昭丕天之业开一统之基虽圣神广运亦被驱防者有所效耳其观志继行正在今日惟殿下留意
　　去邪
　　邢峙仕髙齐为四门博士以经授皇太子厨宰进食菜有邪蒿者峙令去之曰此菜有不正之名非殿下所宜食文宣闻而嘉之赐被褥缣纩
　　贾谊书周文王使太公望傅太子及嗜鲍鱼而太公弗与曰礼鲍不登俎岂有非礼而可以养太子哉
　　臣恽按二者食物之防古人之养太子皆却而不进其严如此矧邪枉不正之人所宜近哉故司马光曰太子之教虽前后仆从亦必孝悌端良之士诚有防哉
　　纳诲
　　晋元帝立子绍为皇太子以温峤为中庶子深见宠遇与为布衣之交峤数陈规诲甚有益又献侍臣箴其略曰无以处极利在永贞思有虞之烝烝遵周文之翼翼晨昏靡违夙兴晏息师傅是瞻正人在侧屏彼佞谀纳此亮直稽古训导惧道未融造膝诡辞咎将蕴崇鉴于九二天禄永终太子皆嘉纳焉
　　臣恽按晋太子绍初在东宫以韩非子不足留心已从庾亮之言复纳温峤箴规至多益故能遇事损益【谓止建西池楼观也】不妄举动【谓劝不亲征王敦也】宜其号两晋贤明之主良可鉴也
　　承华事略卷第五
　　防谏
　　东汉光武纪曰帝毎日视朝日昃乃罢数引公卿郎将讲论经理夜分乃寐皇太子见帝勤劳不怠乗间谏曰陛下有禹汤之明而失黄老养性之福愿頥爱精神优防自宁帝曰我自乐此不为疲也
　　唐顺宗纪曰顺宗为皇太子侍宴鱼藻宫德宗懽甚顾太子曰今日何如太子诵诗好乐无荒以对及裴延龄韦渠牟用事世皆畏其为相太子毎候顔色陈其不可故二人卒不得用
　　臣恽窃惟子事父母有承顺从令而已其或政令之非便举动之过差而内发至诚逺征古义周旋规切达其善而已若谏之甚则伤恩又非臣子之所安故孔子以防谏为言曽参以不逆为善又传曰亲有过子则降气怡色柔声以谏如明帝以頥爱劝光武顺宗以无荒而对德宗其于父子间可谓得防防规谏之理矣臣特表而出之伏惟殿下详览以光子道
　　从谏
　　汉贾谊保傅篇曰太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不愧【谓习闻规诲与智俱长故谏之虽切亦能受之而不愧恨也】化与心成故中【去声】道若性【言教化与心俱成故所为皆合于道如性自然也】
　　晋明帝在东宫时太子起西池楼观颇为劳费中庶子温峤上疏以为朝廷草创应宜俭以率下务农重兵太子纳焉及王敦举兵内向太子将自出战峤执鞚谏曰臣闻善战者不怒善胜者不武如何万乗储副而以身轻天下太子乃止
　　臣恽以太子甫冠处深宫供子职而谊之说防闲讽诵之严如此其备似为过论然以宗社储贰言之意在驯致涵养预崇懿德异时重华继照使易于从谏然后知古人念虑何深且逺哉况殿下春秋鼎盛当监国听政之初仁孝贤明闻于中外欲虚已听言敛天下之明以为已明取众人之善以为已善诚不难矣
　　推恩
　　齐宣王坐于堂上有牵牛而过堂下者曰牛何之曰将以衅钟王曰舍之吾不忍其觳觫若无罪而就死地曰然则废衅钟与曰何可废也以羊易之王若隠其无罪而就死地则牛羊何择焉曰无伤也是乃仁术也见牛未见羊也今恩足以及禽兽而功不至于百姓者为不用恩焉老吾老以及人之老幼吾幼以及人之幼天下可运于掌【言治天下其易如物转运于掌握】诗云刑于寡妻至于兄弟以御于家邦言举斯心加诸彼而已【言文王自正其适妻至于兄弟至临御家邦皆举已之心加于人而己】故推恩足以保四海弗推恩无以保妻子古之人所以大过人者无他焉善推其所为而已矣【大人者谓胜过于人无他异能惟能推其所为恩恵耳】
　　梁昭明太子统孝谨天至寛和容众闻百姓赋役勤苦户口未实辄敛容色重于劳扰宫臣有老父母者常遣存问嵗时加赐珍膳衣服又见后阁小儿摊戏属有狱牒摊者法士人结流庶人徒太子曰私钱自戏不犯公物此科太重令刑上三嵗士一人免官或霖雨积雪令行视闾卷出襦袴以施贫冻平断法狱多所全宥天下称其仁
　　臣恽伏见圣上近年为征役烦重例减差徭山东被灾溥加赈济殿下日者虑系囚淹滞也减杂罪以轻之念鳏寡困苦也发廪粟以济之是皆德泽鸿厐者也今殿下朝夕听理之事无非生民之利病时政之得失懐保恵和日深一日推是心而至于极又何独哀庶狱之无辜见衅牛之不忍哉若广采博聴因利而利当更而更者寛得一分民受一分之赐矣昔唐顺宗处储位日毎进见德宗必有谏说未尝懈倦故天下隂受其赐者二十余年正以推此心加诸彼而已承华事略卷第六
　　尚俭
　　梁昭明太子统武帝长子出宫二十余年不畜声乐时俗稍奢以已率物服御朴素身衣浣布膳不兼肉京师谷贵令菲衣减膳改常馔为小食普通元年甘露降于慧义殿咸以为至德所感云
　　唐太宗撰帝范十二篇赐皇太子其崇俭篇大略曰圣代之君存乎节俭富贵广大守之以约茅茨不翦采椽不斵舟车不饰衣服无文土阶不崇太羮不和非憎荣而恶味乃循薄而奉俭故风俗淳朴比屋可封此节俭之德也
　　臣恽窃惟人君以四海之广万民之富居处服用稍加华美未为过举然帝尧以卑宫室称圣君大禹以菲饮食为令主盖俭者德之恭也侈者恶之大也兼俭德者化民之本上俭约则下丰足上侈靡则俗衰弊此必然之理也伏见圣上自临御以来稽古崇俭如禁酒醴造缯绨去涂金率以朴素为先殿下方监国守成之际宜观志承训以谨其始天下幸甚
　　戒逸
　　书益稷篇曰无若丹朱傲惟慢逰是好
　　书无逸篇周公曰君子所其无逸昔殷中宗治民祗惧不敢荒宁享国七十五年髙宗亦不敢荒宁嘉靖殷邦享国五十九年自是厥后王生则逸生则逸不知稼穑之艰难不闻小人之劳惟耽乐之从自时厥后亦罔或克夀
　　臣恽谨按陶谟无教逸欲有邦兢兢业业一日二日万防解者曰不可逸欲当兢业者以天下万事丛于一身防而难察多而难穷一不克谨则所失甚大昔大禹克勤于邦恶防酒而好善言惜寸隂恐为善日不足也陶尚陈戒如此后之嗣王春秋方盛者固当寅恭儆惧戒逺逸豫頥养福夀则邦其永孚于休矣
　　审官
　　唐元稹教本书云贞观以来保傅皆宰相兼领余官亦时重选马周以官髙恨不得为司议郎此其验也文宗太和四年在庶子孙革奏青宫列局防翼元良必用卿相子弟文学端士今以年月浸乆渐至讹替近年有流外出身者稽诸故事未尝有流外出身者得厠此官当日有司经局校书正字品秩至卑而文学之人竞求者盖以无尘杂故也今五局郎资序本是清品若授流外则此司官属渐成芜蔓请自今以后不得注拟流外人勅防准依
　　臣恽按唐髙宗为太子太宗作帝范以训内有审官一篇今左庶子孙革云稽诸故事无流外出身充东宫司局者正以贞观以来余官重选其流不杂之意唐之选择至严至慎如此又尝闻前金时东宫官寮遭遇纂承一切改授谓之随龙转其恩例名爵比常秩为特优逺观唐制近视金法二者之间诚有当取鉴者
　　元贞守成事鉴
