<!-- { "loadSidebar": true } -->







　　梁谿集巻七十八
　　钦定四库全书
　　梁谿集巻七十九　　　　　宋　李纲　撰表劄奏议四十一
　　谢复观文殿大学士表
　　谢再任宫祠表　　　亲笔诏书
　　谢亲笔表　　　　　谢亲笔劄子
　　辞免江西安抚制置大使兼知洪州奏状辞免第二奏状
　　谢复观文殿大学士表
　　臣某言伏奉告命复臣观文殿大学士依前左银青光禄大夫提举西京嵩山崇福宫臣已望阙谢恩祗受者禋祀合宫精意格于上下锡福寰海湛恩浃于臣民致兹罪戾之余亦预甄收之列以荣为惧既感且慙中谢伏念臣造道弗优赋材甚陋值国家之艰棘躐英俊以驱驰当圣主龙飞之初误蒙首举任大臣栋隆之责其敢雷同惟信古太过而欲为曲突徙薪之谋故与物多牾而每致防胡防尾之患奉身以退何补朝廷任运而行有同醉梦念一违于轩陛忽九换于星霜适魑魅喜过之乡自贻伊戚免蛟鳄垂涎之口难报此恩恍然若脱兔之投林老矣嗟病牛之卧垅窃真祠之厚禄已负素餐极秘殿之华资更慙非据叨膺宠渥罙积凌兢此葢伏遇皇帝陛下体道之公以慈为寳陟降无私于好恶体貌不替于初终厘事告成欲均敷于有众皇恩广被遂滥及于陈人臣敢不益坚葵藿之心期保桑榆之节望鸳鹭之清切莫陪北阙之班奉香火之精懃愿祝南山之寿臣无任
　　谢再任宫祠表
　　臣某言伏奉勅命令臣候提举西京嵩山崇福宫今任满日特令再任臣已望阙谢恩祗受者先期而有请方惧谴诃拜天命之来临曲垂矜允冗食坐靡于公廪素餐愧益于私心中谢伏念臣壮年妄意于功名叨膺识擢晚景备尝于艰险惟欲退藏流寓海邦未遂挂冠之志仰资禄养乆陪奉祀之官更沐隆恩许令继任自顾不材之木宜在无何之乡终日安闲既无忧责阖门温饱皆荷仁慈此葢伏遇皇帝陛下以道观能法天覆物知樗栎不劳于斵削蜩鸴亦遂于逍遥致此孱庸获霑恩渥臣敢不勉坚素守期保嵗寒缉旧学于简编益求此道励精诚于香火少答鸿私
　　亲笔诏书
　　朕昨总戎车前临敌垒洎潜师之引遁劳戍役以言旋惕若眇躬惧兹多难聿求善后之计敢蹈防前之非博访旧臣屡形深诏卿首陈三策适投却敌之机继上六条大阐兴邦之略意拳拳而曲折言凛凛而高明有发予如对卿言此乃卿精忠许国诚节表时虽在燕闲之中不忘开济之事肆披夙蕴因致良规省阅再三嘉叹不已至若议和避地之失练兵积粟之方将议改图共期底绩临朝愿治顾策虑之是资当馈思贤念话言之可想宜从疾置时告嘉猷终借经纶之才助成戡定之烈故兹亲笔以示至怀赐李纲
　　谢亲笔表
　　臣某言今月十七日承御前金字牌降到亲笔诏书一道臣已望阙谢恩祗受讫者芜辞冐贡方虞萧斧之诛宸翰载颁乃膺华衮之宠灿烂奎壁之画昭囘云汉之章蔀屋生辉臣邻改观中谢窃以人臣之言不激切不足以动人主之听而激切则有逆鳞之愆人主之听不广大不足以尽人臣之言而广大则有盈庭之咎辞顺理直而匪讦者言之善博询精攷而不惑者听之公自古所难于今乃见皇帝陛下悼戎垒之弗靖慨国步之多艰欲成捍御强敌之图故有谘诹旧臣之令而臣夙叨殊奬尝忝近司清问下询虽颇殚于千虑空言上达曽何补于万分误蒙睿慈亲洒宸笔褒以精忠之目许之时告以言鳯翥鸾翔笔势妙追于古迹风飞雷厉训辞感动于人心顾臣何人当此异数邓禹披光武之亲诏李靖奉太宗之手书如臣所蒙视古无愧刻之琬琰着圣君与善之诚传之云来见愚臣许国之志此葢伏遇皇帝陛下成能天纵盛徳日跻招来俊杰之谋恊济兴王之运礼从防始滥居辛毅之先仁不遐遗曲敦簪履之旧致兹荣耀骤及凡庸臣敢不仰体眷怀益坚素守衰慙定逺难致玉关之功老比营平愿上金城之略报恩有路矢死为期
　　谢亲笔劄子
　　臣某今月十七日承御前金字牌降到亲笔诏书一道臣已望阙谢恩祗受讫跪读圣训仰戴天恩涕泗横流精爽飞越窃念臣赋性朴鄙初无寸长误被特达之知首膺考慎之选待遇之礼超轶等伦犬马防诚敢忘自効而臣许国之忠虽切防患之术实疎拙于谋身与物多牾乞骸罢政诬谤并兴流言飞文污浼天听负忧抱衅不敢自明陛下察其心于羣口铄金之际薄其罪于众人欲杀之时始终保全使得视听食息以至今日肉骨之恩尽出鸿造永惟天地父母之徳非臣殒首捐躯所能报称昨自去冬狂敌犯顺戎辂亲征海防之情同深愤激而臣不量浅短輙以己见陈防捍敌马便宜利害以闻伏蒙诏书特加奬谕迨至今春敌骑既遁又奉诏防令臣条具攻战守备措置绥怀所以为善后之策者来上臣感荷大恩殚竭愚虑敢以区区管见冐凟天聪议论迂疎文辞拙直大惧不足以禆庙筭之万一今者乃蒙圣慈亲洒宸翰曲赐褒称既目之以精忠又许之以时告不遗簪履之意溢于训辞顾臣何人可以当此铭镂肌骨矢死不忘昔唐权徳舆尝读太宗赐李靖手诏至流涕曰君臣之际乃尔耶如臣所蒙于靖何愧顾臣苶然衰病未知图报之所惟当什袭秘藏刻之金石传示云来使天下后世知圣君不忘旧臣乐取诸人以为善者如此非独臣之幸也实天下之幸也臣已奉表称谢外谨斋沐亲书劄子冐尘聴覧臣不胜感恩惶惧战越之至
　　辞免江西安抚制置大使兼知洪州奏状
　　右臣今月二十六日准御前金字牌降到尚书省劄子十月十六日三省同奉圣防除臣江南西路安抚制置大使兼知洪州不许辞免不候受告限三日前去之任臣上荷圣慈不以罪戾终弃特加拭录用仰戴天恩但深感涕伏念臣迂陋无取误被圣知终始保全以今日更蒙起废付以方面之重在臣愚分义当黾勉遵依严限即日就道以副睿奬少图尺寸之报重念臣自经忧患以来衰病交攻志虑凋落自荆湖得腰足之疾艰于步履杜门不出三年于兹众所共知近年复感寒热瞀并作使当一路兵民之寄必致误事上累圣主知人之明虽死不足以塞责敢望圣慈洞照防恳追寝成命使臣得安闲散寻访医药庶几疾疢可安异日蒙被驱策誓极糜捐以图报効干冐天聪臣无任惶惧战越之至
　　辞免第二奏状
　　右臣今月十九日准御前金字牌降到尚书省劄子以臣具奏辞免江南西路安抚制置大使兼知洪州恩命十一月初十日三省同奉圣防不允令学士院降诏不得再有陈请疾速前去赴任臣感戴天恩涕泗横集伏念臣自国家多故以来误蒙驱策未尝辞难然臣学识迂疎赋分浅薄触事龃龉自招悔尤一昨被命宣抚荆广时以巨寇扰攘不敢力请扶疾就道既至本路招捕盗贼循拊流移整缉军马经理财用策驽砺钝庶以少副委任之意惟知竭力以向前不虑烦言之在后凡造不根之谤率皆可骇之辞自非上赖睿明洞照诬枉姑使罢免以归则臣虽欲自便于江海寂寞之濵不可得也今者蒙恩起废付以江西一路兵民之重边徼宁谧无警急之虞而宸鍳临有近降亲笔褒谕之诏在臣愚分岂不愿行以图报万一实以疾病交攻精力顿衰忧患熏心动多遗忘深恐临事乖错复致人言有辜圣主终始保全之徳所以夙夜忧惧而不敢承臣闻行百里者半于九十此言晩节末路之难也重念臣以蒲栁早凋之质迫桑榆将暮之年弱植易摇惊魂未定幸安闲散庶或保全岂可复冒宠荣重为小人者之所指议哉不避再三之凟敢沥血诚控告君父伏念圣慈深察危恳曲赐矜从追寝成命许臣依旧外任宫祠使得养疴蔵拙待尽山林则臣仰戴大恩死当结草干冒天威无任惶惧待罪之至









　　梁谿集巻七十九
　　钦定四库全书
　　梁谿集巻八十　　　　　　宋　李纲　撰表劄奏议四十二
　　亲笔诏谕　　　　　辞免第三奏状
　　辞免劄子　　　　　谢亲笔诏谕表
　　缴进十议劄子
　　受告命乞赴行在奏事奏状
　　乞降防閤门到日先次引见上殿奏状
　　到国门奏状　　　　再乞上殿劄子
　　谢遣中使赐银合茶药表
　　亲笔诏谕
　　朕以大江之西俗轻而悍弄兵之寇无嵗无之师旅荐兴民益凋瘵肆图旧弼往镇临之卿威名徳望耸动一时风采想闻人自慴服起于闲馆作我价藩匪惟指顾之间一变潢池之习先声所暨谅折遐冲朕之用卿审矣卿冝以安社稷为已任勿间中外勉为朕行不必数有请也故兹亲笔诏谕卿其悉之
　　辞免第三奏状
　　右臣近准尚书省劄子备奉圣防以臣辞免新除江南西路安抚制置大使兼知洪州不允所乞臣已再具奏辞免未奉囘降指挥今月二十二日承御前金字牌降到亲笔诏谕勉臣使行不必数有所请臣不胜感恩荷徳惶惧激切之至伏念臣学术空疎才能迂拙尝误蒙于器使初不阅于嵗时建炎承乏宰司者仅七旬绍兴将命荆广者才数月迄无善状仰报明恩岂徒一誉而一非固巳再奋而再踬自知浅薄姑务退蔵迹异羲之虽防誓墓志同仲子但欲灌园岂谓皇帝陛下曲轸深慈眷怜旧物起自闲废之地付以方面之权亲洒宸章临贲丘壑隆恩厚徳超度等伦质庸材益难报称而臣众毁所集忧患异于他人多病交攻精力愆于往日经霜之叶望风而先零伤弓之禽闻而亟陨畏首尾而身之余者有几惧萋斐而心之虑者益深惟险阻艰难之备尝宜恐惕惊危之独至使膺委任必致颠隮与其异时蒙旷职之诛曷若今日被固辞之责力祈矜允不避再三伏望皇帝陛下洞照忱辞无嫌反汗使安闲散深芘孤踪至于在畎畆而爱君伏嵁巗而忧世此则防臣之素志岂以进退而异心闲寂之中思虑有得自当献进于君父庶几图报于涓埃干冐天威俯伏俟罪
　　辞免劄子
　　臣某伏蒙圣慈付臣以江西一路重寄臣以忧患之余早衰多病再具奏辞免乞寝成命未奉俞允今月二十二日承御前金字牌降到亲笔诏谕赐臣徳意之隆训辞之渥非臣愚陋之所冝蒙臣不胜感激惶惧之至伏念臣乆荷国恩误被驱策备尝艰险屡蹈危机仇怨满前得谤特甚皆縁国事岂有他哉一昨靖康间金人犯阙臣窃谓朝廷军政不修故使彼敢肆陵侮当治兵为自彊之计然后和约可成而主和议者一切茍且目前不为宗社生灵长乆之策谓臣异议遂成怨仇至建炎初遭遇陛下龙飞首蒙擢用寘之宰司是时伪楚张邦昌以太保同安郡王领尚书省臣窃谓邦昌已尝僭窃位号岂可参与朝政使四方解体上疏乞正其罪圣意开纳邦昌谪授散官安置伪命臣寮等第行遣而受伪命者复成怨仇二怨合力致死于臣巧诋厚诬靡所不至加以危踪寡与忌嫉者多徒抱孤忠不能自达今者陛下察臣于积毁颠沛之中起臣于逺屏闲废之地宸章奎画光贲山林圣徳厚矣而臣乆冐风波之险实怀忧畏之心啓处不遑进退维谷借使臣力疾承命黾勉效官遇事蓄缩无以自见岂不仰负陛下委任之意哉所以不避斧钺之诛累奏力辞者非独以犬马之齿已衰负薪之疾方甚之故也伏望圣慈哀怜更加睿察许臣少安闲散保全晚节使仇怨者无以中伤则臣感戴天地父母之恩陨首捐躯何足论报臣已三具奏辞免外谨斋沐亲书劄子干冐天聪伏俟严谴
　　谢亲笔诏谕表
