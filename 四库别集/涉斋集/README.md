<!-- { "loadSidebar": true } -->
　　钦定四库全书
　　涉斋集卷四　　　　　　　宋　许纶　撰七言古诗
　　次韵转庵读中兴碑
　　千秋金镜唐元龟苞桑镜见龟灼知女主为祸已云惨天寳之乱尤危疑九龄早悟绸缪诗其奈哥奴基棼丝外人何得与家事旋闻潜纳河洲雎席夸禄儿李裴和助桀为虐防乗危趣之使乱果为谁张廵庙哭祗涕垂髙将军固非逺虑掉头肯和金刀篪四镇休罪髙仙芝张垍早措平章辞望贤宫中例忍饥金刀胡饼方効竒事有至难已言之贼心包藏久窃窥春秋知我盍罪我监国引嫌孰维持顔笔劲节霜筠似元文秋月华星如
　　次韵袁尚书同年巫山之什
　　我本山泽之臞姿岀处相较黠与痴生当浙东岩壑地闲觉壶中光景迟井蛙敢从海若语鴈荡断谓天下竒一从天柱想突兀便觉屛嶂排参差盍归乎来归未得今吾非故吾何之南官祝融常在望北征太行长相随防欲拓开令混一虽媿力乏犹忘疲故人将指镇巴蜀大江扬舲张虹旗经行先须实古锦及境方要褰赤帷阳侯似知公得句吴榜自舞山折枝有客忽传巫山髙长安不复纸价低阳台从昔夸词赋大夫无乃姑戏嬉山川合因云祀神明何得防渎为牵牛织女夸自古小姑彭郎讹一时三复新诗有如此尽洗遗恨从今兹蜀道虽云在天上政誉已逐诗声驰世情向背南北阮人物好丑东西施愿君沧溟恢宇量听彼缾罂居井湄已为下戸蠲逋赋更要全蜀俱信眉长安父老久延颈关外饟餽寛张颐寂寞恐有尚白留落得无素染缁规橅久矣欣济济民俗定尔臻嘻嘻公归得政公何疑勿为风月镌峨嵋归来要续峿溪颂已赋中和宣布诗听刘念九丈二姬歌所和醉时歌明日亦次韵送似时已三鼔
　　边头幕府文书省功名之心灰似冷老去英雄髀生肉功名之心死未足中原有土尚沦金中原有民惟戴宋天开地辟防有日竹头木屑宁无用男儿信命人见嗤命轻于山重于丝未肯身同草木腐径欲名与天壤期行藏我何有交友勿复疑躬行即吾道归求有余师和气冲融自斟酌荣枯不逐花开落物理天时信有终云虽岀岫终归壑未须髙卧百尺楼未须束春秋阁夫子适去还适来无波古井生青苔我独不归何为哉渇心已觉飞黄埃长鲸未骑且扪虱不妨随意芬浮杯
　　田家秋日词
　　晚禾未割云様黄荞麦花开雪能白田家秋日胜春时原隰髙低分景色寒栗挂篱实累累角田已收枯豆萁芋魁切玉和作糜香过隣墙滑流匙牧童牧童罢吹笛领牛下山急归吃菜本未移麦未种尔与耕牛闲未得
　　晚田黄雀词
　　黄雀不知来处所或云海化或蛰土秋至晚田拾禾黍投身不知入罔罟十中八九不计数黄雀之死孰怜汝汝不如搏谷并布谷又不能快活催麦熟农夫辛苦耕无功食其禄无功尚可那无厌腹饱果然犹不足呜呼一年三百六十日常时安在今时出安得山间野谷生石田与汝饱死终天年黄色雀还可怜
　　次韵陈伯寿食黄雀有感
　　嗟哉黄雀力命微譬彼食言安能肥乃欲身与天壤期沕穆造化闚缄机以时啓蛰安居卑蛰久啓晚见者稀不耕而食乘三时晚禾欲熟堆农扉就田恣啄充久饥来时千百漫天飞惟欲蔽翳朝阳晞似霏微疑复非此时得计压稻枝腹饱果然不思归【案下一首次韵酬转庵此下尚有肌字一韵此脱去】岂知时与命相违投身入网分所宜鸡肋犹怯尊拳挥汝軰么麽将安之螟螣害稼古实讥嗟哉黄雀全无知大似爝火凌朝晖炙之醢之争称竒谁念物命聊依依黄雀何责复何悲夷齐饿采西山薇不尔吸风何活为顔子箪食其庶防祗令瓢饮将谁欺霜露舒惨相恩威螳蝉小大遂黠痴人为物灵贤则希比物丑类姑释疑螽斯岂得比后妃钧之三成君父师法当授命宁避危有益于国身何亏我欲与雀排重围
　　次韵酬转庵
　　南浦太丘潜少微非隐非吏嘉遁肥转庵相与菊花期黄雀乃得诗发机诗则髙矣物甚卑物惟所遇知音稀黄雀幸甚逢斯时菊因东篱桃左扉唫成虽佳不疗饥黄雀头颅万里飞两语如露蒙晨晞后人往往悟昨非转庵识破花拈枝勘遍诸方漳南归爱诗爱字沦肤肌知我愈觉成相违同病亦谓投闲宜老婆心切一手挥长篇险韵铸岀之涉斋自讼识评【去声】讥不待见闻方觉知覆盆一旦遭赫晖平生此叚诚大竒愿言稽首长归依为能忍辱偏慈悲东山久别思蔷薇生处放熟非过为岂须圉圉才见防宁受校人当面欺诗坛受降曽怖威牀头置易甘成痴虽匪顔徒窃愿希今见菊花更不疑牵聫黄雀为匹妃【作配字】南浦柏梁一字师转庵拨动关棙危琴鼔不鼔无成亏前言戏解小郎围
　　徳久送沙噀信笔为谢
　　海物惟错羣分命并海馋涎为物病采拾烹煮如撷蔬岂念含灵钧物性就中水母为最蠢以虾作眼资汲引虾入罔罟自不知水母浮悠亦良窘其间墨鱼工吐墨以墨自蔽潮水黒潮来舟人如拾块贩者填街卖乌贼沙噀噀沙巧藏身伸缩自如故纳新穴居浮沫儿童识探取絫絫如有神钧之并海无所闻吾乡专美独擅羣外脆中膏美无度调之滑甘至芳辛年来都下为鱻囿独此相忘最云久转庵何自得此竒惠我百軰急呼酒人生有欲被舌瞒齿亦有好难具论忻兹脆美一饷许懴悔未已滋念根拟问转庵所从得访寻不惜百金直岂非近悟圣化诗望兹尤物令人识绿衣在旁忽冁然蝤蛑取笑却可怜
　　再用韵谢德久见和
　　人为物灵钧受命物本于人无诟病圣逺庖厨存此心诗咏虫鱼明物性沙噀入咏诚蠢蠢因之演雅聊援引此軰已分泥涂辱吾侪忍加汤火窘乌郎自乌墨鱼墨如虱处髪不知黒锁管寄车墨者流书契岂皆能作贼牡蛎分房巧芘身雉蛤移种陈接新君孕玉自撑拄蠙氏采月为精神西施有舌话前闻老婆之牙岂同羣螯属黄中膏具美螺族青岀味作辛蚬蛏蚶蛤殻为囿相濡以沫期耐久自为锅釡使受烹宁落提擕死于酒子产校人从肆瞒流水长者功难论寄声海上钓鼇客鼇动恐伤大地根满船月明何所得意不在鱼钩自直潮来忽见驾山来个解吞舟人不识有客闻之为骇然人鱼更擅将谁怜
　　次韵监簿弟惠乌髭药有诗
　　漆城容可为防室髪白何由黒于漆但闻拔白成斑句安得反老还童术嗟予同气仍同心怜我年侵雪更侵尔年少我尚余纪我髪纵秃当投簮顶如赤壶已无二君有良方诚已试正使缁鬓犹能华未免种须逢见戏我髪非病心合医心白髪白无已时欲将心来烦汝黒且图百问百不知
　　再次韵酬答
　　弟官辟廱隣藏室肤如凝脂眼如漆人言自是仙中人何乃反求还白术少年苦学知苦心心为髪根宜早侵黒间见白犹堪镊白旣还短难胜簮我老闭门师不二病足挛拳百药试草尚白从客嘲摅尾奋鳞任賔戏我闻医国为上医子方诚良盍济时百二之名殽函固谁与问津君当知
　　杨似勲许恵丹砂
　　双矑炯炯朱成碧两鬓星星尚白丹砂入地长黄芽苍顔幻得婴儿色了知色相无定形造化于人亦儿剧蓬莱三山何渺茫内景黄庭犹凖的怀璧其罪彼何辜资盗以粮渠自贼西州九转得竒功媿我闻名未曽识小人有母垂八十步履轻便自畴昔今年一病起衰容分明只得丹砂力九顿首拜三叹息什袭藏之愿无斁日引月长余防何神夺鬼偷疑暗掷间者从公有天相啓閟抽关话竒特便祈公赐公许之归语老亲感填臆膝行欲请还踧踖盛事不应相趣迫三沐三熏课长句句岂能神公自德
　　杨丈既惠丹砂数种再用韵敬醻
　　鹊鹊飞来动林碧喜声楂楂鵶鵛白宗伯怜予反哺情遣赠金丹光五色先生上医已医国敌国长城贤季剧胷次经纶有凖绳壶中消息有端的地行在在即神仙世上营营自蟊贼一编黄石岂容窥九籥丹经应黙识未许骑鲸游汗漫已约据龟论夙昔嗟予闻道了无功粗识事亲惟竭力苦乏大药从人覔数溷宁能无厌斁先生乐施微少靳变化丹砂犹米掷得陇望蜀安敢料和章更枉珪璋特名臣奏议得精本并与寒窗资省臆有亲可娱书可读归养可期非怵迫媿无好语醻少分昨夜春官长隂德
　　以端研送郑景元同年
　　贵公寳研如寳璧书生摩墨但摩石有文无研正不妨有研无文亦堪惜渐老祗愁才力尽片歙拳端宁不靳吾家面様什袭珍色如马肝肤理润昔言眼为石之病此论不公吾有证星辰在天珠在渊此石睛光鸜鹆莹文字之祥吾敢颛郑侯一见心拳拳百年石交吾与汝更有甚者吾当捐儿曹旁观俱唧唧儿曹莫痴翁岂失郑侯自有无价珍持献于人吾惴栗愿侯珍研如所有少时光芒须逼斗防看落笔中书堂却试玉堂挥翰手又次韵转庵用食黄雀韵賛叹邓长孺曩得予端研邓为转庵甥方在疚
　　论研当考石精防观人岂计体瘠肥歙溪入浙无淹期刷丝罗纹如岀机比并端坑终品卑就中古端见尤稀难得已叹承平时长绳束腰下岩扉宿粮腰畔不捄饥凿深泉眼迸若飞浸淫竟日无光晞轻生重石不悟非石工传业犹孙枝我售古璞千金归璞虽云石玉为肌信手得墨无拒违事忙行草取次宜才衰笔老无发挥顷见邓友辍赠之质粹材美不可讥契家有子吾所知文章光熖期腾晖不妨怪怪仍竒竒酷似牢之惟舅依嗟嗟尚怵霜露悲循陔自苦躬采薇读礼以外将胡为力学报亲其殆防【案食黄雀韵此下尚有欺字威字二韵今脱去】学非有厌书非痴有志于上皆可希彤庭对防决大疑制草说命周南妃玉堂从容有余师古来孽子操心危勉旃无令一篑亏万钉要看黄金围
　　驯熊叹
　　兽名曰熊本逸才啬夫教之驯若孩开槛当街作险戏寻橦旋筵能千囬负戴蹲跠时防睒忽然逸岀渠亦敢啬夫当之作人立嗟尔勇气终坎防问云初教本无法祗是豚蹄趂饥乏说似连营饱食人努力边头厉戈甲
　　射鹰行
　　圣作桑弧男子志矢人伤人岂吾事五陵少年狭斜游柘弹金丸矜垩鼻一朝折节臂良弓腰身不动马如风背弯团月无留意秃鸧老鹰应坠书生忍饥犹努力夜夜孤灯腕寒石等闲拓手石五余真是无心事书策诗书岂不关时须寄语悠悠年少儿一鹰一寻常事正要尺棰鞭羌夷
　　悯牛行
　　牢牛得肉那忍吃匪论阳报谈隂德忆牛初生成犊时随母耕田眼先识茧栗渐长初胜犂脱轭项间染能赤一行错误随后鞭习得犂行如界直耕来耕去禾稻成得闲放食行田塍稻秫掠嘴不敢食自齧枯草甘如饧马终蒙帷犬蒙盖牛岂无功遭横害
　　舁石行
　　沙河塘路飞晴泥夹道睨立如鳬鹥千夫舁石自何所相以柝节当鼓鼙一夫流喝相和答声与步应如采齐观者局蹐汗通下彼独闲暇轻如携此石非是装玉砌此石非是筑金堤不为文陛仪禁卫定作□础承榱题俨然一柱方峙立何者偃植为拱枅呜呼自昔良工心独苦大材小用俱难取
　　素丝行
　　氷盆缲丝千尺长雪花玉色无晶光机声札札逐羲御百襄一一输文章素姿已是随时贬妖茜娇蓝还防染东邻巧妇鬬痴妍对刺文禽相掩冉衣裳颠倒那得知但见新行胜旧时倡优却得被后饰汉庭只集书囊帷君不见古来志士多惨戚古貌古心少顔色
　　观奕篇
　　秉烛随者明奕棋观者精观者未必髙于奕只是不与黒白同死生天上神仙何所争亦复于此未忘情樵夫柯烂忽猛省却与棋仙作机警千古未尽一局闲岩草岩花自凄冷呜呼圣主不弃刍荛言奕棋复岀亦必资傍观
　　古栢行
