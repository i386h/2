<!-- { "loadSidebar": true } -->
    制曰：《传》曰：“子之能仕，父教之忠。”亲之成其子也。《记》曰：“士庶人有善，本诸父母。”子之成其亲也。赠具官某，乃具官某之父，行无考，言有表坊。以孝友淑其躬，居家无子弟之过；以忠义勉其子，过庭多长者之言。克生直臣，事我皇祖。干严谴而不悔，固云无忝所生；逊盛名而弗居，亦曰皆本诸父。是用赠具阶官。於戏！没祀以仁者之粟，奚五鼎之足云；求忠于孝子之门，庶百世以不朽。 

    △前母陆氏加赠宜人 
    制曰：忠臣不赖宠而事君，孝子不怙爱而慕亲。故礼有旧君之服，而传垂如母之文。国家异数霈恩，推及前母。教孝劝忠，率用斯道。赠安人某氏，乃具官某之前母，行应箴图，动循珩佩。新昏燕尔，中道弃捐。哀哉若人！命之不淑，乃无子而有子，得因亲以及亲。比及一年，遂膺再命。兹加赠为宜人。於戏！以尔子之于尔，毛里漠然，杯卷何慕？顾此衤编之锡，曾不间于乌鸟之怀；是知簪履之遗，益无解于龙胡之痛。用章诱劝，非我恩私。灵其有知，尚克享此。 

    △母安氏加赠宜人 
    制曰：为人母者，或贤而不著于纶绋，或贵而不昭于管彤。其能兼而有之，几何人哉？赠安人某氏，乃具官某之母，蔚为女士，实惟母师。机丝间读诵之声，匕箸著平反之教。迨抗章之怒未测，而偕隐之愿不违。欢然举觞，喜常在于目下；慨焉太息，想齐名于古人。宜尔娠贤，作吾遗直。兹加赠为宜人。《泷冈》之表，未艾于今；介山之封，有光谁昔。 

    （尚宝司少卿王之き授奉直大夫） 
    制曰：朕嗣服以来，念我先帝往居储副，备历忧危。惟昔年调护之人，多今日登庸之士。龙胡莫逮，鸿羽日新。顾彼周行，为之忾叹。具官王之き，风期魁，志节激昂，历邑宰而称能，在刑曹而有执。乃东朝О之日，正九庙震惊之秋。尔犹能穷究要辞，抗言奸状。我皇祖是以有慈宁之召，而举朝得以释宗社之忧。惟尔孤忠，著于易世还追夺之恩命，宠以训辞；起沦弃之余生，置之禁近。盖只身严谴，固圣朝养士之深仁；而一旦召还，亦皇祖安储之本意。致其忠爱，尔方感痛于山陵；思其著存，余尤眷顾夫簪履。乃以覃恩授具阶。於戏！惟靖共尔位，可以继前修；惟夙夜在公，可以终后誉。尚终念生全之德，其无忘死谏之时。钦哉！ 

    △妻孔氏加封宜人 
    制曰：朕观古忠臣志士，身名坎，而妻子流离，未尝不恻然伤之。今吾追念先朝，召还遗直，而分荣及其室家。国家宽大之恩，顾不著与？具官某继妻封安人某氏，女图毋越，妇道可宗。相夫子以能官，奉先姑于笃老。迨抗章严谴之日，正阖门皇恐之时。环堵篝灯，晤对有同于宾友；田园饣盍饷，没身何羡于荣华。是以雷风之震惊，不废瑟琴之静好。国论既定，阃范滋章。兹加封为宜人。尔其言念国恩，黾勉内治。砥节必期于衰白，立名相劝于汗青。服我训辞，永绥福履。 

    △父登洲累赠承德郎刑部浙江清吏司主事加赠奉直大夫尚宝司少卿 
    制曰：国家激劝臣工，莫先恩命。以追夺为辱，则尤以补给为荣。至于牵复未几，而褒册相逮，度越彝典，佩服异恩，移孝教忠，顾不美与！累赠具官某，乃具官某之父，天性刚方，人伦笃厚。抱遗经以究终始，业不在于虫鱼；负侠骨以游里闾，志安知夫鸿鹄。慨有大节，传之后贤。惟兹法署之危言，实乃家庭之遗教。奋一身以为九庙，子可下报其先人；褫一命以及九京，父亦何憾于没世。迨国论之既定，肆恩命之载颁。试观日月之昭回，言念雷霆之摧击。人心不死，何待三锡以为荣；天道有知，岂曰十年而不复。是用赠具阶官。於戏！是父是子，惟孝惟忠。征于本朝，固当垂之掌故；为观后世，尚亦视彼册书。 

    △母赵氏加赠宜人 
    制曰：古之贤母，劬躬焘后，其后必有砥节立名之人，以显扬其亲。我有贤臣，率由慈训。赠安人某氏，乃其官某之母，言不出阃，德宜尔家。黾勉相夫，有鸡鸣儆戒之义；恩勤鬻子，有蜾蠃负化之仁。既娠贤而有闻，遂收华而长逝。惟尔令子，茂著忠贤。奋为死谏之臣，志义有光于彤管；祀以仁者之粟，顾养何惭于《白华》。兹加赠为宜人。於乎！溯今古之荣名，惟忠孝为不朽。不独著珩璜之教，亦以垂巾帼之规。 

    （尚宝司卿归子顾授奉政大夫） 
    制曰：尚宝之卿，掌司符玺，夹侍殿廷，其班行最为清切，非其人名德老成宜在帝左右，不以处焉。具官某，德器温文，︳谟经远。初在纶省，已谢声华。旋登掖垣，益章体望。盖尔之正直忠厚，本诸先民；而吐刚茹柔，乃其素守。当径窦奔趋之日，遵彼周行；处群言沸羹之时，默为耆柱。绵历滋久，简用惟新。列在清卿，职司尚玺。出入殿陛，还顾琐闱献纳之班；回翔禁严，弥睹夙夜在公之节。甄升惟允，资望聿先。乃以覃恩授具阶。於戏！世变风移，所贵得沉实守正之士；尊贤求旧，庶几倡静共尔位之风。尚为吾之典刑，以勉须夫不次。钦哉！ 

    （原任左春坊左庶子兼翰林院侍读冯有经赠礼部右侍郎） 
    制曰：我先帝储闱日久，育德通儒；践阼未几，追怀旧学。德音不远，山陵告成。顾瞻怀思，潸然出涕。聿举追恩之典，以终凭几之言。咨尔营魂，听余申命。具官冯有经，湛涵经术，蹈履中和。蚤践禁林，拔自圣祖；遂参讲幄，侍我先皇。诵《文王世子》之篇，有裨寝门之孝；非唐、虞三代不道，无忘东序之规。启沃有闻，勤劳茂著。胡收华于朝露？徒赍志于辰犹。昔在先皇，为之三叹；惟余冲子，悼以百身。是用氵存越宫僚，峻副宗伯。漏彼下泉之泽，蔚为儒者之光。於戏！涕泗何从，言念春宫之旧事；话言犹在，追怀青殿之执经。尚与享于在天，诚何憾于入地。灵其不昧，鉴我伤。 

    △谕祭原任左春坊左庶子兼翰林院侍读赠礼部右侍郎冯有经文 
    惟尔蚤践翰苑，氵存陟桂坊，事先帝于春宫，若甘盘之旧学。盖亦冯翼孝德之士，不独章句诵说之儒。回翔有年，奄忽长逝。霜天雪夜，尚想遗忠；鹤禁龙楼，遂成陈迹。悼弓剑之已往，念簪履之如存。眷我先朝，式章异数；贲兹新，祭以共牢。尚其冥灵，歆此嘉飨。 

    △下葬文 
    惟尔望茂宫僚，劳深讲幄。宠数追锡，日月有时。尔尚收敛营魂，追趋弓剑。其从与享，长侍先皇。居此幽宫，庶几不朽。 

    （原任总督陕西三边军务兵部尚书兼都察院右副都御史赠太子少保谥恭襄石茂华追赠资德大夫） 
    制曰：阀阅在朝，永念鼎钟之绩；羽书旁午，式勤鼙鼓之思。无竞惟人，逝者可作。眷言旧烈，敢告治庭。具官石茂华，志虑忠纯，材术肤敏。践更中外，历著风猷。蹴岛寇于维扬，捍强胡于汾石。入登枢贰，筹边屏幛之间；出总元戎。宣威区落之外。上首虏者二十余章，慑羌夷者七十一族。再临秦、陇，俄然星陨于营中；一望节旄，尚尔风惊于塞上。睹兹铃索之警，视彼册府之勋；矧予将帅之臣，亦有箕裘之胤。乃以覃恩，追赠尔资德大夫，锡之诰命。於戏！肆承平之日久，致戎索之渐隳。黑水、白山，尚留残孽；旄头毕口，未断夷氛。起冢象祁连，犹恨匈奴之未灭；将星高太白，谁当长子之帅师？推九原犹视之忠，称一人拊髀之意。惟灵不昧，服我训辞。 

    （原任太常寺卿洪文衡赠通议大夫工部右侍郎） 
    制曰：朕简召遗逸，登用老成。盖将网罗武、宣之人材，修举成、康之政治。虞门载辟，黄发在廷。其不幸而沦亡，余何爱于赠恤。具官洪文衡，学术醇正，风操端庄。当束发以登朝，迨白首而壹节。奉公体国，殆庶几知无不言，言无不为；蹈道洁身，则可谓三揖而进，一辞而退。迨我初服，载陟清卿。虽回翔卿寺之间，实蔚为本朝之望。论不阿世，抗议以存祧庙之规；义深爱君，尽瘁以蒇园陵之礼。方期枋用，胡不遗？抚先朝梓漆之材，慨渐凋于再世；念夙夜寅清之德，恍或在于周行。尔生平怀报国之心，持以入地；余一人懋厚终之典，书而纳棺。是用特赠通议大夫工部右侍郎，锡之诰命。於戏！士有令名，至身没而论定；国之彝典，盖生荣而死哀。惟朕言之有闻，庶逝者其可作。营魂不昧，尚服享哉！ 

    （原任南京吏部稽勋清吏司主事安希范赠光禄寺少卿） 
    制曰：为国以养士为先，养士以厉节为本。昔我神祖，野多遗贤。盖将郁积一时之材，以为子孙百年之用，如凤麟之服猛鸷，若珠玉之茂山川。迨我新朝，畴咨故老。或有沦没，余深叹焉。具官安希范，德行温文，风节凝远。抗章郎署，力陈社稷之言；削籍编氓，固守丘园之贲。穷而谭道，诚毕世以何求？退不忘君，盖没身而后已。方当召用，竟不假年。眷彼遗民，至于今日。风霜阅历，徒知松柏之心；节目乔，莫竟梓材之用。为之一涕，胡不百身？特赠光禄寺少卿，锡之诰命。於戏！考完节于生前，盖棺始定；表令名于身后，简册犹新。尚念我祖百世之仁，庶亦慰尔生平之志。 

    （四川叙州府兴文县知县张振德赠光禄寺卿谥烈愍） 
    制曰：比以疆圉多故，奔溃相仍。余欲死而施生，责以致命；必先悯忠而厉节，教之事君。庸峻恩章，以昭激劝。具官张振德，入孝出弟，经明行修。为吏有儒者之风，居官以保障为事。属逆酋之作难，数郡风靡；遂登陴以授兵，孤城斗绝。力战无援，尽室自焚。哀哉一死之坚贞，烈于猛火；壮矣阖门之妇孺，皆为国殇。惟吾谋军师国邑之臣，率多保身躯妻子之辈。谁无百口，甘视息以偷生；视尔一门，尚汗颜而愧死。是用易名烈愍，峻秩司光。致祭岁时，立睢阳之庙；世官环卫，字羽林之孤。异数以颁，宠锡斯备。於戏！生吾所欲，矧二十余口赴义如归；国犹有人，盖二百余年养士之报。庶几精爽，尚克顾歆。 
