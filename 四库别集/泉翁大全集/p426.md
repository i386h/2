<!-- { "loadSidebar": true } -->
　　性第二章。或问：「自然之义，朱喻老庄亦曰自然，何也？」曰：「石翁先生曰：﹃学以自然为宗。﹄此至言也。今吾师益发明之，尽矣。老庄明自然，何尝望见自然影子？夫耳目口鼻，形色天性也，天性乃自然也。老子乃欲黜聪明，逆天性矣，何得自然？物之不齐，物之情也。庄子乃欲齐物，是强其物之理矣，何得自然？故曰：﹃齐物到头争。﹄」 
　　
　　通二章。或问神之义曰：「天地人物，神之所为乎云云，何谓也？」曰：「人与天地万物皆器也，神则妙万物而无迹。石翁先生曰：﹃神理乃天地万物主本，长在不灭。﹄知此则能握其机矣，勿忘勿助其功乎！」 
　　
　　三章．或问曰：「既曰天君，又曰天窍，又曰天则，何谓也？」曰：「皆天也。自其主宰而言为天君，自其贯通而言为天窍，自其天然不易之矩而言为天则。」 
　　
　　四章．或问曰：「息与天通，与天无极，而存之乎呼吸，何谓也？」曰：「人之气即天地之气，只隔一层皮肤耳，便生尔汝之私，即与天地不相似。试看婴儿在母腹里，一呼一吸，即母之呼吸，何曾有尔汝来？认得此理，须由此而存存，自养成片段，所谓全而归之。故曰：﹃息息存存，道义之门。﹄」 
　　
　　五章．或问曰：「察伦，舜之人伦何哉？察也，察诸心也。何谓也？」曰：「孟子拳拳独以明物察伦称舜，何哉？人只於亲义序别信硬行将去，此外袭而取之也，行仁义之学也。若伦理之察，於心吻合为一，随感而发为亲义序别信，此集义所生也，由仁义行之学也。翁既言之详矣。」 
　　
　　六章．或问曰：「亲义序别信由心生，何谓也？」曰：「此与五章之指同。尧舜之道，孝弟而已。记曰：﹃父子有亲，君臣有义，长幼有序，夫妇有别，朋友有信。﹄」「翁言父子生亲等言，何谓也？」曰：「未遇父子时，何有亲来？及遇父子而亲乃生耳。他仿此。」 
　　
　　七章．或问曰：「学，觉而已。」曰：「即程明道所谓门觉问濂溪所谓明通者也。心要常觉，然须知所觉者何事。只徒常知常觉，便无头脑了。」 
　　
　　八章．或问曰：「聪明圣智达天德，何谓也？」曰：「与上章同。聪明睿知而不达天德者，世儒之徒知也。知天地万物之道，乃实知也，乃真知也。」 
　　
　　九章．或问曰：「中思其神乎！何谓也？」曰：「中思则气清而神明浑一不测，应万变而无穷矣。」曰：「与近之指同乎？」曰：「中思则不驰於前后左右。近思、思无邪、思不不出其位，在其中矣。」 
　　
　　十章．或问曰：「夫学常知，何以为圣也？」曰：「此与良知同而异，须求所知者何事。语默进退有道，知通乎道，乃良知也。」 
　　
　　十一章．或问曰：「易曰：﹃艮其背，不获其身；行其庭，不见其人。﹄翁云：﹃不获其身，必有获也；不见其人，必有见也；言有主也。﹄何也？」曰：「获也、见也、主也，皆指天理也，使人不流於虚无也。人己两忘，内外合一，动静浑而道在我矣。」 
　　
　　十二章．或问曰：「人心常生，何以为天行之健也？」曰：「人心常生生，如天之运行不息，天人之气一也。翁曰：﹃人心常生，天道常运。﹄」 
　　
　　十三章．或问曰：「既曰心无一物则浩然矣，又曰无一物不体则浩然，何也？」曰：「孟氏谓浩然之气塞天地之间，程子曰：﹃天人一也，更不分别，天地之气浩然即人之气浩然也。﹄然天地之气体物不遗，何所不包？夫然后见其浩然也。至虚至实，虚实同体。若释氏之学，非不曰心无一物，而不知无一物不体，何足以为浩然？」 
　　
　　十四章．或问曰：「儒释何以异也？」曰：「观儒者寂感之一与释者体用之二，判然矣。」圣人何以体天地万物而无我？」曰：「与天地万物同，又安得我？」曰：「释者何以外四体六根而自私也？」曰：「物我本无外，外之即私也。」 
　　
　　十五章．或问曰：「虚灵以察道之体，何谓也？」曰：「虚灵未应，其体澄然也。」曰：「应变以几道之用，何谓也？」曰：「应变无穷，万化万变出焉，非用乎？体用一原也。」 
　　
　　十六章．或问曰：「执事敬，何以为至要乎？」曰：「此理彻上彻下也。上则为居处之恭，下则为与人之忠，合上下而一之，非至要乎！」 
　　
　　十七章．或问曰：「仁何以在熟之也？仁如何熟？」曰：「熟之者，熟心也。心熟则仁存，心之外更有何仁可熟？记曰：﹃颜子三月不违仁，只是心生。﹄是也。熟之至浑化，即圣人不息则久也。」 
　　
　　十八章．或问曰：「得其门而入者寡矣，何谓也？勿忘勿助之间，何以为千圣之门也？」曰：「此如为方员者之在规矩也。规不规，矩不矩，何以为方员乎？譬如求仙者只念仙，不从火候彻功夫，可以为仙乎？勿忘勿助之间即火候也。」 
　　
　　十九章．或问曰：「礼二而已矣，何谓也？曲礼、仪礼、周礼并为三礼，先儒传之久矣，翁何取为二礼也？」曰：「翁两举孔子子思之言以明之，尽矣。云三礼者，汉儒之陋地。观周官皆治天下之制，明白如大明官制，何得并列三礼？自汉至今误矣。」 
　　
　　二十章．或问曰：「射礼废天下无成贤，何谓也？」曰：「观师翁释射礼之义，燕礼夹於射之中，容体比於礼，节奏比於乐，礼乐皆得，非成贤乎？世之射无燕礼者，角力耳，何足为贤？」 
　　
　　二十一章．或问曰：「周子曰：﹃礼先而乐后。﹄师翁乃谓乐先而礼后，何谓也？」曰：「皆是也。礼先乐后，言天下之礼乐也，故曰：﹃积德百年而后兴。﹄乐先而礼后，言一身之礼乐也，故曰：﹃礼乐不可斯须去身。』或者舍百年之说取斯须之说，是知其一未知其二。」 
　　
　　二十二章．或问曰：「乐何以由中生也？」曰：「孟子：﹃乐之实，乐斯二者。乐则生矣，生则恶可已也？恶可已，则不知手之舞之、足之蹈之。﹄非由中乎？然必有中和之极，而后可乐之道，难矣哉！」 
　　
　　二十三章．或问曰：「气质何以能变化？」曰：「熟之而已矣。瓜脱蒂、蝉蜕壳，岂容欲速？气一刻不至，不能强化。速化之言，妄言也。观物之变化必至其时，言何容易？」 
　　
　　二十四章．或问曰：「古之学者出乎一，何谓也？」曰：「道本一而已，天本一而已，心本一而已。二之，是二天也，其可乎？而况可以三四乎？」 
　　
　　二十五、二十六章。或问曰：「颜子庶几，何谓也？」曰：「先儒以颜子仲子之学分乾道坤道　是也。要思得之。任闻之师曰：﹃阳明子谓颜子没，圣人之学亡。亦是也。盖四勿功夫，　无颜子至明至健之德，如何做得？言动尚有可据，犹往往不觉失之於几微之际。耳目之视　听，如电光之飘忽，如迅雷之疾，不及掩耳，不知不觉化视听了。故子於四勿总箴，紧要　在如精中军四面却(敝)[敌]二句，精中军正补颜子之至明至健也。乾道者，乾知太始，圣人之学也。若出门使民，有所依据，故为坤道，坤作成物，贤人之学也，故夫子不以四勿告仲弓，而独以告颜子也。有圣人之[学]，有先天之学，颜子是也；有贤人之学，有后天之学，仲弓是也。今以常人用颜子功夫，如说上天，徒说天耳，如何上得天？所以吾於总箴只说精中军乃能却敌。易说颜子有不善未尝不知，知之未尝复行，言何容易？常人缘何做得？虽程伊川作四勿箴亦错了，况又分四者为箴，不成逐件去做否？盖未喻夫子之意。﹄」 
　　
　　二十七章．或问曰：「慈湖以心之精神是谓圣，而翁以为非，如耳目精神也，中正乃道，何也？」曰：中正[则]为聪明之德，徒以精神为圣，陷於告子生之谓[性]，佛蠢动含灵皆有佛性之说。」 
　　
　　二十八章．或问曰：「由中之说何谓也？」曰：「万变万化皆心之妙用，皆从本心天理流出，乃所谓一也。若由外制则二矣，合二而一，存乎人焉耳。」 
　　
　　二十九章．或问曰：「何以谓之大也？」曰：「与天地同体并化，故曰大。见大而后涵养之功有所措。」 
　　
　　三十章．或问曰：「卓尔跃如，何以谓之自然也？」曰：「即石翁所谓形而斯存，夫存者谁使之然？皆於勿忘勿助之间发之，不由想象，莫非自然。」 
　　
　　三十一章．或问曰：「皇王帝霸何以分旦昼夜也？」曰：「此世道升降之运使然也。又以见自霸以降，万古长夜之为可哀也。」 
　　
　　三十二章．或问曰：「遐哉邈矣一章之指何谓也？」曰：「万古一道，千圣一心，感通之妙，志气相动也。如一池水，一动皆动。知此者则知道矣。」 
　　
　　三十三章．或问曰：「曷谓至善？」曰：「此体用之一原，圣功之极至也，翁数十年体认之精蕴也。明道明[德]亲民不分人己，是成德者事，谓至善也，与此[说同，不]可漫浪观之。」 
　　
　　三十四章．或问曰：「师翁中庸测首章之指何谓也？」曰：「此乃子思子明道之书，首章亦尽　之矣。首言天命之谓性，如时文破题相似。道也者二句如承题，下文二节为开讲，结束极有条理，一节一节推去。戒慎恐惧一节说敬以养之功夫，莫见一节复申上文，以慎独尽戒惧之义。有此功夫，则中立而和生，大本达道，圣之极矣，更致将何处去？惟致之家国天下，此即修道之教，至位育亦只全而归之。从古道中庸者未及此也。」 
　　
　　三十五章．或问曰：「广大高明之指何如？」曰：「人之本心自广大高明，惟物欲蔽之，故心体不尽，失了广大高明之体，如明镜相似，掩了一分，失了一分明，二分至十分，则全失明了。翁以日月之明，天地之大，喻圣人能尽心，其至矣。尽者，全体无亏之谓。」任曰：「此心性图书乃我泉师翁数十年体会之精蕴也。首末三十五章，中间言语非一，心性之全体大用备见矣。」问者曰：「吾偶在旁得睹此书及诸君之释，其鬼神使吾，来乎！吾心盖勃勃焉莫遏矣。」又问曰：「一图尽之矣，而钟子之赞至於三十五焉，何谓也？」曰：「心性之蕴广矣，大矣，其无穷矣，言[之不]足，又从而言之，至於三十五焉，而心性之蕴乃尽尔也。」未达。曰：「其言虽大，可以喻小。然　则伏羲画八卦足矣，文王又重以六十四卦；彖词足矣，周公又有爻词焉，孔子又有(击)[系]词十翼焉，何也？道体无穷故也。任爱或者之性之敏之悟，随问而答之如此，录与同志者，其商之焉！」 
　　
　　　嘉靖三十二年闰月吉日，门生霍任顿首著。 
　　
　　心性书跋 
