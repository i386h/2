<!-- { "loadSidebar": true } -->
　　【谓众仙也其通犹通侯也尚书曰肆觐羣后孔安国曰肆遂也　翰曰肆将觐见宗尊爰乃也言将见天尊乃通集诸神仙人也】挹以玉之膏潄以华池之泉【善曰毛苌诗传曰挹斟也揖与挹同山海经曰密山是生玉玉膏之所出郭璞曰言玉膏中又出黑玉史记曰昆崘其上有华池　向曰玉华池皆神仙之所食也挹酌潄饮也】散以象外之説畅以无生之篇【善曰象外谓道也周易曰象者像也荀粲列传粲荅兄侯云立象以尽意此非通乎象外者也象外之意故蕴而不出矣无生谓释典也维摩诘曰是天女所愿具足得无生忍侯牛矩切　铣曰道经云大象无形此无象外之説也维摩经云得无生法忍此则无生之篇也】悟遣有之不尽觉涉无之有间【善曰言道释二典皆以无为宗今悟有为非而遣之遣之而不尽觉无为是而涉之涉之而有间言皆滞于有也説文曰悟觉也小雅曰间隙也　翰曰我言常时以为遣于有涉于无足以为道矣及此乃悟用智遣有终无尽理以心涉无终有间隙何者以其不能使物无不可所以有无并列此谓昔之非今乃是也】泯色空以合迹忽即有而得【善曰言有既滞有故释典泯色空以合其迹道教忽于有而得于郭象庄子注曰泯平泯也又曰本末内外畅然俱得泯然无迹维摩经喜见菩萨曰色色空为二色即是空非色灭空色性自空如是受想行识识空为二识即是空非识性自空于其中通而达者为入不二法门有谓有形也王弼老子注曰凡有皆始于无又曰有之所始以无为本然王以凡有皆以无为本无以有为功将欲寤无必资于有故曰即有而得也又王弼曰冥嘿无有也　向曰道也色五色空虚空今言视此二者泯然如一忽自遣有之情而得于道也】释二名之同出消一无于三幡【善曰释谓解说令散也二名即有名物始无名物母也言二名虽异释之令同出于道也老子曰无名天地之始有名万物之母故常无欲以观其妙常有欲以观其徼此两者同出而异名同谓之王弼曰两者谓始与母也同出于也异名所施不同也在首则谓之始终则谓之母也训畅令尽也三幡色一也色空二也观三也言三幡虽殊消令为一同归于无也却敬舆与谢庆绪书论三幡义曰近论三幡诸人犹多欲既观色空别更观识同在一有而重假二观于理为长然敬舆之意以色空及观为三幡识空及观亦为三幡　翰曰二名谓有无也此两者同出于心而异其名今若释去其有以从其无固有理矣夫道者视之不见名曰希无色也聴之不闻名曰夷无声也抟之不得名曰微无形也幡则成三无则归一并消其一道何逺也】恣语乐以终日等寂黙于不言【善曰夫言从道生道因言畅道之因言理归空一故终日语乐等乎不言庄子曰言而足则终日言而尽道也又曰言无言终身未尝言终身不言未尝不言　铣曰既得其道语黙自齐】浑万象以冥观兀同体于自然【善曰妙悟宗则荡然都遣不知己之是已不见物之为物故浑齐万像以冥观兀然同体于自然孝经钩命决曰地以舒形万象咸载冥昧也言不显视也兀无知之貌也阮籍通老子论曰道法自然　翰曰冥犹大也此绰慕道之深所以此赋多述妙之理以托焉兀无营貌言无营于心同乎自然之道也】
　　芜城赋【善曰集云登广陵故城汉书曰广陵国髙帝十一年属吴景帝更名江都武帝更名
　　广陵江都易王非广陵厉王冑皆都焉】
　　鲍明逺【善曰沈约宋书鲍昭字明逺文辞赡逸世祖时昭为中书舍人上好为文章自谓物莫能及昭悟其防为文多鄙言累句当时咸谓昭才尽实不然也临海王子瑱镇荆州昭为叅军掌书记之任子瑱败为乱兵所杀　翰曰沈约宋书云鲍昭东海人也至宋孝武帝时临海王子瑱镇荆州明逺为其下叅军随至广陵子瑱叛逆昭见广陵故城荒芜乃汉吴王濞所都濞亦叛逆为汉所灭昭以子瑱亊同于濞遂感为此赋以讽之】
