<!-- { "loadSidebar": true } -->
待制虽出处不同时，然尝叹爱其笔墨，则亦愿托名卷首。而待制之文厄于火，所余财百之
二，则序亦无自作，乃姑书此附于后。它日得全书，绸绎其妙处而论载之，尚未晚也。开
禧二年六月某日，山阴陆某书。
跋周益公诗卷
绍兴辛巳，予与益公相从于钱塘，去题此诗时十一年，予年三十七，益公少予一岁。后
二年，相继去国，自是用舍分矣。今益公舍我去，所不知者，相距几何时耳。开禧丙寅九
月二十五日，山阴陆某谨识。
跋樊川集
唐人诗文，近多刻本，亦多经校雠，惟牧之集误缪特甚。予每欲求诸本订正，而未暇
也。书以示子遹，尚成吾意。开禧丙寅十一月二十七日，放翁书。
跋周侍郎奏稿
某生于宣和末，未能言而先少师以畿右转输饣襄军，留泽潞，家寓荥阳。及先君坐御史徐
秉哲论罢，南来寿春，复自淮徂江，间关兵间，归山阴旧庐，则某少长矣。一时贤公卿与
先君游者，每言及高庙盗环之寇，乾陵斧柏之忧，未尝不相与流涕哀恸。虽设食，率不下
咽引去。先君归，亦不复食也。伏读侍郎周公论事榜子，犹想见当时忠臣烈士忧愤感激之
余风。呜呼。建炎。绍兴间，国势危蹙如此，而内平群盗，外捍强虏，卒能披草莽，立社
稷者，诸贤之力为多。某故具载之，以励士大夫。倘人人知所勉，则北平燕赵，西复关辅，
实度内事也。开禧丁卯岁正月丁亥，故史官陆某谨书。
跋周侍郎寻姊妹帖
方建炎多故，群盗如林，士大夫家罹祸，有尽室不知在亡者。观周公所书，可为流涕。
六七十年来，在仕在野，皆安其生。养老者，字幼者，藏死者，可不知所自耶。尚勉思所
以报。开禧三年正月丁亥，山阴陆某书。
跋鲍参军文集
鲍明远，宋元嘉中人，比陶渊明。谢灵运差为晚出，然与灵运诗名相埒，体制亦颇相
类，故世称鲍谢云。开禧三正九，放翁书跋南华真经
南华真经。并音二册，签题皆友人莆阳方伯谟书。伯谟下世已二年矣，哀哉。开禧丁
卯二月四日，老学庵识跋与周监丞书
某顷得监丞公书，作报如此。后二十余年，公家持以来，属以题数字于后，乃为记岁
月。公诸子多贤，不幸有早世者，今惟主簿君以力学承其绪。他日仕途有崭然头角者，必
吾主簿君。恨耄期已迫，不及见之耳。开禧三年三月丙子，渭南伯陆某书于山阴泽中老学
庵再跋皇甫先生文集后
司空表圣论诗有曰。愚尝览韩吏部诗，其驱驾气势，掀雷决电，撑抉于天地之垠，物
状其变，不得鼓舞而徇其呼吸也。其次，皇甫祠部文集外所作，亦为遒逸，非无意于深密，
盖或未遑尔。据此，则持正自有诗集孤行，故文集中无诗，非不作也。正如张文昌集无一
篇文，李习之集无一篇诗，皆是诗文各为集耳。表圣直以持正诗配退之，可谓知之。然犹
云未遑深密，非笃论也。予读之，盖累叹云。开禧丁卯四月二十一日，某再书跋汉文帝后元年三月诏
汉文此诏，与。诗。之。七月。书。之。无逸。何异。吾以此知文景太平之有自也虽然，岂独为天下哉，十室之邑，十金之产，倘能思是言，其有至于丧败者乎。庚申五月
十七日，陆某书跋张魏公与刘察院帖
与人同功，人用而己舍，君子不敢言劳。与人同罪，人免而己穷，君子不敢逃责。非
能异夫人也，理固如是也。不然，则无耻已。使御史公无恙，得予此说，其将以为能知言
乎。

跋世父大夫诗稿
世父大夫公自幼得末疾，以左手作字，性喜钞书，尝钞王岐公。华阳集。百卷，笔笔
无倦意。岂特其书可贵重哉，亦可见其为人矣。
文集卷三十一
跋四十七首
跋鲁直书大戴践阼篇
上古之文，幸不泯者，率非后世所可及，不必坏鲁壁发汲冢而得之，乃可信也。丹书
之辞如此，武王之铭如此，虽微。大戴礼。载之，可置疑哉。某乡先生傅公子骏为学者言。
洪范。自。无偏无党。至。归其有极。三十二字，皆古所传为人君之常训，箕子申以告武
王。吴棫才老著。尚书裨传。以为得此说于虞仲琳少崔，少崔学于傅公。此三十二字，与
丹书三十九字，一传于箕子，一传于师尚父，武王敬受力行之，卜世卜年之永，有所自矣。
开禧三年五月辛卯，故史官陆某识于黄太史所书。践阼篇。后，以遗庐陵彭君孝求。
跋唐昭宗赐钱武肃王铁券文
某按。唐昭宗乾宁四年，遣中使焦楚锽赐吴越武肃王铁券，以八月壬子至国。是岁，武
肃始兼领镇东节，出师大败淮南兵十八营，定婺。睦。苏。湖州，而铁券适至，盖其国始
盛时也。及忠懿王入朝，以其先王所藏玉册铁券，置之祖庙，不敢以自随。淳化元年，杭
州悉上之于朝。时忠懿王已薨，太宗皇帝复以册券赐王之子安僖王惟浚。安僖王薨，券归
文僖公惟演。文僖公薨，券传仲子霸州防御使晦。霸州侍仁宗皇帝燕间，帝问先世所赐铁
券，欲见之。霸州并三朝御书以进，帝为亲识御书之末，复赐焉。文僖之孙开府公景臻，尚
秦鲁国大长公主。某年十二三时，尝侍先夫人，得谒见大主，铁券实藏卧内，状如筒瓦。今
七十余年，乃得见录本于武肃诸孙槱家。后十字，盖文僖手书。某家旧藏文僖书帖，亦有
押字，皆与此同。武胜军节度使印，则文僖尹洛时所领邓州节钺也。开禧三年六月乙巳，山
阴陆某谨书。
跋司马端衡画传灯图
司马六十五丈，抱负才气，绝人远甚。方少壮时，以党家不获施用于时。欲有以寓其
胸中浩浩者，遂放意于画，落笔高妙，有顾陆遗风。某尝以通家之旧，亲闻其论画，衮衮
终日，如孙吴谈兵，临济赵州说禅，何其妙也。每恨是时不能记录一二，以遗后之好事者。
今获观。传灯图。恍如接言论风指，时稽首太息，不能自己。开禧丁卯岁十月丁未，山阴
陆某谨题。

跋吕伯共书后
绍兴中，某从曾文清公游。公方馆甥吕治先，日相与讲学。治先有子未成童，卓然颖
异，盖吾伯共也。后数年，伯共有盛名，从之学者以百数，不幸中道奄忽。而予几九十尚
未死，揽其遗墨，大抵忠信笃敬之言也，为之涕下。开禧丁卯岁十二月乙巳，山阴陆某书。
跋张敬夫书后
隆兴甲申，某佐郡京口，张忠献公以右丞相督军过焉。先君会稽公，尝识忠献于掾南
郑时，事载高皇帝实录，以故某辱忠献顾遇甚厚。是时敬父从行，而陈应求参赞军事，冯
圜仲。查元章馆于予廨中，盖无日不相从。迨今读敬父遗墨，追记在京口相与论议时，真
隔世事也。开禧丁卯十二月乙巳，山阴陆某书。
跋刘戒之东归诗
乾道中，予与戒之同在宣抚使幕中，同舍十四五人。宣抚使召还，予辈皆散去。范西
叔。宇文叔介最先下世，其余相继凋落。至开禧中，独予与张季长犹存。今春，季长复考
终于江原。予年开九秩，独幸未书鬼录，偶得戒之郎君市征君所藏送行诗，观之，恍然如
隔世事也，为之流涕。丁卯十二月乙丑，渭南伯陆某书于山阴老学庵。
跋秦淮海书
黄豫章。秦淮海，皆学颜平原真行。豫章晚尤自称许，淮海则退避，不肯以书自名，亦
各行其志也。嘉定改元四月己酉，山阴陆某书。
跋柳书苏夫人墓志
近世注杜诗者数十家，无一字一义可取。盖欲注杜诗，须去少陵地位不大远，乃可下
语。不然，则勿注可也。今诸家徒欲以口耳之学，揣摩得之，可乎。书家以钟王为宗，亦
须升钟王之堂，乃可置论耳。尔来书法中绝，求柳诚悬辈，尚不可得，书其可遽论哉。然
予为此言，非独触人，亦不善自为地矣。览者当粲然一笑也。嘉定元年四月己酉，陆某书。
跋朱希真所书杂钞
朱先生与诸贤，当建炎间裔夷南牧。群盗四起时，犹相与讲学如此。吾辈生平世，安
居乡里，乃欲饱而嬉，可乎。嘉定之元四月乙酉，陆某书于山阴老学庵，时年八十有四。
跋为子遹书诗卷后
子遹持匹纸求录诗，期年矣，以乃翁衰疾，不忍迫蹙。予更以此念之，为写终此卷。然
此儿近者时时出所作，皆大进，论建安。黄初以来至元和后诗人，皆有本末，历历可听，吾
每为汗出，因并记之。嘉定戊辰岁五月乙巳，放翁书，时年八十有四。
跋吕文靖门铭
一言可以终身行之者，其恕乎。此圣门一字铭也。诗三百，一言以蔽之，曰。思无
邪。此圣门三字铭也。其简且尽如此。学者苟能充之，虽入圣域不难矣。丞相申国文靖
吕公作门铭，自忠孝十有八字，广吾夫子之训，以遗后人。某得本于公元孙祖平，敢再拜
书其后，致愿学之意。嘉定元年夏五月辛亥，山阴陆某谨识。
跋傅给事竹友诗稿
王逸少写经换鹅，给事傅公笼鹅换竹，二者皆山阴胜绝事。然换鹅事，人皆能道之。换
竹事，未甚著，乡人以为恨。独某曰。是不足怪也。逸少志在物外，不肯轻为世用，故换
鹅事易传。给事方南渡之初，忠义大节，为一时称首，虽困于谗诬，用之不尽，然至今闻
其风者，可立衰懦。则换竹事，固应不传，盖所见于世者大也。给事遗文百卷，今藏秘阁，
某领策府时见之。嘉定元年七月庚申，陆某谨识。
跋陈伯予所藏乐毅论
世传中山古本。兰亭。之。流。带。右。天。五学，有残阙处，于是士大夫所藏
兰亭。悉然。又谓。乐毅论。古本至一。海。字止，于是凡。乐毅论。亦至。海。字而亡。
其余妄伪乱真，大抵如此。今伯予此轴皆佳，后一本尤敷腴可爱，未可以。海。字为定论
也。嘉定戊辰岁七月己未，山阴陆某务观书，时年八十有四。
跋伯予所藏黄州兄帖
某之从父兄故黄州使君遗墨，伯予书其后，发扬大节至矣。伏读感涕，不知所云。先
兄讳沇，字子东，仕至朝奉大夫。嘉定元年七月己未，山阴老民陆某谨书。
跋詹仲信所藏诗稿
予平生作诗至多，有初自以为可，他日取视，义味殊短，亦有初不满意，熟观乃稍有
可喜处，要是去古人远尔。詹仲信何处得予断稿以见示，为之屡叹，乃题其后归之。嘉定
改元六月壬辰，山阴陆某务观书于三山老学庵，年八十四。
跋陈伯予所藏兰亭帖
予监定此本，自是绝佳，然亦不必云唐旧刻也。卷末数跋，皆吾友王君玉所录黄太史
鲁直语，窃恐未必然。盖周孔无过。兰亭。笔法亦无过，学者步亦步，趋亦趋，犹或失之，
岂可以轻心慢心观之哉。若以夫子尝自谓有过，孟子云周公之过，遂据以为周孔有过，乃
醉梦中语也。嘉定改元十月庚午，陆某书。
跋坡谷帖
先大父左辖，元祐中自小宗伯自请守颍，逾年，移南阳。而苏公自北扉得颍，与大父
为代。此当时往来书也。书三幅。前后二幅，藏叔父房。其一幅，则从伯父彦远得之。亡
