<!-- { "loadSidebar": true } -->
　　雪羽毵然欲满丛，秋香吹徧画阑东。今宵白露今宵月，昨夜清霜昨夜风。朝灌尚于青蕊见，夕餐将与素霞同。数茎白髪闲相对，谁识柴桑畤苎翁？

　　惊秋

　　城上髙风散鼓鼙，楼头独客不胜悲。老婴世故嗟流落，病念乡关厌别离。仰面绛霄犹昨日，惊心黄叶又当时。所悲骑省空名累，不是潘郎爱赋诗。

　　昔游

　　春到名园总是花，都城无处不繁华。冠翘鹖尾朱袍盛，马顿金羁玉面斜。骑吏去忙官索酒，侯门散晚妓留车。党家贱妾粗豪惯，轻易银瓶雪水茶。

　　小王孙

　　貂帽貂裘美少年，圆牌通籍内门前。新分草地縁游猎，旧赐彤弓未控弦。银瓮蒲萄春共载，玉鞍骄马日随牵。穹庐一夜迷深雪，忘却朝天是醉眠。

　　汉未央宫榱题砚

　　雕墙峻宇几浮云？金石虽坚亦鲜存。秦宫三月已灰烬，汉瓦千年犹隶文。改用尚能为砚器，得名何异在君门？咸阳土尽英雄骨，谁是榱题记主恩？

　　匏瓜道人，为徐子贞赋

　　吾岂匏瓜系此生？道人玩世以为名。百年雨露司荣悴，一日江湖见老成。濩落情懐庄子瓠，浮沉踪迹楚王萍。壶公借与龙为杖，抛着青鞋到处行。

　　秋声

　　自从大火西流后，渐觉凉风到竹林。李白已无当世志，宋郎又动少年心。群阴得势夜声合，万物将穷杀气沉。谩索雅琴弹一曲，徽弦绕指是商音。

　　七夕

　　天上何因有别离？人间谩自指佳期。果如女嫁男婚事，何限风清月白时？银汉几曾横鹊影？花盘空复罥蛛丝。今朝少妇心中事，只有回文锦字知。

　　寄淮安夏掖斋

　　为感风花懒出门，每于时事鲜知闻。江湖信远春空雁，僚佐情深日暮云。诗句好于何水部，官资髙过杜司勲。海波不隔淮扬路，遥指蓬莱忆使君。

　　有余清堂

　　连云骑省与之邻，可是髙堂履舄频。湖水过云天似玉，山风吹酒月留人。红绡贴肉扶歌板，翠羽妆头出舞茵。礼法岂为吾軰设？直须乐死百年身。

　　柬示二侄女

　　连宵骨肉梦相牵，二女洪都有信传。闻说长成浑屋喜，寄来针线得人怜。阿婆近日身差健，老婶经年病未痊。尔叔治兵淮水上，使回懐抱觉凄然。

　　寄内台侍御史韩克庄

　　杂花犹记雨诸天，共礼旃檀古佛前。塔院施僧犹昨日，斋房听雨忆当年。抄书不许支官纸，买酒从教用俸钱。老尽尚书旧宾客，至今惭愧杜樊川。

　　夜泊牛渚矶，同韩克庄佥事、李五峰先軰登蛾眉亭

　　牛渚矶头青雀舫，蛾眉亭上紫鸾笙。月中只可赋秋兴，酒后不宜留歩兵。万里长河何处尽？百年遗恨此中生。水波总是英雄涙，刬却青山气未平。

　　浙省感恩荣，言懐述事

　　仰拜宣黄萃一门，更烦使者枉南辕。宠荣已过愚民分，存殁俱蒙圣主恩。列爵称男分五等，封君有县亦通尊。区区戎马驱驰后，日月余光照覆盆。

　　明皇妃子击丸图

　　画柱相当驰道开，黄旗风里试龙媒。天回日驭戎衣起，电绕星枢彩棒催。供奉嫔嫱皆令色，近前便佞是于思。九龄犹是开元日，何事都无諌疏来？

　　重过育王寺明月堂，同照大千尊师赋

　　又携二客过斯堂，惭愧当年塔院香。染习未除尘土念，奔驰犹作马牛忙。渐添白髪头颅上，转觉青云道路长。尽醉堂前旧时月，莫将闲话及齐梁。

　　赠士人军中售笔

　　古来文字用铅椠，笔至蒙恬始得名。每日诸军传檄到，何人横槊赋诗成？管裁鸣凤巢边节，毫运饥蚕叶上声。莫鄙毛锥无所用，要知韩范尽书生。

　　廉都事海道失风，自耽罗至浙右，还闽省

　　指南针下失风帆，雪浪连天不见山。惟尔不懐和氏璧，彼苍竟锡大夫环！皇天未厌生戎马，国歩何能断阻难？此去驿程三百里，海棠花底度闽关。

　　侍御周伯温以行台羁留姑苏，柬寄之

　　白头岁月付流波，何物虚名在諌坡？属国莫嫌持节久，子阳犹谓见天多。强梁不见图销印，跋扈如闻欲倒戈。一树红梨春事晚，宣文阁下欲如何？

　　残牡丹

　　绕阑莫惜酒行频，开到姚黄已暮春。琼树今朝歌正好，彩云昨夜梦非真。园林虽不异前日，车马可怜非旧人。欲倩东风问蝴蝶，花前谁是百年身？

　　赠吴世显宣使，代张氏捧谢表请命朝廷，寄仲举

　　此去风波万里长，使人指日觐清光。云开雉扇当霄汉，龙抱金函出表章。羌服从来尊正朔，包茅次第贡明堂。浯溪有石髙千丈，谩叟重烦颂大唐。

　　题御史孟昉野服画像

　　好似当年贺季真，乞身归老镜湖春。铜章不绾御史印，练布能裁处士衣。麟阁云台千载后，鸟啼花落几回新？浮云过眼寻常事，且作齐东一野人。

　　王自牧、冷起敬诸文士游西湖、南山，记题其后

　　近闻甚得湖山乐，惜不与之同一游。莫问石城来艇子，却思箫管在扬州。枕边蝴蝶髙楼梦，扇底芙蓉小院秋。今觉司勲非往日，酒间无复旧风流。

　　得朱垣编修海道之音

　　命酒征歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。

　　髙房山画庐山图，贡云林待制有诗在上，为其子户部尚书贡师泰赋，盖其家物也

　　万壑匡庐纸满张，好诗好画两相当。十年物色偶然得，二老风流何可忘？还见虹光生静夜，却惊云气湿髙堂。尚书座上多逰客，独有张翰忆故乡。

　　谢左丞自军中至，同宴周德新员外别业

　　坐来清听满风前，顿觉烦襟为洒然。马上功名真是梦，杯中岁月莫非仙。浮云对岭张图画，鸣鸟藏花杂管弦。莫讶周郎宾客盛，雄资英发正当年。

　　两山亭留题

　　马头曾为使君回，北望新亭道路开。于越地形縁海尽，勾吴山色过江来。英雄有恨余湖水，天地忘懐入酒杯。珍重谢家林下客，玉山何待倩人催？

　　三月三日，湖上作二首，其一

　　此日谁人肯在家？倾城满意事繁华。时非上巳不为节，春到牡丹纔是花。雾鬓风鬟湖上女，画轮绣毂道傍车。儿童尽唱铜鞮曲，未觉人间日易斜。

　　其二

　　此日西湖似曲江，湔裙流水碧淙淙。谁家妇女不红粉？是处水亭皆緑窗。白髪看花春可数，画船扶醉玉成双。邦人何哂狂居士？老至关情尚未降。

　　汴河懐古

　　家国承平厌万机，轻乘黄屋出京畿。三年廵狩前王有，千里看花亘古稀。河畔柳条春自长，苑中萤火夜还飞。当时九庙躬辞日，肯信龙舟更不归？

　　涵虚阁（灵岩寺旧为馆娃宫。）

　　灵岩寺是馆娃宫，霸国风流梦已空。楚客智穷三諌后，越师戍合五湖中。佳人已化朝云白，髙阁犹涵夕照红。谁料后千年过此？却凭阑槛数飞鸿。

　　丛玉轩（在凈慈寺方丈后，有盐运使李员峤画墨竹一林，儒学提举赵松雪题名丛玉，参政姚江翁作记，宪副邓善之书，版刻在楣间。）

　　河东使君竹成癖，落墨满林烟雨新。雪壁自期留后日，碧纱谁与护轻尘？百年聚散同残梦，一代风流不数人。赖是主僧知敬客，不辞骑马到来频。

　　游天台山回，别省院诸公

　　明时无日不从容，三月清游在醉中。晚岫远当云际碧，野花争近马前红。虽非奉使河源上，犹及题诗浙水东。甚觉淹留烦从者，腼颜何以答诸公？

　　送马编修还明州

　　当年文采动京城，尽说江南马长卿。青史可怜成絶笔，白头相见重关情。内湖柳色春仍好，小院斜阳晚更明。门外画船堪载酒，玉杯尽向故人倾。

　　题张叔芳参谋南涧草堂

　　狂客构堂南涧濵，涧中濯足任鱼嗔。日容二仲共三径，家与万松为四邻。石角钩衣归骑晚，花枝妨帽小园春。此来不敢歌丛桂，知是淮王座上人。

　　岁除日，同廖如川至太尉丞相府，留坐说周易，因赐酒并官历，赋此上谢

　　岁晚谬为趋府客，深惭欵接异他人。说经毎笑匡衡老，赐酒何容毕卓真？明日千官瞻魏阙，几时万国共阳春？家乡似觉无归处，难拟酬恩致此身。

　　赠太史子玄还闽中，子玄侍其师贡秘卿由海道遂赴京师，至浙西，秘卿死

　　险阻蛟龙又则那，只縁有路接天河。少年谩动乘桴兴，中道俄闻曳杖歌。司马壮游空岁月，杜陵归梦隔山河。凭君莫下穷途泪，何处深山无薜萝？

　　右丞周伯温出示前为宣文阁授经郎代祀孔子庙，次韵

　　万世斯文有耿光，端然龙衮閟宫墙。春秋不独尊周室，金石如闻奏庙堂。碑树丹楹皇帝诏，盒封黄帕内庭香。至今仰赖遗经在，师表前王惠后王。

　　送徐大章建寜路学教授

　　经籍传家二百年，河汾今在路西偏。文雄虎豹岂徒作？名动京师非偶然。教领七闽胜作郡，受知八座合称贤。伫看召入承明署，礼乐遗书在简编。

　　寄我轩，为唐主敬贡士赋

　　人世有生皆我寄，看来造物亦儿戏。身为蝴蝶何关梦？饭熟黄粱自有时。形影不烦相赠答，死生同是一希夷。浊醪到手能成醉，此趣陶潜或可知？

　　送贡师泰尚书入闽，发盐粮供北军

　　尚书奉诏趋闽省，天子深为饷运忧。使者频来大明殿，亲军犹驻武安州。浮烟压地朝添灶，明月笼沙夜唱筹。驿路海棠迎马首，春光难为使君留。

　　送杜时中副使

　　南方风土要相宜，小盒槟榔好自随。蜑户负鱼朝入市，囝娘把烛夜题诗。三年旧俗犹前日，八郡良家异昔时。若问苍生苏息否？使车除是一驱驰。

　　夜潮

　　禁得钱塘江上潮，恼人偏在可怜宵。头颅如许更能白，魂魄几何仍欲消？浊浪渐髙河影没，雄风未尽雪山遥。西流力尽还东下，月满空江共寂寥。

　　自遣

　　毎每樽前惜岁华，牡丹开后似无花。山中谩说秦为晋，海上难逢枣似瓜。妄想既空无得梦，神仙所至即为家。不须更问升沉事，看取西楼月又斜。

　　秋闺词

　　一曲哀筝感素秋，梧桐落尽碧溪头。御沟叶上谁题怨？锦字机中自织愁。纨扇恩情空望望，鲤鱼书信更悠悠。双星不到银河近，风浪遥于隔十洲。

　　无题

　　及时无物不伥伥，燕语莺啼总断膓。洛浦轻尘怜故歩，扬州旧梦惜余香。玉和獭髄寜无药？弦续鸾胶信有方。便把汉江都作酒，饮时犹恐负春光。

　　辨谤诗（宣徽院司议李荣贵以使事至明州，飞语获谤，拘留二年，乞诗白其事。司徒方公，命还京师。）

　　司议因乘海上槎，河源归路未应賖。市中徒尔疑成虎，杯内何曾影似蛇？官事吉凶占鹊语，闺房消息卜灯花。南风乞得楼船便，六月中旬便到家。

　　纵饮

