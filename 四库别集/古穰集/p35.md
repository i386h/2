<!-- { "loadSidebar": true } -->
　　公讳济字大亨世家洛阳曽大父讳文质大父讳诚之俱隠德不仕父讳礼以不羁之才逺渉江湖间公既冠永乐丁亥春自入郡庠为弟子员博学强记因读论语至父母在不逺游章味定省旷而音问疎之语愀然不乐曰父在数千里之外几星周矣若之何而不徃省乎即弃学徒歩以徃再越月抵闽适遘疾已危一见公遂愈乃奉以归复入学曰方寸定矣于是刻苦不知寒暑者累年遂领河南甲午乡荐赴太学学业大进寻歴事乌台会蠡县豪民殴人至死赂同行证一老人已问未决公讯其情有疑既二日乃得豪民状遂出老人阖院异之闻于都堂自后狱有疑必委公无不得其情适有中官陈姓者宣庙极宠之因有过大怒送院鞫之御史严继先軰莫测上意咸避之公曰何以避为立讯成狱都御史刘观由此注意于公会御史缺员以公属吏部补之公以目疾不就宣德戊辰夏遂除江西都司断事初狱有轻重惟都指挥是决公曰此吾职也彼何与焉虽盛怒执愈坚既乆服其公反加礼呼为大兄藩臬巨公由是皆重之癸亥春以父丧去位居家不作佛事一从文公家礼乡人咎之谢曰仆儒者流安敢从佛因叹曰昔程子之贤亦不能化况我辈乎服阕调湖广都司正统改元秋用当道者荐拜监察御史立朝有蹇谔风士大夫为之改观二年冬镇大同中官郭姓者以豪横僣度闻于朝廷勅一御史徃亷之先往者不得其情复以公徃乃微行代负刍者入其宅尽其违法状朝廷嘉之明年春御史出廵宣府者以边情剧不能处分遂自经欲遣能者咸曰非公不可公既至边将为之敛迹边务一清四年夏以母丧还家躬修茔域见艮方多砖公曰此必古者不封之墓即掩之因増土数尺是夜梦一老人衣冠甚伟揖谢曰感公修吾宅问其名曰乖崖也既觉悟曰乖崖乃张咏之号已而考之实塟其地公之诚能感鬼神如此七年春服除复受命往廵西蜀威州土官董敏王允雠杀累年不解势愈大朝廷勅公率方镇兵数千至其境公曰朝廷本意欲安之抚之不服然后加兵未晩也吾不忍其肝脑涂地乃令人赍榜于各寨宣布朝廷恩威且曰从抚者即无罪允读其榜沉思之书囮字于榜尾令持还众不解其意公曰此非难见囮者诱禽鸟之媒也意谓诱而杀之耳复释此意示以诚信允大惊曰非凡御史也即投服以马数十令子弟入贡赎罪敏亦愧服一方遂安朝廷嘉劳之十年秋复廵凤阳逢岁歉民多窘于食公叹曰此地民饥我饥之也辄开仓赈之然后闻于朝有司危之公曰以此得罪甘心焉若俟报何啻穿井以沃焦釜民赖全活者数十万事竣会安庆以人民饥食流离闻且报无贤守之故于是大臣咸推公十一年夏出守安庆三岁至被象之明日召阖郡父老问其故皆流涕曰此处三岁不熟矣以子女易食满载而南者无虚日公即分命止其舟借漕运粮以济之子女得存者不下万余连章恳陈岁荒民流之故复乞停税朝廷俱从之首访余忠宣公祠已毁矣公叹曰余公昔镇安庆保孤城于七年之乆仗义死节有功于名教今乃无祠非缺典乎遂与僚属各捐俸立祠民之乐从者甚众俗尚奢亲没不塟者数百家女聘未归者千余家公乃出令示期违者罚之贫者助之不两月无留焉闽中冦起天下骚动安庆贫民亦欲乘势乃聚众强取富民粟富民以盗讼于公公曰此非盗也乃贫耳即碎其状晓于贫民曰得其榖者报以数吾代偿之贫民闻之感愧遂解散暇则集职行录以验为政之得失栉垢爬痒务苏其困民赖之如父母焉工部尚书周公忱廵抚诸郡独虑安庆岁必数至亲为综理自公下车之后曰吾无安庆之忧矣在任三年以疾卒六县之民为之罢市巷哭若亲丧愿扶柩至洛阳者数十人视古之循吏亦何愧焉公为人谦恭不立崖岸外和内刚事上接下交友无不得其欢心风流酝籍善记子籍凡事必究其出处虽隠僻事亦精到喜清谈遇知已对酒达旦不寐人论文或忽公诘之即窘复为开之识量过人能用其智真所谓豪杰之士也生于洪武丙寅卒于正统己巳寿六十有四配封氏子一人曰端仪用有司举为陜西狄道县丞女二人长端贞归于贤次端洁嫁国子监学录王让景泰改元端仪塟公于邙山骆駞峯之阳从先兆也谨状

　　○传

　　丁三老传

　　三老姓丁氏名广居邓州天资淳笃好施予初立别墅于城南三十余里率子弟事农数年资用饶足有兄析居城中而贫三老夏供麦秋供米岁以为常时具酒殽躬诣兄所尽欢而回四时制衣必先其兄寒则抚兄背曰衣得无薄乎兄寿髙潜命其子持白金往湖南易棺木制而藏之兄卒悉力丧事哀戚之情同于父母兄有数子析居已而窘乏者过半三老一一赒之既与之粟帛足一岁用复与牛种使自为来岁计不能者又赒之虽数无衰意子侄后自惭忍乏不以告三老察知之怒其不告复赒之是后子侄俱能自力于衣食所居之乡有婚不能娶者即令具酒食代为请助命置簿于席前书助物若干丧不能塟者亦然当其请助以与为荣稍弗良者置之有愧而求与者一乡荣辱之权归焉友人黄六居城市窘于食往造之三老大喜曰故人何疎也开樽罢未敢言三老使子弟探知之曰闻君缺食何不即言随载粮一车送至其家自后使人察之稍窘即赒不待其告也有孔景者亦居城市贫无所营三老请与谋曰吾宅艮方古宅也君有意为邻乎景喜过望三老即命子壻筑墙造屋期月而完景挈家以居又虑其不能力田复与子壻约毎岁除禾在田者若干畆与之俱令人代为入囷而后已居十数年景卒丧塟之费一力承之顾其妻子过于景在时未几景妻为亲迁于城市毎岁供食为定约焉凡僧道来乞者亦必厚与之不留余积常急用银数钱探其藏不及一钱门对一池鱼不满尺不取见牧童获飞禽走兽雏子者必放之家人尝有过既痛决而复哭之怒其弗率而怜其受笞也接人谦恭温雅对人子言则誉其父之善对人弟言则誉其兄之善已虽善盖一乡未尝一言自矜恂恂然可敬可爱也乡之耆老皆慕其义取法焉有为不善者率感化或逺去尤敬礼儒者学正姜志达重其为人数往会焉三老岁供时物如执弟子礼无事不诣城郭州所官僚尤敬爱凡乡饮会宴敦请则一至见则翼翼然卑下小心不问不敢对宴毕即日而还偶得风疾甚危乡人一时惊相报至者数百人咸迫切哀祷于神明日遂愈寿至七十三而终嗟夫三老之行如此回视古之陈仲弓王彦方亦孰知其先后哉予亲见其人故为之立传

　　向孝义传

　　向侃字希颜世家庐之巢县宋元时宗族甚众乡人号其所居曰向家团希颜笃于孝亲左右就养凡晨昏之节一毫不爽尤先意承志喻父母于道日夕惴惴惟恐人之及亲也洎父允中没毁形哀痛几于灭性丧事一遵朱氏礼居忧三年事无巨细一一用情亲族父老莫不叹异曰生长以来见丧亲者未有若是详且尽也从此不与宴乐之会毎岁时祭享輙痛哭无异初丧时娶赵氏寻以疾卒生一子甫六岁母汤氏临终谓希颜曰汝若再娶务恤吾孙希颜泣受教遂终身不复娶君子曰孝子义夫兼有之者其惟向君乎虽然孝者百行之本而义者孝之推也希颜兄弟五人同居共食怡然和敬至于垂白无间言非孝而能之乎奉使浙江同事者十有七人一人忽婴疫疠众皆畏避希颜恻然日具汤药疾遂愈曽谓非孝之推乎希颜为太学生大司成陈敬宗先生深噐重之筮仕静宁判官亷正慈祥父老举以手加额曰吾軰生长田野迫于衰暮今日始见慈父尝董运边储夜宿挽车傍与役夫同甘苦人人感激当道者荐擢监察御史冢宰王公知其才行复荐擢澄江知府操履始终不渝其莅官敬矣可不谓之孝乎希颜尝推恩及亲有勅命之褒未老恳乞致仕优游田里寿七十有三全归以终其为孝不既大乎希颜从子曰恩为诸生念其世父孝义恐至漂没乃不逺数千里请于太史氏然则若恩者亦可谓孝子不匮永锡尔类者乎

　　黄氏母子贤孝传

　　黄氏名文父铉江西新喻人永乐癸巳徙河间之任邱娶孙氏生文甫一岁商于南阳之邓州守御所百戸李兴见铉文雅以女妻之未几归任邱李氏与孙氏相戾间达于兴兴遣人取其女还铉亦随徃时孙氏年二十有四文方四岁铉别后音问不通孙氏与文母子二人零丁孤苦人不能堪而孙氏奋志成家勤力纺绩夜以继日以供力役之征周衣食之费抚育其子年及成童谓所亲曰吾闻子弟读书可以起家今吾备尝艰辛幸有此子若遣入邑庠以勖其成天其或者怜吾志乎所亲曰此意固善第念尔一子之外更无纪纲之仆子若在官凡百费用尤倍于昔吾恐尔之艰辛未艾也孙乃愀然泣下曰吾已虑之熟矣顾处子之计莫良于此虽倍艰辛安敢辞同编之人闻之勃然怒曰吾代尔子力役乆矣今幸其长不吾累焉而又脱之可乎虽恳情乞惠拒之益坚孙氏忧欝食不下咽已而会所亲达其情于有司始获入庠孙氏且喜且惧愈极力生业励子进学而凡从师亲友之需未尝少乏文亦感激遵母之训潜心经史但自幼父去尝问母曰吾父安在母曰汝父世家江西为商河南吾亦不知其所栖矣于是母子相顾澘然出涕以悲正统己巳文以成材贡入太学会天下士子讲习一日言及其父不知所在有同舍生王纲者邓州人闻其父名曰吾州百戸李兴有壻即此名也非汝父乎文因思母所云大喜曰是也景泰初以谒告归省至家即白于母径诣邓州访父果在内乡板桥铉离其子已三十四年矣一见痛絶方苏亲属会晤悲喜交集留数月不能同行文复辞父入监天顺改元夏吏部抡才以文为兖州府通判乃奉母抵任视篆后即遣人迎父就禄以养父时年八十有五惮于逺渉再迎不起至三母曰汝之孝心尽矣彼有所恋不可再迎文悲思不已曰吾父不来吾即弃官而往阖府官僚咸跪请其母母亦悲感而许之一时见者无不沾襟乃以安车迎至铉离孙氏已四十四年矣妻子父母始得会合以遂天伦之乐嗟夫黄氏母子其贤孝矣哉向非孙氏之贤其子未必成立以有今日非文之孝其父未必会合以获禄养遂使零丁孤苦之室变为团栾欢庆之堂予亲见其事因为作传以告于来世

　　古穰集巻十九

　　●钦定四库全书

　　古穰集巻二十

　　（明）李贤 撰

　　○祭文

　　受诰命告先祖文

　　维景泰二年岁次辛未月日孝曽孙吏部文选清吏司郎中贤敢昭告于三代先祖考妣尊灵恭惟祖宗积徳之厚泽及后人贤仰承余庇窃禄于朝祗惧战兢不敢荒怠兹奉天恩颁赐制命阶奉政大夫父母妻室同荷宠荣呜呼根之固者枝必茂源之深者流必逺今日之庆岂无自而然哉膺斯旷典追慕何胜谨以三牲酒菓用伸虔告

　　焚黄告先妣文

　　维景泰二年岁次辛未月日孝男贤敢昭告于先妣之灵男奉承慈训窃位于朝兹荷天恩颁赐制命追赠先妣为宜人谨用誊黄焚于影堂窃惟男自幼多厄长育最难我先妣轸念之懐备极忧惧幸而成立縻于仕途弗克就养膝下顾兹罔极之恩方将图报于万一岂意遽违禄养况今俸入稍厚不及生前言之痛心岂胜感慕呜呼泰山为砺磨尽有期此恨绵绵何有穷已谨以三牲酒菓用伸虔告伏惟尚享

　　焚黄告亡妻文

　　维年月日夫贤以三牲酒菓祭于黄氏之灵兹荷天恩锡尔制命赠为宜人念尔昔者配予方兾成家□□一星命遽云夭此虽定数情何能为服此宠荣少慰幽魄尔其享之

　　祭陈佥宪文

