<!-- { "loadSidebar": true } -->
　　富阳何处士秉彛年五十即为其乡饮介宾邑大夫又恒书其行义于旌善之亭为一乡劝盖以徳善重其人甚乆处士生五男皆廸之成五男者亦皆以孝闻曰洽以明经举弘治庚戌进士第而处士则年六十矣岁十一月十六日其始生之辰也进士君以官守弗克致一觞膝下乃绘图曰瞻云逺意而相之以诗将寓归称寿请予为之序予闻之宣圣父母之年不可不知而先正亦有孝子爱日之说盖知其年则思有以引其乐爱其日则惧无以致其隆皆人子至情不能己者终岁且然而况其岁甲之一周乎终日且然而况其始生之日乎夫思有以引其乐而惧无以致其隆则将如之何其可也采色不足说其目丝竹不足娱其耳于是乎为之图以宣之为之诗以声之使其亲目之而说耳之而娱曰此吾子之情也其神怡其体休其所歴之甲子虽由六十而底于耄耋期頥之域焉可也然则进士君之所以乐亲之心而养其志者不异乎人之所以为寿者欤望云事出唐相狄梁公凡后世之懐思其亲者例以为说而士之能有志梁公者盖鲜也梁公之父虽不显而后世知梁公之有亲者以望云之事播人口也进士君以清才妙器进为世用在他日当有貤封之典为其亲之荣有禄奉之入为其亲之飬有莅官行已之业昭其亲之徳所志于梁公者不但已也处士居富阳山中少失恃而事其祖菊庄翁夫妇极孝迨其中岁自号怡庵放情山水以适其所适而无外慕殆有类于古之所谓逸民者吾知其年益増徳益邵则进士君爱日之情益笃引其乐而致其隆则所以为图与诗益富其志之可企于大贤君子者益大且逺矣予于石埭张进士辉有一日之长而辉与洽也善尝与俱来本是举而知其人之可与也以是序之俾为称觞者先云

　　大司马致政薛公八十寿庆序

　　世之膺备福享高寿者亦必其有拯溺靖乱足国裕民之功夫然后食其报而未艾引其庆而有余非薄之劳而浅之积者可比若今濡须薛公先生非其人哉公之曽大父当元季从高皇帝渡江实侍帏幄参庙谟歴官大司空而不究其用以终家徙琼州公生七龄即负有亢宗之志已而登甲科为地官属以至侍郎佐工部晋大司徒又晋大司马尝治水汴梁馈师二广总饷京师赞机务于南京当宪宗时凡一再乞休致始得请赐勑褒谕闲居十余年而寿跻八十间以恩例晋阶荣禄大夫位一品焉葢英庙之臣起壬戌进士而至六卿事三朝恩礼始终福寿并隆者公一人尔盛矣哉中世以来未有也然窃窥其所以获是福寿者以公之在汴梁也出其城郭王宫廨宇庐舎于垫溺溃决之中所全活甚众又浚陈留河道余四十里而汴人始有奠枕之乐其在二广也适岭海凋瘵之余悉心规画使士无饥色民不告瘁又赞其主帅破积年之逋冦而广人始有息肩之幸盖公平生勲绩在朝着孔多而拯溺靖乱足国裕民诚有大焉此其为福寿之地而非常人之可及者欤中书舎人李君■〈王弁〉等于公子丕有同官之好绘嵩岳春光图而咏歌之将以岁之十月三日寿公于第请走序之走之先少保襄毅公与公同年进士兄事公极友爱故走以通家子获拜堂上亲几杖焉盖目其貎则清劲古雅而侧媚躁慢者自失听其言则详练洞逹而回衺浅陋者自惭考其行则忠厚畏慎而倾险浮薄者自沮世恶有如是之大人而不膺备福享高寿者哉图取诗维岳降神之义又兼取所谓如日之升如松栢之茂者然则八十而议军国如宋文彦博九十而位中书令如魏高允百岁而为计相如汉张苍俾我朝有人瑞之符圣天子行乞言之礼杖于朝飬于学昭君子阳徳之健示吉人晩节之坚取征是图可前卜者宜有巨公名笔为国家老成人颂而藐焉小子所称述者恶足以重公而副尚齿好徳者之意哉

　　赠知霸州徐君考绩荣还序

　　近之为守令者多不获以时上其绩于朝盖或钱榖之縻或簿书之绊上官必持之而士亦每患其迹之淹弗克自振焉有克振者必其才足以适用而过乎人者也然君子岂以是为得失而加诸心哉亦求尽其职以不负其所学焉尔弘治癸丑八月知覇州长山徐君本良上其绩于朝书上最廷谢而归教授仇君东之其乡人也请一言为贺予素爱仇君知其友必端而不以辞则告之曰考绩之典尚矣本其操之严纵吏之臧否而治之隆污系焉其法葢均于内外而于外加详者重民也予每见守令之以考绩来者必上官先核之而后归于吏部吏部核之以送宪院宪院又核之而后引之陛见曰某也称某也否称者因任否者责效于后来于是玉音可之其为劝惩甚大士恶可自例其身于恒人而不求所以称其名哉霸州在畿内为支郡辖县三地之下者多水患上者类并于豪强故其役繁而事殷其民恒饥而治之成也弗易徐君以其学施诸有政钱榖不足为之縻簿书不足为之绊上官嘉之下民颂焉谓非其才之足以适用而过乎人不可也矧君以进士发身歴知赵之宁晋闽之松溪两县尝上其绩获书最而进一州迨今三年其政再成则继此而外陟大府内长部署其施当益大声当益闳君虽不以振为得然课吏劝功在庙堂以为吾君重民命而图治理者顾岂可缓哉予家河间与霸接壤时闻人道徐君之政之良不独其州为然凡异境之讼难平事难集者上官多以委君计君亦尝至河间故予虽不获识其人而熟其名意其能不负所学者故辄书以贻之非能以重君也用以为后会之张本云尔

　　赠南京刑部员外郎白君序

　　每岁日长至南京诸留司例有表上贺则委其子部一人奉之以行惟弘治癸丑冬南京刑部员外郎武进白君圻辅之寔来当是时君之尊公自右都宪进刑部尚书宠任方隆而君适至获视膳者月余其言旋也刑部诸司属设祖帐以饯而请予言为之赠惟古之人于行者必有言何哉葢将因离合之不常而致夫责善忠告之义焉言之必有益乎其人也白氏在毘陵为巨族自永乐以来奉廷对者六人举于乡者三人政典刑书具有家法可自得师矣亦何俟乎人言矧尚书公歴事三圣出入勤劳几四十年其立朝则有匡时谋国之忠其奉使则有诘奸拯溺之功所存重厚所履清恪君皆得诸朝夕熟耳目无外求者纵有言亦不过迂左之常谈其何足为君之益哉然古之君子不以所已有者自足而益求底乎逺大亦不以人之已能而不以逺大朂之故予于白君亦窃有进焉夫两京之为仕者众矣而君独有亲位六卿佐天子秉礼而来供子职而后去桥梓相辉簪笏后先既尽乃公而克遂其私求若君者寡矣此诚上之赐与其家之庆而不可兼值者也然则君何如其副之而后为得哉愓然不以门地自侈而益晦欿然不以才力自足而益勤退然不以誉望自多而益敬持此以答上恩而大其世烈以继尚书公之芳躅斯固诸公之所为赠言而以为君之益者乎虽然君岂不知此者顾友朋之情爱莫助之则固不能已于言尔君叔父廷臣尹崇仁以治最闻亦以是冬考绩至父子兄弟胥会一堂计相告语者非理官之良规则禔身之彛训付受勤惓殆有非常情可及者迂左之言正可备祖道故事而已其何足为君之益哉予不佞辱尚书公之爱良厚往者同考礼部尝得君从父尚寳卿宗璞考南畿又得君弟坊世契之乆且深宜有进于君者而况重以诸公之请哉

　　赠成都太守鲁君序

　　弘治癸丑冬吏部以成都阙守请择官践其任而以大理寺正鲁君永清名上诏可廷谢日有识鲁君者喜曰得人哉鲁君起进士为评事大理进寺副正十余年于刑曹宪院所谳狱无虑千数重轻疑决惟所处而当今上初尝叩阍论天下事多见采纳而况今之为郡及藩臬有声者类自理官出鲁君诚宜膺是选乎哉或曰不然有司以牧爱为职理官以清强为能故言治者必曰措刑而子方以为称其官何也是非乃所知也夫刑辅治非以厉民则清强者固以为牧爱之地乎伸一人而善者劝辟一人而不善者惩夫然后惠可逹政可理而谓措刑者推极之论尔岂独施诸人者为然哉因怠弃之令而益恭案污墨之条而益亷抚诞欺之文而益忠葢古君子之律已也必刑之懐其爱民也必刑之监而谓今之理官为郡及藩臬类有声者岂不诚然哉并縁其手以吏胥为治刻核其中以仇盗视其民此用法者之过而岂法之过哉成都去京师万里所辖几一藩之半镇抚重臣及三司皆治焉其地要其事剧其民劳非他郡比鲁君以详练之才通硕之学而司天下之平也乆兹之往也以清强倡其僚与属而牧爱其人其人之善者有所恃不善者有所警则其惠之逹政之理也可必而论者益将验夫理官之善为郡虽进而一藩何有哉彼一切以徳化借口无所事事曰将以措吾刑使善者弗伸不善者日肆而已优游其间以规善治盖未之有也吾郡汪公文灿自御史言事左迁歴成都守近参政陜西鲁君实代之而文灿之侄守贞以起复至又代鲁君故君之行也守贞率同官饯之请予言予于二汪为姻家且知鲁君而亦窃为蜀人喜也故述或者之言为赠若钩考治办之严纵与缮徭供传之简繁系有司之常者皆不着非不着也无事乎告也

　　送学士曽君之任南京序

　　弘治六年冬吏部以南京翰林阙官长署事闻诏下内阁大臣大臣以左春坊左谕徳泰和曽君士美名上凡一再乃得旨进侍读学士仍加禄一秩以行盖圣天子垂意儒臣首选不轻畀人故特示重于庶官若此曽君卜日陛辞故事自元老以下皆有言赠而以次授之序敏政不佞适承乏不可辞惟世之持议者谓翰林之臣有简逸而无繁劳恒窃以为未然夫翰林之臣日从事简编考求圣贤成法以为学而无吏事则疑其为简逸者然其学将敛之一心而安散之万彚而合放诸四海而凖非极繁劳莫之有获而况所典者上之为讲筵为记注为贡举所以辅圣学裁一代之纪而招俊乂于天下类非可以责人而代之理下之为文章为歌颂虽其用非大业所关然以之宣人情而逹政宜飬之不豫亦不足以酬物行逺然则官翰林者诚日不暇给而谓之简且逸哉彼徒见吏治之冗弗胜而疑此之有宴安之适则云尔然士有弗用用之斯其操有要其出有本亦乌冗之足虞哉曽君当成化戊戌举进士第一人入翰林为修撰时年已加长在馆中退逊如后学尝连考礼部号得人而遇菑沴即扣阍论事更化初自南京侍读召还与修先帝实録成始进官春坊侍讲筵以有兹命然君之生也甚健其才力精敏虽英妙或有所弗及故众论犹惜君不亟见于用者是亦不然君子之学为已而已将何所见而后为得哉从事简编考求圣贤成法以为学而幸免于吏事所谓日不暇给者计曽君之心岂以老壮而异邪学之愈邃则操之愈约出之愈鬯亦何简繁逸劳之有古之人盖有收效于迟莫而其声实华茂炳然至今者矣前此南院为张君廷祥以亲老得请归南昌曽君实代之张君之门生为祭酒谢君鸣治其年加张两岁谢君之门生为侍郎董君尚矩其年加谢四岁董君之门生为曽君其年又加董六岁盖老生竒士乆閟而不克自见非具眼者亦莫之识也曽君行哉所以答圣天子慎简儒臣之意而副赠行者之言亦惟有不负此学而已敏政在翰林最迂钝无所与齿辄因曽君而道其职务之所得为者共加勉焉

　　送马君知堂邑县序

