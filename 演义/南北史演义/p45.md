<!-- { "loadSidebar": true } -->
　　却说纪在军中，以黄金一斤为饼，饼百为箧，银五倍之，锦彩称定。每战，悬示将士，而不以为赏。其将陈智祖，请散之以募勇士，弗听，由是士卒解体。及闻魏寇深入，成都孤危，欲前则根本将倾，欲退恐东军乘之，忧懑不知所为。乃遣其子江安候圆正诣荆州求和，请依前旨还蜀。帝知其将败，不许，下圆正於狱，密敕王琳截其后，任约攻其前。於是前后夹攻，拔其三垒，两岸十四城俱降。纪不获退，只得顺流东下，将士稍稍逃亡，将军樊猛追之，众大溃，纪以数舰自保，猛围而守之。帝闻纪败，密敕猛曰：「生还不成功也。」猛乃引兵直犯纪舟。纪在舟中，绕牀而行，见猛登舟，以金一囊付之曰：「用此僱卿，送我一见七官。」猛曰：「天子何由可见？杀足下，金将安之？」遂斩纪，及其幼子圆满。陆法和收太子圆照送江陵，帝绝纪属籍，赐姓饕餮，圆正闻败，号哭不绝声。及见圆照入狱，责之曰：「兄何乱人骨肉，使痛酷若此？」圆照唯云计误。帝命并绝其食，至齧臂相啖，十三日而死。远近闻而悲之。斯时蜀患既除，境内咸服，江陵可谓安枕。但未识从此以后，果得相安无事否，且俟下文再述。
第二十八卷     魏连萧詧取江陵　齐纳渊明图建业
　　话说岳阳王詧，闻武陵被杀，诸子皆饿死狱中，歎曰：「高祖子孙尽矣，唯我尚在，彼岂能容我乎？」因乞援於魏，而身自入朝。告丞相泰国：「荆州所恃，不过僧辩、霸先，今镇守南方，精兵猛将，皆隶其麾下，国内空虚。且绎自僭号以来，性更猜忌，专行杀戮，人心不附。大国若遣一旅之众，直指江陵，仆率襄阳步骑会之则反掌可克。大国可以拓土开疆，仆亦得纾己难，唯公鉴之。」泰犹未许，乃遣使聘梁，以觇虚实。会齐亦有使至，帝接魏使，不及齐使，且请据旧图，定疆境，辞颇不逊。使归告泰，泰曰：「古人有言，天之所弃，谁能兴之，其萧绎之谓乎！」乃遣常山公於谨、中山公宇文护、大将军杨忠，将兵五万入寇。临发，泰问谨曰：「为萧绎之计若何？
　　」谨曰：「耀兵汉、沔，席卷渡江，直据丹阳，上策也；移郭内民居，退保子城，峻其陴堞，以待援军，中策也；苦难於移动，据守罗郭，下策也。」泰曰：「揣绎定出何策？」谨曰：「下策。」泰曰：「何故？」谨曰：「萧氏保据江东，绵历数纪，属中原多故，未逞外略。又以我有齐氏之患，必力不能分。
　　且绎懦而无谋，多疑少断，愚民难与虑始，皆恋邑居。所以知其定出下策。」泰曰：「善。」
　　却说武宁太守宗均，闻魏师动，飞报入朝。帝召群臣议之。
　　胡僧佑、黄罗汉皆曰：「二国通好，未有嫌隙，必无此理。」乃复遣传中王深使魏。琛至石梵，未见魏军，驰书报黄罗汉曰：「吾至石梵，境上帖然，前言皆儿戏耳。」散骑郎庾季才言於帝曰：「去年八月丙申，月犯中星，今月丙戍，赤气干北斗。心为大王，丙主楚分，臣恐建子之月，有大兵入江陵。陛下直留重臣镇江陵，整旆还都，以避其难。假令魏虏侵蹙，止失荆、湘，在於社稷，犹得无虑。无贪目前之安，而上违天意也。」帝素晓天文，亦知楚地有灾，歎曰：「祸福在天，避之何益？」丙寅，忽报魏军至樊邓，岳阳王率师助之，帝始大惧。命内外戒严，征王僧辩为大都督、荆州刺史，又征王琳於广州，使引兵入援。
　　先是琳本兵家子，其姊妹皆入王宫。琳少传帝左右，有勇略，帝以为将。能倾身下士，所得赏赐，不以入家，麾下万人，多江、淮群盗。从王僧辩平侯景，功居第一。帝使镇湘州，既而疑其部众强盛，又得众心，欲使居远，乃迁为广州刺史。琳私谓主书李膺曰：「琳小人也，蒙官家拔擢至此。今天下未定，迁琳岭南，如有不虞，安得琳力？穷揆官意，不过疑琳。琳分望有限，岂与官家争为帝乎？卿日在帝侧，何不一言於上，以琳为雍州刺史，镇武宁。琳自放兵作田，为国御捍。」膺然其言而弗敢启。至是帝闻魏师将至，乃征琳为湘州刺史。
　　陆法和朝夕登郢州城楼，北望而歎，乃引兵入汉口，将赴江陵。帝以郢州重地，不可无兵把守，乃使人止之曰：「此处自能破贼，但镇郢州，不须动也。」法和还州，垩其城门，着衰絰，坐苇席终日，乃脱之。十一月甲戌，帝大阅於津阳门外，步骑交集，行阵方列，忽大风暴雨，从北而来，旗幡皆折，军士不能存立，遂乘轻辇还宫，群臣皆冒雨各散。是夜，帝登凤凰阁，徒倚歎息曰：「客星人翼轸，今必败矣。」连呼「奈何」者三，嫔御皆泣。癸未，魏军济汉，宇文护率精骑五千，先据江津以断东路，进拔武宁，执太守宗均。是日，帝自乘马出城，行栅插木，周围六十余里，以胡僧佑都督城东诸军事，尚书张绾为之副。王褒都督城西诸军事，侍郎元景亮为之副，王公以下，各有所守。命太子巡行城楼，今居人助运木石。其时魏军去江陵四十里，将到栅下。帝集群臣议出兵，忽报栅内失火，急令救之，已延烧数千余家，焚城楼二十五所。帝乃自巡城上，临所焚楼处望之，但见魏师济江，千帆翔集，乘风直进，舟行如驶，歎曰：「长江天险，彼稳渡中流若此耶？」四顾欷歔。是夜遂止宫外，宿民家，裂帛为书，趣王僧辩曰：「吾忍死待公，可以至矣。」於谨进兵城下，筑长围守之，由是中外信命始绝。胡僧佑请出荡长围，帝许之，乃引精骑三千，开门出击。於谨伏兵营内，俟其至，弓弩并发，军不得进。杨忠从旁横击之，大败走还。帝益惧，集群臣於长沙寺问计。朱买臣按剑进曰：「今日惟斩宗凛、黄罗汉，可以谢天下。」帝曰：「曩实吾意，宗、黄何罪？」二人退人众中。
　　却说王琳闻诏，昼夜进军行至长沙，前有敌兵阻路，乃遣长史裴政，从间道赴江陵报信。政至百里洲，为魏人所获。岳阳王呼而谓之曰：「我武皇帝之孙也，不可为尔君乎？若从我计，贵及子孙；如曰不然，腰领分矣。」政诡曰：「唯命。」詧锁之至城下，使谓曰：「王僧辩闻荆州被围，已自为帝。王琳孤弱，不复能至，城中人无与俱死。」政不从，反告城上曰：「援兵大至，各思自勉。吾以间使被执，情愿碎身报国，不敢附逆。」监者击其口，政曰：「吾头可断，吾口不可改。」詧命杀之，参军蔡大业趋前曰：「此民望也，杀之则荆州不可下矣。」乃释之。
　　时徵兵四方，皆未至。魏人百道攻城，飞矢雨集。城中负户而汲，蒙盾而行。胡僧佑亲尝矢石，昼夜督战，鼓励将土，众咸致死，所向摧殄，城不至破。俄而僧佑中流矢死，内外大骇。魏乘人心恐惧，悉众急攻，遂破东门而入。帝率太子群臣退保金城，歎曰：「今欲救死，不得不屈膝於魏矣。」乃使汝南王大封、晋熙王大圆，诣魏军，请於於谨曰：「大国若念旧好，肯延梁氏一线，情愿称臣纳贡，长为附庸之邦。望敛军威，勿迫人於险。」於谨不许，二王大哭而返。
　　时东南虽破，城北请将犹致死苦战，日瞑闻城陷，乃弃甲散。帝入东阁竹殿，舍人高善宝侍侧，命取古今图书十四万卷，焚之於前，将自赴火，善宝抱止之。乃以宝剑击柱曰：「文武之道，今夜尽矣。」谢答仁、朱买臣进曰：「城中兵众犹强，乘间夺围而出，贼必惊。因而薄之，可度江就任约。」帝素不便走马，曰：「事必无成，只增辱耳。」答仁请自护以行，谓必得脱。王褒私语帝曰：「答仁侯景之党，岂足可信？成彼之勋，不如降也。」答仁又请守子城，收兵可得五千人。帝然之，即授城中大都督，既而召王褒谋之，褒又以为不可。答仁屡请不许，大恸呕血而去。
　　於谨紮营於子城口，索太子为质，帝使王褒送之，褒至周营，匍匐乞怜。谨予以褒善书，给之纸笔，褒书於后曰：「柱国常山公家奴王褒。」识者鄙之。
　　斯时外围益急，群臣相继出降，帝左右渐散，遂去羽仪法物，白马索衣出东门，抽剑击阖曰：「萧世诚一至此乎？」魏军见帝出，相率奔至马前，牵其辔以行。至白马寺北，夺其所乘骏马，以管马代之。遣长壮军人，手扼其背以行。逢於谨於道，军人牵使帝拜，不胜屈辱。俄而岳阳王至，使铁骑拥之入营，囚於乌帽之下，面数之曰：「桂阳无辜见杀，河东阖门受诛。武陵既败，斩首舟中，诸子啖臂，饿死狱底，汝心何忍？而戕贼诸王若此，向者人为汝食，今亦为人噬耶？」命左右食以草具，以困辱之。至夕，於谨遣人使帝为书召王僧辫。帝不可，使者逼之曰：「王至今日，岂得自由？」帝曰：「我既不自由，僧辩亦不由我。」或问何意焚书，帝曰：「读书万卷，犹有今日，不焚何待？」詧既囚帝，请於谨曰：「绎杀人多矣，愿绝其命，以慰冤魂。」谨即使詧监刑，遂以土囊陨之，殓以蒲席，束以白茅，葬之於津阳门外。并杀太子无良，及始安王大略、桂阳王大成等。盖帝性残忍，且惩高祖宽纵之弊，故为政尚严。城方围时，狱中尚有死囚数千，有司释之，以充战士。
　　帝不许，悉令詧杀之，事未成而城陷，故其死也，人莫之惜。后人有诗讥之曰：
　　摧残骨肉疾如仇，半壁江山要独收。
　　剩有岳阳心未服，统兵百万下荆州。
　　且说魏既诛帝，尽俘王公以下，悉收府库珍宝，宫妃采女，送之长安。群臣降者，亦归关中授职。乃立詧为梁主，取其雍州旧封，资以荆州之地，延袤三百里，居江陵东城。魏将王悦，将兵居西城，外示助詧备禦，内实防之。又选百姓男女数万口为奴婢，分赏三军，驱归长安。小弱者皆杀之。得免者三百余家，而人马所践及冻死者什之二三，由是荆人不胜其毒，而皆归咎於詧。
