<!-- { "loadSidebar": true } -->
　　先生讳珏字玉合菊东其号也姓黄氏世居剡髙祖讳某仕宋官至某州别驾徙余姚之四明乡而家焉祖韩雷字震卿妣翟氏父讳士仪字正甫妣舒氏先生天资亷静朴厚端慤恭谨八嵗始能言言已中节人共竒之未几丧母擗踊哀毁俪如成人出就外传虽值大寒大暑鸡鸣必起盥靧而诵习至夕则秉烛对巻不知急雪之打牕而飞蚊之咂肤也十二三嵗祖令説所读春秋而谬于经防祖慨然曰吾欲尔绍儒术乃竟若斯耶遂身亲教之至十五六嵗从戅庵先生受蔡氏尚书以求二帝三王之心研极根柢既有所得而郡邑巨室共争致先生于师席遂客授者余四十年中间屡试江浙乡闱不一售则又叹曰明经岂专为决科计哉况得失命也遂絶仕进意然未尝一日舍书不观尤喜翫邵子皇极经世书指趣精妙贯彻天人有以自乐尝曰天人之理微邵子能推帝王之道大蔡氏能解然非朱子订定而发明之愚亦何能窥见彷佛邪其为学盖至老而益勤先生有同母兄璧庻母弟琼瑶玠庻母防先生先生失爱于父而孝友益笃卒无间言父令诸子析防先生于家赀悉听诸弟所欲无几微靳色及父殁嘱先生以后事先生治父防所费皆已出不取于弟人或难之先生曰从先人志耳寻常中语及母夫人輙涕泣不能食嵗时祭祀必极诚敬每自诵曰父子兄弟天属也其可以死生而贰其心乎有富人兄弟以嫡庻分赀产不均弟欲扩地讼兄醸致其罪先生沮之再四弗听则怒之曰若所讼防兄死地何靣目入祠堂见祖宗乎况若子孙相讐不共戴天祸可测乎必若所为吾絶交矣因感泣而止其兄闻之惊曰微先生我家几破为置田宅以奉先生先生曰吾言义也不可以图利终不受其所行类如此先生平居衣服饮食给于学徒晩益空乏且末疾所纒未尝咨嗟胸中旷然唯诲人以善日益慊慊壻刘景祚居上虞白马湖上延先生训其子既至与太原王万石陈郡谢肃数为文字饮以逍遥乎海云山月闲一不关余事凡十阅月而先生之女卒哭之哀遂还海濵寓所国朝洪武三年冬十有一月五日夜三鼔疾甚召其子熈命之曰吾归矣汝善自持其身语毕正衣冠端坐而逝年七十一士大夫哭之曰笃学力行君子亡矣熈奉柩以是月甲子祔塟于上虞建隆岙先茔兆次遵治命也先生娶同邑宋氏宋忠嘉公讳师禹之五世孙讳某之女有懿范先先生九年卒子男一人即熈能力贫事亲女一人某即先卒者孙一曰阶在先生卒后生有诗文若干巻其道事理大抵由戅庵以泝慈溪者也又七年熈具行实踵门而泣请于余曰先生亲旧惟吾子相知尤深而墓未有铭敢请余惟先生学有师承行为乡表不及用于世而安贫守道以终其身今其子熈知读书善治生买田筑室以绍先业族姻朋友咸称其能又能显扬先徳不使无闻则先生为有后而天之报施之者其在斯乎遂铭之曰
　　于学允殖于行允饬兹为老成式孝且友义信是守以表宗乡帝王治体天人奥理探索孔明厥畜靡施自求所志斯遂而亨敢美于石终古弗泐后人之庆
　　周皜斋墓铭【乌斯道】
　　皜斋处士讳坚字砥道皜斋其自号也姓周氏慈溪金川人曽祖讳夀祖讳实父讳祥无嗣以处士为后处士盖余姚防溪河孙一之季子也性孝友直谅有识见稍长貌若玉雪出就外傅言笑容止如成人至縂角归防河觐母氏母氏异之母曰周氏既得汝自生子一人汝宜留以守吾宗祧处士拜且泣曰坚生甫七十日即后周氏其鞠养教诲恩若已出不可忘也坚闻背义不祥且守宗祧有二兄在不敢奉大人命也母氏感其言复遣之如初既冠益好学楚楚然自餙或与二人谋植身计一曰货殖一曰科第处士曰士当眞实践履富与贵命也奚可必哉咸服其谠论时相山王先生寳峯赵先生阅慈湖杨文元公遗书有觉一时出其门者甚众而浮议者亦众处士奋不顾浮议一从二先生游寳峯知其载道器也为漆漆然启廸处士闻日用寻常即道之诲意殊喜作而问曰见道之功安在寳峯曰其反观乎昔杨夫子犹反观入道某亦尝事此良騐子其试哉是夕归而黙坐反观意念俱冺忽见天地万物有无一体不知我之为我惟光明满室而已诘旦白二先生先生笑而颔之寳峯曰此知及之也正孔子曰明目而视之不可得而见也倾耳而听之不可得而闻也又曰无声之乐曰闻四方者是也处士又问曰光明满室者何寳峯曰是心之光也古人所谓虚室生白吉祥止止者是也他日二先生过处士见榴花瓶中相山问处士曰花与枝叶红緑间出果孰为之处士答曰吾所为也寳峯曰孔言庻生无教也砥道领其教矣至暮童子秉烛寳峯问曰此烛之明烛欤火欤答曰非烛非火此榴花之变化也二先生曰反观之效岂欺子哉处士乐不可言因取曽子讃孔子曰皜皜乎不可尚矣之句名燕处之室曰皜斋日以自鍳金川室燬乃僦县治中杨夫子祠左之室以居盖杨夫子旧业也靣湖际山东西有熈光咏春之门其流风余韵可想见且俾子孙得以习爼豆事也日与相山寳峯暨小隐杨先生是斋时先生向君乐中李君原善王君彦真余斯道及伯氏性善等日徜徉山水间论修已治人之道不知嵗之迈也即以金川故址及所积崇构英材悉让仲氏有私处士者沮之处壬正色曰天伦与土木孰重轻乎卒不听自是规行矩歩罔敢失节尝服役官府元至正间冦乱大造兵甲邑之役于官者就瘠民肥已以敛民怨处士所覈乡井取给公用外未始渔猎其民郡侯阿因图方收粮过半处士率里民输赋侯见其端谨曰必有识之士也问郡之利病处士对曰今嵗旱暵民无所出租既失于上闻宜缓竒零之征使规米入官侯之惠也侯伟之赐帽与酒民果受其惠县令陈麟咨治道于缙绅诸公处士与焉居无何邑以从化处士于赈贫恤患尤汲汲一日见小女子风雨中病卧马通上将絶急命仆负归饮食治疗得瘥问其故则行乞食于市者也久之遣还其家有定海戴氏子从母乞食母绐而辟之号泣无所归处士蓄之嵗余归其母余姚嵗饥防河困乏者羣至处士食三日复与之粟且奉书伯氏曰饥者天民粟者天物幸勿靳天物饥天民以逆天意伯氏感焉如其言赈之里有徐氏被衔私怨者谋孽重罪置之狱处士悯其枉而贫也为资其费使纳赂轻之遂受笞而脱处士至防河伯氏家疽发背诸从子请致医处士不许曰有命惟清心定气而愈越数载以疾卒实元至正几年癸卯十月三日春秋五十有七嵗乙已十月二十有三日塟于县西黄库岙之原配董氏子男二曰键曰镕女二长适同邑冯应彰次适刘叔瑀孙男五人孙女四人斯道与处士同在先生门冀吾道之亨以少补斯世不幸师友及吾之伯氏俱沦防而处士亦殁仅存者亦皆老矣大明启运斯道被荐忝宰石龙再调吉之永新不得防茅连茹以发扬杨夫子之学恒防于心洪武十七年春键镕介人走永新请曰先人卒塟久未铭惟先生与先人同讲习知先人为最深非先生铭之不可敢奉状以请呜呼斯道讵忍铭处士哉义不可辞乃铭之曰
　　人之从物不知所归卓哉处士惟道是依其道光明匪腾于口既騐于见亦騐于守乐不可喻徜徉湖间水之涣涣云之闲闲虽处韦布轻于爵位虽处里闾轶乎天地遭时弗亨尚复何言不瑕以终亦全其天身不可起道则不灭孰其徴之湖上之月
　　故成斋王先生墓表【王祎】
　　先生讳珹字玉城姓王氏学者不全称其字而用成斋为先生称者尊之之辞也王氏系出太原五代时有为节度使曰彦超者来居婺义乌之鳯林乡至宋自鳯林徙居郡城者曰三府君五世而生本赠太师追封鲁国公本生登政和二年进士知湘隂县赠太师追封魏国公登生四子师醇乡贡进士赠奉议郎师心政和八年进士累迁给事中兼侍读权吏部尚书除显谟阁直学士知绍兴府充两浙东路安抚使爵东阳郡开国侯赠特进諡庄敏师古亦乡贡进士师徳宣义郎赠太师追封楚国公庄敏次子渷知桂阳军赠正奉大夫是为先生之曽祖而楚国长子淮绍兴十五年进士淳熈中致位左丞相封鲁国公赠太师諡文定则先生曽叔祖也祖讳槐由大理寺丞知汀州终朝请大夫父讳侊将仕郎监南康北院先生防頴悟资禀温厚雅不乐华靡事唯笃志问学不少懈初先生从高叔祖直焕章阁两浙西路提防刑狱师愈尝从乡先生徽猷阁待制潘公良贵及山先生杨公时中书舍人吕公居仁游其子为主管建昌仙都观瀚受业东莱吕成公之门其孙为鲁斋先生文宪公栢传道于乡先生北山何文定公基何公得于勉斋黄文肃公干黄公即考亭朱子门人也先生于文宪为诸孙又在弟子列未尝輙去左右而丞相之孙直敷文阁福建转运副使敬岩先生佖其学得于防堂刘公炎防峯饶公鲁皆本于朱子复与文宪公诸父子姓一门自为师友先生于敷文为从子故又得以朝夕承教而无间讨论经义讲説理趣微辞奥防闻见日深其家学之渊源与他人号称师弟子者不侔矣先生之学既粹然一出于正而固未尝标榜以立异矜持以为高同时若叶公闾者丞相衡之孙何公钦者文定之子皆与先生以风流文雅相尚为忘年交先生素无仕进意或勉之曰世禄不可坠也乃赴铨试中其首选补修职郎监建康酒税院未及上而运去物改因不复出栖迟先庐遂为终焉计矣乆之遗民故老日就沦谢先生与剡源戴公表元永康胡公长孺浦阳方公鳯粤人谢公翶皆以节操相激厉时唱和于残山剰水风月寂寥之乡黍离麦秀之音往往而见读之令人有慨然之思焉于时浙东宣慰按察二司并治于婺握帅符持宪节而来者与其僚佐悉硕夫钜人若恒山周公锴陇西李公思术洛阳陈公元礼河东臧公梦解曹南完顔公贞渔阳鲜于公枢郡守倅若高平孟公淳钱唐夏公若水蓟邱李公衎无不略势分内交于先生造先生之庐无虚日或咨叩义理或商榷词翰或讲求典故之沿草或访问政务之得失先生歴歴与之言莫不厌服以谓前代文献之遗惟先生足徴而已先生丰采明朗仪榘淹习而冠帯伟然望而知其为乔木故家之君子也婺为吕成公过成之地后人因立祠宣宪二司欲招徕学者讲肄祠下图屈致先生为之师而先生不欲以师道自任则荐仁山金先生履祥且以书勉之出仁山文宪门人也时方高卧兰江上因先生言不得已为起文宪之道繇以大明故凡学者犹以事仁山者事先生焉先生生于宋淳祐丁未十二月十七日卒于今防定元年四月二十一日享年七十有八以卒之年十一月日塟于金华县东安期里黄枇坞之原去魏国兆域若干歩所着诗文若干巻手抄若干巻娶永嘉赵氏二子长邵孙次云县将仕郎江隂县尹致仕孙男四人闲閠訚闾并以文学世其家呜呼宋南渡后以及于今婺之衣冠家莫盛于王氏矣爵禄道徳联蝉奕叶而先生有以承其先子孙贤才是佀是续而先生有以垂其后徴诸其身不亦盛徳之君子乎呜呼虽无老成人尚有典型自先生没而百年之老成典型尽矣然其所以不朽者久犹未有登载遗风余范将就泾防是用追述其梗概掲于墓道庻几来者有所鍳观焉
　　李愚庵墓铭【王尚防】
