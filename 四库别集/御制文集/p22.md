<!-- { "loadSidebar": true } -->
　　至圣代天觉民天何言哉圣人是申立人之极曰义与仁建治之统曰明与新圣谟洋洋祖述宪章配天广运应地无疆四时递嬗日月贞明濯以江汉暴以秋阳泱泱东海岩岩岱宗于穆圣徳畴与絜崇巍乎圣功畴与比隆循之则治弥畅皇风仰稽令辟展敬尊师过鲁祠牢炎祚开基宫墙翼翼鲁壁金丝苍桧郁郁殷楹鼎彞皇祖
　　皇考圣智达天探脉道要孚契心源丰碑虬防巨防鸾鶱上继三五一中允传顾惟寡昧仰绍先型时迈自东只谒庙庭洋洋盈耳玉振金声若弗克见时殚予诚见圣匪艰由圣则难弗克由圣孰图治安亦既莅止观止是叹摛辞表志乾隆戊辰
　　菩萨顶碑文
　　盖闻青鸳建刹须弥垂兰若之规白马驮经洛下记伽蓝之始演龙华于印度轮转蜂台广象教于阎浮镫传鹄苑矧擅神臯之名胜尤瞻佛地之崇严五台菩萨顶者叶斗标灵虒阳结秀王舎城之宫阙白玉为阶给孤独之园林黄金布地溯化城之初啓原法像之由来厥有名缁亲瞻鬘盖寳珠五髻灿天半之圎光璎珞千花示云中之妙相于是莲趺玉座号曰真容贝树银龛传为灵迹我
　　圣祖仁皇帝躬探道妙心防真如停
　　仙仗于青峯贲
　　宸章于紫碣廓十方之净境莲界增辉振三要之宗风旃林焕彩朕钦承
　　祖徳仰祝
　　慈禧乃因清宴之期特举游巡之典鸣銮灵岳领物外之烟霞驻跸精蓝接空中之呗讃绕砌则一花寳树影拂经幢环庭而八水香池声凝梵磬揽兹圣迹恍陟金沙顾此禅栖宜新珠网稍更位置益整规模转初地之幡风重燃慧炬散诸天之花雨再现昙云庶使薝卜长芬苾蒭竞集狻猊坐处宏开了了之门龙象行时共入如如之室用镌贞石永焕仙都
　　殊像寺碑文
　　盖闻钟函九乳轮王开説法之台树散千香菩萨啓经行之室鹿野仙人之苑白玉为阶马鸣花氏之城绛云成盖是以葱河既渡聿垂象教之荘严兰若繁兴共表鸯摩之愿力五台殊像寺者竒标紫塞秀耸苍岩曼殊演教之场旃檀绕锡方广化身之所薝卜垂栏依初地之清凉踞中台之名胜莲趺妙相玉毫腾五髻之辉柰苑神工金界焕双林之色晚涨浮杯之浪般若泉清晨飞补衲之云梵仙山碧洵安禅之奥境诚选佛之灵区康熙三十七年
　　皇祖仁皇帝临幸名山鼎新旧刹水晶净域瞻鸟革之凌霄金粟丰碑仰
　　龙章之丽日乃以六轮风转四纪星移经坛之紫翠依然画壁之丹青非故朕以巡方之次选胜招提驻跸之余参元止观溯宣游于
　　祖武迓景福于
　　慈闱爰发金泉重修琳宇丹楹载启绀榭还新五色琉璃光暎鸽王之座七重竹树香霏狮子之园庶几法鼔宏宣慈灯普照应真五百再留饵菊之踪沙界三千复见拈华之教用镌胜果永纪贞珉
　　演教寺碑文
　　宇内名山形势皆以中峯为尊胜仙佛化现常安立道场此四台所以环拱中台而建刹表名独以是为曼殊演教之区也夫菩萨之欲度脱众生与圣贤之欲垂教万世道不同而心则一但菩萨常显示神变以警众发心故说法度世无有穷尽华严谓东北方有清凉山文殊师利常在其中而演说法文殊亦尝语舎利弗吾能持一切草树无心之物变相说法皆令如佛今台南谷中清凉石旧传有梵僧说法其上即之则失后人因目为曼殊牀然则大士演教无生灭相法身圎对以不闻闻则无言无说而声震大千入此寺者真入不二法门矣朕诣寺瞻礼恭诵
　　圣祖御制碑文谓灵秀所钟中台尤异故知吉祥万众常行道于此爰命重葺而文以证明之
　　望海寺碑文
　　慈氏以性海为万法之宗故息心净行必穷极海藏超证圎通乃为深入佛海众生縁未成熟则皆以津筏济渡令到彼岸学人勤苦精进以求证入固瞻望觉海而未测究竟者也东台之峯与寺并以望海名志称东望大海如波若镜盖荡云沃日之观境固然已朕命修葺此寺因思即境征名是世谛非义谛也夫佛説国土如恒河沙皆依华藏世界海住国土无量海益无量今踞一峯之顶瞻望一隅遂以是为大观而即借以表佛刹之号乎象教流入震旦縁盛于东东台那罗延窟经云是菩萨住处天龙八部围绕供养则海防即在山中瞻谒曼殊者但当于此寻源东望沧溟犹堕见网昔圣祖驻跸兹山诸寺皆降
　　御笔而兹寺独顔以般若原可循本而悟真诠矣
　　普济寺碑文
　　五台按方岳峙而山势北耸即东西中三台皆偏近于北惟南台正居丁位近接闗城于入山为初地圣真应化灵迹实多盖象教遍四天下大乗气象独见南洲于此焉悟之矣清凉氷雪之窟山阳则葩卉欣荣峯攅锦绣琳宫华藏天与庄严普济寺者建自宋时
　　圣祖巡幸特命鼎新歴今六十余载朕恭奉
　　皇太后瞻礼曼殊重缮完而丹雘之夫能仁度世固将施洽羣有而室利行愿广大出生一切菩萨功徳灭除众生无量苦恼人天瞻仰广证善因此普济之功也至于根极慧命防持正法用以祝厘资福上介
　　慈闱下覃黎庶则朕之此举犹
　　先朝之志焉抑岂拟金阁螺城之幻化饰龙宫玉像之竒观也哉已事而竣因勒石以纪嵗月
　　法雷寺碑文
　　西台旧名栲栳山危磴縁云蠡旋箕织厥状肖焉五峯各表嘉名若以栲栳之称之过质也则易之曰挂月唐建法雷寺頺废久矣康熙二十二年与诸寺同奉勑修复甲子既周金雘改色朕咸葺而新之夫佛固西方圣人其徒行化中国常以西土为归此间一草一木无非文殊境界虽不必执着西台寻觅消息而西来大意正可当境有省昔如来唱导羣迷师吼雷音徧十方界文殊立光音天说法魔宫振裂恶道休息然则法雷之震歴劫并应警动又况指月妙谛传自楞严登礼至此不随在皆可证入乎朕以圣王之法治天下而于法王之法蚤承
　　先训深契净因故推演至义为大众津梁凡欲万善同归永资福祐云尔
　　灵应寺碑文
　　北台髙出四台之上凌薄斗杓故峯以叶斗名世传龙窟所在雪罨氷封风势尤烈台麓纎萝微动即其上噫气鼔怒行者率裹足朕将诣灵应寺瞻礼从臣多以风为解且谓
　　圣祖临幸未尝登此朕读
　　御制清凉诸诗有北台眺望之作则当日登临已有确据且致防祝厘亦未敢以道险辞也爰约饬骑从盘云造天炷香金像已周览八荒穷尽沙界羣山部娄时露顶云雾中若俛沧海而辨岛屿于时山气暄融氷雪滋液从者并如挟纩风亦间作殊不如向者所云因叹险阻之境固时有不常有事可以理断而数典尤足以证之则一举足而绍闻之义着矣寺为康熙癸亥年修兹复葺而新之住山禅侣覩朕此行其共发勇猛精进心得大安隠而超悟最上乗乎
　　平定金川告成太学碑文
　　天畀我皇清握干符俯坤轴函括万邦悉主悉臣五后纉承创守佑啓亦惟是二三荩臣布徳宣力予曰有先后予曰有御侮用造我丕丕基罔有蘖芽罔不煦妪长养游于大当粤有金川娑罗奔者居西蜀桃闗以外界绰斯甲小金川之间向曾从征得受符檄与诸土司齿顾恃其险逺夜郎自大搆衅邻番各土司申诉封疆吏吏曰蔓之不圗岂其视为瓯脱乃请兵筹饷期扫其穴而司其事者或怯缩以老师或狡以蓄志军无适从事用弗集予心然念边徼之不宁或致增防置戍重劳吾民大学士忠勇公傅恒义同休戚毅然请肩斯任乃命以经畧印益厚集诸路军刍粟相继闾阎不惊卜吉于戊辰十一月之三日
　　祃牙以指所征朕亲御武帐赐经畧酒以行天日和昶阳气宣复都人士听覩耸跃罔不忭喜谓露布之旦暮至也乃歴燕晋驱秦陇越劔阁絶川江凌桃闗之径天射之峻又日讨军实而教诫拊循之均其渴饮饥食同其晓征夜眠至于密赞机务亲草奏章则又经畧独勤其劳而诸武臣有所不知有弗能共者恩威既明士用益励度番落如户庭过部伍于袵席奸酋授首军声大振复以巨礟击其碉坚碉以摧将俟诸军之集捣其中坚而番酋骙瞿駾喙稽首请降经畧臣以彼罪重恶极穷而乞生久或渝且偝焉虑不允所请朕惟
　　天地之徳在好生彼蚁溃而鼠骇者毋宁赦而宥之且求降而尽殱之不可谓武矧不足以汚我斧也于是经畧宣朕明防登坛受降己巳二月之望日金川平定捷音至京是役也罙入数千里奏凯未七旬而振旅之师多有返自中途未究其用者昔之成功巴蜀如建武之定公孙江陵之降李势皆在版圗之内无足比数廷臣举
　　皇祖朔漠
　　皇考青海成例请勒碑成均以示来许夫秉丹诚而运筹决胜永靖荒徼者经畧大学士之功也商可否于帷幄冲石矢于行阵者参赞大臣及诸将士力也朕何有焉惟是体
　　乾元之徳凛佳兵之戒保大定功安民和众庶几可以垂则乎乃系之辞曰
　　维
　　天生人类聚羣分凡兹林林孰非我民有羁而縻有诲而谆岂伊异视逺近殊伦守在四夷稽古名言无已用之寓义于仁　蠢彼金夷恃其险阻蚕食豨张谓莫我拒不靖不庭侵厥邻聚骇奔叫呶以干大咎匪棘匪纾玁狁之故我张我伐玁狁之故　我师既集贼亦相持匪敢相持惧诛自支两易寒暑敉功稍稽贼益以狂怒臂当车罪臣既诛以徇我师朕咨于恒汝徃视之　朕咨于恒惟汝同徳惟我庶士亦乆于役将兹旗兵羽林神策其勇熊罴其心金石何敌弗摧何攻弗克济以汝忠奏捷顷刻　恒拜稽首臣敢弗□既祃既宜师出于京师出于京时惟一阳未逾五旬乃压其疆前旌猎猎有节煌煌羣畨乃惊谓自天降　惟彼攸恃曰良尔吉以侦以谍如如蜮其恃爰诛其类股栗纪律是明戎兵是诘铸礟攻碉其守以失惟是惧诛潜弗敢出　其潜弗出乃旦夕延将齐我军披其中坚大鞣大膊期目之前彼乃穷蹙乞降悚防惟命是从六事永遵除道筑坛肉袒羊牵　赳赳钟琪乃度之愬聿抵贼巢开诚以谕携其二酋军门亲赴悔罪归诚车尘马足顺斯抚之昭我王度昔也雷霆今也雨露　七纵诸葛单骑汾阳曰我相臣于前有光晋爵锡服黼黻龙章速归黄阁左右赞襄休养生息惠鲜蜀邦我武既扬无疆惟庆








　　御制文初集巻十七
　　钦定四库全书
　　御制文初集巻十八
　　碑文
　　实胜寺碑记
　　去嵗夏视师金川者久而弗告其功且苦酋之恃其碉也则创为以碉攻碉之说将筑碉焉朕谓攻碉已下策今乃命攻碉者而为之筑碉是所谓借寇兵而资盗粮者全无防矣为之懑然因忆敬观
　　列朝实録开国之初我旗人蹑云梯肉薄而登城者不可屈指数以此攻碉何碉弗克今之人犹昔之人也则命于西山之麓设为石碉也者而简佽飞之士以习之未逾月得精其技者二千人更命大学士忠勇公傅恒为经畧统之以行且厚集诸路之师期必济厥事赖天之祐大功以成此固经畧智勇克兼用扬我武酋长畏威懐徳厥角请命是以敌忾以往者率中道而归窃恨未施其长技有余怒焉记不云乎反本修古不忘其初云梯之习犹是志也而即以成功则是地者岂非绥靖之先声继武之昭度哉因命择向庀材建寺于碉之侧名之曰实胜夫已习之艺不可废已奏之绩不可忘于是合成功之旅立为健锐云梯营并于寺之左右建屋居之间亦依山为碉以肖刮耳勒歪之境昔我太宗皇帝尝以偏师破明十三万众于松山杏山之间归而建实胜寺于盛京以纪其烈夫金川蕞尔穷番岂明师比然畧昆明而穿池胜侨如而名子其识弗忘一也汉书训碉作雕碉为石室而雕则若雕鹗之栖云者皆非是盖西南夷语彼中呼楼居其音为碉云尔
　　重建
　　寿皇殿碑记
　　予小子既敬循
　　寿皇殿之例建
　　安佑宫于圆明园以奉
　　皇祖
