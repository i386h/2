<!-- { "loadSidebar": true } -->
    太庙制度，历代参详，皆符典经，难议损益。谨按旧制，十一室二十三间十一架。垣墉广袤之度，堂室浅深之规，阶陛等级之差，栋宇崇低之则，前古所谓奢不能侈，俭不能逾者也。今以朝廷帑藏方虚，费用稍广。须资变礼，将务从宜。固不可易前圣之规模，狭大朝之制度。当凭典实，别有参详。谨按至德二年，以太庙方修，新作神主，於长安殿安置。便行飨告之礼，如同宗庙之仪。以俟庙成，方为迁。当时议论，无所是非。今者京城除大内正衙外，别无殿宇。伏闻先有诏旨，且以少府监大厅权充太庙，伏缘十一室於五间之中，陈设隘狭。伏请接续厅之两头，成一十室荐飨之。三太后庙，即於监内西南别取屋宇三间，且充庙室。候太庙修奉毕日，别议迁。
    ○论郊祀内臣朝服疏
    臣昨赴斋宫，见中尉枢密内臣，皆具朝服。臣寻前代及国朝典令，无内官朝服制度。伏以皇帝陛下承天御历，圣祚中兴。见宗祧，克陈大礼。皆禀高祖太宗之成制，必循虞夏商周之旧经。轩冕服章，式遵彝宪。若内官要衣朝服，令依所守官本品之服。事虽无据，粗可行之。臣忝礼司，合具陈奏。
    ☆马支
    支，咸通时自号□居散人。
    ○释大方广佛新华严经论主李长者事述
    李长者讳通元，莫详所自。或有询其本者，但言沧洲人。开元二十七年三月望日，曳策荷笈，至於太原孟县西四十里同颖乡，村名大贤。有高山奴者，尚德慕士，延纳无倦。长者径诣其门，山奴谛瞻神仪，知非常器。遂磬折礼接，请归安居。每旦唯食枣十颗，柏叶饼子如匕大者一枚。自尔不交外人，掩室独处。含毫临纸，曾无虚时，如是者三稔。一旦舍山奴南去五六里，至马氏古佛堂，自构土室，寓於其侧。端居宴默，於兹十年。後复囊挈经书，遵道而去。二十里馀次韩氏别业，即今冠盖村焉。忽逢一虎，当途驯伏，如有所待。长者语之曰：“吾将著论释《华严经》，可与吾择一栖止处。”言毕虎起。长者徐而抚之，将所挈之囊，挂於虎背，任其所止。於是虎望神福山原，直下三十馀里，当一土龛前，便自蹲驻。长者旋收囊装，置於龛内。虎乃屡顾，妥尾而去。其龛莹洁圆回，广袤寻丈，自然而有，非人力成。龛之四旁，旧无泉涧。长者始来之夕，风雷暴作，拔去一古松，高三百馀尺。及旦，松根之下，化为一潭。深极数寻，回环五十馀步。甘逾瑞露，色夺琉璃。时人号为长者泉，至今澄明，未曾增减。愆阳之岁，祈之必应。长者制论之夕，心穷元奥，口出白光。照耀龛中，以代灯烛。居山之後，忽有二女子，容华绝世，皆可笄年。俱衣大布之衣，悉以白巾首。姓氏居处，一无所言。常为长者汲水焚香，供给纸笔。卯辰之际，辄具净馔，甘珍毕备，置长者前。斋罢彻器，莫知所止。历於五祀，曾不阙时。及其著论将终，遂尔绝迹。
    谨按《华严旧传》，东晋三藏佛驮跋陀罗於江都谢司空寺译经，有二青衣童子，忽自庭沼而出，承事梵僧，香添瓶，不离左右。每欲将夕，还潜沼中。日日皆然，率以为常事。及译毕写净，沈默无迹。长者感通，事符曩昔。长者身长七尺二寸，广眉朗目，丹唇紫肌，长髯美茂，修臂圆直。发彩绀色，毛端右旋。质状无伦，风姿特异。殊妙之相，靡不具足。首冠桦皮之冠，身披麻衣，长裾博袖，散腰而行。亦无韦带，居常跣足，不务将迎。放旷人天，无所拘制。忽一日出山，访旧止之里。适值野人聚族合乐，长者遍语之曰：“汝等好住，吾将欲归。”众乃罢乐，惊惶相顾。咸皆恻怆，必谓长者却还沧洲。挥涕同词，恳请留止。长者曰：“纵在百年，会当归去。”於是举众送，长者入山。至其龛所，复语之曰：“去住常然耳，汝等可各还家。”及众旋踵之顷，岚雾四起，景物不分。行路之人，咸共骇异。翌日，长叟结徒，登山礼候。但见姿容端俨，已坐化於龛中矣。时当三月二十八日，报龄九十六。有一巨蛇，蟠当龛外，张目呀口，不可向近。众乃归诚致祝：“某等今欲收长者全身，将营殡葬。乞潜威灵，愿得就事。”蛇因摄形不现，耆旧潸立。舆荷择地於大山之阴，累石为坟。盖取坚净，即神福山逝多兰若，今方山是也。初长者隐化之日，及成坟之时，烟□凝布，岩谷震荡。有二白鹤哀唳当空，二鹿相叫连夕，其馀飞走悲鸣。满山乡原之人，相率变服。追攀孺慕，若丧所天。每当建斋，即坟上□起。七七如是，良足异夫。长者平昔之时，每年常於三月末间，设十方贤圣净会，不以女人造食，贵使蠲事精诚。至於枣核米泔，不许辄弃。斋毕任用，犬彘遍沾。如斯之会，遵承到今，未曾废绝。
    至大历九年二月六日，有僧广超，於逝多兰若获长者所著论二部，一是《大方广佛新华严经论》四十卷，一是《十二缘生解迷显智成悲十明论》一卷。传写扬显，遍於并汾。广超门人道光，能继师志。肩负二论，同游燕赵。昭示淮泗，使後代南北学人，悉得参阅。论文宗承长者，皆超光二僧流布之功耳。其为论也，统贯经义，标表法身。廓性海於无边，历劫尘而不动。分判众教，极彼源流。融熔上乘，会此华藏。俾迷径者获道，滞教者忘机。可谓昆卢之指归，华严之日月矣。若非圣人愍世降生，开导昏暝，孰能条释大典，指授大心欤？长者行止无微，固难遐究。虚空不可等度，况拟求边际耶？比岁僧元觇特抵方山，求长者遗迹。初礼石坟，次寻龛址。龛前有松三株，一己（阙一字）立，俱是长者手植。长者将化之月，一株遂枯。至今二株，常有灵鹤结巢於顶。又於寿阳南界解愁村遇李士源者，乃传论僧之犹子，示长者真容图，瞻礼而回，斯为满愿矣。向之云云，盖在摭实。枝叶华藻，无所务焉。□居散人马支纂录。
    ●卷八百十七
    ☆杨光
    光，中和时人。
    ○赤石楼隐难记
    混茫既分，乾坤成列。形下曰器，积而为山。洎禹别九州，汉通百越，此山则维扬东瓯之地，峨峨杰出。发地千寻，峭削凌空。壁悬四面，其乃阴阳偏顾，造化有情。呀开石门，路通极顶。天生厚土，荫以森罗。地广百家，人胜千众。天下灵迹，此乃标奇。自乎开元之末，袁晁作叛，起於天台，攻陷当州，逃亡无数。惟此一乡，人户数百馀家，而登此楼，以逃其难。乃有兵戈百众，来绕其山。飞矢弯弧，岂能侵动。既难攻击，莫不相守经旬。其恃乃智士，而获良计。以米饴豕，投於岩下。群盗剖之，自相谓曰：“岩顶积谷尚多，我等相守，难以待其乏乎？”遂共奔去，而攻他疆。其後便乃清平，干戈不扰，人忘往难，无复再游。运转年移，迄今为古。其楼近代居人，皆惧有神圣居止。及乾符五年，赵言奔冲之时，不敢登此回避。以至中和二年，屡被洞寇侵逼，焚却乡闾，兼遂昌数县军马，频来凭陵。老幼惶惶，倦於深窜。乃有耆父河间郡俞强，邀伴攀缘，登此楼顶。芟夷繁木，以创草庵。巧立层梯，而通行路。遂召乡邻老幼，共此逃形，寝寐安然。狂兵攻守，无路侵凌。是年五月，当州中军屯营州郭，居人投军众，仇雠相害，村野遭搜。近远逃亡，不可胜数。此之一乡，而有武都郡章承越，年当少俊，英杰冠时。乡内钦依，众皆推让。蒙兵马司佥差，部领数百卫士，占护家乡。各藏财泉於薮岩，共置军部於老竹。外都畏惧，不敢来侵。户口完全，耕稼无失。於时太守张公，朝望崇重，远降分符，持恤安邦，便蒙康泰。当今四境未安，内忧，侵扰，且居岩顶，有百馀家，并是乡内英俊。贤明父宿，共栖幽境，何异神仙。余因游观，奉命为记。时唐中和二年壬寅十一月初八日。
    ☆王景崇
    景崇字孟安，赠司空成德军节度使绍鼎子。懿宗朝嗣为节度，以平庞勋功进同中书门下平章事检校太尉兼中书令，封赵国公。乾符五年进封常山王，检校太傅。中和三年卒，年三十七，赠太傅，谥忠穆。
    ○诛苏奏
    当道慈谷灵寿两镇报，蔚州刺史苏，擅驱兵骑，侵突臣管界，及谋逆辞事，寻已处置讫者。苏佑本自微人，谬承圣奖。自勉离郡邑，窜保山岩，臣亦愍以困穷，累曾救恤。虑其猖獗，每使慰安。岂期无恶不为，有凶皆纳。狐鸣鼠伏，曾不悛心。擐甲弄兵，尝思怒目。况朝廷道全姑息，思务含宏。加骑省之荣资，除濮阳之望郡。而又拒违明敕，侮易天朝。擅割属城，背□中而纳款。潜将逆党，附并部以扬威。昨者初犯中山，尚深疑贰。谓其举众，将议朝天。或舍逆以自新，或树功矶迁善。殊不知终怀鸩毒，竟务鸱张。劫后臼之仓储，逼冒零之镇戍。旋则乱驱蛇豕，入臣封疆。阴蓄奸欺，伺臣勇怯。臣此时未穷来意，讵忍加兵。寻令问以行藏，兼遣倒其戈甲。然终无一字，以述端倪。累有元随，自陈状迹。云本拟胁臣优给，劫臣材庐。奋战马而以利犬羊，招亡命而别谋吞并。臣尚观衅变，待以膳羞。苟尚可以恩怀，且欲候其敕命。其贼缘已拟发露，自致苍黄。乃与後来败卒合谋，便拟据城作梗。臣既优饶稍过，倾覆是虞。固难使四郡军民，噬脐贻悔。一城生性，束手受诛。其苏一行徒党，除殁告军将人数外，今月七日，并已分兵诛戮讫。此皆皇帝陛下雷霆振响，宗社垂灵。将复致於中兴，故先除其小丑。况此贼逋藏薮泽，招聚凶豪，缔结厉阶，爰轻数度。包含怨府，不啻十年。其寨即在中山一隅，去大同咫尺。彼两镇不能覆巢破卵，荡叶夷根者，盖以其兔狡难蹄，兽穷则搏。顾兹疾疚，实谓腹心。苟非天静寰中，曷使鱼游釜内。今则枪一扫，唯类无遗。凡在边藩，孰不鼓跃？
    ☆高彦休
    彦休自号参寥子。
    ○阙史序
    皇朝济济多士，声名文物之盛，两汉才足以扶轮捧毂而已。区区晋魏周隋已降，何足道哉！故自武德贞观而後，吮笔为小说、小录、稗史、野史、杂录、杂纪者多矣。贞元大历已前，捃拾无遗事。大中咸通而下，或有可以为夸尚者，资谈笑者，垂训诫者。惜乎不书於方册，辄从而记之。其雅登於太史氏者，不复载录。愚乾符甲午岁生唐世，二十有一，始随乡荐於小宗伯。或预闻长者之论，退必草於捣网。岁月滋久，所录甚繁。辱亲朋所知，谓近强记。中和岁，齐偷构逆，翠华幸蜀。搏虎未期，鸣銮在远，旅泊江表，问安之暇，出所记述，亡逸过半。其间近屏帏者，涉疑诞者，又删去之，十存三四焉。共五十一篇，分为上下卷，约以年代为次。讨寻经史之暇，时或一览，犹至味之有菹醢也。甲辰岁清和月编次。
    ☆黄璞
