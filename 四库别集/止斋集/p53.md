<!-- { "loadSidebar": true } -->
　　问恭惟主上嘉与宇内之士共成茂功日者除吏不以年劳不以等级庶几学士大夫洒心自奋行有歴年而龌龊守文之虑未易于是顺考祖宗之宪【阙二字】流品不着左右所以并包兼容徳意甚备士思所以报称舍此时尚安须耶仰惟前朝训廸在位虽无察察旌别殊异案其式程陟降抑扬厥有防防愿与诸君共防绎焉以备采择乃者改秩有双转有细转均之入寺丞监丞耳或自大理或自卫尉均之入员郎耳或自屯田或自虞部于是有带馆职顾与试防等者有以两使职官顾与判司簿尉等者艰易不相絶也今将比而同之欤乃者循资或以四考或以五考或以七考盖淹速有如此者今举不以日月爲功欤乃者任子有铨铨有限年今得例从调欤乃者特奏进士盖或隔郊然后官之摄官然后考第之矣今与正奏槩无所龃龉欤乃者堂后官流外虽有髙爵位不过郡丞佐今皆可以践清要欤乃者以赃免叙复若员郎则自水部以转与他官特间然今清杂之庸若无罪然欤推本九重之意所以为是混一流品并包兼容盖曰劝士焉耳有如一遵旧章清浊毕见无乃非所以爲劝欤但曰劝士毌以见清浊为也或者非顺考祖宗之成宪欤然则如之何而可
　　问古者询民于射以进士由是而择于泽试于官而得爲大夫若卿诸侯故礼乐修明而无敌于天下日者圣天子深监文弊采择议臣之奏爰诏进士乙科以上兼试之射文武官自五品人锡蕴射于禁囿稽之往古将宜于今四方之士亦既靡然向风矣盖闻射礼自汉而下但曰朝仪具文云尔用之战鬬往往属诸羽林期门材官骑士之伦是故升降揖逊野人莫之识佽飞射声之伎亦不于经生学士取也今也不阅于田不习于乡校而徒试之廷得无若具文然者如必曰阅于田习于乡校次第而后至则井牧乡党之废乆矣或曰虽难卒行盍少近古故事陕西有弓箭手河北有弓箭社得古寓兵遗意而取士无与焉宜举行之颇依汉选六郡良家子爲郎之制间歳大比以秀异者上之于春官春官杂用今武举法既射然后科第其文词于是而试之廷髙者试补吏下者报罢其举送若考试官亦颇依汉选举法有赏有罚若是则庶几乎古或曰士文胜乆矣必且失业或曰民未知礼而闲于武事将有他患然则古终不可复欤诸君幸相与图所以称明诏之意
　　问春秋以来楚之卿材晋不如也而越有君子六千人东南盖多士矣説者顾曰汉以丰沛功臣定天下唐初人物并汾居多熈朝庆歴元祐之盛大抵关洛诸公卓有闻焉而东南之士功业不槩见于世何欤吴中子弟荆楚剑客宣润弩手班班见史籍皆天下劲兵处也薄置都尉九十而九江临淮防稽丹阳豫章财各一尉且他复缺畧唐府兵六百三十余所江淮两道不过八九中朝义勇亦但取之关河三路夫茍欲强兵者必在西北岂其民亦不足用欤九州之险舍河渭则江汉淮海矣而山林沮泽之多至荆扬而穷用武之国莫加焉窃迹前事七国之秦楚三分之吴魏五闰之周唐成败异效乃若彼夫形势抑岂独弱欤自昔转输之富曰江淮最而盐也茗也香矾珠贝之属也视田赋又数倍世所谓财货之渊者方今擅有之矣比年大农之用厪厪无乏夫是数者之利自若也又何繇若是然欤儒者实知务才之不竞兵之不鋭形势之不及财用之不继务孰急此者而但曰勿讲举而咎之东南之故则何贵于儒者孟子曰得百里之地而君之皆能以朝诸侯有天下况以四海之半又况古人有用之如前所陈者矣岂曰不可愿诸君疏其方畧以告
　　问古者重戎事宜亡一阙而舟师不槩见于经何哉舫人习水着于明堂月令之书而世所行太公六韬盖有水战云然则古有之而失其传耶案周制徒出于井马出于邱车出于甸旗皷甲兵率赋民为之假令有舟师岂徒无所取给欤而莫详其制何也春秋之季东诸侯亟用之矣伐兵之役楚舟以无政无功然则舟师宜亦有政明年【阙】掩以井牧之法治楚兵赋车籍马而舟楫不与夫舟楫不出于井牧之赋将安出欤吴疆之役沙汭之役继此累见岂其取办于仓卒之间敺民而用之欤越之报吴也凡四万五千人而习流二千耳越固泽国也而可以水战仅乃及此若然吴越之民殆未必尽习欤夫舟无定赋士无素习安在其爲东南之长而类以得志何哉汉于边郡置车骑水处置楼船各有员数且算赋汉所以治库兵车马者也水处以楼船易车骑其亦以算钱充费欤否则未闻也案地理志庐江有楼船官今夫水处不但庐江郡而已也他郡不置而庐江独设官意者度县官钱治船舰于此欤博考诸传则寻阳有船防稽有船博昌有船桂阳零陵豫章皆有船夫庐江独设官而他郡类有之岂其非在官之船故无司存欤不出于官而调之民是亦所谓取办仓卒间耳亦得有员数耶谓无员数也传有之曰因南方楼船士二十余万人以击南粤而淮南之书亦有所谓楼船卒水居者斯其爲有员数昭昭矣士有员数其船栰不以仓卒办也亦昭昭矣然则舟孰从而具士何如而役可得而考欤中兴以来材官骑士既罢而三郡棹卒四部黄头班班犹见岂尚沿西京之旧欤江左六朝舟师甚设而制度缺畧不着梁史有公私船之称大抵或官或民初无所定陈之末载防戎船舰悉还都下江中至无一只以此推见诚无足云者至唐制府兵于楼船未有处也然而荆襄縂管兼綂水陆鄂岳出讨大【阙】步舰亦必有法矣而兵志无传焉抑又何哉方今江海要击其备严矣间者有卒然之警犹调民舰以佐王旅渔贾无拟发之常州县有乏兴之遽一时趣督往往条理未彰或被其患伊欲以鄂渚之戍施之沿江自荆达扬许浦之戍推之沿海自吴达闽聨次比伍辑以军政使之大小相维逺近相及而稽之周汉参之楚越按之梁唐之间靡有成宪且夫治船置卒多縻官钱胡能赡之一切科民则有不忍傥曰国家暇时姑置勿讲卒有檄发闽浙骚然尚循旧贯财戍要津而气势不通无益攻守宜安设施幸诸君察察陈之毋徒曰道徳藩篱将安用此问昔者大禹排淮决汉导三江定震泽而荆扬之患去方今淮甸爲国藩篱震泽近在股肱郡言水利宜无先焉盖闻毗陵吴兴之间沦为沮洳者皆故墟井聚落也桑田积多征赋积减説者颇咎漕堤曰禹迹三江仅松江存耳自堤作而江不足以防湖繇是歳患涝溢宜决之便是説则然矣顾今行都北门堤居孔道刍粮防舻可以坐集他如商旅之凑传之速使聘之便舍此【阙】无由焉朝而亡堤数者夕告病矣如之何况沿堤以东放于海斥往往桑麻沃懋利刺弥众卒然隳壊怨讟交作如之何往者范文正公欲疏防浦以就松江之流苏文忠公欲立千桥以通漕堤之壅傥可行乎虽然当范公时曾未有堤也殆不可与今同论若曰千桥桥成堤溃则患在数年之后与在旦暮何异未见其可也或曰六朝都建邺运道不由京口盖自破岗渎入秦淮自淮入江而破岗之东下荆溪道今苏湖二州间所谓下塘者可以径度设若无堤漕将出此虽然曩时都建邺惟便漕斯已耳今都临安匪直为漕虑也假令万一有疆场之事长堤七八十里真所谓枕席上过师者废陆而川是内自阻而他患且如故又如之何【阙】堧陂堰不可胜计卒难徧复其不可不复无过数处泗口可以趋广陵涡口可以向六合肥口可以下合肥古人于是因田以设险因农以置屯大抵安丰以东则有芍陂盐城以西则有射陂其间断流为阻则庐江有舒水龙舒有皖水巢有巢湖滁有滁水六合有瓦梁淮隂有白水塘皆用兵所迳也欲阻北道要无易此颇闻今兹豪右之家名田一畆占地数顷阨塞类有主名矣何从而得之强之而归县官耶必纷然其扰不忍强民则地势不比民居不聨而可以屯田者未之有也或曰更以他地否则归之直夫冒地以要公上幸民之利也为国而利幸民奚以爲政若但曰官治陂堰俾民自耕土旷人稀终为弃壤然则又如之何而可邓艾之迹杜预废以成功何敬洙复以贻患夫岂皆不足为耶事有召祸法有起奸自昔病之矣淮浙之间而水利不兴焉何以为国徒利之兴一切不顾必有被其殃者愿诸公切磋究之有司将择其中焉至若江汉以南嶓塜以东凡见于马迁之书班固之志桑钦之经何者所当修理科鎻条画世所论著若白氏之记六井曾巩之叙镜湖单锷之论西浙何者所当依用并幸毋畧
　　问仰惟本朝至仁宗盛大仁厚拟周成康而过汉文景也自徳行言语政事文学极人物之成具在其时是何其盛哉盖歴年过于文景之相继而事业何止淳朴无他而已彼好治之心不宏如贾谊董仲舒为诸侯傅为博士无事功可述也仁宗朝士由一介恢振斯文卓然配古者四方相望而不世之贤能大用显承与夫彚征于时众矣庆歴间屡出手诏开天章阁鋭然以天下事责成大臣然后诸公奉行佐助不为无大功者而韩公范公富公独当建议又收用端【阙】增置谏臣中外议论相应如明按察抑侥幸去冗食谨入官选将帅之类韩公所疏非一至范富二公俱条当世急务如取士安边之要减任子革磨勘谨赦令厚农桑择守宰易监司数事而范富二公有所条相类而所条画不同者又欲参其所长大体三公所陈汲汲于进才能退不肖而去宿弊也浸以施行矣而丑正者【阙】去之他日所以委寄二府赐给笔札体貎不殊仓猝固或未足数而不自同于诸生对防者其归而条上亦有可言欤此其尤著者班班上下若近若踈所以为人才之盛皆可考也夫事有本末有名实有凡目而缓急细大系焉愿以独盛之日人物之盛所以有意太平或用或言者备陈之将以仰禆今日大有为之治毋易言也
