<!-- { "loadSidebar": true } -->
　　学道立权章集注举杨氏曰信道笃然后可与立且笃信是好学前事既笃信然后能好学也今于此既学适道之后却言信道笃何也恐信字彻首彻尾不可分先后如笃信而后好学者方只信个大槩既学之后而又信道笃者是眞知而信之所信意味自不同其言各有主而此章所引笃字又应立字为切否
　　文公先生批云信道笃三字诚有未尽善者
　　此章又举杨氏曰知时措之宜然后可与权则是中在先如孟子曰执中无权犹执一则是权在先不审中与权先后果何别莫只是同时事不可分先后否盖中之在事物即其恰好处而无过不及者也权则称其轻重而使之恰好无过不及者也故中者权之极极犹屋极之极权者中之则则犹凖则之则中所以行权权所以取中论理则知中然后能权就事则由权然后得中犹之秤焉或斤或两莫非有中也然必识斤两之所在然后能以权而称能以权而称然后物之轻重得其斤两之平也
　　文公先生批云是
　　祷是正理
　　前承教子路请祷处云祷是正理自合有应尝思之周公请命而王乃瘳成王出郊而天反风耿恭拜井而泉出庾黔娄稽颡北辰而父疾愈与王祥双鲤姜诗井鱼等类其所以必如是而无不应者只为天地间同此一理同此一气理所以统乎气而人之心则又为理气之主而精灵焉随其所属小大分限但精诚所注之处恳切至极则是处理强而气充凡我同气类而属吾界分者自然有相感通随而凑集之以此见实理在天地间浑是一个活物端若有血脉之相关者矣虽然亦或有不能必其然者盖必然而无不应者理之常也或不能必然者则非其常而不可以常法责也故君子惟自尽其所当为而不可觊其所难必
　　文公先生批云得之
　　圣人千言万语皆从大体中发来
　　圣人千言万语虽或至粗至浅至近至小处无非从大体中发来就一语上直而观之亦可见妙道精义横而观之则与其他万语无不旁通贯串其于行也亦然犹天地生物虽一草一木之微皆从大气中流出就一草一木上直而观之亦可见造化之神旁而推之与万木生理无不相通又如裘然千丝万缕皆从领上系来就一丝直而寻之亦可见大纲所在横而推之则与万缕无不相联属故一不可阙而万不可厌以一为足而忽其余则见不广以万有余而略其一则识不周不审是否
　　文公先生批云得之
　　主敬穷理克己工夫
　　主敬是日用间动静不可间断要切工夫其次则穷理克已又其相须也盖敬者生道也心之所以常惺惺不昧而天理之所以聚也必主焉则专以是为重常存于中为此心之鎭而无少时之不然也无事而主乎敬者所以醒定其未发有事而所主之敬不弛者所以齐整其已发未发者醒定则天理昭融于方寸有以涵夫动之端而其发也必齐整巳发者齐整则天理森布于事物各不违其静之则而其复常而为未发也又益醒定矣一动一静只管如此循环去然亦岂一时暂尔之敬而遽能尔哉平时之学苟惟一理之未莹则未发虽醒定而其中已有是一理之欠其中既一理之欠则所发虽齐整而亦必有乖碍不中节之处矣一私之未克则未发虽醒定而其中已有是一根之伏其中既一根之伏则所发虽齐整而亦必有不觉乘间为事之累矣故平时之穷理克已非主敬不能而亦所以维是敬也盖敬贯动静而穷理者又所以栽培其未发而精明其所已发克己者又所以隄防其未发而洒落其所已发平时之穷理克己所以为今日未发已发之趾而今日之穷理克己又所以为后日未发已发之基理之穷也日益精则敬之致也日益宻而动静灼然纯天理之公已之克也日益力则敬之存也日益固而动静粹然无人欲之间夫是以未发之前全体完莹而真有大本之中已发之际大用通畅而实得其逹道之和矣此心地上工夫之大槩动静无端与日周流至死而后已也文公先生批云亦善
　　理有能然必然当然自然
　　理有能然有必然有当然有自然处皆须兼之方于理字训义为备否且举其一二如恻隐者气也其所以能如是之恻隐者理也盖其中有是理然后能形诸外为是事外不能是事则是其中无是理矣此能然处也又如赤子入井见之者必恻隐盖人心是个活物其感应之理必如此虽欲忍之而其中惕然自有所不能以巳也不然则是槁木死灰理为有时而息矣此必然处也又如赤子入井则合当为之恻隐盖人与人类其待之之理当如此而不容以不如此也不然则是为悖天理而非人类矣此当然处也当然亦有二意一就合做底事上直言其大义如此如入井当恻隐与夫为父当慈子当孝之类是也一泛就事中又细拣别其是是非非当做与不当做处如视其所当视而不视其所不当视听其所当听而不听其所不当听则得其正而为理非所当视而视与当视而不视非所当听而听与当听而不听则皆非理矣此亦当然处也又如所以入井而恻隐者皆天理之眞流行发见自然而然非有一毫人伪预乎其间此自然处也其他又如动静者气也其所以能动静者理也动则必静静必复动其必动必静者亦理也事至则当动事过则当静其当动当静者亦理也而其所以一动一静又莫非天理之自然矣又如亲亲仁民爱物者事也其所以能亲亲仁民爱物者理也见其亲则必亲见其民则必仁见其物则必爱其必亲必仁必爱者亦理也在亲则当亲在民则当仁在物则当爱其当亲当仁当爱者亦理也而其所以亲之仁之爱之又无非天理之自然矣凡事皆然能然必然者理在事之先当然者正就事而直言其理自然则贯事理言之也四者皆不可不兼该而正就事言者尤见理直截亲切在人道为有力所以大学章句或问论理处惟专以当然不容己者为言亦此意熟则其余自可类举欤文公先生批云此意甚备大学本亦更有所以然一句后来防得且要见所当然是要切处若早见得不容己处则自可黙防矣详公而以人体之故为仁意
　　公而以人体之故为仁李丈前所问盖以人字统就生人之类而言所以转见不通某窃谓此段之意人字只是指吾此人身而言与中庸仁者人也之人自不同不必重防紧要却在体字上盖仁者心之德主性情宰万事本是吾身至亲至切底物公只是仁之理专言公则只虚空説着理而不见其切于已故必以身体之然后我与理合而谓之仁亦犹孟子合而言之道也然公果如之何而体如之何而谓之仁也亦不过克尽已私至于此心廓然莹净光洁彻表彻里纯是天理之公生生无间断则天地生物之意常存故其寂而未发也惺惺不昧如一元之德昭融于地中之复无一事一物不涵在吾生理之中其随感而动也恻然有隐如春阳发逹于地上之豫无一事非此理之贯而无一物非此生意之所被矣此体公之所以为仁而所以能恕所以能爱虽或为义为礼为智为信无所徃而不通也
　　文公先生批云此説得之不然则如释氏之舍身饲虎虽公而不仁矣















　　北溪大全集巻六
　　钦定四库全书
　　北溪大全集巻七
　　宋　陈淳　撰
　　问目
　　详顔渊问仁段
　　孔顔答问为仁一段尝思之有理气之分盖人受天命而生必得乎其理以为性曰仁义礼智而皆具于心必得乎其气以为体曰耳目鼻口四肢五脏之属而皆具于身仁即此心所得天理之全体而主于爱常生生不已而包乎四端犹天道之元而包乎四德也礼即此心所得天理之节文而主于敬所以常生生不巳上继乎仁而下包乎义智犹天道之亨即元之始通而兼乎利贞也耳目鼻口四肢五脏之欲即所得气形之私而主于有我即所谓巳者而气之所禀有杂揉之不齐则欲之所感又有浅深之不一矣人惟天理私欲二者并行乎性命形气之间而又日接乎事物无穷之境是以性命常易为形气揜而天理常多为私欲屈故耳目口体之属徃徃偏为已意之徇有违于礼而害夫仁人而不仁则此心漠然无以帅气统形而御夫物殆将顚迷错谬无所不至而万善皆于是乎废矣此圣门之学所以必汲汲于求仁而求仁之要圣人所以必以克已复礼一言而断之而于是一言之中所要又在克巳而所至则在复礼诚以巳者吾身病仁之总自非他病之比而礼于仁为切近在吾心天理有持循之实非如义智之裁可否别是非介乎两端而未专于天理之守也故克去有巳之私以复还乎是礼之本然使日用间天理常为主而气形每听命焉则吾心常清明端肃无一动不合乎节文之正而人欲无得以干之则此身纯是天理而仁之为体不离乎是矣至其所以为克已复礼之目则又不过乎勿为非礼于视听言动之间夫目视耳听口言固也若动则兼乎内外而七情之所萌四肢之所运也四者皆形气之所为而与心相应者也视听则自外入而感于内也言动则自内出而应于外也视听言者发其端也动者成其事也四者视为接物之先而听次之然后继于言而卒于动也亦有各司其一而各自为一病者亦有因其一而动即随者要之四者足以该吾身之用而吾身日用所以为天理人欲出入之阶者亦莫要于是四者矣自一而入者病未蔓四者参合则病根深非礼者即形气之私欲所谓己者而天理之反也非礼而视听言动者一以己而不以理也以礼而视听言动者一以理而不以巳也出乎己则入乎理出乎理则入乎巳以理者性命之正所当然而然而形气顺从者也以已者形气之私所欲然而然而性命受制者也勿即克之事也非礼而勿视听言动即克之谓也以礼而视听言动即复礼之谓也曰克曰勿曰复曰为二者操纵之间又吾心所以为主而天理人欲消长之机也彼克则此复一长则一消兹又顔子用力所致谨处如臂之屈伸在肘如舟之纵横在柁如三军之进退在将而于所谓勿者又以见物欲本自外来吾心非预内蓄而所以为克之功初不用穷其巢穴而驱除之而亦非有斩伐攻战之劳也截然一段已往之放心置之勿论只据今日见定求仁一念之顷此时此心全然清明无一防私欲自此而徃于非礼但勿更为之而已一刻如一刻而常相接续一日如一日而常无间断由是岁复岁以终其身焉则浑然天德矣是其名义岂不甚精而为力岂不卓然从容不惫哉虽然非至明则不能察天理人欲邪正所由动之机将有误认天理为人欲人欲为天理而不自觉于防冥之中矣亦何以精其克复之功非至健则不能决天理人欲胜负所由分之势将有玩天理而不肯进恋人欲而不忍割而依违于二者之间矣亦何以勇其克复之力惟其知之也至明则表里隠显小大精粗厘分缕析无不了然如辨黑白而不可乱又焉有人欲与吾天理混哉而又济之以至健则割所爱如所仇舍所难如所易如一劒之断蛇更不复续如洪炉之防雪消镕无迹如决洪澜下临万仞之壑沛然谁能御之而又焉有人欲为吾天理病哉然夫子于此直曰克已复礼为仁止于行而不及知者非偏也一日克已复礼则天下归仁若是其速而无循序之渐者非径也此盖物格知至以上之事即顔渊学力所至而语之而惟顔子足以闻此未至乎此则迟速深浅不谙其所自而必有防濶渗漏之功矣若在学者虽不可以髙躐径造而亦不可以畏惮退缩而不务勉行之实也
　　已一名含二义
　　何谓已者身之私欲盖巳一名而含二义一以身言之如下文由已之巳与求诸巳之类一有私之意焉所谓有巳之私即此克已之已与至人无已之类亦犹我之为言一以身言之如万物备我我欲仁之类一有私之意焉所谓有我之私如毋我之我也
