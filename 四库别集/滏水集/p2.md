<!-- { "loadSidebar": true } -->
　　圣人未尝无喜天命有德五服五章是也未尝无怒天讨有罪五刑五用是也未尝无哀哀而不伤是也未尝无乐乐而不淫是也孰知夫至喜无喜天地变化草木蕃圣人之至喜也至怒无怒鼓之以雷霆圣人之至怒也至哀无哀寒暑不时则疾风雨不节则饥圣人之至哀也至乐无乐鸢飞鱼跃圣人之至乐也又孰知夫乐天知命哀之大者也穷理尽性乐之极者也然则举八元非喜也诛四凶非怒也号泣于旻天非哀也被袗衣鼓琴非乐也当理而已当理则常也何以谓之和葢和者因喜怒哀乐中节而名之也譬如阳并于阴则喜阴毗于阳则怒则亦二气之失和也圣人之心无私如天地喜怒哀乐通四时和气冲融于上下之间则天地安得不位万物安得不育四时安得不正若此者皆和之至也 

　　○黄河九昭 【并引】 

　　大安元年余出守寍边下临大河登高望远超然有怀夫昆仑导之发圣源也积石迤之洑圣流也龙门企之贤化道也仙掌踦之智通塞也屹以砥柱匡失俗也障以大坯避诸碍也汇以大陆锺道粹也播以九河入圣海也授以马图道通天也窃以为有合吾圣人之道因作九昭思圣道之昭也非敢拟诸作者姑以抒情云尔 
　　发源　　洑流　　化道　　通塞　　匡俗　　避碍　　锺粹　　入海　　通天 

　　?发源 

　　古帝赋予以正命兮湛清白之纯源水溷泥而变浊兮火郁烟而滋昏盍虚已以求复兮究大中之所存曰道有象兮无其形其下无尾兮其上无根塞汝兑兮闲汝门天而不人兮见其本原惟德人之天游兮楗六凿而不浑迄反流而全一兮契妙本于昆仑 

　　?洑流 

　　鸷鸟将击兮形必匿雾豹养斑兮毛以泽龙蛇起陆兮伸其屈草木黄落兮根自复水不积兮邅吾舟风不厚兮塌吾翼气何溽兮将雨明何丧兮出日莳吾兰兮九畹椟吾玉兮十袭寿颜夭兮天地饱夷清兮冰雪饫道德之源流兮导此心之积石虽不周于今之人兮吾将付万世兮潮汐 

　　?化道 

　　霜降兮水归渊潜兮天飞朝鳞兮水次夕辔兮云逵风为翼兮雷为椎驾天吴兮从冯夷晞吾发兮弱水濯予翼兮咸池东风飘兮神灵雨水增波兮龙门暮谓鹍运兮何迟谓螭腾兮何怒速莫速兮蜕骨余乐莫乐兮纵壑初涂人兮服儒曾行兮闵趋结芳馨兮为佩御中直兮为车澡身兮德渊竦辔兮云衢登圣门而化道兮吾将从沂泗之所居 

　　?通塞 

　　日有光有云翳之决之则明川有源有石碍之抉之则通噫圣道之芜塞兮孰开明而别聪嬴蹩兮刘蹶晋蒙兮魏聋求蛟螭兮木末求蚌■〈虫矞〉兮云中有先觉兮吾谁适从麾韩庄之倚门兮排释老之岿宫回狂澜于既倒兮障百川而朝东侯况侯愈曰轲曰雄同阃异窦失之相攻呜呼圣如天王兮彼诸子者亦各诸侯与附庸无阋墙而外御兮是亦为大正与至公 

　　?匡俗 

　　悲世俗之侧僻兮偭规矩而诡驰摘荒途以冥行兮失大中之所宜谓荆棘兮可履谓酖毒兮可饴曰先圣阃奥我将竟之世俗诡隘我将证之颓波委靡回而正之吸清露以为餐兮缉云霞以为衣御六气以为驾兮搴兰杜以为帏道莫正于仁义兮教莫先于孝慈矫末世之颓风兮还中古之治时屹中流之砥柱兮渟万派而东之 

　　?避碍 

　　世变万殊兮不一其时道有时中兮圆方异施或遡而通兮或直而坻尺有所不足兮寸有所宜斄牛捕鼠兮不如狌狸大阿补履兮不如两钱之锥申生以孝毙兮苌弘以忠而诛夷尾生信而溺兮仲子廉而饥言不必信兮行不必果权轻重以适道兮固无可而不可有孺子歌曰桃花浪兮春月暮竹箭流兮三山渡雷阗阗兮风冥冥舟楫摧兮蛟龙怒划大坯之当前兮汨滔滔而东骛又歌曰深则厉兮浅则揭兮冬日羔裘夏葛制兮遇坎则止乘流逝兮先师有言叹棠棣兮 

　　?锺粹 

　　春兰兮紫茎秋菊兮金英折江梅兮赠所思睇荷花兮思目成襟风兮佩月饫冰兮饱雪骖鸾兮跨鹤将以朝兮紫阙吸沆瀣兮餐朝霞茹芝英兮服琼芽练玉颜兮不老洁龟肠兮无邪锺天地之粹美兮萃日月之光华游道德之苑囿兮驰仁义之园林及年岁之未暮兮庶无愧于周任 

　　?入海 

　　登蓬莱兮归鳌背些明珠为宫阙紫贝些丛珍迭怪璆琳琲些松乔偓佺戏浮彩些日月出没归墟会些鹏鹍运化天地大些井蛙自囚河伯隘些九川涤源入圣海些 

　　?通天 

　　猗圣道之通天兮与河汉以同流浮灵槎以问津兮夕予次夫牵牛前羲和使弭节兮后望舒以为御左列缺之扬鞭兮右丰隆以持斧飞廉为先驱兮屏翳告予以未具斡北斗以为■〈奭斗〉精兮糳招摇以为糈厯钩陈而入紫宫兮闻琅琅之天语曰夫人之正心兮若北辰之居所寂然不动即此心太极兮以游乎万物之祖盍求复于往初兮执大中以为矩究性命之所极兮泝浚源于天渚乱曰河行九区通天渊兮九畴八卦源于天兮一身动静一坤干兮湛然无为守太玄兮 

　　○咏归词 

　　归去来兮风乎舞雩咏而归既勿忘而勿助抑何喜而何悲时未来而莫预事既往而焉追化新新而不停习念念而觉非譬已饥而方食孰既寒而忘衣无一毫之私意信天理之精微我思古人瞠乎若奔仰骛前轨游心圣门习矣而察操之斯存坐见于舆饮见于罇利何为兮桀跖善何为兮孔颜匪义路兮焉由匪仁宅兮孰安严三省以日儆防六欲而常关戒屋漏以慎独尚衣絅而中观存夜气之牿亡收放心而知还渐云开而雾廓俄鸢飞而鲵桓归去来兮请从沂上之游惟曾点之舍瑟终不慕兮由求既尽心而不贰亦乐天而何忧天地均仁于万物播一气乎郊畴陆有不滓水有方舟野阳浮兮薮泽光风泛兮林邱草渐渐而茁长水源源而交流观物态之熙熙廓予怀之休休已矣乎力天力兮时天时我初无将亦无留舍圣道兮将安之存心以养性守死以为期虑道学之荒芜遂日耘而日耔廓七篇兮孟训咏二南兮周诗会天人而一贯穷理尽性吾何疑 

　　闲闲老人滏水文集卷第一 

　　●闲闲老人滏水文集卷第二 

　　古赋 

　　◆古赋 

　　大椿赋 
　　栖霞赋 
　　丛台赋 
　　解朝酲赋 
　　海青赋 
　　反小山赋（并引） 
　　琅山赋 
　　华山感古赋 
　　攓蓬赋 
　　游悬泉赋 
　　无尽藏赋 
　　拙轩赋 
　　游西园赋 
　　心静天地之鉴赋 

　　○大椿赋 【为黄太守寿公刘相甥】 

　　于此有物焉既泽而坚既蔓而延托根于无何之乡垂荫于不土之田柅日月而共友券宇宙而争年厯春秋其几何羌不知其岁之八千端策筮之繇曰是以江夏为鼻祖小山之外孙者耶以孝悌为根本忠信为枝叶者耶有晔其华富文藻者耶有骈其实茂德业者耶松茂柏兑不足以比其寿者耶愚惑不知请以椿言 

　　○栖霞赋 【送道人还山】 

　　粤有人兮袭芳华迹城郭兮志烟霞赋言归兮杳何许蹇迟回兮徒延伫贝阙兮珠宫抚膝上兮丝桐高情兮天外归鸿灵宫兮玉纪玄都兮宝藏祝君王兮万寿侍玉宸兮天上辱莫辱兮多忧乐莫乐兮无求望白云兮归休三年胡为兮此淹留朝游兮山南暮游兮山北徙倚兮亭上聊逍遥以终日日舞兮清晖临深兮翠微西山快兮晚酿秋水乐兮朝饥山近兮多雨云昏昏兮承宇烟销兮雾散见恒茂兮远树树断兮天开雁翩翩兮南度忽人归兮鸟尽但空山兮日暮日暮兮浮云滋目极千里兮伤心悲山中人兮归来白首不归兮何时乱曰山中人兮烟霞宅翠羽帘兮白玉额友麋鹿兮侣猿鹤饮清泉兮坐白石山中人兮烟霞衣青天成幄兮白云成帷风为襟兮月为佩娱清晖兮淡忘归山中人兮烟霞语黑霓落手兮醉毫舞蓬莱山兮在何处乘清风兮欲归去 

　　○丛台赋 

　　岁卒亥之孟冬兮余解印而南归览全赵之形胜兮吊荒台之故基大行奔走以南来兮漳水改道而东驰伊川谷之变易兮矧人事之推移独岿然其凌空兮意神物之所护持问父老以陈迹兮犹有双塔野花之诗也噫七雄扰扰虎战以龙争兮譬事势于连鸡或争桑而延敌兮有以酒薄而召围朝膏血于秦韩之草野兮夕暴骨于齐魏之沙陲玩生灵于刀几兮决一旦之雄雌得地不足以赎民之命兮忍劳民而筑斯方主父变服而事威武兮固一世之雄才收中山林胡为未厌兮又窥秦室之狼豹归来置酒延眺八极兮俯不见萧墙之孕烖噫翟犬之梦兆兮谶百年之厉阶何苕华之新宠兮宴安酖毒之孔怀厌离宫别馆之湫隘兮起高台之崔嵬笑章华制度之狭陋兮又况采椽与茅阶辇路萦纡以云竦兮阁道行空而饮霓奏金石于云端兮怳钧天之梦未回下仰望而不闻兮微风过而声哀金舆玉辇君王来其间兮左赵女而右吴娃朝琴夜筑为王歌舞兮乐未极而哀随探雀鷇于离宫兮岂忆熊蹯与豹胎痛父子毙于一朝兮人亦念骨肉之疮痍也古往今来日东月西惊岁律之跳丸悼兴亡之弈碁叹赵国之城郭兮变都城邑而变骨成灰慨平原之池馆兮高者榛丘而下者荒陂狐兔穴于邱陵兮草木深于宫闱地荒茀而兽窟兮天莽苍而鸟驰沈顾寂听心伤思摧但闻萧条之声非竹非丝迫而听之乃在乎羽虫之摩鼓与众窍之噏吹也呜呼台向时之台也山川花鸟亦向时之山川花鸟也山川花鸟不能知此台之兴废而台亦安能知人之悲叹而人自悲之然则靓妆炫服台非以为荣也而荒榛断址台又奚以辱为然而文王之灵台燕昭之黄金当时称贤者之乐后世为美谈之资而是台也蒙亡国之耻兴山木之歌亦台之不幸而堪嗤且夫今日之悲昔日之乐也骚人怀之而赋咏行客过之而嘘唏嗟旧物之都尽独天留兮此台阅千秋兮万古作龟鉴兮方来意者使一日之乐易万世之讥也而台亦何负于后世哉可吊而不可咍也乱曰洪波之台伤周舍于已死兮后世之君不能起廉颇于未衰干将之剑忍能诛忠魂于李牧兮不能断谗舌于郭开系梁栋兮既折嘻大厦兮将颓非一台兮足悲国无人兮吁可悲 

　　○解朝酲赋 【少作】 

　　心怦怦兮危弦身恍恍兮风船头岑岑其作恶神昏昏其欲眠安得尤物之萧爽析朝酲为可怜若夫虀金苞之嫩馨脍玉缕之芳鲜蛤酒熟而口哆蟹糟醉而脐团皆足以扶尊前之颓玉醒座上之逃禅自萧闲五噫之外及涪翁与坡仙或耳目所不际葢亦略得而言焉又若酪水冰融山梨冻坚剖西瓜之蜃卵烹北葵之蛟涎亦足解五更之渴梦快一嚼于冰泉至若辣蓼之和邪蒿之酱牛鱼之醢鹿尾之浆海东头鹅安西尾羊隽以太保羹以秦王殿以红脂饭以黄粱然后煎以松风蟹眼之汤燃以清泉黄串之香巳而龙岩雪溪襞乌丝而操翰墨竹溪黄山挥玉麈而谈冰霜却弓弯而谢珠贯屏水远与山长笑五斗于竹林追独醒于沅湘冁然汗出释然病巳亦可谓彼此一时跨鹤于维扬者耶 

　　○海青赋 【泰和扈从春水作】 

