<!-- { "loadSidebar": true } -->
　　畸史氏曰：嗟乎！盖吾阅《十美图编》，而后知世间真有才子佳人也。从来稗官家言，大抵真赝参半。若梦晋之名，既章章于《六如集》中，但素琼之事，无从考证。虽然，有其事何必无其人，且安知非作者有为而发乎？独怪梦晋之才，目空千古，而其尚论才子佳人，则专以太白与莺莺当之。夫太白诚天上仙才，不可有二。若千古佳人，自当以文君为第一。而梦晋顾舍彼取此，厥后，果遇素琼，毋乃思崔得崔，适符其谶耶？至于张以情死，崔以情殉，初非有一词半缕之成约，而慷慨从容，等泰山于鸿毛，徒以才色相怜之故。推此志也，凛凛生气，日月争光，又远出琴心犊鼻之上矣。而或者犹追恨于梦晋之早死。以为梦晋若不死，则素琼遣归之日，正崔张好合之年，后此或白头唱和，兰玉盈阶，未可知也。噫！此固庸庸蚩蚩者之厚福也，何有于才子佳人哉！ 



　　刘氏菊谱　宋　刘蒙　撰 

　　谱叙 
　　草木之有花，浮冶而易壊，凡天下轻脆难久之物者，皆以花比之，宜非正人达士，坚操笃行之所好也。然余尝观屈原之为文，香草龙鳯，以比忠正，而菊与 菌桂荃蕙兰芷江蓠同为所取。又松者，天下歳寒坚正之木也，而陶渊明乃以松 名配菊，连语而称之。夫屈原、渊明，寔皆正人达士，坚操笃行之流，至于菊，犹贵重之如此，是菊虽以花为名，固与浮冶易壊之物不可同年而语也。且菊有异于物者，凡花皆以春盛，而实者以秋成，其根抵枝叶无物不然。而菊独以秋花悦茂于风霜揺落之时，此其得时者异也。有花叶者，花未必可食，而康风子乃以食菊僊。又《本草》云：“以九月取花，久服轻身耐老”，此其花异也。花可食者，根叶未必可食，而陆龟蒙云：“春苗恣肥，得以采撷，供左右杯。”按：又《本草》云：“以正月取根”，此其根叶异也。夫以一草之微，自本至末，无非可食，有功于人者。加以花色香态纎妙闲雅，可为丘壑燕静之娱。然则古人取其香以比徳，而配之以岁寒之操，夫岂独然而已哉！ 
　　洛阳之风俗大抵好花，菊品之数，比他州为盛。刘元孙伯绍者，隐居伊水之瀍，萃诸菊而植之，朝夕啸咏乎其侧，盖有意谱之而未假也。崇宁甲申九月，余得为龙门之游，得至君居。坐于舒啸堂上，顾玩而乐之，于是相与订论。访其居之未尝有，因次第焉。夫牡丹、荔枝、香笋、茶竹、砚墨之类，有名数者，前人皆谱録。今菊品之盛，至于三十余 种，可以类聚而记之，故随其名品论叙于左，以列诸谱之次。 
　　黄花 
　　胜金黄 
　　胜金黄，一名大金黄。菊以黄为正，此品最为丰褥而轻盈。花叶微尖，但条梗纤弱，难得团簇作大本，须留意扶植乃成。 
　　叠金黄 
　　叠金黄，一名明州黄，又名小金黄。花心极小，叠叶秾密，状如笑靥。花有富贵气，开最早。 
　　棣棠菊 
　棣棠菊，一名金锤子，花纤秾酷似棣棠，色深如赤金，他花色皆不及，盖奇品也。窠株不甚高，金陵最多。 
　　叠罗黄 
　 叠罗黄，状如小金黄，花叶尖瘦如剪罗縠。三两花，自作一高枝，出丛上，意度潇洒。 
　　麝香黄 
　麝香黄，花心丰腴，傍短叶密承之，格极高胜。亦有白者，大略似白佛顶，而胜之远甚。吴中比年始有。 
　　千叶黄 
　　千叶小金钱，略似明州黄，花叶中外叠叠整齐，心甚大。 
　　太真黄 
　　太真黄，花如小金钱，加鲜明。 
　　单花小金钱 
　　单花小金钱，花心尤大，开最早，重阳前已烂慢。 
　　垂丝菊 
　　垂丝菊，花蕊深黄，茎极柔细。随风动摇，如垂丝海棠。 
　　鸳鸯菊 
　　鸳鸯菊，花常相偶，叶深碧。 
　　金铃菊 
　金铃菊，一名荔枝菊。举体千叶细瓣，簇成小球，如小荔枝。枝条长茂，可以搅结。江东人喜种之，有结为浮图楼阁，高丈余者。余顷北使过栾城，其地多菊，家家以盆盎，遮门，悉为鸾凤亭台之状，即此一种。 
　　球子菊 
　球子菊，如金铃而差小，二种相去不远。其大小名字，出于栽培肥瘠之别。 
　　小金铃 
　　小金铃一名夏菊，花如金铃而极小，无大本，夏中开。 
　　藤菊花 
　　藤菊花，密条柔以长，如藤蔓，可编作屏嶂。亦名棚菊，种之坡上，则垂下袅数尺，如缨络，尤宜池塘之濒。 
　　十样菊 
　　十样菊，一本开花，形模各异，或多叶，或单叶，或大或小，或如金铃，往往有六七色以成数，通名之曰十样。衢严间，花黄，杭之属邑有白者。 
　　甘菊 
　甘菊一名家菊，人家种以供蔬茹。凡菊叶皆深绿而厚，味极苦，或有毛，惟此叶淡绿柔莹，味微甘，咀嚼香味俱胜。撷以作羹及泛茶，极有风致。天随子所赋，即此种。花差胜野菊。 
　　野菊 
　　野菊旅生田野，及水滨，花单叶极琐细。 
　　白花 
　　五月菊 
　五月菊花心极大，每一须皆中空，攒成一匾球子，红白单叶绕承之。每枝只一花，茎二寸，叶似同篙。夏中开，近年院体画草虫，喜以此菊写生。 
　　金杯玉盘 
　金杯玉盘，中心黄，四旁浅白，大叶三数层，花头径三寸。菊之大者不过此。本出江东，比年稍移栽吴下。此与五月菊二品，以其花径寸特大，故列之于前。 
　　喜容 
　　喜容，千叶，花初开，微黄，花涯极小。花中色深，外微晕淡，欣然丰艳有喜色，甚称其名。久则变白，尤耐封殖，可以引长七八尺至一丈，亦可揽结。白花中高品也。 
　　御衣黄 
　　御衣黄，千叶，花初开，深鹅黄，大略似喜容而差疏瘦，久则变白。 
　　万铃菊 
　　万铃菊，中心淡黄锤子，旁白花，叶绕之。花端极尖，香尤清烈。 
　　莲花菊 
　莲花菊，如小白莲花，多叶而无心，花头疏极，萧散清绝。一枝只一葩，绿叶亦甚纤巧。 
　　芙蓉菊 
　芙蓉菊，开就者如小木芙蓉，尤秾盛者，如楼子芍药。但难培植，多不能繁芜。 
　　茉莉菊 
　　茉莉菊，花叶繁缛，全似茉莉，绿叶亦似之，长大而圆净。 
　　木香菊 
　木香菊，多叶，略似御衣黄。初开浅鹅黄，久则一白。花叶尖薄，盛开则微卷。芳气最烈，一名脑子菊。 
　　酴醾菊 
　　酴醾菊，细叶稠叠，全似酴醾，比茉莉差小而圆。 
　　艾叶菊 
　　艾叶菊，心小叶单，叶绿尖似蓬艾。 
　　白麝香 
　　白麝香似麝香黄，花差小，亦丰腴韵胜。 
　　银杏菊 
　　银杏菊，淡白时有微红，花叶尖绿，叶全似银杏叶。 
　　白荔枝 
　　白荔枝，与金铃同，但花白耳。 
　　波斯菊 
　　波斯菊，花头极大，一枝只一葩，喜倒垂下。久则微卷，如发之鬈。 
　　杂色 
　　佛顶菊 
　　佛顶菊，亦名佛头菊。中黄心极大，四旁白花一层绕之，初秋先开白色。 
　　桃花菊 
　　桃花菊，多至四五重。粉红色，浓淡在桃杏红梅之间。未霜即开，最为妍丽。中秋后便可赏。以其质如白之受采，故附白花。 
　　胭脂菊 
　　胭脂菊，类桃花菊，深红浅紫，比胭脂色尤重。比年始有之。此品既出，桃花菊遂无颜色，盖奇品也。姑附白花之后。 
　　紫菊 
　紫菊，一名孩儿菊。花如紫茸，丛茁细碎，微有菊香，或云即泽兰也。以其与菊同时，又常及重九，故附于菊。 

　　〖以下原无，序文相同，附录于兹。〗 
　　说疑 
　　或谓菊与苦薏有两种，而陶隠居、日华子所记皆无千叶花，疑今谱中或有非菊者也。然余尝读隐居之说，以谓茎紫色青，作蒿艾气，为苦薏。今余所记菊中，虽有茎青者，然而为气香味甘，枝叶纎少，或有味苦者而紫色细茎，亦无蒿艾之气。又今人间相传为菊其已乆矣，故未能轻取旧说而弃之也。凡植物之见取于人者，栽培灌溉不失其宜，则枝叶华实无不猥大。至其气之所聚，乃有连理、合颖、双叶、 并蔕之瑞，而况于花有变而为千叶者乎？日华子曰：花大者为甘菊，花小而苦者为野菊。若种园蔬肥沃之处，复同一体。是小可变而为甘也。如是，则单叶变而为千叶，亦有之矣。牡丹、芍药，皆为药中所用，隐居等但记花之红白，亦不云有千叶 者。今二花生于山野，类皆单叶小花；至于园圃肥沃之地，栽鉏粪养，皆为千叶，然后大花千叶变态百出。然则奚独至于菊而疑之？注本草者谓：菊一名日精。按：《说文》从鞠，而《尔雅》菊治蘠，《月令》云：“鞠有黄华”，疑皆传写之误欤。若夫马蔺为紫菊，瞿麦为大菊，乌喙苗为鸳鸯菊，蔙覆花为艾菊，与其它妄滥而窃菊名者，皆所不取云。 
　　定品 
　　或问：“菊奚先？”曰：“先色与香，而后态。”“然则色奚先？”曰：“黄者中之色，土王季月，而菊以九月花，金土之应，相生而相得者也。其次莫若白，西方金气之应，菊以秋开，则于气为锺焉。陈藏器云：白菊生平泽，花紫者，白之变；红者，紫之变也。此紫所以为白之次，而红所以为紫之次云。有色矣，而又有香；有香矣，而后有态。是其为花之尤者也。”或又曰：“花以艶媚为悦，而子以态为后欤？”曰：“吾尝闻 于古人矣，妍卉繁花为小人，而松竹兰菊为君子，安有君子而以态为悦乎？至于具香与色而又有态，是犹君子而有威仪也。菊有名龙脑者，具香与色而态不足者也。菊有名都胜者，具色与态而香不足者也。菊之黄者未必皆胜而置于前者正其色也，菊之白者未必皆劣而列于中者次其色也。新罗、香球、玉铃之类，则以瓌异而升焉。至于顺圣、杨妃之类，转红受色不正，故虽有芬香，态度不得与 诸花争也。然余独以龙脑为诸花之冠，是故君子贵其质焉。后 之视此谱者，触类而求之，则意可见也。” 
　　花总数三十有五品。以品视之，可以见花之髙下；以花视之，可以知品之得失。具列之如左云： 
　　龙脑第一 
　　龙脑，一名小银台，出京师，开以九月末。类金万铃而叶尖，谓花上叶。色类人间染郁金，而外叶纯白。夫黄菊有深浅色两种 ，而是花独得深浅之中。又其香气芬烈，甚似龙脑，是花与香色俱可贵也。诸菊或以态度争先者，然标致髙远，譬如大人君子，雍容雅淡，识与不识，固将见而悦之，诚未易以妖冶妩媚为胜也。\n 
　　新罗第二 
