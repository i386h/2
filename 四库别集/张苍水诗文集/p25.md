<!-- { "loadSidebar": true } -->
　　夏启芬曰：「奠邑」合为「郑」字，「秦川」合为「溱」字；即慈谿郑溱，所称为平子先生也。意国初藏是集者恐有忌讳，故隐拆其姓名耶？张美翊曰：郑寒村「父秦川府君行状」云：『先君丙戌以后，别号秦川』。
　　○原跋三
　　全庶常祖望既定尚书「诗文集」十二卷，附「乡荐经义」一卷；又为作「诗话」二卷、「年谱」一卷，以详其集中赠答之人与其事：可谓有功表章矣。勳尝见之，而未及录。忽忽十余年，重见「年谱」于姚江黄氏，附录「诗话」；即假归手钞，旬余而毕。
　　尚书以康熙三年（甲辰）殉节于杭，从死者故参军罗子木、侍者杨冠玉及舟子三人。尚书尝赋诗，欲葬湖上岳忠武王、于忠肃公二墓之间。于是鄞人故御史纪五昌捐金，令尚书甥朱相玉购首领，而杭人张文嘉、沈璜书等殓之；有朱锡九、锡兰、锡旗、锡昌兄弟者预为买地经纪，而鄞人万斯大等葬之南屏荔子峰下，从公志也。姚江黄公宗羲为之铭，子木等三人附焉。后七十余年，道士吴乾阳修复墓道，全庶常复为「神道碑铭」。又三十余年为乾隆四十一年，诏定「胜朝殉节诸臣录」，尚书以原官褒谥「忠烈」。越十六年壬子，鄞万斯大之孙福谋立石于墓之门，海宁陈鱣大书曰「皇清赐谥忠烈明兵部尚书苍水张公之墓」；勳等输财设祀，春秋荐以苹蘩。迄今（己未）历有八载，忽见离墓丈余，有新冢二。查系土人翁耀卿与谢上达私卖，并削余地（耀卿故守墓者）。勳谓同社曰：『是不可长也』。于是公请之方伯谢公、署廉使秦公，委县丈量，征地一亩七分五厘，画界绘图，立「张忠烈公祀户」入册；遂上之大中丞王公，将建坊湖上，以昭朝廷奖忠之典、以示地方禁茔之防。
　　先是，勳摹尚书遗像于杭，盖甲辰钱塘狱中所画，藏于万氏者。并附记于「年谱」之后，以备参考。时九月七日，正尚书殉节日也。掷笔，不禁泫然。
　　乡后学郑勳谨跋。
　　○原跋四
　　从来鼎革之际，殉难者惟胜国为盛，而于四明之产为独多。苍水张公，其尤从容就义者也。公绝命诗云：『我年四十五，偏逢九月七；大厦已不支，成仁万事毕』。则公之倡大义也，年才二十六耳。是时，我世祖已受命而作之君；乃不肯顺天应人，而跋涉山海至十有九年，甘丧元湛族而后已，盖自古亡国大夫之所罕觏也。
　　余尝画公像，宝藏之。顷于役江南，由京口至芜湖，追想公领军长江，凡瓜洲、燕子矶、观音门诸胜，皆驻师之所；而寻其遗蹟，渺不可得，为慨然者久之。芜关受降最早，公居之几近一月；余以君子过化之地，神必存焉。拟请当道于江口睢阳祠祔祀之，以公忠烈足媲美也；匆匆返棹而中止。家居曝书，得「奇零草」，为先副使所手钞；盖公自定之诗，殉难时，以重价得诸老兵而流传者。然所存虽鲜，全豹已见；且当日军旅往来于长江一带，历历可数。其诗不媿作者，殆所谓必穷而后工乎！公固不藉以诗传，而即此一编，足长留天地间矣。夫公梗化，亦为其主。当不讳之朝，文字无所疑忌；谨钞此册，以广其传。附以「北征录」者，俾后有所考云。
　　道光五年冬，慈谿后学郑乔迁识。
　　○原跋五
　　张忠烈公一生大节，与文信国并峙千古。先贤作志，详哉其言之矣。至其文采风流，歌思人口，大率片鳞寸甲，仅藉一斑以窥全豹；然流俗已无不敬爱。余少时，窃闻之公与余先世大夫两世姻好，谊笃通家，尝有隶书对联赠余家云：『君亲恩，天地之大；圣贤道，日月并明』。乃公所手书。至今奉为宝贵。噫！为此言也，岂有一点尘俗气所能彷佛哉！间尝读黄山谷之文，有云：『临大节而不可夺，此不俗人也』。则揽公之余芳，亦可以扑去面上之斗俗尘矣。夫公之大节比于文山，而公之从容就义又岂让稽叔夜哉！试即以其轶事论之：公被檄赴省，道出望京门外，有士人作诗送之曰：『此行莫作黄冠想，静听先生正气歌』！公大悦曰：『此王炎午之流亚也』。当时固无不以文山况之矣。及赴市曹，睹风景，叹曰：『凤凰山，好山色也』！非即叔夜之挥琴而叹「广陵散」耶？临节如是，此所以发于翰墨无一点尘俗气耶！
　　家君以秘钞文稿若干篇命余校录，因焚香拜读；三复之余，愈想见其书「君亲恩、圣贤道」之语也。诗集尚未探得，必有出而显于世者。而此残简断篇缮写成一帙，正可大振俗矣。
　　岁在丁巳，后学费照谨跋。
　　○原跋六
　　余尝谓苍水张公，真天地间奇人也。转乾坤于再造、扶日月于重光，虽天数终穷，惟知毕命；剑芒腾跃，讵计殒身！事成在我、事败在天，国而忘家，闻之熟矣；又何待后人以大数妄议公也。苟云「数有所在」，则武侯之「出师表」可以不作、信国之「正气」诸什可以不传；则蒙垢忍耻之徒，且将弹冠相庆，藉气运以为知几，笑孔明、文山不识时务者矣。噫！其何不伦之甚也！我于公之行事，重有慨焉。十九年之操持，薪胆弥厉；方寸心之筹画，手足俱瘁。昔也梦绕钱塘，与子胥、文种而驰驱；今日墓瘗南屏，与忠武、忠肃而遨游。真灵不灭，在地为河海、在天为星辰；虽千百载，犹一日也。公之功业文章，先贤作志，详哉言之矣；今不复赘。余求公之集十余年，渺不可得；诸耆老虽能言公之事，而终无有藏公之集。今年春，过姊氏家，见甥钞录公集，不胜狂喜；足以见费氏世裔之弗腆也。因袖而归，焚香披读，三复不已。漫云「正气歌」能泣鬼神，今观诗集能化风雷矣。遂缮写成帙，欲付剞劂。因全谢山先生载公丙戌以前文字皆无存者，倘天地间尚有足本，余日望之。
　　谨赋七律二首以附于后，敢云跋词，聊当碑铭：
　　啼鹃遗恨归南屏，义钺堂堂十九龄。但识乾坤全浩气，岂知日月竟阴暝！成仁慷慨丹心裂，抗节纵横碧血泠。一木撑天犹挽数，千年国事有余馨。
　　纵然大数莫能回，志在成仁死亦恢。碧血支天寒鼎镬，鸿毛殉国化风雷。昔时梦绕文山祠（公生平梦谒文信国，信国降阶相迎），今日坟留武穆陪（公墓在南屏，与忠武、忠肃为邻）；同是丹心悬日月，九京相对莫悲哀！
　　拟吊墓诗一首
　　名留千古死犹生，浩气依然冢上横；宿草秋风鸣剑锷，空山夜雨战兵声。智穷力尽埋孤岛，身死天昏失大明！缘觉忠魂垂宇宙，相将携酒吊先生。（董懋迁）
　　○原跋七
　　一经兵燹，失而不可复得者，书籍翰墨之祸烈焉。余家藏书虽不甚富，然世有蓄积；今顾不能满行箧。至先世着述，精神节行之所寄托，往往可以不朽；力不能俾行世，亦焚毁不可掇拾，心窃痛之！每过坊肆，虽残编坠简蠹蚀黦损，必一寓目。而忠烈是册，适杂残破碑帖中，尘罥涂附，触手虑秽；见字画苍劲，拂拭读之，乃大惊。益搜得十余纸，虽损坏，尚可比次；所失多寡，未之或知。诗词悲壮愤郁，末学又奚赞一辞哉！
　　顾念先太常公于顺治丙申授命舟山，则海上经营，与忠烈共事；先车驾公左右鲁王，毁家饷士，事终不济，乃逃于禅，则亦忠烈之居悬嶴也。而所着「陶庵集」二十卷无刻本，逮予世已亡六卷，今仅「史论」四卷、「杂文」一卷，盖逆氛又亡其大半矣。夫文砚、谢琴仅一器用，后之人犹或抚其形，播之诗歌；不见其物，群相珍重。矧是册为忠烈手稿，虽不无佚阙，而完而可诵者犹三十有七篇。梨洲志公墓，已云『翰墨流传，视为至宝』；矧经兵火煨烬之余，几沦斯掷哉！余不自意得之，收辑潢治，与「陶庵集」同藏箧衍；知孤忠遗蹟偶留天壤，虽世变迭迁，有决不磨灭者。志云『九月七日遇害』；而「放歌行」乃书十月七日，梨洲不应有误；则亦如「毛羽」之书「羽毛」、「祖」之书「租」，忠烈偶未改正欤？
　　同治丙寅仲春二十七日，山阴后学陈尔干。
　　○原跋八
　　残明余烈，至甬东而极微。然其间义士、顽民惓惓故国之心，久而未熄。藐尔翁洲，浮泊海上，君若臣仓皇逋窜，穷而无归；甲乙之后忍死图存，其忠毅之气，摧丧殆尽。乃至悬嶴一老，与猨狙共居。此中声息，卒不能隐，如苍水先生之全节于武陵，尤可哀也！当先生殁时，闽、粤、滇中诸小腆多已消灭；虽堂堂致身授命，兴朝甚礼重之，惟一时不能即予褒恤。东南惩艾方急，无敢控诉以乞异恩；阅百年，而始蒙通谥。在遗献黄先生志墓之初与谢山先生撰碑之日，皆尚未知有日后之表章也。若其生前官阶，或传已加之台辅；又传正命为自经。遗献无此言，自系传闻之讹，俱未足据矣。
　　吾门陈生尔干，其先世与先生同事监国，旧有令绪。今幸收先生狱中诗歌草稿，录南雷之铭而合装之为一册，举以示稷辰。稷辰先世亦曾有从亡海岛者，是皆患难与共之人；古谊相关，追述无尽。读此册，不禁为之累欷也！
　　同治六年三月，后学宗稷辰谨题。
　　○原跋九
　　张忠烈公「北征录」、「冰槎集」，潘文慎公刻入「乾坤正气集」。其「采薇吟」，则散军以后之作，而蒙难诸诗附焉；甬上有传录本，而蒙未之见。此手书残稿十八纸，纸七行、行字不等，凡诗三十四、词三；向为陈柏堂孝廉所藏。歾后，其家人鬻诸市，蒙购得之。第九纸「孤竹餐周粟」一篇（「墨蹟」「羁恨」二首之一）失其题，不知以上亡若干纸；字多涂乙，纸微损。装潢时波磔阙蚀，几不可辨，未敢肊补。「放歌」自注：『时甲辰十月七日』（「墨蹟本」作八月七日）。按忠烈正命，在康熙三年九月七日。是年闰六月，「时宪术」与「大统术」置闰不同，故书十月；陈跋以为笔误，非也。忠烈被执，「辞故里诗」凡五篇。沈梅史纂公传载「其一」、「三」，与「明季南略」、「三冈识略」字句微不同。计氏又载「其二」曰：『何事孤臣竟息机，鲁戈不复挽斜晖。到来晚节惭松柏，此去清风笑蕨薇！双鬓难容五岳住，一帆犹向十洲归。叠山迟死、文山早，青史他年任是非』！「其四」曰：『揶揄一息尚图存，吞炭、吞毡可共论？
