<!-- { "loadSidebar": true } -->
　　宣，字少平，陈留圉人。建武中，辟司徒侯霸府，举高第，累迁北海相，左转怀令，迁江夏太守，坐事免。后特征为洛阳令，卒官，年七十四。
　　◇到江夏界移书夏喜等
　　朝廷以太守能禽奸贼，故辱斯任。今勒兵界首，檄到，幸思自安之宜。（《后汉·酷吏董宣传》）
　　◎礼震
　　震，字仲威，平原人，欧阳歙弟子。以上书乞代歙拜郎中，后坐事左迁淮阳王厩长。
　　◇上书求代欧阳歙
　　伏见臣师大司徒欧阳歙，学为儒宗，八世博士，而以臧咎当伏重辜。歙门单子幼，未能传学，身死之后，永为废绝，上令陛下获杀贤之讥，下使学者丧师资之益。乞杀臣身以代歙命。（《后汉·欧阳歙传》）
　　◎桓荣
　　荣，字春卿，沛郡龙亢人。习《欧阳尚书》，教授江、淮间。建武十九年，年六十余，始辟大司徒戴涉府，拜议郎，授太子经，补博士，进太子少傅，拜太常。永平二年，三雍成，拜五更，封关内侯。
　　◇上疏谢皇太子
　　臣幸得侍帷幄，执经连年，而智学浅短，无以补益万分。今皇太子以聪睿之姿，通明经义，观览古今，储君副主莫能专精博学若此者也。斯诚国家福，天下幸甚。臣师道已尽，皆在太子，谨使掾臣汜再拜归道。（《后汉·桓荣传》。又见袁宏《后汉纪》八，与此小异。）
　　◎桓郁
　　郁，字仲恩，荣少子。永平中，袭爵关内侯，拜议郎，迁侍中，兼虎贲中郎将。授太子经，迁越骑校尉。章帝初，迁屯骑校尉。和帝初，迁长乐少府，复入侍讲，转侍中奉车都尉，代丁鸿为太常。
　　◇上疏皇太子
　　伏见太子体性自然，包含今古，谦让允恭，天下共见。郁父子受恩，无以明益，夙夜惭惧，诚思自竭。愚以为太子上当合圣心，下当卓绝于众，宜思远虑，以光朝廷。（《后汉·桓郁传》注引《东观记》）
　　◎桓麟
　　麟，字元凤，郁孙。辟司徒掾。桓帝初为议郎，侍讲禁中，出为许令，病免。以母丧哀毁卒。有《集》二卷。
　　◇七说
　　香萁为饭，杂以粳菰，散如细氐，抟似凝肤；河鼋之羹，齐以兰，芳芬甘旨，未咽先滋。（《北堂书钞》一百四十四《饭篇》《羹篇》各引一条，《艺文类聚》五十七，《御览》八百五十，又八百六十一）。一元之肤，脍挺祭之鲜，□□铭方，徽割不理，杂犹乱丝，聚若委采。（《北堂书钞》一百四十五《脍篇》，又《篇》引首句）蒸刚肥之豚。（同上《蒸篇》）い柔毛之[10]。（同上《い篇》）调延和纷，糅以橙。（同上《生延篇》）
　　椅梧与梓，生乎曾崖，上仰贯天之山，下临洞地之溪，飞霜厉其末，飙风激其崖，孤琴径其根，杂鸟集其枝。（《艺文类聚》五十七。案：「孤琴」有误。）
　　王良相其左，造父骖其右。挥沫扬镳，倏忽长驱，轮不暇转，足不及骤，腾虚逾浮，瞥若飙雾。追慌忽，逐无形，速疾影之超表，捷飞响之应声。超绝壑，逾悬阜，驰猛禽，射劲鸟，骋不失踪，满不空发，弹轻翼于高冥，穷疾足于方外。（同上）
　　戏谭以要誊。（《文选·蜀都赋》注引桓谭《七说》乃桓麟之误。）
　　◇太尉刘宽碑（中平二年二月）
　　公讳宽，宇文饶，弘农华阴人也。其先□□，圣汉王侯，继次有国有号，列存家序。公之考乃作司徒，辅毗安、顺，勋载二叶。公托受纯和之气体，有乐道宁俭之性，疾雕饰，尚朴素，轻荣利，重谦让。幼与同好镌坟典于茅庐，是以根经纬，综精微，诲童冠而不倦。伉浮云之志，三公莫能致之。大将军以礼胁命，举高第，拜传真御史，迁梁令。垂□康，逾产、豹，丧旧君以弃官。遵洙泗之业，在改编仕思初之计。三府并招，博士征，皆辞疾不就。司隶举茂材，大尉举有道，公车征拜议郎司徒长史，入登侍中，宣美顾问。延熹八年地震，有诏询异。公以演策沈渐，对当帝心，转拜尚书，齐密机喉，王命惟允。迁东海相，以德兴化，泽臻民物。复迁南阳太守，壹行质省简易之教，推贞谅以示下，显众善以厉否，恻隐之诚，通乎神人，故能去鞭扑，如获其情，弗用刑，如弭其奸。帝初即位，开学稽古，训咨儒林，佥曰公优。征拜大中大夫，纳用劝讲。复拜侍中、屯骑校尉、宗正、光禄勋，遂授大尉，悉谟百揆四门之职，怀夫三事，和昭鼎实。功成则退，固疾逊位，拜光禄大夫，迁卫尉，复作大尉。每执盘桓，成则三让，以交会□精，引咎折躬。朝克忠谠，思其良犹，即召里巷，拜永乐少府光禄勋。先是时也，狂寇张角，□□妖逆，公观见像，上遏其源，未Ш诛讨，乱作不旋。帝乃追宝先谋，锡之土田，封逯乡侯，食邑六百户，年六十有六，中平二年二月丁卯薨。天子闵悼恻怛，内发手笔为策，□涕咨嗟。使右中郎将张良持节临吊，赠车骑将军印绶，位特进，赐含衤遂，有加典礼。复使五官中郎将何夔持节，谥曰昭烈侯。夏四月庚戌葬，公卿百寮缙绅之徒，其会如云，可谓其存也荣，其亡也哀者焉。于是故吏李谦等，有感殷鲁述德之颂，以为洪懿休策，宜著无穷，故杂论攸行，纪其大略，镌石立碑，其辞曰：
　　於穆显融，惟予公侯，缵我前烈，克明厥繇。熙精恬默，潜庸底昭，德以莅政，俾民是□。其乐伊何？匪诱匪威，允丕礼让，实化玄为。入□诲保，训导万机，作镇上司，御劝不迷。温温其恭，□尹实氐。秩秩其苞，群儒实师。奕奕其容，禺裔□□。刊视万祀，孰嗣厥徽！（《隶释》十一，又略见《艺文类聚》上六。案：《隶释》有刘宽两碑前碑桓麟撰，据《艺文类聚》知之；后碑蔡邕撰，据《文选·王仲宣诔》注知之。洪适皆未考出。案：挚虞《文章志》云：「麟文见在者十八篇，有碑九首，诗七首，《七说》一首，沛相郭府君书一首。」）
　　◎桓彬
　　彬，字彦林，麟子。举孝廉，拜尚书郎。
　　◇七设
　　新城之亢，雍丘之粱，重代孰，既滑且香，粗稗细面，芬糜异长。（《北堂书钞》一百四十二《酒食总篇》，又一百四十四《饭篇》）
　　三牲之供，鲤比之，飞刀徽整，叠似蚋羽。（同上《总篇》，又一百四十五《脍篇》引两条）
　　□□硕士牙，犊栗梁，刚奉豕，肥盾云羊。合以水火之齐，和以五味之芳。（同上《总篇》）
　　菰粱雪累，班脔锦文。（又一百四十五《肉篇》）
　　◎桓俨
　　俨，字文林，沛国人。避地会稽，后浮海南入交州。
　　◇遗陈业书（业，字文理，会稽上虞人。为本郡守，弃官遁迹黟歙。）
　　不因行李以系阴山白楼，日从容养高，动静履直，季世多艰，爰适乐土，侧闻高风，饥渴话言，知乃深隐，邈然终时。求仁斯得，勤而无憾，齐踪古贤，何其优哉！（《艺文类聚》三十一引《会稽典录》）
　　◎宗均（本传作「宋均」，写刻误。）
　　均，字叔庠，南阳安众人。建武中，为郎，补辰阳长，以祖母忧去官。后为谒者，监伏波将军马援军，迁上蔡令，拜九江太守。永平初，迁东海相，坐法免。征拜尚书令，迁司隶校尉，出为河内太守，以疾免。
　　◇移记九江属县
　　夫虎豹在山，鼋鼍在渊，物性之所托。故江淮之间有猛兽，犹江北之有鸡豚。今数为民害者，咎在贪贱居职使然，而返逐捕，非政之本也。坏槛阱，勿复课录，退贪残，进忠良。（《风俗通》二，又见《后汉·宗均传》作「咎在残吏，而勤劳张捕，非忧恤之本也。其务退奸贪，思进忠善，可一去槛阱，除削课制」。）
　　◇下书浚遒县巫
　　自今以后，为山娶者，皆娶巫家，勿扰良民。（《后汉·宗均传》）
　　◇宗意
　　意，字伯志，均族子。永平中，举孝廉，擢拜阿阳侯相。建初中，征为尚书。章和中，迁司隶校尉。
　　◇谏留诸王不遣就国疏
　　陛下至孝，恩爱隆深，以济南王康、中山王焉先帝昆弟，特蒙礼宠，圣情恋恋，不忍远离，比年朝见，久留京师，崇以叔父之尊，同之家人之礼，车入殿门，即席不拜，分甘损膳，赏赐优渥。昔周公怀圣人之德，有致太平之功，然后王曰叔父，加以赐币。今康、焉幸以支庶享食大国，陛下即位，蠲除前过，还所削黜，衍食它县，男女少长，并受爵邑，恩宠逾制，礼敬过度。《春秋》之义，诸父昆弟，无所不臣，所以尊尊卑卑，强干弱枝者也。陛下德业隆盛，当为万世典法，不宜以私恩损上下之序，失君臣之正。又西平王羡等六王，皆妻子成家，官属备具，当早就蕃国，为子孙基址。而室第相望，久磐京邑，婚姻之盛，过于本朝，仆马之众，充塞城郭，骄奢僭拟，宠禄隆过。今诸国之封，并皆膏腴，风气平调，道路夷近，朝聘有期，行来不难。宜割情不忍，以义断恩，发遣康、焉，各归蕃国，令羡等速就便时，以塞众望。（《后汉·宗意传》）
　　◇上疏请不许南单于北徙
　　夫戎狄之隔远中国，幽处北极，界以沙漠，简贱礼义，无有上下，强者为雄，弱即屈服。自汉兴以来，征伐数矣，其所克获，曾不补害。光武皇帝躬服金革之难，深昭天地之明，故因其来降，羁縻畜养，边人得生，劳役休息，于兹四十余年矣。今鲜卑奉顺，斩获万数，中国坐享大功，而百姓不知其劳，汉兴功烈，于斯为盛。所以然者，夷虏相攻，无损汉兵者也。臣察鲜卑侵伐匈奴，止是利其抄掠，及归功圣朝，实出贪得重赏，今若听南虏还都北庭，则不得不禁制鲜卑。鲜卑外失暴掠之愿，内无功劳之赏，豺狼贪婪，必为边患。今北虏西遁，请求和亲，宜因其归附，以为外捍，巍巍之业，无以过此。若引兵费赋，以顺南虏，则坐失上略，去安即危矣。诚不可许。（《后汉·宗意传》）
　　匈奴处北种，介以沙漠，简贱礼仪，衣食殊俗，此乃天一种民也。自汉兴以来，数发兵攻之，所得辄不足以复所害，呼韩邪单于奉蕃，然中国亦疲于送迎之劳矣。光武皇帝躬擐金甲之难，深明天地之界，故因其来降，宠立以为单于，羁縻畜养，边民得以休息，迄今四十余年。今鲜卑奉顺威灵，斩获北单于名王已下万计，中国坐享其功，而百姓不知其劳，汉兴功烈，于斯为盛。今南单于还塞外，所谓虎出于槛也。必兴兵要利，内恃于汉。其事得浸滋不息，而设费不得已，无故以万安之计，而征不可必之功，未见其圣也。（袁宏《后汉纪》十二，章和元年，与范《书》绝异。）

卷二十八
◎杜笃
　　笃，字季雅，京兆杜陵人，御史大夫延年玄孙。建武中，坐事为美阳令所收。送京师，于狱中为吴汉诔，赐帛免刑。后仕郡文学掾。建初三年，车骑将军马防请为从事中郎，从击西羌，战没于射姑山。有《集》一卷。
