<!-- { "loadSidebar": true } -->
　　江汉南北之限也三王之徳之封建羸秦之力之郡县汉氏则曰吾王覇杂兼封建郡县而犬牙之是时无有裂幅员而自帝者继汉始有之徳不能以相髙力不能以相卑虽皆画是为守而帝南者终不能北有尺地籍以一天下能一之者皆自北而南也故吴自帝晋平之宋齐梁迭自帝以迄于陈隋平之宋自帝我元又平之岂江汉能限世道之否不能限天运之通欤尝合二代而观之以皇上之冠古无伦晋武隋文何人斯哉然非有君无以开是功非有臣孰能成是功古今人不相及而谋或一揆隋臣不道也晋羊祜首策平吴吴平而身不及见武帝追念其功封其夫人万岁乡君扵太尉忠武史公其事差似盖公自事潜藩尝使经畧扵汴总兵十万屯田千里不専强武而恵信是敦耕商之民错行其区不相贼杀有获俘亡皆生还之虽邻国臣亦许莫自负羊公者无惭徳焉于时堂曰江汉固已张吾雄噬南纪之本皇上践祚又以四圣元臣丞相中书夔和雍熈者十有六年方将百万之众南伐至郢而疾诏他将专制而还公于军其辞若曰画翦宋策汝也成功而疾汝安何言诚有不讳碑汝之勲班汝之爵于不可必死者之知能知之者非人与汝子孙耶四海闻之以皇上归平宋功扵公之生已贤乎思祜扵死及薨有今赠谥又诏其元子格以平章政事行省湖广季子彬宅端揆于中皆相继薨又诏中子杠为中书左丞行省湖广孙耀以平章政事行省江西视封祜妻君万岁卿又何如也左丞今至无第扵鄂完官屋以居谋名其堂燧应之曰斯堂也非専昼访而夕修必将岁时奉尝太尉其铺张劳庸扬侈蝉冕报皇上而归美必文为声谐之笙钟侑其利成为诗之名舍曰续江汉者他冝无称子以格其精神魂魄乗云御风陟降在庭必怿然曰始吾为堂去此千里于时未踰江汉也后数十年吾子乃能尸祝吾于江汉庶其善成先志哉汉祖之誓功臣曰黄河如带泰山如砺国以永存爰及苗裔今由河而视江汉曽不得其三一河诚可带江汉犹当为襟计将来及吾苗裔者或终古而无究也必容与依归不是去焉公曰记之吾思不及者公字柔明以至元壬辰下车人见其不俭不及不丰过中恢乎有容属属乎敬坦以明也相语以为托太尉遗体而得其遗风诗曰虽无老成人尚有典刑其岁嘉平庚寅朏记

　　文章辨体彚选巻五百七十
　　●钦定四库全书

　　文章辨体彚选巻五百七十一

　　（明）贺复征 编

　　○记十二

　　石经堂记【明朱右】

　　石经堂者河南禇奂士文之所筑也士文博雅好古尤精篆隶法有时名筑堂占呉山之胜蓄图书载籍及古法书名刻庋而藏之题其颜曰石经表所尚也夫圣人之道具在扵经彛伦之懿昭如日月炳炳与天地相终始诚可尚已周辙既东遭秦虐焰汉兴博士经生掇拾煨烬之余斯文盖未丧也蔡邕以东观议郎鋭志复古乃与其徒阳赐韩说贾扬正定舛讹手书刻石天下后世抑何幸与石经初置东观学者歆向北齐徙于邺隋复徙长安至唐初十亡八九距今又七百余年矣世之好事者所藏只字片幅多至三二巻况皆脱散弗全读不能句所寳者唯字画耳会稽蓬莱阁旧有石经遗字碑亦破缺磨灭乃后人翻本非东观故物正予他所见笔法点画往往亦各异体先辈尝考石经盖当时能者所书而邕综裁是正非尽出邕手识者以为确论梁武评邕书骨气洞达爽爽如有神唐张懐权评书至八分唯邕一人皆以其所见笔意字法论也禇君扵隶既工宜尊石经以表名堂之义顾不韪欤嗟夫实以名著名由实生人心所尚唯惧弗彰故姬公得嘉禾以名其书汉武得鼎以名其年有由然矣禇君得石经以名堂不既安矣乎遂为之记

　　翠影堂记【徐祯卿】

　　延陵吴嗣业有素质能谢绮纨裘马之友泊然喜与文士相往来开别室扵堂之右广不过二寻长倍之中置修床短几可以聚颅笑谈其外有长廊碧栏可以散步凭眺栏外有方庭植樨梧二三本修竹百竿杂以芭蕉葱蒨相映清风洒然沐我襟髪密影交翠浮摇座中可以佐哦咏之寂思供闲居之幽玩矣嗣业尝与客徘徊月下赏爱乆之因名曰影翠嗣业工篆既自扁之又命昌国作影翠之记诸君当不惜次第咏歌之

　　徐于室记【汪道昆】

　　室髙广方丈深加半焉负墙设一木榻以居坐具卧具咸在榻之左树佩剑一盖大将军所铸余为之铭又左一几纵置之几上石琴在北石磬在南端主人不能琴特不去耳榻右设一几如左其北为庋者三一贮佛子书一贮经史一贮词赋其南当参之一置博山炉舍几而南不尽一武设小几二广尺有咫髙视广有加一置笔床一置茶灶中布席衡一几户牖间去阈尺五几之右置一箧贮图书其左设蒲团西乡燕居则当户抱几日翻书或蒙庄家言非有故不辍业坐乆则苍头供茶具荐沈水香怠则击磬什数声倚木箕踞泽剑首甚则齁齁睡矣意不自得则趺坐蒲团学无生忍居数月率以为常主人故倦游既归而倦愈甚乃今跬步不出将以一室老焉其曰徐于则有味乎庄生言之也

　　世美堂后记【归有光】

　　予妻之曽大父王翁致谦宋丞相魏公之后自大名徙宛丘后又徙余姚元至顺间有官平江者因家昆山之南戴故县人谓之南戴王氏翁为人倜傥竒伟吏部左侍郎叶公盛大理寺卿章公格一时名徳皆相友善为与连姻成化初筑室百楹扵安亭江上堂宇闳厂极幽雅之致题其扁曰世美四明杨太史守址为之记嘉靖中曽孙某以逋官物粥于人予适读书堂中吾妻曰君在不可使人顿有黍离之悲余闻之固已恻恻然亦自爱其居闲靓可以避俗嚣也乃谋质金以偿粥者不足则岁质贷五六年始尽雠其直安亭俗呰窳而田恶先是县人争以不利阻余余称孙叔敖之请寝丘韩献子迁新田之语以为言众莫不笑之余扵家事未尝訾省吾妻终亦不以有无告但督僮奴垦荒莱岁苦旱而独收毎稻熟先以为吾父母酒醴乃敢尝酒获二麦以为舅姑羞酱乃亨饪祭祀宾客婚姻赠遗无所失姊妹之无依者悉来归四方学者馆饩莫不得所有遘悯不自得者终黙黙未尝有所言也以余好书故家有零落篇牍辄令里媪访求遂置书无虑数千巻庚戌岁余落第出都门从陆道旬日至家时芍药花盛开吾妻具酒相问劳余谓得无有所恨耶曰方共采药鹿门何恨也长沙张文隠公薨余哭之恸吾妻亦涙下曰世无知君者矣然张公负君耳辛亥五月晦日吾妻卒实张文隠公薨之明年也后三年倭奴犯境一日抄掠数过而宅不毁堂中书亦无恙然余遂居县城岁一再至而已辛酉清明日率子妇来省祭留修圮壊居乆之不去一日家君燕坐堂中惨然谓余曰其室在其人亡吾念汝妇耳余退而伤之述其事以为世美堂后记

　　见村楼记【归有光】

　　昆山治城之隍或云即古娄江然娄江已湮以隍为江未必然也吴淞江自太湖西来北向若将趋入县城未二十里若抱若折遂东南入扵海江之将南折也背折而为新洋江新洋江东数里有地名罗巷村亡友李中丞先世居扵此因自号为罗村云中丞逰宦二十余年幼子延实产于江右南昌之官廨其后毎迁官辄随歴东兖汴楚之境自岱岳嵩山匡庐衡山潇湘洞庭之渚延实无不识也独扵罗巷村者生平犹昧之中丞既谢世延实卜居县城之东南门内金潼港有楼翼然出扵城闉之上前俯隍水遥望三面皆吴淞江之野塘浦纵横田塍如画而村墟逺近映带延实日焚香洒扫读书其中而名其楼曰见村余间过之延实为具飰念昔与中丞逰时时至其故宅所谓南楼者相与饮酒论文忽忽二纪不意遂已隔世今独对其幼子飰悲怅者乆之城外有桥余常与中丞出郭造故人方思曽时其不在相与凭槛常至暮怅然而反今两人者皆亡而延实之楼即方氏之故庐予能无感乎中丞自幼携策入城往来省墓及岁时出郊嬉逰经行术径皆可指也孔子少不知父塟处有挽父之母知而告之予可以为挽父之母乎延实既能不忘其先人依然水木之思肃然桑梓之懐怆然霜露之感矣自古大臣子孙蚤孤而自振者史传中多其人延实在勉之而已

　　酬字堂记【徐渭】

　　镇海楼成少保公进渭曰是当记子为我草草成以进公赏之曰闻子乆侨矣趣召掌记廪银之两百有二十为秀才庐渭谢侈不敢公曰我愧晋公子扵是文乃遂不愧湜傥用福先寺事数字以责我酬我其薄矣何侈为渭感公语乃拜赐持归尽槖中文物如公数买城南东地十亩有屋二十有二间小池一以鱼以荷木之类菓花材三种凡数十株长篱亘亩护以枸杞外有竹数十个笋迸云客至网鱼烧笋佐以落果醉而咏歌始屋陈而无次稍序新之遂额其堂曰酬字

　　半舫斋记【邢侗】

　　余家东土率皆平原广衍无衣带濠濮之观而自余宦逰吴楚数数涉江湖楼船彩鹢响金奏而挝回颿庶几乎平生大观矣越自得谢家食为园东城之隅大只为梨丘亭古台髙掲巨丽甲一方而亦有茅茨短筑委槛曲廊依稀吴越间菟裘中敞一斋仰施藻井俯则裁文杏为枰左篏绮疏者六才与棐几齐緑沈为饰宛若舰窗右则徒壁立东西通弄对启双扉直北为中扃南向穴壁瓮如也主人有味乎欧阳画舫之旨而额之以舫之半曰半舫斋云纵仅为尺者八横杀八之一可吟可挥可酒可碁可与羲皇逰可与头陀居傍睨逺想居然三老长季之在御而鸟轧欵乃之声互相喧答也已乃推窗延眺万栁回环若度秦邮之浦隋氏之堤俄而皓魄初升烟云合市隠隠百雉三数楼橹争出较竒则又若放溜悬水栖帆彭城黄楼亘其前而坡翁月中逰也若夫隔林洞箫深巷寒犬家童晩炊邻媪相杵又何减水篱吠豹逺天长笛前村渔火野泊夜舂者哉余风涛中人也比虽渐违舟楫曷敢一日而易波臣儿曹第诵斯言尚亦无忘陆海吾乡信美其永永勿见嘲于河伯也

　　虎丘三泉亭记【陈继儒】

　　吴人不善附丽山亦如之虎丘是也凡地势相牵相聨若断若续突为崇山峻岭绵为蔓壑枝峯散为飞泉喷瀑多使人心胆震昡耳目旋转而不得停大抵附丽者必髙大髙大者必险絶其势然也虎丘前无援后无推孤山独峙于平畴衍漾之中而不见有因缘攀附巉耸刻露之迹其秀至今甲天下石平如砥泉莹如雪陆羽张又新品泉而甘之埒居第三与中冷恵山鼎足矣申文定自少喜登此山觧相印归数与故人父老觞咏其上■〈奭斗〉泉瀹茗欣然忘归曰百岁后吾魂魄犹应依此文定薨郡中业有専祠至是士大夫醵金考室复祠公扵剑池之南鹤涧之西曰公平康正直一生相业无所附丽而起此水此丘神所乐也祠北恰枕三泉寺僧乆屋其上湫隘尘垢日月之光不射云霞之彩不生冏卿司理捐金钱施僧撤屋刳土土去而石根露石露而泉脉疏穹壁髙广截若刀削凡数百年镌题字迹隠隠出嶙峋隙缝间禅窟悬崖经声曳扵树杪石梁浮涧苔纹绣扵水中周之以曲廊扞之以阑楯游者逡巡玩流慿三泉亭而小憩焉夫自古有此虎丘即有此清泉石壁岁不絶歌舞太平日不絶品题名胜鲜有发覆疏明为泉石一洗尘土面目者有之则文定之冏卿司理始捜剔经营则客周伯让始文定有灵将无释冠剑屏侍卫夷犹扵亭之上下乎人静山清花疎月淡公左挽颜鲁公右拍苏学士呼取阖闾健儿尽发鱼肠三千试舞扵铁花岩畔生公说法何胤讲经逺道士放鹤陆桑苎点茶王家短主簿但令展衣扫石绠汲第三泉数斗作供乐哉斯丘公舍此焉适哉冏卿笑曰眉道人是语快不可言即文定当为解頥请笔而记之

　　歇庵记【陶望龄】

