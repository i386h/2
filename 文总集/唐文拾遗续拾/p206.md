<!-- { "loadSidebar": true } -->
    蒲城东南十五里，抵中条山，登山复五里，届栖严寺，隋武元皇帝藏舍利之塔庙也。迩来因时因事，或废或兴，具诸僧史，此不复载。我国家以圣，武功成，文德修，恒思驱天下苍生于富寿间，其术在于择长吏而已。丙辰秋八月，诏今府主太尉，移北庭节度，镇于蒲。盖北庭之能政闻于天，而蒲之疲民渴于理也。一之岁，省案牍，有节目不利于政者，咸去之；二之岁，访井邑，有风俗而无益于民者，尽革之；三之岁，千里之地，远者近者，公者私者，熙熙闲闲，各遂其所。屡欲揭碑表于九达之衢，以扬府主之化理，府主极词以止之。然方有暇于宴游出处，用示其成政也。己未春，登中条，憩栖严，山水形胜，尽于历览。顾谓寮佐曰：“今之化人，能令终夕之间，佩服道德者，甚为难事。佛之垂教，使无量劫，出生死海，登菩提岸，较其功德，实悬天地。而或纵其湮没，其如何哉？嗟乎，佛之像貌，去世逾远，其所遗者，有舍利在，今塔庙圮毁，讫为平地，我将表饰之。佛之言行，箸于经文，今依山架龛，岚气腐润，匪朝伊夕，磨灭无睹，我将严护之。”于是搜材索匠，揆曰僝工，始则构高楹，辟大宇，乃壮乃丽，轩如翼如，所以覆舍利也。中则斫楩冉，布龛室，乃金乃碧，轮焉奂焉，所以藏经文也。观其宏敞之状，固密之功，虽历永劫，无骞崩之忧，次使众生有归敬之地。论者曰：“佛之大教，嘱于正人。事立则民敬，民敬则福生，福生则清净之缘结矣。今府主以是福力，兴斯善缘，复闻以少香少花，一句一偈者，犹获福无量，而此覆舍利、藏经文之功，谅百千劫中，永为供养，岂不以是法力，助府主之福，历百千劫，亦复如是者哉！”幸预宾阶，实闻时议，况承严命，因敢直书。时大周显德六年岁次己未九月癸卯朔九日辛亥，稽道谨记。（石刻。《山右石刻丛编》十、《金石续编》十二）

    ☆侯殷
    殷，周广顺中显陵守当使。

    ○蜀国夫人尊胜幢记
    伏闻至理希夷，视听罔能究其极；真场幽邃，知识无以（缺二字）源，斯可谓钻之弥坚，磨而不磷。於戏！我佛教演三乘，是开方便；山摧五蕴，拔彼牢笼。以像相策初心，以色声诱迷，睹质勤奉，称一方而（缺一字）善道；聆音省察，持一句而灭繁殃。而或洞展慈光，高燃慧炬，仗（缺二字）于大士，尊胜威灵，拯异生于众禽，尘沾影拂。殊功莫大，旷古传休，墨尘之（缺一字）有清峻之猷无尽。今有显陵司部蜀国夫人崔氏（缺一字）縻宫阙，事历繁难，竞竞则夜寐夙兴，惕惕则临深履薄，频更兴废，恻怆徒增，（缺一字）身世之（缺二字）念宗亲之无托。繇是抽僧□哺，匠石镌文，愿预（缺三字）。之因，自作全收之利，敢冀坚牢藏里，他时无隐（缺三字）幽远冥间，异日有证明之瑞。纪由叙事，和（下缺）文。时大周广顺二年次癸丑四月辛亥朔二十一庚□建。（石刻《八琼室金石补正》八十一）

    ☆汪少微
    少微，吴顺义中处士，歙州人。

    ○歙眉子砚铭
    松操凝烟，楮英铺雪。毫颖如飞，人间四绝。（《东坡杂说》）

    ☆吴怀恩
    怀恩，番禺人。南汉内常侍，进开府仪同三司。常师兵北征，尽得蒙、桂、宜、连等十一州之地。时称善战者，以怀恩为首。

    ○感报寺铜钟款寺
    维大汉乾和十六年太岁戊午闰六月庚朔十六日己未，弟子万华宫使桂州管内招讨使特进行内侍上柱国吴怀恩，铸造鸿钟一口，重五百斤，置于梧州云盖山感报寺，永充供养。上资当今皇帝龙图永固，圣寿万春。谨记。（《广西通志》）

    ☆夏侯氏
    夏侯氏，唐初东乡同安之妻，封临清郡君。

    ○谢礼葬东乡将军表
    妾夏侯言：伏奉今（缺）夫怀慕□及乱（缺）者□奉命，取今十一月十一日礼葬讫，礼光逾旧（缺）之仁。妾之尘微，何幸今日。未亡妾夏侯谨奉表陈谢以闻。死罪，谨言。（石刻）

    ●卷八

    ☆神智
    长寿中僧。

    ○造象记
    详夫安居三日，未下神仪；道树六年，尚隔灵轨。是以三千刹土，百亿大王，各写真容，佥慕圣迹。□如来之相好，四八无亏；工妙质于荆山，三千具足。神智私祈觉力，遂感玉裕，姿星彩同，严日晖圆，□夙愿克成，□符灵相□。一方履善，非泾壑所迁；六度居心，非江淮能变。报同指掌，义无差惑。比岳神智上为圣神皇帝，下及师僧父母，一切含神，法界有情，咸沐此因，俱升仙果。大周长寿二年岁在癸巳七月十三日，神智记。（石刻。《邠州石室录》一）

    ☆慧忠
    山阴冉氏子。为僧居南阳白厓山。肃宗征入京，大历十一年卒，人称南阳忠国师。

    ○般若心经序
    夫法性无连，岂藉心之所测；真如非相，谍假言之所诠。是故众生浩渺无穷，法海汪洋何极，若也广寻文义，犹如镜里求形，更乃息念观空，又拟日中逃影。兹经喻如天地，何物不从地之所生；诸法唯一心，何法不因心之所立。但了心地，故号总持；悟法无生，名为妙觉。一念超越，岂在繁论者尔。（《金石续编》十四）

    ☆肃然
    建中时河内龙兴寺僧。

    ○窄涧谷造像记
    庚申之岁，唐建中元年二月十日，河内龙兴寺僧肃然，先天宝十四年冬至乾元初，顷遭艰难，所愿蒙大悲加备。至大历二年春，发愿不坐僧房，不食常住，不同僧私养头陀，出居于窄润谷古魏太平寺千佛岩下。住经一十四年，方召得□工，发心造阿弥陀像一龛。今已功讫，用答先愿，上奉为大圣文武孝感皇帝，圣躬永寿，帝业恒昌，州县官寮，常居禄位，师僧父母，常保安乐，过往先亡，愿神净土，十方施主、法界众生，同登觉道。（石刻。《八琼室金石补正》六十三）

    ☆道邃
    贞元中天台僧。

    ○付法文
    比岳僧道邃稽首顶礼天台大师：窃以法王出世，一间演说，机感不同，所闻盖异。故权实之义，接于诸部；大小之文，森然殊流。要其所归，无越一实。故曰：“虽示种种道，其实为佛乘。”又曰：“开方便门，示真实相。”喻之以众流入海，标这以不二法门，自他两得，同诣秘藏，此经所由作之。所以虽洎鹤林灭而法纲散，神足隐而宗殊涂，不若只是得一心三观，而取证如反掌。百一言一心三观者，本体不生，能离因果，常住不灭，遍一切处，当知天真独朗之一言，本来所具之三谛也。三即一相亦非一，又曰：“非异一相一切相，相即不相即不相。”即非相非无相故。此谓一言唯佛与，佛知一切法，教本一切法，义中一切戏论息也。虽名一心，不通义理；虽称三观，不及毁赞。是以经曰：“诸法寂灭相，不可以言宣。”又曰：“诸佛两足尊，知法常无性。佛种从缘起，是故说一乘。”说一心三观，只在斯一言而已。于是古德相传曰：昔智者大师，隋开皇十七年仲冬二十四日平旦；告诸弟子曰：“吾灭后三百余岁，生于东国，兴隆佛法，若有感应，先呈瑞灵。”则一法钥投空，倏忽而入空举。众虽慕瞻，终不知所届云。而今圣语有征矣。遇最澄三藏，不是如来使，岂有堪难辛，然则开宗示奥，以法传心，化隔沦海，相见杳然，共持物慧，同会龙毕。大唐贞元二十一年岁次乙酉二月朔癸丑十五日丁卯，天台沙门道邃付日本国最澄三藏。（《日本邻交徵书》初一）

    ☆至禅
    元和中僧。

    ○王药藏等造经幢赞
    盖闻佛本无形，假有形以起信；法离文字，获文字以全真。《佛顶尊胜经》者，昔三藏佛陁波利见妙吉祥□封墅甫□山□縠水有清阴素流之美，即河南县金谷□之□，地胜人蕃，迩迤百家，皆崇十善，聚五郡，孰不钦诺？社录吕秀等悉心福门，皆向熟王君这声矣。早岁写经画幡，今又建陁罗尼石幢，刻经咒之□。王君等各愿合家清吉，支离遽还，五谷丰繁，四时叶序。时有唐元和六年辛卯献春景申朔十五日庚戌。
    帝城之右，洛莞之傍。魏封之里，信心为良。结社延庆，奉赖我皇。僦敛金帛，坚兹经幢。（石刻）

    ☆净观
    元和中零陵寺僧。

    ○零陵寺井栏铭
    此是南山石，揭来造井栏。留传千万代，永结佛家缘。尽意结功德，应无好坏□。同沾□福者，超于□界□。
    维唐元和六年岁次辛卯五朋甲申朔十五日戊戌，沙门净观于零陵寺造常住石井栏及石盆，永充供养。（下■十二字，惟“大侣”二字可辩，当是题名）。（石刻）

    ☆道明
    元和中寿阳楞伽寺僧。

    ○寿阳县大乐山重修古楞伽寺碑记
    楞伽寺，自古有之。元和中，僧道明遂见此寺破坏，众人所请，为国崇修，及诸功德，并造神碑一所，以记之。切维大唐之治天十也，绍尧舜之风，重释迦之教，皇风被，于万国，佛法垂于三千。其有敬之者福生，修之者果满，何以知其由也？《览异记》云：“周昭王表瑞之年，至圣降生西域；汉明帝肇帝之岁，法海东流。”道明所恨生逢于佛后，沉沦于苦□，锡巡于五台清凉圣境。朝礼叆叇之外，神光百变；夜睹苑煌之圣，火艳千灯。虽不见大真身，愿沐慈光，从兹有愿，晏坐林间，得邑中信士王龙、张等，于历八之岁，礼请留住此山。乃登毗云林，俯瞰幽谷，固侈奇状，殊异众峰。其山也，畏亚磅礴，接五岳之两崇；﹀嶷赞峦，倚九天之一柱。朝参暮礼，了达善缘，是以理与明，素非仁智之流，岂能皈向如来，而重修此寺哉！
    大唐元和六年岁次辛卯六月甲子朔，太原府寿阳县大乐山古楞伽寺住持道明□立。（石刻。《山右石刻从编》八、《金石续编》九）

    ☆国威
    长庆中成都府沙门。

    ○佛顶尊胜陀罗尼幢记
