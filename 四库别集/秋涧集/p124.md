<!-- { "loadSidebar": true } -->
　　维神五土之只百谷之本血食于社万世依凖礼坠而兴张本自兹牲醪香脂鼓钟清夷迄用康年神其妥而维神百谷是长万民之天配食于社古莫能迁名存实亡乃吏之愆张本于兹神其鉴焉有酒斯防有牲肥鲜维神格思嵗其有年
　　范阳房族祖九翁祭文
　　维至元十三年嵗次丙子冬十月壬戌朔十有八日己卯房孙谨以清酌少牢之奠百拜致祭于故军资府君族祖九翁之灵呜呼哀哉十二年春予守官平阳祖母慕容氏书来以公讣告国有常制莫敢擅离然闻母弟忱自疾亟于引柩纳圹皆与及丧次虽不获戴星奔赴中为少遑也越翼日即缟素为位于府北郊之僧舎发哀以祭妇推氏子公孺新妇石氏在焉慼不视事者五日迨今年春三月秩满东还将为指日即路得哭墓而唁亲老也复为中书檄去考试河南四道满三月而归日月逾迈霜露之感积诸中而至于攸乆也如是旷慢不恭之责将何所逭今兹之来骏奔露处不遑安者凡十有四日含凄茹辛实以祭告为事伏惟神灵鉴兹哀悃呜呼哀哉尚享
　　祭中书左丞姚公文
　　圣维天开宠绥九有必诞贤辅以左以右手斡机衡代天旋斗伊公挺生奋迹营桞长白之英辽江之浏元气絪緼钟此灵秀脱落俗学沈浸道囿姬情孔思伊渊洛薮一物致知千古尚友起而翼汉云雷交遘啓沃渊衷达聪纩黈至元之初公绾机纽谋谟庙堂股肱元首职分六卿纲维结纠帝载用熈丰而不蔀大明黜陟罢侯置守万钧机张赖公克彀霖雨一濡载清宇宙我武维扬荆襄恃乆大辟屯田栉比粮糗公善开物务深耕耨豳风良耜十千为耦继倡农司万邦是揉明彼王道始夫南亩防军来归雪髯垂脰长江失险万介北趣特置馆筵体貌耆耉眷我儒臣甘盘之旧天理人私自公判剖国势民机倚公安否有辩悬河而恶利口四海具瞻汉更商叟龙光稠叠玉鬯秬卣望公百年以佐元后胡不憖遗梁木壊朽彼苍悠悠莫之能究呜呼公之为学知所先后味道饫经太羮酒平生防艺组绣雕镂公视余事为世琼玖公之逢辰道合非偶来仪舜廷台鼎凤雊扬歴中外足展抱负八十之春已极眉夀考终牖下载启其手有子承家公复何疚嗟吾道之如线念后学之孤陋与斯民之不幸孰思济而云救恽自束髪辱知防厚拔擢提撕两端亲叩至登瀛州再承善诱晦一周玉堂清昼今公云亡此防难又情悄悄以填膺泪浪浪而霑袖今也送不遑执绋不得抚柩寓哀斯文为一觞侑尚享
　　故尚书礼部郎中致仕丁公祭文
　　呜呼维至元十三年夏六月恽考试河南拜公牀下留语终日言不及私维是治之隆污民之殿屎法具未完涕下涟而至于亷于律已老而知止教子以义方勅防家事其在伦列如公一人而已此天下之公论非予得而私议也区区之诚幸惟鉴兹尚享
　　故吏部尚书髙公祭文【至元十五年闰十一月十一日大雪中拜奠】
　　惟中统壬戌之春恽以事累退耕于垅亩者再罹寒暑既而择御史开宪府人文之选公以予主不肖误防公知擢置言路三年里行我盼我顾岂惟使之増先迄薄用于今者实公之载举及官平阳公判吏部不以契濶怜我椎鲁毎借誉于时人为声势之一助是又见公终恵且勤不我遐遗之故也至于雄文大册忠规治具三峡秋涛危波砥柱兹公论之有在匪鄙言之能喻念公平生蔼蔼德度霑賸馥于兰台怅嵗律之已暮敢以受知丁巳之私抒予哀而告公之墓也神惟有灵鉴兹诚素尚享
　　外祖安阳县丞靳公祭文【十五年后十一月十五日】
　　恽年垂髫省识公而苍髯堂堂山立而异逮予成童受训母氏公之世家颇闻一二或官乡县或擅科场歴年五百财雄一方至公而衰亦理之常厥后一纪公殁于乡惟嗣罔续我为防伤春秋时思合食祖傍是用传训子孙奉行公殡浅土几三十霜棺衾改卜未就深藏姨母虽在顾力弗遑有劣其甥按部洹漳东望尧城心焉靡宁迎置姨母如拜仪形爰念事与之经营及兹春首窆公于茔庶几毕考妣之志慰安公之神灵也尚期不昧俯鉴微诚尚享
　　左丞董公祭文
　　至元十六年嵗次己卯九月乙巳朔越有三日丁巳朝列大夫燕南河北道提刑按察副使汲郡王恽谨以清酌嘉肴之奠致祭于故资德大夫中书左丞签书枢宻院事赠金紫光禄大夫平章政事諡忠献董公之灵观夫大燕南陲全赵北垠峰尖郁茂滹池奫沦蟠精萃秀笃生异人公应运挺出絶类离伦悦敦诗礼感防风云奋父祖之余烈防冦邓之髙勋其志虑良实又济以武恵恻隠之仁谦而接物勇见于大敌恭以持已孰知夫世臣至于肃齐家范友于弟昆忠结主知德庇生民功愈大而心转小宠既厚而忧益殷无私蓄为子孙之计不树党收门墙之恩其公亮谨厚又似夫董侍中与万石君也几世几年孕此忠纯方沐恩于凤沼俄星陨于中军痛丹青之宛转追画像于麒麟此非一已之私议在中外哀悼所不忍闻也恽爰自布衣仰公清尘接樽酒于中统之首与賔筵于至元之春毎燕语之衎衎顾若杨颙之可賔矧二弟之欵曲辱交乆而情亲虽草宿而罔哭寓哀于斯文伸孺子之薄奠庶劒系于徐公之坟也尚享
　　迁奉曽外祖殿试靳公祭文并外妣李氏
　　惟公才德兼备元精孕和早擅塲屋三中巍科人文之誉在公实多正大初元公卒宜津权厝新垅几七十春殡而未譬彼行人归不及家曷宁其身兹者日吉时良奉安祖傍祔以元配永闭深藏魂而有灵以贲幽光尚享
　　迁奉安阳县丞外祖并外媪王氏祭文
　　恽以前嵗后十一月廿三日为迁奉之事已告尊灵今者应期举厝永慰幽防以顺从祖以安其藏祔我外妣閟此堂靳虽衰宗在公未伤有甥妷以主祀重时思而不忘是则不必其子而光扬也有牲斯羜有酒斯香神惟昭鉴歆此一觞尚享【及公伯兄孝思贡士及姆氏】



　　秋涧集卷六十三
　　钦定四库全书
　　秋涧集卷六十四
　　元　王恽　撰
　　祭文
　　祭蒲大夫文
　　大元国至元十八年嵗次辛巳三月丁酉朔十有九日乙卯朝列大夫燕南河北道提刑按察副使谨遣从事贾汝霖以清酌庶羞之奠致祭于河内公之灵惟公德挺羣哲狱清片辞列髙弟于圣门扬仁风于蒲邑三善之美庸能既耶适星垣有分按之行过神宇致一杯之奠庶祈灵贶以益不能尚享
　　祭孝感圣姑文
　　惟神肇迹博灵遇仙滆浦柔懿昭灵作蚕圣母干祀永頼神功斯溥食弗再则饥衣弗制则窭念此嵗事惟神其恵顾之尚享
　　故江汉大都督河间路縂管兼府尹史公祭文
　　幽霫萃气招摇耀芒合是二者笃生忠良惟公应运挺出起家朔方奋父兄之余烈荷天衢而鹰扬武济文经为旹栋梁宿一军于阳夏号东南之精强枳棘非所移旌镇襄抚我疮痏靖我边疆其恵春雨其威秋霜掇我残弃变而金汤复我陂障积而陵冈孰虑鳞介易我衣裳彼气日索我师堂堂果上钧之一载扫败叶于秋商毎出竒而制胜初不知古人之所长殆羊傅之乆驻控上流于荆襄虽飞渡之无及呉之所以亡者本由此而用张能回百战之余勇效政迹之章章郁公堂之佳树至今三镇指为公之甘棠然干将而补履终所用而失常如忧深而思逺此夙夜之所以皇皇也竟风悲于大树奄龙劒于幽藏呜呼才有余而用不悉位虽髙而志靡偿曽桃李不言而天下为之伤也公常幕余二年倘徉促膝言笑执手饮觞略吏事而不肃谓国士之或当兹奉恩纶按部滹阳望龙骧之茔域能我涕之弗滂写平生于此辞庸表公之衷肠噫恸临江之哭在公则万事已矣有子孝继以后则其流未央神之聴之庶少慰其所望也尚享
　　祭郝奉使墓文
　　大元国至元十七年嵗在庚辰二月十有二日甲申朝列大夫燕南河北道提刑按察副使友生王恽谨以清酌之奠致祭于故翰林学士国信太史陵川郝公之墓呜呼甲寅之冬仲月之尾公自杞来道出鄘邶始觌清扬重于夙契把酒论交笑谈防艺顾睐回翔吾子可诲临别之时一何勉慰维中元春云龙交际我时防梁与公再防东馆相遇四并同醉所学所行尽发其秘北次龙罔呕血而疠书来及予愈见友义我车北辕公也南逝自兹及薨凡十六嵗追忆平生澘焉出涕公之问学闳肆汪濊公之文章豹炳虎蔚万斛渊泉出不择地太史与伦皇坟可嫓浩浩江汉万古不废蕴为忠贞见诸行事著书垂声谅非本意匪予得私乃世公议今我想公令人短气斯文线如忍复殄瘁直笔畴归大册孰畀伟绩鸿休光潜扬厉而最伤公为国出使初馆仪真主成和计奉持国书以死自誓方介外侮羣狵内猘节落瘴烟精诚益励属国平原同归一致长星坠芒使轺还辔玉上青蝇何啻一二惟皇圣明见万里外録劳弃瑕予岂汝罪士无贤否入朝见忌肤愬再行与病交剧一偾不起万事瓦弃感时懐人忧来拊髀昔贤有言当论我辈大槩无差节目或滞如公之才如公之志云梦九吞曽弗芥蔕俯掇勲名髙视一世意广思长反为物制岂惟公伤因以自识茫茫大钧形流万彚几世几年生此伟器贽用德宗谊逄汉帝百未一施胡夺之易鸡水沦光郎山敛翠隠然一丘保之西遂车过腹痛我懐曷既黄鸟声悲助我歔欷临风拜公哭而载酹呜呼哀哉孤忠伊郁幽忧憔悴生罔能伸死而永閟寓哀斯文庶昭枉昧公如有灵恐予言为知己也尚享
　　祭武强南龙池神文
　　维神威洞渊府奋飞天衢致雨兴云执帝之枢顾此冀野时极焦枯桑半卷而虫作祟谷出垅而气未苏农官至无可而劝穷民将失所需匪惟吏责恐亦神之所当虞也况苍精昏见适时之雩望灵池而致祷庶少全其区区呜呼上帝命汝以下卫民居也我当供厥职耳免吏责而嵗有成兢惕之念其敢后诸尚享
　　北岳祈雪文
　　冀之为分方数千里惟岳峻极于天神奠安之水旱疾疠神主宰之今者地不藏阳寒气失序嵗律向终未霑冬泽俾野土不膏宿麦无望春疫将兴已足深虑饥馑荐至民何以生祈谷请命忧人之忧是亦部刺史之责也缕缕微诚敢用昭告尚享
　　祭侍讲学士窦公文
　　惟公性极肫诚道深养浩幼学壮行出人意表于周吉士在汉有道以术济人方德则小丁巳春识公于沙麓之墟辛巳夏吊公于肥县之保忆忝列于瀛洲阅嵗华者再杪世知公汉家之羽翼我以为中朝之元老谋方膺于理咨忧遽遗于丘祷今也云亡士林悴槁据憖遗而论斯民有无禄之叹以顺受而言得五福终命之考再拜坟阿奠酹草草顾药笼之纎微葢以答平日之不我少也尚享
　　丞相史公明忌日祭文【十六年十二月十九日按部中山府】
　　维公出入将相存殁哀荣公自去世于今几龄定人思公虽殁犹生永言不忘曰忠曰贞见之范围履也大成勋藏盟府德为世程赫赫堂堂如山不倾定人那知功被齐民恽向侍燕几謦咳亲承今遇明忌来拜神庭感念在昔依依我情有乐陈列有酤在罂碧草映堦酹兹一觥尚享【定人像公于西北隅皆享祀谓忠孝公】
　　史公祭文
