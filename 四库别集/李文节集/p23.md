<!-- { "loadSidebar": true } -->
　　奏为自责自讼累　君累友恳求罢免以禳罪殃事臣昨伏覩　皇上御批御史宋焘一疏将焘降调并重降姜士昌臣不胜惊惶今日又伏覩　御批臣疏以阁务命臣即出臣不胜感激尤不胜危惧因念臣至不肖　皇上用臣费许多主张□□嵩之杨继盛不无过激然而言官论事激其□□其意为封疆衡门诸贤未见擢用督过旧辅而发愤于臣之新进者诚为波及然而言官论人波及亦其常也乃不意上干　圣怒而重之谴则臣之过益积而不可解罪益大而不可赎矣　明旨不许救扰臣何敢救言官顾不敢不自救伏望　皇上原宥宋焘姜士日免其降谪惟将臣放归田里则羣猜尽融万籁俱静臣下不累友上不累　君臣之幸也臣不胜云云奉圣旨卿忠直清正朕所鉴知妄言乱政的巳处分了卿宜即出安心佐理勿生疑长慎毋固辞该部知道 

　　○乞休再疏 

　　奏为臣身难容　主恩难恃备陈必不得不去之情恳求休致以全性命事臣于本月十四日再疏控辞伏奉　圣旨卿忠直清正朕所鉴知妄言乱政的巳处分了卿宜即出安心佐理勿生疑畏慎毋固辞该部知道钦此捧诵感激涕泪交流念臣受　皇上特达之知未效涓埃遽求休致岂臣所忍惟是展转思维则　皇上终难用臣臣终不□报效　皇上盖自古士君子用世必度人审时□有拂人违时不识去就之分而能善其后者今臣之必不容不去也亦难更仆矣臣以一介穷儒受知　圣主恩厚命薄福过灾生不有人非必有鬼责一宜去也自南北二辅不恊而人以臣为南辅门生必不相容其根最深其蔓最长二宜去也臣凉德菲材揆席未登弹射巳及臣毫无芥蔕而人未能忘情于臣明暗逓攻迭来纷至三宜去也臣迂阔朴直不能谐时人但索臣于形貌套数之间则见面目可憎语言无味四宜去也即人之知臣亦未为少然不过私论私怜而恶臣者辄形诸白简间有违异又非素与臣交往之人则以爪牙加之臣援甚寡臣势其孤五宜去也　皇上英明独断近日累　旨处分皆御笔亲书如云汉昭回龙蛇飞动发下该科有目者之所共覩其也本章有关系者皆送首辅拟票而外人辄以归之臣至于禁发抄一旨亦谓出臣所拟一倡百和中外流传则何事不疑何疑不有臣性惷直实不耐此六宜去也始比臣于包拯王安石今比秦桧比豺狼矣循此以往何所不至七宜去也人臣必望重而后能任事必身安而后能矢谋今臣望轻甚臣身危甚其精神不以之赞政代言而用之陈情诉枉其意念不暇乎亮工熙载而移之忧谗畏讥徒为旷鳏终难表树八宜去也夜行不休古人所戒今臣巳当钟鸣漏尽之年又不为荣身肥家之计何为置此疲病六尺躯于风波震荡戈矛攒集之中修之东隅失之桑榆九宜去也众口铄金积毁销骨今臣独恃　皇上一人之知而人言不巳　圣心亦且厌臣孰若及今未厌而不去伤　圣主知人之明不失愚臣保身之哲十宜去也总之一去则千了万了无限方便不去则纷纷扰扰有无限不便惟望　皇上俯体臣必不得不去之情放臣归休臣生不能报　圣恩死亦必有以报衔环结草未足言也臣不胜云云奉圣旨卿忠勤敬慎朝野共知且日每章疏及卿等票旨皆朕亲览裁断有何专擅岂得以浮言疑似介意遽求休致何忍于心宜遵前旨即出安心辅政以副眷怀慎毋固辞该部知道 

　　○入直揭 

　　臣顷因人言三疏乞休迭奉　温纶勉臣即出嗣以　大祀遣臣分献感激　圣恩叨蒙　钦命忻逢长至尤切呼嵩随于二十八日报名今早见朝谢　恩入阁办事谨具题陈谢以闻 

　　○冬至疏 

　　臣等忝备辅员忻逢令节祝　圣寿与天而同永愿　圣政与日而俱新切见冬至月令在周易为复卦文王系词曰朋来孔子彖传曰复其见天地之心乎然则一阳来复之期固天心转移朋类奋庸之会也臣等因念科道庶吉士考选多时未奉明旨台省缺人极矣而待用者无所受事何以收补阙拾遗之功开馆愆期久矣而待教者无从横经何以懋日就月将之益过此则岁暮又过此则新年臣等所望于　圣政之举行者尚多而此考选二项所以充事任慰羣情育人才完大典尤其最急者矣伏望　皇上亟赐检发蚤涣　纶音二事既竣而其余乃次第及焉臣等不胜云云万历三十五年十一月初六日奏　日奉圣旨览卿等所奏恳悉巳知道了少俟检发 

　　○请同官仍依旧定官次疏 

　　奏为官次久定推让非宜乞仍旧贯以安愚心事臣适接得新到同官叶向高揭帖有疏具陈以臣资俸在前欲逊臣而居其后此盖虞廷让于殳斨之义其意诚真而臣窃以其让为过者臣亦有说也当枚卜时吏部列名以请臣之名本在向高之后　皇上钦点实据部题及至　钦命又以钦点为序　纶音一涣着之仕籍传之中外半岁于兹矣向高与臣同年一辈素称莫逆之交区区资俸浅深班行伯仲有何关系有何差错而必逊之改之乎若夫阁中事务臣苟一日在列又未尝不可参末议佐下风效涓埃之报于　圣迌也况臣方切履薄临深之惧尤当为溪为谷之时易曰后顺得常臣之所处正以居后为顺伏乞　皇上鉴臣至情但仍旧贯使臣供职毋以同官之言有所更改臣幸滋大臣感滋深矣臣不胜云云奉圣旨朕览卿奏具见推让巳有旨了该部知道 

　　○阁催考选揭 

　　臣等伏惟考选科道一事屡经题催本月初三日臣等复不避尘渎共沥血诚苦口极言恳祈亟发竚俟　纶音又数日矣今其事理时势政体人心前巳备详不敢复赘惟是腊又将尽立春除夕即在目前而此一事关系甚大迟留甚久差使缺人甚急中外悬望其切臣等职在辅导朝夕忧念寝食不宁伏望　皇上俯念愚悃少留　圣心省览臣等前题慨然将吏部考选一疏即赐批发使臣等少得尽其辅导之职以有辞于天下臣等云云 

　　○再催考选科道教习庶吉士揭 

　　臣等两月间为考选科道与教习庶吉士二事屡有陈渎原不为人求官爵亦不恤人毁誉特以关系吃紧职在辅导不敢不言也乃昨奉　圣谕考选科道因部寺汪元功等相讦是以迟疑至于教习官员臣等所请则杳然未蒙批发今除夕竟三四日臣等寝食弗宁真若无以卒岁者切谓科道乃必设之官不宜以一二烦言遂废大典　皇上干纲独秉即有所可否裁处立断何难若夫庶吉士之必用教习与开馆之难再缓尤断然无可疑者也伏乞　皇上俯垂听纳亟赐批发即于年终竣此二事在　圣心可无疑虑之烦在臣等亦可免聒渎之罪臣等不胜云云万历三十五年十二月二十六日题 

　　○请东宫讲读疏 

　　臣等见东宫讲读自万历三十三年停辍至今三年矣窃谓学问之功既可以讲明义理贯穿古今开发聪明扩充闻见而日与经史亲日与师友处亦可以远邪僻消逸欲其所裨于精元血气养身卫生者尤为不浅故曰爱之能勿劳乎即士庶民之爱其子亦必使之亲师取友朝诵暮习不使即安况　天子之子哉今自辍讲三年间青官中朝夕何事观览何书左右何人恐有不能尽如出讲之日者此臣等为社稷计为　皇上燕翼计为皇太子茂龄睿体计诚见讲读一事至大至重至切至急不独区区从事简编笔札间也若夫每日讲读似亦无庸太早柢平明而出可常可久自然有功而讲章亦止就本文解释令义理明白俟其融会贯通亦不必于本文之外多费词说孟子言学问之道归于收其放心夫惟常令收敛此心朝夕之间必有事焉足矣照得原题每年年节上元假至正月二十日止二十一日起照常讲学臣等查得本月二十二日二十五日皆入学吉日伏望钦定一日以便遵行谨题请　旨万历三十六年正月十二日谨　题 

　　○请发章奏疏 

　　臣等自去年随臣赓办事见有一二急切时政赓率臣等合诚苦口至以去就大义陈之岁序徒更元节巳过昨赓又以疾请矣臣等受　皇上拔擢天高地厚之恩日图所以为报答者因思　皇上任用辅臣宁独使之代言实欲资之辅导尝见先年旧臣不轻陈言有言必省不频进揭有揭必报往往外廷之臣所未能得者而阁臣得之故至今人责望阁臣盖狃于旧见而不知　皇上信任之不同也即年内所请如日讲如东宫讲读如选科道补大僚起遗佚补讲读教习掌詹掌院各官皆系几务职掌相率入告不啻再三而一槩未蒙听允曾不知部司抚按犹得少关其忠而举其职遂致外人责臣等者曰危而不持颠而不扶则将焉用彼相矣诟臣等者曰以道事君不可则止奚不去也至于街谈巷议尚有不能尽言者赓每对臣等所匡维补报为言昨疏求去固为长年偶疾知止足之故亦见时事参商而欲行夫不可则止之义臣等以巳度人未必不如此耳且如考选一事羣猜日积烦言朋兴此惟在　圣明裁断不过□批发问无庸迟疑若其它则皆常行之事尤无可疑者在臣等既冐尘渎之罪而在　穆清之上日见章奏之多省览之繁抑亦何便于此也伏望皇上及此新春亟将年内赓与臣等所恳者慨然批发施行以赓之心手勑慰谕令其调理即出臣等睹　天心之转移藉老成之领袖犹可黾勉从事少效涓王?矣不然亦将窃有请矣臣等谨沥血竭忱冐昧叩阍不胜激切悚息之至  

　　○执争秦府请封揭 

　　今日文书官赵金送出秦王请封郡王一本到阁口传　皇上命臣等出　旨又云不为例臣等敢不将顺惟是秦王本以万历年间由中尉进封郡王继而进封亲王在宗藩条例所谓例后进封日后子孙止许一子承袭亲王其余止照原封世次授以本等爵级不得冐滥郡爵者也其庶长子存枢在明列当俟　母妃年满五十无出得封世子若妃有出止封中尉例不得封郡王者也开载条例及刊刻同姓诸王表甚明且与秦府一体者尚有九府倘秦府一破此例则九府皆将效尤虽有后不为例之　旨亦焉得而拒之此其关系重大故臣某在礼部时三疏争执实为　朝廷遵守明例不敢废法徇情上负　圣王岂欲以此显风力博名誉哉今存枢惟当少俟数年　毋妃年限巳满得封世子若谓目前冠服不便则先封中尉便用中尉冠服盖昔日秦王成婚亦是此服未尝不便也秦王贤名素着为列藩之长自宜率先列藩共守　祖宗家法仰体　皇上盐于成宪之意乃渎求不巳必为左右所误而王未之思耳照得宗藩封典未有不下礼部议覆者臣等谨拟　旨下部伏惟　圣慈盐涵臣等云云 

　　○催请点用吏部卿贰疏 

　　臣朱　李　叶　谨题照得二月大选时日巳迫昨据吏部右侍郎杨时乔揭帖苦称患病欲令司官仍代掣签而该司郎中林学曾亦以患病求去再疏未下臣等切惟大选重事司官代掣岂可常行且选期屡更尤非政体臣等相与图维计无所出实时乔学曾二疏发票臣等亦不知所为拟矣惟望　圣明留神铨务速点用尚书侍郎以济目前之急庶视事有人选期无改此政体所关臣等不敢不言者也不胜云云谨题请　旨万历三十六年二月十五日奏 

　　○请杨少宰告病揭 

