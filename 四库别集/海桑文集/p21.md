<!-- { "loadSidebar": true } -->
　　原道先生为余谈其谱苐园池宾从名胜文物风采与游从宴嬉之盛彷佛如画复如梦昔人有击节者曰自太白死三百年无此乐矣夫何必三百年即目前隐约虽三千年不啻多也政浸一家兴废然世道率具是如之何不使闱者嘅也原道傐绵川以辰墓至郡松楸何啻二十余所丧乱一纪又半独无恙将非虔化府君之泽远而不斩其何能济兹府君出五原防御使凡十世当卢光稠时遇异人葬其母于空同五阳两山间墓地如仙人掌当宋徽宗时有两侍郎皆以文节着宋史其它显宦累累皆仙掌衍溢不绝今原道父子复世济其羙殆郭景纯相地工妙不是过也其岿然沧幸反复之外者将遗泽抑地利耶余游贑恨晚不得立所谓中书桥上听瀑喧松韵俯石籁濯风漪挹空同之朝辉与五阳之夕爽以息于曾氏之馆徒想象司空图王官许用晦丁卯如将见之其何能不使余重嘅也原道毕事亟归绵川谨色飬诸君各赋咏以赠而属余题其端记曰春雨露既滞君子履之必有凄怆之心非其寒之谓也此孝子也非原道吾谁与邪丙午三月 

　　○熊克庸归耕序 

　　士君子方穷君独善尝辍耕垄上太息以俟时虽灵均亦然其言曰恐羙人之迟暮又曰恐修名之不立岂独为身利邪亦忧世而已及夫出疆载质之余分庭抗礼之后畎亩之志或不得伸轩冕之梏或累其守承顺之恭又非所乐渊氷之情常不敢释乃欲脱屣浮荣高蹈樊圃狎鱼樵友糜鹿庶几一日之乐以条其忧世之志不亦重可悲邪夫固足以观世道而世道又何赖邪熊君克庸筮仕垂三十年乃谢禄辞荣甘食贫于空同之下日吟啸自适莫能夺其心至是慨然买舟奉母归清江将隐于耕以它焉告行于诸往来者咸为诗壮之仆请以古道为饯夫其功名利达之士也世道必将有赖尚安得久于耕哉姑将息肩弛担展幸梓之恭尽菽水之欢而已鸣驺入谷鹤书赴龙不夙则莫名慎毋果于忘世穷居独善非君子之中道也彼其狎渔樵友麋鹿类非得已如得已焉伊尹终于有莘之耕夫孔明老于南阳之野人矣君其有不达斯者乎 

　　○杨子良归飬序 

　　天下之至乐莫乐于奉亲然而忠臣孝子弗克如志者多矣其系于人物者勿论姑论其系于天者则有慈侍严侍者焉有具庆重庆者焉至其甚不幸者盖莫如永感而余实蚤罹之呜呼其可恸也夫乃岁丙午旅琐于韶易适姻侄杨子良相于半载暨岁更是为吴元年余犹留滞而子良以毋老亟归慈侍下韶军幕王侯竹间亦重鹤发倚门之感嘉子良之归飬也赋诗为饯又率能赋者咸饯之余读之喜曰子良先君子万全先生与余同学易为合志且肺附之亲又通家也干氏之故乱离多矣今幸乃得与子良接殷懃之欢于岭表千百里外日追随昔贤迁谲之遗踪登临之胜处吟咏以陶写酣畅以沉雄诚所须以□虚者而柰之何暂止而亟违也吾无以为子赠吾闻关西夫子讲道于家有观爵衔三鳣于庭弟子曰虵鳣大夫之象也先生自此升矣已而果然子归飬其亲极天下之至乐将不有三鳣之瑞哉吾行展幸梓尚得升堂为贺姑序此以志别云 

　　○二月仲丁祭先贤诗序 

　　韶为岭南壮郡先贤过化故多学故有祠中祀周元公若祀二程子朱子槎溪廖公尊道统也而元公槎溪又其仕国也左祀晋丞相王公导唐中书令张公九龄吏部韩公愈宋谏议余公靖王公始兴内史张余韶产也韩公宦游迁谪所经景先哲也自学计入公廪释奠如绵蕝先贤废不祀垂二三年乃丁未二月仲丁曲江县丞郑和独以俸合士友陈俎豆其制币举三献仪绯衣象笏与章甫逢掖鱼鱼雅雅揖让登降礼行乐作是烝是享观者咸啧曰县丞举是旷典灼知政本矣夫礼不足永诸野若废之是无本也果无学计独不兴豺獭之念哉王参军简夫聿观厥成嘉宠赋颂之命仆序其事仆因语丞有宜兴者二既兴诸贤像然襄公阙焉一也苏文忠公祠久废盍肖象列诸襄公之次二也丞曰然日乃以质诸参军参军曰然于是凡诸预祭者乃胥作诗纪之而谟为之序 

　　○钱史君改知饶府序 

　　汉史叙循吏传云所居民化所去见思我仪图之其惟韶阳钱史君有之夫善政能使民齐而化为难善政足致民誉而思为难化则非止齐其外思则非止誉于一时思之远者化之至也汉史深哉或曰史君信循吏子诚善论政若是征乎曰仆所暏记所传闻征其实然殆不浮也仆尝侨章贡仅一覩部使者行部至则十邑之赀富硕腯与羸尪单寘者累如俘者啾如鬼者填衢隘市吁穹啮土诉冤雪愤日相属不绝使者罪枉诛墨痛绳旁逮爰书山积夜参半烛不能休其郡政盖可知已仆今侨于韶凡覩部使者矣至即好喻其民令得上诉然卒无一诉者韶四邑方数百里之地邑令禀承惟谨亦未有尤其邑者使者耸叹韶政长者也其民化服何如也牧韶五年椼杨卧于庭弦歌被于野诸所兴作若公府公廪学校祠庙民欢集之而租调力征常赋率先期办非民化畴克尔哉始君自南雄改韶州雄之人固甚恨夺以去尝恳恳思之而韶人亦惟恐他府夺以去也一闻注代即咨咨戚戚或传代者他调则额手以庆去年南雄官租输韶廪输者视雄反更易直咸感刻曰父母恩众儿不是过也其去思表襮如是古今循吏汉为盛汉循吏龚黄为盛其化民其去思传班班可考龚遂治渤海草刀剑为牛犊令人种榆百本薤五十葱一畦韭三亩彘鸡各五而已黄霸治颍川米盐其政而精力行之命邮亭乡官赡鳏寡严条教务农幸畜飬种树而已其政易通其事易行其效易致也史君惟其有之是以似之今将移守番阳韶府参军王君简夫集歌颂谣章以赠而仆则叙其实焉夫番阳名郡唐隶江南西道观察使而今复然地大而物侈齿繁而赋伙编户谭礼乐阛阓有湖山实江东之上游存中州之文物类非岭海所敢髣髴得龚黄而理之岂特呻吟化为讴歌哉仆将庆其嘉禾生于府而鳯凰集于境也 

　　○哦松集序 

　　王山征士郑君和翩翩浊世之佳公子也其色如璊其气如暾来丞曲江有本有文缉缉纯纯德与量偕弘若守及长至于耆硕交誉合辞允廉允孝诚不可得方且仕优而学益大肆力希古作者游焉息焉则插诸诗章暇日畀余评之夫诗之元气萃于杜工部其散为万象则百家千割焉然少陵论诗盖曰于遁未为尊其度越百家卓卓以此道者何仁义孝弟而巳矣郑君蚤志道六岁习诗书十五富文史及其以贤良征固辞愿终飬再四弗获读诸诗自乙巳九月就征迄丁未曲江累百十章而思亲恳恳一食不置其于仁义孝弟隆矣哉其本厚植如是其诗何患乎不追古也夫剉万物于笔端泻元气之淋漓固作者能事充极吾之才识森束吾之绳削不苟不弛而练西达无他道也哦松集中律诗憗憗楚楚绝句清新大篇如彭蠡湖卷绩石镜梅图龙王庙龟峰行对尤为羙致余既加评泊复书此而归之呜呼固必期至于度越百家其亦慎毋画焉尔矣 

　　○小蓬莱序 

　　守御韶州指挥张公大书小蓬莱三字以赠蒲衣道者归隐空同灞上其友海幸氏为之说曰仙圣之隐是不一方或远或近或汗漫九垓或浮湛一世未甞不可知而卒莫之知牧竖荛子或得亲焉而五侯七贵　执鞭不可得世徒知紫盖石廪天台罗浮青城天柱武夷匡弄为飞仙化人之都抑岂知交衢哄市有寥天一焉耕荒钓寂有逍遥游焉故商阳咫尺于咸阳四老人者超遥其中秦皇乌得而罗之乌得而知之彼卢敖徐福固已大咲于海上矣夫隐岂以去人远为哉灞上双江之沃洲也舟车之迹狎至市朝之声相闻游鯈潄潄然凫翳浮浮然竹苇织织然厥土之毛莳之鳞鳞然厥种之实廪之崇崇然殚其出食其入固由由然充充然也而挹而高虚窵其冲明雪尘襟之弊弊然也烟青也而鳌露其背日跃也而波散其金望舒留其佩琼田万其顷跨黄鹤吹横玉而过之又于于然也奇矣哉小蓬莱乎小之云乎囊括宇宙杯纳川溟也夫孰得而小之余海幸氏也三见清浅扬尘不啻过也颇有幸八百株将自海东移之灞上幸分我寸田天宅为我起痴虬锄新雨而蓺之余将剥安期生之实怀东方朔之核引东陵侯之蔓以为先生寿是为小蓬莱序于是韶之大夫庶士皆形诸歌咏焉先生以丙午冬至韶主王参军蕳夫所其道一本于无为参军隆敬过常情好深厚丁未二月其从苦迎归莫能留也夫无为之道天以之而清地以之而宁君王以之而治平先生之所存又可得而涯涘哉 

　　○雪溪序 

　　王徽之甞居山阴夜雪初霁月色清朗四望皓然忽忆戴逵在剡便乘小船诣之此史氏本语也后世奇其事高其趣往往图画以为玩仆甞以为溪光雪影高寒迥暎眩晃飞动殆不可描深徽之为桓温参军蓬首散带为桓冲马曹问焉不知马飘飘乎负凌云之气幽襟雅韵与溪光雪影表里清绝复非画史所能彷佛故史语朦画笔世罕知者即何所何岁无雪与溪而人品非复徽之雪且晦其影溪亦掩其光矣仰弥高御□西省命至韶太守徐公奠谓仆曰弥高簪缨科第世冑其父志伊甫兄克温俱以进士羙宦历江右大郡弥高复以才选为行人之官殆世济其羙者别字雪溪自况雅洁韶有能诗数君子相率赋咏之幸序其端仆曰弥高承父兄之业闻于义方者皆诗书礼乐之懿给事蕃宣使于四方者皆纪纲法则之事有逸气有奇彩溪光雪影得君增重矣王徽之不复见哉河东董□亦旅于韶与君故旧其赋雪溪也愿望深至呜呼铉也今之戴逵也有不相与吟啸于皓皓之顷乎 

　　○何侯序 

　　河东董元鼎观浮于韶石韶之景十有二次苐赋焉又将观于仁化益充其宜赋者以仁化有贤令何侯也请曰知何侯深莫如先生幸颂何侯政得籍手见侯以慰彼氓余惟侯由进士制岩邑岩邑归错也非利器不行进士鵉鳯也非鹰鹯可比利器足以治盘错而鹰鹯不可驭善良必若盘错迎刃以觧而顽梗胥为善良之归其惟何侯有焉昔子路治蒲曰邑壮难治夫子曰恭而敬可以摄勇宽而正可以怀强爱而恕可以容困温而断可以抑奸则政不难矣夫以子路之勇而思其难将不怀鹰鹯之志乎夫子之言皆勉之于岂弟殆使进为鵉凤也吾于何侯既以颂又以劝者夫亦犹其行古之道欤余又闻侯来时浮彭蠡湖望大小孤放歌舟中茟埶开合冲拂与湖山相雄角此侯尝朗咏以贶余者元鼎行必闻之又将与侯金春而玉应其奚囊将实载以归也因并写以为序 

　　○李一中游南华序 

　　夫厄运天地所不能逃也况仙佛乎况民物乎吾意混沌开辟天柱折地维缺凡几矣三辰失次川沸冢崩盖时特有之当其厄时彼亭毒之表宰物之徒得无有人间世之悲邪人者不足以知其然而仙者或知之矣夫仙亦委顺而已故曰莫能逃也自汉以来学仙者举宗龙乕自唐以来为佛者悉祖南华二山雄拔深秀宜为异人所都海内所走集乃兹十五年间天隔海断江之东岭之南相望如绝域二氏子若孙欷歔足茧搜奇访古之士亦无由至焉吴元年六月龙乕化士李一中携法箓道金陵至韶州将游南华礼大鉴仆与同邱对床间一辟夜话侵二鼓为仆言今天师承国宠被恩锡有加于前代凡龙乕仙宫百废具兴矣呜呼审如化士言殆太平有征乎岭南之人见法箓如对紫清而南华之山亦将鹤惊猿愕意凫舄自丹霄而降也吾所云天地与仙佛俱不能□也以其数则过以其运则泰矣吾固由化士卜之也大鉴后曹溪凡几传为今寿南山耆年童■〈豸页〉其言恂恂其气温温一见知为丛林中瑞麟也故广平宪副楚之奇与论出世间法冣契他人莫得闻一中往吾知必涣然有合矣 

