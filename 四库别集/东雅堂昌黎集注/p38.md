<!-- { "loadSidebar": true } -->
　　丘坟满目衣冠尽【坟或作园】城阙连云草树荒犹有国人懐旧德一间茅屋祭昭王
　　宿龙宫滩
　　浩浩复汤汤【黄鲁直云退之裁听水句尤见工所谓浩浩汤汤抑更扬者非谙客里夜卧饱闻此声安能周旋妙处如此耶　汤音商】滩声抑更扬奔流疑激电惊浪似浮霜梦觉灯生晕宵残雨送凉如何连晓语一半是思乡【或作秪是説家乡】
　　义鱼招张功曹【或无下四字周官以时簎鱼郑云以扠刺泥中取之张功曹署也俱自御史出为南方县公连州阳山署郴州临武以顺宗即位赦俱徙掾江陵公法曹署功曹公于是出岭至郴与署俱竢新命于郴而作当是贞元二十年后公在江陵祭李郴州有云投义鱼之短韵愧韬瑕而举秀竢新命于衡阳费薪刍于馆此其证也】
　　义鱼春岸阔此兴在中宵大炬然如书长船缚似桥深窥沙可数静搒水无揺【搒进船也本音谤又北孟反义见第五巻】刃下那能脱【刃或作手】波间或自跳中鳞怜锦碎【怜或作疑中去声】当目讶珠销【当去声】迷火逃翻近惊人去暂遥竞多心转细得隽语时嚣【左传得隽曰克嚣虚骄反】潭罄知存寡舷平觉获饶【舷或作船】交头疑凑饵骈首类同条濡沫情虽密【庄子泉涸鱼相与处于陆相呴以湿相濡以沫】登门事已辽【事或作志辛氏三秦记曰河津一名龙门鱼不能上上则为龙登门谓此也】盈车欺故事【孔丛子卫人钓鱼于河得鱼焉其大盈车】饲犬验今朝【杜子美黄鱼诗脂膏兼饲犬饲音伺】血浪凝犹沸腥风逺更飘盖江烟羃羃【莫狄切】拂棹影寥寥【拂或作廻】獭去愁无食龙移惧见烧如棠名既误【左传隐公五年如棠观鱼】钓渭日徒消【史记吕尚年老鱼钓周西伯出猎遇于渭之阳】文客惊先赋篙工喜尽謡【左太冲呉都赋篙工楫师选自闽禺】脍成思我友观乐忆吾僚【少陵尝有观打鱼诗云吾徒胡为纵此乐暴殄天物圣所哀与公所谓观乐忆吾僚者异矣】自可捐忧累何须强问鸮【贾谊鵩赋曰问于子鵩余去何之楚人命鸮曰鵩不祥鸟也　鸮音枭】
　　李员外寄纸笔【李伯康也伯康以贞元十九年为郴州刺史权德舆集有墓志
　　今按后巻祭文获纸笔之双贸即谓此事投乂鱼之短韵亦指前篇也】
　　题是临池后【张伯英善书草书临池学书池水尽黒】分从起草余【汉制尚书郎掌天子制诏起草禁中】兔尖针莫并茧浄雪难如【羲之制兰亭用蚕茧纸书之】莫怪殷勤谢虞卿正著书【虞卿着虞氏春秋太史公曰虞卿非穷愁亦不能著书】次同冠峡【公有同冠峡诗与此诗凡二章皆赴阳山时作冠或作弄或作巫】
　　今日是何朝天晴物色饶【晴或作清】落英千尺堕游丝百丈飘泄乳交岩脉悬流揭浪摽无心思岭北猿鸟莫相撩【荆公诗有物华撩我老盖本此也】
　　答张十一功曹【唐本有张署寄公诗】
　　山浄江空水见沙哀猿啼处两三家筼筜竞长纎纎笋【异物志曰筼筜生水边长数丈围一尺五六寸栁子厚记栁州山水谓其山多筼筜湘湖间多此竹也】踯躅闲开艳艳花【闲或作初羊踯躅花名注见三巻杏花诗】未报恩波知死所【左传狼曋云吾未获死所】莫令炎瘴送生涯【少陵诗应须美酒送生涯】吟君诗罢看双鬓斗觉霜毛一半加【任子渊云斗觉诗中健语也前軰多使退之诗有此句东坡诗黄昏斗觉罗裳薄后山诗斗觉文字生清新】
　　郴州祈雨【桂阳郡即今之郴州　郴音琛】
　　乞雨女郎魂炰羞洁且繁庙廊鼯防呌【尔雅鼯鼠状如蝙蝠飞而且乳亦名飞生】神降越巫言【史记汉武帝令越巫立越祠祝越巫者越国之巫也】旱气期销荡隂官想骏奔【书骏奔走执豆笾】行看五马入【南史栁景元兄弟五人并为太守时人语曰栁氏门庭五马逶迤谢灵运为永嘉太守常以五马自随立五马坊五马亭载于图记】萧防已随轩【后汉郑巨君为淮隂太守政不烦苛天旱行春随车致雨】
　　湘中酬张十一功曹【湘中即谓郴州】
　　休垂絶徼千行泪【絶一作越汉节通传盗出徼外铸钱顔曰徼犹塞也东北谓之塞西南谓之徼】共泛清湘一叶舟今日岭猿兼越鸟可怜同听不知愁
　　郴口又赠二首
　　山作劒攒江冩镜扁舟斗转疾于飞廻头笑向张公子终日思归此日归
　　雪飐霜翻看不分【雪或作云】雷惊电激语难闻沿涯宛转到深处何限青天无片云【涯或作崖】
　　题木居士二首【张芸叟木居士诗序云耒阳县北沿流二三十里鼇口寺即退之所题木居士在焉元丰初以祷旱不应为邑令析而薪之今存者乃僧道符更刻】
　　火透波穿不计春根如头面干如身偶然题作木居士便有无穷求福人
　　为神讵比沟中断【庄子百年之木破为牺尊比沟中之断则美恶有闲矣其于失性一也】遇赏还同爨下余【后汉蔡邕在呉有烧桐以爨者闻火烈之声知其良木因裁为琴】朽蠧不胜刀锯力匠人虽巧欲何如
　　晚泊江口【据诗意及篇次亦自阳山还过湘中作下诗同】
　　郡城朝解防江岸暮依村二女竹上泪【张华博物志舜死二妃泪下染湘竹竹尽斑】孤臣水底魂【史记屈原仕楚为上官大夫所谗自投汨罗以死】双双归蛰燕一一呌羣猿廻首那闻语空看别防翻【闻或作能】
　　湘中【公此诗谓屈原也】
　　猿愁鱼踊水翻波【踊或作跃】自古流传是汨罗【贾谊吊屈原赋云侧间屈原兮自湛汨罗顔师古注汩水名在长沙罗县　汩音覔】苹藻满盘无处奠【盘或作船】空闻渔父叩舷歌【舷或作船楚词渔父篇曰渔父莞尔而笑鼓枻而去为沧浪之歌王逸曰鼔泄叩船舷也舷音贤】
　　别盈上人【栁子厚集有诫盈住衡山中院】
　　山僧爱山出无期俗士牵俗来何时祝融峯下一廻首即是此生长别离
　　喜雪献裴尚书【或无下四字尚书裴均也时为荆南节度使吏部尚书公为法曹叅军作诗以献元和元年春也】
　　宿云寒不巻春雪堕如簁【或作筛　簁所冝切】騪巧先投隙潜光半入池【半或作乱】喜深将防试惊密仰檐窥自下何曽污増高未觉危【觉或作见】比心明可烛拂面爱还吹妬舞时飘袖欺梅并压枝地空迷界限砌满接高卑浩荡乾坤合霏微物象移为祥矜大熟布泽荷平施【为或作验布或作市以上句为祥言之布泽为当】已分年华晚犹怜曙色随气严当酒换【或作暖】洒急听知【邵氏闻见録云荆公尝以力去陈言夸末俗可怜无补费精神薄退之然其咏雪则云借问火城将防试何如云屋听知皆用退之句也去古人陈言以为非用古人陈言乃为是耶】照曜临初日玲珑滴晚澌【晚或作晓】聚庭看岳耸扫路见云披阵势鱼丽逺【桓五年左氏郑人为鱼丽之阵　丽音离】书文鸟篆竒【索靖书状苍颉既王书契是为科斗乌篆】纵欢罗艳黠列贺拥熊螭履弊行偏冷【史记东郭先生行雪中履有上无下足尽践地】门扃卧更羸【録异传时洛阳大雪袁安门无行路僵卧不出】悲嘶闻病马【或作鸟】浪走信娇儿灶静愁烟絶丝繁念鬓衰拟盐呤旧句【世説谢太傅内集雪诗撒盐空中差可拟】授简慕前规【谢灵运雪赋曰梁孝王授简于司马大夫曰为我赋之】捧赠同燕石【阚子曰宋之愚人得燕石藏之以为寳有客观之笑曰此燕石也】多慙失所宜
　　春雪
　　看雪乗清旦【看或作观】无人坐独謡【坐独或作独坐】拂花轻尚起落地暖初销已讶陵歌扇还来伴舞腰洒篁留密节【密或作半】着栁送长条入镜鸾窥沼行天马度桥【沈存中云杜子美诗红稻啄余鹦鹉粒碧梧栖老鳯凰枝语相反而意新退之入镜鸾窥沼行天马渡桥盖仿此体】徧堦怜可掬满树戏成揺江浪迎涛日风毛纵猎朝弄闲时细转争急忽惊飘城险疑悬布【悬布字见左襄十年晋茍偃伐偪阳事】砧寒未捣绡莫愁隂景促夜色自相饶【色或作月】
　　闻棃花发赠刘师命【此诗与后梨花下诗皆贞元二十一年正月阳山作也后诗谓今日相逢瘴海头是也公古诗亦有刘生诗可以兼攷】
　　桃蹊惆怅不能过【蹊或作溪】红艳纷纷落地多闻道郭西千树雪欲将君去醉如何
　　春雪间早梅【间或作映元和元年春江陵作】
　　梅将雪共春彩艳不相因逐吹能争密排枝巧妬新谁令香满座独使浄无尘芳意饶呈瑞寒光助照人玲珑开已徧防缀坐来频那是俱疑似须知两逼真荧煌初乱眼浩荡忽迷神未许琼华比从将玉树亲【从将或作将从】先期迎献嵗更伴占兹辰【或作晨】愿得长辉映轻微敢自珍【微或作严】
　　早春雪中闻鸎【北地春晚方闻鸎此诗盖南迁时作也诸本或在入闗咏马之后】
　　朝鸎雪里新雪树眼前春带澁先迎气侵寒已报人共矜初听早谁贵后闻频暂啭那成曲孤鸣岂及辰风霜徒自保桃李讵相亲寄谢幽栖友辛勤不为身
　　棃花下赠刘师命【苏魏公云当録于古诗中注见前闻棃花发诗题下】
　　洛阳城外清明节百花寥落棃花发今日相逢瘴海头共惊烂漫开正月
　　和归工部送僧约【工部归登也约荆州人详见刘梦得集】
　　早知皆是自拘囚不学因循到白头汝既出家还扰扰何人更得死前休【得或作向】
　　入闗咏马【元和元年夏入江陵召拜国子博士入蓝闗作】
　　嵗老岂能充上驷【史记孙膑取君上驷】力微当自慎前程不知何故翻骧首牵过闗门妄一鸣【妄或作忘顔延年赋望西极而骧首】
　　木芙蓉
　　新闻寒露丛逺比水间红【露或作路间或作边皆非是】艳色宁相妬嘉名偶自同采江官渡晚搴木古祠空【或从杭蜀舘本官渡作秋节祠作辞乂云阁本作秋江官渡晚寒本古祠空洪庆善本校从采江官渡晚搴木古祠空按古诗有渉江采芙蓉正谓荷花又九歌搴芙蓉兮木未则谓搴之非其地也此以二花对喻谓将采之江则秋节巳晚将搴之木则古辞所喻为无益葢诗人强彼弱此意也　今按方説非是葢此诗言荷花与木芙蓉生不同处而色皆美名又同故以采江搴木二事相对言其生处而九歌者祭神之辞故曰古祠也如此则此诗从头至此六句意皆聨属然嘉祐杭本已如此非洪意定也】愿得勤来看无令便逐风【愿得或作须劝】题张十一旅舍三咏【公自阳山与张十一徙椽江陵道潭州而作以其咏井云贾谊宅中今始见知之】
　　榴花
　　五月榴花照眼明枝间时见子初成可怜此地无车马颠倒青苔落綘英【綘或作细】
　　井
　　贾谊宅中今始见【水经注云长沙县西陶侃庙传是贾谊宅中有一井实谊所穿】葛洪山下昔曾窥【葛洪丹井所在有之】寒泉百尺空看影正是行人渴死时【渴或作暍】
　　蒲萄
　　新茎未徧半犹枯高架支离倒复扶【复或作后】若欲满盘堆马乳【若或作君蜀本图经本草蒲萄注子有似马乳】莫辞添竹引龙须
　　峡石西泉【西一作寒】
　　居然鳞介不能容石眼环环水一钟闻説旱时求得雨秪疑科斗是蛟龙
　　梁国惠康公主挽歌二首【梁或作凉考之史当作梁宪宗长女也下嫁于頔之子季攵元和中薨谥曰惠康　今按本或有词字羊士谔集有梁国惠康公主挽歌词二首注云时诏令百官进诗】
