<!-- { "loadSidebar": true } -->
又？林远岫。画散木参差，六株作雨后态，上题云：「？林秋雨后，远岫晚晴时。俗尘不到处，惟有笔端知。」可相其胸次也。
文衡山乔柯筠石。上题云：「直夫过访，遇雨写赠。南风其柰软尘何，好雨还随好客过。更有幽清淹晚坐，新凉斜日在乔柯。」
沈石田春晓云山。小轴。绝类高房山，上题云：「春晓云山，烟树垂帘，尚拥清酣，门外不知，何似惠崇小景江南。」
唐端石大贡砚。高六寸，阔三寸五分，石质同是一种，细而有铓，故为尢物。古气烂熳，神采陆离。？鹆眼二：一在面，一在背。在面者为墨气旁渍，其色沈古，隐隐见之。予为铭曰：「有唐迄今千余年，谁作此砚今犹传。一足跛兮体自正，面微裂兮墨堪研。至哉不磷德之全。」
绛帖不全本八册。考王弇州四部续稿跋陈季迪不全本绛帖云：「诸帖自淳化之外，昔人评其骨法清劲，足正王着肉胜之失，独于南朝唐季帝王后，续以宋太宗差为蛇足耳。潘师正手自摹刻，所谓毫发无遗憾，波澜独老成者。后有旭、素、真卿帖，则皆高节度汝砺增入。国初入晋府，石本零落，非复旧观矣。此卷不能四之一，然纸墨精致，神采烂然，当是宋搨之极佳者。吉光片羽，飨尚千金，季迪其宝藏之。诸名家，率禀于博闻广见。其跋季迪绛帖不亦犁然辨哉？」又汪南溟太函集跋云：「元美评。季迪再世好古，而绛帖以宋搨神品归之，其所作书，得之心而应之手，此焉多助。」今此帖，即陈季迪所藏者，后归吾乡吴德聚，转归其族孙聿声，聿声没，越中顾又尹得之。王云：「旭、素、真卿及唐季帝王、宋太宗者，今皆有焉。」其云：「不能四之一」亦相合。汪云：「以宋搨神品归之。」今签题署宋搨神品者是也。其即季迪所藏，无疑。第王、汪之跋，为人遗去耳。予昔年曾至又尹斋，摩挲爱玩，不忍释手。今又尹没，予得之。不胜今昔之感云，且屈指百余年，此帖凡五易其主，又可叹也。
董思白楚山清晓图卷。长一丈，末题云：「云山不始于米元章，盖自唐时王洽泼墨，便巳有其意。董北苑好作烟景，烟云变灭，即米画也。余于米芾潇湘白云图悟三昧墨戏，故以写楚山。丁酉子月。」
陈道复花卉一册。二十八帧。内张季琰题海棠诗云：「轻盈着雨难禁态，缥缈萦烟欲断肠。绝似太真初睡起，微输合德自生香。」殊有致，季琰名其惿，张东海之孙，字亦仿乃祖。
沈石田松际水亭图。用笔松秀，有款无诗，蚤年笔也。
姚公绶倡和诗一卷。公绶饮表弟许廷瑞家，首倡七言律一首，伍常、周鼎、吕各和之。姚草书大字，结构殊古雅。
董思白仿大痴。一轴。题云：「黄子久有良常馆，图为张贞居（丛书集成初编本作「吾」字。）作者。」诗云：「邈矣卢鸿乙，奇哉鲁仲连，请看高隐者，若个是顽僊。」此图在余家因仿之。以黄诗故录焉。
陆包山牡丹。折枝，根叶作绿色，花以墨圈露纸，地为白色。吴人画花卉，每用此狡狯，殆得素以为绚之意。上题诗云：「东风拂面花饶笑，浥浥轻韶沁玉肌。绰态玲珑那得似，水晶宫里月明时。」
董思白。秋山红树。一小轴，上署「甲子」，乃七十岁时作、大抵思翁蚤年、暮年多作着色画。暮年者浑脱古淡，尤可爱玩。
好古堂书画续记








好古堂家藏书画记
　　　　好古堂家藏书画记卷上
钱塘姚际恒首源撰
「玩物丧志」一语、出伪古文尚书旅獒篇，其云：「玩人丧德，玩物丧志。」物对人言，盖指犬马之类也。自后人误以书画古器目为玩物，而或者遂执此语以相禁戒，不知伏羲画卦，书之始也；帝舜十二章，画之始也，二者正吾儒所宜究心。故古之小学，即是学书，而绘事亦见于圣言，在所不废，至若从古流传，玉铜诸器，多诗、书、礼诸经所载，必藉此得以考古人制器尚象之意，尤不可为学问以外事也。此与才人文士，风流鉴赏者又迥别，若夫富贵贪婪，目不知书，而亦事此，此直好货耳，更不足论焉。好古始于虞舜，曰：「子欲观古人之象则知十二章非创自虞也。嗣是莫盛于周，中庸称武王、周公，陈其宗器，则文王以上，历世有宝藏重器可知，至于成王不惟以赤刀、弘璧、天球、河图为宝，即古人之舞衣及鼓戈、弓矢之属，亦尽罗为珍异，更可见矣。康熙已卯记。　以前散去者，甚多不录。以后散去者，亦在焉。
大观帖第一、第十两卷。皆宋装。历为绍兴周禹锡、钱子方、姜汇思所藏。第一卷，有贾似道、魏国公印，前后皆有元世祖「翰林国史院」官书合缝长印，及明「晋府」收藏诸印，系大观初搨本，「真澄心堂纸」、「李廷珪墨」所搨者，精采奕奕射人。周禹锡题纸背云：「研北杂志，翰林国史院，有世祖时所赐、贾似道没官书数千卷，金石刻，多宋渡江以前初本。此帖后有魏国公印，即其物也。」恒案：旁又有「何彬背造」四小字，乃贾氏装潢匠名。又见研北杂志跋绛帖云：「背纸更百年略不蒸动，以见当时一艺之微，亦非今日所及。今此帖巳四百余年，尚不蒸动，奚止百年而已。末卷褚墨微逊，装本较大。此帖徽宗以内府真迹，重加摹刻，金石之工，逾于淳化。当时惟两府大臣，颁赐一本。苏黄诸公，已为希觏。大观又在阁帖之上，旋遇靖康之变，搨本不多，故散落人闲者，更无完璧。董思白云：「得断本残章，如优昙出现是也。」四部稿及容台集考订最详，宝爱倍至，弇州先得五卷，后补一卷，思白又补首卷，自云：「尚少三六九卷，？访之江以南不得，两公所得，不知于此二卷何如，第以先朝全盛之时，二公搜访之力，仅止于此，今相距又百余年矣。沧桑更变，兵燹频仍，此二卷，首尾略具，岿然独存，况以予之贫贱，较之前人所得，不巳多乎。」
淳熙帖十卷，又名修内司帖、汝帖十二卷，皆宋榻。
宋搨兰亭，乃定武肥本，墨色如蝉翼。
宋搨晋、唐法书十种：陶谷黄庭经、曹娥碑、大令十三行、又洛神赋，索靖出师颂，颜鲁公麻姑仙坛、华阳隐居真迹，欧阳率更虞恭公碑，又姚恭公碑，褚河南告哀册，皆精。
宋搨晋、唐小楷八种：右军临锺繇墓田、黄庭经残本、黄庭经、乐毅论、曹娥碑、东方赞、大令十三行，欧阳率更多心经。又黄庭经纸细薄，纹如麻布，王宠跋后云：「草阁迥寒色，松风入座中，黄庭方读罢，时听几声钟。嘉靖癸巳秋日，偶览宋搨黄庭经漫书卷后，以纪岁月」云尔。
宋搨馆本十七帖。邹臣虎跋尾。
唐搨圣教序。方享咸跋云：「世传不断本有之，此则生平所仅见，如此物，人生得见一过，已足慰生平矣。矧宝而有之乎，珍重、重。有韩逢禧收藏印，背有项士瑞跋。」宋搨虞永兴孔子庙堂碑。论此碑者，谓世传皆五代时翻本，果尔。唐搨者，不可见矣。然此犹幸为宋搨也。
褚河南小楷度人经。王敬美跋云：「度人经变相题字残缺，以褚登善书，故为宋人宝惜而刻之。余所见旧本、翻本多矣。无如此刻精好者，真元佑初本也。标题是文休承笔，休承书家、善鉴，收藏家重之，装置册尾以为信，云：「此跋刻奉常集，以文休承标题置后，乃复自标题于前，又有程邑、方亨咸跋，魏学濂、冯砚祥观。」
宋搨欧阳率更醴泉铭。初搨者字肥，无后来瘦削之弊，墨光如漆，奕奕射人，盖绝品也。近世有名陕搨，必以宋本为佳。然考古之家，皆有验法。怀仁圣教序以首行「晋」字不断为验。欧阳信本醴泉铭以光武「光」字补凿痕为验，后来搨久，补凿痕隐矣。颜平原争坐位稿以「辄有州对」四字，清楚者为验。智永千文以后有「侄方纲摹」四字为验，后搨者无。予初得智永千文一本，周禹锡所藏。周自记有此四字，验是宋搨，以二十缗得之。予后复得一本，末又有「李寿永寿明刊」六字一行，此则生平仅见，正如学问之理无穷，愈求则其精者愈出耳。
宋搨李北海云麾碑。为周禹锡所藏，跋云：「自见云麾无踰此本，丁丑以重值得之，南都珍重勿失，有詹仲举、罗龙文收藏印。」
宋搨唐裴漼少林寺碑。前有太宗御书，中押「世民」二字，雄杰之气可掬。嘉靖时，孙桢跋尾，孙字仲墙、号石云、丹阳人。收藏书画、古物最富，考据甚精。
宋搨孙过庭书谱。王弇州谓：「淳熙搨者，绝不可得，此纸墨精好，其为淳熙无疑。」
宋搨颜鲁公送刘冲之序，又喜侄孙尽礼序。字径寸大，此帖世希见。又多宝塔碑，又争坐位帖。
怀素藏真、律公二帖。（美术丛书本缺此则。）
宋搨欧阳通道因法师碑。类率更而稍肥。
宋搨张从申茅山紫阳碑。周禹锡跋，云：「李北海善于用右军者也。张从申北海之甥，善于用北海者也。北海云：似我者死，学我者拙，从申直欲摆落死、拙二病。」
宋搨苏灵芝宝塔颂。（美术丛书本缺此则。）宋搨徐浩大辨铭。
五代搨周广慈禅院记。周禹锡跋云：「刘从父为王彦超幕职，撰夫子庙堂记，书文縢佳，此书不知谁氏，五代石刻，惟此一碑存之。」
东魏石像记。周禹锡跋云：「此帖周江左所藏，以厚值归予。江左好收法帖，其装池极精，皆出殳翁手。南北时，江左尚王，江北尚锺。此碑「碑」字（美术丛书本作「帖」字。）皆锺法，楮墨光射人，真罕物也。」恒案：晁公武读书志载宋庠撰纪年通谱，主尊正朔，欧阳集古录以东魏石像记证通谱武定七年非戊辰。自元象以后，递差一岁，公序闻之，以为宜易，遂着其事于谱。今观此帖，为武定五年丁卯，乃知碑版之有益于考索如此，禹锡宝爱此帖，又尚讨论，惜乎未及此也。
宋搨唐玄宗八分书孝经。半部不全。
宋搨郑文宝摹李斯峄山碑。
宋、元名人墨迹一册。宋徽宗敕一。晁端彦札一。端彦字美叔、神宗时人，苏东坡与游。史称文章书法，为朝野所宗。今观其迹，果入神品。释佛印八分书李白传一。沈辽札一。陆游诗迹三首。朱熹札一。史浩札一。赵孟俯书陶诗「秋菊有佳色」一首。拟王大令，极纵放。张雨诗迹八首。字画遒劲，诗皆集中所无。内「沈辽号云巢」，其押名颇似淹字为豪，以为范希文用势易去，可胜惋惜。
宋朝遗墨一册。宋徽宗绢上楷书诗一首，曰：「十二楼藏玉蝶中，凤凰双宿碧梧桐。流霞浅酌留君醉，今夜吹箫第几重。崇宁甲申岁，宣和殿书」。李？娟上仿怀素草书四帧。每帧书李白赠怀素诗二句，笔致飞动，奇崛入神。又纸上仿怀素书二帧，各书五绝一首。无款一印，翰林学士一印，廷臣书印。疑廷臣即庭坚（美术丛书本作「廷」字。）；又绢书「温而栗，直而弘，大树不肯随颠（美术丛书本无「颠」字。）风。」无款，运笔藏锋绝妙。
