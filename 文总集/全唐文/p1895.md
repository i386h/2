<!-- { "loadSidebar": true } -->
    某疾秽馀生，偶存晷刻，岂期妻族，亦构祸凶。故司徒公内行政声，郁为人杰。一昨奉辞伐罪，克壮其猷，躬节鼓旗，亲临矢石，家财给於公用，子弟散於行间，始退舍以致师，终设奇而覆寇。敢问古之名将，何以加焉？安知垂立大功，遽兹薨落，伏弦抚敛，实有遗音，行路之人，莫不相吊。某穷辱之地，早受深知，遂以嘉姻，托之弱植。虽冶长无罪，堪成子妻之恩；而吕范久贫，莫见夫家之盛。今则车徒俨散，栋宇萧衰，抚归以兴怀，吊病妻而增叹，酸伤怨咽，敢类他人！伏以姻懿年深，交游迹密，远味复圭之美，当追命驾之恩。谒叙末由，悲慨无地。
    ○上忠武李尚书状
    不审跋涉道路，尊候何似？伏计不失调护。先皇以倦勤厌代，圣上以睿哲受图，系万国之往居，集兆人之悲庆。况二十五翁尚书望兼勋旧，地属亲贤，绩久著於藩垣，任合归於陶冶。今者果应急召，咸副佥谐，凡在有心，莫不延颈。窃料皇闱入谒，紫殿承恩。睹山邱之端容，眷鼎角之殊相，便当讲惟新之政，备爰立之仪。伏惟促动前驺，速光後命。发仲父新柴之井，运留侯前箸之筹。允赞昌图，亟登寿域，天下幸甚。某猥以庸薄，厚沐恩怜。荏苒光阴，缠绵词旨，难屯少裕，违奉淹时。家艰频臻，人理中绝，未经殒诉，莫获析迎。仰望清光，实动丹款，伏惟特赐恩照。
    ○上度支卢侍郎状
    某行己及邓州，回望门阑，如隔霄汉，感知佩德，不任血诚。某揣摩莫闻，疏拙有素，侍郎奖其薄伎，夙降重言。而时亨命屯，道泰身否，属兹淹踬，不副提携。今者万里衔诚，一身奉役，湖岭重复，骨肉支离。交广之叹袁忠，荆蛮之悲王粲。思人抚事，古亦犹今。惟当幽祷鬼神，明祈日月，伏愿荣从司计，入赞大猷，鼓长楫以济时，运洪钧而播物。则某必冀言还上国，来拜恩门，一吐汉相之茵，一握周公之发。斯愿毕矣，伏惟图之。伏计亦赐念察。薛郎先辈，早敦分好，实慕风规，是敢托以缄题，致之几案，就有心恳，资其口陈，攀恋之诚，输罄无地。
    ○上度支归侍郎状
    不审近日尊体何如？伏计不失调护。昔周以冢宰治国用，汉以丞相领军储，典故具存，选倚为重。侍郎自膺新宠，益副佥谐。窃计旬时，便归枢务。某幸因科第，受遇门墙，辱累已来，孤残仅在。笺封旷绝，岁序淹遐，弃席遗簪，托诚无地。伏许亦赐哀察。至冬初赴选，方遂起居未间，下情不任攀恋。
    ○上华州周侍郎状
    某文非胜质，黠不半痴，辛勤一名，契阔九品。献书指佞，远愧南昌；悬棒申威，近惭北部。窃思顷者伏谒於游梁之际，受知於入洛之初。彭自媒，率多径进；祢衡怀刺，幸不虚投。尔後以地隔仙凡，位殊贵贱，十钻槐燧，一拜莲峰。眄睐未忘，吹嘘尚切，已吟弃席，忽咏归荑。倘或求忠信於十室之间，感意气於一言之会。圣人门下，不闻互乡；童子车中，匪轻壮士。则犹希薄伎，获荫清光，虽旷阙於门墙，长仿佛於旌。骥疲吴坂，已逢伯乐而鸣；蝶过漆园，愿入庄周之梦。下情无任攀恋感激之至。
    ○上江西周大夫状
    不审自到镇尊体何如？德修於身，功及於物，伏料福履，常保康宁。皇帝体上圣之姿，膺下武之庆，爰从近岁，式建崇功，岱北清夷，山东静谧。虽神谋独运，首开樽俎之间；而国用取资，终赖江湘之入。今者方体三革，欲铸五兵。燧火庖牺，鸿名肇建；明台衢室，凤历将新。固当繁省以正幽明，更中外而化劳逸。有周室分陕之相，有汉庭就国之侯，则必梦想外藩，东来群後。以文武兼资者持政柄，以理行尢异者讲化原，实惟明公，合首列辟。伏惟为国自重。某叨蒙恩顾，颇渐岁时，瞻赖之诚，造次於是。伏惟特赐信察。
    ○上崔大夫状
    今早七弟远冲风雪，特迂车马，伏蒙荣示，兼重有恤赉，谨依命捧受讫。某才不足观，行无可取，徒以四丈顷因中外，最赐知怜。极力提携，悉心指教，以得内夸亲戚，外托友朋。谓於儒学，而逢主人；谓於公卿，而得知己。窃当负气，因感大言。岂谓今又获依门墙，备预宾客，礼优前席，贶重承筐，欲推让而不能，顾负荷而何力？倘或神知孔祷，师恕柴愚，玉真而三献不疑，女贞而十年乃字，粗期率励，以报恩知。伏惟特赐鉴察。
    ○上河阳李大夫状
    不审自拜违後尊体何如？二十五翁尚书挺生公族，作范儒流，践履道义之门，优游名教之乐。伏计颐卫，无爽康宁，此盖人所祷祠，神保正直。下情伏增忭贺之至。富平重镇，成皋巨防。自顷太守非魏尚之才，司马失穰苴之令，坐隳戎律，乾没军租，谁谓殷若长城，翻见尽为敌国。二十五翁允膺宸眷，出总藩条。心作灵台，潜运黄公之略；手为天马，暗开元女之符。单车以驰，杖节而入，尽羁骇兽，先殪捷猿。然後苏彼疲羸，惠此鳏寡，免飞刍免粟之弊，除横征擅赋之门。昨者故侯，实有逆子，敢因微策，密有他图。人得而诛，天夺之魄，尽穷馀党，半在中权。此际诚合绝洹水之波，腥长平之草。二十五翁曲分兰艾，大别淄渑，飞魂不冤，枯骨犹愧，此真所谓仁者之勇无敌，丈人之师以贞。名冠百城，功高一代。
    而又梁园竹苑，素多词赋之宾；淮浦桂，广集神仙之客。以思柔之旨酒，用顺气之和声。初筵有仪，一石不乱。某才非掷地，辩乏谈天，著撰不工。王隐文宁逮意，懒慢相会；嵇康志有所安，而早预宗盟。又连姻媾，曲蒙赏会，略过辈流。况拔自州人，升为座客，将何以咏歌盛德，祗奉深恩？冒不容，顾瞻自失。
    伏以仍世羁宦，厥家屡迁。占数为民，莫寻乔木；画宫受吊，曾乏弊庐。近以亲族相依，友朋见处，卜邻上国，移贯长安。始议聚粮，俄沾厚赐，衣裾轻楚，匹帛珍华，负荷不胜，推让何及。虽娄公说汉，不问乎褐衣帛衣；而孔子观周，亦资於一车二竖。策微往哲，事过前修，倘非因不失亲，爱忘其丑，退惟蹇薄，安所克堪？白露初凝，朱门渐远。西园公子，恨轩盖之难攀；东道主人，仰馆谷而犹在。丹霄不泯，白首知归。伏惟终始怜察。
    ○上河阳李大夫状
    祗承人回，伏奉诲示，并赐借骡马及野戎馆熟食草料等。将远燕昭之台，犹入郑庄之馆，退自循揣，实逾津涯。况又恤以长途，假之骏足。一日而至，借车非类於东方；千里以遥，乘骡更同於蓟子。拜违渐远，负荷弥深，还望恩光，不胜攀恋。
    ○上孙学士状
    学士长离耀彩，仁寿含明，奋词锋而赤堇惭，钧雅音而泗滨韬响。才逾壮室，荣入禁林。况自近年，仍多大政，藩方逆竖，夷虏饥戎，於雷霆赫怒之时，在朝夕论思之地。谋惟入献，事隔外朝，载观扫荡之勋，密见发挥之力。便当辍於内署，锡彼庶方，推《禹谟》《殷诰》之文，赞尧日舜风之化。伏惟为国自重。某早游德宇，尝接恩门。童冠相随，陪舞雩於沂水；星灰未几，隔高宴於柏梁。兰薄怀芳，瑶波伫润，窃期光价，微借疏芜。濡笔临笺，不胜丹慊。
    ○上容州李中丞状
    二十一翁儒学上流，簪缨雅望，自还郡印，复坐卿曹。激水抟风，匪伊朝夕，不谓复行万里。又拥再麾。窃料徵还，不出岁杪。马伏波远征交，去历三年；葛丞相深入不毛，时当五月。苟夙夜匪懈，即福禄无疆。区区下情，诚望在此。某方卧疴一室，收迹他山，仰望伏熊，但羡飞鸟。下情不任结恋之至。
    ○上韦舍人状
    舍人发挥帝业，润饰王言。三代典谟，燠然明具；两汉文雅，庸可比俦。今者运属长君，理当哲辅，固以复中书之典法，法举政事之本根，赞助嘉猷，裨成睿化，则书辞典册，乃纶阁之馀事也。况舍人以至公御物，盛德当官，率周庙之骏奔，极汉庭之议论。伫见显司枢物，允致升平。况在诸生，倚望犹切。某淹滞洛下，贫病相仍，去冬专使家僮起居，今春亦凭令狐郎中附状。伏审职业殷重，朝直频繁，虽荣翰之未临，敢遗簪之或忘？某疏愚成性，采和难移，徒以顷蒙舍人奖以小文，致之高第。果成荒弃，上负维持，无田可耕，有累未遣。席门昼永，或旷日方餐；蓬户夜寒，则通宵罢寐。怀书窃愧，拂砚增悲，违奉音徽，若隔霄汉。量陂结恋，但倾凫藻之诚；德宇近心，尚阻燕泥之托。下情无任攀恋感激之至。
    ○上刘舍人状
    违阙稍久，结恋伏深。前月获望门墙，值有宾客，吐辞未尽，受顾如初。某孤僻寡徒，懒慢成性。虞生治《易》，众论同侵；扬子草《元》，当时共笑。因缘一命，羁绁三年，常赖恩知，免至颠殒。伏以士之营道抱器，处世立名，诚宜俟彼时来，亦在申於知者。内惟庸薄，切有比方。陈蕃甚贫，未欲扫除一室；孟光虽丑，已尝偃蹇数夫。倚望光辉，实在造次。伏惟终始念察。
    ○上郑州李舍人状
    伏奉荣示，伏蒙赐及麦粥饼啖锡酒等，谨依捧领讫。某在耀之辰，早蒙抽擢；孤残之後，仍被庇庥。获於芟之时，累受珍精之赐，恩同上客，礼异编氓，桑梓有光，里闾加敬。负米之养，虽无及於终身；求粟於人，幸不惭於往圣。下情不任感恩陨涕之至。
    ○上郑州李舍人状
    伏承中元进受治，兼建妙斋。十二叔叶润灵律，凝华霄极，既穷理於多能之圣，复格神於众妙之门。固以紫简题名，黄宁虚位，合兼上治，式统高真。况齐直是因，符图载演，敕地官而校善，合天众以标虔。汤谷传经，当同昔日；寨林合唱，复现今时。信九馆之灵游，实三清之盛会。某常凭元庆，属预嘉招。今者遐启云装，且萦尘累，不获观光鹤岭，赞礼鹿堂，空吟有待之诗，徒郁非才之恨。伏惟亦赐鉴察。
    ○上郑州李舍人状
    昨者累旬陪侍坐下，赉赐稠叠，宴乐频仍。虽曾参不列於四科，昔尝为恨；而徐犀再升於上榻，今实为荣。庥荫光尘，激切诚抱，向望门馆，不任下情。伏惟特赐恩亮。
    ○上郑州李舍人状
    陈尊师至，伏承紫极宫中大延法众，迁受治职，加领真阶，景气晏清，章辞御彻。此固诚通无始，迹契自然，不然者，又安能於憧憧四达之衢，建眇眇三清之事？某良缘夙薄，俗累多萦。夏秋已来，疾苦相继。仰瞻道会，有间初心，悔责之来，夙宵斯积。然但以望恩怜所至，乘济度之因。期於异时，必获睹奥，同燕昭虽乏於灵气，陶君亦觊於顽仙。伏惟照察。某十月初始议西上，续勒家僮，赍状起居，诸具後幅谘。谨状。
    ○上李舍人状
