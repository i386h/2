<!-- { "loadSidebar": true } -->
　　岁甲午，中、日构衅，延及台湾，当轴者割地与讲。台之志士发冲眦裂，合词电争；不允，廷旨遂严饬内渡。台旧为荷兰所辟，土著绝鲜，侨此者多泉、漳二郡人。维时仓皇转徙，变生不测，士大夫流离琐尾，冒际弃家。游戎陈君，顾念同里，义形于色，必思所以翼卫之，俾复邦族。君亦挂冠拂袖，载妻孥而去。用是，知君之不安于左衽；而其识力之果，足以及人也。

　　君讳有文，字启顺，又字英华，闽之同安人。世为马巷官山巨族。十二传有惟功者，始迁仑头乡。二十五传至君考伯千，生四子，力田者三，而年皆不永；君最幼，独辍耕而起，蓄所抱负，锐欲以商战竞全球，不屑屑陇亩间事。遂奉严令，从厦门贾人航海北上，历游烟台、锦州数年。值发、捻二匪交讧，君又奋然曰：『男儿身手，奈何郁郁居此，令班生笑人哉』？投效鲍帅霆军，得六品秩，从征湖北各郡县。事平，以把总尽先补用，赏戴蓝翎。旋以亲老乞归，日与欧、美才艺之士广求方伎。

　　嗣闻马江创设船厂，君既应其募，旋又舍去，而香港、而上海，落落无所谐。继至台北，欣然曰：『吾得所矣』！迎亲以养。仍操计然术，由是积累巨万。时凡官于台者，遇有制造及采办之举，辄以委君。自沈文肃公、赫宫保暨丁、岑、刘、邵、沈、唐诸中丞，如筑铁路、凿煤井、置电灯、建制造厂、创商务局、设自来水、开中西学堂、用挖泥机器通河道，悉君倡之。岁甲申，法人犯台。君于台北形势，了如指掌，提帅孙公命为乡导。叙功，得五品秩。大府委君综筦全台文报，例得优奖；以丁外艰，固辞不受。台番叛，君以墨绖从孙、刘诸军，进剿埤南大科崁各社，兼抚未叛诸番。以功擢千总。旋汇先后奖案，准免补千总，以守备尽先补用，并加都司衔，赏换花翎。未几，台番复叛，大军四出，君总后路粮台。以转输功，洊升游击；又以丁内艰，不果仕。

　　甲午之役，君奉檄筦带水军，扼守沪尾；兼理筹防、保甲等局。割地后，军民纷纷内渡，君当其冲，护送者日常千百，市廛间一尘不扰焉。日人耳君名，授以保良局总董。君乃尽弃台产，扶二亲柩以行。告父老曰：『非光复旧物，誓不重莅兹土也』？归至厦门，见内河劫盗充斥，慨然集资，购小轮舟，请于当道，令商民踵办推行，各港往还者，莫不称便。

　　先是，君自谓脑质甚钝，以故不喜读书，于古今中西诸籍，自视常如瞽者，因谓其所亲曰：『予既瞽矣，然不忍予之子孙与予同里之亲戚子弟，亦或如予之终于瞽也』。爰罄其所蓄，募诸同志，集成巨资，始创英华书院，继设同文书院。复偕林工部，建东亚书院，期于广育人才。然皆未竟其志，论者惜之。

　　君性豪爽，到处挥金结客，所识皆当世名流。里人有械斗而酿命案者，君辄为偿款以解纷。他如振饥、恤嫠、修桥、清道、复创医院及防疫会，乐善不倦。综厥生平，几合鲁连、孟尝为一人焉。至于内行之修，尤非常人所及。事母孝，母怒，则长跽不敢起。门以内，雍雍如也。乌虖，此其可铭者已！

　　君生道光壬寅年三月一日，卒光绪甲辰年十月八日，春秋六十又三。配李氏，封淑人；侧室李氏。子五：秉源、秉圭、秉钓、秉栋、秉锺。孙一，女孙二。以乙巳年四月九日葬君于内官乡东边社。后其孤乞铭于予，铭曰：生不必识一丁字，亦不必挽两石弓；为鸷夫长，为秀民宗，为新学倡，为故里雄！是殆有独立之骨干，而独辟之明聪乎！大屯之山，郁嵷嵷乎；关渡之水，静溶溶乎！敬告后贤：乌虖，其视此隽老之元宫乎！

　　杨墨侯太翁配郭太夫人合窆墓志铭

　　予世宅温陵之岑江，距墨侯杨太翁里八里许。里曰：「曾坑」，以前明曾长者得名。人谓翁生是乡，有长者风云。

　　岁乙未，台湾割让，予避地旋梓。闻其风，心仪其人，迄未一晤。丙申游闽，翁之宗人保亭君，予戚也，谓予曰：『闽一商战场也，里之人贾于闽者，眼中无虑百十辈矣；独翁能以真道义相切劘，三十年来，如一日也』。谈未竟，而翁履声橐橐然至，遂倾襟焉。丁未戊申夏、秋间，予承乏商政，兼领贡燕之局；一岁中至闽者再，辄主翁家。翁颀而髯■〈素卓〉辅而洪声，神栩栩犹少壮。乐与予数晨夕，纵论遍及时事，无或■〈带上心下〉容。予时窃忻其老而健也。已而闻其恙，彼此离索，不获讯起居。未几，而翁之讣来告矣。翁春秋盖七十有七，而竟止于是矣！

　　翁以舞象之年，侍厥考纯彬公侨贾闽之台江，克苦习盬盐业。比壮，游延津，旅沙邑，市茗荈而利倍蓰。于是卜廛龙江之滨，业以浸饶；誉声亦隆隆起，一时从事研桑者，咸目为的。翁性俭约，菲于自奉，而丰于所施。里之宗祠，岁久且敝。谋所以完葺之者，纯彬公盖尝志焉，而未之逮；翁至是拓而新之。不宁惟是，泉郡旧馆驿杨氏宗祠、闽省光禄坊杨龟山先生祠，翁慨然引为己任，事无不集。里居之日，举凡桥梁道路，无不赖翁以治焉。翁又博闻强记，若有异禀，尝泛览堪舆、卜筮、方伎诸书，为人指画佳城，笠屐徒步山谷间，劳不受酬，耄而忘倦。里有衅且斗者，翁辄以片言折伏之。彰善瘅恶，无所于隐。治门内，雅有榘■〈氵尘〉，用能齐其家，其子弟至不敢以华服见。性尤尊师，竺于友，十脡之束，必竭忱以将。人或告之匮窳，必餍所吁以去。里之士夫亦以是多之。翁年六十时，其从子孝廉■〈车隹〉方主讲于浯门，邮文为寿，称之曰「古之直」，乌虖，谅哉！此其可铭者已。

　　翁配郭，以子元勋贵，封恭人，赠夫人。郭年十六归于杨，时犹逮事尊章也，滫瀡之供，必敬必戒。持门作健，四十余年，用俾藁砧，无内顾忧。外而四邻辑睦，三■〈尚阝〉馈问，饥者榖，寒者纩，疚者药，丧者赗。处筑里者盎然，惠子姓者渥然，御臧护媪侍者秩然、井然。乌虖！古所称桓孟之雅、锺郝之懿，太夫人其兼之矣！子二人：长曰元勋，花翎候选道；次，幼殇。女二人：长适西岑国学生施钦美，次适沙堤国学生龚光辉。元勋配黄，继配施，继配林。孙四人：长、次、三幼殇，均施出；四曰子庚，林出。孙女四人：长适仙店李泰树，次未字，均施出；三、四幼，均林出。

　　翁生道光癸巳年五月八日，卒宣统己酉年六月十六日。太夫人生道光丙申年二月三十日，卒光绪甲午年七月十五日。将以宣统庚戌年某月某日，合窆于某乡某山；穴用形家法，首某趾，其兼某某分金。某某为之志而系以铭曰：世以市道争，君乃以直道行也。所■〈氵〈衣上十下〉〉精，故所笵成也。倜乎宾萌，今之鲍筦而觥觥也。曰匪赀是鸣，匪爵是荣也。繄裙布与钗荆，实相夫子，用昌厥声也。我铭君茔，诏后生也。

　　柯母李孺人墓志铭

　　孺人李氏，小字莲娘，予友柯君敬堂之元室也。昔予主厦门商政，始晤敬堂，识为商界之杰；而其人善交久敬，有长者风。往还既稔，因悉其服贾之相与以有成者，盖得之内相之力为多。岁甲寅十有二月，敬堂以悼亡来讣。予■〈扌府〉今追昔，不禁同病相怜，为之邑邑者久之。越岁二月卜葬，敬堂具状，乞志且铭之焉。

　　古之称贤媛者，无若孟德曜、桓少君。孟之裙布钗荆与桓之挽车汲瓮，若孺人者，庶几其近之矣。先是敬堂远贾越南，孺人亦世侨于越，年十九来归。敬堂先后生子男女各四，而各殇其二。自越旋厦，七年而卒。综厥生平，俭勤而宽惠，六姻三■〈尚阝〉无闲言。向使天假之年，其大有裨于敬堂者，正复何限；而竟止于是耶！然使闺帏以内，苟一二事足与孟、桓并称，虽没，犹不没也。予以是为敬堂悲，而又为敬堂幸也。

　　孺人生于辛巳年九月二十二日，卒于甲寅年十二月十六日，年三十有四。子男二：曰基，曰添。女二，未字。以乙卯年二月十三日，葬于思明之半山塘。予为之志而铭之曰：希孟企桓，陇西贤媛，今之所难！我铭幽石，谅哉壶德，昭示无极。

　　郑毓臣上舍师友风义录序

　　曩不佞在台阳时，与桂林诗人倪耘劬大令同入灌阳唐维卿中丞幕中，朋尊雅游，衋然念人生修短、显晦、离合之故，尝拟辑「师友风义录」；广罗海内外诗人，藉吉光片羽之珍，存知己一言之■〈契，廾代大〉。尘事泄沓，卒卒未果。会唐公入觐，不佞橐笔与偕，重晤耘劬津门佛照楼，为言「风义录」近已脱稿。于时，不佞快其有志竟成；唐公亦驩喜赞叹，愿助剞劂之役。亡何，耘劬溘逝，此稿不知所之！不佞■〈忄心〉■〈忄心〉至今，若膺重负。

　　客岁侨居鹭门，吾友郑毓臣上舍手两诗册见示，大抵东亚诸名士之作，题曰「师友风义录」；属不佞重为选校，将以寿之梨枣。毓臣盖即唐公岁试所得之士也。嗟夫！海水群飞，黑风吹梦，此种零膏剩馥，往往流落人间！上舍乃能相印以心，不谋而合；即拟之香山广大教主，亦复何惭！异时新罗聘颖士为师，吐谷购子升之集，不佞尤将拭目俟之。

　　猥授末简，枨触前尘，率肊序此，愿以质之同志者。

　　郑香谷部郎偏远堂吟草序

　　耐道人生当浊世，目击桑田三浅，邑邑不自聊。偶一呻吟，而愤时嫉俗、悲天悯人之概，吐跃于毫楮；又窃虑为同辈所厌，然终莫能善刀而藏。此耐道人之所以短而穷愁到老也。

　　吾世丈香谷郑先生，素所为诗，无矜躁焦郁之音，斯足尚矣！先生世父仪部公与先君子在道光朝曾同儤直郎署，纪群交好，历世弥永。今先生文孙伯端，好礼而能笃故者也；吾台诗人友竹王君为之介，奉先生遗稿，乞序于耐道人，将以授梓人焉。耐道人顾谓门人郑鹏云曰：『先生善继述，乐施与，持盈保泰，富寿以终，殆书所称九五福之完人欤？虽不能诗，其人传矣；况更能诗乎哉』！

　　台湾北港增修朝天宫碑记

　　台湾绝岛孤悬，破荒未久，笨港尤其弹丸者耳。自康熙间，有僧奉湄洲朝天阁香火到港，神曰天后，其时九庄人士相与虔奉而庙祀焉；迄今称「北港朝天宫」，香火不绝，灵应非一，晋封圣母庙。再圯而再葺，愈拓而愈宏，今不特美奂美轮，甲于全岛；而凡历朝之褒锡与夫海内外公卿大夫及四民之翘楚奔走而瞻拜之者，二百年来，盖骎骎乎日盛焉。神之灵，岂偶然耶！

　　夷考天后，当宋建隆元年，生于莆田湄洲屿。相传幼时窥井，神授铜符，遂通变化。莆县尹以拯疫故，奉为「海滨神姑」。迄雍熙四年重九日飞升，里人祠之。自宋迄清，护国庇民，炳然史册。吾先靖海侯襄壮公平台时，尤护神之助顺。台人子爵提帅王公，亦以殄寇功，奏加封号。此二事，其荦荦大者。

