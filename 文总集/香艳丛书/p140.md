<!-- { "loadSidebar": true } -->
　　吟成佳句教侬和，傍妆台粉沾脂涴。熏香祗是闲功课，舌未诵，香生唾。　　盥来仍向花前坐，算仙露仙才真个。娇音流处声无，那似花底吹笙过。 

　　［临江仙］（赠同心人栀子） 
　　眼角眉梢暗度，未言已结同心。众中私语不分明，一枝花递与，两意莫沉吟。　　未展芭蕉心一寸，休将肥瘦闲评。须知洁净此花身，浪同松柏下，油碧待西冷。 

　　［杏花天］（谷雨前采茶） 
　　清明过却春深了，展旗枪碧痕尚早。嫩牙初摘纤纤爪，宿露五更犹饱。　　听一路和歌声绕，贮红丁瓮须封好。梅花积雪曾亲扫，看取松烟袅袅。 

　　［惜分钗］（对菱花镜） 
　　深闺面，无人见，菱花自认空中艳。镜中颜，阿谁怜，花底相逢不似从前。年年。　　鬓云乱，啼妆换，新来怕作离魂倩。尽无言，泪如泉，尽日临妆，矁损香奁。恹恹。 

　　［鹧鸪天］（留得枯荷听雨声） 
　　翠盖亭亭未忍删，空房堕粉莫思莲。纵然憔悴金茎露，犹有秋声到耳边。　　空怅望，忆田田，鸳鸯惊起一双眠。愁人惯听凄凉响，祗待潇潇暮雨天。 

　　［思帝乡］（香桃如瘦骨） 
　　人已非，落红谁得知，漂泊与他同命。绿先肥，玉骨自怜一把。怯风吹，莫被垂杨觉，妒腰肢。 

　　［杏园芳］（吹叶嚼蕊） 
　　不闻丝竹飞声，只疑天籁生成。采花撷叶避傍人，口生春。　抑扬莫漫猜箫管，听来格外凄清。模糊香气，已消魂，况分明。 

　　［凤衔杯］（病容扶起种菱丝） 
　　秋来留取镜儿看，步凌波先怯宵寒。况是新愁撩乱，意阑珊，已辜却藕花残。　　强支起，尚凭栏，搅香泥一碧湾环。临水无端照出瘦容颜，生被病缠绵。 

　　［长命女］（手牵苔絮长莼花） 
　　莼丝瘦，浮萍绿向方塘绣。湘波摇处皱，蒙茸翠缕粘衫袖。秋时候，风起水篊香，归心郎暗逗。 

　　［小重山］（鬓湿杏花烟） 
　　二月江南春雨晴，看花人早起。径纵横，髻鬓偏处冒飞英。香雾散，犹自不分明。　　树树有啼莺，小楼残梦。昨宵误听，行来缓缓，可怜生，蝉翼重，添润入脂痕。 

　　［琴调相思引］（王罂汲水桐花井） 
　　一院西风落叶低，每将玉虎自牵丝。辘辘频转，怕有断肠时。　　郎信银瓶伤久堕，妾心古井。复谁知，绿幺小鸟底事向人啼。 

　　［河满子］（下阶自折樱桃花） 
　　恼煞玉窗频见，妆成不语沉吟。莫被萧郎错爱，更无樊素知音。缓步拗来一朵，浑疑发不胜簪。 

　　［周峰碧］（天寒袖倚修竹） 
　　那得熏香坐，又斜阳堕。婢子牵萝补屋难，偏飒飒霜风大。　　冷色尘珠颗，寒意欺炉火。除却修竹数竿，零丁祗有凄凉我。 

　　［唐多令］（帘掷西风人比黄花瘦） 
　　秋鬓怯蓬松，秋花冷处浓。透帘栊岁阵西风，才上轻衫凉到骨。惊暗裹换秋容。　　花影澹于侬，花魂傲不同。卷真珠问讯篱东。试取尊前憔悴态，花较与阿谁工？ 

　　［虞美人］（摘叶喂蚕） 
　　和熏送暖香堪浴，嫩叶宵添足。初眠未到且从容，辛苦何时，博得茧同功。　　选来绿净揩尘纲，试听挥毫响。饥时添换饱宜防，楝花风过休透，一丝凉。  


　　王翠翘传　清　莆田余怀澹心　撰 

　　余读《吴越春秋》，观西施沼吴，而又从范蠡以归于湖，窃谓妇人受人之托，以艳色亡人之国，而不以死殉之。虽不负心，亦负恩矣。若王翠翘之于徐海，则公私兼尽，亦异于西施者哉。嗟乎！翠翘故娼家，辱人贱行，而所为耿耿若此，须眉男子愧之多矣。余故悲其志，缀次其行事，以为之传。传曰： 
　　王翠翘，临淄人，幼鬻于倡，冒姓马，假母呼为翘儿。美姿首，性聪慧。携来江南，教之吴歈歌，教之弹胡琵琶，则善弹胡琵琶。吹箫度曲，音吐清越，执板扬声，往往倾其座客。平康里中，翘儿名藉甚，然翘儿雅淡，顾沾沾自喜，颇不工涂抹倚门术。遇大腹贾，及伧父之多金者，则目笑之，不予一盼睐温语，以是假母日忿而笞骂。会有少年私翘儿金者，以计脱假母，而自徙居嘉兴，更名王翠翘云。 
　　当是时，歙人罗龙文，饶于财，游侠自喜，与翠翘交欢最久，兼昵小妓绿珠。而越人徐海者，狡佻无赖，方为博徒所窘，独身跳翠翘家，伏匿不敢昼见人。龙文故喜壮士，倾身结友，与海一见如故，接臂痛饮，推所昵绿珠与之荐寝，海亦不辞。酒酣耳热，攘袂持杯，附龙文耳语曰：“此一片土，非吾辈得意场，丈夫安得郁郁久居人下乎？公宜努力，吾亦从此逝矣。他日苟富贵，毋相忘。”因慷慨悲歌，居数日别去。 
　　徐海者，杭之虎跑寺僧，所谓明山和尚者是也。居无何，海入倭为舶主，拥雄兵海上，数侵江南。嘉靖三十五年，围巡抚阮鹗于桐乡，翠翘绿珠皆被掳，海一见惊喜，命翠翘弹胡琵琶以佐酒。日益宠幸，号为夫人，斥诸姬罗拜。翠翘既已宠爱无比，凡军机密画，惟翠翘与闻。乃翠翘阳为亲昵，阴实幸其覆败，冀归国以老，泪渍渍常承睫洗面也。 
　　会总督胡宗宪，开府浙江，善用兵，多计策，欲招致徐海，使戕麻叶、陈东，而离散王直之党。乃遣华老人赉檄招降，海怒，缚华老人将斩之。翠翘语海曰：“今日之事，生杀在君，降不降无与来使。”海乃释其缚，畀金而遣之。老人归告宗宪曰：“贼气方锐，未可图也。然臣睨海所幸王夫人者，左右视，有外心，或可藉以歼贼耳。”而罗龙文者，微闻是语，自喜与翠翘旧好，乃因幕府上客山阴徐渭以见于宗宪。宗宪以乡曲故，降阶迎揖曰：“生亦有意功名富贵乎？吾今用君矣。”与语大悦，遂受指诣海营，摄旧日任侠衣冠，投刺谒海。海亟延入，坐上座，置酒握龙文手曰：“足下远涉江湖，为胡公作说客耶。”龙文笑曰：“非为胡公作说客，乃为故人作忠臣耳。王直已遣子纳款，故人不乘此时释甲兵，他日必且为虏。”海愕然曰：“姑置之，且与故人饮酒。”锦绣音乐，备极豪侈，僴然自以为大丈夫得志于时之所为也。酒半，出王夫人及绿珠者见龙文。龙文改容礼之，竟宴语不及私。翠翘素习龙文豪侠，则劝海遣人同诣督府输款，解桐乡围。宗宪喜，从龙文计，益市金珠宝玉阴赂翠翘。翠翘益心动，日夜说海降矣。 
　　海信之，于是定计缚麻叶，缚陈东，约降于宗宪。至桐乡城，甲胃而入。是时赵文华、阮鹗，与宗宪列坐堂皇。海叩首谢罪，又谢宗宪。宗宪下堂摩其顶曰：“朝廷今赦汝，汝铁复反。”厚劳而出。海既出，见官兵大集，颇自疑，宗宪犹怜海，不欲杀降，而文华迫之。宗宪乃下令，命总兵俞大猷，整师而进。会大风纵火，诸军鼓噪乘之，贼大溃，歼焉。海仓皇投水，引出，斩其首。而生致翠翘于军门。 
　　宗宪大飨参佐，命翠翘歌吴歈歌，遍行酒。诸参佐或膝席，或起舞，捧觞为宗宪寿。宗宪被酒大醉瞀乱，亦横槊鄣袖，与翘儿戏。席乱，罢酒。次日，宗宪颇愧悔醉时事，而以翠翘赐所调永顺酋长。翠翘既随永顺酋长，去之钱唐江中，恒悒悒，捶床叹曰：“明山遇我厚，我以国事诱杀之。毙一酋，又属一酋，吾何面目生乎！”向江潮长号大恸，投水死。 
　　外史氏曰：嗟乎！翠翘以一死报徐海，其志亦可哀也。罗龙文者，世称小华道人，善制烟墨者也。始以游说阴赂翠翘，诱致徐海休兵，可谓智士。然其后依附权势，与严世蕃同斩西市，则视翠翘之死，犹鸿毛之于泰山也。人当自重其死，彼倡且知之，况士大夫乎！乃倡且知之，而士大夫反不知者，何也？悲夫！ 
　　张山来曰：胡公之于翠翘，不以赐小华，而以赐酋长，诚何心乎！观翠翘生致之后，不能即死，居然行酒于诸参佐前，则其意有所属，从可知已。其投江潮以死，当非报明山也。 



　　拟合德谏飞燕书　明　延陵吴从先　撰 

　　〖成帝既倾心合德，日远正宫。飞燕辄命宫人，召轻薄少年，载以绣軿，淫湎无度。合德忧不测，日夜惶恐，上书谏。〗 
　　婕妤臣合德，致书皇后姊陛下。臣闻日以阳德，月以阴德，升坠之间，天地晦明。故皇后父事天，母事地，兄事日，姊事月。晦蚀之际，后避宫，减宴乐，濯心磨神，以示失德。而坤象改缠，古今以来，影响不僭，勿谓深宫何异大廷，勿谓长夜如月之明，勿谓玉石火焚而焜。母仪天下，后德惟人。臣窃见帝尧试舜，俾之皇英，后宫作式，万国玉帛，垂裳拱手，而天下以清。朝觐时巡，风移俗改，实赖赞襄于二女。臣伏思贱时，合絮拥背，姊姒形影，即或雪夜独出，花阴久冷，臣惟含息待命，不敢私有指拟。何也？以身之托者轻也。及召见别宫，试之锦帐，臣之惊怖，震髓震心，而竟有三日之爱，迨于流丹，虽帝之伧姊甚，而臣之戴天深。此时知陛下乃天授，非复人间血肉也。后宫宠眷，笃厚弥年，贵为皇后矣。人主之心，何常专定，能无外幸？而皇后不鄙臣陋，重锡珍宝，持节召入。岂期皇帝，比翼比目，卜昼卜夜，且逸万几，以慰深宫。臣非不时勤帝念劝进后宫，而帝意未解，终见迟留。然臣之心有如日者。近听赤凤之歌，卿云之舞，即陛下能自为乐，而臣之深心婉曲忧死。诚恐他人，乘其间言，故臣从容于皇帝曰：“贵人姊性至妒，且善虐，万一天有所不聪，臣之骨亦粉矣。”及皇帝亲以日盟，而臣之怔忡稍定。夫岂薄于陛下哉！第臣之颜，未能久住；臣之爱，岂得长居？天威罔谌，逆鳞倘锉，臣有疏辱，伺臣隙者，借以投奸，斯何日也？臣愿陛下，敩二女之圣，全兄妹之欢，翻然一新，勃然自艾，允孚有终。不使九嶷专美，斑竹徒闻。臣德幸甚。 


　　金小品传　明　延陵吴从先　撰 

