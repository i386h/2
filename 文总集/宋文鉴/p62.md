<!-- { "loadSidebar": true } -->
　　先王纠合宗族而分职以治之所以严宗庙也宗庙严则礼俗成而天下治其事岂可以轻哉今朕选于近属以修宗正之官亦先王治亲之意也以尔具官宗实惠仁孝恭忠信纯笃故迁厥位以称御侮之实而使任事焉夫士之欲施于政未有不学而能者学所以修身也身修则无不治矣朕言维服尔徃懋哉
　　起居舍人直秘阁同修起居注司马光改天章阁
　　待制　　　　　　　　　　王安石
　　扬雄曰周之士也贵秦之士也贱周之士也肆秦之士也拘盖言先王以礼让为国士之有为有守得伸其志而在上不敢以势加焉朕率是道以君多士以尔具官司马光文学行义有称于时故明试以言使司告命而乃固执辞让至于八九改序厥职以伸尔志是亦髙选徃其懋哉
　　左司谏王陶可皇子伴读　　　　王安石
　　自天子至于士未有不待学而成者今朕欲进诸子于学求可与居者而大臣以尔为言尔久在谏垣有闻于世兹惟慎选可不勉哉
　　范镇加修撰　　　　　　　　　王安石
　　昔周人藏上古之书以为大训而孔子春秋天子之事也盖夫讨论一代之善恶而撰次之以法度之章非夫通儒达才有识足以知先王不欺足以信后世则孰能托尚书春秋之义勒成大典而称吾属任之指乎以尔具官范镇有该通之材有纯洁之操辩论深博溢于文辞论思禁林时议惟允则夫按善恶见闻之实断是非去取之疑人之所难宜以命尔尔其精思熟考自勉以古之良史而毋袭近世以事属辞之失使无以考焉
　　髙旦可著作佐郎　　　　　　　王安石
　　唐虞以三考黜陟幽明而其所命或终身于一职然则其所谓陟者盖爵服之加而已今之增位犹古之加爵服也以尔久于职事而功用应于有司之法故使增位以报焉虽所更之嵗月与黜陟之法古今不同而吾所以褒厉庶工非与唐虞异意尔其毋怠思称厥官
　　德妃沈氏侄孙献卿可试大理评事
　　王安石
　　朕于后妃之家不欲以恩挠法法之所当得者义亦无所爱焉尔方眇然未克有知而以外戚之恩得试理卿之属时乃邦制不为尔私勉哉有成以待官使
　　沈德妃侄授监簿　　　　　　　王安石
　　京官吾所重也故设磨勘之法以待吏部之所选非有劳而无罪及有任举之官则不可以得之尔由外戚以孩幼入官得吾之所重其强勉学问求为成人以称吾待尔之意
　　磨勘转官　　　　　　　　　　王安石
　　有司考尔等之阀阅而扬尔等于朝廷朕亲览焉皆应迁法夫命官赋禄之事朕非轻之也维以章有德序有功名在审官则三嵗而一迁亦维以关夫职事之劳而勉之尽力尔等勿谓名器之可计日以自取也而无报上之意焉
　　王伯恭转官　　　　　　　　　王安石
　　方今仕于朝廷者率三嵗而一迁论者患其不足以劝功然日月久矣能祗慎不怠免于罪悔则亦宜有以褒嘉此朕所以使尔得迁之意也士之为义盖有常心何必利焉然后知劝
　　甘昭吉入内副都知　　　　　　王安石
　　古者王之正内必有任职之臣予若稽古而思得吉士以充其选以尔服勤左右多厯嵗年有专良之称无侧媚之毁其使序于正内以允廷论之公焉尔其审门闱谨房闼入宣宫令出赞朝事悉心夙夜一以忠信则维予尔嘉尔亦永绥宠禄
　　崔峄刑部侍郎致仕　　　　　　王安石
　　仕焉而告老者自一命以上必有以慰其归况吾迩臣恩纪所厚宜增位序以示褒优以尔具官崔峄比以明扬久于烦使入参侍从出备藩维践更滋多寄属惟允引年辞位得礼之宜进贰秋卿以荣居息古之士者非苟自佚其身唯慎行祗法以助成王德尔所知也徃其懋哉
　　皇兄故保康军节度观察留后承简可赠彰化军
　　节度使追封安定郡王　　　　王安石
　　乐其生而哀其死欲其富贵之无穷仁人于亲戚莫不然而王者得尽其褒崇之意具官承简于宗室为近属于朝廷为大官有温恭恪慎之称无骄嫚逸欲之过不幸至于窀穸用震悼于朕心义兼亲贤恩礼当称今夫建牙树纛节制一军而封爵至于称王人臣之极也朕其追命以赐焉尚其有知享此休显
　　参知政事欧阳修曾祖某赠某官　王安石
　　君子善善之义下及子孙况推而上之至其祖考所以褒美崇宠顾岂可以不称哉故先王宗庙之制视其爵禄位之髙下以为世数之逺近而本朝追命之礼亦从其子孙名数之卑尊具官欧阳修曾祖潜于丘园躬有善行畜积之庆施于曾孙为时宗工名重天下图仕以登于右府褒嘉当及其前人东宫之孤位已显矣进秩一品尚其享哉
　　曾祖母某氏某国太夫人　　　　王安石
　　尊之欲其贵亲之欲其富岂特人主有是心哉推是心以施于人此人主所以与天下同忧乐之意也禄有厚薄故礼有隆杀位有髙下故施有逺近古之道也其可忘哉具官欧阳修曾祖母含德在躬作嫔令族积善之庆覃其后昆惟时闻孙实朕良弼登豫政事人无间言其疏大邦之对封以报流泽之施宠维灵之极尚克享哉
　　祖　　　　　　　　　　　　　王安石
　　为吾政事之臣所以崇宠之者备矣于是尊大前人之志亦宜有以称焉具官欧阳修祖某积行在躬潜而不耀畜其善庆以赖后昆厥有闻孙为朕良弼典司机要海内所瞻追命之荣至于帝傅进登师位以极褒嘉尚其防灵膺此休显
　　祖母　　　　　　　　　　　　王安石
　　朕疏郡县以君诸臣之母欲以称慈孙孝子之心至于政事之臣则封国及其王母所以望其功者厚矣则慰其心者顾可以薄哉具官欧阳修祖母来嫔名家克配君子积善之福覃于其孙左右朕躬豫国政事嘉而有后锡以大邦维灵在幽尚克膺此
　　父　　　　　　　　　　　　　王安石
　　大臣得爵命其先人至乎公师非古也然礼者人情而已矣当于人情而义足以劝士则何必古之有哉具官欧阳修父某畜其德善不显于世克生贤佐为朕股肱东宫一品人臣髙位追以命汝用嘉有子尚其享此以称餽祀之盛哉
　　母　　　　　　　　　　　　　王安石
　　古者子为诸侯大夫而父为士则其祭以诸侯大夫之礼朕以谓得享其礼而位号不称则不足以尽孝子之心故今有列于朝廷皆得追崇其考妣又况于为吾左右辅弼之臣哉具官欧阳修母严称于天下能教其子为时名臣协于询谋进断国论虽禄养不及而馈享有加啓封大邦于礼为称尚其幽穸知享此荣
　　枢宻使张升所生母　　　　　　王安石
　　传称春秋之义母以子贵説者或非焉而人子之爱其亲岂有穷哉已则富贵而亲不与焉固人情之甚可哀者也当有追崇之礼称其思慕之心具官张升所生母温柔惠和得嫓君子克生贤佐为朕宝臣允于庶言秉国枢要追崇之典旣啓尔邦其改新封以鸿后庆尚其防漠享此恩荣
　　三司使礼部侍郎田况可枢宻副使
　　王　珪
　　天文三阶中躔紫极之位国事二柄右列鸿枢之司维君臣之谟明有夙夜之基命朕当登进时杰賛襄大猷以导万防之中以合九德之防匪至公之进曷羣听之归以尔具官田况器怀闳深业履端厚材适国家表里之体学贯天人精祲之交而自髙贤册于大廷仪畯游于清路西垣名命之粹内阁论思之勤拥帅节于边而天声憺于殊俗筦财柄于内而国用丰于厯年兹庸倚尔忠力之良置诸宥弼之地熙我大业垂之亡穷噫本天下之兵莫重安危之寄在常右之陟有若臣邻之荣盖德懋者宠所隆在大者责亦至勉思尽瘁永克承休屯田郎中詹庠可都官郎中　　　王　珪
　　世治俗厚贤能众多其髙材异行则待以越次之位而守职奉法亦褒累日之赏非有厚薄理则然也尔服于朝着陈力事任有司稽年书阀应陟其增一秩以慰夙夜浚明之勤徃服休命勿忘秪饬
　　户部副使太常少卿燕度可右谏议大夫知潭州
　　郑　獬
　　湖湘之南溪蛮剽悍而易扰阹而驯之则亦弭伏苟其失御遂出而啮边其祸亦不细得无肃乂廉治之帅为之良牧者哉以尔具官燕度醇明忠厚通于世务更荐要剧芒刃愈出俾副大农厥功茂焉宜加赐谏议大夫鱼符犀节徃甸南服内以惠斯民外以柔殊俗朕方端扆面朝以迟尔之奏课矣
　　劒南节度推官张士澄等可大理寺丞
　　郑　獬
　　万官之才岂朕一耳一目之可尽之哉然而卒所以能尽之者寄朕之耳目于岳牧连帅推而进之耳维汝修方宿业以廉治自显荐牍交上可勿听乎宜宠以廷尉丞以示我择材之公
　　皇侄右监门卫大将军仲郃可依前右监门卫大将军黄州刺史特封齐安郡公　韩　维
　　朕按属籍以观祖宗之世而陈王之后独防顾其位不章显朕甚悯之以尔具官仲郃孝友惇谨善守法度爰命褒録以鸿厥庆刺史重任也郡公髙爵也遥领绍建兹谓显休噫惟务学可以正已惟率礼可以保位汝其懋哉
　　颍王府翊善守太常少卿直昭文馆齐恢可守尚书左司郎中依前直昭文馆兼太子左谕德诸王府记室参军尚书司封员外郎直集贤院陈荐可工部郎中依前直集贤院太子右谕德
　　郑　獬
　　唐制左右谕德掌谕太子以道德其内外庶政有司为规讽者随事而赞论焉则处其官者其选可以不重哉以尔恢清谨廉正不失其常以尔荐质直和厚可任以事而或入道经训或赞为书记使王有闻繄尔能力属储闱之肇啓择郎曹而并进夫语道者非序而安取论德者惟行之为艰母或易言以坠予训
　　西头供奉官常用之可右清道率府率致仕右侍禁李襄可率府副率致仕　　　郑　獬
　　古之仕者量其可任则受至于不能而止所以逺殆辱也朕嘉斯人之徒故于谢事而归者必增秩以遣之徃钦茂恩以安末路
　　台州宁海县令魏昻可试大理评事充山南东道
　　节推知劔州劔浦县　　　　　沈文通
　　前日天下令长多非其人始诏刺举牧守之臣察廉为之故逺近之县十七八治朕甚嘉之汝其选也汝旣三嵗被代而知者尚鲜何哉虽然不可不少褒也其升职幕府复为百里益有以荐于朝者当命汝迁焉
　　内东头供奉官廖浩然可内殿崇班
　　沈文通
　　禁闼小臣众矣非以德举而材选也特以给左右之役导内外之事而已故未尝轻命以迁所以异乎吾外廷士大夫之典也今尔考不幸乃有遗封以尔为请朕念尔考事我之久位于通显汝亦谨信无咎故进汝之秩班于殿朝以为汝宠朕于汝父子可谓至矣其思所以报我者焉
　　都官郎中杨佐可司封郎中　　　沈文通
　　水之为利害也甚矣尧舜其犹病诸故厯代建以为官莫之能废而朕用稽焉惟尔佐学行材智廉正肤敏实吾士大夫之望而自领都水出入累嵗夙夜尽瘁具有厥功朕甚嘉之故因有司大比之叙陟尔左曹之正以为朕宠其徃宿尔业愈献厥成则亦当有以称尔矣钦哉









　　宋文鉴巻三十八
　　钦定四库全书
　　宋文鉴巻三十九
　　宋　吕祖谦　编
　　诰
　　西京左藏库副使杨文广可供备库使
　　沈文通
　　前日南夷负恩为乱以覆坏我郡邑至于用师而后定虽朕不德不能怀服方外而亦将吏不戒不习之罪也故深察徃失而推择所遣益不敢轻惟尔文广材武忠勇更事有劳故今以尔总一道之兵戍于邕管又陞尔于诸使之正以重其行尔其祗听朕命戒疆事习军计使南徼无警而朕为知人则时乃之功矣其徃钦哉西京左藏库副使髙允元可文思副使
　　沈文通
