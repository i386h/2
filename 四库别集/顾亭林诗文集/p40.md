<!-- { "loadSidebar": true } -->
　　【 史记天官书：大角者，天王帝廷。杜子美诗：大角缠兵气。颜延之皇太子释奠诗：时屯必亨，运蒙则正。唐书：隋大业十三年六月，镇星赢而旅于参。参，唐星也。李淳风曰：镇星主福，未当居而居所宿，国吉。书文侯之命：罔或耆寿俊在厥服。　　史记殷本记：帝盘庚之时，殷已都河北；盘庚渡河南，复居成汤之故居。　　建康志：栅塘在秦淮上，通古运渎。实录注：吴时夹淮立栅，号栅塘。梁天监九年新作，缘淮塘北岸，起石头，迄东冶；南岸起后渚篱门，迄三桥，作两重栅，皆施行马。　　皇览曰：蚩尤冢在东平郡寿张县阚城，中高七丈，民常十月祀之，有赤气出入如匹绛帛，民名为蚩尤旗。肩髀冢在山阳郡巨野县，重聚大小，与阚冢等。传言黄帝与蚩尤战于涿鹿之野，杀之，身体异处，故别葬之。　　梁徐陵在齐与杨仆射书：四冢磔蚩尤，千刀剸王莽。　　梁元帝藩难未静述怀诗：金钲韵渚宫。　　刘敬叔异苑曰：晋武帝时，吴郡临平岸崩，出一石鼓，打之无声，以问张华，华曰：「可取蜀中桐材刻作鱼形，扣之则鸣。」于是如言，声闻数十里。班固东都赋：发鲸鱼，铿华钟。　　鲍照舞鹤赋：岁峥嵘而愁暮。】 

　　○金陵杂诗 

　　江月悬孤影，还窥李白楼。诗人长不作，千载尚风流。坞壁三山古，池台六代幽。长安佳丽日，梦绕帝王州。
　　春雨收山半，江天出翠层。重闻百五日，遥祭十三陵。祝版书孙子，祠官走令丞。西京遗庙在，洒扫及冬烝。
　　天居宜壮丽，考室自宣王。地即周瀍右，规因汉未央。水衡存物力，司隶识朝章。父老多垂涕，还思祖德长。
　　正殿虚椒寝，苍生望母仪。国风思「窈窕」，小雅梦「熊罴」。中使频传勅，台臣早进规。愿闻姜后戒，仍及会朝时。
　　【 汉书杜钦传：佩玉宴鸣，关睢叹之，知好色之伐性短年，天下将蒙化，陵夷而成俗也。故咏淑女，几以配上。　　列女传周宣姜后：贤而有德，宣王尝早卧而晏起，后夫人不出于房。姜后既出，乃脱簪珥待罪于永巷，使其傅母通言于王。王复姜后而勤于政事，早朝晏退，继文武之迹，兴周室之业。　　诗：会且归矣，无庶予子憎。】 
　　记得尚书巷， 【 先兵部侍郎府君官舍所在。】 于今六十年。功名存驾部， 【 先公疏船甲事：得请为南京百年之利。事载船政新书。】 俎豆托朝天 【 有祠在朝天宫。】 树向乌衣直，门临白水偏。侍郎遗石在，过此一凄然。
　　【 古乐府青溪小姑曲：开门白水，侧近桥梁。　　唐书：薛元超为中书舍人、弘文馆学士，兼修国史。中书省有一盘石，元超祖父道衡为内史侍郎，尝据而草制，元超每见此石，未尝不泫然流涕。】 

　　○千里 

　　千里吴封大，三州震泽通。戈矛连海外，文檄动江东。王子新开邸，将军旧总戎。登坛多慷慨，谁复似臧洪。
　　【 后汉书臧洪传：陈留太守张邈与诸牧守大会酸枣，设坛场，将盟，既而更相辞让，莫敢先登，咸共推洪。洪乃摄衣升坛，操血而盟，辞气慷慨，闻其言者无不激扬。】 

　　○秋山 

　　秋山复秋山，秋雨连山殷。昨日战江口，今日战山边。已闻右甄溃，复见左拒残。旌旗埋地中，梯冲舞城端。一朝长平败，伏尸徧冈峦。北去三百舸。舸舸好红颜。吴口拥橐駞，鸣笳入燕关。昔时鄢郢人，犹在城南间。
　　【 汉书李陵传：于是尽斩旌旗及珍宝埋地中。　　晋书慕容超载记：使送吴口千人。　　战国策：雍门司马谓齐王曰：鄢郢之大夫不欲为秦，而在城南下者以百数。】 
　　秋山复秋水，秋花红未已。烈风吹山冈，磷火来城市。天狗下巫门，白虹属军垒。可怜壮哉县，一旦生荆杞。归元贤大夫，断脰良家子。楚人固焚麇，庶几歆旧祀。句践栖山中，国人能致死。叹息思古人，存亡自今始。
　　【 左传：定五年，吴师居麇，子期将焚之，子西曰：「父兄亲暴骨焉，不能收，又焚之，不可。」子期曰：「国亡矣，死者若有知也，可以歆旧祀，岂惮焚之。」焚之而又战。】 

　　○表哀诗 

　　【 晋孙绰作表哀诗，其序曰：余以薄祜，夙遭闵凶。天覆既沦，俯凭坤厚。岂悟一朝，复见孤弃。不胜哀号，作诗一首。敢冒谅闇之讥，以申罔极之痛。】 

　　黾勉三迁久，间关百战深。生惭毛义檄，死痛子舆衾。荻字书犹记，斑衣舞尚寻。凄其天步蹙，荏苒岁华侵。密叶凋秋气，贞柯落夜阴。国书公父训，女史大家箴。未已还闾望，仍留恤纬心。霜催临穴旐，风送隔邻砧。白鹤非新表，青乌即旧林。欲求防墓处，戈甲满江浔。
　　【 列女传：王孙贾母言：女莫出而不还，则吾倚闾而望。女今事王，王出走，女不知其处，女尚何归。】 

　　○闻诏 

　　闻道今天子，中兴自福州。二京皆望幸，四海愿同仇。灭虏须名将，尊王仗列侯。殊方传尺一，不觉泪频流。

　　○十二月十九日奉先妣藳葬 

　　娄县百里内，牧骑过如织。土人每夜行，冬深月初黑。扶柩已南来，幸至先人域。合葬亦其时，仓卒未可得。停车就道右，予也闻日食。魂魄依祖考，即此幽宫侧。三年卜天道，墓槚茂以直。黾勉臣子心，有怀亦焉极。悲风下高原，父老为哀恻。其旁可万家，此意无人识。
　　【 礼记曾子问：孔子曰：「昔者，吾从老聃助葬于巷党，及堩，日有食之，老聃曰：『丘，止柩就道右，止哭以听变，既明反而后行。』」】 

　　○上吴侍郎旸 

　　烽火临瓜步，銮舆去石头；蕃文来督府，降表送苏州。杀战神人哭，腥污郡邑愁，依山成斗寨，保水得环洲。国士推司马，戎韬冠列侯。师从黄钺陈，计用白衣舟。曹沫提刀日，田单仗锸秋，春旗吴苑出，夜火越江浮。作气须先鼓，争雄必上游。军声天外落，地势掌中收。征虏投壶暇，东山赌墅优。莫轻言一战，上客有良谋。

　　○延平使至 【 已下柔兆阉茂】 

　　春风一夕动三山，使者持旌出汉关。万里干戈传御札，十行书字识天颜。身留绝塞援枹伍，梦在行朝执戟班。一听纶言同感激，收京遥待翠华还。

　　○海上 

　　日入空山海气侵，秋光千里自登临。十年天地干戈老，四海苍生痛哭深。水涌神山来白鸟，云浮仙阙见黄金。此中何处无人世，祇恐难酬烈士心。
　　满地关河一望哀，彻天烽火照胥台。名王白马江东去，故国降旛海上来。秦望云空阳鸟散，冶山天远朔风回。楼船见说军容盛，左次犹虚授钺才。
　　【 隋书五行志：梁大同中，童谣曰：「青丝白马寿阳来。」其后侯景破丹阳，乘白马，以青丝为羁勒。】 
　　南营乍浦北南沙，终古提封属汉家。万里风烟通日本，一军旗鼓向天涯。 【 去夏诚国公刘孔昭自福山入海。】 楼船已奉征蛮勅，博望空乘泛海槎。愁绝王师看不到，寒涛东起日西斜。
　　长看白日下芜城，又见孤云海上生。感慨河山追失计，艰难戎马发深情。埋轮拗镞周千亩，蔓草枯杨汉二京。今日大梁非旧国，夷门愁杀老侯嬴。
　　【 楚辞九歌：埋两轮兮絷四马。　　尉缭子：拗矢折矛。】 

　　○不去 

　　不去围城拥短辕，栖栖犹自向平原。此心未忍轻三晋，愿见辛垣尽一言。
　　落日江津送伍员，秋风垄上别徐君。偶来圯下逢黄石，便到山中卧白云。
　　欲投海岛问田横，却恨三齐路不平。记作安平门下客，当时曾见火牛兵。

　　○赋得老鹤万里心用心字 

　　何来千岁鹤，忽下九皋音。一自来凡境，摧颓已至今。临风时独舞，警露亦长吟。乍识人民异，还悲岁月侵。早寒江上笛，秋急戍楼砧，木落依空沼，云多失旧林。三株天外冷，甲子世间深。尚想蓬莱晓，终思弱水阴。神州迷再举，碧落杳千寻。多少乘轩者，知同一寸心。
　　【 埤雅：鹤性警，至八月，白露降，流于草木上，点滴有声，因即高鸣相警，移徙所宿处，虑有变害也。　　楚辞惜誓：黄鹄之一举兮知山川之纡曲，再举兮知天地之圆方。】 

　　○赠顾推官咸正 【 已下疆圉大渊献】 

　　上郡天北门，一垣接羌氐。当年关中陷，九野横虹霓。日光不到地，哭帝苍山蹊。君持苏生节，冒死决蒺藜。挥刀斩贼徒，一炬看燃脐。东虞势薄天，少梁色悲凄。遂从黄冠归，间关策青骊。岂知杲卿血，已化哀鹃啼。 【 弟钱塘知县咸建】 。未敢痛家雠，所念除■〈鱼畺〉鲵。有怀托桑榆，焉得岩下栖。便蹴刘司空，夜舞愁荒鸡。春水湿楼船，湖上闻钲鼙。勾吴古下国，难与秦风齐。却望殽潼间，山高别马嘶。天子哀忠臣，临轩降紫泥。高景既分符，汾阴亦执珪。如君俊拔才，久宜侍金闺。会须洗中原，指顾安黔黎。
　　【 颜延之和谢监灵运诗：谒帝苍山蹊。　　汉光武赐冯异诏曰：可谓失之东隅，收之桑榆。　　汉书：周苛死荥阳，乃拜其弟昌为御史大夫，后以功封汾阴侯。苛子成，以父死事封高景侯。】 

　　○大汉行 

　　大汉传世十二叶，祚移王莽繇居摄。黎元愁苦盗贼生，次第诸刘兴宛叶。一时并起实仓皇，国计人心多未协。新市将军惮伯升，遂令三辅重焚劫。指挥百二归萧王，一统山河成帝业。吁嗟帝王不可图，长安天子今东都。隗王白帝何为乎，扶风马生真丈夫。
　　【 汉书贾谊传：高皇帝与诸公并起。师古曰：并，音步鼎反。】 

　　○义士行 

　　饮此一杯酒，浩然思古人。自来三晋多义士，程婴公孙杵臼无其伦。下宫之难何仓卒，宾客衣冠非旧日。袴中孤儿未可知，十五年后当何时。有如不幸先朝露，此恨悠谁与诉？一心立赵事竟成，存亡死生非所顾。鸣呼，赵朔之客真奇特，人主之尊或不能得，独有人兮长叹空山侧。

　　○秦皇行 

　　秦肉六国啖神州，六国之士皆秦雠。剑一发，亡荆轲；筑再举，诛渐离。博浪沙中中副车，仓海神人无奈何。自言王者定不死，岂知天意亡秦却在此！陨石化，山鬼言，天意茫茫安可论。扶苏未出监上郡，始皇不死雠人刃。
　　【 扬子法言：始皇方斧，将相方刀，六国方木，将相方肉。　　汉书张良传：东见仓海君。晋灼曰：海神也。】 

　　○墟里 

　　昔有周大夫，愀然过墟里，时序已三迁，沈忧念方始。乃知臣子心，无可别离此。自经板荡余，一再见桃李。春秋相代嬗，激疾不可止。慨焉岁月去，人事亦转徙。古制存练祥，变哀固其理。送终有时既，长恨无穷已。岂有西向身，未昧王裒旨。眷言托风人，言尽愁不弭。
