<!-- { "loadSidebar": true } -->
　　韩宣惠王欲两用公仲公叔为政问于缪留对曰不可晋用六卿而国分齐简公用陈成子及阚至而见杀魏用犀首张仪而西河之外亡今君两用之其多力者内树党而力寡者借外权羣臣有内树党以骄主有外为交以削地君之国危矣
　　议曰政事之臣忌于专古今之通患故易有多惧之辞虞书有同寅协恭之戒缪留之言是终不可任人以共政也然君道无为而仰成于臣必有任天下之责者茍政出多门则枉道者得以害正植私者得以害公法行而改作令出而反汗平居肆横议临难无与执其咎亦乱之所由生也成周大小之臣咸怀忠良侍御仆从罔匪正人况一二大臣乎惟得贤而弗与小人间之则独任而不为专众进而不为党伊尹相汤高宗得説舜咨二十有二人武王有乱臣十人顾岂以任人之众寡而为治乱哉
　　张仪以商于之地献楚王
　　齐助楚攻秦取曲沃其后秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪南见楚王曰齐王之罪其于敝邑之王甚厚敝邑欲伐之而大国与之懽大王茍能闭闗絶齐臣请使秦王献商于之地方六百里若此齐必弱则必为王役矣则是北弱齐西徳于秦而私商于之地以为利也则此一计而三利俱至楚王大说羣臣毕贺陈轸后见独不贺楚王曰不谷不烦一兵不伤一人而得商于之地六百里寡人自以为智矣诸士大夫皆贺子独不贺何也陈轸对曰见商于之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也秦又何重孤国且先出地后絶齐秦计必弗为也先絶齐后责地必受欺于张仪受欺于张仪王必惋之是西生秦患北絶齐交则两国之兵必至矣楚王不听曰吾事善矣子其弭口无言以待吾事楚王使人絶齐使者未来又重絶之张仪反秦使人説齐齐秦之交阴合楚因使一将军受地于秦张仪出见使者曰从某至某广袤六里使者曰臣闻六百里不闻六里仪曰仪固以小人安得六百里使者反报楚王楚王大怒遂举兵伐秦秦与齐合韩氏从之楚兵大败于杜陵
　　议曰战国之君不知所以保民志于辟土地而巳故一时游説之士揣摩迎合得以行其诈商于之献不足以欺童稚而怀王受之不疑虽轸之辨不能解其惑卒至于交兵削地结怨邻国蔽于利而不见其害故也听言之道曰公曰明一有所蔽则惑矣可不愼诸
　　王翦取荆请美田宅萧何守闗中买田地以自汚始皇问李信吾欲攻取荆于将军度用防何人而足李信曰不过二十万始皇问王翦王翦曰非六十万人不可始皇曰王将军老矣何怯也李将军果势壮勇其言是也遂使李信及蒙恬将二十万南伐荆王翦言不用因谢病归老于颍阳荆人大破李信军入两壁杀七都尉秦军走始皇闻之大怒自驰如颍阳见王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦曰大王必不得已用臣非六十万人不可始皇曰为听将军计尔于是王翦将兵六十万人始皇送至灞上王翦行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业尔始皇大笑王翦既至闗使使还请善田者五辈或曰将军之乞贷亦已甚矣王翦曰不然夫秦王狙而不信今令空秦国甲士而专委我我不多请田宅为子孙业以自坚顾令秦王坐而疑我矣陈豨反高祖自将至邯郸而韩信谋反闗中吕后用萧何计诛信上已闻信诛遂使使拜丞相为相国益封五千户令卒五百人一都尉为相国卫诸君皆贺君平独吊谓何曰祸自此起矣上暴露于外而君守于内非被矢石之难而益君封置卫者以今淮阴新反于中有疑君心夫置卫卫君非以宠君愿君让封勿受悉以家私财佐军何从其计上説其秋黥布反上自将军击之数使使问相国何为客又説何曰君灭族不久矣夫君位为相国功第一不可复加然君初入闗本得百姓心十余年矣皆附君尚复孳孳得民和上所谓数问君畏君倾动闗中今君胡不多买田地贱贳贷以自污上心必安于是何从其计上乃大説
　　议曰君之使臣以诚而不疑则臣之事君以诚而不欺始皇高祖怀并吞之志当拨乱之余猜忌嫚侮遇人寡恩而王翦空秦国之士以专征萧何据闗中之固以居守任大责重处疑似之迹难于求全矣故皆忍耻自污终以获免虽于君臣之际不能尽诚以相与然亦可谓智矣易曰三多凶四多惧盖位高则易危权重则易倾虽圣人犹或难之所以贵夫辞尊居卑去功与名也
　　袁盎言绛侯非社稷臣
　　文帝使袁盎为郎中绛侯为丞相朝罢趋出意得甚上礼之恭常目送之盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯为太尉本兵柄勿能正吕后崩大臣相与共诛诸吕太尉主兵适防其成功所谓功臣非社稷臣丞相如有骄主色陛下谦让臣主失礼窃为陛下不取后朝上益庄丞相益畏
　　议曰勃背高皇帝约姑顺后防以王诸吕幸而产禄即诛不然顾何面目见帝于地下乎王陵固尽臣职而勃不得亡罪世乃誉勃而讥陵使后之面从容悦阿意希防者得以借口特未之思尔盎取其功诚确论欤
　　张释之奏犯跸当罚
　　汉张释之文帝时为廷尉上行出中渭桥有一人从桥下走乗舆马惊于是使骑捕之属廷尉释之治问曰县人来闻跸匿桥下久以为行过既出见车骑即走释之奏当此人犯跸当罚金上怒曰此人亲惊吾马马赖和柔令它马固不败伤我乎而廷尉乃当之罚金释之曰法者天子所与天下公共也今法如是更重之是法不信于民也且方其时上使使诛之则已今巳下廷尉廷尉天下之平也一倾天下用法皆为之轻重民安所措其手足唯陛下察之上良久曰廷尉当是也
　　议曰张廷尉持法之平后世无得而议至谓文帝方其时上使使诛之则已无乃失言乎君侧之言甚哉其不可茍也田千秋一言而帝悟袁盎一言而错诛梁公一言庐陵还而三思罢李勣一言王后废而昭仪立兴邦丧邦在于反掌间尔异时人君废法自用以专诛杀廷尉之言实启之也王肃以谓廷尉天子吏犹不可以失平而天子之身反可以缪惑乎斯重于为巳而轻于为君也谓之不忠虽已甚然举其失以救魏明好杀之弊亦知言乎
　　冯唐言文帝不能用颇牧
　　冯唐事文帝为郎中署长上闻廉颇李牧为人良説乃拊髀曰嗟乎吾独不得廉颇李牧为将岂忧匈奴哉唐曰主臣陛下虽有颇牧不能用也上怒起入禁中良久召唐让曰公众辱我独亡间处乎唐谢曰鄙人不知忌讳当是时匈奴新大入朝那杀北地都尉昂上以胡防为意乃卒复问唐曰公何以言吾不能用颇牧也唐对曰臣闻上古王者遣将也跪而推毂曰闑以内寡人制之闑以外将军制之军功爵赏皆决于外归而奏之非空言也臣大父言李牧之为赵将居边军市之租皆自用飨士赏赐决于外不从中覆也委任而责成功故李牧乃得尽其智能是以北逐单于破东胡灭澹林西抑强秦南支韩魏当是时赵防伯后防赵王迁立用郭开谗而诛李牧令顔聚代之是以为秦所灭今臣窃闻魏尚为云中守军市租尽以给士卒出私养钱五日一杀牛以飨賔客军吏舎人是以匈奴逺避不近云中之塞虏尝一入尚率车骑击之所杀甚众夫士卒尽家人子起田中安知尺籍伍符终日力战斩首捕虏上功莫府一言不相应文吏以法绳之其赏不行吏奉法必用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之陛下虽得李牧不能用也文帝説是日令唐持节赦尚复以为云中守而拜唐为车骑都尉主中尉及郡国车士议曰将将天子之职也阃外之事则将得以专之故下可以尽其知能上可以责其成効茍谋帅不加审而致疑焉生杀与夺悬制于中有功不行赏少不至以法绳之使其威不足以立军纪恩不足以结士情而驱之当敌国必胜之师是倒持太阿以授人柄欲其成功也难矣文帝悟唐一言而复魏尚眞得颇牧知其必能用区区匈奴顾何足虑哉
　　景帝诛鼂错
　　汉鼂错为御史大夫请诸侯之罪过者削其支郡诸侯讙哗错父闻之从颍川来谓错曰上初即位公为政用事侵削诸侯疏人骨肉口议多怨公何为也错曰固也不如此天子不尊宗庙不安父曰刘氏安矣鼂氏危矣吾去公归矣遂饮药死曰吾不忍见祸逮身后十余日吴楚七国俱反以诛错为名上与错议出军事错欲令上自将兵而身居守防窦婴言袁盎诏召入见上方与错调兵食上问盎曰君尝为吴相知吴臣田禄伯为人乎今吴楚反公意何如盎对曰不足忧也今破矣上问计安出对曰愿屛左右上屏人独错在袁盎曰臣所言人臣不得知乃屏错错趋出避东厢甚恨上卒问盎对曰吴楚相遗书言高皇帝令子弟各有分地今贼臣鼂错擅适诸侯削夺之地以故反名为西共诛错复故地乃罢方今计独有斩错发使赦吴楚七国复其故地则兵可毋血刃而俱罢于是上黙然良久曰顾诚何如吾不爱一人而谢天下后十余日丞相青翟中尉嘉廷尉欧劾奏错不称陛下徳信欲疏羣臣百姓又欲以城邑予吴亡臣子礼大逆无道错当要斩父母妻子同产无长少皆弃市臣请论如法制曰可错殊不知乃使中尉召错绐载行市错衣朝衣斩东市错已死谒者仆射邓公为校尉击吴楚为将还上书言军事见上上问曰道军所来闻鼂错死吴楚罢不邓公曰吴为反数十嵗矣发怒削地以诛错为名其意不在错也且臣恐天下之士拑口不敢复言矣上曰何哉邓公曰夫鼂错患诸侯彊大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝喟然长息曰公言善吾亦恨之乃拜邓公为城阳中尉
　　议曰左右皆曰可杀勿听诸大夫国人皆曰可杀然后察之见可杀焉然后杀之鼂错为国逺虑尊天子安宗庙忠矣而不免于刑戮借曰不爱一人以谢天下父母妻子独何罪耶景帝用袁盎之言而诛错闻邓公一言而恨之杜天下忠臣之口忘国家万世之利以救目前亦可谓失刑政矣
　　武帝作沈命法
　　汉武以法制御下好尊用酷吏而郡国二千石为治者大抵多酷暴吏民益轻犯法东方盗贼滋起大羣攻城邑小羣掠乡里上乃使范昆张徳等衣绣衣持虎符节发兵以兴击斩首或至万余级散亡聚党无可奈何于是作沈命法曰羣盗起不发觉发而捕弗满品者二千石以下至小吏主者皆死其后小吏畏诛虽有盗不敢发上下相匿以避文法焉是时暴胜之为直指使者所诛杀二千石以下尤多威振州郡王贺亦为绣衣御史逐捕魏郡羣盗多所纵舍以奉使不称免叹曰活千人子孙有封吾所活者万余人后世其兴乎
　　议曰武帝以暴酷之后行掊克之政民无所措手足盗贼由是滋起不思所以休养之而加以苛令贻祸郡邑犹以火救火乆之益多将以禁暴乃所以纵之也贺辈倚法肆威示恩邀福上不能除国害下不能寛民瘼奉法若此谓之忠可乎
　　狄山议和亲
