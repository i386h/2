<!-- { "loadSidebar": true } -->
　　君讳逢，字会之，姓王氏，太平州当途县人也。尝举进士不中，去以所学教授。于是苏州士人从转运使乞君主其学，学者常致数千百人，君所奖养成就者多矣。乃始以进士起家，权南雄州军事判官，归，试判超等，补袁州军事判官，留为国子监直讲，兼陇西郡王宅教授。李某行内修谨，君盖有力焉。岐国公主既嫁，为君求迁，有命矣，君辞焉，乃已。君少以文学知名，于书无所不观，而尤喜《易》，作《易传》十卷、《乾德指说》一卷、《复书》七卷，名士大夫多善其书者。于是枢密使张公举君可试馆职，而宰相无知君者，故不用。通判徐州，以疾不赴，求监苏州酒，以嘉八年正月六日不起，年五十九，至太常博士。君为人乐易，笃于朋友故旧，于势利无所苟，能爱人以得其欢心。君皇祖考延嗣，祖、考皆不仕，而皇考以君故，赠大理评事。前夫人苏氏，后夫人陈氏，皆无子。陈氏名家子，亦有贤行，以嘉八年四月二日葬君苏州吴县三玄乡陆公原，以前夫人苏氏焉。铭曰：

　　宜寿也，五十而已；宜贵也，止于博士。谓卒有后也，而终无子。呜呼夫子，命不可与谋。其归其安，永矣兹丘。

　　【袁州军事推官萧君墓志铭】

　　袁州军事推官新喻萧君，讳洵，字公美。初年十五，以父命就学于乡里，后数举进士不合，用父荫试秘书省校书郎，选筠州司法。尝独守法争议，脱数人于几死，又选吉州吉水县主簿，遂佐袁州，摄行宜春令事。县甚治，用举者十四人当召对。以治平二年五月十八日卒京师，年四十五。越四年二月三日，葬新喻钟山乡钟山里。于是夫人张氏前死而别葬。子男一人，钅享，郊社斋郎。女六人，其四人既为士妻，其二尚幼。萧氏故长沙人，当李氏时迁江南，或居庐陵，或新喻，后皆以才力名艺自显。君曾祖讳绍，有儒学，不仕。祖讳世则，赠光禄卿。父固尝以尚书刑部郎中、集贤殿修撰守桂州，经略南方，号称能臣。已而有所牾，以祠部郎中分司遂致仕。君厚谨密，事亲左右不怠，当官廉实以敏，以故多举者。铭曰：

　　於嗟萧君，营此新卜。何性之祥，而命之不谷。匪父匪母，匪子为忧。自其邑里，皆叹以愀。有铭厥实，藏在中丘。

　　【大理寺丞杨君墓志铭】

　　君讳忱，字明叔，华阴杨氏子。少卓荦，以文章称天下。治《春秋》，不守先儒传注，资他经以佐其说。其说超厉踔越，世儒莫能及也。及其为吏，披奸发伏，振レ利害，夫人之以声名权势骄士者，常逆为君自诎，盖君有以过人如此。然恃其能，奋其气，不治防畛以取通于世，故终于无所就以穷。初，君以父荫守将作监主簿，数举进士不中。数上书言事，其言有众人所不敢言者。丁文简公且死，为君求职，君辞焉。后用大臣荐，召试学士院，又久之，不就。积官至朝奉郎、行大理寺丞、通判河中府事、飞骑尉，而坐小法绌监蕲州酒税，未赴，而以嘉七年四月辛巳卒于河南，享年三十九。顾言曰：“焚吾所为书，无留也，以柩从先人葬。”八年四月辛卯，从其父葬河南府洛阳县平乐乡张封村。君曾祖讳津。祖讳守庆，坊州司马，赠尚书左丞。父讳偕，翰林侍读学士，以尚书工部侍郎致仕，特赠尚书兵部侍郎。娶丁氏，清河县君，尚书右丞度之女。男两人：景略，守太常寺太祝，好书，学能自立；景彦，早卒。君有文集十卷，又别为《春秋正论》十卷，《微言》十卷，《通例》二十卷。铭曰：

　　芒乎其孰始，以有厥美。味乎其孰止，以终于此。纳铭幽宫，以慰其子。

　　【节度推官陈君墓志铭】

　　人之所难得乎天者，聪明辨智敏给之材；既得之矣，能学问修为以自称，而不弊于无穷之欲，此亦天之所难得乎人者也。天能以人之所难得者与人，人欲以天之所难得者徇天，而天不少假以年，则其得有不暇乎修为，其为有不至乎成就，此孔子所以叹夫未见其止而惜之者也。陈君讳之元，字某，年二十七，为武昌军节度推官以卒。自其为儿童，强记捷见，能不劳而超其长者。少长，慨然慕古人所为，而又能学其文章。既以进士起家，则喜曰：“无事于诗赋矣，以吾日力尽之于所好，其庶乎吾可以成材。”于是悉橐其家书之官，而蚤夜读以思，思而不得，则又从其朋友讲解，至于达而后已，其材与志如此。使天少假以年，则其成就当如何哉？然无几何得疾病，遂至于不起。嗟乎，此亦所谓未见其止而可惜者也。君某州之某县人。曾祖曰某。祖曰某。考曰某。以嘉某年某月某甲子，其兄之方为之卜某州某县某所之原以葬。而临川王某为铭曰：

　　浮扬清明，升气之乡；沈翳浊墨，降形之宅。其升远矣，其孰能追？其降在此，有铭昭之。 
　

　




　

　
●卷九十四
◎墓志
　　【尚书祠部郎中集贤殿修撰萧君墓志铭】

　　区希范诛，广西困于兵，诏以尚书屯田员外郎萧君知桂州，兼广西都巡检、提举兵甲溪峒事。至则因其故俗，治以宽大，广西遂安。而君以材选，为荆湖南路提点刑狱。未几，以君之信于南方也，又以君为广西水陆计度转运使。方是时，侬智高搜兵诱聚中国亡命，阴以其众窥边境，而边吏士尚皆不寤。君独忧此，以谓必为南方之患，乃选遣才辩吏，说智高内属，上书言状，请因以一官抚之，使抗交趾，且可以纾患。书下枢密，枢密以智高故属交趾，纳之生事，以诏问君：“能保交趾不争智高，智高终无为寇，则具以闻。”君曰：“蛮夷视利则动，必保其往，非臣之所能。顾今中国势未可以有事于蛮夷，则如智高者抚之而已。且智高才武强力，非交趾所能争而畜也。就其能争，则蛮夷方自相攻，吾乃所以闲而无事。”争议至五六，而枢密遂绌君言不报。君又奏请择将吏、缮兵械、修城郭以待变，亦至五六，又皆不报。而君以召归，智高果反邕州，杀其守将，出入广东、西十有一州，所至残破，吏士多走死。枢密乃更归责于君，以知吉州，一时士大夫纷纷欲为君讼，君遂绝口无所道。世以此称君长者，又因知君智谋果可以任边事。居顷之，遂复以为广东转运使，又以直昭文馆知桂州。当是时，侬宗旦聚兵智高故地，无所属，邕州为之警，诸将皆议兴师，君又独持招降之议。朝廷用君议，宗旦遂释兵服，以为西头供奉官，而边无事。于是君积官至尚书刑部郎中，以集贤殿修撰再任。会蛮申绍泰反，巡检宋士尧战死，仁宗使中贵人出视，君坐士尧死降知江州。而提点刑狱因中贵人言君罪状，朝廷为置狱。而君所坐止于赎金，诸提点刑狱所言多无之，然犹夺两官以免。稍除监抚州盐酒，辞不往，以分司南京就第。诸公多欲荐起之者，君遂告老，即以尚书祠部郎中致仕。君讳固，字干臣。初以进士选桂阳监判官、楚州团练推官，用举者二十三人，改大理寺丞，知开封府阳武、永康军青城两县，通判虔州。以方略擒盗，赐书奖谕，移知江州。所至皆有善状，推贤举善，束缚奸吏，明而不残。于财利尤能开阖敛散。故在广东收铜盐课，皆倍前以十万数。治平三年，年六十五，以九月十七日卒于家。初娶陇西县君李氏，再娶彭城县君刘氏。子男二人，洵，袁州军事推官，前死；，试秘书省校书郎，知鄂州嘉鱼县事。女三人，嫁江州湖口县主簿何正臣，龚州司户参军欧阳成，其季尚幼也。孙男女十八人。萧氏故长沙人，君曾祖讳处钧，当湖南马氏时为衡州司马，以马氏方乱，弃其官归李氏江南，不愿仕。有赐田百顷袁州之新喻，新喻后属临江军，故今为临江新喻人。祖讳绍，考讳世则，皆以儒学不仕，而考以君故赠官至光禄卿。君之疾革也，出其奏议焚之，其子孙所录传尚二百馀篇。盖其言详密，多世务之要。四年九月二十二日，葬君新喻安和乡长宣里佛子冈。铭曰：

　　司马去荆，望此南国。君贲厥趾，萧宗以殖。致功蛮方，时告厥犹。朝为弗闻，疆场用忧。受慝不让，退安一州。既穷而通，终以无偶。铭诗幽宫，传载永久。

　　【赠光禄少卿赵君墓志铭】

　　侬智高反广南，攻破诸州，州将之以义死者二人，而康州赵君，余尝知其为贤者也。君用叔祖荫试将作监主簿，选许州阳翟县主簿、潭州司法参军，数以公事抗转运使，连劾奏君，而州将为君讼于朝，以故得无坐。用举者为温州乐清县令，又用举者就除宁海军节度推官。知衢州江山县，断治出己，当于民心，而吏不能得民一钱，弃物道上，人无敢取者。余尝至衢州，而君之去江山盖已久矣，衢人尚思君之所为而称说之不容口。又用举者改大理寺丞，知徐州彭城县。祀明堂恩改太子右赞善大夫，移知康州。至二月而侬智高来攻，君悉其卒三百以战，智高为之少却。至夜，君顾夫人取州印佩之，使负其子以匿，曰：“明日贼必大至，吾知不敌，然不可以去，汝留死无为也。”明日，战不胜，遂抗贼以死，于是君年四十二。兵马监押马贵者，与卒三百人亦皆死，而无一人亡者。初，君战时，马贵惶扰至不能食饮，君独饱如平时，至夜，贵卧不能著寝，君即大鼾，比明而后寤。夫死生之故亦大矣，而君所以处之如此。呜呼，其于义与命，可谓能安之矣。君死之后二日，而州司理谭必始为之棺敛，又百日而君弟至，遂护其丧归葬。至江山，江山之人老幼相携扶祭哭，其迎君丧有数百里者。而康州之人亦请于安抚使，而为君置屋以祠。安抚使以君之事闻天子，赠君光禄少卿，官其一子觐右侍禁官，其弟子试将作监主簿，又以其弟润州录事参军师陟为大理寺丞，签书泰州军事判官厅公事。君讳师旦，字潜叔，其先单州之武成人。曾祖讳晟，赠太师。祖讳和，尚书比部郎中，赠光禄少卿。考讳应言，太常博士，赠尚书屯田郎中。自君之祖，始去武成而葬楚州之山阳，故今为山阳人。而君弟以嘉五年正月十六日葬君山阳上乡仁和之原，于是夫人王氏亦卒矣，遂举其丧以。铭曰：

　　可以无祸，有功于时。玩君安荣，相顾莫为。谁其视死，高蹈不疑。呜呼康州，铭以昭之。

　　【朝奉郎守国子博士知常州李公墓志铭】

