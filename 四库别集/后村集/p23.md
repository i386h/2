<!-- { "loadSidebar": true } -->
　　唐人多传卢仝因留宿王涯第中遂预甘露之祸仝老无发奄人于脑后加钉焉以为添丁之防或言好事者为之仝处士与人无怨何为有此谤然平时切齿元和逆党月蚀一诗脍炙人口意者羣奄因此害之太平广记载孝亷许生遇四丈夫与白衣叟防饮于甘棠馆西喷玉泉四人谓叟曰玉川来何迟叟举壁间所见诗座中闻之皆拥面欲恸巳而叟与四人者各赋一篇盖王涯贾餗舒元舆李训与仝之鬼也按甘露之谋涯餗不预元舆训虽狂疎败事其志与陈蕃窦武宋申锡何异得罪于羣奄则有之于社稷无负也身与其宗既葅醢于寺人之手终唐之世名与叛逆同科仅尝收羣奄又使人发之投骨渭水子孙或逃依刘从谏茍活旦暮甚可怜矣及泽潞平被害无憔类诏书犹谓之逆贼之后此何理也李文饶实当国政刑如此岂畏奄人耶抑有宿憾于涯辈耶至昭宗危乱中始有雪涯等之诏喷玉泉诗云李固有寃藏蠧简邓攸无子续清风又云虽有衣衾藏李固终无表疏雪王章皆可传诵白衣叟所举壁间诗云六合茫茫皆汉土此身无处哭田横妙甚此必是涯元舆门生故吏所作
　　杜牧之闻庆州赵纵使君与党项战死诗云将军独乗鐡骢马榆溪战中金仆姑死绥却是古来有骁将自惊今日无青史文章争防笔朱门歌舞笑捐躯谁知我亦轻生者不得君王丈二殳皇祐中侬贼犯康州合郡溃去惟守臣曹觐死之妻方产子弃之草间乱后访之尚呱呱然诸公哀诔惟元厚之云转战谯门日欲晡空拳犹自把戈鈇身垂虎口方安坐命在鸿毛更疾呼柱下杲卿存断节袴中杵臼得遗孤空余三尺英雄气不愧山西士大夫欲与牧诗并驱
　　樊川集中有李给事诗云元礼去归缑氏学江充来见犬台宫又云可怜刘校尉曽讼石中书李名中敏尝论郑注免归又忤仇军容弃官二聮可谓善用事矣刘梦得五言如蜀先主庙云天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓歌舞魏宫前八阵图云轩皇传上略蜀相运神机水落龙蛇出沙平鵞鹳飞波涛无动势鳞介避余威防有知兵者临岐指是非中秋云星辰让光彩风露发晶英能变人间世翛然是玉京七言如洛中寺北楼云高楼贺监昔曽登壁上笔踪龙虎腾中国书流让王象北朝文士重徐陵偶因独见空惊目恨不同时便服膺惟恐尘埃转磨灭再三珍重嘱山僧西塞山怀古云西晋楼船下益州金陵王气黯然收千寻铁鎻沉江底一片降幡出石头人世几回伤往事山形依旧枕寒流今逢四海为家日故垒萧萧芦荻秋哭吕温云遗草一函归太史旅坟三尺近要离金陵怀古云山围故国周遭在潮打空城寂寞回皆雄浑老苍沈着痛快小家数不能及絶句尤工
　　梦得贞元间已为郎官御史牛相方在场屋投贽文巻梦得飞笔涂窜牛既贵未能忘有曽把文章谒后尘之句梦得荅云初见相如成赋日后为丞相扫门人且饬诸子以已为戒然和令狐相云鲜有一身兼将相更能四面占文章则依然故态此诗幸次楚韵若施之于绹岂止掇羹燕麦之怒耶同时八司马皆高才一斥不复或咎时宰无乐育意惟新史谓贪帝病昏抑太子之明深当其罪后裴度为梦得免播州之行宪宗怒尚未解非但诸公忌才也
　　梦得歴徳顺宪穆敬文武七朝其诗尤多感慨惟在人虽晚达于树比冬青之句差闲婉荅乐天云莫道桑榆晚微霞尚满天亦足见其精华老而不竭
　　莫徭自生长名字无符籍市易杂鲛人婚通木客星居占泉眼火种开山夜渡千仞溪含沙不能射蛮语钩辀音蛮衣斑斓布熏狸掘沙防时节祀盘瓠忽逢乗马客怳若惊麕顾腰斧上高山意行无旧路此刘梦得莫徭蛮子诗也世传坡诗始学梦得观此二诗信然元稹咏估客云尔又生两子钱刀何嵗平薛郁和畨诗云君王莫信和亲防到得生男患更多
　　往年黒风峒诈降朝廷以通直郎镇南佥幕招之不出使其弟来吉州谒帅帅以角妓奉之丰宅之云遗下种类奈何
　　唐彦谦寒食五言云微防泼火雨草草踏青人本朝王元之诗亦用泼火雨
　　牧之誉阿宜义山誉衮师后二儿皆无闻退之不誉子侄直言阿买不识字
　　李义山荅令狐补阙云人生有通塞公等系安危于升沉得丧之际婉而成章简斋南渡初被召柬同时召客云共谈太极非无意能系苍生本不同则气象益开濶矣
　　唐任藩诗存者五言十首而已然多佳句众鸟已归树旅人犹过山赠僧云半顶发根白一生心地清居然可爱今人动为千百首而无可传者
　　薛能诗格不甚高而自称誉太过五言云空余气长在天子用平人不但自誉其诗又自誉其才然位歴节镇不为不用矣卒以骄恣陵忽偾军杀身其才安在妄庸如此乃敢妄议诸葛可谓小人无忌惮矣
　　扬州在唐时最繁盛故张祐云人生只合扬州死蜀都在本朝最繁盛故放翁云不死扬州死劒南
　　杜牧许浑同时然各为体牧于唐律中常寓少抝峭以矫时弊浑则不然如荆树有花兄弟乐橘林无实子孙忙之类律切丽宻或过牧而抑扬顿挫不及也二人诗不着姓名亦可辨樊川有续别集三巻十之八九皆浑诗牧佳句自多不必又取他人诗益之若丁夘集割去许多杰作则浑诗无一篇可传矣牧仕宦不至南海别集乃存南海府罢之作甚可笑
　　韦苏州话旧云昔事武皇帝无赖恃防私身为里中横家藏亡命儿朝携摴蒱局暮窃邻家姬司隶不敢捕立在白玉墀此盖韦公身在三衞目击其类如此非自谓也王建羽林行亦云长安恶少出名字楼下刼商楼上醉天明下直明光宫散入五陵松柏中百囘杀人身合死赦书犹有收城功九衢一日消息定乡吏籍中重改姓出来仍旧属羽林立在殿前射飞禽可与韦诗互看韦诗律深妙流出肝肺非学力所至世言其扫地焚香而坐不应为人老少顿异可见前诗寓言尔
　　子美送孔巢父云若逢李白骑鲸鱼道甫问讯今何如盖李杜与巢父一辈人也又云诗巻长留天地间钓竿欲拂瑚树则巢父亦能诗者偶失传尔子美间闗乱离挺节无所汚巢父后没王事惟太白坐永王璘事流夜郎按璘尝辟巢父而巢父不应可见太白当去就欠商量也新史谓白佐璘起兵颇似文致但不当就其辟尔
　　李逺赠冩御容李长史云初分隆凖山河秀再防重瞳日月明极工及坡公仰观晃目生晕但见晓色开扶桑迎阳晚出步就座绛纱玉斧光照廊野人不识日月角髣髴尚记重瞳光之篇一出光焰万丈视逺所作真小儿语
　　欧阳率更貌寝陋长孙无忌嘲之云谁令麟阁上画此一猕猴好事者遂造白猿之説谤及其亲
　　郑畋名相父亚亦名卿或为李娃传诬亚为元和畋为元和之子小説因谓畋与卢携并相不咸携诟畋身出倡妓按畋与携皆李翺甥畋母携姨母也安得如娃传及小説所云唐人挟私忿腾虚谤良可发千载一笑亚为李徳裕客白敏中素怨徳裕及亚父子娃传必白氏子弟为之托名行简又嫁言天寳间事且传作于徳宗之贞元追述前事可也亚登第于宪宗之元和畋相于僖宗之干符岂得预载未然之事乎其谬妄如此如周秦行记世以为徳裕客韦绚所作二党真可畏哉张籍还珠吟为世所称然古乐府有羽林郎一篇后汉辛延年所作云昔有霍家奴姓冯名子都依倚将军势调笑酒家胡胡姬年十五春日独当垆长裙连理带广袖合欢襦头上蓝田玉耳后大秦珠两鬟何窕一世良所无不意金吾子娉婷过我庐银鞍何煜爚翠盖空踟蹰贻我青铜镜结我红罗裾男儿爱后妇女子重前夫人生有新故贵贱不相逾多谢金吾子私爱徒区区籍诗本此然青于蓝
　　送宫人入道唐人多有此作荆公止选项斯一首云愿从仙女董双成王母前头作伴行初戴玉冠多悮拜欲辞金殿别称名将敲碧落新斋磬却进昭阳旧赐筝旦暮焚香绕坛上步虚犹作按歌声未脱唐体也韦苏州诗家最高手亦有此作云舍宠求仙畏色衰辞天素面立天墀金丹拟驻千年貎寳镜休匀八字眉公主与收珠翠后君王看戴角冠时从来宫女多相妬闻向瑶台总泪垂絶不类韦诗与斯辈竟何以异风俗移人如此或是韦公戏效时人体耳
　　牛竒章有夜入真珠室朝逰玳瑁宫之谤张祐上牛相亦云四十便封侯名居第一流下有緑鬟红粉之语末云知君年少贵不信有春愁盖前诗非谤矣牛李嗜好如冰炭惟爱石则如一人然賛皇生相门无声色之好竒章起寒士备贵人之奉不及賛皇逺矣
　　唐人诗与李杜同时者有岑参高适王维后李杜者有韦栁中间有卢纶李益两皇甫五窦最后有姚贾诸人学者学此足矣长庆体太易不必学王逢原题乐天墓末云若是篇章深李杜竹符还不到君分岂亦病其诗之浅耶
　　王铎尽忠唐室奋讨巢贼初节与郑畋略同大功垂就令孜间之于内解其都统铎诗云三尘上相逢明主九合诸侯愧昔贤可谓慨然有志者然居乱世要须十分清苦庶可自全孔明躬耕娶阿承丑女相蜀不殖产其虑深矣铎当国家板荡之际居将相衮钺之任乃携妓妾辎重慢藏冶容行于虎狼之都三百口遂并命于高鸡泊哀哉









　　后村集巻十七
　　钦定四库全书
　　后村集巻十八　　　　　宋　刘克庄　撰
　　诗话下
　　杨刘诸人师李义山可也又师唐彦谦唐诗虽雕斵对偶然求如一杯三尺之聮惜不多见五言叙乱离云不见泥函谷俄惊火建章剪茅行殿湿伐柏旧陵香语犹浑成未甚破碎若西昆酬倡集对偶字面虽工而佳句可録者殊少宜为欧公之所厌也
　　王元之被遇熈陵知制诰因救徐铉贬商州为内相因议孝章后丧贬滁州真皇登极召还将用矣其诗乃云两制旧臣生白发一畨新贵上青天未几再谪黄州迁蕲州而卒岂新贵有所未平乎
　　王元之挽赵中令云太常草仪注全似周公足以称其勋业
　　魏野五言云常怜李斯首不及严光足真处士语也潘阆云白日升天易清朝取士难野聘召而不至阆呌呼而求用味其诗与张元姚嗣宗何异
　　潘阆客舍诗土牀安枕穏纸被转身鸣定非慵便枕玉凉绣被春寒夜者所能道也
　　诗家评论古人多是书生空言尔晏元献书平津侯传云主父仲舒容不得未知賔阁是何人公能客富欧二公于门下然后可以为此言但主父非仲舒之伦宜以汲黯代之
　　夏英公宫词云绛唇不敢深深注却怕香脂汚玉箫不减香奁花间之作王岐公夫人閤端午帖子云后苑寻春趂午前归来竞鬬玉栏边袖中独有香芸草畱与君王辟蠧编出新意于防丝巧粽之外可喜也
　　将飞更作回风舞巳落犹成半面妆宋景文落花诗也为世所称然李义山固云落时犹自舞扫后更闻香李下句尤妙
　　君谟以诗寄欧公公荅云先朝杨刘风采耸动天下至今使人倾想世谓公尤恶杨刘之作而其言如此岂公特恶其碑板奏疏磔裂古文为偶俪者其诗之精工律切者自不可废欤
　　又云近时苏梅二穷士尔主张风雅人士归之自二穷人死文士满朝而使斯道寂然中絶毎念此事窃叹乃知文士满朝而诗道寂然不但近嵗祖宗盛时固巳然矣欧帖在郑子敬左司家
　　欧公诗如昌黎不当以诗论本朝诗惟宛陵为开山祖师宛陵出然后桑濮之哇滛稍熄风雅之气脉复续其功不在欧尹下世之学梅诗者率以为淡集中如葑上春田辟芦中走吏参【乌程】　海货通闾市渔歌入县楼【余姚】白水照茅屋清风生稻花　霜落熊升树林空鹿饮
