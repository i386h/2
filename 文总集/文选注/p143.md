<!-- { "loadSidebar": true } -->
　　丹浦非乐战，负重切君临。《六韬》曰：尧与有苗战于丹水之浦。高诱《吕氏春秋注》曰：丹水在南阳。浦，崖也。《庄子》曰：兵革之士乐战。《邓析子》曰：明君之御人，若履冰而负重。《孟子》曰：舜窃负而逃，遵海滨而处。《左氏传》，子囊曰：赫赫楚国，而君临之。我皇秉至德，忘己用尧心。《穀梁传》曰：我君接上下。《论语》曰：周之德，可谓至德矣。《庄子》尧谓舜曰：吾不敖无告，不废穷民，此吾用心也。愍兹区宇内，鱼鸟失飞沈。言失常也。《东京赋》曰：区宇乂宁。《大戴礼》曰：鱼游于水，鸟飞于云。推毂二崤岨，扬旆九河阴。《汉书》冯唐曰：臣闻上古王者遣将也。跪而推毂，曰：闑以内，寡人制之。闑以外，将军制之。《西都赋》曰：左据函谷二崤之阻。《藉田赋》曰：九旗扬旆。《尚书》曰：九河既道。《穀梁传》曰：水南曰阴。超乘尽三属，选士皆百金。《左氏传》曰：秦师过周北门，超乘者三百乘。韦昭《国语注》曰：超乘者，跳跃上车也。《汉书》曰：魏氏武卒，衣三属之甲。如淳曰：上身一髀裈一，径缴一，凡三属也。顾野王曰：属，犹接也。《史记》曰：李牧，赵之良将也。匈奴入，牧选百金之士五万。击之。《汉书·音义》服虔曰：良士直百金，言重故也。戎车出细柳，饯席樽上林。《尚书》曰：武王戎车三百辆。《汉书》曰：匈奴大入边，遣内史周亚夫军细柳。饯，已见上文。命师诛后服，授律缓前禽。《公羊传》曰：何喜于服楚？楚有王者则后服，无王者则先强。《周易》曰：王用三驱，失前禽也。函轘方解带，峣武稍披襟。函，函谷也。轘，轘辕也。解带披襟，言将降附也。《汉书·音义》，应劭曰：峣山之阙也。李奇曰：在上洛北。文颖曰：武关在洛西。李尤《函谷关铭》曰：函谷险要，襟带咽喉。伐罪芒山曲，吊民伊水浔。《尚书》曰：奉辞伐罪。郭缘生《述征记》曰：北芒，洛阳北芒岭，靡迤长阜，自荥阳山连岭修亘，暨于东垣。《孟子》曰：汤始征自葛，诛其君，吊其民。伊，水名也。许慎《淮南子注》曰：浔，涯也。将陪告成礼，待此未抽簪。《尚书》曰：柴望，大告武成也。谓武王诛纣而还，燔柴郊天，望祀山川，大告以武功成也。锺会遗荣赋曰：散发抽簪，永纵一壑。通俗文曰：帻道曰簪。

　　◎祖饯

　　崔寔《四民月令》曰：祖，道神也。黄帝之子，好远游，死道路，故祀以为道神，以求道路之福。

　　【送应氏诗二首（五言）】

　　※曹子建

　　步登北芒坂，遥望洛阳山。北芒，已见上文。洛阳何寂寞，宫室尽烧焚。《说文》曰：寂，无人声也。《献帝纪》曰：车驾至洛阳，宫室尽烧。垣墙皆顿擗，荆棘上参天。《汉书》伍被曰：臣今见宫中生荆棘。《孟子》曰：太山之高，参天入云。不见旧耆老，但睹新少年。侧足无行径，荒畴不复田。《东观汉记》马援曰：隗嚣侧足无所立。《国语》曰：田畴荒芜。贾逵曰：一井为畴。游子久不归，不识陌与阡。中野何萧条，千里无人烟。《汉书》高祖曰：游子悲故乡。《风俗通》曰：南北曰阡，东西曰陌。刘歆《遂初赋》曰：野萧条而寥廓。《东观汉记》曰：北夷作寇，千里无烟火。念我平常居，气结不能言。古诗曰：悲与亲友别，气结不能言。

　　清时难屡得，嘉会不可常。李陵《与苏武书》曰：策名清时。又诗曰：嘉会难再逢。天地无终极，人命若朝霜。《庄子》曰：天与地无穷，人死者有时。《汉书》李陵谓苏武曰：人生如朝露。愿得展嬿婉，我友之朔方。《毛诗》曰：嬿婉之求。又曰：我友敬矣。又曰：城彼朔方。亲昵并集送，置酒此河阳。《尔雅》曰：昵，近也。《汉书》曰：上过沛，置酒沛宫。中馈岂独薄，宾饮不尽觞。《周易》曰：在中馈。王弼曰：妇人职中馈，《仪礼》有馈食之礼。郑玄《周礼注》曰：进物於尊者曰馈。爱至望苦深，岂不愧中肠。言恩爱至情之极，所望悲苦愈深也。《汉书》杜邺说王音曰：爱至者其求详。郑玄注《礼记》曰：病愧，谓罪苦也。山川阻且远，别促会日长。毛诗曰：山川悠远。又曰：道阻且长。原为比翼鸟，施翮起高翔。古诗曰：原为双鸣鸟，奋翼起高飞。

　　【征西官属送於陟阳侯作诗一首（五言）】

　　※孙子荆臧荣绪《晋书》曰：孙楚，字子荆，太原人也。征西扶风王骏与楚旧好，起为参军梁令卫军司马。为冯翊太守。卒。

　　晨风飘岐路，零雨被秋草。李陵《与苏武诗》曰：欲因晨风发，送子以贱躯。《毛诗》曰：零雨其濛。倾城远追送，饯我千里道。倾，犹尽也。三命皆有极，咄嗟安可保？《养生经》黄帝曰：上寿百二十，中寿百年，下寿八十。郑玄《礼记注》曰：司命主督察三命。《苍颉篇》曰：咄，啐也。《说文》曰：啐，惊也。王弼《周易注》曰：嗟，忧叹之辞。莫大於殇子，彭聃犹为夭。《庄子》南郭子綦曰：天下莫大於秋毫之末，而太山为小，莫寿於殇子，而彭祖为夭。郭象曰：夫以形相对，则太山大於秋毫。若各据其性分，物冥其极，则形大未为有馀，形小未为不足。苟各安其性，则秋毫不独小其小，太山不独大其大矣。若以性足为大，则天下之足，未有过於秋毫也。若性不足者非大，则虽太山，亦可称小矣。故曰莫大於秋毫之末，而太山为小。太山为小，则天下无大矣。秋毫为大，则天下无小矣。无大无小，无寿无夭，是以蟪蛄不羡大椿，而欣然自得。斥鷃不贵天池，而荣原已足。《列仙传》曰：彭祖，殷贤大夫，历夏至商末，号年七百。《史记》曰：老子字聃。《列仙传》曰：李耳生於殷时，为周守藏吏，积八十馀年。后之流沙，莫知所终，盖百六十馀岁。或言二百馀岁。吉凶如纠纆，忧喜相纷绕。《汉书·音义》，应劭曰：祸福相为表里，如纠纆，索相附会也。按纠纆，索也。纠，两股索；纆，三股索。言祸福之相纠如此。《鵩鸟赋》曰：祸之与福，何异纠纆。又曰：忧喜聚门，吉凶同域。《神女赋》曰：纷纷扰扰，未知何意。天地为我炉，万物一何小。言天地为炉，陶冶万物，居其间一何微小。言不足自爱也。《鵩鸟赋》曰：天地为炉，万物为铜。达人垂大观，诫此苦不早。此谓爱生也。达人大观，死生若一，故戒此爱生苦于不早。言能早戒之，不以经虑也。《鹖冠子》曰：达人大观，乃见其理。古诗曰：立身苦不早。乖离即长衢，惆怅盈怀抱。《楚辞》曰：惆怅兮私自怜。《王孙子》曰：仲叔谏卫灵公曰：百姓乖离。孰能察其心？鉴之以苍昊。齐契在今朝，守之与偕老。《说文》曰：契，大约也。《毛诗》曰：君子偕老。

　　【金谷集作诗（五言）一首】

　　郦元《水经注》曰：金谷水出河南太白原，东南流，历金谷，谓之金谷水。东南流，经石崇故居。

　　※潘安仁

　　王生和鼎实，石子镇海沂。石崇《金谷诗序》曰：余以元康六年，从太仆卿出为使持节监青徐诸军事，有别庐在河南县界金谷涧。时征西大将军祭酒王诩当还长安，余与众贤，共送涧中，赋诗以叙中怀。应劭《汉官仪》曰：太尉司空司徒长史，号为毗佐三台，助鼎和味。《尚书》曰：海岱惟青州。又曰：徐州，淮沂其乂。蔡邕《陈琳碑》曰：远镇南裔。亲友各言迈，中心怅有违。《毛诗》曰：还车言迈。又曰：行道迟迟，中心有违。何以叙离思，携手游郊畿。曹子建杂诗曰：离思故难任。朝发晋京阳，夕次金谷湄。晋京，洛阳也。《尔雅》曰：水草交为湄。回溪萦曲阻，峻阪路威夷。《七发》曰：依绝区兮临回溪。韩诗曰：周道威夷。薛君曰：威夷，险也。绿池汎淡淡，青柳何依依。《东京赋》曰：渌水澹澹。澹与淡同。《韩诗》曰：昔我往矣，杨柳依依。薛君曰：依依，盛貌。滥泉龙鳞澜，激波连珠挥。《尔雅》曰：滥泉正出。正出，涌出也。郦元《水经注》曰：允街谷水文成蛟龙。允音沿。街音牙。《洞箫赋》曰：扬素波而挥连珠。前庭树沙棠，后园植乌椑。《上林赋》曰：沙棠栎储。《西京杂记》曰：上林有乌椑沙棠树。灵囿繁若榴，茂林列芳梨。《毛诗》曰：王在灵囿。《广雅》曰：石榴，若榴也。《西京杂记》曰：上林有芳梨。饮至临华沼，迁坐登隆坻。《毛诗》曰：舍其坐迁。郑玄《诗笺》曰：坻，水中之高地。玄醴染朱颜，但愬杯行迟。边让《章华台赋》曰：激玄醴於清池。《楚辞》曰：美人既醉朱颜。王仲宣《公宴诗》曰：但愬杯行迟。扬桴抚灵鼓，箫管清且悲。《楚辞》曰：扬桴兮抚鼓。《毛诗》曰：箫管备举。王仲宣公宴诗曰：管弦发徽音，度曲清且悲。春荣谁不慕？岁寒良独希。春荣，喻少；岁寒喻老也。《周易·阴符》太公曰：春道生，万物荣。《论语》曰：岁寒然后知松柏之后凋。投分寄石友，白首同所归。阮瑀《为魏武与刘备书》曰：披怀解带，投分讬意。分，犹志也。《史记》苏秦谓齐王曰：此弃仇雠而得石交者也。《汉书》曰：石建老白首，万石君尚无恙。《易》曰：殊途而同归。《世说》曰：孙秀既恨石崇不与绿珠，又憾潘岳昔遇之不以礼。后秀为中书令，岳於省内谓秀曰：孙令忆畴昔周旋不？秀曰：中心藏之，何日忘之。岳於是始知不免。后收石崇，同日取岳。石先送市，亦不相知，潘后至。石谓潘曰：安仁，卿亦复尔耶。潘曰：可谓白首同所归。岳金谷集诗，乃成其谶。王隐《晋书》曰：岳父文德，为琅邪太守。孙秀时为小吏，给岳；岳於秀，不以仁遇也。

　　【王抚军庾西阳集别时为豫章太守庾被徵还东一首（五言）】

　　沈约《宋书》曰：王弘为豫州之西阳新蔡诸军事抚军将军、江州刺史。庾登之为西阳太守，入为太子庶子。《集序？曰：谢还豫章，庾被徵还都，王抚军送至湓口。

　　※谢宣远瞻时为豫章太守。

