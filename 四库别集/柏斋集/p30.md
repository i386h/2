<!-- { "loadSidebar": true } -->
　　舍亲周彦实请于予曰友人谢玘未有字称谓之间甚不便也幸为一说其意予惟幼而父名之长而友字之古之道也谢君未有字而彦实以为请礼也然古今名字往往有义或以劝或以戒使入于耳存于心者有所感发非徒称谓之便也窃闻玘玉之美者也玉之美者温润而泽缜密以栗垂之如坠叩之其声清越以长夫温润而泽仁也缜密以栗义也垂之如坠礼也叩之其声清越以长乐也仁义礼乐徳之美者也古者君子佩玉盖将以比徳也然则谢君宜曰宗徳夫宗徳之字呼于亲友之口入于谢君之耳其不有感发乎上孝于其亲下友于兄弟外睦于姻亲乡党而仁之徳修矣言行必慎取与不茍自内以及乎外无往不然则义之徳修矣不以财骄人不以善自伐谦恭兢业久而不怠则礼之徳修矣内和其心外和其形应事接物蔼然春温无所乖忤则乐之徳修矣徳成乎已名昭乎人则玘乃玉之至而谢君为人之玉也顾不美欤否则珉中玉表吾恐良贾之掷去也宗徳念哉 

　　范汝谦字说 

　　庠友王廷相谒予曰庠生范汝谦子仁侍御之子而生之婿也既冠矣今年提学副使敖公试其文优等进补增广亲友会遇尚斥其名而未有字礼似未安愿执事之教之也予雅与廷相子仁交故不得辞伏羲作易地中有山之卦名之曰谦文王系之以辞曰谦亨君子有终吉夫地中有山何以谓之谦也盖山物之髙者也地物之卑者也以髙而下于卑此所以为谦也名位卑微徳性迟钝退然自处于众人之下固其所也是未足为谦也名位髙矣徳性敏矣众人皆望而畏之乃不骄不矜卑以自牧非甚盛徳其孰能知之是则所谓谦也此伏羲之所以取象而文王之所以系辞夫御史朝廷之要官也天下之公议在焉言及乗舆天子动容言及庙堂宰相待罪下及百僚之贤否庶政之从违罔不由之故曰朝廷之要官也而生也其子也所凭依厚矣年始弱冠学业郁然为侪辈所服当道所重徳性敏矣兹二者骄矜之所自来而众人之所同妬也终之实难子仁以汝谦名之其教之之意深矣大舜称禹曰汝惟不矜天下莫与汝争能汝惟不伐天下莫与汝争功孔子亦曰如有周公之才之美使骄且吝其余不足观也已夫禹与周公皆大圣也百揆冢宰皆要官也而莫不以谦自持况其它乎当时称圣至于今而不衰所谓有终者盖如此然则生之字宜曰有终征乎易也呜呼生尚念哉禹周公皆我师也谁谓山髙企其齐则在勉之而已矣科名禄位盖不待论也是为赠 

　　庠生萧鸾字应祥说 

　　萧生名鸾阀阅之子也天姓颕敏父兄恐其安于豢飬之乐而损其逺大之志也乃教以儒业生遂感奋自励稍闻于人因女妻之生乃从予学今年提学宪副王先生试士懐庆选子弟之可进者补儒学弟子员生与焉亲友偕贺或谓予曰幼名冠字所以重成人而与之为礼也生冠矣今复策名于学非闾巷碌碌者比不可以不字而执事至亲也宜有言以赠且因以教之如何予曰唯唯窃惟鸾灵鸟也其声至和鸣则天下太平故世以鸾为国家之祥贤人君子遭时得志有言于上则可以致治太平与鸾何异然则鸾盖鸟中之祥而贤人君子则人中之祥也生之字宜曰应祥念惟生虽出于武弁之族然其曾祖叅将尝以才畧中武举状元文学之祥盖已开其先矣而祖父昆仲又世积忠厚古称和气致祥又称作善降祥生之天性颕敏岂可谓之偶然也哉庠序之中英贤攸萃固鸾鳯之林也生念哉勿荒于嬉而勤以精其业勿毁于随而慎以修其行使他日得志明时真能赞成太平之治则应祥之字庶不负矣父兄教子之心师友责善之义大不外此呜呼生尚勉哉 

　　勤庵说 

　　萧公字应干尝取天行健君子以自强不息之义名其所居之室曰勤庵其励志盖有在也闲属予说其义予惟人生在勤勤则不匮士之道徳农之稼穑工之技艺商之贸迁盖未有不勤而能成者也应干以勤名庵宜矣抑吾闻功崇惟志业广惟勤有志而不勤则志虽大而无成虽勤而不知所志则虽有成而不免于陋应干勤矣其所志则未知也人之所志大畧有三曰富贵曰功名曰道徳农与工商之所志富贵而已志于功名道徳者惟士为然应干既富贵矣而犹读书尚礼孜孜不怠其殆志于功名道徳者欤志以先之勤以继之斯其进也莫御矣或曰卑之无甚髙论予曰不然圣人之道夫妇之愚可以与知夫妇之不肖可以能行况应干之聪明俊爽者乎颜渊曰舜何人也予何人也有为者亦若是顾吾之志与勤如何耳应干念哉是为说 

　　○书 

　　与潘同馆书 

　　试事未毕不得趋拜以叙久阔之懐甚怏甚怏薄具少表芹意计二十九日午后试事可毕不知可少待容一会否衰年强颜于此甚无意趣惟以得会一二故人为重而又值此乖阻可叹可叹备员外省谊不可通书都下故人有见问者幸一致意恐终不得与执事会故覼缕及此幸谅之不宣 

　　与潞安仇氏书六篇 

　　春初逺辱诲音至今感佩秋间复蒙遣令器逺来相从顾惟浅陋不能有所启发方以负托为愧重蒙宠以手翰申以佳贶益用愧感山川阻修末由瞻拜毎念盛徳髙风北望咨嗟而已粗纱一端少引芹意天时严寒惟台候纳福是祝不备 
　　累辱诲音佳贶盛情深感承询及谱图事录详玩所著与前人时有不同然作谱如作史典实明备斯可传矣体制不尽同无害也北方士夫家作谱者甚少深用敬仰恨无由面会尽质所疑耳末惟以道自爱厚币义不可虚受敬返璧惟心照是荷不宣 
　　闻有气疾治法平心为上导气次之用药为下夫心为气主故怒则气上悲则气下忧则气结乐则气散当念万变皆虚纵有不快亦如寒暑昼夜相代乎前皆自然常理不足留滞胸中久则心自平而气自调矣其次亦以心运气使疏通不滞再不得已则用炒青皮炒枳殻各二钱川芎一钱佐以白术制厚朴各一钱少加桂五分空心服之须五六贴乃效大抵还以平心导气为主药不过为之助耳不宣 
　　累承雅爱深感盛情生以不才朽腐误蒙起用深愧不堪是以于亲友贺赆并不敢受逺辱佳贶深感然一辞一受恐得罪于众敬用返璧幸心照令器体虚最宜加慎大抵以静养为主而辅以药力庶保终吉道逺无由会晤临书怅然末惟心照不备 
　　累辱诲音足见雅爱朋友道丧久矣能正言相规者絶不易得生溺于见闻之陋事多违礼毎览教戒辄用赧然虽未能佩行然亦不敢忘也和易和节之号皆善择一心之所安者自命可也胡画士来备道雅爱彼此交感会晤无期谨此布意末惟以道自爱不宣 
　　去冬蒙寄示周守保甲法且请序文予时适卧病未暇观也后观其立法之意甚善但中亦有一二处难行者如分居民为三队社长领一队防守本村社副领一队径赴失事村分救护社正领一队伏路把截此甚难行计十里之内必有数村居民分属社长正副三人有警何以呼集不如每村立一庄头居民分为二队有警一队守一队出救俱责令庄头呼集社长正副但稽其用命不用命而赏罚之焉庶可行也社学束修似乎太厚虽尊师之道但人情出办不易则亦不可久行耳似当减之使足为代耕之养可也若潞俗自来如此厚则从厚可也社仓积谷不必过多恐生他弊或贻后患但积谷可备本社一二年之荒即止中间以陈易新之法从便行之可也予近年于世事俱厌倦尤不喜作文字盖衰倦之故也序文草草塞命紬已收讫粗缎一端奉答表意闻贵恙尚未痊可除药饵外调摄之法亦当少留意读书进学须体平后方可图之言不尽情惟心照不备 

　　答娄生书 

　　古人谓死而不朽者有三曰立徳曰立功曰立言欧阳子援之以赠其门人徐无党则谓立言不如立功立功不如立徳其论甚正惜不明着立徳之方使学者无所用力犹为未备予谓圣贤之学本于明徳明徳之方始于格致自身心性情以达于家国天下莫不各有一定之理一一而格致之使本心莹然无所不明则徳立矣由是而形之践履则为善行措诸政事则为丰功发于议论则为格言达则伊周穷则孔孟盖无所往而不可也立功立言葢皆在其中矣若后世人臣勲业司马韩柳之文又何足羡慕哉贤契叹平生学文学道建功立业而皆无所成亦留心于此而已矣功崇惟志业广惟勤立志而继之以勤何事不成虽自今方覆一篑可也况已有其基乎虽然为不朽之计而立徳立功立言犹自立教之意言耳大圣之心不如是也穷神知化独立物表彼其视世人之毁誉荣辱不啻暑寒昼夜之相代乎前耳夫岂屑屑于是哉斯言虽未易及然亦不可不知也念之念之 

　　○移 

　　表彰陈同父移 

　　本道为表彰先贤以明公论事照得故宋永康陈同父先生才髙志忠文雄节峻当时推重后代景仰旧祀于本府乡贤祠内公论允惬近按临考试诸生闻前此有议其喜谈兵事不修小节与圣门所学不同者当道惑于其说罢其祠祀窃惟圣门施教尚分四科君子取人岂拘一律子路好谈军旅游夏齐驱宰我立论短丧闵曾同祀若依浅狭之见均在罢黜之中陈同父言行始终人所共知予不多及特明此意以释羣疑仰抄案回府着落当该官吏即造先生神主照旧奉入郡学乡贤祠内致祭仰抄案官员先具不违依准呈来 

　　○跋 

　　云中激变论跋 

