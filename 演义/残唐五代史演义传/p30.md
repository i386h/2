<!-- { "loadSidebar": true } -->
　　当日彦超罢兵，部下死者百余人。于是诸军锐气稍挫。北军侯益等，潜往见威，威各遣还营。彦超战败，遂与十余骑奔还兖州。隐帝独与三相，及从官数十人宿于七里寨，余皆逃溃。
　　次早将还宫，入至玄化门，刘铢已在门上，拽弓搭箭，来射隐帝，隐帝躲过，急勒马奔回西北。比及到赵村之时，后面追兵已至，隐帝见势迫，遂下马步走，为乱兵所弑。苏逢吉、阎晋卿、郭允明等，皆自杀。郭威自迎春门入，归至私第，诸军入城，大掠一番。
　　次日，文武百官，朝于太后，具奏称禅国事。王殷请曰：“国不可一日无君，请早立明君，以安天下。”太后下诏，迎立隐帝之弟、河东节度使刘洒即皇帝位。此时，赟尚未至，正值契丹入寇，太后乃遣郭威督大军击之。威至澶州，将发之际，将士逾数千人，忽大喧闹，急令闭门，将士逾垣而入，曰：“天子须侍中自为之，然将士已与刘氏为仇，不可立也！”言未尽，只见一将官，裂一面黄旗，披于郭威身上，共挟抱之。声闻数十里，因拥威南行。威乃上太后笺，请奉汉之宗庙，事太后为母太后，乃下诏废赟为湘阴公，即命郭威监国，百官及藩镇，相继上表劝进，威遂废汉。汉传二帝，历年四，是岁辛亥，汉遂亡。史臣评曰：高祖拥精锐之兵，居形便之地，属胡骑北旋中州之主，故雍容南面，而天下归之，岂其材德之首出哉？乃会其时之可为也。夫根疏者不固，基薄者易危。隐帝虽有南面之号，而政非已出，民不知君，轻信群小之谋，欲除跋扈之臣，祸不旋踵，自然之势也。父子相继，四年而灭，自古享国之短，未有若兹也！吁，哀哉！
　　却说郭威，乃太原人也。唐庄宗有宫人柴氏归其家择姻。
　　一日窥于门，见有疾走而过者，柴氏大惊，问：“此人为谁？”有识者告曰：“从军马使郭雀儿也！”柴氏欲嫁之，父母曰：“汝乃皇帝左右之人，归当嫁节度使，奈何欲嫁此等之人？”
　　柴氏坚不他适，竟归于威。威既即位，自谓乃周虢叔之后，国号后周，称为太祖高帝，大赦天下，改元广顺元年，封柴氏为皇后，周主无子，乃立妻兄柴守礼之子柴荣为嗣，封荣为晋王。
　　此时，刘崇称帝于晋阳。初，崇闻隐帝遇害，欲起兵南向，及闻迎立赟，崇大喜曰：“吾儿为帝，吾复何求？”复闻赟死，遂自称帝，所有并、汾、忻、代、岚、宪、降、蔚、沁、潦、麟、石十二州之地，尽归所有。以判官郑珙、赵华国为平章事，谓其臣曰：“朕以高祖之业，一朝坠地，今日位号，不得已而称之，顾我是何天子，尔曹是何节度耶？”国号北汉。
　　却说周主在邺都之时，奇爱小吏曹翰之才，使翰侍事晋王荣，荣镇澶州，以翰为牙将。荣入尹开封，翰请问曰：“大王国之储嗣，万民之所瞻仰，昨闻主上得沾一疾，大王当入侍医药，奈何犹决事于外邦？若一旦有变，谁肯为之主耶！”荣听言大惊，遂欣然回阙。周主疾笃，乃诏晋王听政。周主戒曰：“昔吾西征之时，见大唐十八陵，无一陵不遭废掘者，此无他，惟多藏金玉故也。我死后当衣以纸衣，敛以瓦棺，圹中无用石，以甓代之。工人役徒皆和雇，勿使劳役百姓。既葬之后，募近陵之民三十户，蠲其杂徭，使之守视。勿修下宫，勿用宫人，勿作石羊、石虎、石人、石马，惟刻石置陵前云：周天子生平好约，遗命用纸衣瓦棺，嗣天子不敢违也。汝违吾言，吾不福汝矣！”言讫，大叫一声，气绝而殂。年五十三岁，时广顺三年二月上旬也。史臣断云：周祖两弑其君，纂取大位。得国之初，罢四方贡献珍食，诏百官上封事，毁汉宫室器皿，立词翰法，定税租皮法，罢户部营田，除租半课。又如曲阜谒孔子祠，复拜其墓。况有王浚以赞军事，范质以定法度，李谷以导上意，虽享国日浅，而施为有足称者。故先儒称其为唐明周世之亚，盖以此耳！然其既已文身，而甘心从之，而又偃然自处天位，则是黄屋中居一黥人耳！何以令天下众庶乎？观其语刘崇曰：“自古岂有花项天子？”则周祖之自处亦明矣！
　　周主既殂，殓于偏殿，百官有司，哀恸至甚。平章事范质曰：“主上晏驾，天下震动，请早立嗣君，以承国统。”乃请晋王荣即皇帝位，称号世宗皇帝，改元显德。晋王本姓柴，时年三十三岁，封冯道为太师。后八月，葬周主于新郑，谥曰太祖皇帝，尊皇后柴氏为太后，入养老宫，大赦天下。
　　却说北汉王刘崇闻周主已殂，乃大喜曰：“郭威纂吾家天下，每欲复仇，未得其由，今郭威已死，吾无忧矣！”即遣使厚赂金帛，请兵于契丹。契丹主遂遣大将杨兖，率领万骑前来助战。北汉主自帅三万人马，杀奔洛阳。边关累累告急，世宗听知，聚群臣商议，欲自将兵以御之。群臣奏曰：“不可！刘崇自平阳遁走以来，势蹙气沮，必不敢自来。陛下初登大宝，山陵有日，人心易摇，不宜轻动，只遣一大将御之足矣！安劳圣驾以亲讨乎？”世宗曰：“不然！崇乘我大丧，轻朕年少新立，此必自来，朕不可不往！”冯道力争之，世宗曰：“昔唐太宗定天下，未尝不自行，联何故偷安？”道曰：“未审陛下能为唐太宗否？”世宗曰：“以吾兵力之强，破刘崇，直如推山压卵耳！”道曰：“未审陛下能如山否？”世宗不悦，惟王溥劝车驾行。未知胜负如何，且听下回分解。
　　卓吾子评：
　　世宗以北汉未服，则亲冒失石，期于必克，亦可称英武之主矣！
　　 
第六十回　周世宗禅位宋祖
　　当日，世宗兵行之次，但见旌旗蔽日，剑戟凝霜，人如猛虎，马赛飞彪。不日已至泽州，安下营寨。北汉之兵，屯于高平之南，世宗命前锋击之，北汉兵退十里。周世宗疑其遁去，催诸军亟进。后军未至，众心危惧，而世宗志气亦锐，乃命白重赞、李重进，将左军居西；樊爱能、何徽，将右军居东；向训、史彦超，将精骑居中；张永德，将禁兵自卫。两阵对圆，周将出马，北汉将杨兖挺枪来迎。两下合战未久，忽见周之右军樊爱能、何徽引骑兵先走，余兵大溃，约有一千余人，皆解甲声呼万岁，降于北汉。
　　世宗见兵势危急，遂亲冒矢石，引兵督战，宿卫将赵匡胤谓同列曰：“主危如此，吾安得不致死乎？”众皆默然未答。
　　匡胤又谓禁兵将张永德曰：“吾观贼气骄暴如此，力战可破也！公急引兵乘高西出为左翼，我为右翼，两下夹攻，国家安危，在此一举！”永德从之。于是，二人各帅精兵二千出战。匡胤此时身先士卒，众兵无不一当百。北汉兵大败，杨兖亦不敢援，北汉主收兵北走，仅得生入晋阳。此时，杀得汉兵尸满山谷，委弃御物及辎重器械之类，不可胜纪。
　　是夕，世宗野宿，得步兵之降敌者皆杀之。樊爱能等，闻周兵大获全胜，与士卒稍稍复还，世宗欲肃将令，即收爱能、何徽及部下七千余人。责之曰：“汝辈皆累朝宿将，非不能战，今望风奔逃者无他，是欲以朕为奇货，卖与刘崇请功耳！”诸将默然不答。周世宗大怒，喝令武士，推出尽皆斩之。自是骄将惰卒，始知所惧，不行姑息之政矣。有诗为证：
　　五代纷纷积弱余，骄军卖主主无知。
　　高平自是樊何斩，从此军容有丈夫！
　　是时，永德盛称匡胤智勇，擢为殿前都虞候。此时，显德六年秋八月初一日，忽起大风，江海腾涌，平地水深数尺，周太祖陵上松柏，尽皆拔起，直从空中飞来汴城南门外，倒卓于南路。因此，世宗受惊得病，至九月病渐危笃。乃召魏仁浦同平章事，加赵匡胤为殿前都点检，一同听政。复召诸臣至御榻前托孤，更嘱以后事。世宗遂崩，年三十九岁，在位六年。
　　初，世宗虽在藩，多务韬晦，及即位后，破高平之寇，人皆服其英武。
　　按五代史，世宗以柴氏子入继大统，盖至此而周之国姓一变焉。即位之初，愤然欲削平天下，盖念乱甚而望治切，真中原之主也。深知近世之弊，起于威令之不行，上凌下僭，首诛樊、何以正军法，革五十年之弊政，遂能变弱为强，因败为功，乘胜逐北，至于太原。归而简兵整众，锐意进龋于是，南割江西，克秦、凤，北取三关，威武之声振响夷夏，可谓雄杰。
　　近世以来，末之有也。尝夜读书见唐元稹均田图，乃诏颁图法于天下，使吏民先习知之，期以一岁，大均天下之田，其规模岂小小哉？迹其注意元元，留心邦本，于五代十二君之中，独称为最！使其天假之以年，其成就盖未可量也！
　　当日，众臣请太子宗训即皇帝位，称号恭帝。宗训年方七岁，范质、魏仁浦效伊尹、周公辅幼故事，封赵匡胤为归德节度使。匡胤涿郡人也，父名弘殷，洛阳禁卫将校。娶杜氏，生匡胤于甲马营，赤光满室，营中异香，经月不散。时人谓之香孩儿营。少从新文说学。及长，容貌雄伟，器度豁如。世宗时掌军政凡六年，士卒服其恩威，数从征伐，树立大功。世宗一日于箧中得书一本，中云：“点检作天子。”世宗大惊。时张永德为点检，遂迁之，而易以匡胤。
　　是时，人报河东刘钧结连辽兵入寇。恭帝遂命匡胤领兵。
　　此时，主少国危，中外始有推戴之议。军校苗训在营中望见东北上，日下复有一日，黑光相荡，骇然大惊，且指曰：“此天命也！”正值黄昏左侧，兵至陈桥驿，军士相聚谋曰：“主上幼弱，我等奋力破敌，谁则知之，不如先立点检为天子，然后北征，此为上策。”众皆然之。即日厉声一呼，皆袒臂相从，环列待旦，而匡胤醉卧，实不知也。比及天色微明，军士皆环甲执兵，直叩寝门，匡胤觉悟，慌问其故。诸将答曰：“某等无主，愿策太尉为天子！”匡胤惊起披衣，诸将相与扶出，披以黄袍，山呼齐拜，掖之上马，拥还汴梁。匡胤此时拒之不可，乃揽辔誓诸将曰：“汝等自谓我为天子，若能从我命则可，不然我不为也！”众皆下马跪曰：“愿受命令！”匡胤曰：“少帝及太后，我曾北面事之，不得惊犯。公卿大臣，皆我比肩，不得侵凌。朝市府库，不得掳掠。用命则重赏，不然则族诛矣！”众皆喏喏连声。于是，整军自仁和门而入，秋毫无犯。
