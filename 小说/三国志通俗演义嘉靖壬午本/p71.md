<!-- { "loadSidebar": true } -->
　　却说张飞睁圆环眼，隐隐见后军青罗伞盖招飘之势，白旄黄钺，戈戟旌幢来到，料得是曹操其心生疑，亲自来看。张飞厉声大叫曰：“吾乃燕人张益德在此！谁敢与吾决一死战？”声如巨雷。曹军闻之，尽皆战栗。曹操急令去其伞盖，回顾左右曰：“吾曾闻云长旧日所言，益德于百万军中，取上将之首级，如探囊取物耳。”张飞见他去其伞盖，睁目又叫曰：“吾乃燕人张益德！谁敢与吾决一死战？”曹操闻之，乃有退去之心。飞见操后军阵脚挪动，飞挺枪大叫曰：“战又不战，退又不退！”说声未绝，曹橾身边夏侯霸惊得肝胆碎裂，倒撞于马下。操便回马，诸军众将一齐望西奔走。正是黄口孺子，怎闻霹雳之声；病体樵夫，难听虎豹之吼。弃枪掷地者不计其数。人如潮退，马似山崩，自相踏践者太半逃命而走。后史官有诗一首赞曰：

　　长阪桥头杀气生，横枪立马眼圆睁。

　　一声好似轰雷吼，独退曹公百万兵。

　　又诗曰：

　　百万军中斩将还，致使曹兵尽胆寒。

　　当时因信云长语，探囊取物不为难。

　　又诗曰：

　　玄德兵危日，将军独有功。一声暴雷响，桥断两三虹。

　　汉水西流去，林峦落叶空。不须夸项羽，益德最称雄。

　　祖龙图《据水断桥赋》：

　　蜀之诸将，惟飞最雄。因据桥而决战，当断水以成功。如激电之煌煌，似高虹之凛凛。若乃擐甲披袍，横枪立马，昂然飘举，奋气凌云，两眼突睛似奔铃，满口凿牙如咬瓦。威震四方，名播三国。当阳道上，如猛虎之盘桓；长阪桥前，若天神之守把。曹操播威名于四海，统千员之将士，驱万队之儿郎，剑光灿烂如日华，旗影杂沓于天光，震五岳而虎视，走万里而鹰扬，时也，摄伏荆州，穷追玄德，势拔沧海之龙须，力挫丹山之凤翼。斩勍敌于须臾，护山河如磐石。乃天意之有定，遇燕人之劲力。虎须倒竖，起满地之风波；环眼圆睁，吐轰天之霹雳。忽见桥梁颤撼，水波逆流，蛟龙奔腾于海岛，鱼鳖踊跃于江洲。千山猛兽，齐缩颈而丧胆；万林飞鸟，俱失脚而埋头。动九重之闾阖，惊万里之貔貅。于是人马皆奔，旗旛尽倒。掷铠甲于沙场，弃兵器于野草。先锋猛将，失宝剑以魂飞；护卫雄兵，弃雕鞍而撞脑。至若奸雄曹操，狡计万端，吞诸侯于紫塞，挟天子于金銮。略见威风，顿绒绦而回骏马；忽闻姓字，堕玉带以落簪冠。盖因云长当时官渡一语，曹操写于衣襟，以传肺腑，为勇烈之高明，救孤穷之先主；立功业于三分，播英雄于万古。此是司马温公叹孤穷益德之英雄。

　　却说曹操闻飞之名，骤马望西而走，冠簪尽落，披发逃生，听得背后人马赶来，惊得魂不附体。张辽、许禇赶上，扯住马前 环辔。曹操怆惶失语。张辽曰：“量张飞一人，何足惧哉！丞相回军，急整人马，刘备可擒矣！”曹操方才神色稍回，与张辽、许禇再来招集人马。

　　却说张飞见曹操军一拥而退，不敢追赶，速掣回曳尘人马，去其枝柯，来到桥边下马，拆断桥梁，后上马来见玄德。玄德问其故，飞言断桥一事。玄德曰：“兄弟勇则勇矣，但可惜失于计较。”飞问其故，玄德曰：“曹操深通兵法，汝不合拆桥断梁，操追必至矣。”张飞曰：“被吾一喝，后军退数里而去，何敢再追？”玄德曰：“若不断桥，彼将恐有埋伏，持疑而不敢进追；今若拆之，彼必料我无军，怯而断桥矣。彼有百万之众，虽涉江、汉，可填而过，何惧一桥而不能过耶？彼必追赶矣。可从小路斜逃汉津，弃却江陵，乃望沔阳路而去。”

　　却说曹操收住军马，使张辽、许禇来探长阪桥消息，回报曰：“路已拆桥梁。”操曰：“吾失计较矣！他既拆桥梁，乃心怯也。可差一万军速搭三座桥，只今要过。”李典进言曰：“只恐是诸葛诈谋，不可轻进。”操曰：“张飞一勇夫，岂有谋也。火速进兵！”

　　却说玄德数骑正行之间，渐近汉津，忽有后而尘头起处，鼓声连天，呐喊不绝。玄德曰：“前有大江，后有追兵，吾无路矣！”未知性命如何？ 

诸葛亮舌战群儒
　　鲁肃、孔明在舟中共话。肃猛省：“孔明是个舌辩之士，去到江东，犹恐惹起刀兵。常胜则可，倘败则归罪于我！”寻思半晌，与孔明曰：“先生如见吴侯，切不可实言曹操兵多将广。若问操欲下江东否，只言不知。”孔明曰：“不须子敬叮咛，亮自有对答之语。”鲁肃连嘱数番。孔明冷笑。船已到岸，肃请孔明于驿中安歇已定。

　　肃来见孙权。权正聚文武于堂上议事，听知鲁肃到，急召而问曰：“子敬，荆州体探事情若何？”肃曰：“未知虚实。”权曰：“所干何事？”肃曰：“别有商议。”权将曹操檄文以示肃曰：

　　操近承帝命，奉辞伐罪。旌麾南指，刘琮束手；荆、襄之民，望风归顺。今统大兵百万，上将千员，欲与将军猎于江夏，共伐刘备，同分汉土，永结盟好。相见再期，早宜回报。

　　肃看毕，曰：“主公尊意若何？”权曰：“未有定论。”张昭曰：“曹操虎豹也。今拥百万之众，借天子之名以征四方，拒之不顺。且将军大势可以拒操者，长江也。今操得荆州水军，艨艟斗舰，动以千数，浮以沿江，水陆俱下，此为长江之险已与我共之矣！其势如山岳，不敢迎之。以愚之计，不如降之，以为万安之策。”众谋士皆曰：“子布之言，甚合天意。”孙权沉吟不语。张昭等又曰：“主公不必多疑。如降操，则东吴民安，江南六郡可保矣。”权起更衣，肃随于宇下。权知肃意，乃执肃手而言曰：“卿欲如何？”肃曰：“却才众人之意，专误将军，不足以图大事。众皆可降曹耳，如将军必不可也。”权曰：“何也？”肃曰：“如肃等降操，当以肃还乡党，品其名位，犹不失下为操从事，乘犊车，从吏卒，交游士林，累官政不失州郡也。将军降曹操，欲安所归乎？官不过封候而已，车不过一乘，骑不过一匹，从不过十人，岂得南面称孤哉？众人之意，各为自己，不可用也。将军详之，早定大事。”权叹曰：“诸人议论，甚失孤望。子敬开说大计，正与吾同。此天以子敬赐我也！保全之计，其意须要已定。曹操新得袁绍，近得荆州之兵，恐势大，难与以敌。”肃曰：“肃渡江而到当阳，已闻刘豫州军败；次至江夏相见，特问其虚实。有一人深知前故，特引到此，主公试问之。”权曰：“是何人？”肃曰：“诸葛瑾之弟，诸葛亮也。”权曰：“莫非卧龙光生否？”肃曰：“是也，见在馆驿中安歇。”权曰：“今日天晚，来日聚文武于帐下，先教见俺江东英俊，然后升堂议事。”肃领命而去。

　　次日早，请孔明来见，肃又嘱曰：“如见吴侯，切不可言曹操兵多。”孔明曰：“亮自见机而变，不误于公。”鲁肃引孔明至幕下，视之，见张昭、顾雍等一般文武二十余人，峨冠博带，整衣端坐。孔明料众谋士俱在，教肃引领，从头逐一相见，各问姓名。施礼已毕，坐于客席。张昭等见孔明飘飘然有出世之表，昂昂然有凌云之志。张昭等料孔明来下说东吴，昭先以言挑之曰：“昭乃江东微末之士也。久闻先生归于隆中，躬耕陇亩，以乐天真，好为《梁父吟》，每自比管仲、乐毅，此语果有之乎？”孔明暗思：“这人言语挑我。”遂应答之：“此亮平生小可之比也。”昭曰：“近闻刘豫州三顾先生于草庐之中，而听高论，豫州‘如鱼得水’，每欲席卷荆州、襄。今一旦以属曹公，未审是何主见？”孔明自思：“张昭乃孙权手下一个谋士，若不先难倒他，如何说的孙权？”遂答昭曰：“吾观取汉上之地，易如反掌。吾主刘豫州，躬行仁义，不忍夺同宗之基业，故力辞之。刘琮孺子，听信佞言，暗献国投降，致使曹操得其猖獗。今豫州兵屯江夏，别有良图，非等闲可知也。”昭曰：“若此，先生言行相违也。圣人有云：‘古者言之不出，耻躬之不逮也。’先生自比于管仲、乐毅，愚自幼酷视《春秋》，深慕二公之为人。管仲相桓公，霸诸侯，一匡天下，纠合诸侯不以兵车，管仲之力也。乐毅扶持微弱之燕，下齐七十余城。此二人者，可谓济世之才，古今之豪杰也。今曹橾横行于中国，擅行征伐，动无不克，有顺其欲者，从而慰之；不顺其欲者，从而伐之。宣言曰：‘吾奉天子明诏，诛反讨逆。’因此海宇振动，英雄宾服。先生在草庐之中，但笑傲风月，抱膝危坐。今既从事刘豫州，当与生灵兴利除害，此所谓‘达则兼善于天下’。且玄德公未见先生之时，尚且纵横寰宇，据守城池；今见先生，人皆仰面望之，虽三只之童蒙，亦谓彪虎生翼，将见汉室复兴，曹氏即灭矣。朝廷故旧大臣，山林隐迹之士，皆拭目而待；拂高天之云翳，仰日月之光辉，拯民于水火之中，措之于衽席之上。何其先生自归豫州，曹兵一出，玄德弃甲抛戈，望风而窜，上不能报刘表以安庶民，下不能辅孤子而据汉室。先生知而使之，是不仁也；不知而使之，是不智也。近闻玄德弃新野，走樊城，败当阳，奔夏口，无容身之地，有烧眉之急。此是自得先生以来，反不如其初也。岂有管仲、乐毅万分之一哉？先生幸勿以愚直而怪之！”孔明昂然而笑曰：“鹏飞万里，其志岂群鸟之识哉？古人有云：‘善人为邦百季，亦可以胜残去杀矣。’且以世俗病人论之：夫病疾之极，当以糜粥以饮之，和药以服之；待其脏腑调和，形体暂回，然后用肉食以补之，猛药以治之，则病根尽拔去，人得全生也。汝若不待气脉和缓，便投之以猛药硬食，欲求安者，诚为难矣。以吾主刘豫州，向日军败于汝南，寄迹于刘表，军不满千，将惟关、张、赵云而已；新野山僻小县，人民稀少，粮食鲜薄，非险要之地，豫州借此容身：正如病势尪羸之极也。夫以兵甲不完，城廓不坚，军不经练，粮不继日，守之则坐而待死，如以金玉弃沟壑耳。博望烧屯，白河用水，使夏候惇、曹仁等辈闻吾之名，心胆皆裂，虽管仲复生，乐毅不死，安可及我哉？刘琮投降，豫州不知；亮常数言，豫州不忍乘乱夺人基业，此大义也，故不为之。当阳大败，豫州见有十数万赴义之民，扶老携幼，不忍弃之，日行十里，不思进取江陵，甘与同败，此亦大义也。兵书云：‘寡不敌众。”胜负乃常事也，焉有必胜之理乎？昔楚项羽数胜高皇，垓下一战成功，此是韩信之良谋。且信久事高皇，未常累胜。国家之大计，社稷之安危，自有主谋，非比夸辩之徒，虚誉妄人耳：坐议立谈，谁人可及；临机应变，百无一能。诚为天下取笑耶？子布莫怪口直！”只这一篇词，唬得张昭并无一言。

