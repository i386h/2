<!-- { "loadSidebar": true } -->
周定州刺史孙彦高，被突厥围城，不敢诣厅，文符须征发者，于小窗接入。锁州宅门，及报贼登垒，乃身入柜中，令奴曰：“牢掌钥匙，贼来，慎勿与！”
呆参军
杭州参军独孤守忠，领租船赴都。夜半急集船人，至则无别语，但曰：“逆风必不得张帆。”
呆县丞
南皮丞郭务静，初上，典王庆案。郭曰：“尔何姓？”庆曰：“姓王。”须臾庆又来，又问何姓，庆又曰“姓王。”郭怪愕良久，仰看庆曰：“南皮左史总姓王。”又一日，与主簿刘思庄语，曰：“夜来一贼从内房出。”刘问：“亡何物？”郭曰：“无所亡。”刘曰：“不亡物，安知为贼？”郭曰：“但见其踉跄而走，未免致疑耳。”
山东马信由监生为长州县丞，性朴实。一日乘舟谒上官，上官问曰：“船泊何处？”对曰：“船在河里。”上官怒，叱之曰：“真草包！”信又应声曰：“草包也在船里。”
按：信清谨奉法，一无所染，后以荐擢，至今县治有去思碑焉。子犹曰：“如此草包，岂不胜近来金囊玉箧！”
呆主簿
德清有马主簿，本富家子，愚不谙事。忽一晚三更时，扣大令门甚急。令以为非火即盗，惊惶而出。簿云：“我思四月间田蚕两值，百姓甚忙，何不出示，使百姓四月种田，十月养蚕，何如？”令曰：“十月间安得有叶？”簿无以对，徐云：“夜深矣，请睡罢。”自以后每夜出，其妻必绐以“倭子在外，不可出”。遇圣节，其妻曰：“可出行礼。”簿摇手曰：“且慢且慢，有倭子在外。”

智短汉
则天朝大禁屠杀。御史娄师德使至陕，庖人进肉。问：“何为有此？”庖人曰：“豺咬杀羊。”师德曰：“豺大解事！”又进鲙，复问之。庖人曰：“豺咬杀鱼。”师德叱曰：“智短汉！何不道是獭？”
服槐子
道士黄可，孤寒朴野。尝谒舍人潘佑，潘教以服槐子，可丰肌却老，未详言服法。次日，潘入朝，方辨色，见槐树烟雾中有人若猿狙状。追视之，可也。怪问其故，乃拥槐徐对曰：“昨蒙指教，特斋戒而掇之。“潘大噱而去。
诵判
周沈子荣诵判二百道，赴天官试，竟日不下笔。人问荣，荣曰：“与平日诵判绝不相当。有一道事迹同而人名别，遂曳白而出。”来年选判水碓，又搁笔。人问荣，荣曰：“我诵水碓是蓝田，今富平，如何下笔？”
拙对
《谐史》：河南一士夫延师教子，其子不慧。出对曰：“门前绿水流将去。”子对云：“屋里青山跳出来。”士夫甚怒。一日士夫偕馆宾诣一道观拜客。道士有号彭青山者，脚跛，闻士夫至，跳出相迎。馆宾谓士夫曰：“昨令公子所谓‘屋里青山跳出来’，信有之矣。”士夫乃大笑。
商季子悟道
商季子笃好玄，挟资游四方，但遇黄冠士，辄下拜求焉。偶一猾觊其资，自炫得道，诱之从游。季子时时趣授道，猾以未得便，唯唯而已。一日至江浒，猾绐云：“道在是矣！”曰：“何在？”曰：“在舟樯杪。若自升求之。”乃置资囊樯下，遽援樯而升。猾自下抵掌连呼趣之，曰：“升！升！”至杪犹趣曰“升“。季子升无可升，忽大悟：“此理只在实处，虽欲从之，末由也已！”抱樯欢呼曰：“得矣！得矣！”猾挈资疾走。季子既下，犹欢跃不已。观者曰：“咄！彼猾也，挈若资去矣！”季子曰：“否否！吾师乎！吾师乎！此亦以教我也！”
唐皎注官
贞观中，唐皎除吏部侍郎，常引人入铨，问；“何方稳便？”或云其家在蜀，乃注与吴。复有云“亲老先住江南”，即唱之陇右。有一信都人希河朔，因绐云：“愿得江淮。”即注与河北一尉。由是大为选人所欺。
检觅凤毛
宋武帝尝称“谢超宗殊有凤毛”。超宗父名凤。右卫将军刘道隆在坐，出候超宗，曰：“闻君有异物，欲觅一见。”谢谦言无有。道隆武人，正触其父讳曰：“方侍宴，至尊说君有凤毛。”谢徒跣还内。道隆谓检觅凤毛，待至暗而去。
门蝇背龙
《北史》：厍狄伏连居室患蝇，杖门者曰：“何故听入！”
左右皆蝇营之辈，偏自不觉。
宋仁宗时，大名府有营兵，背生肉，蜿蜒如龙。时程天球判大名，见之骇曰：“此大犯禁！”乃囚其人于狱，具奏于朝。上览其奏，笑曰：“此赘耳，何罪？”即令释之。
周世宗以方面大耳为罪。背肉如龙，真可疑矣！
回回
夷人党护族类，固其习性同然，而回回尤甚。京师隆福寺成，民人纵观，寺僧云集。一回回忽持斧上殿，杀僧二人，伤者二三人。即时执送法司鞫问，云：“见寺中新作轮藏，其下推轮者，皆刻我教门形像。悯其经年推运辛苦，是以雠而杀之。”
孔子恶作俑，这回子恼得不错。
不知忌日
权龙襄不知忌日，谓府吏曰：“何名私忌？”对曰：“父母亡日，请假，布衣蔬食，独坐房中不出。”权至母忌日，于房中静坐，有青狗突入，大怒曰：“冲破我忌日！”更陈牒，改作明朝，好作忌日。
依桓玄不立忌日，惟立忌时，更便。或谓桓玄非礼。余笑曰：“今士君子之辈不忌日，不忌时，专一‘忌刻’，又何也？”金熙宗时，移书宋境曰：“皇帝生日，本是七月。今为南朝使人冒暑不便，已权作九月一日。”若生日可权，忌日亦可改矣。
唐文宗开成元年，诏曰：“去年重阳取十九日，今改九月十三日为重阳。”又张说上《大衍历序》，宋璟上《千秋表》，并以八月五日为端午。苏子瞻云：“菊花开时即重九。”在海南艺菊九畹，以十一月望与客泛酒作重九。古人不拘类如此。在今日，则为笑话矣。
性忘
唐三原令阎玄一性忘。曾至州，于主人舍坐。州史前过，以为县典也，呼欲杖之。史曰：“某州佐也。”玄一惭谢。须臾县典至，玄一疑即州佐也，执手引坐。典曰：“某县佐也。”又惭而止。
唐临朐丞张藏用善忘。尝召一匠不至，大怒，使擒之。匠既到，适邻邑令遣人赍牒来。藏用读毕，便令剥赍牒者，笞之至十。起谢杖，因请其罪，藏用方悔其误，乃命里正持一器饮之，而更视他事。少顷，忽见里正，指酒曰：“此何物？”里正曰：“酒也。”藏用曰：“何妨饮之！”里正拜饮。藏用遂入衙斋。赍牒人竟不得饮，扶杖而出。
性胡涂
沂州刺史李元皛，怒司功郑承明，欲笞之，先令屏外剥进。承明狡猾，值博士刘琮琎来，绐以“上怒来迟，令汝剥入”。琮琎以为实，便脱衣，承明转遣吏卒擒进，乃自逸。元皛见剥至，辄命杖数十。琮琎起谢曰：“蒙恩赐杖，请示罪名。”元皛始觉误笞，怒曰：“为承明所卖！”亦不追治。
唐张利涉昼寝，忽惊觉，索马入州，叩刺史邓恽，谢曰：“闻公欲赐责，死罪死罪！”恽曰：“无之。”涉曰；“司功某甲所言之。”恽大怒，呼某甲，欲加杖。甲苦诉无此语。涉乃徐悟，前请曰：“望公舍之，涉恐是梦中见说耳。”
王皓，字季高，少立名行，性懦缓。曾从齐文宣北伐，乘一赤马，旦蒙霜气，遂不复识，自言失马，虞侯为求，不获。须臾日出，马体霜尽，系在目前，方云：“我马尚在。”
李文礼性迟缓，时为扬州司马。有吏自京还，得长吏（疑为史）家书，云姊亡。李仓卒闻之，便大恸。吏曰：“是长史姊。”李徐悟曰：“我无姊，向亦怪道。”
不是性缓，还是性急。无姊且哭，况有姊乎？李公定多情者。
马速非良
李东阳尝得良马，送陈师召骑入朝。归，成诗二章，怪而还其马，曰：“吾旧所乘马，朝回必成六诗。此马止二诗，非良也。”东阳笑曰：“马以善走为良。”公思之良久，复骑而去。
不知骰色
李西涯尝与陈师召掷骰得幺，指曰：“吾度其下是六。”反之，果六，色色皆然。师召大惊，语人曰：“西涯天才也！”或曰：“绐公耳！上幺下六，骰子定数，何足为异？”师召笑曰：“然则我亦可为。”因诣西涯。西涯已先度其必至，别置六骰，错乱其数矣。师召屡揣之，不中，乃叹曰：“公真不可及也，岂欺我哉！”
周用斋事
昆山周用斋先生，性绝騃。幼时每为同学诱至城上，则盘桓而不能下。其处馆也，值黄梅时，见主家暴衣，问其故。曰：“凡物此候不经日色，必招湿气。”周因暴书囊，并启束脩陈之。馆童窃数件去。周往视，讶其减少。童绐云：“为烈日所销耳。”偶舟行，见来船过舟甚速，讶问之。仆以“两来船”对。乃笑曰：“造舟者何愚也，倘尽造两来船，岂不快耶？”后成进士，过吏部堂，令通大乡贯。周误以为“大乡官”，乃对曰；“敝乡有状元申瑶老。”吏部知其騃，麾使去。出谓同人曰：“尚有王荆老未言，适堂上色颇不豫，想为此也。”又曾往娄东吊王司马，时元美遘先司马之难。误诣王学士宅。荆石以省亲在告。学士锦衣出迓，周不审视，遽称“尊公可怜”者再。学士曰；“老父幸无恙。”周曰：“公尚未知尊人耗耶？己为朝廷置法矣！”学士笑曰：“得无吊凤洲乎？”周悟非是，急解素服言别。学士命交原刺。周曰：“不须见还，即烦公致意可也。”其愦愦多此类。
又闻先生诸事愦愦，独工时艺。初仕为县令，既升堂，端坐不语。吏请佥书以尝之。周怒曰：“贼狗奴！才想得一佳破，为汝扰乱矣！”偶有迎谒，道中为一门子所诱，识其味。既归乡，童仆皆蔑远之。独老门公殷勤启事，遂与之昵；无节，因病死。
广东先达事
罗汝珍言其乡肉价每斤一分八厘。有先达为下所欺，必用三分。偶于他席上谈肉甚贵。主人云：“不贵也，止一分八厘耳。”归以责仆。仆曰：“有之，但非佳肉。”明日如数市臭肉以进。食之不美，更不思他席所食之佳，辄准前价。又使仆錾银，每偷取，辄绐曰：“银散则折也。”某未信。明日仆乃取大银錾而未殊者予曰：“裂如许大孔，能不折乎？”
左道
晋孙泰师事钱塘杜子恭。子恭有异术，尝就人借瓜刀，其主求之，子恭曰：“当即相还。”既而刀主行至嘉兴，有鱼跃入船中。破之，得刀。子恭死，泰传其术。及泰为道子所诛，其从子恩逃入海。众谓泰蝉蜕仙去，就海中从恩。后寇临海，为太守辛景所破，穷蹙自沉于海而死。妖党及妓妾皆谓之“水仙”，相随溺者以百数。
事魔吃菜法
事魔食菜法：其魁为“魔王”，佐者曰“魔翁”、“魔母”。以张角为祖，虽死汤镬，不敢言“角”字。谓人生为苦，若杀之，是救其苦也，谓之“度人”。度人多，则可以成佛。即身被杀，又谓“得度”，由是轻生嗜杀。方腊之乱，其徒肆起。
佛骨
唐懿宗遣使迎佛骨。有言宪宗迎佛骨寻晏驾者，上曰：“朕生得见之，死亦无恨。”比至京，降楼膜拜，流涕沾臆。
佛牙是金刚钻，佛骨又是何物？
方士
客有教燕王为不死之道者。王使人学之，学未就而客死。王大怒，诛之。王不知客之欺己，
而诛学者之晚也。
