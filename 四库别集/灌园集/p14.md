<!-- { "loadSidebar": true } -->
　　钱塘盛袭眀从其兄殿中丞签判于建昌日与三弟讲学于官舍一日署其斋为韡韡临川吴文仲者仰而读之悚焉诵司马牛之言曰人皆有兄弟我独亡诵已其容有蹙袭眀使来语曰非子无以説吾署斋之意余故为之説盖名之不可以不应其实久矣草木之生皆有不孤之英葩而诗咏萼跗独引棠棣者彼固有以昌其美于实也以天伦之璀璨夫岂茍以众多为贵顾必俱昌于徳然后乃为可贵间尝思之问学所以进徳也袭眀年二十汲汲然甚于趋利者其弟袭美力与之相亚探拭研砻不到不置不尽不餍何但外而已盖已邵其中何但达而已盖将大其功譬如纵宛驹逸夷路其势发发人惊其进而莫知其所止也是维盛氏之所以昌而韡韡之所以美若夫世官余禄朱蓝合遝尤非所以恃者自文肃之兴诸孙以不试仕者七八十身而袭眀未尝道也按此亦足以尝其所慕矣视今天下庭闱之所庇其兄先弟后者家不为少然不短于才则阙于行不自祸其身则召累宗门此其与诗人所歌终鲜何异若犬羊鸡鹜其同气非不总总亦其无以离于物虽多何预比数且袭明之意岂能为不预比数者谋之请以吾言谢吴君袭明曰然谨用以为记
　　得轩记
　　余已记韡韡斋袭明又以来言吾之于道也求之内而已内者固道之所集于我集斯备矣而犹将之以求盖不勉而中不思而得者圣人之事圣非吾所宜居则得与求因其安可废虽然至于忘然后得非所知也而况于求乎哉五常百行所以足乎已者也而性存焉非外取庸何求轩裳韨冕丰功大业所以利乎人者也而命存焉非内必庸何求然则吾之所以无待者其可知也古之人不以一室之眀而忽天下之光也使吾径出于忘犹不果以求讳吾斋之阴截壁而槛焉同吾三季于其间论义游文以俟其求故题之曰得轩得者为未得者悬拟之也使其各得而之忘夫然后可庆吾韡韡未庆子姑为我书南公遂书之如前
　　老懒轩记
　　年中半于七十衰非暮疾非痼世不以为老求心循理畏众人之所畏世不以为懒而我则以之自许焉唯其处顺而委蛇故也闻古之至人与世浮游于物不迕谓我马则马谓我牛则牛环乎其莫之择也故能免患而自得若夫睢旴矫揭甘誉而苦毁则亦焉往而不韄其所寄哉昔余饥寒力不足以活身则仿诸生为进士以幸于未殍及既为之则识字过多序言过奇思义过防超遥不戒遂违羣众而登列庄韩栁之域盖已尝懐蛇足之疑矣方是时也论者固以为善于古文章而不善于今辞赋非所以适一时之用余闻之不已尝疑而致悔也又加数年更事厯变忧伤熟烂齿壮而气郁矣虑烦而善忘矣天下乃始以记诵补拆相髙倚文信安昌之墙效颦受唾以相轧也余虽欲从之而智力踈矣于是彷徉敛臂蕲为无用而已梦想田庐以规图饱暖耽玩文史以致其癖嗜而人亦次第不以飞腾相期也萧萧乎潜移而嘿运犹惧有未许我者也揣摩人情愿以老懒自盖有过而问焉则崖畧以示之果转语以哗莫之信也或私于吾僮曰而公视昬而嚼废乎曰未也尚日书细字啖牛皮以食酒然则乖慵放肆寞无所省乎曰否工驵贩出九年披翻纸册吟写吚呜未之止也然则奈何老懒之云乎益转语以哗余闻之而颔曰防当有眀之者矣俄有人焉为众释之曰彼其今之不善于记诵补拆也犹昔之不善于辞赋也有不善之实而名随之虽欲不居其安可得夫百果诸蔬毛血之类均以养人然过久不取则坚顽秃觳而不美实始见弃且庙堂宵旰罗网羣才亦主于养人云尔不适于一人之用则委而不取犹果蔬毛血之以老弃也谓之老宜矣虽然其有以也或出于莫之为也可以为而莫之为谓之懒宜矣余闻之而大快如世之获官荣利泽者也曰善乎许我于无用矣蘸笔以题偃仰之轩谓之老懒所以顺而自盖也嗟乎徳不及至人而时之委弃甚于马牛余之优幸大矣异夫时之不召而自往未信而求试者听鸡裹饭待晓棘篱之外变色而争进腋索臋搜以即脾爼之后辍食忘饮流汗被踵顾晷影以促促然惊忧愁五内以觊觎也老懒者其知免矣夫必不以余为轧已且哗而论之矣记于轩壁以述优幸
　　虚斋记
　　万亿及秭之廪积不自知其容而储甔石者见之色动千门万戸之宫室不自知其庇而老荜圭者闻之心醉君子行贤而去自贤之行故无逺迩无小大虽甚惷庸犹知敬爱而推服天下所少者才也才有以应万事之变而所知有不至焉则天下所少不独才又常在乎智也智足以知才足以行而徳未至乎忘则虽才智既异于众人其究犹惭于逆旅是故古人之论诚贤必以俊而能厚为无以尚之盖长民者俊有余而不足于厚矜张脱畧之俗繇此而渐成其敝岂一躬之薄而已临卭李侯之为南城抚事旬日而清俊眀敏之声流于四境幽村僻落夫妇之愚连合之憸心游语恍然若令在侧莫敢欺莫敢违弥年之争直于湏防一介之善坐享安集其为政治厎此则才智之具可知矣人盖知敬爱李侯而不知李侯之自忘其美也居无几何狱讼萧踈朱墨闲暇便坐之北始葺室以宴休而题其牓曰虚斋有请其意者李侯曰吾惟虚凉而领剧邑惧所未至故俛仰于此以致吾思若庄之生白咸之受人皆非吾敢也于是邑之人耸视偃听莫不推服李侯之厚真盛徳之若不足者也夫自先王之泽亡儒者以彩饰相师其所论治己与治人熟其言焉耳亦何尝有人见哉李侯文史纵横伦辈莫敢望其屈于一邑为南城之幸防天其或者畀此邑之见见闻闻使一由于勿薄已乎读书以俟之异之时士若民克知矜张脱畧之为可耻夫然见李侯之于此邑心化之矣元丰四年五月一日记
　　妙灵观兴造记
　　宋兴五十年天下富康上方虚懐瑞应展仪脽泰而黄老教术在所严崇祠馆之建彩饰相望有复有増如昭出防如株斯荣彰眀秀衍海内倾注徒患无志不患无地徒患非地不患无财官听民悦踊集就细大具作有见则立于是时也劳坊为观籍在而屋亡斋坛剥裂榛莽焉耳道士凌宗旦实经营之观泉陟冈图位像设盖卜筑三徙而后得今所据其昌渐矣备而未大也肇自祥符甲寅至于嘉祐己亥而宗旦下世又二十年元丰之戊午而其嗣孙黄世南始新而大之为寝室为法堂眀年为三清北极二殿又为东厢又眀年为西厢又眀年为三门外门又眀年为钟楼而屋之壮丽无一不备可谓大矣屋以楹计为二百五十钱以万计为九十三其役勤矣而唯三清殿费出于萧绩余皆世南以相墓宅取赀于人而致之初宗旦之师魏元吉者江南枢宻岑之诸妷岑死元吉弃官奉道能词章居南丰之真元观章圣时被召入玉清昭应宫焚修久之以母老求归而时相许之盖尝有志于劳坊而力不足及归老矣宗旦为成之宗旦者防州兴国人有游艺善为人其得世南而教之尽其方曰是孙可倚以大吾教者也果如其责云呜呼有时如祥符有志如魏凌乃积嵗如许而未及于成比及世南则阅五嵗而始成焉夫亦数之存乎安得智者而与之言哉劳坊昔额也治平中改赐妙灵观旧无田以食故茀于祥符以前及改赐额而郡守吴绛将以寄房法废之世南讼于转运使得复存及新屋也赀有余则又买荒田为之地而居养之计足矣始过余述其勤曰愿记于石有告于后也使之知继余以谓继非口舌之能致也俟其人可矣诗书所陈兴王之祖宗忧劳恳刻一言动不敢适已凡以有继为荣尔而果毎荣乎其枯固已屡矣何况一观然则今日之记妙灵当如后世何无记可也若夫枯久而落落而亡不胜其残毁絶没然后有知荣之为美而作于中兴则今日之记妙灵庶几有想闻而感激者欤记之亦可也继乎继乎名籍之云乎继必若世南则吾为之言无愧矣五年壬戌秋九月记
　　茅将军庙记
　　将军之名不书于史氏而威灵福泽有以动人岂其知将军者不悟于可神之始而直悚于已神之后欤初熈宁庚戌年余过江宁借图经读之见溧阳县东有茅将军庙云将军俗或呼司徒其觧引稽神录所载浙西僧徳林説常至舒州遇男夫独薙草于荒郊者徳林问欲何为男夫言家在桐城前自县趋州至此疾足不能进倒卧草间日暮四顾不及人烟唯闻豺虎嘷嘂于时分谓必死俄有部从如大将过焉顾见吾卧为下马停徊又指麾留二卒曰善护此民清旦送之其家无恙语讫上马忽不见男夫病稍轻便强起问二卒汝主何人二卒曰是茅将军者也将军常夜出猎虎哀汝或伤故使守汝问未既而东方日上二卒亦忽不见自是能步径归吾县今疾无恙矣吾徳将军故从所见之地为庙以报之徳林住舒十年比还浙西处处作茅将军庙稽神录出于南唐之末然则民知将军之为神正起于此耳建昌有庙在郡西城之外衢之曲旧无石记不知建立何时而民之钦畏归頼皆曰茅司徒我朝之福帅庙屋老矣而未治近庙居者太丘陈愈为神谋之神亦见梦于愈愈告众曰将军庇吾人者盖其所以为神自其聪眀正直爱人而已今庙向坏无以新而报之其过在谁乎吾儒者固将仕而以爱人为务事宜与神不异我不悦夫庇吾人者之无奉也为率邑之巨家共出赀而大新其庙起殿起庑起门及解牲之厨客神之位粉饰涂覆毕善庙成扵熈宁五年孟冬某甲子凡庙之屋以间而计之盖十有九眀年愈为余诵兴造之勤余忆江宁所读而示焉愈曰为我书并吾新庙之时嵗我能勒之石以谢众于是从之六年秋九月癸亥记
　　黄箓祈雨记
　　天下之方术有见者能为唯谨者能传克诚者能用自道而观世则消息盈虚若非力之所容致自世而观道则凡相靡相张相资相亡相终相始必有以寓乎常而适其变者此博逹之家所以坐览羣学而捐情于弃絶也先王之盛时其奉天地顺阴阳于何弗至而于祈禳祷请有官有文委曲备具是惟为国之训后世教治政令有不眀有不行积久而遗初游波而昧源为士者且不知领畧岂论于蠢蠢之民哉方术之多满世其何怪且彼为之其有以矣爱人利物以本其志尊天敬神以行其言智不必能通天地而人皆凖仿而揄之矣夫以闭南纵北萦丝抟土而救嵗旱攷之经尝着乎而用毎得志则其传之莫御也固宜比及下流徙市禁屠歌呼奔走以至焚暴无所不至而固令不沮岂亦为其有以欤为譬则耕传譬则时用譬则力道譬则谷谷无不可养人者耕之方不必同而事同有耕有不耕而时同耕且时矣而心不専志不致则亦卤莽焉而已矣今世之论或鄙方术如弃絶之晚即或用之而不能诚是皆未足以言至理盖古之所谓克诚岂草草之云固有以尊其徳性矣不然匹夫媪孺叩颡而嗫嚅亦可以防君子之感格矣熈宁天子在宥十载以海内登稔故昜纪号为元丰而郡县漙率山川之神所主异数风土之沴参差或见犹之十尺华坛非不温宻而一毛不得理不无之三年时南城夏不雨弥三月县令为之尽室不茹荤夙宵出拜土龙舞巫如市而夜汉愈明彻当是时人以为雨果不可祷四年五年皆然六年时临卭李侯为令政事毕举是夏闰六月复旱阅两旬为七月朔旦李侯率其佐祷于仙都至则问道士亦有方术乎对曰教有黄箓道塲是可以致而无信奉者故未尝用李侯恳然趋为之香烟始升晴昊忽防曀有顷四山云合雷作雨大至国野以达四境皆言霑足于是人知李侯之诚有以克而方术之足用雨非不可祷也李侯为余言识戒执作戒伪未克乎戒不足以言学茍为克之焉往而不善皆知道无所不在而方术之择皆知方术之可存而黄箓之忽其未之思乎为我记之以告能用者以慰能传者亦将有博逹者雍容而评裁乎其知之乎余辞不获遂以记
　　普安院佛殿记
