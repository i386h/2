<!-- { "loadSidebar": true } -->
　　敕朕寅绍丕图推尊慈极纂修帝制尤严于五载之余登奉宝储遂全此一主之法惟时近弻兼总宏模矧相礼以备成岂畴庸之可后具官某该通而知务端静而善谋顷上禁途居然有公转之望迨升宥府足以致朝廷之尊俾参预于政机益茂明于国体缉成大典允借宗工诞举缛仪更资使范以侈重华之盛以彰叠矩之传爰序进于崇阶尚勉从于逊牍増培采防仍衍真畬噫铺张闳休实赞我显亲之志奉行故事尚坚而致主之心往服训辞以绥宠渥
　　从事郎赵彦适收使射中减磨勘循一资
　　敕具官某国家选士于廷又命以射尔以宗支之秀既擢儒科能游于艺且应赏格何爱一阶以示劝奨从事郎王尧佐前任复州司理载铁钱入铜钱界算请盐钞降一资
　　敇具官某冒利犯禁齐民则有之尔为狱掾乃敢以身而试法稍镌命秩犹为寛恩
　　朝请郎尉闻诗前知永康军拖欠纲运降两官
　　敕具官某朕崇俭示朴未尝加赋于郡邑然军饷则不容缺也永康虽小赋入有度及尔为之阙供甚矣镌去二秩以励其余而犹不夺尔合江之符以不得罪于民也其务足用勿以惩羮而取盈焉
　　朝散大夫知明州高防为提刑陈倚申厉雄公事不自陈避嫌降一官与边郡
　　敕具官某尔以选择屡典大藩四明富民之讼使能俟属邑之公行听宪台之移狱则晏然无事矣部使者谓尔不能引嫌疑有未尽镌官一等易地边方汝往哉其思有以静镇之
　　朝散郎国子博士徐嶤上殿坠笏降一官
　　敇具官某尔以老书生献箴于朝此意勤矣朝仪贵肃乃尔失度虽欲宥过不应但已稍镌命秩矣儆廷绅寄资右武大夫遥郡圑练使符涤降两官放罢
　　敇洒扫是职专务尽恭过愆有闻岂应从恕具官某久以勤敏祗事禁严当克谨于官箴乃自贻于罪罟命镌横列尚畀遥圑罢归铨部之班显示貂珰之戒
　　内侍高品李元美降忠翊郎放罢
　　敕具官某禁廷贵肃三尺尤严尔职其间而越法度削官二等尚为寛恩
　　閤门祗潘瓒落看班
　　敕具官某尔祗事昕朝再更嵗籥稽之故实盍正官称益务恪恭毋怠于久
　　皇后亲嫂硕人许氏特封郡夫人
　　敇命妇之封盖从于夫爵小君之号兹出于上恩故某官妻许氏蚤嫔将家今为后族亷车既往莫谐偕老之宜戚闬方兴实号懿亲之长属袆之之归谒分石窌以疏封尚惟治度之循以对宠光之渥
　　直敷文阁史弥正为高防奏厉雄公事落职罢宫观
　　敕具官某尔奉祠就养宜无预于公府知笃葭莩之好而忘李之嫌事发相重遂彻朕听收还延阁之直仍罢祠宫之官尚其省循予不汝弃
　　侍御史林大中直宝文阁知宁国府
　　敕具官某朕惟天子耳目之官与夫言语侍从之臣皆极天下选岂应轻去然进退之际君子之大致存焉朕亦欲有以全之尔以清徳雅望周旋三院有年矣忧国之忠匪躬之节论事有体义形于色台纲斯振物论洽然擢贰铨衡所冀献纳之益而抗章自列引义不回宣城大邦实慈皇初潜之地寓直宝奎以宠尔行牧御之方无俟多训勿以在外而忘告犹政成来归副我虚伫
　　知漳州邓驿江东提刑
　　敕具官某入而居献替之选出而任澄按之寄皆朕耳目之官也以尔端靖有守雅望甚休擢在谏垣出镇南服江左祥刑之重肆以命汝岂惟引以寖近为尔之宠抑使列城之人知朝廷垂意臬事至遣谏官以临之书不云乎好生之德洽于民心朕将庶几焉
　　知庐州许及之大理少卿
　　敕具官某朕承累世仁厚之余虽防敢兼于庶狱而明罚敕法求惟厥中乃者播告之修孚于中外矣尔以谏省之旧知予德意而明敏详练无施不宜召自边阃用为廷尉之贰昔张释之使天下无冤民于定国为之民自以为不冤汝往哉其为朕持天下之平且以行汝学道爱人之志
　　大理评事李珏再任
　　敇具官某廷尉之属非明于文法不以轻授非迟以嵗月不能贯通也尔以名家子庀职既久以其自列爰俾因任尚图来效勿替厥初
　　故太傅富察久安女硕人乞用父遗表恩泽封郡夫人
　　敕命妇之封盖从于夫爵小君之号兹出于君恩某官女硕人富察氏生长北方来归王国谓父兄即世惟一身之仅存而恩渥自天曾累嵗而未请乃叩九阍之邃愿加列郡之称亮其忱衷矧有近比特疏予宠用慰尔心
　　忠训郎兴州游奕军权綂领常崇转一官
　　敇具官某朕周知中外将士之才间使来前用阅其实不以逺近为间也尔来自西陲人物可采何爱一秩以宠尔归益习戎韬以俟有用
　　殿前司神勇军统制训武郎刘肇步军司左统制修武郎姚旦总辖牧放倒弊数少各转一官
　　敇具官某等嵗分遣诸军牧于淛右寛闲之乡惟统御有方刍秣以时归而阅实生全者众进之一秩以为来者之劝
　　高夔知庐州
　　敕具官某尔顷守合肥尝移之内郡旋守四明又易以边方乃自制司复分帅阃盖以尔习熟淮甸有志事功故因以迁焉内有以固吾圉外有以宣王灵尔尚勉之哉
　　朝奉大夫新知昌州程仲虎为亏发官钱降一官与闲慢差遣
　　敇具官某朕崇俭示朴未尝加赋于郡邑然军饷则不容缺也广安虽小赋入有度及尔为之阙供甚矣姑镌一秩以为罢软之戒
　　皇弟右监门卫大将军某州刺史多能多助收使父居中遗奏各转遥郡团练使
　　敕具官某等朕亲睦九族务从优恩而十阶之进则谨守旧制未尝私也以尔父尝建节旄不及中夀遗奏之泽未请于朝俾尔昆弟俱领遥团之任朕之于尔厚矣尚惟恪恭以绥宠禄
　　林防閤门舍人
　　敇具官某尔以武科首选庀职上閤有年矣衔恤告归免丧入见俾还旧班益务恭恪
　　中大夫知宁国府蒋继周磨勘转官
　　敕拥千里之麾方着民庸之茂攷三载之绩尚伸吏课之公具官某被眷慈皇进班言路以中执法之旧为东诸之尊政最有闻尚有稽于襃表封章来上何屡请于归休兹以年劳应于铨法爰峻文阶之秩遂登从槖之班大异庶工往祗茂渥
　　知广州岳霖敷文阁待制致仕
　　敕师阃有严方任顾忧之寄囊封何遽来腾告老之章惊尔疾之寖深抚予衷而甚戚具官某秉心端亮遇事详明少厯艰勤养成畏谨之性晩更事任率有循良之称念方虎之旧勲擢金吾之近侍一辞轩陛洊阅嵗时起分岭表之麾俄感漳滨之疾宦游南海曽无暖席之淹次对西清用示挂冠之宠尚期自厚以冀有瘳
　　岳霖赠四官
　　敕挂冠有请方联次对之班易箦可哀宜厚饰终之典云胡弗淑而至于斯具官某出自勲门动遵士检揽辔登车之寄夙着贤劳簪笔持槖之除实由亲擢分五羊而作牧拥驷马以启行何恙之深此生遂已念世臣之无几怆长夜之不晨忍闻垂絶之言宁爱不赀之宠躐四阶而进秩按三尺以疏恩用大尔家庶将予意
　　知赣州赵彦操知广州
　　敇具官某尔顷为列卿摄民曹领京邑以才谞称今二十年矣屡试剧郡政最卓然南海巨屏实控百粤去朝廷逺委任尤重章贡壤地相接不惟通知风俗之宜南方亦久闻尔之名矣举以命尔其为朕绥编甿抚蛮蜑使岭海之间不异畿甸庶有以副朕不忘逺之意知静江府赵思集英殿修撰提举江州太平兴国宫
　　敕具官某朕择才而用谋帅尤艰广右去朝廷逺二十五州绵地甚广尔以甘泉旧臣起家作牧而两载之间内外晏然治行可覩矣方图尔功而以疾谂丐闲甚力何耶均逸祠庭遂尔赋归之志陞华论譔示予笃旧之恩尚勉壮犹毋忘忠报












　　攻媿集卷三十四
　　钦定四库全书
　　攻媿集卷三十五
　　宋　楼钥　撰
　　外制
　　给事中尤袤礼部尚书
　　敕官建仪曹俾司礼乐制作之事职专宗伯当用朝廷老成之人阅一时侍从之臣极三朝髦俊之选求之公论佥曰汝谐具官某学极羣书才兼数器被眷知于慈扆参寮寀于储宫出入累年始终一节禁路论思之益有众人之所难琐闱封驳之章至三进而未已积兹徳望处以文昌职务惟清实总夷防之任谋猷可告尚殚积契之忠
　　中书舍人黄裳给事中
　　敕朕惟舜命龙出纳朕命而名官以纳言葢人君之命不难于出而望其能纳也琐闼之职为朝廷喉衿古谊昭然尤当遴择具官某天资直谅学力粹深处之王邸则有讲导之益擢之词掖则推润色之工是用授尔以封駮之任非以序而迁也事有不可尔则尽言言而可从朕不吝改惟能知舜所以名官之意则能体朕所以命尔者矣
　　太常丞章颖军器少监
　　敕具官某尔以伦魁之彦　【伦魁见汉书扬雄传是集屡用之一本改伦为抡非】端谅有闻进丞容台预职史笔王邸讲诵之益天官铨综之公惟时名流兼此数器俾贰戎监是曰序迁萃之象曰除戎器戒不虞此亦急务尚勉之哉
　　吏部员外郎汪义端监察御史
　　敕具官某朕选任台端增置谏列惟六察之分职非一人之可为泛观在廷识擢自我以尔早先众俊屡试长才风仪凛然有御史之望声誉籍甚乃故臣之家俾践世家往赞而长屡更剧郡尚何学邑之拘辍自名曹庸示简僚之重其祗朕命往振台纲
　　右正言胡琢左司谏
　　敕具官某朕擢卿谏省亦既再嵗端靖有守论事加详葢闻古者有争臣七人尔独贤劳念之久矣増置谏列俾正左虚之位其益究乃心暨乃僚相与补拾阙遗以辅不逮俾朕导谏之风有闻于世亦惟休哉
　　监察御史何异右正言
　　敕具官某台谋之选俱为甚重而职务自有不同台臣当纠官邪而谏省专裨主阙尔为六察亦既年余屡进封章凛有风采今予授以拾遗之职滋向用矣以峩豸之风尽造防之益则朕有聴言之美而尔亦无愧于古争臣矣
　　大理评事王补之大理寺丞
　　敕具官某尔家传文法久任廷评遂为同列之首贤劳着矣丞贰之职命尔迁焉罪宜惟轻繄古之训移情就法尚戒于兹
　　宝文阁直学士程大昌龙图阁直学士提举南京鸿庆宫
　　敕朕收揽羣才缅懐耆徳矧东宫宾友之旧洊从琳琯之防冠西清学士之班爰峻河图之直具官某才髙而能下气劲而用冲防学壮行曽不渝于一节出籓入从实有闻于三朝退食自如著书不辍仰天观象穷羲经八卦之文画地成图洞禹贡九州之域兹继廪人之粟益髙延阁之名故国有世臣尚赖典刑之重乃心在王室毋防猷告之忠
　　皇伯嗣秀王伯圭故妻秦国夫人宋氏追封两国夫人
　　敕伯父行尊已极三公之贵夫人徳配盍疏二国之封虽不逮于生荣顾可稽于防典具封某起由戚闬归我宗英动惟图史之遵居有珩璜之饰少同甘苦能与家人而防贫晚被宠光固宜君子之偕老云胡不淑弗永其年赐汤沐之大邦既屡颁于翟茀兼公侯之两社爰特畀于蜜章　【蜜本诸晋书山涛传所云云蜜印是集屡用之一本讹蜜为宻或改作宸亦非】以伸伉俪之情以厚幽防之渥尚惟精爽式克钦承御史台检法官李谦太常丞主簿彭龟年司农寺丞【元系林大中辟差大中与郡张叔椿再辟辞免】
　　敕具官某等尔谦笃信好学表里无玷尔年刚毅近仁气节有闻又皆忧深思逺有拳拳爱君之心御史选也大中之辟叔椿之留岂其私哉而引义慨然若不可一朝居者朕既不汝舍而髙爵非所以留之也容台农扈分以命汝丞哉丞哉其少安之以俟选择
　　都官员外郎赵谧尸部员外郎主管左曹
