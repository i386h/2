<!-- { "loadSidebar": true } -->
　　有释氏子宅于马鞍山下者一日忽扣太原王生洮促足角坐涵意欲泄不能者数四顷乃作曰欲以天王堂事劳笔端谨按释氏书云天王生于阗国作童儿时犹能血镟射妖遂去走天竺遇金仙子授记防阎浮提补多闻王腾云跨汉靸鬼撚魔霞帜雪防指勾摧泮竟镇妙髙北面水精宫中为药叉官长吁竒怪事孔门弟子慙于语然儒以正直为神今天王能射妖摧魔用壮防世是亦正直也复何惭之哉按马鞍山踊出平原中絶顶暗望他山百余里縁接培塿咸沟穿塍织坦然铺出复多竒石支叠危柱释氏筑室凿倚山半今天王堂实翼西北隅塑状岳耸屹然拄空金精狞环力溢膺腕彘卒象伍作为部落堂宇宏丽四檐飞翚庥灵庇像若瞍瞒被甲担戈立于烟霭洮因劳其费进曰非某力能皆邑氏为之塑实成于张度堂寔成于俞师甫吁大凡力于耕者一人切于获者三人岂偶然于天王哉释氏子姓阙号清建姓赵号良顗时唐大中三年乡贡进士王洮立










　　呉都文粹巻八
　　钦定四库全书
　　呉都文粹巻九　　　　　宋　郑虎臣　编
　　慧聚寺圣迹记　　　　　　　　僧辩端
　　至道二年冬端自杭州至于姑苏遂谒郡太守尚书户部员外郎陈公一见若旧识乃盘桓于是邦得游其属邑三年春二月届于昆山县寓慧聚寺未数日防公听理之暇出廵水塘相继而至又得以陪从嘉赏周览古迹且目其孤峦竒秀屹立天际曰马鞍山也羣岫相去皆百里而逺极顶四视东连溟渤西接洞庭原隰沟塍坦然铺着初至寺陞殿寻碑读记厥石断壊其文残阙年月名氏皆蔑然也乃询诸寺人有耆年宿齿者徴以旧传乃得唐人博陵崔子向所记之文畧叙其事先是梁天监十年有帝之门师呉兴沙门释慧向姓懐氏乆居内寺一旦归省而至是山有息焉之志因放锡禅坐于山脇石室间以二虎为侍师方运筹思立精舍忽有神人见师之前曰愿施千工以成其事其夜风雷震吼林木号怒近山之人闻扑斵之声翌日而竒石矗叠广阶骈城其方截如也延袤一十七丈髙显一十二尺盖山神之后鬼工也时宰县者异其事闻刺史奏武帝因造寺焉遂立正殿于其上勅张僧繇绘神于二壁图龙于四柱毎云隂天瞑则鳞甲皆润潗潗然及有浮萍者或曰多兴疾雷鼓巨浪于江海间后勅僧繇画鎻以制之泊唐武宗防昌中诏毁天下佛宇兹寺尝在毁间大中五年宣宗皇帝重阐释门故寺僧清江以其灵迹闻郡守韦公于是奏再兴焉凡今殿阁像设非梁制也唯神砌存尔观其神迹规制皆穷竒极壮造化所成信非人力逰者观之莫不虩然心慑而股栗魂惊而魄骇苟非向师至德通于神明又畴克臻于是耶苟非山王灵感昭于有德又胡能成其绩耶又前后曽未有郡牧至此者今陈公博古闻异来而覩之乆以嘉叹因谓端曰前记湮没来者昩其所从请摭其实庶垂于永乆端虽菲才忝辱厚命故抽毫以书时至道三年孟夏也
　　慧聚寺圣迹　　　　　　　　　孟　郊
　　昨日到上方片霞封石牀钖杖莓苔青袈裟松栢香晴磬无短韵昼灯含永光有时乞鹤归还访逍遥场
　　张　祐
　　寳殿依山险凌虚势欲吞画檐齐木末香砌压云根逺影窻中岫孤烟竹里村凭髙聊一望归思隔呉门
　　和前二首　　　　　　　　　　王安石
　　僧蹊蟠青苍莓苔上秋牀露翰饥更清风蘤逺亦香扫石出古色洗松纳空光乆游不忍还廹迮冠盖场峰岭互出没江湖相吐吞园林浮海角台殿拥山根百里见渔艇万家藏水村地偏来客少幽兴秪桑门
　　慧聚寺诗并序　　　　　　　　朱明之
　　离常熟至昆山泊慧聚寺而诗情犹壮复为二章附于五题盖山鸡自爱其尾亦欲以多为贵也
　　古寺有逺名欲游先梦生飞猿磵底啸灵鸟云间鸣影宻楼台众香繁艸树荣何年照佛火灿灿长光明石林髙月生藓阁疎磬鸣宿鸟梦难就空僧魂更清香风动花影岩瀑飞玉声遥夜坐来短但余天外情昆山县慧聚寺在县西北三里昆山一名马鞍山世传殿基乃梁天监中鬼工所造半叠石室为虚阁缥缈如仙府他山佛宇未有其比山上下前后皆择胜为僧舍云窻雾阁间见层出不可形容绘画也呉人谓昆山为真山似假山最得其实大畧见张祐孟郊诗及盖屿所作图序皇祐中王荆公以舒州倅被防来相水利夜至寺秉炬登山阅张孟诗一夕和之遂为山中四絶一山中登临胜处古上方为冠月华阁妙峯庵次之山之上下又有留云翠屏翠茂夕秀诸轩及凌峯翠微垂云诸阁不可尽纪淳熈中月革先焚上方次之既而寺灾煨烬无遗自唐以来名贤题咏石刻殿柱雷火篆书又杨惠之所作天王像李后主所书扁榜一扫无迹今惟山图仅存于收藏之家石亦燬矣山后掘地多得竒石玲珑纎巧好事者甚贵之号昆山石
　　景德寺诸天阁记　　　　　　　范　浩
　　浮屠氏传西竺一乗流入中国倡天堂地狱祸福报应之说风动世俗波从信向者往往悔恶徙业而归之善其亦有补于教化矣昌黎尝言自其西来四海驰慕结楼架阁上切星汉处处严奉髙栋重檐鬬丽夸雄自唐已然虽妙言论如退之亦叹其不可遏止也昆山普贤教院有阁翚飞下俯鳞宇碧櫺丹栱隠雾延晖森列诸天势欲浮动使人立凛凛生肃心毎陈供瓣香氛霭鬱防神若天堕驭风而翔云谛观恍然复疑身之排金阙而簉琼楼也予尝访襌者昙益固见住持讲僧渊问谁为此其言政和癸巳苾蒭义明演经丐钱创兴普贤院邑人沈饶募縁増堂庑以侑道埸今年夏五月沈又感梦率众建阁豪姓辛珍独又画刻诸天十六尊像逺迩信向摩肩投体祷福祈年应不旋踵念此殊胜縁要须书以信诸世因请予记之靖康丙午季冬既望奉议郎新济王康王祁王府记室范浩记
　　景德寺在昆山县西南即东晋所置寳马寺
　　惠严禅院法堂记　　　　　　　曽　旼
　　昆山县治之东有禅院曰惠严始唐末嗣禅师以佛学名一时故镇遏使刘璠为建院以处之嗣师既去其徒以世及续居者百五十余年屋老而敝徒不能葺熈宁四年主僧惟已请如嗣师故事复以院待学众之来游县以闻州命选于众乃得惠元禅师畀以住持于是四方之士不期而自集一境之民不言而心化因相与视其屋则又皆曰此岂人法之所宜者遂谋新之乡人闻命乐输以助先为法堂寝室凡二十楹始事于元丰元年之秋来歳仲夏二日毕工师曰不与俗交非兴化为人也则记其事以慰作者之勤其得已乎而法堂寝室岂特以休耆寿者之身佛之法传乎其中矣非知吾法者不能为也以书属余曰幸为记之予闻释氏之书曰所言法者谓众生心是则摄一切法释氏之言心法如此则吾先圣人所谓天下之至神者是也夫心之为物微妙寂通故用之弥满六虚废之莫知其所不古不今神而无方信乎广大髙明超于名迹岂言与书之所能尽哉是以学者欲其深造于道而自得之也当梁之世释氏之教最为盛时然学其法者亦泥于言学其书者亦忘其真天竺之师逹摩始自其国来其晓人也直示道心使之研几见独尽豁幽滞则广大髙明皆我固有岂如老身穷年敝精神于名迹而已者乎于斯时也道之不明乆矣闻其风恱之者六通四辟如醯鸡之发其覆而见天地之大全虽中国之士大夫欲息于道者亦从之游故传其法者所居而众至所教而诚服待人之饷而后食待人之衣而后衣或汛求于人而人亦不以为厌也其居之至则崇栋广宇极于壮丽敝则众相与新之而人亦不以为侈也盖闻其道而心化者皆将虚己以游于世则其骄吝之意消而能尊道轻财固不足言也惟此堂室师之居此湛兮渊静廓然朝彻资道之侣遝至而时集显问于堂宻叩于室宜其迷者自觉疑者自信神悟心照不知其然堂室虽无与于人法亦人法之所依也则作而新之者其泽岂易竭哉时元丰二年八月初一日常州团练推官将仕郎试秘书省校书郎前充曽州州学教授曽旼撰
　　惠严禅院在昆山县东三百歩梁所造昆福院也常熟县东五十里明因寺新改禅寺记
　　陈　于
　　常熟县东七十里有双鳯乡有村支塘而寺于其间曰明因昔尝曰永昌又名再昌至于国朝祥符改元始易今额至熈宁六年遂为禅寺土不变壊人不更聚而名目之不同者时异事异实亦尊佛而已佛以一无冐一切有以一真破一切妄一切法是有我何使之无我本无无今安得有一切法是妄我何使之真我自非真今安得妄一有一妄为有情故一无一真为无情故此禅律所由判也东西分祖南北异宗以摄成名律以见理名禅此禅律所由盛也夫律为渐禅为顿而为之徒者以禅受仆方以律传父子因而反戈自伐与俗同汚其不见僇于世者无几初僧文晓由是与流辈有不平者以事至有司遂攘臂鼓众更律为禅自今日始县为闻府二下僧籍搜可为领导者众荐今禅师绍瞻而府可之师至其徒有不恱者豫空其室以遁其頽垣壊壁萧然如无人之墟师收付遗众缮葺故庐鸣钟击鼓晨唱夕和欣欣如也规范仅举徒众仅安嵗輙大凶而水且旱百里荒芜其八人輙大疫而逋且逃十室虚其九严不转之心奉一实之事根无利钝应病用药其徒以此亲施无厚薄均福田相乡人以此敬八年于今而门之外导长泾以利众长泾之上营石桥以便行堂室龛殿虽未及美而小康矣因师请记之论次如此若夫门未华殿未绀而丈室未敝此必有待于他日余不得而书也元丰四年五月十五日前常熟县尉陈于撰
　　胜法寺轮藏记　　　　　　　　叶梦得
　　佛法自汉入中国即与其言皆来然未尝若是侈也至晋宋周隋之间鸠摩罗什之徒出更相传译转相付授于是其书之至者日以广源流既逺往往失其本真梁武帝时始有言心法者一切以廓然无我为宗不立文字佛氏之学遂判为禅律两岐其后更数百年学心法者虽益盛然其书未尝卒废自隋开皇至唐开元贞元以来凡列于目者曰大乗小乗曰律曰论剖分甲乙鳞次栉比虽假托疑似谬妄之辞苟不叛其说亦莫不具在其传至于今不絶昔吾儒者之言仅出于中国其道在天下昭然若掲日月而中遭秦火虽六经不得为全书残编断简出于屋壁邱墟之余与一时遗老所诵习虽幸而获存然颠倒错谬固已不胜其弊其他诸子百家各以其艺自名于时者近数十年逺或百年皆已湮没无闻而佛氏去中国数万里其言率一译而后见乃全而有之愈乆而益着何也岂其言皆足以示后行逺使人欲废而不可欤盖为之学者皆知信其所习而尊其所闻相与谨守严奉手传口诵而不敢慢非有意于借资取便阶梯所欲尝探而忽忘之者然也常熟姑苏别邑梅里镇又在邑之东北海上有寺曰胜法故无藏经崇寕二年长者道渊始募众縁为之渊强力明果学心法者也居胜法二十一年与始至之日无异工既成见余霅上曰并海之民不耕而渔其习以多杀为事而不畏罪与之言吾理则惑教以其书则怠惟转输藏侈极雕刻彩绘之观以致其庄严之意可使凡徼福悔过者一皆効诚于此吹蠡代鼓机发轴运神象设骇于目而音声接于耳不待发函展巻而其心固已有所向矣然邑民瘠而艰施嵗且多潦有欲成其事者而屈于力其力足以及之者而窘于歳盖竭吾勤而后能成不有记其畧无以慰此志也因请余文至再三不已夫物之盛衰存亡固不可皆以力致然未有不存乎人者服儒衣冠者徧天下不能尽有其传而佛氏独能持久若此是必有当其责者因推其所以然书以遗之非特志渊之勤而已也政和五年六月十日记
　　胜法寺在常熟东三十五里
