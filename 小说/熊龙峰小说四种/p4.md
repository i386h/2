<!-- { "loadSidebar": true } -->
　　越月余，公被召，促装赴京，嘱生家事而别。又三月，公奏曰，“臣老，不能用也。有壻冯琛，素怀异才。臣荐为国，非私也。”上大悦，遣使召生。
　　生谓琼曰，“蒙旨征召，暂尔相别。”
　　琼曰，“相会未几而遽别，奈何。奈何。妾闻金陵胜地，歌楼翠馆，不可留恋。”
　　生曰，“噫。卿误也。我心犹如冰玉，后当自知。”即促装启行。
　　琼令韶华备酒肴，饯于郊外。琼握生手，相视大恸，生亦呜咽。琼曰，“君今弃妾，妾无负于君。”
　　生曰，“我与子，岂一朝一夕之缘分。今日之行，出于无奈，卿有是言，殆以我为陌路人耶。”
　　琼曰，“君无二心，妾何以报。”口占二绝以赠生。
　　其一鱼水欢娱未一秋，临岐分袂更绸缪。
　　诉君不尽衷肠事，惟有潸潸泪流。
　　其二香闺绣嫫恨悠悠，一片离情不自由。
　　争奈君心似流水，滔滔去不能留。
　　生作律诗一首以答。诗云，
　　懒上雕鞍闷不胜，此心如醉为多情。
　　空垂眼底千行泪，难阻天涯万里程。
　　最苦凄凉冯伯玉，可怜憔悴赵云琼。
　　男儿且学四方志，铁右心肠作广平。
　　琼情不已，又作茶瓶词云，
　　忆昔当时相会，共结百年姻配。枕前盟誓如山海，此意千金难买。恩和爱，知何在。情默默，有谁揪采。妾心未改君先改，奈好事多成败。
　　词毕，恸哭不舍。生扶琼至家，嘱韶华劝慰。次早，不令琼知而去。
　　琼晚见日界窗痕，风鸣纸隙，举目无亲，作临江仙词一阕。
　　明窗纸隙风如箭，几多心事难忘。荼寮架下见行藏，交加只粉蝶，交颈两鸳鸯。岂知今日成抛弃。庭赢减玉消香。谁诉与衷肠。行雪空缥渺，恨杀楚襄王。
　　生行后，不觉踰旬，未尝不思琼也。见京畿将近，偶成一律。
　　冉冉时光日似梭，相思无计欲如何。
　　五云缥渺皇畿近，万里迢遥客恨多。
　　愁望银河看织女，魂飞阆苑问仙蛾。
　　金陵谩说花如锦，一点芳心誓匪他。
　　生行至京，朝于奉天殿。上甚爱其才，即日除为起居郎。
　　一日出朝，因便人作书以寄云琼，
　　冯琛端肃书奉
　　云琼娘子妆前，拜违淑范，已经月余。思仰香闺，梦寝行坐，未尝离于左右。迩来未审兴居何似。琛至京，蒙授起居郎。谁料菲才，幸际风雪之会，得依日月之光。偶囚风便，封缄以寄眷恋之私云。
　　琼得书，一喜一悲。贺者填门，而琼悲号不已，刘夫人命具杯酌，弦歌宽慰。琼编驻马听，令韶华讴之，闻者莫不凄惋。
　　自兹愈无聊赖，鸾狐凤只，竹瘦梅臞。面似梨花带雨，眉如杨柳含烟。风凉月冷，形只影单，赋诗一律，
　　夜深独坐对残灯，默默怀人百感增。
　　愁肠百结如丝乱，珠泪千行似雨倾。
　　月照纱窗光皎皎，风摇铁马响铃铃。
　　总籍夫人宽慰我，金尊漫有酒如渑。
　　侍女素蛾善言语，一日，谓琼曰，“妾闻西湖鸳鸯失侣，相思而死，何谓也。”琼曰，“汝戏乎。”曰，“既知，何不自想。”琼曰，“汝不闻李白诗云，
　　锦水连天碧，荡漾只鸳鸯。
　　甘同一处死，不忍两分张。”
　　素娥曰，“谁无夫妇，如宾似友。至于离合，故不可测。关雎之诗，“乐虽盛，而不失其正，忧虽深，而不害于和。”是以传之于经。娘子朝夕哭泣，过于哀愁，倘致不虞，将如之何。望以身命为重。”琼意稍解，然恐生心有恋，不能无疑焉。乃作古风一章，以自慰。
　　忆昔与君相拜别，三月鹃声哀夜月。
　　鸳鸯帐里彩鸾孤，惆怅良人音信绝。
　　妾心如水水复深，妾泪如珠珠溅血。
　　深院无人春昼长，几回独把湘帘揭。
　　湘帘揭起飞只燕，燕燕差池相眷恋。
　　令人感动心益悲，欲寄征鸿风不便。
　　文君空有白头吟，婕好谩赋斋纨扇。
　　君心若与我心同，妾亦于君复何怨。
　　琼作虽非怨悔，然相思之心殊切，抚景兴怀，时无休歇。伫见，征鸿北去，乌鹊南飞，寒蛩在壁，秋水连天，桐风飒飒，桂月娟娟，香残烛暗，枕冷衾寒。斯时也，空闺寂寂，人各一天，经年累月，有谁见怜。作满庭芳一阕，
　　皓月娟娟，清灯灼灼。回身转过西厢，可人才子，流落在他乡。　只望团圆到底，谁知反属参商。君知否。星桥别后，一日九回肠。相思无尽极，惨云愁雨，减玉消香。几回梦里，与子飞扬。尤记山盟海誓，地久天长。春已老，桃花无主，何日遇刘郎。
　　题毕，谓韶华曰，“古之女亦有如我者乎。”答曰，“有之，如王妫之丧身，姜女之死节，皆如此也。然悲欢离合，亦自方有之。若不目惜其身，至于陨绝，亦何益也。”琼曰，“汝言虽善，但恨，与生会合夫久，遽成离别，恐作王魁负桂英也。”因而作歌一首，
　　黄昏渐近兮，白日颓西。
　　对景思人兮，我心空悲。
　　云归岫兮去远，霞映水兮呈辉。
　　倏天光兮黯淡，月初出兮星稀。
　　叹南飞兮乌鹊，绕树枝兮无依。
　　久凭栏兮徒倚，追往事兮嗟吁。
　　香消兮玉减，花落兮色衰。
　　陟高庭兮眺望，仍凝思兮迟迟。
　　霜凋残兮落叶，雨滴损兮花枝。
　　花委谢兮寂寂，叶辞柯兮凄凄。　恨关山兮路远，极目望兮天涯。
　　自勉强兮假寝，风飒飒兮吹衣。
　　奈好梦兮杳渺，忽惊觉兮邻鸡。傍妆台兮抑郁，临宝镜兮惨凄。
　　云鬓妻鬟兮，为谁梳洗。兰心蕙质兮，空自昏迷。
　　睹只飞兮粉蝶，听百啭兮黄鹂。何人生兮不若。
　　嗟物类兮如斯。愧年少兮多别离，望美人兮踌躇。
　　韶华观其吟，亦掩泪，谓琼曰，“恐生有富易妻而贵易交之意，莫若令人赍书与冯生，察其起居动静，可知矣。胡乃孤眼独宿，行吁坐叹，而自苦若此也。”
　　琼曰，“然，自生别后，有诗十余首，录之寄赠，以见我之心耳。”即日遣家童赍书抵京。
　　生得书，喜不可言。展视之，皆琼佳制也。
　　其一泪雨潸潸洒满衣，各愁强赋断肠诗。
　　白从昔日相分手，直至今朝懒画眉。
　　东阁尚怀挥翰墨，西园犹想折花枝。
　　自君一去无消息，独对青铜怨别离。

　　其二景物鲜妍在上林，水山玉树占朝阴。
　　鸣蝉树底愁人巧，蟠蟀阶前动客心。
　　泣别最嫌金魄冷，悲离不胜彩衣砧。
　　梦魂几度潇湘水，空惹斑斑泪雨淋。

　　其三晓来妆罢不胜悲，独对鸾钗懒画眉。
　　魂迷游蜂身似借，肠牵飞絮意如痴。
　　泪血几从心内落，脸香半褪手还支。
　　相思相见如何日。最苦樵楼漏滴迟。

　　其四别时记得共芳樽，今日犹余万种恩。
　　绣妒鸳鸯闲白昼，书空鱼鸟盼黄昏。
　　一番对月一成梦，几度临风几断魂。
　　挑尽残灯凄切处，薄衾香冷倩谁温。

　　其五晓来睡起思重重，袄恨无人笑语同。
　　心似游丝牵恨短，意如流水惹情恫。
　　当年还道春如锦，今日须知色是空。
　　回首雕阑真寂寞，开愁千里付孤鸿。

　　其六闲事萦心不得眼，玉人一别已经年。
　　新诗蔑裂惭吟雪，旧事凄凉怕问天。
　　锦帐生寒愁蟠蟀，鸳衾弧零怕啼鹃。
　　梦回神绕金陵路，安得鸾胶续断弦。

　　其七空庭草色入帘青，无奈分飞两鹡鸰。　凤髻乱盘浑似懒，蛾眉淡扫不成形。
　　梦中相合非真境，帐里弧眠怎得宁。
　　起傍花阴强排遣，枝头社宇又难听。

　　其八凭阑无语怨东风，愁遇春归恨转浓。
　　一枕鸳鸯魂梦杳，半窗花月影阴重。
　　佩声细巧千般懒，粉面清消万事慵。
　　纸短语长题不尽，殷勤寄收早相逢。

　　其九花开深处有啼莺，听得声声怨别轻。
　　翠叶慵簪歌绿鬓，彩裳倦整辍红筝。
　　纷纷柳絮随风舞，朵朵葵英向日倾。
　　无限幽怀羞自语，可怜无主赵云琼。

　　其十无端镇日锁只蛾，缕缕愁来似叠波。
　　闲数落花消积恨，坐牵蕉叶馘情魔。
　　堪嗟好事成还败，深憾佳期别更多。
　　拂鬓自怜犹自叹，冯生负我奈之何。
　　生览毕，感念倍增，即遣家童往迎云琼，亦作诗一首。诗云，
　　梦魂几度到河阳，执手凄凄诉断肠。
　　最苦冰弦操别调，深悲玉女整离装。
　　睡去牵衣真得意，醒来分袂独凄惶。
　　已知闪得成愁也，早驾香车到帝乡。
　　家童归，韶华报琼曰，“冯官人书信至矣。”时琼方倦寝，一闻此言，踊跃而起。
　　见家童道，生意念勤恳，特迎夫人，不胜欣喜。顾谓韶华曰，“汝自幼从我，顷刻不离。及归于冯，汝犹不弃，我今将行，汝从我乎。”
　　韶华曰，“妾幼侍夫人，居于闺阁之中，誓生死相随。今夫人赴任，妾愿侍从。”即日治辨行装而去。
　　离京五里许，生先在郊外候琼，见琼来，其乐融融。乃曰，“一别许久，不想今日复睹仪容。”
　　琼再拜谢，曰，“妾女流也，不知理法。荷蒙君子不弃，誓同生死。今幸不背前言，妾无憾矣。”
　　韶华亦拜。生曰，“汝大恩人也。非汝，吾二人安得今日欢聚哉。”琼然之，生与琼轿马相随，归衙，重寻旧约，再整前盟。欢宴之余，无边欣幸。生赋诗一律，
　　朱颜一别几经春，两地相思各惨神。
　　失意如今还得意，旧人偏觉胜新人。
　　颠鸾倒凤情何洽。誓海盟山乐更真。　寄语司天台上客，更筹促漏莫交频。
　　诗完，不觉已五鼓矣。生起，整衣冠而进朝。
　　俄闻倭夷有警，上敕生为瀞海将军。即日承命，至家与琼别曰，“吾奉上命，领兵收贼，有一载之别。汝宜保重。吾不敢久留，以缓朝命。”又嘱韶华，“善侍夫人。”华应命。于是率凤阳精兵以进。上大悦，亲劳军士，同兵部尚书李斌，左平章廖禹，复率羽林等卫五十八万军马，旌旗蔽野，水陆并进。
　　生之英风锐气，所向无前，驻劄连栈。倭夷鏖战，佯走，生兵追之。倭度其半入，以精兵五千，出其不意，由别道尾其后，官军溺死者无算，江水为之不流。生呼谓众曰，“今天败我，非众之罪也。第无以报效朝廷耳。”
　　生复招集残兵，整顿军旅，身先士卒，众乃奋身戮力，与敌鏖战，无不以一当百，倭夷大败。生喜曰，“不意天兵之果锐也。”倭夷遂遣使，称臣求和，生恐有变，许之，奏凯而还。
　　上得捷音，天颜大喜。谓宋景曰，“以赢败之兵，入危险之地，而能克敌，皆卿之荐举得其人也。”
　　景稽首拜，曰，“愚臣无知人之明，皆陛下用人之明也。”
　　上曰，“古有社稷之臣，冯琛近之矣。”
