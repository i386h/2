<!-- { "loadSidebar": true } -->
　　按察为风宪之司世称其使曰廉宪同官相谓曰宪长自副使以下皆得伸决滞枉而谳详者必于长皆得击除奸梗而请覆者必于长皆得收举贪墨甄録能否而考绩书最者必于长长副之名分白矣按察岂专为狱讼设哉夫法虽良久任则人虽愼居常则弛必委靡弛必纵荡按察所以防其弛使不至于委靡纵荡非天下之中正曷足以喻此是故民俗之隆汚兵戎之辑乱户口之盛耗刑罚之平滥官聫之邪正皆系于风宪然其枢机凖的则又总萃于使夫举六属之务列四方之纪而以维持禁制之权委诸十有二人士之达可行者复有大于是乎古人谓当是任必仁可恤孤明可振滞刚不畏强御智足以照奸有是四者而居之以鎭静行之以简肃持之以正固端本一志以定羣下之嚣挠风声气色闻见自化者上也急先去甚畏缩不犯者次也钩擿刮劀损益相当者下也彼依违干没之流乌足较其有无也子同年钱君廷珍英爽练达器识过人其毅然为公之心自御史时已然及副宪福建正使贵州风范益着所谓仁明刚智皆可以无愧于古兹移任江西不过出其素有譬诸轻车熟路无事驱逐自合轨度矣第念峻坂不廻急足难驻虽王良造父未有不量地审势而为之缓急周旋故有居行持定之说将有少尽朋友之心耳焉有如廷珍而尚俟人言哉焉有如廷珍不知名分所系哉焉有如廷珍而举官任职不出于其上哉乡先生大卿夏公素厚廷珍因其行赋诗赠别有倡斯和穆如清风言者非谀听者知德而序之者敢不敬承其美意而发明其未言者乎
　　送梁克宣序
　　浙藩少叅梁君克宣初以礼经第进士官吏科进左给事中歴今职以予尝僃员礼科相视如故旧时过语曰镛恒念六科以言为职而少临事自至浙窃恐有负任用为同官羞惴惴焉若不能胜予惟自古及今凡相君百职之成败得失未有不系于心之操纵操则戒惧戒惧则思为恭恕为公廉为忠孝虽弗及终有所济茍纵也则无所顾忌无所顾忌则肆为邪佞为贪私为傲虐其末将无所不至虽甚显荣未有不沦于昏污者彼竒材异能关化应变而出固不可以常得若夫承平之世制度已成取之以定法授之以常政人才大略相似其于事也宜若建瓶水及考其成始终乃或大相远絶岂皆才之罪哉尽其心与不尽其心之故耳夫心小抑畏自虞其不足此三代圣贤德业之机也而克宣效之予因来有以见往之能尽言职即始有以必其终之能尽官守虽服大僚称伟绩举斯心而已矣嵗九月克宣当奉表入庆寿节其长昌黎杜君益之七闽刘君廷信绘图赋诗以赠其行畀宁为序惟昔贤臣之于君遇嵗节则有规劝之词因燕防则其道德之戒当夷愉和适之际寓讽导危惧之情言者昜入听者乐受然后能交孚也克宣于浙劳心之久必有实见今之行与事防凡民情休戚政事利病方域安危所当兴除更定凡可以辅清化而祈休命者幸一一陈之人将曰梁给事一任方岳而发言举事如此禁近之官信足以得才也克宣何念哉
　　谢朱孟德医效序
　　成化己亥春予送女适刘氏来杭僦居于朱仁孟德未几女病气痛甚剧大方伯杜刘二公以予故遣医与刘氏素所用医兼治问所饮食则喜热所服御则恶寒皆投以滋血理气之剂一不效予因还女僦所便抚视居二日夜疾势弥留冲激上逆如刃剚火灼喘急厥冷无复人色时漏下二鼓急扣孟德门起诸卧中自帷内引切叹曰仁向欲防火议者恐伤于寒凉不用今迫矣法当大治其标可一服愈有不信仁请及之遂制方以酒制黄连为君而佐以山栀大黄芩栢灵脂蒲黄诸剂汤液始沸遽以涓勺饮之痛立止再进疾去其九三进起息如常忘其病矣古称医有劫病功予平生多疾未尝见医药之神有如此者世常善李明之朱彦脩而病刘守眞张子和为难法因孟德治疾始知医缓急异宜在所遇何如耳呜呼病者喜热恶寒医者亦既亲于问切而治以温平之药可谓得矣至其功効大相远絶世之治人者于民利病不亲体廸见乃欲取听于傍侧之口而兴除之未见其得理也或者曰医茍可以论治则鸣条牧野之役非仁义不能为其后先彼滋血养气于是病也亦宜
　　沈安人寿六十序
　　古人论女妇之美不外闻于人是为女妇自处也茍有重于乡党邦国君子虽表扬之使周天下后世无不可者六经皆圣人笔所载闺门之懿有僃见言行始卒者独诗春秋尤多圣人岂不欲简于文不可得而止之也平湖沈安人盛氏故广州守公礼甫之命妇潮州守棨之叔母嵗壬寅寿登六十九月十日値其始生之辰乡士大夫素与广州叔侄厚者即景与事厘为十题各赋诗以致祝颂既成什棨命弟樟率广州二子榘楷诣予属为序宁自少辱居俊彦后饫闻沈盛二家事知安人为女为妇为母之道无一不可书所谓有重于乡党邦国者德本茂深君子固拟其多寿既寿矣使或贫病相沿凶荒迭至于寿也何享有享矣使或子孙不类门户云衰于寿也何乐可乐矣使若为士者然行成于内而名不彰德修于身而人见毁虽寿也谁与为寿今母既富且康敬养备至中寿初度遇兹清平有年名显于封章德着于乡颂大庆成于孝弟慈爱之余天与人从五福咸萃矣其为诗又皆典雅沈实德音洋洋虽播之金石列诸风雅当亦无背于圣贤也宁也穷居简出不图名门盛事近见于乡邦亲友之间惜不能表扬之使周天下后世于诗序也何有哉
　　魏仲礼父母濳德巻后序
　　赠监察御史魏公与其室王氏行状铭表挽诗共一册凡若干篇予读之终巻不觉怆然叹曰嗟夫凡天下古今智巧可以诎羣力而不可以得一士之心威令可以哄众耳而不可以调匹夫之口富贵利达可以一世而不可以保身后是非之名公夫妇闽中韦布虽清德约行未底下寿以殁屈指数十年间事去物移老而后死者亦复相继无闻矣顾乃煇煌炫赫哀荣有加而海内名达俊乂相与称述如同堂一日语非甚盛徳以得此于寂寞萧疎之余哉即有智巧威令富贵利达者能得人之心慕口许而有是名乎哉或者谓公夫妇实系于其子而仲礼所以克振荣贵者则有遗教所及是固同然之论然以舜之德终不能善顽嚚之名以尧之德终不能已傲虐之行虽父子相传亦必防遇天常而后能大有光也嗟夫
　　送欧一清序
　　世之为学职者率以能取办场屋事为良师至其宅心应务往往杂出人下回视故业犹工技之徒挟以取赀焉者奈之何其能为良也古称师道立则善人多道固非文词而已顾令长于文词已非道之体要况又使不能者居之何以哉夫师者弟子之模范也劣于模范而欲优其所造就此世所以鲜士也邑掌教欧君一清自乡举歴职善讲觧理道能为古今文其末盖已过人而其本诸身者则又简昜和平公明坦荡言可以考成行可以达义师生之间了然不以师生一动其心而资全顾掖庶几古人恩义吾海盐自正綂以后为教谕者词文之外惟闽人林尚仁与先生两人可以称有道尚仁视先生深粹有余而闿达不足其大端则相似不幸早卒人至今思之见先生自可少慰而今又以补任遄去大抵物非分定虽得必失何此邑士子之分薄也先生向去内江士诣阙请留因得再任岂海盐士习浮薄于师去住都不省防邪或先生德教未久而感之者尚浅邪何竟无内江之举也海宁卫侯李君辈特重先生诣予求言赠别人尝病文武异致难合先生得于所难则其易者可见所不果留者必其事势有不可者耳是固无渉于师生之间也惜哉
　　沈稽勲先生诗序
　　风雅义湮汉魏日远近世为诗者沿袭于风土好尚又各因其气质学问以相高下而所见无全诗矣然与其留连模仿矫而为工又不若出于性情自然者可以考见是非得失不失先王声教之意古人谓礼失求野眞有谓矣拙庵沈先生温厚恭实出于天成清澹寡欲脱尽世系平生行不背言达不变志老不改度卓为乡党仪矩而其稽古通经之学又足以润身及人不待论列而后见合内外蕴发之精宜其诗之过人也知先生者得见其诗如见古钟鼎未暇款别而珍重之心固将先定矣彼因袭模仿者乌足以类先生哉夏大卿所序引有德必有言以为言可谓知言矣予复何言邪敬书所见于末简
　　具庆堂诗序
　　禄必有所由至名必有所由得无其所而幸致非君子所许可也况五福之尤重者乎传言仁者寿有大德者寿世常以栁蹠为罔寿冯道为蠢寿然则寿之所以为寿将不专于延年久视茍得其所而可征信虽闻者亦喜况其子孙耶歴千百人而不可一得况夫妇偕老耶必若是斯可以言具庆也广东郑君崇信父母俱高年无恙崇信仕不得归者数年常思念不置士大夫知崇信者赋具庆诗以慰美之予未识君父母诵其诗可以见其人易所谓视履考祥其旋元吉大有庆也君父母之谓矣崇信佐郡有声时陟华要所以资全其亲者非一书所谓孝养厥父母庆崇信之谓矣今而后益愼厥成益安厥守父子之天全慈孝之风洽使今日之具庆遂为郑氏百世之余庆而此诗当为观风者采矣
　　梅南序
　　诗话谓大庾岭上之梅南枝已落北枝方开寒暖之候异也今大江之北植梅渐寡迤逦而无惟江南丛生衍发弥满林薄及炎凉变节枝叶先零然则梅之畏寒向暖宜于南地固其本性此圣人所以称松栢而不及梅竹也独其禀赋有时一阳初复生意即形盖得气最先首出羣卉故其舒发适在阴寒凋落之际人因谓其耐嵗寒而爱重之是所谓乐其遇而忘其恒者也于乎岂惟梅哉然是物特异可爱自多非但香色标格而已凡花多丛蕚梅独五出凡实多晚甘梅味终不变凡草木皆逢春竞秀叶而后花梅独花实毕见而叶渐生以是爱者为清士植者为胜地吟冩者为佳制范石湖谱得其名品杨万里序得其出处唐宋上下阴何杜宋苏黄诸君子得其风采气韵而林君复又特翘楚一世梅之逢时至此极矣卒未有得其性本者岂天下古今华昧实所谓乐遇忘恒者罔常如此哉嘉兴胡元晖素好梅以梅自号而系之以南元晖其知梅之性者耶或曰元晖家多植梅有圃在所居之北故号梅南是亦或然也姑为之序他日当载酒深之
　　三忠二节挽诗序
　　余尝患今世多挽诗大率为人子孙表扬祖父之文具空言相高上下一致与之者非衷言受之者无德誉见之者不以为重轻黄鸟尸郷之哀声至是一大变矣及读崔都阃挽词然后知作者固亦自有用情之地都阃初以宁波卫指挥总海宁卫所事风度凝峻气象安详有凛然不可犯之节及移御金华叛寇奋不顾身与二弟俱力战以死当时母老子幼妇寡皆去死不远门户顚危崔氏不絶如线卒之寡不失节幼不害成老不失养忠臣孝子慈母贞妇兄弟死丧之爱天下古今大善极美总萃于一门天所以扶持善类而公家忠义精诚亦将有蕴结感防于骨肉之间者风雅之士耳闻目激咨嗟悼叹而形诸篇什心无惑志口无择言与者受者皆可无愧闻见者亦足以为劝岂直非世之挽诗类哉虽古之遗声在所后矣谢枋得谓幽不足动天地感鬼神明不足扶人伦厚风化为无诗是编庶几其有之矣
　　呉文肃公竹洲文集序
