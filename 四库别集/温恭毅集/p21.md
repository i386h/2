<!-- { "loadSidebar": true } -->
　　臣等近睹时事不胜杞忧窃幸皇上屡禁榷采扰害散遣随从虎翼中外臣民举手加额谓圣明日月照临停止可旦夕待也不意蕞尔贵州亦遣税使臣等职在献替若徒以一言塞责不求实回天聴是旷官职是昧祸机是负皇上坐待有事图之无及臣等之罪将用何词以解葢自榷采四出其害则闾阎隠忍已极虽官司未必尽知其祸则官民相向深忧而皇上以为无事歴星变火灾水旱民不聊生之地在在有矿税之役在皇上爱民盛心固曰不忍加派乃有此举在地方有司官吏则曰奉有明旨谁敢不遵于是或摊之行户或派之经纪或为头会箕敛或为椎髓剥肤蝇头锥末虽细不遗肩挑背负无微不及其所进数万数千皇上以为数止于此不知此特其一耳而各官役之狼攫侵牟充私囊者十而九也夫攘臂而夺之食弱者必怒于色强者必怒于言悍者必操戈从之矣岂有夺民之财而戕其命能使之束手而待毙乎彼特有所俟而未发耳皇上毋谓临清仪真激变之后竟亦帖然无足虑也亦毋谓今日解银几千明日解银几万可以惟其所欲而无不如意也夫多藏厚亡天地大数财聚民散黻扆箴规不可不深长思也在昔忠臣爱君必防其渐传称长国家而务财用必自小人菑害并至今所用惟不知民艰之中使苟求衣食无頼之棍徒从来大盗徃徃乗衅待隙今盐法壊军饷匮戎马凋疲顾此失彼山泽之雄乐祸幸乱离散之民有死无生征戍之役沿途肆虐葢岌岌乎不止衅与隙矣而语目前之多故莫如辽左尤莫如贵州与四川在四川苦采木之役民已丧其乐生在贵州号弹丸之区饷皆资之各省而播酋复肆鸱张为川贵大害皇上恻然西顾方且趣两省督抚星驰征讨以拯涂炭柰何复从而重困之军马刍饷方望内帑给发数十百万不止而又求数万之税于其地与素不产之名马乎此驱民使之归播驱商旅使不更出入于滇楚譬如藩垣不培盗必斩关而入病夫埀毙而复饮以乌啄鲜有不立仆者皇上不为封疆计则已苟为封疆计可任网利之徒恣意渔猎以彻其藩垣且益之疾而速其毙乎故语民间愁苦各省矿税皆宜报罢为生灵命脉计也语及疆事安危则川贵辽左尤宜先罢为国家保障计也夫生灵之休戚较诸一已之玩好孰轻孰重国家之大计较诸一时之小利孰利孰害矧与民争利而究也必不得享其利又孰与以天下之利还之天下而使一朝爱戴疆圉无虞之为愉快耶臣等切惧时艰不忍徒仰屋空叹是用昧死而进其狂愚伏乞皇上深惟安攘之至计遐揽元元之苦情亟将各省榷税诸使慨然召回于以上绵皇祖之鸿业下答四海之民心宗社幸甚倘少须时日次第罢遣则乞于川贵辽左用兵之处先停征税庶重地免分外之扰征讨有底定之期其关系国家尤非浅鲜惟圣明幸留意焉臣等无任恳切待命之至

　　遵圣谕循职掌摘陈修省要务恳乞圣明严勅中外宪臣实心举行以回天意以保治安疏（总宪）

　　近该礼部恭奉圣谕去冬至今亢旱为灾已歴三时河井干竭二麦枯槁民无所頼朕日夜焦思动火深为失徳致此你部里便具仪遣官祭告天地社稷山川应祀神祗神庙竭诚祈祷内外大小臣工着令痛加修省各勤职业以回天意毋得徒饰虚文钦此钦遵臣等叨任风宪虽居常尤宜先自简饬以修职业况今仰承圣谕此主忧臣辱毁室倒悬之时岂宜更事修省虚文夫修省以实犹恐天不降鉴况以文焉臣等且不知税驾所矣而能为国重轻耶第臣等虽司总宪以宣达督察为职而所頼倍加振刷抚循以固民心以消乱萌者巡抚都御史与各差巡按巡视御史之责也都御史与臣等为僚若不实相规切御史则臣等所统若不严行申饬则中外之精神不贯上下之责成无据欲举实政以救时事于万一而保治安甚难臣等触目惊心谨据宪纲所载久废弛而目前尤关切急者开欵条列总期于归实恳祈皇上埀鉴勅下臣等查照遵行风纪幸甚天下幸甚未敢擅便谨题请旨
　　计开
　　一重激扬激浊扬清本院职也先是掌院辅臣张孚敬申饬所举止于卓异其后有议举刺方面有司宜有荐有刺有不荐不刺又有议照弘治以前事例大省荐若干小省荐若干总之务实意也乃今方面与甲科有司不刺则槩登荐而方面虽有议亦曲附荐末矣故昔之所荐即后之所用今之所用虽亦不出所荐实多繇采访而定夫使人不信荐举而信采访则司风宪者之过也况荐语徃徃称天日山岳金玉冰蘗渊澄犀利运斤行空等语然耶否耶胡一有缓急动称乏才稍当事任类即不効且叅劾已有赃矣又议降调谓法纪何合严行申饬以后抚按遵奉明旨如限荐举所荐必亷勤公谨所刺必贪酷罢软不谨不及老疾所议处必与所叅劾语相符其绩效未着议论不定者勿轻荐以袭软熟之风而伤宪体各御史回院册开所荐所刺不荐不刺姓名以慿核实凡年终类报及一切荐语但直书亷勤公谨等语以复雅道方面以上堪大用者仍书某任某事有已试之效数语于后凡前项绮语谀词及一切不情譬喻尽洗去司府及州县正官考语止二十字其余佐幕教职止八字或四字庶吏治可核而谀风一扫伏乞圣裁
　　一肃宪体自古称御史台朝廷纪纲台纲正则朝廷正而天下治定故衔命而徃凡大小文武皆得以白简上闻职至要也故其体与他官异即独立独行寡合无侣正其体当如此乃今稍溺其职上下凌替起于赃罚一册间有临造禀请删改以掩饰滥费者则自以其伪示之下安得不凌上安得不替也是在巡按正本清源凡一切烦缛仪文尽行禁革便所动支皆可入册聴其登报禁其禀请清风劲节俨然为百吏师庶几台端吐气宪度惟贞伏乞圣裁
　　一抑趋承上官之与下官其相临截然有分不与朋侪等故必絶馈问逺嫌疑而后体统始肃近来柔媚成风逢迎接踵凡监司守令分虽相临礼若平等如遇到任生辰岁时喜庆徃徃侈筐篚以致殷懃在逺方尤甚彼上官贤者纵峻却不受大体已亵苟一为所饵后虽真知其人不肖非有所狥而不忍发则有所畏而不敢发欲求吏治之清无繇已以后抚按严禁各属馈遗毋私授受以肃体统监司郡守能举发属官违例馈遗者其操尚卓然可风即题请纪録优转庶宪度严明人心整肃如御史视为虚文奉行不实回道日聴本院体访叅治伏乞圣裁
　　一核廵歴御史持斧一方必遍郡邑而后民间疾苦得以周知奸豪有所敛戢近岁或因道里辽阔而马迹不及周或沿吊考旧规而逺邑不亲歴使官吏鳞集于邻壤囚犯跋渉于长途而遐陬小民无繇一望直指之襜帷夫堂庑之下尚有隠奸而况足迹不履其地者乎且守令逺出有失事之虞囚犯解审有脱押之患地方何頼而各省提学宪臣亦效尤吊考诸牛一二三百里外为贫士大病以后廵按御史入境务遍歴所属郡邑问民疾苦勿踵陋规逺吊赴考塞责庶所至奸豪警惕而幽遐之情亦可上达提学宪臣有吊考诸生于百里外者巡按御史叅究御史有仍前慢事巡歴不周者俟回道日以怠玩论伏乞圣裁
　　一恤民隠民惟邦本本固邦宁今国家所恃以父母斯民为邦本计者唯有司耳今之有司何如也洁已奉公者固多而染指自污者亦不少大率染指在罚赎在税粮征解之秤头站银工食之扣除而秤头之弊为甚葢秤头始于总收总解名曰下柜以防侵费以便完解紧要仓口而免挂欠之累然不能无剰余致庸者缘以为利而贤者槩受其疑其甚则重入轻出又使解者更派路费添补之苦今固有惩其弊而不失设柜本意令经收各役自具一匣当官验入封鎻以俟解发而官不与者不可仿而通行之耶合行抚按申饬尽革秤头之弊使自封贮总柜庶民不受累官不受疑为清朝一大美政而又严禁科罚扣除等弊亦恤民保邦一要规也伏乞圣裁
　　一慎刑狱国家设三法司又使御史巡视五城为都城内外民杂讼繁而欲轻重得其平也轻则御史打断即已重则送问然亦有重而轻轻而重者所谓重而轻以人命付兵马是也夫郡县之议重辟简验覆讯必正官犹或有失京师人命非自兵马呈报则由兵马简验此辈知闇识短即利啖势惕皆可使之轻重其情至于覆讯则罗织愈宻问官益无从而辨豁之矣先是议验于宛大二县又议兵马正官用科第竟不能久臣等窃以为宜如户部分司例専遣刑部司属覆简或顺天通判推官及二县知县分任各城一经审鞫自免枉纵是重狱所当议者所谓轻而重以笞杖与重辟同评是也夫郡县笞杖得自裁决民甚便之京师有讼繇通政司始送刑部刑部准理始行拘摄司审毕而后呈堂堂审毕而后送寺寺评毕而后归司发落倘再驳再审再呈再议不免累日积月牵妻系子卖产易衣以待筋骨几成灰矣大司冦秩亦隆重一笞杖不能自裁何其轻也廷尉为天下之平平其重者耳一笞杖必经评允又何其琐也臣等以为笞杖徒罪宜自司呈堂发落免送寺可也如以旧制不可废彚名月报亦可也若犯在笞杖徒而与重辟同起仍同评于大理是轻刑所当议者合行各城御史各务详审喧犯据实打断速令宁家重则送法司勿令乆系尤勿轻付兵马滋扰其前项重轻二刑容臣等咨刑部大理寺再议请旨遵行庶辇毂之民困少苏亦钦恤之一端也伏乞圣裁
　　一禁酷滥伏覩宪纲内一欵风宪之官当存心忠厚其于刑狱尤须详慎若行酷虐动輙棰人至死祸及身家虽悔无及又条例一欵酷刑官员不论情罪轻重輙用各项酷刑但伤人者降级调用至死者俱发为民谕戒森严永宜遵守迩来有司往往任情喜怒以严酷作威既用拶指夹棍复用脑篐烙铁竹签以拷未成狱之民惨毒备极伤和召灾皆坐于此今后御史出巡先须以身率下毋得擅动惨刻刑具凡有司等官有用酷刑打死无辜者查访得实指名特疏叅奏至于司道体统系一方观望非重情不准理非府正佐及州县正官不批问乃迩来有不然者虽戸婚田土债利亦准虽府卫首领州县佐二亦批上行下效何以责兹辈之不擅受也是在抚按严禁若御史自行酷虐及纵庇酷滥不行叅提考察日以不职论伏乞圣裁
　　一重弹压诗埀未雨之防易谨衣袽之戒言事贵豫恐患至欲图之不及也况今星陨雷击亢旱枯槁与所在征求抢劫会聚一时如鼎已沸而益之以薪火已燃而益之以膏也欲求无事得乎然在抚按不可不预为之图矣图之柰何无事其力倡司道郡县多煦沬小民使其民知在地方犹有不忍害民之官或不即从恶少无頼为掲竿横行之事然整饬兵壮固守仓库则不可一日忘于懐万一有事祸起与其议抚议剿于后日不如设法解散于日前葢有欲剿而反使之不得不合者亦有似不剿而反使之不得不散者惟在寛胁从与否昔年刘六刘七辈正坐不知所以散之而反使之合祸遂蔓延半天下虽旋就扑灭然而民受荼毒几于瓦解今之时又非昔比昔当列圣休养之后闾阎殷富今家家悬磬人人如在水火而又促之使毙迫之使乱故臣等为不得已之计特切望于抚按诸臣之及时以弹压之也伏乞圣裁

　　台臣急缺势难久待恳乞俯允就近先选以济目前差用疏（总宪）

