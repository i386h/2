<!-- { "loadSidebar": true } -->
　　周宁父丁斝汉素温壶各一钦差镇守云南太监钱公素嗜珍玩爱其古雅购而得之乃徴铭于轩轩按欵高九寸九分深五寸二分口视深而减二分容四升八合两耳三趾简质无文者廼周宁父丁之斝也髙七寸口径一寸五分腹倍高而少缩光彩莹洁色若流丹者廼汉素温之壶也是二器逺者不下二千余年近者亦千数百嵗或显而彚进或晦而陆沉予不知其几矣然其所以用不用者岂物自为之哉盖必有使之以显尼之以晦者也呜呼士之处世何以异此是故耕莘者伊也保衡者亦伊也筑傅岩者说也置左右者亦说也方其耕莘筑岩身执贱役何异物之见弃而自沦于瓴甓瓦砾者乎及其保衡左右斯道大行又何异于器之见用而自同于殷彞周鼎者乎是知人之遇不遇物之用不用皆非已之所能为也虽然人之见遇者亦多矣使非其器安能必无其败乎故器非鼎也秪见其折足而覆耳器非瓶也秪见其未繘而羸耳器非罍也秪见其缾罄而耻耳果足用乎故人之欲善其用者又不可以不利其器也或曰人奚物之比耶人之用大可以毗一人康四海小可以修庶事共百职而其所藏之器所通之用岂直两耳三趾方口圎腹之谓哉矧旧臣可任也夀耉可谋也故传曰人旧则习器旧则人奚物之比耶予惑其言窃惟旧臣夀耉皆老成之人予不能无望于世之君子遂取二器之义以铭之其词曰
　　有鼎之形靡折其足有罍之量匪枵其腹斝兮斝兮盖有类乎养其大不累于小者其将求王明之受福者乎
　　右斝铭
　　莹于外盎然以丰虚其中廓乎有容壶兮壶兮盖有类乎体之大而用不穷者非所谓有始而有终者乎
　　右壶铭
　　居庸闗铭【有序刘定之】
　　余观自古帝王建极作都君制华裔维本于大徳以膺天命结人心而未尝不据依形胜以自固而谓扼天下之吭者也彼侯国所恃若齐穆陵闗楚武闗小不之论而秦与西汉唐都雍周与东汉晋都洛乃宇内大都防且传世久逺统御广际者然雍之险在函谷闗洛之险在成臯闗亦不过控临中国而已唯我皇明定鼎冀方南向以御诸夏北眺以威边界其介乎中外之闗曰居庸实为覆载以内莫大要地谨按地志闗在昌平西北四十里元翰林学士王煇谓始皇筑长城居息庸徒于此故以名焉夫讲求地理实迹而勤述其义书生事也况兹闗重险钜防若前之云可不铭乎铭曰
　　帝承天命朔野是都坤奠其轴干屹其枢长城为带自天缭绕中耸雄闗洞城里表鐡壁谽谺玉峡嶕峣俯压博厚仰矗层霄冠以雉堞守以虎旅屏翰中华昄章土宇龙旗北伐鼓行其中如雷之震以出太空呼韩南来欵塞其下如蚁叩阍以干天赦昔秦兴役庸徒乃居宋失其防辽金长驱曷若皇明天所绥顾不创而因不严而固一夫当之万夫莫前一世开之万世其传揽翠为书席崖作碣勒此铭章以贻无极
　　石钟山铭【有序杨守陈】
　　彭蠡之口有山名石钟尚矣后魏郦元以为下临深潭微风鼓浪水石相搏响若洪钟也而唐李渤非之谓如其说则濒流庶峰皆可以膺斯名盖潭际双石叩而聆之南声函胡北音清越是石钟也而宋苏轼非之谓石之铿然有声者所在皆是何独此以钟名盖山下皆石穴微波入之声噜吰如钟鼓中流大石空中多窍与风水吞吐有窽坎镗鞳之声尝亲察而得其实故是郦矣而周必大又谓上钟石高四尺下钟石濶丈余叩之皆响若钟磬他石则否复是李焉余谓波间众窍其丰山之自鸣者乎潭际双石其宋左师之毎击者乎是皆可谓钟也然濒流庶峰其下响若钟者盖鲜石之高大而叩之函胡清越如两钟石者亦安得所在皆是且山之以物象名者若石鼓文笔之类亦岂必为天下独然后名哉昉名山者其舟而察诸波间耶果屐而叩诸潭际耶抑若大宁之山尝有巨石状如大镛而今以已为波沦之九鼎火焚之昆玉耶是皆不可知者事不目见耳闻而可臆断其有无苏之戒也前四人皆目见耳闻而言犹不能定于一余固不敢臆断顾区区一山名何损于天下亦无足深辨者闻之故老我太祖高皇帝伐伪汉陈友谅时驻师湖口尝登是山既而大捷友谅殪焉时羣敌惟友谅实彊难克肆劳六飞躬驾后戡四方皆指授将帅势如破竹然则湖口之捷实天下之基也方登此时庙算先定圣谟孔神高陟逺览之顷固已空七泽而奄八荒矣抑或山灵水伯变草木为甲兵驱龙鱼为跸警以张皇威助圣武耶凡山川获一贤贵登临以名于世皆可谓幸而是山乃防玉趾亲临龙顔宠顾一岑一壑至今犹有辉耀何幸尚焉古之人睹河洛则思禹功往在元季防我高祖民其殱矣今四海内外百年之间庶职恬逸万民乂和虽羣动庶植犹胜于乱世之烝黎者皆高祖戡定辑宁之劳而列圣绍述煦妪之泽也凡登是山者左顾彭蠡右瞻金陵江汉之心其可已哉兵部正郎王尚忠尝书于山之佛阁间属余言故为之铭俾镵诸崖石用告来者舍其细而懐其大云铭曰楚有巨浸漫五百里曰鄱阳湖盖古彭蠡阳鸟攸居禹贡肇纪其委之穷或扼其冲有山特起防嶫穹窿水经载之其名石钟往在元季有枭横厉江汉之间云扰麻沸崇冈震惊汔可小愒天命圣武舟师徂征矛防百万飚驰霆鍧烈火西耀煌煌赤城敌衂而逋岠之湖口乃跻两钟以望九有鸾旗前登羽卫拥后猿麋羣迓鱼媵鸟将云霞増耀木石焜煌天覧电瞩已空荆湘玉辂方降捷音沸腾矢激酋殪厥众角崩或者草木奋为甲兵四方羣敌兹乃惟剧一鼓殱之余何庸力席巻万邦拯其焚溺永康兆民泽垂万世峻徳穹勲惟天其至谓天盖高曷足与俪山有巨石旧铭禹功苔蚀藓剥有光流虹相古勲业亦铭鼎钟于皇圣明式配神禹宜偕厥铭以耀终古厉我臣民无忘烈祖
　　韶石铭【幷序王渐逵】
　　惟皇舜既摄元位躬厯数受于文祖乃朝羣岳以厘庶政观风于多方于是嵗仲春二月东巡守于岱宗柴燔于名山大川以恊天时以修人纪敦礼明政以宪于东后嵗五月仲夏复南巡守于明都迄衡岳沿湖湘上陟九疑廼厯郴桂又其南抵于曲江之滨受觐于皇冈羣后羣牧毕防圭璧琮璜五瑞三帛侍于荒坰南蛮贡琛惟瑶琨象犀具皇舜乃矢文徳舞韶于皇冈之阳凤凰来仪百兽跄跄羣后荒服防不丕格以逊皇舜曰都予闻惟帝祗承明徳不寳异物予其懋哉廼归觐于羣牧归贡于蛮荒之长三让弗克委而去之廼陟方西惟皇既西羣后蛮荒亦各抵厥疆众物弃于水湄粤古迄今遂成灵异天帝廼命祝融司防永奠厥荒以风于多邦某谓皇徳广运后之士庶防或测识曰为韶石曰为香炉相传以譌兹惟湮哉廼敬述其事而铭之其辞曰洪荒之余宣命之纪肇厥元圣中天而起维彼元圣徳配彼天重华协光放勲是禅帝曰汝舜予耋于勤尔巽朕位万邦皇君厥位既摄廼陟羣方修礼同度迄彼南荒维皇宁止南荒嘉祉羣后敷功蛮方聿至其至惟何格兹文命维琛祗徳克让以敬维徳维寳不珍异物苍璧竒皇载堙以汨浈水溶溶皇冈防防亿万斯年维皇之宫灵涉自天百世之下锡我元元草木夭乔山川冲郁维皇之光衍此遐福溟东小臣勒此芜文昭皇之徳以诏后人
　　书斋铭【并序归有光】
　　斋故市廛也恒市人居之邻左右亦惟市人也前临大衢衢之行又市人为多也挟防而居者自项脊生始无何同志者亦稍稍来集与项脊生居无中庭以衢为庭门半开过者侧立凝视故与市人为买卖者熟旧地目不暇举信足及门始觉而去已乃为藩篱以修扉用息人影然耳边声閧然毎至深夜坐者欲睡行者不止宁静之趣得之目而又失之耳也项脊生曰余闻朱文公欲于罗浮山静坐十年盖昔之名人高士其学多得之长山大谷之中人迹之所不至其气清神凝而不乱也夫莽苍之际小丘巻石古木数株花落水流令人神思爽然况天闭地藏神区奥邪其亦不可谓无助也已然吴中名山西亘巨海东浸林屋洞庭类非人世皆可宿舂逰者今遥望者几年矣尚不得一至即今欲稍离市廛去之寻丈不可得者也盖君子之学有不能屑屑于是者矣管宁与华歆读书户外有乗轩者歆就视之宁弗为顾狄梁公对俗吏不暇与偶语此三人者其亦若今之居也而宁与歆之辨又在此而不在彼也项脊生曰书斋可以市防市防亦书斋也铭曰
　　深山大泽实产蛇龙哲人静观亦宁其宫余居予喧市肆纷那欲迯空虚地少天多日出事起万众憧憧形声变幻时时不同蚊之声雷蝇之声雨无微不闻吾恶吾耳曷敢怀居学顔之志高堂静居何与吾事彼美室者不美厥身或静于外不静于心余兹是惧惕焉靡宁左图右书念念兢兢人心之精通于神圣何必罗浮能敬斯静鱼龙万恠海波自积火热水濡深夜亦息能识鸢鱼物物道真我无公朝安有市人是内非外为道为释内外两忘圣贤之极目之畏尖荆棘满室厥恐惴惴危阶是习余少好僻居如处女见人若惊噤不能语出应世事有如束防所养若斯形秽心忸矧伊同胞举目可恻藩篱已多去之何适皇风既邈淳风日漓谁任其责吾心孔悲人轻人类不满一瞬孰涂之人而非尧舜
　　丁氏半山亭铭【并序李东阳】
　　潜川丁君继仁隠士也作亭于铜山之半名曰半山亭其子鸿胪序班鉷乞予铭诸石县之近区若槽山之奸雄冶父之神恠龙湫之虚幻皆君子所不谈麟山之风致亦未足深论彼半山者王荆公之故名也荆公争谢公墩诗议者谓其习气所发使其有知未必忘情于地下予为君识之以贻其后人使知兹亭为丁氏故物君之心非有所竞而人亦莫得而竞也铭曰
　　卢之潜川有山曰铜有亭厥中作者丁翁双甍夹飞层檐阚空绳平度均不下以上吐呑岚雾凌薄苍莽俯临豁閕仰抗髙爽羣竒罗列万象森朗连山逶迤如屏如墙长江重湖溔溔茫茫乔林长堤曲涧方塘晨晖夕隂往来其旁西望槽山魏武所驻奸雄一顾干割坤据金卯讫箓旋为典午河山犹在俯仰千古欧冶遗山鸣金既跃张干雷邪光彩沦落幻术莫究九原不作僧有伏虎龙湫是于龙亡虎逝此事长吁亦有龙眠麟山故迹丹青窈眇千载泉石山峙川流嵗月若奔归视吾山吾亭固存我居我防我燕我飱终我齿发贻我子孙昔有半山粤惟安石谢墩王寺名同代隔我来君去谁主谁客平生英气所遇成敌终焉一归谁失谁得今有半山若蹈陈迹彼豪有知此憾谁释物各有主古人则云往者勿追来者有闻富贵难恃虚无莫陈不朽有图惟徳与文汝亭不欹汝山不磷我铭在兹垂千百春
　　读易铭【并序杨爵】
　　余既乆在罪难中自念君子存仁造次颠沛未尝少懈嵗月云迈百年昜失顷刻光隂未可以若醉若梦而玩处之也即卧侧障之以席盥手焚香凝神清虑读易于其间客有谓予者曰其名此为安乐窝可乎余应之曰不然也余之罪多矣奚以安乐为哉人之处世非安乐则困辱二者而已世之人或以富贵为安乐以患难为困辱此固未然而谓吾之处困为安乐亦非也夫其所为慊于心而合乎义理之中正则虽日在患难此心未尝不安乐也夫其所为愧于心而戾乎义理之中正则虽日处富贵而此心未尝不困辱也吾之所为质于古人之作用为何如其愧于四圣亦多矣然则名吾所处为困辱窝可也又奚以安乐为哉况易之为书广大悉备天地万物之理具于此损益困节中孚习坎则切于处忧患之道也因铭以自警铭曰
　　安乐安乐由心之作辗转困辱惟吾所速四圣垂训炳炳简编议之而后动拟之而后言或可以观象玩辞而补吾之愆
　　约庵铭【并序顾璘】
