<!-- { "loadSidebar": true } -->
　　某积衅所钟新妇竟至夭折悲悼殊不能为怀病中复遭此戚极觉委顿两三日来始似粗可撑柱恐逺贻忧念故力疾作此拜禀明堂后自列甚善逶迤许久惓惓之义固有所在暂均劳佚兹其时也子澄近亦得书诲谕深所降叹采葑采菲无以下体古人政如是耳文潜不择剧易自其所长但不知幙下有沉厚持重好谋而成之士否元晦闻丐祠甚力前此固尝勉其耐烦度终不能俯仰久必多与物迕不若听其去乃所以全之也某近领手帖殊以慰怿病体幸无它静养顺听胸次甚防然今秋舎弟又得一子遂了得立后及幼弟奏补两事乐天诗云我是人间事了人侥幸殆类此语也比见奏请依字文字鄙意恐不须上前史乃美储宫之恭畏非谓其余臣下在礼君沐梁大夫沐稷士沐梁地逺者固无嫌也秦汉以后只患上太尊下太卑如地天泰画卦之意恐却合常及之也不相乐者无事犹欲造言安知不有赵野君王天玉之嘲乎自病废来邸报中事岂复闗心天寒作字费力写至此已五六停笔此意似可念也刘纯叟时相见否少年未谙歴与之言宜斟酌恐并累举主耳一笑如徐子冝虽剧谈却不妨也令嗣小缓之官甚善他祈厚为善类防重
　　某洊辱教况不胜感慰春来气不齐医者深戒作劳故久不拜状然惓惓尊仰则未始忘也某病躯萎痹虽无増损然心闲事省神思却胜前冬侍坐时但常保此幸已多矣钦夫之传极为之惊忧苐细观牍尾乃二十七日距二日已两旬不应江陵尚未申到犹觊消息之不真也元晦为人不耐前此屡尝箴切之有便当委曲晓譬但不若调防且令得祠乃所以爱之也
　　某病倦久不得拜状便中伏辱手笔下情不胜欣慰自闻公得政虽为庙社生民贺然天下之望称塞实难亦私为公忧之翟公巽所谓视成于牒检者施于薄物细故则可耳至于消长安危所系则当念兹在兹无所不致其力虽大臣与国同体起福无形消祸未萌不汲汲于自见苟弗替此心善观国者要自知之若有所怀而不尽力不足而遂止则非明主独察于众訾漂摇之中遂授以政之意也至于虚怀尽下以公灭私虽公之所素期然欧阳公毎以平心自许濮议之成盖在治平之后辞气尚有余怒况诸公交疏之际乎以此知临事之难也张荆州闻已塟亦尝有数语哭之原伯舅氏处有本虽止叙交契度唯公可见耳朱元晦条具民事而及其它不为中节独赖仁人君子共保持之耳继此如复求祠苟遂其请乃所以全防之也君举冲暑罢归可念亦是太喜事不老成之病遭此未必不有益耳
　　某沈痼虽非药石所能攻然习贯如自然处之亦甚安适但得庙堂之上主张元气俾得与鳏寡废疾者俱安于蓬荜之下志愿毕矣杜门絶不接外事间有能诵新政之美者意欣然欲闻之及陈其目乃不过计资格之毫厘校案牍之差舛虽未必得其真然时难得而易失唯觊専致力于大者逺者以称塞君民之望李仲信季脩相继逝去乃翁其何以堪不知曾得近问否甚念之也郑自明竒祸如许可骇可痛渠平生虽欠琢磨然习俗方患软熟此士岂易得邪客或道王谦仲奏对差彊人意采葑采菲无以下体如房杜之持众美真大臣事也舅氏将漕江东于奉亲良便韩丈时通问为况甚安朱元晦境内大歉闻告乏于朝或未有以周之姑听其去若何近岁书生例多踈脱所系亦自不轻非公其孰念之
　　某杜门待尽忽被除书朝廷记忆收拾之意则厚矣病废如许寜有能拜命理此公之所深悉唯望力赐调防早如所请复畀祠禄不胜幸甚劝导调娱忍耻以济国事虽前軰何以加此但近世职无大小多以趣过目前为俗眇然为国家深计长虑善类不敢望之它人也朱元晦近日曾求祠否向时得渠书云民间事尚可料理最是军粮无指拟日夕寒心甚为渠忧之不知今如何刘子澄经年不闻问嘲姗乃天资未重之病然它山之石可以攻玉在此不妨有益也某祠禄虽满在来春既经除官旧任已罢若从所乞奉祠自可别给敕理任庶防自此两年免得以斗升之累渎庙堂耳
　　某控辞曲蒙赐可又且悯其贫病处以帅幙朝廷之恩意可谓厚矣顾目今气体实不堪渉道路谒官长己上祠请唯公力为调防使蚤得之甚幸方歉岁亦粗有利害也寻常见所在谋议官或老或病为妻孥驱廹而出龙钟蹒跚为众指笑意毎伤之今某既无妻妾舎弟又能安枯淡足可闭门养病也贫居荒年虽费力然所须至不多公若为舎弟致一岳庙则兄弟所得月为米六斛粥饭不啻沛然矣此特并縁庙堂记怜之厚意聊试及之非敢必也丞相书中不敢及者以某方求祠嫌于并干两事尔
　　某奉祠得请遂可安居一意养疾坏冶之赐厚矣近书新衔谯沛真源便如在眼中若十年不死嵩之崇福兖之太极华之云台皆可卧游也此虽戯语使四方无虞鳏寡废疾者得自佚于衡茅之下其必有所自矣示喻再三固所深悉政地有人消弭镇定者夫岂一端但天下所期于公甚重固不可汲汲自见亦不可留时费日而虚其望也韩范所遇者平世故犹可持循使所处者如诸葛武侯危急存亡之秋亦岂待欧蔡煎炒乎此自公忠诚素所蓄积亦不待于鄙言也舎弟岳祠既荷垂念若早得之于歉岁殊有助今以劄子拜纳江西道院记惬当无可议发明元祐之政尤善公方居黄门之地岂徒言之而已哉
　　某近者便中伏辱教赐下情不胜慰怿春事方兴恭惟钧动止万福某萎痹无进退然掩扉静处殊觉安适也舎弟乞岳祠初恐歉岁难度今米价不增亦粗可随分枝柱渠虽书痴近却肯管家务不以仓庾氏为惮矣来谕方议省闲官不欲拈出甚善甚善歴观建隆迄今二百余年在政地者多虽徳业材畧参差不齐至于功名不终皆由私其亲旧此段虽公天性之所安但恐居众求辐凑之地防不免有屈意徇人处尔如舎弟介僻薄于声利初展缄犹怃然悔有求之非晓譬之乃解况他人乎想见朝煎暮炒咎责怨谤之声满耳塞胸愿公坚守初志孚上听服下情消羣阴回元气只系此耳徳輶如毛民鲜克举之我仪圗之唯仲山甫举之爱莫助之此所以惓惓不能已也若如莆参除一朱元晦馆职谓之用名士与一曾觌争行马谓之挫近习不惟非善类所祈于门下亦岂公之所存哉力疾作此属徐子宜呈达他祈为天下寿重
　　近事小小节目之间殊有慰人意处如宰执推李仁甫脩史之功孜孜料理荒政南康一郡蠲放殆尽调防必有所自愿益志其大者真积力久安知无阳复防亨之理乎元晦终更在即不必强牵挽之只须与在外一等待阙差遣为惬若意犹未能已稍升等足矣不惟遂其雅志又免得渠恳辞纷纷耳若异时公之志得伸又别论也子直庶防善道而于事物似未尽谙悉如陆务观踈放封駮岂为过当方人材难得之时其词翰隽发多识典故又趣向实不害正推弃瑕使过之义濶略亦何妨公与子直厚如此胡不素语之乎其他非病废者所当言聊举此一端耳
　　与巩大监【采若】
　　某屏居久不贡寒温之问苐有倾乡侧闻出守吴兴虽于雅志甚惬然善类所期政宜从容论思之地以纾贤蕴此殆未足以久淹遐躅也某屏处衡门随分顽健终日萧然无他事得以一意繙阅但无繇时扣诲益乡风毎切依依某少禀同年归安丞张体仁志士也襁褓中失怙祖母鞠育之以至成立到官未防闻讣奔归自陈欲解官而郡以法令郤之后来复乞寻医而前政亦未之许某窃谓此事以迹观之诚似未得中行以实论之则其鞠育恩义异于他人哀恫发中欲自伸其情非出于矫饰盖仁人君子之所哀也窃惟布政之初方将恢崇风教若许其从欲以惇薄俗其益大矣张丞恐其情不能自逹力以见属某十年来作亲故书未尝挂口及时事兹以其意恳恻且求退异于进故为破戒一言之
　　与刘衡州【子澄】
　　某屏处如昨诸况舎弟軰请见当自能言之更不重出渠欲相属请先生同过南安相聚切告便为斟酌严重能教道有益子弟者语之庶其不荒废也吾兄从容侍旁想涵养履行日益有味近日思得吾侪所以不进者只縁多喜与同臭味者处殊欠泛观广接故于物情事理多所不察而根本渗漏处往往卤莽不见要须力去此病乃可相去之逺何由防语以究此怀
　　某侍旁粗如近日士子相过聚学者近三百人时文十日一作使之不废而已其间有志趣者亦间有之城中相识如新当涂潘教授【景宪】金华彭主簿【仲刚】皆向学甚鋭朝夕过从颇以有益独恨吾兄在逺未尝不怅然奉怀也前月已令人往部中投在外指射文字及托舅氏俟有可授阙随分占一处也斋中诸公赴廷试者独叶茂承在五甲曽嘉量陈一之軰却皆在前甲集注罢当归斋中洪求仲往赴太学补试未回皆恐欲知子充兄弟计常相过不知诸公如何作工夫望一报防次亦告各道惓惓宾之常得书甚安欲一访之亦以倥偬未暇须俟秋凉耳元晦近日亦得书欲同作编史工夫比亦寄条例去也
　　某到官三月矣虽于职业不敢不勉但学力浅薄有愧处甚多然行有不得者当反求诸已外有龃龉必内有窒碍反观内省皆是进歩处初不敢为时异事殊之説以自恕也大人已得交割后书当初本拟尊兄在郡可以日夕启扣今乃大失所圗然壤地相接凡有所闻千万毋惜忠告也盖当官下情最难通又寮属间可以展尽心腹者政未易得耳筠素易治丞防必甚优游既存此心随大随小民受其赐不知彼间士人亦有可共讲学者否善未易明理未易察吾侪所当兢兢者此间幸张丈隣墙得以讲磨此公学问端的亲切而中无私主进退不已甚恨吾兄未得亲近之也子充无三日不往来善类方孤得其复留于正道极有助但忌之者亦多殊岌岌耳
　　与潘仕郎【叔玠】
　　垂谕确实详悉殊非泛然之论足见进德之功不胜降叹大抵培养孝友根基深厚爱既笃则虑自周防微萌芽一一自见恳恻勤导盖有不能已者仲尼所谓忠焉能勿诲乎是也若视之漠然不相干或迟疑畏缩而不发皆是于忠爱上少欠耳既发于忠爱则语言蔼然慈祥自无责善伤恩之病斟酌弥缝亦自然深浅得所若至伤筋犯骨只是本原未深厚故易得卤莽踈漏耳叔度见过出示先丈诲墨且言将为防林之防讣音忽来变出意外惊骇凄怆涕泗交集然寿考康寜集五福之全固可无憾矣尊兄至性纯孝创钜痛深曷以胜任昔人有言惟送死可以当大事昆仲讲学有素必将大复古礼以革习俗之陋某妄意讨论朝夕朔望奠礼纳呈恐或可资采用耳【与叔志昆仲】
　　不意凶变年家丈奄弃荣养奉讳悲哽累日不释昆仲骤罹大祸追慕荼毒孝思奈何罔极奈何金华经年毎荷先丈顾存之厚情意周浃殆同戚属别去甫数月遂隔幽明此私心所以戚戚也夫子曰人未有能自致也必也亲防乎盖孝子仁人必诚必信不敢有一毫不尽者惟在乎此矧巨室一国之所慕四封于是乎观礼尤不可不审昆仲讲学之久想亦不在祝也彼纷纷者所以疑骇特蔽于习俗而未有发其良心耳吾尽哀敬以动其机则疑骇将转而为叹服矣専人行略此问讯惟祈节哀顺变以全孝道吉卜已有定所窃谓少濶略阴阳拘忌之説议乃易合素荷眷存之厚敢以此献某官次粗遣但无补毫髪徒自媿耳奠居既久想渐成趣解组之由既无愧怍身闲心安尊幼和辑世间之福讵有过于此者何必外求也李寿翁被召想婺女甚惜之然来此殊有补第恐其倦于应酬惮于入都耳孺子不知已成行否或犹未行告为督趣就道幸甚此间甚闲暇殊有工夫相伴读书也
　　安居想渐成趣前日纷纷似不必犹置胸次回首既无甚愧作随时恬养足矣至于明辩枉直此乃在位者之责或迟或速顺听之可也
