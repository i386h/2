<!-- { "loadSidebar": true } -->
    今者归藏有日，先远戒期。陛下德被游魂，惠流枯骨。高班厚禄，已极於生前；列鼓鸣箫，复光於身後。诚非毁灭，所能投报。但臣霜露之感，瞻彼岸而神销；乌鸟之诚，俯寒泉而思咽。希开净福，庶补穷埏。伏惟陛下恢不次之恩，录无涯之请，使获从朝例，赐许度人，济沈识於昏涂，拯亡灵於毁宅。则陛下乾坤之施，既不隔於幽明；微臣蝼蚁之心，岂忘情於家国？是所图也，非敢望也。轻黩冕旒，若坠水谷。
    ○上百里昌言疏
    勃言：乡人奉五月一日诲，子弟各陈百里之术宣於政者，承命惶灼，伏增悲悚。勃闻古人有言：明君不能畜无用之臣，慈父不能爱无用之子。何则？以其无益於国而累於家也。呜呼！如勃尚何言哉？辱亲可谓深矣！诚宜灰身粉骨，以谢君父，复何面目以谈天下之事哉？所以迟回忍耻而已者，徒以虚死不如立节，苟殒不如成名，悔过傥存於已，为仁不假於物。是以孟明不屑三奔之诮而罢匡秦之心，冯异不耻一败之失而摧辅汉之气，故其志卒行也，其功卒就也。此言虽小，可以喻大。此勃所以怀既往而不咎，指将来而骏奔，割万恨於生涯，进一篑於平地者。
    今大人上延国谴，远宰边邑。出三江而浮五湖，越东瓯而度南海。嗟乎！此皆勃之罪也。无所逃於天地之间矣。然勃尝闻之《大易》曰：“人之所助者信也，天之所助者顺也。是以君子不以否屈而易方，故屈而终泰。忠臣不以困穷而丧志，故穷而必亨。”今交趾虽远，还珠者尝用之矣。《书》不云乎：“弗虑胡获？弗为胡成？”不胜愤激之至，谨上《百里昌言》一部，列为十八篇，分为上下卷，庶竭私款，少裨公政。追思罪戾，若投水谷。谨奉言疏不备。勃再拜。
    ○上刘右相书
    盖闻圣人以四海为家，英宰与千龄合契。用能不行而至，春霆仗天地之威；以息相吹，时雨郁山川之兆。故有元蛟晚集，凭鹤鼎而先鸣；苍兕晨惊，运龙韬而首出。并能风腾雾跃，指麾成烈士之功；蠖屈虬奔，谈笑坐群卿之右。未如越苍海，弃行间，排紫微，谒天子。於是遭不讳之主，拥非常之位。龙章凤黻照其前，锵金鸣玉叠其後。三灵叶赞，超然奉天下之图；四海承平，高步取寰中之托。君侯之富贵足矣，圣朝之付遇深矣。
    故知阳侯息浪，长鲸卧横海之鳞；风伯停机，大鹏铩垂天之翼。及其投形巨壑，触丹浦而雷奔；假势灵飚，指青霄而电击。神气洋洋，谓鳞翮使之然也。殊不知两仪超忽，动止系於无垠；万化纠纷，舒卷存乎非我。是以陈平昔之智士也，俯同降卒；百里奚曩之达人也，亲为饿隶。当其背强敌，转康衢，雄虑耿於风□，危途迫於朝夕，岂自期荣称相府，西藩开虎据之图；宠冠斋坛，东向举能飞之策？顾盼可以荡川岳，咄嗟可以降雷雨。遂令用与不用，是非於楚汉之间；知与不知，得失於虞秦之际。故曰：死生有数，审穷达者系於天；材运相符，决行藏者定於已。君侯足下可不谓然乎？
    借如勃者，眇小之一书生耳，曾无击钟鼎食之荣，非有南邻北阁之援。山野悖其心迹，烟雾养其神爽。未尝降身摧气，逡巡於列相之门；窃誉干时，匍匐於群公之室。所以慷慨於君侯者，有气存乎心耳。实以四海兄弟，齐远契於萧、韩；千载风□，托神知於管、鲍。不然，则荷裳桂楫，拂衣於东海之东；菌阁松楹，高枕於北山之北。焉复区区屑屑，践名利之门哉？
    至尊以摇河徙岳之威，当立地开天之运。圣人有作，群材毕举。星辰入仕，揖让朱鸟之门；风雨称臣，奔走苍龙之阙。方欲停旒金室，引成康於已往；辟纩瑶林，复尧舜於兹日，可谓明明穆穆，尽天子之容貌矣。
    抑尝闻之：丹山九仞，烟峰非数篑之功；紫极千门，□台俟万楹之力。故天下至旷，神器不可独专；天道无私，元勋有待而立。《书》曰：“元首明哉！股肱良哉！”好问则裕，自用则小。况掌万国之权，受一人之宠，动见臧否，言知利害。君侯足下何时易耶？虽国有大命，不资童子之言；而恭此小心，敢进狂夫之说？伏见辽阳未靖，大军频进，有识寒心，群黎破胆。昔明王之制国也，自近而及远，先仁而後罚，徵实则郊存，徇名则功浅。是以农疏十野，仅逾重石之乡；禹截九州，不叙流沙之境。岂才不及而智有遗哉？将以辨离方而存正功也。虽至人无外，甲兵曜天子之威；王事有征，金鼓发将军之气。而长城在界，秦汉所以失全昌；巨海横流，天地所以限殊俗。辟土数千里，无益神封；勒兵十八万，空疲帝卒。惊烽走传，骇秦洛之；飞刍免粟，竭淮海之费。於是乘奸放命者出绳纟墨以生威。因公挟私者入闾阎而竞法。虽一物失所，太阶延旰食之忧；而百战方雄，中国鲜终年之乐。图得而不图失，知利而不知害。移手足之病，成心腹之疾。征税屈於东西，威信蹇於表里。语曰：“胜之不武，不胜为辱，天下之责，四面至矣。”诚可远凝高策，上荐忠言，决人事於去就，合天情於终始。遂令回麾转檄，背青邱而骛；列障分亭，巡苍波而守。昔者齐侯以力，方城为楚国之辞；虞帝崇文，苗人失洞庭之险。况乎仗德绥乱，以直乘邪，明逆顺之端，耸华夷之望，虽复舳舻沸海，旌旗触天，铁山四面，金城千里，亦不能为敌人计矣。此君侯之未谕一也。
    盖闻星回日运，御洪荒者贞夫一；电照风行，制寥廓者归乎静。《易》曰：“复其见天地之心乎？”语曰：“动之斯和，绥之斯来。”是知源洁则流清，形端则影直，大道起而仁义息，神化周而市狱定。虽复体元立教，眚灾耀知远之书；顺时宰物，宥罪发精微之典。而况浇风易渐，淳化难归？孔明耿介於当朝，子舆殷勤於易箦，盖有由也。伏见边凶尚梗，殊恩屡发，亡命山泽者，日月相趋，朝脱桎梏，夕还囹圄。奸徒抱袂因时立侥幸之谋；顽夫顿足，中路纡吁嗟之惨。皆由宽胜於猛，人迷所习，劝沮不彰，廉耻相冒。亦有公卿失职，耻受符之任；郎宫有衅，俯舍铜墨之荣。又焉可以宏长风流，抑扬众务者也？且夫朽索充羁，不收奔马之逸；轻缗振网，或随吞舟之势。况非常之化，方洽於齐人；无妄之恩，乃及於群小。将恐匡衡、管仲，复灵诏於下泉矣。古之善为国者不然。信赏而必罚，道德而齐礼，泽配风雨而无曲惠，威振雷霆而绝私戮。交书耸币，伏慈厚之师；投金散璧，树仁明之长。故虽开衢室，盖明堂，亦将四三皇而六五帝矣，此君侯之未谕二也。
    盖《易》曰：“天地之大德曰生，圣人之大宝曰位，何以守位曰仁，何以聚人曰财。”是知发挥地利，农桑启其业；振荡天功，泉贝流其用。伏睹前制屡扰，事非画一，廛市萧然，人情怪动，夫烦简并用，未尽交易之宜；轻重齐行，适启兼并之路。於是连掩者，闭肆而乘其屈；布衣韦带者，阖门而受其困。五方竞爽，务浅术以相雄；百郡争胜，驱末技而成弊。田夫织妇，衣食鲜终朝之给；巨驵洪商。舆马挟封君之势，盖有由来矣。故曰国储阙於九载，则公上无所给；家廪乏於三年，则妻子非其有。夫阴阳覆逆，天地之常数；百六运穷，汤尧所不免。一旦洪泉决地，大旱焦山，风雨於一岁之间，霜雹於数州之境。繁运广役，首尾於中外；沓税增徭，日夕们都鄙。燮阴阳者，将何以处之？一夫窃议，公之盛德亏矣。愚谓严程峻法，绝轻陋之货，则奸之源塞矣。沿风正典，重耕耘之务，则邪赢之计沮矣。然後远宏教旨，大变流俗，法立有犯而必施，令出唯行而不返。违公窃铸者，具五刑之戮；因时力田者，悬一命之赏。不然，则贾生、晃错，复流涕而言矣，此君侯之未谕三也。
    嵩衡不拒细壤，故能崇其峻；江海不让纤流，所以存其广。是以星台晓辟，上台忘吐握之劳；月殿宵兴，中宇轸山林之慕。知夫御天下者，必待人也。《诗》曰：“济济多士，文王以宁。未见君子，忧心如醉。”伏见皇明远烛，帝采遐宣，张乐岱郊，腾勋社首。徵廉察孝，瑶坛虚不次之阶；署行议年，检动非常之诏。天下可谓幸甚矣。於是友月朋霞之客，背青皋而至；冯唐颜驷之才，排紫阁而集。夫岂知终始异数，泾渭同流，萝薜失图，簪缨解体？惜哉！群英雾散，名侯招蔽善之嫌；天下雷同，君子鲜长鸣之地。而欲招绝足，致真龙，难矣！此君侯之未谕四也。
    《易》曰：“拔茅连茹，以其汇征吉。”岂非顺物不若招类，报国不如进贤。阳事而雨露归，阴驾凝而风霜厉。莫不观时有记，抚气相求。穷则独善其私，达则兼善天下。而利已疵物者，以自任为身谋；知进忘退者，谓专荣而得计。岂知夫尺波易谢，寸晷难留？陵谷好迁，乾坤忌满？君侯足下出纳王命，升降天衢，激扬凤之前，趋步麟台之上，亦复知天下有遗俊乎？夫心之精微，口不能言也；言之微妙，书不能文也。伏愿辟东阁，开北堂，待之以上宾，期之以国士，使得披肝胆，布腹心，大论古今之利害，高谈帝王之纲纪。然後鹰扬豹变，出蓬户而拜青墀；附景抟风，舍苔衣而见绛阙。幸甚！斯不为难矣。庶几乎卵不弃，终感元枵之精；骏骨时收，或致飞黄之锡。书生王勃死罪死罪再拜。
    ○上绛州上官司马书
    月日。龙门百姓某，谨再拜奉书於司马上官公足下。盖闻灵化出於窈冥，帝图寄於寥廓。圣人生而万物睹，太阶平而四国会。故曰有非常之后者，必有非常之臣；有非常之臣者，必有非常之绩。至今雷奔雨啸，风旋电转，拾青紫於俯仰，取公卿於朝夕。□台迫汉，南宫列元宰之图；霜戟罗门，北阙据名臣之第，尝见之矣。至若时非我与，雄略顿於穷途；道不吾行，高材屈於卑势。孔宣父之英达，位未列於陪臣；管公明之杰秀，名仅终於郡属。有时无主，贾生献流涕之书；有志无时，孟子养浩然之气，则说亦有焉。岂非妙造无端，盛衰止乎其域；神期有待，动静牵乎所遇。向使太公失於周伯，则旗亭之屠父；韩信屈於萧何，则辕门之饿隶。又焉得鹰扬豹变，吐纳风□者哉？故曰知与不知，用与不用，观夫得失之际，亦穷达之有数乎！其有邀时誉，忘廉耻，徇苟得，设向背於朝廷，立纵横於势利。举三寸之舌，屈辱豪门；奉咫尺之书，逡巡下席。皆自谓材足以动俗，智足以济时，钟鼎辉其顾盼，冠盖生其藉甚。岂知夫四海君子，攘袂而耻之乎？五尺微童，所以固穷而不为也。此盖庄周有言，所以得意而忘象，得象而忘言。语曰谈何容易？易称书不尽言，知谈之不易，而欲言之尽，以是思之，良可知矣。
