<!-- { "loadSidebar": true } -->
　　李生捧华札至披而读之知足下有愍世之盛感惜贤之重悲且以激烈之懐便欲振荡时事仆以为过矣夫防谄蔽明邪曲妬正自昔有然何必至今乃大异也昔子胥抱愤扵鸱夷申徒纠寃扵负石直生被名扵盗金第公荷防扵絶义以彼其贤信而见疑忠而被谤独王潘二子然哉足下抱髙世之宏才履絶人之上智誉望日隆朋豪云附少纵其才掀揭一世将何施不可语曰虽有镃基不如待时足下睇视今日为何如耶且足下相与缔结恒久孰与少海情志颛笃孰与质夫然皆反面毁心戈起不测又安知今左右无复数子者哉人心不同有如其面愿少自韬约毋轻漏言犯尼父不密之戒仆以文学不如道思通达不如子抑二子罢去我辈安禄天网恢张有禽独遂可不谓幸乎自华札至疑惧交集秉烛达旦眠食报罢反躬求省不知作何恶状曩日见仇扵恶寮仆自以为郑声之乱雅耳不意羣疑相蒙珉玉莫辨任子遂借此以为覆兄之计而玉溪张公者又信防而莫之察也夫讐人之言不足异矣独恨任子以断金之交张公有座主之义乃亦忍心为下石之计乎嗟哉嗟哉世路多艰宦海叵测此孝标所以广论扵絶交而陶公欲闭门以杜迹也仆自揆有何稔衅法当罢斥今流言交防不过居督学之官耳初若不领此任更作何说然此来实出足下之意而仆亦悔之晚矣易曰负且乗致冦至冦之交戕致之我也又谁咎仆自去秋便萌归志顾以二亲在堂弱息满膝长兄物故俯仰在予而回视退计上无覆身之瓦下无立锥之地牵制隐忍义不能决今时事至此尚可腼顔就列为流俗人所疑乎君子见几不如早去足下视仆岂防垢之士而茍禄之人哉从此入江乡下帷受徒图升斗之粟以供二亲饘粥之食使弟得他日与黔娄原宪同类而共尽也何不可今督学之任不可一朝居矣然计年则未可迁扵义又不可调惟有一去而己矣以足下有鲍叔之知故敢披沥衷素走使奉告统惟足下亮之
　　上御史王公书【归有光】
　　都台相公阁下有光闻天下之人材其为君子小人皆有一定之性古之所谓知人者非苟知之而己也始知其如此则其终身不能易也伯乐之扵马卞和之扵玉如令马非絶尘玉非连城二人者必不顾如令二人者顾之马与玉岂有变哉马与玉而有变则天下亦不号为伯乐卞和矣故以为人之贤不肖有定分而古之知人者决扵一见而终身不易彼有改节易操者必其始非眞性有矫而为之者特其号为知人者之不至焉耳故孔子曰举尔所知盖谓己知之矣则其举之而不疑也故大臣之相其君其平日常有意扵天下之人材一旦而任事权举平日之所知盖优然而有余是以佐国家成光明之业而其声名永与天地无穷若夫取办扵临时处极贵之地而欲以周知天下之人材不如其取扵素之为裕也今阁下为天子执法操天下士进退之权其能辨君子小人贤不肖必明矣有光不材不敢自附扵当世之贤者独以少荷国家作养蚤嵗抡选太学寻荐京府初辱阁下为县当此时相知最深盖不以有光为不肖也阁下清明直亮少所许可而独扵有光而加顾自此阁下为郡二千石及厯外省陞中丞治河漕济州淮扬间有光往还京师道之所厯阁下未尝不垂顾念阁下非有私扵有光以为为国家急扵当世之人材如此前嵗举进士阁下方召入为少司徒有光时与诸进士旅见阁下独加礼遇异扵常今嵗入觐阁下府第深严有光一再至然亦不拒逆而进之退而私念以有光之受知扵阁下与阁下之知有光者至今未尝变也自以诸生文学不办治县事多泥古与世乖忤监郡及台省大吏无相知者其考宜殿而尤荷阁下之知使免扵过谪然而铄金销骨之毁其积扵阁下之前矣悲夫以三十余年洁身脩行一旦遭防罹垢乃不能自辨扵三十余年之素知使阁下疑所见而信所闻夫岂阁下前日之知为非欤将亦有如古人所谓的然昭晰自断扵内能了了扵防之中而蹔不能胜众多之口而姑为谢之也然则士之所恃扵知已者危矣阁下何不考有光之为吏者夫岂若人之言否乎昨在京师今万宗伯乃同年乡举也万公杨羡人家与有光所治连界有光私窃问万公云公以我治县何如万公曰君治县无他独小民无不爱君耳有光谢曰得公一言可以无愧万公当世贤者非相欺也则有光之为县果尽如防者之言乎今铨部所取信者监郡监郡之贤不肖果尽出扵公与明乎汉人有言陛下以使者为腹心使者以从事为耳目尚书之平决扵百石之吏其不足尽取信明矣且今监郡所荐举无不极其褒美语其治行虽古之龚黄卓鲁不能有加然古之吏皆积久而成功今并布衣诸生少年逺者仅逾二载何治之卓卓如此夫果能如此则其县治矣何迁代之后其凋残犹故也所举如此则所刺可知其不为谩欺者鲜矣夫与愚人论智则智反为愚与不肖论贤则贤反为不肖故智者决策扵愚人贤士呈行扵不肖此道之难行而贤材之所以多阙也今扵监郡之外复有采取流言飞语唐虞之世所以疾谗説殄行者寺人伤扵谗而有巷伯之刺今不能禁而又行之如此则奉法循理之吏岂能见容扵世耶阁下清徳重望凛然风裁宜监郡者不敢为欺谩其刺举必明其谗説亦无自至扵台省然唐虞之世犹有谗説以周之盛而寺人畏谗则虽登明选公举世咸仰宁独无如有光前之所论者计今世人才之众多皆进退扵阁下阁下宁以失一人为重轻但自古一士之不遇至微而后之人追论其世乃归咎扵当世之公卿大臣者且多矣况平生恃阁下之知自谓俟百世而不易者不谓其有所变也独以阁下不胜众多之口而姑为谢之云耳然有光自以今日有阁下之知己而不获自伸如此则亦己矣官虽微而出处进退宜明是以窃縁阁下之素以求自放扵田里不使堕落扵谗人之口阁下姑怜而使之得全其身名以去不胜幸甚
　　上仪封公论事书【栗应宏】
　　语曰才难不其然乎然能尽其才之用者为尤难古之时政习淳厚无甚回邪欺诈之变人惟求济扵公而无急扵私故上无苍蝇之懐下无白驹之叹若田野园市之实山林川泽之珍咸贡扵天子而収之官师工匠者皆有以察其质而致其用不以逆己而有所枉不以料量区别为劳而易弃掷不以指择矫异为嫌而自顾避是以无才则己不患其不尽用也今之时则不然矣才之用固多也然以逢迎奔走为贤以缄黙足恭为敬以循非袭枉为便以无所可否为谨庸者见鄙能者被嫉自处若山岳视人若奴仆少不如意则从而媒蘖其短以糢糊成其罪虽有贤者守古信道之士少不自知用今之道则当闲散寂寞山林长往而已尔虽有圣天子贤公卿在上亦安从责此情也夫九井之谷百夫之力也置之涂泥则良农为之抚膺荆山之璞天下之寳也委之道左则随和为之流涕楩楠豫章合抱之木干青云而茂邦域质偹髙选用中大任不幸为贱工之所短将胥起而裁截之比幸有大匠者扵其侧不一转手顾目而赐之便非人情也今者某以壮年魁南宫此固时未易有也其才之难得亦可知矣为政不二年屡被旌举声誉大溢其为才扵政亦速矣独以奔走不足辞气不逊之故与司府不相能率懐私鍜链以构成其罪将以决其案扵台下防等诚切悲之夫才髙则果扵自用望重则易扵招尤招尤易则责丛扵己自用果则无恤扵人以是之道则以今之习尚殊矣语曰众喣漂山聚蟁成雷三人成虎十夫挠椎嗟乎是安能知其然也夫惟大人为能济物义士能急人之难贤者惜才扵时犹工师大匠惜材扵其业也夫以盐车之骥柯亭之材方其时无知者则将委之扵水火丧之扵焦没然得孙阳蔡邕之徒一顾而适値其防是珍竒出扵水火芳誉腾扵焦没矣是故管仲拔扵囚虏公冶昭扵缧絏范雎起扵逋逃李白雪扵党狱荀卿滞扵兰陵韩子困扵说难范滂之徒没扵禁锢陈子昻杀扵县邑是数君子者岂徳有贤不贤哉顾其遇与不遇之势异也嗟乎非有长者君子以古道自命安能望扵斯时也伏惟左右大徳重望居今守古抱经济之才蕴皇王之畧履枢要之重天下所望入备丝纶以筹天下之贤才与之共治可待也防等窃谓今日之事殆不可不白扵台下即知贤者之扵材固有无所顾避而不易弃掷者矣然事出扵公舆论所在故辄敢竭其朽腐奉尺寸扵左右惟赐览焉防等死罪死罪顿首顿首
　　答张通政【邹观光】
　　顷始得门下六月书扼腕世道义形扵词不佞抵里杜门自废视一榻之外便若天涯不复以尺素及长安近闻呉氏之子犹复狺狺彼岂疑不佞复出故下之石而不知不佞己絶意仕进矣山中僻不得全疏乃闻部中覆疏竟借王洪阳公及门下为重而侪丈贻书云诸君子之誉乃足为誉鸿功等之毁亦足为誉顾不佞何幸有鸿功之毁以博诸君子之誉也梦白又云冥司揑鬼胎或以人为禽兽或以禽兽为人信手拈成都无分别人见其纷纷披衣戴帽而出遂皆望之为人而我乃因之动无明火焉岂不为所揶揄嗟乎梦白乃以鸿功非人哉吾安能必鸿功之非而诸君子之是吾不能自必梦白安能必吾与诸君子为贤而鸿功为不肖息縁屏虑都无人我都无得丧毁邪誉邪仆平等眎之矣
　　与唐凝庵少卿【吴中行】
