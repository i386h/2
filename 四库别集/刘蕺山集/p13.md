<!-- { "loadSidebar": true } -->
　　原任工部左侍郎为民臣刘宗周谨奏为罪臣惊闻简命揣分万难仰承谨席藁剖心恳祈圣鉴事本年十一月二十三日臣于在籍接得本府公文内开吏部具题为钦奉圣旨事本年九月十一日奉圣旨刘宗周起改吏部左侍郎该部知道钦此钦遵偹咨到臣臣闻命自天不胜战栗该臣恭设香案望阙叩头谢恩外伏念臣于崇祯九年以工部左侍郎蒙恩予告甫出国门即闻兵变臣因迁延通津之间拜疏陈悃随奉圣旨封疆重寄朝廷委任邉臣何尝不专奈平时一味欺蒙遇警輙至疎虞特遣监守查饬夫岂得已金光辰姑从轻处前旨甚明乃谓恐伤中官之心是为何语且己巳诸臣各有罪案此番失事正在议处有何异同党比好生悖谬成徳等贪酷鑚刺坏法蔑伦罪状显著反指为刑政之舛又牵揑首辅尤属不伦刘宗周明系比私乱政颠倒是非本当重处姑着革职为民该部知道钦此钦遵臣乃戴罪而南谢恩里门席藁于今幸保首领于牖下何意圣明以求贤若渴之怀宏开使过之途误及微臣骤蒙特简起自卿阶晋以铨贰仰见圣明雷霆雨露真同大造之无私即草木无知敢忘鼓舞独念臣前日所以得罪之故仍有万不能自安者他不具论我皇上以孝治天下所致严者在灭伦一案业已早悬睿照而臣犹恐为辅臣温体仁所卖故据律文谓杖毋之狱不可以诬告坐则明旨所指乱政之大者也其后词臣黄道周特以自谓不如郑鄤终干严谴臣独何幸罪同谴异反蒙起废之典岂部臣未有以臣前日罪状明告之皇上者乎果尔则事渉朦胧宁不转甚微臣之罪臣为此凛凛不敢不剖心自陈再听君父之生死仰祈皇上收回成命容臣仍以薄谴在籍徐俟论定臣死且不朽如谓臣罪委在可原不妨录用则廷臣之以言事得罪者不可枚举倘蒙槩与甄别尽堪策励将来亦何取于臣之老惫无能最出羣臣之下者乎嗟乎君臣相遇之难也经云将顺其美匡救其失故上下相亲我皇上忠孝作人允垂万古纲常之则而臣子转以纲常之说掩君父之美以是屡激圣衷致皇上不能容一狂直词臣数起重狱自此中外颇以言为讳积成暌贰之端甚非盛世之福则亦臣子之罪也臣毎念及此未尝不抚心内讼哽咽陨涕几欲吁天而无从輙不禁款款及之统祈圣明矜宥臣无任激切悚惶待命之至
　　再辞少宰疏【崇祯壬午三月二十六日次淮安上】
　　原任工部左侍郎为民臣刘宗周谨奏为微臣遵旨戒途力疾万难前进三沥血诚仰祈圣鉴俯容还籍调理事臣自拜殊恩旋婴癃闭之症不得已具疏乞骸于本年三月初四日接邸报奉圣旨佐铨亟需贞品刘宗周著作速赴任不得固辞该部知道钦此钦遵臣惶恐无地思得一日以幞被上道冀少慰君父之惓惓柰前症未瘥自出里门日増困惫沿途问医行至淮安地方尚图舎舟登陆而臣势难前进矣缘臣衰年患此剧疾积百日而不解迨癃闭之久变为遗沥日毎十数遗遗必閟絶以至精血尽耗九死一生抱此累然之骨臣即能忍死舆疾至京亦万不能得之服官之日臣姑无问佐铨建竖若何即今动履蹒跚试之朝叅公座且有不禁其陨越者而温纶郑重有加无已不徒责之以官守抑又勉之以品格至望臣如此之切则臣亦何以仰图报称于万一乎臣虽犬马有心终不敢以一日未死之身偃蹇家园委君命于草莾而至此已势难竭蹶万不获已敢仍申前请倘蒙皇上鉴臣踉跄就道之本心并原臣不得不继请之故特赐矜全许还锢籍俾臣以骸骨终邱首臣仰戴髙天厚地再生再成之恩真没齿而罔极也臣谨于途次候命臣无任迫切惶悚控吁之至
　　敬陈圣学疏【崇祯壬午四月初一日次淮安上】
　　原任工部左侍郎在籍臣刘宗周谨奏为微臣不能以身报主敬竭报主之心终致主于尧舜事臣以老病误蒙圣简拜疏乞骸旦晚沟壑长负圣恩死不瞑目即后之人有以臣为口实者感兹不世遭逢思图报称然能不益重其有君无臣之叹此臣所以肠一日而九回者也臣闻古之人耻其君不为尧舜若挞市朝故虽定哀之衰庸齐梁之僣乱孔孟犹不忘惓惓之谊苟非若数君者则伊尹之于太甲周公之于成王皆自中主而进为圣人当日所谓市朝之耻如责左券然况有进于二君称大有为者乎臣不肖遭际圣明十五年于兹仰窥皇上希尧轶舜之资前无千古即位以来孜孜访落臣尝数以尧舜之说进而终愧所见之陋非择焉不精则语焉不详亦何以仰禆髙深于万一乃者时艰未艾交警方殷幸以宵旰之忧勤稍起班僚之泄沓而治功犹然未奏得无为之臣者犹是吾君不能之故习乎臣虽不肖自被放以来深自惩艾毎因师友之讲求熟念今天下治乱之故断然不能舎道而别为手援臣所谓道即尧舜之道尧舜之道即皇上之道亦即臣工见而知之之道而所争止在学不学之间臣因偹述圣学三篇谨为当宁献少毕臣前日之志虽属鄙儒剿说而当宁苟或推其端以竟天德王道之大全则坐奏升平之业即此而在又何时艰之足虑臣且藉手效对扬之万一云谨力疾口占以闻如左
　　其一曰明圣学以端治本臣闻天下无无本之治本一端而万化出焉则人主之心是已虞廷之训曰人心惟危道心惟微惟精惟一允执厥中此万世心学之源也圣圣相传迄于文武不离缉熈执竞之说其后孔门偹衍其旨于大学首揭三纲表人心之道体【旧言人心是人欲道心是天理非是】次详八目示精一之全功而执中之义已蕴于此矣至子思子直指喜怒哀乐未发谓之中阐尧舜以来相传之意其言未发之中即意诚之真体叚【旧指正心义云知此则知未发之中非是】故皆以慎独为本教【正以本于诚意故曰本教知本者知此而已】而十六字精神尽括于此乃知学庸二书相为表里示后人以入道之旨未有深切着明于此者也慨自圣学不讲而心宗遂晦言大学者以把持念虑为诚意之功而道心竟溷于危殆【念有克罔意无善恶以念为意何啻千里】言中庸者以静观气象窥未发之朕而中体或落于偏枯于是二书自相矛盾【未发为本既以静生动诚意为本如何又以动生静】学术浸以支离从危则近于功利偏执则蔽于虚无虚无功利之说昌而佛老与申韩逓起用事转相出入惑世诬民更数千年流祸未巳则亦吾儒之说有以启之也恭惟陛下以生知之资建反身之极契圣归宗得之心悟端无取于章句之纷拏而正恐章句纷拏或得或失时有异同致陛下之心反受其惑者有之往者臣颇得之传闻陛下崇信佛法退朝之暇口举佛号徧及宫中又以天仙菩萨等名并加圣母绘为图像虔礼斋供以表圣孝一时得之所感甚挚因有三教一理之说而于道教亦极其推崇特诏起正一眞人处之京师接以恩礼益复佐以祸福之术转相惶惑天下且有望风而奔走者矣昔者杨墨祸仁义无父无君孟子辞而辟之廓如也又千余年而得佛老之说即杨墨之说之深者于是有宋诸大儒特起而排之以为其害甚于杨墨其说弥近理而大乱眞懿哉斯言乃者陛下表章诸儒进以隆号补千百年之旷典为熈朝盛事闻者莫不兴起夫诸贤与佛老果何如者而曰三教一理乎臣于是仰窥陛下之心矣忽焉而宗儒忽焉而佞佛或合之或离之方摇摇而无定也岂陛下求之吾儒而不得其说不免依傍于二氏至求之二氏而终不得其说乃还归之吾儒乎夫陛下而不求之吾儒则已苟求之吾儒之正也臣请陛下先反而求之吾心当其清明在躬之地炯然而不昧者得好恶相近之几此正所谓道心也致此之知即是惟精诚此之知即是惟一精且一则中矣随吾喜怒哀乐之所发无往非未发之中而中其节矣此慎独之说也而陛下已一日而尧舜矣道岂远乎哉事岂难乎哉臣观凡人之情大抵有喜怒而无好恶有好恶而无是非是以任其情之所发无有不陷于一偏者感之以可喜而喜喜而不已偏于喜感之以可怒而怒怒而不已偏于怒偏则好恶或爽其则是非且失其衡用人行政之间且有次第决裂而不自知者即今疆场之祸三及宗藩而专阃之臣尚以恩典终帷葢夺情之举一无成效而斥邪诸论槩以朋比蒙呵谴岂非喜怒偶偏之一验乎而今且次第有事于转圜矣喜怒平而好恶之公乃出好恶公而是非之理自着此之谓不远之复天心见焉成汤所以改过不吝也葢上圣犹是此人心下愚不能无道心故虽圣如尧舜卒不废精一执中之说者以此后之学圣人者亦曰慎独而已愼独而知心之所以为道本一诚而毕贯愼独而知中之所以为执合四气而交融所以卑之不近于功利高之不入于元虚也故曰愼独可以行王道愿陛下深信于斯而笃行之臣闻之君志定而后天下之治成夫以陛下十四年讲求治道之余犹或失之摇摇而无据甚矣定志之难也倘于此而遂求之学问之要折六经之衷而宗孔氏绍百王之统而祖唐虞则其于道也亦庶乎如农之有畔动无越思乎而治功之奏度越千古有不待言者陛下遂为千古集大成之圣主矣又何有二氏之说则夫九莲智上等号仍还彼法无以亵九庙之灵斋醮之举尽放彼徒无以污法宫之地宜亦不待臣辞之毕矣臣所谓明圣学以端治本者此也统祈圣明采择
