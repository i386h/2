<!-- { "loadSidebar": true } -->
　　往嵗得吕东莱书盛称贤者之为人以为十数年来朋友中未始有也以此心愿一见而无从得中间闻欲来访甚以为喜不乆乃闻遽遭闵凶深为伤怛顾以未尝通问不欲遽脩慰礼今者辱书荷意良厚且审秋辰残暑孝履支福又以为慰示喻为学大致及别纸数条皆已深悉但区区于此有不能无疑者葢上为灵明之空见所持而不得从事于博学笃志切问近思之实下为俊杰之豪气所动而不暇用力于格物致知诚意正心之本是以所论尝有厌平实而趋髙妙轻道义而喜功名之心其浮阳动侠之意往往发于词气之间絶不类圣门学者气象不知向来伯恭亦尝以是相规否也熹自十四五时即尝有志于此中间非不用力而所见终未端的其言虽或误中要是想像意度所幸内无空寂之诱外无功利之贪全此纯愚以至今日反复旧闻而有得焉乃知明道先生所谓天理二字却是自家体帖出来者真不妄也冲漠无朕一段恐未可轻议若当此时万象未具即是上面一截无形无兆后来被人引入涂辙矣贤者正作此见何乃遽谓古今无人作此语耶敬以直内近思録注中别有一语先生指意甚明葢虽不以为无然未尝以为即与吾之所谓敬以直内者无毫发之差也许渤为人不可知其详语録中又有一处説其人晨起问人寒暖加减衣服加减一定终日不易即是天资笃厚之人容有不闻隔牕事者非必有寄寂之意而欲其不闻也况此条之下一本注云曷尝有如此圣人则是先生葢亦未之许也但叹美其纯徳与世间一种便儇皎厉之人气象悬隔亦可尚耳此等皆未可轻易立説讪薄前人也注疏之学却不须如此主张蘓子由议论自是一偏之説岂遂足为准的也哉董仲舒所立甚髙恐未易以世儒诋之世儒病痛正为不曽透得道义功利一重闗耳若处置匈奴一节便使从来才智之士如娄敬贾谊亦未免此来谕于此予夺之间不能无髙下其手者岂立意之偏而不自觉欤近来浙中怪论蠭起令人忧叹不知伯恭若不死见此以为如何也
　　答陈正巳
　　示喻缕缕皆圣贤大业熹何足以知之然亦未得一观即为朋友传玩遂失所在今不复能尽记但觉所论不免将内外本末作两段事而其轻重缓急又有颠倒舛逆之病究观底里恐只是后世一种智力功名之心虽强以圣贤经世之説文之而规模气象与其所谓存神过化上下同流者大不侔矣若戊子年间所见果与圣贤不异即其所发不应如此以故鄙意于此尤有不能无疑者未得面论徒増耿耿耳
　　答朱子绎
　　知读大学甚善大抵其説虽多多是为学之题目次第要是格物两字却未曽説着下手处故学者之读此而不得其要者类如数遗弃之齿而求有获亦没世穷年而无得矣须着精神领略个大体规模便寻个的当下手处着实用功始是防读大学也
　　答路徳章
　　所与子约书甚善但谓东莱遗言有涉于经济维持者别为一事而异于平日道学之意则恐亦未免有累于东莱也山尝讥王氏之学离内外判心迹使道常无用于天下而经世之务皆私智之凿正谓此耳又谓傥遇汉祖唐宗亦须有争不得且放过处亦是旧时意思尚在方寸之地只有一毫此等见识便是枉尺直寻底根株直须见得正当道理分明不容些儿走作即自然无复此等意思虽欲宛转囘防亦有所不可得矣古之圣贤以枉尺直寻为大病今日议论乃以枉尺直寻为根本若果如此即孟子果然迂濶而公孙衍张仪真可谓大丈夫矣徳章已见大意自不必如此説因笔及之亦恐余证未解聊复云云耳仪礼编已収此间朋友未有能办此者春秋想亦不辍用功此文字未为切已然亦可惜中废但稍减课程令日力有余不至忙廹即玩索涵养之功不至欠阙矣
　　答路徳章
　　所喻水到渠成之説意思毕竟在渠上未放水东流时已先作屈曲准备了矣毫厘之差千里之谬孟子程子所以为有功于天理有力于圣门有徳于后学者正在此处不知何故前日直如此看倒了今日虽欲囘头而尚为旧习所牵不得自由也
　　答路徳章
　　奉一日告获闻安胜为慰但闻忍穷益坚未有卒嵗之计则未能不相为动心也然详来喻似所以处者亦未有尽善葢若谓羞于出入则不应去冬未觉而今夏方觉谓厌请托则此等以义裁之一切不与人自不能相干谓所入不足自资则又将去此而有求其得失既未可期而丰约亦未可料此恐皆非所以决为去就之实或者但以平日意气不能俯仰而忽然有所激触遂愤然为此而不暇顾计耳大抵徳章平日为学于文字议论上用功多于性情义理上用功少所以常有愤郁不平之意见于词气容貌之间而所向者无非崎岖偪仄不可容身之地此在世俗茍且流狥之中观之固亦足为髙然在吾辈学问义理上看则岂非膏肓深锢之疾而不可以不早治者耶即今且置此勿论而以所喻读论孟者言之则所谓不爱把来作口头説话故不敢作问而堕于寡陋者岂亦不为愤郁不平之气所发耶夫学者读书有疑而不能自决故不得已而不能不问今人无疑而饰问以资谈聴者固不足道然遂惩此而不问则未知其果已洞然而无疑耶抑有疑而耻自同于饰问遂饮黙以自愚将未至乎有疑而不能问遂发其愤闷肆其忌刻而托于不问以自欺也若己洞然而无疑则善矣然非上智之资不能及若不幸而仿佛于后两者之所谓则吾恐其深有妨于进学而大有害于养心也昨见编集春秋葢尝奉劝此等得暇为之不可以此而妨吾涵养之务正为此耳但当时又见所编功绪已成精宻可爱他人决做不得遂亦心利其成不欲一向説杀以今观之则所谓为人谋而不忠者无大于此乃始惕然自悔自咎葢不独为贤者惜之也读书为学本以治心今乃不惟不能治之而乃使向外奔驰不得休息以至于反为之害是岂不为迷惑之甚乎徳章气节伟然非流辈所可及私心常所爱敬而区区之懐犹有未得尽者每窃以为愧且恨也因风布问辄尽言之想所乐闻不至以为罪也
　　答路徳章
　　示喻缕缕备悉然其大槩皆自恕之辞以此存心亦无惑乎徳之不进而业之不修也吾人为贫只有禄仕一途可以茍活无害于义彼中距临安不逺岂不能一为参选计而长此羇旅乎此则未论义理而只以利害计之亦未得为是也大抵是日前为学只是读史传説世变其治经亦不过是记诵编节向外意多而未尝反躬内省以究义理之归故其身心放纵念虑粗浅于自己分上无毫髪得力处此亦从前师友与有责焉而自家受病比之他人尤更重害此又姿禀不美而无以洗涤变化之罪也今日正当痛自循省向里消磨庶防晚节救得一半而一向如此茍简自恕若不怨天即是尤人殊非平日所望于徳章者也来谕每谓熹有相弃之意此亦尤人之论区区所以苦口相告正为不忍相弃耳若己相弃便可相忘于江湖何至如此忉怛愈増贤者忿怼不平之气耶只今可且捺下身心除了许多闲説话多方擘画去参了部授一本等合入差遣归来讨一歇泊处将论语孟子正文端坐熟读口诵心维虽已晓得文义亦须逐字忖过洗涤了心肝五臓里许多忿憾怨毒之气管取后日须有进步处不但为今日之路徳章而己也向见伯恭説少时性气粗暴嫌饮食不如意便敢打破家事后因乆病只将一册论语早晚闲看忽然觉得意思一时平了遂终身无暴怒此可为变化气质之法不知平时曽与朋友説及此事否徳章从学之乆不应不闻如何全不学得些子是可谓不善学矣
　　答路徳章
　　阙期不逺便可得禄襄阳古郡多前贤遗迹宦逰得此亦正自不恶也示喻为学功夫果充此言何患不进但读书亦须随章逐句子细研穷方见意味若只用麤心但求快意恐终无以涤荡尘埃刬除鳞甲也直卿在此问以来书所云渠殊不省然闻过则喜吾人正当勉力不须更懐不平之意必求伸已而屈人也踏雪之游果能践约幸甚
　　答康炳道
　　所论学者之失由其但以致知为事遂至陷溺此于今日之弊诚若近之然恐所谓致知者正是要就事物上见得本来道理即与今日讨论制度较计权术者意思功夫迥然不同若致得吾心本然之知岂复有所陷溺耶正坐论事而不求理遂至生此病痛耳熹于此非敢有所与夺但见邪説横流恐为吾道之害故不得不极言之信之与否则在乎人焉若既排辟之又假借之则恐其弊将有至于养虎而遗患者矣然区区于此亦固未尝有所絶于人而不与其进也彼若幡然觉悟去邪归正又岂熹之所能拒哉东莱文字须子细整顿成编乃可商量但此事亦不宜甚缓葢人生不坚固若过却眼前诸人即此事无分付处矣
　　答郭希吕【津】
　　示喻铭叙此非有所爱但老病心力衰耗不能尽给四方之求不得不自为性命计耳鄙性拙直向使可为即己为之何至今日更烦再喻然后作耶况今又经一畨悲恼尤觉昏惫决不能办此且铭重于序既己作铭若有余力何惜于叙而费许多词説分疏耶诚之若是合下不肯承当即不应为希吕移书以其所不欲者施于人若以其重而不敢为则熹己任其重者矣渠在今日必不容复有词也恐此未必诚之之意只是希吕不相亮必欲熹自为之而故为此説耳人之相知贵相知心而古之君子不尽人之欢不竭人之忠所以全交千万深察乎此怜其衰老勿破已成之例以速其就于死地幸甚幸甚
　　答郭希吕
　　知读论孟不废甚善且先将正文熟读就自己分上看更考诸先生説有发明处者博观而审取之凡一言一句有益于己者皆当玩味未可便恐路径支离而谓所有不必读也墓铭之额更着宋字亦佳伯谟必已报去矣大抵石长即以十字为两行石短则以九字为三行随事之宜可也
　　答郭希吕
　　示喻所以居家事长之意甚善甚善此事他人无致力处正惟自勉而己但谓学问大端不敢躐等言之则鄙意有所未晓者夫学问岂以他求不过欲明此理而力行之耳但其功夫所施有序而莫不以爱亲敬长为先非谓学问自是一事可以置之度外而姑从事于孝友之实也故熹窃愿昆仲相与深察此意而讲于所谓学问之大端者以求孝弟之实则闺门之内伦理益正恩义益笃将有不期然而然者矣若以学问为一大事不可几及而汲汲然徒精神于科举文字之间乃欲别求一术以为家庭雍睦悠乆之计窃恐天理不明人欲横生其末流之将有不可胜虑不可胜防者不审贤者以为如何
　　答郭希吕
