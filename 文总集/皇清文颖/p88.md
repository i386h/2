<!-- { "loadSidebar": true } -->
　　圣谟洋洋岂惟于制义之根源阐括无遗即古帝王典学兴贤之本意可以一贯之矣盖必研极经书潜心传注明于理而后文能清真必博观载籍挹取羣言优于学而后文能古雅至于质实而言有物则必性质高明学有根柢济于实用然后可庶几焉故曰即末以操其本可八九得也【臣】别择闱艺实持此以为防墨权衡其尽合者虽不可多觏然必偏得其一端始收而录之盖尝鉴观前代科举所得之人才其能以清谨奉职者其文多修洁而安详其能以猷畧济时者其文多沉雄而闳达其能以忠贞抗节者其文多卓烈而光明所谓文以载道与政治相通者于斯可畧见矣【臣】之所未能自慊者迩歳精力渐衰虽矻矻披览而此心怦怦未免有屈抑英才之惧耳故因进试录推原古今敎学之源流明彰两朝
　　圣主陶冶羣材之徳意庶几士之己进者争自濯磨未遇者识所祈向而凡有职于文敎者皆可以自审焉











　　学规类编序　　　　　　　　　蔡世逺
　　中丞仪封张先生以伊洛之传开闽中正学仰体皇上崇儒重道训饬士子之意特设正谊堂于三山防城手订学规类编一书示学者以从入之方用功之要书成命世逺序之因述先生之意而窃有言曰尧舜禹汤文武周公之道至孔子而大明孔子之道至孟子几息而复明孔子孟子之道至周程张朱久息而复益明凡其循循启廸皆使人复其性而已其要有三曰主敬曰穷理曰力行不主敬则无私之体何以澄之不穷理则天下古今当然之则何以考之不力行则所谓道听涂説而已何由有以复其性之本然哉明儒有言道学不明士子或趋于势利或溺于词章或流而入于禅学世逺窃以今世之病大半在于势利词章其后焉者也禅学又其后焉者也士子束发受书凡父所以教其子师所以教其弟者不过拾科第取利禄为急务身心性命有如外物甚或攀縁趋附以为进身之阶幸而得志则以持禄固位肥身保家为长防其有能卓然自立成一家之言足以垂不朽者有几人哉宋之睂山明之北地词章之雄者也虽其于道未能有闻然素所树立类皆高自位置有所不为岂肯与夫已氏者决荣辱得失于夫夫之口哉今之以词章自名而不杂于势利者实未数数见故曰今世之病词章其后焉者也宋朝当理学昌明之会周程张朱数君子比肩而起徳性问学之功昭昭若揭于天壤学者有厌苦于格物穷理之烦者倡为心学之説恃其超悟凌躐等级一以致虚立本为宗其弊不为佛氏明心见性之学不止是以有心斯道者起而攻之然其为人大都义利辨取与严出处正特以学术之差有以误天下后世不能不急为辨耳今之人方且营营逐逐于外而无所止尚虑其流入为明心见性之学哉故曰禅学又其后焉者此也先生以一代醇儒当倡明絶学之任欲返禅学于道药词章以正而力起夫势利者隠微深锢之病首刻是书尤为深切着明学者茍能纯主敬之功穷理力行以复其性之本然将歴圣相传之道万古犹一日也洛闽之学其复兴乎














　　古文雅正序　　　　　　　　　蔡世逺
　　康熙乙未歳余自京师囘闽家居数载评选歴代古文自汉至元约二百三十首子弟及门私自抄诵未敢以问世也雍正元年
　　特召入京与同志李君立侯张君季长叅论考订又是正之高安朱可亭先生迨季长作令长洲取以授梓余因而序之曰是选也采之各家文集者若干巻采之二十一史者若干篇若汉魏之丛书文选文粹文苑文类以及名臣奏议偶有所喜则登之文虽佳非有关于脩身经世之大者不录也言虽切而体裁不羙备则贤哲格言不能尽载也其事则可法可传其文则可歌可诵然后录之不及三传檀弓者檀弓经也三传虽传经也不及战国防者多机知害道之言也荀韩庄列不载者斥异学也呜呼虚车之饰与犬羊之鞹交讥也不加体察躬行之功徒夸闳博雕镂之用先儒之所羞称也言不能以足志文不能以行逺亦大雅之所弗尚也措之为君臣父子夫妇昆弟朋友之伦发之有经国大业不朽盛事之美言为心声辞尚体要斯集之所由选乎凡余所评论自写心得不伦不次贻笑大方弗恤也名之曰雅正者其词雅其理正也












　　皇五子奉
　　命祭告
　　阙里文庙序　　　　　　　　　　蔡世逺
　　尧舜禹汤文武周公之道至
　　孔子而集其成汉唐以来尊崇效法各致其隆至我皇上而立其凖心源契道法昭封五代以报功诣太学而亲享巍乎焕乎古未有也雍正八年九月重建阙里文庙告成黄瓦画栋悉仿
　　宫殿制度搏拊干戚罇俎豆笾之
　　颁自上方
　　皇上御书碑文勒石垂之永久礼部奏请遣官祭告上特重其典
　　诏皇五子承命以行世逺与
　　皇子晨夕相讲论者八年于此矣可无一言以敬献乎夫清明在躬志气如神希贤圣而则古先
　　皇子平日之澡浴者然也兹奉
　　君父之命以往未事之先蠲洁其心志俨恪其身容齐肃有加焉入
　　圣人之里逰
　　圣人之门仰瞻大成殿大成门
　　皇上之御笔也门曰圣时曰道
　　皇上之所手定也瞻
　　圣人之像貎盥荐奠斚明禋拜稽如睹其温良恭俭让之休也如聆其金声玉振之范也如亲其博文约礼之敎也共祀一堂及两庑者为四配为十一哲为七十二子为汉唐以来诸儒示我周行如临师保顔子之克已子路之喜闻过孟子之集义皆可师也汉儒之传经宋儒之体道皆可诵而可法也先哲后贤内圣外王其揆一也
　　皇子念之哉礼毕谒
　　孔林如泰安州祀事泰山夫
　　孔子之道犹泰山然登泰山之巅必由泰山之麓精义入神必始于敦伦体信孔子曰孝弟之至通于神明光于四海无所不通孝弟其至近而可循者乎会子传一贯之防以告门人曰夫子之道忠恕而已矣忠恕其至切而有要者乎此与登山之说何异
　　皇子念之哉肃将
　　君命祗谒
　　圣居近取诸身心道行于家庭对越昭事罔有斁焉此之谓有恪此之谓受福此之谓敬
　　亲此之谓法
　　圣






　　广西通志序　　　　　　　　　李　绂
　　地必有志所以大一统征文献备王会之盛而尊朝廷也其事甚难僻逺则尤难广西在岭以南禹迹所不至然南交之宅首见于虞书尧山舜祠在焉通冠裳不可谓不久陈祭酒父子起苍梧治春秋请立左氏学文章烂然江以南著述未有先于广西者也顾其地杂猺獞狑狼土府州县峝砦与流官相半号为难治自秦史禄凿灵渠湘漓二水始开其地戍卒旋歼汉罢朱厓至马新息而后安唐啓南服设总管颇镇定至宋侬氏之乱邕筦以北守土率弃城走有明藤峡之役韩襄毅称伟绩田州岑猛众至十万合楚粤师数歳莫定起王文成于家始抚定其众并破八排磨崖纪勲伐其难治若此故唐虞以来三四千年而文物未能拟于上国山川磅礴欝积之气固必待至盛之时而后开也我
　　国家威徳之广超越三古
　　世祖皇帝一统海宇
　　圣祖皇帝深仁厚泽六十余年朔南暨讫三代以来所未有今
　　皇上圣明继述道一风同自
　　国初至今垂百年广西无枹鼓之警寅邜之乱呉耿逆命蔓延南土广西处其中傅将军烈以戍卒一呼九郡响应较滇闽首先反正则其沐浴于
　　圣化也深矣雍正二年余奉
　　简命抚兹土宣扬
　　帝徳与民人更始辟书院训课诸生多士彬彬几与邹鲁等念山川风气应
　　昌明之运光天之下蛮烟瘴雨氛消沴息今之广西非昔之广西也考文徴献以备
　　王会一统之盛典时乎其不在兹乎广西有志始于吾乡先达周督学孟中继之者南海黄公佐其书并亾今存者前廵抚定州郝公浴所修兵燹之余粗具崖畧而已因走伻载家所蔵书三千余部延友搜纂以诸史为宗政事之余亲加商别立凡例山川风土沿革建置刋正譌误数百条乡贤増十之五名宦増十之七艺文増十之九藁方脱旋奉总督直之命乃以校刋属按察使甘君君以名进士起家乐观厥成明年有诏命君抚广西君为之益力比秋来告曰书成矣愿序其端因书其縁起以见山川风气之盛待
　　圣明之时而后大显盖诚有时焉而非偶然也









　　壬戌会试录后序　　　　　　　汪由敦
　　圣天子观人文以化成天下兴贤育才声敎四讫吁俊賔兴之典以时举行乾隆七年歳在壬戌贡士之集礼部者五千余人
　　皇上特命大学士伯【臣】鄂尔泰尚书【臣】刘呉龙主试事【臣】由敦偕副都御史【臣】仲永檀副焉既竣事得士如钦定之额循例緑文二十二篇恭进
　　御览【臣】窃惟
　　国家旁招俊乂布列庶位进士实为高选是故甄于庠序贡于乡会于春官程之以三试严之以糊名易书与是选者
　　临轩而亲防之最其甲乙而授之职凡为是委曲繁重以肃登进之途者非故为难也重其选则取之不得不严取之严则辨之不得不审夫将起草茅而萦以爵禄政事之是圗民生休戚是寄安得而不难诸安得而不慎诸承是役者上以念
　　圣朝作人之徳化如是其厚也求才如是其诚也异日之任用如是其优也下以念多士之踊跃功名思挟所有以自效又如是其廹也斤斤于去取之际毫厘之未慊则仰无以副
　　简任而俯无以对多士且臣闻之文章关乎气运持风防于全盛之日视起衰为尤难光岳气完人才軰出智能瓌异之士百出其心思才力以角一日之长而或横溢而不于度或寻虚逐微而不当于理其新可喜其怪可愕为所而不之察慕效者以是为诡遇之捷径旁骛而不可止伪体流传经术之蠧也风会所趋归其责于衡鉴之不审其奚所辞咎我
　　列祖敎泽涵濡重熙累洽
　　圣天子建中和之极金声而玉振之庆霄在上万物五色郁郁乎文明全盛之会倬彼云汉昭回于天周文公所为歌棫朴也蔼蔼王多吉士维君子使媚于天子召康公所为颂巻阿也求贤用吉士用劢相我
　　国家其道在慎持之而己【臣】幸从二三臣后黾勉将事于所谓难之难慎之慎者窃斤斤焉录成敬以缀于简末













　　明史功臣表序　　　　　　　　汪由敦
　　自昔帝王受命驱防羣力以有天下迨区宇既宁醻庸论功列爵崇报一时攀鳞附翼之士奋起兜牟之中剖符析珪爰及苖裔徳意厚矣唐宋以来稍异曩制房乔逺势首让世封是以英卫子孙齿于甿隶而宋代勲阶祗崇虚号祖孙父子各拟名邦初无世及之文非复承家之旧至明祖开基乃旷然复古凡熊罴之宿将帷幄之谋臣生着号而没袭封茅土之颁殆逾百数驯及季年党狱蔓延刬削芟殊存者不及三四然观铁榜所列训诫之辞则河山之誓白马之盟初意固不其然高危满溢亦其自取焉耳乃若文皇差靖难之劳英宗懋夺门之赏迹参佐命籍次元功以视开国诸臣亦曷可同年而语乎世宗中叶开册府之旧藏修继絶之坠典于是鄂曹卫信之裔复列彻侯延其世绪天下翕然归厚虽宋颍韩淇终于勦絶而自余推诚宣力名载丹书者奕叶貂蝉保守禄位典宿卫领京营镇陪京督漕运寄隆方岳阶晋公孤家分典瑞之荣朝无酎金之罚较诸西京世胄殆将过之今考其袭替歳月见于实录者作功臣表以与纪传相表里或抵牾散轶时世无可考稽则畧而不书固史氏阙文之义云耳












　　明史儒林传序　　　　　　　　汪由敦
