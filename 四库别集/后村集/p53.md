<!-- { "loadSidebar": true } -->
　　子之事亲参骞庻几四十年间跬歩不离纯笃之行贯于神只晩爱掌珠属迫官期子与孟光挟以自随昔处以孝今出以慈羊石之行弗诹以龟仆初闻时且骇且疑人无根蒂谷气养之子入中年得疾甚竒并日空肠抄粥数匙冲冒劳苦奚恃以支居无几何逺讣忽驰闾里相吊失声赍咨吉士德人胡惨若斯犹有一幸稍寛哀思由病至死由死至归经纪纎悉一出右螭茅花满山热如蒸炊苴麻徒跣令妻佳儿遂以匶返殆天扶持自少相依三纪于兹岂曰亲狎至行可师中间两家存殁合暌福胜西楼翁仲累累子复逝矣旧人愈稀存者惟仆与子伯兮感今怀昔如何勿悲我有鸡絮渍以一巵老眼久枯滂然垂洟扶惫酹子知乎不知
　　祭林焕章文
　　士方盛壮道义自将此身圭璧外物粃糠高为虞夷次为哲张及既华皓无复激昂或辱乃去或留以僵小为申白大为禹光伟哉丈人讲贯素详归不待年钓逰于乡其视观庙无异朝堂十任廿考几侔汾阳晏子之裘赵壹之囊伯厚之车幼安之牀人不堪忧公乐而康高谢招麾晚而冞刚彼皆倒逆此不眊荒古有大老非公孰当属纩之顷至言琅琅不入禅佛亦非老庄曵杖之歌音节慨慷曷不愸遗頽山摧梁先民有言匍匐救丧谁絷我足尼其车箱诸子谓我蚤登门墙葬有日矣俾为铭章并致哀诔灵座之傍公不我吐歆此瓣香
　　祭游勉之侍郎文
　　于惟游氏逺矣渊源御史受业河南之门爰及黙斋学于南轩公稍后出以篪和埙兄之贤季师之嫡孙匪曰菁华先植本根嘉定之末端平之元犯雷霆威进药石言麟莫羁系鳯肯啄吞或劝少贬腐防吓鹓法从非贵方面非尊累诏上雍频疏扣阍身不敢私君不可谖本怀止足矧迫耄惽力请得谢冥冥高鶱一区之宅五畆之园徙倚茂宻掬弄潺湲名臣欲尽一老仅存品其清裁范滂陈蕃订其细行管宁邴原昔士鸣珂公方拥轓每奉谈麈亦同酒樽公晩东归我适南辕坎百谪久伏丘樊挛痹偏枯并阙寒温耳闻山頽泪如河翻殄瘁情深哀诔词繁空诵离骚安能招魂呜呼哀哉尚享
　　祭唐伯玉常卿文
　　先朝遗直多出华宗熈宁谏院庆厯殿中请尚方剑婴权门锋谁其似之堂堂坦翁端平亲擢冠豸乗騘内而掖庭上而清躬奄戚之贵衮黼之崇大者庭诤小亦囊封或奉白简对仗力攻臣无他肠臣有孤忠名如泰山身如断蓬客有饯者举手属公方之邹陈又曰任龚公独感慨愀然变容所上谏书欲沃帝聪乃如客言未谅余衷盗名之人与窃贿同惟公素心可质苍穹瘴海之南大江之东觚棱虽逺节纛尚雄帝曰公归潦雾飓风俾典曲台古鼎编钟方际休明鯈罹闵凶平生大节忠孝最隆退不忘君如在显融老尤慕亲甚于孩童臞不胜丧奄然吿终匪人之亡惟国之空我如石顽资公磨礲少忝交游晩叨寅恭辛丑登高魋结之峰尝举别酒浇磊磈胷归相后先各未衰癃犊可负辕奴可宿舂彼盟未寒此兴亦浓闻六月讣为三日聋譬厦颠矣士曷帡幪譬舟沉矣孰济不通我有长劔欲挂短松久病着牀寸歩需筇抱此一歉殷忧无悰死者可作吾将谁从往此束刍敬告哀恫乌呼哀哉
　　祭百五侄文
　　惟汝幼而頴悟长而玉立颀然秀美见者倾挹雅俗兼通诗礼蚤习举隅反三触类知十谈谐有味应对尤给颇富见闻间出篇什内顺尊老外敬友执处众恂恂向学汲汲譬如升梯举武蹑级属开试闱爰理书笈妇妾方妊出门若絷振臂一行既抵京邑忽苦滞下肠滑肛澁三医环之煮饮投粒语何琅琅势已岌岌凶讣遽传安书犹湿乌呼父兄望汝弓冶是袭交游期汝朱紫可拾何物怪夺汝之急汝翁丧汝侘傺郁悒雪涕笺天求解麾职梦寐丘园厌苦原隰汝妇得雄头角奋蛰飞书报汝何嗟其及妾拥夜髻妇叹宵熠汝儿汝女以泣丧车言归六亲咸集橘柚弄色蟹蛤吐汁有酒在尊曷不鲸吸先人旧庐汝翁所葺汝复何为过门不入呜呼哀哉
　　祭赵保昌叔愚文
　　昔仕豫章君美少年如挥麈人如捉月仙继客京城初建宗学君于其间麒麟鸑鷟后牧宜春握手悲辛君赴湘南华髪选人晚使楚东致此重客向之玉雪今也黧黑约君襆被话旧对牀数日不来闻君背疡亟走视君骨见衣表君于去来胷中洞了慷慨谓余以身累君君如师鲁仆慙希文仓皇买棺托君僚友衣足附身衾亦覆首日吉时良遂转桅竿奉君之匶归于家山厐公妻子犹隔瘴雾迎挈之责仆敢不助属有官守祖君江湄乌呼叔愚知耶不知
　　祭汤仲能文
　　乌呼早挹存斋中交晦静晩善遗公珠璧辉映四海所稀一门而并近参周朱逺沂渊孟粗而事物妙而性命先儒疑义下语未莹前軰绪论开端未竟审思明辨博考精订余力及文上下驰骋论事条达析理确证森严之言如造律令痛快之作若摧锋阵离骚之乱国风之兴追还古雅扫去哇郑诜诜逢掖沾丐残賸蓄以深厚持以诚敬行以平实发以刚劲给札之召加璧之聘谓言遇合随起讥评或云名高见忌亶定又疑语直遂忤文靖垂登诸梯忽落于阱孰能容之赖陛下圣端嘉以来屡易宰柄士居其间羣马旋泞维君屹然铁笔万仞宁煮折铛肯顾堕甑九冠一髽众醉独醒起牧凋垒萧萧雪鬂堂屏觞豆庭絶笞榜瓣香为曽鸣皷攻邓无侯燕喜有僧苦硬未尝乏兴特不献剰自吾得君懦气颇振从容叩击宫动商应所同者心不同惟性旧腊书至肝鬲倾尽首叙契濶末言疾疢上畀君节士聚相庆予宁一月小休三径彼使来谂此介往诇笔墨鲜健醴力佳胜岂陆无车岂川无方思剧谈讵意长暝呜呼君昔在列昌言时政流涕纳忠易医疗病俯仰十年方未对证曷不讲读曷不谏诤曷不柱下奋笔诛佞曷不摛文鸣国之盛若古有训惟人无竞三良继殱一老不憗先汉廉吏有唐卓行繄士冠冕亦国龟镜厦摧栋桴航失缆矴平生清贫室如悬磬西风吹讣心折泪迸强作君诔辞事不称岂无友朋不敢假倩往此束刍君倘来听乌呼哀哉
　　祭都官兄文
　　二祖二父迭奏埙篪家法之懿士林所推洎我与兄生而相依小兄两岁垂髫佩觿游则同队学则共师兄慧我钝兄勤我嬉亦既分宦分巢析炊其间岁月鯈合忽暌我逢端平兄遇嘉熈皆掾紫枢皆郎粉闱我坐狂瞽晨招莫麾兄益向用奉使右畿性不忤物仕方逢时曽未几何亦蹈危机我召自南顾恋母慈兄与居厚适先得归我亦寝召鼎足奉祠无云一门有三崇禧相与徜徉山巅水涯我先起废居厚踵随兄有知己岁晩进为荐口方开讳问忽驰呜呼世尚清谈实用则稀军旅未学财谷不知兄佐戎幕蹈险出竒干无为有师以不饥县谱尤高百年之思刀笔平视苏绰穆之鞭笏不数刘晏五琦宜总赋舆宜主计司暂畀一节遂闲七朞和扁袖手谓世无医兄涉中年清苦自持婚嫁俱毕伏腊粗支手葺数椽不汰不庳架设图书案陈鼎彞邻有亲朋傍无妾姬谓言后凋讵意早衰兄素达生胷怀坦夷岂厌忧患去如蜕遗顷失冢子薛妇生离近丧丘嫂萧然房帷门户之寄付之阿宜托爱女闻者赍咨追记畴昔竹马互骑安知衰莫原鸰折飞广陵之操遂絶于兹洛社之游无复后期欲往哭兄使事絷维往此瓣香澜汍涕洟尚享
　　过信州祭徐仁伯侍郎文
　　乌呼楚龚之死已濒耋耄有一父老踵门来吊比之膏薰天年不保余谓老父盖未闻道百年一瞬矢激电扫伯始軰人宁不华皓以彼为寿则此宜夭惟公大节如揭两曜计虽危晁功则存赵国人惊嗟天子震悼我不识公书札倾倒道出通德巷寂户悄故闾虽式新陌谁表聊持束刍覆此清醥乌虖哀哉





　　后村集巻三十四
　　钦定四库全书
　　后村集卷三十五　　　　宋　刘克庄　撰祭文
　　祭季父习静居士文
　　昔我两翁手泽万卷六丈夫子读之殆徧或终隠约或稍光显季父尤贤审思明辨近参朱张上泝邹兖邃古以来圣经贤传精粗融液颠末贯穿研寻防奥防窜讹舛自幼酷嗜至耄靡倦依山结茅邻不觌面瘦筇登览深衣闲燕洞洞属属兢兢战战义理之防事物之变本诸师说参以己见修于家庭化于乡县天锡高龄为诸老殿方伯之聘廉使之荐谢公掩鼻良恐不免猿鹤有约羔雁无羡曷不憗遗奄随露电呜呼哀哉闗洛格言深味者鲜隆干门户未絶如线堂堂季父真知实践前修典刑故家文献譬如长松屹立霜霰尚难招徕矧肯扳援周不能贵秦不能贱老死布韦涕唾轩冕晩见冢子脱吏部选百乗未迎两楹忽奠谓神益谦谓天福善胡为竒祸并夺罢囝行道之人莫不涕愚幼颛防季父训勉久撰杖屦亦侍华研欲追高致自叹驽蹇每闻精论常愧粗浅岁晩竹林妄希小阮放逐来归音容已逺哀犹如新礼则不腆呜呼哀哉
　　祭工部弟文
　　与子同胞六十暑寒粤自髧髦至胜衣冠灯火共亲虀盐剖餐止则联栖飞则接翰以记览言子敏我顽以才思言子赡我悭去而宦游子易我难出与世接我危子安我如射侯百矢所攅子如美璞了无瑕瘢甞再立朝不善刺钻洎三典州勤拊凋残邦人爱之若宠与寛互市之清闻于夷蛮属者改絶起部握兰我复借留慰彼惸鳏我滞鄱阳子留泉山江闽修阻得书絶艰闻有竒疾客賸理间不以吿我拜疏乞闲手书入京我忝召环携白朝堂为易名藩既解郡绂归觐慈顔汤熨稍瘳徜徉于盘袁复缩戍迎吏叩闗自言病起举步蹒跚茅山福地木天清班以荣戏防以旌考槃我屡约子宦情已阑山林之乐水菽之欢岂非钟鼎贤于瓢箪及兹谴逐谓言檀栾归路得讣眦血未干魏国九袠兄发亦斑门户寂寞妇儿弱孱子焉往哉掉臂不还法书停披素琴罢弹嵒石谁磨名画谁看独余诗巻皆手自删摩事雕镌亦无帨鞶唐人高处极力追攀水心佳评亘古不刋生前之荣一节两轓身后之恨千绪万端旧畬不腆新庐未完遗言琅琅闻者悲酸鹤发钟情忍闻阖棺鸰原孔怀相与哭菆不瞑子目几裂我肝覆此巵酒掩袂汍澜呜呼哀哉
　　祭古田弟文
　　呜呼忆去秋之行役至太末而相遇惜六年之久暌懽一夕之暂聚遂联牀而参语屡更仆而续炬既剥落于骄荣亦究极其归趣叹学识之精诣讶顔髪之苍素车辘而忍马踡局而回顾谓衣锦以趋庭乃苴麻而陟岵味书辞之悲哽述创痛之深钜练吉日而菆征鄙文而铭墓子衔防而端居余触谴而汰去方夜雨之寻盟忽晓风之吹讣承祖父之嫡传超羣从而独歩少颖悟而有闻长秀美而无度见熊皆辟易秃千兔犹郁怒果得售于名场寝通籍于选部挥利斤于盘错发新意于陈腐实士林之挺出矧吏干之尤裕始不谐于俗好终难掩乎民誉奈何俾之幽忧且重婴以沉痼气上拂乎云霄命奄随于朝露呜呼哀哉岂负挟其逸才致时运之多牾抑窥觑于天巧虽造物而亦妬惟再世之文献将一劵而授付意久蛰之必奋昌长寐而无寤情本切于伦纪事况闗于门户莫致诘于杳冥但可诿诸气数痛莫痛于季父之未窆哀莫哀于四孤之失哺胡不留子表泷冈之阡毕向平之娶胡不待我为乌衣之游赓惠连之句悲零落之雁行陈菲薄之鸡絮呜呼哀哉
　　祭从母陈恭人文
　　呜呼灵初来归夫家苦贫啜菽尽欢举案如宾夫虽策名赍志莫伸巢毁子幼行路悲辛灵方盛年礼法是循败屋一间寂寞之滨足不践阈声不出邻持家斩斩诲子谆谆瘠田垦蓺故衣缉纫节高月旦诚动穹旻果食其报双桂一椿季也宦达列鼎养亲命服板舆所至行春垂登九袠雪鬂鹤身曷不百龄鸾诰鳯纶灵昔之往歆艳缙绅灵今之归哀感族姻惟行卓行千古不冺断臂而誓凝妻其人画荻而教欧母之伦宜述彤史宜勒坚珉照映天壤逾久逾新我家耆旧如星向晨相率缟素荐鲫与莼呜呼哀哉尚享
　　祭寒斋文
