<!-- { "loadSidebar": true } -->
　　越三夕，月色愈明。鏊将寝，又觉香气异常，心念昨者佳丽，得无又至乎。逡巡问，侍女复拥美人来。室中罗设酒肴，若几席柂架之属，不见有携之者，而无不毕具。美人南向坐，顾盼左右，光彩烨如也。使侍女唤鏊，鏊整衣冠起揖之。美人顾使坐其右。侍女向鏊捧玉杯进酒，酒味醇烈特异。而肴核精腆，水陆珍错，不可名状。美人谓鏊曰：“卿勿疑讶，身非相祸者。与卿宿缘，应得谐合。虽不能大有补益，然能令卿资用无乏，饮食恒足，远味珍错，缯素絁锦，亦复都有，世间之物，惟卿所欲，即不难致。但忧卿福薄耳！”复亲酌劝鏊，稍前促坐，辞致温婉，笑语款洽。鏊唯唯不能出一言，饮食而已。美人曰：“昨听得箫声，知卿兴致非浅，身亦薄晓丝竹，愿一闻之。”顾侍女取箫授鏊。吹罢，美人继奏一曲，音调清越，不能按也。且笑曰：“秦家儿女，才吹得世间下俚调，如何解引得凤凰来？令渠萧生在，应不羞为徐郎作奴。”逡巡去。起明夕又至。饮酒间，侍女请曰：“夜深矣。”因拂榻促眠。美人低面微笑。良久，乃相携登榻，帏帐茵藉，穷极瑰丽，非复鏊向时之比也。鏊心念：“吾试诈跌入地，观其何为。”念方起，榻下已遍铺锦褥，殆无隙地。美人解衣，独着红绡裹肚一事，相与就枕交会，已而，流丹浃席，宛转诓怯难胜。鏊于斯时，情志飞荡，颠倒若狂矣，然竟莫能一言。天且明，美人先起揭帐。侍女十余，奉匜沃盥。良久，妆讫言别。谓鏊曰：“感时追运，猥得相从，良非容易。从兹之后，欢好当复无间，卿举一念，身当应念而来。但忧卿此心还易翻覆耳。且多言可畏。第此来，诚不欲令世间俗子辈得知，惟卿牢为秘密而已。”遂去。鏊恍然自失。徘徊凝睇者久之。昼出，人觉其衣香气酷烈 异常，多怪之者。 
　　自是，每一举念，则香发，美人辄来，来则携酒相与欢宴，频频向鏊说天上事，及诸仙人变化。言甚奇妙，非世所闻。鏊心欲质其居止所向，而相见辄讷于辞。乃书小札问之，终不答。曰：“卿得好妇，适意便足，何烦穷问？”间自言：“吾从九江来，闻苏杭名郡多胜景，故尔暂游此。世中处处是吾家。”其美人虽柔和自喜，而御下极严，诸侍女在左右，惴惴跪拜惟谨，使事鏊必如事己。一人以汤进，微偃蹇，辄摘其耳，使跪谢乃已。鏊时有所需，应心而至。一日出行，见道旁柑子，意甚欲之。及夕，美人袖出数十颗遗焉。市物有不得者，必为委曲方便致之。鏊有佳布数匹，或剪六尺藏焉。鏊方动觉，美人来语其处，令收之。解库中失金首饰，美人指令于黄牛坊钱肆中寻之。曰：“盗者已易钱若干去矣。”诘朝往访焉，物宛然在，径取以归。主人者徒瞪目视而已，鏊尝与人有争，稍不胜，其人或无故僵卧，或以他事横被折辱，美人辄告曰：“奴辈无礼，已为郎报之矣。”如此往还数月，外间或微闻之。有爱鏊者，疑其妖，劝使勿近。美人已知之，见鏊曰：“痴奴妄言，世宁有妖如我者乎？”鏊尝以事出，微至逆旅，美人欹床坐于旁，时时会合如常。其眠处人虽甚多，了不觉也。数戒鏊云：“勿轻向人道， 恐不为卿福。”鏊不能忍，时复宣泄，传闻浸广，或潜相窥伺，美人始愠。会鏊母闻其事，使召鏊归，谋为娶妻以绝之，鏊不能违。美人一夕见曰：“郎有外心矣，吾不敢复相从矣。”遂绝不复来，鏊虽念之，终莫能致也。 
　　至十一月望后，鏊夜梦四卒来呼。过所居萧家巷，立土寺词外。一卒人呼土神，神出，方巾白袍老神也，同行曰：“夫人召。”鏊随之。出胥门，蹑水而度，到大第院。墙里外乔木数百章，蔽翳天日。历三重门，门尽朱漆兽环，金浮沤钉，有人守之。至堂下，堂可高八九仞，陛数十级。下有鹤屈头缩一足立卧焉。彩绣朱碧，上下焕映。小青衣遥见鏊，奔入报云：“薄情郎来矣。”堂内女儿捧香者、调鹦鹉者、弄琵琶者、歌者、舞者，不知几辈，更迭从窗隙看鏊。亦有旧识相呼者、笑者、微谇骂者。俄闻佩声泠然，香烟如云。堂内逆相报云：“夫人来。”老人牵鏊使跪，窥帘内中有大金地炉燃兽炭，美人拥炉坐，自提着挟火。时或长叹云：“我曾道渠无福，果不错。”少时，闻呼卷帘。美人见鏊，数之曰：“卿大负心者。昔语卿云何，而辄背之。今日相见愧否？”因嘘欷泣下曰：“与卿本期终始，何图乃尔！”诸姬左右侍者或进曰：“夫人无自苦。个儿郎无义，便当杀却，何复云云。”颐指群卒，以大杖击鳌。至八十，鏊呼曰：“吾诚负心，念尝蒙顾覆，情分不薄，彼洞箫犹在，何无香人情耶？”美人因呼停杖，曰：“实欲杀卿。感念畴昔，今贳卿死。”鏊起，匍匍拜谢。因放出，老人仍送还。登桥失足，遂觉。两股创甚，卧不能起。又五六夕，复见美人来，将繁责之如前。语云：“卿自无福，非关身事。”既去，疮即瘥，后诣胥门，踪迹其境，杳不可得，竟莫测为何等人也。 
　　余少闻鏊事，尝面质之，得其首未如此，为之叙次，作 《洞箫记》。 


　　五石瓠（节录）　清　贵池刘銮舆父　着 

　　由柏 
　刘若宠妻周氏语康僧曰：“福世子名由松，今宏光本名由柏，乃世子弟也。以避难潜于淮上，自称福藩。闻士英拥戴，因冒兄名。士英虽昔任河南府知府，亦不能辩其真伪，徒以藩府内臣旧日知交众，可为奥援富贵计，遂决志定策耳。未几有北僧来南京，名大悲，辄欲召车内监与语，且曰：‘我是皇帝。’得旨杀于笪桥，此乃真福世子由松也。其后童妃为福世子由松妃，帝妹为福世子由松妹无疑，由柏安肯与之相见乎？大悲之膺戮，以妖僧目之，冤矣！”据周氏之语，则所谓松耶柏耶之名，原为疑语，而士英之肉，不足食矣！ 

　　马夫人高氏 
　马士英以鲁藩失守，削发而逋，令赵体干筑室四明山中，自坐一楼下，促其夫人高氏死。高于楼上掩门抱幼子泣，士英命婢仆促之再三，高竟无一言。士英怒，拂袖入山。高踉跄自追之，号于路，为大兵所执。使导之人山，士英乃被擒就戮。 

　　冠佩 
　　巾上系珠玉、唬泊、蜜蜡之属，非古也。有在中面者，有在外面者。所系又雕缋镂摹，极其诡矣。皖桐潘映娄特制小碧玉盆于右，每早插翠花一枝在盆，又任意或珠花或时花，不一而足。士夫而为妇女之曼靡，岂非邪类！ 

　　轮子 
　西北秋千之戏，其人及三而止，其高丈五而止，距地数尺余，皆富贵家妇女戏也。有轮子者，加以辘护，转可容数十人，高二三丈许，距地巳十尺余。贫妇村女，必与焉，谓春天可借以却疾云。元夕后辄共事此。 

　　珠冠价 
　明朝皇后，一珠冠费至六十万金。珠之大者，每颗重八分，然亦无几也。及其上宾，则此冠藏之大庙，尽中官盗毁之，朝廷不问，岂非暴殄哉！山东尚书张忻夫人陈氏珠冠首饰，一副费八千金，每旦悉妆设鬟髻间，不以为劳且赘也。行步出户，婢女呵导如官仪，则宫庭不足异矣。李贼陷京师，夫妇受刑辱，冠佩皆被拷掠而去。鼎革后益富益吝，益妒益寿。 

　　大珠当筹 
　周宜兴以大珠三十颗，畀董心葵为识，以当牙筹。凡士大夫进千金者，心葵以一珠归，宜兴即知其贮千金也。竟三十珠，宜兴仍发与心葵再进。如是者周而复始，一月之中，不知凡几。宜兴又善媚，田贵妃珠履上，有“臣周延儒恭进”字。思陵见之，始不慊其人。 

　　曾楚卿坐纳妾事 
　曾楚卿为魏珰削夺，崇祯时起少宰。原有妻，偶托人娶妾至门，始知为净身人侄女，即却不纳。净身人恨之，遂盛饰其侄女，骑马立长安街。遇过往官，自称曾楚卿妻送揭。识者知其诬。时方枚卜，鄢陵常自裕有他疏点缀及之，曾遂不得与。 

　　蜀粤妇人皆不履 
　四川妇人多殊色，秾妆而跣其胫，无膝衣，无行缠，无屣，如霜素足，曾见于大市中，不以为异。粤中风俗亦然，而乘以木屐。屐虽敝，犹蹩蹩晴云赤日之前，不以为赘。惟士大夫历官南北者，归而变其内，竞习弓鞋。闽妇女亦多不袜。 

　　郡主 
　流贼破洛时，有女自称福藩妹，流离中随太平府优人逃。至半途，因乏资弃之，复随径县客，抵南。乙酉初留南城坊署，而太平优人忽至，与径县客争持于外。未几亦指为奸流诈冒，而争者始奔窜焉。国亡后，仍归径客。 

　　争掩宫人内官 
　宏光宫中，年少宫人内官死者，五城坊官派土工埋葬各城，地方甲长避之。乃曰南门山多，以故南城工役，甲长独任其劳。不数月，南城工役，有起千金者。讯其故，年少宫人内官，偶经上幸，多不胜其任而死，令罄其服饰以殉。工役启棺椎埋，尽盗其所有以致富。于是各城工役争告状，愿分任其事矣。 

　　童氏 
　乙酉春，河南巡抚越其杰差副将孙枝秀赍奏童氏失散缘由疏，并护送童氏到广昌伯刘良佐府中。良佐令妻侍奉月余，始送至京。童氏通晓文墨，书法端楷，自具疏叙父母姓名居止，及被选入福宫成婚年月，生子女后先，以至流离之事甚悉。其杰与士英为至亲，士英闻其状，大为其杰喜，将市封赏。谓枝秀曰：“旧妃在，可省选婚之繁。”令枝秀候旨。次日，士英呼枝秀曰：“内里不认，尔且去。”亡何，指为奸流诈冒，提枝秀童氏，并系于中城。坊官究问，童氏言之凿凿，备述隐微。坊官复奉旨严讯，遂加童氏以酷刑，并杖枝秀。童氏哭骂不绝声。未几童氏免身于狱厕。国亡后，童氏为尼于金陵河南庵。 

　　王月 
　桐城孙武公狎王月，其妇家方氏患之，风黔人蔡如蘅纳为妾。蔡旋任安庐道，死献贼之难，妻妾殉焉。献贼知王月名，必欲生致之。月遂死，孙武公有祭月文，痴矣。合肥何允麟秋吟第十三首注曰：“城陷，蔡香君兵使被执不屈，数日死城外。夫人堕井死，姬人王月生，平康名姬也，同被执死。余友许石疏作传以纪之。” 
　　惨凄瘦日鬼烦冤，阴雨啾啾代石言。 
　　鲁国有拳能透爪，湘娥捐佩不归魂。 
　　八公草木呼终仆，一代胭脂死报恩。 
　　今古是非惟野史，谁人有力正乾坤？ 
月籍金陵珠市，以色动人。家善酿曰天酒，武公之所厌饫也。 

　　崔联芳 
　　崔联芳，南京旧院伎，能吟咏画兰。 

　　麻姑坛记帖 
　鲁公《麻姑坛记帖》，昔人言其不真，奇矣。吴非尝游建昌，登坛求之不得。偶与婺源余维枢谈及，余曰：“是枢罪也。乱后同邑汪斯淳官于南城，枢送之曰：‘麻姑坛记，不妨数拓十本。’汪之官，即移其石廨内，将拓之。忽民变，焚廨宅，家口屋壁皆灰灭，石亦亡矣。痛心至今，终身为傀。” 

