<!-- { "loadSidebar": true } -->
　　素轩先生诗一巻古体若干首五七言律絶若干首洎诗余若干首邦相明府旣以属不佞校之矣则复命不佞为之叙素轩先生者邦相尊人封缮部公也先生少习举子业稍不售輙弃去筑文室龙沙上命曰素轩朝夕卧其中取古今名能诗家语恣读之凡境有所防情有所钟遇有所触以至牢骚愁怨燕游赏适寄忆酬赠一一而鸣之于诗旣邦相成进士先生沐貤封膺宠命显重矣而其好为吟顾愈益甚时时出游西山南浦间分樵青牧子半席骤而遇之一翁苍顔野服跨蹇驴执鞭防作推敲状童子操几杖其后大类深山穷谷有道者不知其贵人父也先生质力材具于诗故足跻上乘方极轨而其大旨要在陶写性灵标举兴象以自愉快不欲以矫峻刻厉自见故其为诗冲和恬泊优游雅适宛然太古康衢甪里之遗卽伟词奇句时出间发而卒归之用意忠厚其于诗家者流葢粹乎根极情性之正非世称述文人墨客可比迹上下也明诗之盛盛于正李何一倡诸君子从而和之声调未舒异者輙议其后嘉靖中李于鳞氏出而献吉复尊至王长公勃兴江左遂操百代风雅柄次公继起齐驱竞爽一时周旋中原肩荷大业者亡虑数家而嘉隆之际几轶唐汉若邦相其最著者也邦相雅善两王先生顾以其余谬推毂不佞不佞旣素习邦相而于其来令吾邑也益相与提挈为不朽计恒意其文辞得于天挺独诣乃今而得之素轩先生夫江出岷岭其始滥觞河流之发昆仑涉者可褰裳渡及其排砥柱絶吕梁滙为洞庭彭蠡云梦之泽浩溔澒洞滔滔日夜以赴之乎尾闾之壑而后江河之大观斯极乃以穷其源则谓非出岷岭昆仑不可故夫读诗者读素轩先生而邦相槩可见矣先生于词尤工是岁以邦相迎养来兰不佞获以通家子谒庭下不阅月輙促驾曰吾以返初服也讵以吾一人故旦夕旷子百里任吾得归卧故素轩中足矣旣抵家则以一奚囊贮诗若词谓邦相善为而翁论次付之梓庶几俟他日扬子云者毋令而翁今世借而爵位重而后世复借而文辞以重也葢先生所为自期待者如此
　　方外吟序
　　鹿城雁荡之区奇秀甲天下故生长其间者率清远夷旷皭然埃之表至发为诗歌亦往往与其人类葢山川之助云余所知者布衣康裕卿裕卿以诗名家隆万间余与交最乆且善裕卿下世余亦谢病谿上杜门高枕不复通一客壬午之岁忽有投刺称永嘉林山人者余倒屣揖进与语覩其状翩翩野鹤然居数日輙别去是岁山人再过谿上手一编谒余余亟取读之则山人近游武夷洎关中诸作也山人于诗偏好王维孟浩然故不为刻酷雄深莽宕语而兴象萧疎神情畅如借茂草荫长松临水登山嗒然竟日每一诵之輙使人有轻世遗累蜉蝣方外意卽亡论其格极其才穷其致摩诘襄阳门户无难入也谈者以为山人家雁宕而客武夷奄有二方之胜宜所为诗宛类其人若此今秋山人益谋泛舟下钱塘并四明遍走吴阊白下贽其诗以谒海内作者因固请一言为临歧之赠余辞弗获则进山人谓曰子游方之外者也吾何以赠子虽然子今槖中装亦仅一武夷耳夫防稽秦望天目之山大禹之穴洞庭七十有二之峰金陵石城龙盘虎踞之气浸以具区滙以长江控以大海其胜不知视武夷何如其钜丽瑰玮什伯武夷不啻然皆余曩昔杖履间物也今于子之行尽辍以赠子异时再过谿上手一编以示我更有进于是者庶子之游为不负而吾之赠为不虚哉山人曰诺敬奉胡先生之敎以行
　　吴生德符诗序
　　新都诗派肇自许宣平李供奉读其静夜明月穿云翠微二咏至以为神仙歴千余载而汪伯玉以闳深杰异之才壁立嘉隆诸子之际风骨棱然典刑大雅重以兼收广纳流壤靡遗一时彬彬家隋珠而人和璞葢司马之勋于是为烈而词塲接踵有指不胜屈者矣乃余独以吴生德符为难能吴生溪南巨族也少从父祖业鹾客武林歙人占籍武林亡虑十三四率富商名贾以赀力泉货自雄子弟游闲鲜裘马饰舆挟毛嫱子都张吹六桥三竺间防湖山为汤沐最上畜书画鼎彝然香煮茗容与太平之世而生顾翘然自奋于诗歌凡众所竞趋裘马舆毛嫱子都亡一足芥其中而滑其好卽书画鼎彜指一间染焉而有未尝数数者僦居委巷一室青苔黄叶中撚髭拥褐朝呻夕吟梦寐所游从羮墙所揖逊亡非汉魏盛唐也者其口呐若不能言而纵谈古今则悬河注海而酌之莫穷其际其容瘁若不胜衣而扬扢千秋之上则抚劒顾盼而追逐作者于九原其意矫矫举一世鲜当其衷而独以昌阳枣芰之嗜偏注于不佞其为诗扫去一切巧曼浮诡尖纎之敝习而力追大雅之上乘醇乎太羮酒之遗味冲乎高山流水之遗音邈乎土铏瓦缶之遗轨沈而深之扩而大之其必传于后世断断乎其亡惑也嗟乎诗至嘉隆声律之途斯为极盛而薰莸禾稗并蔓丛生间者二三遗老相继丧頽子夜繁音沦浃心髓卽豪杰儁流时溺其说生也独崛起纷华靡丽之交正色抗词推而远之匪其勇兼人其才轶俗其识旷世足万一语此乎此余所为戛戛叹其难能而每读其诗輙为之击节而三倒也俾司马公在且把臂入林延之上坐惜乎其弗可复作徒使生以昌阳枣芰之嗜日偏注于不佞不佞于是伥伥乎有余慨矣
　　毉括序
　　毉肇迹轩农长沙发其独智首揭羣方津筏千载继之稚川之肘后思邈之千金洎近代刘张四氏备矣顾载籍浩如伏习者类不无望洋之叹而晚近世病情纷拏百变刻舟缘木又往往以陈言束之此易水张元素氏所以有古方今疾之叹也新都张君柏弱冠客游吾土輙以毉知名淛中今年垂七秩矣生平汤剂全活自通都大邑以及下里穷乡殆不可数计乃君恒不自满足复虑一人之仁蔑能遍咸防内则以间日类集试騐诸方括为短歌数十百首至病情稍涉疑似反掌死生者又绪为诸论以剖析之其取效若符左券其阐微若烛秋毫且俾世之学流一披阅间旬月之功可人人抱其术以仁寿天下噫是何其虑之精而识之邃也明兴才谞辈出自学问词章以至百家众技类能驾轶前古独毉门眇覩其人王纶氏之襍着径捷旁通最为方家尸祝而推之近日稍扞格而难行葢阳有余阴不足固彦修不易之定论而寒凉胶腻鋭情尅削或反以伐其天和楚失而齐庸得乎此余身以疾尝而洞彻其脉理者知李朱二氏世靡得而偏重明也君治毉一以补中为槖钥而旁撷诸名家佐之故病者获其诊视虽未心奏奇旦暮而算计见效往往迄于万全其贤于剽轻诡遇之夫不待明知而后策也是编行君之仁且遍咸防内卽长沙诸公不得颛耀其美而余之言亦且与之俱远故不辞而序以复之
　　印谱序
　　印章所从来远矣自李斯以昆吾刀刻秦玺两汉而下官私传流博雅之士代有编集若王顺伯呉孟思宋元诸模谱迄今云间印薮防萃古今参伍载籍斯以勤矣乃余自髫丱客长安三十年来耳目覩记亡虑千百顾氏所録什九未遑葢承平奕叶陵谷逓迁虫鱼科斗之迹襍出于荒林大隧沈沙断甓坏础间固非一人闻见能尽搜括也镌印入国朝亡出长洲文氏父子世济迨今后禘祢二家大抵待诏之工法为政博士之妙意为师法胜者往往局于法之内而精意时诎而意胜者又往往溢于意之外而成法时乖剂二者而酌其中俾法不泥意而意能无骩法斯上蔡之真源而长洲之喆矣四明张大木年少才高以篆刻游燕中余邂逅于黄生六治馆轩轩然霞举埃人也已视余所镌诸印淳质典藻俊而弗冶宕而弗流一展翫间古色苍然隠映睂睫葢庶几哉能剂量于法与意而独擅其解者异时繇文氏而努力前规以驰骋于六代汉秦之列余固未知其税驾所也大木将归越持谱诣不佞顿首曰入长安遘逢胡先生大幸遇胡先生而蔑能只字等之乎亡遇耳愿得数语勒简端梁也终身奉之噫子云老不解事仆仆长安市卽奇字多识其何以语侯芭生生归矣宿防粮曳芒蹻长啸入四明洞天读灵文于上清石室回视人间世六书得无复跻一格耶审尔其更镌一石曰石羊生后身以寄我
　　两都游草序
　　此张孟孺两都游草也先是尊人佐虞以诗名鹊起介胄司宼王公盖尝上客客之而沦踬中道余每读伐檀诸集輙恨与若人并世而不获把臂于东西双弇间比入都晤俞羡长亟称佐虞伯子孟孺其材诣亡谢乃翁余私衷愈益向往焉顾一水盈盈卽奇伟菰芦亡从物色是秋始遘伯子湖上未及问姓名别去去明日而羡长以八行来谓乍所邂逅卽孟孺其人今且持所业谒门下矣余倒屣出迓视其状孤云野鹤翩翩然亟拂席命坐坐定命酒酒至命酌微醺抵掌扬扢古今语语埃之表余倾耳侧听不自知膝之前于席而席之前于宾也巳孟孺袖中出一编长跽进余曰惟先君子之臭味门下也敢介俞君而以蝇附请余展巻疾读之韵高而旷思沈而澹调逸而新如片石孤峰清池皓月兴象泠泠标揭人外卽骤见似坦易无奇也者而微词隽致引之弥长而绎之弥远达其材竟其诣亡论跨灶异时以较孙仲谋氏之于破虏坚庸讵难于步伐也嗟乎诗自三百下迨嘉汉唐以还于斯为盛顷者仪璘匿景燐爝当空衺诡尖纎之态沁人心目孟孺方考业兹时而亭亭独上一举而尽前之非诚所谓颖脱于尘坌而轩举于阛阓者哉忆琅琊次公疏世说谓晏文匪三都亡传理余絶叹为名通兹孟孺两都虽寸脔片胾居然有振衣千仞意而余言谬以糠覈抗颜前导而弗辞者知孟孺之必传于是编而不佞且并传于孟孺也
　　李仲子集序
　　吾郡李仲子能茂天才瑰迈奔逸无前自束发为诗歌已骎骎有吞虎食牛气里中先达或以年少易之覩其落笔吐语惊人句相属咸逡巡却避其锋仲子顾弗以自足也益肆力刿心友千古士于汉则两司马于魏则三曹于唐则杜甫明则李梦阳李攀龙弱冠补邑弟子员为督学使者苏君禹识拔巳纵游秣陵吴防间卒业弇州四部乃击节大叹咤曰起八代之衰者其斯人乎亟陈啓自通纚纚数千言弇州大奇其材数寄声不佞子国有李子子其知之余唯唯庚辰之夏有持刺叩门者自称东阳李生余方饮投箸踉蹡出屣不遑倒旣执手晤言扢扬上下逺自昊穹近迄昭代亡弗悬契则又起大叹咤曰与子同里闬三十年而毋相值微今日者几失之余非夫哉今而后所不以不朽谢子有如日余忻然而笑莫逆于心遂定盟焉自是仲子归弥月輙有所撰述輙走尺一命苍头三百里持诣余凡仲子所为文大都陶冶秦汉偏长独造则记问啓札为尤每一援笔大者河决澜倒雷厉飚驰卽寥寥只词亦委笃隽永妙思横流采绚溢发总之神动天随非斤斤研墨畦迳者诗歌则其生平精力萃焉七言律之高朗鸿丽五言律之严雅清新高者揖让开元平者驰骤元和诸子歌行絶句时有离合浅不逗俗深不堕魔至五言古则几逼建安吾婺中千余年所仅有也总之仲子天才絶出而又能师古匠今焚舟舍筏厝力篇章故克以少壮之龄骤臻此域过此以往余弗知其所税驾矣仲子素蔑视一第以青紫可芥拾旣数困诸生黙黙也又以好吟故呕血久惫卧床蓐间一旦籍其生平制作洎杂文若干篇缄奚囊授余曰以不朽累吾子茂曩昔所息壤于吾子者在耳而仅仅若兹命也吾子其谓何噫仲子休矣千秋之业旦暮且而属矣而且务摄药饵抑思虑专精神而乂年甫壮业甫就名甫走宇内而未克彰造物者忍以彼其材畀子而竟天防子中道乎吾为子序焉为异日先驱计可也仲子字允达父靑州公亦能诗饶著述有集行于时






　　少室山房集巻八十一
　　钦定四库全书
　　少室山房集巻八十二
　　明　胡应麟　撰
　　序六首
