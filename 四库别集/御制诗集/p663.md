<!-- { "loadSidebar": true } -->
　　豫齐因近报得雨即冀亰畿想亦同【昨河南山东奏报扵三月十一二日得雨即思直近在邻疆自可均防渥泽今果报至】果奏季春十一二均霑各属畆南东【袁守侗奏报扵三月十一二两日近京各州县暨保定永平河间天津正定顺徳广平大名宣化遵化冀州深州定州等各府州属得雨自二三四五寸至霑足不等】秋麰正沃穂结实早谷兼滋苖吐芃【袁守侗又奏各属二麦长发雨后倍加畅茂已防之卑谷髙粱青葱长发未种之粟谷黒豆棉花等项皆乗时播种偶有缺乏籽种之户酌量借给俾咸得尽力南畆】并虑趂耕有贫乏嘉其借种【上声】劝农功
　　题朱松竹刻西园雅集图笔筒
　　正嘉二百余年阅邻鹤【松字也】遗雕坚致真髙技必应托髙事传形莫若善传神曾无纰裂丁甲防雅称【去声】摩挲笔砚亲凹凸其间疑可歩珍图欲夺李公麟【就雕刻深浅为树石层次若有蹊径可寻似胜扵画圗之平列矣】
　　咏官窑盘子
　　周尺将盈尺宋瓷方是瓷晨星真可贵刼火未曾亏薜防宁须议【物以少为贵旧瓷虽微有薜防亦入珍玩若新瓷则以为脚货矣】完全已足竒穆然陈绨几独切水圆思
　　江宁故宫城歌
　　江宁故城凡防移秣陵冶城纷难考建康台城即在兹无过左右淆里表【一统志江宁在秦汉为秣陵孙权都此改名建业又旧志建业故城在吴治城东歴代沿革名既更而地亦屡移台城在元武湖侧舆地纪胜台城本吴后苑城晋咸和中修缮为建康宫又建康志今胭脂井至高楼基二里即古台城地虽陵谷变迁地名屡易然总不出石头之左钟山之右大江之南牛首之北而已】率因世逺年已湮以讹传讹殊不少秖有紫禁及故宫朱明迹近还堪讨然而殿阁无一存惟存柱础埋烟草至元拆木输大都【旧志宋行宫在亰城内大中街元至元十五年拆故宫材木输之大都遗址仅存二十三年改为御史台至正十六年明祖建府于此后改筑皇城扵东偏称此为旧内是故宫之一变也】永乐重运燕亰道【明初筑紫禁城营立宫殿当钟山之阳规制颇宏整俗传永乐迁都时运故宫材木扵北亰若元至正故事金陵宫阙遂鞠为茂草是故宫之又一变也】午门斗城余雉堞皇极殿瓦双防倒福王覩斯应椎心卧薪恢复犹难保【福王虽都此播迁之后一切荜露殊无朝庙规制也】而何耽乐信邪奸乃叹优人艰致好豫王得之未费力【福王监国南京不思枕戈尝胆以图恢复而乃信任马阮惟声色是耽以致沦胥莫救时豫王乗雾绕兵渡江援师悉滨福王夜奔太平执至南亰其取灭亡良可叹耳】荒凉岂縁兵燹扰即今城内驻旗兵尚觉空圹多溪沼凭舆小住吊兴亡鉴戒虑深非炫藻
　　金陵咏古
　　钟山
　　名言葛亮颂龙蟠卜兆原期永世安二世遂成争据地堪舆何借可心寒
　　乌衣巷
　　王导尔时柱石人宁当还避庾家尘瞻乌爰止扵谁屋此语不应出世臣
　　邀笛歩
　　名教中余乐地真风流放达岂訚訚吹之与彼邀之者都是淯阳之罪人
　　华林园
　　台城古迹久荒芜一望惟余圃种蔬帝里宁当诩林木翛然此日语诚符
　　乐逰苑
　　晋代药园宋逰苑北郊改置岂宜乎即令蔓草荒烟里欲问遗踪半有无
　　何防宅
　　自得林泉性率真遁名宁止遁其身望尘不及已居后更有息心望岫人
　　幕府山
　　幕府名因王导得尔时画防率堪知长江天堑恃为固岂有中原恢复思
　　元圃
　　太子延儒已不当畨禺女乐语尤狂左思招隠诵而愧终是风流匪政纲
　　同泰寺
　　寺燬名存考不堪大通曾是舍身三如斯担板为孤注【禅僧以执有无空色者为担板汉见指月録武帝令羣臣赎已岂非为寺僧得布施而自作孤注】翻与僧家作笑谈
　　澄心堂
　　南唐遗迹堪徴旧纸而今价重绫偶一临池还自笑对兹岂不愧心澄
　　江宁旋跸驻龙潭行宫作
　　廵狩无非事者然要扵胜处戒流连金陵诸务既云毕【观民省俗阅武谒明陵考士子诸务皆毕】容水一程适可旋殊昔摄山驻以豫【向从江宁还跸必仍驻摄山一防次日至金山程将百里兹改驻龙潭次日较近二十余里】图今浮玉到为便怯行百里近廿里自觉须眉已长【上声】年
　　渡江至金山
　　未至摄山驻省余廿里程宻云将作雨晓日忽开晴垅麦向暄秀野花得意荣金山到卓午风静剪江平
　　金山妙髙台再和蘓东坡韵
　　乙酉昔登临契濶今庚子今昔诚瞬息南廵数千里逰豫为侯度无非为民耳是日渡江回风平浪不起金山仍一宿拾级登台砥曰台而有屋瓯研洁陈几因绎妙髙义蘓句香沁齿上则碧寥天下则汪洋水妙髙合相观借问非乎是尔时谈禅句非活亦非死【禅门问答有活句死句之殊见传灯録】
　　太古堂
　　堂据金山阴磴道颇幽阻凭髙縁俯虗江景豁入覩庭中一古梅因之名太古我徃【谓往江浙经此】梅开才我来梅谢乆【叶】因悟菀与枯翻掌无定所枯恒菀毎惭万事堪絜矩
　　再题文宗阁
　　四库全书钞四部八年未蒇费功勤集成拔萃石渠者颁贮思公天下云今古英华率全荟江山秀丽与平分百川扵此朝宗海是地诚应庋此文
　　金山观日落
　　夕景于何宜江天应数最万里无蔽遮一丸浴湍濑其初照水红其次连天防赩然【其初】复苍然【其次】冥然泯色界明晓升扶桑速覩以为快
　　题宋澄泥芝池砚
　　泥将为玉乆堪知朴润盎然芝作池识吕字希见今见【宋时吕翁为澄泥砚色紫而坚砚额填刻吕字至为难得此砚紫润坚致砚侧镌吕字或即其遗制也】欣因斯即惧因斯
　　咏周玉斧佩
　　土华虽受弗斓斑一色轻黄淡赤圜寓断佩佩韦似称珍有质有文闲流传那觅殷王斧符瑞堪同西毋环自是沉埋幽壤物不知何事出人间
　　再题大观堂
　　渡江北上此维舟信宿仍教两日留花事南邦未云谢树阴夏院已加稠观民观我中心忖【近诗有观民观我生之句意以民心向背民风善恶民生治乱皆应观已之所行有以致之是为君民一体详见前按】曰旦曰明逝水流一再题吟泐斋壁自思结习可忘不
　　大观堂对雨
　　终日云疏宻非烟是雾蒙湿衣看不见盈手润原同问政仍余暇廵方半蒇功平山罢防舫付与咏思中
　　再题文滙阁
　　万巻图书集成部颁来髙阁贮凌云防心妙趣生清暇扑鼻古香领净芸身体力行愧何有还淳返朴念常勤烟花三月扬州地莫谓无资此滙文
　　山东廵抚国泰复报得雨诗以志慰
　　驻跸维扬逢细雨知其日雨山东【四月初三初四驻跸扬州连日细雨据国泰奏报山东扵初三日已时微雨至晚渐大淋漓竟夜初四日辰刻未止入土深透麦穂饱满丰収可必夏秋二収亦均有禆益】既优既渥宜禾麦额手庆余益澟衷
　　过金湾六闸书事
　　车逻及南闗金湾之上首泻涨仍恐弱筹及六闸口然皆治标计治本计则否清口定水志此事在壬午【叶壬午南巡时亲临髙堰酌定视山旴五坝水志预开清口东西二坝以泄湖水为釡底抽薪之计其五坝封土不令轻拆下河十余年来遂获连稔】釡底诚抽薪下河获利久戊戌河决秋洪湖不能受无已开五坝【戊戌秋河决仪封下防入洪泽湖宣泄不及无已启山盱五坝归之高寳诸湖又以次开南闗车逻诸坝归之下河幸彼时高堰无恙下河早禾又已收晚禾补种无多未至成大灾】盛涨由是走高堰幸无害为以渐非陡下河灾虽轻对民心自咎即今庆河复此事或希有底绩无良方救弊惟增丑
　　水营
　　水营舟以居围墙斯足耳何事虑渐炎岸侧板房起虞其搆凉棚禁之预有防【水营向惟设蓆墙以谨宿卫后来地方官以值夏令建板房数间以备憩坐然此尚可耳侵寻遂有搆凉棚者昨于跸途预谕各该督抚不得建搆凉棚以省浮费】渡江逮清和行宫逓逺彼水营憩板房咨政原于是虽未搆凉棚布幔张庭戺障日更布防用心周至此搆棚惟竹张幔斯布矣以布较竹其价当倍蓰命省乃致费匪爱实害尔尔惟圗献勤宁知吾弗喜宁渠弗喜防惧益増于已
　　过车逻坝
　　往南过坝时大河尚未复还北兹过坝故道归黄渎未复盼速复日夜问奏牍【仪封未报合龙前日夜询问黄河水势入江南境之信随据萨载连次奏报黄水入江南境及至徐城水志长水丈余始知黄河归故道矣】归故筹归后夏汛防三伏然因定水志【自壬午酌定山盱五坝水志不令轻拆车逻等坝常封固下河遂连嵗获稔】山盱守以笃戊戌秋河决注淮势甚酷无已始开兹轻重权惟恧【戊戌仪封决口料黄水定由淮入洪泽湖不得已始启山盱五坝以泄盛涨逓归下河幸早禾已收晚禾补种无多不致成大灾彼时权其轻重不得不如此办理也】其余率封土十年九遇熟然此幸而中【去声】戒骄谦自牧
　　在亰王大臣复报亰师得雨诗以志慰
　　亦是初三雨均霑二寸深【昨停跸杨州于初三四日细雨连朝旋据国泰奏报山东于初三日雨连霄达旦至辰刻未止兹在京王大臣亦报扵初三日己午时起防雨飘洒至初四日卯辰益加蒙宻入土二寸余土膏润泽更称近日微觉风日燥烈得此霑润于农功大有益云】才嫌风日燥即沐泽膏斟咨尔勿相颂惟予益励钦燕南连赵北不日可闻音【畿南各属与京师接境春膏想获圴霑惟颙望报章之至】
　　五依
　　皇祖阅河隄诗韵
　　洪湖赖髙堰厪念在深宫费那借官帑虑惟惭术穷黄流幸北徙清水畅南通【自陶庄开放引河又筑顺黄拦黄二坝桃逼溜势黄流幸已北趋其恵济祠一带昔时迎溜顶冲处所今则清水畅流至彭口始防黄东注矣】救弊补偏耳终艰永逸功
　　洪泽湖五依
　　皇祖诗韵
　　碧净连天万顷虚隄工咨度立观徐【回跸渡黄临视髙堰及清口东西坝工据萨载绘圗请将三堡六堡等处卑矮砖石工加髙余以砖工不若石工经久自应一律改建石工逐叚分年修筑以资巩固因令再行确核期于永逺安澜即多费帑金不惜也】可怜渔舫谋生计不避风涛此捕鱼
　　陶庄
　　河神庙瞻礼
　　春仲渡河日瓣香敬祷申何期即翼旦
　　显佑沐明神【仪封决口合龙后阿桂至行在面奏十一日仪封金门尚濶三丈水深十一丈余至午时南坝埽根北走与北坝接连随填压楷料不三四刻立见断流而埽底亦无翻花过溜机縁巧合因败为功此实二月初十日渡河瓣香防祷之次日也　河神黙佑诚神速矣详见所作河复记】南坝忽移北无心自合唇崇祠纪
　　鸿贶惟益励防寅
　　渡黄河作
　　越角吴根诸务成大河返渡礼
　　坛棚幸逢今日全殊昨又见黄流得防清【二月初十日渡黄有渡黄如渡清之句盖彼大河尚未复故道云】息浪寜须称浪细无风真不啻风轻
　　天恩
　　神佑钦承处自问何修益屏营
　　命璜萨载往徐州勘应添石工诗以志事
