<!-- { "loadSidebar": true } -->
　　邵公既国燕，其子孙处者犹食其初邑，至后世遂为邵氏。今有田里丹阳者独为大家，其所出往往称天下。君，丹阳人也，讳某，字某，少敏爽。皇考某欲大就之，为破赀聚留师宾以发其材。及壮，行内修，不标饰为名，而有誉于为士者。年四十，始以进士出佐镇东军，积功次，入尚书为屯田员外郎，通判亳州。遭母夫人某氏丧，不行以卒。君工为诗歌，喜饮酒，与人交，恬如也。尤不好官爵，至京师，一不问权贵人所舍。事有类君者自言得迁，或劝君自言，终不许。然起家十九年，更三县，以材奏君者甚众。卒之明年，皇某年某月，弟某葬君某所，以夫人某氏。子男两人，曰某，曰某。一女子尚幼，铭曰：

　　乘于朝，葬于里，厥嫔之祭则子，以完归亲维有祉。

　　【马汉臣墓志铭】

　　合淝人马仲舒，字汉臣，其先茂陵人。父皋，为江东拨发，置其家金陵。汉臣因入学，齿诸生。为人喜酒色，其相语以亵私侈为主。父母不欲之，又隆爱之，不能逆其意以教也。然汉臣亦疏金钱，急人险艰，不自顾计，于众中尤慕近予。予亦识其可教，以礼法开之，果大寤，遂自挫刻，务以入礼法。从予学，作进士。既数月，其辞章粲然，充其科者也。汉臣长予四年，予兄弟视之，汉臣视予则师弟子如也。尝助予叔父之丧，若子姓然。庆历六年，汉臣冠五年矣，从予入京师，待进士举，六月病死。死时予亦病，其叔父在京师，因得棺敛归金陵殡之。某年某月，乃葬于某处。孔子曰“秀而不实者有矣夫”，汉臣几是矣。噫，志其墓云。

　　【赣县主簿萧君墓志铭】

　　君讳化基，字子固，实萧氏。其先有自长沙避地庐陵者，曰霁。方李氏有江南，为洪之武宁令，于君为曾大父。其后再世曰焕、曰良辅，皆不仕。至君之兄侍御史定基，始以材起为名家，而追赠其皇考尚书工部员外郎。君于工部为少子，少谨厚，能自力，业其世以善富。既御史贵，得任子弟，君犹私其能，不愿治民。然御史竟官君为明之奉化尉，主簿于虔之赣县，监真州酒。恬慎祗修，在势者任之。春秋六十二，至和元年四月癸酉以官卒。其子汝霖、汝能、汝为、汝正，护其柩归，以十一月壬午葬其县之儒行乡白沙原。夫人杨氏前葬矣，今不。先人于御史以弟交，君，予丈人行也。二父皆有子，知名南方，交于予，以故请铭。铭者，所以名前人而燕孝子之心也，于是为铭。铭曰：

　　к矣萧宗，楚产之良。绳绳主簿，有善其乡。我修不苟，曰攸为康，图铭圹石，维后之藏。

　　【秘书丞谢师宰墓志铭】

　　君姓谢氏，讳景平，字师宰。尚书兵部员外郎、知制诰、阳夏公、赠礼部尚书讳绛之子，太子宾客、陈留公、赠礼部尚书讳涛之孙，泰宁军掌书记、赠尚书吏部侍郎讳崇礼之曾孙。初以祖父荫试秘书省校书郎、守将作监主簿，既而中进士第，佥书崇信军节度判官厅公事，监楚州西河转般仓，累官至秘书丞。年三十三，以治平元年十二月庚申卒。妻尹氏，生男女四人，皆前死。其兄以某年某月某日葬君邓州穰县五陇山南。谢氏故家河南缑氏，君六世祖仕吴越，故自陈留公以上三世葬杭之富阳，至君始葬阳夏公于邓，为穰人，而今以君葬。君于忿不忮，于欲不求，虽学之力，亦其天性。故其孝弟忠信、宽柔逊让、庄静谨洁称于儿童，以至壮长。而成不充其志，施不尽其材，此学士大夫所以哀其死而多为之出涕也。然君文学、政事、言语，已能自达于一时，其于道德之意、性命之理，则求之而不至，闻矣而不疑。呜呼，可谓贤已。铭曰：

　　阳夏四子，皆贤而材。季也早死，吾铭其埋。今又铭叔，呜呼可哀。古之死者，以死为息。嗟叔方刚，何忄曷之亟？昭昭者逝，嶷嶷者藏。为识在斯，铭则不亡。

　　【尚书刑部郎中周公墓志铭】

　　周氏其先自华阴入蜀，蜀孟氏时，公之皇考讳敬述，以文章知名，尝至要官，任事矣，孟氏亡，因不复仕。而天子召以为寿州下蔡令，由下蔡以为太子中允、知江州，赐紫衣金鱼，使抚初附之民。其后为秘书丞，知泰州以卒，而得州之北原以葬。有子四人，其卒皆位于朝，而公第二。公讳嘉正，字之，少与其昆弟俱以进士甲科起家，为通州军事推官。其后通判广州，提点福建刑狱，知寿州，为三司盐铁判官。故宰相丁谓虑其材，天子以为河北转运使，而公不就。已而谓得罪，公坐出知金州，又知海州，又知濠州，而以工部郎中分司南京，归治疾于海陵之第。明道元年，以恩迁刑部。二年，年六十四以卒。公宽厚而廉清，而其才尤长于政事。自为推官时，已能有所建易，为士民所记。及奉使福建，狱有冤辄辨，有疑若可贷辄以闻，所活至数十人，而其治大抵遇奸吏为独急。子男五人：曰象先，今为武康军节度推官，监台州税；曰彦先，为右侍禁，知循州兴宁县；曰茂先，为泰州司法参军；曰行先，为山南东道节度推官，知江州彭泽县；曰嗣先，为进士。女七人，皆嫁为士大夫妻。嘉三年三月壬申，公子与孙葬公皇考秘书丞、赠尚书工部侍郎之兆东，以安喜县君钱氏。县君实左右公以有家者也。铭曰：

　　周迁于蜀，爰自先人。考有四子，发于海滨。公有令闻，贵维次子。归宽民人，施刻在己。方飞方骞，方升于天。既铩以归，既陨于泉。有高其后，有光其前。作为铭诗，兆此新阡。

　　【右侍禁周君墓志铭】

　　君周氏，讳彦先，字师古。曾大父讳瑰，赠大理评事。大父讳述，秘书丞，赠尚书工部侍郎。考讳嘉正，尚书刑部郎中。君少以郎中君荫补三班奉职，监泗州浮桥，又监楚州船场，为扬、泰州巡检。而近臣荐君阁门祗候，大臣曰：“周某可用矣。然吾将试之边。”乃白以为瀛、莫等七州军沿边巡检。边人两界上为群盗，君得姓名，以白安抚使，移之契丹，契丹悉捕斩之。自是久之，边无盗也。已而君上书言漕事，又言边将使人耕边以给公使，不即禁止，往往能生事。于是边将大怒，而君所部卒有犯法者，因诋君以不诘。坐是监广州清远县盐场。转运使留君以监市舶。它吏方习为奸赇事，而君独不买舶中一物，转运使尝数称君以愧它吏，而荐君以知循州之兴宁县。至则相县南三十里宁昌驿以为治所，而吏自此得不以瘴死。然君既得疾于兴宁矣，遂卒，卒时年四十二。县人以君为能抚我，思之也。君先夫人盛氏，尚书工部侍郎讳京之子，后夫人王氏，尚书主客郎中讳贯之之子，皆有贤行。五子，涛、洵、洧、渥、，皆为进士。二女子，嫁如皋史堪、德安郑汾，亦皆为进士。而涛今为著作佐郎，知汝州梁县。以嘉三年三月壬申葬君皇考郎中之兆次，而以先夫人。临川王某为铭曰：

　　君弟吾嫂，夫人吾姑。君能有家，不失疾徐。治兵与民，威爱之孚。铭昭子孙，以告不诬。

　　【泰州司法参军周君墓志铭】

　　君周氏，讳茂先，字去华，其先成都人。至君大父讳述为秘书丞，知泰州以卒，始葬泰州之北原，而子孙遂为州人不去。父讳嘉正，尚书刑部郎中。君以父荫为楚州司户参军，又为泰州司法参军，皆有能名。明道二年五月，刑部君终于第。君思慕哭泣，至其年十月亦卒，于是君年三十二。夫人南阳张氏，守其孤不嫁。其后孤涣以进士起家洪州南昌县主簿。二女子，嫁池州贵池县尉宣城查塾、进士建安吴观。而以嘉三年三月壬申葬君北原之兆。铭曰：

　　绵绵之孤，属于单妻。既恃而殖，龟锡告命。曰维孝子，从先人宅。

　　【尚书屯田员外郎周君墓志铭】

　　君周姓，讳涛，字几道。中庆历六年进士甲科，历亳州观察推官、抚州军事推官、著作佐郎、秘书丞、太常博士、尚书屯田员外郎，知汝州梁、杭州钱唐二县。内行敏能，为政壹自急饬，视民疾如在己。不肯释事实为名声要利，所在民爱誉甚于士大夫。治平三年六月，在京师授签书梓州判官事，七月十三日以官卒，年四十有四。曾祖讳述，故郫人，皇秘书丞，赠工部侍郎，始占海陵以葬。祖讳嘉正，皇刑部郎中。父讳彦先，终右侍禁，赠右监门卫将军。妻曰昭德县君钱氏。子男五人：┭、种、秩、穆、余。以其年十月十六日，葬君扬州江都县同轨南乡东武里。铭曰：

　　于势与声，蹲循弗争。无忌其生，于善与耻。操终和始，有哀其死。

　　【虞部郎中晁君墓志铭】

　　尚书虞部郎中晁君，讳仲参，字孝先，以治平四年五月九日卒于通判舒州事。其子以熙宁二年正月二十九日卜济州任城县谏议乡吕村之原以葬，状君之行来乞铭。掇其语为铭曰：

