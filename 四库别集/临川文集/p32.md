<!-- { "loadSidebar": true } -->
　　归依佛弹指越三秪愿我速登无上觉还如佛坐道场时能智又能悲
　　三界里有取緫灾危普愿众生同我愿能于空有善思维三寳共住持


　　临川文集巻三十七
　　钦定四库全书
　　临川文集巻三十八　　　宋　王安石　撰四言诗
　　潭州新学诗【并序】
　　新田诗【并序】
　　猎较诗【并序】
　　云之祁祁荅董传
　　古赋
　　龙赋
　　歴山赋【并序】
　　思归赋
　　释谋赋
　　乐章
　　明堂乐章二首
　　歆安之曲
　　皇帝还大次憩安之曲
　　上梁文
　　景灵宫修盖英宗皇帝神御殿上梁文
　　铭
　　蒋山钟铭
　　明州新刻漏铭
　　伍子胥庙铭
　　璨公信心铭
　　讃
　　蒋山觉海元公真讃
　　梵天画讃
　　维摩像讃
　　空觉义示周彦真
　　潭州新学诗【并序】
　　治平元年天章阁待制兴国吴公治潭州之明年正月改筑庙学于城东南越五月吿成孔子用币潭人曰公爲善政以德我又不勚我而爲此学以嘉我士子谁能诗乎以诵我公于无穷皆辞不敢乃使来请诗曰有嘉新学潭守所作守者谁欤仲庶氏吴振养矜寡衣之褰襦黔首鼓歌吏静不求乃相庙序生师所庐上漏旁穿燥湿不除曰嘻迁哉迫阨卑汚当其坏时适可以谋营地虑工伐楩楠槠撤故就新爲此渠渠潭人来止相语而喜我知视成无豫经始公升在堂从者如水公曰诲汝潭之士子古之读书凡以爲己躬行孝悌由义而仕神听汝助况于闾里无实而荂非圣自是虽大得意吾犹汝耻士下其手公言无尤请诗我歌以逺公休
　　新田诗【并序】
　　唐治四县田之入于草莽者十九民如寄客虽简其赋缓其徭而不可以必留尚书比部郎中赵君尚寛之来问敝于民而知其故乃委推官张君恂以兵士兴大渠之废者一大陂之废者四诸小渠陂教民自爲者数十一年流民作而相吿以归二年而淮之南湖之北操囊耜以率其妻子者其来如雨三年而唐之土不可贱取昔之菽粟者多化而爲稌环唐皆水矣唐独得嵗焉船漕车挽负担出于四境一日之间不可爲数唐之私廪固有余循吏之无称于世乆矣予闻赵君如此故爲作诗诗曰
　　离离新田其下流水孰知其初灌莽千里其南背江其北逾淮父抱子扶十百其来其来仆仆镘我新屋赵侯劬之作者不饥嵗仍大熟饱及鸡鹜僦船与车四鄙出谷今游者处昔止者流维昔牧我不如今侯侯来适野不有观者税于水濵问我鳏寡侯其归矣三嵗于兹谁能止侯我往求之
　　猎较诗【并序】
　　猎较刺时也昔孔子仕于鲁鲁人猎较孔子亦猎较或问乎孟轲曰孔子之仕非事道欤曰事道也事道奚猎较也曰孔子先簿正祭器不以四方之食供簿正不猎较则若无以祭然盖孔子所以小同于俗犹有义也义固在于可爲之域而后之人习于随者一不权以义之可否污身贬道豫然以和众自得甚者伤人伦败风俗至于无号则委曰孔子亦尝猎较矣悲夫作是诗以刺焉
　　猎较猎较谁禽我有国人之惏君子所丑猎较猎较祭占其祥国人之序君子何伤
　　云之祁祁荅董传
　　云之祁祁或雨于渊苗之翘翘或槁于田云之祁祁或雨于野有槁于田岂不自我荟兮其隮其在西郊匪我爲之我歌且謡蔚兮其复南山之侧我歌且謡维以育德
　　龙赋
　　龙之为物能合能散能潜能见能弱能强能防能章惟不可见所以莫知其乡惟不可畜所以异于牛羊变而不可测动而不可驯则常出乎害人而未始出乎害人夫此所以爲仁爲仁无止则常至乎防己而未始至乎防己夫此所以爲智止则身安曰惟知几动则物利曰惟知时然则龙终不可见乎曰与爲类者常见之
　　厯山赋【并序】
　　余杭县人有与季父争田于县于州于转运使不直提防刑狱令余来直之将归闵然望厯山而赋之厯山在县西上虞县界中或曰舜所耕云
　　厯山之峩峩兮予汝耕之孰汝疆之此匪予私云然兮谁汝使子人之子兮余师厯山之峩峩兮则维其常人之子兮云曷而亡云曷而亡兮我之思今孰继兮我之悲呜呼已矣兮来者爲谁
　　思归赋
　　蹇吾南兮安之莽吾兮亲之思朝吾舟兮水波暮吾马兮山阿亡济兮维夷夫孰驱兮亡风翛翛兮来去日翳翳兮溟蒙之雨万物纷披萧索兮嵗逶迤其今暮吾感不知夫涂兮徘徊徬徨以反顾盍归兮盍去兮独何爲乎此旅
　　释谋赋
　　云冥冥兮蔽日风浩浩兮吹沙出予驰兮不得块独处兮咨嗟嗟天地兮无穷暑与寒兮相客以裋褐兮忧亲孰知予兮孔棘维抱关兮击柝乃予仕兮所宜禄可辞兮尚冒养孰割兮方亏岂吾事兮固拙宁我辰兮独悖信物黙兮有制尚可侔兮内外
　　明堂乐章二首
　　歆安之曲
　　穆穆在堂肃肃在庭于显辟公来相思成神既歆止有闻惟馨锡我休嘉燕及羣生
　　皇帝还大次憇安之曲
　　有奕明堂万方时防宗予圣考作帝之配乐酌虞典礼从周制厘事既成于皇来塈
　　景灵宫修盖英宗皇帝神御殿上梁文
　　儿郎伟天都左界帝室中经诞惟僊圣之祠夙有神灵之宅嗣开宏构追奉睟容方将广舜孝于无穷岂特尚汉仪之有旧先皇帝道该五泰德贯二仪文摛云汉之章武布风霆之号华夏归仁而砥属蛮夷驰义以骏奔清跸甫传灵舆忽徃超然姑射山无一物之疵邈矣寿丘台有万人之畏己葬鼎湖之弓劒将游髙庙之衣冠今皇帝孝奉神明恩涵动植纂禹之服期成万世之功见尧于羮未改三年之政乃眷熏修之吉壤载营馆御之新宫考协前彛述追先志孝严列峙寝门可象于平居广拓旁开辇路故存于陈迹官师肃给斤筑隆施揆吉日以庀徒举修梁而考室敢申善颂以相欢謡儿郎伟抛梁东圣主迎阳坐禁中明似九天升晓日恩如万国转春风
　　儿郎伟抛梁西瀚海兵销太白低王母玉环方自献大宛金马不须赍
　　儿郎伟抛梁南丙地星髙每嵗占千障灭烽开岭徼万艘输賮引江潭
　　儿郎伟抛梁北邉城自此无鸣镝即看呼韩渭上朝休夸窦宪燕然勒
　　儿郎伟抛梁上彷佛神游今可想风马云车世世来金舆玉斚年年享
　　儿郎伟抛梁下万灵隤祉扶宗社天埀嘉种已丰年地产珍符方极化
　　伏愿上梁之后圣躬乐豫寳命灵长松茂献两宫之寿椒繁占六寝之祥宗室蕃维之彦朝廷表干之良家传庆誉代袭龙光肩一心而显相保馈祀之无疆皇帝万嵗
　　蒋山钟铭
　　于皇正觉训用音闻肆作大钟以警沉昬
　　明州新刻漏铭
　　戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则弊人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉维兹兹惟其中俾我后思
　　伍子胥庙铭
　　子观子胥出死亡逋窜之中以客寄之一身卒以说吴折不测之楚仇执耻雪名震天下岂不壮哉及其危疑之际能自慷慨不顾万死毕谏于所事此其志与夫自恕以偷一时之利者异也孔子论古之士大夫若管夷吾臧武仲之属苟志于善而有补于当世者咸不废也然则子胥之义又曷可少耶康定二年予过所谓胥山者周行庙庭叹吴亡千有余年事之兴坏废革者不可胜数独子胥之祠不徙不絶何其盛也岂独神之事吴之所兴盖亦子胥之节有以动后世而爱尤在于吴也后九年乐安蒋公爲杭使其州人力而新之余与爲铭也
　　烈烈子胥发节穷逋遂爲册臣奋不图躯谏合谋行隆隆之吴厥废不遂邑都俄墟以智死昏忠则有余胥山之顔殿屋渠渠千载之祠如祠之初孰作新之民劝而趋维忠肆怀维孝肆孚我铭祠庭示后不诬
　　璨公信心铭
　　沔彼有流载浮载沈爲可以济一壷千金法譬则水穷之弥深璨公所传等观初心
　　蒋山觉海元公真讃
　　贤哉人也行厉而容寂知言而能黙誉荣弗喜辱毁弗戚弗矜弗克人自称德有缁有白自南自北弗句弗逆弗抗弗抑弗观汝华惟食已实孰其嗣之我有遗则
　　梵天画讃
　　梵天尚实厥乘孔雀鸡知时语铃戒沈浊皜身黄衣于净无着乃持赤幡归趣正觉
　　维摩像讃
　　是身是像无有二相三世诸佛亦如是像若取真实还成虚妄应持香花如是供养
　　空觉义示周彦真
　　觉不徧空而迷故曰觉迷空不徧觉而顽故曰空顽空本无顽以色故顽觉本无迷以见故迷















　　临川文集巻三十八
　　钦定四库全书
　　临川文集巻三十九　　　宋　王安石　撰书疏
　　上仁宗皇帝言事书
　　上时政疏
　　进戒疏
　　上仁宗皇帝言事书
