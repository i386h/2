<!-- { "loadSidebar": true } -->
　　十一月七日使持节都督防州诸军事防州刺史刘某谨奏记相公閤下凡今能言者皆谓天下少士而不知养材之道郁堙而不扬非天不生材也亦犹不耕者不叹廪庾之无余非地不产百谷也伏以贞观中増筑学舍千二百区生徒三千余人时外夷上疏请遣子弟入附于三雝者五国虽菁菁者莪育材之道不足比也今之胶庠不闻歌而室庐圯废生徒衰少非学官不欲振学也病无赀财以给其用鲰生今有一见使大学立富幸遇相公在位可以索言之礼云凡学官春释奠于其先师斯礼止于辟廱頖宫非及天下也今四海郡县咸以春秋上丁有事孔子庙其礼不应于古且非孔子意也炎汉初定羣臣皆起屠贩为公卿故孝惠髙后之间置原庙于郡国逮孝元时韦成以硕儒为丞相遂建议罢之夫以子孙尚不敢违礼以飨其祖况后学师先圣之道而首违之乎祭义曰祭不欲数语云祭神如神在与其烦于旧飨孰若行其教道今夫子之教日頽靡而以非礼之祀媚之斯儒者所宜愤悱也窃观歴代无有是事皇家武徳二年诏于国学立周公孔子庙四时致祭贞观十一年又诏修宣尼庙于兖州至二十年许敬宗等奏乃遣天下诸州县置三献官其他如方社敬宗非通儒不能稽典礼开元中宗飨学与儒臣议繇是发徳音其罢郡县释奠牲牢唯酒脯以荐后数年定令时王孙林甫为宰相不涉学委御史中丞王敬从刋之敬从非文儒遂以明衣牲牢编在学令是首失于敬宗而终失于林甫习以为常罕有敢非之者谨按本州四县一嵗释奠物之直緍钱十六万有竒举天下之郡县当千七百不啻羁縻者不在数中凡嵗中所出于经费过四千万适资三献官饰衣裳饴妻子而巳于尚学之道无有补焉前日诏书许列郡守臣得以上言便事今谨条奏某乞下礼官博士详议典制罢天下县邑牲牢衣币如有生徒春秋依开元敕防用酒醴腶修腒防榛栗示敬其事而州府许如故仪然后籍其资半附益所州使増学校其半率归国庠犹不下万计筑学室具器用丰篹食増掌故以备使令凡儒官各加稍食其纸笔铅黄视所出州率令折入学徒既备明经日课缮书若干纸进士命讐校亦如之则贞观之风粲然不殊其它郡国皆立程督投绂懐玺棫朴华华良可咏矣伏惟相公发迹咸自诸生其尊素王之道仪刑四方宜在今日是以小生敢沿故事以奏记于左右姑举其大较至于证据纎悉条奏具之章下之日乞留神省察不胜大愿惶恐拜手稽首
　　泽宫诗
　　泽宫送士嵗贡也晋昌唐如晦以信谊为良弓文学为菆矢规爵禄犹众禽密彀持满遡风蜚缴者数矣有措桮之妙而无双鸧之获韔弓收视归究其术繇是迹愈屈而名愈闻君子益多之彼不由其术一幸而中者虽悬貊在廷君子未尝多也嵗殚矣告予以西余为赋泽宫一章庶见子之弓弗再张也已秩秩泽宫有的维鹄祁祁庶士于以干禄彼鹄斯微若止若翔千里之差起于毫芒我矢既直我弓既良依于髙墉因我不臧髙墉伊何维器与时视之以心谁谓鹄微
　　魏生兵要述
　　余为书殿学士四年所与居皆鸿生彦士一旦诏下懐吴郡章而东门下生咸惜是行且曰吴中富士必有知书宜为太守所礼者及下车阅客籍森然三千有钜鹿魏生持所著书来谒曰不佞始读书为文章凡二十年在贡士中孤鸣甚哀卒无善聴者退而收视易虑伏北窻下考前言成兵要十编度诸侯未遑是事将笈而西求一言以生羽翼予取书观之始自皇帝伏蚩尤至于隋氏平江南语春秋战国事最备磅礴下上数千年间其攟摭评议无遗防用是以干握兵符贵人宜有虚巳而乐闻者子盍行乎吾知元侯上舍不独善鸡鸣弹长铗三五九九之伎颛之而已
　　救沈志
　　贞元季年夏大水熊武五溪鬬决于沅突旧防毁民家跻髙望之溟涬葩华山腹为坻林端如莎湍道驶悍不风而怒崱嶷前迈浸淫旁掩柔者靡之固者脱之规者旋环之矩者倒颠之轻而泛浮者硠之重而髙大者前却之生者力音殪者弛形蔽流而东若木柹然有僧愀焉誓于路曰浮图之慈悲救生最大能援彼于溺我当为魁里中儿愿从三四辈皆狎川勇游者相与乘坚舟挟善器维以修防杙于崇丘水当洄洑人易寘力凝矑执用俟可而拯大凡室处之类穴居之彚在牧之羣在豢之驯上罗黔首下逮毛物投乎洪澜致诸生地者数十百焉适有挚兽如鸱夷而前攫持流枿首用不陷隅目傍睨其姿弭然甚如六扰之附人者其徒将取焉僧趣【音促】诃之曰第无济是为目之可里所而不能有所持矣舟中之人曰吾闻浮图之数贵空空生普普生慈不求报施之谓空不择善恶之谓普不逆困穷之谓慈向也生必救而今也穷见废无乃计善恶而忘普与慈乎僧曰甚矣问之迷且妄也吾之教恶乎无善恶哉六尘者在身之不善也佛以贼视之末伽声闻者在彼之未寤也佛以邪目之恶乎无善恶邪吾向也所援而出死地者众矣形干气还各复本状蹄者踯躅然羽者翘萧然而言者諓諓然随其所之吾不尸其施也不徳吾则已乌能害为彼形之干髤髵之姿也彼气之还暴悖之用也心足反噬而齿甘最灵是必肉吾属矣庸能踯躅諓諓之比欤夫虎之不可使知恩犹人之不可使为虎也非吾自遗患焉尔且将贻患于众多吾罪大矣子刘子曰余闻善人在患不救不祥恶人在位不去亦不祥僧之言逺矣故志之













　　刘賔客文集巻二十
　　钦定四库全书
　　刘宾客文集巻二十一　　唐　刘禹锡　撰杂兴三十一首
　　学阮公体三首
　　少年负志气信道不从时只言绳自直安知室可欺百胜难虑敌三折乃良医人生不失意焉能慕已知朔风悲老骥秋霜动鸷禽出门有逺道平野多层阴灭没驰絶塞振迅拂华林不因感衰节安能激壮心昔贤多使气忧国不谋身目览千载事心交上古人侯门有仁义灵台多苦辛不学腰如磬徒使甑生尘
　　偶作二首
　　终朝对尊酒嗜兴非嗜甘终日偶众人纵言不纵谈世情闲尽见药性病多谙寄谢嵇中散予无甚不堪万巻堆牀书学者识其真万里长江水征夫度要津养生非但药悟佛不因人燕石何须辩逢时即至珍
　　古调二首【一作讽古】
　　轩后初冠冕前旒为蔽明安知从复道然后见人情簿领乃俗士清谈信古风吾观苏令绰朱墨一何工
　　寓兴二首
　　常谈即至理安事非常情寄语何平叔无为轻老生世途多礼数鹏鷃各逍遥何事陶彭泽抛官为折腰
　　昏镜词【并引】
　　镜之工列十镜于贾区发奁而视其一皎如其九雾如或曰良苦之不侔甚矣工解頥谢曰非不能尽良也盖贾之意唯售是念今来市者必厯鉴周睐求与已宜彼皎者不能隠芒杪之瑕非美容不合是用什一其数也予感之作昏镜词
　　昏镜非美金漠然防其晶陋容多自欺谓若他镜明瑕疵既不见妍态随意生一日四五照自言美倾城饰帯以纹绣装匣以琼瑛秦宫岂不重非适乃为轻
　　养鸷词【幷引】
　　途逢少年志在逐兽方呼鹰隼以袭飞走因纵观之卒无所获行人有常从事于斯者曰夫鸷禽饥则为用今哺之过笃故然也予感之作养鸷词
　　养鸷非玩形所资撃鲜力少年昧其理日夜哺不息探雏网黄口旦莫有余食宁知下韝时翅重飞不得毰毸止林表狡兔自南北饮啄既巳盈安能劳羽翼
　　武夫词【并引】
　　有武夫过诧余以从军之乐翌日质于通武之善经者则曰果有乐也夫威恣而赏劳则乐用威雄而赏虣则乐横【去声】顾其乐安出耳予惕然作是词
　　武夫何洸洸衣紫袭绛裳借问胡为尔列校在鹰扬依倚将军势交结少年场探丸害公吏袖刃妬名倡家产既不事顾眄自生光酣歌髙楼上袒裼大道旁昔为编戸人秉耒甘哺穅今来从军乐跃马饫膏粱犹思风尘起无种取侯王
　　贾客词
　　五方之贾以财相雄而盐贾尤炽或曰贾雄则农伤予感之作是词
　　贾客无定游所游唯利并俗杂良苦乗时取重轻心计析秋毫捶钩侔悬衡锥刀既无弃转化日巳盈徼福祷波神施财游化城妻约雕金钏女垂贯珠缨髙赀比封君奇货通幸卿趋时鸷鸟思藏镪盘龙形大艑浮通川髙楼次旗亭行止皆有乐闗梁自无征农夫何为者辛苦事寒耕
　　调瑟词【并引】
　　里有富豪翁厚自奉养而严督臧获力屈形削然犹役之无蓺极一旦不堪命亡者过半追亡者亦不来复翁顇沮而追昨非之莫及也予感之作调瑟词
　　调瑟在张平音自足朱丝二十五阙一不成曲美人爱髙张瑶轸再三促上虽独响下应不相属日莫声未和寂寥一枯木却顾膝上流泪难相续
　　读张曲江集作【并引】
　　世称张曲江为相建言放臣不宜与善地多徙五溪不毛之乡及今读其文自内职牧始安有瘴疠之叹自退相守荆门有拘囚之思托讽禽鸟寄词草树郁然与骚人同风嗟夫身出于遐陬一失意而不能堪矧华人士族而必致丑地然后快意哉议者以曲江为良臣识禄山有反相羞凡器与同列宻启廷争虽古哲人不及而燕翼无似终为馁魂岂忮心失恕隂谪最大虽二美莫赎邪不然何袁公一言明楚狱而钟祉四叶以是相较神可诬乎予读其文因为诗以吊
　　圣言贵忠恕至道重观身法在何所恨色伤斯为仁良时难久恃隂谪岂无因寂寞韶阳庙魂归不见人
　　庭梅咏寄人
　　蚤花常犯寒繁实常苦酸何事上春日坐令芳意防夭桃定相笑游妓肯囘看君问调金鼎方知正味难
　　咏古二首有所寄
　　车音想辚辚不见綦下尘可怜平阳第歌舞娇青春金屋容色在文园词赋新一朝复得幸应知失意人寂寂照镜台遗基古南阳真人昔来游翠鳯相随翔目成在桑野志遂贮椒房岂无三千女初心不可忘
　　咏史二首
　　骠骑非无势少卿终不去世道剧頽波我心如砥柱贾生明王道卫绾工车戏同遇汉文时何人居贵位
　　苦雨行
　　悠悠飞走情同乐在阳和嵗中三百日常恐风雨多天人信遐逺时节易蹉跎洞房有明烛无乃酣且歌
　　萋兮吟
　　天涯浮云生争蔽日月光穷巷秋风起先摧兰蕙芳万货列旗亭恣心注明珰名髙毁所集言巧智难防勿谓行大道斯须成太行莫吟萋兮什徒使君子伤
　　经檀道济故垒
　　万里长城壊荒营野草秋秣陵多士女犹唱白符鸠【史云当时人歌曰可怜白符鸠枉杀檀江州】
　　题敧器图
　　秦国功成思税驾晋臣名遂叹危机无因上蔡牵黄犬愿作丹徒一布衣
　　聚蚊谣
　　沈沈夏夜兰堂开飞蚊伺暗声如雷嘈然欻起初骇聴殷殷若自南山来喧腾鼓舞喜昏黒昧者不分聪者惑露花滴沥月上天利嘴迎人着不得我躯七尺尔如芒我孤尔众能我伤天生有时不可遏为尔设幄潜匡牀清商一来秋日晓羞尔防形饲丹鸟
　　百舌吟
　　晓星寥落春云低初闻百舌间闗啼花树满空迷处所揺动繁英坠红雨笙簧百啭音韵多黄鹂吞声燕无语东方朝日迟迟升迎风弄景如自矜数声不尽又飞去何许相逢緑杨路緜蛮宛转似娱人一心百舌何纷纷酡顔侠少停歌聴坠珥妖姬和睡闻可怜光景何时尽谁能低囘避鹰隼廷尉张罗自不闗潘郎挟弹无情损天生羽族尔何微舌端万变乗春辉南方朱鸟一朝见索漠无言蒿下飞
　　飞鸢操
