<!-- { "loadSidebar": true } -->
　　余见玉雯，仅十许龄，雾里看花客招来侑觞，依依肘下，殊可人意。后来芳誉日隆，而人亦渐见其长，但修不足而广有余，似逊苗条态度。然面呈圆月，转秋波，骋妍竞媚，亦属当行，未可以躯同扇坠、肩并山峰而少之也。姬后定香巢于鼎丰里，岁晚偕雾里看花客往访，姬知余有《歇浦芳丛志》之作，特请附名其间。余谓雾里客以风流之教主，撰花月之定评，一时当为纸贵，何必乞言于天南一叟哉？然姬花史中之巨擘，即不请，尚当取魁蕊榜，岂有明珠而遗于珊网哉？

　　四曰李韵兰。韵兰如文姬异域，啼笑均难。诗云：

　　婉娩闺房秀，何缘逐溷来？

　　梦怜三月堕，曲谱四弦哀。

　　白日淹如夜，红颜蹇似才。

　　江湖逢侠士，须夺美人回。

　　韵兰，未识其人，似以良家而误堕风尘者。飞絮落花，飘藩坠溷，亦殊可惜已！俟晤主人，当询其详。

　　五曰张善贞。善贞如南枝报春，冷香外敷，温意内蓄。诗云：

　　瘦影自温存，知心月一痕。

　　韶华宁久驻，幽怨共谁论？

　　志洁羞谐媚，情多役梦魂。

　　前途芳草绿，应亦念王孙。

　　善贞，琴川人。工南词，颇解书史。身材娜，丰韵娉婷，惟颔下略觉超前，似损其妍。然神情态度，有目者已觉“我见犹怜”，固曲院之妙人也。擅长琵琶，趣领环中，音流弦外，宛转缠绵，能令听者神移志夺。余屡于酒座中见之，未尝一诣其家。罗浮山人曾赏识之，姬高自位置，意若不屑也。尝游申园，天阴酿雪，来者绝少，惟姬先在，因与清谈瀹茗，絮话家常，竟晷始别。

　　六曰吴少琴。少琴如名士逃禅，岑寂之中，未忘偃蹇。诗云：

　　素女奏瑶瑟，不知秋夜凉。

　　卷帘惟淡月，入户有残妆。

　　静极还生感，愁来未是狂。

　　西邻工巧笑，早已嫁王昌。

　　少琴亦琴川人，初住公兴，后迁毓秀。工度曲，善弹琵琶，虽年华已过，而逸态馀姿，犹觉天然秀倩。东武惜红生颇加青睐，称为妙人。尝于广场听其度曲，抑扬宛转，雅韵欲仙，举座无不击节叹赏。惜红生赠以二十八字云：

　　玉肌掩映烛光馀，促柱危弦寄慨初。

　　浑在广寒宫里住，水晶帘底并观书。

　　七曰周侣琴。侣琴似秋径幽花，虽遇赏心，时愁风露。诗云：

　　萼华条脱在，珍重付羊权。

　　皓月仍相照，浮云只自怜。

　　庭闲蜗学篆，镫暗鼠惊弦。

　　谁识姬姜意，温存但酒边。

　　侣琴纤躯细骨，能作掌上舞。容华娟妙，静气迎人。入其室者，颇觉矜平躁释。瀹茗清谈，可以对坐竟日。河阳花尹自都门来，一见爱之，谓有闺媛风度，由是酒楼剧院，无日不以红笺招致，几于非姬不乐也。姬亦雅相缱绻，愿列画屏。拟出二千金为量珠之聘，后以蜚语，卒不果。

　　八曰朱艳卿。艳卿神情散朗，如谢家道蕴，有林下风。诗云：

　　嫩寒修竹里，徙倚恐难胜。

　　世事如云薄，年华似水增。

　　香痕温镜槛，幽梦就窗镫。

　　蕴藉真殊俗，相知悔未曾。

　　艳卿久于平康，浑如词坛老宿，所作文字，按部就班。与人酬应，谑浪笑傲，无所不至。余友道希居士自北来南，一见艳卿，极加赏识，徵歌侑酒，招之无虚日。漱泉司马熟经竹西风月，又游梁溪，所眷有香者，绝色也。工诗，善画墨梅，倡答诗词，已如束笋，殆所谓“曾经沧海”者矣。然见艳卿，亦为心折，则艳卿之足以动人处，不徒在区区之容色也，可知矣。想见玉环当日被呼“肥婢”，马嵬之梦年已三十有八，然宠爱萃于一身，后宫佳丽三千，明皇直以土苴视之，———自古承恩，初不在貌，诚然哉！

　　九曰胡薇卿。薇卿细腻风光，如观管夫人墨楷。诗云：

　　姚冶遍纨绮，庄姝度已微。

　　素心轻侧艳，溷俗任天机。

　　清浅银河梦，□闲玉女扉。

　　即论娟逸态，也合世间希。

　　薇卿为胡六娘养女，一时艳名噪甚，远出其姊杏卿上。月貌呈妍，星眸夺媚。或有以《红楼梦》中薛宝钗称之，比拟允当。风雅士眷之者，有柳隐词人、听涛轩主，皆有赠言，清辞丽句，糊壁几满。有一粤中贵官，颇加青眼，缠头所掷，动盈箧笥。姊妹花皆艳之，而姬殊不以惑其心。无何，贵官以墨败，人皆服其有先见。

　　十曰张秀玲。秀玲如龙女参禅，顾善财而微笑。诗云：

　　锁骨莲花面，人天此化身。

　　慧能传目语，娇每出颜嗔。

　　绮席飞觞政，香车碾曲尘。

　　低徊陈迹在，残梦绕春申。

　　秀玲未知其出处，然举一轶事，亦殊足以解颐者。姬颇识字，好掉文袋。尝以韩冬郎《香奁集》中有“暗中微觉绣鞋香”句，谓鞋系下体亵物，不秽足矣，何至远香袭人？以此问客。客亦俗流，殊不能答。或告之曰：“近日闺姝鞋底有抽屉，中实麝尘，行步霏霏，若印香屑。”由此秀玲辄仿为之，然其足实六寸肤圆者，乞灵于木底。人传以为笑。

　　十一曰冯兰初。兰初如茅屋幽姿，自怜顾影。诗云：

　　萝屋费绸缪，飘零又几秋。

　　生涯原是梦，身世别含愁。

　　杳杳占乌鹊，迟迟望女牛。

　　浮踪须有定，莫怅水西流。

　　兰初，吴人。始居荟芳里，香名远播，门外车马如织。纫秋主人，名下士也，方从南楚言旋，薄游沪上，问柳寻花，迄无当意，一见兰初，极为倾慕，遂结芳盟。继欲为之脱乐籍，以事阻，夙缘前定岂虚语哉！江左浪仙亦与之缔好，赠以二绝云：

　　冰肌玉骨雪丰神，浅笑佯嗔总可人。

　　眉月初三花第一，芳名占尽沪江春。

　　但有愁堪埋绝地，更无石可补情天。

　　扬州梦醒知何日，载酒江湖已十年。

　　十二曰王莲舫。莲舫如任女题笺，为情牵惹。诗云：

　　琪树生尘世，天然色可餐。

　　如何单枕畔，偏畏一人寒。

　　汉帐频来凤，床栖不是鸾。

　　可能矜异卉？重叠筑雕阑。

　　莲舫为申江十美之一，多所纪述，兹不复赘。闻出水登陆后，已一索得男云。

　　三十六鸳鸯谱（下）

　　下界神女在离恨天外、忉利天下所管十二女子，亦海上一时之名姝也。

　　一曰徐顺卿。顺卿如元日屠苏，饮之却疾。诗云：

　　李家香扇坠，何日复贻君。

　　娇小分眉月，温馨惹鬓云。

　　闲云工芍谑，软语就兰薰。

　　应有夷门客，桃花粲妙文。

　　顺卿，金阊人，桃花河畔，以船为家。轻躯鹤立，倩影鸿翔，娇小身材，真觉不盈一束。至沪，香名颇噪。姬工于酬答，雅俗兼宜。每出一语，四座为之击节。同时有李凤宝，容态丰神，雅与相埒。李已飞上枝头，而姬仍随风飘泊，亦可悲已。

　　二曰林佩玉。佩玉如新妇见客，华妆掩映，时露娇羞。诗云：

　　盛□与丰容，瑶台月下逢。

　　文林巢翡翠，锦帐隐芙蓉。

　　温厚真怜汝，情怀定懊侬。

　　杏花消息在，身世莫愁慵。

　　佩玉丰硕修整，秀韵天然，不知者比之顾大肉屏风，则未识其美者也。小筑三椽，雕窗画槛，备极幽雅。入其室，猊鼎鸭炉，锦衾绣褥，虽无林下风，亦殊有豪贵气。与客周旋，殷勤倍至，不以新旧而间，故客亦乐与之往还。

　　三曰胡秀林。秀林如天魔舞女，媚态横生。诗云：

　　无奈低鬟笑，痴魂见欲销。

　　青铜窥并影，碧玉倩回腰。

　　淡扫眉间雨，微添颊上潮。

　　芳年刚二九，天与此娇娆。

　　秀林为胡宝玉之养女，以客所赠缠头，自谋脱籍，别营香巢，高张艳帜，易姓名曰姜小玉，门前车马仍复如故。余友鲁眷之愈久而愈昵，几于一日不见而不可得。或谓姬工容成术，故好之者多。有某甲者，登徒子也，亦与姬狎，至期积逋不能偿，姬待之无忤色，而甲反以污词诬蔑之；婢媪复侵以冷语，中含讥讽，姬愤不能堪，剪发自誓，急救之，则一缕香云，已去其半。甲乃逡巡去。噫！如甲者，固不足齿，而独为姬惜耳。淞北玉生、缕馨仙史皆加赏识，常呼侑觞，主酒政。其后踪迹稍疏。

　　四曰陈金玉。金玉如蔷薇满枝，但供目玩，不容手触。诗云：

　　纸醉金迷地，谁怜太璞完。

　　未邀词客赏，独得老亲欢。

　　弦索逢场奏，诗书破闷看。

　　兰姨与琼姊，何事尚勾栏。

　　金玉为兰隐女史之妹，即所谓陈小宝者也。丰容月满，媚眼花妍，肥同太真，短若香君。颇识字通书史，室中图书彝鼎，位置殊雅，风雨幽窗，时藉笔墨以自遣。工昆曲，宛转悠扬，令人意远。伊园主人新自汴州回，勾留沪上，著意寻芳，苦无一当，适在广场闻姬独唱南词，响可遏云，心焉赏之。暮偕玉生走访其家，极道倾慕。姬亦深知己之感。姬素耳玉生，知为名下士。伊园主人戏语姬曰：“王郎诗名不如惧内之名更著。”姬笑目生曰：“君盍改从我姓？”生询其由。姬曰：“吾家陈季常，非君之前辈乎？”合座粲然。姬词令隽妙，大率类此。

　　五曰李星娥。星娥如翰苑楷书，圆熟之中，偏多姿媚。诗云：

　　飘泊岂无哀，浓思日夜来。

　　故乡淮水曲，香梦楚云隈。

　　草自移根活，花宜称意开。

　　休言明月少，高处有楼台。

　　星娥产自淮甸，幼时鬻于楚姥，后又为苏人所得，改操吴音，一棵钱树子，已数更主，珍护特甚。甲申春间，姬年始十五，盈盈竞秀，自异群芳。古月山人特招淞北玉生、二爱仙人宴于其家，时二爱方病足，将指几落。姬特令脱袜观之，攒眉逼视以为笑。二爱谓星娥昵我，颇爱之，屡绳其美于玉生前，每开绮筵，必令招姬。二爱没，遂止，盖见姬即悲逝者之不可作也。

　　六曰顾香云。香云风流倜傥，如魏晋间不羁之士。诗云：

　　□解莫辞劳，仙娥出汉。

　　琴心《幽女操》，妙手《郁轮袍》。

　　辩欲驰神骏，豪宜赠宝刀。

　　回看脂粉艳，尺髻漫言高。

　　香云楚北人。丰神态度，靡曼寡俦，跌宕自喜。善弹琵琶，缓急疾徐，抑扬抗坠，真如大小珠之错落玉盘也。见高官贵客，不肯作龌龊趋奉态，姊妹行中有献谀贡媚者，反傲睨之。每发一言，令人解颐，回思之，具有深意，诚辩慧女子也，青楼中殊不可多得。

　　七曰杨香宝。香宝如静女簪花，瓠犀微启。诗云：

　　抱得中和气，相亲在不言。

　　独怜韬采久，未免怨恩偏。

　　丽质终难弃，芳华近益传。

　　始知尘世事，显晦总由天。

