<!-- { "loadSidebar": true } -->
　　豫章士赖致广字其渊善读四书推绎其文义亦可谓有志者然其命名命字一取诸中庸之书予切异焉夫致广也者充其徳性之用而至于弥满贤希圣之事也其渊也者全其徳性之体而极于静深圣希天之功也人皆可以贤可以圣固在学者已分内然学而能以圣贤自期者几何人哉寻行数墨出口入耳往往近于侮圣言所谓渊渊其渊是岂常人之所能窥测知造之之难则言之何敢易也若夫致广之事尚其勉之勉之将如何充其所不忍达之于其所忍则凡所忍者皆不忍而仁不可胜用矣充其所不为达之于其所为则凡所为者皆不为而义不可胜用矣由是而进进不已虽未可以希天亦庶乎可以为贤人也不然徒择格言之羙者以自诳而实之不称其名宁不重可愧矣夫
　　熊井仲洌字説
　　水洁清谓之洌井之洌者其水洁清而为人所用井之泥者其水汚浊而为人所弃故井卦五爻莫善于五莫不善于初丰城熊生井名而洌字盖以水之洁清自拟也人之容貌脩于外徳行脩于内是其洁清如此水谁不取而用之傥不脩而惰焉外则尘内则秽人将见其汚浊而逺之矣邵子云外内俱脩何人不求外内俱惰何人不唾生殆庶乎外内之不惰者吾知其为可用之井而人之求之也可计日以待岂或有唾而弃之者哉
　　余渊字説
　　抑尝观圣门诸子之名与字乎水之回旋者渊也人之由行者路也六材之合而雍和者弓也九旗之垂而偃蹇者斿也农畊既获有服箱之牛上赐既受有报礼之贡物损少则骞求索则有以至予之字我商之字夏其名略无夸大其字姑以配名未尝取甚尊甚髙之义而使之莫及也近时之人往往择第一等之言以名已字已而不复计其义之何如曰天曰圣曰性曰道昔人不敢以自称者皆称之而不以为慙惑也乆也吾郡余氏子名渊弱冠及吾门而字深道屡请予书训戒之辞为字説予曰渊渊其渊此中庸论圣神之极致深于道而后能子之年犹未随羣逐队学世俗为人之学者尔而遽以圣神之极致称可不可也盍更诸既而又请予为之更予曰礼名子者父字之者冠賔予非父也又非冠之賔也輙更汝字岂礼也哉渊请字説益勤乃为之説曰子以深道自期太早太易太僣然斯道也子所固有天与以仁义礼智之性则有此仁义礼智之道义礼智后于仁而仁莫先于孝弟孝弟子可能也若何而善事亲当效内则所记若何而善事长当效曲礼所记或入或出实践而无违勿谓其浅阶之可造而深也虽至于尧舜亦不过是道故曰尧舜之道孝弟而已矣渊乎其勉哉
　　徐基士崇字説
　　清江徐基字士崇其先汴人宋开禧乙丑进士广西运使之后裔咸淳戊辰进士第三人黎先生之外孙也年少有志于学请予作字説而示以为学之方予为之言曰基者自下而起崇者积至于髙也故曰髙以下为基九仞之山基于一篑之覆九层之台基于尺土之累为学亦然有其渐而不可骤也有其序而不可紊也若躐等若凌节骤而不渐紊而失序学之虽劳而无所成矣正心诚意自格物致知而基致知格物自明伦敬身而基明伦基于孝弟敬身基于恭谨以其序以其渐则徳之积也不期于崇而崇终之崇肇于始之基也虽世儒凡近之学亦未有不立基而能崇者不究百家説必无吏部之文不读万巻书必无工部之诗恃小小之才思资浅浅之见闻非如韩杜之先立其基而曰可以文可以诗是不犹屋之不堂而构田之不菑而畬者乎俗学且尔而况圣学哉士崇欲其徳之崇循序积渐而学焉以为之基可也
　　陈壵伯髙字説
　　防定三年十有二月辛酉陈壵冠字之曰伯髙其父升可请为説其命字之意俾知所矜式夫冠而字礼也字而有辞亦礼也然其辞载在礼经祝颂之微寓训戒焉尔及考大戴礼公冠篇所记亦有别为冠辞者近世弥多而予为人作字説殆不啻数十是以升可之请宜诺也文三士为壵盖积土之多也土积而多则髙矣故字书以土髙释壵积土者自下而起以至于髙髙以下为基也务学而欲学业之日崇治生而欲生业之日广此皆期于髙者也治生而期于髙必勤于理财不可谓已足而惰必俭于用财不可恃有余而奢或惰或奢则已髙者将有替之渐岂复日进日长而益髙也哉务学而期于髙亦若是汲汲而求之勉勉而为之不敢自满且自画也先哲有云自下者人髙之身之才能家之赀力虽髙出众人之上惟当退然谦下而不骄庻可保其所已髙而增其所未髙也倘佩服予言而勿忘予见伯髙之不自髙而常髙已夫
　　游通喆仲字説
　　万理无不洞达之谓通明于其事之理之谓喆喆今俗书作哲与悊晢并谐折声义俱训明周易之明辨晢其字从日月之明也汉书之躬明悊其字从心心之明也从口之哲口在下或在左禽声嘲哲之哲陟辖切假借为明哲之哲仓颉古文嚞读如折喆者省文也事理苟明动防不吉故合三吉二吉而成字王文公云上喆能官人下喆能保身可谓吉矣由明于一事之理推而明于十事百事千事之理以至于万事之理无所不明万理而贯于一此名通而字喆者之义也然岂初学所易能哉吾将勉通以其所可能夫喆也者万理均所当明也而其要在于明伦五伦均所当明也而其首在于明父子之亲圣门闵子骞人不问于其父母昆弟之言夫子亦以宗族称孝语子贡记礼者又以州闾乡党称其孝为人子之道乂以国人称愿曰幸哉有子如此为君子之孝然则明父子之亲亲者宜如何乐其心承其志有聴从无违咈而已必得乎亲而后可以为人必顺乎亲而后可以为子其顺乎亲也何以验其顺必父母称之必昆弟称之必宗族称之不唯亲者称之也防而二十五家之闾五百家之党亦称之不唯近者称之也逺而二千五百家之州一万二千五百家之乡亦称之不特此也虽大而一国羣庻亿兆之众靡不称之如是乃可无愧于为人子如是乃可谓明于父子之亲而喆者所当务者莫先焉先所当喆而充其类其驯至于通也孰御不然昧其所先匪喆也恶乎通是为游通哲仲字説
　　崇仁县元侯木撒飞仁甫字説
　　昔我世祖皇帝建国号曰元元者众善之长天地生物之仁也皇元之仁如天地唯仁足以长人故能臣妾万方混一四海而为天下之君也郡县设官实分天子所仁之民而牧养之者一郡一县各有官长一员统治于守令之上以令官制参合古训今之长官古之所谓元侯也岂非期之以长人之仁而命之为民官之长乎崇仁夙称壮邑生齿之繁习俗之羙他县莫及木撒飞承务郎自州倅陞县长承天子之命统治崇仁前时足迹不到江南而民情靡不通达事体靡不谙究涖政以来凡所施设无一不当人心而使民悦服咸曰仁哉元侯二三十年所未尝有也侯慕效华风欲立字以副其名夫字者匪但副其名而已盖将表其徳也以予尝位于朝忝文史之职则讨论命字之义所不容辞于是表其可表之徳而字之曰仁甫亦因圣朝之重长官而喜崇仁县之得此仁侯也
　　呉成三子字説
　　周氏甥归吴成山则子三人肯务学其名俱以年其字俱以乆而代伯仲请予为之字长子名芳年骚人之辞以众芳比君子之徳芳年者久其徳也字之曰乆徳中子名彭年养生之家谓彭祖享八百之夀彭年者乆其生也字之曰乆生少子名当年用世之士当年壮盛汲汲仕进唯恐后时者意在乆其用也字之曰乆用乆徳也乆生也乆用也一者兼该其三三者总贯于一何也静能保其生动能显其用唯乆于徳而后能内可常其徳外可永其用唯乆于其生而后可此心之徳既乆此身之生又乆其乆于用世必矣三乆同而异异而同一而三三而一也虽然三乆其效也有本焉学是已为学譬诸为山始一箦终九仭是为山之成也陆子曰拳石崇成泰华岑三子之于学进进如父之成其山则徳之能乆生之可乆用之必乆盖不期然而然
　　柴溥伯渊字説
　　豫章柴溥以渊为字数造吾庐请问其説予曰子之名与字盖取中庸溥博如天渊泉如渊之语也此言圣人至徳之极溥也者如天之大而不可穷渊也者如海之深而不可测岂初学可与议哉虽然人皆可以为圣人特患不为尔学世俗之学而外圣贤之学心利欲之心而丧义理之心则将沦于非人为常人且不可况贤人乎又况髙出贤人之上而为圣人乎至圣之徳虽如天如海然亦有从入之门也子思子于中庸末章承溥博渊泉之后反本而言示人以入圣之门甚明且切首引衣锦尚防之诗俾学者先立志也次引潜伏孔昭之诗俾学者急修行也立志在务内修行在慎独务内者笃实不衒为所当为而其志不求人知也慎独者幽暗不欺不为所不当为而其行可与人知也能遵子思子之言而立其志如此修其行如此则其本正矣继此而学问何患不可以晞贤晞圣溥其无忽予之言哉
　　聂谊字説
　　宋侍郎聂公之裔孙名谊字隆道将如京师肄行业于国子学来告行予勉之曰圣朝养士之恩为甚渥用士之途为甚捷士之遭遇斯时者当懐其恩之渥而图有以报称不当幸其途之捷而妄有所希觊也汉董子云正其谊不谋其利明其道不计其功朱子取其言载在小学之书国学之敎首以小学书为入门就学于彼而志道谊不志功利是之谓能遵其教合人事之宜者谊也循天命之性者道也谊其用道其体二者一而已思勤行业人事之宜也而天命之性存焉谊不失则道日隆矣夫志于道谊者功名利达不足以累其心然岂无功之道不利之谊哉不谋利不计功其利其功实不出乎道谊之外也故曰脩其天爵而人爵从之既以斯言勉之因书之为字説以赠
　　呉椿年乆闻字説
　　夀者五福之最先人情之所同欲也荘子所称上古大椿之夀寓言而非实也人孰不知其非实也而每期长年必窃比于椿者于以见其愿慕之至也乐安吴学则名其子曰椿年而子字之曰乆闻慈父所期于子之夀者岂徒曰日饫晨晡之饭日复一日以至于无尽之日嵗易寒暑之衣嵗复一嵗以至于无尽之嵗而为乆也哉亦期其有闻于世而已小而扬名显亲大而化今传后生于世愈乆则其闻于世也与之俱乆夫子极言后生之可畏又言老而无闻之可戒欲人于少壮之时而自彊使其学行有闻也所以勉人警人者厚矣夫所谓闻盖非过情之虚誉也在乎有实学有实行可以取重于世焉尔椿年方游洪以广交务得予乃诒之字説而督其进学脩行云不然年之乆如椿而无一善之可闻虽乆奚益
　　李安道字説
　　县尹李仲清甫名其季子曰宁而字之以安道年既长欲闻庭训而不可得以其父名已字已之意问于予予曰甚哉慈父之爱子也其所以期于子者盖厚矣无一事挠心之谓宁然唯安于道者能之或曰道岂易言哉予曰不然道者日用常行之路非有甚髙甚难之事甚髙甚难则非道也孔门四子言志曾防独见与于圣人曾防不过安其日用之常而已日用之常所谓道也其常谓何净垢于沂水之温泉散烦于雩坛之凉风行而歌咏以归此防之安于道者而宁岂不能哉宁借先世绪业室庐足以居衣食足以给内而兄弟之聚处外而賔朋之过从欢然而可乐夫孰得以挠其心彼之不能安于道而无以自宁者皆其自取也穷则梦富贵达则梦神仙妄想外慕虽梦中犹且役役而况觉之时乎寜不如是也俚谚曰生事事生省事事省人之于世事不能以尽絶省之可也省之则心不为事所挠而宁矣斯其所以为安于道也夫
　　曹防君与字説
