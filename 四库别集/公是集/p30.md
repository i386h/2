<!-- { "loadSidebar": true } -->
　　城南杂题
　　当日龙船校五兵旋开池沼学昆眀迩来封禅和平久旧地分教百姓耕【讲武池】
　　垂杨冉冉笼清籞细草茸茸覆路沙长闭园门人不入禁渠流出雨残花【玉津园】
　　盘姗不称三公位掩抑空妨数亩庭只有老僧偏爱惜倩人图画作书屏【短槐在水陆院】
　　早时风景爱东吴一到京师兴益疎偶向城南疑泽国夹川垂栁带僧居【水寺】
　　芙蓉池
　　绿华清葢满方塘雨洒风吹着处香浄埽钓矶双树下醉攲凉枕弄秋光
　　忆和
　　楚泽茫茫白芷生春风红树语流莺髙楼不见千岩路落日空含万里情
　　啸亭雨后
　　风卷髙花舞成雪雨湿芳草绿侵云层轩独立时惆怅淮北春光过五分
　　西楚
　　楚割淮西自不轻元王宾客亦洪生重捐醴酒迷髙士末路翻亡五千城
　　袁本初
　　横刀长揖紫廷中健者宁须属董公郿坞然脐直假手始知天下有英雄
　　魏文帝
　　江水由来一带横魏文何事畏疑城不应天意分南北自是无人敢请缨
　　武皇
　　武皇英气古无俦解道平城遗朕忧汗血龙媒十八万单于台下猎清秋
　　后土庙琼花【庙吏云今年开花絶少比旧嵗憔悴】
　　繁香簇簇三株树冷艳飘飘六出霙移植天中来几月欲看憔悴老江城
　　送张奕进士归广徳省亲
　　南北旅游三十年相逢依旧孝亷船千钟不洎今吾老羡尔归安二顷田
　　自淮南迁东平移后土庙琼花植于濯缨亭此花天下独一株尔永叔为扬州作无双亭以赏之彼人别号八仙花也或云李卫公所赋玉蘂花即此聊以小诗记其所从来
　　海内无双玉蘂花异时来自八仙家鲁人得此天中树乞与春风赏物华
　　董相
　　江都治后徙胶西衰老诸侯等弃之为问平津相天下尚开东阁欲宾谁
　　白登
　　白登计秘自堪羞相印犹归曲逆侯安用熊罴三十万平城遗有子孙忧【武帝诏曰先帝遗朕平城之忧】
　　锁宿礼部中夜口号
　　浮云不动月微眀锦帐香寒梦易惊犹觉春风花未发独闻宫漏出重城
　　题送客亭别任迥
　　北飞鸿鴈南飞燕扰扰俱非自在身莫向孤亭南北望野花江草最愁人
　　送魏广秘校同年
　　羡君归着老莱衣风雨纷纭欲别时防是东堂许为友自怜扶路不胜悲
　　风雨
　　人生老去自多忧索索逢春却似秋过尽百花初不省何须风更添愁
　　山光寺
　　隋家昔日歌舞地荒草满庭烟雾深犹有老松长百尺悲风来动海潮音
　　答张安内翰见赠二絶
　　云鹏自合纵天池蒿鷃宁嫌寄一枝适往蚤闻仙老辨解嘲聊慰俗人嗤
　　玉螭阶侧凤池边接武严徐愧昔贤天骥絶尘方万里知君不顾绕朝鞭
　　答阮逸中允
　　天后天先隠姓名曽闻注易动公卿穷愁不得无编述慙愧删诗取正声
　　小桃
　　鸣鸠唤雨天色变迟日烘云花意催一日出游三日醉自知慙负小桃开
　　和赵七得屯田郎
　　童稚闻君赋上林校雠偏愧接华簪朝廷礼乐推先进莫叹郎潜佩肘金













　　公是集巻二十九
　　钦定四库全书
　　公是集巻三十
　　宋　刘敞　撰
　　制诰
　　龙图阁直学士兵部郎中泾原路经畧使王素可谏议大夫
　　朕临御天下赖宗庙之灵方内乂安元元防福而往者戎狄窥间缘隙时入为暴患皆在守圉之臣文不能附众武不足威敌使贪暴之民震惊朕师具官王素假节剖符居边三年内镇抚百姓外教战士令行禁止惠于鳏寡爰及疆外羁縻之国咸懐服集不失朝贡中国以安朝廷益尊此蕃卫之勲也诗不云乎大邦维翰其议迁秩升于谏列以慰吏士出车东山之思
　　前邠州观察推官李育可著作佐郎前赵州军事推官许林宗可大理寺丞
　　古之礼珪璋特达而璧琮有借宝非不同也所从用之异岂惟宝哉士亦宜然育用文学进有以自见林宗由吏材选称于知巳夫蓬丘图书之府廷尉法理之本往为之属各践尔位思所以报毋隳而守
　　前秀州崇徳县尉左惟温可涟水军录事参军
　　天下无事人得养老长幼修孝悌之行甚善而猾恶民起为盗贼夺攘以侵扰之郡县所患者也汝以邑尉捕击如律尚书条上阀阅迁尔纪曹只服明命益思自奋西京左藏库使忠州刺史髙阳闗路驻泊兵马铃辖时明可文思使
　　执干戈典兵马之臣当以战多勇功受赏于朝而但累嵗月计资攷以此取髙位壮士之耻也然今天下乂安士无所试其能故偏禆将帅例以恩进迁尔使列以观来效尔亦毋谓易而得之因易而守之盍亦竭节顾义思所以报国者乎
　　宰相富弼奏试国子四门助教王渊宰相韩琦奏乡贡进士李常并可试将作监主簿
　　曩者朕亲祀清庙推恩延赏而大臣得荐其门下之士置之仕籍今丞相以渊等闻夫与吾陶冶万物长育人材者非丞相欤何惜一命以慰士大夫之望其慎所履毋辱已知
　　内殿崇班唐询可内殿承制
　　边吏欲其奉法守职以安吾民而不欲其徼功兴事以挠王畧也故嵗满无负者辄迁其秩尔有治状协于赏格进承制命无堕常守
　　定武军节度推官卫观可大理寺丞常州团练推官沈披可卫尉寺丞
　　昔唐有天下诸侯自辟幕府之士惟其材能不问所从来而朝廷常收其俊伟以补王官之缺是以号称得人今州郡从事皆吏部旨授然其试之临政而不苟察之行已而有立亦皆一时之选也故吾亦且命以九卿之属使渐而升于朝观与披也既厯试于外又亟称于知已得人之声庶必能勉焉
　　礼部侍郎参知政事曽公亮可加正奉大夫进封开国公食邑五百户赐推忠佐理功臣
　　朕承七庙之光继三圣之绪惟慎祀时享未足副盛徳委亊有司未足尽诚孝故稽旷典厯吉日亲率公卿躬执豆笾昭见祖宗并受祉福若乃裒时之对申锡无疆天防之内莫不受庆而况一二耄老肃雍显相者乎具官曽公亮徳器浑厚智谟闳达予欲观于雅颂参鸟清庙之诗以追孝于前人汝明予欲谨于王亊极四海九州之美以备物于大飨汝图予欲时和年丰以荐厥嘉生登黍稷之馨汝翊予欲制礼协乐以对越太室交神人之雍汝助夫赏国之典不可废也进阶中朝颁爵上公衍食加田勒忠甲令使百执事粲然皆知辅徳政治之报焉不其伟欤
　　将作监林洙可司农卿
　　自周以来稷为大官今吾非废稷不务也而官益轻岂居其职者未能勉乎具官林洙资禀通裕临履修洁擢正卿位尚宜其事昔乃先正实领大农之任以迪文考今年谷未充边人望哺尔其勤身敏行无沗名实于以劝穑劭民庶有赖焉济尔世美不其多乎
　　都官贠外郎邢梦臣可侍御史殿中丞沈起可监察御史里行
　　御史执宪毂下纪纲国体非雅亮劲正之士不足参论议广聪明拯与景初吾所信也使之慎简厥僚必皆其人而拯也以起间景初也以梦臣可稽之阀阅察之望誉人咸曰允哉予甚嘉之夫鉴以明故可正容绳以直故可形枉毋勤小补而遗大体毋忽近务而隳常守事君尽礼其可以报知已乎
　　屯田贠外郎胡揆除都官贠外郎
　　朝廷镇抚四夷以绥中国贵于息民而不务佳兵故常敕边吏毋邀竒功五岭已南蛮夷杂居其俗剽悍尤为易动而桂州一都防也前通州军州事尚书屯田贠外郎胡揆承用诏旨悉心疆事终揆之任恬然无虞亦可谓善吏能宣明威信者矣夫守边之患常在见小利不达大体以侵迫驱夺之为故至大乱贻忧吾民则若揆者不可以不赏也稍増其秩以示褒宠
　　陜西路都转运使兵部郎中天章阁待制傅求可右谏议大夫河北转运使工部郎中天章阁待制周沆可兵部郎中依旧
　　岐毕吾西土也被山带河百二之险而有昆夷之虞燕亳吾北土也平原广牧四战之地而有玁狁之警赡足兵食纲领郡县将命宣指甚难其人具官傅求明智敏察表以文雅具官周沆深中笃厚居以名检并委节传分按州郡皆有述职之勤美俗之风夫较攷陟明其来尚矣或正谏省之列或迁夏卿之属所以襃善劝能尔其钦哉
　　司门员外郎张巩可开封府推官
　　京师者举众大之辞名之者也风俗杂而狱市繁治称浩穰吾令襄为尹急吏缓民甚有文理其僚虚席思得敏才以左右之具官张巩尝使行河决川滁源众工胥作挽漕以通其精力干用效在已试俾赞辇毂之政尚克有立夫都邑翼翼四方是则无习苟且违道干誉则子一人汝嘉
　　太子中舍通判衡州张兊可殿中丞
　　郡有倅贰闗决众务所以优民事示重慎也俗吏不察大体而矜势怙权以争重轻吏民反苦之甚非朝廷意尔居职自若奏课亦善通籍循省以畴嵗劳方天之休尔其朂哉
　　兵部贠外郎张中庸可开封判官
　　京师众大之居其俗具五方而诸侯所视法也号称难治盖自古记之为之尹者专用击防则网密俗敝崇之以寛则威信不立故常择精明疏通之人以参其职具官张中庸材剧而用博行修而志坚处烦决疑必有余裕俾赞浩穰之政当适寛猛之中根本之地尔惟钦哉
　　度支郎中李硕可三司户部判官
　　财赋大计一出于民取之寡则用不足然而民逸取之多则用有余然而民困此三司之难也术不能通轻重智不能调盈虚则吾不以为之僚具官李硕尝以名字典郡风采奉使敏以为政精于检下所到而治有迹可纪使之参计耗登赞举筹策庶可以不伤财不害民乎往即防府毋乏乃事
　　龙图阁直学士赵师民包拯刑部郎中
　　任莫重于有土功莫美于宜民故周设加地进律之典而汉着増秩赐金之令以劝能者朕折衷焉拯识清气劲直而不挠凛乎有嵗寒之操师民经明行修敏而好学浩乎若天府之富俱备顾问并参法从屡献切直之议讲闻絶出之业而勤请为郡期于报政曽未期月翕然治声昔望之自以谏臣耻于补外而龚胜进以儒者窘于拨烦我图杰材无愧往哲宜程功次之久俾践刑曹之属褒善陟明孚我休命
　　枢密直学士右谏议大夫权三司使包拯加上轻车都尉食邑
　　祀者国之大事也而祫又加大焉朕既亲飨祖考承致多福庆赐所被自公卿大夫六师庶卫执干戈之人外薄四海罔不毕及搢绅欢呼士卒凫藻其调度费用一出大农固亦勤矣某强志尽瘁夙夜匪解任重权专不可以非理挠使吏谨其职下安其业民不加赋而国有余财以成朝廷之大礼可无褒乎古者叙六勲之等藏乎天府者固以旌有劳颁五爵之封衍以真食者固以优有徳有司其明按旧事申锡休命以称朕意
　　程戡检校太傅宣徽南院使判延州
　　西戎即叙方外无警然而襟带之地重兵所集欲守卫中国宣明威信非股肱旧徳帷幄宿望岂足与朕同西顾之忧哉某识量闳博猷为靖密政事之干长于治人忠厚之诚形于事上陟降二府勤劳厯年所以翊亮国体裁成机畧为益多矣其谁间然乃者辞剧就闲委权谢事虽嘉冲尚之意俾逺侍从之列而风力克壮问誉攸属方且修边备以憺逺俗岂宜辍老谋以忽外虑参荣四贵视秩三师衍以爰田之封畀以元戎之寄文武惟宪尔其勉焉
　　罢诸路同提防刑狱使臣置转运判官
