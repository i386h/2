<!-- { "loadSidebar": true } -->
　　亮白，奉告，书葙先为是子作，辄先以奉之，研今作之，支发枕今作，无作（一作「治」。）模。若有，可权付之。亮再拜。（《淳化阁帖》三）
　　◇答郭预书（《御览》作「郭逊」。）
　　别驾旧与剌史别乘同流，（《御览》作「周流」。）宣王化于万里者，其任居刺史之半，安可任非其人。（《通典》三十二、《御览》二百六十三，并引《庾亮集》。）
　　◇答王群谘为从父姊反服
　　存没礼终，而丧其嗣，此之无後，虽复可哀，然非复本宗之所知矣。故不得以小功之末，以亡者丧後，而反服大功也。（《通典》九十九）
　　◇翟徵君赞
　　夫所谓至人者，体包杰量，神凝域表，该落万动，玄心独融。故能虬骧庆霄，而不绁豢龙之辔；凤鸣瑶林，而不屈伶伦之笼。岂必欣太清而乐琼蔼哉！顾蹄涔不足以濯神须，翳荟不足以翔云翮。是故藐姑有绰约之庐，箕阜有高啸之宇。唐勋表于玄庭，夏功忘于虚室。晋徵士南阳翟君，禀逸韵于天陶，含冲气于特秀。体虚任而委顺，恢昭旷而高蹈。先生载营抱一，泊然独处，神栖飚蔼之表，形逸岩泽之隅。虽束帛仍降，轺冕屡招，而弓旌屈于匪石，帝命惭于虚复矣。是以高风振宇宙，远咏冠当时。方将表大庭于绝代，恢玄解以释纷。仰朝霞而翼，陵扶摇以独翔。景命不延，卒于寻阳之南山。哲人其萎，高轨孰仿。余钦若人之风，常问道于无何之庐，宾想玄珠，主以瞻授，沐道沾淳，固以实而归矣。自昔之违，于兹七稔。何悟先生，忽焉升遐。感至德之长泯，悼仁风之永翳。标尔其伤，潸然增欷。乃援翰咏迹，以宣来叶。其辞曰：
　　卓哉先生，逸韵遐超。虬盘玉津，凤戢琼条。涤耳夏鼎，高揖唐朝。洪崖邈矣，玄迹载劭。淳风沐世，飞芳九霄。（《艺文类聚》三十六）
　　◇立行庙于白石告元帝先后
　　逆臣苏峻，倾覆社稷，毁弃三正，污辱海内。臣亮等手刃戎首，龚行天罚。惟中宗元皇帝、肃祖明皇帝、明穆皇后之灵，降鉴有罪，剿绝其命，翦此群凶，以安宗庙。臣等虽陨首摧躯，犹生之年。（《宋书·礼志》三咸和三年，苏峻覆乱京师，温峤等入伐，立行庙于白石，告元帝先后。）
　　◇释奠祭孔子文
　　维咸康三年，荆豫州刺史、都亭侯庾亮敬告孔圣明灵：诗书焕于唐虞，宪章盛于文武，然後黎民时雍，彝伦攸叙。幽、厉颓构，王纲绝纪。高岸为谷，六合错否。上陵夷而失教，下苟免而无耻。公以玄圣之灵，应感圆通。万物我赖，匪我求蒙。夫子既没，洪范乖流。秦虽慢道，汉聿孔修。洎我皇晋，仰钦大猷。宗圣既建，遐胄俾侯。令月吉辰，祗陈大礼。磬管锵锵，威仪济济。嘉奠既设，钦若灵规。心存凤德，尚想来仪。神其歆之，隆鉴在斯。（《艺文类聚》三十八）
　　◎庾冰
　　冰字季坚，亮弟。徵秘书郎，封都乡侯，王导请为司徒右长史，出补吴兴内史，徙振威将军、会稽内史，入为中书监、扬州剌史、都督扬豫兖三州军事、征虏将军、假节，代王导辅政，进号左将军。康帝即位，进车骑将军，出为江州刺史，假节、镇武昌，卒，赠侍中、司空，谥曰忠成。有集二十卷。
　　◇为成帝出令沙门致敬诏
　　夫万言殊俗，神道难辩，有自来矣。达观停通，诚当无怪。况跪拜之礼，何必尚然。当复原先王所以尚之之意，岂直好此屈折而坐遘辟哉？固不然矣。因父子之敬，建君臣之序。制法度，崇礼秩，岂徒然哉？良有以矣。既其有以，将何以易之？然则名礼之设，其无情乎？且今果将有佛邪？将无佛邪？有佛邪，其道固弘；无佛邪，义将何取？继其信然，将是方外之事。方外之事，岂方内所以体。而当矫形骸。违常务，易礼典，弃名教，是吾所甚疑也。名教有由来，百代所不废。昧旦不显，後世犹殆，殆之为弊，其故难寻，而合当远慕茫昧，依希未分，弃礼于一朝，废教于当世，使夫凡流傲逸宪度，又是吾之所甚疑也。纵其信然，纵其有之，吾将通之于神明，得之于胸怀耳。轨宪宏模，固不可废之于正朝矣。凡此等类，皆晋民也。论其材智，又常人也。而当因所说之难辩，假服饰以陵度，抗殊俗之傲礼，直形体于万乘，又是吾所弗取也。诸君并国器也。悟言则当测幽微，论治则当重国典。苟其不然，吾将何述焉。（《沙门不拜俗事一》）
　　省所陈具情旨，幽昧之事，诚非寓言所尽。然其较略，及夫人神之常度，粗复有分例耳。大都百王制法，虽质文随时，然未有以殊俗参治，恢诞杂化者也。岂曩圣之不达，而来圣之宏通哉！且五戒之小善，粗拟似人伦，而更于世主略其礼敬邪？礼重矣，敬大矣，为治之纲，尽于此矣。万乘之君，非好尊也；区域之人，非好卑也。而卑尊不陈，王教不得不一，二之则乱。斯曩圣所以宪章，体国所宜不惑也。通才博采，往往备其事，修之身，修之家，可矣。修之国及朝，则不可，斯岂不远也。省所陈，果亦未能了有之与无矣。纵其了，犹谓不可以参治，而况都无，而当以两行邪。（《沙门不拜俗事一》，《宏明集》。）
　　◇用乐谟诏草
　　光禄九卿列首，且职典吏署，选贡惟允，其以散骑常侍谟为光禄勋。（《书钞》五十三，《初学记》十二并引《庾冰集》）
　　◇为兄亮上疏辞封
　　臣谨详先事，亦曾闻臣亮对臣等之言，恳恳于斯事。是以屡自陈请，将迄十年。岂直好让而不肃恭，顾曩时之衅近出宇下，加先帝神武，算略兼该，是以役不逾时，而凶强馘灭。计之以事，则功归圣主；推之于运，则胜非人力。至如亮等，因圣略之弘，得效所职，事将何论！功将何赏！及後伤蹶，责逾先功，是以陛下优诏听许。亮实思自效以报天德，何悟身潜圣世，微志长绝，存亡哀恨，痛贯心膂。愿陛下发明诏，遂先恩，则臣亮死且不朽。（《晋书·庾亮传》）
　　◇上疏辞封赏
　　臣门户不幸，以短才赞务，衅及天庭，殃流邦族，若晋典休明，夷戮久矣。而于时颠沛，刑宪暂坠，遂令臣等复得为时陈力。徇国之臣，因之而奋，立功于大罪之後，建义于颠覆之馀，此是臣等所以复得视息于天壤，王宪不复必明于往愆也。此之厚幸，可谓弘矣，岂复得计劳纳封，受赏司勋哉！愿陛下曲降灵泽，哀恕由中，申命有司，惠臣所乞，则愚臣之愿于此毕矣。（《晋书·庾冰传》）
　　◇出镇武昌临发上疏
　　臣因循家宠，冠冕当世，而志无殊操，量不及远。顷皇家多难，衅故频仍，朝望国器，与时歼落，遂令天眷下坠，降及臣身。俯仰伏事，于今五年。上不能光赞圣猷，下不能缉熙政道，而陛下遇之过分，求之不已，复策败驾之驷，以冀万里之功，非天眷之隆，将何以至此！是以敢竭狂瞽，以献血诚，愿陛下暂屏旒纩，以弘听纳。
　　今强冠未殄，戎车未戢，兵弱于郊，人疲于内，寇之侵逸，未可量也；黎庶之困，未之安也；群才之用，未之尽也。而陛下崇高，事与下隔，视听察览，必寄之群下。群下宜忠，不引不进；百司宜勤，不督不劝。是以古之帝王勤于降纳，虽日总万机，犹兼听将相；或借讼舆人，或求谤刍荛，良有以也。况今日之弊，开辟之极，而陛下历数属当其运，否剥之难婴之圣躬，普天所以痛心于既往而倾首于将来者也。实冀否终而泰，属运在今。诚愿陛下弘天覆之量，深地载之厚，宅冲虚以为本，勤训督以为务。广引时彦，询于政道，朝之得失必关圣听，人之情伪必达天聪。然後览其大当，以总国纲，躬俭节用，尧舜岂远！大布之衣，卫文何人！是以古人有云：「非知之难，行之难；非行之难，安之难也。」愿陛下既思日侧于劳谦，纳其起予之情，则天下幸甚矣。臣朝夕伏膺，犹不能畅，临疏徘徊，不觉辞尽。（《晋书·庾冰传》）
　　◇与王羲之书
　　得示，连纸一丈，致辞一千，只增其叹耳，了无解于往怀。（《艺文类聚》三十一）
　　◎庾翼
　　翼字稚恭，亮弟。咸和中辟太尉陶侃府，转参军，累迁从事中郎，寻除振威将军、鄱阳太守，转建威将军、西阳太守，迁南蛮校尉，领南郡太守，加辅国将军、假节，赐爵都亭侯。寻代兄亮为都督，江荆司雍梁益六州诸军事、安西将军、荆州刺史，假节镇武昌。康帝初，徙镇襄阳，加都督、征讨军事、进征西将军，领南蛮校尉。穆帝初，还督江州，疽发背，卒。赠车骑将军，谥曰肃。有集二十二卷。（案《十六国春秋》七十八有《檄李势文》，据《艺文类聚》五十八，乃庾阐所作，今编入阐集。）
　　◇表陈南夷事
　　东境国家所资，侵扰不已，逃逸渐多。夷人常伺隙，若知造铸之利，将不可禁。（《晋书·庾翼传》。时东土多赋役，百姓乃从海道入广州，刺史邓岳大开鼓铸，诸夷因此知造兵器。翼表陈云云。）
　　◇北伐至夏口上表
　　臣近以胡寇有弊亡之势，暂率所统，致讨山北，并分见众，略复江夏数城。臣等以九月十九日发武昌，以二十四日达夏口，辄简卒搜乘，停当上道。而所调借牛马，来处皆远，百姓所畜，谷草不充，并多羸瘠，难以涉路。加以向冬，野草渐枯，往反二千，或容踬顿，辄便随事筹量，权停此举。又山南诸城，每至秋冬，水多燥涸，运漕用功，实为难阻。
　　计襄阳，荆楚之旧，西接益梁，与关陇咫尺，北去洛河，不盈千里，土沃田良，方城险峻，水路流通，转运无滞，进可以扫荡秦赵，退可以保据上流。臣虽不武，意略浅短，荷国重恩，志存立效。是以受任四年，唯以习戎为务，实欲上凭圣朝威灵高略，下藉士民义慨之诚，因寇衰弊，渐临逼之。而八年春上表请据乐乡，广农畜谷，以伺二寇之衅，而值天高听邈，未垂察照，朝议纷纭，遂令微诚不畅。
　　自尔以来，上参天人之徵，下采降俘之言，胡寇衰灭，其日不远。臣虽未获长驱中原，馘截凶丑，亦不可以不进据要害，思攻取之宜。是以辄量宜入沔，徙镇襄阳。其谢尚、王愆期等，悉令还据本戍，须到所在，驰遣启闻。（《晋书·庾翼传》）
　　◇北伐上疏
