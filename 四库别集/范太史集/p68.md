<!-- { "loadSidebar": true } -->
　　君王氏曾祖惟志左屯卫大将军祖凯威武军节度使赠太尉父大方西京左藏库使嫁右监门卫大将军令诚性惠和勤俭甚宜其家元祐元年闰二月已酉卒年二十有三二男长不育次曰子孟三班奉职一女幼九年二月已酉河南永安县铭曰
　　王氏世将于归公族胡啬其年不畀遐福
　　右侍禁妻翟氏墓志铭
　　君翟氏开封人曾祖藏之内殿崇班祖仪供备库副使父元衡右宣徳郎君幼端丽勤于女工组紃之事承顺父母顔色无违年十五归相孝定王孙成州防御使之子右侍禁士抡事舅姑尽妇道从夫之官监武胜军酒税元祐四年七月癸巳卒于官舍年十有九九年二月已酉河南永安县铭曰
　　翟氏自周世有显人之子于归早陨厥身
　　右侍禁妻郑氏墓志铭
　　君郑氏世氏族少卿随之孙女归右侍禁令诇事舅姑孝以勤从夫顺而正雍容肃慎以礼自防娣姒称其贤元祐二年九月卒年二十有二九年二月已酉河南永安县铭曰
　　郑本姬氏来归公族如春之华其陨何速
　　左班殿直妻钱氏墓志铭
　　君钱氏髙祖吴越忠懿王曾祖惟演英国公祖晦赠定武军节度使父景祥右宣徳郎君年十五嫁宗室左班殿直令愇事舅姑尽妇道处闺门之内肃如也赵君伯叔兄弟最众多君奉其长以敬待其幼以和下至婢妾皆得其欢心元祐四年六月戊申卒年十有七一女幼九年二月巳酉河南永安县铭曰
　　钱自吴越纳其山川女为宗妇珪组蝉聨既克有家而不永年
　　随州观察使汉东侯妻陈留郡君吴氏墓志铭
　　夫人吴氏曾祖廷祚永兴军节度使追封燕王祖元庆左羽林卫将军父守仁西京左藏库副使母华容县君髙氏尝梦羣女鲜服拥旌仗而至有一女跪拜于前父占之曰必有女贵者及生室有红光家人异之年十七适故随州观察使汉东侯宗楷事舅姑尽妇道治家恭勤节俭虽臧获亦遇之以礼媵妾满前无妒忌之行主于慈爱有馈生者必育之而不忍杀嵗放禽鱼以万数轻财好施赈贫恤孤侯先娶崔氏有寡妹无子夫人待之如已妹人莫知其非亲侯薨夫人教子以义俾开閤延賔客当世名士乐从之游故子孙以多才显于宗藩元祐八年六月庚午卒于春明坊之别邸年七十有四九年二月已酉从宣仁圣烈太皇太后之丧河南永安县啓侯之窆而合诸墓男十有五人曰仲臯建州观察使曰仲俟卒赠密州观察使曰仲参卒赠右屯卫大将军曰仲晊右监门率府率曰仲廖右武卫大将军文州团练使曰仲冉右监门卫大将军宁州刺史九人未名而卒六女长适西京作坊使张扶封长夀县君次适东头供奉官杜宗弼封长安县君次适内殿承制张瑛封福宁县君次适左班殿直郭若一封福昌县君次适左侍禁吴祥封仁夀县君次适东头供奉官娄嗣正封永康县君孙男二十有四人士富右武卫大将军荣州团练使士极右武卫大将军吉州刺史士侐右武卫大将军庆州刺史士鳣右监门卫大将军士品故左领军卫将军士晋右侍禁士赣右监门率府率士闻士许士闛皆右侍禁士葆士堵士莅士愰士咥士皆左班殿直士暇士士士侍士防皆右班殿直三人未名孙女十有九人长适左侍禁向正卿次适东头供奉官陈迪次适西头供奉官康伸次适润州司法参军郭弼次适左班殿直李端信次适右班殿直郑造次适假承务郎李垣次适三班奉职唐公彦次适假承务郎孙公宣次适三班奉职刘璹次适三班奉职张珪次适三班奉职孙思诚余在室曾孙二十人不刚不器不恡不贪皆三班借职不习右班殿直不求不忧不刿不愆皆三班奉职余未仕曾孙女二十有二人铭曰
　　宗子宗妇居天属之贵享天禄之富所不足者为善所可愿者永年也如夫人之福禄夀考子孙众多其为善也可知矣
　　权孟州节度推官妻田氏墓志铭
　　君田氏曾祖承谓赠左骁卫将军祖绍渊赠右金吾卫将军父良佐西京左藏库副使母旌徳县君赵氏君既笄适冯翊侯之子孟州节度推官子栎初君在提孩赵君祖母柴夫人尝谓其女旌徳君曰我孙子栎当娶此女后柴夫人卒冯翊侯亦卒君父母以赵君孤幼欲求昏它族察君意不可故卒归赵氏是时赵君补三班奉职未几以词学登科赐进士出身改授文资亲族以此多君随夫寓于博州元祐六年八月卒于博年二十有一男女各一皆幼九年二月已酉葬河南永安县铭曰凤得其凰和鸣锵锵防日苦短别日苦长
　　右千牛卫将军妻仙源县君王氏墓志铭
　　君王氏父诜文州团练使尚越国贤惠大长公主越国养君以为子君既长事所养礼敬不怠越国亦爱之如已出为择良匹年十七嫁宗室右千牛卫将军子纶入谢禁中神宗延问进止如礼言对详而不华神宗嘉叹优赐金帛两宫太后遣中使劳问皆有赐焉君事舅姑孝睦夫族曲有礼意居务简俭专诵释氏书元丰八年十月庚寅卒年十有九太皇太后赐钱十万赙其丧一男曰伯益二女皆早卒九年二月已酉河南永安县铭曰
　　英宗之女贤惠有闻女嫁宗子芝兰染芬
　　右监门卫大将军妻崇安县君石氏墓志铭
　　君石氏曾祖保吉太祖朝尚公主祖先普光州团练使考继勲左藏库副使幼竒警能读班大家女戒及笄聪明和静归右监门卫大将军士鄄事皇姑彭城郡君尽妇道执姑丧毁瘠性不妒忌能和其族人元祐三年七月辛亥卒年三十有三三女二早卒季女生七年矣九年二月已酉河南永安县铭曰
　　石氏近世昏姻天属以及其孙来嫁公族朱轮煌煌彤管炜炜不克偕老中道而止
　　左班殿直妻吴氏墓志铭
　　君吴氏曾祖均赠太子左清道率府率祖世安赠左朝散大夫父沛左朝散郎母伊氏华容县君天资聪慧柔顺善音律年二十归原州防御使仲防之子左班殿直士専从姑齐安郡君入谒禁中赐霞帔服事舅姑孝接娣姒睦约于奉已至躬自澣濯元祐五年九月乙亥卒年二十有二二女皆幼九年二月巳酉河南永安县铭曰
　　有吴之先泰伯仲雍庆流苖裔以有延陵女嫁于宗命服是膺早世而陨未克显承
　　右监门卫大将军妻夀安县君张氏墓志铭
　　君张氏曾祖永和赠太尉祖茂则入内内侍省都都知宁国军节度观察留后父巽客省副使母夀昌县君髙氏年十九适右监门卫大将军士宥性靖淑闲于容止奉祭祀无违礼其家宜之事寡姑朝夕不懈元祐五年三月戊辰卒年二十有二一女早夭九年二月已酉河南永安县铭曰
　　瞻彼西陵祖宗之原从先后永固万年
　　右监门卫大将军妻孙氏墓志铭
　　君孙氏曾祖可度祖成赠左监门卫大将军父吉左金吾卫大将军母延安郡君费氏君幼孤鞠养于兄嫂敬服姆教容止有闻年十六适右监门卫大将军士愫事寡姑尽妇道居家雍睦元祐六年九月辛亥卒年二十有六三男早卒二女皆幼九年二月已酉河南永安县铭曰
　　西陵之原祖宗所宅从夫家是谓天属
　　赠防州观察使南康侯墓志铭
　　侯讳世掌字持正越懿王徳昭之曾孙彰化军节度使舒国公惟忠之孙保宁军节度使安僖公从信之子妣富阳郡夫人孙氏所生母赠太宁县太君徐氏初赐名补右内率府副率累迁右监门卫大将军右武卫大将军威州刺史光州团练使元祐七年九月辛丑卒年四十有六侯性清约不以纷华盛丽为悦藏书满室喜与贤士游亲旧急难毕力赒之九年二月已酉葬河南永安县铭曰
　　与奢宁俭为礼之本好书日益好施日损泛爱亲仁其道则逺
　　赠青州观察使北海侯墓志铭
　　侯讳士倞字子强信安僖简王允宁之曾孙越州观察使防稽侯宗敏之孙定武军节度观察畱后博陵郡公仲仍之子初赐名补太子右内率府副率累迁台州刺史性谦约厚于族人处其事不啻如已事弟妹幼孤者尽力鞠育以至昏姻皆有成立宗室称之元祐四年四月乙卯以疾终于正寝享年三十三娶曹氏封仁夀县君一男曰不惕三班奉职三女长适何兴宗次皆幼九年二月已酉葬河南永安县铭曰
　　君子务本爱始于亲幼吾之幼以及他人惟侯之行有志于仁
　　右千牛卫将军妻崇徳县君郭氏墓志铭
　　君郭氏曾祖慥海州司理参军祖珪承奉郎父履祥年十八适北海郡王之子右千牛卫将军仲奒性淡素善书礼勤孝尽妇道与夫相待如賔平居无戏言元祐七年二月甲子卒年二十有一一女早夭九年二月巳酉河南永安县铭曰
　　冀妻馌耨梁妇举案幽人之正中不自乱家道尚严圣哲所叹
　　右武卫大将军台州刺史妻仁夀郡君曹氏墓志铭
　　君曹氏开封人曾祖玹赠左屯卫将军祖仅赠左骁卫大将军父谔赠左武卫将军年十五适右武卫大将军台州刺史士倞治家循理常以奢僭为戒北海侯好义君尤喜之抚诸幼御婢妾皆曲有恩意元祐五年正月壬戌卒年三十有七一男曰不惕三班奉职三女长适何兴宗次皆幼九年二月已酉河南永安县铭曰曹氏勲族赫奕后家女适宗子俭而不华凡厥子孙母失之奢
　　钦州防御使妻安康郡君柴氏墓志铭
　　夫人柴氏世京师人曾祖禹锡赠中书令尚书令祖宗亮赠太子太师父贻宪赠左骁卫大将军母夀安县太君张氏夫人在家时事父母孝敬待人寛以和内外亲族无长少皆称之既笄适钦州防御使世表逮事舅姑如父母皆得其欢心其待钦州循理而顺以善相告钦州亮直行已有方尝曰夫人助我舅姑没执丧哀毁平居奉佛持斋多蔬食戒杀生赈施孤贫几五十年终始如一初无疾病一夕勉钦州以自爱重守旧节教子孙元祐六年八月甲午卒年五十有八六男曰令佗右内率府副率曰令皛右内率府副率皆早卒曰令甘右武卫大将军保州团练使曰令椿卒赠右领军卫将军曰令航右监门卫大将军曰令泮右千牛卫将军三女长早卒次适故侍禁李需次适侍禁张汝弼孙男十一人子平三班借职次子受未官子兆殿直子力奉职次七人未官孙女四人长适奉职张宗璟次适奉职武詧二人在室曾孙女二人九年二月已酉河南永安县铭曰
　　柴氏大宗作配于宗率妇之职性孝惟恭从夫之荣大邦啓封庆在后人乃侯乃公
　　右监门卫大将军赠洺州防御使广平侯墓志铭
　　侯讳士颖字济叔濮安懿王之曾孙宁海军节度使沂国公宗咏之孙郢州防御使仲山之子母临安县君王氏初赐名补太子右内率府副率三迁至所终官自能言至丱性质和静为儿戏必陈书帙笔砚七嵗从诸父兄择师友以经史自课日诵数百言及冠通大义为词章清警藻赡王家故多前代名帖心想手临为人书石刻以百数或报以珍玩却而不受风格整秀内融外润耻为膏粱之饰顶破乌帽防欵段马日奉朝请出入闾巷人莫知其王孙也事母至孝属疾恐贻亲忧忍不治者累月元祐二年九月丁丑卒年二十有五娶王氏男女各一人九年二月已酉葬河南永安县铭曰
　　濮国子孙众多蕃衍广平好学亦乐为善纯素之行虽隠而显
　　右侍禁妻刘氏墓志铭
　　君刘氏曾祖永崇供备库使祖允济赠左骁卫将军父仲逵供备库副使母靖安县君蔡氏年十七适右侍禁士洞容质婉淑性识聪悟巧于女工通文史能为诗奉舅姑孝事夫顺族人称之元祐四年七月戊寅卒年十九九年二月已酉葬河南永安县铭曰
　　归于王孙宜其室家三嵗为妇夀胡不遐
　　右班殿直妻林氏墓志铭
