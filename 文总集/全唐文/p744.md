<!-- { "loadSidebar": true } -->
    开元、天宝之间，海内和平君子，得从容於学，以是词人材硕者众。然将相屡非其人，化流於苟进成俗，故体道者寡矣。夫子门人，德行、言语、政事、文学，四者无人兼之。虽德尊於艺，亦难乎备也。後之学者，希慕先贤，其著也，亦名高天下，行修言道以文，吾见其人矣。宏农杨君，讳极，字齐物，隋观德王之後。祖正基，鲁王府谘议；父，永平令，得进士举，邦族高之。君幼孤，事继母以孝闻，读书务尽其义，为文务申其志；义尽则君子之道宏矣，志申则君子之言信矣。举进士时，刑部侍郎乐安孙公逖，以文章之冠为考功员外郎，精试群材，君以南阳张茂之、京兆杜鸿渐、琅邪颜真卿、兰陵萧颖士、河东柳芳、天水赵骅、顿邱李琚、赵郡李、李欣、南阳张阶、常山阎防、范阳张南容、高平郗昂等连年高第，华亦与焉。既而丁艰，礼足哀馀，名教称之。外调补太子正字，历右骁卫骑曹参军。求道於宏正禅师，百千人中，独受心要。与清河张茂之、房安禹、钜鹿魏幼卿为禅慧之交，河南元德秀、陆据、崔器、范阳卢治为道义之交。大官荐贤，使臣请介，莫不推君为首。以方外为意，不之受也。识者谠议，以论道许之。质纯气和，动必由道，谈笑中雅，名理入元。所著文章，多入元中雅之才者也。不幸婴风疾，逝於京洛，享年五十八。向道之流，闻之涕Д。君及张、房既没，而狂胡起逆，残虐天下，神善人，安静其终始乎？终始之理至矣！游方之内为哀，游方之外为道，或固然欤？永泰二年，余旅疾延陵，故人之孤，更来候余。君孤子年十馀，一身奉亲，孝敬和敏，有先人风。与余邻居，炊汲相望，候余小间，捧君之集十卷，诗赋赞序颂记策凡一百七十五篇，咨余为序。示之怆然，且名之曰德元，字之曰长宗。昔许卫尉与徐孝穆友善，卫尉孤善心，年在童孺，奉孝穆笺，曲尽情理，孝穆怜之，延誉当时。况德元在羁旅之中，集先人文，拜乎？床下，求宣往烈，余於孝穆之感，不其倍乎？乃如其篇第，因举其行事，以德元幼孤，不知先父之执，故为备陈之。
    ○登头ヌ寺东楼诗序
    侍御韦公延安威清江汉，舅氏员外象名高天下，宾主相待，贤乎哉！王师雷行，北举幽朔，太尉公分麾下之旅，付帷幄之宾，与前相张洪州夹攻海寇，方收东越。夏首地当邮置，吉语日闻，喜气填塞於江湖，生人鼓舞於王泽。头ヌ古寺，简栖遗文，境胜可以澡濯心灵，词高可以继声金石。二大夫会台寺之贤，携京华之旧，十有馀人，烁如琼华，辉动江甸。涉金地，登朱楼，吾无住心，酒亦随尽，将以斗擞烦襟，观身齐物。日照元气，天清太空，无有远近，皆如掌内。辨衡巫於点黛，指洞庭於片白。古今横前，江下茂树方黑，春□一色。曰屈平、宋玉，其文宏而靡，则知楚都物象，有以佐之。舅氏谓华老於文德，忘其琐劣，使为诸公叙事。不敢烦也，词达而已矣。
    ○江州卧疾送李侍御诗序
    侍御历总汉上、湖阴、江左之赋，王府之入不匮，爱人之颂有馀。前相国刘公居佐帝庭，行恤人隐，侍御时贤高誉，盛府旧僚，传檄速驾，江城风动。当天心厌兵，品物思理，将束贪狼之口，掩破骨之伤，濡足而前，化危为安，此大丈夫悬弧四方之志。与夫窜身渔钓，山林枯槁，异日论也。天下有道，贫且贱焉，耻也。今圣人在上，夔龙宣力，而老夫甘心贫贱，得非人生穷达，固有分耶？方理舟浔阳，追迹幽人，解缨纲，陵颢淳，虽病痼齿衰而神王。憔之中，齐荣辱，一视听，是非哀乐，无自入矣。侍御忽告余行，余知悒焉轸心，岂纷累未涤，将悲亦有道，且以簪击茶瓯歌而饯之曰：江沈兮雨凄凄，洲渚没兮元□低，伤别心兮闻鼓鼙。
    ○送十三舅适越序
    舅氏适越，华拜送西阶之下，俟命席端。舅氏曰：“吾交侍御鲍君，夫玉待琢者也。知我者鲍君，成我者鲍君。是以如越，求琢於鲍。昔子路去鲁，告颜生曰：‘何以赠我？’夫赠人以言，古之道也。况背楚山，凌氵制河，睹会稽之险，棹镜水之波，窥禹穴冥冥，仰秦望之峨峨。如不诫我，汝将若何？”华拜手曰：“柔而立，咎繇所以成九德也；宽而静，师乙所以谐五声也。文犀明珠之珍，伏於掌握之间，此君子所以恢令名也。”再拜稽首。
    ○送房七西游梁宋序
    君子既学之，患不能行也。河南房敬叔，其行之者欤！我思古人之道，其房君哉！安亲於羁旅之中，讲道於茅茨之下，不改其乐。以文会友，吾与房也。颜子屡空，曾参衣敝，闻宋之君子，落落有奇节，奇节发於仁义者也。以颜曾之行，求仁义之均，勉旃！斯有望。
    ○送薛九远游序
    士之舒羽毛，宣声调，不在高位，在有道。自王充、元晏、左思名盛当时，价压百代。薛都卿以夷澹养素，以文章导志。自浙右游湖左，一句一韵，遍於衣冠，江山为之鲜润，烟景以之明灭。其馀情性所得，盖古人之俦欤！南阳有略兼有道之高，元晏之道，论其措意，则王充、左思，岂其远乎？惠然访余，告以行迈，将棹溪吴越，濡札江峤。东南胜事，落尔胸中，况为诸侯上宾。知大夫之官族，古所贵，勉之哉！病叟李遐叔赠。
    ○送薄九自牧往义兴序
    中明检而能旷，年迈体衰，而人罕知之；阳羡山深水阔，海隅幽阻，而人罕知之。以中明之元姿默识，阳羡之清漪秀石，人乎哉？清乎哉？之子所以为贵也。诗者辅佐情怀，其旧俗则泰伯之让德、延陵之高风，因是而佐王孙，缘物而兴之，远也矣！
    ○送张十五往吴中序
    邯郸遐叔，风病目疾，家贫不能具药，爰以言自医。南阳张士容，引帽摄策，晨告余行曰：“虽耕楚田，而无费。相里杭州、刑部郎李君以道教我，以文博我。将求干粥於二贤可乎？”余谂之曰：“尝读《大雅》，美张仲之德，子其後乎？欲而求仁，愚以为可。今贤士君子多在江淮之间，吾子见二大夫，必开馆拂席，聆相如之玉声，尽家之有无也。不尔者，人而不仁如礼何？人而不仁如乐何？息言息言！此获麟之绝笔也。
    ○送观往吴中序
    见观送兰州兄诗，敬不逾节，情而中礼，是篇也，得诗人之一端矣。先王省方，命太师陈诗，以观人风，固非远峤之松雪、清江之云月。变也久矣，将如之何？观其勉之！在昔兰陵府君、平棘（阙）公、柏人懿公兄弟三人，有重名於天下。钜鹿，兰陵之穆也，故扬州孝公後之，观之世父也。高平，平棘之嫡也，吾後之。宣成文昭公，柏人之嗣也，故中丞苏州後之。夫知卿大夫之族姓、班位之高下，见贵春秋，而此道将亡，自族之不知，况他人乎？观於经，感士丐、郯子之祖德；於史，慕子长、孟坚之自叙。羁旅无书，往吴中，以备家传之遗阙，附之於篇。吾病矣老矣！是行也，慰我祗命聿修之心。永泰二年四月庚寅，叔父华序。
    ○送何苌序
    庐江何秀才，棹流千里，候余柴门，执弟子见师之礼，余竦然自愧，何德以堪之？意者贤大夫贾庐州待余异等，谈余过实，是以致。秀才神迈气专，文词有调，孤□超忽，迥出秋江。若游公卿间，必成名。然赤光湛卢，拟物冰断，其发也在砺磨而已，用此申千里之报也。何氏之先比干，德通神明，受策阜昌，世为大官，有勋有德，追来孝，亦以祝秀才也。元老赵公，华忝畴年之欢。夫贵与尊议功论德，不究其涯。秀才将奉郡之命，宣方面之烈。我思古人，实获我心。
    ○卧疾舟中相里范二侍御先行赠别序
    华与二贤早相得，偕修君子之儒，而独无成；偕励人臣之道，而独失节；偕遇文明之运，而独衰病。天宝中，奉诏廉军政，北至朔垂，驻车山阴，辱司徒公太尉公一盼之恩。先时为伊阙尉，忝相公尚书约子孙之契。不幸孤负所知，亏顿受，流落江湖，於今六年。大明升於阳谷，幽蛰附於光辉，元恶扫除，太阶如砥。天下衣冠，谓华为相府故人，诏书屡下，促华赴职。稽首震惶，恨无毛羽。左司员外郎张公、侍御史相里公、殿中侍御史张公、监察御史范公、严公，望高职雄，持斧登车，江湖霜清，道路风起。华也潦倒龙锺，百疾丛体，衣无完帛，器无兼蔬，以妻子为童仆，以笠履为车服，并毂无由，呻吟舟中。大别之阳，有享龟之父、揲蓍之老，华请占命之厚薄，乃裹龟囊蓍而言曰：“三灵人为宗，则人过於蓍龟也；耳目主於心，则心过於视听也。足下被儒者之服，读先圣之书，与身消息，足知性命，胡为而烦予？予之二物，不足占足下。”华病不能拜，拳拳扣颡，敬陈先生。况服勤西方之教，久齐生死之域。言其外者，则儒不成矣，与匹夫同；败名节矣，与墨劓同。既衰病矣，与废疾同，虽牵率危惫，匍匐颠沛，君父含宏，宰政不遗，适为朝廷之秽、相府之羞也，又安得恃为故人哉？其内者，则大师微旨，幸游其藩，甘露灌注於心源，宝月照明於眼界，无得之分，可与进矣？负薪之忧，忍不为言。江亭凭槛，平视汉皋，武昌柳暗，溢城花发。一荣一枯有欢有蹙，离别之念，又焉得不悲乎？四言诗，《雅》之遗也，以贶雅士。盍以雅为赠乎？则知车马佩玉之多，反为末也。病夫李华序。
    ●卷三百十六
    ☆李华（三）
    ○中书政事堂记
