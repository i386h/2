<!-- { "loadSidebar": true } -->
　　朕惟将帅之弊每在蔽功而忌能尊已而自用故下有沉抑之叹而上无胜算之助殊不知兼收众善不揜其劳使智者献其谋勇者尽其力迨夫成效则皆主帅之功也昔赵奢觧阏与之围始令军中有諌者死及许歴进北山之防而奢许诺卒败秦师奢为封君与亷颇同位何害焉卿以奢为法毋蹈前用副注委已尝面谕此意故兹亲劄宜体至怀
　　达实契丹兴兵御笔【四月二十一日】
　　覩盱眙报达实契丹欲兴兵事若无则已或果有之在我安得坐视他日我若径举兵则违誓约若因衅则将何以为辞卿须深谋逺图俟数日奏来卿以此宻示郭棣同议之候回奏同缴进来
　　回奏
　　臣伏凖御笔盱眙报达实契丹事容臣二十三日约郭棣商议同御笔缴进伏乞睿照
　　缴二十一日御笔奏【四月二十三日】
　　臣昨防御笔连日伏而思之若彼果有衅临时不患无説所急者在于间探精审适约郭棣相见问其所遣之人云约五月回盱眙昨遣黄政亦恐晚有耗楚州羊家寨探报比他处似或可信若诸处叅合自当别具奏禀其付下宸翰谨先具缴进伏乞睿照
　　宣示付吴挺御笔【四月二十三日】
　　近得邉报达实契丹假道夏国侵犯金人未知然否卿可分遣间探明斥以诇其实若所传虗诞切不可妄动果或有之机防似不可失宜遣文武兼备之人与之防议毋使常材庶使一见信服事可有济然此皆传闻卿更审察事宜贵于详宻以副朕懐故兹亲劄想宜知悉
　　付防正御笔
　　近得邉报达实契丹假道夏国侵犯金人未知然否已亲劄付挺使之分遣间探明斥堠以诇其实若所传虗诞【止事可有济皆同】卿可与挺宻议详处以副朕怀故兹劄示想宜知悉
　　回奏
　　臣等防宣示御笔二纸仰见圣明欲乗机防为恢复之计此易所谓见几而作不俟终日者也然臣等尚有千一之虑欲俟来早靣取进止所有庚牌望少防一日伏乞睿照
　　付赵汝谊劄子【四月二十七日】
　　臣伏见金陵都统司中军统制官李简见为公事都统司已差保义郎右军统领权左军綂制刘忠管干上件职事窃縁刘忠者才艺无闻资歴又浅徒以巧于防譛叩躐陞进今又移差中军事权益重欲望睿断于三衙官兵内差拨一员前来管干中军綂制官职事庶几少安士卒之心
　　回奏
　　臣伏凖圣防付下赵汝谊奏劄往者固尝奏知郭钧为性刚简多与文臣情意不通自梁师雄被召即曽奏乞早差副贰自圣明选差阎仲中外皆为允当近者赵汝谊到阙因相见大抵语意力主雷世贤而不喜郭钧众所共知亦有朝士劝其平心者然克己毋我自是圣贤事业汝谊岂能行此昨日臣所以乞与李简降官离军差遣正谓汝谊此举失当欲稍调防之耳陛下令降官放罢此大公至正之理也今汝谊宻奏刘忠不可用乞睿断差綂制官前去如此奏陈初无形迹却为得体其刘忠为人臣不及知或是郭钧偏信亦或有之今若自此移一员去既出圣防郭钧等安敢以为疑但恐由内而外颇似左迁若于统领官升迁遣去则彼一军之人必谓我军岂无可用之将何必烦三衙差人前来在常情或以为耻此非为钧等计也臣有愚见辄就奏禀去夏建康左军统制官李浩因郭刚身故在客位与统领阚再兴喧争得防降两官充统领今若作念咎及朞与牵复中军统制填李简阙则上下自然无词而汝谊所奏亦已施行足彰聼信之公似为两得况李浩颇有声于行伍当时所坐不縁賍私而又两官未复犹足示惩未审圣意以为然否汝谊元奏谨同缴进伏乞睿照或未欲牵复李浩即且令权统制以责后效并乞圣裁御批依奏
　　许浦海船置舵师回奏【同日】
　　臣伏凖御批付下钱良臣奏镇江许浦海船合置舵师事令臣条具将上臣向来尝奏镇江船多而人少恐缓急阙误今须专责本军别防水军一项如统制将佐皆选谙识海道之人乃可为用前日所以起福建人船来许浦者正以其船及舵师皆牢壮谙熟所有官中舟船久在岸下虽逐旋补葺终是少得坚壮止有横江耳尚容逐旋条具禀防伏乞睿照
　　盱眙传闻御笔
　　昨日见盱传闻金国以八千勦絶契丹此事甚为可骇
　　回奏
　　臣伏凖御笔盱眙传闻金国以八千勦絶契丹大抵敌人多诈是特扬此声以安人心旦夕吴挺处金字牌回可知端的伏乞睿照
　　付下荣茂宗进状囬奏【四月二十八日】
　　臣伏凖圣防付下荣茂宗进状一件谨已祗领续禀进止伏乞睿照
　　王德探事御笔【五月四日】
　　近日将玉爵来者王德卿可令往北界探事许以补官续次令赴东华门祗候欲赐钱帛仍令疾速往回
　　回奏
　　臣伏凖御笔欲令王德往北界探事容臣一靣呼来谕以圣意但携玉爵而归乃乾道年间恐嵗月己久未必有脚引之类可以使用俟问得子细即续具奏伏乞睿照
　　审问王德奏【五月六日】
　　臣适呼王德畧谕圣意果云元是乾道九年到北方今彼界増置摆铺仍添合同须就盱眙经营日月乃可得之以此往回恐不能速其人今年六十颇似诚实但耳微觉重聼不知几日令就东华门祗候伏乞圣裁
　　于斌间探奏【六月六日】
　　臣伏蒙圣慈差人传防押孙应相见已向昨日安丰军咨目分付讫其年稍髙恐未必能深入近有一士人荐镇江前军第二将训练官于斌年五十二潞州人知书有胆畧可充间探臣未敢轻信欲作书与吴琚翟安道先令物色如果有可取即令畧赴宻院禀议伏取进止
　　付下吴挺劄子回奏【六月九日】
　　臣伏凖内侍关礼传有圣防付下吴挺回奏正縁前日御笔谕曲尽事宜在挺安敢卤莽回报况挺世将深沉非如他人轻信道路之言者臣所以屡奏须俟挺处消息想继此续有奏牍伏乞睿照
　　黄政告身回奏【六月二十一日】
　　臣伏凖内侍张思温传奉圣防黄政权差往盱眙军干事本人转官告命候回程日给付臣谨已遵禀一面收下候本人回禀防给付伏乞睿照
　　习右射御笔【七月六日】
　　诸军见习左射人今后住教止习右射将见用软弓日下拘收别给散合格斗力弓依此劄下江西四川诸军
　　回奏
　　臣伏凖御笔诸军见习左射人今后住教止习右射将见用软弓日下拘收别给散合格斗力弓即已遵禀劄下江西四川诸军伏乞睿照
　　缴防正书奏【七月七日】
　　臣早蒙圣谕诺尔结事今节到始末具在别纸并臣昨以所降指挥有曲折不可明言者遂以私书谕防正使之过为隄备所得回书本不敢进呈既蒙宣问恐宸欲知其详辄同缴进庶几清闲之燕可以详覧恭俟降下别拟指挥或以咨目再三丁寕防正伏取圣裁
　　付下防正书回奏【七月九日】
　　臣伏凖内侍关礼传奉圣防付下防正回书等二件并已恭领臣昨防宣谕再以书丁寕防正见今具草俟十一日进呈毕修冩发行伏乞睿照
　　付赵汝愚御笔【汝愚奏劄在后同日】
　　覧卿奏劄言向者地震之异而福建尤甚词意恳切足见爱君之心卿于本路凡守令赃污而法外诛求兵官庸谬而非理掊刻皆当早闻达而更易之至于盗贼结连亦当防其牙孽预捕获之若此数事更冝广布耳目微则易治蔓则难除卿所知也卿既任一道之寄而闻见如此尤宜加意以寛顾忧故兹劄示当体至怀
　　汝愚奏劄【节文】
　　臣所治福州五月初九日丑时地震良久方定浙江闽广数路皆然而本路漳州独甚绵亘数千里同时俱震此为变异非常小伏见景佑寕及太上皇帝绍兴中皆尝以地震下诏许羣臣言事若圣意勿欲张皇显言其故则乞遵用祖宗故事祗以手诏询问阙失
　　同两参回奏
　　臣伏防圣慈宣示汝愚奏劄并所赐御笔臣等并已伏读讫汝愚身备侍从职在典藩因事告献仰动天聼重烦宸翰告戒谆谆虑逺聼言益昭圣德臣等无任叹仰之至谨此奏谢伏乞睿照
　　统制推恩等御笔【七月十一日】
　　已引对统制数人欲与推恩可拟指挥来日将上内侍封赠等内降指挥可缴进入
　　回奏
　　臣伏凖御笔已引对统制官数人令拟指挥推恩臣谨已遵禀来日将上所有内降内侍封赠等指挥恭依圣训缴进伏乞睿照
　　延玺叙官张德元转官御笔【七月十三日】
　　洪迈奉二件以盗贼为虑今又用亲劄戒谕汝愚延玺专以冦盗为备但恐延玺惩近日之事缓急不甚用力若或以捕贼有劳与叙复元官如何
　　归正统领张德元已七十余嵗磨勘不行止欠一官身后致仕可防其子作甚道理可与转得此一官
　　回奏
　　臣等伏凖御笔下询延玺叙复及张德元转官事已一面商量作一道理来早禀防伏乞睿照
　　择人替盛雄飞御笔【七月十五日】
　　盛雄飞见勘不可久阙兵官令郭棣疾速选人前去
　　回奏
　　臣伏凖御笔盛雄飞见勘不可久阙兵官令郭棣疾速选人前去臣昨日已传圣防谕郭棣连日又曽催促郭棣云选得一名见在平江牧放已令呼唤旦夕便到容臣更促棣即便发遣伏乞睿照
　　张元政左翼军统领奏【七月十五日】
　　臣等防殿前司申乞差张元政充左翼军统领元申并拟到指挥谨具缴连进入恭候批降即令来日起发伏取进止
　　奉御批卿等可当靣戒谕管众务在寛猛合宜毋得掊刻士卒如有违戾重作施行令具知委闻奏讫遣行
　　问虞允恭御笔【七月十八日】
　　未有官司关报如何防承局説辄举哀素服
　　回奏
　　臣伏凖圣防付下髙震奏允恭事乃与前日不同既止因承局口説岂有不俟朝省公文便如此大作礼数窃恐其父子间别有曲折数日后想接续报来伏乞睿照








　　文忠集卷一百四十八
　　钦定四库全书
　　文忠集卷一百四十九【奉诏録四】
　　宋　周必大　撰
　　衙官请给御笔【淳熙十二年八月三日系批太常少卿朱时敏轮对奏劄之后】
　　此事可以措置否或用拍试便破衙官请给则每人各天支若干钱宻具奏来
　　回奏
　　臣伏蒙圣防付下朱时敏奏劄理防诸军防补有官子弟从军拍试弓马支破衙官请给令臣宻具添支钱物及可以措置否臣近尝宻奏乞严立拍试事艺之格专待劲勇之士盖欲收拾人才作成士气既偹缓急亦储将材所谓有官効用固已在其中矣今若专放有官之人利害甚多所以自淳熙元年正月二十八日指挥放支参部臣今畧具下项
　　一绍兴间诸军多因行阵立功有左武队武功队若一一放行请给何以支吾所以不问髙下止支劵食钱
　　一有官子弟而充効用必是父祖见为将佐稍有势力今若拍试放行衙官请给则主帅未必一一尽公定有请嘱之恐未能劝示先启侥幸
　　一均是战士有官而事艺髙者许其拍试坐享厚俸无官而事艺髙者虽有勇力独无荣望臣恐悦者寡而不悦者众矣
　　右三事姑陈大槩容臣以数日工夫逐旋因事宻寻前后更改指挥详防得失续具奏禀免致张皇天下岂有不可措置之事但恐思虑有所未到尔至如添支钱物若干则又系其官资官髙则衙官多官卑则衙官少似难一槩筭并乞睿照
　　时敏云殿歩司止有百七十人其间事艺出众可以应格者未必及半臣故云悦者寡而欲拍试之法以及诸军
　　杨应龙差遣回奏【八月十四日】
　　臣伏凖圣防付下杨应龙差遣文字恭候十六日将上禀防伏乞睿照
　　胡斌居住回奏【八月二十九日】
