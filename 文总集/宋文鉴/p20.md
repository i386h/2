<!-- { "loadSidebar": true } -->
　　綂尔六职良哉百工何艺事以斯作由圣人而是崇辨器成能自乃神而立制化材适用本惟睿以兴功赜姬旦之明文见冬官之盛典谓夫智之出也始创物以兴制工之立也乃成器而尽善嘉众艺之勃兴本圣谋而丕阐攻金攻木资濬哲以裁成作舟作车由灵机而洞显自兹立器为利因材究竒虽大匠之述作皆徃哲之规为旣执技而纷若诚取法以宜其所以鳬氏成钟自髙辛而立范车人作耒本炎帝以垂规且夫国有四民工分百事或居肆以成业或饬材而兴利率皆因上圣以资始致宏规而绰备依于法而游于艺肇自神谟智者忧而巧者劳出由睿意岂不以工之立事者盖本于前修事之经始者必资于善谋伊众制之虽盛非圣作以奚由网罟以畋寔庖牺之肇用杵臼之利因熊氏以埀休自然众伎靡纷大模率正虽云乎代守其业但见乎作者之圣亦由五声兆黄钟之律节奏爰彰大辂起椎轮之姿雕几罙盛此则艺能交举物用具陈祖述虽资于匠者经营率自于古人按乃度程实聪明之制作勤乎朴斲资睿哲之经纶噫夫世变浇漓时蠲朴略髙曽之矩交丧器用之资惟错今上方稽古道而复淳源立是工也体圣明之所作
　　首善自京师赋【崇劝而学为天下始】　　　　王安石
　　王化下究人文内崇繄京师首善之教自太学亲民之功闿承师论道之基先繇毂下广成俗化民之谊甫暨寰中古之圣人君有天下治远于近制众以寡不用文何以修饰政教非设校何以崇明儒雅乃建左学率先诸夏在郊立制系一人之本焉养士兴仁形四方之风也本仁祖义取材敛贤讲制量于中土鬯声明于普天始于邦家用广师儒之众行乎乡党斯为庠序之先是何拳拳诸生亹亹先觉所传者道德仁义所肄者诗书礼乐以言乎功则万世用乂以言乎化则八纮匪邈其流及于三代率以明伦此理达于诸侯谁其废学故曰校官者庶俗之原本京邑者羣方之表仪养原于上则庶俗流被设表于内则羣方景随惟时于变繄上之为三王四代惟其师使人知化兆姓黎民辑于下自我兴基向若俗败隄防朝隳綂纪教化之宫衰落礼义之官废弛乡风者无以劝于善肄业者不能官其始则抚封之主毁乡校者有之承学之民在城阙者多矣必也啓胃子之秘宇据神邦之奥区宪先王而讲道风下国以恢儒邑翼翼以宅中契商人之咏士彬彬而蒙化参汉室之谟噫孝武逸王也而有兴置之谋公孙具臣也而有将明之论矧睿明之主绍起俊乂之僚并建宜乎隆儒馆以视方来使元元之敦劝
　　厯者天地之纪赋【圣人以通天地之数】　　　苏　颂
　　昔圣王建官司地因象知天推厯用明于大纪考星咸自于初躔合三体以为元成书最密举二篇之定防备数无愆古有善谈载于前志因太初创厯之首述往圣知时之义莫不究极象数精穷天地有时以记夫啓闭有日以纪乎分至躔离望也于此而为正晦朔昏明也于此而攸示下可辨乎斗建上靡差于辰次惟君审玑衡之运所以绪正于元功使民知寒暑之来然后顺修于时利况夫厯为一岁之本纪明太极之基推精祲之至妙岂深思之与知必也迎辰以策定晷于仪帝舜则羲和而分命颛顼则重黎而是司皆所以凖厥二气乘于四时圣有作也人皆度之制自清台得举正履端之要职由太史尽观文察理之宜若乃辰集于房月穷于纪孟陬既协于月建摄提亦随乎杓指国将班正朔以为令王乃观情性而顺理章蔀元之书兮着于彼子丑寅之正兮见于此可以察发敛于未然定舒惨之所以推而生律子阳午阴而互分治以明时春作秋成而是拟且夫天之运也日与星而代逢地之道也柔以刚而莫穷非乃圣无以探其赜非立法无以举其中我乃错综气候稽参变通起建星而运算故积岁以成功考连珠合璧之辰得名尤邃应大吕黄钟之綂立道斯同用能钧校旧仪审观新度成败因之而遂纪气节于焉而可步于以极阴阳之大端于以备六五之中数亦何异鲁经比事举二中以岁成羲易穷神合五位而象布后王以是知厯象不可不审经纪不可不循或立元而谨其始或节事而授于民冯相则致乎日月保章则志夫星辰以定五十五数以通三百六旬所谓见道而知治何患以天而占人彼为刻漏以考中星但纪晓昏之度处璇玑而观大运葢明气候之因犹未若测运动于二仪齐往来于七政建乃星纪先夫算命吾皇所以监古厯之尤疏颁新书而考正天人之际因以明焉乃知夫作者谓圣
　　圆丘象天赋【圆丘就阳上宪天体】　　　　　郑　獬
　　礼大必简丘圆自然葢推尊于上帝遂拟象于高天必在国南蟠宏基之高厚用符阳体取大运之周旋王者揆礼之文为民之唱修明大禘导迎景贶有祭焉格神于下有祀焉享帝于上谓丘也其形特异我所以贵其自成葢天也其体亦圆我所以法之相尚尔乃旋仲冬之序迎至日之长扫以除地升而诏王是必肇灵壤以高峙模圆清而上当择吉土之成基乃定其位仿高穹之大体以就乎阳由是懽然神意交穆然天贶授徧羣灵以从之祀严太祖以为之侑焕尔盛容配乎大就成非人力耸宝势以下蟠仰合干仪环太虚而高覆然则礼有物也其制可象天无形也其端可求故我相法于厚地取类于重丘崇崇其高隐若积土之固浩浩其大浑如洪覆之周是故有藁秸以籍诚有陶匏以荐礼大裘焉以彰其质苍璧焉以象其体固异周朝授政筑层级之三成汉祀命郊兆重阶之八陛是则事至神者物无以称其德接至高者丘所以表其防与地居上如天转圆对方泽之成形乃殊其象规大仪之防运自贵其全圣人所以明礼大原建邦茂宪兆其成迹符于至健夫然因天事天得先民之至论
　　浊醪有妙理赋【神圣功用无捷于酒】　　　　苏　轼
　　酒勿嫌浊人当取醇失忧心于昨梦信妙理之凝神浑盎盎以无声始从味入杳防防其似道径得天眞伊人之生以酒为命常因既醉之适方识此心之正稻米无知岂解穷理麴糵有毒安能发性乃知神物之自然葢与天工而相并得时行道我则师齐相之饮醇远害全身我则学徐公之中圣湛若秋露穆如春风疑宿云之解駮漏朝日之暾红初体粟之失去旋眼花之扫空酷爱孟生知其中之有趣犹嫌自老不颂德而言功兀尔坐忘浩然天纵如如不动而体无碍了了常之而心不用坐中客满惟忧百榼之空身后名轻但觉一杯之重今夫明月之珠不可以夜光之璧不可以餔刍豢饱我而不我觉布帛燠我而不我娱惟此君独游万物之表葢天下不可一日而无在醉常醒孰是狂人之药得意忘味始知至道之腴又何必一石亦醉罔闲州闾五防解酲不问妻妾结袜庭中观廷尉之度量脱鞾殿上夸谪仙之敏捷阳醉逷地常陋王式之褊鸣歌仰天每讥杨恽之狭我欲眠而君且去有客何嫌人皆劝而我不闻其谁敢接殊不知人之齐圣匪昏之如古者晤语必旅之于浊醒者汨罗之道也屡舞者高阳之徒欤恶蒋济而射木人又何狷浅杀王敦而取金印亦自狂疎故我内全其天外寓于酒浊者以饮吾仆清者以酌吾友吾方耕于渺莽之野而汲于清冷之渊以酿此醪然后举洼樽而属予口
　　三阶平则风雨时赋【泰阶既平风雨时若】　　孔文仲
　　圆极之运太阶以平表圣神之德盛致风雨之时行位正六符炳光芒于常次气流四序普散润于羣生大仪之远兮其体高明列宿之繁兮其文交错君道修于下则瑞为之证人事失于此则变从而作伟一德之温恭感三阶之炳烁腾精于上烛太微紫微之居埀象于人应时雨时风之若灿灿华藻苍苍昊穹常煇乎太一之座密次乎文昌之宫则必天地协应阴阳大同沐之以膏雨挠之以祥风上燿高躔既色齐而光大俯呈休验俾根着之滋丰灵台齐政兮知精祲之祥太史占天兮测宿离之防上焉两两之悉正下焉元元之永赖盛泽鼓舞洪恩霶霈观文察变仰魁斗之均明薄山流渊苏物倩而交泰岂不以天至邈也其监无私星至远也其应不欺惟上阶之成象合元后之题期或当乎卿大夫之列或主乎士庶人之卑率皆腾辉而有烂守常而莫移致此协气播于大时薫兮解愠之美沛若如膏之滋顺轨而居展开德宣符之效以节而至无鸣条破块之为斯葢位焉不易其尊卑行焉不差其经纬使清微之令均被乎率上脉沐之泽昭苏乎品彚化养无外涵濡罔既相比而列连炳焕于七星仰观其符知协调于六气诚由至仁之化也四表光被太平之治也兆民允怀蔼休功于万宇兆祥应于三阶载于传则微凄苦之戾出于记则无焱暴之乖验斗覆而岁穰求端则正占毕明而夷贡取类其皆班固志之也晓然示人方朔陈之也勤于致主修皇德以上动焕台光而可覩符作肃作圣之事鲜极备极无之苦又何必飨帝于郊始能节乎风雨
　　四海以职来祭赋【天下之职能助王祭】　　　孔武仲
　　上圣孝至诸侯职扬当一人之奉祭罄四海以来王肃尔骏奔各述修方之旧翼如显相用严肆祀之常夫惟承祖宗积累之休处廉陛崇高之势尊其亲也既重假庙大其礼也又当配帝化首正宁教流当世本至诚之恭爱可以感人极四海之欣欢八而助祭时也六服而内五矦至前同姓异姓兮各奉玉帛大宾大客兮迭承豆笾并来享以悦怿咸侍祠而吉蠲造此阙庭鎗八鸾于外屏盛其馔贡洽百礼于中天择于大射则宾自得贤誓以常刑则臣无废职辨其吉礼之掌同厥驩心之得俨若将事欣然献力分行递见居多振鹭之容承命勤修皆有和羮之德诚以报本反始者神圣之美教尊祖严父者朝家之上仪在盛王之颙若格緜宇以承之故尔各备上服并承约軧所以周庙陈常美羣公之肃肃汤孙致飨咏列辟之祁祁众莫众于侯方尊孰尊于君者大邦小国兮至自畿外美味和气兮实于堂下共承上化参德逊于前书各尽臣恭协祼将于大雅夫尽九州之力致五福之膺殊免爵于西汉异责茅于召陵以极精禋之意用全孝飨之能荐牡惟时推至诚而茂对执膰有序赞大事以灵承噫德教所加惠心益着外易俗于海隅下感心于黎庶矧乎茅土分宠亲贤同虑幸丁萃享之时孰不驩虞而来助
　　舜琴歌南风赋【帝舜作琴以歌南风】　　　　舒　亶
　　帝意虽远琴音可通欲发扬于孝道遂歌咏于南风寓意五弦写生成之至德托言万物荷长养之元功粤其耕稼陶渔至为君聪明睿智积诸已日深致孝之念躬尽事亲之理以谓鞫养之德欲言之不足生育之爱欲报之何以縁情指物孰形孝子之思流咏在琴且载南风之防时其比屋熈乂岩廊靓深包我万虑写于一琴协天地以同趣按丝桐而播音作以叙情适在无为之日薫兮八奏永言至孝之心葢曰风之于物也有化养之恩覃亲之于已也有劬劳之德博眷物理之明甚假琴声而远托一弹而欢意悉写再鼓而羣心咸若按弦而奏声参韶乐之淳寓象而言义并凯风之作议夫琴求以意而不求乎形器帝乐在孝而升乐于弦歌感民之义岂并于北里思亲之志固深于蓼莪藏韵于心非止解一时之愠寄声于政又将陶万国之和自是正音畅而化洽幽遐协气流而时消惉懘闺门听之则翕尔和顺朝廷闻之则欢然感厉风被乃俗功归于帝又得防工之奏同乐于民不烦邹律之吹阜财于世兹葢渊黙玩意优游靣南歌孝风之远暨托琴理以中含惜乎道与世汨乐非德参操变而亡徒起后人之叹音调而理空闻前史之谈夫岂知音者导乐理之淳淳达孝思之进进内将报德之罔极外以格民之大顺然则歌琴之意至矣哉莫如虞舜
　　公生明赋【公不偏党明则生矣】　　　　　　许安世
