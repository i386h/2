<!-- { "loadSidebar": true } -->
　　夫子至于是邦而必闻其政者非圣人有求之也子禽以求为问是以常情测圣人也子贡答以夫子温良恭俭让以得之可谓深知圣人而善言德行者矣此五者夫子之盛德辉光接于人者也葢言圣人德容如是故时君敬信自以其政就而问之若以是求之云尔非实若他人必有求之而后得也其亦必以求为説者特因子禽之言借其字而反之以明夫子之实未尝求亦犹孟子言伊尹以尧舜之道要汤特借或人之言而反之而实未尝有要之之意也然即此而观圣人所至必风动响应其过化存神之妙亦略可见矣而时君乃莫有能委国而授之政盖见圣人之仪容而乐告之者秉彞好德之良心也而竟莫能授之政者私欲从而害之尔在圣人于此虽未足以有行而亦足以为之兆矣而一言不契则委而去之未尝不果亦其济时行道之心虽切固未尝屈道以从人也
　　子曰父在观其志父没观其行三年无改于父之道可谓孝矣
　　此观人子之法也其志与行善矣又必三年无改于父之道乃见其有爱亲之心而可以为孝葢为人子者本以守父之道不忍有改为之心至有所遇之不同则随其轻重而以义制之如其道终身无改如其非道何待三年无改者意其有为而言其事在所当改而可以相迟而未改为孝子之心则有所不忍而未容以遽改故也若当改之时至则如之何【缺】不容以隐讳迁就而至诚哀痛之心则不可不存焉
　　有子曰礼之用和爲贵先王之道斯爲美小大由之有所不行知和而和不以礼节之亦不可行也
　　礼者天理之节文人事之仪则也其为体甚严如君尊而臣卑父尊而子卑夫妇之有别长幼之有序截然一定而不可乱然皆本于天理之自然而人心之所安非圣人以强乎世者故其为用也必从容舒泰而无拘迫艰苦之患乃不拂乎天理人心之本谓之和而为可贵如君臣都俞之相孚父子唯诺之相亲夫妇之唱随长幼之逊顺其情无不交通焉是其类也其他三千三百之仪亦莫不皆然先王之道此其所以爲美而小事大事无不一由之兼指礼与和而言也然如此而复有所不行者以其徒知和之爲贵而一于和和遂过而流于嫚不复以礼节而归之中则去天理之本然者逺而人心所安者荡而为不安矣所以亦不可行也盖礼之体严而用和本非判然不相入其严也无不泰而所谓和者中已具岂复有胜而离其和也无不节而所谓严者未尝失岂复有胜而流必如是然后得性情之正而为礼之全也若稍过中而各倚于一偏则其不可行均矣岂但和之流然后为不可行哉
　　有子曰信近于义言可复也恭近于礼逺耻辱也因不失其亲亦可宗也
　　此章大旨谓人之言行交接当谨于始以防后患也夫人之约信固欲其言之必践也然始之不度其冝则所言将有不可践者以为义有不可而不之践则失其信以爲信之所在而必践焉则害于义二者无一可也惟约信之始必求其合于义焉则其言无不可践而无二者之失矣致恭于人固欲其逺耻辱也然不中乎节文则或过或不及如望尘而拜之类非所当致恭而致恭则失之过其人必不我答如君父师长之类所当致恭而不致恭则失之不及其人必爲我怒皆自取耻辱之道也惟致恭之始必求其中于礼焉则其逺耻辱也必矣因犹依也所依托之始必度其人之贤而后依之则在我不失其所亲而彼亦可以爲吾之宗主必不至误我之托矣如孔子于卫主蘧伯玉于陈主司城贞子则不失其亲而可宗者也此三者若于始之宜约与不宜约当恭与不当恭可亲与不可亲因仍而不早为之决苟且而不早为之审迨其差也乃徐计于己然之后以求免焉则亦缓不及事而岂胜其噬脐之悔哉
　　子曰君子食无求饱居无求安敏于事而慎于言就有道而正焉可谓好学也已
　　不求安饱者志有在而不暇以口体之奉为务也敏于事者力于行而不敢怠也慎于言者择其可而不妄发也能此四者其于学用功亦笃矣若遽足焉自以爲是而不取正于有道则所学不能无差心之所求者必有非所当求而未必皆先王之正路事之所敏者必有非所当敏而未必皆先王之德行言之所慎者必有非所当慎而未必皆先王之法言而其终亦未必遂能以造极惟不敢轻自是而又必就有道之人以正其是非则学质自此如金经洪炉炳然为之一新志可纯行可粹言可精而大中至正之极亦可以驯造非好学者其能之乎
　　子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者
　　常人溺于贫富之中而不知自守故为贫富所累而有谄骄之病子贡货殖葢先贫后富而尝用力于自守己能无谄无骄而不爲贫富动矣故质之夫子以验其学之所至夫子曰可者所以许其所已能而复告之乐与好礼者所以勉其所未至今就二者等级校之无谄无骄者但能于贫富中无显然之过而已未能超贫富之外而进于善也乐则心广体胖而忘其贫好礼则安处善乐循理而不自知其富盖有超乎贫富之外非造道入德之深潜缜密者不能而语其实则乐必颜子好礼必周公乃可以当之非前之小成者所可望也子贡因是觉无谄无骄之未得爲至而其上又有所进焉抑知理义之无穷学者不可以少有得焉而遽自足也于是引淇澳之诗以明之言治骨角者既切而复磋之治玉石者既琢而复磨之治之已精而益求其精也夫子以其能因所已言而知所未言有【缺】　诗之活法遂嘉叹而予之在学者而言若安于无谄无骄而不求进于乐与好礼之极致乃徒切琢而不复磋磨者固乃自足之陋然谄骄之病未实去而曰吾欲乐与好礼则是又未尝切琢而专事磋磨者不免为虚躐之狂亦不可以不戒也
　　子曰不患人之不己知患不知人也
　　学本为己惟求其在我者而已故不患人之不己知若不知人则贤者不得而师善者不得而友诐淫邪遁者得以害道便辟柔佞者得以损德故以为患也然在己者有可知之实则于人亦不容揜而知言穷理之未至则人之邪正亦无从而辨之也
　　爲政第二
　　子曰爲政以德譬如北辰居其所而众星共之
　　政者正也所以正人之不正也德者得也行道而有得于心者是也为政而以德者如以吾之孝以正人之不孝以吾之悌以正人之不悌之类是也此皆为人上者所当为非有心于欲民之我归而爲之也然德行于上极其充盛辉光则同是秉彞好德者孰不观感而兴起其或反常败德者孰不愧忸而消化所以能端处无为而天下自归之其象如北极之星居于天中枢纽不动之处而众星四面旋绕而归向之亦其效之所必至而非外得者若不以德而徒从事于权谋智力以为政则在我已不胜其劳而人亦离心不附矣
　　子曰诗三百一言以蔽之曰思无邪
　　此一言鲁颂駉篇之词也主于思马而言夫子读诗至是有感而取之以断三百篇之义非以三百篇之诗皆止乎礼义而粹然一正也如变风郑卫之诗不止乎礼义而逸于邪思者亦多矣圣人之意直以为诗有美恶之不同其言善者足以感发人之善心其言恶者足以惩创人之恶志所以爲指归不过欲使人得其情性之正而已故惟此一言简要明白可以通贯全体而尽盖三百篇之义因特表而出之以示人可谓切矣则读诗者可不深体以爲切身之务而徒讽诵之云哉然详玩是言虽约而爲义甚博盖诚之通而大本之所以达也岂但读诗之法爲然凡读书穷理治心脩身无适而不可学者诚能深味其旨而审于念虑之间必使无所思而不出于正则日用云爲千条万绪莫非天理之流行矣
　　子曰道之以政齐之以刑民免而无耻道之以德齐之以礼有耻且格
　　政者爲治之具若法制禁令凡聴断约束之类是也刑者辅治之法若墨劓剕宫大辟鞭扑之类是也以政先示之则民有所振厉而敛戢矣其或未能一于从吾政者则用刑以齐一之俾强梗者不得以贼善良而奸慝者不得以败伦理故民亦畏威革面不敢爲恶以苟免于刑罚然无所羞愧则其爲恶之心未亡也德礼者所以出治之本而德又礼之本乃吾躬行之所实得者若孝悌忠信之类是也礼则制度品节若冠昏丧祭之仪是也以己德先率之则民有所观感而兴起矣而其浅深厚薄之不一则明礼以齐一之俾之周旋浃洽良心日萌自将愧耻于不善而又有以格至于善也是四者功用之不同而皆不可以偏废若专务德礼而不用政刑则徒善不足以为政专用政刑而不务德礼则又徒法不能以自行然其本末表里亦当有轻重之别末以饬乎外者在所轻而本以淑乎内者尤当加隆而不可一日已焉此又讲明治道者所当知也
