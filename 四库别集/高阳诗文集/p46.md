<!-- { "loadSidebar": true } -->
　　制曰朕所与共理天下者唯是三朝简拔而汉薪易积山启难疏向壅子野今壅于朝微公忠不阿之吏谁为我佐统均以平天下者尔吏部文选清吏司员外郎刘荣嗣以子大夫高第初主版曹载分铨政尔其参核名实人无浮滥之恩华兼总功能朝尽清严于门?代阅盖　先皇祖以始署无全官而軄稍旷　先皇考以来官无空署而人乃壅方思选叙之清通适拔公忠之哲彦虚而为鉴予天下以各自具之妍媸公以持衡平朝端所不可偏之轻重盖世情晓鬯立心在插篱树棘之先朝典该通持议于笑留瞋与之外故繁缨亦惜斗食惟严阅尔叙书宜予荣册兹以覃恩授尔阶奉直大夫锡之诰命朕不难以用天下之柄予若曹其用而不自用者若曹乎散而不可收者柄也持而不可倒者法也必以独而槩议勿以公而偏操懋之哉朕以用天下希尔曹矣 

　　○吏部文选清吏司员外郎蔡奕琛 

　　制曰朕祗承大历式叙羣流向集于野今集于朝所赖统均天下以拔滞疏湮无使选人嗟汉薪也唯尔诸子曹是莱尔吏部文选清吏司员外郎蔡奕琛以子大夫高第初若予工乃除予吏而齿新学宿志洁行芳执简要以解纷抒清通而定秩褆身氷玉笑嗔宁肯随人抗志云霄篱棘不将设世盖厉朝气以综名实则人尽归于衡平由精心而核楛良则品不淆于瓝委念尔操之克谨将吏治之唯明兹以覃恩授尔阶奉直大夫锡之诰命朕方念赀入者顿令吏道杂而多端而假冒者遂并其赀为奸利夫肘腋之刀笔不清而问天下乎赀冒者浅名冒者深以尔气骨棱棱殆易以辨此也懋哉朕于尔辨吏矣 

　　○吏部文选清吏司员外郎耿志炜 

　　制曰朕光纂洪图登延英乂期以总齐清论遂且澄汰天下之品流而特简衡镜之司佐我主□□非清直寡欲雅有律度者不以授尔吏部文选清吏司员外郎耿志炜子以大夫高第出理名邦入分铨署而尔沉心茂识介节宏猷念皇祖之朝汉薪方积迨　先皇而后山启特清泊予践祚之初适尔副铨之始持平衡而调叙阅轻重有条提英鉴以照伦羣妍媸毕献识脱成亏于身世水心无雄要之谈力还进退于贤奸皇路有荡平之日盖自题评于荆李条次乎楚材固已简束劲廉综核平允而公持其断虚用其明即未正郎闱乃特占峻品矣兹以覃恩授尔阶奉直大夫锡之诰命天下之患壅也则言与吏矣吏之壅向于野今于朝也言之壅向于上今于下也以言衡吏以吏衡言天下之是非至尔曹而犹不定乎懋之哉今之释岩居而入者或多向之好为公持者也坚尔骨佐尔长以需予远注 

　　○户部山西清吏司郎中杨文■〈艹洍〉 

　　制曰朕光绍丕基眷求旧德夙昔簪笔题橐之吏沉滞泉石者相次应蒲微而振鸿渐之羽矧我干臣??回翔郎署以公忠佐我军国大计可无以显褒之尔户部山西清吏司郎中杨文莅道裕庇民忠能结主以子大夫高第抽毫秘苑拜敕松厅入倚螭头霜气先腾于辇下出横豸角风棱夙振于关西几年解组于平原一夕闻钟于长乐材备尝而成大气百炼以弥刚尔其慎筦钥于锱铢酌盈虚于庚癸识泉源之流衍一清耗螙之端察天地之收藏尽洗滞留之窦方嘉旧勚而靳新恩兹以覃恩授尔阶奉政大夫锡之诰命天下事旁议之易身试之难今之画沙撮米而筹度支者章满公交车矣曾一不仰琼盈乎尔以昔所条次为今所规恢勿谓借筹不若授斧也其尚殚心计以赞佐我大农复我皇祖之初服朕不久以钱谷为劳也钦哉 

　　○户部山东清吏司员外郎王浚初 

　　□□□法自足而□不能持也朕顷罢□进献持一清以洗天下于墨而秋毫以上莫不有益庶几嘉惠元元以康我王国盖度支吏有雅能念之者尔户部山东清吏司员外郎王浚初乃原任礼部尚书兼东阁大学士赠太保谥文端家屏之才材称国器名冠乡抡池上凤毛世美衍丝纶之阁士中英志先筹提入出之衡顷奉檄于津门益折心于计略精于简下力清耗螙之源慎以褆身独提公忠之槩盖入承家学即利钝不易其心出佐国成岂脂膏肯撄其守以故标同峙玉嶷若断山式综筦钥之明猷尚□帏幄之英略兹以覃恩授尔阶奉直大夫锡之诰命顷奉　先皇帝诒谟录列尔先臣尔先臣有大功于国而尔介弟复瘁于勤称其佳儿矣夫清第难持当不谓尔以材自命者乃人门双美朕且为元臣快之一乃心坚乃材操朕不敢忘　先皇帝之养晦于东也其敢忘尔先臣而不念其令子之能吏者懋哉 

　　○户部云南清吏司主事耿如杞 

　　勑曰国家以大农诸子曹诏邦用其要在慎筦钥于入出夫入出有耗若木有螙然螙以木养而害木者螙也治木去螙治赋去耗微廉干吏谁辨此者尔户部云南清吏司主事耿如杞以子大夫高第入主版曹出分庾政谓秋毫皆有益于国无一事不可质于神节以砥公精于简下料量破南金之口清直开赤玉之胸盖德度金镕材锋犀利故剏格风尘之外置身劳怨之中批却导窾之材铏新发而合节驾轻就熟之识手先得而应心兹以覃恩授尔阶承德郎锡之勑命吏临爵名患镜也临事任患委也尔司庾而称与之争乎清吏远金谷如腻防其涴耳处膏而不自润谁为涴者汝唯争乃任岁至省民钱千百万而蹻然愿毕役于尔者娄矣朕不欲以渔螙民宁欲以耗螙国懋哉朕无恡尔爵名矣 

　　○礼部仪制清吏司员外郎张光房 

　　制曰朕方藉我　皇祖豊芑旧人祗叙秩彝所赖大宗伯掌礼典谐神人而仪曹之任实藉文雄于以审覆白奏以次谘决自非识见清通详练故事者不以授尔礼部仪制清吏司员外郎张光房乃正议大夫资治尹户部右侍郎赠户部尚书养蒙之子以子大夫高第初践西垣载从南省师颂方推于雄要偏裁尚列于清华而尔炼局渊渟沉资秀峙世学既勤于晓鬯静综更号为该通肆予践祚之初适尔摄符之会纶阐鸾凤中仪特藉先资彩笔云霞仙闼咸称独谣秩典应声而辨众棼游刅以裁佐我寅清式于阅叙兹以覃恩授尔阶奉直大夫锡之诰命于戏三朝之事变靡常五礼之会通逓奏即他曹未皇而况尔诸子曹乎　皇祖朝任大事能仓卒立断者尔先司徒也坚尔骨抒尔材操家猷亦国典也懋之哉朕且远注 
　　制曰朕茂膺大箓光奠洪图方将操进退之权以清流品剖忠襄之路而奏荡平即老成不竟于当年乃硕画尚存于今日可无愍册式慰贞臣尔原任正议大夫资治尹户部右侍郎赠户部尚书张养蒙乃礼部仪制清吏司员外郎光房之父抱忠鲠之襟期抒其匡济藉沉雄之规格用其公清一入木天载登梧掖即探秘奥乃奏戆章综古今消长之机严良楛去留之辨抨弹疆近磨切帝违当其行省初麾清华载践出尽心以营軄不抗高迁谪之颜入展力以酬恩宁少贬生平之志迨晋司徒之贰益调借箸之筹盖　皇祖倚相之初难于捋虎而持驱凭社之奸及　皇祖揽权之日惮在婴鳞而数进格心之谕至若紏并封之误说载引同心进蚤建之昌言不嫌逆耳盖识脱成亏之外身褆氷玉之中故载笔立谈竟中数十年之后当机立断顿消百千世之萌是诚安社稷之元臣岂徒长国家之财用兹以覃恩授尔子房请晋尔阶资政大夫锡之诰命其赠官如故于戏小臣易以借人元硕难于执法傥四支既顿谁为载厚之□果百体□□自是梯荣之藉帷中外坚持一行乃初终无二尔心念故老之芳规徒勤仰止覩中仪之风度尚有典型朕将厉臣谊于靖共明恩有钖尔尚相家谟于燕翼休问无穷钦哉 

　　○兵部车驾清吏司郎中沈麟祥 

　　制曰驾部郎调乘舆饬传遽即冏牧与有责焉非消萌弭虑之衷为国远图者无以壮皇威节物力尔承德郎兵部车驾清吏司郎中沈麟祥风格峻挺识度渊停制锦名城含香郎署而尔气昂鸣毂意儆投签持衡而组练惟良按籍而符繻必核兹以覃恩授尔阶奉直大夫锡之诰命于戏方今内弛于玩外苦于狥所恃日闲舆卫以诘尔士马清尔驿骚唯尔是莱尔尚条次故实以佐尔夏官无令抏敝者以玩与狥相蒙也钦哉 

　　○刑部山东清吏司添注郎中马之服 

　　制曰顷我　先皇帝无欲小民之在鼎也特下矜恤之诏至数数促所司以奉行朕仰承先绪加意天下之平所赖分朕猷念以奉行　先帝矜恤至意其望尔□冠诸子曹更渥也尔刑部山东清吏司添注郎中马之服冲夷粹度峻爽风规迨升秀于彤轩遂分符于花县绩奏爰擢云曹而尔识朗燃犀沉谨而抒敏□才恢游刅廉公以用精明谙名法于三朝独深综练持祥刑于一代更切平亭盖道以原情尔不负清严之志明足鉴物吏何敢轻重其心至恩或下及于单宗法不留行于强近而庭无呼謈谣有皆生朕且觇尔标格矣兹以覃恩授尔阶奉政大夫锡之诰命音者设言而民不违画象而民不犯今法令日密而奸不为止何也吏藉法以行意或阿意以绌法也尔尚坚尔识力以尔所试于一同者体　先帝之意以弼予于治尚其有显庸 

　　○刑部浙江清吏司署员外郎事主事刘继礼 

　　勑曰朕观汉神爵间多综核矣而一时法吏何深获公名平多后患也朕数下诏为宽大随以计簿按其后盖亦从综核者有司体朕意无□为汉吏朕其有爱焉尔刑部浙江清吏司署员外郎事主事刘继礼以轩策贤良握符壮县洊历云曹而尔操凛餐氷材恢游刅塞浮淫之窦则十万旋留抗熏轑之权则一官可谢严能行恕而人竞称平公以用明而物来自鉴阅尔状朕心嘉焉兹特授尔阶承德郎锡之勑命语不云乎莠盛禾秽何可不鉏也乃　文皇帝谕所司明慎特曰目有不见并良苗去之抑何恳笃也尔以抗法从文学既明既慎矣懋之哉法之所耴礼之所弃也悉弃耴乃无害良苗尚竟尔明慎以谨所不见朕显陟汝 

　　○刑部江西清吏司主事刘似鳌 

　　勑曰顷我　先皇帝期予于尧舜朕用是夙夜兢兢冀我大吏明刑弼教以洽予好生之德于天下而倚望司冦诸子曹更渥也尔刑部江西清吏司主事刘似鳌器识端凝风猷敏练以子大夫高第出分花县入佐云曹而尔操励含氷断成游刅抒精明于浑厚案无稽牒而清寓敦大于辨严民自不冤而治遂使威行拔薤惠浃怀婴九城颂恻怛之真心百吏体哀矜之至意具觇伟抱矣兹以覃恩授尔阶承德郎锡之勅命古称狱市为奸人所藏也奸良之辨天下安危系之朕嘉与维新道先惩奸尔其勿严于刻勿苛于察持允明以効唐虞之治朕且显陟汝 

　　○刑部山西清吏司主事陈所闻 

　　勑曰朕绍休丕基聿惟改岁方春时和而吾民或幽于圜土中匪得星郎之儁明恕以分理其何以惠我嘉师尔刑部山西清吏司主事陈所闻学务泽于坕驯才更升于谠朗离蔬释屩方腾逸骥之羣结绶弹冠遂入爽鸠之署而尔勅法参乎雷电慎用凖夫火山佐清谳以无私轻重之服惟其允荡新恩于肆赦小大之察必以情身坐万壑之氷物来自鉴皋疏一面之网人兢称平丁此元禩初辟之辰载属羣生咸乐之会而有赞治爰书刑期无刑若尔者朕殊惬焉兹以覃恩授尔阶承德郎锡之勅命夫顷以山陵之役移诸画省宋时比部司法制至德初则又以之軄工程盖一官异名也欲无冤者利在宽综滥孔者宜主严尔尚其变用之 
