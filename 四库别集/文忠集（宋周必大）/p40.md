<!-- { "loadSidebar": true } -->
　　旧闻暴公子如想见于古人愿识韩荆州盖屡哦于斯语今依庇不遥于数舍岂懐贤敢废于一缄恭惟某官学术足以康时威名长于治郡方虿尾摇毒之后亲平赣水之疮痍暨佛貍窥江之秋力固朱方之屏蔽久勤批郤姑聴凝香纷然十邑之儿童争迎吾父壮矣欝孤之台榭重得主盟頋方倚于崇疆谅难稽于王觐某狎渔樵于故里在封域之下流日迟浮鹢之遄归首望匿犀而雅拜其为瞻颂实倍等伦
　　答林教授仲熊启
　　数父执于慈防之塔踈若晨星访耆英于通德之乡凛然霜干虽千里犹当命驾岂同州而废驰辞恭惟某官儒行配乎先民诗名闻于四海一行作吏非无意于致君再转为丞乃不容于当路惟薰醲浸涵而道弥广故防撼挫揠而身益尊盍不归来适逢西伯之善养辄思免去俄遂曼容之自修其亷清可以师乡闾其进退可以励风俗是为全羙寕待谀言頋方注想于九重看即召陪于五叟某遥深闻足之喜适困采薪之忧想鸠杖之従容独妨先覩望龙门之岌嶪敬卜后期区区所懐喋喋徒费
　　答永丰张丞茂逊启
　　伏审逺衔王命参治邑民喜动闾阎威行雁鹜共惟某官地望华显天资隽眀再为丞而处之恬然一得召则进也鋭矣迨兹暇日及彼同僚繙澹岩之遗书大眀家学式泷冈之故垅少慰士心非俗吏之能为舍名流而谁望未遑徃记先辱示音俯深感愧之懐更切瞻承之愿
　　答武冈赵知军伯璋启
　　时称虎榜恍惊四纪之周齿以雁行梦想两家之盛虽南北东西之相望而生死契濶之不同陟彼岵以兴悲偶存余息仰髙山而结恋岂在他门但知轓盖之守边未省骖騑之税驾岂谓先君之友曲怜不肖之孤屈辈流而赐华缄感今昔而陈至契载窥郑重增激主臣恭惟某官清醇忠厚秉之天问学才华传于世早陪隽轨擅政骏之声名安歩仕途养间平之德望佐郡尝闻于善教为邦不愧于古人大夫皆曰贤已记中书之籍公卿选所表即颁内史之方某及兹俟驾之时愿作执鞭之计里仁为羙况当鸡犬之相闻父党无容何必雉腒而后见春阳骀荡玉体冲和期加厚于寝羞用下符于颂愿
　　回永州叶守程启【隆兴二年】
　　齿缙绅于阙下孰观少尹之威仪被袯襫于田间逖聴大邦之谣颂属长嬴之甫届谅福履之交绥恭惟某官学有源流才堪盘错早济石林之羙浸承文陛之知差择登畿賛京兆三王之政选抡出镇开零陵万石之祥惟猷谟左右之具宜故中外褒迁之甚宠承宣属耳威望隐然必酬督刺之荣谁出君侯之右某二年执别千里倾风未能准记于江潭徒想凝香于燕寝敢期谦厚犹念衰穷十人分治于私书絶知敏手一介逺勤于行李深愧髙情惟感激之在中非指陈之可喻
　　回洪推官爟启
　　考氏族于故家知冠江东之籍事锄犁于旧隐喜逢幕下之贤虽车盖之未倾已心旌之先曳伏惟某官才猷夙蕴儒雅自将应剧繁若闲暇之时居州县无淹留之叹武昌之号多士正由佐吏之才渤海之为水衡寕后功曹之拜某未遑削牍先辱飞缄坐深愧感之懐行遂瞻承之志
　　与龚守直阁涛启
　　伏审初反牙璋重分银莵二千石真秩视使者以为优三百里诸侯岂炎方之可拟主知异甚民诵欢然恭惟某官规恢难以小知智畧期于大用边尘澒洞犹长啸以折冲岭祲微茫宜望风而罢警申锡自天之宠荣疏易地之防岂止畴庸是将趣觐盖盗兴东海而胜之使及兵散潢池则龚遂归况汉廷方阙于公卿谅唐制先求于督刺某世为北客今附编氓清德有余岂敢奉一盂之水惠心所及但当赓五袴之歌欣忭于中敷宣罔既
　　与葛守判院主象启
　　伏审帝眷乐郊诏除循吏八邑之民有恃羣州之楷在斯恭惟某官才德兼优人门并妙仕路淹回久矣众所叹咨宸心特达知之亲加擢用斗野不离于一道星屏就驾于两轓矧兹调守之频展矣頋忧之切惟弄印靡轻于畀付故懐章尤极于防荣师帅贤则主德宣姑试承流之手治理効则玺书勉行参增秩之规某扫轨偷安灌园自给窃寓公之礼貌敢并他人观前辈之风流尚谐素志其为欣怿未易敷云
　　与赵守直阁不溢启
　　伏审帝眷乐郊诏除良牧八邑之民有恃羣州之楷在斯恭惟某官忠恕得于天资才猷周于世用丁年官逹由问学之着闻频嵗外迁以循良而表见向膺三接入预九卿羽仪天朝方资祭酒之旧德屏蔽王室复赖维城之隽功惟出处之俱宜非亲贤而孰称既屡书于课最即髙歩于禁途某扫轨偷安灌园自给窃寓公之礼貌敢并他人观前辈之风流尚谐素志其为欣怿未易敷云
　　谢生日诗词启【乾道元年】
　　已孤多难欠一死以无求不学少文羡久生而安用岂谓某官因锡名之初度特取义于断章骤观玉振以金相徐读文従而字顺曳縰以歌商颂惭无曾子之声读诗而至蓼莪空有王裒之涕敬蔵箧衍永贲子孙
　　答胡邦衡启
　　某窃惟三有乐之君子俱存为先四无告之穷民幼孤为重自怜薄命实感格言每值生朝不知死所对钟粟而养弗洎清集则那闻蓼莪而涕自流妙讴何有岂谓某官以贵下贱以贤下愚馈双玉瓶屈千金诺更推孔子之忠恕歴叙姬公之太平清谈亹亹而不穷虽叹笔端之口华绪遥遥之太逺恐伤月旦之评然念无言不醻有倡斯和载维鼎族时乃相门与其借异代以祷祈曷若即圣朝而扬防文恭之遇仁祖仅登二府之班全夫之事泰陵止辖中台之政孰云吾相乃在我公况虚左以逾时岂居东之可久堤沙一筑瓯脱四空二百载而中天适符兴运三千臣而同德永师羣工入衣冠盛世之图冠宰相世系之表兹为公论非曰私言云云
　　答新江东提刑赵直阁公称启
　　伏审荣易皇华显趋严召循良进擢庆赏公眀恭惟某官笃学耻务空言诚心乐施实惠践扬三纪未尝兴叹于积薪镇抚数州所至必封于嘉木再临赣水尤着治声衮冕思其姓名搢绅诵其留滞有谋猷乃顺于外况宣布之久勤非仁义不陈于前宜论思之是赖由此簉鲁邦之两社岂惟陪舜牧之四朝某昔望虎头之堞而身莫前今瞻鹢首之颿而足不进河虽广矣寕无一苇之可杭风辄引之坐觉三山之顿逺方徘徊而挟刺盖缱绻以贻书但深感怅之懐莫究愿言之素
　　与郭赣州契敷启
　　占风涛之色方期鹢首之上征闻道路之言乃审骑头之遄迈失殆同于交臂悔何及于噬脐遥想襜帷俶开幕府民安新政神介多祥恭惟某官问学家传直方自信眀足以知人之疾苦知足以摘吏之奸欺间被异防擢临近辅方善教得民而报上防庸夫挟贵以察州暂汨谗波罢季布河东之召俄回宸渥复子松雁门之踦眷此雄藩足施敏手政倘成于五月缺定补于九卿某方引分以归耕岂驰辞而为佞因舆诵之如此恃交情而有云惟意之勤非言可喻
　　答李监酒次鱼启
　　戏提健笔优取旧氊波澜之独老成岂应遗恨畵手而看前辈果复擅塲吉语播扬乡评称惬恭惟某官体兼四业用足三冬自合丁年驰骏马而就熟路胡为半世着羙名而负屈称盖厚积者可适南溟而晚成者始为大器必也年髙而德劭自然齿宿而意新举筦库之士七十家无愧外台之嵗贡上公车之书三千牍即闻广殿之胪传歩武之亨权舆于此某倾风自昔披防有初秋鹗在天叹老先生之逸兴春风得意想前进士之俊逰既觉心降遂忘辞费
　　答李本中保义李宜中解元启
　　弟兄献艺台府登名方輶车分道而行各当一靣逮吉语同时而至实允庶言某人励志精勤凝姿温裕既擅通经之学亦髙作赋之才自昔家齐爽已推于二惠朅従入洛价不数于三张负此隽声难乎嘉遯用公山而擢正礼前后适同举侯喜而知云长衣冠增劝行唱廷中之第归为膝下之荣某特枉髙轩宠贻巨轴雝雝雁序已观秋汉之聫飞韡韡棣华更徯春郊之并秀其为欣颂未易名言
　　答郭赣州贺冬启
　　舒长之日知太平之无愆瞻迎送之云验循良之有助恭惟某官眀超龟蔡政防蒲卢开藩嵗月之几何阖境歌谣之籍甚顺迎阳复参嫓时和岂徒荣禄之具膺盖亦嘉祥之縂集登观台于鲁国姑追视朔之仪欵圆陛于周郊终賛事天之礼某欣逢小至仰祝大来体号五云愧难当于华翰令休一笑怅莫奉于清欢
　　回南安祝知军深启
　　渔竿逺去久浪迹于烟波骑吏实来辱寄声于岳牧惟未忘一日之雅故不吝五云之书于以鸣谦亦将敦薄恭惟某官儒雅汉之循吏惠柔周之良翰济民以政而何事乗舆摘伏以眀而岂资吏缿平心共理有众率孚纷多誉之传闻亶四聪之简在郡守者民之帅姑纡组以少留王朝者俊之廷即牵丝而入侍某倾心盛德屈指召期逢驿使而寄岭梅意殆逾于缟纻识归舟而辨江树日徯俟于檝迎
　　答士人谢解启
　　伏审命乡论秀士升之司徒羣吏献贤书登于天府聴月评之无间知秋赋之有光恭惟解元先辈毓质粹醇降才髙劭学专为已期为君子之儒仕欲及时聊应主司之试眷言兹土实异他邦家稷契而人咎繇下视士乡之十五德渊骞而文游夏倍蓰门弟之三千惟选于众以甚艰则防其尤而可想丽矣骞云之思绪壮哉倒峡之词源鹗在秋天已播少双之誉莺迁春谷即闻第一之传某幸恋荣名猥膺盛礼忆盘姗之旧歩尚觉槐忙诵璀璨之新篇不胜草偃感由中积意讵言传















　　文忠集卷二十三
　　钦定四库全书
　　文忠集卷二十四【省齐文藳二十四】
　　宋　周必大　撰
　　启
　　回郭贑州贺正启【乾道二年】
　　天行有信养生开辟而为春神聴无私正直靖共而获福岂谣颂已腾于四境而寿祺不介于三朝恭惟某官刚方足以发晋樽辨博足以重汉席仁心素着何待放邯郸之鸠智虑所加犹能覆荆州之雪一吹暖律尽涤冻涂萃众羙以在兹纷多祥其焉徃行陪剑履直上星辰某甫治书邮已勤驿使想东方之千骑目断班春被尺素于双鱼愧同畦夏
　　再任宫观谢宰执启
　　三年去国梦断朝参再命奉祠喜窥堂帖踪迹已沉于农亩姓名尚録于朝廷虽至防顽寕防荷戴伏念某禀资极陋殖学不丰本期久次于雠书敢望骤升于载笔冠沐猴于仗下实愧水官齿路马于君前常忧山野身非不遇心自弗安仰繄恤隐之施俯遂投闲之请年丰令暖无叹于饥寒日迈月征有惭于夙夜曾更时之未久而宠任之已加博矣惠施不忍偏悭于数子大哉钧播固应坱圠于无垠此盖伏遇某官鲁国儒真舜廷弼直提两地兵民之柄賛中天神圣之期三握髪以旁招毕来俊杰一秃翁而退处犹被防荣自怜流落之余倍感提撕之意某敢不内循尸素图称厐鸿司存雨露之边难追朝迹身在江湖之上但祝帝龄
　　答钱倅五月旦问启
　　风土记时甫应濯枝之雨礼经记喜来登黍之农观四序之无愆知贰车之有道恭惟某官履兹长夏介尔多祥忠恕所加縦重囚于牢户濡调不爽斩隂木于山虞即归象日之畿大启景风之赏亶惟公论寕独私诚某宻托防庥载逢谷旦莫缀贺賔之后每勤筦记之先其在感蔵靡容殚叙
　　回湖南提刑直阁王郎中彦洪启
　　资弭一方宠加八使进寓金闺之直实增玉节之华制命流传臣工耸动恭惟某官擅山甫将眀之羙兼翁归文武之才早列爽鸠横飞于朝右暂提虓虎直指于湘中殱彼渠魁屈其羣丑爵赏光于当世功名著于景钟徐国濯征已赖整师之皇父淮夷攸服行归淑问之臯陶某昕谒追班久陪歩武春铨较艺尝欵笑谈逮华翰之来临恍旧逰之似梦适闻褒诏倍激懽悰
　　答生日诗启
