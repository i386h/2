<!-- { "loadSidebar": true } -->
　　一：诸道发兵或三二千人，势力单弱，羁旅异乡，与贼不相谙委，望风慑惧，难便前进。（便，或作更。）所在将帅，以其客兵，难处使先，不存优恤，（处下或有指字，不下或有抚字，皆非是。）待之既薄，使之又苦。或被分割队伍，隶属诸头，士卒本将，一朝相失，心孤意怯，难以有功。又其本军，各须资遣，道路辽远，劳费倍多。士卒有征行之艰，闾里怀离别之思。今闻陈、许、安、唐、汝、寿等州，与贼界连接处，村落百姓，悉有兵器，小小俘劫，皆能自防，习于战斗，识贼深浅。既是土人护惜乡里，比来未有处分，犹愿自备衣粮，共相保聚，以备寇贼。若令召募，立可成军；若要添兵，自可取足；贼平之後，易使归农。伏请诸道先所追到行营者，悉令却牒归本道，据行营所追人额器械弓矢，一物已上，悉送行营，充给（却下或无牒字。据下或无行字。给上或无充字。今按：上下文势，合有行字，行下更合有营字，其理甚明，今辄补足。）所召募人。兵数既足，加之教练，三数月后，诸道客军，一切可罢。比之征发远人，利害悬隔。   
　　一：绕逆贼州县堡栅等，各置兵马，（绕，一作统。）都数虽多，每处则至少，（至上或有兵字。）又相去阔远，难相应接。所以数被攻劫，致有损伤。今若分为四道，（或无分字。）每道各置三万人，择要害地，屯聚一处，使有隐然之望，（隐，或作殷。按：《汉书》：“隐若一敌国。”方本非是。）审量事势，乘时逐利。可入则四道一时俱发，（四，或作诸。）使其狼狈惊惶，首尾不相救济。若未可入，则深壁高垒，以逸待劳。自然不要诸处多置防备。临贼小县，可收百姓于便地，作行县以主领之，使免散失。   
　　一：蔡州士卒，为元济迫胁，势不得已，遂与王师交战。原其本根，皆是国家百姓。进退皆死，诚可闵伤。宜明敕诸军，使深知此意。当战斗之际，固当以尽敌为心，若形势已穷，不能为恶者，不须过有杀戮。喻以圣德，放之使归，销其凶悖之心，贷以生全之幸，自然相率弃逆归顺。   
　　一：《论语》曰：“欲速则不达，见小利则大事不成。”比来征讨无功，皆由欲其速捷。有司计算所费，苟务因循，谢如意，即求休罢。河北、淮西等，见承前事势，知国家必不与之持久，并力苦战，幸其一胜，即希冀恩赦。朝廷无至忠忧国之人，不惜伤损威重，因其有请，便议罢兵。往日之事患皆然也。（往，或作近。）臣愚以为淮西三小州之地，元济又甚庸愚，而陛下以圣明英武之姿，用四海九州之力，除此小寇，难易可知。太山压卵，未足为喻。   
　　一：兵之胜负，实在赏罚。赏厚可令廉士动心，（廉，或作战，非是。）罚重可令凶人丧魄，然可集事。（然，或作则。）不可爱惜所费，惮于行刑。   
　　一：淄青、恒冀两道，与蔡州气类略同。今闻讨伐元济，（伐，或作罚，非是。）人情必有救助之意。然皆暗弱，自保无暇；虚张声势，则必有之。至于分兵出界，公然为恶，亦必不敢。宜特下诏云：蔡州自吴少诚已来，相承为节度使，亦微有功效。少阳之殁，（阳，或作诚，非是。）朕亦本拟与元济，恐其年少，未能理事，所以未便处置。待其稍能缉绥，然拟许其承继，（拟，或作后。）今忽自为狂勃侵掠，（勃，或作悖。）不受朝命，事不得已，所以有此讨伐。（或作罚。）至如淄青、恒州、范阳等道，祖父各有功业，相承命节，（或无命字。节下或有制字，或有制字而无节字。今按：李德裕之讨泽潞，正用此策，以伐其交，世以为奇，不知韩公已言之矣。）年岁已久，朕必不利其土地，轻有改易，各宜自安。如妄自疑惧，敢相扇动，朕即赦元济不问，回军讨之。自然破胆，不敢妄有异说。   
　　以前件谨录奏闻，伏乞天恩，特赐裁择。谨奏。   
　　【论变盐法事宜状】   
　　（长庆二年，张平叔为户部侍郎，上疏请官自卖盐，可以富国强兵，陈利害十八条。诏下其说，令公卿详议。公与韦处厚条诘之，事遂不行。平叔所陈十八条，此可见者十六。白乐天行《平叔判度支词》曰：“计能析秋毫，吏畏如夏日。”东坡曰：“此必小人也。”按《柳氏家训》：“平叔后以赃败穷，失官钱四十万缗，是宜以此终也。”）   
　　张平叔所奏盐法条件。   
　　右奉敕将变盐法，事贵精详，宜令臣等各陈利害可否闻奏者。平叔所上变法条件，臣终始详度，恐不可施行。各随本条分析利害如后。   
　　一件：平叔请令州府，差人自粜官盐，收实估匹段，省司准旧例支用，自然获利一倍已上者。臣今通计，所在百姓，贫多富少，除城郭外，有见钱籴盐者，十无二三。多用杂物及米谷博易。盐商利归于己，无物不取，或从赊贷升斗，约以时熟填还。用此让，两得利便。今令州县人吏，坐铺自粜，利不关己，罪则加身。不得见钱及头段物，恐失官利，必不敢粜。变法之后，百姓贫者，无从得盐而食矣。求利未得，敛怨已多，自然坐失盐利常数。所云“获利一倍”，臣所未见。   
　　一件：平叔又请乡村去州县远处，令所由将盐就村粜易，不得令百姓缺盐者。臣以为乡村远处，或三家五家，山谷居住，不可令人吏将盐家至户到。多将则粜货不尽，少将则得钱无多。（无，或作不。）计其往来，自充粮食不足。比来商人，或自负檐斗石，往与百姓博易，所冀平价之上，利得三钱两钱。不比所由为官所使，到村之后，必索百姓供应。所利至少，为弊则多。此又不可行者也。   
　　一件：平叔云，所务至重，须令庙堂宰相充使。臣以为若法可行，不假令宰相充使，若不可行，虽宰相为使，无益也。（下若字或作令。或有若字，无下十一字。）又宰相者，（或无者字，或无又者二字。）所以临察百司，考其殿最，若自为使，纵有败阙，遣谁举之？此又不可者也。   
　　一件：平叔又云，（或无一件字。今按：此别是一条，当有一件字。）法行之后，停减盐司所由粮课，年可以钱十万贯。臣以为变法之后，弊随事生，尚恐不登常数，安得更望赢利？   
　　一件：平叔欲令府县粜盐，每月更加京兆尹料钱百千，司录及两县令，每月各加五十千，其余观察及诸州刺史、县令、录事参军，多至每月五十千，少至五千三千者。臣今计此用钱已多，其余官典及巡察手力所由等粮课，仍不在此数。通计所给，每岁不下十万贯。未见其利，所费已广。平叔又云，停盐司诸色所由粮课，约每岁合减得十万贯钱。（或无“所由”二字。）今臣计其新法，亦用十万不啻。减得十万，却用十万，所亡所得，一无赢余也。平叔又请以粜盐多少为刺史县令殿最，多者迁转，不拘常例，如缺课利，依条科责者。刺史县令，职在分忧，今惟以盐利多少为之升黜，不复考其治行，非唐虞三载考绩“黜陟幽明”之义也。   
　　一件：平叔请定盐价，每斤三十文。又每二百里，每斤价加收二文，以充脚价。量地远近险易，加至六文，脚价不足，官与出。名为每斤三十文，其实已三十六文也。（也上或无文字。）今盐价，京师每斤四十，（一有文字。）诸州则不登此。变法之后，祗校数文，于百姓未有厚利也。（祗（，或作只。）脚价用五文者，官与出二文。（用，或作每。二，或作三。）用十文者，官与出四文。是盐一斤，官粜得钱，名为三十，其实斤多得二十八，少得二十六文。折长补短，每斤收钱，不过二十六七。百姓折长补短，每斤用钱三十四。则是公私之间，每斤常失七八文也。下不及百姓，上不归官家，积数至多，不可遽算，以此言之，不为有益。平叔又请，令所在及农隙时，并召车牛，般盐送纳都仓，不得令有缺绝者。州县和雇车牛，百姓必无情愿，事须差配，然付脚钱。百姓将车载盐，所由先皆无检，齐集之后，始得载盐，及至院监请受，又须待其轮次。不用门户，皆被停留。输纳之时，人事又别。凡是和雇，无不皆然。百姓宁为私家载物，取钱五文，不为官家载物，取十文钱也。（文下或无钱字。）不和雇则无可载盐，和雇则害及百姓。此又不可也。   
　　一件：平叔称停减盐务，所由收其粮课，一岁尚得十万贯文。（尚，或作计。）今又称既有巡院，请量闲剧，留官吏于仓场，勾当要害守捉，少置人数，优恤粮料，严加把捉，如有漏失私粜等，并准条处分者。平叔所管盐务所由，人数有几？量留之外，收其粮课，一岁尚得十万贯。此又不近理也。比来要害守捉，人数至多，尚有漏失私粜之弊。今又减置人数，谓能私盐断绝。此又于理不可也。   
　　一件：平叔云，变法之后，岁计必有所余，日用还恐不足？谓一年已来，（谓，一作请。）且未责以课利，后必数倍校多者。此又不可。方今国用，常言不足，若一岁顿缺课利，为害已深。虽云明年校多，岂可悬保？此又非公私蓄积尚少之时可行者也。   
　　一件：平叔又云，改奸猾者转富，土著守业者日贫。若官自粜盐，不问贵贱贫富，士农工商，道士僧尼，并兼游惰，因其所食，尽输官钱。并诸道军诸使家口亲族，递相影占，不曾输税。若官自粜盐，此辈无一人遗漏者。臣以此数色人等，官未自粜盐之时，从来籴盐而食，不待官自粜，然后食盐也。（籴上或有来字。今按：文势，恐来字上更有从字，今亦补足。）若官不自粜盐，此色人等，不籴盐而食；官自粜盐，即籴而食之，则信如平叔所言矣。若官自粜与不自粜，皆常籴盐而食，则今官自粜，亦无利也。所谓知其一而不知其二，见其近而不见其远也。国家榷盐，（国，或作官。）粜与商人，商人纳榷，粜与百姓。则是天下百姓，无贫富贵贱，皆已输钱于官矣，不必与国家交手付钱，然后为输钱于官也。   
