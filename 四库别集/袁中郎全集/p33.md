<!-- { "loadSidebar": true } -->
今世禁文体者日益厉而时文之轨辙日益坏上之人刻意求平下之人刻意求奇所标若此所趋若彼岂文体果不足正哉夫禁士者一人取士者又一人士向利则德故从取不从禁即不然令禁士者取七将一出于平而平不胜取不得不求其异者求其异者而平者自斥虽欲自守其禁不可淂也势为之也余谓文之不正在于士不知学圣贤之学惟心与性今试问诸业举者何谓心何谓性如中国人语海外事茫然莫知所置对矣焉知学既不知学于是圣贤立言本旨晦而不章影猜响觅有如射覆深者胜之以险丽者夸之以表诡者张之以贷义本浅也而艰深其词如佥夫小人之匿其心以欺人者也故曰险也词本芜也而雕绘其字如纨袴子弟目不识丁徒以衣饰相矜故曰表也理本荒也而剽窃二氏之皮肤如贫无担石之人指富家之囷以夸示乡里也故曰贷也三者皆由于不知学智穷能索又不得不出于此为主司者既不能详别其真伪故此辈亦往往有幸中者后生学子相与尤而效之而文体不可复整矣故士当教之知圣学耳知学则知文矣禁何益哉门人某等留心学问其为文根理而发无浮词险语是可喜也故识其前以告都人士之为文者 

叙梅子马王程稿 

余论诗多异时轨世未有好之者独宣城梅子与余论合凡余所摈斥诋毁俱一时名公巨匠或梅子旧师友也梅子的然以为是而其所赞叹不容口者皆近时墨客所不曾齿及之人梅子读其诗又切切然痛恨知名之晚也梅子尝语余曰诗道之秽未有如今日者其高者为格套所缚如杀翮之鸟欲飞不得而其卑者剽窃影响若老妪之傅粉其能独抒己见信心而言寄口于腕者余所见盖无几也往余为诗一时骚士争推毂余今则皆戟手詈余矣余思非公莫能评者今所著稿具在其有以箴余曰是公诗进昔余至吴乡人有偕来者饮以天池虎□怒发投诸地曰此何异水适家人有携安化茶者出而饮之其人大喜立啜四五盏何也人情安于所习故虽至羙亦以至恶掩也今公出诗以示人其怒不必诘其喜大为可戒惩其所誉而劝其所嗔公之于诗也几矣 

叙竹林集 

往与伯修过董玄宰伯修曰近代畵苑诸名家如文征仲唐伯虎沈石田辈颇有古人茟意不玄宰曰近代高手无一笔不肖古人者夫无不肖即无肖也谓之无畵可也余闻之悚然曰是见道语也故善畵者师物不师人善学者师心不师道善为诗者师森罗万像不师先辈法李唐者岂谓其机格与字句哉法其不为汉不为魏不为六朝之心而已是真法者也是故减灶□水之法迹而败未若反而胜也夫反所以近也今之作者见人一语肖物目为新诗取古人一二浮滥之语句矢见而字矩之谬谓复古是迹其法不迹其胜者也败之道也嗟夫是犹呼传粉抺墨之人而直谓之蔡中郎岂不悖哉今天时文一未技耳前有注疏后有功令驱天下而不为新奇不可淂者不新则不中程故也夫士即以中程为古耳平与奇何暇论哉王以明先生为余丛举师其为诗能以不法为法不古为古故余为叙其意若此噫此改可与徐熙诸人道也 

八识略说叙 

性一而已相惟百千离百求一一亦不成离相言性性复何有是故非耆德大宿登相家之阃阈鲜有能涉性海之洪澜跻智岳于层颠者也今夫天地一世界也合而为娑婆剖而为四州界而为华夷裂而为郡县棼而为聚落万法齐张城邑之姓号历然一道圆融娑婆之名称不坏性相之说理圆于此所以即城邑为娑婆者儱侗之所敝也谓娑婆非城邑者边见之所执也即异为同同相本空由同观异异亦不立即未始是不即亦非非未始非不非亦是向非身历其境恶能穷其边崖指其归宿者哉夫识之相亦玄矣奥矣前六易竟二细难推语其障则声闻犹堕究其阴非互用莫尽是故趋寂而求者知生灭之为识而不知寂灭之亦识也如理而修者知昏沉之为识而不知精进之亦识也标顿为宗者知拟议之为识而不知无住之亦识也倚圆为则者知分别之为识而不知平等之亦识也合之则娑婆见故烦恼即菩提海分之则界限立故湛入归识边际故曰惟佛与佛乃能知之又曰贤者过之不肖者不及相宗之不明久矣无际大师法中之乕竟一心之差别洞八相之微芒畧而非畧见千月于指端言显无言总万流于智海使该愽者服其精当苦难者悦其易简法师之功德普矣哉 

时文叙 

举业之用在乎淂隽不时则不隽不穷新而极变则不时是故虽三令五督而文之趋不可止也时为之也才江之僻也长吉之幽也锦瑟之荡也丁卯之丽也非独其才然也体不更则目不艳虽李杜复生其道不淂不出于此也时为之也往余授京兆时尝以士子文质诸斋矣余窃叹曰是皆嘉隆间学究饱廪粟者也恶知文评成以属余则所取者皆一时新艳之辞而其所抺勒者皆无秽也余自是始知时秇之趋非独文家心变乃鉴文之月则亦未始不变也夫至于鉴文目变则其变盖有不可知者虽欲不殚力之所极而副时之所趋何可得哉故余谓诸公文之极新也可以观才不如是不足以合辙也可以观时 

顾升伯太史别叙 

古今豪杰未有忘情功名者唯当不可用之时而求用与值可以用之时而不能用其无才等也夫士当其可用则为龙为蛇为锋为颖当其不可用则陆沉众中宁晦勿耀宁与庸夫同其庸不与智士同其杰然可用不可用其几甚微非至圣大贤不能测识天下方倒悬危迫家掺戈而人盗贼此其时不可用矣而豪杰之士曰可用投身刀戟之林濒死不悔不尽其用不止者张子房荀文若贾诩之流是也天下方治且安庸夫高枕循资格而据上位此其时可用矣而豪杰之士曰不可用捐弃世乐栖身荒寂视名位若桎梏去冠裳若涂炭者梅福梁鸿司空国之属是也故天下之患莫大千使豪杰不乐为用而蔽贤为小夫豪杰所以不乐为用者非真世不我容一时执政诸大臣有杞桧之奸林甫嵩之之媢嫉也其人固皆方正儒者也朝而闻吾言亦既虗心而听矣夕而一人焉设为虗谈以中之彼其是吾言犹是彼也干将伍干铅刀楩梓昏于邓林骐骥惑于皮毛凤凰迷于冠鸟吾与之正言则嗔而诡言则喜其知足以知天下之假气魄伪节义而不能别天下之真丈夫汉唐宋末季所谓贤人君子者其目大挳若是也其势不至于伪士满朝腐儒误国不已豪杰之士孰肯乐为之用者夫豪杰非不乐用者也唯夫欲尽其用而不可淂故不乐也时事至此尚安忍复言顾升伯尝语余曰亻业今年乞差南归往返可淂一岁将以七月了虎丘八月了西湖霜后渡洞庭拾橙橘来春探天目天都诸峯游屐所至倘淂一二住山水处愿淂卜地一区为他年栖隐之所然以仆观之洞庭山水木石俱胜将终老于莫厘缥缈之间矣予闻之不荅退而谓伯修曰升伯豪杰而用世者今其言若尔无必不用之迹有不用之心矣今之世为可用耶为不可用耶他日复以问升伯升伯不对 

送榆次令张元汉考绩序 

今时外吏之难至县令极矣县令之责甚重而权甚轻责重则一邑之一供一赋一饥一寒皆倚辨于我而权轻则时有掣肘之患民不尽良也而上之人偏重在民则民日益骄为县令者日降心抑志以事百姓如严家之保母栗栗然抱易啼之婴若之何能罚必而令行也朝而谒于道望尘而拜焉暮而谒于邮望檐而拜焉小而一茶之供一惟之设皆长吏躬亲视之小不如法门者皆淂而诃责之其当意不足以为功失意令且惧叵测将折腰谢过之无地也又□时讻而立当上者多中官矿使其所诛求能必行于民而其论奏能必行于吏逄其喜则人疑其品逄其怒则又有不可言者非如从文字得官者可以理谕而情格也往余令吴碌碌二载几至委顿然是时矿税之难未有也适余舅太原令龚惟学书来云近日外吏横遭百六而榆次令张元汉以卧理称其民怀德而畏威诸上官意无所不当其调停税务也百姓不见征会而大滑无所用其奸又云晋中近年搜剔殆尽即有不肖之心者亦无所用其墨故廉吏之着声难而元汉冣以掺见知两试邑大小顿异元汉卓有循声经三年余元汉之禔躬如一日而百姓之戴之也如大有之岁其理繁剧也若剑之挥空而良庖之割也余闻之叹曰此异才也今天下多事极矣淂如元汉其人者碁布海内虽矿说交横亦何至决裂不可收拾哉元汉者余同年友元平弟也往为历城亦以循吏称单父河阳之绩着于一门真异事也元汉时报政淂冣考伯父母宠命虽不载锡而荣名则益籍甚公卿间矣愧余不文不能宣扬万一辱余舅命不敢以拙陋辞为述其畧如此且以志作令者之难张氏吏才之盛也 

送京兆诸君升刑部员外郎序 

西曹旧称清秩居是官者多文雅修餙之士嘉隆之末天下太平士大夫缓带而谈艺竞为溪古之词以相矜尚一时学士翕然宗之而西曹之人十居其九流连光景鼓吹骚雅诸曹郎望之若仙故当时西曹视他曹特易数年以来文网繁密当事者有所平反辄加诃责爰书之牍不足凭按大司寇惟仰屋太息不能为治狱计故今西曹视他曹特难夫今之桁杨三木者或大臣或言官或曹郎或外台郡守与州县小吏也罪在臣诚不难持三尺之宪然或有出于中官之罗织朱邸之诬罔及奸民之讦奏者此其渐何可长也夫人臣知而不执则不忠执之则其事又有难言者若之何可以保全善类使上不激而下不冤也今中人之乕而冠者累累而出而郡邑守令之逮问者方累累而进也言官交章争之不得矣九卿争之九卿争之不得矣宰相争之宰相争之又不得矣勋戚大臣皆争之争者愈力持者愈坚夫以言官九卿宰相勋戚之所不能得者而谓刑官必能淂之此万万必无之理也然谓言官九卿宰相勋戚之必不能得也而执法之官遂依违隐嘿付之无可奈何此岂立法立官之初意哉余谓虽张释之没生当不知何以处此矣语曰刑罚不中则民无所措手足诸公佐京兆清而才端方凝重□峙岳立又大臣后雅知国是当事者以此任属思其有以知君矣 

金刚证果引 

经云若以色见我以音声求我是人行邪道不能见如来又云有能受特诵读若供飬者其福德不可思议夫供飬是以色见也诵读是以声求也色见声求大慈所诃而淂无量不可譬喻功德何耶今观载籍所传谁非以诵经获果者其求佛于声色之外世盖无几也后之人执功德之说者恒欲取实声色以获果而讥取相之非者又欲求之声色之外将若为和会也余观经中佛言云何为人演说不取于相如如不动当知佛所谓声色者不取相之声色也又云发阿耨多罗三藐三菩提心者于诸法不说断灭相当知佛所谓无相者不舍声色之无相也佛语本自和会读者自作分别觧耳会法师某列金刚证果属余为引余恐今时狂禅有为取相之讥者为之畧述其槩焉 

浮山九带叙 

古德如黄蘖临济诸普说未尝不谈理然字□壁立机轴各出何尝有理后世全提向上自以为出格之机已然声口彷佛语言雷同似有轨则可遵者则亦何尝非理也故余尝辟教僧如开场副末敷演家门而已少林宗似撮弄家初看颇骇观听久之未有不猒其复者浮山录公受叶县省钳锤其精如金其气如玊出语如风如电岂肯入傀儡场学他人提弄者未后九带未免攒入被袋何哉昔有霜姑多年不御铅华一日为其孙啼哭甚遂簪花傅粉以悦之何则爱有所专故也夫九带者亦录公之花与粉也可以止哭录公不惜身命为之而何暇惜夫语言文字之落艹耶朗目和尚今之远录也年来□有老娘之癖再为浮山流布花粉观者体□二公苦心幸无于居士脚注下承当也 

