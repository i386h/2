<!-- { "loadSidebar": true } -->
　　王竹素，字寄岩，江苏吴县人，掖县赵琳侧室。着有《玉兰轩藏稿》。 
　　寄石寅夫子 
　　佛龛香篆誓如初，茹素恒甘嫩甲蔬。 
　　烽火隔江鱼雁少，泪痕濡墨答君书。 
　　孤灯低焰晚风轻，渐渐书窗雨二更。 
　　此际有心同叶碎，小芭蕉上一声声。 

　　郭芬，字芝田，安徽全椒人，孝廉汪存南履荃室。着有《望云阁诗集》。 
　　山居秋暝 
　　空山微雨歇，秀色晚来昏。 
　　凉意泉中静，秋声竹外喧。 
　　渔歌归远浦，樵唱入孤村。 
　　对此清幽趣，穷通休更言。 

　　吴瑛，字若华，浙江平湖人，少宰吴树屏嗣爵女，屈恬波室。着有《芳荪书屋存稿》。 
　　新磨镜 
　　宝镜朦胧减旧清，一朝磨洗倍晶莹。 
　　云开夜月秋毫见，雨过菱花色相明。 
　　阅世兴亡疑有眼，辨人好丑总无声。 
　　玉台妆罢时时拂，莫使浮尘又暗生。 

　　陈素安，字定林，浙江仁和人，观察沈世焘室。着有《生秋阁吟稿》。 
　　卖花 
　　房栊寂寂闭春愁，未放雕梁燕出楼。 
　　应怪卖花人太早，一声声似促梳头。 

　　刘运福，安徽宣城人，刘楷女，诸生梅琢成室。着有《焚馀草》 
　　天逸阁望敬亭 
　　名山属望处，霁色正当楼。 
　　野树逢天碧，孤云达塔浮。 
　　泉声双镜落，岚气一窗收。 
　　素抱丹邱志，无缘作胜游。 

　　顾蕴玉，字绛霞，江南昆山人，顾芥亭女，彭希涑室。着有《芸晖阁吟草》。 
　　四时佳景词 
　　满目江英似景，一溪弱柳如烟。 
　　香暖佳人罗袖，花阴深处秋千。 
　　水阁晚凉初霁，荷香入座生风。 
　　云外轻雷渐远，一钩新月朦胧。 
　　翠袖烟含宿雨，露丛风递幽香。 
　　满地月明如水，半窗竹影摇凉。 
　　岭上寒催枫叶，庭前香送梅梢。 
　　昨夜纸窗风紧，朝来雪满晴郊。 

　　徐七宝，字雅闲，安徽歙县人，诸生徐芳沅女，字曹榜，迎娶前一日卒。 
　　伤心吟 
　　挑尽寒灯暗复明，隔窗初断远村更。 
　　玉楼若使能怜我，金屋依然可唤卿。 
　　但祝鸾胶期再世，何须獭髓怨三生。 
　　吟笺检点焚将尽，不向人间留姓名。 

　　寂寥人醉未调琴，谁为求凰卜好音。 
　　妆阁巳拖青镜影，夜台应抱白头吟。 
　　薄缘似月还同缺，旧梦如云不可寻。 
　　回望夕阳松裹屋，空留苍翠万峰阴。 

　　柴源，字瀚如，浙江仁和人，给事柴禹门女孙，字奇室。着有《映雪堂集》。 
　　同子妇自蜀之滇南 
　　一官远系倚闾思，汝更情深举案时。 
　　且整安车离剑栈，还携古剑到昆池。 
　　山环绝寒边筹重，风刮飞尘驿望迟。 
　　计到滇南春色好，待看丛竹长孙枝。 

　　张秀，字惠中，湖广人，德州通政参议孙子未勷侧室。着有《落霞堂存草》。 
　　初秋村居漫成 
　　昨夜峰头雨，飞流壮怒涛。 
　　翠微伤远月，秋色入平皋。 
　　萧瑟临涡水，悲凉论楚骚。 
　　兰台当日事，千古欲为曹。 

　　陈氏，号爽轩，江南江都人，黄鬯圃室。着有《和鸣集》。 
　　采兰 
　　地僻少四邻，镇日柴门闭。 
　　剃草与栽花，生来性相契。 
　　独有一株兰，晓暮时相艺。 
　　今朝开几枝，芳气袭我袂。 
　　眷恋不忍离，割爱冠花髻。 

　　于素安，字兰窗，江苏金山人，诸生于暄女，娄县王鋆发室。 
　　秋燕 
　　豳风七月火西流，底事空堂暑尚留。 
　　不是三更桐叶响，几疑今夜未曾秋。 

　　姚瑛玉，安徽桐城人。 
　　泳园纪游 
　　村坞云遮取径斜，垂杨一带暗窗纱。 
　　风迥树杪惊凄鸟，水绉波纹聚落花。 
　　山色全归残照里，晚烟平罩野人家。 
　　闲心共话当年事，看汲流泉煮建芽。 

　　周沣兰，字素芳，江苏长洲人，明府周兆熊女，李大桢室。着有《浣云楼诗草》。 
　　病起 
　　斗室垂帘日影迟，药炉烟袅细如丝。 
　　病来妨却看花眼，开尽棠梨总不知。 

　　蒋氏，号锦楼，安徽歙县人，王某室。着有《锦楼诗草》。 
　　秋思 
　　嫩凉初透雨斑斑，一径残烟独掩关。 
　　天府列星临薄命，人寰无药驻红颜。 
　　填空横海千年恨，剩托乡心午梦间。 
　　牢落半生成底事，又将平眼看秋山。 

　　石学仙，江南如皋人，进士石为崧女，沙又文室。着有《冰莲绣阁诗抄》。 
　　答吴门女子感怀 
　　兰思蕙怨惺惺语，柳絮春风字字新。 
　　自古伤心同此病，深愁多付有才人。 

　　江韫玉，字兰雪，浙江归安人，金若川室。着有《兰雪诗草》。 
　　采莲曲 
　　霞光欲敛湖光绿，红藕风微散芳馥。 
　　木兰舟里石榴裙，棹歌声出横塘曲。 
　　就中有女殊娟娟，陆离羽佩珍珠钿。 
　　欲采不采娇无力，停桡暗羡鸳鸯眠。 
　　鸳鸯比翼空凝伫，翠袖临波淡容与。 
　　泪珠不共露珠晞，侬心较似莲心苦。 
　　苦心脉脉有谁知，满湖凉月殢相思。 
　　彩云天远何由到，妾颜如花能几时？ 

　　龙循，字素文，安徽望江人，吴元安室。着有《双清阁稿》。 
　　春日散步 
　　雨过苔痕滑，风清花欲燃。 
　　松高青蔽日，林远绿依天。 
　　山岛时来去，孤云独往还。 
　　微茫堪咏处，天外数峰悬。 

　　石氏，号慈石老人，湖广湘潭人，明府张顾堂力行母。 
　　七十生辰作 
　　〖余就养四儿力行官舍，四载于兹。今七十年朝，力行荟萃所乞寿言。歌以侑觞，老妇何幸，得为大人先生齿录？顾其词类多侈颂，愧不敢当。枨触余怀，若有不能自已于言者，因仿杜少陵寓同谷县诗体，作歌七首。第七句即用其语，少陵以飘流鸣感，而余亦数十年来备尝荼蘖之境，词不相袭，遇亦近之，吾子孙能喻此意，庶几知所勉焉。〗 
　　忆昔忆昔初作妇，鬖髿白发娱太母。 
　　舅扶鸠杖晨上堂，捧羹小步君姑后。 
　　秋风猎猎动地来，萱凋椿瘁养何如？ 
　　鸣呼一歌兮歌已哀，孝子有后栽者培（乡人称先舅为张孝子）。 

　　夫子夫子天下才，兴酣摇笔驱风雷。 
　　江东米价了不知，摩挲彝鼎颜为开。 
　　文章独憎杜甫命，生死惟托刘伶杯。 
　　鸣呼二歌兮歌始放，燕楼风月秋自爽（燕楼，先夫子书室名）。 

　　秋荼秋荼味孰知，晨餐夕啖甘如饴。 
　　黄泉碧落拟相逐，留意哀此诸孤痴。 
　　良人遗恨目未暝，覆巢欲堕须撑支。 
　　鸣呼三歌兮歌三发，容易成家力早竭。 

　　旲天旲天生我劬，母氏教绩父授书。 
　　女子有行安得养，楼头凝泪瞻亲庐。 
　　显扬恨非巾国事，无暇誓守白璧躯。 
　　鸣呼四歌兮歌四奏，保身敢忝门楣旧。 

　　有妹有妹矢从一，女而不妇老于室。 
　　青灯红泪五十年，博得乌头耿皦日。 
　　蜾蠃负子教诲劳，他年九地心堪质。 
　　呜呼五歌兮歌正长，相思不见天茫茫。（妹幼字曾氏，所事者不幸而夭。妹年才十九，誓不再适。力请于母氏，衣素哭奠曾氏子之墓，归扃一室，励志守贞。母怜之，与田数亩，以给其养。今妹年六十有馀矣，方得嗣子，相依朝夕。悲夫穷哉！向余就养力行官舍，邀妹不果行，白首天涯。每一念及，辄为泪下也。） 

　　我来就养愁转剧，鞭朴声中簿书积。 
　　从容肆应良复难，圣主深仁在保赤。 
　　官名父母须慈祥，家有子孙要蕃硕。 
　　呜呼六歌兮歌思迟，筵前肴酒民膏脂。 

　　予季鞅掌闽海边，诸孙文战留湘川。 
　　人生何必麋鹿聚，所求无忝绳其先。 
　　我家祖德方绵绵，我今老健天所怜。 
　　呜呼七歌兮悄终曲，蟾窟风香落金粟。 

　　吴■⑻英，字次成，安徽全椒人。 
　　奉酬余夫人 
　　四十年来掷水流，江山异地镇相留。 
　　风帆消息牵新梦，云树纷披拥旧愁。 
　　月破疏棂侵病发，居潜僻巷少行驺。 
　　诗魂巳逐家乡外，短笛长吟尽欲勾。 

　　席佩兰，字韵芬，号浣云，江苏昭文人，孙子潇室。着有《长真阁诗稿》。 
　　夫子报罢诗以慰之 
　　君不见杜陵野老诗中豪，谪仙才子声价高。 
　　能为骚坛千古推巨手，不待制科一代名为标。 
　　夫子学诗杜与李，不雄即超无绮靡。 
　　高唱时时破碧云，深情渺渺如春水。 
　　有时放笔声悲愤，腕下疑有工部鬼。 
　　或逞挥毫逸兴飞，太白至今犹未死。 
　　丰此啬彼理或然，不合天才有如此。 
　　今春束装上长安，自言如芥拾青紫。 
　　飘然几阵鲤鱼风，归来依旧青山耳。 
　　囊中行卷锦绣堆，呼灯转读纱窗底。 
　　燕晋山河赴眼前，春秋风月藏诗裹。 
　　人间试官不敢收，让与李杜为弟子。 
　　有唐重诗遗二公，况今不以诗取士。 
　　作君之师守君学，有才如此足传矣。 
　　闺中虽无卓识存，颇知乞怜为可耻。 
　　功名最足累学业，当时则荣殁则已。 
　　君不见古来圣贤贫贱起！ 

　　古镜 
　　一片秦时月，清光万古新。 
　　对君原是我，知尔阅多人。 
　　难使年华驻，翻嫌面目真。 
　　深藏如不露，何处着纤尘。 

　　病怀 
　　坐废晨梳倦废眠，病人心事困人天。 
　　桃花流水刚三月，柳絮因风又一年。 
　　偶检药方翻绣谱，暂开帘押放炉烟。 
　　绿纱窗口屏山角，最爱清阴最恼蝉。 
　　 
　　春游 
　　放桨如飞落日迟，并船相见好花枝。 
　　春游学得新兴髻，明日梳头更入时。 

　　葛覃，字文娥，江南长洲人，着有《还读斋稿》。 
　　遣兴 
　　燕语莺啼午梦惊，篆烟袅袅绕帘轻。 
　　病馀不耐吟芳草，却展红笺记药名。 

　　吴兰，字兰儒，江苏荆溪人，中书吴澍女，薛瀚生室。着有《凝碧轩诗稿》。 
　　萱草 
　　欲到花前慰寂寥，春愁无那似春潮。 
　　阶前种遍忘忧草，不信侬愁尚未消。 

　　李坛，浙江平湖人，观察高衡室。着有《生香乐意斋稿》。 
　　陆园 
　　扫墓回舟晚，重经陆氏园。 
　　曲藤遮小院，密竹绕长垣。 
　　花落飞红点，鱼游动碧痕。 
　　寻幽留半刻，过塔已扃门。 

