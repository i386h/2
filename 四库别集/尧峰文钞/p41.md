<!-- { "loadSidebar": true } -->
　　汪子方为说铃有客见而笑曰何吾子着録之不伦也夫四方之大夫士聨车轊结衣衽而来游京师者非以市竒吊诡也梯荣焉止尔媒利焉止尔梯荣故名显媒利故实厚乃吾子舍是二者而日操纸舒翰从事于此书以名则穷以实则左得毋竒且诡与汪子应之曰客之所谓名实者褒衣缓带之伦举不免焉然方其下儤直匃休沐也则必丝竹以谐耳妖冶以悦目樗蒲博塞之具以怡情肆志一张一弛其由是道久矣今客视乎吾之室空然孑然萧然閴然于丝竹无有也图史而已于妖冶无有也蓬垢而已于樗蒲博塞无有也故簏败几而已然且无以自娱其若穷愁何于是追忆旧闻手纂口诵不丝竹而谐无妖冶而悦非樗蒲博塞之具而亦肆然忘返者诚不知其不可也噫吾欲梯荣则倦而无阶欲媒利则困而乏饵而又病夫饱食终日无所用心者故寜取裁于此尚何竒之能市而何诡之可吊邪客遂笑而去说铃之义葢取诸法言吾子篇其书则与世说语林畧相类
　　鸣道集说序
　　金尚书右司都事李君纯甫字之纯别自号屏山居士州襄隂人一云纯甫其字也歴官始末具在金史文艺传元裕之所谓中原豪杰者是已予得其所着鸣道集説读之其说根柢性命而加之以变幻诡谲大畧以尧舜禹汤文武之后道术将裂故奉老耼孔子孟子庄周洎佛如来为五圣人而推老庄浮屠之言以为能合于吾孔孟又推唐之李习之宋之王介甫父子苏子瞻兄弟以为能隂引老庄浮屠之言以证明吾孔孟诸书于是发为雄词怪辨委曲疏通其所见而极其旨趣则徃徃归之于佛凡宋儒之辟佛者大肆掊击自司马文正公而下讫于程朱无得免者予始读之而骇中读之而疑三读之而叹其说之过也葢自唐宋以来士大夫浸滛释氏之学借以附防经传粉餙儒术者间亦有之然未有从横捭阖敢于偭圣人之规矩如屏山者一何衞浮屠如是之诚而翦吾儒之羽翼如是之严且力与迹其流敝视荀卿氏之言性恶墨翟子之论短丧殆加甚焉姑弃其书箧衍而序之如右其论学者有云内有三疵外有四孽何谓三疵识凿之而贼气冯之而亢才荡之而浮何谓四孽学封之而塞辨哗之而疑文甘之而狂名锢之而死此则深中学者之病故録之按金史以集说为集解殆非是当从黄侍讲序为正此序今在王忠文公集中
　　归诗考异序
　　予撰先生全集考异葢以昆山本为之主而悉附他本异同于其下至于先生之诗惟昆山本刻入外集新本刻入别集而复古堂本常熟本举皆无之故予所考者止于新本而已间尝窃怪旧刻诸诗徃徃有出入孙愐广韵及吴才老韵者最为古雅而新本多从近世所行俗韵不知何以异同如此或谓归氏有家藏钞本可订则又畧考其所刻全集如归孝子传徐郡丞惠政记等篇皆不主钞本而参用昆山常熟两本如上王都御史书周宪副行状等篇则仅仅节畧钞本数语之不同者附注于篇末固未尝专用钞本以为据依也又窃意其家所藏者或未必果出于先生之笔授而其挍雠此钞本之人亦未必亲事先生而习见其读书为文者也于是诸家之本纷纭错出而后生浅学读先生之诗若文者几莫知所适从矣昔朱子序韩文考异曰姑考诸本之同异而兼存之以待览者之自择云云子故私淑朱子之例亦不免有所疏通证明而自顾其学识之陋劣终未敢悻悻然自骋其臆而妄加笔削于其间也览者详之全集考异巻帙颇伙不能遽镌版以行世而其大指则已见于此云【归文全集考异今改名归文辨诬録】
　　古今五服考异序一
　　昔鲁哀公使孺悲学士丧礼于孔子而两汉犹有専名礼服之学者至于马融郑王肃谯周之属皆号通儒莫不条析异同反覆拳拳于此勉斋黄先生亦尝欲撰次丧服图式而附古今沿革于其后惜乎未及成书而遽殁也自晩近以来讳为防事徃徃弃而不讲于是士大夫持服之时率皆私行其胷臆而王者制礼之意微矣予窃慨焉故作此考以仪礼为案而以今之律文断之中间发明辨正襍采诸家之书而稍述鄙见于其末孔子曰丘小人也何足以知礼孔子且云尔而况陋劣如琬者乎然用以羽翼律文殆不无小补云
　　古今五服考异序二
　　有问予者曰礼与律文不同今吾子之为此考也率皆取裁于律是母乃狥今而不古之好与予告之曰非也盖尝三复丧服传而不能以无疑夫髙祖在九属之内大夫得立髙祖庙士亦得祀髙祖而顾不为之服可疑一也曾祖距祖一世顾为祖齐衰期而为曾祖三月其降杀不太甚乎可疑二也丈夫三十而娶而为之妻者乃有夫之姊之长殇之服可疑三也支子不祭则不得立庙尚何有于孤防而继父乃得为前妻之子筑宫庙可疑四也舅与从母皆母之党也顾为从母小功而为舅止于缌抑何轻舅而重从母也可疑五也大夫絶缌于其旁亲皆然而独服贵臣贵妾可疑六也汉魏诸儒守其师说牢固而不之变中间虽有舛譌徃徃从而曲为之解自唐以来贤君察相知服制之当随时损益也于是鸠集众议而称制以决之县诸令甲以齐一之至于今日其文益详且密吾闻之也礼有与民变革者矣其不可变革者则亲亲也尊尊也长长也男女有别也夫贤君察相因乎其不可变革者而损益其可变革者不亦善乎而又何周制之兢兢焉彼狥今而不通乎古与好古而不协乎今是皆谓之俗儒君子弗与也客既退遂録之以为序
　　古今五服考异后序
　　右所作古今五服考异八巻凡八阅月九易稾而始成予尝考周礼凡大丧小宗伯县衰冠之式于路门大仆县首服之法于宫门肆师禁男女之衰不中法者卿大夫之丧肆师则相其礼职丧则以国之丧礼涖其禁令序其事是故无不于五服者今虽律文具在而世风獧恶凡丧服与居丧之节鲜有能遵令甲者矣而国家又无专官以董之于是茍简慢易日以成俗甚则承譌袭谬违失制礼之意岂不大可痛哉予不揆梼昧愿为卿大夫之相礼序事者故敢櫽括古今以成此考虽或诃责其怪迂颇僻非所恤也至于自大小殓以讫祥禫其仪文度数之详近古而不倍于今者莫如温文正公书仪徽文公家礼惟学者酌而行之兹不备及云
　　五服图后序
　　按勉斋黄氏仪礼经传续及信斋杨氏仪礼图一书其丧服门诸图虽本仪礼而实参之以小戴记予所作则悉取丧服传本文而又各以律文图次之葢前贤所重在攻经而予所重在遵律宜其彼此不同也礼时为大昔者殷人既封而吊周反哭而吊孔子从周殷练而祔周卒哭而祔孔子葢善殷也夫于周则从之于殷则善之而不从者此无他非时王之制故也朱子曰古今异宜礼文之变有不可考者又曰居周之世而欲行夏商之礼所谓反古之道由此言之学者之论礼服也当知所取法矣
　　挍正东都事畧前序
　　东都事畧一百三十巻宋承议郎知龙州王称撰称字季平睂州睂山人淳熙中翰林洪文敏公表上其书且荐称刻意史学诏除直秘阁宋史不列称儒林文苑传中故不详其始末考陈氏书録解题谓此书纪传附録畧皆具体但太简畧未为全善岳氏桯史亦尝指摘其误而朱徽公示学者以为止説得一影子南宋诸儒皆非深肎其书者也及予取而读之其词质而不俚繁而不薉至于蔡京王黼诸传则又约畧史记封禅平准诸体襍议论于叙事之中尤能推原祸乱所自始流连反覆三致意焉此其文章恐亦未可尽没也元托克托修史大率采取于此而中间用他书增补者又不啻十之三四葢南渡甫经兵燹之余祖宗殿阁所藏既悉熸于劫火而凡士大夫家乘别集与夫行状志铭则又以流离播迁不免散落称之裒辑网罗良云艰矣故虽自成一家而犹间有所遗漏如诸儒云云者此非称之过也自近嵗以来其书流传江南者絶少合肥龚尚书芝麓遂谓宋史卤莾如欲重修必当参之以此则予亦未敢以为信也今年秋始购此本于吴山吴氏其人邨夫子不逹文义遇所不解輙以私臆奋笔改窜又仍袭既久败帋故墨脱譌甚多乌焉亥豕开巻丛襍于是掇拾其有可据依者麤加是正其余则姑付诸阙如以俟后之博识君子
　　东都事畧防序
　　予为此书于王同老之诉也不敢专主文富洛蜀之相攻击也不敢专主伊川道君之禅位及姚平仲之劫寨也不敢专主吴敏与李忠定又谓神宗时陈世儒夫妇之狱则欲借以诬吕申公徽宗时赵谂之狱则欲借以排曽子宣王寀之狱则欲借以倾刘昞此皆当国者深文罗织不足为据至如李重进之死事欧阳文忠之辟佛皆有异论葢往往取诸小说显然与正史相反夫舜囚尧太甲诛伊尹此皆书之所不载圣人之所不道而后世犹述而志之凡所谓信传信疑传疑也予葢畧仿此意不然古人之骨已朽其墓木已矣于吾何怨何徳而为此无忌惮之言哉览者详之
　　安南日记序
　　惟其气能胜天下之事然后可以立天下之大节成天下之大功学士大夫进则建勳名于朝退则齐得丧一死生睥睨万物浩然天地之内当是时也蹈水火膏鼎镬而不怵投之以三公之尊万钟之富而弃之若唾涕然此其故何也惟气有以胜之也张子房诸葛孔明李长源之流或事大度之主或立于猜嫌忌讳之朝所遇不同而同归于成功谈笑挥斥之顷而风采誉望着闻于天下小人宦侍相与环伺而讫莫敢动摇数千百年之后仰其遗烈考求其言语文章而知其所得于气者匪小也不然虽有贲获之勇仪秦之辨淳于樗里之智平居然自命而及其临事苟气不足以充之未有不淟涊退瑟尽丧其所守者吾游四方所交贤俊多矣未尝敢以气许之惟吾杨子庶几焉
　　国家承平几三十年士大夫胶守文墨雄伟不羣之才诎然无所表见而杨子独受知
　　主上骤被
　　简命圅尺一之诏出使瘴疠不测之区不偕一夫不携一刃而能逆慑其骄王幸相切中其要领而力囘其强悍不臣之心使尽挈所有侵疆返诸邻境不啻折劵之易试读其所与国王书后先援据故事踔厉骏发烂然明析彼陆贾终童岂足为杨子道哉吾尝谓杨子所为极难殆非卒然可办者也向在京师见杨子博洽古今发诸论议无不纚纚可聼诸名卿贵人皆慕而与之游既使交趾往返万里所在餽遗一不入其槖其为人介而能和多才而有守葢所养之久且裕如此宜乎不辱天子之命也孟子曰吾善养吾浩然之气杨子殆有之矣故于其刻日记也书此以序之
　　读书正譌序
　　吾读春秋而深有感于后之学者也当周之衰也周文公之遗风渐息防盟征伐列国日相寻焉然其君率皆习于礼其卿大夫率皆于训词降而至于闺房之妇女四之君长莫不彬彬然以文自淑葢有汉唐以来好古者之所不能加老师宿儒善为训故者之所不及究者矣是故穆姜鲁之滛妇人也而能赋緑衣之卒章能释随卦之彖辞戎子郯子皆裔也而戎子能诵青蝇郯子能识少皥氏之故延州来季子荆蛮之介弟非素通上国者也及其聘鲁一闻周乐而能熟悉其盛衰兴废后之学者束书不观故虽典籍具在而承譌袭谬遗忘其原委者多矣于是方言里谚芜薉而不可解者往往出于士大夫之口而登于其笔使当衰周之时且不得与滛妇人者竝况可厕诸晋叔向郑子产楚左史倚相之侧乎吾尝推求其故葢滥觞于南宋浸淫于明季风靡波属讫今日而遂为极也何休氏有言尚古学贵文章者谓之俗儒由近世学者观之则吾之为学也殆亦难乎免于其俗矣顾犹不能自已遂作斯编用以是正文章家纰漏异时成书俾后进得采吾说以为鉴








　　尧文钞巻二十五
　　钦定四库全书
