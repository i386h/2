<!-- { "loadSidebar": true } -->
　　年年梨枣西风近喜豅嵓一笑同坐石弄笻泉汩没望云搜句月朦胧经时话着犹疑画尽日来思又若空珎重交情两相望鹿门深处见厐公
　　雪后昌甫将归章泉斯逺诸兄偕来留饮因咏林逋诗约同赋
　　风烟溪觜转山腰起觉清寒坐拥貂林薄晓光吹蔌蔌水流暮色下潇潇相期胜士来推户更想归人逺度桥防取试寻诗句写还鸣髙树许由瓢
　　年来闲得傲山林肯怪连天雪作阴苏武不眠身自健袁安髙卧兴何深嬾穿东郭先生履细和西湖处士吟无限目前今古意嵗华如许老骎骎
　　竹边松外最清新烟敛风回净辟尘江濶逺分垂钓叟山空时过采樵人摩挲望眼寻幽径抖擞闲身访近隣三白防须能一饱茗盂聊且寄吾真
　　诗谢文显兄弟载酒并简子畅二首
　　几椽牢落依僧住二妙慇勤载酒来名节似君真有道交游着我定怜才谭髙屡激清风起归近何嫌落日催苦忆平生溧阳尉驱车政尔犯黄埃【子畅出迓客】
　　柱杖敲门借竹看歩随纾曲转林端架边緑蔓阴成幄桥下清流春有湍君作屋庐嫌近俗我因岩谷遂深盘傥思出郭少尘事或命巾车初不难【文显颇乐山居之胜故云】余计院父子以我乏酒连以一壶为饷
　　冷坐楼窻欲雪天空掻华髪泥尘编不嫌酒尽西湖上安得诗如南涧边剥啄故人还饷我开甞余味信能贤公家父子何多事今日碧香犹卓然
　　酒尽
　　连宵风月颇堪看酒尽端怜赏咏难岂但街头沽苦贵更縁秫早酿多酸萧萧陶径栁将落吴江枫欲丹安得酒船数百斛拍浮长遣一生欢
　　访吴推官津亭因唤船小酌而归
　　防洄舣泊更跻攀好事来寻小艇闲却忆武昌游赤壁可怜姑熟醉青山岸凉崦霭知空谷水逺汀沙见浅湾惜别且同幽兴熟鳣鱼泼泼鸟关关
　　昌甫分瓢泉继而辛卿遗一壶来以诗为谢
　　章泉分饷瓢泉酒己洗牢愁万马空重拜书题如夏日便开瓮盎防春风时闻水石云山主世数文章翰墨功且道嵗寒梅雪好僧窻闲有几人同
　　饮横碧轩
　　僧舍頺檐屋一间吕曽南渡此看山风光流转人虽逺诗句磨镌景自闲好事肯同携酒至青春又见隔年还坐中野老醺然醉指防梅花亦可攀
　　谢户曹载酒见访
　　闭閤烧香正寂寥忽看结客过衡茅溪山有味真防乐松竹无心肯絶交老树枕流倾社瓮凉风吹月上山殽浮梁饮散各归去夜静水明摇栁梢
　　喻伯经推官约施翔甫父子载酒涧上
　　丽泽同窻不一人是时文物动簮绅年来此话谁能问老去知君我独亲天下传闻难见道世间来徃易知津持醪野路江梅底后防相逢意转真【赠喻】
　　嵗晩寻梅又一年南山岩下涧溪边雪残古路初何似诗到前村更然邂逅襟期元拔俗从容宦逹自登僊奉亲携防人之乐赢得朋来棹酒船【赠施】
　　留客煑饼因过山寺煎茶
　　旋扫荒凉喜客来胡牀随处坐徘徊野亭汤饼谈方透山寺茶香望转开风近凛秋多落叶雨收残照少飞埃大都识赏非难事莫被旁人富贵催
　　方斋子潜留瀹茗【案此诗四首其一见五言古其一见七言絶句】
　　东吴南楚江湖外城郭方斋尚得朋意象古人无索寞谭锋尔汝有凭陵花开檐卜疑非俗林拥旃檀祗欠僧梅雨未收吾欲醉山桥归路髪鬅鬙
　　蕙亩分青长复低菊梅连緑宻仍稀墙阴未午风声急窻外从朝雨力微坐待酒杯来肃肃案翻书册净晖晖几年来徃徒多感今是那知较昨非
　　叶侍郎乌石茶昌甫诗谢之次韵同赋
　　瓶茶逺自水心寄缄诗又谢章泉分拣芽为赠信灵物囘味有功非世勲降伏睡魔庶永日不居酒圣须乘云何时幽讨共仰止乌石冈头煮此云
　　奕棊
　　水竹光中戯奕棊棊中妙处有谁知对人不到一盘满信手拈来几着奇活法要须能自悟危机何用苦寻思此心虚静元无物莫使颠冥胜负时
　　新火
　　香浮椽烛散新烟阊阖沉沉辇路边寳蜡分擎初拜赐锦衣飞步竞传宣栁阴未晓明妆镜花气笼晴趂巻帘莫怪荒凉问榆火午炊犹待死然
　　蕨菜
　　春华满眼倦寻诗蕨菜才来又赋之雷雨动山应偪塞风云垂地正奔驰僧盘何苦分荤素鼎食那能问瘠肥珍重方斋家送似为加餐饭亦何其
　　谢人遗藷
　　风起炉寒鬻未成儿惊门底有人声乃防藷药来相馈尚带泥沙便可烹夷以采薇清易足屈于飱菊恨难平老身得此浑无事捧腹摩挲且莫鸣
　　喜见莼丝
　　一杯浊酒下莼丝不负东吴薄宦期安得林逋同约尚凭张翰写心思人间美恶吾能防物外清闲世莫知更待西风小摇落鲈羙盐豉转相宜
　　送爆竹潘舍人
　　使者归来守嵗除嘉殽应笑去年无锦嚢自是诗无敌寳带还看骑甚都想见颂花方列炬故将爆竹伴屠苏祝公茂介春祺去明日朝元拱御炉
　　潘舍人重打带
　　使囘挥槖试从容诗在腰围瘦减中金重内分知带赤花明殿后映鞓红闻呼巧匠重陶冩好称朝章荅化工更待韀印如斗转庵元是有家风
　　吴澧州兵部挽诗
　　桂籍传芳两弟兄才华奕奕尽専城独跻郎省享髙夀复处祠庭全令名遗爱梁山初趣召承恩澧浦晩増荣如今仁义乡前路忍送灵车薤露声
　　黄壶挽诗
　　国朝人物盛江西欧晏曽王世所知防喜年来说壶隐还看身后纪丰碑路遥莫致生刍奠心折聊成薤露词髙蹈如斯天必假彬彬子舍见孙枝
　　周南仲正字挽诗
　　姑苏台下同杯酒一旦相从情转亲才屈自应无近用时升谁不有通津避名苦节乾坤大务道圆机嵗月新我亦推藏山涧曲细思余论忍沾巾
　　叶和剂挽诗
　　守道安恬誉翕然晩登朝路合腾鶱身劳援溺尝贻疾梦兆囹空信不寃倾盖方欣同药藏挂冠谓可乐丘园愁闻薤露闽山逺余庆他年属后昆
　　挽余伯玉药局诗
　　抵掌从容慨且悲晩年风度喜论诗贤关皷箧文尤擅徳里垂车志岂违筑室髙门如昨日开筵投辖已前时夀登八秩流芳裔松栢佳城画翣吹
　　黄靖州挽诗
　　两把州符身已老壮年崛起计偕时藏书漫与诗千首种秫闲寻酒一巵北客到今真可数南人视彼尚何知鹤山父子成丘陇泪洒谿风读圹碑
　　黄子耕监丞挽诗
　　籍籍夷陵郭白云紫阳犹足重斯文当年臭味传天壤絶代声华隔世氛邂逅月边兰桨驻从容日下竹符分伤哉逝矣空遗藁双井风髙信不羣
　　哭徐子融
　　胆气麤而硬脊梁茅斋寂寞未云荒自知友道无同异共仰师门有在亡遣世尚能生卜地安时应许老耕桑一琴一劒山枫外云影吹空白月光
　　哭徐大彦章
　　翻阅前言力著书暮年尤惜日之余倦从科第于荣宦静养声明只燕居落落谿山空尔许悠悠天地复何如伤嗟平昔琴尊地常似亲承教载初












　　钦定四库全书
　　涧泉集卷十五　　　　　　宋　韩淲　撰五言絶句
　　明皇揽镜而言吾虽瘠天下肥矣
　　引镜吾虽瘠韩休諌疏多君心在天下欢乐竟如何髙祖令李宻迎见秦王李宻不敢仰视
　　甲马幽州路英雄不自量凯歌迎劳处方识小秦王
　　霍光夜召符玺郎
　　拥昭初辅政汉室大将军符玺郎能尔丹青见不羣
　　王景畧对桓温扪虱而谈当世之务
　　本谓温犹好而能北伐功自从扪虱后絶意过江东
　　冯媛当熊
　　槛外当熊立人情见亦惊翩翩后宫女冯媛独驰声
　　杨妃剪髪
　　剪髪能留君王不自持当年无入奏宁到马嵬时
　　南山
　　霏霏南山来此意足怡悦昏旦气间櫺疎互明防
　　思颍堂
　　乡庐暗边尘时移而事变结屋漫逍遥可想不可见
　　情话堂
　　赵记发旧观俞孙新作堂是岂无他人亲戚意差长
　　有竹堂
　　坡翁一转语不但为竹设俗子尘汚人夏簟落苍雪
　　跨鹤台【案诗二首其一见七言律】
　　道人白鹤庵絶顶似仙家寻幽得台城杳杳入青霞
　　南台【案此诗二首其一见七言絶句】
　　木老地平静直北万家城小立兴懐处凭髙眼更明
　　禅月台
　　此台已芜没禅月彼一时得句僧下空留洗耳思
　　题朱直学竹轩
　　裂石作翠竹秋风生晚凉政须人啸咏应记我行蔵
　　横碧轩
　　文清来此地留下横碧轩寂寂今无主空山起夕烟
　　题贯时轩
　　柯叶贯四时不为寒暑变理事俱到处因之亦可见
　　无尽蔵
　　善继人之志肯堂思其艰此意自无尽风月敬亭山
　　小集清晖阁因唤渡把酒昌甫倐至
　　小醉清晖阁横江更一杯逺山寒日晚诗老忽然来
　　樗亭
　　筑亭以樗名平生无宦情寥寥千载人感慨闻风声
　　如庵
　　静深堂奥间真如公所庵谁谓平生心可以禅境防
　　山简习池游诗
　　拍手儿童笑山公倒接防举鞭无限意今古少人知
　　题华严境
　　游目贝叶书究竟华严境当年寓名心观者要深省
　　桃源山道者小庵【案此诗二首其一见七絶】
　　天寒山气黄日暮竹色碧住庵人勿惊此景有此客
　　葛溪
　　流传葛仙翁此溪尝化龙抱朴今何在闲来问古踪
　　南坡
　　空青老仙伯有子爱溪山谁信南坡路依依泉石间
　　防泉
　　一泉水古依旧浸岩邉太史晁鸡肋遗吟尚可传
　　舟入灵岩山下访古
　　燕麦摇晴日青山两岸横吴其为沼矣倾酒任船行
　　十七日过潭守聴松【案诗二首其一见七言絶】
　　推牕万松林杂沓且修整何须抚盘桓姑以集幽聴
　　四月二日
　　檐浅侵林緑虚賸蘂红试茶催鼎实纵酒失杯空易觉春风老偏知夏日长四山新笋出一涧野花香昼永卷书困时闲挈杖清草虫空踯躅巢燕费经营间或僧人到闲常羽客过启疑恍惚谈妙欲云何樵斧通深宻渔竿接混茫风波非地险荆棘乃天荒
　　爆竹
　　爆竹烧残嵗家家把一杯西湖元自好只是欠徘徊
　　瑟
　　倚瑟从嫔御人生实少欢南山空斮絮此道是邯郸
　　夜坐
　　连牕风撼山引酒灯照坐逍遥入庄吟憔悴失楚些
　　王丞留饮
　　寻梅闲唤酒邀友漫题诗酒美君方醉诗成我未竒钟声来逺寺暝色起前溪霜夜断鸿急风庭落叶知
　　访滕贤良邂逅周察推同饮池上
　　春风杂花池賔主两相视落日忽已晴洗盏可无醉
　　招余子任过成季家
　　只道沙坑近招之阿那邉不知风雨夕能过小溪船
　　次韵周倅送郡醖
　　闻道菖蒲节龙舟一一修雨凉虽少憇郡圃不妨游坐有严陵守新持使节长真成三学士意象好持觞
　　题隆中图
　　何意求闻逹偶逢刘豫州隆中三顾处抱膝也风流
　　次韵潘舍人画轴
　　风霜归老榦嵗月长枝柯矗矗荒村外人人占落坡寻诗小醉时不许老农知叶叶泛轻舠试渡野水陂突兀是茅屋摇兀是土桥防山防水去忘饥付木瓢荒虚成莽荡幽逺似模糊便做山中客能题一字无
　　次韵子顔
　　乐道匪时趋山间得自如老来情味别冬日且闲居冬日且闲居谁停五马车从容见真意鉏尽世骄虚鉏尽世骄虚宜乎爱隠庐髙风照千古此道巻还舒
　　次韵徳久丈
　　经旬无客至今日得公来园栁緑巳宻渚莲红始开谈谐意方接萧散诗自生冩成澹泊句洗尽滛哇声云驱风浩浩日永雨垂垂狡兎笑三窟鹪鹩思一枝白日偶无客青山长对门【案原本无题以此十字为韵】
