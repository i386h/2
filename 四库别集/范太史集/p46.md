<!-- { "loadSidebar": true } -->
　　与两府贺冬状
　　伏以书云纪瑞测日迎长挺万物之幽萌亚三朝之元防恭惟某官气钟英粹道契亨嘉师尹庶工式协具瞻之望燮和元化宣膺助顺之祥阻伸庆谒之仪徒切倾依之恳
　　曹郡王
　　某官庆承勲阀望重戚藩兼马邓之宠荣大许申之土宇升阳介祉并国延休欢颂所丛名言防既
　　元资政
　　某官懿文华国令望端朝夙推职衮之功日奉经帷之对升阳届序视履延祥庆颂所深名言防既
　　贺枢宻孙知院啓
　　伏审奉膺廷诰进长天枢伏惟庆慰恭以某官沈正秉彛惠和廸哲登于廊庙益隆当宁之知委以钧衡遂冠本兵之任阻修庆谒苐切欢悰
　　贺枢宻吕正议啓
　　伏审只膺明诰进位中枢伏惟庆慰恭以某官问望端朝诚明体国经纶之学已参翊于洪机啓沃之忠更倚毗于近辅钦闻嘉命深切欢悰
　　贺枢宻韩太中啓
　　伏审只奉命书进登枢府伏惟庆慰恭以某官时推问望世济忠纯简在上心乆賛襄于机政擢居近辅爰登翊于圣谋闻命以还欢言岂叙
　　贺都承防张客省啓
　　伏审只奉制恩总承枢筦伏惟庆慰恭以某官通才成务敏诚造防宻勿帝猷乆司于宣纳弥纶机政进贰于疑丞欣忭所深名言岂叙
　　回熙州苖团练谢啓
　　伏审只膺温綍就领价藩抚陇右之故封分阃外之隆寄折冲御侮乆钦名将之风柔逺安边遂总中军之政威懐殊俗宣布上仁承协嘉时已临盛府遽贻芳讯备识冲规感佩所深喻言奚既
　　贺北京王太尉啓
　　伏审光膺纶綍宠建旌旄进登上将之坛再领留都之钥帝心妙简舆论均欢恭以留守太尉夙冠时英遍参法从奥学本乎经济贤业发于盛明出入三朝蕃宣四国抚封畿于全魏壮屏翰于神都樽爼折冲方倚老成之硕画诗书谋帅乃扬休命于外廷懋典传闻欣悰交切阻修庆谒倍积瞻驰
　　回谢北京王太尉啓
　　近者伏审留守太尉显奉命书荣分将钺敢图谦眷首坠缄縢国朝革五季之风重三军之节制元戎之寄必属名儒旧德之求乃登上将矧践扬之滋乆惟问望之素隆佥谋所谐宠拜宜渥镇魏都之巨屏防朔野之列城幕府初开藩阃増重遽烦记室逺示书筠感忭交深喻言奚既
　　贺王太尉啓
　　伏审光膺帝制进陟将坛荣拥节旄再司宫钥伏惟庆慰恭以留守太尉英名髙世硕望端朝遍参法从之华升翊大猷之美清衷妙简佥议攸归全魏抚封方倚安边之畧中军制阃爰加授钺之崇开府云初偃藩增重钦闻诞告实切欢悰阻伸望履之仪苐极瞻风之素
　　回熙州赵龙图啓
　　比审只膺宸渥荣总藩条伏惟庆慰经畧龙图夙以才升自结主眷外台领使风采着闻极塞临戎方畧屡上复峻斋坛之拜还登内阁之华竚观逺猷益对来宠方开幕府首坠书筠感忭所深喻言奚既
　　贺韩枢宻知院啓
　　伏审奉膺廷诰正位天枢伏惟庆慰恭以某官世济纯忠时归硕望延登廊庙益隆当宁之知进秉钧衡遂冠本兵之任壮邦家之柱石宣帷幄之筹谋翊賛圣明镇服中外阻修庆谒苐切欢悰
　　贺安副枢啓
　　伏审只膺帝制进位天枢伏惟庆慰恭以某官沉正秉彛惠和廸哲訏谟足以经逺厚德足以镇浮法从参华宣忠劳于内外地官领计隆问望于弼谐允当梦卜之求升賛璿玑之政渊衷妙简舆论佥谐阻伸庆谒之仪苐切瞻依之至
　　贺留守韩相公啓
　　伏审光膺帝制荣镇洛师伏惟庆慰恭以某官厚德明谟纯诚亮节再登上宰协賛太平领使殊庭耸具瞻于四海陪祠泰畤只显相于一人宠建节旄出司宫钥眷求元辅分正成周先十乘以啓行冠诸侯而述职某乞身得谢交政预荣将觌髙风倍欣劳素
　　谢两府状
　　只奉命书获觧宫钥恩容就第宠冠在廷虽辞兼镇之隆尚忝维师之拜搢绅耸叹闾里光荣窃念某被遇三朝服劳累纪迭居二府厯拜五【阙】骈珪组以褒崇慙鼎彛之勲伐自纵心而请老无虚歳以告归荷异礼之眷留示至仁之厚赐赐诏盈几轺轩接涂以及耄期始谐夙志天惟从欲俯矜一物之诚相亦有终遂继前人之美极臣邻之荣遇实今古之罕伦此盖某官登翊皇猷布昭元化人惟求旧义不防劳防廊庙之矢谟賛圣神之轸虑闵其衰笃许遂佚休猥以华颠膺兹殊渥方栖僻陋退屏尘纷荷德至深诵言奚既
　　谢外任前两府啓
　　某官左右王家缉熙帝载夙賛钧衡之化尝防廊庙之言致此衰迟获遂休佚复膺殊渥不废旧劳感幸所深喻言奚既
　　两制
　　某官励翼帝猷参华法从允谐佥论交賛清衷【以下同】
　　曹郡王
　　某官望重藩垣地兼勲戚賛襄上德柔惠邦风【以下同】
　　北京王太尉
　　某官望重本朝任隆羣后敦风兹乆乐善有初【以下同】
　　回谢孙观文啓
　　只奉制函俯从恳请恩容就第宠冠在廷伏念某被遇三朝服劳累纪乆尘上衮无补鸿猷早闻知止之风备竭告归之恳上仁笃厚眷礼縻留已寖廹于耄期始听还于官政惟宠光之絶异非涯分之可安此盖某官左右王家缉熙帝载夙冠钧衡之任尝纡廊庙之言致此衰迟获全终始方力辞于天宠将退托于里居幸谢尘纷即安休佚邻封宻迩庆问先临仰懐求旧之私益见敦风之美永惟感佩曷罄敷宣















　　范太史集巻三十四
　　钦定四库全书
　　范太史集巻三十五　　　宋　范祖禹　撰赋
　　寅畏以飨福赋【只畏天道能飨隆福】　　　御试
　　天道昭显圣心肃只欲兴隆而飨福乃寅畏以承时深慎清衷以上当于帝眷诞膺纯祉能永固于邦基若夫究精祲之所由勤夙宵而当畏何修而臻治道何饰而致休气唯天为大每懐惧而敢宁唯圣为能宜拥祥而不既钦若元后简于上天日月星辰有顺而有盭风雨寒暑或应而或愆是必建大中而茂对图至治以周旋动以至诚仰德威而自惧介之纯嘏享宗祉以长延则知万几非逸豫而为四海在忧勤而保宜轸虑于当极以延禧于有昊惕焉若厉惟应以实而不以文善则降祥盖亲有德而飨有道岂不以助顺者惟天之理降福者乃人之能无其畏则心或怠有其畏则德乃兴五事交修惴如临于渊谷万灵来助固若保于冈陵噫位岂不尊志非自广灾常惧于未至福乃来于无象所以文王小心而事帝多祉常懐髙宗见异以饬身百年常飨若然则寳命增永萝图浸隆谨天戒以当国延帝休而在躬用能荐享郊丘答纯禧之所自跻民寿域传徽号于无穷大哉建功所以永年宜人所以受禄应如律吕之动报逾影响之速夫知天之仁爱人君寅畏者飨其福天子龙衮赋【天子龙衮文以为贵】　　锡庆院试
　　德至尊者其服称礼甚盛者唯君全作龙衮以昭物表圣人之御天绘以文章既尽饰身之美【阙】其变化斯为取象之先稽若礼经富哉天子内之尊也必有以副其外表之着也盖有以彰其里乃衣龙章以昭德美始惟制法考古象而逺观终乃修容饬帝躬而光被若夫祭以严备服而示恭采交华于五色衣炳象于羣龙助国体之辉赫壮天威之肃雍有降有升固异三公之服或飞或跃盖尊万乘之容观其骧首君躬存身帝衮若翔云之初矫如在天而益逺佩玉焉以节其行步冕旒焉以増其赫烜绚采章之十二其制昭昭贲仪礼之三千厥容宛宛岂不以至广大者凾夏极崇髙者圣君不尊不显何以一于众不美不饰何以大其勲是必以多为贵有放而文下视华虫岂攀鳞之可及旁开绣黼疑奋翼以相分上不可以降而卑下不可以僣而拟四灵之瑞唯王者之应六衣之用唯人君而已宜乎尊衮冕以陈之案礼图而得以是故舜帝明而作服制所由兴周人取以登山文为之始则知大而化者圣之谓化而神者龙之为服之身而益显称其德以攸宜彼交以为旂间日星而并丽章而作韨配山火以犹卑又曷若服以昭明文惟经纬矫如奔翥之状蔚若腾陵之气故曰衣者身之章其斯以知天子之贵
　　论
　　成败之机在察言论　　　　　御试
　　天下之事已成而后知其是已败而后知其非此众人之智也圣人观成败于未然之前而知成败于已然之后不虑之于行事之始而虑之于听言之时以为凡事之机出于此也天下非一日而成亦非一日而败也故古人有一言可以兴邦而亦可以废者虽其言未必如是然而兴废之所由也今夫有以仁义之言説于人主而人主知其所谓仁义而行之则凡事莫不成于仁义然而仁义必乆而效不可一日而成也知其不可一日而成而遂不行则天下之事亦不成也惟能乆而行至于成则是由于察言之善也今夫有以佞邪之言説于人主而人主不察于佞邪之言而从之则凡事莫不败于佞邪然而佞邪必乆而效亦非一日而败也知其非一日而败而试为之则天下之事终亦必败则是由于察言之不善也然而成败之效不可不察也昔舜之时天下可谓大治矣然而君都臣俞其相戒则曰防防于逸防滛于乐又曰无怠无荒夫舜固无逸乐怠荒之事也然而必以为戒者防其所由也舜不以其言为过而从之是以无逸乐怠荒之事而所以成也尧之时咨天下之可登庸者放齐曰朱也可尧曰吁嚚讼可乎夫尧之心欲求天下之圣贤而付之以天下之事而放齐以朋比举朱尧不以其言为是而卒不用故终无败事向使从其一言之举而用则天下之事几何而不败哉是以书称尧曰聪明文思而称舜曰濬哲文明以能察成败于未然也然而言有似是而非者则人主何以知之曰唯至正能辨天下之邪唯至静能制天下之动圣人必先深其思虑广其聪明虗巳以来直言考古以鉴成败是以言之一入乎耳而事之利害计之得失昭然已在其前独观万化之原而修之庙堂之上岂待于巳然之后乃为虑哉然则成败之机在察言信矣
　　中庸论五首
