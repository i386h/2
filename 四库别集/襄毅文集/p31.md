<!-- { "loadSidebar": true } -->

　　襄毅文集巻十五

　　（明）韩雍 撰

　　○祭文

　　祭太子太保兼都察院左都御史陈公文

　　呜呼公之生也六十有八年天之景星其光气也世之鸣鳯其声威也山之华岳其高大也水之震泽其宏深也春阳秋霜其仁且严也霁月寒氷其明且清也而今不可作矣呜呼哀哉忆在文皇公方进取大对明廷褎然高举妙龄佳文海内推许公于斯时宗元韩愈拜官侍御风采昻藏正色立朝秉节巡方缪纠愆绳浊激清扬公于斯时张纲范滂出佐臬司湖湘遂妥擢贰都台大纲断果执法敢言不搜细琐公于斯时子方献可分镇关中三边戒严西贼惊遁奸宄深潜干戈偃息将吏熙恬公于斯时稚圭仲淹时和岁丰民蠧殄灭化洽人心讴歌大悦报以生祠留之卧辙公于斯时周公召伯归总宪府表率百僚进位师臣无怠无骄五极咸中致君唐尧公于斯时伊尹皋陶名遂功成勤劳致疾既知止足亦明去就抗章辞归衣锦行昼公于斯时疏广疏受思公复起终济苍生遽闻永毕当宁震惊既锡宠奠又营佳城矧予感恩能不伤情呜呼生之有死犹昼之有夜必生无所忝死得其正斯为始终惟公一生盛徳脍炙人口无可憾矣五朝元勋流芳史册足报称矣官至一品礼进义退出处正矣寿几七旬易箦而毙考终命矣贤子贤孙克振家声有余庆矣千秋万岁正人君子盖棺事已定矣东望洒泪寄奠一觞神其鉴予敬矣呜呼哀哉尚飨

　　祭亡妹夫鸿胪序班刘尹文

　　呜呼刘君遽止于此耶岁在辛未予补外台汝追送我潞河徘徊予来西江又余二载每得汝书如接风采今春得报将往金陵省汝季父扫汝先茔且云事竣访我故里我亲欢慰倚门望汝我亦自拟恐得还京与汝同去绸缪亲情孰料汝命遽此永毕得弟书报使我惊泣呜呼痛哉是果然耶抑梦也耶汝之平生为善积徳温温谦恭抑抑谨饬习书累岁始获一迁供事内廷亦未三年凡百交游无不爱慕当道君子亦垂青顾我知汝志劝汝进修望汝逺大以光亲俦我望未副汝志未逹始逾三旬云胡夭札呜呼痛哉汝之门戸孤苦零丁父子薄宦家无丰盈汝父已没汝母将老汝妻尚弱汝女又小汝既乏嗣又无仲昆汝死不顾弃此一门幼孤无依老弱无倚切我肝肠涕泪如雨呜呼痛哉虽然死生常理修短定数汝之一生无愧无负幸汝易箦得安故丘汝魂正直想无怨尤但汝孤魂不知何处山川迢遥能否归去我痛虽切会哭未能先遣妻弟奠汝一罂地久天长永难再见汝有灵爽鉴我心念呜呼痛哉尚飨

　　祭故大司空双崖周公【即巡抚周文襄公】

　　呜呼文章政事世人患不能兼公能兼之礼进义退世人患不能全公能全之惟公之生螺山之秀通敏明诚宏博忠厚其为学也经史淹贯词章纯善早为名儒以之而取功名甲科高选继为吉士以之而司制作预修大典读其文若长江大河诵其诗如佩玉冠冕宣金石而被弦歌嗣风雅而继坟典人推其振治世之音鸣国家之盛盖方之退之子厚而无忝其为政也小试刑曹克体帝仁五极咸中狱无寃民既相亲藩曰慎曰勤遂荷宠遇进阶重臣惟东南财赋之渊薮公受命经略以巡抚效贤劳而驱驰善区画而咨询民生仰之以苏而四海之得所国用赖之以充而万世之相因是其扩忠厚之徳妙经济之才方之定国刘晏而为伦其始而进也以礼自重久歴资阶方登侍从八座之荣千锺之奉矻中流之砥柱亘明堂之梁栋初则廷臣交荐而受知终则帝心倚注而简用固非若李愿所讥伺候于公卿之门奔走于形势之途肯逐羣而随众焉其终而退也执义允坚年几古稀辞疾归田上方俯徇其情公遂拂衣以旋登山而翫水采美而钓鲜足以振頺风而扶世教足以仪后学而追前贤诚有如疏广所述知足不辱知止不殆甘勇退而自全焉呜呼人之所不能者公皆能之矣然自公之退休东南之民既多凋弊军国之需亦劳经理君子忧国而忧民望公康复而再起云胡大限永毕于此里巷为之走哭缙绅为之哀毁谅当宁之始闻亦震悼而拊髀矧予辱知最深其情曷能自已呜呼公不可得矣百行罔亏五福咸臻不愧于天不怍于人纪之汗青勒之贞珉盛大光荣千古不湮聊奠一觞写此慎真幽明感通庶几有神呜呼哀哉尚飨

　　祭萧母太淑人周氏文

　　呜呼古有伯鸾读书养高生业不忧妻能服劳又有不疑平反大狱严而不残母尝教勖懿懿淑人择配世家贞静庄肃慈惠柔嘉表于宗门化于邑里妇道母仪古人并美允矣君子学成巨儒一领乡荐遂归隐居授徒以经养亲以孝克遂厥心有相之道伟哉冡嗣成名显扬歴职廷平进总台纲天子倚毘百僚承式克善厥官皆教之力寻沐推封屡拜龙章紫绶赫赫朱翟煌煌禄养既丰尊荣斯备宜享遐寿云胡奄弃呜呼凡厥有生孰能不死死而无闻比比皆是惟淑人兮有福有寿有子有孙得正而终被服隆恩既锡祀礼又锡宅兆太史刻铭公卿走吊荣名令徳千古芳馨淑灵有知含笑以宁某令子同官闻讣惊悼匍匐一奠申词以告呜呼哀哉尚飨

　　祭李都御史太夫人柯氏文

　　呜呼夫人百行兼修五福咸臻其祀先也敬以时其养姑也孝以勤其以道相夫也夫为乡邦之高士其以义教子也子为社稷之名臣其抚下睦族恩礼谆谆其慈仁肃雍曷尝有一行之不纯其封秩也登二品其享年也踰七旬其受命服也炫珠冠霞被之荣其就禄养也享烹龙炰凤之珍其桂子兰孙嗣续振振其伉俪偕老曷尝有一福之或屯其得考终恩礼殊深其赐祭也出大官之佳品其赐葬也卜吉兆之高坟其归灵輀也百僚走奠而执绋其发潜徳也太史述传而为文诚所谓生荣而死哀虽死而犹存雍与令子登第同年列官同寅奉使于兹闻讣悲辛匍匐境上跪奠一尊神其有知鉴此微忱呜呼哀哉尚飨

　　祈晴告城隍文

　　迩者阳徳愆候淫雨连旬田苗多伤屋庐久湮民生弗堪愁苦悲辛维兹民命主司在神神宜显灵以昭至仁诛抶蜧蜺划劙云阴以拭后土以廓高旻化灾为丰庥此下人神或难专请祈天阍咎若有归雍等自任幸勿迁怒滥罚吾民神能响应不负时禋投诚告神庶其鉴临谨告

　　祭杨司冦尊甫先生文

　　呜呼自古道修于已而能淑诸人者垂千载之贤声徳修于已而未足其位者享累世之恩荣盖修道徳则流芳而衍庆斯亦天理之自然而适有见于先生伟哉先生光岳之精得麟经之奥旨掇高科而蜚声擢任儒官斯道大行恩义尽而无计利之心教法严而有讲解之明歴星子邵武而终于新安其门人高科显仕者皆先生启发而成至今被化之人慕其道皆立祠祭奠而不更诚有如胡安定之在苏湖千载之下流史册之光荣平生积徳而秉义极忠厚而和平甘自老于冷官不狗茍而蝇营人虽惜先生位未称徳而先生未尝与命之相争天心怜而锡胤吉梦叶乎长庚家学能传步武登瀛伯也着将相之勋业官极品于两京仲也歴中外之宪台能知止而戒盈龙章推恩于先生加赠春官之上卿况垂荫乎贤孙济济然袭武弁而取科名诚有如王景叔之植三槐累世之后继阀阅之簮缨呜呼惟有道徳者百世尊之而不惑况予后生晚进辱令子知爱而匪轻偶来官于先生之乡望宰木而含不尽之情西湖之原山高水清神妥以安百世不惊跪奠一觞鉴此微诚尚飨

　　祭大江之神文

　　比者雍肃奉简命同监军总戎统率大兵往征南夷分兵五运泝流西上旬日已抵安庆雍等部下舟楫帆樯虽间有损偏禆将士咸无灾害感神庇佑实铭于心惟是游击前锋偶触风涛人船有损是其部下事神弗虔神特降殃然今圣天子新即大位为百神之主礼神祀典惟崇惟敬而命将出师除暴安民实惟望神之庇佑伏望神慈少息降灾之怒普施济物之仁阴相黙佑俾■〈风贝〉风不作洪涛永息后先舟楫咸济安流释将士惊险之虞解朝廷南顾之忧且祈助我天兵振扬威武所向克捷速奏凯还则神之阴徳上下俱感而神之威灵益暴白于天下后世祀典益崇而不替矣故兹谨告尚飨

　　祭勅封小孤山天妃圣母文

　　雍等肃将明命往征叛蛮分兵五运泝流西上兹已赖神之庇咸过孤山前途孔修江湖阔险伏望神慈阴相黙佑俾风恬浪静舟妥人安实惟荷神之休谨用祭告尚飨

　　祭洞庭湖水府之神文

　　惟兹洞庭海内巨浸惟神司之必灵必信雍等奉命南征道经兹郡敬祷于神望神之荫怒涛不作风波恬顺是惟神休感激无任尚飨

　　祭直隶镇江卫指挥童汉文

　　尔率师从征劳勤弗惮方图进尔共除多难何天之生尔才贤吝尔寿算良医满前莫起尔患然死于王事视死于儿女之手盖有荣而无憾特给舟以归尔之旅榇兼致奠以表我之悼叹尚飨

　　祭衡山之神文

　　自古名山大川为海内之岳渎其神必灵而应验亦甚速维兹衡山秀萃坤轴火徳锺灵寔奠南服赤帝馆于其巅祝融宅于其麓云气兴而雨泽降下土润而万物育阴徳元功谁敢不肃雍等奉辞伐罪值此炎燠道出临蒸次师信宿紫盖芙蓉羣峰在目欲趋谒而弗能徒瞻仰而俯伏特遣官以致奠仍申之以青祝恭望明神介以景福普阴相而黙佑俾将士之戬谷潜消瘴疠安行水陆助貔虎之英勇速犬羊之败衂务期一鼓而全胜立见两广之平服是神休无逺而弗届将祀典益光而永笃谨用祭告灵应可卜尚飨

　　告天地神祗文

　　比者南蛮梗化摇毒遐荒两广生灵若坠涂炭天子新即宝位悯念惟深特命雍等统率大兵往正其罪兹已次于敌疆将图水陆并进而霪雨弥旬山水泛滥舟楫惊惧行营未安忧心皇皇弗宁寝食用是敬陈素悃仰叩玄穹伏望大徳洪慈阴相黙佑早赐云开雨散风和日晴陆进舟行士马安便所至兵锋奋厉威武振扬速成克捷之功以副朝廷吊民伐罪之意雍等不胜感荷天休之至谨告

　　祭旗纛之神文

　　维兹两广叛蛮久违王化戕害民命罪恶贯盈圣天子甫即大位奉天勤民悯兹广人久坠涂炭特命雍等统率大兵来兹伐叛用救民生初指桂林贼侵我疆五发偏师所向克捷是皆神威助我先声今寒霜既降肃杀维时蕃汉夷兵川汇云集雍等整饬兵戎申严号令将图分道并进往问叛蛮之罪惟神主司戎兵三军瞻仰伏望威灵阴相黙佑指麾将士旌旗所向战胜攻取指日削平羣凶慰安黎庶使地方永永无虞用副朝廷伐罪吊民之意实荷灵神无疆之休谨用祭告尚飨

　　祭风云雷雨广西境内山川社稷城隍文

　　自古神之为徳正大光明福善祸淫至公无私虽迟速不同而报应未尝爽也今两广蛮贼背逆天道虐害生民十有余年之间常出为患且流毒于湖广江西地方杀戮民之丁壮奴辱民之妻女掠其财货焚其屋庐盖不可以数计又或破寨屠城官僚被害残忍惨刻罪恶贯盈获罪于天天心震怒圣天子初即天位体天之心行天之罚特命雍等统率大军来问其罪兹已临贼境分道并进敬吿于神伏望神明各行其职各显其灵指示导引阴相黙佑务使我军威声震赫筹算允中所向战胜攻取蛮贼神魂丧乱脱走无门所至就擒就戮地方一鼓而削平万姓回苏而安业庶几仰答天心称朝廷伐罪吊民之意而灵神享有常祀益有光而无愧矣故兹恳告尚飨

　　祭江湖淮海之神文

　　雍等奉辞南来伐叛是图兵锋所临拉杇摧枯甫逾半载民赖以苏天心固仁神力岂无当涸而涨遏贼奔途虽惊无虞保我征夫神之威灵固已感孚今兹凯还逺涉江湖恭望灵神黙相阴扶利我将士安我舳舻弗阻弗惊逺逹帝都益感神休终始不渝谨用祭告尚飨

