<!-- { "loadSidebar": true } -->
    黄门：朕闻上古圣王之政理，则教之以战，陈之以兵，盖威不而服不顺也。故始於禁暴，终於偃革，斯不得已而用之。朕以寡昧，诞膺鸿业。思欲率於动静，归之教化，岂要荒之外，弃为匪人，而亭育之中，视则如子？罔不遵我文轨，修其贡赋，岁时相望，道路抵属。而默啜素称桀骜，鸣镝於狼居；顷自怀柔，屡书於象魏。朝廷所以许其通好，议以和亲，使臣累斋缯帛，侍子令袭冠带，庶中国无事，长城罢守，戢戈而销剑戟者，朕之意焉。岂谓我盟不渝，尔约斯背，伊庭之际，遂敢侵轶，西北偏隅，尚闻啸聚，虽摧其精锐，而困於围逼：此不虞之失也，朕甚怜之。犬羊无亲，不可恃信而轻敌；熊罴有勇，咸能宣威而制胜。朕由是询卿士之奏，揽英雄之心，谋元帅而得佐军。恢远图而举长策，随时之义，其在豫乎！
    兵部尚书兼紫微令监修国史上柱国梁国公姚崇，天假其才，日新厥德礼义为本，居有四邻；谟猷是先，坐知千里。以仲山甫之操，管夷吾之能，智涌泉而不穷，精贯日而逾励：信庙堂之柱石，鼎鼐之盐梅，必能奋尔六奇，光我三杰。可持节灵武道行军大总管，管内诸军，咸受节度。右领军卫大将军兼检校单于大都护镇守军使张知运，宽厚沈毅，外方内直，威而勇决，自摄单于之台；惠则抚循，咸仰将军之树。可中军副大总管。权检校原州都督李钦宪，家承将相，器兼文武，求古人之节，临事不回；读前史之言，好谋而断。可左军副大总管。检校左威卫将军灵州都督吕休，惯知边要，久探戎律，诚期报国，去病安用家为？奋不顾身。伯昭不持贼遗。可右军副大总管。左骁卫将军论弓仁、右金吾卫大将军勿部、左领军卫郎将摄本卫将军张直楷、单于副都护臧怀亮、右领军卫中郎将王海宾、前朔州刺史刘元楷、右武卫郎将杨楚客、并州定清府果毅元萧然等，颇牧马用，关张其敌，怀才倜傥，尝邀百胜之功。立志经营，备习九章之训。弓仁及并可前锋总管，直楷可左虞候总管，怀亮可右虞候总管，海宾、元楷、楚客、萧然等并可行军总管。太仆少卿田崇璧、州刺史韩思复等，强力从政，精心在公，知无不为，利有攸往。入敷事典，省阁称其闲练；出综条察，吏人畏其严明。崇璧可兼行军长史，思复可兼行军司马。兵部郎中李休光、司勋郎中张敬忠、兵部员外郎王上客、刑部员外郎杨钦明、江州别驾李邕等，或特达璋，所谓登坛之宝；或翩翩书记，曾闻及ニ之词：可以光赞出车，宏宣入幕。并可行军判官。
    灵武军兵加满十万人，旧马既少，宜於内外闲厩抽壮马添满六万匹，原、夏等州要害处亦量加马，其後军兵六万人，马二万匹，先来点定。宜令卫尉卿李延昌、左羽林将军杨敬述等至冬检阅，且当处团结，待後进止。其有先锋破贼，斩馘摧坚，功效灼然者，并委军将便定功赏，不须限以常格。总管以下，有损失兵马，不能力战，弃军逃命者便杀。其有弃军入贼，不能死节者，妻子依叛缘坐法。凡此和众，誓於师兵，统燕犀冀马之雄，屯斩蛟挈鼋之勇，鼓鼙沸野，旌旗彗云，岂式遏於河塞？方震警於沙漠。於是乎箪醪以信之，芳饵以赏之，戮扬之仆，必行其令；持穰苴之兵，不枉其法。坚壁清野，则投石而有馀；追奔逐北，则扫尘而无类。俾权宜於阃外，仍布告於天下，暂劳永逸，在此行焉。主者施行。
    ○命薛讷等与九姓共伐默啜制
    黄门：朕闻天所与者，奉天命而不违；人所弃者，顺人心而必伐。由是古先帝王，光宅区县，实仗威武，用清荒戎，时义远矣！默啜以叛亡饿隶，凶忍遗孽，敢迷声朔，独匪人臣，祸皆所召，袄不自作。举其巢穴，尽是离心，赡我阙庭，相望内面，犹窜身於寒苦，且寄命於旬时，当胡运之已穷，在轩兵而可逐。九姓部落等，忠诚贯日，义烈闻风，数其擢发之愆，成於屈指之计。请除骄子，累遣使臣，摧锋而愿先驱，蓄锐而期後命。右羽林军大将军朔方道大总管薛讷、左卫大将军安北副大都护兼剡王府长史平郡公张知运、右羽林军将军兼凉州都督赤水大使杨敬述、右骑卫将军论弓仁、左武卫将军大武军大使于仁誓、右武卫将军丰安军大使杜宾客、丰州都督西受降城使吕休琳、胜州都督东受降城使邵宏、左金吾卫大将军回纥伏帝匐、右卫大将军浑元忠、左卫大将军似和舒、右武卫将军兼贺兰州都督契承祖等，或出将入相，有经济之才；或敦诗阅礼，有韬钤之算；或嫖姚仕汉，有遮虏之勋；或由余入秦，有伐戎之策。谋彼元帅，择於佐军，可以授旗遂行，推毂而进。讷可中道大总管，宾客、宏休、琳等为副。知运可东道大总管，弓仁、仁誓为副。敬述可西道大总管，伏帝匐、元忠、和舒、承祖等为副。各领马兵二万人，与九姓计会。三军既整，百道齐入，吴钩楚练，照曜阴山峰；冀马燕犀，张皇穷漠之地。况彼寇恶积，我师义动，知存亡者观其兆，摧枯朽者鲜其力，庶使疆场罢候，从此息人，边鄙不虔，因而尽敌。布告天下，咸遣知闻，主者施行。
    ○幸东都制
    黄门：朕闻遂物之宜，上则听其和乐；违人之欲，下则生於怨思：一物安可弗遂？万人安可固违？且先王卜征，观乎风俗；大易顺动，应乎天地：由是巡以五载，尚遍於人寰；设为两京，况称於帝宅？东幸西顾，其常也。然朕以行必清道，不为无事；至而供帐，是则有劳，故恤人之隐，忧人不足，於今四年矣。遂使东土耆老，倾心而子；中朝公卿，屡言以沃朕。或谓国之中洛，王者上地，均诸侯之赋，当天下之枢，陆行漕引，方舟击大，费省万计，利窬十倍。更知夫便於物者，非自奉以怀安；嗟於人者，岂不诚而阻怨？於是乎见品汇之阜，因京坻之饶，则无夺农矣；陈太师之言，献史臣之颂，则无缺政矣。信可以备法驾，乘阳春，归於成周，布我时令。以来年正月五日。行幸东都，仍取北路，所司准式，主者施行。
    ○至都大赦天下制
    黄门：周宅中土，秦里上田，皆王者之都也；时迈观风，载巡展义，皆王者之政也。朕嗣守宸极，颇移年所，冕旒而视，心每周於万邦；车辙所届，迹不出於三辅：岂怀安以惮劳？姑省费而休力。然以设京师者，不偏於西据；奉宗庙者，亦俟於东征：安可阻从人之心，增予之怨？是用阳发岁，练日简辰，乘和风以应物，御惠风以行令。永言告至，载叶来，顾兹菲躬，畏此鸿业。下辇而有宫室，即旧不加；登台而有山川，览今犹昔。森然在目，用轸於怀，思宏远图，俾作宽典，不忘师古之义，特布惟新之渥。可大赦天下，自开元五年二月三日昧爽以前，大辟罪以下，罪无轻重，已发觉未发觉，已结正未结正，系囚见徙常赦所不原者，咸赦除之。唯谋反大逆，不在赦限云云。夫政欲清静。词尚省要，者思致於，未臻其道。文书盈几阁而吏益欺，诏命下闾里而人莫谕，得非失於牾，弊在烦芜邪？简而易从，禁则难犯，令式格敕有不便者，先令尚书省集议刊定，宜详厥衷，合於大体。亡命山泽，挟藏军器，百日不首。复罪如初。敢以赦前事相告言者，以其罪罪之，赦书日行五百里，布告天下，知朕意焉，主者施行。
    ○幸长安制
    门下：观俗省方，所以爱人治国；尊崇庙号，所以事神享亲：钦若昔典，此言大哉！朕膺鸿业，积念咸秦，去岁欲幸洛京，已发成命；旋属重营太庙，因将中止。诚以其绳则板，功且未即，展令效驾，信弗可违，终肆勤於东方，恒载驰於西土，流晷不驻，通丧永毕，象居始成，如在增慕：朕之兹志，日夕匪遑。可以诗陈肃邕，礼极祀，神明之奥，时惟雍州；稼穑有年，莫若关辅。王假用告，后来其苏，实获我心，俾从人欲。可以今年十月，取北路幸长安，所司准式，务在节省，无得劳费，主者施行。
    ●卷二百五十四
    ☆苏（五）
    ○嗣虢王邕同知内外闲厩敕
    敕：驵骏服皂，军国为容，苟非懿亲，莫允斯寄。秘书监检校殿中监嗣虢王邕，地隆藩屏，才蕴忠贤，以河间之硕儒，应舞阳之茂宠。学穷四彻，已综图书；任司六尚，式光轩冕。必能驷马举荚，两骖执辔，用闻玉台之歌，入侍瑶池之赏。宜与张涉同知内外闲厩，馀如故。
    ○命新除牧守面辞敕
    敕：自古帝王，莫能独理，爰树侯伯，所以分政，则今都督、刺史之谓矣。盖欲亭之毒之，纳於富寿；不夭不札，以致和平。朕受天眷命，作人父母，母殷鉴远图，罔知攸济。顷者都督刺史，惟良是求，而寂寥厥声，孰副虚想？岂六条察举，未询事以考言？将三载黜陟，不责实而求当？遂令进之则易，吏烦於送迎；退之则难，人务於苟且：岂所谓安孤老、长子孙之意耶？汉宣由是兴言。刘广为之长叹，诚有旨也。今事谋伊始，邦政惟新，俾凝庶绩，思改前弊。自今已後，都督、刺史每欲赴任，皆引面辞，朕当亲与畴咨，用观方略。到任之後，宜待四考满，随事褒贬，与之改转。诸州上佐，五品已上，应改转限，亦宜准此。夫类其才则适用，久其事则有恒，致用执恒，未闻不致於礼也。咨尔在位，可弗勉哉？
    ○搜扬怀才隐逸等敕
    敕：立政之本，惟贤是择。朕膺大历，殷鉴远图，扬於王庭，生此王国，朕之所望久矣。岂徵辟为事，未极於岩薮？而高尚绝尘，见遗於草泽。将何以举逸而劝，贲然来思？且才之或偏，器罔求备，固非臧文之智，则尚其言；收曲逆之奇，则捐其行：过而能改，仁远乎哉！天下诸州有怀才隐逸，斥弛不调，及失职冤人等，并令诸道检察使博访，具以名闻：副朕饥渴之怀，庶广搜扬之义。
    ○每日听政勉励百寮敕
    敕：三春布和，万物资始，而去冬无雪，以迄於今，将何以敬授人时，钦若天道？岂政有所缺？将教有不明？致兹亢旱，深有惕。尧舜以百姓为心。禹汤以万方罪已，朕虽薄德，匪敢遑宁。自今以後，每日听政，思宏道理，俾康庶绩。至於日旰忘食，未明求衣，惟怀永图，朕之志也，凡百在位，可不勉欤？
    ○处分朝集使敕（一）
