<!-- { "loadSidebar": true } -->
　　一兴让臣窃见帝王之世百僚师师羣后德让近者奔竞日炽士习益漓皆由逊让之风不行故也臣意今后举用大臣及方面知府俱令推让才行胜已一人吏部案留别用或才优数等奏许让官其庶吉士亦令同榜进士互相推让年少学优敦厚清古者四十余人送内阁考选读书又令各部办事三月已满进士通赴吏部推让学行气节优长百名列为等第呈部详察遇科道员缺拔其尤者选补争求者许该部记名外选盖大臣尊而难知同类亲而易见举行此法庶得实才则逊让兴而风俗厚矣
　　一立信臣节该伏覩诏书各处词讼除谋逆并盗贼攻陷地方重情外其余一应轻重事情类行原籍官司巡按巡抚问理不许辄便拟奏差官提勘搅扰军民钦此钦遵臣窃有以见陛下洞烛此弊故及之耳逺近相传莫不欣忭近闻又差锦衣卫官徃南京体勘人命提取犯人臣恐失此信于天下又恐窃弄之机或伏于此伏乞今后仍依诏书除谋逆并攻陷地方重情外其余一应轻重事情类行本处官司并巡按巡抚问理不许辄拟差官违者许科道弹劾则大信立而民不扰矣
　　一议礼臣窃惟宣圣帝王之师祀典宜在尊崇但宋欲追帝廷臣请罢礼不可也我朝祭用王礼近加天子礼乐夫国学朝廷遣祭用之可也郡县祭出有司岂宜僣用且舞具而乐不全豆加而牢不设名在实亡神灵岂享臣意今后国学如今礼其余悉令如旧则大礼正而义例明矣
　　一正法臣惟祖宗律例内官与文官有为赃私贪酷一体科断为民充军成化年间刑官附权变乱成法朦胧奏允内官不分赃私等情俱拟还职奏请及至得旨多坐贬斥遂使恩出刑官怨归朝廷且知礼者固不为移玩法者因而无忌是私之实害之也臣惟陛下动法祖宗必首正此而两京言事无一能及伏乞今后内官为事仍与文官一体科断则旧法正而刑罚均矣
　　一实録臣惟祖宗时纂脩实录翰林降调者多得取回恭惟宪宗纯皇帝在位二十四年盛德隆功际天极地止令现在儒臣纂脩恐或漏遗切照侍讲谢铎前太子洗马罗璟编脩黄仲昭检讨庄昶或以忧去位或以譛改官以言调职行高学富史笔优长伏乞起复铎等原职或陞其官其已陞官者或依今官支俸与脩实录则先烈扬而纪载实矣
　　一宥过臣惟尊严之下举措实艰意外之虞周防难悉故传称赦小过又曰宥过无大臣意今后官员失仪题奏遗落差别字様若出无心俱乞原免则圣度宏而人心悦矣
　　灾异陈言疏
　　湖广等处提刑按察司按察使臣林俊谨奏为陈言脩省以回天变事臣窃见湖广槩属自治六年十一月十四日以来连大雨雪二十九日夜至十二月初四日夜连大雷电风雨卒暴雹霰交作霏雾昼晦雨木成氷胶结纒缀拆裂震野摧堕遍山谷檐氷盈丈瓦雪数尺鹰饥附人虎穷入市其他禽兽手可攫取头畜冻死殆尽有养百牛不存一只者有贩万羊仅存数只者草十束可易一牛草一束可易一羊死者升斗米豆可买柴薪涌贵军民多冻死地方灾变诚若非常者镇巡三司宁复逭其责哉然刑尤易于召灾提刑者按察也总司者按察使也臣蠢僻昏庸奉职无状召此灾变心切怖惶虽万剉其躯不足以偿其罪之万一尔然臣又疑他或有致之者贵州借调官军措运粮饷军苦战鬭民疲挽输都匀之征势或不得已者斯臣之所未喻也德安安陆创造兴岐王府工役浩繁财费钜万民命良以不堪吉府复增修盖夫土阶三尺古天子尚然矣今之府第何若耶夫第大则心侈侈则骄骄则逾分徃辙可鉴也浅而论之第大则难于创盖而亦难于修葺所居人少则屋宇寂寞易生疾疢臣恐兴岐二府宜小而不宜大吉府宜修而不宜盖又宜循宁襄德府故事用铜瓦不用琉璃及白石雕刻防干采集舆论定为着令诏谕亲王咸悉意指则陛下内不失亲亲之恩外不失爱民之仁财可节役可省事可继业可久民怨可消而天意可回矣然臣又闻直隶河南山陜江浙川贵皆大雪臣又疑焉夫雨隂也雪雨之隂也雹亦隂也大雪连月且广又雹隂纵也雷电不应冬而有不应雪而有不应诸郡同有隂脇阳急且甚也木少阳也隂脇则氷是皆隂盛之象恒寒之罚也夫阳为君为德为内为君子为中华隂为臣为刑为外为小人为夷狄考之桓公八年元狩元年建昭二年阳朔四年赤乌四年大同十年武定四年河清二年武平三年皆大雪成公十六年黄初六年大元十四年武平七年皆木氷说者谓臣用柄刑失中外戚骄恣小人祸君子外域窥中华之应方今圣明之世夫岂有此而上天垂戒尤臣之所未喻也陛下宪天法祖约已惠人太和薰蒸嘉瑞宜集而灾变顾尔容或有由伏望陛下黙而思之博而考之熟而计之采诸台阁科道及闾阎草野之言以深究夫致灾之原弭灾之实果在臣身则放归田里以谢天谴在府第则思以节在臣则思以驭在刑则思以省在外戚则思以保全在小人则思以放逺在夷狄则思以遥制拔本塞源防防杜渐以制治于未乱保邦于未危则干刚自奋阳道自长灾异将化为祯祥而天心仁爱庸于是乎在矣惟留神省览社稷幸甚天下幸甚臣无任瞻仰感激俟罪之至
　　养病疏
　　奏为乞恩放回养病事准本司按察使林俊闗照得本职见年四十五嵗福建兴化府莆田县人由进士厯任刑部主事署员外郎事主事姚州判官南京刑部署员外郎事主事员外郎云南按察司副使按察使更任前职绵力孱躯由少多病加以丛委簿书血气虚惙中年发白齿疎眼昏耳重左手足不便为缩伸乃者朝觐南还随在就医四月终始力疾视事倥偬健忘举止艰滞每阅刑书操判笔辄就座鼾睡病势日增药力罔效自惟愚戅偶窃虚名遂为余论误收崇阶荐陟夙夜兢惕恒期寡过以仰荅眷遇万分讵谓疾疢转罹皇恩莫报兴言及此愧汗交并合闗烦为奏乞放回致仕或闲住养疴林泉退避贤路天幸少延余息谨守素力田行歌击壤祝圣人寿而艾而昌等因到司随令医生马敬胗验疾已深痼急难医疗具结在巻縁系乞恩放回养病事理未敢擅便谨具奏闻奉圣旨吏部知道钦此本上即托就医而还镇巡固留不可吏部移文追复原任又不可抚按防题本官端谨正大治九年九月二十日奉圣旨林俊准暂回原籍养病不为例钦此
　　辞免就任疏【治巳未二月】
　　奏为乞恩辞免就任事臣福建兴化府莆田县人钦蒙圣恩陞臣广东等处承宣布政使司右布政使者仰荷鸿慈伏深感涕窃念臣畎畆朴忠入深到骨而霜露宿疾未尽脱身又兼学术行能本无足取岂敢罔循涯分滥冒宠荣况臣父见年七十臣母见年七十有二桑榆之景日见衰頽臣之私心亦甚难舍伏望皇上俯察愚衷容臣照旧在家调治奉养二亲别录贤能用副任使臣林下闲日歌康衢祝华封与父老道宣圣明德政尽报荅万分不胜至愿等因奉圣旨吏部知道钦此本部防称情词恳切合无仍旧在家养病痊可之日另行具奏起用奉圣旨是钦此
　　内台稿
　　谢恩疏
　　钦差提督巡江兼管操江南京都察院右佥都御史臣林俊谨奏为谢恩事臣前厯湖广按察使广东右布政使卧病居家伏蒙圣恩授臣南京都察院右佥都御史节该钦奉勅兼管操江者窃念臣才謏力绵迹孤性蹇自惟违分谢谴养疴不谓丘樊荐承霈渥负山知重涉海增忧帝命俯临敢直沧洲之便亲年逾迈终深乌鸟之私进止佪惶罔知决择除扶疾上道于治十三年十二月初四日望阙拜叩到任管事外縁系谢恩事理谨具奏闻
　　侍养疏
　　奏为乞恩侍养事臣在宪宗朝以刑部属谪倅姚州寻蒙叙复陛下嗣位以来累被收用自惟猥碌荷二圣曲成深恩尽以至矣勉图鞭策誓报涓尘臣之心亦臣之分况边堠方警如此耶第念臣父母俱年逾七旬气衰多病日短深忧诸弟又以祖居少容分移近住朝暮叵测急仗实难且臣疾疢中罹神力早惫稍留吏事重觉不支发生滥窃于宸恩浅薄罔裨于人世忧先涕集感与愧并伏望圣慈俯垂怜宥放回侍亲兼理自疾则臣父臣母臣身茍延一日均陛下之赐臣尚当率先父老蹈舞大猷弥坚爱国之忠仰听平边之颂无任感激勤绻之至
　　再乞侍养疏
　　奏为恳乞侍养事臣近日疏乞侍亲兼理自疾事下吏部例格不行臣静思之是固未察臣亲之诚老身之诚病才若力诚驽下不足胜重而逺至也夫知父母莫如子衰与否臣有不知者乎人寿命未能尽百嵗今皆逾七之年来日恐亦有限不于此时伸防分必贻终身厚悔臣禀受孱弱调养无节无月不病亦无月不药其又甚则前年疟几死去年患目几盲今年齿疼痛面无故风肿右脚痿疾时发神昏健忘事一过即不晓记臣任直寡俦素乏充养无包荒之量烛伏之几舂容粹雅之节厓角显露徒成粗迹报国素心誓轻于九死而还家私念顾切于三宜敢冒虚风真成弃物伏望圣慈曲垂悯宥特赐温旨放臣致仕养二亲理自疾循宜处之分仰戴恩德山不足高海不足深天地不足儗其形容而臣未死防衷尤望陛下动法尧舜动遵祖宗运初心宣古意使防耻重而始风流恭俭兴而末俗革臣跃舞林屋有余荣矣无任感激俟命之至
　　灾异陈言疏
　　奏为灾异陈言事臣闻云南等处地震山崩灾变异常今年正月初一日陜西延安朝邑等二十余处同时地震揺倒官民房屋五十余间压死人民头畜甚众地裂水涌灾变尤异夫正当西北有事之际人心危疑灾变屡作臣窃忧焉夫地震异也水涌尤异也同日异也元日尤异也朝邑特甚则尤异也变不虚生必有其应况至异如此者哉臣谓决非泛泛循省可以消此大变者也考之前古地震水涌皆未有如是之异亦未有元日者若状类相近汉和帝永元二年则宫闱之应安帝建康元年则内侍之应晋元帝大兴元年则柄臣之应今宜皆无是也惟兵祸之应光武时则武谿蛮反成帝时则苏峻乱仁宗时则元昊不庭方今北虏陆梁久聚河套兵祸之结已兆于斯万一制胜无常可忧非细而草泽之间又保必无相煽而起者乎臣观近时用费日奢科差日重人民日贫颇无固志如荆州瑞州九江等处乌合强徒轻窃名号敌杀官兵况内地人民之苦有加数倍者乎则不但北敌可忧逺壤内地均可忧也汉宣帝本始年间地震诏问经学贤良方正之士无敢端言其所以然宋儒胡氏谓地妻道也臣道也着见如此若有敢言使宣帝戒惧有以善处则霍家之祸无由成矣夫宣帝贤君也霍光有辅遗之功有房闼之亲小心恭慎贤臣也谓帝而不念光家谓光之家容有祸耶事不可料政亦类此则所谓宫闱内侍柄臣者臣望陛下静思而善处之未有谨而太过者也他如斋醮之设防天黩神不惟无福实足召灾南京苏州织造花様太巧丈尺太长松江大红布太仓洗白布太细古人谓之服妖费财劳人灾或由此至于占役当清冗食当汰工作当止供应当省赏赐当节俭德当谨逸欲当戒佞幸当逺贤士君子当亲皆陛下所宜留情尽已以脩人事回天变者也臣又闻华封人祝圣人曰多男子诗歌文王之德因及后妃之美曰则百斯男今中外人心日愿陛下振振子孙昌有支庶而难于言臣亦展转久之既谓臣归之后虽有忠谋无由自进则终负陛下负祖宗负中外之望谨昧死僣言伏望密访台阁独断宸衷如元气运行妙于无迹则宗社幸甚臣不胜战栗俟罪之至谨具奏闻
　　録正人以端国本疏
