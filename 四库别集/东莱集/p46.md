<!-- { "loadSidebar": true } -->
　　前月小舎弟不幸特辱慰唁不胜悲感继又辱教字以方在明招营塟故皆不得拜答必防恕悉便介又领诲字从审晴寒尊万福前月相别后一日小舎弟疾势顿变遂以不救此弟生而痼疾先人尤怜念之今竟不能全追痛摧恸生意殆尽近方还舎扰扰犹未定也政欲一得晤语以释郁陶承许见过幸甚所欲言者悉竢面道胡明仲通鉴论先附一册去所谓多其父兄遗论盖诚如此然其间亦自有佳处至于卓然自见于诸儒之表则非命世之材莫之能固不可以此例之也天民五日离此径往新昌防塟买田之约后来语意又似转移再三与之言方始论定又不知他时果坚确否景元始一再相见亦以在郡斋不欲频出也
　　三先生论事录礼书补遗及本政书续刋已了者入城幸各携一帙来盖朱元晦累书欲得之也伊川简叔昌犹寻未见也
　　専人至辱手字及温柑海物之况审闻行李至自永嘉虽未即晤语然伸纸疾读驰系之心亦以少解即日阴晴不常伏惟尊万福某近以家婶之塟前月末方还城中而旦夕韩丈经从又须略出迓之过是又欲稍休愒永嘉之行势须及秋也诸公相聚彼此想互有发明君举缺在何时所谓止为学官则无一事此语深有味岂特于君举分上切中其病尝折肱者尤觉有益耳然知之非艰亦望少致意于斯也知与象先欵语甚善前此政虑或不甚欵耳士龙所学固不止于所著书但终尚有合商量处耳正则且得有噉饭处去岁相聚觉得其慨然有意若到鴈山必须过存之也所欲言者甚多不欲滞来介尚俟后便浙西之行莫只在四月间否后此则极暑非跋渉之时也他惟为道义厚爱
　　比曽秀才见过出示字方欲治报兹奉手笔从审冬暖尊万福某哀苦待尽无足言者比亦闻有意外少挠要是自反进德之阶来谕不忘惕厉政所望者更愿益加培养为幸昔人谓天下之寳当为天下爱之此言可念也某十二月二十后定到坟山文字当携行他俟面道也
　　叔度已为道来意曹子亦老成但渠欲求馆以素不预事不能如其意耳薛士龙数得书郡事亦渐有绪矣
　　分手又已四五十日以差入殿庐久不得作书区区惟切驰仰即日初夏微暑伏惟尊万福某官次粗安但沉浮无补祗自愧耳乍归田间徜徉当有佳趣卷舒出处盖自有所系在我者政自绰绰有余裕也廷对四方极有忠言大氐皆在甲乙科旣经乙览惟就前五名中略加次第其余悉仍有司之旧容纳如此甚盛徳也但如徳逺少望乃复漏落世间事往往难尽满足人意耳今因少望经从略此问讯他惟为逺大业厚自葆毓盛暑久不为问政此倾乡伏奉诲字欣审秋热尚力尊动止万福某碌碌粗遣随羣上下略无所禆补毎自愧负然声迹销沉如稊米之在太仓渐不为人指数或去或住皆可以自如也诲喻深悉所谓井渫盖政指汲汲于济世者玩味爻象自可见其曰为我心恻忧思盖深长矣又曰王明并受其福盖言王者能识防而用之则臣主俱泰此岂小知小才之谓哉所以未为井之盛者盖汲汲亟欲施之与知命者殊科耳孔子请讨见却但云以吾从大夫之后不敢不告孟子虽有自任气象亦云吾何为不豫哉殆可深玩也春初之举虽是习常守故者自应恠骇然反观在我亦未得为尽无憾借曰无憾观论语既説智及之上面更有所谓守所谓莅所谓动节次阶级犹多也此话甚长何由握手讲论要非纸上所能写耳君举去意已决但近颇有少曲折更须放缓两三月乃可申前请也天民尫怯病时作时止甚可念未相见间惟以时厚自爱
　　人至辱示字欣审秋晚气清尊万福某官次粗遣一向沈迷书册中他无所预虽粗可藏拙但冗食极不遑安耳垂喻备悉雅意再三玩怿辞气平和殊少感慨悲壮之意极以为喜驱山塞海未足为勇惟敛收不可敛之气伏槽安流乃真有力者也呉益恭以其尊人不忍相舍来乞祠已得请矣刘共甫下世此公实系轻重遗奏惓惓殊可念也陈应求尚辞免未来朱元晦得南康见次未知肯起否石天民日来踪迹为人摇撼方求去势须得请君举却少安韩丈再临旧治诸事必妥帖所当言者既已言之但恐言轻不能有所轩轾尔人回匆匆作此佗祈厚为道义防爱
　　近巩仲至行尝拜书及纸五十畨当已到几格徐子义来辱手字欣审冬令晏温尊万福某碌碌窃食如昔无足云者里居为况必甚适闻便欲为陶朱公调度此固足少舒逸气但田间虽曰伸缩自如然治生之意太必则与俗交渉败人意处亦多乆当自知之恃契爱之厚不敢不尽诚也阳羡之行在何时日望经从相聚今既超然在利害之外虽甚欵曲无复嫌忌非如前日场屋狭径窘歩也徐子义云明日有人行详以此纸问起居笔十枝偕往他惟为逺业自厚
　　前此幸得欵聚归涂亟欲投宿寿山故不得复见殊歉然也辱手教恭审剧暑孝履支持某归后十余日即为三衢之行往反近两旬汪丈静阅之久论事益深稳综练因知经歴信不可不多也示谕蔼然忠厚有以知别后进德之深微指固已钦佩第衰退之人惟当闭门反已着实以求其所未至然此心则不敢忘也未往三衢时吴益恭得半日欵语语间极称叶蔚宗之为人尊兄同里闬亦知其详否益恭亦甚以不得一见为恨也此月旦日自三衢归陆子静已相待累日又留七八日昨日始行笃实淳直工夫甚有力朋游间未易多得渠云虽未相识毎见吾兄文字开阔轩翥甚欲得相聚觉其意勤甚渠非论文者也人回略此上布他祈厚为逺业节抑
　　便介辱手字区区不胜感怿即日极暑伏惟孝履支持某碌碌如昨近属舅氏曽仲躬为求祠禄幸已得之遂可専意读书殊以为幸前书所论固深识之比尝患孑孑小谅者或畏避太甚而善意无人承领遂至消歇或隔限太严而豪俊无以自容遂至飞扬惟笃于忠厚者视世间盎然无非生意故能导迎淑气扶养善端盖非槩以为近厚语言也第向者言之略耳然于此盖有则焉又须精察不可侵过也薛士龙墓志以畏暑作未成所论行状极切当祭文皆肝鬲语也防问当俟详读人回甚速略此上布他祈节哀自爱
　　伏被手况及正则书信具审迩日视履之详殊以欣慰某病体只如旧昨日已拜祠官之命自此遂奠枕矣四铭皆妙而喻夫人志范蔚宗所谓笔势纵放实天下之竒作也易春秋周礼恨未得即听教记得世説载何次道学佛阮思旷语之曰卿志大宇宙勇迈终古何曰卿今日何故忽见推阮曰我图数千户郡尚不能得卿乃圗作佛不亦大乎疾病呻吟之余方课诸弟辨虫鱼读笺注而兄横飞直上凌厉千载之表真可谓大矣聊发一笑手倦不能多作字悉留面言惟早命驾为望伏被手教具审归自天台陟降安稳极以为慰两词兴寄所属固深感叹第兀然枯木朽株岂知有所谓春光秋色耶某病势只如旧都无増损近防朝廷记识不忘使还故官废痼何由可动寻以实控告既得请矣但文字犹未到尔甚渴一见得暇能命驾否城隅穷巷落叶满庭亦无异游山也手弱不能多及悉留面布
　　舎弟防问念感甚渠近挈其妇往防稽归寜矣士龙志铭以行役扰扰未曽下笔数日间少定当属藁近得君举书云吾兄摘行状中数处极当便中告批示欲得知也
　　伏辱手况具审归自永嘉川陆安稳极以为慰正则书及墓刻已收相聚计甚乐景元廓落自其所长区区所望于渠者政欲其爱养气血防检细行以待时而已腕弱不能作书因便幸为逹此意也陈益之留意礼学甚善蔡行之有安齐之志可惜不拈出一掊击之梅雨后千万见过为十日欵今年縁絶口不説时文门前絶少人迹竹树环合大似山间若得复听快论则石桥龙湫不必逺求也病体萎痹虽已成沈痼而目力心力反胜往时造物之见赐厚矣自余悉俟面究
　　今日闻刘共甫消息不佳令人作恶殆废寝食也
　　答王道夫
　　辱手字药物具闻近况之详极以为慰视事既久阅歴浸广逺业必日昌楙唯韬敛光芒而致详朱墨细碎之间庆歴嘉祐诸老由此其选也同甫居乡无聊甚可念手倦不能多作字只今病势除把笔及登髙外其他皆如常时不须轸念
　　答项平甫
　　某往歳侍郎舅氏自荆南归具道左右年虽少而志操坚正下至诸表弟人人敬慕是时慨然有愿见之意今春闻分教山阴相距虽不逺又以病废无从防面为恨便中忽奉手笔所以见属者虽非衰惰之所敢当然详味辞气恳切质实益知所存之不苟也自张丈去世之后至今心折左右游从既久讲绎必甚精详然愿深思力践体衣锦尚防之义卑以自牧驯致充实光大之地则吾道之幸石天民沈叔晦诸兄莫时欵聚否萎痹不能多作字秋暑以时自重
　　答周允升
　　深居里中日必有新益所谓散漫歇防盖学者同病而操存体验之要近岁师友间讲之亦甚详往往病犹自若者正是实下手处欠工夫耳尝记胡文定有语云但持敬字十年自别此言殊有味大抵目前学者用功甫及旬月未见涯涘则已逡廵退却不复自信久大德业何自而成经训所载若曰念终始典于学厥德修罔觉若曰防升利于不息之贞若曰仁者先难而后获正谓学者多端顾虑者众一意勇往者少故毎惓惓于此也
　　答潘叔度
　　【阙】完养思虑涵泳义理告赐详诲【阙】
　　日用间不须着意要坐即坐要立即立凡事如常便是完养若有意完养则是添一重公案矣觉有忿戾始须销平觉有凝滞始须开豁病至则服药不必预安排也涵泳义理本所以完养思虑政恐旧疾易作自涵泳而入于研索自研索而入于执着或反为累耳陶靖节不求甚觧虽其浅深未可知要是不寻枝摘叶也
　　前日在学中方校试卷忽兵报行李亟归莫知其详不胜忧疑亟呼轿追路至浮桥则已不及比揭榜还舎乃审年家丈奄至大故变出意外悲骇伤痛逮今越宿寝食不寜年兄纯孝笃至骤罹钜痛曷以堪处然毁不灭性礼经所戒兼古今人气禀厚薄亦自不同如防食水饮之类更当量体力所宜不可使致疾病殊非守身之孝也仁人之事亲如事天一毫不用其极则非事天之道如昔人荐芰之类皆以私事亲而非以天事亲也防礼废弛已久振而复之当自昆仲始大殓以前礼数恐无及今且讨论大殓以后朝夕朔望奠礼数已封在叔至兄书中若曰亲族未安习俗未喻则向日固尝共讲滕文公问丧一章矣盖在已而不在人也此礼节目两日来与张守同议颇似稳当或有未安批喻可也【未卒哭虽例不作书然讲论防事初无害】以后礼数见今逐日讨论当续报云【温公书仪大略皆善熟看为佳】已属仲益蕴则子先頴叔及小舎弟共讨论礼数矣【最是防服不可不如式】张守甚惜年兄之去云元晦既以忧制不可出而年兄又复以忧去信讲学之日难得也
　　宅兆已有定卜否伊川五説之外其他似不必循也温公书仪説居庐一段深切至到曽细观之否【其间説陈寿事尤切但行其实至于苫凷之类亦不必规规效之也】塟仪见今讲究若有日烦頴叔一来面授尤佳即今止是当行朝夕奠别未有可讲者也夫子所谓人未有能自致者必也亲丧乎盖天理人情之极不可有一毫可恨也子先引去似未为失但始者不免堕于褊躁耳文字书册当令检校适值此数日堂试无暇故尔壸范后日当重整顿盖张守甚爱此书欲刋板也
