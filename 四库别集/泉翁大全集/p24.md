<!-- { "loadSidebar": true } -->
　　节定燕射礼仪，大司成甘泉湛公以贞教大学者也。古者射以节燕，燕以终射，观行苇之诗，肆筵授几而继以敦弓既坚，序宾不侮而继以酒醴维醹，此其尤章明者也。古人之燕非为酒食也，其射非为争也，所以昭德意，示周行，消其鄙诈易慢，而相习於礼乐也。故燕飨之节，尽用之则为射礼，取半以下则为授壸礼，初非希阔而难行也。予至广德之明年，作复初书院以居诸生，率之以冠祭之礼，士知向方矣。复请於督学光山卢公，遣冠者四人，童子二人，以习射於桥门。既归，巿诸器物而肄之，肃肃乎其敬也，雍雍乎其和也。因作而叹曰：「先王之遗典，其可不与天下公之。」遂梓以广其传，而谂诸同志曰：吾观於燕射之礼，而知古人之善学也。自宾主、遵士、众宾三耦以至百执事，无一人而非学也。自揖让升降，献酢旅酬，执弓取矢，执旌释获，升歌举觯，无一事而非学也。其居处也恭，其执事也敬，其与人也忠。察此之谓智，体此之谓仁，疆此之谓勇，故曰可以观德，其弗信已乎？彼弃礼而不由者，谓之荒；由之而不著者，谓之昧；饰之而无实者，谓之虚；习之而罔终者，谓之息。差等不同，其离道而违德钧也。张子曰：「礼仪三百，威仪三千，无一物而非仁也。」程子曰：「洒扫应对，便可到圣人事。」学者合而思之，则礼乐之道，不可斯须去身者，可以深造而自得之矣。 
　　
　　嘉靖丙戌冬十一月长至，安成邹守益书
　　
　　泉翁大全卷之八 
　　
　　文集 
　　
　　门人江都沈珠等校刊 
　　
　　书 
　　
　　上白沙先生启略[拾遗] 
　　
　　门生湛雨顿首百拜尊师白沙老先生函丈执事。自初拜门下，亲领尊训至言，勿忘勿助之旨，而发之以无在无不在之要，归而求之，以是持循，久未有著落处。一旦忽然若有开悟，感程子之言：「吾学虽有所受，天理二字，却是自家体认出来。」李延平云：「默坐澄心，体认天理。」愚谓「天理」二字，千圣千贤大头脑处。尧、舜以来，至於孔、孟，说中，说极，说仁、义、礼、智，千言万语都已该括在内。若能随处体认真见得，则日用间参前倚衡，无非此体，在人涵养以有之於己耳云云。丁巳冬十月一日，门生湛雨百拜顿首顿首谨启。[雨乃先生避祖讳旧权改名。] 
　　
　　先次与阳明鸿胪 
　　
　　不肖孤稽颡，别来无任哀恋，昨承面谕大学格物之义，以物为心意之所著，荷教多矣。但不肖平日所以受益於兄者，尚多不在此也。兄意只恐人舍心求之於外，故有是说。不肖则以为人心与天地万物为体，心体物而不遗，认得心体广大，则物不能外矣。故格物非在外也，格之致之之心又非在外也，於物若以为心意之著见，恐不免有外物之病，幸更思之。老兄仁者之心，欲立人达人甚切，故不免急迫，以召疑议。在易之咸，以无心感物，物之感也深。九四贞吉悔亡，憧憧往来，朋从尔思。其上六，咸其辅颊舌，腾口说也。感人以心且不可，况以颊舌乎？此不肖与老兄当共戒之。 
　　
　　寄王纯甫验封 
　　
　　学无难易，要在察见天理，知天之所为如是，涵养变化气质，以至光大尔。昔者辛壬之岁在都下，所与贤契语，并殊非悬空杜撰，以相罔也。若於夫子「川上」之叹，子思「鸢鱼」之说；及易「大人者，与天地合其德，与日月合其明，与四时合其序，与鬼神合其吉凶，先天而天弗违，后天而奉天时」等处见之。若非一理同体，何以云然？故见此者谓之见易，知此者谓之知道，是皆发见於日用事物之间，流行不息，百姓日用不知，要在学者察识之耳。此吾所谓察见天理之说也。涵养此知识，要在主敬无间动静也。贤契用功如是不息，他日当知吾言之不诬也。忧患中猛省四十九年之非，真可痛怜，几虚过此生。缘向前心有所偏，未尝下十分工夫，不能扩充其所志，故有倒行逆施处，为人媒_。兹已内讼，峻洁自持，毙而后已。若天假之年，其肯虚度，自令汨没，徒负师友耶？哀中不欲多言，念生死未计，相见未涯，故勉为同志者道之耳。过南都，阳明亦有论说。形而上下之说，信有近似者，但为传者又别告。自今且取其疑者致思，取其同者自辅，方是虚己求益。毋徒纷纷异同之辩，恐於道无益而反有害也。陈天佑稽勋同志者，闲中当常相聚讲习，并以愚说质之，时致规言不次。杨实夫、姚惟肖二文选，幸致意。 
　　
　　复方西樵 
　　
　　昨得来教，哀痛中亦暂解忧。但其中犹有未深领者，几欲奉书请教，将作复止，然终不能已也。承示观书册而得心病，别求安乐法，以了此心。见近来觉悟。然窃闻陶渊明好读书不求甚解，孔明读书不求记。盖古之知道者如是。而明道读书不蹉过一字，作字时甚敬，即此是学，是即孔子所谓执事敬也。至於酬应事物，游翫山水皆然，岂特读书然哉？盖读书有涵泳持养之功，有穷格发明之益，於此有得，必有不知其手舞足蹈之乐，心广体胖之验，而吾弟以为心病者何耶？圣贤之书，将以养心，非以病心也。无乃求之太深，索之太苦，而所谓执事敬者，犹有未得其要乎？且其语意间似有内非外，判心 迹而两之之病，吾弟初不自觉。又云：「别求安乐之法」，而安乐之法，舍敬又何所求耶？语云：「中心斯须不和不乐，则鄙诈之心入之矣。」又云：「敬则自然和乐。」是古人所以存其心养其性，而安乐之法将於是乎在。夫存心之说则闻之矣，至於了心之说，则不肖所未闻。吾契相从阳明讲究，必有实用力处，幸不惜明示，以慰未死之人。 
　　
　　答徐曰仁工曹 
　　
　　再拜徐曰仁道契执事。承远致盛礼，重以奠文，甚感斯文骨肉之情。告奠墓前，哀哭不自胜。知旌旆已还都，有师承之益。所叹此道孤危，彼此同然。七月初叔贤来此，墓下住二旬，初颇锐意讲贯，极论累日，彼此有益。却是精密长进，路脉亦正。岭表可望惟此友耳。看来学者之病，全在三截两截，不成片段，静坐时自静坐，读书时又自读书，酬应时又自酬应，如人身血气不通，安得长进？元来只是敬上理会未透，故未有得力处，又或以内外为二而离之。吾人切要，只於执事敬用功，自独处以至读书酬应，无非此意。一以贯之，内外上下，莫非此理，更有何事？吾儒开物成务之学异於佛老者此也，如何？如何？幸以质诸阳明先生见示，承委令尊府先生传，但不省自居忧以来绝不举笔作文，当有待也。荒迷不次。 
　　
　　答周充之 
　　
　　某稽颡拜疏充之先生年丈有道。若水以不孝罹此大故，待尽山阿，仅未死耳。承远致慰言，不胜哀感。且审吾兄曾游兰溪问学，所得必有端的，幸甚。七月间，方叔贤至山中，讲究半月而去，道及吾兄家居，为学之益可想。近年觉此学只在切问近思，自存养以达於事业，人伦庶物，无非此心一以贯之。如一株树相似，自根本以至枝(业)[叶]，无不是此生意一气贯通，本末具备，初无前后。从前总是枉了多少心力可惜，吾兄讲究，必已得路脉之正，不假言也。荒迷中不次。 
　　
　　寄阳明 
　　
　　昨叔贤到山间，道及老兄，颇讶不疑佛老，以为一致，且云到底是空，以为极致之论。若然，则不肖之惑滋甚。此必一时之见耶？抑权以为救弊之言耶？不然，则不肖之惑滋甚。不然，则不肖平日所以明辨之功未至也。上下四方之宇，古今往来之宙，宇宙间只是一气充塞流行，与道为体，何莫非有？何空之云？虽天地弊坏，人物消尽，而此气此道亦未尝亡，则未尝空也。道也者，先天地而无始，后天地而无终者也。夫子川上之叹，子思鸢鱼之说，颜子卓尔之见，正见此尔。此老兄平日之所潜心者 也。叔贤所闻者，必有为而发耶？此乃学最紧关处，幸示教以解惑。 
　　
　　别纸与徐新会 
　　
　　先师白沙先生祭礼，哀病中未得详究，窃惟庙食之举，正以先生道德足为一方师范，祭礼当略仿古释奠先师之意行之，行事必以币。曲礼云：「士祭以羊豕也。」羊豕即少牢也，今当祭以少牢。其余胾炙、脯醢、菹酱、醯湆、黍稷、醴酒、玄酒、鱼腊，又有肺，皆祭礼之品也。盖肺，气主，周人所尚也。胾，熟肉也。炙，燔肉也。脯，乾肉也。醢，即鲊也。菹，腌菜也。醯酱，所以食也。湆，煮肉汁不和以菜，所谓大羹也。玄酒，明水也。鱼，取於水也。腊，兽乾，取於陆也，兼水陆阴阳之义也。豚，熟之者也，取右胁肩及脊以升俎也。此皆尚味之品也。若夫羊、豕，体祭不熟者，尚气臭之品也。今窃意以合诸礼，斟酌时宜，用币玄纁各一，牲羊豕各一，置於席南，榛、栗、枣之类三大盘，设於牲北，仿释菜之义，用菜若芹苹之类三大盘，设於果北，鱼、兔、豚脊蹄三俎於菜北，菹器五於三俎之北，脯一、炙一、胾一，醯一、肺一，共器五而肺居中，设於菹北。祭肺一用以祭酒者，加於食肺之上，醯东酱西，湆在醯东，胾在酱西，稷黍在中，稷左而黍右，炙肺一置於别所，以俟侑食。今之侑食，古 之酳尸也。故用炙肝以从爵三，设於北。若醴酒一在堂东北，玄酒一在醴西，此其大略也。病倦荒迷，不能精详，望更议之。 
　　
　　祭品。币玄纁二、各篚。牲：豕一、羊一。果：榛、栗、枣三。菜三：芹、蘩、苹。俎三：鱼、兔、豚蹄脊。菹腌菜五。脯一、炙一、醢一、胾一、肺一而五。祭肺一。醯一。湆一。和?一。黍稷各一。侑食炙肝一。爵三。其尊醴酒一、玄酒一。行礼。赞序立，献官阼上北面立。陪祭，阼阶少退，北面立。诸生分东、西序，东、西面立。赞者各立於其所内面。参神。赞诣盥洗所盥手洗爵。又盥手帨手。赞就位，献官中阶北面，陪祭官於献官之南，北面立。诸生於陪祭官之南，北面立。赞参神，各再拜。献官诣香案前跪焚香，酌酒降神，俯伏，兴，再拜，复位。初献礼。赞献官诣案前，跪，酌酒，授献於神位，献币，奠神位，读祝，祭酒，祭肺以爵，复奠神位，俯伏，兴，再拜，复位。亚献礼。赞献官诣香案前，跪，酌酒，授奠於神位，俯伏，兴，再拜，复位。终献礼，如亚献之仪。赞侑食，献官诣神位酌酒，以炙肝从奠於神位，各再拜。赞受胙饮福，献官诣案前跪，饮福酒，受胙，俯伏，兴，再拜，复位。赞焚痊。赞诣焚痊所焚币，痊毛血。赞复位辞神，各再拜，礼毕。 
　　
　　再复方西樵 
　　
