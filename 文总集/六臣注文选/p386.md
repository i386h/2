<!-- { "loadSidebar": true } -->
　　夫体国营治先王所慎【善曰周礼曰惟王建国体国经野郑曰体犹分也汉书王嘉曰王者代天爵人尤宜慎之】创制垂基思隆后叶【善曰典引曰慎命以创制论语比考防曰以俟后圣垂基也】然而经略不同长世异术【善曰左氏传楚芈尹无宇曰天子有经略古之制也又北宫文子曰有其国家令闻长世】五等之制始于黄唐郡县之治创自秦汉【善曰汉书曰周爵五等盖千八百国而太昊黄帝后唐虞侯伯犹存至秦遂并四海分天下为郡县前圣苖裔靡有孑遗者矣汉兴因秦制度以抚海内班固汉书述曰自昔黄唐经畧万国三代损益降及秦汉革刬五等制立郡县　铣曰黄谓黄帝也唐谓唐尧也五等之制自黄帝至于周室尚不改易至秦无道并吞天下列置郡县西汉因秦之弊行而不改也】得失成败备在典谟【善曰王命论曰歴古今之得失验行亊之成败书序曰典谟训诰】是以其详可得而言【向曰详议也】夫先王知帝业至重天下至旷旷不可以偏制重不可以独任【善曰长杨赋曰恢恢帝业孙卿子曰国者天下之大器也重任也广雅曰旷逺也】任重必于借【即】力制旷终乎因人故设官分职所以轻其任也【善曰周礼曰设官分职以为民极　济曰天子任重必假借众贤之力因羣贤之才所以分重而轻焉庶事乃济也】并建五长所以其制也【善曰尚书曰外薄四海咸建五长　良曰五长即五等也】于是乎立其封疆之典财其亲踈之宜使万国相维以成磐石之固【善曰贾逵国语注曰裁制也裁与财古字通周礼曰凡邦国小大相维汉书宋昌曰汉所谓磐石之宗也　铣曰维连也磐石大石也言万国相连以固王室如大石之不可转动也】宗庶杂居而定维城之业【善曰毛诗曰宗子维城无俾城坏无独斯畏也　向曰宗谓同姓者庶谓异姓者言二者皆能定此连城磐石之业也】又有以见绥世之长御识人情之大方【善曰大方法也吕氏春秋曰凡耕之大方力者欲柔　翰曰绥安御理也】知其为人不如厚己利物不如图身【善曰周易曰利物足以和义庄子曰爱人利物之谓仁左氏传栾武子曰季孙图其身不忘其君也　济曰是人之情皆欲如此其为人君即不然也】安上在乎悦下为己在乎利人【善曰孝经曰安上治民莫善于礼左氏传邾子曰天生民而树之君以利之也民既利矣孤必与焉　良曰安上谓安居于人上者谓君王也】故易曰说以使民民【五臣本作人人】忘其劳孙卿曰不利而利之不如利而后利之之利【五臣本作利之利也　善曰周易兊卦之辞也孙卿子曰不利而利之不如利而后利之之利也不爱而用之不如爱而后用之之功也利而后利不如利而不利者之利也爱而后用之不如爱而弗用者之功也利而不利爱而不用也者取天下矣利而后利之爱而后用之者保社稷者也不利而利之不爱而用之者危国家者也铣曰人已失利而后利之不如在利之时因更利之则其利广矣可谓惠而不费也】是以分天下以厚乐而已得与之同忧飨天下以丰利而我得与之共害【善曰孟子谓齐王曰乐以天下忧以天下然而不王者未之有也赵岐曰古贤君乐则以己之乐天下同之忧则以天下之忧与己共之如是未有不王者也郑仪礼注曰飨劝强之也　向曰厚乐之事丰利之资与天下共分飨则国之不理与诸侯同忧乃理矣危害与诸侯共除乃安也】利博则恩笃乐逺则忧深【善曰吕氏春秋曰众封建非以私贤也所以博利博义也利博义博则无敌也毛诗曰忧深思逺也　翰曰博广笃厚逺长也忧深谓忧天下之深也】故诸侯享食土之实万国受世及之祚矣【五臣本无矣字　善曰杜预左氏传注曰享受也礼记曰大人世及以为礼郑曰大人诸侯之谓也　向曰子孙相承不絶曰世及祚福也】夫然则南面之君各务其治【善曰论语子曰雍也可使南面包氏曰可使南面者言任诸侯治之也　铣曰南面之君谓诸侯也】九服之民知有定主【善曰周书曰乃辨九服之国也　良曰九服天下也】上之子爱于是乎生下之体信于是乎结【善曰周书文王曰周视民如子爱也礼记曰子庶民则百姓劝郑曰子犹爱也礼记曰先王能修礼以达义体信以达顺郑注曰体犹亲也　济曰上之视人如爱己子下之信上情相连结】世治足以敦风道衰足以御暴【翰曰立诸侯若国理则足以共敦风化也王室道衰则足以相援以御强暴也】故彊毅之国不能擅一时之势雄俊之士【五臣本作民】无所寄霸王之志【善曰孟子曰彼一时也此一时也汉书宣帝曰汉家本以霸王道杂之　向曰言分理各定人无争也】然后国安由万邦之思治【善曰毛诗序曰下泉思治也　铣曰言天子国安由万邦诸侯思共治之谓各整治于国则天下皆定也】主尊赖羣后之图身【良曰诸侯谨敬以事天子则图身之本羣后诸侯也】譬犹众目营方则天网自昶【善曰目纲目也以喻诸侯天网以喻王室也营布居也老子曰天网恢恢疎而不失吕氏春秋一引其网万目皆张广雅曰昶通也济曰言诸侯理万邦则国安圗身则主尊譬犹众网之目经营于四方开而张之天下网徧故网通矣】四体辞难而心膂【力与】获乂【善曰四体亦喻诸侯心膂亦喻王至也论语丈人曰四体不勤尚书穆王曰作股肱心膂　翰曰四体四支喻诸侯也辞去也膂背也心背以喻天子也乂安也言诸侯能安四方以去其难而天子之国获安也】盖【善本无盖】三代所以直道四王所以垂业也【善曰论语子曰三代之所以直道而行也包氏曰三代夏殷周也礼记曰三王四代唯其师郑曰四代谓虞夏商周也汉书武帝策诏曰属统垂业废兴何如　向曰三代夏殷周也但有三不闻有四今云四者悮也】夫盛衰隆弊【五臣本作敝】理所固有教之废兴系乎其人【善曰汉书韩安国曰夫盛之有衰犹朝之必暮礼记哀公问政子曰文武之政布在方防其人存则其政举其人亡则其政息也　铣曰上教寛仁下人懐惠其化则兴行上政下人怨其化则废故云系于人也】愿法期于必谅明道有时而闇【善曰言法不可常愿故期在于必薄道不可常明故有时而或闇以谕盛衰废兴抑唯常理也孔安国尚书传曰愿慤也娱万切左氏传浑罕曰君子作法于谅其弊犹贪杜预曰谅薄也　良曰愿谨也谅明也事明闇不常】故世及之制弊【五臣本作敝】于彊御厚下之典漏于末折【善曰言诸侯世及而盛彊其在于彊御而难制也毛诗曰曾是彊御言封建逾礼而为害其漏在于末大而本折也周易曰剥上以厚下安宅左氏传楚子问申无宇曰国有大城何如对曰郑京栎实杀曼伯宋萧亳实杀子游由是观之则害于国末大必折尾大不掉杜预曰折折其本也　济曰诸侯传世之法敝于彊御而难制谓其益盛而天子患之也厚封土地则失于末大而本折也言天子为本诸侯为末亦犹木末大而本小则本必折也漏失也】侵弱之衅遘自三季【善曰言诸侯秉权而王室侵弱斯乃遘自三季也班固异姓诸侯王表序曰秦患周之败以为四夷交侵以弱见夺于是削去五等杜预左氏传注曰衅瑕隙也国语郭偃曰三季王之亡宜也韦昭曰季末也三季王桀纣幽王也　翰曰遘起也三季谓殷周之末年天子无道则诸侯彊者侵弱此衅起自夏殷周之末年也】陵夷之祸终于七雄【善曰言七雄力政而王道因之陵夷汉书张释之曰秦陵夷至于二世天下土崩东京赋曰七雄并争　翰曰陵夷谓頽毁也七雄谓齐燕楚赵韩魏秦也言诸侯之道頽毁终于此时也】昔者成汤亲照夏后之鉴公旦目涉商人之戒【善曰夏后之鉴即殷鉴也毛诗曰殷鍳不逺在夏后之世尚书曰尔唯旧人尔丕克逺省尔知宁王若勤哉孔安国曰目所亲见法之又明之也　良曰成汤周公亲见夏商封建之事以为监戒也照见也涉歴也】文质相济损益有物【善曰春秋元命苞曰王者一质一文据天地之道天质而地文论语子曰殷因于夏礼所损益可知也周因于殷礼所损益可知也物礼物也　济曰文质损益各以取其宜也物事也】故五等之礼【五臣本作体】不革于时封畛之制有隆焉尔者【善曰吕氏春秋曰等步畆封畛所以一之也小雅曰封畛界疆也　铣曰革改也畛疆也尔者谓夏殷周也言成汤周公不改五等之体而立封疆之制有盛于夏殷也】岂玩二王之祸而闇经世之筭乎【善曰二王谓夏殷也文子曰养生以经世庄子曰未尝闻任氏之风俗其不可与经于世亦逺矣　向曰言成汤周公岂好夏殷二王之祸不改五等之法而乃暗于理世之计乎盖圣王之道所宜然也玩好经理计筭也】固知百世非可悬御善制不能无【五臣本作敝】而侵弱之辱愈于殄祀土崩之困痛于陵夷也【善曰汉书徐乐上书曰何谓土崩秦之末叶是也人困而主不恤下怨而上不知此之谓土崩家语孔子曰文武之祀无乃殄乎翰曰悬逺也御犹禁止也愈差也殄絶也言周崇五等非暗经世之计固知百世非可逺为禁止而虽善制必有衰敝盖否泰之数也且三代之末虽有侵弱之辱犹差于覆宗絶祀也而秦去五等之制有土崩之困亦痛于周末陵夷之时也】是以经始权其多福虑终取其少祸非谓侯伯无可乱之符郡县非致治之具也【五臣本无也字　善曰毛诗曰经始灵台吴越春秋曰大夫种善图始范蠡善虑终贾逵国语注曰权秉也尸子曰圣人权福则取重权祸则取轻　良曰是以理国之初者权宜之制其在多福思虑其终盖取少祸岂谓立诸侯则不可乱置郡县则非政理哉盖取适于逺图以安天下使守其分人知其主也经治始初也】故国忧赖其释位主弱凭其翼戴【善曰左氏传王子朝告于诸侯释位以间王政又叔向语宣子曰文之伯也翼戴天子加之以恭　铣曰天子有难则诸侯去位以谋王室使其安也主弱则凭诸侯以为辅佐使不失其位也释去也翼戴犹辅佐也】及承微【五臣本无防字】积【五臣本作积其敝】王室遂卑【善曰新序曰及定王王室遂卑】犹保名位祚垂后嗣【善曰左氏传曰名位不同班固汉书叙曰后嗣承序以广亲亲　良曰祚福也】皇统幽而不辍神噐否而必存者岂非置势使之然欤【善曰东京赋曰怨皇统之见替郑论语注曰辍止也老子曰天下神噐不可为也为者败之　济曰言诸侯翼佐天子则虽王室道卑且使皇家之绪继而不止天子虽遭否塞其政必存岂非诸侯置磐石之势使之然也统绪辍止也神噐天子位也】降及亡秦弃道任术【善曰史记曰商鞅见秦孝公谓景监曰吾说君以帝王之道君曰吾不能待吾以彊国之术说君君大说】惩周之失自矜其得【善曰言惩周以弱见夺自矜以力灭周也】寻斧始于所庇制国昧于弱下【善曰弱下之术前王所弃秦以为是故谓之闇焉左氏传宋昭公将去羣公子乐豫曰不可公族公室之枝叶也若去之则本无所庇防矣葛藟犹能庇其本根故君子以为比况国君乎此所谓庇焉而纵寻斧也贾逵国语注曰寻用也　翰曰同善注秦不封子弟亦如用斧继其所庇廕也秦所以不封诸侯将以弱其下此制国之道实为暗昩也】国庆独飨其利主忧莫与共害【善曰国语曰晋国有庆未尝不怡史记范雎曰主忧臣辱　良曰言秦独飨天下之利不封建子弟故国有忧难无人与之共除害也】虽速亡趣乱不必一道颠沛之衅实由孤立【善曰毛苌诗传曰速召也毛诗曰人亦有言颠沛之揭毛苌曰颠仆也沛拔也揭见根貎也汉书曰汉兴惩戒亡秦孤立之败也　向曰不必一道谓不必由奢侈暴虐则颠沛之衅实由不封立所致也】是盖思五等之小怨忘经国之大徳知陵夷之可患闇土崩之为痛也【善曰毛诗曰忘我大徳思我小怨　铣曰言秦徒知五等有陵夷之患心暗于土崩瓦解之势莫有助援可为痛也】周之不竞有自来矣【善曰左氏传郑石防谓子囊曰今楚实不竞行人何罪又叔孙曰叔出季处有自来矣济曰竞彊也】国乏令主十有余世【善曰左氏传治区夫曰为乏令主扬雄连珠曰古之令主所以统天者不逺焉尔雅曰令善也】然片言勤王诸侯必应【善曰论语子曰片言可以折狱左氏传狐偃言于晋侯曰求诸侯莫如勤王也　翰曰周室虽不彊然天下有一言勤于王事将欲匡正者诸侯应之】一朝振矜逺国先叛【善曰公羊传曰葵丘之防齐桓公震而矜之叛者九国震之者何犹曰振然也矜之者何犹莫若我也何休曰震矜色自美之貎也　向曰公羊传云葵丘之防齐桓公振而矜之逺国叛者有九振矜谓自美也言齐公自美己彊也】故彊晋收其请隧之图暴楚顿其观鼎之志【善曰左氏传晋侯朝王王享醴命之宥请隧弗许曰王章也未有代徳而有二王叔父之所恶也又曰楚子伐陆浑之戎遂至于雒定王使王孙满劳楚子问鼎之大小轻重焉杜预曰示欲逼取天下也　铣曰同善注收用也图谋也顿犹发也此二君并盛欲偪周而取天下】岂刘项之能闚闗胜广之敢号泽哉【善曰汉书沛公自武闗入秦又曰羽至函谷闗使当阳君击闗羽入至戏又曰胜广为屯长行至蕲西大泽乡胜自立为将军广为都尉　济曰言周室虽弱诸侯之强然如秦之大崩坏岂有汉髙祖项羽之徒能闚视闗中而陈胜呉广之辈敢发号于野泽哉言周无此事也】借使秦人因循周制虽则无道有与共弊【五臣本弊作敝有而字】覆灭之祸岂在曩日【善曰曩日谓土崩之祸也　翰曰假使秦能用五等之制虽其无道且有诸侯共理其敝亦不见覆灭之祸在于昔日也】汉矫秦枉大啓侯王【善曰班固汉书賛曰藩国大者跨州兼郡可谓矫枉过其正矣毛诗曰大啓尔宇为周室辅　向曰矫举枉敝也言汉室既兴举秦之敝法大开侯王之国以封子弟也】境土逾溢不遵旧典【善曰东京赋曰规摹逾溢尚书曰旧典时式也】故贾生忧其危晁错痛其乱【善曰汉书贾谊曰夫树国固必相疑之势下数被其殃上数爽其忧甚非所以安上而全下也又晁错曰诸侯之罪过削其支郡不如此宗庙不安也　铣曰贾谊上书云诸侯强盛长乱起姧此所以危国也晁错又恐诸侯盛以为乱乃劝景帝削诸侯土也】是以诸侯阻其国家之富凭其士民之力【善曰阻恃也良注同】势足者反疾土狭者逆迟六臣犯其弱纲七子冲其漏网【善曰汉书贾谊曰大抵强者先反及淮隂王楚最强则先反韩信倚胡则又反及贯高因赵资则又反陈豨兵精则又反彭越用梁则又反黥布用淮南则又反卢绾最弱最后反然谊言八而机言六者贯髙非五等卢绾亡入匈奴故不数之汉书曰景帝即位晁错说上令削吴及书至吴王起兵诛汉吏二千石以下胶西胶东淄川济南楚赵亦皆反也翰曰势足者谓地广兵足故为叛疾也土狭者逆迟谓终怀逆心为其土狭势不足故为逆迟也　向曰六臣谓燕王臧荼韩王信淮隂侯韩信梁王彭越淮南王黥布燕王卢绾等皆反七子谓吴王濞胶东王卬楚王代赵王遂济南王辟光淄川王贤胶东王雄渠等亦谋反弱纲谓汉初纲纪尚弱漏网谓孝景时法网疎寛也】皇祖夷于黥徒西京病于东帝【善曰皇祖高祖也南都赋曰皇祖止焉史记曰淮南王黥布反高祖自徃击之布走髙祖时为流矢所中行道病杜预左氏传注曰夷伤也楚汉春秋曰下蔡亭长詈淮南王曰封汝爵为千乗东南尽日所出尚未足黔徒羣盗所邪而反何也然黥当为黔汉书曰吴王濞反削吴防稽豫章郡书至起兵反以袁盎为太常使吴吴王闻盎来知其欲说笑而应曰我已为东帝尚谁拜不肯见盎也　济曰黥徒黥布也西京谓景帝都西京也东帝吴王濞也】是盖过正之灾而非建侯之累也【善曰班固汉书賛曰藩国大者跨州兼郡可谓矫枉过其正矣周易曰利用建侯行师也　良曰言汉所以诸侯为乱者境土广大过于正典所以为灾非是建立诸侯以成累也】然吕氏之难朝士外顾宋昌防汉必称诸侯【善曰汉书曰吕产吕禄自知背髙皇帝约因作乱朱虚侯使人告兄齐王令发兵西大尉勃丞相平为内应以诛诸吕齐王遂发兵又曰吕后崩大臣迎立代王郎中令张武曰以迎大王为名实不可往宋昌曰羣臣议非也内有朱虚东牟之亲外畏吴楚淮南琅邪齐代之彊故迎大王大王勿疑也翰曰吕氏将起祸难朝士大夫皆外顾迎代王立之而社稷是安此则诸侯所以为帝室之援也】逮至
