<!-- { "loadSidebar": true } -->
    刘乙为邑，道百姓增赀就赋，减年从役。
    皇明抚运，万钦承，墨绶为邦，四人从化。虽辑宁之道，自我国章；而惠养之规，亦凭良宰。刘乙怀符宓贱，比绩刘平。增赀减年，诚一时之异政；以今方古，亦千载而同风。抚状虽欲惊款，论情翻可嘉尚，请从荐举，用表贤能。
    ●卷二百九
    ☆陈子昂（一）
    子昂字伯玉，梓州射洪人。文明初举进士，诣阙上书，武后奇其才，擢麟台正字，再转右拾遗。圣历初，以父老解官归侍，县令段简觊其富，因事系狱，忧愤卒，年四十三。
    ○麈尾赋（并序）
    甲子岁，天子在洛阳，时作始解褐，与秘书省正字。太子司直宗秦客置酒於金亭，大集宾客。酒酣，共赋座上食物，命余为《尘尾赋》焉。
    天之浩浩兮，物亦云云：性命变化兮，如丝之棼。或以神好正直，天盖默默；或以道恶强梁，天亦茫茫。此仙都之灵兽，固何负而罹殃？始居幽山之薮，食乎丰草之乡，不害物以利已，不营利以同方。何忘情以委代？而任性之不忘，卒罹纲以见逼，爱庖丁而惟伤。岂不以斯尾之有用，而杀身於此堂，为君雕俎之羞，厕君金盘之实。承主人之嘉庆，对象筵与宝瑟，虽信美於兹辰，讵同欢於畴昔？客有感之而叹曰：命不可忍，神亦难测，吉凶悔吝，未始有极。借如天道之用，莫神於龙，受戮为醢，不知其凶；王者之瑞，莫圣於麟，遇害於野，不知其仁。神既不能自智，圣亦不能自知，况林栖而走，及山鹿与野麋？古人有言：“天地之心，其问无巧，冥之则顺，动之则夭。”谅物情之不异。又何有於猜矫？故曰：天之神明，与物推移，不为事先，动而辄随。是以至人无已，圣人不知，子欲全身而远害，曾是浩然而顺斯。
    ○大周受命颂
    臣闻大人升阶，神物绍至，必有非人力所能存者，上招飞鸟，下动泉鱼。古之元皇，承上帝，所以协人祉，匹天休，卓哉神明，昭格上下，莫不以之矣。是故物有可则，而道有可宗，谓之文献，其原上也。缅哉有唐，钦崇天命，三祖继统，品物咸章。元历改，元黄瑞，告神皇，出地轴，陟天阶，历轩辕，登太昊，集乎初始之极，以授我皇。符鸟之肇，开辟元台，女希氏姓，神功大哉，莫不盛於兹日矣。察玑，稽宝命，发元讠升紫图，则天粲然，皇文炳也。非夫光之曜，魄宝之精，其孰能威神皇赫赫若斯者哉？
    是时三阶底平，百揆时序，天下昌矣，元功溥矣，西土耆老。欣然来称曰：“至哉天子！恤我元元，勤劳下都，升闻上帝。臣闻天无二日。土无二王，皇帝嗣武，以主匕鬯，岂不宜乎？”神皇然，登昆仑之台，修三统，观五始，探命历之纪，则知元气之所造也。方采锺龙，象鸣凤，协林黄之律，以因生赐姓。九月戊申朔八日乙卯，神都耆老，遐荒夷貊，缁衣黄冠等万有二千馀人，□趋诣阙请曰：“臣等闻王者受命，必有锡氏。轩辕皇帝二十五子，班为十二姓；高阳氏才子二八，命为十六族。《书》云：‘台德先，不拒朕行。’然则圣人起则命历昌，必有锡氏之规。臣等伏惟陛下受天之符，为人圣母，皇帝仁孝，肃恭神明，可以纂武承家，以克永代。陛下崇锡类，垂宪章。不易日月，天人交际，斯亦万代之一时。臣等固陋，不达大道，敢冒死上闻。”神皇穆然，方御珍图，谦而未许也。越翌日丙辰，文武百寮，又与耆老、夷貊、道俗等五万馀人，守阙固请曰：“盖臣闻圣人则天以王，顺人以昌，今天命陛下以主，人以陛下为母。天之丕律，元命也；人之大猷，定姓也。陛下不应天，不顺人，独高谦让之道，无所宪法，臣等何所仰则？敬冒昧万死固请。”
    是时（阙一字）踵昆吾，有凤鸟从南方来，历端门，群鸟数千蔽之。又有赤雀数百从东方来，群飞映云：回翔紫闼，或止庭树，有黄雀从之者。又有庆云，休光半天，倾都毕见，群臣咸睹。於是众□萃，嚣声雷动，庆天应之如响，惊象物其犹神，咸曰：大哉！非至德孰能睹此？昔唐虞之瑞逖听矣，今则见也。天物来，圣人革，时哉！况凤者阳鸟，赤雀火精，黄雀从之者土也。土则火之子，子随母，所以纂母姓。天意如彼，人诚如此，陛下曷可辞之？昔金天凤凰，镐京黄鸟。赤氏朱雁，有吴丹鸟，皆纪之金册，藏之瑞府，以有事也。陛下若遂辞之，是推天而绝人，将何以训？”於是皇霈然曰：“俞哉！此亦天授也。”命有司正皇典，恢帝纲，建大周之统历，革旧唐之遗号，在宥天下，咸与惟新。赐皇帝姓曰武氏，命为嗣皇，崇乎绍天统物，其赫胥大庭之上事已。献颂曰。
    天命神凤，降祚我周。彩容有穆，其仪孔休。惟我有周，实保天德。上帝临命，纂承皇极。人曰天，有皇女希。造天立极，缅然猷徵。赫我皇帝，先厥微。匪天之命，凤鸟谁归？因生锡氏，革号循机。岂不顺乎天而应乎人？帝曰俞哉！
    ○上大周受命颂表
    臣子昂言：臣闻昔周道昌而颂声作，遂能昭配天地，光烈祖宗，垂之无穷，水为代典。伏惟神圣皇帝陛下阐元极，紫图，光有唐基，以启周室。不改旧物，天下惟新，皇王以来，未尝睹也。臣闻仲尼曰：“圣人邱不得而见之矣。”又曰：“舜、禹之有天下，邱不豫也。”又曰：“凤乌不至，河不出图，后邱已矣夫！”皆伤不得见大道之行而郁悒也。臣草野愚陋，生长休明，亲逢圣人，又睹昌运，舜、禹之政，河、洛之图，悉皆目见，幸亦多矣。今者凤鸟来，赤雀至，庆□见，休气，大周受命之珍符也。不稽元命，探秘文，采风谣，挥象物，纪天人之会，以协颂声，则臣下之过也。有国彝典，其可阙乎？臣不揣朴固，辄献《神凤颂》四章，以言大周受命之事，诚未足以润色鸿业，揄扬盛美，亦小臣区区丹慊之至。谨辄诣洛城南门奉进，尘冒旒冕，伏表惭惶。
    ○为丰国夫人庆皇太子诞表
    臣妾某言：今月日，伏承轩宫载诞，皇嗣克昌，品物咸欢，天人交庆。臣妾闻圣人多子，祝美於尧年；螽羽宜孙，称道乎《周颂》。自非图配永，宝祚灵长，何以茂对天休，光绍大业？伏惟皇太后陛下星虹授祉，月梦延祯，馀庆集於天孙，荣光流於帝子，玉衣方泰，瑶渚增辉。其窃宠中姻，承恩外戚，涂山之庆，既裕於夏台；高之祠，未陪於殷荐。窃以潢之品，可享王庭；元之微，有芳天献，岂图美於丰侈，信有厚於由衷。敢用拟议蘩，精诚菽藿，洗心而荐，窃希瑶席之珍；洁意而羞，以陪金鼎之实。谨献食若干舆，冒黩珍膳，沾象筵，追用惭惶，伏表悚灼。
    ○为乔补阙庆武成殿表
    臣某言：臣以今月日奉敕，於武成殿唤臣入，问骨笃禄等贼请降事。臣以愚瞽，得践赤墀，对扬天休，具奏其状。天恩特赐臣温颜，又降问云：“洛阳宫室，皆隋朝营制，岁月久远，方有隳颓，楼阁内殿，凋落者众，补一坏百，无可施功。唯此武成，确然端立，土木丹彩，光色如新，不知何故，得自如此？卿之博识，应知其说。”臣当时造次，略奏其梗概，退而再省，未涉万分。臣恭惟圣言，缅求神像，研几太极，幽赞元符，上以稽验神谋，旁以合契冥数，信有至道，允在於兹。臣闻圣人有言曰：“清明在躬，志气如神；嗜欲将至，有开必先；天降时雨，山川出云。”此盖言神应，必有其物。陛下至尊至神，为天下主，宰御群品，威统百灵，宸居尊严，品物昭泰，自天而，於是用宁。抑臣又闻物之有灵，如人之有神：神之和畅，则支体便利；用人繁昌，则物必丰茂。所以见其俗知兴废之数，睹其气识盛衰之由，服物犹然，况其大者？今陛下应天受命，括地登枢，先飞名於秘，终据图於宝座。今则当千载之运，得三统之元帝气氤氲，祚基於元命；皇图幽蔼，象显於天成。夫以德之休明，尚荣草木，化之昭庆，且变烟□，况皇皇真君，龙居其极，武成合庆，土木增荣，独超众殿，夫何足怪？臣闻敬其事者必载其文，美其业者必颂其德，臣所恨才非墨妙，思乏笔精，不能赞扬休祚，歌咏圣德，臣请以此事付之史臣，千代知神，万载知述。伏愿天恩，特垂降许。
    ○为程处弼应拜洛表
    臣某言：臣粪土残魂，合窜荒裔，特蒙陛下施再生之德，赦万死之诛。起骨九泉，同列编户，臣诚万死，无以上答，况恩全贱命，生在帝乡。伏见陛下至德配天，化及草木，天不爱宝，洛出瑞图；地不藏珍，河开秘。陛下恭承天命，因顺子来，建立明堂，式尊显号，成之匪日，功若有神，万国咸欢，百灵同庆。元正肇祚，品物惟新，陛下郊祭天，总受群瑞，神灵庆戴，万福攸宜。斯实旷古莫闻，於今始见，喙飞蠕动，莫不欢心。臣以粪土穷骸，不合辄同朝贺，以古来大礼，莫盛於今。昔登封泰山，七十四主；明堂布政，无三数君。诚以陛下道冠古今，恩溢天地，昆虫草木，犹或相欢，况臣久蒙驱策，今日又拔死为生，沟壑残骸，而得再造，遂得恭闻大礼，侧听鸿名。臣伏惟宇宙之中，含气之类，蒙恩负德，独臣最甚。向非陛下慈造，曲被鸿私，臣已灰灭遐荒，肝涂边壤，岂得尚存骸骨，恭闻圣庆？臣所以匍匐冒死，不避诛戮，冀申蝼蚁之情，以同燕雀之庆。然臣自惟罪累，不可比人，在於礼经，尤宜自绝，所以屏营粪土，不敢先闻。今既万国礼终，百神庆毕，昆虫鸟兽，亦并欢宁，故臣蝼蚁之诚，始敢冒死上贺。臣伏知冒礼违法，罪合诛夷，臣生见明时，豫闻嘉庆，臣今既殒灭，实万死为荣，不胜欢踊戴贺之诚。
    ○为朝官及岳牧贺慈竹再生表
