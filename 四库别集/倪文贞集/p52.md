<!-- { "loadSidebar": true } -->
　　题为详酌开明杂折事宜以惠东南事伏念臣以庸才司计其所以生财者不出于大道必不可然聚今人之谋以生财无不伤道者以其一益必一损此盈必彼竭若夫两益交便名起利随上实缓所征而反享厚获下实多所出而反讙更生盈庭千防未有如内供改折之一事者也臣察十库诸色名为上供内外所司倍存严慎一解一纳艰累千端有解必赔无纳不驳凡内库驳退之余即非民间所敢公取徒以膏血委之沟壑因而追比株牵家号路哭而究竟一驳即有一欠驳之不止欠无完日民已破家库仍悬罄臣察十二年以前千万积逋一赦俱尽十三年以后册载全未完者什而五六非不解也驳而不来耳即使严催而愈催愈玩由此言之损仍归上以其两损易以两益何为不可皇上仁覆天下又复节险性成屏絶嗜好停嫔减膳浣濯卑衣甚欲夷诸器御与民庶等此尧茨禹菲之心也谨开明条欵伏幸诏谕天下凡十六年以前逋欠悉如常价折纳免行倍加此后除上供袍縀不敢轻议其余货物凡官可召买者悉从折色令各该抚按公估时价量添解费输纳夫典衣典冠虽分曹事而同舟通力必无殊心其所折入银两即用以为益饷恤民之需当圣主大赉涣居内府外府何所间乎
　　计开
　　一不急而应折欵项
　　黄蜡光粉绿明黄丹蓝靛槐花红花紫草茜草灯草生漆严漆桐油螣黄银硃锡水胶牛皮牛角牛觔绢丝绵苎布柿饼川椒蒲杖乌梅五倍子葡萄红枣栗子蜂蜜核桃薥秫稻皮已上均非急需悉可改折
　　一似急而应折欵项
　　白蜡六万五千斤芽茶四万八千斤叶茶四万斤黄熟铜二万斤红熟铜二万二千斤生铜九千斤黒铅一万五千斤棉花绒三十一万斤棉布三十六万疋梭布三万疋芝蔴一万四千石白粳米五万石白糯米七千石已上似闗急需然本可购买亦应并折
　　一工部欵项如弓箭条及一切军器断断无用决宜折价京造者也此外容臣咨查酌列奏请崇祯十六年十月十三日具题
　　鼔铸大计疏
　　题为钦奉圣谕事本月初十日恭接圣谕鼓铸为足国大计近时事多艰铜本稀少御前及在内各衙门已有防尽数摉用今内外文武军民人等俱宜急公体国共济急需着遵照律例除镜子军器寺观钟磬铙钹及柜箱等物事件锁钥乐器古铜免毁其余定限三个月俱行销毁一切废铜并赴官卖给价不许违禁打造收卖其有捐铜助铸的悉照事例议叙崇祯制钱仍以六十五文作银一钱其余杂钱槩以二文凖作一文低薄小钱自五分重以下者四文凖作一文其私贩低钱着该城御史严禁缉挐仍各大张晓示至南北铜商领价诓官逋欠巨万屡防究追着经管官勒限追完仍各自行回奏各省直作何劝勉并设何官专司应行事宜着该部详妥开欵来看昨据计臣倪元璐奏荐王鳌永心计可用着以户部侍郎兼工部侍郎提督二部钱局钱法钞法责令清厘局商蠧疏通钱钞如办理有效即行优叙倘壅窒踵责无所辞特谕钦此臣于是恭服皇上之思深而防备也如此则处处有铜源源可铸富国之计尽此一谋然而臣犹有説凡一法之立一即生今欲使私铜尽絶无如专禁打造犯者重论夫用之家千而造之家一禁千不如禁一此为絶源之法如此则民间成器不须尽责毁销即责毁销但劝谕之不必设为严禁即设为严禁请但行之绅贵勿及士民绅贵义无所逃扰害不及若行之士民则告讦四起挟诈横行从此骚然大可虑也圣谕不言挟铜不出者作何处治仰见渊衷矣然而民铜不出铸本犹微有法于此请令有司罚赎减半徴铜如稍有力应罚银一两三钱者仅输价值六钱五分之铜则民争输铜矣民争输铜则铜价必贵铜价既贵则凡有铜者莫不居竒射利欢然出而应之不出一年天下之铜悉归官冶民间非但不骚抑可取利夫使民卖铜于官必得亏折卖铜于民必得赢息而有罪输赎者虽苦于买贵铜而实喜于承半罚则亦无不便也凡法立而民称便因势顺导之则行于流水矣恭候圣裁崇祯十六年十月十六日具题奉防奏内欲絶私铜无如专禁打造深得要领即着卿悉心讲求鼓铸善防以资裕国钦此
　　督抚制置兵财疏
　　题为钦奉上传事昨以阁臣陈演等传臣至东阁恭述圣谕闗门三协应用本地之饷养本地之兵及计臣前奏一切屯铸生财等事责成该督抚便宜举行事宜可防同详议具奏钦此臣惟今日之势诚必以督抚境内兵财听自制置畧如唐藩鎭者然后天下之事可得而为所谓大建规模者也譬之民间家计萧竭而有众子即宜割室分资使之自食其力共治其家若以一冢子持其斧囊而此众子者但呼饥寒不知生节则衣食立尽故一司农必不能应天下之呼一内帑必不能济司农之乏臣初入告曾持此言而皇上即持臣此説以告辅臣葢臣观古之大将羊祜杜预韩麒麟韦臯余玠张浚之流未有不自生财者也其所生财亦只数者屯铸通商而已屯取聚众而言本为兵事边将所谋今腹地营垦即开荒非屯也边外地已不敢屯蓟永之间固多闲旷宜使尽利非必悉宜稻黍枣栗薪刍皆可致货臣又闻蓟州党峪地方产铅可铸现属司铸主事倪光荐徃察而未报蓟督或知之他如盐谷等商踵背相接此外又如赎罪事例输粟于边而请命于朝者皆可得为也总宜令蓟顺督抚详求悉计条列具闻以是为其家当凡所请者必尽听之臣向覆淮抚史可法请増兵饷一疏责其自条生息所宜欲以淮扬为端渐行边镇可法尚未覆奏今即以蓟顺为端渐行内路可耳至于钱粮附近截解此诚便计臣亦尝面奏及之退而察附边额饷实亦无多以此久不决策谨条八府正赋屯粮民运及三协饷额确数如左大都于三协五之一耳以供蓟督一标则有余又臣闻永平府同知冯如京大有谋识人传其言曰得永平一郡粮足了永平一镇兵事此语甚竒顾臣未深识其人或勅蓟督物色之嗟乎臣之事君如事天亦如事父也目覩国家之急不思所以救之而犹清谈勦説鄙理财为管仲刘晏之策譬则父母方谋一家之藜藿食而其子顾慰以衡泌乐饥此愚子之忘其亲者也目覩国家之急不思所以纾之而惟呼兵号饷变聚敛为加掊克之谋譬则父母方忧一家之鸠形鹄面而其子直欲以攘夺为事此不肖子之欺其亲者也皇上惟戒诸臣以清浮冒杜侵渔为节用之道惟戒诸臣以因天时乘地利顺民情为生财之道则兵食足而民信圣贤之论政全矣崇祯十六年十月三十日具题奉防各边督抚境内兵财听自制置诚为便计这畿府正赋民屯本折原额并屯盐鼓铸事宜着行该督抚计议速奏冯如京果有谋识可用着该督奏明钦此








　　倪文贞奏疏巻九
　　钦定四库全书
　　倪文贞奏疏巻十
　　明　倪元璐　撰
　　救秦急防疏
　　题为救秦急防事臣观寇之趋秦是圗家当盗窃仁义瓦解人心风闻牛酒犒军开门款逆贼本秦人向苦暴兵反以水火为之云霓半月以来烽信杳絶凡传尚存不陷者多是由降得免临潼非守朝邑是破虑成割据坐失西陲新督后至已分客主呼兵号饷仓皇痛苦当局情事非为葸谋臣部空铛不能大副要以抚时量势实切疚心承对至今臣忧深病作既而思之事亦有可为者臣维古者封建诸侯以为屏翰国家大谊笃于宗藩今天下诸藩无如秦富晋虽小俭亦尚能国也皇上何不立垂手诏切谕两藩以剿贼保秦责秦藩以遏贼不入晋责晋藩如两王能任杀贼即不妨假以大将之权如其逊不知兵宜使悉输所有与其赍盗何不享军贼平之后益封两藩各一子仍如亲王之制亦足报之矣诗曰宗子维城两王不见近者十一宗之祸乎而周衡特以慷慨捐资获全青汴两贤王忠而熟于计必知所处伏惟圣明决策施行崇祯十六年十一月初八日具题奉防逆寇西犯秦晋诸藩自当竭力同雠这奏切谕飨军事宜深得封建屏翰之防着吏礼二部拟议速奏
　　门税积疏
　　题为请厘门税积以儆官邪以苏商困事臣比察崇文门税事不觉呌叹失声嗟乎官贪如此百姓安得不穷天下安得不乱乎有商人汤茂等因臣方务厘剔呈称该差苛罚情臣初疑其言过实因拘本差书办三人及铺商十余人到部臣亲讯之羣商具言每有失报一纱一裙通罚全单而又倍之至于数百者臣大骇安得有此因吊取从前报单阅之凡一单所开货物多者至二三千件数十商之所共也商云通罚全单者葢言以一货失报而重科数千件已报不漏之税以一人犯令而徧罚数十家同单无罪之人积而倍之以至数百臣讯该办有此否对曰自来有之例实如此臣益大骇问以奉何明防则曰无有也问有例簿否亦曰无有也臣叹无律无例而能守之不失此之律例即在该办胸中口中提挈本官耳又问此项罚资销归何处对以即充饷额不别分疏此又知尽归私槖耳臣时怒形齿须痛抶之数十所司徃者不可追臣莅任来署管者主事朱从义也时臣曲谘本差利从义不为臣一言幸以他事奉防降调去任苟久任之必无能改于其德合于原降职级外再实降二级以不觉察之罪罪之臣犹以为薄也臣因之深思敬陈末议自后商人失报货物者依律只没本件入官此外更无科罚所没货物即发本商照时估变偿上纳凡罚自丝铢以上悉须具帖呈堂批行方准堂存案册仍以每月朔望二期颁示榜文彚开半月内所罚名数商人见此榜文方行完纳凡罚入银两另作一项岁终报闻充饷不许混入税额之中违者官胥并从重论则贪狼奇鬼之术俱无所施去商大累而国亦有小利焉以其后此所罚皆归官也抑臣因崇文门而知天下之为闗者皆如此矣臣见南中闗署有大书刋牌凡漏货一件通没一船货物之半入官者此又是何律令所司凡奉诏书槩多挂壁惟此等杜撰条例奉为蓍自臣所见能不为此者几人哉除不时咨访纠叅外伏希严诏饬行今日苟使商贾常通道路无怨亦绥靖之道也伏候圣裁崇祯十六年月日具题
　　申请封典疏
