<!-- { "loadSidebar": true } -->
　　徃嘉靖丙辰倭躏江以南转逼留都势恣甚官军望而走溧阳故太仆少卿玉阳史公谢吏部主事家居招集乡里少年御之于其邑之旧县益散家财募勇敢士蹑而败之浙之平湖焚其巢幕府上功诏即家拜尚寳卿再晋少卿太仆官一子锦衣百户世世弗絶人曰家食不后国臣之忠也功録不啬上之厚也后四十二年为万厯丁酉倭业墟朝鲜然诡言乞封其实谋内逞朝廷大征兵剿之设开府天津为掎角而苦乏军兴太仆公之子锦衣指挥同知云津公喟然叹曰海上田若区脱弃弗耕而括贫民粟以奉属国非计夫田天津且耕且守豫门户厚根本壮声势此金城畧也开府臣竒其策疏请以属公公愈感奋乃于天津并海若直沽诸处身督亚旅载芟载柞意且奄观铚艾以纾东方之急而会倭遁功以弗竟居一歳而公亦已没矣厥子致爵等既以公丧归将塟之某阡而以墓中石委余嗟嗟国家泰宁长无事则已令更有事非公父子谁肯以家殉者余悲其志为之志且铭公讳继书字符秉云津其号汉溧阳侯史崇苗裔也故世为溧阳人自侯凡若干传入我明而为公之曽祖赠南京刑科给事祚祚生光禄少卿后后生太仆公际配杨继陈并以公贵视太仆公爵封赠皆恭人公陈恭人出也陈恭人之举公也于义兴别墅有紫云之祥公生果岐嶷才胜衣已能署墅中儿左右伍而立行则使呵而前而身都其中以为常稍长善读书又美书法又工为举子义当是时公兄为杨恭人所生子者业前夭太仆公意不无忽忽至举公则颜开曰吾家书香其有继也夫因以命名云公年甫十六而大司马按首功簿而檄当为任子者太仆公北面拜稽首曰老臣何功陛下至任臣子备宿卫恩宠殊絶不可虚乃逼公上百户锦衣非公志也踰年称使者督木巴蜀以间归娶是为马恭人久之擢其卫指挥佥事遇恩给纶诰用此俄奔太仆公丧丧毕守故官寻领南镇抚司可六年陟同知得佥书卫事锦衣独其帅亲重而诸佥书名位与颉颃骎贵用事然徃徃盛衣马侈得意公顾跳而缔词臣骚客为诗社雅歌投壶恂恂文儒也京营大阅公当御公修而白晳侍立甚庄谨上顾问内侍此何官家安在内侍谨对是溧阳先臣太仆际子用倭功任锦衣史继书者也上心器重焉无何赐飞鱼服一时以为荣于是陈恭人卒于邸公哀呼请恤得旨赐祭塟仍给驿护丧故事文臣四品无塟上多太仆公军功得全给盖异数也公既塟母起而佥卫事如故而台臣有抨公者公遂鲜见任且移疾归矣初太仆公家居好行德尝捐粟二万斛捄旁郡涝所全活万人公遭歳大旱亦捐粟二万斛又益捐谷万六千斛佐县官赈所全活益众太仆公尝割上腴若干亩籍学宫赡贫士公独力垦荒秽成田二千亩佃贫民输逋赋千金已又首义裒牧马地之折民间者亩量增田税乃大减有司以着功令凡此皆后其家而先民瘠其身而肥民以无遏佚前光公所为善用孝也公之出而田海上也槖几洗矣而慷慨赴之惟恐不尽力牛千头畚锸钱鏄千具茅蒲袯■〈衤奭〉之属千耦所费絶不赀而公弗为俭也事中半而弃之而公亦弗为悔蹶而曰赖社稷之灵与上之断鲸鲵逺窜藩篱不剪斯已大愉快矣吾为而弗功创而弗卒复何恨乎客间劳苦公公又逡廵言古记有之乗马死难男子不为国家勒燕然封狼居胥而仅仅効微力阡陌间曽足多耶其退让如此嗟嗟余毎伟汉卜式首奋诛反者孝武下诏褒扬之曰虽未战可谓义形于内矣赐爵列侯尊宠至大官公佐赈佐军力展忠计鲜所不类式上慕长畧轶汉武讵无意进用公惜乎公不待以死而世亦未能明之者无论逊式弗如以方太仆公闇■〈勿上目下〉没世矣劳臣志士之节异日何以暴于天下岂不悲哉公然诺意气于密亲穷交植孤焚劵之事甚伙不着着其征于国与民之大者令后世有考焉铭曰
　　
　　仕何以执金吾懐金纡朱惟先臣遗躯谋何以佐石画实亩实籍惟先臣遗筴匪谋弗庸我师既同走彼顽凶为何必功云车风马还报地下大启来者世锡尔纯嘏
　　
　　冯孺人郁氏墓志铭
　　
　　孺人郁氏冯君志忠之配也冯与郁并江阴大姓族蕃以殷而孺人归冯君则冯君之父经歴公业用长赋槖洗矣顾又不胜追呼孺人甫入门语冯君大人无窘乎妾不腆簪珥在捐以佐乏絶无所爱盖自是茹荼衣澣躬辛苦相冯君当户以安经歴公晩暮以顺适继姑某欢其心三十年一日也举二丈夫子而才会孺人有兄故长乐令文周起乡书为请于冯君饬二子使就舅氏学问以时告诫甚具而其仲遂亦以乙酉举应天凛凛厉志节即不啻乃舅云孺人晩而好佛禁宰杀喜施舍若深有悟于慈悲凈明之旨者一日无疾卒万厯丙子八月十八日也距生嘉靖戊寅十二月十八日得年六十有三二子长时良卜以今年某月某甲子扶而塟之由里东华山新阡而以其父冯君所手列数事来请铭余惟妇德不出阃晩近世薄主馈宜家之懿以为恒节而樊然相附丽以伟丈夫之概嘻诎矣冯君父子握三寸管岂其有所靳于孺人而所手列仅仅止此然孺人所以为妇为母之道讵不已备乎嗟嗟渊珠石玉虽韫与藏其光华弗可匿也铭曰
　　
　　我歌古诗鸡鸣采苹我思古人断机择邻化洽教流图史以陈虚实相冒彤管斯曲孰谀而诎匪荣伊辱有美令哲孝恭以慈名不踰阈蔚为女师德潜用光是名古意刻铭贞石警彼尘世
　　
　　光禄寺大官署监事涘湖呉公墓志铭
　　
　　万厯丙午三月十有八日光禄监事涘湖呉公卒于邑城之东第厥子鸿胪署丞济时等奉终事唯谨其仲合州守澄时后于公之弟光禄署丞讷庵公者也援功令解见任归治丧哭公甚痛于是吊者相与嗟异有泣下者曰监事荣备矣塟而予志铭其墓按鸿胪状公讳敷锡字序所世无锡西鄙闾江人闾江太湖之涘也故自号涘湖居闾江自讳均聘者始均聘生伯成伯成生元度元度生师浩师浩生克勤克勤生贯贯生程程生钝斋公亨赠翰林编修赠编修生泽峰公情嘉靖甲辰进士第三人官春坊谕德兼翰林侍读公父也母杨孺人公生而杨孺人陨于蓐鞠于其继戴孺人戴孺人自有子讳申锡讷庵公也谕德公擢第而公年已十许余英气咄咄廹人谕德公抚而曰是儿殆汗血乎无患不千里患衔勒不谨耳延明师课督之极严公亦惟是父师之训为兢兢偕其弟读书荒斋咿唔声不絶昼画虀粥以餔夜共一布被卧耳谕德公闻而辗然曰吾贫官称吾家儿矣如是者九年二十授室为黄孺人又五年而成郡诸生遂游北雍大司成新郑髙相国谕德公馆僚最契厚者也乃亦竒赏公才子弟云辛酉试顺天谕德公实以是秋主应天试试既竣言者颇有所指摘上雅重词臣而难言者落职调外谕德公遽请致其仕公则肩家督家本农也治田乗屋一切倚办公之所事中程当谕德公指谕德公一歳中数徃来乡城间鲜宁居公数徃来侍车船杖屦无所不敦饬欢然色养也辛丑以谕德命用选人谒吏部得光禄寺大官署监事俄奔其丧毁瘠骨立杖而后能起乙酉服阕铨旧官故事庙祭上饮福署官从旁跽受爵公敬慎无愆仪内庭宣索力折中人角无贬节胥吏进羡镪面发赤曰此残商膏血也无湼操盖公名家子习见其尊人旃厦从容之度而又稔闻清白正直守官之箴以故娴于进止强于职业澹于货贿大为官长所器重而不无为僚友所齮龁顷之挂内讣归矣归可二十年合州选茂异供事史局则喜举顺天则又喜举南宫益又喜曰今而先谕德伸眉地下也中间第一哭子乃其季复翩翩欲上公意殊得而迫古稀产一雏絶怜爱之挟之居城西息交游屏滋味淡食若将求长生为顾家非熊地者而竟以殉老也公慨慷重然诺慕鲁朱家剧孟之为人好拯人于厄即羁人贱士望门投公无空手辞者邑举义率金钱之他富人不必谐之公必能谐顾公酒巵燕器徃徃走子钱家矣性孤峭一语意合刭项可许所不合不足当一盼向在官下谕德公所举士多显贵有并列鼎铉者据客坐瞋目奋舌争事得失不少逊或遂拂衣去不顾诸公亦皆悉公生平不为异也居恒凡丝竹粉黛博塞之娯黄白男女之事未尝不濡染然过而不留入而不滓晩而持空王咒毎凌晨暗诵极千遍以为常夫公求长生而又欲证无生乎哉诗学长庆书法懐素风流文采吾吟社诸耆儁无不推先公者而公逝矣余获幸公久窃窥公赴义如骛似侠终慕谕德公谈细小事即陨涕又似质不贵势要似倨遇贤人君子虽执鞭所忻慕焉又似恭任真率常外无饰行要于不欺其意而止世有考德者其以是观公可也公之生为嘉靖甲午四月二十日得年七十有三墓在闾江山之第一湾塟卜某年某甲子启黄刘二孺人兆以合而余为之铭铭曰
　　
　　孰识宰相而于尘埃宫臣之能乃赋归来以侍以娯繄公之才孰斯恩勤而以继絶有美绳武典州竭节尔爱尔劳繄公之哲在朝则趋曳组鸣环在庙则肃咫尺天颜小臣何幸鹭立龙攀染指禁脔掉头东还既作既述亦既展采德流福绥七十三载一宫双淑松楸未改公长妥斯冈气腾叆
　　
　　太学斗原陈君暨配谈孺人合塟墓志铭
　　
