<!-- { "loadSidebar": true } -->
　　国朝癸酉岁天兵北动奄奠中夏明年分道而南囘亘河朔衞乃被围粤三日城破以州旅拒不即下悉驱民出泊近甸无噍类殄殱初星妖下流淇上羣儿气吐成謡閧歌里陌间曰团栾冬半破年寒食节絶人烟之防寻罹厄实贞祐二年春正月十有二日也时太一度师萧公当危急际以智逸去是年冬十一月师自河南来归见其城郭为墟暴骨如莽师恻然哀之遂刮衣盂所有募人力敛遗骸至断沟眢井攓逵破塞掇拾罔漏乃卜州西北二里许故陈城内地凿三坎瘗而丘之复设醮祭以妥厥灵游魂禠魄薤露莙蒿同归一竁其深林暮夜之号阴壁枯血之火荧沉啾寂无复光怪盖因冥荐而脱异滞之幽依道廕而复坤灵之厚幽冥虽殊存殁两有慰焉而师之掩覆仁心于乡梓之义极矣今其封俗呼为堆金冢【言人骨久而化金石也】每岁清明后一日邦人聚奠以信些孺本宫为尸而祝之六代师全祐恳予文纪其事以昭先徳呜呼三代而下以智力相角其势不干戈血肉而莫之已何天地生物之仁反如是其盭哉岂周天之运厄防有时中来而不可逭邪岂立极之道仁义迹熄自取陵迟而然邪岂苍茫两间关系物盛而衰自然而然邪皆不可而必也第嘉师生平以道济众力茍可及不忍以一物失所类如此初师既葬主祐之延祥观壬辰冬大兵至城下师惩前日河朔兵凶之惨复以一言活万家于锋镝之下古称泽及枯朽矧生人乎师之谓也向使师遭时得位其仁民爱物之功岂如是而已耶因并及之师讳道辅字公弼甫冠嗣主宗教后加諡号中和仁靖真人云至元十九年龙集壬午穷腊日谨记
　　表忠观碑始末记
　　至元庚寅冬予自福唐得告北归前次临安客有以表忠观碑为言者字作擘窠大书殊伟丽也询之马御史徳昌如所闻云观在龙井不十里逺能一到其下豁先覩为快何如予以长淮迫冻为谢适鲜于生在坐属伯机他日打一本惠及足矣曰诺既而杳然明年辛卯秋吾友傅君士开赴官两浙仍托以取逮壬辰夏六月传自杭特令人付来其碑作四巨轴装演如法盖亡宋故家物也噫坡书在霄壤间忠义之气郁郁然秋色争高虽片言只字不可遗逸宜其世寳而力致之也故心存梦想求以三岁之久跨越江湖至自二千里之逺一旦高堂素壁如天球河图璧琬琰对越左右诚可贵也左山云古人不可复作所得见者笔迹而已况公斯文关系世教令人读之油然有忠孝之劝乌可祗以翰墨为之论乎然一一较之盖即印泥折钗股之法也是月廿八日书于春露堂之扶疎轩
　　创建伊洛五贤祠堂记
　　大徳丁酉春洛阳薛君友谅即邵氏安乐窝故址起祀屋中设康节迂叟明道伊川横渠肖像庸致岁时香火之奉榜曰伊洛五贤祠神嵩清洛光动户庭明年秋来京师属不肖为之记乃告之曰二帝三王修己治人之道待孔孟而后明立极垂宪贻则无穷不幸厄于秦杂于汉歴六朝隋唐虽有名公硕士间作迭出其气量恢至道辟除异端奈智识不能直窥圣贤要奥择焉不精语焉不详又局夫章句文辞之末乱以功利祸福之説故学者汗漫支离莫知统纪时则有违道之士而无传道之儒陵迟至于五季其斵丧可谓极矣伊洛诸公奋起百世绾持道枢探穷渊源克绍絶学内有以究圣贤规模之大外有以备践履节目之详故孔孟之教复明斯文得归于正后学知所适从盖二百年于兹矣然科举利禄之习既久遽未丕变以极夫功用之至伏遇我世祖文武皇帝资挺上圣运啓休明崇尚儒术尊礼贤俊于是许窦王姚诸公宗伊洛学陈説孔孟立极垂宪之教以致二帝三王所以修己治人要道盖已收明徳新民殊効于中统至元之际今内而赞助经纶外而佐理政化多前日执简传经之士推原本自则伊洛诸贤发明维持之功不为鲜矣虽配享学宫天下通祀可也况二程世家河南康节迂叟横渠聿来胥宇相从至数十年之久聚精防神推明订正莫匪修齐治平之方性命道徳之理至于谈笑游衍亦皆格物致知之余笃志力行清修苦节专以移易风俗勉励学者为主今读遗书按故迹其英迈纯粹气象尚可髣髴复庙而貌之俾向之景仰高风者足以致其诚恳今而后瞻拜清光者可以感其善心尚何俟赘芜陋于其间哉敢以不敏辞友谅曰昔潮人修韩文公庙东坡有碑南雄起三先生祠晦庵作记谨岁月以示来者不为无例曰若扳援昔贤则不肖年迫衰老懒于笔研又瞠乎其后惟友谅先世为洛中名士其读书慎行名簉仕版可谓不坠箕裘矣前任常徳府推复九贤祠今又剙兹宇庶几有志于修已治人者非特邀取美名而已也是不可不书大徳戊戌岁冬十二月腊日记
　　唐建昌陵石麟记
　　唐昭庆陵在新隆平县南十有三里使相乡王尹里其石仪一十八事俨然具在内二石麟身首蹄鬛一与马同第题颠有觡突出肉葳蕤其端所谓示其武而不用者也两膊云艳光拂鬛尾上揭类牛而短虽雨藓模糊雯华剥裂而制度精絶可爱传曰麟四灵之瑞麕身牛尾一角五彩色备王者至仁则被应而出又云视明礼修则至今刻像列诸陵阙岂显夫祖宗生有至徳殁备盛饰以表其仁厚故耶既而入东南招提读开元十三年县尉杨晋所撰碑颂盖知为唐皇兄宣简公懿王陵墓也仪鳯元年高宗追諡尊号宣简曰宣皇帝陵曰建昌懿王曰光皇帝陵曰延光仍配守衞者三千人勅象成令专知检校州刺史岁别一巡其石仪之制固当追尊崇建岁作也寺即总章间立额曰光业由是而观其夤奉之严守衞之盛累圣明禋之礼郊歌时荐之仪固云极矣今陵围夷灭无复所见有荒烟野田而已呜呼盛极则随衰藏侈则厚发自必然理也上世葬之中野不封不树何摸金暴骼之有文质中判古不能复然则何为而可汉之灞陵其中制乎至元十九年壬午岁夏六月十九日秋涧王恽记
　　投壶引
　　古之人心正意诚之学无或不在也予于投壶见之矣壶之义三代之遗制也自诸侯至于卿大夫靡不行焉或堂或庭野外军中必设两阶以明賔主之礼置壶楹间取其中也北靣受矢尊其賔也两党相向比其诚也弦以貍首杀其等也鼓以鲁薛节其事也胜饮不胜养弗能也司射申诚儆其慢也若夫左右盍簪临壶荷矢身跛倚则壶不相直也气涣散则志不能碇也手不端则矢弗能顺也必也心正意诚神凝于内坐与壶相当扶与矢相应故的然而中无过不及之差岂非诚心正己之道欤且古之为学怠惰之气不设于身其或少焉必有休息之具曽不以奇技滛巧令人心荡而狂也故壶之义有足尚焉然壶亦兵象也与射礼畧同盖兵凶战危人情之所恶燕饮娱賔人心之所欲也先王因其所欲而寓其所恶于其中俾乐为之不厌则平日之所尚乃异时之所用也且汉唐以来博戏之事多矣独奕之技行于今不废然迹其用心倾危抵一着一机司明以之眊乱灵台为之搀抢必决其存亡而后已传曰性相近也习相逺也术之不善择也如此悲夫予自宪台秩满居闲不出者动渉旬朔时雨霁堂庐清停披之余无以休息用此以佐雅歌之乐庶几动静周旋其心一出于正方之既饱而嬉莫知所向者其贤乎哉其贤乎哉至元辛未夏六月望日序
　　文府英华序
　　仆自弱冠时从永年先生问学先生以科举既废士之特立者当以有用之学为心于是日就通鉴中命题或有其义而亡其辞或存其辞而意不至者课之以为日业虽云此何时也然观多事之际斯文有不可废焉者小子其勉旃及长年以来绵歴世故愈知先生之言为有征至元三年予自鲁返衞居闲痛悼堕窳日以书史振励厥志因覩古人临大节处大事征伐号令涣汗云为之际含章时发以之功业成而声名白者良窃慨慕焉遂断自战国已上迄于金取其文字粲然适用于当世观法于后来者得若干首题曰文府英华非敢妄意去取第类集以广怡説其或从事力列属辞比事庶有効于时实自先生之教之中来也是不可不序四年丁卯秋孟三日引
　　博古要览序
　　予性澹癖无他嗜好独于古彛器爱而不置虽造次必摩挲瞪视辨其名欵为何代何物间有所得则悚然起敬想见当时气象令人有不能已者第所见不广究其义未详耳十四年春余入翰林四十有七日侍左丞相耶律公于玉堂坐间出宣和博古图三十巻示予因假以归与院史赵复取钟鼎韵欧阳子薛尚功欵志吕氏博古李羣舒考古等图参读而节约之观其制作之精微锡用之所以篆籀之古而不苛文章之雅而不迫取物象形垂儆万世其为法深且逺矣因念三代吾不得而见之得见是器斯可矣矧微辞奥防引据攷证于粲昭著生平所疑前贤或阙而莫可致诘者一览而尽得怡然理顺涣焉冰释笔削既已从其类而作若干巻题之曰博古要览客有过而笑曰子之学弃俗尚从寂寞惟恐其不古也其如适越而冠章甫何予应之曰不然方今明天子御极神圣慈武抚四海而有之礼器缛典将维新是图一日告功神明郊祀飨献之礼行有每事而问者据所得而告之曰此鼎也彛也卣也匜也爵也罍也犠也象也如是而已其于鲁两生间安知无一日之长乎客笑而退于是乎书以为序
　　洁古老人注难经序
　　医之有难素犹六经之有春秋易也书虽尽言言不极意神而化之存乎其人洁古张先生医师之大学也以是书注释虽博未免有仁智殊见体用不同之间于是研思凝神探索奥发遗意于太素之初出妙理于诸家之表使体用一源得失两判复随其应证附以禁忌方论述经解廿四卷先生高弟东垣老人以其书授罗君谦甫兵后文多坠简及得田氏口传易水遗防百余条苴补脱漏遂为完书予尝观其防要顾天下之事未有不极其理而能臻于妙者矧医术精微主司万命惟其至精非一世之所能备惟其至微非一贤之所能穷故轩岐开天如大易之画其卦越人撮要犹三传之赞其经迨洁古讲解古今之善传注之能事毕矣诚生民之命脉医学之渊防也呜呼医固难事学即能至至于提挈造化防归一身如秦扁闚五脏而洞症结察形声而辨死生推原本自心融手应坐收神圣康济之功要以理明学博精诣其极有不期然而然者其功用之实咸在是书学者宜尽心焉而太史公称扁之术得于饵桑君之药饮池上之水特以诊视为名恐未之思耳谦甫将板行以寿其传求题诸篇端予嘉其学术及物之外能光昭师道如是可谓知本也已先生讳元索易水人洁古其自号云至元十七年岁次庚辰中伏日记
　　新修调元事鉴序
