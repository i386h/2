<!-- { "loadSidebar": true } -->
　　盖重庆之变在天启元年之九月十有七日先兄方伯公忆劬以川东道骂贼死是月公以胡守备思荩持书来谓川兵发万有奇行矣其未行者予日夜督发业有次第辇下诸君子知调兵耳抑知兵在万山中调之难也中丞君难监军道予既慷慨任之当以十月与弟为联床语可过家一看荐儿无何荐以八月病殁而公以次月遇害初公以班生语奏徐公不听也即知有变贼初无意杀公公见诸公死相籍也大骂贼而死痛哉公端谨有大节而坦夷不刻仆立家之谊其报云特次其语刻之 

　　○春秋房同门稿序 

　　夫文体害于庸而好奇不害于奇也士掉鞅而逐中原唯无奇耳奇负独识力可全昌而或驰偏锋以耦世彼其气岸之凌厉不傍门倚户以持一先生之言而庸者无大力远识执异说而不化独奇托之而瞇天下耳鉴令天下宁庸无奇间者知奇托亦庸也则又拾遗渖以矫剧谈而自诩先民之槩夫附豪者唾面附名者加膝至顜其傍门倚户窃恐因人热为利耳故兵志曰大众所合为正将所自出为奇而酌大众之合以妙所自出者必不拾前人之唾譬之端人庄士特立独行岂其乏同方而宁翘翘为招也故自古担荷天下大事不属庸属奇将无以奇抱独识可破抏救欤顷申黍度于尺幅条刺其阑出于格天下负奇者不鸠化之而且豹革之盖予奉功令阅尺幅则诸君子精神各以尺幅告而中固有负奇入黍度者气尚勃勃也然后知功令之严正以成抱奇之士盖士有通材有僻材奇或偶以通为僻而天下顿拾其倨以为通嗟乎士亦欲得愽闻有道术者耳相沿而竞奇僻于声响以为圣贤之精神又或并弃其声响之似故蘓子曰士大夫治苟且记闻之学皆有意于天子之爵禄嗟乎此可责庸人哉庸人捐所渔猎则不能更置一语而奇者之才之力独能趋上所欲为而返以自遂其求故天下文体之正必需抱奇者之独识而几之变为辉也犹下也然而在上有以成之盖上操功名之柄以阴移天下之心而握其所趋令天下低佪于功令之严即■〈斤〉■〈也〉之材不得不俛首而朿于格故曰古之圣人求之以势而使之自至是以天下争为其所求以称其意然则由斯以谈上不握天下之趋使天下江泥格而合众越格而自出天下不可为也南宫之役予从曹真予先生较麟经得二十三士此二十三士者识力皆有可观而要非托为奇者予既以尺幅射其生平愿诸君子无忘生平易尺幅也遂合其制义授□ 

　　○题廿三士春秋制义序 

　　昔韩宣子聘鲁见易象春秋曰周礼在鲁若是易礼与春秋通也予尝受易受礼受春秋皆尝操觚为举子业而竟不得易礼安问春秋南官之役较易较春秋缺一人而诗礼浮于额一人予以主者令释戴记从曹大谏较春秋大谏以专经得尽占所拟目而为予批三传细注之予得不苴余经旨然惴惴恐不怿于旨则时时以所尺幅质之大谏又得不蒙于经生之尺幅乃大谏亦复不以予不解而时出所得尺幅相商也解闱而观标□发箧笥还征闱中所妄忖曰某地某科某少长某癯疆乃得不大谬向非大谏开诚发予覆予且不解于经而安阅经生言然他经生视左国为绮为珍而春秋家固布菽也乍阅其语若欣然巳而数幅后或弃去不复顾固予既藉大谏于经更藉经生言尽经生巧心而不大欪于拙目也然向所咄咄于一编者即今且十年而间亦有所自借故予以不知不敢自任而大谏即知亦不自任故予得尽大谏于百全大谏亦且尽予于一得因思天下事用独近私用众近公忖于其所短而藉于其所长即窾寡如予亦足集事而况真有见者然予两人即各持所录相啇而实各守所额注则又予两人之拘拘也既而诸君子出经萟来受拣择予笑曰向非大谏几不竟南宫之役今何得一一求解大谏也大谏仍以端经精择之得百篇授之梓予且藉诸君子言竟予易礼之学以半窥于韩宣云 

　　○王进士永启四书义序 

　　予以丙午春识永启于伯全邸辄欲倾衿永启文弱可掬而精神渊着其宿名葱蒨门车或接毂而南金东箭坐起叹述不去口然永启砥私首公有高翔寥廓之志雅非卖声儿分颓阳于半规而诩诩万里晖也是年以见魁京兆遂出名公之门而声益藉藉次年春复与其里人曾孝廉熙丙各以卷来视而予亟叹为双龙无何俱拓落归而曾君以贫就青毡独永启气勃勃不下今年春永启掇高第矣曾君复拓落以归予盖怅曾君之再蹶而喜永启之得隽也昔人教射者曰一法不修一疾随之病尽而法完者十发十中岂永启退而修其法耶然吾阅永启先后制义则向非病而今非加法也永启长材广度无所不淹故其近步可令遵常守故以合于法而巨鳞不□□泞修羽不栖翳荟故极其思之所入以尽其才则又决阃开垠如游者□武于拾秋而乱岩绝□□不难险寻危造为□其赴节投袂应弦遗声未常任材轶法耳语曰一株龙刍人为龙驹岂非其兼才而出名公之门哉夫才之于文极其变可以伸缩变化而抒所思于不穷迨其变之既定则如栋在屋如骨在身而长短广狭体不挠于所胜肤不浮于所支乃譊譊之学向声背实遂至绾毂其所共趋而习非胜是日以骛于其短而及至分其力于长夫形过镜则照穷物胜权而衡殆调声者宁必登祁虒发清角无亦徐引师文之叩也永启以兼才出名公之门法具而尽其才能极其思之所入而不旁骛于世人所共趋是以成其为永启夫永启矫思以为矢而发既中矣予且欲寄声曾君曰思如火用之弥明宿之弥壮永启明矣曾君其益壮乎壮斯明天生神物终当复合永启尚为我致华阴土于曾君而拭之以竟予双龙之叹云 

　　○周子寅南宫会业序 

　　余初不识子寅见子寅丙午卷绝非世俗语遂以卷识子寅云子寅居尝好深沉之思间视其会业即帙不着名字亦知为子寅盖子寅取境于险而风貌若不思遂以独成其为子寅予妄谓子寅之业沉挚雄劲若顾鹰鹘图有豪杰之表而清绝爽秀若顾花光墨梅当嫩寒清晓行孤山篱落间乃愽大轩豁又若顾栝栢梗楠图意欲干霄至其精深黯淡几于无色又若顾据琴图超然得意于丝桐之外盖世俗品文于画辄曰似曰不似然画家如郭昌则意在似徐熙则意在不似此两人各以能名而或称熙于画迁于文甫于诗也予不知子寅意所在业成为子寅而殆不独得其似然则迁于文甫于诗熙于画乎开生面者初不似再请见乃大似又曰某于形貌于神思性情笑语之姿真夫貌其真乃意不在似者士雉几于真而螟祝子似即龙门之元经不害为僭而况以寸晷尺幅影响于鹘落兔起之似以为真乎鄹鲁之学恶其似今人之学恶其不似字栉句比以求合于圣人一不似曰是且生心害政而不知为书奴殆欲相优孟耳夫形而不韵者画韵而不形者神字栉句比而求合于圣人者形而不韵者也嘻世俗好似独会业哉子寅神索其真而不语索其似盖画家称凌跨羣雄以气韵画倘得褒鄂之毛骨而发其奇宁徒骇耳鉴也 

　　○李生清仲制义序 

　　予最喜六一公之解硕人也宛从硕人游涧阿而耹语言歌笑又若硕人偶忘独乐而相与披情愫刺刺过涧阿也不独硕人神韵可掬而诗与六一说诗之神韵并可掬盖词之妙也如此予友李清仲以异资承御史公家学于书无所不窥而才以运法独有得而不轻以语人殆有六一说诗之韵焉夫士操觚而定思于兔起鹘落必有韵矣韵文之致也昔人论书曰得笔而乏韵韵可意为而非意为心韵有黠有痴有癖有逸有暇有整痴如瞰涤研淮口急饷以小龙团为生平一事黠如张绢图乎瑶林落笔顾主上抗声曰奇癖如嗜茶不能饮犹口把玩之逸如云气自山中来象羣马奔突一一入云笼不竞整如长身秀糜大耳红颊饮过百辄正坐高拱暇如闻棊声乎古松流水之间盖思八而调合调合而韵出有意而成乎无意有无意而成乎有意如结胎受气上应列宿其贤圣仙灵各从所值故曰石出山而韵自丘壑夫韵无思也而结乎思也王介甫曰思之不深取之不固不观勇之色于怒乎血者赤脉者青骨者白唯神勇者怒而色不变夫神不变思乃固乃能独操所自得而可以弗过可以弗告清仲公交车屡上而词愈二殆其几焉诗曰维柞之枝其叶蓬蓬登明德如御史公而不大其后者窃意清仲值贤圣之宿肖六一之神其种种义合有意无意而神韵可掬也清仲自此远矣 

　　孙男之淓编次 
　　卷之十一终 

　　●高阳集文卷之十二 

　　高阳孙承宗稚绳着 
　　吴桥范景文质公较 

　　赠贺文 

　　◆赠贺文 

　　贺总储御史大夫蓝石孙公荣膺恩命序 
　　贺大名司理孙廷谔以考绩膺恩命序 
　　贺王明府申之恭承纶命序 
　　贺少司马孙公蓝石以御史大夫兼少司农入总务序 
　　贺水部使者朱灿垣入主铨政序 
　　贺刁诚如以户部郎再视北平饷事序 
　　贺韩淳寰以最绩晋方伯仍镇上谷序 
　　贺观察解嵩盘以山西右辖备兵阳和序 
　　贺王翼庭郡公擢山东宪副序 
　　贺饷部郎李少渚擢少参整饬蓟门序 
　　贺冀西渠以部郎擢守恒阳序 
　　贺计部郎赵光大出守寻甸序 
　　贺嗣龙周邑主擢贰云中 
　　贺邑博周圣嵎先生擢守云龙序 
　　送水部冯起衡以报政还朝序 
　　赠侯明府高鱼调繁虞丘序 
　　赠戎幕邹先生子寿奏绩序 
　　送王锺嵩郡公入觐序 
　　送蠡吾沈明府应觐内征序 
　　送周嗣龙明府入觐序 
　　赠梅谷钱明府台荐 
　　赠侯晋阳明府两台交荐序 
　　赠周嗣龙明府台寺交荐序 
　　赠莲幕双溪王君三膺台奖序 
　　赠李恒麓佥后军都督府仍视事北司序 
　　赠武隧侯生入乡较序 

　　○贺总储御史大夫蓝石孙公荣膺恩命序 

