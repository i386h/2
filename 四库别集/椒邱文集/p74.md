<!-- { "loadSidebar": true } -->
　　呜呼天之降材钟其粹美者固鲜能践修以尽其才者尤鲜才美矣践修力矣而享年不永不底于大成是则有命焉故吾于亡友刘君之死每咨嗟痛悼而归之命也君讳诚字敬之世家广平之鸡泽曽祖讳春祖讳辛再世不仕考讳芳东平州学训导累赠秀府长史母秦氏累封宜人君赋质明粹自幼知向学不烦督劝弱冠登进士第擢翰林院检讨辅导徳王寻陞秀王府左长史从王之国赐四品章服王薨改宁国同知仍食正四品俸在郡有贤声迁湖广布政司防议君成童时丧其父悲哀毁瘠如成人事母以孝闻家贫为童子师资束脩为养既仕凡俸禄所入悉归于母锱铢不入私室每有賔客宴防先具甘旨进母饮食之然后出待客终其身以为常尝以公事莅施州久不见母一日方治文书忽澘然不自胜从吏请其故君曰吾思吾母不得见耳长兄谐早丧事寡嫂敬而有礼仲兄谊为邑庠生每歳分俸以资之其孝友盖天性也少从国子丞阎子与学易既登第穷探力索务求四圣之防尝谓焦赣易林专取纳甲飞伏非圣法乃作周易衍辞其文奥雅深于易者韪之又取汉唐宋诏诰章表可为训者作典谟遗旨楚汉以降词人之作散见诸书君采其得三百之防者作风雅遗音邵子皇极经世书自鄱阳傅氏后知之者鲜君深究其理欲为之训释而未就也蔡氏洪范皇极内篇揲法不传君精思濳玩遂得其法且为补其释数之缺盖其立志直欲与濂洛闗闽诸儒同归不欲以文辞名也其为长史以礼辅王多所啓沃作千秋日鉴录以献王嘉纳之及王就国汝宁在途淹留君上章諌王即兼程以进既抵国羣小欲毁孔子庙以广王宫君力谏不可庙得不毁尝讲书西伯戡黎君主吴氏说曰戡黎者武王也右长史赵鋭主孔氏说曰戡黎者文王也君曰纣都朝歌黎在畿内岂有人臣伐畿内之国尚能退就臣位乎此乃孟津之兵首事于黎耳相与辨于王前王解之曰二先生皆先皇所选以辅予经义未明不嫌往复何遽见于辞色其思寇贾交欢之意君顿首谢其在宁国凡所设施务本安利其民不恃声威以徼时誉上官或非之君自若也及在湖南所至教民筑陂塘以备旱严保伍以防盗民有讼者辄引古谊喻之不加笞罚或讥其迂君曰吾道当如是也其居官廉俸禄之外毫髪不妄取成化十六年六月疽发于背虑遗母忧有问者輙曰无伤也疾亟以手拊牀曰我死不足惜第念老母不获终养耳遂卒是月廿有五日也享年四十有八卒之日囊无寸帛几不能敛赖僚属相率致赙乃克归其丧先娶王氏生子曰叔忻继娶张氏生二女不育君之弟详暨叔忻扶君柩北归卜以是年某月某日葬君先茔之次求余铭其墓嗟夫君之资禀如此其孝友如此其博学好古又如此其施于有政又如此然年止于是位止于是岂非其命耶使天假之年其所就岂可量哉是可哀也系之以铭曰
　　禀之粹兮志之鋭兮探幽索赜求诸内兮车彭彭兮驷牡良兮瞻彼圣域期翺翔兮道阻修兮车忽仆兮命之不淑将安咎兮有封若屋君之藏兮夀虽不遐名孔彰兮
　　罗节妇陈氏墓志铭
　　予读诗三百十一篇得节妇一人焉曰共姜不以夫亡而易其志又读春秋二百四十二年得节妇一人焉曰纪叔姬不以国亡而废其祀当是时去先王之世未逺女教之具犹有存者然咏于诗书于春秋仅二人焉矧后世去古逾逺女教以废而女妇有以节称如共姜叔姬者可不褒扬显大以为世劝哉以予所闻若予邑罗节妇陈者其事可纪焉叙曰节妇讳某姓陈氏邑处士宗啓之女而罗君士纶之妻也归罗氏数年有男二人女一人而士纶以疾卒节妇其年廿有八舅姑既老矣而子俱幼节妇誓不二天以养老字孤为己任或讽之曰姑老子弱将畴依曷若再醮可托也节妇泣曰未亡人旦暮从良人于地下耳此言何为至于我哉言者赩然乃昼夜纺绩以给衣食舅姑殁竭力以营丧事二子既有知俾就外傅女则教以缕结纫缝之事择名家而嫁之既又遣次子镛邑庠补弟子员命之曰汝家故业儒勉自只饬无陨先绪可也孀居三十余年青灯素幌人所不堪而节妇甘焉卒全其志天顺丁丑十月十有七日遘疾而终明年正月庚申诸子奉节妇之匶窆于南丰后坑之原子二长曰邦次曰镛也女适邑东隅蔡允制既葬之五年镛充贡来京请予铭其墓嗟夫节义人之大闲也而鲜克蹈之若节妇者其视古之共姜叔姬有以异乎予观世之君子平居自诧曰我丈夫也目以女妇则咈然怒及至富贵贫贱取舍之间能不隳其节者鲜矣夫女妇之丧所天非特富贵贫贱比也而节妇不以穷苦易其心可谓难也已噫婉娈女子之所能有伟丈夫所不及者叙而铭之岂独为世之女妇劝哉其铭曰
　　有挺者竹飘风摧之有猗者兰严霜萎之竹有余节兰有余芳兹石可泐兹铭不忘岿焉者丘过者其式尔节或亏尔面斯赩
　　故造士曽君子华墓志铭
　　呜呼此吾亡友子华之墓也予尚忍铭之耶始予弱冠补县学弟子员时子华已先入学与黄君愈明吴君大节王君士章李君斯和为友日讲诗书六艺以相劘切子华性颖敏尤刻苦于学读书或达曙不寐先儒传疏皆暗诵无遗者其为文章理致渊永不为雕镂藻绘之词予少子华数歳子华不予鄙而友之予视其学之优文之赡未尝不骇且愧也后数年予与愈明大节士章赴江西省试强子华行子华谢曰吾学未成也奚行为吾又叹子华之志不安于小成也又三年予登进士第归见子华叩其学益博而精览其文益雄而粹予又知子华进学之笃不造其极不止也其明年子华赴试不偶益淬厉于学又明年予丁外艰归为憸人所诬搆逮赴京师子华不避艰险凡可以直予之寃者靡不尽力焉又明年予之诬果白仍归终丧闻子华当充贡赴京将行而丧其子又丧其妻子华亦病几不起予又怅然哀子华之不幸也又明年子华与天下贡士试于阙下有司第其文置髙等补南京国子监上舍生至南京未几得疾竟卒呜呼子华才且贤以天道言之宜其贵且夀也以人事言之其掇科跻仕不难也今乃止于此此吾徒所以痛惜而不能已也子华讳旸姓曽氏世为广昌人曽祖某祖某父某母某氏娶某氏子男一女一生于某年月日殁于某年月日将葬大节士章斯和合同门之士某某买石而砻之谓予曰子知子华者子华之铭非子其谁宜为呜呼予于子华不忍铭也然惧后之人无以知子华之为人又不得不铭也乃叙而铭之以写予哀以慰子华于地下铭曰
　　仁者不必夀兮夀者未必仁贤者不必贵兮贵者未必贤天之难忱兮吾至今乃知其信然知子之道兮惟子之友徒为子而悲悼兮莫知所归咎镌辞于石兮诒诸永久子生有尽兮子名不朽
　　先夫人掲氏墓志铭
　　天顺八年秋七月十有二日皇帝制曰朕惟羣臣之才者固本于父训亦必资母徳焉存有褒荣殁有追赠此有国之通制也致仕吏部尚书何文渊妻掲氏乃刑部陜西清吏司主事乔新之母端静慈惠淑行可嘉有子能官禄不逮养泝惟所自宜锡褒荣今因子以推恩特从夫之秩命赠尔为夫人尚克承之永光幽壤乔新只奉休命不胜感悼爰录制辞遣子道同以牲醴告于先夫人之墓而燎焉既又考次夫人世系徳范而刻之以示我后人呜呼夫人讳昭姓掲氏汉安道侯之后或曰汉阳信侯之后世逺谱逸盖不可考也曽祖讳徳复嘉遯于乡祖讳伯相博学善缀文纪于郡乘父讳淑聪以乐善称母符氏待制行中之裔也夫人防有淑质端静慈惠信有如圣制所褒者甫五歳而我外祖殁外祖母字而教之授以孝经小学语孟诸书昕夕诵习无稍怠诸母诮之曰若岂欲为女秀才耶舍女红弗事而何诵习为夫人惕然乃昼习纫缝夜则然松明以诵书外祖母爱之特异诸女既笄以归我先公冢宰时我先祖正议府君已殁夫人事我先祖母太淑人克勤妇职太淑人性严夫人小心将事每得其欢心先公委已于学家事有不暇计者夫人帅诸婢治酒浆供羞膳以至内外宗姻歳时问遗筐筥细碎之事罔不毕给故先公无内顾忧益得肆志问学先公为御史豪家有抵法者治之急权贵交嘱不可乃瞰先公出以黄金二百四十铢置夫人前拜且请夫人正色叱诸僮收缚送御史台治其罪先公喜曰是足为吾妻矣先公为刑部侍郎奉使两淮还从吏有方圆者病且死贫无以敛夫人闻之恻然请于先公买棺敛之且捐粟帛以赒其妻子先公一日退食语夫人曰今日视事监生有呈文书者吾怪其瘠甚问之曰不食二日矣一子馁且死吾哀之顾未有以赒之者奈何夫人曰盍以昨所得俸钞给之先公矍然曰汝言是也亟召监生至尽以俸钞予之其父子借是不馁死夫人初以先公贵封孺人进封淑人尝以命妇入觐中宫有楮币之赐珠翟霞帔出入有炜里巷歆艳而夫人恬然未尝以是骄人接宗姻女妇益谦以和练衣蔬食不异平日生于洪武庚午八月三日殁于天顺戊寅六月三日以殁之明年冬十有二月葬于顺化坪先公墓之右遵遗命也葬后五年始以乔新恩进封夫人子三曰宗曰端曰乔新以进士起家今为刑部郎中孙男曰防同大同仁同义同智同道同庆同亮同矩同孚同弼同孙女五曽孙男六曽孙女二呜呼先夫人有闗雎幽闲之徳有葛覃勤俭之风待媵侍有小星之行抚诸子有鸤鸠之仁相我先公为国名臣诲不肖孤叨位朝着故能膺列圣之丕显休命以敷庆于后人虽国风所咏图史所传何加焉不肖孤不敢称道先徳然惧子孙莫知庆泽所自故泣血书之掲于墓前在我后人歳时率诸妇上冢庶几读而兴思以克有庆
　　先伯父稼轩先生墓志铭
　　先生讳思字伯深姓何氏稼轩其别号也世系之详具见于显祖正议府君之碑先生少敦朴厌纷华独好稼穑之事曰稼穑生之本也舍是弗务而从事浮靡其不戕性而败徳者鲜矣及见吾父冢宰登进士第仕寖寖有闻喜曰吾弟跻美宦牒不坠文定公旧业矣吾复何求当躬耕于野以乐吾生没吾齿而已于是卜筑极髙岭之银溪买田一区帅羣僮耕之公赋之外供祭祀宴賔客以及昏丧百为率于是取给田夫野老相过则取酒对酌酣嬉竟日不为畛域或幅巾杖屦徜徉东阡北陌间悠然自得中歳益自韬晦以家事付诸子足迹未尝至城市县大夫歳举乡饮请为上賔亦谢不往太守江侯慕其声光躬造其庐请之乃一往临焉常训诸子曰自吾先世家此乡仕者勤诗书以植其业隐者力稼穑以乐其生若辈欲仕乎当如汝叔父可也欲隐乎如吾今日可也呰窳以偷生荒嬉而纵酒其不为匪人之归者几希诸子只服弗敢违天顺壬午十有一月朔以疾终于正寝享年七十有九以没后二年甲申冬葬县之赤岸里礼和车之原初娶李氏继刘氏子三曰通曰庸曰宁女二黄永宁谢子敏其壻也孙男九颛颙显颀頵頔颢孙女八昔豳风七月之诗歴陈农事周书无逸之篇亦惓惓稼穑之艰难而两汉盛时屡诏有司举力田敦朴之士自世降俗偷生世胄者乃诞乃逸乃讪其先曰古之人无闻知呜呼此世之嚚子憸孙所以隳其先业欤若先生者盖古力田敦朴之流而得豳风无逸之遗意也先生既没从子乔新述先生之志而铭之以示子孙俾无忘先徳铭曰
　　原田膴膴黍稷与与我耕我耘我敢告劬秋焉筑场冬焉纳稼亟其趋时不我遑暇百谷既登歳事既成为酒为饎以尝以烝賔筵雍雍击鼓逢逢乐此歳丰豳民之风嗟尔嗣孙毋敢荒逸只遹先猷眎此贞刻
　　先兄本茂墓志铭
