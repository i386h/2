<!-- { "loadSidebar": true } -->
    臣某言：臣备位方面，守镇海隅，顾无理平之绩，猥受增秩之荣，而不自愧者，颜之厚也。窃感《江汉》朝宗之义，《鹿鸣》君臣之燕，颂声之作，王道之始也。
    国家自兵兴之後，不遑议礼，方岳未朝，燕乐久缺。臣限以一切之制，例无朝集之期，目不睹朝廷之礼，耳不闻宗庙之乐，足不践轩墀之地，十有三年於兹矣。犬马齿衰，益深恋主；葵藿将暮，空仰太阳。古人云：“日虽不为葵藿回光，然向之者诚也。”臣职在戎马，身辞日月，愿因朝谒，一见汉仪，亦臣之诚也。
    《传》曰：“朝以正班爵之义，会以训上下之则。”朝会者，礼之本也，臣安敢忘之？故群后四朝，以明黜陟，唐虞制也；五岁一见，以考制度，殷周制也；三载上计，以会课最，两汉制也。其或不朝，则以礼让之。故《孟子》曰：“诸侯之朝天子曰述职。一不朝，则黜其爵；再不朝，则削其地；三不朝，以六师移之。”然则诸侯朝会，尊王室也。可以废会，不可以废朝。洎秦灭古制，罢侯置郡，汉立王侯，并建守相，圣唐稽古，兼而用之。故天下朝集，三考一见，皆以十月上计，至於京师，十一月礼见，会於尚书省。其朝觐也，应考绩之事；至元日也，陈筐篚之贡。集於朝堂，唱其考第，进贤以兴善，简不肖以黜恶。穆穆济济，靡然成风，太宗之遗政也。自安史乱常，始有专地者矣；四方多故，始有不朝者矣；戎臣恃险，未有悔过者矣。
    臣忝阃外之寄，窃愤不朝之臣，故每忘寝与食，思一入觐，庶因微臣，率先天下，则君臣之义，亲而不疏；朝觐之礼，废而复举，臣之幸也。常恐负薪之疾，溘先朝露，觐礼不展，殁於下泉，臣之忧也。又臣四年以来，频乞骸骨，圣恩哀悯，许为择替，无德而禄，殃衅荐臻。臣虽上恃天慈，不殒瘴疠；而下悲骨肉，继以死丧。及闻诸将帅，亡殁亦众，臣自悼何德以堪久长。昔公子牟身在江海之上，心驰魏阙之下，则乡国者，人情不忘也；阙廷者，臣子之恋也；朝觐者，国家之大礼也：是三者人之大愿。
    伏乞陛下悯臣丹恳，许臣入朝，再谒圣颜，万舞称贺，斯愿毕矣。无任恳款屏营之至。
    ○皇太子服纪议
    准《开元礼》，子为母齐三年，此王公以下服纪。皇太子为皇后丧服，国礼无闻。昔晋武帝元皇后崩，其时亦疑太子所服。杜元凯奏议曰：“古者天子三年之丧，既葬除服。魏氏革命，亦以既葬为节。故天子诸侯之礼，尝已具矣，恶其害已，而削去其籍，今其存者，唯《士丧礼》一篇，戴胜之纪，错杂其内，亦难以取正。皇太子配二尊，与国为体，固宜卒哭而除服。”於是山涛、魏舒并同其议，晋朝从之。历代遵行，垂之不朽。臣谨按《实录》，文德皇后以贞观十年九月崩，十一月葬，至十一年正月，除晋王治为并州都督。晋王即高宗在藩所封，文德皇后幼子，据其命官，当已除之义也。今请皇太子依魏晋故事，为大行皇后丧服，葬而虞，虞而卒哭，卒哭而除，心丧终制，庶存厌降之礼。
    ○请筑别庙居献懿二祖议
    天子受命之君，诸侯始封之祖，皆为太祖。故虽天子，必有尊也，是以尊太祖焉；故虽诸侯，必有先也，亦以尊太祖焉。故太祖以下，亲尽而毁。洎秦灭学，汉不及礼，不列昭穆，不建迭毁。晋既失之，宋又因之。於是有连五庙之制，於是有虚太祖之位。夫不列昭穆，非所以示人有序也；不建迭毁，非所以示人有杀也；连五庙之制，非所以示人有别也；虚太祖之位，非所以示人有尊也：此礼之所由废也。
    谨按《礼》：“父为士，子为天子。祭以天子，葬以士。”今献祖祧也，懿祖亦祧也。唐未受命，犹士礼也。是故高祖、太宗以天子之礼祭之，不敢以太祖之位易之。今而易之，无乃乱先王之序乎？昔周有天下，追王太王、王季以天子之礼，及其祭也，亲尽而毁之；汉有天下，尊太上皇以天子之礼，及其祭也，亲尽而毁之；唐有天下，追王献、懿二祖以天子之礼，及其祭也，亲尽而毁之：则不可代太祖之位明矣。又按《周礼》，有先公之祧，有先王之祧。先公之迁主，藏乎后稷之庙。其周未受命之祧乎？先王之迁主，藏乎文王之庙，其周已受命之祧乎？故有二祧，所以异庙也。今献祖以下之祧，犹先公也；太祖以下之祧，犹先王也。
    请筑别庙，以居二祖，则行周之礼，复古之道。故汉之礼因於周也，魏之礼因於汉也，隋之礼因於魏也。皆立三庙，有二祧，又立私庙四於南阳，亦後汉制也。为人之子，事大宗降其私亲，故私庙所以尊本宗也，太庙所以尊正统也。虽古今异时，文质异体，而知礼之情，与问礼之本者，莫不通其变。酌而行之，故上致其崇，则太祖属尊乎上矣；下尽其杀，则祧主亲尽於下矣；中处其中，则王者主祧於中矣。
    ○请定公主母称号状
    伏寻汉制，诸王母称王国太后；晋宋以降，则曰王国太妃。国朝酌前代典故，从晋宋之仪，王母命为太妃，著在程式。谨按封爵及《大唐六典》，王母为太妃，高祖宇文昭仪生韩王元嘉，後为韩国太妃；太宗燕妃生越王贞，後为越国太妃：位号所崇，存於简册。其长公主之母，历代故事并无称，案《六典》内命妇有六仪，位次三妃，秩正三品。公主母既因女贵，伏请降王母一等，命为太仪，各以公主本封加太仪之上，其品位同。仪者取母仪之盛；太者，请因子而尊。庶辨等威，以宏敦睦。
    ○与权侍郎书
    冕白：昔仲弓问为政，子曰：“先有司。”有司之政，在於举士。是以三代尚德，尊其教化，故其人贤；西汉尚儒，明其理乱，故其人智；後汉尚章句，师其传习，故其人守名节：魏晋尚姓，美其氏族，故其人矜伐；隋氏尚吏道，贵其官位，故其人寡廉耻；唐承隋法，不改其理。此天所以待圣主正之。何者？进士以诗赋取人，不先理道；明经以墨义考试，不本儒意；选人以书判殿最，不尊人物。故吏道之理天下，天下奔竞而无廉耻者，以教之者末也。阁下岂不谓然乎？
    自顷有司试明经，奏请每经问义十道，五道全写疏，五道全写注。其有明圣人之道，尽六经之义，而不能诵疏与注，一切弃之。恐清识之士，无由而进；腐儒之生，比肩登第，不亦失乎？阁下因从容启明主，稍革其弊，奏为二等：其有明六经之义，合先王之道者，以为第一等；其有精於诵注者，与精於诵疏者，以为次等；不登此二科者，以为下等。不亦善乎？且明六经之义，合先王之道，君子之儒，教之本也；明六经之注，与六经之疏，小人之儒，教之末也。今者先章句之儒，後君子之儒，以求清识之士，不亦难乎？是以天下至大，任人之众，而人物殄瘁，廉耻不兴者，亦在取士之道，未尽其术也。诚能革其弊，尊其本，举君子之儒先於理行者，俾之入仕，即清识君子也；俾之立朝，即王公大人也。一年得一二十人，十年得一二百人，三十年得五六百人，即海内人物，不以盛乎？昔唐虞之盛也，十六族而已；周之兴也，十乱而已；汉之王也，三杰而已；太宗之圣也，十八学士而已，岂多乎哉？
    今海内人物，喁然思理。推而广之，以风天下，即天下之士，靡然而至矣。是则由於有司以化天下，天下之士，得无廉耻乎？冕顿首。
    ○谢杜相公论房杜二相书
    冕再拜上书相公阁下：昨得蒋起居书，伏承相公以冕《论房杜二相书》并《答江西刑政论》共四本，以付史馆。冕惕然自失，惧辱相公之厚意，遂取旧本，删改数处，愧无运斤之妙，徒有伤手之责，谨随状献上，退而自惭。去年又续奉相公手疏，以国家承文弊之後，房杜为相，不能反之於质，诚如高论。又以文章承徐、庾之弊，不能反之於古。愚以为不然。故追而论之，以献左右。
    且今之文章，与古之文章，立意异矣。何则？古之作者，因治乱而感哀乐，因哀乐而为咏歌，因咏歌而成比兴。故《大雅》作，则王道盛矣；《小雅》作，则王道缺矣；《雅》变《风》，则王道衰矣；诗不作，则王泽竭矣。至於屈宋，哀而以思，流而不反，皆亡国之音也。至於西汉，扬、马以降，置其盛明之代，而习亡国之音，所失岂不大哉？然而武帝闻《子虚》之赋，叹曰：“嗟乎！朕不得与此人同时。”故武帝好神仙，相如为《大人赋》以讽之，读之飘飘然，反有凌□之志。子云非之曰：“讽则讽矣，吾恐不免於劝也。”子云知之，不能行之，於是风雅之文，变为形似；比兴之体，变为飞动；礼义之情，变为物色，诗之六义尽矣。何则？屈宋唱之，两汉扇之，魏晋江左，随波而不反矣。故萧曹虽贤，不能变淫丽之体；二荀虽盛，不能变声色之词；房杜虽明，不能变齐梁之弊。是则风俗好尚，系在时王，不在人臣明矣。故文章之道，不根教化，别是一枝耳。当时君子，耻为文人。《语》曰：“德成而上，艺成而下。”文章技艺之流也，故夫子末之。是以四杨荀陈，以德行经术，名震海内，门生受业，皆一时英俊。而文章之士，不得行束修之礼。非夫两汉近古，由有三代之风乎？惜乎系王风而不本於王化，至若荀孟贾生，明先王之道，尽天人之际，意不在文，而文自随之，此真君子之文也。然荀孟之学，困於儒墨；贾生之才，废於绛灌。道可以济天下，而莫能行之；文可以变风雅，而不能振之。是天下皆惑。不可以一人正之。今风俗移人久矣，文雅不振甚矣，苟以此罪之，即萧曹辈皆罪人也，岂独房杜乎？
    相公如变其文，即先变其俗，文章风俗，其弊一也。变之之术，在教其心，使人日用而不自知也。伏维尊经术，卑文士，经术尊则教化美，教化美则文章盛，文章盛则王道兴。此二者，在圣君行之而已。冕再拜。
    ○答孟判官论宇文生评史官书
    昨暮辱问，兼示所寄宇文生书，忧深思远，推仲尼之道，见天地之心，甚善。来书之意，远者大者，斯尽善矣。其愚之所谕者，辄备闻见，以献左右。
