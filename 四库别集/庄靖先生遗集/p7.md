<!-- { "loadSidebar": true } -->
余年三十有九遭甲戌之变乙亥秋七月南迈时侄谦甫主河南福昌簿迎至西山侨居厅事之东斋小学师商君祥投诗索和顷刻间往回数十纸谦甫曰一鼓作气未可敌姑坚垒以待侄婿郭鸿渐曰可以单师挫其锐乃出百字题请赋以酬之遂信笔而书殊无意义付其徒孙男乐山示之三日不报谦甫笑曰五言长城不复敢攻也君祥于是携酒来乞盟大会所友极欢而罢
风
月
云
雨
雪
山
泉
尘
春
暑
寒
昼
夜
晴
阴
花
莲
菊
梅
松
竹
草
燕
鴈
鸥
鹤
蜂
蝶
龟
鱼
蠏
儒
僧
道
仙
禅
医
卜
渔
樵
客
农
牧
射
猎
诗
书
笔
墨
纸
砚
画
琴
棋
剑
香
茶
师
学
仕
富
贵
贫
隐
智
愚
寿
老
名
友
身
影
行
住
坐
卧
笑
吟
醉
醒
饮
舞
睡
梦
歌
啸
傲
闲
懒
话
浴
归
别
愁
忍
蚕
织
舂
炊
砧　　琴
棊　　书　　画　　东郊行　　书壁　　避乱　　资圣寺壁　　别陈之纲李得之南子荣　　戏高广之　　雨后　　九日答朱寿之　　竹林　　栢径　　槐亭　　稻塍　　儒　　蝶　　熊白　　十六日夜戏书
○风
汝未闻天籁簸扬箕有神能清常侍暑不动庾公尘
○月
过圆旁死魄过缺哉生明尚赖玉斧手再修然后成
○云
旱魃将为虐从龙便出山人间三尺雨命罢早知还
○雨
晚有来苏意忧深望岁人一犂虽美满犹恨不当春
○雪
细看花是雨将见麦宜秋度腊无三白梁园谁与游
○山
功名双鬓雪心事数重山山下人家好终朝爽气闲
○泉
滚滚势长往泠泠味自清拟将修水记何况有诗情
○尘
不忧悬榻室可柰污人风踏破青鞋底犹疑是软红
○春
来莫怨春迟去莫怨春忙春不随人老谁教汝断肠
○暑
人间三伏暑海内一熏风独咏微凉句公权似不公
○寒
广厦千万闲吾庐弊独寒犹将折弦琴欲和熏风弹
○昼
冬之日何速夏之日何迟山中无厯日迟速两不知
○夜
令乎日之夕政乎日之朝一尊待君子风雨会良宵
○晴
展尽舒长景销残片段云区区负暄子炙背不忘君
○阴
朝见白云纵暮见白云横不作及时雨何为点太清
○花
惜花不论命看花须努力能得几时好狂风妒春国
○莲
碧因圆更展红向老犹妆镜里风流在人言似六郎
○菊
色笑秋光淡香嫌酒力悭东篱在何处客里见南山
○梅
未报江南信先开雪里村要看花上月立马待黄昏
○松
郁郁愁无地青青独有心疑从大夫后倾葢到如今
○竹
潇洒能医俗檀栾看上番我宁负此腹忍使箨龙冤
○草
日没露易湿日出露易晞人生大都几王孙胡不归
○燕
社后来何暮梁闲话颇多巢泥愁未稳无面见淘河
○鴈
俄见天边字徒销客里魂一书言不尽为我叙寒温
○鸥
江静烟笼雪天晴水浴衣渔歌惊不起物外两忘机
○鹤
去家丁令威化身徐佐卿不恋乘轩宠九皋堪一鸣
○蜂
弄晴沾落絮带雨护园花有课常输蜜无春不到衙
○蝶
元从生处乐肯向死前休花底人闲世如何不梦周
○龟
汝壳将自遮汝肠还自刳可怜一底板虽智不如愚
○鱼
华亭载月舡长安遮日手一网腥城巿吾于尔何有
○蠏
食必视本草贵在精物理蔡侯何卤莽几为勤学死
○儒
秦坑秦即孤鲁戏鲁寻削伊谁蹈前轨可谓束高阁
○僧
貌与松俱瘦心将絮共沾一庵空寂地香火读楞严
○道
自知身是患常谓道无名欲作闲中友随缘论养生
○仙
千载辽东鹤双飞叶县鳬应怜尘世里无地着臞儒
○禅
见桃浑不悟对柏未尝参虎啸龙吟子风雷振一龛
○医
愈风陈有檄止疟杜能诗虽然医者意何意亦何医
○卜
弃置复弃置其然岂其然百钱聊为我更看小行年
○渔
一声歌欵乃万顷国烟波鳌蟹中闲醉蓑衣拜浪婆
○樵
云外山将遍人闲日易斜不知棊换世柯烂未还家
○客
渺渺亡羊路悠悠化鹤身人闲同逆旅谁主复谁宾
○农
卖剑田园计温家种树书新年无罪岁事事有乘除
○牧
蓑底因缘曲腰闲觳觫鞭月明归去晚想见葛洪川
○射
手捻金仆姑身出矍相圃不穿百步杨志在猖狂虏
○猎
终日无获禽古人猎在德非德为禽荒猎食吾不食
○诗
裁作牛腰束愁于饭颗山近觉故步窘十债九不还
○书
入室五千卷插架三万轴何似晒书人坦此便便腹
○笔
不见中书君不闻老成人为君作佳传继者皆尖新
○墨
松闲老潘谷何处得玄圭速置蔷薇露诗仙醉欲题
○纸
殷懃翰林主挥埽惊风雨滴滴是玄珠点破先生楮
○砚
端溪温润石价重百车渠一滴玄潭水蝇头万卷书
○画
有意皆堪谱无言总是诗潭潭居相府此誉不妨驰
○琴
阴壑鸣松籁空岩响石泉此声并此意谁得寄徽弦
○棋
纵横连井地明暗列星图两角触蛮战一家瓜葛无
○剑
带牛移汉俗匣刃出酆城安得治复古器农不器兵
○香
小炷博山鼎半残心字灰游蜂何处客应为百花来
○茶
人多愁水厄若个有诗情灵草还知我平生事不平
○师
绛帐风流远青襟礼貌骄定须防射羿何必问嘲韶
○学
邑化弦歌地邻渐俎豆风二三言志子六七咏归童
○仕
虽有乘桴意能忘出昼情一官百僚底是亦道之行
○富
狼籍胡椒斛破散堆钱屋不见贪者愚求荣是求辱
○贵
鸱得腐鼠吓犬笑狡兔死唾手功名场不知忧患始
○贫
书生禄有籍造物费亦省颜回一箪食不得尽晚景
○隐
孔负二宜去稽知七不堪青山休老地佳处是终南
○智
乐在知几早忧因见道迟遥怜鲍庄子人笑不如葵
○愚
膏以明自煎熏以香自薪善哉柳侯意一字辱溪神
○寿
灰如恋阙心雪似穷经首问年今几何看饮屠酥酒
○老
尊年乡饮礼击壤太平歌甲子君休问光阴得最多
○名
求为天下士所望不亦厚得少失有余何况在身后
○友
偶因势贵贱乃见朋得器岁寒山阴雪独有戴可访
○身
黄卷平生志青山见在缘百年令已半只合鬬樽前
○影
相对镜中真相随月下人我今未忘我身外还见身
○行
水笑杯犹渡山惊锡尚飞垂垂瓶钵老何处未来归
○住
俗尚家灵运谁堪社远公空山云不出愁杀渡溪风
○坐
一轩容膝安半世行脚债庞家老居士举似无生话
○卧
一室散天花一榻扬茶烟家风嗣阿谁残月晓风禅
○笑
和气须欢伯开颜只孔方世情如苦海件件可哄堂
○吟
冥搜肠亦苦只字得之难作者有六义惜哉坐一寒
○醉
爱此真珠滴能于大道通与君同举白怜我独潮红
○醒
暂出陶陶境那禁种种愁举觞邀明月却带醉乡侯
○饮
竹叶杯中醁金钗坐上春浅斟低唱境犹道是麄人
○舞
野鹤闻琴态孤鸾对镜妍为君小垂手无地可回旋
○睡
客随陶令遣斋甚太常严傥或非黄奶那知此黑甜
○梦
物外日月忙人闲忧患长休谈梦中梦万古一黄粱
○歌
大音声自希赏音人亦寡宁可逆汝耳不可废作者
○啸
成瑨风生坐孙登月满台东皋今寂寞元亮早归来
○傲
王公轻以道富贵骄以志我见高尚人葢有高尚事
○闲
太傅悬车里仙家避世壶老妻为纸局坐隐是功夫
○懒
交有书堪绝师何记可嘲不僧亦不俗似痴还似高
○话
万事就庾谈一心对芝宇不思炊作麋但见风生麈
○浴
子春恐事败佟之坐水淫二者过不及何如我洗心
○归
世路虽多梗吾生岂系匏西风倦飞翼乐在一枝巢
○别
更尽一杯酒出门行路难送君过南浦忍泪凭栏干
○愁
解使回肠断能催两鬓秋天涯未归客容易上眉头
○忍
气留脐可暖唾使面自干无怨亦无恶此腹如此宽
○蚕
蚕月始条桑悤悤妇姑忙天寒授衣节妇姑无完裳
○织
泛槎惊误客折齿笑狂邻不作回文字愁嫌愁杀人
○舂
断木纔脱粟湿薪空爆竹朝餐动及午柰此雷鸣腹
○炊
旅食寄天涯愁如桂玉何莫忘生处乐听取扊扅歌
○砧
对影无情石关心寄远衣天涯镇长客鴈后不怀归
○琴 【 此以下四首和筹堂】
山水有清音琅然出枯木若教俗耳听丝竹不如肉
○棊
森森戈戟心尽在皮里着傍有烂柯人点破都是错
○书
一坑科斗灰难破祖龙惑三两挟策人今谁席肯侧
○画
手与心相应妙处在咫尺笔尖多少锋挥埽天地窄
○东郊行
四海尚干戈几人知稼穑青青原上麦忍放征马食
○书壁
世事纷纷变人生种种愁行年三十九得岁又平头
○避乱
雪岩依日暖霜树弄风悲山似王维画人如杜甫诗
○资圣寺壁
是谁将壁疥尽可着纱笼今代无诗史何时入国风
○别陈之纲李得之南子荣 【 时在宋】
已兆池鱼祸尚多风鹢过寄与远游人莫待赆行货
○戏高广之
一饮遇伶妇一饭值丘嫂徒教乞米僧时时送卢老
○雨后
新秋积雨霁凉风吹我衣岁月不知老乾坤何处归
○九日答朱寿之
与客登高处节物伤迟暮不见白衣来三复秋风句
○竹林
初见锦绷脱气已傲霜雪天寒十万夫未闻一死节
○栢径
岁晚节自抱足见有心哉游人从何处带得春风来
○槐亭
蚁穴功名重或作封侯梦主人心已闲不为黄花动
○稻塍
一水自纵横厥田无上下居民不佩犊岁事在秧马
○儒
世治其术重世乱其术轻太平然后用用然后太平
○蝶
转首一场梦惊心三月春扬扬枝上蝶不见惜花人
○熊白
所居无禹庙有官升典签掌亦我所欲二者不可兼
○十六日夜戏书
贪作梅花梦都忘柳絮禅可怜人与月不似夜来圆 【 作臧祚切】
◆六言绝句
雪庵题钱过庭梅花图
示侄辈
渊明归去来图
中秋
郎文炳心远斋
伯德仲植张长史帖
戏沂公巨川
戏武夫韩公
老杜醉归图
史遂良酒债
窦子温江山图
猫犬图
北窗高卧图
雪谷早行图
史正之器子买得
灵照女
锦堂四景图
○雪庵题钱过庭梅花图
已把传神画谱又看格在诗评月落难寻清梦云空乃见高情
○示侄辈
诸阮以富相夸二疏恐财为病济叔不羡金埒绩兄曾有挝命
○渊明归去来图
先生从来寄傲肯向小儿鞠躬笑指田园归去门前五柳春风
○中秋
三百六旬岁周一十二度月圆试问姮娥甲子和闰到今几年
○郎文炳心远斋
窃笑滥巾北岳那能补衲中条自有胸中丘壑不妨稳向巿朝
○伯德仲植张长史帖
莫就严陵买菜无劳逸少换鹅但得云烟一纸那在邺侯书多
○戏沂公巨川
八仙诗里苏晋三笑图中远公选甚逃禅破戒我师自有家风
○戏武夫韩公 【 二】
论功终是猎犬见事不如擒虎我愿一识荆州人道莫逢玉汝　　结柳未送穷车弊衣先入歌院虽得萧何指踪难与老子同传
○老杜醉归图 【 二】
寻常行处酒债每日江头醉归薄暮斜风细雨长安一片花飞　　百钱街头酒价蹇驴醉里风光莫傍郑公门去恐犹恨在登床
○史遂良酒债 【 四】
都因焚券家贫亲与当炉人卖问得街头酒价索取江头酒债　　酒诰一篇既出离骚亦可不作愧我家无阿堵笑他人饮狂药　　涤器不辞亲酌过门无柰客恶未尝解下金龟必能画得黄鹤　　从来欢伯气和何故督邮味恶陶令无钱但赊潘子着水不错
○窦子温江山图
醉里扁舟烟浪望中几屐云山长天秋水一色明月清风两闲
