<!-- { "loadSidebar": true } -->
　　今南京户部尚书东谷孙先生者前为南京工部尚书而摄兵部事其时会倭囚发先生诸所振举皆可明臣节翊国难余私为记之云始倭囚来侵海上也众不过数百人微眇耳海道以书白兵部先生得书辄大惊其时属大暑而又暮夜先生立呼火草疏驿闻于　上当此时客皆谓先生疏太遽且须之以观其定先生固不肯居顷之诸道书旁午至或一日十数至上海言城陷太仓言城楼毁嘉定言城被攻甚殆贼众见者至万人其伏兵不知其数先生传书令诸大夫徧观之客前言先生疏太遽者乃皆造门下谢言先生识贼状覩后事我等弗及也顷之有得贼谍者白云贼且欲窥江上不但巳先生惧遂集诸守臣谋之有一人前曰苟必欲发兵固须请乃可耳先生目言者言者奉首退不敢复争先生乃言曰夫春秋之义。先发后闻。谓仓卒之变生也。独奈何守胶柱之见而不顾急难乎。于是自为令分军为六道出屯戍要害处而各置一将领之而又为之悬赏格申罚科既巳定乃克日行宣言曰有来挠吾计者吾奏之不则与若俱伏矢石之下毋令误国而徒自冺没也其日兵遂出乃请粮于户部户部予之当兵出而行都市中卒皆练甲兵戈光烛云日父老观者咸拊手叹嗟以为老且死乃始此睹何其盛与兵出可十日所而倭囚皆回舟不来先生御寇凡三疏其二疏事既巳断乃后奏焉翰林王生曰夫从古以来负才之士非少矣然事每不立者坐有病四焉事势奔迫。利居其一。害居其九。算较分明而怯心生焉。此病一也。独智之虑。众不及覩。而骇议随之。自信不固。制于唇吻而遂止。此病二也。太阿倒持。授他其柄。动发举事。未见福端。先婴祸首。此病三也。投机之会。间不容发。而逡廵犹豫。未有所决。譬之临道踟躇。坐失千里。此病四也。斯四者固偾事之根蹶才之路也余常提是以验天下之士百不失一而孙先生独无一于斯四者此大计所由定。大事所由成也。在昔正德之季年嘉靖之初■〈礻冀〉也传有乐平乔先生者而又有仪封王先生者二先生相蹑而为南京兵部尚书南中人至今称之以为当其时江南保障东不在海北不在江在二先生之身焉由今孙先生观之令与二先生出同时当鼎足立仕同地当比翼奋皆所谓上应四七下乘五百之运者也岂可数数见哉孙先生摄兵部时南中人咸事吁祷愿先生为真兵部巳而改南京户部非其望矣南中人甚□之孙先生自为尚书葢三迁而满三年当考临行王生送之曰吾欲上书明先生之概。乞改玉授钺以答下情。惧人以我为越俎而阿私好也。吾欲纂述前事寄勒石室。而身在江表。惧人以我为卖直而夺彤管之职也。故私独记之。吾且欲谒归。将持而藏之名山。令后世有知者求焉。先生毋以我为无益于公也贰工部者欧阳先生见余记语人曰彼王氏记东谷先生事信魁然大矣然东谷前为户部而值财用屈也曾岁益巨万之资以给之既改南京工部又复省财至不可胜算凡此皆大政乃皆遗而不录何也王生闻之惭巳自解曰夫合浦之珠。网者讵有穷哉。则吾有遗录焉。固也。 

　　【 安徐详雅有轻裘缓带之容】 

　　○赠青岩胡君督学江西序 

　　王维桢 
　　夫以胡君督学江西者则斯举岂不诚甚当哉葢人材之识拔在宰相。升进在铨衡。其风厉陶成则实隶学政者赖之。故此三列者咸各得当斯足矣。奈何患世乏才哉。日胡君拜新命诸尝与胡君同中秘者皆嘉乐之颂说之固信有所感非私而巳也初胡君在翰林年甫踰冠时蜀有二俊其一则内江赵君乃胡君竟迁给事中去翰林非其当也岂固命坐彼不坐此哉其后十余岁胡君忽而仆巳又仆而兴渐征渐▲督学与□相铨衡并重 
　　引始历今阶命顿抑之耳胡君能与竞乎今吾君齿发逾壮神凝凝定矣夫士志定其神将安投弗善也胡君少而负奇恒以为人臣委质而出。苟肯戮力进取。安事弗济。故往在谏司辄有所论驳以明巳志。然本无他肠如世俗猎名自烜之为。于是执事者追论之言其人拔为诸生师表。诚择其当也。亦命且达哉。鄙人桢关塞间人也塞间人十出九讲戈矛戎马之技乃桢滥典笔札之役则时时就胡君考讯载籍推探至窽既虏数犯塞蜂火达于居庸则复与讲戈矛▲以命字生波 
　　戎马之技小折大创之畧顷胡君为士者师矣余第执手默默不能出一语私谓其富积着可施余安裨之哉顾独以胡君故则嘅噫甚焉夫古之人能当其任。位副其有。则何言命。躐趿而升殊隽。立谈而贵尤人。则何言命。时之所予。序在鹓鸿。俗之所否。滞在涂泥。则何言命。非无命也所由自致命弗能格也惟士专言命于是君平之肆客常满座季主之卜声动长安术家主权修士堕守自汉迄今若是矣胡君顺命而又好修其可恒觏之哉胡君拜命时宰相则袁州▲可破星说 
　　□□铨衡则四明闻公究其事宜传述久远赵君谓□□斯毋典笔扎者之责乎勿令缺逸焉可也 

　　【 顺命而好修知命与不知命者俱当不昧此语】 

　　○赠石洲张君擢守建宁序 

　　王维桢 
　　夫仕宦而至领郡国历太守葢赫然显盛矣顾独以建宁令石洲张君往非计也余私窃咨咨嘅噫之焉今天下坐戎马之惊浃岁以来骚然靡敝未有宁所又时有水旱之虞民人流?道路轻徙易摇即若青齐汴宋之间燕赵之分西至秦北至晋此十数郡者何尝卒一岁无事哉然惟独江南完在江南又惟独闽中完甚建宁于闽又称完郡葢渐南渐远渐远渐安也以彼其所。即令一长者行能治之。乃何必张君往也。若张君者固宜在青齐汴宋之间燕赵之分秦晋之境譬犹病瘚而逢仓公苦髀而得利刃也岂不便哉。夫张君者蜀人也负才略慷慨为南京浙江道御史南中缙绅大夫之伦多称之余至南中见其人亲覩其行事主在便国家利人民其伏奸宿蠹自张君在事犹之去腐置氷蚊■〈亡上虫下〉不就也假令张君得摄专制之权。据要害之冲。不以州府困其志局其才。其所兴发建竖。当与古昔豪杰方轨而争驰。抵足而论烈。乃令守一郡不能见张君奇。而又迁完郡将益靡▲故作波澜 
　　有见。余奈张君何哉。先王辨官论才。所从来久远矣。祖宗时或以御史迁都御史。或从郡守转六卿长者。若此类者往往而有。彼固谓其当也。他悉置弗论。近世之官人次合贯鱼。积同累薪。次不及不进。累不谢不伸。虽有贤者怀拯救之志。挟批捣之能。亦引躬逡巡。莫敢自效。诚格于调也。故贤者或老白首。始跻大官。比其时且飒然衰矣。往日十举十当。今不能五。若是以为信名者非可哉故时过而种虽后稷一物不生老至而官虽有贤者鲜克立功张君方壮岁。能寒▲资格之限堪为□腕 
　　暑。忍饥渴。葢四方士也。不及其时?重权。强大业。徒令尺寸进。如待庸众人焉。余恐其积效不暏老冉冉至矣。张君辞其寮往建宁其寮八九君第莞莞视张君笑一日其寮凤竹徐君为余述其事余问徐君笑何以徐君默不应余谓之曰今张君擢如此且在事几何年矣徐君曰业六年满矣且欲考而值此余呀然叹之语曰南道如虎升官半府非虚言哉 

　　【 人以得完郡为喜而此顾以得完郡为惜名论森挺可备官人之鉴】 

　　明文霱卷之五 

　　●明文霱卷之六 

　　武林刘士鏻羽石父评选 

　　序六 

　　◆序六 

　　送柳滨先生赴平凉苑马寺序 
　　送大司马凤泉先生归宜阳序 
　　赠唐大夫幼贞出守广平序 
　　送彭通判致仕序 
　　送太平守江君序二 
　　送翁丹山参议贵阳序 
　　赠吴宣府序 
　　赠李长公序 
　　马太史孟河东封序 
　　送袁履善郎中谳狱广西序 
　　送王中丞督理河道序 
　　送中丞陈公抚填河西序 
　　赠王元美按青州序 
　　贺大中丞孟公生子序 
　　送张幼于之金陵序 
　　赠李于鳞序 
　　送张有功尚宝左迁淮运序 
　　送郭侍御子静左迁永安令序 
　　赠袁抑之给事迁福建按察佥事序 
　　送浙江右布政使华亭莫公予告序 
　　苎萝西子志叙 
　　赠穆太公序 
　　赠杨凭序 

　　○送柳滨先生赴平凉苑马寺序 

　　王维桢 
　　王维桢曰余尝履平凉境云知平凉苑马寺事平凉在重塞复岭间游轺罕至寺务甚简又几大夫综之乃愈益。闲寂幽旷旦日循故事集揖衙署命坐呼茶茶巳辙揖退坐私关内吟卧自如兴至则约与蹑空同理觞咏如此悠悠率用为常然志士劳人恒不乐就其所即就思去如蹈坑溺中若曰土僻秩散比之隐丈人云寺少卿柳滨者固世先生之所称志士劳人也自辰州才晋今官自姚安才改辰州自部郎才刺姚安而发轫崛兴则自吾华庠始官凡五迁岁凡二十更可不谓志士劳人耶论者咸称今迁非先生乐就而先生以赴平凉道华州顾靡有弗乐于是王生钦之贺之以先生综马即说马为赠夫莫险于山。踰之在马。莫远于天下。至之在马。故马者克险而到远者也。择地而蹈。不任险远。毛即奇无称焉。有马于此西超河华北踏幽燕南饮滇池旋越七泽赤汗血流逸足景靡历四表弗病此其骨与气能常有哉然又夷途平坂。让马争趋。文辕绣毂。让马争服。朿脯石粟。让马争秣。仙仗天闲。让马争入。烟水之坡。莽苍之野。抑首甘心。不一悲号顾焉故殚力任使贞志安遇非独君子马亦有之先生笑曰嗟允宁论马而实谓我我倦游人也兹赴信适于是王生又说御夫世称造父为周王御八骏日行千里周游八极人咸怪之八骏信善驰能一骋千里哉惟御者节其控纵。时其奔徐。察其休苦。不竭其才。遂千里至也。葢百里一息。千里十息。八极可周。急辔疾鞭以速必到。崇朝而绝。故脱骖驻珂休力养徤御者之法也投闲抵散储精需晋官家之度也先生又笑曰嗟允宁论御而实谓我我倦游人也安能千里允宁葢余字余自学于先生而至今官先生执余手而喜曰吾识子在童驹时兹服在　帝辇且范驰驱乃何忧识马即望平凉去 

　　【 规翔矩游不失其驰而能至于远正不必以嘶风画电为奇】 

　　○送大司马凤泉先生归宜阳序 

　　王维桢 
　　凤泉先生者宜阳人也天性忠鲠少而讲匡攘之略所居官多在秦之边鄙凡虏情兵状皆明知之声名甚显今　天子之二十九年先生为吏部侍郎其秋虏骑入关南京师震恐先生受　诏督营兵以拒虏先生令士皆出郭而阵收郭外民皆入城民皆以私藏随虏守十余日竟不获一物而还于是　天子贤之顷之　天子更兵制合十二营兵三分之如旧制为三营而设戎政府及总理佐理之官二人遂以先生为佐理官当是时先生奏罢中贵人不得预戎政又罢勋臣不胜任者二人。兵浸浸振焉。由此　天子器先生愈益甚而会兵部尚书缺　天子手批先生为兵部尚书先生自以遭遘非常思倾身以报之既拜乃遂条治兵五事上之疏入　天子忽下诏让先生先生恐即上书纳印绶遂罢而归宜阳秦中人宦在京师故居先生之门下者凡若干人咸追而送之郊临别史桢进而言曰先生且休矣少选之顷　天于且复召先生起矣自桢滥竽供奉之班。立在交戟▲言人所不敢言 
