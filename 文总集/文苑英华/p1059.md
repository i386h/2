<!-- { "loadSidebar": true } -->
　　天地吾知至广也以其无所不覆载日月吾知至明也以其无所不照临江海吾知至大也以其无所不容纳料广以寸管测明【一作景非】以尺圭航大以一苇广不能逃其数明不能私其质大不能亡其险韪【一作伟】哉夫子生后于天地而知始亡先于天地而知终【一作后天地而生知天地之始先天地而没知天地之终】非日非月光之所及者逺不江不海润之所浸者博三代礼乐吾【一有知字】其损益百王宪章吾【一有知字】其消息君臣以位父子以亲家国以肥鬼神以享道未可诠于无【一作其有】物释未可证于无生一以贯之者【一无此字】我先师夫子见之矣【矣字一作夫子】圣人也帝之圣者曰尧王之圣者曰禹师之圣者曰夫子尧之徳有时而息禹之功有时而穷夫子之道乆而弥彰【一作芳】逺而弥光用之而【一作者】昌舍之而【一作者】亡昔否于宗【一无宗字】周今泰于皇【一无皇字】唐不然者何耀【一作被】衮而裳垂旒以【一作而】王者哉扶风古县也在京之西环渭而【一作之】北望标闗辅之首雄压剧秦之大有尉曰袁弁者学稽汉室名振伊鼎迹泯味道力余功文【一作学吞汉台贤负伊鼎文则变雅行乃矩物】其为政也刚而能断柔而能吐其理身也静尔深谷澹然澄江纡大君之明命注贤相之清选【三十六字一作其为政也刚以断其理身也柔而立回大君之清问动贤相之精选】寅奉圣防廓新祠堂【一作夤奉诏旨廊新祠宇】殿宇【一作廊庑】岑立宫墙岛峙【一作趾】睟尊仪【一作睟先师】于两楹罗礼貎【一作罗亚圣】于十哲砌兰有主院栢分行徂庭自肃入室知【一作加】敬陈牲牢而在旅【一作如在】间【一作旅】笾豆而无筭天下大军之后【一有也字】时而没礼域中小康之前【一有也字】俗媮而迷归懿文【一作尚儒】以戢兵尚徳以【一作设义而】销战使人从善逺恶而不自知大哉袁氏之子其用心也至矣邑宰李公政事【一作才思】练逹徳音【一作政事】和理风声树而【一作于】丕变甿颂乐而不支县丞主簿尉等琅玕王畿黍稷公器覧容色窥相公之明镜整鬐鬛趣相公之龙门云霄坐驰鸣跃可俟浩客【一无此字】自帝辇【一作乡】聿来【一作薄逰】鳯翔入境而醉闻佳政归欤而食【一作告归而飡】味尤绩前尉许挚【一作贽】起予能事春秋之徒如何勿书时大厯二年某月日记　　一作皆唐文粹
　　袁州文宣王庙记　　　　　萧　定
　　于戏太朴既往淳风不扇天将以夫子为木铎而大赉于生人天纵夫子以圣徳而诞敷于文教不然者则礼乐坠于地宪章弛而不张忠信薄于家人其被髪左祍矣周徳既衰诸侯擅命非尧舜其能以天下让于圣人道在先天其能违天命要于冨贵故夫子屈身以行道而道济天下迈徳以立训而训被家邦向使夫子为有土之君南靣而治则大道洽于羣物【一作动】而况于人乎大化行于蛮貊而况于华夏乎夫天运之陵夷下民之昬垫若虞泉之不可昼也故夫子郁厄于当时生人之未富【一作穷】世数之相变若长江之不可竭也故夫子道行乎千载观乎有国有家者防夫子之教其何以行之哉夫子之教也修身以及家自家以形国而治道备矣是以治万人如治其身治天下犹治其家使君君臣臣父父子子之道灿然明白若日月之照临光于上下【一作下土】以【一作矣】是故用其大者治大用其小者治小不用而能治者未之有也且三代之主皆圣君也而犹社稷与世数存没祀典将子孙废兴则其余皆可得而知矣夫子官为司防道冠百王歴万古而弥尊与四时而并运生徒满天下祠宇充郡国与生人终始将天地盈虚非天下之至圣孰能与于此者乎稽夫两楹坐奠惟夫子畴昔之夜夣尊为人君惟圣主御厯之辰应之则开元叶明王之符夫子播人君之化矣大厯元祀定自尚书左司郎中试秘书少监兼此州刺史祗膺典礼式展诚敬入夫子之庭庑美圣徳之形容髙堂岿然垣墉半落爼豆斯在榱桷全崩灵像頽容门人虚位乃谋及寮吏撰日増修府寮从胄子【一作曹吏】从从筮从是之曰大同敢徴良匠祗敬蒇事改造夫子及四科之像兼画六十二子之容江乡土卑垣墉多隙以板易竹以粉代圬廊庑庭除罔不毕葺笾豆簠簋罔不毕陈入其室若闻讲诵之音升其堂如聆金石之响冀夫袁江之上将洙泗之风袁山之人能传邹鲁之学儒行充于比屋中庸化而为俗矣非恒【一作日】能之也冀能者赓之述而不作识者可尔时大厯二年协洽嵗律中无射之月兼刺史萧定记
　　防州孔子庙记【见八百四十六巻】　　韩　愈
　　陈留郡文宣王庙记【见八百四十六巻】陈　兼
　　改修吴延陵季子庙记　　　萧　定
　　有吴之兴也泰伯让以得之有吴之衰也季子让以失之为让之情同而兴衰之体异何哉泰伯之让让以贤也故周有天下而吴建国焉季子之让贤以让也当周徳之衰而吴防邦焉或曰非所让而让之使宗祀泯絶而不血食岂曰能贤斯可为知存而不知亡者矣夫治乱时也兴亡运也故至【一叠至字】而不可却终【一作往字】而不可留黄河既浊阿胶无以正其色盐池斯咸【一作箄】不能匡其味与夫当浊乱之世召力胜之戎让与争孰贤乎易曰知几其神则季子之见可谓知几矣季子之明可谓知进退存亡而不失其正矣至于听乐辨列国之兴亡审贤知世数之存没挂劒示不言之信避国保无欲之贞故有吴之祀寂寥而延州【一作陵】之飨如在风可想至徳兴叹美之词哲人其萎表墓着呜呼之篆向防徳仁两至则夫子不复虚【一无此字】叹焉详其精义格【一作被】物钩深致逺之防乌可防其津涯而窥其墙仭哉是知让之为徳在于生灵不独其子孙明矣国有祀典人懐永思定忝列藩条钦崇懿范于以加敬严乎閟宫别闺壸之内外正众神之序位旧以泰伯之庙在于苏台而制季子之祠像设东面非由典礼谅无取焉必也正名于是乎在祈报旁【一作献】奠贽币具【一作宜】列于轩厢春秋礼荐爼豆当陈于正寝俾观像者识贤人之遗风可律审度者知经徳之礼秩无差末学陋词不足颂其休烈寒来暑往敢用同于记年时【一有大唐二字】大厯十四年嵗在巳未八月戊戌朔二十七日甲子正议大夫使持节润州诸军事守润州刺史上柱国赐紫金鱼袋新拜尚书户部侍郎兰陵萧定字梅臣记
　　诸葛武侯庙记　　　　　　吕　温
　　天厌汉徳俾絶其纽羣生坠涂四海飞水武侯命世实念太【集作皇】极魏奸吴轻【去声】未获我心【集作心膂】葺【集作胥】宇南阳坚卧不起【集作待主】三顾稍晩羣雄初定必也篲扫是资鼎立变化消息谋成掌中战龙黄再得云雨于是右掲如天之府左提用武之国因山分力与水合势蟠亘万里张为龙形【蜀本有亦欲二字】首吞咸镐尾束河洛翼乎中夏飞跃天衢然后鱼驱勾吴东入晏海大勲未集天夺其魄至诚无忘炳在日月烈气不散长为风雷英雄痛心六百年矣于戏以武侯之才知己托国【集作付托】土虽狭国以勤俭富民虽寡兵以节制强魏武既没晋宣非敌而戎马【集作车】荐驾不复中原或曰竒谋非长则斩将覆军无虚举矣或曰餽粮不继则筑室反耕有成筭矣尝试念之颇赜其原夫民无恒【集无此字】归徳以为归抚则思虐则忘其思也不可使忘其忘也不可使思当其【集无此字】汉道方休哀平无政【集作罪】王莽乃欲凭戚宠造符命脇之以威动之以神使人忘汉终不可得也及其【集无此字】髙光旧徳与世衰逺桓灵流毒在人骨髓武侯乃欲开兴图振絶绪【六字集作开张季世兴振絶绪】论【集作谕】之以本临之以忠使人思汉卒亦不可得也向使武侯奉先主之命告天下曰我之举也匪私刘氏惟活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观衅长驱义声咸洛不足定矣柰何当至公之运而强人以私此犹力争彼未心服勤而靡获不亦宜乎【一作哉】乃知务开济之业者未能审时定势大顺人心而克观厥成吾不信也惜其才有余而见未至述于遗庙以俟通识唐贞元十四年七月【集有二字】十五日东平吕温记
　　斥鼻亭神记　　　　　　　栁宗元
　　鼻亭神象祠也不知何自始立因而勿除完而恒新相传且千嵗元和九【蜀本作元】年河东薛公由刑部郎中刺道州除秽革邪敷和于下州之罢人去乱即治变呻为謡若痿而趋【集作起】若蒙而了腾踊相视讙爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实代之理以恶徳而专世祀殆非吾人之意哉命亟去之于是撤其屋墟其地沉其主于江公又惧楚俗之尚鬼而难谕也乃徧告于人曰吾闻鬼神不歆非类又曰淫祀无福凡天子命刺史于下非以专土疆督货贿而已盖将教孝悌去竒邪俾斯人惇忠睦友祗肃信让以顺于道吾之斥是祠也以明教也茍离于正虽千载之违【一作逺】吾得而更之况今兹乎茍为【集作有】不善虽异代之鬼吾得而攘之况斯人乎州人【集作民】既谕相与歌曰我有耉老公燠其肌我有病癃公起其羸髫童之嚚公实智之鳏寡【集作孤】孔艰公实遂之孰尊恶徳逺矣自古孰羡淫昏俾我斯千载之防公辟其户我子洎孙延世有慕宗元时谪永州迩公之邦闻其歌诗以为古道罕用頼公而存斥一祠而二教兴焉明罚行于鬼神恺悌达于蛮夷不唯止【集作禁】淫祀出非类而已愿为记以刻山石俾知教之首【温陵黄伯光曰栁子厚斥鼻亭神记词极严正至王阳明复象祠记其意又何其温厚也盖子厚疾象恶之深而阳明阐帝舜之大二作可互相发云】




　　文苑英华巻八百十四
　　钦定四库全书
　　文苑英华巻八百十五　　宋　李昉等　编祠庙下
　　唐寳应灵庆池神庙记一首
　　洪州西山风雨池记一首
　　楚州新修吴太宰伍相神庙记一首
　　歙州重建汪王庙记一首
　　茅山白鹤庙记一首
　　新修四皓庙记一首　　修黄魔神庙记一首
　　祈祷
　　祷河侯庙一首　　　　祷聦明山记一首祠庙下
　　唐寳应灵庆池神庙记　　　张　濯
