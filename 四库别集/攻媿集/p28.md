<!-- { "loadSidebar": true } -->
　　充员琐闼自顾罔功摄长铨衡忽防误宠仰皇慈之至渥揣微分以何堪【中谢】窃以选部持衡夙号六卿之长文昌听履实为八座之聫非素推公方不足以柅吏奸非妙有徳望不足以压舆论虽黄散之下无忝异同而搢绅之流鲜不关系宜求精敏之彦以当要剧之司伏臣才不逮人学徒泥古一为支郡三入脩门门久待上皇愧愚忠之无补亲逢嗣圣荷襃擢之有加代言非録贽之工批勅谢李藩之噐俯徇刍荛之论屡寛鈇钺之诛去省眼者五年遂躐登于冢宰离班心者一载遽首列于后臣禁林兼内制之文史馆涉信书之笔满盈已甚控避莫囘颁御府之袭衣益之鞶带驾天闲之良马覆以雕鞌但喜悦亲之私敢云稽古之效兹葢伏遇皇帝陛下多能天纵盛徳日新搜举异才踵登持槖之先优容弃物独负吹竽之慙宜黜而迁以荣为惧臣敢不深思侥冒勉竭疲庸为山公啓事之书知非所及守崔亮停年之格何足言劳尚几典选之平少助官人之道
　　谢兼侍读表
　　升班文部方虞典选之难进读露门更辱兼官之宠循墙莫避据蒺是忧【中谢】窃以帝王之兴必以学问为急如懐素元量之选本为覧史之资由宋绶夏竦以来始有读书之职仰惟睿圣光绍炎图首开讲帷详延从槖攷迩英之旧加赐坐以甚优于共膳之余俾侍言而更入首阅三朝之寳训次观先正之奏篇宜求鸿博之儒以助缉熙之学如臣至陋涉世多艰岂期累嵗之推迁寖歴明时之华要词垣翰苑代王者之敷言史观经筵极书生之荣遇况从夕拜擢置天官朝入君门方被宸纶之渥暮归私室又惊涣汗之颁是何遭逢有此侥冒兹葢伏遇皇帝陛下励精庻政埀意多闻广厦细旃许奉清闲之燕裒衣博带不违咫尺之顔自古所稀于今独盛猥令末至躐冠羣贤臣敢不防绎旧章勉图微效海涵天覆或容草芥之忠日往月来庻有毫厘之补
　　谢显谟阁直学士知婺州表
　　典选无闻方上便亲之请承流已试载叨出守之行宠跻延阁之班増贲辅藩之寄叨膺明命倍激危冲【中谢】伏念臣夺迹孤单逢时休盛昨自东嘉之収召寻登左省以推迁代言慙润色之工封诏乏涂归之效及夫防书视草劝讲抡材皆儒者之至荣岂生平之敢望饕误恩而逾分致私室之挻灾重贻慈母之忧益动故乡之念力祈闲退仰頼矜从候邦分寳婺之区学士寓文谟之直繇常伯而出于故事或有此除攷公论之归在小臣恐非所称莫遂循墙之避徒深恋阙之诚兹葢恭遇皇帝陛下覆育羣生敷求长吏察臣昔当一郡拊摩麤竭于微劳念臣敭歴三朝进退欲全夫素守俾司乃牧俯便其私臣敢不钦服训词益思砥砺五百里曰甸不违咫尺之威二千石惟良少展涓埃之报
　　谢中大夫表
　　由选部以守藩方陈祠请因年劳而进秩更沐纶言只拜以还感铭何极【中谢】防念臣生逢圣主世受国恩虽歴任累朝幸相继百年之外而传家三叶俱弗逾六品之阶敢期后嗣之微乃越先朝之旧共承遗训未知闻诗闻礼之言追仰前踪徒有慙长慙卿之诮岂特一门之幸实为千载之逢兹葢伏遇皇帝陛下优待臣工仍严铨法三年攷绩既容赏典之参一体疏荣爰示禁途之宠臣敢不激昻素守衔戴隆知汉议方兴媿乏倪寛之对淮阳既逺敢忘汲黯之忠
　　谢提举江州太平兴国宫表
　　分共理之符敢起一麾之叹廪祝厘之禄终俞三请之辞尽出上恩获伸素志【中谢】伏念臣禀资至陋涉世最疎误蒙三圣之知寖躐六官之长辍金华之讲而为金华之守曲从外补之求由学士之称而寓学士之班仍冒亲除之渥已过家而上冢将叱驭以登途属以母老易危暑行致疾羣医俱试百口相惊亟上需章谓必婴夫严谴首班温诏乃许缓于官期感泣之深忧惶实切率更旬浃又露忱衷特寛方命之诛竟允奉祠之愿仰隆施之过厚诚近代之所无去鲁行迟难效齐邦之接淅报刘日短幸容李密之陈情兹葢伏遇皇帝陛下仁本爱人孝先锡类凡加识拔举无簪履之遗茍有恳祈俯询刍荛之切使退安于真馆得娯侍于慈闱臣敢不铭着肺肝躬陈菽水况此尘劳之久少休疲曳之余凯风自南获遂奉亲之乐众星共北誓坚报主之心
　　贺重明节表【庆元元年】
　　述者明作者圣方兼偹于孝慈一曰寿二曰康宜大来于瑞庆兹逢诞节倍激忱衷【中贺】恭惟太上皇帝陛下玩道希夷储神蠖濩尊居特室成三朝脱屣之高坐阅皇龄受万嵗奉巵之飬功隆太极事越古初当今宾燕之时际此流虹之旦庆绵宗社欢动宫闱臣久玷从班适叨外补天街簇伏莫陪豹尾之中海峤倾葵仰望龙楼之表
　　贺瑞庆节表
　　神防纪元方懋继承之烈流虹启瑞载逢震夙之节凡属照临率均抃舞【中贺】恭惟皇帝陛下聪明冠古歴数在躬纂列圣之丕图谨三宫之色飬色仰守成之美日闻典学之勤良月就盈爰辑大来之庆从天难老坐隆不抜之基臣窃食祠宫驰神天陛修菽水之敬既谐颍谷之私奉香火之縁敢效华封之祝
　　谢再任宫观表
　　祠庭既廪其命维新敕牒临门从天而下恍不知其何自凛欲受以犹惊仰惟异恩敢不只拜【中谢】伏念臣才非适用学不知方幸逢熙洽之朝寖冒清华之选四载预论思之列无补毫厘平时于出处之间麤分寻尺始因请外亟畀辅邦旋以便亲力求真馆尘渎葢高之听俱防从欲之仁继辱简知再叨共理不图出守乃复一麾来者犹可追惟阖门而退省观其所以养敢谋食以自营重寻香火之縁尽出冕旒之眷惟庐阜栖真之胜自熙陵纪年而来窃祝厘之虚名得与釡之实惠喜同毛檄欢动莱衣兹葢伏遇皇帝陛下覆载无私照临丕显选搢绅之髦士咸与明掦念簪槖之旧臣未尝终弃赋以斗升之奉増以儋石之储臣敢不益体洪私誓坚晚节为子华之母而请粟宁待人言班周室之禄以代耕实衔君赐
　　贺皇子降诞
　　皇帝表
　　天啓昌期方侈三宫之庆国生元嗣实隆亿载之基温诏四驰驩声一律【中贺】窃以本朝之传列圣古所未闻长嫡之出中闱今方再见况五世高曽之上寿当三朝揖逊之盛时首开长发之祥益茂无疆之祉恭惟皇帝陛下仁霑动植德冒华戎尧帝聪明既亲于九族周家忠厚宜见于百男爰稽熊梦之占允协燕禖之吉事关宗社喜浃穹只臣顷玷从臣幸休真馆拜丹陛之名表莫缀鸳班诵朝廷之徳音敢同鼇抃
　　太上皇帝表
　　尊居慈扆方均万国之欢庆笃神孙益衍四朝之盛宫闱喜溢海宇恩深【中贺】窃以汉甘露中尝有甲观命名之爱唐开元际亦称三日临澡之仪曽未有视黄屋以非心见緑车之载育恭想天顔之悦咸欣帝系之昌恭惟【尊号】太上皇帝陛下道体纯干功参太极传神器而与子为天下而得人仁声素洽于编民福祚遂绵于世嫡克岐克嶷饴饴自适于圣情曰寿曰康戏愈愈隆于色飬臣曽从属车之后遥瞻特室之严奏未央五日之朝阻陪下列效嵩岳三呼之祝徒罄微衷
　　太皇太后牋
　　慈尊无上方歌眉寿之隆庆系有传及见耳孙之育古今创覩中外均欢【中贺】恭惟尊【号】太皇太后殿下化洽周南徳同坤厚翊中兴之运母仪坐阅于三朝濬长发之祥帝统遹观于五世备寿富康宁之福形覃訏岐嶷之歌仰推毓夏之原是啓生商之瑞臣叨尘禁路退奉祠庭春而秋秋而春孰计后天之算子又孙孙又子益延过歴之朝
　　皇太后牋
　　居寿慈之宫仰尊祖后歌震夙之雅诞育曽孙之志古之未闻亦本朝之初覩【中贺】恭惟【尊号】皇太后殿下徳先恭俭性本仁明亲见尧舜禹之传共循一道上有姜任姒之圣宜致百男果庆中闱遂生元子惟天心之眷佑成国势之安疆臣只奉真祠阻陪贺版本支百世方欣五世之同堂寿考万年坐防卜年之过歴
　　太上皇后牋
　　思齐文母嫓慈极以俱尊于赫汤孙由中闱而载育仙源有自圣统其昌【中贺】恭惟【尊号】太上皇后殿下徳茂涂山礼隆渭涘上皇与子赞成脱屣之高圣主奉亲倍喜含饴之乐当汉观命名之始想唐宫临澡之同四方流闻万口交贺臣尝叨持槖退获奉祠移寿康之班莫预千官之末衍云来之庆更绵百世之期
　　皇后牋
　　位正柔坤将行册礼祥开洊震首行天材上承列圣之休益侈重闱之庆【中贺】恭惟皇后殿下世传勲阀徳应帝姻带弓韣于禖前允协燕祠之瑞设桑弧于门左果符熊梦之占三宫喜嫡长之昌万乗啓元良之正稽前朝而尝见在今日以増光臣退处衡门阻趋秘殿寿如山升如日愿赓归美之章衣之裳防之璋更献多男之祝
　　贺重明节表【庆元二年】
　　黄屋非心坐抚重临之节玉巵为寿适临载震之辰庆溢宫闱欢均海宇【中贺】恭惟【尊号】太上皇帝陛下仁心爱物徳泽在民天下为一家既全揖逊之盛域中有四大独冠古今之尊明继圣而帝业愈隆子生孙而宗支自衍咸啓华封之祝想闻汉殿之宜臣恪奉外祠遥瞻慈极嵩呼万嵗莫陪就日之班花覆千官犹预需云之宴
　　贺瑞庆节表
　　虹流电绕式符长发之祥地辟天开方际中兴之运一人有庆万寿无疆【中贺】恭惟皇上陛下受命皇穹绍休列圣问之朝问之野莫知神化之方作之君作之师独得道原之大惟此就盈之月是为载夙之辰仰三宫燕吉之欢衍亿世延洪祉臣叨陪法从得奉真祠帝所遥瞻敢作钧天之梦廷绅布列想闻嵩岳之呼
　　贺奉上夀圣夀仁太上皇帝圣安安夀仁太上皇皇太后圣安寿仁太上皇帝圣安寿仁太上皇后册寳礼成
　　皇帝表
　　尊处九重莫先于孝治庆绵百世俱上夫隆名诚振古之未闻喜当今之独盛【中贺】窃以加光佑惠慈之号既归二后之尊崇圣安寿仁之称仍谨双亲之奉缛仪具设防仗交辉天地为之清明宗社于焉巩固恭惟皇帝陛下日行舜徳思广文声谓此国必自齐家惟笃近乃能举逺矧当旋干转坤之始克躬问安视膳之勤乃因万国之欢用显三宫之懿臣屏居东甬寓直西清泽笏彯缨虽阻陪于鳯跸范金镂玉徒念望于龙楼
　　太上皇帝表
　　备九重之色养只奉慈仁得万国之欢心载扬显号皇仪具举孝治弥光【中贺】窃以圣圣相承本朝为盛安安克逊三叶尤隆惟寿居五福之先惟仁在四端之首尊无与二固不可以易言荡无能名要当举其大者恭惟【尊号】太上皇帝陛下躬帝尧之盛笃仲尼之恭广大之配乾坤宜享延洪之筭忠厚之及草木益昌积累之休仰睿圣之韪明极爱钦而尽道亲奉范金之寳首披镂玉之篇兼众美以特书粲弥文而相接凡居覆帱罔不瞻依臣顷侍词垣兹归真馆饰琚瑀珩璜之佩莫陪天仗之朝闻钟鼓管籥之音尚想龙楼之晓
　　太皇太后牋
　　尊处东朝坐见鲁孙之孝治礼严北阙载加文母之鸿称大册告成本朝増重【中贺】窃以寿先向用具着箕畴圣本思齐是歌周雅慈为三寳之首既以益隆福者百顺之名又皆兼偹兹仰铺张之盛弥功保佑之功恭惟【尊号】太皇太后殿下徳厚柔坤道参太极尧舜禹之相授赞睿防于宫中姜任姒之俱贤播徽音于宇内隆兴而后四举缛仪绍熙之间洊修盛事矧亲提于神器付托得人宜首上夫瑶编只承于帝欢传有载燕及无疆臣尝玷从班欣逢矌典宫闱再辟想闻天仗之来贺版羣趋莫预廷绅之后
　　皇太后牋
