<!-- { "loadSidebar": true } -->
　　尔乃端策拂茵，弹冠振衣。言将还也。许慎淮南子注曰：策，杖也。茵，车中蓐也。毛诗曰：文茵畅毂。楚辞曰：新沐者必弹冠，新浴者必振衣。徘徊酆镐，如渴如饥。心翘懃以仰止，不加敬而自祗。酆、鄗，周所居也。孔丛子，子思曰：君若饥渴待贤。企伫也。毛诗曰：高山仰止。礼记曰：宗庙之中，未施敬而人敬。岂三圣之敢梦，窃十乱之或希。琴操曰：崇侯谮文王于纣曰：西伯昌，圣人也。长子发、中子旦，皆圣。三圣合谋，将不利于君。论语，孔子曰：吾不复梦见周公。尚书曰：予有乱臣十人。马融论语注曰：周公旦、召公奭、太公望、毕公、荣公、太颠、闳夭、散宜生、南宫适。其一人谓文母也。广雅曰：希，庶也。经始灵台，成之不日。惟酆及鄗，仍京其室。庶人子来，神降之吉。积德延祚，莫二其一。灵台，已见上文。毛诗曰：作邑于酆。又曰：宅是镐京。左氏传，季梁曰：人和而神降之福。史记曰：古公积德行义，国人皆戴之。汉书，翼奉上书曰：永世延祚，不亦优乎？莫二其一，谓周祚延之长，唯有其一，莫能为二。蔡邕胡黄公颂曰：参其二也。永惟此邦，云谁之识？越可略闻，而难臻其极。言谁之识，言难识也。马融广成颂曰：三、五以来，越可略闻。周礼嘉量铭曰：允臻其极。子赢锄以借父，训秦法而着色。耕让畔以闲田，沾姬化而生棘。苏张喜而诈骋，虞芮愧而讼息。汉书，贾谊曰：商君遗礼义，秦俗日败，借父耰锄，虑有德色。音义曰：假与父锄而德之。尚书传曰：虞人与芮人质其成于文王，入文王之境，则见其人萌让为士大夫，入其国，则见士大夫让为公卿。二国相谓曰：此其君亦让以天下而不居也。让其所争，以为闲田。毛苌诗传曰：耕者让畔，行者让路。苏秦、张仪，已见上文。由此观之，土无常俗，而教有定式。上之迁下，均之埏埴。汉书，董仲舒曰：上之化下，下之从上，犹泥之在钧，唯甄者之所为。如淳曰：陶家作器于钧上。杜预左氏传注曰：均，平也。老子曰：埏埴以为器。河上公曰：埏，和也。埴，土也。谓和土以为器也。埏，失然切。埴，市力切。五方杂会，风流溷淆。惰农好利，不作劳。密迩猃狁，戎马生郊。汉书曰：秦地五方杂错，风俗不纯，富人则商贾为利。说文曰：溷，乱也。溷或为浑。尚书曰：惰农自安，不作劳。左氏传曰：以鲁国之密迩仇雠。毛诗曰：猃狁孔炽。老子曰：天下无道，戎马生郊。而制者必割，实存操刀。言在于化也。汉书，贾谊曰：黄帝云，操刀必割。左氏传，子产曰：大官大邑，而使学者制焉，犹未能操刀而使之割。人之升降，与政隆替。杖信则莫不用情，无欲则赏之不窃。左氏传，子展曰：杖德莫如信，杖信以待晋，不亦可乎？论语，子曰：上好信，则人莫敢不用情。又曰：季康子患盗，孔子曰：苟子之不欲，虽赏之不窃也。虽智弗能理，明弗能察；信此心也，庶免夫戾。言己虽无才能，然任其才信无欲之心，庶足以理。左氏传，太史克曰：庶几免于戾乎？戾下或有劣字，非。如其礼乐，以俟来哲。论语，冉求曰：如其礼乐，以俟君子。幽通赋曰：讯来哲以通情。
　　文选考异
　　注「易曰兼三才而两之汉书音义曰陶人作瓦器谓之甄」　袁本「易」上有「周」字，「曰」下有「有天道焉有地道焉有人道焉」十二字，无「汉书音义」以下十三字。茶陵本同，唯上注「甄已见魏都赋」作「如淳汉书注曰陶人作瓦器谓之甄」十四字。案：此尤本修改之误也。茶陵例以已见者复出，尤本、袁本俱不然，其不当更赘十三字明矣，因此而删善引易，益非。
　　注「从而悉全」　陈云「从而」当作「纵不」，是也。各本皆讹。
　　匪祸降之自天　袁本、茶陵本「祸降」作「降祸」，不着校语，无可考也。
　　注「尔雅曰辟罪」　案：「罪」下当有「也」字。各本皆脱。
　　注「古□长歌行曰」　袁本、茶陵本「古」下有「今」字。案：此尤知其字衍，修改去之，是也。
　　注「忼慷伤怀」　案：「慷」当作「慨」。各本皆讹。
　　注「巩洛二县名也」　袁本、茶陵本无此六字，所载五臣翰注有之。案：盖尤所见有。
　　注「毛苌诗曰」　陈云「诗」下当有「传」字，是也。各本皆脱。
　　注「史记曰帝喾高辛者」　袁本「喾」作「俈」。案：「俈」是也，后注「俈与喾同」可证。茶陵本亦误「喾」。又下云「姜嫄为帝喾元妃」，「喾」亦当作「俈」。各本皆误。
　　注「能材强道者」　袁本、茶陵本无「材强」二字，陈云别本「材」作「持」。案：考诗笺是「持」字，无者益非。
　　注「言武王灭商」　袁本、茶陵本「灭商」二字作「基」。案：「基」是也。
　　注「亡王谓桀也」　袁本、茶陵本无此五字，所载五臣向注有之。案：盖尤所见有。
　　注「东都赋曰」　袁本、茶陵本「赋」作「主人」二字。案：前注「东都赋曰：阙庭神丽」，二本「赋」亦作「主人」。考今注中有「西都宾」、「东都主人」，亦「东都赋」、「西都赋」，疑作「赋」者皆后人所改。
　　注「左氏传曰初」下至「其亦将有咎」　此一百二十六字袁本、茶陵本无，盖因五臣同善而节去也。尤本有者是。
　　注「澡水经注作济」　袁本、茶陵本无此六字。案：尤本此处修改，未知其为别本如此，抑或有记水经注之异于旁者，而尤延之取以入注也。
　　注「吾尝无子之时」　袁本重「无子」二字。案：重者是也。尤本此处修改，盖误依五臣向注删。茶陵本全删此注，益非。
　　注「回邪僻也」　案：「僻」上当有「泬」字，曹大家注幽通赋可证。彼「泬」作「穴」，同字也。各本皆脱。
　　注「史记曰赵王」下至「终不能加胜于赵」　此一百二十字袁本、茶陵本无，盖因五臣同善而节去也。尤本有者是。
　　注「史记曰廉颇曰」下至「引车避匿」　此四十九字袁本、茶陵本无，盖因五臣同善而节去也。尤本有者是。
　　注「左传秦穆公曰」　袁本、茶陵本无「秦穆公」三字。
　　注「维犹连结也」　袁本、茶陵本「也」作「之」。
　　皋记坟于南陵　袁本、茶陵本「记」作「托」，云善作「记」。案：此善亦作「托」，但传写讹为「记」，二本校语及尤所见皆非。
　　注「晋文公子墨缞绖」　陈云「晋文」二字当在后「杜预曰」下，「公」字衍。各本皆误。
　　注「杜预曰公未葬」　案：「曰」下脱字，见上。
　　注「而无反者」　陈云「而」字衍，是也。各本皆衍。
　　注「战于彭衙」　袁本、茶陵本无此四字。
　　注「又曰晋先且居伐秦」下至「斯三败矣」　袁本、茶陵本无此二十四字。案：无者是也。善明云「止二败，言三未详」，更不得有此。当是或驳善注而记于其旁，尤延之不审，取以入注耳。考此役，秦未尝乃晋师战，其非孟明将而败，无待言，故难数之以足三也。于此可知善义例之精矣。
　　注「封殽尸而还」下至「用孟明也」　袁本、茶陵本无此十三字。
　　注「子其悉雪耻」　袁本、茶陵本「耻」下有「又曰穆公遂霸西戎」八字。案：此一节注皆当以袁本、茶陵本为是也。尤所添删俱失善意。
　　降曲崤而怜虢　案：注引刘澄之地理书「肴有纯石，或谓石肴」。今正文未见当引此为注之处，疑「曲崤」善作「石肴」也。五臣良注曰「曲崤，地名」，或其本乱善耳。
　　注「又曰攘袂而兴」　陈云「又」字当作「七启」二字，是也。各本皆误。
　　注「晋侯使詹嘉」　袁本、茶陵本无「侯」字。
　　徒利开而义闭　茶陵本「徒」作「徙」，云五臣作「徒」。袁本云善作「徙」。案：「徙」但传写讹也。
　　注「汤曰」　陈云别本「汤」上有「周书」二字。案：此周书王会解文，有者是。但今未见其本耳。
　　注「而敌之」　案：「敌」当作「献」，王会解可证。各本皆讹。
　　注「紫极星名王者为宫以象之」　袁本、茶陵本无此十一字。
　　注「乃宿逆旅逆旅翁要少年」　袁本、茶陵本不重「逆旅」二字，「要」作「恶」。
　　注「淮南子曰」下至「陗峻也」　袁本、茶陵本无此十四字。
　　注「刻肌肤之爱」　陈云「刻」当作「割」，是也。各本皆讹。
　　感征名于桃园　何云「园」疑作「原」。案：何校据善注「其西名桃原」而云然，五臣铣注云「桃园则桃林也」，疑善与五臣之异，但袁、茶陵二本不着校语。又水经注河水四引此赋亦作「园」，然则未当改也。
　　注「卽汉书全鸠里」　陈云别本「全」作「泉」。案：今未见，戾太子传是「泉」字。
　　注「阌乡县东十里鸠涧西」　何校「十」下添「五」字，「鸠」上添「泉」字。案：何校据戾太子传颜注云「泉鸠水今在阌乡县东南十五里」而添也。此注各本尽同，未审善有以否。
　　注「汉书湖县名今虢州阌乡湖城二县皆其地也」　袁本、茶陵本此十八字作「汉书湖有阌乡」六字。案：二本是也。但此六字实续汉书郡国志文，疑「汉」上脱「续」字，善以注正文「阌乡」，尤延之取颜戾太子传之注「湖」者添改，不知此正文并无「湖」字，甚非。
　　注「愬向也」　案：「愬」当作「遡」。各本皆讹。
　　注「水侧有坂」　袁本、茶陵本「坂」上有「长」字。案：有者是也。匡谬正俗所谓「过此长巷」者也。
　　注「汉书杨雄」下至「料敌制胜」　袁本、茶陵本无此十八字。
　　注「郑玄周礼注曰浸者可以为陂灌溉者」　袁本、茶陵本无此十五字。
　　入郑都而抵掌　案：「抵」当作「抵」。各本皆非也，说见前。
　　注「毛苌曰烕」　袁本、茶陵本无此四字。陈云下当有「灭」也。案：此尤延之添改而仍脱误。
　　外罹西楚之祸　袁本、茶陵本「罹」作「离」。案：「离」是也。
　　率土且弗遗　袁本、茶陵本「且」下有「犹」字。案：此亦无可考也。
　　况于卿士乎　袁本作「而况于卿士乎矣」，云善无七字。茶陵本作「而况于卿士乎」，亦云善无六字。尤本此处修改乃取五臣五字以乱善，非也。
　　注「汉书曰」下至「降轵道旁」　此十九字袁本、茶陵本无。案：有者是。
　　注「汉书曰疎广」下至「东都门外」　此六十八字袁本无，因五臣同善而节也。茶陵本亦有。有者是。
