<!-- { "loadSidebar": true } -->
 【《永乐大典》卷一万五千三十九「启」字韵，页四下引「王初寮先生集」。(影印本第一百六册)】 
　　服阙谢河间帅张显谟启
来奠，首烦使者之行；涸鲋见濡，屡拜仁人之赐。士穷德易，泪尽血随。永言荷春之非常，重以违颜之积久。向风结想，引脰增劳。逖惟裳讼之间，欢致兰羞之养。神明协相，休祉骈臻。恭以某官学综九家之流，器凛万夫之表。英辞高论，每出广平之铁心；胜算沈机，莫测征南之武库。自阃以外，如山而维。尧廷陟明，岂有稽于三考；汉守为相，要何待于八年。即膺梦卜之求，遂处钧衡之任。某粗存残息，讵复壮心。再拜天孙，莫捐少巧。三揖穷鬼，已扰半生。向固非因，免以游梁；今盖欲得，当以报汉。虽廪人继粟，庖人继肉，敢忘卵翼之勤；方伯氏吹埙，仲氏吹篪，终借门墙之重。正谋转食，益阻登闳。第觊燕颐，以符注倚。顷锺祸罚，奄抱忧哀。见其冠之栾栾，遽兹终制；与之琴而切切，宛剧余思。当其林之初营，以及几筵之有奉。只
 【《永乐大典》卷一万五百三十九「启」字韵，页五上引「王初寮先生集」。(影印本第一百六册)】 
　　谢及第启
某启。三月二十三日，敕下礼部贡院放牒，蒙恩赐前件及第。四月二十九日，延和殿谢恩，仍当日释褐者。乡老宾能，已尘首举；春官奏艺，复玷乙科。仰承赐第之优，俯被章身之宠。祗膺甄奖，弥积凌兢。窃以国家之治乱惟人，世道之废兴有命。故立非常之事，必得非常之才；怀有为之资，必待有为之际。古今之理不异，彼此之势相须。以棫朴之能官，则文王以宁；以菁莪之乐育，则周士也贵。逮诸侯之割据，及战国之纷争。皇皇之人，犹且载质而出疆；区区之主，亦与分庭以抗礼。盖上有好善忘势之诚意，虽筦库俘囚之类，皆取而不疑；下无发策决科之空文，虽捭阖揣摩之言，尚近于可用。斯宗庙宾客所以各得其治，而草创润色所以不乏乎才。特无扶世导民之大猷，故有富国强兵之明验。去周浸远，由汉以还。德行道艺之书，略而不讲；经术词章之尚，更以相攻。或追雅颂之汪洋，或追圣神之恍惚。既践详延之地，均为进取之资。孰不可以得人，终亦见之行事。在当时之宠辱，实终已之枯荣。况设科至多，而进士最为高选；矧用人不一，而名公悉出此涂。惟得贤则可立太平，惟吁俊则可尊上帝。大欲成庙堂之勋业，小欲着台阁之规模。自非天下之英才，曷副朝廷之本意。如某者，学不足以造道，器不足以适时。一乡偶于儒家，诸祖尽登于文举。遂服过庭之训，姑为挟策之游。然而亲侍无兼，既不能负笈裹粮以从师友；性资至介，又不能接席羣君以处校庠。环堵以藏，坐井何见。谓当自勉，乃博观圣贤传记之书；不自能，乃兼为礼理声律之习。少也偶尔，长而适然。干名之来，试业再更；志学之后，荐书四上。顾久嗟于不售，讵敢意于有成。志目中眉，竟悼初心之负；循顶至踵，尚荣今日之逢。共惟嗣圣仁明，辅臣忠厚。德隆上古，如成王文帝之时；道大中，兼嘉佑熙宁之政。实千载难逢之代，乃羣英并进之秋。夫何鲰生，亦值亨会。此盖伏遇某官，诚存博爱，度极兼容。得循循诱人之方，有善善乐终之意。不与其退，固多场屋之光；先为之容，更及门墙之旧。遂令孱陋，辄预采收。惟古人之怀所知，宁有时已；虽君子不责其报，将如义何。退量匪堪，祗可自爱。无忘所学，岂惟遵官府之简书；不辱其门，安敢愧士林之风义。
 【《永乐大典》卷一万四千一百三十一「第」字韵，页十上引「王初寮先生集」。(影印本第一百四十八册)】 
　　行日祭神文 【(往燕山日)】 
维宣和五年正月乙卯朔，二十五日己卯，具位王某，谨以牲酒祭于某神。某奉诏抚师，涓日戒道。仰承圣算，远震天声。旌纛前陈，将士贾勇。惟神阴相，利用遄行。尚享。
 【《永乐大典》卷二千九百五十一「神」字韵，页一下引「王初寮先生集」。(影印本第三十七册)】 
　许景衡：《横塘集》二十卷
许景衡，字少伊。温州瑞安(福建)人。宋元佑九年(一○九四)进士。宣和中召为监察御史，迁殿中侍御史。钦宗即位，以左正言召，累迁中书舍人。高宗朝，至尚书右丞，罢为资政殿大学士，提举洞霄宫。建炎二年(一一二八)卒。谥忠简。《宋史》卷三六三有传。四库馆臣自《永乐大典》辑《横塘集》二十卷。
现存《永乐大典》录：
许景衡诗 【八条】 
许景衡横塘集 【四十四条】 
以上共五十二条，校《永嘉丛书》本《横塘集》二十卷，馆臣漏辑者十条。
　　鉴湖
无远近，菱芡自生成。历历疑犹见，纷纷尽肆耕。斯民日牢落，无路问 【鱼弁】  【幽并】 。贺老旧时宅，平湖照眼明。鱼
 【《永乐大典》卷二千二百六十七「湖」字韵，页二十三下引「许景衡诗」。(影印本第二十册)】 
　　墨梅花三绝
　　　其一
园林飒飒正飞沙，欻见东风第一花。画里有诗还会么，分明竹外一枝斜。
　　　其二
柔条乱蕊照人寒，多少冰姿在笔端。出暗香疏影外，诗人莫作一般看。
　　　其三
冰茧连槽无点翳，忽惊雪片满寒枝。须知造物生成处，也似毫端拂淡时。
 【《永乐大典》卷二千八百十二「梅」字韵，页十四下引「许景衡横塘集」。(影印本第三十六册)】 
　　先兄旧作梅花觅张先生画因览之怆然辄次其韵
茂陵雪片追方好，乱点铅华不宜。多少人间春色在，未消写尽向南枝。
 【《永乐大典》卷二千八百十二「梅」字韵，页十四下引「许景衡横塘集」。(影印本第三十六册)】 
　　示师言民表
二子追凉古寺东，阴阴绿叶散清风。荜门蜗舍日亭午，试问此风同不同。
 【《永乐大典》卷一万三千三百四十四「示」字韵，页六上引「许景横塘集」。(影印本第一百三十七册)】 
　　张帅进职再留敏叔有诗贺之次韵
忆昔初辞九棘班，斋坛授钺气桓桓。边民惯见平安火，天子新除侍从官。比去一年聊许借，从来五袴不愁寒。进贤自是平生志，看取他年头上冠。
 【《永乐大典》卷一万五千一百三十八「帅」字韵，页五上引「许景衡横塘集」。(影印本第一百六十三册)】 
　　跋苏子美诗
旧见子美《菱溪石诗》，笔力雄秀可骇，骎骎颜鲁公。今馆直一纸，容与闲淡，绰有晋人风度。欧阳子曰：「端庄及丑怪，信手不自停。」诚哉是言！
 【《永乐大典》卷九百九「诗」字韵，页十下引「许景衡横塘集」。(藏日本天理图书馆)】 
　　吴翰林学士承旨诰
敕：学士职亲地禁，而承旨为之长，宜得年德俱高而文采绝人者。自朕临御，未始假人。具官某，博洽之学，瑰伟之文。方其少时，见谓秀出。更践中外，垂三十年而益进，业益精，名实堀然在诸儒右。晚还朝廷，进掌文翰。论议英发，裨益为多。则受顾问被密旨者，宜属之谁耶？昔李绛、裴辈，开陈治道，料敌制胜，元和之政，实有赖焉。惟汝勉之，罔俾二三子专美有唐，则朕汝嘉。可。
 【《永乐大典》卷一万一百十五「旨」字韵，页十一下引「许景衡横塘集」。(影印本第一百一册)】 
　　祭都司令人文
呜呼，令人世族，望于吴越。庆泽所锺，不独簪笏。亦有懿淑，嗣其德善。孰如令人，秀出闺阃。入嫔大家，孝谨顺慈。族姻忻慕，媵侍熙熙。凡人所难，令人则易。相我都司，发闻当世。使于四方，焯着显荣。帝宠嘉之，申锡无穷。玳首金葩，有炜其命。宜启大国，式洪兹庆。胡不少须，奄忽变故。讣音四驰，兴悲道路。矧惟疵陋，出入门阑。贤行预闻，二纪之间。灵輀北归，属縻贱事。寓哀以文，往侑斯觯。
 【《永乐大典》卷一万四千五十「祭」字韵，页十一下引「许景衡横塘集」。(影印本第一百四十六册)】 
　洪刍：《老圃集》二卷
洪刍，字驹父。南昌(湖南)人。宋绍圣元年(一○九四)进士。靖康中，官至谏议大夫。后谪沙门岛以卒。四库馆臣自《永乐大典》辑《老圃集》二卷。
现存《永乐大典》录：
洪刍老圃集 【一条】 　《江州志》引 【三条】 
《九江志》引 【一条】 
以上共五条，校清钞本(藏北京图书馆)《老圃集》二卷，馆臣漏辑者三条。
　　奉安玉册记
今上天下之十六年，以意承考，以道交神，而神祗祖考安乐之。式瞻四方，靡神不宗。乃眷南顾，惟应元保运真君陟降庭止，在帝左右。若稽神考，肇进鸿号。而典册未备，遹追继承，其在我后之人，乃命有司备礼册命焉。遣内侍省黄京奉玉册以至，册文有皇帝名。且曰：「谨再拜言。」其恭如是。守土之臣，与县令祠官，跪起荐进，惟谨厥册。刻以嘉玉，贯以金縢，藉以文锦，外匣下，彤髹扣饰，光彩焜耀，不可名状。冠褐之流，欢呼鼓舞，动色相趋，既而奉安于别殿之阁以尊之。后一年，而祠吏臣刍，实来奉香火。黄冠羽衣，无虑二百辈，进曰：「主上原道德之意，寅奉明神，聿修阔典。礼重文蔚，而乐石不刊。无以铺王灵，示来世，非老于文学者，其谁宜为？」臣刍曰：「道士言是。」谨按《录异记》：唐开元十九年，明皇帝梦神人朱衣金冠，乘车而下，曰：「我九天采访使者也，当馆我于庐山。」明日又降于庭。命吴道子写状，遣内供奉持真图建祠庙于山之阴。明皇亲篆殿额以赐，其文曰「九天使者之殿」，而无采访之称，其榜固在也。建庙之初，祥异甚伙。事见李沘、潘观、张景、陈舜俞等记。故世谓使者之号「庐山之祠」，皆唐始也。臣刍考之不然。按：《五岳真形图》曰：五岳皆有佐命之山。嵩、岱、常、华，以少室、武当、罗浮、括苍、地肺、女 【九】  【几】 、河蓬、抱犊为佐命。分治四岳。惟衡山孤峙而无辅，故黄帝省方，南至于江，请命上帝，乃建潜霍二山为南岳储君。又拜青城为丈人，庐山为使者，则使者之名尚矣。《真形图》虽兴于中古，然历代祖袭，东晋之世辑而成书，不可诬也。开元中，用天台司马子微言，敕五岳各立真君祠，其说盖出于《真形图》。而《开元诏》书青城丈人、庐山使者庙，选道士奉香火视五岳真君祠，则知使者之神，盖德镇之高真、祝融之夹辅云云。至南唐改号通元府，至本朝太平兴国二年，始以改元赐今名焉。
 【《永乐大典》卷六千六百九十八「江」字韵，页五下《江州志》引「洪刍老圃集」。(影印本第六十四册)】 
　　 【庾楼】 记
其下又为水亭、月榭、凉厅、燠室。山涧石池，号比林院。言可以分东西二林之胜。
