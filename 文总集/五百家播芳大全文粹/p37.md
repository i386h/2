<!-- { "loadSidebar": true } -->
　　圣泽下颁诏纶有焕庆业阃闑光动里闾【中谢】伏念臣退迹防防余年种种尚叨储傅之秩许怀家巷之安养且有人徳将焉谢近縁诞圣之节更陈延赏之求伏防皇帝陛下大度包荒至慈及物甫从人欲即霈台恩孝治方隆许及宗亲之末衰容无状更流枝叶之荣揣分旣逾糜躯曷报
　　谪降叙复　　起复
　　谢降官表　　　　　　　　　晁之道
　　职在抚绥事当备预弗谨授衣之令仍稽典阅之期合即严诛止从贬秩厚恩莫报感涕挥【中谢】伏念臣禀资甚愚渉学至浅但期立亊初不爲名适济明时遂叅法从徃再尘于重镇思勉効于寸长旅力旣愆智能又寡昧诏条丁宁之训忘将士皲瘃之虞辜负使令一至于此思惟罪戾胡可胜言保生实恃于好生窃食尚叨于逸老此盖伏遇皇帝陛下至仁广覆惠泽旁流俯矜不逮之愚曲示惟轻之典病瞻天日弥怀顾影之慙老死丘园终负裹尸之志
　　谢罢给事中表　　　　　　　胡文定
　　伏覩臣寮上言以臣不合辞免恩命乞赐黜责爲人臣之戒奉圣防前降给事中指挥更不施行者宿疹沉绵稽违成命巧词弹击寝罢新除威迩在顔感深铭腑【中谢】伏念臣禀资至陋得数多竒徒险阻之备尝未悔尤之能寡早年擢第歴仕四朝晚歳防休叨官二省值强敌慿陵之际输从臣献纳之规频触权豪坐贻澄斥间闗千里惨淡百忧但惊疾病之益侵岂复恩荣之敢觊寳图有永神武中兴得人欲济于艰难取士不遗于羇散召自荆扉之陋超居闼之华剑佩相磨风云初合自嗟薄命独负危疴恐颠踣于道途遂倾祈于旒扆未回隆渥已啧烦言假如侣楚泽之虫蛇托生蜗舍孰若缀周行之鸳鹭平奏鸾台身陪鸣玊之班腰束黄金之赐本非失性素不疾狂忍干漫令之刑乃要流俗之誉毁深销骨自昔兴嗟徳大包荒于今爲幸伏遇皇帝陛下尧仁天覆汤圣日跻广施雨露之恩特霁雷霆之怒俯怜孤迹免寘大罚臣敢不念已知非动思观过处衡茅而守约勤药石以扶衰谓不谨前益当善后废而可起倘沟壑之未填志或少伸冀防埃之能効
　　谢谪黄州监酒表　　　　　　张文潜
　　矜其多病禄之先圣之祠诛其积愆斥之筦之任雷霆旣震蝼蚁曷迯罪大责轻感深涕陨【中谢】伏念臣粗亲翰墨笃好文词曽未窥其藩墙妄见称于流辈寖防宠禄颇躐等夷乆讐中秘之逸书与记汉家之故亊入侍帷幄曽未嵗时而疾病侵凌精神疲耗一辞螭陛两换虎符蔑闻报政之能徒幸养疴之便投闲置散于分为宜号寒啼饥其穷已甚方大明于淑慝固无逭于诛夷唯是齐安近在淮右虽薄加于黜削乃犹即夫便安非大明之烛幽顾防生之何恃兹盖伏遇皇帝陛下至仁溥及盛徳好生谓刑以正邪用之初非获已而罪非极恶议之必傅惟轻遂至夙愆犹逃大戮臣敢不改心思过择地图新驽马已疲乆息锵鸾之望秋葵未殒常倾向日之心苟一介之有施终九死而无悔
　　谢谪南京通判表　　　　　　晁无咎
　　小已下僚昧于职守盛时公议特此贷全未使废闲犹叨安便媿深汗溢感极涕横【中谢】伏念臣家世凋零在朝廷者无防人材阘茸所学问者又非猥廹寒饥出营仕进本自安于常调固絶望于亨涂庻防孤愚不越分量而偶弼臣之一荐滥文舘者十年初无毫毛得被驱防徒累资任以资麾符臣自揣思乆当颠沛加以祚薄多故器小易盈不能恪居于其官遂使咎生于所忽幸仁圣矜其如此故迂踈尚以并容苐解郡章旋霑禄食将母之幸于臣已多徳大施隆身微命贱成遂莫悔启处若惊恭惟皇帝陛下明目达聪与人爲善毕修祖宗之旧政遍揽中外之英材建官惟贤宥过无大虽冯生之蝼蚁亦防頼于乾坤臣敢不谨畏自新忠诚内誓念洗心以偿罪谴旣贸贸无可言思发愤以赴防名乆区区不足道报恩无所碎首爲期
　　谢谪兖州通判表　　　　　　晁无咎
　　咎悔难追一更寒暑嫌疑自列敢惮道涂再服寛恩重增感涕【中谢】伏念臣粗知学问本乏材能仕岂爲贫慙居卑之亦分家虽称善伤余庆之已防尝念居不可以求安福孰先于无祸故六年迁徙甘常困于米盐而羣从凋零祗自怜其形影未敢当江湖飞集之数何足挂朝廷论议之间每钦宥过无大之仁则思见危致命之义未试以事孰明此心谅与釡之已多诚挈瓶之何有但知揣已皆是逾涯恭惟皇帝陛下惟时宪天常善救物稽先朝之美意与治古以同兴谓荡荡民无能名佑启我以正故业业日致其孝继序思不忘盖欲得万国之欢心足以敛五福而敷锡虽甚微鄙不终弃捐重念臣顷廹养亲久从补外昨由公坐得谴止以佐官连书亦旣累年实更三赦亊虽自致情则无他庶省循苟免于人非或洗稍容于国是犬马能报况服冠裾樗栎无堪犹足燔燎终自知其死所不敢爱于捐躯
　　谢谪知沧州表　　　　　　　李成季
　　礼官失职甘俟严诛边垒析符尚叨优寄以不可贷之罪防非所望之恩惊魂既还零涕无已【中谢】伏念臣迂踈无取选愞不持惟知任物以直情不思周身而避患每事必问已失仲尼之前知三思乃行终违文子之常诫一昨奉太母因山之制谨百官趋事之期夙有司存各以类举逮夀宫之易奠道虞主以告行竟达空函防败乃事既身爲之官守反自阙于礼文仰误神灵之依中撄仁孝之感过莫大者谁其归之固当戮以市朝可复付之民社眷浮阳之封壤控北敌之喉襟泽浸稽天虽马牛之弗及风声属耳实鸡犬之相闻宜得望人以壮方面敦诗阅礼镇以静安缓带轻裘应之闲暇况乃大河泛滥之后一方饥窘之余必先谨养以惠和尤在周知其疾苦如臣孱暗非所克堪伏遇皇帝陛下天地同仁日月齐照泽及行苇每思视物以如伤网漏吞舟不忍向隅之独泣聊禠官而示罚犹守土以长人臣敢不砥节奉公肃心悔过尽爲臣之道于事无难推爱国之心以民为贵誓殚夙夜少补毫分观海知澜宛隔蓬丘之望举头见日长存魏阙之心
　　谢谪定州通判表　　　　　　　汪彦章
　　众恶必察宜即严诛罪疑惟轻止从薄责衮衮误登于台省漂漂复返于江湖【中谢】伏念臣家世故寒材能特陋窃慕古人之力学偶陪多士以进身编蠧简之十年最爲椎钝鸾防之一月俄致颠隮由非才冒处于必争故公论不容于反击猥烦简礼有玷簪绅尚依鱼稻之乡获近枌榆之壤若非洪造岂有余生兹盖伏遇皇帝陛下博采智能防观情实谓虚舡触舟而褊心不怒虽以无他然强弩射市而薄命先遭莫非自取姑捐稍廪使活妻孥臣敢不仰佩训惩俯深循省日婴簿领甘爲俗吏之沉迷坐置铭诗誓复平生之玷缺
　　谢降官表　　　　　　　　　蘓子由
　　罪大恩寛言者未厌官髙徳薄法所不容尚领真祠实出寛宪【中谢】伏念臣早尘近列无补明时下则拙于身谋上则闇于国体先朝矜其愚陋宥以遐荒前后七年浮沉万死偶真人之御厯敷大号以维新普复旧官亟叨厚禄然臣年廹衰暮知复何爲身利退藏顾未敢请因循于此黾勉自慙虽复追削者五官仍且获安于闲局涵恩至厚爲幸已多此盖伏遇皇帝陛下以尧舜之仁行成康之政衷末忘于旧物恩许毕其余生臣谨当杜门躬耕没齿蔬食知生成之难报姑静黙以待终
　　谢降官表　　　　　　　　　　李成季
　　臣某言八月二十二日都进奏院递到官一道特降授承议郎差遣勲赐如故臣寻跪授讫礼恩被黜方在退思勑局示惩止从薄责重干文宪叠负衅疵抚已兢慙感恩零涕【中谢】伏念臣断断不敏碌碌何知初无竒警以动人每以踈愚而取祸诗礼之训防则尝闻刑名之书素知未学偶预都司之进擢适当常宪之变更宰府任以官寮惟命所赴法吏摘其纸尾谓可则书文旣失于旧章罪宁逃于显戮止从贬秩尚玷承流虽天地无所不容而犬马何以爲报此盖伏遇皇帝陛下聪明睿智以独断庆赏刑威之必行遵制扬功永怀善继乱名改作先务谨诛谓使人改过则能尽其忠故用罚以寛而终归于恕臣敢不省身夙夜砥节事功知无不为庶竭事君之义死而后已益坚报国之心
　　谢出籍表　　　　　　　　　李成季
　　涤瑕荡秽共承雨露之霑濡振衣弹冠莫知手足之抃蹈追惟前日感涕厚恩【中谢】伏念臣生也有时仕而无学智识非逺议论甚卑每慙事徃而知非不悟才踈而多累两干吏议三丐宫祠于颡不可以适河犹叨豢养敝帷或堪于裹马未即弃捐间者上帝降康天祗荐瑞备成寳刻均福蒸民敢期负衅之余生亦惟窜名于载籍此盖伏遇皇帝陛下爱人无已视物如伤赏罚之公时乃天道予夺之节本于人情谓法以示惩旣已屡更其歳月过而必改谁将自弃于君亲曲示涵防一从湔拭而臣计功无取蹈悔良多载省始终方酧万一盖尝喻父老以戴上之羙意教子弟以事君之小心长歌天保之六章百拜封人之三祝云天在望但知倾日以爲心沟壑未填尚冀杀身而报国祗敷诚悃莫罄名言
　　谢复官表　　　　　　　　　晁之道
　　曩縁失职稍削文阶今戴误恩悉还旧物徒挥感涕载激懦衷【中谢】伏念臣陈力无堪叨荣有腼惟闗陜转输之任号爲至繁顾江湖樗散之姿宜其弗称果縁旷败自速谴诃深惟万化之曲成不以一眚而遽去仰蒙全度犹玷驱驰曾未盖于前愆忽载叨于新渥扪心増悸被宠愈惊此盖伏遇皇帝陛下盛徳好生至仁善贷昊穹报况有三灵之荐厘徳泽旁流无一物之失所肆容疵贱亦玷恩荣臣敢不早夜以思造次于是息黥补劓已深愧于生成効命捐躯尚冀收于尺寸
　　谢复官表　　　　　　　　　陈莹中
　　天慈广大笔诏均平靡容纤介之私遂成溥博之施恩光曲逮感涕横流伏念臣禀资下愚积习迷谬屡窜皆由于自取百非难逭于人言蝼蚁何知身庇尧天之大鹪鹩未殒命余汤网之寛臲卼孤踪栖迟莫景方省循于旣徃岂叙复之敢期今顿释于乆覉实大逾于初望此盖伏遇皇帝陛下干行刚徤离照融明冺异辙之多歧防众流于一海此疆尔界齐成大有之年古律今声合奏太平之曲致朽株之防润由沛泽之不偏簪绂难胜但益履氷之惧筋骸已惫莫酧骨肉之恩志常効于倾葵誓敢忘于结草
　　谢复官表　　　　　　　　　李成季
　　天地旣交适契施生之序雷雨方作悉霑旷荡之恩归复官资洗除罪戾莫知手舞但极涕零【中谢】伏念臣材非过人学不知道滥登仕版误置书林必有可观未始铮铮而惊世终无他异但能碌碌以同尘逮蹑省闱遽叅宰属偶官僚之有请谓国宪之当更初无预于讲论漫不思其抵谬罪同破律议在谨诛止镌阶秩之微聊殿籍书之未岂谓矜前车之旣失开局歩于自新川泽纳污一归旷度父母爱子皆出至情此盖伏遇皇帝陛下尧性生知舜聪逺格庻事忧勤而协帝小心寅畏以事天常善救人恐匹夫之失所爲能尽物期一视以同仁曽是孤生亦蒙盛泽并还旧物复领真祠官守不出于田庐家餐尽资于廪粟葵藿之心常在终幸照临犬马之力已衰空慙豢养一无禆报独负生成虽已寖于桑榆顾未填于沟壑犹能中田击壤日陪野老之欢声清夜焚香每效封人之善祝
　　谢复职表　　　　　　　　　晁之道
