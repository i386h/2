<!-- { "loadSidebar": true } -->
　　以寒来送菊本都官复示诗见督次韵谢之
　　祗因霜雪妬萌芽不意新诗谯惜花芳本无心恋贫窭迎风争入相公家
　　和庭佐韵
　　议论优优喜自得簿书故故来相闗夜深归梦无羁束绕尽南轩一席间
　　戊寅城上闲步因各赋诗
　　城外江山照眼明城头花草弄春晴欲歌风物无才思须约诸公载酒行
　　和济叔城上数篇
　　梅
　　城外人家梅子枝细花欲出蒂开时光迷路迳雪应妬香满幽林莺未知
　　草
　　草色初成城上春春风步履衬浮云踏青未得游人见烟日遮藏待使君
　　柏
　　落尽桃花梅子英一枝霜雪自光荣猛怜夜月纷纷影频听秋风细细声
　　芙蓉
　　春风桃李綉朱阑更插芙蓉待薄寒花萼未成驺从起异时空作憩棠看
　　侍亲游池有感寄伯兄时伯兄下第南归熈寜丙辰
　　身世几何长百忧尘埃相望转悠悠移尊稍欲临池饮眼看波涛泪亦流
　　答佛印语
　　十方同是一空虚饮啄随时祗自如旧日事来长是笑而今和笑没工夫
　　与佛印夜坐
　　纱帽笻枝鬂髪苍笑谈中夜共寒缸诸人不用称居士我是彭公不姓厐【彭亦音旁】
　　宿圆通寄佛印
　　丈室灯寒夜未眠竹间流水听涓涓试看石耳峰头月何似云居天上圆
　　次友人韵
　　朝车暮马走尘埃眼疾昏眵洗不开门外栁阴清似水十分留着待公来
　　二
　　丁宁风伯莫相催莫放船头容易开更语水边鱼与雁不妨日日寄书来
　　三
　　新诗清劲何所似祗以金鎞刮眼开流水上同知者乐好风知是故人来
　　四
　　不但离肠夜九回眉头十日不曽开田园愈更不胜説忆赋渊明归去来
　　和佛印
　　黄昏云散山山雨优鉢花开处处春宝塔寻常淩宇宙灵坛咫尺觐星辰
　　送云居佛印禅师诗五首幷偈
　　稍涉诸方问所归自怜三十七年非师言本自无非处浑是真如第一机
　　二
　　禅师谈实不谈虚亦有文章水不如自说金鎞元不用谁云价重百车渠【杜诗云金鎞刮眼膜价重百车渠】
　　三
　　翠藤老木抱千山行色归心各等闲恰似白云多自在不同飞鸟倦知还
　　四
　　细磨密衲作袈裟曲水遥岑宛转花海外梯航输佛土日边缄鐍赐禅家【高丽进磨衲袈裟上以赐师】
　　五
　　百花众宝细庄严不是青州旧布衫满载天香浮逺水遥分春色下层岩
　　偈
　　佛印电目海潮音【陈舜俞记云岩顶而电目海口而潮音者云居师也】貌古瘦瘁如孤松心已了达诸佛相酬酢纵横无滞碍以大慈悲为演说登阐沈幽度众生至第一义而不传而无一义不传者我今焚香赞叹礼十方国土即闻知愿师与我及众生一切长在真实地
　　熈宁丁巳蜡祭致斋玉津东园雪中与监礼莘老学士同游西园
　　上苑亭台看雪飞清寒十倍胜常时腊深梅蕊争先出风急杨花忽倒吹
　　二
　　地禁蛟龙藏玉宇天寒凫雁浴瑶池人间合有丰年颂不只梁园漫赋诗
　　三
　　天上春风破雪回好花万防鬭先开情知岁有元丰瑞合得君王暇日来
　　四
　　落雪纵横映步趋分明身世在蓬壶天家自与人间别祗种琼花十万株
　　五
　　艺祖不嫌宫室卑神孙今不剪茅茨太平风俗终还厚长似唐虞夏禹时
　　六
　　飘飘亭观贴云浮知是蓬瀛第几洲天子焦劳游乐少池台鱼鸟自悠悠
　　北轩
　　浮萍满载江湖兴翠柏长闻金石音丈室寥寥尘外事相看真不异山林
　　丈室
　　一似维摩万丈居俱无未足亦无余忘言自看恒沙水却笑临川苦羡鱼
　　碧芦
　　碧芦满眼送清秋潇洒怜君似退休一夜高风摇翠玉五湖归梦落渔舟
　　仲至迁居同曺家西巷在蔡河之北也
　　不是山林非市朝槐阴满眼送萧条公行已在青云上乃肯吾隣共寂寥
　　二
　　里巷吾真孟母邻虀盐知不笑清贫风云祗恐公飞去那肯淹留寂寞滨
　　三
　　陋巷本非朝市喧亦无车马到吾门清风对客忘朱夏流水令人思故园道曲栁阴低白昼天涯月色照黄昏一官彼此多闲暇万事从容欲细论
　　和元忠早春
　　雨细风开草叶长烟深日着栁梢黄幽人对物心千里玉麈珠宝鸭香
　　和初夏
　　浅水池塘莲叶香红尘道路栁阴长黄梅雨裛栏干湿翠柏风吹襟袖凉
　　答云居佛印禅师
　　江湖范蠡扁舟上巾履维摩丈室中每爱师如莲出水却嗟予作鸟窥笼
　　奉使丹阳途中杂言
　　黄鸟频来傍水飞杜鹃何故向人啼短亭尚见临漳在新水苍茫路欲迷
　　北风
　　北望南淮云更遮别离始觉路为賖深林青杏还争熟浅水红莲亦自花
　　夏景
　　朱明犹自有春天野色逢迎定洒然蕉叶莫虚停酒盏杏花频委寄诗牋
　　浮云
　　定向邮亭梦渚亭天凉莫放酒魂醒浮云不出月明白急雨忽来天晦防
　　感怀
　　白头朱绂照银鱼自笑名涂底屈纡见说近来隆简素平飞万里看鹏圗
　　咏栁
　　栁色溪头相照深诗翁收拾寄清吟晚风吹散千丝缕巧系游人夜夜心
　　榆钱
　　林外溪头榆防钱风吹个个一般圎浑疑萍叶轻分去恰似苔花碎接连
　　与广汉舜山寺分题得申字
　　溪山幽隠一闲身憔悴今随逆旅尘南国浸辽愁似织北音不至别如新
　　鸣佩
　　鸣佩即朝天北阙杖藜且徧水云山周爰所得知无限更有新诗满箧还
　　和都官看雪
　　孤城带雪望天涯潇洒风情自一家景物尚嗟春意满雨枝零落不成花
　　又
　　朔风吹雪落云端腊意春容尽苦寒收拾浊醪成一醉怅无丝竹借余懽
　　梅子
　　道上人家梅子枝背春还复叶离离诗翁触物俱归思不用风前呌子规
　　浮沤
　　物物自然非所忧笑君叹息及浮沤恨无清丽惊人句尽破凄凉满目愁
　　藏舟浦
　　花明肥上藏舟浦水照淮边梦蝶台千里悠悠各春色可嗟无计共尊罍
　　愁思岭
　　少狂千兔秃诗毫醉看真珠酒滴槽白首不堪论往事清尊祗可慰徒劳
　　板桥
　　西山曲折北溪横百里中无十里平道路雨余多可喜高田一半有秋成
　　和仲子中谢寄福州荔圎
　　五月南州茘子花道山杳霭路岐賖谁将长乐陈生笔写寄于陵仲子家
　　琴渚
　　自有澄波照眼明偶题琴渚亦强名今君应得歌趣愿听渔樵一曲成
　　子育见冰开因去雄州南池想亦泮矣
　　应是南湖冰已开云中想见小蓬莱东君且莫催花发留待朱顔使者来
　　到雄州不得家书
　　马头不是病风埃相别相望眼不开祗有瓦桥书可附何缘不寄一声来
　　马上据鞍熟睡
　　横槊赋诗人健杀据鞍着睡我闲生芭蕉居士身犹健蝴蝶庄周梦不成
　　再和子育
　　殊方无处问平安怅望衡阳雁未还归马不知山逺近北山未尽过南山
　　妇人面涂黄而吏吿以为瘴疾问云谓佛妆也
　　有女夭夭称细娘【俗谓妇人有顔色者为细娘】真珠络髻面涂黄华人怪见疑为瘴墨吏矜夸是佛妆
　　望云自古北口五十里至岭上南北使者各置酒三盏乃行
　　今日日如昨日日北方月似南方月天地万物同一视光明岂复疆域别更逺小人褊心肝心肝咫尺分秦越
　　二
　　投老不堪行路难衰迟久合老田间雪霜一意催蓬鬂尘多方汚病顔
　　三
　　白首功名意已阑正如飞鸟倦知还苍茫杳霭云深处説是燕然旧勒山
　　四
　　朱顔使者黄金带铁面将军紫罽袍防道因縁非一日忘怀彼是即忘劳
　　五
　　五更风雪霁层霄残月寒星共泬寥道路长如之字转边人能以近为遥
　　记使人语呈子开侍郎深之学士二兄
　　往来道路好歌谣不问南朝与北朝但愿千年更万岁欢娯长祗似今朝
　　黎阳大佛高七十尺和颖叔侍郎韵
　　百千妙法寄微尘更向人间见大身何怪黎阳七十尺当时广倍百由旬
　　途中作
　　清晨四句偈午夜一鑪香有见即心境无时非道迩遐初一致彼是两兼忘
　　记京中伶人口号
　　伶人作语近初筵南北生灵共一天祝愿官家千万岁年年欢好似今年
　　再和子育韵
　　使者东来说契丹翠舆却自上京还綉旗鉄甲兵三万昨夜先朝木叶山【木叶山契丹九庙所在】
　　二
　　日夜归心折大刀羔裘貂防岂无袍利名毕竟拟何用身世由来空自劳
　　三
　　玉立风生供奉班少时緑髪照行间今年大半成霜雪莫把青铜照面看
　　四
　　朔风吹雪着人寒行尽千山复万山旅思乡愁两无柰不须诗债更相闗
　　五
　　夜寒灯火照长宵祗有尘编慰寂寥南北可怜身泛泛梦归亦苦路遥遥
　　长垣路中寄同官
　　七千余里未百里一百二程今两程更逺此身须防到长垣明日是危城
　　晚风
　　晚风吹月上天涯一夜光寒独自知始信花开俱有意可言云淡独无思
　　次文渊兄韵
　　风雨正开棠棣枝尘埃复隔老莱衣南北分人心欲碎不堪频望白云飞
　　同文渊夜坐怀伯兄
　　月外征鸿自北飞溪边流水亦东归相思欲往还多畏自笑浮生事事非
　　寒食日李卿仲求宴芝山刘丞子先以诗献李卿坐客皆和
　　急雨不闻枝上莺春风祗度管声花梢日拥千兵出栁叶低遮五马行
　　清明之游子先不与仲求有诗寄之使某次韵
　　天上归鸿林外莺去留各自有离声须知野竹山花拙不防迟留县尹行
　　又
　　谁学枝头百啭莺故临风作防肠声欲迟游骑从容住还惜征车取次行
　　晚行林外兄弟相率赋诗
　　苒苒秋风吹我衣留连清胜夜忘归眉横云外新蟾上雪落林梢白鹭飞
　　又
　　碧竹侵云一万竿挟书时此共盘桓湘沅见说官期迫预惜朋游别去难
　　汴上呈祖道
　　扁舟日夜去程谙道路应须笑我贪月照病身犹汴北风吹归梦已江南
　　又
　　扁舟暮宿水声中梦入沧浪狎钓翁栁叶繋船留夜月芦花吹笛倚秋风
　　和祖道京淮道中
　　马头一日对青山万里归心插羽翰暮雨晚晴风转急京淮亦自苦春寒
　　和祖道募耕者赴西北
　　朝廷今日重农耕劝募招怀有度程四海田畴须垦辟万箱菽粟看流行
　　舟中载芍药数本
　　数枝分得广陵春行李相看意亦亲风急吹香浑似旧露浓染色更争新
　　又
　　御衣黄淡名先贵襭子红多格已尘归去欲为圗画看却嗟无似赵昌人【御衣黄襭子红皆芍药名】
　　和颖叔游宗华幷一絶奉呈
　　回环万竹锁烟霞步履迟留问故家我向利名心最薄青云合得旧生涯
　　和游双泉
　　投明一雨见年丰此乐知君与我同左右水声长不絶却疑身在钓船中
　　二
　　薄疑身世近蟾宫步武虚凉在在同山色逺追诗句上泉声双落酒巵中
　　三
　　松柏疎疎吹晚风清凉分与众人同泉声出自尘埃外更在千崖万壑中
　　过石头镇寄文渊
　　夕阳却度石头溪万事伤怀欲泪垂谢氏游山行着屐严公送酒立还诗【予过石头镇知江州施兵部送酒以诗谢之】
　　又
　　容顔不少如前日景物犹多似旧时匹马瞻相无尽意双泉想像不胜悲【治平中文渊尉新建廨宇在石头予登第过之少年父母俱存其游甚乐后十四年交丧所天俱白髪衰矣文渊持服予以使车还石头因作是诗】
　　西山道中
