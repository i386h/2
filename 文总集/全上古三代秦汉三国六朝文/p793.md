<!-- { "loadSidebar": true } -->

　　○议迎秋

　　礼，天子崩，诸侯死，未殡，五祀不行，既殡而行之。鲁宣三年，天王崩，不废郊祀。今圣上统承大位，百揆惟新，宜在睿玑玉衡，以齐七政。立秋，万物将成，杀气之始，其于王事，杖麾誓众，衅鼓礼神，所以讨逆除暴，成功济务，宁宗庙社稷，致天下之福，不可废也。（《晋书·张重华传》，又《十六国春秋》七十三，是月有司议遣司兵赵长迎秋西郊，谢艾以春秋之义，国有大丧，废狩之礼，宜待逾年，别驾从事索遐议云云。）
纪锡
锡仕张天锡，为少府长史。

　　○上疏诤时政

　　臣闻东野善骤而败其驾，秦氏富强而覆其国，马力己尽，求之勿休，人既劳竭，役之无已故也，造父之御，不尽其马，明王之治，必恤其民。（《十六国春秋》七十四）
後凉
吕光
光字世明，略阳氐人，苻坚时、举贤良，除美阳令，迁鹰扬将军，从平燕，封都亭侯，入为太子右率，拜破虏将军，迁步兵校尉，拜骠骑将军，授都督西讨诸军事，吕平西域功拜使持节散骑常侍、都督玉门已西诸军事，以平西域功拜使持节散骑常侍、都督玉门已西诸军事、安西将军、西域校尉，还入姑臧。闻坚为姚苌所害，自称使持节侍中、中外大都督、督陇右河西诸军事、大将军、领护匈奴中郎将、凉州牧、酒泉公，建元太安，以太元十四年僭即三河王位，改元麟嘉。以太元二十一年僭即天王位，改元龙飞。在位十年，隆安三年死，年六十三，谥曰懿武皇帝，庙号太祖。

　　○平西域还上疏

　　惟龟兹据三十六国之中，制彼侯王之命，入其国城，天骥龙麟，腰褒丹髦，万计盈废，虽伯乐更生，卫赐复出，不能辨也。（《御览》八百九十五引《十六国春秋》，今《十六国春秋》未多一句云，所获珍宝以万万计，据《晋书·载纪》，则此语在叙事中，非疏文也。）

　　○下书讨乞伏乾归

　　乾归狼子野心，前後反覆，朕方东清秦赵，勒铭会稽，岂令竖子鸱峙洮南，且其兄弟内相离间，可乘之机，无过今也，其敕中外戒严，朕当亲讨。（《晋书·载纪·吕光传》，又《十六国春秋》八十一。）

　　○遗杨轨书

　　自羌胡不靖，郭﹁叛逆，南藩安否，音问两绝。行人风传，云卿拥逼百姓，为﹁唇齿。卿邪志忠贞，有史鲁之操，鉴察成败，远侔古人，岂宜听纳奸邪，以亏大美！陵霜不雕者松柏也，临难不移者君子也，何图松柏雕于微霜，而鸡鸣已于风雨，郭﹁巫卜小数，时或误中，考之大理，率多虚谬。朕宰化寡方，泽不逮远，致世事纷纭，百城离叛。戮力一心，同济巨海者，望之于卿也。今中仓积粟，数百千万，东人战士，一当百馀，入则言笑晏晏，出则武步凉州，吞﹁咀业，绰有馀暇。但与卿形虽君臣，心过父子，朕欲全卿名节，不使贻笑将来。（《晋书·载纪·吕光传》，又《十六国春秋》八十一。）
南凉
秃发利鹿孤
利鹿孤，河西鲜卑人。乌孤弟，以晋隆安三年袭兄位，僭称大都督、大将军、大单于、西平王。逾年改元建和，其明年僭称河西王，以晋元兴元年死，谥曰康王。

　　○下令封爵

　　孤以寡明，谬膺统绪，思所以弘济艰难经略区宇者，必藉股肱之力，自今二千石令长清高有惠化者，其皆封亭侯关内侯，延耆者以访政事。（《十六国春秋》八十八）

　　○求极言

　　五无经济之才，忝承业统，自负乘在位，三载于兹。虽夙夜惟寅，思弘道化，而刑政未能允中，风俗尚多凋弊，戎车屡驾，无辟境之功，务进贤彦，而下犹蓄滞，岂所任非才，将吾不明所致也。二三君子其极言无讳，吾将览焉。（《晋书·载纪·秃发利鹿孤传》，又《十六国春秋》八十八。）

　　○遗令

　　昔我诸兄弟传位非子者，盖以泰伯三让，周道以兴故也。我武王践阼，实历垂诸樊之试，终能克昌家业者，其在车骑乎，吾寝疾忄顿，是将不济，内外多虞，国机务广。其令车骑嗣业，经纬百揆，以成先王之志。（《十六国春秋》八十八。案，《晋书·载纪·秃发利鹿孤传》，但有“内外多虞”已下四句，无经纬百揆句。）
史
仕利鹿孤，为祠部郎中。

　　○极言

　　古之王者行师，以全军为上，破国次之，拯溺救焚，东征西怨。今不以绥宁为先，惟以徙户为务，安土重迁，故有离叛，所以斩将克城，土不加广。今取士拔才，必先弓马，文章学艺，为无用之条，非所以来远人垂不朽也。孔子曰：“不学礼，无以立”。宜建学校，开庠序，选耆德硕儒，以训胄子。（《晋书·载纪·秃发利鹿孤传》，案，上文云，其极言无讳，吾将览焉，明此非口对，又见《十六国春秋》八十八。）
宗敝
敝，姑臧人，仕秦姚兴为凉州别驾。後归秃发辱檀，为太府主簿，录记室事。

　　○理王尚疏

　　臣州荒裔，邻带寇譬，居泰无垂拱之安，运否离倾覆之难。自张氏颓基，德风绝而莫扇，吕数将终，枭鹗以之翻翔。群生婴罔极之痛，西夏有焚如之祸。幸皇鉴降眷，纯风远被。刺史王尚，受任垂灭之州，策成难全之际，轻身率下，躬俭节用，劳逸丰约，与众同之，劝课农桑，时无废业。然後振王威以埽不庭，回天波以荡氛秽。则群逆冰摧，不俟朱阳之曜；若秋风陨箨，岂待劲风之威。何定远之足高，营平之独美！经始甫尔，会朝算改授，使希世之功，不终于必成，易失之机，践之而莫展。当其时而明其事者，谁不慨然。

　　既远役遐方，劬劳于外，虽未效酬恩，而在公无阙。自至京师，二旬于今，出车之命莫逮，萋斐之责惟深。以取吕氏宫人裴氏及杀逃人薄禾等为南台所禁，天鉴玄镜，暂免囹圄，讥绳之文，未离简墨。裴氏年垂知命，首发二毛，嫠居本家，不在尚室，年迈姿陋，何用送为！边藩要捍，众力是寄，禾等私逃，罪应宪墨，以杀止杀，安边之义也。假若以不送裴我为罪者，正阙奚官之一女子耳。论勋则国重，言瑕则过微。而执宪者吹毛求疵，忘劳记过，斯先哲所以泣血于当年，微臣所以仰天而酒泪。

　　且尚之奉国，历事二朝，能否效于既往，优劣简在圣心，就有微过，功足相补，宜弘罔极之施，以彰覆载之恩。

　　臣等生自西州，无翰飞之翼；久沈伪政，绝进趣之途。及皇化既沾，投竿之心冥发，遂策名委质，位忝吏端，主辱臣忧，故重兰披款，惟陛下亮之。（《晋书·载纪·姚兴传》上，凉州别驾宗敝，治中张，主簿边宪胡威等上疏理王尚云云，又见《十六国春秋》五十七。）
卷一百五十五
西凉
李
字玄盛，小字长生，陇西成纪人。居狄道，段业以为效谷令，寻为宁朔将军敦煌太守，进号冠军，拜安西将军，领护西胡校尉，进持都督凉兴己西诸军事、镇西将军、领护西夷校尉，以晋隆安四年自称大都督、大将军、凉公、领秦凉二州牧、护羌校尉。建元庚子，迁都酒泉。义熙八年死，谥曰武昭王，庙号太祖。

　　○述志赋

　　以纬世之量，当吕氏之末，为群雄所奉，遂启霸图，兵无血刃，坐定千里，谓张氏之业，指期而成，河西十郡，岁月而一。既而秃发亻辱檀入据姑臧，且渠蒙逊基宇稍广，于是慨然著述志赋焉，其辞曰：

　　涉至虚以诞驾，乘有舆于本无，禀玄元而陶衍，承景灵之冥符。荫朝云之庵霭，仰朗日之照煦。既敷既载，以育以成。幼希颜子曲肱之荣，游心上典，玩礼敦经。蔑玄冕于朱门，羡漆园之傲生；尚渔父于沧浪，善沮溺之耦耕。秽至鸢之笼吓，钦飞凤于太清。杜世竞于方寸，绝时誉之嘉声。超宵吟于崇领，奇秀木之陵霜，挺修干之青葱，经岁寒而弥芳。情遥遥以远寄，想四老之晖光。将戢繁荣于常衢，控云辔而高骧。攀琼枝于玄圃，漱华泉之渌浆。和吟凤之逸向，应鸣鸾于南罔。

　　时弗获彤，心往形留，眷驾阳林，宛首一丘；冲风沐雨，载沈载浮。利害缤纷以交错，欢感循环而相求。乾扉奄寂以重闭，天池绝津而无舟，悼贞信之道薄，谢惭德于圜流。遂乃去玄览，应世宾，肇弱巾于东宫，并羽仪于英伦，践宣德之秘庭，翼明后于紫宸。赫赫谦光，崇明奕奕，岌岌王居，诜诜百辟，君希虞夏，臣庶夔益。

　　张王颓岩，梁后坠壑，淳风杪莽以永丧，缙绅沦胥而覆溺。吕发衅于闺墙，厥构摧以倾颠。疾风飘于高木，回汤沸于重泉，飞尘翕以蔽日，大火炎其燎原。名都幽然影绝，千邑阒而无烟。斯乃百六之恒数，起灭相因而迭然。于是人希逐鹿之图，家有雄霸之想，暗王命而不寻，邀非分于无象。故覆车接路而继轨，膏生灵于土壤。哀馀类之忪忄蒙，邈靡依而靡仰；求欲专而失逾远，寄玄珠于罔象。

　　悠悠凉道，鞠焉荒凶，杪杪余躬，迢迢西邦，非相期之所会，谅冥契而来同。跨弱水以建基，蹑昆墟以为墉，总奔驷之骇辔，接摧辕于峻峰。崇崖妻业，重险万寻，玄邃窈窕，盘纡岑，榛棘交横，河广水深，狐狸夹路，至群吟。挺非我以为用，任至当如影响，执同心以御物，怀自彼于握掌，匪矫情而任荒，乃冥合而一往，华德是用来庭，野逸所以就鞅。

　　休矣时英，茂吉隽哲，庶罩纲以远笼，岂徒射钩与斩袂，或脱梏而缨蕤，或後至而先列，采殊才于岩陆，拔尧彦于无际。思留侯之神遇，振高浪以荡秽。想孔明于草庐，运玄筹之罔滞，洪操而慷慨，起三军以激锐。咏群豪之高轨，嘉关张之飘杰，誓报曹而归刘，何义勇之超出！据断桥而横矛，亦雄姿之壮发。辉辉南珍，英英周鲁，挺奇荆吴，昭文烈武，建策乌林，龙骧江浦。摧堂堂之劲阵，郁风翔而云举，绍樊韩之远踪，侔徽猷于召武，非刘孙之鸿度，孰能臻兹大！信乾坤之相成，庶物希风而润雨。

　　昏益既荡，三江巳清，穆穆盛熏，济济隆平。御群龙而奋策，弥万载以飞荣，仰遗尘于绝代，企高山而景行。将建朱旗以启路，驱长毂而迅征，靡商风以抗旆，拂招摇之华旌，资神兆于皇极，协五纬之所宁。赳赳干城，翼翼上弼，恣馘奔钰，截彼丑类。且洒游尘于当阳，拯凉德于已坠。间昌宇之骖乘，暨襄志而案辔。知去害之在兹，体牧童之所述，审机动之至微，思遗餐而忘寐，表略韶于纨素，托精诚于白日。（《晋书·凉武昭王传》，又《十六国春秋》九十一。）

　　○槐树赋（见《晋书·凉武昭王传》，亡。）

　　○大酒容赋（同上。）

　　○自称凉公领秦凉二州牧奉表诣阙

