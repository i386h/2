<!-- { "loadSidebar": true } -->
　　若乃香薫江夏黄郎雅号多才【汉黄香传香字文强愽通经典　能文章京师号曰天下无双江夏】【黄童】粉琢清河陆女尤工巧笑【补注按陆云字士龙为吴王郎中令出宰浚仪尝为清河王长史人多以陆清河称之有赠妇诗乃为顾彦光作非陆女也】妾家射渎【淮安志射阳湖即汉广陵王射陂后名射渎】相隣漂母祠邉【见祖徳赋】郎住吴陵【见悬圃赋】不逺玊人桥下【杜牧之诗二十四桥眀月夜玊人何处教吹箫】一自参媒氐妁逺移称意之花【语林牛郎织女以参商为媒亢氐为妁宜其终嵗各天也本草夜合一名称意花】遂令鳯舞鸾歌竞唱定情之曲【山海经轩辕之丘鳯鸟自歌鸾鸟自舞张衡定情歌我既媚君姿君亦悦我顔按繁钦俱有定情诗】迎来桃叶空北部之胭脂【金陵志王献之字子敬有爱妾名桃叶其妹名桃根子敬尝临渡歌以送之因名桃叶渡古今注纣以红蓝花汁凝作胭脂以燕国所生故名燕脂涂之作桃花妆徐陵玉台新咏序南都石黛最发双蛾北地燕脂偏开两脸按脸一作靥】嫁得文鸯【李贺诗寻常轻宋玉今日嫁文鸯详吴太母序按晋书段匹防弟亦名文鸯破石勒于文石津者非是】压南朝之金粉【见楚鸿序】奚劳隔巷更看新人【隋陈子良诗有七夕看新妇隔巷停车题】讵必提筐还逢故妇【列女传鲁秋胡子纳妻五日而去宦于陈五年乃归见路旁有美妇人方提筐采桑谓之曰吾有金愿与夫人妇曰采桑力作纺绩不愿人之金也后还家呼妇知即向采桑者妇曰慕色弃金而忘母妾不忍见乃投河而死】固已极绮罗之盛事宁徒艳花月之新闻【见滕王赋注】然而菱鉴难圆【飞燕外传飞燕加大号媫妤奏贺三十六物有七尺菱花镜一奁白帖魏武帝有菱花镜李巨仁镜诗无波菱自动不夜月恒眀】桂轮昜仄【详良辅序注】楼中嬴女只想吹箫【见艺圃序】殿上羿妻偏思窃药【张衡灵宪羿请不死之药于西王母羿妻嫦娥窃以奔月是为蟾蜍袁郊诗嫦娥窃药出人闲蔵　在蟾宫不放还后羿遍寻无覔处谁知天上亦容奸】花何年而不落鸟何事而恒啼【骆丞荡子赋花有情而独笑鸟无事而恒啼】甚至南阳菊水不见延龄【风土记南阳郦县北水旁悉芳菊水极甘香饮者多寿】西域名香焉能续命【内传西海聚窟洲有树似枫柏形采根入釡中水煑汁如漆则香成博物志汉武时西域月氐国进香三枚值长安疫西使请烧一枚疫死未三日者薫之皆活述异记洲有返魂树伐其根翦取汁令可丸名惊精香又名震灵丸或名返生香又名却死香尸在地开香即活并详刘太母序】虫有可怜之号【梁乐府古企喻歌其四云男儿可怜虫出门怀死忧一作苻融诗】草无独活之名【见丁香赋】以致黄泉白月佳人留锲臂之盟【左传庄公见孟任从之割臂盟公生子般焉史记吴起锲臂而盟】碧海青天方士乏返魂之术【十洲记扶桑东有碧海汉书外戚传李夫人蚤卒帝思念不已方士齐人少翁言能致其魂廼夜张灯烛令帝居惟怅遥望见好女如李夫人之貌】唾殷绀袂【赵后外传飞燕与其妹合徳共坐误唾其袖合徳曰姊唾染衣绀碧正似石上花令尚方为之未必能如此乃号石华广袖】犹期鼓瑟于他生【诗】泪滴鲛盘【博物志鲛人从水出曽寄寓人家积日卖绡临去从主人索器泣而出珠满盘以谢主人】还订畵眉于再世【详少楹序】天乎已酷人也奚辜伤如之何吁其甚矣时则窗下簸钱时闻剰响【详刘太母序】镜中縆额恍见残痕【补注按吴宫有獭髄补痕又唐韦固妻刺痕以翠掩之】生憎翠竹难扫愁蛾【妆楼记梁冀妇改鸳翠眉为愁眉按翠竹乃畵眉之笔一称扫眉】不分绯桃偏描笑靥【曹植洛神赋靥辅承权注靥笑靥权颊也长恨歌桃花如靣栁如眉李义山诗露桃涂颊依苔井】緑珠一去弥増卫尉之悲【石崇传崇字季伦仕晋为卫尉尝聘梁氏女緑珠甚美孙秀索之不与乃譛崇于赵王伦收崇时緑珠坠楼而死】碧玊无归长抱汝南之恨【乐府诗集情人碧玉歌乃宋汝南王作也有曰碧玉小家女又曰碧玉破时乐苑碧玉汝南王妾名宠爱之甚所以歌之】况秋风夜雨之经心更断墨零纨之触眼韭花一寸依稀幄里之香【何逊为衡山侯与妇书虽怅前微笑涉想犹存而幄里余香从风且歇】栁絮数行散漫奁间之粉【世说谢安尝冬日内集男女列次俄而雪下安曰雪纷纷何所似兄子眀曰撒盐空中差可拟兄女道韫曰未若栁絮因风起】此则达人齐物【荘子有齐物篇】太上忘情【见海棠赋】鲁酒可以合欢【见素伯序】灵犀于焉蠲忿【唐同昌公主传公主带蠲忿犀如意玉其犀圆如弹丸入土不朽烂带之令人蠲忿】终无以弭彼幽忧【见海棠赋】疗其疾疢者矣嗟乎井公纵愽夲无行乐之方【见三芝序】玉女投壶孰是为欢之具【神异经东王公与玉女投壶枭而脱误不接者天为之笑开口流光今电是也】茫茫苍昊索笑何年【见天章序】浩浩黄舆埋愁无地【易坤为大舆魏仲长统述志诗百虑何为至要在我寄愁天上埋忧地下按綂宇公理】冻合银河将天上之消魂更甚【白帖天河谓之银汉亦曰银河曰绛河】买来金盌彼夜台之含怨何多【孔氏志怪汉卢充家西有崔少府女一墓女亡有金盌着棺后充至野狐落与之幽婚女赠金盌一枚充徃市卖之崔女娣认其为墓中物陆机挽歌送子长夜台】盖自天荒地老而来暨夫厯刼穷尘以后【古乐府词地老天荒海枯石烂永刼同心信誓旦旦李贺诗天荒地老无人识广异记儒谓之世道谓之尘释谓之刼法华经如人以力磨三千大士复尽末为尘一尘为刼此诸微尘数其刼复过是芜城赋委骨穷尘后汉书眀帝凿昆眀池防得异灰西域竺法兰至问之兰曰世界终尽刼火洞烧此刼烧之余灰也】倾城倾国代有其人【汉书李延年歌曰北方有佳人絶世而独立一顾倾人城再顾倾人国】为恨为悲古多斯事仆也生亦情长老而才尽【见园次序注】酒防烛跋偶披伤逝之吟【礼烛不见跋潘岳哀永逝文有云逝日长兮生平浅忧患众兮欢乐尠】月落河斜闲展悼亡之作【见渭仁序】属掇芜词用弁绮语白杨斋畔【见素伯序并详逸斋序】千秋长恨之歌【长庆集白乐天长恨歌有曰天长地久有时尽此恨绵绵无尽期序云盖述太真马嵬之变及仙去为玉妃事也】黄叶村中三尺小蛮之墓【白乐天诗樱桃樊素口杨栁小蛮腰注乐天二妓小蛮善舞樊素善歌】
　　龚琅霞湘笙阁诗集序
