<!-- { "loadSidebar": true } -->
父季亮，任职度支。伏以三代相承，乃武乃文，愿处深幽，用畅平生之志。其夫人即骆府君弟长女也。三从备体，四德无亏。孝行於家，谦顺亲戚，才已笄年，适姘狄氏。有子二人：长曰任右神武军引驾仗押衙银青光禄大夫检校太子宾客兼监察御史乾裕，次子任门下省驱使官宣节校尉守陈州崇乐府折冲乾佑，并以文武双美，忠孝两全，无亏六艺有备三端。长男新妇彭城刘氏也，性体柔和，貌弱西施。侍奉无亏，谦顺妯娌。量如竹柳长青，心若松石无改。此者贤妇之贞孝也。
夫人有女三人：长女适陈师庆，任度支；次女适骆景权，任右神策军衙前虞候；小女适陈公信，任职右军。并是英雄名流，三才满腹，六艺过人。量如江海，气禀风云。其女各适他门，皆承严训。不获备述宗支，呜呼！想慕夫人，年未居高，善蕴贤德。所谓行高兰ぇ，适配忠良，庆流永久，福延长，何期寒暑失候，淑态俄伤。药饵无报，针石莫彰。何期夫人大限将逼，祸苦忽临。春秋五十有六，咸通十二年五月十五日遇疾，奄逝於京兆府万年县崇义里私第也。是以亲姻失望，血属惨然。念夫人不终遐寿，奄弃尊荣。□月不居，卜期择兆。用其年六月七日葬於本县长乐乡故城村，连先夫茔，通便附焉。虑後丘陵改移，乃述其词。铭曰：
温柔贤德，孝敬名扬，三从不越，四德莫彰，和顺内外，闺阃傅芳。何期琼树凝夜，瑶杖堕霜，一去无返，千载难忘。六亲悲念，九族无光，邻里失色，痛切肝肠。呜呼恨积！空想馨香。永镇园寝，虚飨泉堂。
处士王书并篆盖将仕郎试左武卫兵曹参军邵宗刻字（录自《隋唐五代墓志汇编》陕西卷第二册）
№咸通０７８
【盖】
失。
【志文】
唐故银青光禄大夫检校太子宾客前杭州长史兼监察御史上柱国唐公墓志铭文林郎前守池州青阳县尉赵远撰公讳思礼，字子敬，鲁国人。王父已上，四三世以爵禄为钓饵，遂放情韬重於林泉吟啸之中。自皇考讳贤，入仕至和州长史。公和州之长嫡，谨敏谦慎，天授其性。年十四方将苦节儒书，或有讽为吏进者，遂入宦途。尝遇名卿大夫，群宴聚坐，目公之敬愿者□有忠恪立身之道。武宗五年，从官自桂林回。未几，今致政司徒相公自司刑郎出刺鄱水。公淬心励行，乞在吏中。丞相既熟素闻，遂得其日。居勿贰之地，兢修畏立，日慎一日，殆今卅年，不闻有纤失。其揣靡刂至如此者。年卅六释褐，授录事京兆府。岁满日，我主人方斡运玄化，燮赞瑶图。
奏授主书紫微署。一来年，迁遂州都督府司马，直书东观。又来年，随相将於蒲人武幕中，权第一右职，仍提兵务。又二年，於汴迁亲事都头兵马使。以功奏，拜兼监察御史。又四年，迁杭州长史。公实有忠於褰帏露冕之中，冀将阐发暮猷，次弟富贵，遽归万壑，已矣斯心，惜乎哉！娶王氏、俞氏，皆早亡。无嗣。有男子二人：曰理谨，道儿；女子三人：曰遂娘、阅师、杭娘；长而未冠，幼而未＊。
稚孤若此，视之发悲。伯氏官至三皇五帝庙令。仲氏至濮州司马。大凡弟兄升名入仕，率由公之置焉。从兄子今为朔方军节度使。公行既真淳，道亦廉退。奉身处约，食无三杯，洁己进忠，宵常百虞。敬事释教，理入禅门。抑有汞练之术，而人莫知者。以咸通十二年辛卯六月七日亡於上都修行里，享年五十二。用七月廿二日癸酉於万年县龙首原之先茔。呜呼！人得显荣寿考，必根於忠孝仁义。
则公之植性持行四十年，而遽闻殂落乎。益用苦者，伯氏三皇令次七日而逝。且不知天之与善，神之福谦，其如何也。复思庆流之祉，将在後昆乎？宜不谬矣。
愚获趋後庆□十五岁，公之操履，不□而知。述德诔仁，即惭狂瞽。铭曰：
□孝为基，兢慎是培，筑以谦敬，墁之敏才。顾此身藩，百福之媒，剧位上，□递迤未。忽同丘叹，祸起其□，与善难测。为恨艰裁。以□禅识，颖□□洒，□幼泡□恨於斯门。期乎余庆於□土。（下泐）
（录自《隋唐五代墓志汇编》陕西卷第二册）
№咸通０７９
【盖】
失。
【志文】
唐故河阳节度押衙泽州高平镇遏兵马使银青光禄大夫检校太子宾客兼监察御史上柱国元公墓志并序公讳郇，字慕周，河南郡人也。近世徙乡关，和门显达。先考讳运，皇任将仕郎、守潞州司仓参军；祖讳针，皇任朝□大夫、检校国子祭酒，守州长史。
曾祖讳纠，皇任朝议郎、守河南府巩县令。公器禀灵，心源自润，河目海□，骥逸鹏搏。奉晨昏於私庭，黄香减价；输忠贞於公府，王导无声。矧义义忉荆枝，情深桂萼，缌麻亲戚，俱沾拯恤之仁；瓜葛因依，尽沐庇庥之德。□政方伯，皆委重难，赏权绝蔽善之讥，人无怨恕；居位多举能之事，众有感知。兴三城之策，授相台之宠，事主之道，不亦忠乎？公以养膳精思，则甘旨具焉；以侍寝专心，则温清备矣。是以建制大厦，疏＊小池，渌萍英厅堂之前，花卉布庭除之内。
以恍慈旨，以畅埙篪。识略邃深，无以过也。休尊之道，莫不孝乎？蒙上将之执酬，高平之镇御，奸宄屏息，封疆谧宁，书曰：皇天无亲，唯德是辅。舍齿戴发，望公剖符。况昆仲四枝，两人云逝，度天之意，听人之言，谓公延龄，期公遐福。岂料神只茫昧，捐馆告终，上下愕然，惨容相吊，即期幼可详矣。以咸通己廿岁七月十二日疾终於泽川高平县镇廨署之所，享年卅四。令弟节度先锋兵马使银青光禄大夫检校太子宾客齐，孑然色养，痛惜连枝，奔泣赴丧，欲求罢秩。
议者以为不可＊勉，公除亦树勋庸，屈迹戎垒。恻念孤霜之意，闾里所称，犹子虽孤勿孤，人难仿效。公娶太原王氏夫人，亦将门之子。在家柔顺，早归於公，侍姑长有礼敬之名，穆亲族者冲和之行，随任镇幕，丧□在公前。是岁同殡於泽州晋城县五门里之私第。嗣子三：长曰翔，次曰恕，季曰台儿；女曰端娘子。衔恤蓼莪，才终丧纪，以咸通十二年龙集辛卯七月乙巳朔廿日，自彼发引，以廿九日癸酉盖葬於孟州河阳县丰平乡赵村北原，礼也。虔心卜地，则灵龟告祥；决意筮时，则神蓍之吉。以愚谬明声，律为志，辞让不获，仲乃为铭曰：
伟哉元公，赫矣仁风，乃文乃武，有始有终。江革之孝，大鱼之志，礼也有节，和而不同。倒屣迎宾，悬榻延□，私绾恭萧，公庭贞白。比鹗之一，观鸷之百，可立鸳鹭，可行蛮貊。於戏元公！居然不器，彩服悦尊，绣衣荣位。在府□□，□□为帅，积善无徵，天不＊遗。萧萧泷树，郁郁佳城，虑□久而天□□，□□永固；虑日诸而月往，植木常清。玄堂一扌，万古□□。
（录自《隋唐五代墓志汇编》河南卷第一册）
№咸通０８０
【盖】
唐故汝南殷氏瑞卿墓志
【志文】
唐故殷氏墓志知盐铁泗州院事殿中侍御史内供奉韦滔撰京兆韦涯远故姬殷氏名，字瑞卿，其宗派汝南人也。瑞卿之父季昌，少从军职，为性率达，不乐拘检而年长，以疾辞焉。流辈中有心义慷慨者，多其志抱，厚与财帛，因贸香药於都市，不四三年，家道甚丰。婚娶琅琊王氏而产瑞卿。卿自幼明慧，亲戚共保念之，比及成人，益多智敏。女工柔范，罕有比俦。年十六，丁母丧，哀号昼夜，悲动邻里。既阕三载，因鲍氏遂以箕帚见。自相面日，至於七换星霜，事长和幼，未尝小亏，孝谨端默，实为气类之标准。前复有二男一女，皆及两岁不育。咸通己丑岁，彭门作乱，余自楚甸捐职而避寇金陵。殷氏遘沉疾，而百药不瘳。其年孟夏月一日，奄随虱烛於僦居。至三日，权卜於润城西原。後年秋，俾其父启护旅榇，并小儿张七同葬於北邙。呜呼！为善克彰，痛□不寿，追言迨此，所不忍铭。咸通十二年十月一日。
（录自《洛阳出土历代墓志辑绳》）
№咸通０８１
【盖】
失。
【志文】
唐故乡贡进士段府君墓志铭并序亲弟朝请郎隰州温泉县令廓叙述段氏之先即老君之後也，始自干木，仕於魏为文侯师，其後柄大任，立重名，世有之矣。公讳庚，字甚夷，曾祖培，皇庆州刺史；祖，皇泾原节度使；考少真，皇淄王府长史。公即第三子也，幼乐诗书，受性端洁，行藏有则，孤标不群。
年十四举孝廉，两试春闱不中，选退而谓伯仲曰：时之高重者文华，所贵者爵位。
吾观今之高贵，未有不游艺俊造而致身於霄汉者也。遂博览九经，讽诵六义，得相如之遗格，有子建之余风，十战文场，一登策试，仗古人之劲节，鄙趋世之俗情，孝友罕俦，言行无玷。洎乎晚岁，爰丁外艰，泣血茹荼，殆至毁灭。旋以荣名未就，囊橐空竭，冒暑凌寒，丐於穷塞，因之百疾皆作，遽至弥留。以咸通十二年闰八月廿六日终於云中官舍，享年五十有六。有女三人：长曰岐，先公九年早世。次日龙，次曰婉。有男一人，曰士和。以其年十月一日权窆於温泉县甘泉乡风流里廓。自幼及长，偏沐仁慈。语以传家之道，指其入仕之门，教诲无时，讲学不倦。遽明暗而有隔，在攀咽之何及。扌文泪濡毫，惧遗其美。铭曰：
怅怅悒悒兮恨何穷，有才有业兮时不逢。山川险阻兮骥莫□，华方茂兮数将终。其二日：塞垣秋杪兮霜露□，渭上穷居兮四壁空。二女一男兮望目断，丹悠悠兮向暮□。其三曰：处处悲哀兮叫雁行，先秋一叶兮独凋伤。淡凝气咽兮语不尽，攀想音容兮何日忘。
（录自《隋唐五代墓志汇编》陕西卷第四册）
№咸通０８２
【盖】
失。
【志文】
大唐魏博节度随军勾当南院孔目事朝议郎行魏州大都督府南乐县丞故河南阎公及故夫人平昌孟氏墓志铭并序奉义郎行相州临河县尉摄魏州大都督府法曹参军吕郁述公讳肇，字务本，即逸士恬之弟四子也。曾王父光；王父恬；世疏名利，迹Т林泉，不事王侯，高尚其志。而公训承祖考，心慕虚玄，书造右军之奇，学精北海之奥，筮仕藩府，端立名历，任为节度随军，奏受魏州昌乐县丞，勾当南院孔目事。方将腾翥，遽降鞠凶，享年五十有九，以咸通十二年十有六日。孟氏十三年三月十日终於澶州清丰县南王村之别业。女有五人：高氏、田氏、徐氏、次名端儿，幼着释门，官处室夫人。殃锺未亡，祸思殒己，天从人欲，疾瘵益深。
