<!-- { "loadSidebar": true } -->
　　乾道六年
　　郊祀加恩制八道
　　皇子雄武军节度使开府仪同三司庆王食邑三千户食实封一千二百户恺加食邑一千户食实封四百户制【十二月七日】
　　门下朕涓选休成惇宗将礼巍然王公士民之上敢怠于恭先惕然天地祖宗之承庶几于诚感仰頼博临之况诞膺滋至之祥乃眷嗣贤首敷惠术咨在廷之有众咸听命以无哗具官恺行饬而才髙气和而守正忱恂见于允蹈聪敏几于夙成自开朱邸之荣即畀骍旄之宠衮绣宻聨于宰路山河大启于王封只事君亲有惟孝惟忠之誉敬居禄位无期骄期侈之愆属讲明禋实资显相骏奔太室俨鬰尊亚裸之仪陟恪阼阶奉桂酒二觞之荐兹亟防于祭泽肆商赉于贤劳其仍赐履之旧疆载广腴田于新邑以答帝心之睠以隆天性之恩虽曰彛章厥惟异数于戱箕子之畴建其极福已厚于锡民后稷之祀迄于今禄宜丰于及子往绥鸿施庸对慈懐可
　　皇弟少保静江军节度使判大宗正事恩平郡王食邑八千七百户食实封三千五百戸璩加食邑七百户食实封三百尸制【十二月十三日】
　　门下朕稽累圣之旧章秩三年之元祀潜天而天潜地而地只罄于齐明曰雨而雨曰旸而旸靡违于先后乃眷近亲之懿方司属籍之繁亦既殚助祭之劳时则有扬庭之命皇弟具官璩禀资和易率履靖庄勿用非彜蹈格言于康诰毋桐好逸洽令问于汉藩峻跻棘位之聨宠曵将坛之组王爵久封于半楚宗盟实董于诸姬属泰畴之亲祠越涛江而入觐振振族姓应于嗟之麟肃肃辟公相于荐之牡兹迄成于事冝茂举于庆条维书社之加多维赋租之加厚岂特广厖鸿之泽是将隆友爱之恩于寅亮而弼予一人既扬保之职禋祀而亲其九族斯对神明之休往服龙光益昭燕誉可皇兄岳阳军节度使开府仪同三司充万夀观使永阳郡王食邑五千三百户食实封一千九百戸居广加食邑七百户食实封三百户制【十二月十三日】
　　门下朕观萃聚于羲爻歌安寜于汉祀王假有庙见万物之情帝临中坛承四方之宇眷言近属实相盛容逮胙祉之均敷宜恩纶之诞告皇兄具官居广行遵贤检志乐儒猷信厚有常茂矣本根之芘温纯无玷浑然璧玉之姿蔚为宗室之英克壮藩维之势载黼斯衮视公路之多仪有鸾其旂备将牙之异数启王封于乐土总使领于内祠属三嵗之习祥迎一阳而报本相予肆祀莫如同姓之亲保我后生共笃曾孙之庆用埤多邑仍富实输于戱黍稷非馨尚式孜孜之训王侯秉徳爰遵翼翼之邻朕惟无愧于感神尔亦有辞于被宠益隆誉处茂对褒康可
　　太尉保信军节度使充万夀观使武功郡开国公食邑五千五百戸食实封一千七百户郑藻加食邑五百户食实封二百户制【十二月十五日】
　　门下朕在舜玑衡讲类帝禋宗之礼辨周圭瓉展祀天肆裸之诚既声明馨徳之具昭宜祉福荣休之徧锡其归文武之胙以重甫申之褒肃尔在廷听予作命具官某才猷敏达性行淑均承传袭紫之荣谨流水游龙之戒卑以自牧乐尊君子之谦髙而不危知守诸侯之贵向闵劳于上閤许均秩于内祠身登斋戒之坛将旄甚宠名在尉安之府戚里罕伦值三年大报之亲郊观四姓小侯而入卫掌王宫之禁宻资后族之肃恭爰即旧封载荒新邑以答勲庸之茂以增阀阅之光于戱上帝垂庆成之恩当及武阶之长外戚有守文之助岂专恩泽之侯朕惟赉予于善人尔尚对扬于休命可
　　昭庆军节度使致仕武功郡开国公食邑三千三百戸食实封一千戸刘懋加食邑五百户食实封二百戸制【十二月十五日】
　　门下王者父天母地所以致乎精禋圣人左戚右贤所以兴乎防逊朕躬展阳陔之盛礼眷懐妃族之老臣虽不预于骏犇乃特加于赉予告尔多士扬其髙风具官某操行安和性资谦毖知膏粱之期侈慕寒素以好修是生邦媛之良早被亲庭之眷嘉恭勤之有自方虞侍于无穷朕厯览汉朝最贤班况因婕妤之预选解越骑以告归家累千金庆传三子繄尔希踪于前哲亦能谢事于明时节虽上于髙牙门自施于行马享功成身退之乐无漏尽夜行之讥兹縁祭泽之颁恩示臣功之劝助其家食懋以封租于戱行役而乗安车靡责执膰之礼贺庆而亲异姓尚均赐胙之休庶无后艰永有终吉可
　　庆逺军节度使镇江府驻劄御前诸军都统制武功郡开国公食邑三千七百戸食实封一千三百户成闵加食邑五百戸食实封二百户制【十二月十八日】
　　门下朕穆卜天正敬修郊类内倚峨峨之髦士奉周庙之璋外资矫矫之虎臣献淮夷之馘既恊成于事当均锡于繁厘明陟示恩夙兴听命具官某禀敦厐之质赋果毅之才圻父王之爪牙旧服殿岩之寄武将国之心膂今提天堑之师方邉之晏清嘉戎昭之整暇虽军国之容或异而乾坤之况则同傥外御之有劳视骏犇而奚歉与之多邑益华公社之封长我万夫增壮辕门之观于戱祀与戎为大事曾何执膰受胙之殊武于文为止戈宜念禁暴安民之助予非僭赏尔尚懋功可大同军节度使提举万夀观奉朝请通化郡开国侯食邑一千五百户食实封六百戸富察久安进封开国公加食邑五百户食实封二百戸制【十二月十八日】
　　门下朕事天地以合袪尊祖宗而徧飨有经八畡数而惟一纯二精之荐有洁粢丰盛而惟三时五教之修嘉予内向之劲臣观我面稽之禋礼逮兹赐胙宠以诏廷具官某气节沈雄性资纯固觩弓束矢久振誉于方就日望云旋输忠于北阙荣畀节旄之峻优加祠禀之丰防阳复之休辰举燎熏之大典素谅朝宗之志命陪上雍之班煌煌五辂之安行实参奉引凛凛万兵之宿卫仍董徼廵畴庸久即于侯封馂惠肇开于公社并加多邑之赋以对三神之欢于戱武帝知秺侯之忠既许属车之扈仲尼进潞子之爵斯同诸夏之褒益励良图共承景况可
　　检校司徒使持节琳州诸军事琳州刺史充懐逺军节度琳州管内观察处置等使兼御史大夫阇婆国王食邑一万九百戸食实封四千四百戸悉里地茶兰固野加食邑【阙】　戸食实封二百户散官勲如故制【十二月十八日】
　　门下朕邸四圭而祀上帝备百神腏食之仪辑五瑞以朝诸侯来万国骏奔之助既兆防于祉福斯溥及于华戎有嘉慕义之邦诞布同仁之泽具官某世雄炎海名著丹厓粤由淳化之年知向本朝之徳虽锦衣椎防阻趋王防之图而象齿南金尝底职方之贡属侯履长之旦洊脩报本之禋迎紫畤之厘兹惟大赉发鸿胪之诏岂汝遐遗用加多邑之封以作外臣之宠于戏纳夷乐于太庙敢矜南国之是疆锡土田于附庸尚慰逺人之来慕告于裔壤洽此湛恩可
　　乾道七年
　　徳夀宫加尊号礼毕右相虞允文转两官封成国公加食邑食实封制【正月十九日】
　　门下徳教刑于四海盖本事亲之钦荣懐庆乎一人亦曰用贤之善朕致诚子道储祉我家牒镂玉以铺张载益庭帏之号鼎铉金而利正肆畴钧宰之勲涓日班朝出纶亶众左正奉大夫守尚书右仆射同中书门下平章事兼枢宻使兼提举司修四朝国史提举编修国朝防要提举实録院提举详定一司勅令兼制国用使仁夀郡开国公食邑六千五百户食实封二千三百户虞允文才髙而行备质粹而履方见义必为昔闻其勇欲仁斯至今尽乃心自励翼于台符久缉于政路咸有一徳暨汤后以享天惟兹四人昭武王而廸禄佐佑二精之祀賛襄三乐之功惟光尧以大哉乾元不言所利而圣母以至哉坤元乃顺无疆因产祥降嘏之防来思腾实飞声而美报刺六经而作制允頼儒真率百辟以肄仪更资弼直当王春之有俶奉册寳以同跻日监在兹礼无违者迄此旷仪之备敢云菲质之能惟国旧章眷时近辅或以亲祠而升秩或由庆礼而进阶矧钜典之兼成视前规而尤重官迁两等弥增相绂之光户溢万家肇锡公圭之履裒时徽数旌厥显庸于戏汉因火徳而得天方永隆于孝治虞以重华而协帝尚屡省于谟明茂对闳休益摅逺业可特授左光禄大夫依前云云特封成国公加食邑一千户食实封四百户皇太子某领临安尹制【四月二十七日】
　　门下正万邦者系乎世子任盖重于元良本诸夏者由乎京师治兼资乎首善绍休列圣驻跸三呉惠我无疆方毓少阳之徳施于有政俾临象日之封皇太子某秀禀五行生知三善勉勉义方之训孜孜仁孝之端惟通乎古者必有以騐于今惟深于道者必有以形于事肆攷南衙之故实一新大尹之多仪视膳问安进则展事亲之敬牧人驭众退而观率下之能谅赤县之均欢徯班轮之布政岂特澄源端本示郡国之枢机庶几自迩及遐流邦畿之风化若时成宪匪朕私恩宜令皇太子某领临安尹主者施行
　　进皇太子制草奏
　　臣伏凖御笔皇太子惇领临安尹可依此降制及付下唐典故二件臣今恭依处分及依仿典故撰到制词具草进呈縁上件制书系付有司施行窃恐皇太子别无被受臣欲依自来诏书体式略换首尾书冩一通降付皇太子今拟定格式进呈如赐俞允乞速批降付学士院施行伏取进止
　　四月二十六日兼权直院臣周某奏奉御笔批并依
　　威武军节度使主管侍卫马军司公事开国公食邑千百户食实封千百户李显忠特复太尉余如故制【六月初三日】
　　门下法羽林而置帅既殚宿卫之劳佩金印以名官宜复武阶之长眷言飞将夙着多庸众偶丽于丹书兹屡更于华嵗扬予新命归尔旧班具官李显忠沉毅骁雄竒厐福艾临敌身先于士卒输忠志在于国家驰棘门防上之营此真将军矣得李牧亷颇之将何忧匈奴哉往在绍兴被知太上擢领建章之骑超跻尉府之聮今阅十年尝罹一上宜阳之绶虽薄褫于终朝复鴈门之踦已浸还于旧贯比隆三接再总万兵肃号噭于周庐训齐不怠按营屯于别戍敷奏可观积有勤劳肆加褒渥俾差肩于近列庸示宠于诸军着玷缺之囏难尽除前咎胡爪牙之转恤庶勉后图于戏若汉绛侯如唐李晟号为名将俱厯此官尔其思髙位之至荣慕古人而自励仰酬异眷益永壮猷可
　　王炎转官除枢宻使依旧四川宣抚使制【九月二十六日】
　　门下硕肤四国是皇亦既久临于井络文武万邦为宪莫如就正于斗枢虽未赋三年之归固宜先多祉之受我有涣号人其乐闻左中大夫参知政事四川宣抚使清源郡开国侯食邑一千二百户食实封三百戸赐紫金鱼袋王炎廸志髙明赋材英杰负博古通今之学济康时经逺之谋臯陶之翼舜朝选虽以众张良之従汉祖授或自天粤贰政于中台即宣威于全蜀虑无遗策事不辞难和众安民得欢心于将帅补军搜乗厉武节于邉疆邦储裕于防甿国马蕃于互市以其圭觐固深简于朕懐无使衮归复重违于人望何惜异数于昭壮猷二府分班左右干钧枢之柄太微占象东西齐相将之光按四品以升阶度诸侯而赐爵载畴多邑并宠元戎匪时信臣孰对隆委于戏枢机之重中外所同西顾未寛则籍精神而折千里羣方庶定则还英俊以彊本朝徃殚厥心终济于治可特授枢宻院使左大中大夫依前四川宣抚使进封清源郡开国公加食邑一千戸食实封四百戸
　　论转官奏
　　臣契勘本朝故事以大中大夫为宰相官其枢宻使事体亦颇相类自旧未有中大夫充枢宻使者昨来汪澈元系通议大夫虞允文元系大中大夫故不转官今王炎止系中大夫窃虑合转左大中大夫仍加封邑庶协近制伏取进止
　　奉御笔批依
　　乾道八年
　　虞允文转官除左丞相制【二月十一日】
