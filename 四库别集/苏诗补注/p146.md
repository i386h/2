<!-- { "loadSidebar": true } -->
　　突兀隘空虚他山总不如君看道旁石尽是补天余儋耳【后汉明帝纪注引杨浮异物志儋耳南方夷生则镂其颊皮上连耳匡分为数支状似鸡肠累累下垂至肩宾退録儋耳本朱崖地在中国极南而山海经云儋耳之国在大荒北则是极北别有一儋耳朱崖之名盖晚出云琼州府志儋州城西髙麻都有儋耳城遗址唐平萧铣置儋州始迁治城东天寳元年改昌化郡宋改昌化军南渡后废为宜伦县】
　　慎按曹能始名胜志松林山在儋州北二十里即隋志之藤山也而附载此诗于后不知能始何据今从施氏原注遗诗巻中移编于此
　　夜梦【并引】
　　七月十三日至儋州十余日矣澹然无一事学道未至静极生愁夜梦如此不免以书自怡
　　夜梦嬉游童子如父师检责惊走书计功当毕春秋余今乃粗及桓庄初怛然悸寤心不舒起坐有如挂钩鱼我生纷纷婴百缘气固多习独此偏弃书事君四十年仕不顾【一作愿】留书绕纒自视汝与丘孰贤易韦三絶丘犹然如我当以犀革编
　　鱼挂钩【按昌黎诗归舍不能食有如鱼中钩新刻本改中钩为挂钩以迁就注脚今驳正慎按本集谢表云四月十九日起离惠州七月二日已至昌化军讫与本题正合】
　　迁居之夕闻邻舍儿诵书欣然而作
　　幽居乱鼃黾生理半人禽跫然已可喜况闻弦诵音儿声自圆美谁家两青衿且欣集齐咻未敢笑越吟九龄起韶石姜子家日南吾道无南北安知不生今海濶尚挂斗天髙欲横参荆榛短墙缺灯火破屋深引书与相和置酒仍独斟可以侑我醉琅然如玉琴
　　鼃黾【杜甫诗世自轻骅骝吾方杂蛙黾】
　　梦归惠州【一本无此二字】白鹤山居作
　　痿人常念起夫我岂忘归不敢梦故山恐兴坟墓悲生世本暂寓此身念念非鹅城亦何有偶拾【一作舍讹】鹤毳遗穷鱼守故沼聚沫犹相依大儿当门户时节供丁推梦与邻翁言悯然怜我衰往来付造物未用相招麾鵞城【即惠州也本集潜珍阁铭蔚鵞城之南麓公自注引旧图经云罗浮山北抵鵞城是也名胜志相传初立州时有木鵞浮至江上因号鵞城】
　　慎按此诗和渊明还旧居韵施氏原本不载今从和陶巻中分编
　　和陶赠刘柴桑韵二首
　　万刼亘起防百年一踟躇漂流四十年今乃言卜居且喜天壤间一席亦吾庐稍理兰桂丛尽平狐兔墟黄橼出旧枿紫茗抽新畬我本早衰人不谓老更劬邦君助畚锸邻里通有无竹屋从低深山窗自明疎一饱便终日髙眠忘百须自笑四壁空无妻老相如
　　慎按和渊明赠刘柴桑诗二首施氏原注本止载周字韵一首今从续补巻中类编于此
　　红藷与紫芋远揷墙四周且放幽兰春莫争霜菊秋穷冬出罋盎磊落胜农畴淇上白玉延【公自注淇上出山药一名玉延】能复过此不一饱忘故山不思马少游
　　藷芋【太平寰宇记儋州风俗占藷芋之熟纪天文之嵗琼州志琼山在县南六十里下有白石村土石皆白如玉而润种藷芋特肥美藷有红白甜三种芋即食货志之蹲防也】
　　劝农【并引】
　　海南多荒田俗以贸香为业所产秔稌不足于食乃以藷芋杂米作粥糜以取饱予既哀之乃和渊明劝农诗以告其有知者
　　咨尔汉黎均是一民鄙夷不训夫岂其真怨忿刼质寻戈相因欺谩莫诉曲自我人
　　贸香【南方草木状蜜香沈香鸡骨香黄熟香栈香青桂香马蹄香鸡舌香此八物同出于一树欲取香伐之经年其根干枝节各有别色也木心与节坚黒沈水者为沈香与水面平者为鸡骨香根为黄熟香干为栈香细枝未烂者为青桂香其节根轻而大者为马蹄香其花成实乃香为鸡舌香乃珍异之木也琼州志黎峒产木颇类椿及榉柳叶似橘花白子若槟榔大如桑椹土人谓之蜜香欲取者先防其积年老根经嵗朽烂而木心与枝节不壊者即香也】黎民【琼州志云五指山在安定县南一云黎母山黎人居山四旁内为生黎外为熟黎方舆志生黎各有洞主贝布为衣两幅前后为裙掩不至膝椎髻额前男文臂腿女文身面】鄙夷【韩愈罗池庙碑记柳侯为州不鄙夷其民动以礼法】
　　天祸尔土不麦不稷民无用物珍怪是植播厥熏木腐余是穑贪夫汚吏鹰摰狼食
　　岂无良田膴膴平陆兽踪交缔鸟喙谐穆惊麏朝射猛豨夜逐芋羮藷糜以饱耆宿
　　听我苦言其福永久利尔耝耜好尔邻偶斩艾蓬藋南东其畆父兄搢梃以抶游手
　　天不假易亦不汝匮春无遗勤秋有厚冀云举雨决妇姑毕至我良孝爱袒跣何媿
　　逸谚戏侮博奕顽鄙投之生黎俾勿冠履霜降稻实千箱一轨大作尔社一醉醇美
　　作社【杜甫诗今年大作社拾遗能住否】
　　慎按以上六首施氏原本不载新刻本和陶巻中合为一首今从陶集分六章毎章八句分编于此
　　附子由次韵【栾城后集题云子瞻和渊明劝农诗六首哀儋耳之不耕子居海康农亦甚惰其耕者多闽人也然其民甘于鱼鳅虾蟹故蔬菓不毓冬温不雪衣被吉贝故艺麻而不绩生蚕而不织罗纨布帛仰于四方之负败工习于鄙朴故用器不作医夺于巫鬼故方术不治子居之半年凡覊旅之所急求皆不获故亦为此篇以告其穷庶或有劝焉】
　　我迁海康实编于民少而躬耕老复其真乗流得坎不问所因愿以所知施及斯人
　　我行四方稻麦黍稷果蔬蒲荷百种咸植粪溉耘耔乃复有穑尔独何为闭口而食
　　掇拾于川搜捕于陆俯鞠妇子仰荐昭穆闽乗其媮载来逐逐计无百年谋止信宿
　　我归无时视汝长久孰为沮溺风雨相耦筑室东皋取足南畆后稷为烈夫岂一手
　　斵木陶土器则不匮绩麻缫蠒衣则可冀药饵具前病安得至坐而告穷相视徒媿
　　莫为之先冥不谓鄙一夫前行百夫具履以为不信出视同轨期尔十年风变而美
　　和陶九日闲居【并引】
　　明日重九雨甚展转不能寐起索酒和渊明一篇醉熟昏然殆不能佳也
　　九日独何日欣然惬平生四时靡不佳乐此古所名龙山忆孟子栗里懐渊明鲜鲜霜菊艳溜溜糟牀声闲居知令节乐事满余龄登髙望云海醉觉三山倾长歌振履商起舞带索荣坎坷识天意淹留见人情但愿饱秔稌年年乐秋成
　　慎按此诗施氏原本不载诗中有登髙望云海之句故知此诗为海外作今从和陶巻中分编
　　闻子由瘦【公自注儋耳至难得肉】
　　五日一见花猪肉十日一遇黄鸡粥土人顿顿食藷芋荐以薰鼠烧蝙蝠旧闻蜜唧尝呕吐稍近虾蟇缘习俗十年京国厌肥羜日日烝花压红玉从来此腹负将军【公自注俗谚云大将军食饱扪腹而叹曰我不负汝左右曰将军固不负此腹此腹负将军未甞出少智虑也】今者固宜安脱粟人言天下无正味蝍蛆未遽贤麋鹿海康别驾复何为帽寛带落【一本作带寛帽落】惊童仆相看防作两臞仙还乡定可骑黄鹄
　　黄鸡粥【未详】食藷【南方草木状珠崖之地人皆不业耕稼惟掘地种甘藷秋熟收之蒸晒切如米粒以充粮糗是名藷粮本草薯蓣一名土藷即山药也因唐代宗名预改为藷药又因宋英宗名署改为山药】
　　附子由次韵
　　多生习气未除肉长安夜眠嬾食粥屈伸久已效熊虎倒挂渐拟同蝙蝠众笑忍饥长杜门自恐暮年还入俗经旬辄瘦骇邻父未信脑满添黄玉海夷旋觉似齐鲁山蕨仍堪尝菽粟孤船防复见洲渚小车未用安羊鹿海南老兄行尤苦樵爨长须同一仆此身所至即所安莫问归期两黄鹄客俎经旬无肉又子由劝不读书萧然清坐乃无一事
　　病怯腥咸不买鱼尔来心腹一时虚使君不复怜乌攫属国方将掘防余老去独收人所弃悠【一作游】哉时到物之初从今免被孙郎笑绛帕防头读道书
　　心腹一时虚【老子虚其心实其腹】
　　去嵗与子野游逍遥堂日欲没因并西山叩罗浮道院至已二鼔矣遂宿于西堂今嵗索居儋耳子野复来相见作诗赠之
　　往嵗追欢地寒窻梦不成笑谈惊半夜风雨暗长檠鸡唱山椒晓钟鸣霜外声只今无【一作那】复见髣髴似三生
　　慎按此诗施氏原本不载新刻载续补下巻据题当是丁丑冬作今编次于此
　　停云【并引】
　　自立冬以来风雨无虚日海道防絶不得子由书乃和渊明停云诗以寄
　　停云在空【一作东】黯其将雨嗟我怀人道修且阻眷此区区俯仰再抚良辰过鸟逝不我伫
　　过鸟【杜甫诗余生如过鸟】
　　飓作海浑天水溟蒙云屯九河雪立三江我不出门寤寐北窻念彼海康神驰往从
　　飓【苏叔党飓风赋仲秋之夕客有叩门指云物而告曰海气甚恶非祲非祥防霓饮海而北指赤云夹日而南翔此飓之渐也语未卒庭户肃然槁叶防防惊鸟疾呼怖兽辟易忽野马之决骤矫退飞之六鹢袭土囊而暴怒掠众窍之叱吸少焉排户破牖殒瓦擗屋攂击巨石掠防乔木势翻渤海响振坤轴鼔千尺之涛澜襄百仞之陵谷吞泥沙于一巻落崩崖于再触虎豹詟骇鲸鲵犇蹙予亦为之股栗毛耸索气侧足夜拊榻而九徙昼命而三卜盖三日而后息也】
　　凛然清癯落其骄荣餽奠化之廓兮忘情万里迟子晨兴宵征远虎在侧以宁先生
　　对奕未终摧然斧柯再游兰亭黙数永和梦幻去来谁少谁多弹指太息浮云几何
　　再游兰亭【宋姚寛云考兰亭之防自王羲之谢安四十二人后唐大厯中朱迪呉筠章八元等三十七人经兰亭故址聨句有赏是文词防欢同癸丑年之句东坡和陶必用此事也】
　　慎按施氏原本载此诗于遗诗巻中合为一章今依渊明集分为四章毎章八句以题考之当是海南作故移编于此
　　附子由次韵【栾城集题云丁丑十月海道风雨儋雷邮传不通子瞻和渊明停云四章以致相思之意辙亦次韵以报】
　　云跨南溟南北一雨瞻望岂遥陷阱斯阻梦往从之引手相抚笑言未半舍我不伫
　　晚稻欲登白露宵蒙人饮嘉平浆酒如江【自注雷人以十月腊祭凡三日饮酒作乐】我独何为观成于窻此心了然来无所从
　　欣然而笑是无枯荣手足相依所钟则情情忘意消神凝不征可以安身可以长生
　　跋扈飞扬谁匪南柯运歴相寻忧喜杂和我游其外所享则多削迹抜木其如予何
　　过子忽出新意以山芋作玉糁羮色香味皆竒絶天上酥酏【一作陀讹】则不可知人间决无此味也
　　香似龙涎仍酽白味如牛乳更全清莫将南【苕溪渔隠作北】海金虀脍轻比东坡玉糁羮
　　牛乳【涅槃经辟如从牛出乳从乳出酪从酪出酥】
　　慎按此诗施氏原本载遗诗二十九首中以意推之当是海外作故改编于此
　　十月初吉菊始开乃与客作重九因次渊明己酉嵗九月九日一首胡广饮菊潭而夀然李固传赞云其视胡广犹粪土也
　　今日我重九【公自注海南气不常有月即中秋有菊即重阳】谁谓秋冬交黄花与我期草中实后凋香余白露【一作云】干色映青松髙怅望南阳野古潭霏庆霄伯始真粪土平生夏畦劳饮此亦何益内热中自焦持我万家春一酬五柳陶夕英幸可掇继此木兰朝
　　菊潭【盛引之荆州记菊水出穰县太尉胡广患风疾饮此水遂瘳年八十二薨孟浩然诗行至菊花潭】庆霄【谢宣远诗庆霄薄汾阳注云庆云也】伯始【后汉书胡广字伯始】万家春【谓岭南万户酒】
　　慎按此诗施氏原本不载补注本载和陶巻中今移编于此
　　宥老楮
