<!-- { "loadSidebar": true } -->
　　慈溪陈氏盖其邑之望也予始友侍讲敬宗爱其文蔚而行庄固信其出之有本矣及识其从兄上元令涣清修而和厚则于是而尤信及得侍讲君之父徳兴公之墓文读之盖与古之所谓循良吏者何异而后益信夫前之所积者厚则后之所发者固当表然而愈伟矣然尤恨不见其谱系之全而考其世泽之盛于今乃得见之其文献有足徴者盖其盛如此也予观松栢之材所以大百围歴千嵗拂日月而干云霓者岂一日之养哉其他萌蘖而悴拱把而夭者亦非偶然也栽者培之倾者覆之自然之理矣故夫传世之有长短者由善之所积者有厚薄也岂虚论哉昔之人忽焉而赫奕俄焉而消歇轻裘肥马腴田甲第不能以终其身或仅一再传而失之者有矣其有事诗书行仁义退然自重若不足以自振者而其后人乃愈久而愈盛其得失可知矣陈氏子孙荷前人敷遗之泽而益勉夫诗书仁义之训则其后之所发者岂不益昌大矣乎予与侍讲君相好最深因观此谱而为之言如此盖欲以勉其子孙于无穷也
　　书方寸地说后
　　予往年家居时有田数十亩在城西郭外为学之暇则秉耒以耕田旁萧道载愽识之士也过予相告曰昔樊迟请学稼夫子自谓不如老农吾老农也敢告子昔吾邻有二人皆治田其一贾人也而用力甚勤当春而耕既耕而燔之夫当春而耕则治田固弗豫也既耕而燔之则非吾土之所宜也种而莳莳而即耘蜷曲其根而提揠其本幸而向荣也壅之或太过灌之或太深反有以伤其气而田利损矣其一人也而用力甚简当春而耕耕而莳莳而一耘之即去不复顾曰吾田沃而种美治如是足矣或潦焉或涸焉螟蜷害之荑稗薉之而田益芜矣于是二人皆咎田以为不足治卒皆复其业吾治田则不然先冬而耕使受霜雪既春而其土释释矣及时而种则其种已先择矣莳焉而不伤其根耘焉而不害其本粪之适多寡之宜溉之视浅深之节不亟焉不徐焉去其所宜去施其所宜施优游以待其成而后敛焉故吾入常倍夫田生物者也二人用力虽不同然皆失之而独吾得焉子唯吾视予从之连嵗果大获既而思之非独治田也凢人之治心养性亦如是而己彼勤而害其田者非此之好奇喜新贪利务速而过夫中道者乎彼简而芜其田者非此之偷惰茍且恃常习故而不及夫中道者乎若萧之言庶能豫养慎防顺理而适中以尽其全体大用者也其言田事而有契于予心予识之久矣予友段时举以豫章掲先生所为方寸地说示予盖先生以遗其祖笃修公而以喻夫心者也其言治心治田开合反复笃修公以时治之时举今大获矣而又将加治焉以遗其子孙故于先生之言有取也然予之所闻似若可补先生之未备者因録以遗之使择焉
　　书林氏族谱后
　　林氏于闽为大姓其居官之水西者则自后周奉节令文蔚始于今若干世子孙最为繁昌衣冠文物之盛非他族能比谱作于克万而续于正行为巻三其目凢六所以明世系昭先徳垂仪范盛矣哉其用心也呜呼昔之所谓名宗华胄者多矣其簪组蝉聮门地赫奕诚有可尊可慕者然兴盛未几而败亡随之何哉盖诗书徳义之习胜此前之所以兴放辟邪侈之行熟此后之所以败也今林氏之能久而益盛者岂非以所兴者在而所败者缺欤故古之人论所以能久者莫大于立徳而立功立言次之盖君子之期于后者非一世也诚使皆务徳焉则所以封植者厚虽百世无穷矣正行为吾郡推官文行政事大有声于时郡人之所甚敬服者其足以光前裕后也审矣林氏之传未艾也因其考绩来京师示予此谱故题其后如此云
　　书尹原昌传后
　　予观尹原昌传载原昌笃志学道励古人之业有招之仕者则应之曰我学未至也率不显以死盖未甞不废巻而叹曰嗟乎此原昌之所以为贤也夫乐仕进之荣名厌闾里之卑贱喜粱肉之甘恶藜藿之鄙者人之常情也故有不量其学之所至而汲汲焉以求其欲去其恶者今原昌乃一异乎是斯非所谓贤者欤古之人所以为学者非有异于人也先之以格物致知加之以诚意正心然后其身无不修身既修矣则施于家而家齐施于国而国治施之于天下而天下得其平此无他治已之功至故足以治人盖未有已之不治而能治夫人也古之学者如此后之学者或不然略其所以自治而急于务外故身有不修家有不齐卒之无所施而可者此岂有他哉学之未至安求其施之可耶此孔子所以悦漆雕开而孟子所以恶夫盆成括也虽然此特论夫为政者耳至于教则又有甚焉盖政出于己巳之所施或小且近虽为害将不及于逺若夫教则以已之所学者传于人而人又将以施于天下茍有未至则为害可胜言哉孙卿明王道而李斯以其学乱天下特激于其髙谈异论耳则夫非卿者所宜尤慎也然则有如原昌退然自克而不茍于进者其贤于常人盖逺哉原昌孝于亲友于兄弟交朋友而信处乡族而和其本庶乎立矣推而用之其功效必有可称者然竟未试而卒此君子所以惜之也世之人好以显晦论贤否故或有慊于原昌然有闻而穷无闻而通其于得失君子盖自有辩故原昌虽未显而予有以信其贤矣因览其传题于后如此与知者观焉
　　题孙中鼎映雪后
　　右庐陵孙中鼎映雪轩记序四首前一首艾潜虚先生作直生也后不得见先生而闻名久矣后三首则解金二先生作直皆得从游三先生之作虽命意遣辞各不同然中鼎之苦心笃学于此可见矣中鼎名轩盖取之孙康康甞为御史大夫而功业不甚显独以映雪闻后世今中鼎虽未仕得三先生之文而名亦与康并傅则仕不仕何足计哉解先生所作记非先生书其书艾先生记及其所作序乃出一手侍郎周公云是亲书间有钟元常笔势然与先生后来所书大异如出两人当是书法与年俱进而极于妙也人之为学大抵如是特患怠而止耳周公来北京出示此巻乃为题数语使归之孙氏而谨藏之
　　司马温公家训后
　　家训一通温国文正公司马先生作公之道徳功业百世之望也其言之存皆足以示法天下岂特此训可遗子孙哉然诵其言则必深究其义乃能有得于心而可以善后不然亦徒然而已积金以遗子孙将使之足于用而不肖者恃此以自豪废礼冒法卒以危其身而败其家则金之害也书以载圣人之道修已治人之本在焉茍积书而不读则亦岂能有益哉故积书虽贤于积金而子孙之致力于书则不可必惟有徳者斯能获乎天而昌大其子孙此公之所务也徳原于天而莫大于仁义仁义充于身而以及人虽不求人知而亦不责其报然天则知而佑之矣孔子曰积善之家必有余庆天之可必盖如此由是而知公之言信乎其可法也然窃思之积徳虽可获乎天而昌其子孙亦贵乎子孙之善继恃前人之徳而不务徳以继之而欲取必于天亦难矣栾武子之徳晋人思之如甘棠之思召公其子黡以汰虐承之及武子之施没而黡之恶彰故盈受其祸以覆其宗前人之徳不可恃而不可不继必欲继之读书明善其本也茍积之不倦而继之无已则获乎天有穷哉清江陈君秉刚与予同年取进士今为令晋江人有染丝织公此训以传世君得而宝之盖亦欲积徳以裕后也持来京师求予题予故题其说以勉其为子孙者
　　跋香山九老图后
　　唐白乐天香山九老防见慕于世久矣岂谓山水之华燕游之适哉君子之仕以行道也而行道本于身既老且衰犹谓足以行道而不谬盖难矣于是奉身而退与故人宾客杖屦消摇觞咏以为乐安止足之分逺忝窃之讥髙风雅度起轶絶尘且其所尚以齿不以官则又异乎龌龊之徒拘拘于外物以自髙者于乎斯诚所谓乐天者欤当是时裴晋公亦退居于洛开緑野堂与乐天辈娯意诗酒之间晋公用舎系朝廷轻重然亦以年至而去则非晋公比者可知君子之进退亦审于义而已矣苏州同知邵侯信之持此巻求予题展玩数四为之嘅然
　　题姚治中墓碣铭
　　永乐初予在馆閤太宗文皇帝徴天下名儒修永乐大典择郡县学有文艺之士皆命执笔其间廷佐与焉予泰和尹先生实其师数为予言廷佐之贤予识之其后去同知永平适车驾北征廷佐主给军食深入塞地未甞或后期上善之亟加奬赉当时廷佐之誉盖借借后又同知镇蛮改兖州皆有成绩既满吏部惜其才留为顺天府治中食四品禄功益著名益显甞主豫备仓储予见其所奏陈井井有条理自谓若大用之其功业当有大于此者深属意廷佐而廷佐乃已矣岂不深可惜哉自古才猷之士人皆以逺大期之而卒不至于逺大如廷佐者多矣皆命也予虽惜廷佐其将如之何哉观魏先生所作为之怅然
　　题硕画巻后
　　硕画九条宋仙都王公所书盖托古人之言以见已志而惜其不得有所为当是之时宋与金人和好已定奄然偷安于江左而无复雠之志士大夫为之痛心疾首仙都所以托此以自见盖长叹痛哭之意寓焉岂偶然肆笔适情者之比哉公之子鲁斋先生表而出之传至公之孙翰林典籍文英已六世而手泽尚新公之志犹可想见也今翰林之子县丞璡以予甞与翰林为同僚请为题其后玩阅数四为之嘅然璡其永宝之哉
　　题东山遗藁后
　　东山遗藁一巻番阳戴仲才先生所着也先生学博而行端识髙而才广早辞徴辟雅好林泉当国朝文运大兴气化隆盛之日以其所蕴发为词章本乎性情该乎物理不雕不斵出于自然有古诗人之遗意非世俗之好竒喜新竞为纎巧以绚耀耳目者可比也予初与先生之孙今湖广防政弁相好继又识徳清教谕冔而先生曾孙瑺又取进士入翰林从予游今去为南京吏部主事三人之文学政事皆表然有名于世予固知必有以启之者今于是巻因先生之言而察其所存盖所谓隠君子也诗书之泽徳谊之庆足以启佑后人宜其诸孙之多贤也先生平昔所作甚富嵗久散逸所遗者此而已瑺取刻诸梓以传而或者以少为病夫春阳发舒万物荣茂无不可爱然即一花一叶而观之亦足以知化工之妙盖不必多也予于先生之诗亦云瑺求予题其后故题而归之
　　题萧于乔南归序后
　　昔澹庵胡先生甞言画莫难于写真非写形似之难写心之精微为难斯言也予甞疑之盖心精微言且不能尽而况于画乎孔子貌似阳虎茍写其貌逸其名而并传之抑孰有能知其心者况世之画史得形似之真者尚少哉然则欲求其心术之微于摹写之间岂不诚难矣乎吾邑萧于乔以写真得名盖自其父士信已然矣父子挟艺游公卿间诸公贵人争致之凢所摹写既得其形似又与其风神气韵而尽得之诚可谓能矣然不特此可尚也昔士信来京师翰林庶吉士汤君流卒于官盖士信所素厚者即买舟载其孥携其骨归葬焉及于乔来京师于凢物无所取日往来缙绅先生之门请铭其祖母与其母之墓汲汲以发扬先徳为事士大夫皆善之若此者则其心之所存固异于常人逺矣于乔甞为予作小像凢识予者皆谓其似也因出翰林学士杨先生赠文求予言故为着其善如此使人知其父子不独艺可尚也然于乔于予特写形似而已予为于乔父子庶所谓写其心者欤
　　题草涧巻后
