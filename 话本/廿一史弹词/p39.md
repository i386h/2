<!-- { "loadSidebar": true } -->
孝庄帝，志雄刚，难禁劫制。（孝庄帝名子攸，尔朱荣所立。孝庄刚断有谋，性勤政事。尔朱荣虽居外藩，遥制朝政，树置亲党，布列庄帝左右，伺察动静，大小必知。尔朱后尤妬忌，庄帝外逼于荣，内制于后，常怏怏不乐）
定计策，手刃了，天柱将军。（时荣自为天柱大将军，荣下人皆陵侮庄帝，左右无所忌惮。城阳王徽、侍中李彧，劝庄帝诛荣，庄帝欲投之，以太宰元天穆在并州，恐为后患，故忍未发，并召天穆至。庄帝乃召中书舍人温子升告以杀荣状，曰：吾宁为高贵乡公死，不为常道乡公生。若杀荣与天穆，而赦其党，亦应不动耳。乃定计伏兵明光殿东，声言皇子生，遣徽驰告荣。荣遂与天穆俱入，庄帝先横刀膝下，李侃晞等抽刀从东户入。荣即趋御座，庄帝手刃之，并杀天穆）
尔朱兆，合世隆，连兵向阙。（荣既被诛，荣从弟仆射尔朱世隆，是夜帅荣部曲走屯河阴，进攻河桥。魏散骑常侍李苗，乘船夜下纵火，船焚桥，桥断，世隆兵溺死甚众。苗亦战，赴水死。世隆收兵北遁，汾州剌史尔朱兆闻荣死，帅骑据晋阳。世隆至长子，兆来会之，共推长广王晔即位。世隆兄仲远，亦起兵徐州，同向洛阳。  汾州，府名。属山西。长广，今山东登州府）
被幽囚，及其子，死在空门。（尔朱兆等轻兵涉河，骑叩宫门，宿卫乃觉，皆散走。庄帝步出云龙门外，遇城阳王徽乘马走，屡呼之，不顾而去。兆执庄帝锁之，扑杀皇子，纵兵大掠，迁庄帝于晋阳，竟弒之三级佛寺）
晔恭朗，一年中，浮沤起灭。（初，尔朱世隆等于庚戌十一月起兵，推晔即位于长子，是为敬帝。辛亥二月，世隆废晔为东海王，而立广陵王恭，是为节闵帝。冀州刺史高欢起兵信都，讨尔朱氏，于辛亥十一月，立渤海太守元朗，是为中兴王。三主起灭，止共一年。  长子，县名，属潞安府。渤海，今河间府沧州。信都，今省入冀都，属真定府）
高丞相，扶孝帝，自总朝廷。（高欢立朗，自为丞相，都督中外诸军事。击灭尔朱，幽节闵于崇训佛寺，旋弒于门下省。复废主朗而更立平阳王修。修，孝庄孙，广平王之子，是为孝武帝。欢自为大丞相、天柱大将军）
纵蛟龙，得云雨，掌兵六镇。（初，尔朱兆与高欢，誓为兄弟。时贼帅葛荣部众流入并肆者二十余万，为契胡陵暴，皆不聊生。大小二十六反，兆患之，问计于欢，欢曰：六镇反残，不可尽杀，宜选心腹使统之。兆遂使欢统六镇兵。欢以兆酢，恐醒而悔之，遂出，宣言受委统州镇兵，可集汾东受号令。长史慕容绍宗谏兆曰：高公雄才盖世，复使握大兵于外，譬如借蛟龙以云雨，将不可制矣。时兆左右已受欢金，因称绍宗与欢有隙，兆怒，囚绍宗，趣发欢。  并，今太原府。肆，即忻州。  六镇初魏太武破柔然高车，列置降人于漠南，分为六镇曰：沃野、怀朔、武川、薄骨律、怀荒、御奚）
灭尔朱，调番汉，善任知人。（高欢屯壶关，河北大使高干迎欢入信都，共起兵以讨尔朱兆。欢遂诈为书，称兆将以六镇人配契胡为部曲，众皆忧惧。又为并州符，调兵讨步落稽，乃发万人。将行，故使孙腾尉景为请留五日，如此者再。欢亲送之郊，雪涕执别。众号恸，欢曰：与尔俱为失乡客，不意在上征发。今直西向，已当死；后军期，又当死；配国人，又当死，奈何？众曰：惟有反耳。遂推欢为主，进击尔朱兆于邺，破之。兆自杀，尽灭尔朱氏之党。欢每号令军士，其语鲜卑曰：汉民是汝奴，令汝温饱，汝何为凌之？语华人曰：鲜卑是汝作客，为汝击贼，令汝安宁。汝何为疾之？欢知人善任，文武咸乐为用。  壶关县，属潞安府。  步落稽，匈奴别种，晋时刘渊五部之苗裔，居河东之西曲）
纳君后，复夷婚，健夸两妇。（欢纳孝庄后尔朱氏为妃，蠕蠕又娶以公主。妃迎之，公主仰射翔鸱，妃斜射赤乌，皆中。欢喜曰：我此二妇，并堪击贼矣。蠕蠕即柔然）
任敖曹，倚彭乐，勇冠三军。（初，河北大使高干起兵讨尔朱氏，以冀州迎欢，干弟敖曹不从。欢使子澄以子孙礼见之，敖曹乃与俱来。敖曹马矟绝世，欢任以为将，所向无前。时鲜卑具轻华人，惟惮敖曹。欢号令将士，尝鲜卑语。敖曹在列，则为华言。尝诣丞相府，门者不纳，敖曹射之，欢知而不责，累官司徒。欢与魏宇文泰战于邙山，欢将彭乐以数十骑冲魏军，所向奔溃，遂驰入魏营，虏泰督将僚佐四十八人，诸军乘胜，大破之。欢使乐追泰，获泰金带一囊以归，言于欢曰：黑獭漏刃，破胆矣。欢怒其失泰，乐曰：乞五千骑，复为王取之。  黑獭，宇文泰字。）
刚两载，足疑心，逐君背叛。（欢立孝武帝二年，侍中封隆之言于欢曰：斛斯椿等必构祸乱。孙腾泄其言，椿白孝武，隆之及腾皆逃就欢。孝武遂欲伐晋阳，下诏戒严，云欲伐梁。欢觉其意，表曰：臣为嬖佞所间，一旦受疑，陛下若垂信赤心，愿赐斟量，亟令废出。孝武下制书，数欢罪恶。欢遂勒兵南出，以诛斛斯椿为名，以高敖曹为前锋。孝武亦亲勒兵屯河桥，以椿为前驱，使椿与颍川王斌之镇虎牢，贾显智镇滑台。显智遂以军降欢，欢引军渡河，斌之与椿争权，遂绐孝武曰：欢兵已至。孝武即召椿还。明日，西奔长安。欢遂入洛阳，推清河王亶为大司马，承制决事。  颍川，魏改为郑州，今颖州。清河，县名，属广平府）
大将军，宇文泰，挟入咸秦。（宇文泰初为夏州刺史，陈悦等杀秦州荆史贺拔岳，军无主，赵贵曰：宇文夏州英略冠世，宜奉为王。乃迎泰统其军。至是欢反，将军王思政言于孝武曰：宇文泰乃心王室，今往就之，还复旧京，何虑弗克？孝武遣侍郎柳庆见泰于高平，泰请奉迎舆驾，孝武即以泰为关西大行台，令遣骑奉迎。及欢兵渡河，孝武西奔，泰使赵贵梁御帅甲骑远迎，又备仪卫，自迎谒于东阳驿。孝武谓泰曰：朕不德致寇，方以社稷委公，公其勉之。遂入长安，以泰为大将军雍州剌史兼尚书令。军国之政，咸取决焉。  夏州，今陕西宁夏卫。秦州，属巩昌府。魏雍州，今西安府）
因内乱，酒杯中，遭逢鸩毒。（孝武闺中无礼，从妹不嫁者三人。平原公主明月，南阳王宝炬之同产也，从入阙。宇文泰使人杀之，孝武不悦，由是复与泰有隙。饮酒遇酖而死）
孝文孙，元宝炬，继武称尊。（宇文泰奉南阳王宝炬即位。宝炬，孝文之孙，京兆王愉之子，是为文帝。  京兆，今西安府）
欢拜表，入洛阳，手扶善见。（欢自发晋阳，凡四十启，孝武皆不报。及孝武奔长安，欢自追迎之，不及而还。至洛阳，又遣僧道荣奉表于孝武曰：陛下若远赐一制，许还京洛，臣当帅勒文武，式清宫禁。若返正无期，则社稷不可无主，臣宁负陛下，不负社稷。孝武亦不答。欢乃集百官议所立，时清河王亶出入已称警跸，欢丑之，谓亶曰：欲立王，不若立王之子。遂立其世子善见为帝，是为孝静帝。  魏都洛阳，谓之京师故曰京洛）
驻邺都，称东魏，别立乾坤。（欢以洛阳西逼西魏，南近梁境乃奉静帝迁都于邺，是为东魏）
从此后，两交兵，互相胜败。（东魏高欢，西魏宇文泰互相攻伐，胜负不常）
韦孝宽，守金墉，渤海销魂。（东魏以高欢为大丞相渤海王，欢悉众伐西魏，泰以韦孝宽为并州刺史，守玉璧。欢至，围而攻之，昼夜不息，孝宽随机拒之，城外尽攻击之术，而城中守御不余。欢使祖珽说之使降，孝宽曰：攻者自劳，守者常逸，孝宽关西男子，必不为降将军也。欢苦攻五十日，士卒死者七八万人，欢智力俱困，因而发病，乃解围去。军中讹言孝宽以定功弩射杀丞相，欢闻之，勉坐见诸贵使，斛律金作敕勒歌，自和之，哀感动人。  玉璧，城名，在平阳府稷山县西南。孝宽，名叔裕，以字行，杜陵人。▼璜按魏大统四年戊午，王思政以玉璧险要，请筑城以镇之，后大统十二年丙寅，韦孝宽守玉璧，欢围而攻之，兹云金墉，疑误。）
高澄死，弟高洋，弒君篡国。（高欢卒，世子澄继之，澄获衡州剌史兰钦子京，以为膳奴。京与其党谋作乱，会澄与陈元康等屏左右谋受禅，京进食，寘刀盘下，杀之。弟太原公洋入，讨斩之。静帝闻之，窃谓左右曰：大将军死，威权当复归帝室矣。至是洋以重兵皆在并州，欲早如晋阳，入谒静帝，从甲士八千人，登阶者二百人，皆攘袂扣刃，若对严敌。令主者传奏曰：臣有家事，须诣晋阳。再拜而出。静帝失色，目送之，曰：此人又似不相容，朕不知死在何日。洋自为丞相，封齐王。至邺，作圜邱，备法物，使侍中张亮逼静帝禅位。静帝敛容曰：推挹已久，谨当逊避。乃下御坐，步就东廊，以故犊车一乘，送出云龙门。百僚拜辞，遂迁于北城，废为中山王。洋每出入，常以中山王自随。王妃太原公主，恒为之尝饮食。护视之，洋饮公主酒，使人鸩王杀之，并其三子，葬于邺西。后忽掘而投之漳水）
西文皇，捐社稷，嗣子钦承。（西魏文帝宝炬殂，太子钦立，是为废帝）
宇文泰，弒其君，复其本姓。（钦谋诛泰，事泄，泰废之，置之雍州。立其弟齐王廓，复姓拓拔氏，是为恭帝。泰寻杀钦）
齐王廓，立三载，贬宋称公。（宇文泰卒，世子觉继之，自为周公。寻废恭帝廓为宋公而篡位。廓在位三年，后为宇文护所弒）
拓跋氏，析为二，一十六主。（魏自高欢立善见而魏东，宇文泰立宝炬而魏西，合计元魏，东西共十六主）
宋齐梁，同岁月，百六十春。（魏自拓跋珪起晋安帝戊戌，至恭帝廓，终梁宣帝丙子，凡历南朝宋齐梁，共一百五十九年）
北齐者，自高洋，夺之东魏。（东魏齐王高洋，使侍中张亮等见静帝，逼以禅位。静帝使彭城王韶奉玺绶于齐，遂即位，国号齐，改元天保元年）
号文宣，居晋冀，筑起长城。（洋立，是为文宣帝，都于晋阳。初，自黄栌岭起长城，北至社平戍四百馀里，置三十六戍。后又筑长城，自幽州夏口西至恒州九百余里；又自西河总秦戍筑长城，东至于海，前后所筑，东西三千余里。又长城内筑重城，凡四百余里。  晋冀，今山西太原府，禹贡冀州之域，春秋为晋，秦曰晋阳）
初时节，算英明，神谋比父。（初，洋为太原公，内明决而外如不慧，晋阳旧臣宿将素轻洋。及至大会文武，神彩英畅，众皆大惊。父欢先谓长史薛琡曰：此儿识虑过吾。  比父又注见下高欢不死）
