<!-- { "loadSidebar": true } -->
　　余闻南安邑大夫徐君德夫之贤旧矣嘉熙改元余与德夫同朝一日袖母夫人行实泣请铭余读之叹曰呜呼非此母不生此子非此子莫显此母德夫自为士人已有跂慕前修志对嘉定癸未廷试策详定官以语触时忌繇亚魁降第十辛夘秋都城灾诏求直言德夫时为福建帅司干官感慨草封事力诋权相谓积隂之极厥征为火亲党危之德夫入白夫人夫人曰祸福有命当言即言获罪归幸矣其宰南安也西山真公尝荐之德夫以母老辞夫人闻之曰汝受西山知义当就职至则蠲横征革蠧弊活羸殍治行卓然为一道冠曽子有言涖官不敬非孝也有贤母以成孝子之志可嘉也已夫人姓甘氏曽祖仲贤祖文雨父如松世为豫章丰城人夫人生而慧淑父母钟爱以归同邑故承事郎徐公琮事尊嫜尽礼相夫子以义虽处约其志乐也睦娣姒无间言抚前室子如已出妾御有过训饬而已乡闾族婣人人得其欢心德夫分教横浦大振学政撤斋庐而一新之夫人戒勿扰故事集而人不知南安嵗饥劝分平籴邻境翔踊邑才半直夫人病中犹朝夕问米价损益以为欣戚爱人恤物天性然也端平改元季夏十八日终于官舍享年九十有二以慈明太后庆夀恩封太孺人三男子长光卿次鹿卿德夫也奉议郎主管官告院季荣卿孙男七人元老南老鼎老端老还老合老申老女三人俱幼诸孤以是年十有一月二十有五日葬夫人于云岚之原噫乐莫乐乎荣其亲哀莫哀乎丧其亲方闽帅李农卿骏有母年九袠燕同寮之将母者二人于眉夀堂夫人预焉闽人作三母歌以纪其事何其乐也德夫宰南安才七阅月惠汝赤子失我夀母邑人哭之如哭其私亲又何哀也哀乐相生而道存焉谁谓夫人之云亡铭曰家庭之言知有西山匪西山之思思母之贤
　　湘潭县尉赵君墓志铭
　　余友汤伯纪端介不妄言持其所状妇翁赵君言行示余曰翁笃厚人也仪榘端严行事有典则与人言依于孝悌忠信请子铭其墓余曰赵君能以女妻伯纪鉴裁高矣余何敢辞君讳俾夫字夀翁曽大考和之赠训武郎大考公彦赠武议郎始寓居饶州余干县考彦榛妣张氏夫人君家本北种有直气不立城府好行义事君蚤失怙恃与伯氏戸曹掾某益自奋问学日广戸曹取太常第不食一日之禄以殁君痛悼良剧奉嫂如母课犹子以书外祖母年逾八十时时迎养尽欢伯舅病痼且贫敬共资廪终其身不衰聚族众多且字且诲死者葬埋乏祀者继之两以漕贡试春官宝庆初元赐进士第调尉弋阳未上改湘潭西尉廉勤靖共束卒以律而给庸钱以时异时掊取之弊一朝顿革邑有社仓尉实司敛散率常丰取刻与君涖以公清无秋毫私遇嵗歉出已俸以助惠民刘氏二丧久不能举捐数万钱俾克葬君勇于义皆此类尉且更俄得疾遽卒享年五十有六端平元年六月七日也丧车之归阖邑泣送出郭远焉而后反十二月甲申葬邑西桐江之原先夫人傅氏继徐氏子男二人时晏保义郎临贺县尉时昂四女适姜隽汤谟汤汉洪桂孙男一若潨伯纪之言既信不诬又受知当世名流于越议新邑庠吏部赵公委君度费经工学成壮伟为旁邑冠湘潭西尉创置无官舍连帅余公予之赀未几墙屋饬备而记其成者实西山真公也诸君子亦可谓知君矣然余又尝试以事盖将指东江之日发粟赈饥人县令属君分行乡井凡君所斥散者有实赐无滥予令为余道其事心尤敬焉然则非余谁宜铭铭曰质厚之人今世匪多死于一尉天也如何







　　防斋集卷十七
　　钦定四库全书
　　防斋集卷十八
　　宋　袁甫　撰
　　志铭
　　承奉郎朱君墓志铭
　　交际主义尚矣与其子厚敬其父义也绍定中某持江左仓宪节五年待宾僚如一家有迎亲来者致礼加敬青阳尉朱冠之名元龙敏而笃学檄入幕闻其父承奉君老成有气概不知其就养也弗及见已而欲见则已归后闻以疾卒元龙请铭义不得辞谨诺之以志吾过君讳适之字子正婺之义乌人曽祖宗茂祖邦彦父昌俱潜德弗仕君幼孤母胡氏俾就师昼夜刻苦委已于学战场屋左次不咎有司洎二子预荐书君遂不复作仕进想每为人道贵孝友终身色养敬谨匪懈姊病而馆于家奉嫠嫂如兄存哀诸侄而字焉治家肃整以嘻嘻为戒伏腊裕矣益帅先崇俭独赈穷乏无靳色歉嵗设糜食饿者发廪平价以利民瘗遗骴饭羸囚苦节乐施皆此类元龙登进士第青阳及瓜欲迎侍固请乃许纵览九华爱此竒观居无何浩然赋归元龙秩满为理掾东江又以请曰吾闻部使者仁赈荒恤寃汝悉赞而长狱无滥民不饥父志愿毕矣奚事偕往噫奔走声利日夜不肯休世俗滔滔皆是子禄养尚倦游肯曳裾侯门乎仪状脩伟与人交皆与其善过面斥之愚民为彊悍屈慨然出力捄解虽召谤不悔孔子称人之生也直君实有焉君生于隆兴甲申八月乙夘卒于端平甲午己未其明年十二月丙申葬于绣湖之西原君两该恩封承奉郎娶陈氏封安人子男二人长元龙也奉议郎知处州缙云县事次桂发浙漕贡士孙男四人幼成幼闻幼特幼敏孙女五人曽孙女一人铭曰柏以坚保嵗寒竹以直拂云端嗟俗迷谄而随视夫君顔忸怩大于门义方存我作铭诏后昆
　　东岩老人郑君墓志铭
　　干淳间美材出儒风盛士耻独学謏闻父爱子延硕师择直谅友甚已饥渴自儒先凋零斯道湮郁学者甘心孤陋世推真师友亦罕焉缅怀干淳抚几太息一日旧僚赵克家持郑君少宏行状来乞铭余攷师友渊源多从诸老先生游而定城令许君中应君宗卿钱君文子则专师也内表正节李侯敬之友也李侯学出东莱吕成公君涵濡薫染行端方学刻苦前贤格言大训探微钩隠穷昼夜不懈性轻财重义士友至于我馆资粮乏于我助嵗大祲发私积贷乡邻归逋如期慨焉焚劵遇族婣之死丧孤遗者周给之有品节而诲其子若弟孶孶无厌斁奬善救失亲党畏慕焉迹其行事破藩墙均人我师友渐摩验矣君讳良朋少宏字也世为婺之东阳人曽祖振祖寿考绍庭皆有潜德考不娶蚤世仲姑为李氏妇正节母也君实自出焉祖母九十余老疾勤视养丧致哀毁时祀辄呜咽流涕子女满前授诗书示向方晩课诸孙戒曰我诲尔望尔孝也孝不必荣以禄在守先志我不辱先矣尔学殖落犹我辱也有味其言绰乎干淳遗风矣君生于绍兴辛巳二月六日卒于端平乙未五月十有二日越明年四月丁酉葬于邑东五里冈之原娶王氏司农卿亶之孙女先君七嵗卒今合葬焉生五男子思睿早殁思义思顺思忠思俨俱业进士而思顺以京学生该免举恩三女文林郎监建康府大军仓赵必递从事郎新监江东转运使寄纳仓陈秀发宣教郎新差知处州庆元县乔适孙其壻也孙男六滋昭与恕怡宜女八壻进士曹仲寛赵与迁宗学生赵与鎏余未行余与君无雅素师友皆端人信端也矧克家请不已乃为之铭曰东阳之东有山郁葱东岩老人于焉从容一室委心齐家雝雝古称不朽岂伊显融非荣之荣不逢而逢命名东麓相国肃公过者兴敬师友之功
　　承务郎致仕洪君墓志铭
　　端平二年余为柱下史旧友洪季思名梦炎以桃源酒官入郡幕父年登八十余升堂谒见婆娑燕愉意福夀未艾是嵗九月辛巳以疾卒于正寝明年冬十月甲辰葬梦炎请铭辞甚哀曰梦炎不幸王事驰驱父病不能尝药没不能视含死有余罪余曰父教之忠子遵父训道也且余目击其事有三夏五月禁旅閧子受庙堂命抚定告于父父曰奋身为国吾何忧教忠一也秋七月复被高沙抚叛之旨父曰汝全活一城毋辱君命教忠二也未几差防检沿江战舰覈实荆襄守备子力辞父曰朝廷谓汝才曽未三月由监当而属官由属官而掌故今边事绎骚奈何避事教忠三也呜呼真足以厉臣子之节矣是宜铭谨按洪氏系出豫章唐末徙严之淳安族大以蕃派居梓桐乡养村里六世矣君讳琠字叔瑜曽祖孜祖彦正俱潜德不耀考师骞漳州军事判官累赠中散大夫妣邵氏继胡氏俱赠令人君幼警拔出语惊人中散公殁事母孝一日母思食鱼走溪浒求弗获忽双鳞跃出取以进语子女曰始吾疑王祥卧冰近诬今信矣兄琰弟璞同入上庠同登庚戌第君词艺不后二难战场屋左次则专意课子梦炎以春秋试南宫有司攷定首选俄列后名士论惋惜君幸有子成立益以诗书自娱性刚劲守廉隅辨是与非闻者心惕晩更和易毁誉不挂口居里闬施药以疗疫平籴以赈饥死无归者瘗之值慈明太后锡类恩封京秩平生著述若干卷藏于家娶方氏以礼相夫子内外斩斩乡人教女若妇必举以为法先君五年卒葬于所居里之朱砂坞君合葬焉葬之日宾客防者数百人执杖而导从者数百人穉耋之泣送者且千人三男子长梦林季梦珏仲则梦炎也二女甲戌进士故婺州録事参军方淳士人吴从龙其壻也孙男女各三人曽孙男一人铭曰事君不忠非孝也虽有离忧志乐也弗力王事滔滔皆是视此教忠宁不愧耻
　　宜人赵氏圹志
　　宜人赵氏讳希怡曽祖讳子英朝议大夫秘阁修撰累赠金紫光禄大夫祖讳伯淮宣议郎通判黄州累赠中奉大夫考讳师渊朝奉郎太常丞兼国史院编修官实录院检讨官自号讷斋妣吕氏赠安人丞相忠穆公之孙中原丧乱修撰官四方因家于台之黄岩讷斋当代端人与先正献公为友宜人年二十有七归于我天禀高洁无宗女习气魏国夫人不逮事事正献公孝谨余小有过差宜人辄愀然不乐嘉定八年余廷对叨第一宜人箴规益切歴官中外家务一发不挂怀戮力王事宜人助也端平元年余以秘书少监召二年迁起居舍人兼摄词垣吏铨宜人见余有所论駮与时落落每叹息曰归欤既属疾语余亦如是十月一日辛巳卒于官舍享年五十有九次年十有一月丁酉葬于庆元府鄞县阳堂乡陈防之原子男二从将仕郎次徯宜人奉已俭与人周襟度旷然时时讽诵诗书他美甚众不尽録録其夙夜警戒相成若古贤妃贞女者而纳诸圹悲夫
　　冯君振甫墓志铭
　　慈湖杨先生发明先圣知及仁守之训有大功于吾道诱掖后学许与固多至其称二冯兄弟振甫国寿咸有所啓发验诸躬行果不负先生许可国寿蚤亡振甫晩益融贯表里洞然知及之矣进于仁守矣余持节江左兴建象山书院延振甫为堂长四方学子来集振甫朝夕训警恳至切到语自肺腑流出羣士信向虽负隽拔敏赡之才者一闻振甫讲说大旨却立拱手曰冯堂长我师也道本无言言非可传道振甫学问凿凿真实忠信笃敬毫发无伪感人悟物盖超于言辞之表学者未熟稽古书未更歴事遽亲炙慈湖先生之教往往意自揣摩承袭讹舛振甫于书无所不读履践又有深功每聆诲言不待揣摩神领心防传先生之道最端的无差自国寿死余为吾道气脉忧赖有振甫今又亡矣正学凋落云胡不悲振甫之亡也实嘉熙改元八月十有九日享年六十有二其孤将以己亥六月庚申奉君之柩殡于金川乡防芳防之原泣请铭余不得辞君讳兴宗振甫其字也居庆元之祠溪七世矣曽祖讳有义祖讳敏功考讳奉先妣李氏振甫亦娶李氏二男子长祖授次祖诒后国寿三女越士高弥大迪功郎监温州瑞安县双穗买纳盐场袁庸里士伍纯仁其壻也铭曰道无方体先天地生孔圣有训参前倚衡振甫黙识仁守兢兢百世之下尚钦此铭
　　县尉杨君太孺人何氏墓志铭
