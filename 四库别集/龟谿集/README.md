<!-- { "loadSidebar": true } -->
　　钦定四库全书　　　　集部四
　　溪集　　　　　　　别集类三【宋】
　　提要
　　臣等谨案溪集十二巻宋沈与求撰与求字必先徳清人政和五年进士髙宗时官至知枢宻院事卒諡忠敏事迹具宋史本传是集为绍熙中其孙説所刋史称与求歴御史三院知无不言前后几四百奏其言切直今所存仅十之三四类多深中时弊陈振孙书録解题曰与求尝奏王安石之罪大者在于取扬雄冯道当时学者惟知有安石丧乱之际甘心从伪无仗节死义之风实安石倡之此论前未之及也云云考熙宁以逮政和王蔡诸人以权势奔走天下诛锄善类引掖宵人其夤縁以苟富贵者本无防耻之心又安能望以名节之事其偷生卖国实积渐使然不必尽由于推奬扬雄表章冯道与求此奏亦事后推索之词然其説主持风教振刷纲常要不可不谓之伟论也至其制诰诸篇典雅舂容亦具有唐人轨度又不徒以奏议见长矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　谿集巻一　　　　　宋　沈与求　撰
　　古诗
　　山西行
　　山西徤儿好身手气如车轮胆如斗十五射猎少年塲戯格黄罴同拉朽二十窜名尺籍中铁马追风快驰走臂弓腰箭了一生只喜论攻不论守兵符夜半出辕门将军令肃谁敢后自夸豪杰天下无誓为官家扫羣丑蛮夷共事古来危监军巧落他人机黑山未靖黄河沸邉尘倐忽连紫微长驱中州斥絶已闻饮马金明池种家猛将忠贯日发上冲冠頥指挥主辱偷生事不武壮士裂眦争相随东跨潼关达上国城头夜挿将军旗诸军下马拜吾父请成退舍才有期肉食谋国帝子质勒兵不动防送之壮士束手猛将死敌来侮人犹小儿明明二圣尧舜主天翻地坼徒尔为天翻地坼徒尔为北望血泪滂两頥真人中兴似光武赤眉青犊折棰笞一呼奋击肯效死风鹤尚信惊王师呜呼何为背征讨红帕【莫辖切】兠鍪半为盗东家昨夜虏小姑西妇朝逢握刀笑锦衣玉食事奢侈翠眉红颊资彊暴黄屋今怀旰食忧忍与豺狼活蓬藋时危宜尔悍且骄侧耳试听哀痛诏五陵佳气自葱葱为雪大讐安九庙
　　次韵刘殿院赠钱圃翁
　　少日从畦丁颇悟园官理菘韭记春秋蔬食聊尔耳十年困尘埃幽事同脱屣一饱不可谋清痩只如此仰止长城翁趣尚两竒伟弱冠事笔耕俛仰行六纪晩以圃自娯扶锄寄深喜柔风蔬甲怒细雨兰芽美小摘定可供余事不挂齿那复肯着屐而一到城市为计一何疎行须传高士木茹忌太洁肉食忌太鄙安得从公游远傲于陵子
　　游玲珑山因访朱氏草堂
　　平生丘壑心余事不挂目藜杖南山来要使富幽瞩异哉小玲珑蟠峙苍弁腹修藤结悬崖飞溜响空曲伏石卧虎状腾拏杂奔鹿砑然互吞吐侧路劣容足拂拭古藓纹字刻翳新绿标榜玲珑名竒怪殆天属扪萝上絶顶坦坦类平陆俯首瞰来踪穹然在幽谷传闻昔逋客诛茅此营屋清魂不可招千载想遗躅我思造物巧妙供幽人禄挥斤役山祗斵此一拳玉云牕与雾阁一一相亘属岂无部曲众猿鹤即更仆岂无节旄贵松桧自张纛此事久弃置蛛丝网岩麓翩翩佳公子心古韵不俗驾言脱华簮兹焉卜幽筑终日面防岏世故岂容触指防空洞姿喜气政堪掬挟策校昔游健步念须续亦有招隠诗薄暮不可读
　　奉陪安守登膴原观
　　江南多佳山骈首闯城郭缅怀在坦夷要使一见廓邦侯王事余幽致到丘壑散防占城隂含睇及民瘼爱此郊原平膴膴富耕获飞观儵下临丹碧荡霄堮野色四座浮胷次潜领畧千畦云弄黄岁事初不恶斗酒行劳农欢谣入酺醵胜地恶发挥波神覆为虐萧辰谁与娯一笑寄华酌落日耀旍旗轻飇漾帘幕巻白起寿公歌声渺林薄老农止勿狂嗣岁有真约
　　观网鱼
　　暗雨垂垂梅欲黄春山吐源春涨狂雪鳞頳尾泝流上吹涛喷浪能奔忙鱼师布网名白大万目井井连重纲聨艘絶流势甚武遮罗初若无留藏大鱼巳得小鱼弃要使遗育充陂塘鳏鲕安用误回避鰕蟹亦复虚跳梁宁知不比纶索手欲以巧饵空沧浪
　　子修步屧相过属疾不能倒屣戯赠
　　簿书日在手佳思挽不留而能痛拨置时来访清幽古木占城隂一曲萦寒流落影挿清泚绿防亦巳稠结亭坐蟠石傲兀忘拘囚雄谈功名外俊气横九州事故未应尔长恐坐阻修造物小儿相妒我得暂休河鱼竟中溃午枕犹扶头双鳬飞舄声歴歴过墙陬此兴岂复浅何当起从游试令开丈室子能问疾不
　　寄题淄川王景发肯构堂
　　深林蓺松栢不数栎与樗坐待十亩隂等为匠氏储宁复知种徳责报不厌徐名令后必大善积庆有余于焉望丰屋政可增修闾王孙世东州奕奕盈簮裾金埒通里巷珠树连堦除贤哉景发甫爽爽众莫如直气薄霄汉妙语锵琼琚定知磊落人一见怀抱摅谓我架华堂映发先人庐掲名取肯构盖念经营初堂前植桃李堂上罗诗书桃李意取适诗书计非疎诸郎自兰玉舌耕起菑畬吾诗以为箴防见聨高车
　　何子楚为范明伦赋九疑石石吾不及见也读诗可以知其防岏秀峙之状吾累卞石为小寒林兴寄不浅用其韵并及之
　　峩弁千峰倚天碧上有修筠材可篴月明三弄面巉岩惊起哀猿啼峭壁儿童斵石攅青瑶寒林萧萧吹堕樵坐令结习落幽梦芒鞋竹杖归路遥觉来只影徒相守哦子清诗笔如口眼中何必小玲珑仿像九疑当户牖神丹已失大江漘谁与安期追后尘分天隔日不可到使我目断苍梧云
　　次韵题沈传曜痩节堂
　　平生一字不疗饥谁云穅覈能瓠肥牙签玉筯五鼎食是中有趣非钱痴万事颠倒絶可嗤此腹却受将军讥吾宗酷似骑曹掾俗物纷纭那复看眼中但有潇洒侯高节亭亭真老伴山泽形容坐一癯相要检校还丹书食薇饮水笑多事知君此计诚非疎
　　刘行简见借诗稿以长句归之
　　文章偏忌声名早富贵政须门第好了知二物不相关风月膏粱兼者少刘郎天韵真不凡飞腾宜在蓬莱岛年来穷愁已到骨只有珠玑落残稿纷纷余子何能追定向诗坛分六纛造物小儿亦薄相浪付繁华给挥扫却令径坐诗人穷只与清冷消热恼向来狗监非同邑渇尽文园尚佣保九原千古忽可作如君自是不枯槁茅斋夜诵谁得闻咄咄空能诉穹昊请君更作升天行勿使贫人彊知寳
　　送章文虎秀才归荆南
　　我生本呉侬搦笔追楚些佳人脱尘屣幽韵耻独和君家楚江湄词语亦顿挫学海富探讨渠数百纸过春风归凤城櫑具恰解防此地初识君细语辄三贺冉冉岁巳遒云山忆高卧翩然理归装余事等弃唾文围久坚壁定恐一战破行矣傥复来凭将楚词课
　　次韵曾守怀玲珑山
　　泉石有膏肓料理费和缓风埃客子游梦想略相半端如餍羊酪投匕念乡馔怀哉小玲珑旧赏记酣宴玉女下云牕轻我年未冠诛茅老三间此意已悬断少须草堂资两足那可绊谢公爱东山自结寻幽伴诗筒忽相先纸价岂容贱流传从使君感此归思乱撷兰蹑危根潄石俯长磵野性等麋鹿百嗜宁食荐揽衣中夜兴测漏疾流盼扃步愧驽筋卑飞伤短翰正使屐齿折未救斧柯烂时节脱复徂迟莫空浩叹何当脂下泽去路郁交贯
　　何亨老筑堂里第榜曰安虚盖取司马子微不受外不逐外之説属某赋诗以见意云
　　幻境如羣狙喜怒名实怜渠千刼迷堕此一念失世路波涛飜时事风雨疾胡为随物迁坐此方寸窒使君超世姿轩裳起儒术神交赤城仙妙解穷隠密向来心泰然初不计升黜危堂榜新顔要以名自律牕扉敞深明空华乱初日变灭惊须防蔽亏隔纎悉了知内观融天光发虚室山林猿鹤俦廊庙鹓鸾匹静躁涂或殊出处心本一清都五城开真仙罗辅弼行矣朝紫皇启沃造前膝功名戯剧成志愿谈笑毕它年容买邻傥不傲蓬荜
　　次韵何子楚食樱桃
　　轻衫骏马飞弹丸上林花开纷绣团御厨赐笋未解箨山樱亦复登金盘【樱笋厨事见秦中岁时记】宗庙荐新勤玉路凡果纷纷不论数风清日美雨丝収朱实烘春燃绿树筠笼采撷价万钱北人羊酪雅所便自从燕罢曲江曲【故事进士赐樱桃宴】五湖十载身回旋已作孤蓬任流转万颗徒劳野人献故无清梦大明宫醉倚酡顔浮玉盌
　　拟古
　　日月双高悬朝昬自升沈有如转辘轳引絙环相寻而我生其间所阅几古今尔来三十年又作裘氏吟眠饭寄编简此身疑白蟫皇皇走四方谁是真知音语欲离舌本退缩飜如瘖涉世聊尔耳依阿亦何心托质既巳迂自谓百链金耻作渭水钩宁为太阿镡用舍安所之齿髪忽已侵日月不我留潸然涕盈襟
　　次韵黄子虚同饮葛次顔家酿玉友
　　先生早年忘扫白嬾饭青精借顔色独余驩伯为友朋熟不暇篘巾自沥何须引泉连百井饮若长虹太豪猛细斟玉筯滑无声酌我应怜官独泠竒篇更冩陟厘黄逼人心地生清凉了知二事尽家法眼馋径索银瓶尝我老华池少滋液年来爱酒如偷蜜陶然一醉乐未央此外要知俱长物相期径造君勿违坐得名胜从忘归公侯似闻勌设醴穆生正恐同分携
　　次韵李元叔田邦镇唱酬之什
　　李侯少年真自喜収名拟擅东南美大科异等不作难堂堂奏赋明光里眼看斗粟饱侏儒空肠殷雷归著书胷中未减食牛气出手一掷当成卢只今聊问复何如【李比入馆】要辨蟫蠧资轩渠刺头文字亦琐碎泽吻快意回焦枯
　　大雅寂寥谁发喜逆折波澜须子美晩分一派大江西约束曹刘归句里武安耳孙有臞儒载行无多一束书蹇驴破帽踏城市腰间蒯维鸣湛卢呌阍自荐久未偶淮南丛桂犹关渠雕鑴戯出乡学余掩面笑余诗井枯
　　读成士瑴诗巻和其书事一章
　　长年赋子虚狗监絶同里桮水聊自酬博此一笑喜副墨粲我前顿使百废起朱弦渺遗音慎勿娱俗耳论交傥自今相从期暮齿
　　钱塘赋水母
　　疾风吹雨回江城艣牙呕哑潮欲平客居喜无人事撄相与环坐临前楹眼中水怪状莫名出没沙觜如浮罂复如缁笠絶两缨浑沌七窍俱未形块然背负羣鰕行嗟其巧以怪自呈凝目视相将迎老渔旁睨笑发声曰此水母官何惊江流如奔絶沧瀛潮汐往来月为程藏纳众汚无满盈浮埃沈滓溷九清结成此物宜昏盲使鰕导迷作双睛乃能接迹蚌与蛏亦犹巨蛩二体并离则无目为光精江天八月霜叶鸣罟师得鰕供水征水母弃掷罗纵横试令収拾输庖丁绛矾収涎体纡萦飞刀镂切武火烹花甆饤饾粲白英不殊冰盘堆水晶稻醯韲寒芼香橙入齿已复能解酲遣渔止矣勿复评嗟哉此性愚不更定矜故态招三彭且摩枵腹甘藜羮泛舟村落阻风不能少进而菱梢芡觜缭舷上下篙人病之
　　艇子掠岸行水痩不濡尾狂飇振疎篷猎猎鸣两耳十篙八九褪逆势何乃尔野芡伺吾间回梢哆利觜亦有芰浮角一一肆轻鄙初欲事幽寻解防出疎苇乗流覔清浅濯缨助深喜事有大不然移顷未离咫安得望蓬莱巨舰破潮起征帆驾长风一日三万里
　　夜坐感事
　　沈沈夜气归虚堂闭深寂孤灯灺余花寒霤韵残滴醖酿万斛愁感槩一人敌何当弃短檠隂山叱鸣镝
　　戊申初寒偶作
