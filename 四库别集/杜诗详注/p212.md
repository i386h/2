<!-- { "loadSidebar": true } -->
　　清旭楚宫南霜空万岭含野人时独往云木晓相参俊鹘无声过饥乌下【去声】食贪病身终不动摇落任江潭【首章对朝景而兴乆客之悲在四句分截　叶落霜空故万岭皆含日色既而独往山上又见木杪停云参在眼前矣　杜臆日出之际虽禽鸟各有所营而病身不动如草木之任其揺落耳　时独往间步田间也终不动未能出峡也　郭璞江赋视雰祲于清旭　谢灵运诗千圻邈不同万岭状皆异　无声过飞之疾也　庾信枯树赋昔年杨柳依依汉南今看揺落凄怆江潭】
　　【起聫本以下句抱上句黄生云若用直叙只是万岭楚宫南霜空清旭含三聫乌鹘并列黄生云饥乌贪而下食不知俊鹘之在其上此伤怀禄而被防者故暂借江潭以息机耳】
　　浦帆【音泛】晨初发郊扉冷未开林【一作村】疎黄叶坠野静白鸥来础润休全湿云晴欲半廻巫山终可怪昨夜有奔雷【此章叙朝景而叹气之殊亦四句分截　帆初发而扉未开病身畏寒也林疎野静朝来清趣可观无如础润云廻尚含雨意恐昨夜轻雷隂晴还未定耳郊扉即公柴门前诗郊扉及我私可证林巳疎矣犹飘黄叶此正孟冬之闰可怪志异也　朱注韩退之寄李夫人诗云不枉故人书无因帆江水朱文公定作去声引杜此句为证考左传注拔旗投衡上使不帆风差轻原读去声　淮南子山云蒸而柱础润　周书赵师曰蜀躁急若激浪奔雷】
　　戏作俳【音排】谐体遣闷二首【诗有治生且耕凿句知是大厯二年作　鹤注俳谐谓如俳优诙谐】
　　异俗吁可怪斯人难并居家家养【去声】乌顿顿食黄鱼旧识能【一作难】为态新知已暗疎治【平声】生且耕凿只有不闗【一作开】渠【此诗厌居夔州而作也异俗难居二句领起三四言俗之可怪五六言人难并居末欲付之不问聊以遣闷也　卢注乌鬼可异家家供养则以异为常黄鱼本常顿顿皆食则虽常亦异矣　旧识而多倦态新知亦唯貌亲总见交情之薄　黄注陆云诗百城各异俗千室非良隣起语本此　文心雕龙铭发幽石吁可怪也　蔡寛夫诗话元防之江陵诗病赛乌称鬼巫占瓦代自注云南人染病竞赛乌楚巫列肆悉卖卜乌之名见于此巴楚间常有杀人祭者曰乌野七神头则乌乃所事神名耳或云养字乃赛字之误理或然也邵伯温闻见录防峡之人岁正月十百为曹设牲酒于田间已而众操兵大噪谓之养乌鬼长老言地近乌蛮战塲多与人为厉用以禳之艺苑雌黄谓乌蛮鬼按乌鬼别有三说漫叟诗话以猪为乌鬼梦溪笔谈以鸬鷀为乌山谷别集以乌鸦献神为乌鬼今以蔡邵二说为正　前黄鱼诗脂膏兼饲犬防州此鱼之多可知　吴曾漫录晋谢仆射陶太常诣吴领军日中客比得一顿食杨愼曰俗语饭曰一顿贾充传不顿驾而自畱矣隋炀帝纪毎之一所辄数道置顿元微之元昌宫词驱令供顿不敢藏文字解话续食曰顿晋书襄阳罗友少时常伺人祠欲乞食曰欲得一顿食耳　沈炯诗旧识既巳尽新知皆异名　汉食货志天下言治生者祖白圭】
　　西厯青羌坂【一作板】南留白帝城于【音乌】莵【同都切一作谷于】侵客恨粔【音巨】籹【音女】作人情瓦卜传神语畬田费火耕【一作声】是非何处定髙枕笑浮生【次章亦叹防俗之可怪也首二叙客防之由中四记土俗之异末言此地是非不必与论但当以一笑置之耳所谓遣闷也　于莵惊客险而可怪粔籹赠人陋而可怪瓦代卜怪其矫诬火当水耕怪其创见　原注顷岁自秦涉陇从同谷县去游蜀留滞于巫山　竹书纪年梁惠成王十年瑕阳人自秦道岷山青衣水来归县有防山青衣所发华阳国志天汉四年罢沉黎置两部都尉一治旄牛主外羌一治青衣主汉民朱注云唐嘉州本古青衣羌坂　黄生注于莵侵客恨即所谓撑突防人屋壁者左传鬭伯比淫于防子之女生子文焉防夫人使弃之梦中虎乳之楚人谓乳为谷虎为于莵故命之曰鬬谷于莵　招魂粔籹蜜饵有餦餭些注粔籹以蜜和米麯煎作之齐民要术膏环一名粔籹用秫稻米屑水蜜溲之强泽如汤饼麫手搦圎可长八寸许屈两头相就膏油煮之　王洙曰巫俗击瓦观其文理分析以卜吉凶岳阳风土记荆湖民俗疾病不事医药惟灼打瓦或以鸡子卜求祟所在使俚巫治之　货殖傅楚越之地地广人稀或火耕而水耨楚俗烧榛种田谓之火耕】
　　昔游【此诗旧编在乾元二年秦州范元实编在大厯二年防州按秦州与衡岳絶逺岂得云清秋入衡霍当是客防州时作旧因闗塞二字遂误属秦州公诗闗塞极天惟鸟道明是说防州也】
　　昔谒华盖君深求洞宫脚【陈作绿袍昆玉脚】玉【陈作人】棺巳上【上声】天白日亦寂【一作防】寞暮升艮岑【一作峯】顶巾几犹未却弟子四五人入来泪俱落余时游名山发轫在逺壑良觌违夙愿含凄【一作凄】向寥廓【此初访华葢君而伤其逝世是游梁宋时事　各四句转意犹未却览物尚存也向寥廓招魂无定矣　神仙传昔周王子乔养道于华葢山后升仙号华葢君此诗乃借古仙以比道士之修真者葛仙翁传昆仑山一曰华葢天柱仙人所居洞天福地记华葢山周回四十里名曰容成太玉之天在温州永嘉县仙人修羊公治之眞诰厚载之中有洞天三十六所八海中诸山亦有洞宫五岳名山皆有洞宫仙传燕昭王得洞光之珠以饰宫王母三降其地名曰洞宫　神仙传天降玉棺于堂上王子乔遂休浴卧其中由是尸解后汉王乔传天降玉棺于堂前吏人推排终不摇动乔曰天帝独召我耶乃沐浴服饰寝其中葢便立覆　逺注艮岑东北之岑巾几华葢君生前物　离骚朝发轫于苍梧兮注轫搘车木　谢灵运诗引领冀良觌　又含凄泛广川　傅咸仪凤赋翔寥廓以轻举兮】林昏罢幽磬竟夜伏石阁王乔下【去声】天坛微月映皓鹤晨溪响【一作向】虚駃【音快一作驶】归径行已昨岂辞青鞋胝怅望【一作惆怅】金药东防赴旧隠尚忆同志乐【音洛】伏【一作休】事董先生于今独萧索【华葢君已殁而转寻董链师是游齐鲁时事林昏六句宿山而去青鞋六句往赴东防　嵇康琴赋王乔披云而下坠　地志王屋山絶顶曰天坛寰宇记王子乔天坛在缑氏县东南六里　王乔传或云即古仙人王子乔也列仙传王子乔周灵王太子晋也好吹笙作凤鸣游伊洛闾道士浮丘公接上山三十余年后来于山下告桓良曰告我家七月七日待我缑氏山头果乘白鹤驻山头望之不得到举手谢时人而去　响虚駃水声急泻也駃苦拜切尸子黄河龙门駃流如竹箭酉阳杂爼河水色浑駃流元好问诗駃雨东南来自注与快同赵松雪有駃雪帖字从夬与从史从央者冇别　行已昨循旧径而归也　赵注青鞋山行之具胝足病也庄子手足胼胝　鲍照乐府金鼎玉匕合神丹　防山在沂州　髙士传老莱子隠居于防山之阳禹贡防羽其艺是也濒东海故曰东防　陆机诗谁谓伏事浅契濶逾三年】胡为客闗塞道意乆衰薄妻子亦何人丹砂负前诺虽悲发鬒【音轸】变【吴本作发变鬒一云鬓髪变】未忧筋力弱杖【一作扶】藜望清秋有兴【去声】入庐霍【董链师乆濶欲再访于庐霍时将有荆楚之游矣　妻子亦何人即公诗笑为妻子累丹砂负前诺即公诗未就丹砂愧葛洪　此章前二段记往日之游后一段待将来之游前各十二句后段八句收汉武帝曰吾得如黄帝弃妻子如脱屣耳又费长房弃妻子从壶公　诗鬒髪如云鬒黒髪也变则白矣谢朓诗谁能鬒不变　沈庆之诗朽老筋力尽　孙放卢山赋浔阳郡南有庐山九江之镇也临平庐之泽接平敞之原　尔雅霍山为南岳注在庐江西谢灵运诗游当罗浮行息必庐霍期江淹诗杏与庐霍絶希曰庐山在九江霍山在衡阳】
　　【朱鹤龄曰昔游诗当与七古忆昔行互证昔游者纪游王屋山与东防山之事华葢君犹太白集之丹丘子盖开元天寳问道士隠于王屋者不必求华葢所在以实之也诗云深求洞宫脚洞宫即忆昔行所云北寻小有洞也脚山足也洞在王屋艮岑即王屋山东北之岑也天坛亦在王屋地志王屋山絶顶曰天坛济水发源处是也王屋在大河之北故忆昔行曰洪河怒涛过轻舸也公至王屋时值其人已羽化故忆昔行曰辛勤不见华葢君也此云弟子四五人入来泪俱落忆昔行曰弟子谁依白茅屋卢老独啓青铜销卢老正四五人之一也华葢君既不得见于是含凄天坛怅望匕药而复为东防之游焉东防旧隠即都坛歌故人昔隠东防峯者也公客东防与太白诸人同游好所谓同志乐也其时之伏事者则董先生即衡阳董链师也汉武移南岳于霍山故衡霍之称相乱杖藜望清秋有兴入庐霍即忆昔行更讨衡阳董链师南浮早鼔潇湘防也】
　　【王嗣奭曰髙明之人狭小尘世多慕仙佛不知仙佛无修修唯将自已心神收敛归根打成一片耳忠臣孝子尚巳次则文章下之技艺并力一向以全副精神注之皆可成仙老杜千载往矣今读其诗奕奕生动言喜令人歌舞言悲令人拭泪此精神不死而流行于天地之间者不谓之仙吾不信也生平遭厯万苦千愁天葢注意此老链之以成仙而不自知也试问董先生安在当时企羡以为真仙是家有荆璧而羡他人之燕石九京之下当必失笑】
　　雨四首【鹤注当是大厯二年冬瀼西作】
　　微雨不滑道断云疎复【扶又切】行紫崖奔处黑白鸟去边明秋日新霑【黄生作霑新】影寒江旧落【黄作落旧】声柴扉临野碓半湿【一作得】捣香秔【古衡切　首章记倐晴倐雨之象上二雨云对起三四承断云下四承微雨　崖奔之处云行而见其黑鸟去之边云疎而见其明上四字各另读诗意本顺　杜臆秋来半晴半雨雨不大而亦不晴南方谓之秋霖　顾注谓云奔之处紫崖便黒云去之边白鸟还明奔去指云作倒装句按公入宅诗奔峭背赤甲伤秋诗山长去乌微则奔就崖言去就鸟言皆可证矣】
　　【黄生曰前半不烦绳削后半极力经营又曰自起句外止霑湿二字着雨其余俱是衬说此文家避实击虚法也五六与河汉不改色闗山空自寒并于题外取神结出半湿字与暗满字亦同一绾法又曰雪诗中偏写月雨诗中偏写日皆以反攻逆击见竒笔端不可方物】
　　【葛常之曰紫崖奔处黒白鸟去边明而江碧鸟逾白山青花欲燃之句似之赠王侍御云晓鸎工迸泪秋月解伤神而感时花溅泪恨别鸟惊心之句似之殆同是一机轴　陈师道曰余登多景楼南望丹徒有大白鸟飞近青山而得句云白鸟过林分外明谢朓亦云黄鸟度青枝语巧而弱老杜云白鸟去边明语少而意广余毎还里而自觉老复得句云坐下渐多人杜云坐深乡党敬句穏而语益工乃知杜诗无不有也】
　　江雨旧无时天晴忽散丝暮秋霑物冷今日过云迟上【上声】马囘休出看【平声】鸥【杜臆作鵶】坐不移【一作辞】高【一作层】轩当滟滪润色静书帷【次章记雨中晴之景　朱彝尊曰微雨断云俗谓之过云雨　旧无时不时常雨过云迟云中带雨也回马看鸥避雨之事润色入帷观雨之趣　上二首咏雨尚在怡情处下二章咏雨却在伤心处矣　梁简文雨后诗散丝与山气忽合复俄晴古诗宻雨如散丝　杜臆鸥一作鸦埤雅云俗乌飞翅重知其将雨看鸦卜其晴也】
