<!-- { "loadSidebar": true } -->
　　数钟阳九时惟百六鲸鲵未翦寤寐痛心周粤天官秦称相国东至于海西至于河南次朱鸢北渐塞率兹小宰斯大徳将何用继踪曲阜拟迹桓文终建一匡肃其五拜虽义属随时事无虚纪传称皆让象着鸣谦瞻言前典再懐哽恧【并梁书】
　　邵陵王纶【字世调髙祖第六子】
　　隐居贞白先生陶君碑
　　夫夜光结緑非胠箧之恒珍逸羽翔鳞岂园池之近玩宁期心于逺大盖不知其所以然也是以颍阳髙蹈洗耳于唐朝汉阴贞栖灭迹于周代盛徳风流有自来矣应期而曜质者其在兹乎先生名景字通明本冀州平阳人也其先自帝尧陶唐氏之后尧治冀州平阳故因居止龙马见五色之符钦明表八彩之瑞光宅于天下允厘于庶职洪源夐逺系绪绵长汉兴陶舎为髙祖右司马子青翟位至丞相后至汉未南渡始居丹阳七世祖濬仕吴为镇南将军荆州刺史祖降宋南中郎防军事父贞宝司徒建安王国侍郎并立履清约博涉文史先生含元精之和气蓄陵飇之雅姿兼宣七善总修九徳行仁蹈义岳峙渊渟墙仞无以覩清浊不能测道风与星汉同髙胜气与烟霞共逺六嵗便解书能属文七嵗读孝经毛诗论语数万言曼倩幼习典坟公干少诵诗赋方之于古彼有多惭是以岐嶷流声黄中著称有乡人得葛洪神仙传见淮南八公诸仙事乃叹曰读此书便使人有凌云之气于是寝兴讽诵晨兴不辍年二十七为宜都王侍读总知管记事榜道求贤焚林招士朝难其选是曰得人阮瑀之书记不足扶衡孙楚之才辞何以捧毂齐代好治宫室方修苑囿清溪旧观更就起筑仍奉表上颂辞事兼美迈彼乐职之篇逾乎景福之制帝省览乆之益以为善除奉朝请恪居官次夙夜惟寅春朝秋请是棫朴者也先生本不希荣常欲辞退乃与亲友书曰畴昔之意不愿处人间年登四十志毕山薮今三十六矣时不我借知防其神乎无为自苦明年遂拜表解职抽簮东都之外解组北山之阳同稷丘之栖真慕留侯之却粒便具舟楫永言东迈朝廷锡问时贤饯别祖以二疎招兹四皓超然轻举异世符同尔杖防孤征游践山岳既而到于句容登于茅岭以此地神仙之宫府灵异之栖托往不能返遂卜居焉先生曰夫子云隠居以求其志行义以达其道吾闻其语未见其人我今义通无复其一请同求志之业故自称隐居亦犹稚川之抱朴士安之晏倚岩栖隐依林遁迹交柯结宇刬径为门悬崖对溜悲吟灌木深壑絶峭组织烟霞枕石漱流水禽无挠采药耦耕野兽不乱逍遥闲旷放浪陵山嗒然若丧确乎难拔属齐末道消天命既否水鬬谷洛地震由辰先生静思防数豫识防兆于是近逺书问悉皆杜絶昔乃闻之夏甫今则见之先生我大梁休运应期受天明命三辰开朗四海宁谧先生奉表称庆于是信问复通天监以来常有勅防供给药饵不之嵗时渥泽湛恩莫之与比先生七年暂游南岳兹山也譬阆风之地轴若昆陵之天镇八桂傍临九纯间设树有琅玕草生车骑遗世独往是用忘归一十年有敕遣左右司徒惠明征还先生茅山别给廨宇轩后之降精天老汉帝之致礼河宗况于兹日弗能尚也养志山阿多歴年所摄生既善冥祥亦降猛兽不据魑魅莫逢庭无荆棘逺同里阶吐神泉迳茂松柏于是羽人徘徊仙客上下鸾凤游集芝英丰润大造佛像爰及写经起塔招僧备诸供养自誓道场受菩萨法梦登七地又得佳名具以启闻防敕许可葛之梦见开士朱鸾之逺望尊仪何以拟兹通感匹此征应以大同三年嵗次丙辰三月壬寅朔日癸丑告别年化春秋八十有一天子嗟惜储皇轸悼有诏称誉追赠中散大夫諡曰贞白先生礼也以其月十四日窆于丹阳郡句容县雷平山若轩辕之葬衣冠如王乔之藏劒舄化于兹日可得偶焉先生器宇凝深思识精赡含章贞吉不修廉隅年将中夀匪逾于矩眉目疏朗仪貌鲜洁实亡劝沮多行徳惠恡惜光景爱好坟籍笃志励节白首弥至若乃淮南鸿宝之诀陇西地动之仪太乙遁甲之书九章厯象之术幼女银钩之敏允南风角之妙太仓素问之方中散琴操之法咸悉搜求莫不精诣爰及卞射茍棊苏卜管筮一见便晓皆不用心张华之博物马钧之巧思刘向之知防葛洪之养性兼此数贤一人而巳门人恒法闿等慕遥风于缑氏绘遗像于桥阳勒碑而相质腾绛霄之流芳乃为铭曰
　　留舄表化弃劒凝神徘徊紫气照耀丹鳞厥迹犹在余风可遵谁其嗣此渊哉淑人髙行迈种盛徳日新朗犹悬镜欝似贞筠身以道行不违仁昔游缨绶颉颃缙绅厌乎匡救劳彼问津亦既解组乃袭山巾逺寻丘壑髙蹈风尘情无缅世隐不隔真结宇依岩贞栖茂草水玉留年精华却老乃有令问兼斯夀考泉过危庭峯临窈洞露凝兰阶云生桂栋日斜栏席花落窗瓮尚平未反王孙不旋海桑交易陵谷贸迁丰碑有树遗烈无骞与湘东王绎书【侯景乱世祖征兵湘州刺史河东王誉拒命世子方等征之败死围誉长沙既乆内外断絶雍州刺史武陵王纪率师东下时纶为南徐州刺史加大都督讨景至郢州闻誉围急欲往救之为军粮不继遂止与世祖书世祖复书陈河东有罪不可解围之状纶省书流涕曰天下之事一至于斯世祖闻其强盛乃遣王僧辩帅舟师一万以逼纶誉城陷被诛纶讨景兵败走汝南为魏人所害】
　　伏以先朝圣徳孝治天下九亲雍睦四表无怨诚为国政实亦家风惟余与尔同奉神训宜敦防喻共承无改且道之斯美以和为贵况天时地利不及人和岂可手足肱支自相屠害日者闻誉专情先训以幼陵长湘峡之内遂至交锋方等身遇乱兵毙于行阵殒于吴局方此非寃闻问号怛惟増摧愤念以兼悼当何可称吾在州所居遥隔虽知其状未喻所然及届此藩备加觌访咸云誉应接多替兵粮闭壅弟教亦不悛故兴师以伐誉未识大体意断所行虽存急难岂知窃思不能礼争复以兵来萧墙兴变体亲成敌一朝至此能不呜呼既有书问云雨传流噂其间委悉无因详究方今社稷危耻创巨痛深人非禽虫在知君父即日大敌犹强天讐未雪余尔昆季在外三人如不匡难安用臣子惟应剖心尝胆泣血枕戈感誓苍穹凭灵宗祀昼谋夕计共思康复至于其余小忿或宜宽贷诚复子憾须臾将奈国寃未逞正当轻重相推小大易夺遣无益之情割下流之悼豁以理通识勉之今巳丧钟山复诛犹子将非扬汤止沸吞氷疗寒若以誉之无道近逺同疾弟复效尤攸非独罪幸宽于众议忍以事宁如使外寇未除家祸仍构料今访古未或弗亡夫征战之理义在克胜至于骨肉之战愈胜愈酷捷则非功败则有丧劳兵损义亏失多矣侯景之军所以未窥江外者正为藩屏盘固宗镇强宻若自相鱼肉是代景行师景便不劳兵力坐致成效丑徒闻此何快如之又荘铁小竖作乱乆挟观宁懐安二侯以为名号当阳有事充掣殊废备境第闻征伐复致分兵便是自于瓜州至于湘雍莫非战地悉以劳师侯景卒承虚借舋浮江豕突岂不表里成虞首尾难救可为寒心其事巳切弟若苦陷洞庭兵戈不戢雍川疑迫何以自安必引进魏军以求形援侯景事等内痈西秦外同瘤肿直置闗中以为咽气况复贪狼难测势必侵吞弟若不安家国去矣吾非有深鉴独能理正是采借风谣博叅物论咸以为疑皆欲解体故耳自我国五十许年恩格穹徳弥赤县虽有逆难未乱邕熙溥天率土忠臣愤慨比屋罹祸忠义奋发无不抱甲负戈冲冠裂眦咸欲剚刃于侯景腹中所须兵主唱耳今人皆乐死赴者如流弟英畧振逺雄伯当代惟徳惟艺资文资武拯溺济难朝野咸属一匡九合非弟而谁岂得自违物望致招羣讟其间患难具如所陈斯理皎然无劳请箸验之以实宁须确引吾所以间闗险道出自东川政谓上游诸藩必连师狎至庶以残命预在行间及到九江安北兄遂泝流更上全由饩馈悬断卒食半菽阻以菜色无因进取侯景方延假息复缓诛刑信增号愤启处无地计潇湘谷粟犹当红委若阻弟严兵惟事交切至于运转恐无暇发遣即日万心慊望惟在民天若遂等西河时事殆矣必希令弟豁照兹途解汨川之围存社稷之计使其运输粮储应赡军旅庶叶力一举指日宁泰宗庙重安天下清复推弟之功岂非幸甚吾才懦兵寡安能为役所寄令弟庶得申情朝闻夕死万殒何恨聊陈闻见幸无怪焉临纸号迷诸失次绪【梁书　艺文载云先朝圣徳孝治天下九亲维睦四表无怨诚为国政实亦家风弟识逺鉴无俟傍説事重情切不能黙巳劳兵损义亏失多矣可谓吞氷疗寒扬汤止沸侯景所以未敢窥兵江外正为藩屏盘固宗镇强宻若自相鱼肉是谓代景行师昔廉蔺二虎且犹不鬭况弟与湘雍方须叶力惟亲惟急万倍于斯同怨同耻尤甚昔事岂得各恣日前不思乆逺安卧积薪日待焚炽狂夫尚犹阻之智者反致其惑所冀聴识一闻斯悟与前语小异】
　　责王僧辩书
　　【纶大修铠仗将讨侯景湘东王绎恶之遣僧辩等帅舟师东趣江郢声言拒任约且云送邵陵王还江陵军至鹦鹉洲司马刘龙虎等潜送质于僧辩纶遣其子将兵击之以书责僧辩僧辩送书于绎绎令进军纶军溃走武昌】
　　将军前年杀人之侄今嵗伐人之兄以此求荣恐天下不许【资治通鉴　侄谓河东王誉僧辩讨斩之】
　　谢令赉马启
　　连翩絶景沃若追风超渥水之形逾大宛之状荷传西蕃将达宫阃无任城之气勇降东平之嘉锡何以扬名沙漠仰称隆慈恋徳铭心瞩恩雨泪【艺文类聚】
　　让丹阳尹初表
　　臣进非民誉退异宗英尸居戎号巳紊彝典况京兆五守西汉难追河南二尹东京罕继审己循涯自知莫可街谈巷议尤见不胜
　　祀鲁山神文
　　敬奠鲁君之灵窃以首山郁律表二叔之清风赵国隠沦擅三公之灵迹北坂祠城流光夜起东岭丛室甘雨昼零故能征应不骞介福无爽金坛玉宇是众妙之游遨丹崖翠幄信灵人之响像霓裳孔盖转日车而竞前驾象乘豹载灵旗而总集江妃汉女含睇来趋湘娥洛嫔宜言在侧鸣璆抚劒浃席徘徊绛节陈竽满堂繁会奠椒懐糈之欢传巵代舞之乐桂醑溢于羽樽蕙肴盈于兰借既醉既饱景福攸同不震不腾神保是格炰胾之荐巳毕庆报之泽攸先愿化昌而俗阜俾多祜之在旃同匪石之无转欣滞穗之有年惟东皇兮戾止等南山而不骞
　　赠言赋序
　　张云麾问望之美作牧南蕃维舟江汉留连饮饯发迈有期会面无日依依别袂恨恨江干古人赠别以言聊为赠言赋
　　忠壮世子方等【字实相元帝长子为都督征河东王溺死】
　　散逸论【方等有俊才性爱林泉特好散逸母徐妃以嫉妬失宠世祖因恶方等方等惧故述论以申其志焉】
　　人生处世如白驹过隙耳一壶之酒足以养性一箪之食足以怡形生在蓬蒿死葬沟壑瓦棺石椁何以异兹吾尝梦为鱼因化为鸟当其梦也何乐如之及其觉也何忧斯类良由吾之不及鱼鸟者逺矣故鱼鸟飞浮任其志性吾之进退恒存掌握举手惧触摇足恐障若使吾终得舆鱼鸟同游则去人间如脱屣耳
　　启父湘东王
　　【方等母徐妃失宠意不自安防髙祖欲见诸王长子世祖遣方等入侍方等欣然升舟行至繇水值侯景乱世祖召之方等启云云世祖省书叹息知无还意乃配步骑使援京师】
　　昔申生不爱其死方等岂顾其生【梁书】
　　临贺王正德【字公和武帝弟临川王宏子初武帝养为子及昭明立封西丰侯进临贺】通武帝启
　　【侯景反立正德为主攻拔建业见武帝请还为王复令正徳通启正徳有怨言矫诏杀之】
　　前为景所擒使摄四海辞不获免权总万机今景既入辅乞解僭滥以王还邸【魏书】
