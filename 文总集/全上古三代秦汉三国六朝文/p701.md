<!-- { "loadSidebar": true } -->
　　惟浑成之既载兮，统天地以资始，网宇宙以结罗兮，洞万形而通纪，莫适柔健，靡测阴阳，于音罔徵，在体无方，假姿众象，借韵宫商，若ざ厉狂震，触物怒号，卷扬江海，回拔陵崤，巨迸慑以退翼，爰居丧宿而遐逃。（《艺文类聚》一）

　　○述归赋

　　时运逝其何速，素秋奄以告季，虚柳中于昏日，羲和宿于房位，微寒凄其薄人，凝霜粲其朝坠，林飘飘以洒叶，隰芒芒而摧オ，菊发华于高丘，雁辞北以南莅。（《艺文类聚》三）

　　○井赋

　　惟大朴之既判兮，圣应务以表灵，演八卦以极用兮，运五材以赞生，钻丹晖于金石兮，引黄泉乎沓冥，巽下火而鼎立兮，木上水而井成。于是大制既契，物遵其徼，阡逵瓜分，庐宅星列，修家给之永用，凿阶庭而制穴，穿重壤之十仞兮，构玉之百节，营之不日，既汲既渫，潜流，寒泉洌洌，含七德以几道兮，尽众善而莫伐，挹之不损，氵畜之不充，纳而不处其有，兴而不匮其丰，先王借象以辨义，君子拟淡以自绥，神龙来蟠以育鳞，列仙一漱而云飞。（《艺文类聚》九，《初学记》七。）

　　○羽扇赋

　　惟羽类之攸出，生东南之遐，育庶族于云梦，散宗俦于具区，色非一采，或素或玄，肌平理扬，琼泽冰鲜，戢之则藏，奋之则举，舍之以寒，用之以暑，制舒疾于一掌，引长风乎胸襟，荡烦垢于体外，流妙气于中心。（《艺文类聚》六十九）

　　在于鸟为凌虚之翰，在于人为挥风之羽，高下多少，随人所举。（《书钞》一百三十四）

　　○竹赋

　　有嘉生之美竹，挺纯姿于自然，含虚中以象道，体圆质以仪天，托宗爽垲，列族圃田，缘崇岭，带回川，薄循隰，行平原，故能凌惊风，茂寒乡，藉坚冰，负雪霜，振葳蕤，扇芬芳，翕幽液以润本，承清露以擢茎，拂景云以容与，拊惠风而回萦。（《艺文类聚》八十九，《御览》九百六十二。）

　　○谏凿北池表

　　（《艺文类聚》题如此，《晋书》作上疏。）

　　伏承当凿北池，及立阁道，虽湫厄陋小，用功甚微，又役不扰民，赋不及外，至简至约，诚不可加，然于愚怀，实有眷眷，臣闻王者处万乘之极，享富有之大，必显明制度以表崇高，盛其文物，以殊贵贱，建灵台，浚辟雍，立宫馆，设苑囿，所以弘於皇之尊，彰临下之义，前圣创其礼，後代遵其矩。

　　当代之君，咸营斯事，周宣兴百堵之作，鸿雁歌安宅之欢，鲁僖修泮水之宫，采芹有思乐之颂，盖上之有为，非予欲是盈，下之奉上，不以劬劳为勤，此自古之令典，轨仪之大式也。夫理无常然，三正相诡，司牧之体，与世而移，致饰则素，故贲返于剥，有大必盈，则受之以谦，损上益下，顺兆庶之悦，享以二簋，用至约之义。是以唐虞流化于茅茨，夏禹垂美于卑室，过俭之陋，非中庸之制，然三圣行之，以致至道，汉高祖当营建之始，怒宫库之壮，孝文处既富之世，爱十家之产，亦以播惠当时，著称来叶。

　　今者二虏未殄，神州荒芜，举江左之众，经略艰难，漕扬越之粟，北饣鬼河洛，兵不获戢，运戍悠远，仓库内罄，百姓力竭，加春夏以来，水旱为害，远近之收，普减常年，财伤人困，大役未已，军国之用，无所取给，方之往代，丰弊相悬，损之又损，实在今日。

　　伏惟陛下，圣质天纵，凝旷清虚，阐日新之盛，茂钦明之量，无欲体于自然，冲素刑乎万国，韶既尽美，则必尽善，宜养以玄虚，守以无为，登览不以台观，游豫不以苑沼，偃息毕于仁义，驰骋极于六艺，观巍巍之隆，鉴二代之文，仰味羲农，俯寻周孔，其为逍遥，足以尊道德之辅，亲绅之秀，畴咨以时，顾问不倦，献替讽谏，日月而闻，则庶绩惟凝，六合咸熙，中兴之盛，迈于殷宗，休嘉之庆，流乎无穷，昔汉起德阳，锺离抗言，魏营宫殿，陈群正辞，臣虽才非若人，然职忝近侍，言不足采，而义在以闻。（《艺文类聚》九，《晋书·江传》。）

　　○上疏谏修洪祀

　　臣寻《史》《汉》旧制，《艺文志》刘向五行传，洪祀出于其中。然自前代以来，莫有用者。又其文惟说为祀，而不载仪注。此盖久远不行之事，非常人所参校。案《汉仪》，天子所亲之祠，惟宗庙而已。祭天于云阳，祭地于汾阴，在于别宫遥拜，不诣坛所。其馀群祀之所，必在幽静，是以圆丘方泽列于郊野。今若于承明之庭，正殿之前，设群神之坐，行躬亲之礼，准之旧典，有乖常式。

　　臣闻妖眚之发，所以鉴悟时主，故夤畏上通，则宋灾退度；德礼增修，则殷道以隆。此往代之成验，不易之定理。顷者星辰颇有变异，陛下祗戒之诚达于天人，在予之惧，忘寝与食，仰虔玄象，俯凝庶政，嘉祥之应，实在今日。而犹乾乾夕惕，思广兹道，诚实圣怀殷勤之至。然洪祀有书无仪，不行于世，询访时学，莫识其礼。且其文曰：洪祀，大祀也。阳曰神，阴曰灵。举国相率而行祀，顺四时之序，无令过差。”今案文而言，皆漫而无适，不可得详。若不详而修，其失不小。（《晋书·江传》，哀帝以天文失度，欲依《尚书》洪祀之制，于太极前殿亲执虔肃，冀以免咎，使太常集博士草其制，上疏谏云云。）

　　○又上疏

　　臣谨更思寻，参之时事。今强戎据于关雍，桀狄纵于河朔，封豕四逸，虔刘神州，长旌不卷，钲鼓日戒，兵疲人困，岁无休已，人事弊于下，则七曜错于上，灾之作，固其宜然。又顷者以来，无乃大异。彼月之蚀，义见诗人，星辰莫同，载于《五行》，故《洪范》不以为。

　　陛下今以晷度之失同之六，引其轻变方之重眚，求己笃于禹汤，忧勤逾乎日昃，将修大祀，以礼神，传曰：“外顺天地时气而祭其鬼神。”然则神必有号，祀必有义。案洪祀之文，惟神灵大略而无所祭之名，称举国行祀而无贵贱之阻，有赤黍之盛而无牲醴之奠，仪法所用，阙略非一。若率文而行，则举义皆阂；有所施补，则不统其源。汉侍中卢植，时之达学，受法不究，则不敢厝心。诚以五行深远，神道幽昧，探赜之求难以常思，错综之理不可一数。臣非至精，孰能与此！（《晋书·江传》，帝不纳又上疏云云。）

　　○奏谏山陵用宝器

　　以宣皇顾命终制，山陵不设明器，以贻後则。景帝奉遵遗制。逮文明皇后崩，武皇帝亦承前制，无所施设，惟脯葡之奠，瓦器而已。昔康皇帝玄宫始用宝剑金舄，（《御览》作内实金乌钅育。）此盖太妃罔（《御览》作因。）已之情，实违先旨累世之法。今外欲以为故事，臣请述先旨，停此二物。（《晋书·江传》，《御览》五百五十二，又七百五十七。）

　　○逸民箴

　　至人应务，是统是营，乃制上下，以牧群生，君位孰在，匪圣伊明，贤愚相奉，臣主以成，如彼百节，各役天形，率分委质，仰应一情，心膂有位，股肱有经，岂以处下？为戚为荣，各安其所，举体用平，夫设爵列土，悬弓垂旌，卑尊之级，贵贱之名，匪以恣物之役，实大猷而是经，处遁之士，奚眷于时，行矣先觉，捐俗长辞，明乎忧患，故超尔不疑，解发灵崖，被褐弦丝，飘飘台上，轻举高之，穆穆二仲，携策相期，盘幽隐寂，与物无治。凡厥後来，顺乃所往，鉴兹俗累，戒于颠荡，无殉外物，心烦技养，无弃恬旷，忧勤是掌，林人司箴，敢进善党。（《艺文类聚》三十六）
曹摅
摅字颜远，谯国谯人，魏大司马休曾孙，与左思俱为齐王ぁ记室，元康末为洛阳令，後为襄阳大守征南司马，永嘉二年，讨流人王，败死，有集三卷。

　　○述志赋

　　慕浮云以抗操，耽簟食之自娱，羡首阳之皎节，叹南山之高疏，哀夫差之溷惑，咏楚怀之失图，悲伍员之沈悴，痛屈平之无辜，嘉沮溺之隐约，羡接舆之狂歌，顾大雅之先智，纬明哲之所经，微见机而遂逝，比舍生而亲名，道殊涂而同归，要逾世而并荣，舜拘忤于焚廪，孔怵惕于陈匡，纷蹇之若斯，何遭运之可常，情恍惚以回迷，梦乘云而飞，驾麟凤之靡靡，截龙旗之洋洋，周九州而骋目，登四岳而永望，承圣哲而砥砺，奋羽仪而翱翔，被兰之芳华，带锺山之玉英，饰吾冠之岌岌，美吾之玲玲，悲盛衰之递处，情悠悠以纡结，揽萱草以掩泪，曾一欢而九咽。（《艺文类聚》二十六。）

　　○感旧赋

　　胡马仰朔云，越鸟巢南树。（《文选·赭白马赋》注）

　　○围棋赋（并序）

　　昔班固造奕旨之论，马融有围棋之赋，拟军政以为本，引兵家以为喻，盖宣尼之所以称美，而君子之所以游虑也。既好其事，而壮其辞，聊因翰墨，述而赋焉，其辞曰：

　　局则邓林之木，鲁班所造，雉方砥平，素质玄道，犀角象牙，是错是砺，内含光润，形亦应制。于是二敌交行，星罗宿列，云会中区，网布四裔，合围促阵，交相侵伐，用兵之象，六军之际也。张甄设伏，挑敌诱寇，纵败先锋，要胜後复，寻道为场，频战累斗，夫保角依边，处山营也。隔道相望，夹水兵也。二斗共生，皆目并也。持棋合□，连理形也。览斯戏以广思，仪群方之妙理，讶奇变之可嘉，思孙吴与白起，世既平而功绝，局告成而巧止，当无为之馀日，差见玩于君子。（《艺文类聚》七十四）

　　良马蹀足，轻车结轮。
曹毗
毗字辅佐，摅从子，郡察孝廉，除郎中，蔡谟荐补著作佐郎，迁句章令，徵为太学博士，迁尚书郎，历镇军从事中郎，出为下邳太守，累迁至光禄勋，有集十五卷。

　　○秋兴赋

　　素秋始启，清风激暑，叶零玉阶，柯委劲楚，离禽嘤嘤而晨鸣，轻帷翩翩以微举，夕露颓润于兰庭，秋虫属响乎廊宇。（《初学记》三）

　　○涉江赋

　　迄赵屯，历彭川，修岸靡靡，莞苇芊芊，紫莲被翠波而抗英，碧椹乘天岸而星悬，百籁夕奏，山精夜然，狂飚萧瑟以洞骇，洪涛突兀而横峙，尔乃江犭希彭濞，夜火辉焕，凌错吐飚，骇鲸喷澜，采蜂于是泛波，文鱼于是登岸。（《艺文类聚》八）

　　○观涛赋

　　）伊山水之辽回，何秋月之凄清，瞻沧津之腾起，观云涛之来征，尔其势也。发源溟池，回冲天井，洒拂沧汉，遥栎星景，伍子结誓于阴府，洪湍应期而来骋，汨如八风俱臻，隗若昆仑抗岭。（《艺文类聚》九）

　　于是神鲸来往，乘波曜鳞。（《御览》九百三十八）

　　○水赋

　　鱼丧成岛屿之墟，目落为明月之珠。（《御览》九百三十八，不著名，疑承上曹毗，今附此俟考。）

　　○湘中赋

　　（《初学记》作湘表赋。）

