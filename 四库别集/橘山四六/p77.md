<!-- { "loadSidebar": true } -->
　　窃麾荆户边奏蔑闻引漕防门宠灵狎至盖特达庙堂之意非夤縁媒介之言众为惊嗟已知侥幸在汉八使选从朝行入蜀二人上应乾象故能奉宣临轩之戒令足以耸动列城之观瞻未闻以一孤士误当路之知由一小垒専外台之计如某者防防无助【防亦作惸乔知之诗惸惸孤形影】琭琭自持【琭亦作碌冯衍传碌碌如玉周嵩云惟阿奴碌碌当在阿母前平原君列传作録録萧曹赞作鹿鹿言在凡鹿中马援传更共陆陆注犹碌碌也平原君传注録録谓随从也音义并同方秋崖啓鹿鹿无竒鱼鱼自守又徒抱区区见谓碌碌互见第八巻】苦骨劳筋甘逐食江湖之上苍顔白髪叹还丹日月之迟【杜诗裋褐风霜入还丹日月迟】公道一伸贤方四辟自踪迹甫离于铜墨而姓名已挂于钧衡处以箳篂初非遐弃畀之符竹竟得超除虽仅闻一考之书亦毕効五穷之技収还旧观抚集新甿忽明纶飞下于天霄以英簜按行于山国靖循非据莫识所从矧部封控三峡之雄【郦道元水经注巴东三峡谓广溪峡巫峡西陵峡也三峡七百里中两岸连山畧无阙处重岩叠嶂隠蔽天日非亭午夜分不见日月杜宇所凿以通江水宜都山川记自黄牛滩东入西陵界至峡口一百许里山水纡曲林木髙茂猿鸣至清山谷传响泠泠不絶行者闻之莫不懐土故渔者歌曰巴东三峡巫峡长猿鸣三声泪霑裳巴东三峡猿鸣悲猿鸣三声泪霑衣一説三峡谓明月峡巴峡巫峡李诗暮雨向三峡杜诗忠州三峡外又三峡星河影动摇又白帝重为三峡镇又三峡楼台掩日月又一説明月峡巫山峡广泽峡出蜀都赋注】而计司居四路之剧【四路谓益梓利防】吏选得以铨综【转运嵗察所部亷能而保任之若罢软或冒法则随其职事劾奏】民隠在乎谘诹【宋至道中诏曰天下物宜民问利病惟转运使得以周知更互赴阙廷见询问焉】岂伊冗琐之流冒此光华之选兹盖伏遇某官姬勲垂世尹徳在躬【尚书惟尹躬暨汤咸有一徳】植翘材馆不朽之规秉中书堂无私之笔飞鸿振鹭尽成梁国之网罗苦李粗桃曲借西山之畦迳【唐诗桃蹊李径尽荒凉杜诗桃蹊李径年虽故】不以位卑而势邈取其齿老而智専【韩非子齐桓公伐孤竹还迷失道管仲曰老马之智可用放马随之遂得道韩文圣贤之能多农马之智専】往观民风毋辱君命某誓当刻励勉効驰驱蛇雀之衔珠环窃少报恩之具【搜神记隋侯出行见大蛇中防疑其灵使人以药封之蛇乃能去其后蛇衔珠以报之详见前骆宾王啓隂山之雀敢懐飱蕋之心汉东之蛇期致投珠之报庾信啓蓬莱谢恩之雀白璧四环汉水报徳之蛇明珠一寸】马牛之运刍粟尚恢经武之图
　　通交代鲜于安抚
　　计台虚席久烦连帅之摄承守障空餐忽玷皇华之遣送既托名于交事复取庇于同寅何一妄庸【汉魏勃教齐王反汉既诛吕氏罢齐王兵灌婴使使召责问勃勃曰失火之家岂暇先言大人而后救火乎因退立股战而恐婴熟视笑曰人谓魏勃勇妄庸人耳】有二荣幸恭惟某官蜀都紫气魏阙丹心衣天孙织锦之裳飘然游览袖庖丁发硎之刃妙矣剸裁堂中坐啸以分忧幕下运机而靖难转入玉旒之听叠膺金节之除凡云刑狱刍粮率归亷问兼有诗书斧钺式副简求作巨镇于防子之门【左传僖公二十六年楚灭防以防子归注防楚同姓国今建平秭归县亦名巴子国杜诗瘴除防子国又防子之国杜陵翁王延禧诗防子城新筑长江更作濠百蛮归指掌三峡见秋毫】寓鸿名于老氏之室自崇牙大纛之借重【黄帝内传女为帝制纛十二以主兵二仪实録纛皂缯为之似蚩尤之首军发祭纛】觉赤甲白盐之増髙【赤甲山在夔州不生树木土石皆赤如人袒背故曰赤甲白盐山亦在防州崖壁髙峻色若白盐荆州记峡之首北岸曰白盐峯中黄龙滩沿泝所忌水经注白帝山北接縁马岭南接赤甲山杜诗奔峭背赤甲防崖当白盐又白盐危峤北赤甲古城东又赤甲白盐俱刺天】并施漕引之能益致戎储之裕虎避吾境【刘昆传毘为农太守先是崤黾驿道多虎灾行旅不通昆为政三年仁化大行虎皆负子渡河宋均传均为九江大守郡多虎患常募设槛穽均曰咎在残吏其务退奸贪进忠良一去槛穽虎相与东游渡江罗隠传虎知应去境】马跃于槽【韩文士饱而歌马腾于槽郑雪岩啓马踊跃槽鸿归得所】舍人端合治装【曹参传告舍人趣治装吾且入相】天子行将有诏【韩文无疾其驱天子有诏】某初微边最误沐上恩俾乘传以奚堪知维藩之足恃【诗价人维藩】眷情特厚庆问先临遡三峡水之词源渐聆逸韵【杜诗词源倒流三峡水】通五丈原之饷道尚踵成规悦慕所丛名言匪喻
　　交印谢鲜于安抚
　　一介行李访流马之遗踪十乘元戎忝交龟之雅契即亲诲矩叠拜书函恭惟某官文武兼才【汉朱穆传兼资文武海内竒士唐裴行俭为安抚大使使满至京师将吏为刻石纪功帝劳曰行俭提孤军深入万里兵不血刃叛党擒夷可谓文武兼备矣】古今达学逺抚长驾凌千里以无前劲节髙标贯四时而独秀箳篂奏最襦袴兴谣两川瞻使节之荣三峡倚帅垣之重政刑清暇威信着明出藩即入从之阶朝奏有暮召之宠某谬将皇指己次部封拂红篆于刚辰有惭末至对緑樽于清夜无惜细论报命弗虔倾心徒切
　　回本路程提刑
　　误恩将漕来防蜀门直指按刑同登汉道谓在太常叙拜之别许分皇华临遣之光首枉庆缄益崇雅眷恭惟某官道髙伊洛文秀巴岷着功名之先鞭蜚腾直上操政事之余刃盘错皆空由赞治之最以仪中朝借涉笔之能以赞外府固应峨峨当轩墀而立胡乃业业为原隰之行盖熟知上意之好生欲亟使逺民之防惠轺封夙驾贯索夜虚肯用司空城旦之书惟専弹治合持法从甘泉之槖入备论思某猥自乘边骤令刺部信无分之可采幸有隣而不孤应二星之占偶聨荣于步武得五云之贶知独妙于语言佩服以还编摩曷既
　　回本司属官
　　青天转粟漫追杜老之吟緑水泛莲肯入王公之幕一时俊逸四座光辉伏惟某官抱负竒才赞扬逺业惟贤是宝絶胜照乘之珠以礼为罗少屈翔霄之羽从容妙画増益皇华固须推此道以致君遂将贺本朝之得士某乘边无状刺部何能幸借重于英僚庶不孤于使事领鱼雁来书之贶莫办报珍访马牛引漕之规尚资发药【庄子先生既来曾不发药乎】
　　回权属官
　　剖符荆戸边最蔑闻畀节夔门上恩狎至正自甘寂寞以居外岂应玷光华之选中靖惟叨逾悉自吹借荷眷情之不薄枉庆问以相先有誉无箴既惭且感凡转输之大计昔所未闻幸寮寀之多材今其可免
　　回张通判【自注权参议】
　　小行人之不韪叨此计权【周礼小行人掌邦国宾客之礼籍以待四方之使者】外司马之同寅妙于赞画隣辉所照【鲁仲连传管仲光烛隣国白乐天诗光荣照四隣】老气为增恭惟某官粹然天成达于世用风流文彩信所学之有传富贵功名要以身而自致对扬滋久誉问甚休方乗舆分千里之光乃叠组借十连之重竚闻趣召入备论思某猥自乘边骤令刺部懵于转输之大计幸然寮寀之多才首枉庆缄足观髙谊听别驾康沂之咏倾向弥深数扁舟泝峡之程接承伊迩其为欣快何可喻云
　　通安制置【按宋史嘉定二年以安丙为四川制置大使制置使始宣和间建炎以来各路皆有使其后尽省惟四川沿江有焉四川系成都府沿江系明州】
　　鼎鼐元臣重保厘于四蜀【尚书命毕公保厘东郊】輶轩小使谬将漕于三巴【十道志渝州巴县并巴东西是为三巴水经注刘璋分三巴今绵州曰巴西归州曰巴东夔州曰中巴杜诗中巴之中巴东山又疏凿控三巴】方依节制之荣合脩笺挚之敬恭惟某官抱社禝之器而被以文藻探圣贤之蕴而养其本根勲名与二曜以争光气节为一时之独步从绛侯者无右袒之士故能成诛吕之功【史记太尉令军中曰为吕氏者右袒为刘氏者左袒军中皆左袒为刘氏宋开禧元年吴曦僣位兴州安丙与杨巨源等诛曦于伪宫】微管仲则皆左袵之民何以立强齐之业安危所寄中外具瞻升之铉台而不为髙揭之旂常而无所愧过百万师于枕席妙矣边筹【大戴礼明王之守也必折冲于千里之外其征也袵席之上还师赵充国传威信千里从枕席上过师注桥成军安行若于枕席上过也余日华啓敌在目中出竒于帷幄之内师行席上玩敌于掌股之间】壮六十郡之藩垣晏然卧防敌骑至于惊遁蛮獠莫不服从凡所设施亶为卓絶【孔光传非有卓絶之能注踔髙逺也】才兼将相孰有如诸葛之贤忠贯神明行入践汾阳之位【郭子仪传赞天宝末盗发幽陵外阻内讧子仪自朔方提孤军转战逐北谊不还頋当是时天子西走唐祚若赘旒而能辅太子再造王室虽唐命方永亦由忠贯日月神明扶持者哉】某眇焉孤士久矣外官晚荷庙堂之知骤叨军垒之寄未容满嵗即使观风当一传驰驱之初得万间幪覆其上以流马运愿承在后之鞭有衮衣归尚快争先之睹其为向慕罔既占陈
　　贺四川董制置【按宋史嘉定七年以董居谊为四川制置使】
　　维大邦屏选诸法从之英【诗大邦维屏】有外使车云是慈恩之旧矧方全制于四蜀畴非仰戴于二天喜兼常伦诚寓先贽恭惟某官世为国史【左传董狐古之良史也书法不隠】家本儒宗【董仲舒传赞仲舒为羣儒首】何王门曳裾之多独安退静宜君子得舆之后径上清华雅望脩名表表于搢绅忠言谠论拳拳于社稷张旜出境全璧还朝【宋史嘉定六年遣居谊贺金主生辰防金国乱不至而还】适当六国据中原而纷争安得一贤作边方之重镇上之属意已久公之自任不凡举坤维六十州而付之胜秦关百万师而逺矣辞簪笔之侍暂分西頋之忧继衮衣之歌即展东归之庆某循行在逺钦拜寖疎想鸣玉于鸳鹭之行夙防推借【文选厠迹鸳鹭行韩文鸳行参绮陌乂丹掖列鸳鹭】督飞刍于马牛之运复得依冯咫尺所陈【曹参传奉咫尺之书注八寸曰咫咫尺者言其简牍或长咫或长尺喻轻率也】毫分莫究
　　回重庆权提刑洪知府
　　奉使三峡之中谬司外计太守一州之表忝与同寅【常衮集参用名儒典领大郡执礼法以训人居一州之表为千里之帅】庆问先之髙懐异甚恭惟某官盘洲相种【宋洪适字景伯官至翰林迁签枢参政拜右仆射号盘洲谥文惠洪平斋啓铁砚关心莫续盘洲之地脉绣衣具眼好开泮水之天荒】渝水吏声【渝水在辽西临渝东出塞又州名隋置宋改重庆府】五万巻传家之书益昌所学二千石牧民之课独最诸城就分绣斧之光改畀珪符之宠上眷所属中召可期某侯度弗脩【诗质尔人民谨尔侯度】皇华曷称繄芘存之是赖庶鳏旷之可逃邂逅南楼幸尝有一日之雅苍茫西棹愧莫报五云之珍【杜诗独立苍茫自咏诗苍茫二字亦有作上声用者白乐天诗寒销春苍茫又野田何苍茫东坡诗苍茫瞰奔流又愁渡奔河苍茫间苏子美诗淮天苍茫背残腊】感激良深占陈曷既
　　贺交代乐安抚
