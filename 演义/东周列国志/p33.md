<!-- { "loadSidebar": true } -->
　　却说国人素服季友，闻鲁侯被杀，相国出奔，举国若狂，皆怨卜齿奇而恨庆父，是日国中罢市。一聚千人，先围卜齿奇之家，满门遭戮，将攻庆父，聚者益众，庆父知人心不附，欲谋出奔，想起齐侯曾藉莒力以复国，齐、莒有恩，可因莒以自解于齐。况文姜原有莒医一脉交情；今夫人姜氏，即文姜之侄女，有此因缘，凡事可托。遂微服扮作商人，载了货赂满车，出奔莒国。
　　夫人姜氏闻庆父奔莒，安身不牢，亦想至莒国躲避。左右曰：“夫人以仲故得罪国人，今复聚一国，谁能容之？季友在邾，众所与也，夫人不如适邾，以乞怜于季。"乃奔邾国求见季友。，季友拒之弗见，季友闻庆父。姜氏俱出，遂将公子申归鲁，一面使人告难于齐。
　　齐桓公谓仲孙湫曰：“今鲁国无君，取之如何："仲孙湫曰：”鲁，秉礼之国，虽遭弑乱，一时之变，人心未忘周公，不可取也。况公子申明习国事，季友有戡乱之才，必能安集众庶，不如因而守之。"桓公曰：“诺。"乃命上卿高傒，率南阳甲士三千人。吩咐高傒相机而动："公子申果堪主社稷，即当扶立为君，以修邻好。不然，便可并兼其地。"高傒领命而行，来至鲁国，恰好公子申、季友亦到。高傒见公子申相貌端庄，议论条理，心中十分敬重，遂与季友定计，拥立公子申为君，是为僖公。使甲士帮助鲁人，筑鹿门之城，以防邾、莒之变。季友使公子奚斯，随高傒至齐，谢齐侯定国之功，一面使人如莒，要假手莒人以戮庆父，啖以重赂。
　　
　　
　　
　　
　　却说庆父奔莒之时，载有鲁国宝器，因莒医以献于莒子。莒子纳之，至是复贪鲁重赂，使人谓庆父曰：“莒国褊小，惧以公子为兵端，请公子改适他国。"庆父犹未行，莒子下令逐之。
　　庆父思竖貂曾受赂相好，乃自邾如齐，齐疆吏素知庆父之恶，不敢擅纳，乃寓居于汶水之上。
　　恰好公子奚斯谢齐事毕，还至汶水，与庆父相见，欲载之归国。庆父曰：“季友必不见容，子鱼能为我代言，乞念先君一脉，愿留性命，长为匹夫，死且不朽！”奚斯至鲁复命，遂致庆父之言，僖公欲许之。季友曰：“使弑君者不诛，何以戒后？”因私谓奚斯曰：“庆父若自裁，尚可为立后，不绝世祀也。"奚斯领命，再往汶上，欲告庆父，而难于启齿，乃于门外号啕大哭。庆父闻其声，知是奚斯，乃叹曰：”子鱼不入见而哭甚哀，吾不免矣。"乃解带自缢于树而死。奚斯乃入而殓之，还报僖公。
　　僖公叹息不已，忽报：“莒子遣其弟嬴拿，领兵临境，闻庆父已死，特索谢赂。"季友曰：”莒人未尝擒送庆父，安得居功："乃自请率师迎敌，僖公解所佩宝刀相赠，谓曰：“此刀名曰‘孟劳’，长不满尺，锋利无比，叔父宝之。"季友悬于腰胯之间，谢恩而出。
　　行至郦地，莒公子嬴拿列阵以待。季友曰：“鲁新立君，国事未定，若战而不胜，人心动摇矣，莒拿贪而无谋，吾当以计取之。”乃出阵前，请嬴拿面话，因谓之曰：“我二人不相悦，士卒何罪。闻公子多力善搏，友请各释器械，与公子徒手赌一雌雄，何如？"嬴拿曰：”甚善。“两下约退军士，就于战场放对，一来一往，各无破绽，约斗五十余合，季友之子行父，时年八岁，友甚爱之，俱至军中。时在旁观斗，见父亲不能取胜，连呼："‘孟劳’何在？"季友忽然醒悟，故意卖个破绽，让嬴拿赶入一步，季友略一转身，于腰间拔出”孟劳"，回手一挥，连眉带额削去天灵盖半边，刃无血痕，真宝刀也！莒军见主将劈倒，不待交锋各自逃命，季友全胜，唱凯还朝。
　　僖公亲自迎之于郊，立为上相，赐费邑为之采地，季友奏曰：“臣与庆父、叔牙并是桓公之孙，臣以社稷之故，酖叔牙，缢庆父，大义灭亲，诚非得已，今二子俱绝后，而臣独叨荣爵，受大邑，臣何颜见桓公于地下？"僖公曰：”二子造逆，封之得无非典？"季友曰：“二子有逆心，无逆形，且其死非有刀锯之戮也，宜并建之，以明亲亲之谊。”僖公从之，乃以公孙敖继庆父之后，是为孟孙氏。庆父字仲，后人以字为氏，本曰仲孙，因讳庆父之恶，改为孟也。孟孙氏食采于成；以公孙兹继叔牙之后，是为叔孙氏，食采于郈.季友食采于费，加封以汶阳之田，是为季孙氏。于是季、孟、叔三家，鼎足而立，并执鲁政，谓之“三桓”。
　　
　　
　　
　　
　　是日，鲁南门无故自崩，识者以为高而忽倾，异日必有凌替之祸，兆已见矣。史官有诗云：
　　
　　
　　
　　手文征异已褒功，孟叔如何亦并封？
　　乱世天心偏助逆，三家宗裔是桓公。
　　
　　
　　
　　
　　话说齐桓公知姜氏在邾，谓管仲曰：“鲁桓、闵二公不得令终，皆以我姜之故，若不行讨，鲁人必以为戒，姻好绝矣。”管仲曰：“女子既嫁从夫，得罪夫家，非外家所得讨也，君欲讨之，宜隐其事。”桓公曰：“善。”乃使竖貂往邾，送姜氏归鲁。
　　姜氏行至夷，宿馆舍，竖貂告姜氏曰：“夫人与弑二君，齐、鲁莫不闻之，夫人即归，何面目见太庙乎？不如自裁，犹可自盖也。”姜氏闻之，闭门哭泣，至半夜寂然，竖貂启门视之，已自缢死矣，竖貂告夷宰。使治殡事，飞报僖公。
　　僖公迎其丧以归，葬之成礼，曰：“母子之情，不可绝也。"谥之曰哀，故曰哀姜。后八年，僖公以庄公无配，仍袝哀姜于太庙，此乃过厚之处。
　　
　　
　　
　　
　　却说齐桓公自救燕定鲁以后，威名愈振，诸侯悦服。桓公益信任管仲，专事饮猎为乐。一日，猎于大泽之陂，竖貂为御，车驰马骤，较射方欢，桓公忽然停目而视，半晌无言，若有惧容。竖貂问曰：“君瞪目何所视也？"桓公曰：”寡人适见一鬼物。其状甚怪而可畏。良久忽灭。殆不祥乎？“竖貂曰：”鬼阴物。安敢昼见？"桓公曰：“先君田姑棼而见大豕。是亦昼也。汝为我亟召仲父！"竖貂曰：”仲父非圣人。乌能悉知鬼神之事？"桓公曰：“仲父能识‘俞儿’，何谓非圣？"竖貂曰：”君前者先言俞儿之状。仲父因逢君之意，饰美说以劝君之行也，君今但言见鬼。勿泄其状。如仲父言与君合。则仲父信圣不欺矣！"桓公曰：“诺！"乃趋驾归。
　　心怀疑惧。是夜遂大病如疟。明日，管仲与诸大夫问疾。桓公召管仲，与之言见鬼：“寡人心中畏恶，不能出口。仲父试道其状！"管仲不能答，曰：”容臣询之！"竖貂在旁笑曰：“臣固知仲父之不能言也！"桓公病益增。
　　管仲忧之。悬书于门："如有能言公所见之鬼者。当赠以封邑三分之一。"有一人，荷笠悬鹑而来，求见管仲。管仲揖而进之，其人曰：“君有恙乎？"管仲曰：”然！"其人曰：“君病见鬼乎？"管仲又曰：”然！"其人曰：“君见鬼于大泽之中乎？"管仲曰：”子能言鬼之状否？吾当与子共家！"其人曰：“请见君而言之！"管仲见桓公于寝室。桓公方累重裀而坐。使两妇人摩背，两妇人捶足。竖貂捧汤，立而候饮。管仲曰：”君之病。有能言者。臣已与之俱来。君可召之！"桓公召入。见其荷笠悬鹑，心殊不喜。
　　遽问曰：“仲父言识鬼者乃汝乎？"对曰：”公则自伤耳。鬼安能伤公？"桓公曰：“然则有鬼否？"对曰：”有之。水有‘罔象’，邱有‘峷’，山有‘夔’，野有‘彷徨’，泽有‘委蛇’。"桓公曰：“汝试言‘委蛇’之状！"对曰：”夫‘委蛇’者，其大如毂，其长如辕，紫衣而朱冠。其为物也，恶闻轰车之声，闻则捧其首而立。此不轻见，见之者必霸天下！"桓公冁然而笑，不觉起立曰：“此正寡人之所见也！”于是顿觉精神开爽，不知病之何往矣。
　　桓公曰：“子何名？"对曰：”臣名皇子，齐西鄙之农夫也！"桓公曰：“子可留仕寡人！"遂欲爵为大夫。皇子固辞曰：”公尊王室，攘四夷，安中国，抚百姓，使臣常为治世之民，不妨农务足矣，不愿居官！"桓公曰：“高士也！”赐之粟帛，命有司复其家。
　　复重赏管仲。竖貂曰：“仲父不能言，而皇子言之，仲父安得受赏乎？"桓公曰：”寡人闻之：“任独者暗，任众者明'，微仲父，寡人固不得闻皇子之言也！"竖貂乃服。
　　时周惠王十七年，狄人侵犯邢邦，又移兵伐卫，卫懿公使人如齐告急。诸大夫请救之，桓公曰：“伐戎之役，疮痍未息。且俟来春，合诸侯往救可也！"其冬，卫大夫宁速至齐，言："狄已破卫，杀卫懿公，今欲迎公子毁为君。"齐侯大惊曰：”不早救卫，孤罪无辞矣！"不知狄如何破卫？且看下回分解。
　　
　　
　　
　　
　　第二十三回　卫懿公好鹤亡国　齐桓公兴兵伐楚
　　
　　
　　
　　话说卫惠公之子懿公，自周惠王九年嗣立，在位九年，般乐怠傲，不恤国政。最好的是羽族中一物，其名曰鹤。按浮邱伯《相鹤经》云：
　　
　　
　　
　　鹤，阳鸟也，而游于阴，因金气，乘火精以自养。金数九，火数七，故鹤七年一小变，十六年一大变，百六十年变止，千六百年形定。体尚洁，故其色白；声闻天，故其头赤；食于水，故其喙长；栖于陆，故其足高；翔于云，故毛丰而肉疏。大喉以吐，修颈以纳新，故寿不可量。行必依洲渚，止不集林木，盖羽族之宗长，仙家之骐骥也。鹤之上相：隆鼻短口则少眠，高脚疏节则多力，露眼赤睛则视远，凤翼雀毛则喜飞，龟背鳖腹则能产，轻前重后则善舞，洪髀纤趾则能行。
　　
　　
　　
　　那鹤色洁形清，能鸣善舞，所以懿公好之。俗谚云：“上人不好，下人不要。”因懿公偏好那鹤，凡献鹤者皆有重赏，弋人百方罗致，都来进献，自苑囿宫廷，处处养鹤，何止数百。有齐高帝咏鹤诗为证：
　　
　　
　　
　　八风舞遥翮，九野弄清音。
　　一摧云间志，为君苑中禽。
　　
　　
　　
　　
　　懿公所畜之鹤，皆有品位俸禄，上者食大夫俸，次者食士俸。懿公若出游，其鹤亦分班从幸，命以大轩，载于车前，号曰“鹤将军”。养鹤之人，亦有常俸，厚敛于民，以充鹤粮；，民有饥冻，全不抚恤。
　　大夫石祁子，乃石碏之后、石骀仲之子，为人忠直有名，与宁庄子名速同秉国政，皆贤臣也。二人进谏屡次，俱不听。公子毁乃惠公庶兄，公子硕烝于宣姜而生者，即文公也。毁知卫必亡，托故如齐，齐桓公妻以宗女，竟留齐国。卫人向来心怜故太子急子之冤，自惠公复位之后，百姓日夜咒诅："若天道有知，必不终于禄位也！“
