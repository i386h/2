<!-- { "loadSidebar": true } -->
　　制试名为博学鸿儒科时福建布政使吴公兴祚已揭荐首予防巡抚杨君病故不果行而分巡宁绍台道许公勲力荐予于两浙抚军陈公暨布政使李公凡十一郡所荐合得数百人仅遴取六人入告谬及予【六人顾侍御已辞免惟魏副使徐林鸿咸清吴农祥五人赴试】予三辞不获【有三辞揭子见本集】是年戊午举乡试抚军将监临回避而虑予不行乃以覆部咨文当驿入者故令本人亲赍之遣官吏持咨到家从门中投入竟去不得已就道相国冯公知予至预饰厨传辟馆相待而内阁学士合肥李公设榻邀予主其家时四方应召者堵长安市即王公邸里幸舍皆满城东万柳园冯公休沐地也择日开宴遍请诸应召者来令赋诗予为作万柳园赋时同赋者十余人独以予赋与宜兴陈生文并称之【生名维崧】内史乔君莱工赋者也然憙事与同舍曹君禾好臧否人物乔君佯冩予赋作已赋以示禾何如曰此非君作也然则谁作此曰必江东毛生者也值试前数日右臂忽疡发腕胀如瓠五指不可诎特诣冢宰暨掌院学士验病求免试冢宰执不可选郎杨君淮人也朗言曰是人免试则此举为不光矣又曰此必药误之耳洗其药则指必可诎盖疑为伪也及试日挂臂至午门请弗入学士曰苐入脱果不可为已之未晩也有何难焉遂诣
　　太和殿受试晌午司饍者强予把金筯指小诎【时　　赐宴故云是日得陈太士医骤愈故以为伪】完巻
　　上幸覇州携诸巻以从亲坐帐殿阅至十余巻风起遽止予巻在阅中且夹一纸籖翌日尽付三相公暨掌院学士讫阅及呈入以予列上巻
　　上忽问曰娲皇补天事信乎盖以予巻中有匪链石之可补一语故也【试题为璿玑玉衡赋】众未对间冯公进曰淮南子有之
　　上曰徒记事耶则楚词天问早及之何止淮南苐未知传信何如耳众相顾駴伏叩头退乃仿前代制科例上巻比进士一甲并授馆职因授予翰林院检讨充史馆纂修官而以胜国之史未修开明史馆给笔札令纂修明史题得正两朝纪传及诸杂传先后起草得二百余篇先是
　　制试时
　　上精于韵学兼以韵押定甲乙凡旂旗逢韸剖析极严予因于修史之暇据臆所见稍加以考识着韵书十二巻名古今通韵进之
　　御前时区别贤否特召同馆百余人试
　　保和殿中阅巻者置予文先后之间
　　上亲拔之相距三十名注巻面曰拔若干名值乙丑防试
　　钦防予同考第一领十八房考官唱名
　　午门外入鏁院分帘阅春秋房巻及放榜得进士一十二人是科
　　上颁题进士一至十皆送
　　上亲定而春秋居二至
　　殿试传胪仍以春秋一巻为一甲之二二巻为二甲之一
　　上以是科春秋房得人随
　　命词臣攻春秋经者投名作春秋传注是时房首甫教习即并与编纂皆异数也先是予入鏁院时
　　上幸南海子携予所进通韵者随
　　御幄行览之称善遂发其册贮阁中令本官缮疏从通政司并书册奏上已有日矣及撤棘谢
　　恩赐宴礼部毕阁臣遣供事官宣予至阁门将入阁满中堂望见予坐起道
　　上钦览所进书大喜谓有才学着缮疏另上指示向汉中堂领书册宣
　　防明日通政司上书并疏
　　上乃留其书复降防使宣付史馆并敕礼部知其事方予出亡之前一年先太君死暨避人淮西则先赠公又死时先兄以推官改仁和教谕厝两棺于杭州之六和塔而先兄又死予请假迁塟值言官以修明史未成阻之甚力
　　上独重孝治可予请暨塟则畚土负石身亲事凶功得痹疾两足防胀不能立遂乞病在籍越三年
　　上南巡至浙以躬祷禹陵渡江予扶疾迎
　　驾于西陵渡口
　　上临升御马遥见予遣侍卫驰马至前呼毛竒龄皇上遣问你病好否予答曰未好答毕叩头谢侍卫曰有他奏乎曰无有
　　上升马去暨还仍送之望京门外
　　上控马直前呼予名问病何如曰未好也曰何以不调理曰调理未好曰是何症曰是两足疯痹不能起立之症
　　上复有所问予以聴卑不能悉苐叩头曰小臣微末何足当
　　皇上垂问
　　皇上恩厚小臣何敢当
　　上慰劳去【有纪恩诗见五古巻】越二年而病遂剧予族自周王子圉分封于毛遂以此受姓然未详其继也相传魏时仆射玠曾家陈留而其后宋靖康末有侍御叔度从陈留南迁谪居余姚为余姚毛氏逮明而福建都转盐运司同知贞偶治别业于萧山家焉先是九世忠襄公吉当明正统间以兵备副使殉广东云岫山贼与其子云南参政科从子刑部郎杰各有成绩纪史册余姚毛氏称一时极盛自刑部公一传为湖广按察使副使宪湖广道监察御史巡按广东复再传为顺天府治中文炳河南荥泽县知县梦龙三传为云南布政使绍元福建兴化府同知子翼嘉靖已未榜眼翰林院编修惇元而髙祖贵州石阡府教授渊勦许龙保苖贼有功祀贵州名宦髙从祖福建汀州府同知公毅与参政编修皆一门羣从当是时毛氏以科目登仕版者自顺成以后嘉隆以前约二十七人至祖岐山公讳应鳯其从兄鳯鸣举万厯丙子余姚乡试鳯起借嘉兴籍举万厯辛卯乡试第一从弟汧借秀水籍举崇祯丙子乡试而余姚仕籍至是亦衰先检讨竟山公讳秉镜以邦贤崇祀学宫【浙江通志学宫崇祀志皆有传余见本集事状巻】与先太孺人张太君生子四其季予也【长万龄辛卯拔贡授推官改仁和教谕次锡龄髙隠不仕又次慧龄早世】娶陈氏以无子娶下妻三初买淮婢不冝子遣之去既而娶江宁林氏女名繁条携之至江西死及官京师娶曼殊又死【曼殊张姓见墓志第六巻】暨请假归则又娶杭州冯氏女子三予出游时惧予不得还以兄子珍后予未成丁死【有塟铭在第十巻】既而以其弟逺宗继之康熙庚午举乡试第二先是从子逺公举康熙丁已乡试从孙文举戊午乡试皆萧山籍而兄子文辉举癸酉乡试与逺宗皆以仁和籍见举则以先教谕官仁和时所借籍也及子六十七生一子呼老得钱唐倪璠赠名壹数月识字时予方注易能以指作卦画四嵗死予生年早衰尝奉先太君避村舍太君令诵壁间字时暝不能视恐感太君意信口诵旧人词而窃书所诵于其后及旦太君视之曰妄哉儿吾令之诵壁间字而乃越右而及左何耶至四十余嵗骤得心悸疾健忘而眼忽明晳时尚滞淮西醉中卭首读息夫人碑无一误者予少病痬病痎病蚘绞而老而皆愈当方马被诛时其余孽尚留萧山之管村予避居岩壤为贼兵所截不能归其隣俞亮者寡妇子也无食谓子曰计贼三日当徙去吾倘得八溢米则母子俱活不然母寡子独尽此矣予贮米数合不及八溢并槖底干糒尽与之而自食竹萌三日防死因得蚘绞疾而其后亦渐渐解故人谓予健未死不谓其不起也方予病剧时前数日感
　　皇上恩厚不能报每叩头箦间会同年大司成汪君霦书至曰岭表杨生进沈韵原本
　　上疑其误特令政府出君所进通韵本与之参对上知君如此予读之一恸防絶予少失学于凡学无所窥见独鬯于音律孩抱时聴客搊弹能辨其和谬康熙癸酉
　　上谕羣臣以径一围三隔八相生之法子曾作
　　圣谕乐本解説
　　皇言定声录及竟山乐录思进之太常而阻者甚众防上复南巡于
　　行在进已刻乐本解説二巻大学士张公传予至行在朝门颁
　　谕奬劳并敕改误刻字而宣付专行于是音律之学稍得施验特圣教未明且五学六籍久晦于天下予稍有论辨而谅者寡也祗予所为文偶见于世则世多称之少时华亭陈子龙评子文曰才子之文其后予出游则多有论序予文者顾甚烦不得而详也杜陵蒋生曰蒋生生勾吴文物之都父事言游兄事季札瑜昭荣卓一往佣劣而独于西河毛生多所慕悦每忧思结轖热病内发鍼石不可灌潄不得遽发毛生文一再读之霍然而病释种山僧超睿者董旡庵也旡庵之言曰盖自西河氏出而越水越山顿为改观此何如人者然而幼丁乱离中遭困诎甲兵徙走垂数十年尝衣缁山中遭厄而废其所婴患或致籍名网罗钩捕延系细君躅足东西簿比虽破柱幸免而嗣子逮毙凡其所游歴与所遭逢窥其文往往而见也乃偶然酬应思若江河遇有订证博极殚晳古所称潄涤万物牢笼百态蛟龙翔而虎鳯跃比于武事可谓雄伟不常者乎桐城存斋何先生曽为文曰夫天之生才使之渐渍停毓于名都大区而又洊歴之于坎坷湮郁之途以激为要之音恣肆其旁薄骀宕之气虽遭逢世妬而沉滞久则寄托益深跋涉多则究晰益密夫然后尺土之埋不得而掩焉山隂徐缄曰近之学古为诗文者拟步而后驰省括而后释琢磨绳削浸淫擩染始犹阳货之类仲尼久则曾云之肖祖父西河无是也苐观其波澜之所荡汨气焰之所陵轹鍼缕之所穿穴芬芗之所淫泆其于古人如养由基命中于百步之外既已达脢贯革矣其余力所及犹能摩腹拂脊射麋丽龟又如卜式已出私财助边数百万为县官赈流民复数百万而其廪庾缗钱之贯朽红腐者尚鳞鳞沈沈不可赀量会稽姜黄门曰虽然事亦有未易知者夫世之因才而获困诎者有矣木文而戕之甘其井而使竭焉顾未闻并恶其文木与甘泉矣且夫煎桂者以爱膏也焚象者以利之齿也浸假弃液而擢桂憎之齿而焚象摧其珠而刳剔其蛤与蚌此则古今来所必无之事而西河独有之有之而恶其人者安知不并恶其文而屏之毁之而事有不尽然者夫秋霜之杀茅不择兰杜也而泽已芬矣震霆之扑物不必尽朽确也然佳材或免矣夫以西河之才与其学虽在数世后闻其穷者犹起思拔濯掩巻太息惟恐不得当况生逢其人与之寝处周旋朝夕以言词心思相聴命而振拔湔祓岂无一觏人能以才诎而才无之诎也此如李将军者其才气为汉代无敌乃不能取军功侯然而孝武惜之孝文又叹之以一人之穷而不能不得于两天子之知也此之谓才矣今西河之穷逾于李广天子之知十倍汉主人亦有言生平得一人知已可以不恨今天下知西河者孰有如
　　皇上者乎匹夫之贱当
　　天子之知而又值
　　圣神御世超尧越禹经文纬武掩盖百代之一人而幸蒙
