<!-- { "loadSidebar": true } -->
深州学正伯钦赵君，世有令徳，家传正学。至七世祖开，当宋南渡时，以功赠开府。其后为州守，为郡博士，为县文学者，代有显人。故近世论江表望族，必归之临海赵氏云。伯钦之学，宏深典奥，诗与文视汉魏名家无愧。予尝质诸作者，亦以予言为然。是岁北平乡试，伯钦以七月之末赴，弥封官之选，道过瓦桥，访予风雨寂寥中。已而出其先府君墓铭相示，读之悚然起敬，乃知衣冠诗礼之家，道徳文章播穹壤而照册书，有由然哉。因敛祍书此，或者韩欧可作，必能张而大之无惑也。



