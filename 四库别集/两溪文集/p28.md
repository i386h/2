<!-- { "loadSidebar": true } -->
　　朝廷重县尹之职以廷臣举任不得人诏用进士为之吏部扵进士中得十七人以应诏弟玭求素其一也蒙恩擢尹莆田吾既为之喜亦不能不为之惧盖闽之有莆犹吾江右之有吉其文风之盛贤人君子之多素名天下固为海濵儒邑也玭尝従吾学其平昔得扵耳目以蓄诸懐思皆儒者事以儒者治儒邑必可少行其志以验其所言者可见诸事为非但能资诵说而己故不能不为之喜然其邑大而附扵兴化郡城郡之为邑者三而赋税之出力役之征送迎徃来之费则其邑当彼二邑常十八九其政烦而弊巨也称是又为当道剧邑也玭之出仕也新以新仕而莅剧邑茍措置不得其向方必将获戻于上下以重吾之不徳惧岂能忘于懐耶虽然守官家法在扵处已之以洁莅事之以勤待物之以平而其要又皆本于诚也诚以洁已则心清而见益眀诚以勤事则政举而绩益茂诚于平物则令行而民益亲能是三者则邑虽剧理之已有余况于儒道有合又何患其化之不流而效之不臻也玭徃而力扵此则欲免吾之惧而益吾之喜势不难矣因作诗以朂之诗曰致身七品阶作宰百里邑既为国保障亦系民休戚所以圣眀朝孜孜选贤徳筮仕拜兹命固当竭所力况彼莆阳地附在郡城侧儒风古所称吏政今殊剧填门狱讼来盈几公文积刀笔肆为奸鹑衣苦乏食到官亦何措以成理化绩君子立当道所守贵清白莅事绰有功亦在勤弗息平易以临民自无离怨色持此二三规已无虚诈饰上可荅君恩下能拯民溺家声信不隳华要岂难陟方春气和至雪净河氷释不寐顾王程所思在行役斯湏骨肉亲屈指川原隔别离夺恩爱歌咏道衷臆服此茍无忘庶几古贤迹
　　送礼部侍郎陈公致仕还东莞序
　　上嗣大寳之七年礼部左侍郎陈公拜疏乞谢事士大夫以公自儒师擢知滁州有恵政秩满当迁因民之请升扬州守而还抚滁至今滁人称牧守之贤必以公为最继升宪使扵蜀肃清风纪之余数进儒生讲学著书以作起士气至今蜀人称监司之贤必以公为最及自南京通政使兼国子祭酒转而至礼部位日益尊而徳日益光以故人称南京大臣之贤又必以公为最凡厯内外大小之职既以贤称最又年未髦视听精神未甚衰尚可少留阙下以辅圣徳以正雅俗以为天下望未可以遽退也然公欲退之志已决虽欲留之不可强其留矣扵是赐老命下而礼部诸曹以尚书胡公意来属予文为之赠予自弱冠闻乡先生遁逰杨子道公之贤而心慕之逮今二十余年数欲一承教诲以少损其愚无能而公已行矣扵心尤不能不拳拳虽然逾岭而南名才显宦世出不少其间政事文章俱盛则前三百余年独一余襄公称贤扵宋又前三百余年独一张文献公称贤扵唐廸二贤之美扵圣眀之朝得非公耶然二贤皆老扵宦途欲一退身岭海间日与乡人旧故徃还南陌东阡追寻少时嬉游之迹以乐其遅暮之年皆不能得公独得之则公虽出二公之后而有以享其福之全矣因序以见其不留扵此为足惜而得二贤所未得者为足庆也
　　赠武库员外郎程君序
　　浮梁程君惟贤冯君至诚皆予同年友也冯君自县尹用荐入为监察御史而程君以南京行人补秩行在遂有兵部武库副郎之陟冯君以同年在翰林独予一人来征文以为程君贶予因念昔吾同年之盛聚则满都下散则徧海内其意气之相得声望之相髙有如春木向荣蔼然日盛扵一日时吾三人未及与焉十数年来升沉去就存没之迹异而感慨扵是乎兴则又不啻秋叶就悴萧然日稀于一日而吾三人始相合焉不得逐迹扵方盛之时而得聚首于既衰之后兹亦不为不难矣文岂庸辞耶夫君子抱才器以仕扵清朝幸被上擢使其位日以进禄日以增则所履不可不加慎于事不可不加勤扵绩不可不加懋盖蒙恩既优必思所以尽其报称之意者君子之心所当然也今副郎之位髙扵行人其等已五而分禄之入倍之恩意之加不为不优矣程君可不益慎所履益勤所事益懋乃绩以图报称于无穷哉昔韩魏公厯官愈髙则自检愈严而奉职愈恭或劝以功名如此可少自休无亲细事公曰已惮扵劳则人必受弊且禄已厚而不事事扵心不安其事业所以髙扵人勋绩于以着扵国贤名所以施之扵悠逺者非以是欤程君幸以古贤之心为心则其所以为吾同年光也必有加扵前日而盛于今日焉
　　送郑太守复任寜波序
　　朝廷欲施泽扵下非贤郡守无由宣其意烝庶欲徼福扵上非贤郡守无由达其情由郡守而上虽有方岳之臣而其位尊尊则其势不得与下接由郡守而下虽有县邑之吏而其位卑卑则其分不得与上亲处乎二者之间深为上下之情所共属者惟郡守为然故汉世称郡守为吏民之本而大小百职不与焉为郡守而能不负众情之所属是岂不足为贤乎郑侯希玉由翰林庶吉士擢刑部主事有能声用知者荐为四眀郡守其禁令之所出徳刑之所施无一而非益国字民之美政尝以内艰去官五邑之民皇皇焉如婴儿之失慈母恳乞其还故仅襄事而夺哀之诏下亦足验其为下情所属殆不异扵冦恂之守颍川也至是上六载之绩于京师而丘垄之念方切扵懐因乞归致展祭之私朝廷以専城之寄不可虚未允所请故方奏最而复官之期已廹又足验其为上情所属虽杜诗不得去南阳不是过也今而即郡则望益隆治益新绩益茂矣虽然必有以悉其民之所病与其所愿欲彻诸宸聪以除而遂之使太平之清化得沾被乎阻江极海之区然后扵上下之所素属者可以不负而为今世之冦杜也何忝哉太守行士大夫有属予文赠之者予以郑为三山望姓其诸父昆弟皆起儒科官中外所谓文者其家世业也予文奚足增其重哉而属者必欲得之因序其所以得扵民而不释扵国者以励其治效之有终焉
　　送恵州通判郑君复任序
　　失意扵不虞之中而收名扵乆抑之后予于同年友莆田郑君季述来课绩也有以知其然焉宣徳初君为刑部主事天子以廷臣有荒扵酒者思有以惩之遣人宻询其情寔以闻遣者不达上意欲致其详惟以庶寮不在官者当之时君以病在告已月余又素不能酒而悞名其间再三求白不得免遂有通判恵州之调是岂其道所宜得而分所当然耶无乃咎至自外也然君去刑部已十年故寮宿契犹有在者咸谓其处心平而易决狱详而恕非有沈湎惰职之状斥而置诸岭以南则为善者无所恃为不善者无所惩非所以为移易风俗必引而复之然后有以惬众懐则公论犹眀于内也其在恵州以慈祥勤慎为藩臬大臣所器重每有难均之政乆滞之狱輙委之理民亦素服其令不敢欺以故事多厎绩上下之人交诵其贤且谓其来也必留京师以泽扵天下岂得乆为其郡所专也则公论又眀扵外也内外之公论俱眀岂不足为君脱去悔吝以即亨嘉之兆欤君之奏最还也尚茂厥徳以熙厥政以永厥誉不自懈焉以待之凡为同年者莫不以是望焉予特序以致其意
　　送胡太守复任南昌序
　　南昌太守胡君本恵捧永乐庚子乡书时已与予友及游太学又与江陵王君伯宣交其后予在礼部伯宣入翰林胡君以户部主事着绩升员外郎数与吾二人相徃来以笃旧日之好已而胡君用荐擢守南昌吾亦继伯宣入翰林望其治法之修扵官恵泽之下扵民声誉之隆扵世也不谋而同乆而徃徃遇部使者自江西来问其列郡之治孰优必曰无逋赋淹狱藏奸积蠧者惟南昌问其四境之民孰安必曰无愁叹之声冻馁憔悴之色者惟南昌问其郡守孰贤必曰和而有守寛而有为不为赫赫之威皦皦之行而人自服其令仰其徳者帷南昌吾二人以是喜胡君之为政也有古循吏之风足不负其知已所望矣今胡君上课京师与吾侪握手交欢如故吾侪又窃冀其奏最复官当有以新厥政然政之所务莫大扵尊贤尊贤者化民之本移风易俗之首务也南昌之在汉时贤者固未盛出自陈蕃为守能尊其郡之贤者徐穉常设一榻以待之无徐子之徳者不与焉感激其民皆化于善自是大江以西髙风清节之士接踵而起其道徳文儒又相颉颃乎其后遂使其地名为忠节文献之邦流至于今而益盛尊贤之效其逺若此可不务哉胡君归而求其郡人之贤者加礼焉则民将自劝于善俗将自归于厚又岂不足为今世之陈蕃欤君扵民尚尽心焉同一南昌毋使彼独擅名乎其间
　　赠古评事序
　　今天下仕者亦众矣其由眀经出学校者亿万人中仅千人焉虽眀经出学校矣其得出身进士之科者千人中仅百人焉虽出身进士矣其得蒙上选为庶吉士翰林以尽读中秘书充其所有而后出者百人中不十数人焉则由庶吉士出而受职者视进士为已少视出学校者为尤少又岂发迹扵他途者所可累数而等较哉至于莅官行事其由他途由学校由进士起者力或有余而由庶吉士出者才或不足然则政绩理效之着又不系乎所出之地之髙而惟视其人之所以自立何如耶则为庶吉士者尤不可不勉以求无负其出翰林也太原古镛宗器以眀经第进士为庶吉士翰林久而有大理评事之擢与之交者来属予文赠之予以评事之职所以平乎诸司刑狱之不平而致其平也以吾宗器居之则昔焉愽诸秘籍征诸缙绅大夫辩诸其友以得其大中至正之道扵己者今则可举以为轻重刑罚之权衡使谳讯之下伪者得其情枉者得其直平反有道而刑之所施无不中矣所谓勉扵自立求无负其出翰林者在宗器必能之也或者乃谓宗器之儒术则优矣未见其理狱之眀也予谓孔曽仲由非儒者欤仲由扵狱可片言以折之其果扵理狱也如此曽子告狱官曰如得其情则哀矜勿喜其仁扵理狱也如此孔子之听讼则曰必也使无讼乎其圣于理狱也如此宗器学其学也有素扵狱而能得其果存其仁而希乎圣则圣贤之事业可期国家生民尚有所赖何可谓优扵儒者不能眀扵狱也哉或人不能难因书以为宗器逺大期
　　送兵科给事中刘君致仕南归诗序
　　今天下士大夫置官而巷处者固多吾吉玄思堂刘氏其又盛乎哉前六年翰林修撰显仁年仅五十已谢病而归矣今兵科给事中文缜年未六十又得请老以归焉给事君修撰従子也二贤并起科目并従游缙绅间修撰君在北京以文章显当世而遂退给事君掌南京工科转兵科复得展其政事之才竭其献替之职翘然为人所尊重秩满九年当有不次之擢亦果扵求去畧不以利禄累其懐得非有慕扵其叔父之髙风耶修撰君居田里尝合宗族作先祠扵故居为岁时会祭之所亦必有意待其従子之归给事君既脱宦途又岂不能奉其叔父优游田社抚乔木之余阴想清门之故事以时叙其伦乐哉盖知其念木本水源之至笃桑梓恭敬之余又能表率其族人使长者笃慈爱幼者循孝弟仁其子弟者必先扵教恭其父兄者必勤扵学富者不忮而贫者有养礼让兴而诗书之声足以消其忿争不平之气如是则二贤虽去官守退居闲安之地而有益扵其族也甚大乡里之俗亦将化归于厚焉何徃而无恵泽以及人哉尝考古贤叔侄得并著称扵休致之后者莫过汉之二疏今二贤退休之迹去疏氏不甚逺矣能力行以善其俗如疏氏又岂不足为今世二疏耶予因序交游赠行之诗为给事君告且致意扵修撰君欲其居乡必以古道自励或予他日幸获退休之命当従玄思堂观仪而考法焉
　　送何太守复任诗序
