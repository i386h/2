<!-- { "loadSidebar": true } -->
　　置将从来欲善师，百城蹉跌起毫厘。驱除久费兵符出，按抚纷烦使节移。恩泽易行穷苦后，功名常见急难时。孺文此日风流在，直笔他年岂愧辞。

　　【酬淮南提刑邵不疑学士】

　　（来诗及予送沈常州之诗，而卒有“素壁诗尚未泯”之句。）

　　曾咏常州送主人，岂知身得两朱轮。田畴泛滥川方壅，厨传萧条市亦贫。以我薄材思拊伛，赖君馀教得因循。询求故有风谣在，不独诗尚未泯。

　　【酬王太祝】

　　一马常随世事驰，岂论江徼与河湄。已成白发潘常侍，更似青衫杜拾遗。勋业倘来知有命，文章聊欲见无期。喜君材俊能从我，力学何妨和子思。

　　【出城访无党因宿斋馆】

　　关外寻君信马蹄，漫成诗句任天倪。花枝到眼春相照，（一作映）山色侵衣晚自迷。今日笑谈还喜共，经年劳逸固难齐。生涯零落归心懒，多谢殷勤杜宇啼。

　　【寄张氏女弟】

　　十年江海别常轻（一作经），岂料今随寡嫂行。心折向谁论宿昔，魂来空复梦平生。音容想像犹如昨，岁月萧条忽已更。知汝此悲还似我，欲为西望涕先横。

　　【奉寄子思以代别】

　　南北蹉跎成两翁，悲欢邂逅笑言同。全家欲出岭云外，匹马肯寻山雨中。趋府折腰嗟踽踽，听泉分手惜匆匆。寄声但有加餐饭，才业如君岂久穷。

　　【次韵刘著作过茆山今平甫往游因寄】

　　华阳仙伯有茆卿，官府今传在赤城。三鹤不归犹地胜，二君能到亦心清。诗中慷慨悲陈迹，篇末殷勤奖后生。遥想青云知可附，坐看闾巷得名声。

　　【次韵十四叔赐诗留别】

　　穷冬追路出西津，得侍茫然两见春。发册久嗟淹国士，起家初命慰乡人。行辞北阙楼台丽，归佐南州县邑新。班草数行衣上泪，何时杖屦却相亲。

　　【次韵耿天骘大风】

　　云埋月缺晕寒灰，飚发齐如巨象う。纵勇万川冰柱立，纷披千障土囊开。鲁门未怪爰居至，郑圃何妨御寇来。终夜不眠谁与共，坐忘唯有一颜回。

　　【法喜寺】

　　门前白道自萦回，门下青莎间绿苔。杂树绕花莺引去，坏檐无幕燕归来。寂寥谁共樽前酒，牢落空留案上杯。我忆故乡诚不浅，可怜重相催。

　　【长干寺】

　　梵馆清闲侧布金，小塘回曲翠文深。柳条不动千丝直，荷叶相依万盖阴。漠漠岑云相上下，翩翩沙鸟自浮沉。羁人乐此忘归思，忍向西风学越吟。

　　【落星寺在南康军江中】

　　云台殿起崔嵬，万里长江一酒杯。坐见山川吞日月，杳无车马送尘埃。雁飞云路声低过，客近天门梦易回。胜概唯诗可收拾，不才羞作等闲来。

　　【清风阁】

　　飞甍孤起下州墙，胜势峥嵘压四方。远引江山来控带，平看鹰隼去飞翔。高蝉感耳何妨静，赤日焦心不废凉。况是使君无一事，日陪宾从此倾觞。

　　【留题微之廨中清辉阁】

　　故人名字在瀛洲，邂逅低徊向此留。鸥鸟一双随坐笑，荷花十丈对冥搜。水涵樽俎清如洗，山染衣巾翠欲流。宣室应疑鬼神事，知君能复几来游。

　　【次韵和甫春日金陵登台】

　　钟山漠漠水洄洄，西有陵云百尺台。万物已随和气动，一樽聊与故人来。天边幽鸟鸣相和，地上晴烟扫不开。愁眼看春长（一作唯）恐尽，直须去取六龙回。

　　【庆老堂（陈绎）】

　　板舆去国宦三年，华屋归来地一偏。种竹常疑出冬笋，开池故合涌寒泉。身闲楚老犹能戏，道胜邹人不更迁。嗟我强颜无所及，想君为乐更焦然。

　　【寄陈宣叔】

　　扁舟欲动更徘徊，一笑相看病眼开。事忤贵人今见节，政行豪县众称材。忽惊岁月侵双鬓，却喜山川共一杯。落日乱流江北去，离心犹与水东回。

　　【寄张剑州并示女弟（时张以太夫人丧自剑州归。）】

　　剑阁天梯万里寒，春风此日白衣冠。乌辞反哺颠毛黑，鸟引思归口血丹。行路想君今眚瘦，相逢添我老悲酸。浮云渺渺吹西去，每到原头勒马看。

　　【元珍以诗送绿石砚所谓玉堂新样者】

　　玉堂新样世争传，况以蛮溪绿石镌。嗟我长来无异物，愧君持赠有佳篇。久埋瘴雾看犹湿，一取春波洗更鲜。还与故人袍色似，论心于此亦同坚。

　　【和微之林亭】

　　为有檀栾占雒阳，忆归杖策此徜徉。观鱼得意还知乐，入鸟忘机肯乱行。未敢许君轻去国，不应如我漫为郎。中园日涉非无趣，保此千钟慰北堂。

　　【酬微之梅暑新句】

　　江梅落尽雨昏昏，去马来牛漫不分。当此沈阴无白日，岂知炎旱有彤云。琴弦欲缓何妨促，画蠹微生故可熏。回首凉秋知未远，会须重曝阮郎衤昆。

　　【平甫与宝觉游金山思大觉并见寄及相见得诗次韵二首】

　　宠参时宰道人琳，气盖诸公弟季心。胜践肯论山在险，冥搜欲与海争深。摇摇北下随帆影，踽踽东来想足音。握手更知禅伯远，隔云灵鹫碧千寻。

　　【二】

　　漳南开士好丛林，慧剑何年出水心。独往便应诸漏尽，相逢未免故情深。槛窥山鸟有真意，窗听海潮非世音。一笑上方人事外，不知衰境两侵寻。

　　【金陵怀古四首】

　　霸祖孤身取二江，子孙多以百城降。豪华尽出成功后，逸乐安知与祸双。东府旧基留佛刹，《后庭》馀唱落船窗。《黍离》《麦秀》从来事，且置兴亡近酒缸。

　　【二】

　　天兵南下此桥江，敌国当时指顾降。山水雄豪空复在，君王神武自难双。留连落日频回首，想像馀墟独倚窗。却怪夏阳才一苇，汉家何事费罂虹。

　　【三】

　　地势东回万里江，云间天阙古来双。兵缠四海英雄得，圣出中原次第降。山水寂寥埋王气，风烟萧飒满僧窗。废陵坏冢空冠剑，谁复沾缨酹一缸。

　　【四】

　　忆昨天兵下蜀江，将军谈笑士争降。黄旗已尽年三百，紫气空收剑一双。破堞自生新草木，废宫谁识旧轩窗。不须搔首寻遗事，且倒花前白玉缸。

　　【次韵舍弟遇子固忆少述（时舍弟在临川）】

　　归计何时就一廛，寒城回首意茫然。野林细错黄金日，溪岸宽围碧玉天。飞兔已闻追，太阿犹恨失龙泉。遥知更忆河滨友，从事能忘我独贤。

　　【次韵昌叔咏尘】

　　尘土轻不自持，纷纷生物更相吹。翻成地上高烟雾，散在人间要路岐。一世竞驰甘眯目，几家清坐得轩眉。超然只有江湖上，还见波濠恐我时。

　　【石竹花】

　　退公诗酒乐华年，欲取幽芳近绮筵。种玉乱抽青节瘦，刻缯轻染绛花圆。风霜不放飘零早，雨露应从爱惜偏。已向美人衣上绣，更留佳客赋婵娟。

　　【古松】

　　森森直干百馀寻，高入青冥不附林。万壑风生成夜响，千山月照挂秋阴。岂因粪壤栽培力，自得乾坤造化心。廊庙乏材应见取，世无良匠勿相侵。

　　【玉晨大桧鹤庙古松最为佳树】

　　坛庙千年草不生，幽真曾此荫馀清。月枝地上流云影，风叶天边过雨声。材大贤于人有用，节高仙与世无情。秦山陂下今迷处，苦里宫中漫得名。

　　【次韵董伯懿松声】

　　天机自动岂关情，能作人间物外声。暝聒一堂无客梦，晓悲千嶂有猿惊。庙中奏瑟沈三叹，堂下吹箫失九成。俚耳纷纷多郑卫，直须闻此始心清。

　　【次韵答平甫】

　　高蝉抱壳悲声切，新鸟争巢谇语忙。长树老阴欺夏日，晚花幽艳敌春阳。云归山去当檐静，风过溪来满坐凉。物物此时皆可赋，悔予千里不相将。

　　【次韵质夫兄使君同年】

　　楼堞相望一日程，春风吹急似摇旌。莫言乐国无愁梦，赖把新诗有故情。客舍五浆非所愿，私田三径会须成。青云自致归公等，如我何缘得此声。 
　

　




　

　
●卷二十四
◎律诗（七言八句）
　　【金明池】

　　宜秋西望碧参差，忆看乡人禊饮时。斜倚水开花有思，缓随风转柳如痴。青天白日春常好，绿发朱颜老自悲。跋马未堪尘满眼，夕阳偷理钓鱼丝。

　　【葛溪驿】

　　缺月昏昏漏未央，一灯明灭照秋床。病身最觉风露早，归梦不知山水长。坐感岁时歌慷慨，起看天地色凄凉。鸣蝉更乱行人耳，正抱疏桐叶半黄。

　　【泛舟青溪入水门登高斋奉呈康叔】

　　簿领纷纷惜此时，起携佳客散沈迷。十围但见诸营柳，九曲难寻故国溪。牵埭欲随流水远，放船终碍画桥低。子猷清兴何曾尽，想忆高斋更一跻。

　　【为裴使君赋拟岘台】

　　君作新台拟岘山，羊公千载得追攀。歌钟殷地登临处，花木移春指顾间。城似大堤来宛宛，溪如清汉落潺潺。时平不比征吴日，缓带尤宜向此闲。

　　【送李才元校理知邛州】

　　朝廷孝治称今日，乡郡荣归及壮时。关吏相呼迎印绶，里儿争出望旌麾。北堂已足夸三釜，南亩尝令识两歧。独我尚留真有命，天于人欲本无私。

　　【送张颉仲举知奉新】

　　故人为邑士多称，繇赋宽赊狱讼平。老吏闭门无重糈，荒山开陇有新粳。方挥玉麈日边坐，又结铜章天外行。此去料君归不久，挟材如此即名卿。

　　【张剑州至剑一日以亲忧罢】

　　客舍飞尘尚满鞯，却寻东路想茫然。白头反哺秦乌侧，流血思归蜀鸟前。今日相逢知怅望，几时能到与留连。行看万里云西去，倚马春风不忍鞭。

　　【次韵子履远寄之作】

　　飘然逐客出都门，士论应悲玉石焚。高位纷纷谁得志，穷途往往始能文。柴桑今日思元亮，天禄何时召子云。直使声名传后世，穷通何必较功勋。

　　【送李太保知仪州】

　　北平上谷当时守，气略人推李广优。还见子孙持汉节，欲临关塞抚羌酋。云边鼓吹应先喜，日下旌旗更少留。五字亦君家世事，一吟何以称来求。

　　【送西京签判王著作】

　　儿曹曾上洛城头，尚记清波绕驿流。却想山川常在梦，可怜颜发已惊秋。辟书今日看君去，著籍长年叹我留。三十六峰应好在，寄声多谢欲来游。

　　【送刘贡父赴秦州清水】

　　刘郎高论坐嘘枯，幕府调<耳>用绪馀。笔下能当万人敌，腹中尝记五车书。闻多望士登天禄，知有名臣荐《子虚》。且复弦歌穷塞上，只应非晚召相如。

　　【送纯甫如江南】

　　青溪看汝始蹁跹，兄弟追随各少年。壮尔有行今纳妇，老吾无用亦求田。初来淮北心常折，却望江南眼更穿。此去还知苦相忆，归时快马亦须鞭。

　　【送郊社朱兄除郎东归】

　　手持官牒出神皋，迎客遥知贺酒醪。照映里门非白屋，欺凌春草有青袍。宦游虽晚何妨久，饿显从来不必高。孝友父兄家法在，想能清白遗儿曹。

