<!-- { "loadSidebar": true } -->
    陆贾有言：“天下有事属在将，天下无事属在相。”伏惟相公兼将相之重任，执生杀之大柄。蕴以窃被教化，忝在陶钧之内，四海安平，某则与歌虞赞鲁之人为俦，苟有妖孽，某安敢不隳裂肝胆，为相公之腹心乎？愚者千虑，或有一得，伏愿相公少赐采择焉。道路云云，在为淮西凶党，侵犯疆鄙，某伏料相公制置，如在诸掌矣。然则舜有天下，辟四门，明四目，达四聪，欲天下之诚毕见矣。平津侯开东阁以延天下士，欲天下之美恶毕知之矣。伏惟相公抱赫赫济时之略，佐明明圣上之朝，某切愿相公以平津之德，致圣上广帝舜之道，使天下之事可重而实诸掌，则淮西之寇，不足为患矣。某幼读书，不求甚解，但见古人之有建功立事者，心则慕之。以是十试艺於春闱，竟不成名，今为河朔一从事耳。苟不自言，其谁为言於相公乎？且人生天地之间，必合达天地之性，苟违天地之性者，是天地之弃物也。今淮西凶党，是天地已弃之物，相公诚顺天而诛，可不伟欤？某窃聆议者谓淮西兵强，不与恒郓两军犄角相应，此皆腐儒竖子之言，不足与相公计大事。何者？自兵兴已来，仅六十年，人皆尚武，各思功业，彼或有逆，此则有顺，以顺讨逆，往无不克。爰自国初，垂二百年，时有悖逆，孰为存者？今天下藩镇六十，甲士百万，虽有依违未尽化者，不四三所耳。议者若以为申说，言淮蔡必强，则陈许安得而弱乎？况以人敌人，彼亦人也；以兵刃敌兵刃，彼亦兵兵刃也。或示其弱，则过不在士卒，伏计此事已经相公心矣。某请徵四年冬出师讨恒阳之事明之：初王承宗阻兵，卢从史潜应，天兵欲进，贼必知之。况内邱与临城祗二十里，北为贼境，南是天兵，两处傍山，俱置死地。尧山与高邑共据一川，若卢从史必议引兵直进，则赵州高邑，立可屠之，此既不备，彼又得计，岂得贼势︹而天兵弱邪？德宗朝韩全义统师，自取退恧，盖缘淄青诸道悉会用兵，所谓ウ赍盗粮，不得不败，且兵以售死为效，国以厚锡为诚，某窃知比者行营，师徒苦役，锡赉纳於将帅，饥寒加於士卒，欲其破虏，其可得乎？又朝廷奖用，多藉旧人，盖取官崇，或言望重，殊不料彼巳崇重，更复何求，以此取人，往往皆失。某辄贺相公昨者制置巳得其人，则陈许李光颜、安州李听、唐州田秀诚切忠的立，（疑）某亦素谙。伏愿相公任之不疑，各委兵柄，但绝常郓两处，莫许知闻，其馀连城，惟在感激，人一其性，岂不易图。如此则相公之功，不後郭尚父、李令公之功也，岂佐商辅周之德，独专美於前欤？议者若以为恒冀强梁，相公则有魏博泽潞制之矣；淄青暴慢，相公则有梁宋徐泗制之矣。以天下无限之勇士，破淮西有数之凶贼，孰谓不可？然则某又切愿相公用其勇敢之士，分巡诸道，将帅有不用命者，许以军法按之；士卒有被饥寒者，以其赤子保之。如此则忠勇奋起，奸谋自殄倒戈脱剑，不日可期。某久历险难，多见成败，比被刘辟欲杀，无人荐论。本使程仆射入朝之时，再三邀请，某以谓巳出万死，故求一伸，穷困蹉跎，竟无知者。程仆射礼惠逾厚，某又爱彼功名，至元和十六年方受奏请，既奉恩诏，兼授宪官，心期佐戎，必拟立事，自到河北，首末四年，群情所难，某意独易。盖以朝廷兴法，率而行之，道路皆知，无不惊骇，况留家口，并不将去。今年八月内，蒙程仆射荐归阙庭，几欲半年，未蒙公论。伏以西南东北两处从军，自执庸愚，不失诚节，今当相公举直之日，是某幸得尽言之秋。仰望陶钧，置诸伦品，柔远之道，此为事先。不宣，某再拜。
    ☆路随
    随字南式，阳平人。举明经，累转司勋员外郎，穆宗朝拜谏议大夫。敬宗立，历中书舍人、翰林学士，文宗大和二年拜中书侍郎同中书门下平章事，七年册拜太子太师，出为镇海军节度使。卒年六十，赠太保，谥曰贞。
    ○上宪宗实录表
    臣闻右者左史记言，右史记事，事为《春秋》，言为《尚书》。远自轩皇，近惟列圣，其间睿哲文明之德，格天济物之功，实赖记述，传诸不朽。伏以宪宗皇帝承十一叶之基运，荡六十年之妖氛，神功单於无外，元化光於有截，语俭德则渐浣濯以垂训，言忧勤则躬日昃而忘倦，广聪明则惟恐其不闻，纳忠谏则咸许其自达，群臣荷宽裕之德，黔首饱慈惠之仁。今之举盛烈者，贞观、开元、元和而巳，诚宜垂诸简牒，焕彼缣缃。长庆二年，诏监修宰臣杜元颖，命翰林侍讲学士臣处厚、臣赵暨史官沈传师、郑瀚、宇文籍等，分年编次实录，属中外多故，笔削未遑；或职秩遽移，判缀莫就。陛下丕承鸿绪，思宏祖德，前诏处厚，继命臣随，比因奏对，促令纂勒。臣今采处厚等所录，又与见在史官苏景裔等博访遗逸，精加研，以毕其功，逮兹周岁，错综方就。谨撰《宪宗皇帝实录》为四十卷，目录一卷，谨随表奉献。虽元刂精极思，徒效其勤劳，而测海窥天，岂知其万一。无任悚惕兢惭之至，谨诣光顺门奉进以闻。
    ○修定顺宗实录错误奏
    臣昨面奉，圣旨，以《顺宗实录》颇非详实，委臣等重加刊正，毕日闻奏。臣自奉宣旨，寻取史本，欲加笔削。近伏见卫尉卿周居巢、谏议大夫王彦威、给事中李固言、史官苏景允等各上章疏，具陈刊改，非甚便宜，又闻班行如此议论颇众。臣伏以史册之作，劝诫所存，事有当书，理宜归实，匹夫美恶，尚不可诬，人君得失，无容虚载。圣旨以前件实录记贞元末数事，稍非摭实，盖出传闻，审知差舛，便令刊正。顷因坐日，屡形圣言，通计前後至於数四。臣及宗闵僧孺亦以永贞以来，岁月至近，禁中行事，在外固难详知。陛下所言，皆是接於耳目，既闻乖谬因述古今，引前史直不疑盗嫂之言，及第五伦挝妇公之说，皆多此比类，难尽信书。所冀睿鉴详於听言，深宫慎於行事，持此比类，上开聪明，特蒙降察，稍恕前谬。由是近垂宣命，令有改修。臣等伏以贞观巳来累朝实录，有经重撰，不敢固辞，但欲粗删深误，亦固尽存诸说。宗闵、僧孺相与商量，缘此书成於韩愈，今史官李汉、蒋系皆愈之子婿，若遣撰，或致私嫌。以臣既职，监修，盍令详正，及经奏请，事遂施行。今者庶僚竞言，不知本起，表章交奏，似有他疑。臣虽至昧，容非自请，既迫群议，辄冒上闻。纵臣果获修成，必惧终为时累，且韩愈所书，亦非巳出，元和之後，巳是相循，纵其密亲，岂害公理？使归本职，实谓正名。其实录伏条，示旧记最错误者，宣付史官，委之修定。则冀圣祖垂休，永无惭於传信；下臣非据，获减戾於侵官。彰清朝立政之方，表公器不私之义，流言自弭，时论攸宜。
    ○不载元韶事迹议
    凡功臣不足以垂後，而善恶不足以为诫者，虽富贵人，第书其卒而巳。陶青、刘舍、许昌、薛泽、庄青翟、赵周皆为汉相，爵列通侯，而良史以为龌龊廉谨，备员而巳，无能发明功名者，皆不立传。伯夷、叔齐、庄周、墨翟、鲁连、王符、徐稚、郭泰皆终身匹夫，或让国立节，或养德著书，或出奇排难，或守道避祸，而传与周、邵、管、晏同列。故富贵者有所屈，贫贱者有所伸。孔子曰：“齐景公有马千驷，死之日，人无得而称焉。伯夷、叔齐饿於首阳之下，人到於今称之。”然则志士之欲以光耀於後者，何待於爵位哉？富贵之人，排肩而立，卒不能自垂於後者，德不修而轻义重利故也。自古及今，可胜数乎！
    ☆裴虬
    虬字深原，天宝中官永嘉尉，终谏议大夫。
    ○怡亭铭
    怡亭，裴鸥卜而亭之，李阳冰名而篆之，裴虬美而铭之曰：峥嵘怡亭，磐礴江汀。势压西塞，气涵东溟。风□自生，日月所经。众木成幄，群山作屏。顾余逃世，於此忘形。
    ☆韦宏景
    宏景，京兆人。贞元中进士，为汴州浙东从事，元和时累拜给事中，穆宗朝拜尚书左丞，迁礼部尚书、东都留守。大和五年卒，年六十六。赠左仆射。
    ○封还刘士泾授太仆卿诏疏
    臣等伏观制书，授前件太仆卿者，伏以司仆正卿，位居九列，在周之命，伯ぁ其人。所以惟月膺名，象河称重，汉朝亦以石庆之谨愿，陈万年之行洁，皆践斯职，谓之大僚。今士泾戚里常人，班叙散秩，徒以父任将帅，家富赀财，声名不在於士林，行义无闻於朝野，忽长卿寺，有渎官常。况以亲则人物未贤，以勋则宠待常厚，今更显任，诚谓谬官。《传》曰：“唯名与器，不可假人。”盖士泾之谓，臣等职司违失，实在守官，其刘士泾新除太仆卿敕，不敢行下，谨随状封进。
    ☆韩方明
    方明，贞元时人。与褚长文俱受书法於清河崔邈。
    ○授笔要说
    昔岁学书，专求笔法。贞元十五年长授法於东海徐公，十七年授法於清河崔公邈，由来远矣。自伯英以前，未有真行草书之法，姚思廉奉诏论书云王僧虔答竟陵王书，云：“张芝、韦诞、锺会、索靖、二卫并得名书，古今无以辨其优劣，惟见笔力惊绝耳。”时有罗晖、赵袭，并善书，与张芝同著名，而张矜巧自许，众颇惑之。尝与大仆朱宽书云：“上比崔、杜不足，下方罗、赵有馀。”今言自古能书，皆云锺、张，按张自矜巧，为众所惑。今言笔法，亦不言自张芝，芝自云比崔、杜不足，即可信乎笔法起自崔瑗子玉明矣。清河公虽云传笔法於张旭长史，世之所传得长史法者，惟有得永字八法。次有五执笔，已下并未之有前闻者乎？方明传之於清河公，问八法起於隶字之始，後汉崔子玉历锺、王以下，传授至於永禅师，而至张旭，始宏八法，次演五势，更备九用，则万字无不该於此，墨道之妙，无不由之以成也。
