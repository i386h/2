<!-- { "loadSidebar": true } -->
　　秦淮檐匾，莫久于“丁字帘前”，屋常易主，而匾终仍旧，今所悬者，乃兰川太守，玉箸篆文也。嗣后名士往来，亦多题志，然兴废不常，存佚各半，偶将经见而现在者，录以备考，题者居者，一并缀入，其不知者，概付阙如。“冶花陶月之轩”，吴山尊行书，清音陈凤皋所居。“兰云仙馆”，药庵行书，小伶朱双寿居之。“彤云阁”，朱姬赠香家，不知谁氏书。“足以极视听之娱”，吴山尊行书，在清音赵廷桂家。“邀月榭”，孙渊如分书，亦在赵廷桂家。“月映淮流”，“伴竹轩”二匾，俱在马姬又兰家。“东城吟墅”，在东水关，为鹾商游息处，铁线篆，佚其名。“忆青教师”，浦大椿家，行书，佚其名。“绉绿”，伊墨卿分书，亦在清音陈凤皋家。“驻春馆”，万廉山钟鼎文，宫姬雨香家。“听春楼”，方子固楷书，亦在雨香家。“秋禊亭”，本月波榭故址，余今年七月邀同人修禊事于此，因易此额。“先得月”，画舫小伶王百顺居之，书者佚其名。“媚香居”，汪玉才行书，单姬芳兰家。“月波榭”，马月川行书，陈老人居之，每值水涨时，凭人租赁以宴客，在文星阁东首。“云构”，顾姬双凤家，行书，遗其名。“夕阳箫鼓”，毛氏别墅有此匾，似是刘生阶书。“春波楼”，即今之兴寓，已故陆姬绮琴旧宅也，方玉川行书。“云水光中”，清音左士隆家，行书，佚其名。“画桥碧阴”，杨姬月仙家，罗抑山行书。“水流云在”，清音孟元宝家，罗抑山行书。“烟波画船”，石热如分书，亦在清音孟元宝家。“倚云阁”，余所题，金校书袖珠家。“瑶台清影”，方子山以余品倚云为花中水仙，乃题此赠之，行书。 
　　继余《画舫录》而作者，有《青溪风雨录》二卷，雪樵居士所著，盖述其近年狭邪之游，间缀小诗，斐然有致，第未详为何如人。或曰居士姓江，江右产也。所悉多钓鱼巷中人，而与胡七家双喜，尤为密契，纪述甚多。唯各掩其真名，易以雅号，阅之殊费摸索。又谓邀笛步，在钞库街，与黄公祠相近，乃是臆说。按志邀笛步，在青溪桥右，当距今大中桥不远，青溪桥，即大中桥也。录后另附杂剧四出，似形枝赘。 
　　仓山牡丹盛时，余尝招同人宴赏其下，并次第邀玉香、倚云、素月、韵仙、佩兰、雨香、月仙、五福诸姬，来典觞政，鬓影花光，熏照四壁。石顽见贻十绝句，内一首云： 
　　荀令香炉可再熏，酒翻生污石榴裙。 
　　名花解语人倾国，逗漏春光到十分。 
　　瓜庭，号七夕生，二波，亦号七夕生。余识二波，不识瓜庭。《画舫录》所载各诗词，皆二波作。瓜庭见之，不知是二波也，遂疑为鲁人之雁，颇不谓然。是岂瓜庭之同于二波乎？抑二波如长卿慕蔺故事，有意同之乎？是是非非，余将就琴南决之，琴南为余言。 
　　楹帖之雅切者，最爱晴岚赠小卿云：“偶凭杨柳藏春色，为忆钱唐是故乡。”二句皆用苏小故实。玉香尝索诗于余，余口占一联赠之云：“环真宛转何妨小，玉解温柔自有香。”盖玉香为又环之女，故一字小环也。 
　　月仙度曲，甲于秦淮，踵其后者，当推韵仙。余尝互以叩之，二姬均亦心折。 
　　秋槎公子由楚赴吴，迂道白门，偶与韵仙相值，两情眷眷，有若夙缘。携之游仓山，主人为治具，余与邺楼复招素月、佩兰来，公子皆澹漠视之。盖心目中只一韵仙也。逮公子解缆，韵仙又买舟送至三十里外。倾城名士，相得故相悦耶？ 
　　韵仙与秋槎定情后，形影不离，信如《会真记》所云，“恨不得肉儿般团成片”也。饯别随园时，絮语喁喁，柔情款款，余适阅秋槎《瘦红词》，因戏拈其语曰：“此正‘别时言语欠分明，只莫记了三分，忘了三分’也。”秋槎亦为解颐。 
　　数年前，龙眠君偶于蕉扇上戏绣折枝花朵，又故累花椒，作蝴蝶禽鱼之类，持赠闺伴，外间仿而为之，遂以大行，继且他省亦来购办，利市三倍，不胫而走，龙眠之利溥哉。迩来诸姬，又尚白团扇，亦绡亦罗，或绣或画，扬芳风于腕底，堕明月于怀中，只益娇怜，不虞捐弃矣。 
　　桐舫，不知何许人，往来秦淮河上，手罄多赀，诸姬无不揶揄之。欲纳蔻香，蔻香漫应之，未许也。又某生者，与某姬厚，姬不索其值，而矢以身从，生辄枝梧其词，姬竟赍恨而殁，疾亟时啮其指甲，邀生往诀，生卒不赴。知之者，莫不詈生为负心人。笑禅《秦淮偶纪》云：“美人一笑倾心处，可是黄金换得来？”殆指此二事言。 
　　无业游民，略熟《西游记》，即挟渔鼓，诣诸姬家，探其睡罢浴余，演说一二回，藉消清倦，所给不过杖头，已足为伊糊口。擅此艺者，旧推周某，群呼为周猴。自入京为某公所赏，名遂益着。某公败，猴乃丧气而归，今且不知所往。孙供奉一寒至此，真为树倒猢狲散耳。 
　　余梓《画舫录》成，不数月，坊间已有翻本，以其无关著述，有利负贩，遂亦不问。鹿庵还宦八闽，顷寄《见怀》七律四首，之一云： 
　　谁模赝鼎值兼金，自盥蔷薇细检寻。 
　　才子文章原锦绣，美人声价已璆琳。 
　　雕青争选游仙梦，恶紫难防射利心。 
　　也胜弓衣传绣遍，天涯几辈是知音？ 
鹿庵盖在官署购得此书，故云。 
　　鸦片，《本草》一曰哑芙蓉，乃治莺粟花为之，可疗久痢。今之所行鸦片烟，则购外洋土泥，熬炼而成，迥然各别已。其味香，甘黏如黑饧，不知何时流入中国？价值昂贵，嗜之者，谓可助精神，利百病。荧荧一灯，卜昼卜夜，吞吸无厌。历三二年后，耸肩伸颈，面若死灰，虽具人形，实登鬼录。屡奉严禁，买卖均有科条，其实私相授受者，殆终不免。少年子弟，流恋平康，珍如慎恤，诸姬亦间以娱宾，罔知利害，罟擭陷阱，不待驱而自蹈之。可哀也夫！ 
　　《品花诗》，梦雪老人作于乾隆癸卯间，盖甄当时诸姬，分上、下、平三十首咏之。尝为余述诗中姓名事实，足为风月掌故，惜以繁冗，不及载入。老人姓白氏，名铭，号秋水，梦雪乃别字。本山东籍，侨寓金陵，博雅工吟咏，着撰亦伙。年开九秩，而视听不衰，每与话少年时事，尚津津不倦云。 
　　今之钓鱼巷，犹明之珠市。珠市，人不屑居之，而间有佳丽。钓鱼巷亦然。余于《画舫录》中不少登采，盖以人重，不以地限也。徐姬月香，小字桂珠，先住巷中，既以狭隘喧嚣，移家城北铜人街。小香、蠡湖昆仲，尝邀余洎木君、棣园、莲臞、梦华小宴其间，矮屋碍眉，颇称精雅。姬亦娟娟静好，翠袖临风。始知珠市之风流，不殊旧院之妍媚，人特囿于习见耳。 
　　诸姬家所用男仆，曰捞猫，曰镶帮，女仆曰端水，曰八老，均不得其解，亦不知各是此二字否？然是皆外人呼之，其主人则深以为讳。 
　　诸姬谓子弟之旋来旋去者，曰化生；偶一往游，而畏人闻见，曰私娃子，又曰蒲包货，即私娃子之意，盖私产之子，多以蒲包贮弃之。昨岁，蒋玉珍嫁为宫雨香弟妇，传有随嫁丫头四人，予叩其名，则皆里中少年而豪富者，玉珍夙与之善，今既适宫，四少年亦因之而往。轻薄者乃以此调之。吁！选胜征歌，缠头浪掷，虽取之尽锱铢者，亦用之如泥沙矣。而卒之被斯名也以往，人之多言，亦可畏也乎！ 
　　花月春风十四楼，轻烟澹粉十三楼，十三十四，论者不一，皆洪武初建于郡城内外，置官伎以安行旅者也。沧桑既变，基址无存，读《判花阁诗余》，有寻十三楼故址，《高阳台》一解，感慨系之矣。词云： 
　　月魄难招，花魂乍醒，杜鹃啼乱秦淮。觅觅寻寻，还如访艳铜街。珠楼忆自何年辟？数将来，多过金钗。想参差，比字行分，比柱筝排。　而今只有斜阳影，已枇杷树尽，杨柳枝衰。何况佳名，板桥记，本全该。弯环小巷还如昔，赚当时燕子重来。认模糊，何处红窗，何处香阶？ 
　　淮青桥重行造高后，利涉桥亦踵而修葺之。第淮青专募众姓之捐，利涉则兼及诸姬之费。箫声明月，风景一新，不仅二十四桥者，盛于绿杨城郭矣。 
　　侯双龄与施郎事，余既于《画舫录》中详载之，偶见《易安斋集》，有《红兰曲》一章，咏其事，谓是某公子之仆，悦双龄而志不遂，乃同约饮鸠而殒云云。盖传闻之非其真也。诗近三百字，为震泽邱君后同作。 
　　余初不识稼亭，既因湘眉、石船始谂之。未几而稼亭分守雅南，迁海安，匆匆十载，耗问颇疏。顷知余刊《画舫录》，乃属石船远道来索，或以中载藕香故事也。稼亭性恬退，无轩冕气，公余辄以艺菊对酒为乐，殆隐于宦者欤？忆在秦淮行馆时，曾为余题《冶山销夏图》，词极清真。 
　　钓鱼巷郑家水榭，以事入官，后久无赁者。兰陵某观察，雅爱其地，赎为寓邸，甫匝月间，修造已备，画栋飞云，朱廊款月，游舫过此，夺目生辉。昨又以榭旁余屋，薄其租值，招名姬馆之，翠黛红牙，昼夜曾无停辍。意者谢傅归来，寄情丝竹，东山女伎，当亦在苍生之列耶？ 
　　不晤莲塘，一星周矣。昨忽枉过，余又他出，存许姬畹香诗一轶而去，盖属余选刻者。亟录其绝句二首，《早起》云： 
　　箫声吹彻画楼东，才卷湘帘怯晓风。 
　　怪得今朝春色好，隔宵酥雨湿新红。 
《春雨有感》云： 
　　罘罳风动雨如烟，绿倦红稀亦可怜。 
　　甚欲登楼慵拭目，惜花遍遇妒花天。 
又《青溪泛月》云：“灯与月争白，花随风送香。”亦佳。雨香云，畹香有《白秋海棠，和〈红楼梦〉韵》一律，颇有逸韵。俟寄稿来，当为刊之。 
　　茶食店，以利涉桥之阳春斋，淮清桥之四美斋为上。游画舫者，争相货买。诸姬凡款客馈人，亦必需此。两斋皆嘉兴人，制造装潢，较之本地，倍加精美。 
　　向时曲中人，唯以吹弹樗蒲为事，罕有肄习女红者。近则曲圣之外，多有针神，刺锦挑罗，争新竞巧。识者谓是归真返朴之渐。 
　　画舫之外，别有灰粪船，长可三丈，阔四五尺，平时装运粪草。至端午节，则略为刷洗，以载竞渡者。每人数文，一船多至五六十人，老幼男女，嘈杂齐喧。自西关至东关，往复一二次，随卸去，又招第二起，谓之搭满船。或空闲时，值南北庙市演戏，又赁之装戏箱以取值。皆伧父四五辈，手握长篙，裸体围尺布，相率唱淫亵山歌，三两句内，必以“小娘子”、“海棠花”间之，不知何解？大半皆嘲诮诸姬，并及河中游客。各事其事，闻者亦无如之何。 
　　某翁年八十矣，狎某姬才十八岁。翁尝戏赠以诗云： 
　　我年八十卿十八，卿自红颜我白发。 
　　与卿颠倒恰同庚，只隔中间一花甲。 
或谓姬盖唐小也。 
