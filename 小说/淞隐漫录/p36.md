<!-- { "loadSidebar": true } -->
　　一日，生偶徘徊山下，见红裙翠袖，结队成群，顾率皆村姬市女，无一佳者。生亦不甚留意。斜阳欲下，意兴将阑。方拟掩扉而进，遥见有垂髫二婢随一女子姗姗前来，意态丰神，不可一世。渐近视之，艳绝人寰。生意近地村落中无此丽人，当必从远方来者。须臾，女从萧寺回，仍经生门外，生犹未入，两相注视，俯首竟过。生欲达微波，末由通意。适女步履匆迫，偶遗罗帕于地。生遽前拾焉，呼其婢而还之。女致声道谢，秋波一转，倍觉情深。生不觉魂销神夺。女行十余步，又复却回，袖中出白纱巾，中裹一物，令婢授生，曰：“此非秀才之所遗耶？”生恐人见，骤纳诸怀，如膺九锡。女临去谓婢曰：“吾家门前有垂丝双柳树，临风披拂，殊可人意；篱落间碧桃花已开。秀才如踏青经过，可入来吃一盏清茶。”女意故使生闻之，其声呖呖，正如莺啭花梢。言讫，匆匆向东去。生魄荡心驰，躇踌独立，至不见女影，乃归斋中。展巾视之，则中裹玉蝉一枚，色泽润洁，雕琢精工，非近代物也。生甚珍爱，日夕佩之不去身。

　　阅数日，生欲一访女之踪迹。修容饰貌，顾影翩翩。循东道而行，不数里，果得一村。柴门临水，略斜通，约四五家，零星杂处。既过小桥，沿溪而西，望见屋宇甚新整，白垩粉墙上，皆作字，窥之则桃李棠梨，群花争放，东风徐来，香沁鼻观。生意此必女家，第未敢造次敲门。蹀躞往来，冀有所遇。

　　良久，双扉呀然忽开，二婢齐出，手持花球。生前，殷勤问讯。婢亦识生，因询生姓名，且曰：“主人往栖霞山访道，家中惟妇女，不得款留秀才奈何？”生问婢令往何处。曰：“以此馈邻家姊妹耳。”生视之，其球诸花毕备，斗妍簇彩，芬馥袭人。婢曰：“此我家阿姑所手制也。”生因叹其慧心妙想，非人所及。婢曰：“君姑待此；俟我自邻家回，入告阿姑，或当延君入也。”生从之。刻许，婢返，袖出袖囊与生观曰：“此东邻倩姑所赠也。转以贻君，何如？”生笑受之。

　　婢入即出，导生绕槿篱行。其中碧桃百余株，俱已著花。从板扉进，复得一小门。婢曰：“此近阿姑卧室。君再来，勿由前门，我家主人阃范甚严，见则殆矣。”门启，女已立俟檐下，笑迎生曰：“君真信人也。”斋室三椽，颇极幽敞，陈设鼎彝，古雅绝俗。案上恽氏瓯香馆帖十余帙，盖女所手临者也。女所书绝肖南田。有诗一卷，签题《红蕤近稿》。生欲翻阅，女遽夺去曰：“此时且作清谈，又何暇掉文袋耶？”生仰视其匾，曰“绿天深处”，则以窗外多植芭蕉梧桐也。生至是始知女姓王，字蟾香，一字小娟。言次，偶操吴音。生诘其故。女曰：“幼从母氏寄居金阊，十四岁丧母，故来此依父居耳。父好道术，至栖霞后，或将为泛海之游，必阅三旬始归，君且居此勿忧。”女出一书，请生讲解。视之，乃《参同契》也。生素未习此，略为循章敷衍。女听之，掩口笑曰：“君于此道究为门外汉也。”因命设席于竹轩，偕生前往。既至，则琅万个，翠色可餐，疏密横斜，并皆有致，入其中，衣袂悉碧。女令斟绿，味颇甘辛。生曰：“美哉酒也！”连举数巨觥，殊有醉意。女亦微醺。烛既现跋，遂呼二婢导生入东厢，几榻精美，衾褥华焕。生以一人独宿，未免胆怯，欲求二婢为伴。二婢不可，携灯竟去。

　　时风声淅沥，月影朦胧，兀坐幽窗，益无卿赖。忽闻窗外有弹指声，启视之，则女也。窄袖小髻，益觉妖艳。笑曰：“累君片时岑寂，不怨奴耶？妾必待二婢睡，始可来也。”即于窗畔卸妆，回眸流盼，先入帐中。生于此不能自主，登榻同眠，燕婉之求，其喜可知也。天明，晨钟甫动，女披衣欲去。生固挽留之。女曰：“恐二婢知之，飞短流长，势不能久也。”

　　晨起，前来捧盘，侍盥漱，涤茗壶，拭烟盒，供役奔走者，皆二婢也。生谓之曰：“卿家何无使令之人，乃必烦二卿仆仆为哉？”婢曰：“家有老媪，只掌管钥以隔内外，从不入阿姑卧室。仆役均在厅堂，有事禀白，则击云板，皆在家主人一边，此间不闻消息也。”生询二婢名，一曰惜花，一曰爱月，年并十五龄许。娇情媚态，旖旎可怜，正如飞燕依人，宛转随意。生狎而抱之，置之于膝。二婢磨鬓摸颊，异常亲热，生不觉心为之动。正拟入港，女晨妆已竟，遽尔掩至，见生坐拥二婢，笑曰：“二婢子顽憨如许，若稍假以面目，恐无上下分矣。”二婢双颊为酡，对女嫣然一笑，各自散去。

　　自此生与女日则同笔研，夜则共枕席，相爱之深，正如鸿雁之和鸣云路，翡翠之游戏兰苕也。

　　如是者月余，一日，忽闻堂中云板有声，老媪传言主人已自劳山回，欲请阿姑往谈。女急匿生于卧室夹幕间，匆遽而去。良久始来，颦蹙言曰：“今日事几殆，非妾善辩，则顷刻破露矣。老父谓余容华焕发，迥异往时，若致研诘。余谓连日读《庄子。秋水篇》，颇有所得耳。君此间不可久留，请暂相别。”因脱腕上玉条脱赠生曰：“此隋时外国所贡，藏在天府，非人间所有也。”又于箧中出革囊，倾之，则金豆百数十粒，“君以此北上公车，藉壮行李。妾将会君于汉，———少待勿行，妾自至也。”仍令二婢导生从后门出。

　　生旋寓斋，同学诘其何往，诡言对之。遂束装为京师之行，亲故中有笑之者曰：“君学道徒虚语耳，功名之心，抑何甚热？”生亦不与之辨，附轮船径发。既抵汉镇，觅居僻静所，令仆宿于外厢。一夕，挑灯静坐，忆远怀人，颇涉遐想。忽听檐际如鸟飞堕者再，疑而启扉，则二婢双影亭亭，已立生前，并曰：“阿姑虑君旅中寂寞，特遣余等先来同伴君宿。一箭双雕，看君何福消受也。”拂枕展衾，遂效缱绻。问女何时至，则从陆路来，计程须十日也。至日，偕生同车诣郊外。须臾，见绣香，一长鬣奴控怒马疾驰。二婢遥呼曰：“阿姑可停车矣！”生视女已改从吴门妆束，而容益媚，并辔至寓，言是伉俪。至都，一战而捷，选入词林，托词娶自旧家，携之归舍。上下见者尽眙，俱谓是神仙中人。生自是绝不至蒙山书室，恐春光从此漏泄也。女最嗜蒙顶茶，生必为多方觅致。

　　一夕，女宵半梦醒，嘤嘤啜泣。生询之，不言；委婉问之，则曰：“老父知君娶妾，将迎妾归，恐鸾凤分飞，即在明日。”生曰：“然则出外避之天之涯、地之角，余不惮随卿往也！”女曰：“无益也。缘尽则离，情尽则灭，世间岂有不死之夫妻哉！君视妾作已死观可也。”生为凄然不乐，誓不欲生。女慰之曰：“君以少年获高第，正当以有用之身，宣力国家，出则尽心民事，入则奉侍高堂，正君今日分内事也，恋恋儿女子何为？天下多美妇人，何必是？且妾与君，缘尽而情未尽，尚有一线之冀，君苟坚持道念，他时不患无相见日也。”

　　翌晨，天地昼晦，雷电合章，满室作硫磺气，屋瓦皆震。逮霾开雨止，女与二婢，俱已杳如。

　　李珊臣

　　李鼎，字珊臣，自号珊瑚渔父。吴江人。十六岁入邑庠，文名噪甚。顾性殊豪放，不喜为帖括所束缚，弃而学诗词，尤工画人物，得仇十洲图帙临摹毕肖，遂以擅名，远近来求画者，往往户限为穿。生惮其烦，避至汉僦居，濒江小筑五楹，临流近水，轩窗四敞，估舶客帆，每从此过。生有时俯槛钓鱼，倚栏玩月，率以为常，藉作消遣。

　　一日，正当薄暮，小立徘徊。忽见一小艇自上流乘潮而下，艇中一妇人携两少女。妇人年约三四十许，徐娘虽老，丰韵犹饶，举止轻盈，绰有大家闺范；二少女芳龄仅十四五，皓齿明眸，姿容秀绝，神仙中人不啻也。生居左侧为天后宫，僧人挂褡之所也。妇谓舟子曰：“日暮途遥，无可栖托，不知此庵可容借宿否？”舟子曰：“俱是僧寮，恐属不便。近处可有戚串否？”生闻其问答之词，又见妇意颇窘，因曰：“如蒙不弃，此间可暂宿一宵。”舟子曰：“郎君如垂方便，何妙如之。”转商之妇，妇为首肯。

　　生因请登岸，导入。小楼五楹，并虚无人，惟书籍图画，充其中，明窗净几，绝无纤尘。妇喜形于色，谓二少女曰：“初不意入此雅人室也。”问生姓名，知娴绘事。偶翻室中画帙，珍爱不忍释手，问生曰：“此君所作耶？”生曰：“偶弄笔墨，聊遣闲情；语以六法，殊自愧也。”妇曰：“君人物殆不逊仇实甫，当今名家罕见其比。不知我三人容貌可许写入图中否？”生曰：“但恐刻画无盐，唐突西子。苟不以为嫌，定当驱使管城，立现丽质。”生于是凝神端相，静对良久，握管摊笺，不假思索，腕下如有神助。须臾图成，备极妖纤之致，正如颊上添毫，栩栩欲活。妇与二女皆大欢喜，赞叹弗绝口，曰：“此真化工笔也！传神在阿堵中矣。”生楼左右两楹为卧室，帷帐枕衾，并皆雅洁。生令妇与二女分室而居，而己则宿楼下。命僮具酒肴，呼之肆中，咄嗟立办。妇颇饮酒；二女略一举箸，啖果实数枚而已。

　　翌晨，日上三竿，而楼上足音阒然。生疑而登楼，排闼直入，则室内妇与二女俱已杳如，枕函之旁，遗明珠七颗，金钗两股。钗镂刻龙凤，精巧绝伦，疑出鬼工；珠巨若龙眼，一颗价值千金。生秘诸箧笥，从不轻出示人。图一幅尚留几上，未及携去，展视之，已有题额，曰：《汉秋泛图》，并系二绝句云：

　　一舸烟波泛水乡，临流楼阁近斜阳。

　　惊鸿顾影何人见，五百年前自主张。

　　风鬟雾鬓水云裳，写入图中亦渺茫。

　　疑是张骞多凿空，天河飞下杜兰香。

　　生见其字迹韶秀，宛似闺中手笔，以为仙迹，珍逾拱璧，以古锦为之装潢，遍求名流题咏。生年已弱冠，巨家世族求婚者踵至，父母望孙念切，即欲为之作主。生以图上禀高堂，谓：“非美如图中人，不愿婚也。”生父见之，笑曰：“世间那得此艳姿，只索求之天上耳。”拟强定某家闺秀。

　　生负气出游，托言应试。榜出，生果列前茅，作书白父，谓：“即将北上京华，读书旅邸，以得风气之先，玉堂归娶，犹未晚也。”取道山东，停踪逆旅。偶尔外出闲步，忽见香车一辆，怒马疾驰，自西而来，车中端坐二女郎，容华绝代，似曾相识。生拱立于路旁。车中人搴帘顾曰：“君非李家郎乎？兹居何处？当令苍头控骑来迓，藉报一餐之惠也。”生对曰：“距此数十家，小蓬莱馆即是也。”言毕，女玉手下帘，嫣然一笑，驰电迈，顷刻已杳。生即匆匆归寓。

