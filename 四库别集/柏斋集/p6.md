<!-- { "loadSidebar": true } -->
　　嘉靖六年例该考察京官两京吏部都察院奉命考察奏请发落讫廷臣有言南京考察六科给事中不去一人为畏其势不敢去者有旨命再考察南京吏部尚书玉峯朱先生乃具奏辨明且乞罢黜大意以为朝廷立考察之法非欲各衙门一槩有所去也可去则去可留则留惟公道是主南京六科给事中止有七员委无可去故皆留之何谓畏其势而不敢去哉若必以畏为嫌务去一二人以为避嫌之计虽有所枉亦不暇顾又岂得为公道哉然其所谓畏者无他盖畏其弹劾以致黜退耳臣若不自引退亦何以自解于人言哉再照考察事例罢软者当去有疾者当去若臣畏避权势正所谓罢软者当去一也况臣久患痔疾痛楚呻吟精力日耗委难勉强供职当去二也伏望圣明俯监愚悃特赐罢黜幸甚奏入有旨卿既有疾准致仕有司月给米三石岁拨人夫四名应用钦此命下士夫惜先生之去者咸往唁之先生慨然曰铨衡事重常恐不胜任以取罪咎蒙恩许致仕吾知免矣色甚喜士夫既惜先生之贤又髙先生之志各赋诗赠别少宰蒲汀李先生间谓瑭曰部属诸君之诗其既为序矣僚友诸公之诗执事幸留意焉再三以不文辞不获瑭窃惟孔子有言君使臣以礼臣事君以忠夫臣之事君竭股肱之力以趋公家之务孜孜不敢怠忠也力有所不能义有所不可则乞骸避位不敢诡随面谀以为容说之计亦忠也君之使臣委以腹心言听计从使修其职业礼也有故求去则体其情而许之归亦礼也至于恩典优渥施于去位之后则又礼之加隆者也先生之所以自处圣明之所以处先生者可谓各尽其道矣明君臣之道彰朝廷之美以示天下后世法诸公之作夫岂可已哉窃又闻国朝状元无虑余五十人位至卿相者不过五六人以道去位蒙被恩礼者又止一二人噫先生可谓全福矣窃尝观先生为人庄重简黙与人无嬉戏论议行事必审而后发平居恂恂若无所异及临大节则有确然不可夺者内凝定而外浑成盖全徳君子也诸福之萃岂偶然哉原徳福之相因昭天道之不爽崇厚警薄诸公之作盖有闗世教焉匪直彰朝廷之美而已也瑭不佞于先生之贤未尽称述姑以是冠羣玉之首塞蒲汀之命云尔已矣 

　　司空何燕泉先生养疾序 

　　九月之吉公事既治司厅徐君及四司正郎何君等进谒曰燕泉何先生得请归原籍养病时维诸老先生各赋诗赠别萧长山先生实掌部事乃请少宗伯类庵赵先生之文冠于巻首巻未及成而燕泉行未几长山类庵一时去位代燕泉者为信山韩先生亦相继去位已而静庵胡先生贞庵周先生嗣掌部事后相继改官赴诏北上巻今成矣将寓归燕泉先生而序文尚缺敢以告下执事予既诺之揖诸君退乃取巻阅之则诸公之作俱在有长篇焉有短章焉层见迭出如入琼林大盈珠玉辉映盖有应接不暇者则叹曰休哉燕泉之盛徳大业乃为人所敬慕歌颂如此既而歴数作诗诸公则去位者有焉去世者有焉既官而去南都者有焉今存者仅有其半则又叹曰人事之不常如此存没聚散之际其可感也乎予因是泛观天地万物之化寒暑昼夜代迁而行风雨烟云顷刻而变盖有不能以一息停者飞者或化而为潜植者或化而为动如蜃蛤蛇雉老枫羽人朽麦蝴蝶之类不可胜数则又叹曰天地之气与万物之形体皆不可常如此世之人于外物之倘来寄者乃认为已有欲常保而不失岂不误哉古之人视祸福得丧如寒暑昼夜之代乎前畧不介意其所见逺矣抑又闻荣启期九十带索行歌不休或问所乐则以得为人得为男子对夫世之得为人得为男子者何限其间聪明博达者有几盖已少矣得时得位置身朝廷之上者有几功业行乎时声名垂于后与古之圣贤同不朽者有几盖滋少矣燕泉先生总角聪颕过人弱冠即以文章取髙第有大名于天下已而官郎署官藩臬官巡抚皆有惠泽在人进贰铨衡品藻进退天下士立朝侃侃不阿虽以议大礼忤旨改官南部然天下之士闻先生之名者识与不识莫不加敬今虽养病去然缙绅之歌颂徳业者亹亹不休所谓功业衍于时名声垂于后可与古圣贤不朽者先生非其人耶由前则世事不足较由后则先生之所得过荣氏逺矣夫岂不足以自乐也耶乐则神怡神怡则气温吾知先生之病不药自愈他日复起而佐圣明之治未可知也先生其亦有以自乐也耶予昔见爱于先生未及请益而先生去矣因序诸公之诗而一发其狂言如右先生其亦有以教我也乎 

　　赠少司空信山韩先生致仕序 

　　少司空信山韩先生自筮仕以至卿佐以忠信清谨自持无豪髪茍今年科道惑于流言劾先生阿附逆瑾侵克官银失大臣节朝廷未及察也乃令先生致仕士论皆为称屈所谓阿附逆瑾盖指先生任中书选给事中事而言也中书旧不预科道之选正徳初年刘瑾用事中书李宪其乡人也谓中书博士行人俱由进士出身而中书独不预科道之选理似不平瑾以为然乃令中书由进士出身者与博士行人一体选科道宪由是得给事中明年先生与同僚二人亦得选给事中是开此例者宪也非先生也故瑾败宪即斥去先生独无异议不然当时科道岂肯置先生不问哉所谓侵克官银盖指先生任总督时修仓事而言也修仓银两主之者户部委官也恊同支销者巡仓御史也先生不过考其出纳之数耳未尝经手何由侵克以故士论皆称其屈意此无恠其然也曽子之不杀人人孰不知其母知之宜有万万于他人者曽子杀人之言三至其母亦投杼踰墙走矣周公避流言之谤退居东都成王未察也亦不之止既察则迎公以归有不俟终日者矣曽子之母岂不慈成王岂不圣流言之多固易惑而难辨也科道误劾先生朝廷令先生致仕夫何恠哉或曰是固然矣造言者则可恶也噫亦不必恶也乗喜怒以毁誉人者往往失实喜怒既平则固有自悔而自咎者矣是皆常情亦可恕也况毁誉虽出于人而得丧实由于命孔子不恶公伯寮其道大矣吾尝闻先生言在庠序时星士余姓者谓先生大运至已当转亚卿即避位乃善征之于今若合符契此岂非孔子之所谓命耶先生可以释然矣或问先生廉于守官而笃于亲故俸禄所入多费于问遗周济故囊无余积家无厚产今兹之归贫困奈何噫是不必虑也守正而不遇者天与之厚而不报者人与之天人所与盖未有终困穷者也周公逺矣少宗伯东江顾先生在嘉靖初年流言谓其通赂权要科道交劾之遂致仕去后科道知流言之失实也复交荐之今征用矣先生之去何遽为之戚戚也哉先生将行僚友各赋诗赠别蒲汀李先生属瑭序静庵胡先生复以手书来促乃述士夫公论以归之如右噫先生可以释然矣 

　　赠石龙黄先生致仕序 

　　经宪石龙黄先生以议大礼为朝廷所録擢南京缮部员外郎石龙久有去志先已具疏乞致仕未报至是复具疏乞致仕不俟报遂行僚友俞君辈惜其去而不可留也乃征言于予以赠予获交石龙旧矣于其去也固当赠之以言况又有诸君之命乎予尝谓处繁难然后见人之才临利害然后见人之守平居议论皆未可信石龙在武宗朝始仕为后府都事时垢弊纷然石龙悉簿正之中有武职依凭中贵侵官银至万计莫敢问者石龙竟发其事中贵虽衔之无以害也已而乞致仕去今上登极侍御朱守中以石龙有王佐才荐起之擢今职石龙持宪奉公上下倚赖差遣刑名簿书出纳之际惟清惟允虽丝毫必尽其心会大礼议起廷臣意见不同互相攻击石龙谓廷臣不和则君心疑上下之情扞格不通为害非细乃具疏论救因援古证今明大礼之所宜从甚辨既而大礼议定凡与上意合者悉进官石龙志弗乐也即具疏乞致仕及缮部命下而去志不可回也遂行噫石龙之才之守亦畧可见矣非贤者固不能也或谓石龙曽大父职方慎斋公大父少司空定轩公父文选方麓公世有贤名而少司空尤为海内所钦仰石龙始师少司马石峯陈先生习举子业继师前少傅宗伯方石谢先生学古文辞后及今大司马阳明王先生大司成甘泉湛先生讲明心学之奥数先生皆人望而方石尤为后进所矜式石龙之贤渊源有自矣予窃以为古今名臣之子孙不类其世者多矣而师友之见亦往往不出于一然则石龙之贤谓其渊源有自可也谓其深造独得亦可也皆不必深论独念古之圣贤一出一处莫不有道自是道之不明也以隐为髙者往而不返以仕为通者溺而不止或谓与其为通吾宁为髙斯言盖有激耳非其至也孔子之言曰天下有道则见无道则隐又曰用之则行舍之则藏圣贤出处之道宜无是过春秋之时何时也孔子乃栖栖不去岂以其时为有道乎抑以列国之君有能用己者乎沮溺丈人之俦盖所谓无道而隐舍之而藏者也乃不为所取抑又何欤由是而推则出处之道固未可以一言尽也窃谓士君子必能超然于富贵贫贱之外一衣一食足以自老一丘一壑足以自乐富贵贫贱于我何损益哉古之圣贤于此其见之也审矣道有可行之几则出而仕经世济物以遂吾仁天下之心从容开导左右斡旋以求其济者盖无所不用力焉固未尝悻悻于一言一事之从违而遽去至于事不可能势将有变则又见几而作有不俟终日者焉变化从时不拘一法神几妙用盖不可以常情测者古圣贤出处之道亦畧可知矣盖超然于富贵贫贱之外圣贤与髙尚之士同至于仁天下之心济天下之才则髙尚之士盖未必能预也孔子不满于沮溺丈人之俦盖以此世之君子无圣贤之心之才于富贵贫贱之间未能无累乃辄以孔子借口吾恐其无以服沮溺丈人之俦而免其窃取也噫吾于石龙之去又安能不重有感哉呜呼天下之道大矣石龙何以教我幸无谓碌碌尸素者不足与言而外之也 

　　御史司马鲁瞻之湖广刷巻序 

　　为治之道有任法有任人古之治任人后之治任法任人者非无法也法举其纲纎微曲折之间进退损益则主者得以制之期于事治民安不失法意而已是之谓任人任法者非无人也纎微曲折之间莫不有法如是则进如是则退如是则损如是则益人之当其任者守法而已能守法矣虽事烦民扰上不以为罪也不能守法虽事治民安上不以为功也是之谓任法国朝之治自庙堂之上以至郡县之间自黜陟刑赏之大以至于钱榖工作之细莫不各有一定之法有司奉行惟谨大抵任法者也法之细碎耳目不能以徧记故必有簿书焉簿书之欺谩上下不能以相保故又有钩考之法焉今所谓照刷文巻者是也朝廷恐有司之党比不可任也凡照刷文巻皆差御史一员往莅其事夫御史朝廷之耳目也大贤之所以进大奸之所以退善政之所以行敝政之所以革靡不凭之其任重矣照刷文巻特承简命夫岂不思所以尽其心哉顾文巻之集于几案者山堆川委虽竭精神穷日夜以钩考之亦未必尽得其敝之所在可谓甚劳而且难矣论者率谓任法者劳而少功不如任人者逸而有终斯固然矣然任法者朝廷之制也守法者臣子之职也生今之世反古之道夫岂可哉无亦考法外之意乎人亦有言日月之明无所不照而阴崖蔀屋之下时有所遗人不谓日月不明大者既举小者可畧也雷霆之击有罪固未尝人人而击之也然语及雷霆之威凡懐奸负罪之人无不畏惧改悔者以其威之有时而不测也侍御司马鲁瞻才而贤者也受命之湖广照刷文巻兼查盘军器僚友谭君希曽湖产也征言以赠予惟士之才而贤者能用法外之意以济法所不及雷霆之威日月之明固司马君之优为而亦谭君之所深望也谨述以赠呜呼君尚念哉 

　　洛阳吴寿夫考绩序 

