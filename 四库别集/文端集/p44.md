<!-- { "loadSidebar": true } -->
　　辇路平于翠陌髙台号曰晾鹰亦因故而不饰农田耕凿之杂处雉刍荛之接迹同文王之灵囿偕斯民而待泽汉之五柞唐之温泉制不师古崇侈极姸金铺玉砌冠山架渊华林园之宏钜昆明池之蜿蜒彼皆穷夫民力此独任夫天然考歴代之园囿乌得与斯苑为比肩于是月当孟夏炎帝司晨陇弥望而如绣麦垂穟而畇畇条桑荫于广野微雨浥乎轻尘
　　天子重时巡而观穑庆麦秋而省民乃驾苍龙建翠旂百灵扈跸七萃羣飞周庐似列星之布万骑夺云锦之辉斾悠悠而风动凉飒飒而生衣登髙原而纵遐瞩翠辇时驻于翠微旷逺絶夫尘嚣帷天地而幕六合地最宜于经武比岐周之镐洛寓训练于驰驱骋骅骝于寥廓
　　天子御焉行将循搜苗之古礼格飞走于林壑乃武事之既缵更励精于典学和风快其南来微凉生于殿角虽游豫之晏闲罗缥缃于
　　紫阁微【臣】时陪周宴日聴虞琴忝邹枚之后乗随卫霍之华簪幸遭逢于
　　盛世效虞人之献箴愿作颂以比勲华敢拟长杨之与上林
　　驾幸阙里赋【并序】
　　皇帝御极二十有三载重熙累洽区宇乂安文徳覃敷声教暨讫乃稽古时迈肇事岱宗谒祠阙里典礼崇重恩泽优深臣庶懽欣逺迩嘉叹夫元和盛年咸平昌世仅奏六代之乐修再拜之文犹垂式简编流辉今古讵有逺御
　　六龙亲诎
　　万乗展隆仪于稽拜施殊敬于儒先
　　圣徳显隆如今日者焉洵足以超轶往牒焜耀前纪也【臣】幸际昌时得瞻钜典虽固陋翦劣不足以发挥鸿藻然珥笔承明职兹纪载颂扬
　　休媺敢旷司存谨拜手稽首而献赋曰于烁惟
　　皇继序纂光本仁祖义昭宪考章奠玉衡于神轴握金镜于天阊调四气以通正龢八风而协祥于是西逾细栁东跨扶桑交河北徼比景南乡靡不丹梯走传碧海浮航输琛太府名职方耀幽遐以日月袭鳞介而衣裳越万里以入贽重九译而来王是以化洽太和道隆邃古纳九垠之管钥总堪舆之扃戸参天地之清宁俪贞明之作覩文轨合而謡俗同跂喙恬而草木庑轶埃壒而苞混茫驾羲轩而凌三五焉
　　天子乃髙拱垂裳中央运斗容与义林优游书薮河宝丕宣洛符诞受典学文铭楹箴牖探珠渊之秘筌陟玉山之髙阜徳荡荡以无名治熙熙而何有既则冲然永念穆然深思曰仪象肇啓道法昭垂寖明寖炽惟君惟师羣圣一揆六经同归王泽下竭颂声式微孕星钤于上瑞锡麟绂于昌期毓龙蹲之至徳挺凤跱之殊姿集大成于千古开絶学于来兹溯平乡之懿躅景阙里之崇规庶几哉闻见可接羮墙在斯举时巡之坠典秩释奠之隆仪尔乃乗大路控金鍐搴翠羽捎文虹属车按节繁吹鸣筩七翠鳞附千官景从驰道则五里十里旌门则一重再重集于泗水之上幸于尼山之宫斯时也清羽司音初阳应律葭管烟霏芸房露茁气不栗以时寒序将周而朔易抚景物之澄鲜揽风云之明瑟旌旗卷而广野回春帐殿开而暮山凝色遂乃肇举吉祀肃奉精禋春卿赞采祠官眡牲朱火西蕴元酒东陈嘉笾广豆丰粢洁盛振羽籥之六舞合咸英之九成荐祝号之明信导神纮之降迎穆穆
　　宸容廱廱天縡殊礼展谒隆文锡赉觌灵爽之长存俨哲人之如在感神契以潜孚体道真而昭对洋洋乎僾僾乎与珠庭月角授受于千载之间玉节金铿醻答于一堂之内也礼度有严威仪告竣登堂入奥规周矩还瞻圣里之屼峍憩广庭之静便布两楹以翼耸峙双阙以星悬借杏坛之修荫挹璧池之素涟偃息于道徳之府遡泳于图书之渊于是芝葢重葩龙斿曲柄贵拟一人尊侔万乗述素王之嘉赞发五言之
　　睿咏海岳逊其髙深星云并其辉暎斯则
　　圣天子蕴道之淳风崇儒之殊敬也簪缨陪位衿佩圜桥长裾雾会仙组云彯始横经以讐问旋拊石而吹匏诵遗言于姬孔沐雅化于唐姚礼让之容咸近光于黎献岂弟之泽庶作人于誉髦斯则
　　圣天子风声之四讫文治之丕昭也曲阜名区鲁原旧聚陪敦土田复除繇赋増讲肄之常员沛匪颁之异数推恩则徧及师儒锡爵则旁流支庶五经博士不遗凡蒋之封九命上公奚啻褒成之胙斯则
　　圣天子崇徳之盛心兴贤之宏务也于是采甸侯卫公卿大夫期门式道执防荷殳文学掌故之士垂髫戴白之徒纵观典礼跄济天衢涵濡化泽属厌道腴既雀跃而抃舞亦鳬藻而欢愉万人一口声满公车惟我后之东巡修百王之令式答珍贶于三灵聴衢謡于百室却琼检以勿祈屏银绳而讵饰驺从清严仪文简质吏不讥呵民无供亿协时正律埒虞氏之省方纳价陈诗俪姬王之述职既陟山以裒对还翕河而问俗采晳阳之旧歌晞荣光之新烛朝宗滙江汉之波玉帛奉涂山之箓非汉日之搴茭乃尧年之刻玉若乃庆惠殷流湛恩四周给租赐帛省刑释囚虚衷清问博延广诹如天光之下济如露浓之上浮始汪濊于五土旋奫沦于九州今又茂明至道导扬正学虎炳龙章金追玉琢浴我以诗书我以礼乐盛徳登闳大猷辉卓幎六合而被英防鼓八纮而排氛浊诚振古之隆规开天之伟略也
　　天子方且回舆京室倚佩轩墀道岸先陟徳契自持庀政考业基命勅几辨色以临黼扆视夜而啓彤帷定仁义中正之极稽因革损益之宜不解氷渊之念弥勤鼗铎之思所以泰阶顺轨干防迎禧上理隆洽茂化雍熙治方侔于砥属俗已进于循蜚四海夀康恬于鹑居之代万年鼎祚巩于鼇极之仪
　　懋勤殿秋兰赋【有序】
　　轻风流火白露迎凉云浄天髙秋空气爽
　　君王宵旰燕闲爱兹澄景御图书之秘阁发清商之雅音乃有丛兰独荣秋殿芳香自发枝叶相扶植以青瓷围以朱槛斯亦托根之至荣者也【臣】朝夕
　　经帏味彼芳洁敬成芜赋以奉
　　宸懽其辞曰臣闻兰之生也隠于空山被于幽谷其守贞也虽无人而亦芳其徳馨也不因风而自续是以尼父发猗兰之歌郢客和幽兰之曲当其植根九畹毓秀三湘昔作骚人之佩古称王者之香名楚台而留赏啓汉殿而发祥【汉武帝生于猗兰殿】养亲续兰陔之咏燕賔泛兰渚之觞莫不惜兹嘉卉钦彼幽光慨自人夸春艳莫采秋英荫深林而寂处偕众草而丛生戏阴崖之翡翠侣芳洲之杜蘅惟敷华于山泽敢结想于蓬瀛一旦跻琼堦登玉宇拂珠帘迎绣戸泛上苑之光风含长秋之暮雨诚何羡乎兰臯岂更思乎蕙圃于时秋也萤光熠熠蝉声嘒嘒梧叶初惊飘飖文砌碧筒渐老将残玉井之莲金粟犹迟未发小山之桂尔独披纷翠叶葳防紫茎花繁露重体弱香轻娟娟自赏既嫓美乎幽人之洁亭亭独立复比徳于君子之清以兹髙致怡我
　　皇情内殿深严左图右史久袪凡卉独留琼蕊枝垂宫砚色侵文几何馪馥之袭人每帘动而香起
　　天子丙夜陈书漏沈宵永风入戸而虫鸣月临轩而人静绕镫开歴乱之花隔幔送参差之影更怜落卉借以雕盘置绮筵而留盼惜余芳于未残喜
　　君心之见珍荷遭遇之良难幸处乎朱门与紫闼永违乎长坂与层峦臣将寄言于薖轴窃敢托咏于崇兰遂作歌曰有香草兮华且滋邻玉树兮与紫芝自楚泽兮来轩墀枝挺生兮花离离感
　　君恩兮欣自持观秋兰之独茂兮岂微草之无知赐金园赋【并序】
　　余作
　　赐金园记述
