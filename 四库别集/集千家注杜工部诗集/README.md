<!-- { "loadSidebar": true } -->
　　御制题宋版千家注杜工部诗史
　　昌黎只许仲尼师吾亦云然于杜诗注萃千家谓多彼品髙万古孰同其一生惟是忠孝耳小徳何妨出入之秋兴八章重背读又同此老坐移时












　　御制读杜甫北征诗因题
　　予于甫也诗无间独致疑焉是北征元礼乗危谓忠义昌黎志栁岂虚评
　　昌黎作栁宗元墓志铭言友道甚厚而恶夫临利害反眼不相识落陷穽反挤之又下石焉者夫友尚不可而况其君父乎若元礼之事是即昌黎所恶者而谓之忠义可乎使元礼果忠义耶当效朱云之请剑或如辛庆忌之免冠于禄山未反之前请诛太真是诚所谓忠义矣长安既陷天子防尘乃乗其危而逼太真以死试思其时肃宗继位灵武即国已活虽太真不死岂能复为害于唐之宗社乎且唐之宗社所以危在元宗承平时不勤国政而宠太真彼时不请诛之以致流离播迁则巳迟矣元礼固逆臣不足论独惜甫一生始终托忠义于诗而有此论未免以辞害意亦责贤者备之义耳

　　钦定四库全书　　　　　　集部二
　　集千家注杜工部诗集　　　别集类一【唐】
　　提要
　　【臣】等谨案集千家注杜工部诗集二十巻不着编辑人名氏前有王洙王安石胡宗愈蔡梦弼四序所采不满百家而题曰千家葢务夸摭拾之富如魏仲举韩柳集注亦虚称五百家也其句下篇末诸评悉刘辰翁之语朱彞尊谓梦弼所编入然梦弼所撰本名草堂诗笺其自序内标识注例甚详与此本不合宋荦谓杜诗评防自刘辰翁始刘本无注元大徳间有髙初芳者删存诸注以刘评附之此本疑即楚芳编也辰翁评所见至浅其标举尖新字句殆于竟陵之先声王士祯乃比之郭象注庄殆未为笃论至编中所集诸家之注真赝错杂亦多为后来所抨弹然宋以来注杜诸家鲜有専本传世遗文绪纶颇赖此书以存其荜路蓝缕之功亦未可尽废也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀











　　集千家注杜工部诗集序
　　序曰杜甫字子美襄阳人徙河南巩县曾祖依艺巩令祖审言膳部员外郎父闲奉天令甫少不羁天寳中献三赋召试文章授河西尉辞不行改右衞率府胄曹天寳末以家避乱鄜独转陷贼中至徳二载窜归凤翔谒肃宗授左拾遗诏许至鄜迎家明年收京扈从还长安房琯罢相甫上防论琯有才不宜废免肃宗怒贬琯邠州刺史出甫为华州司功属关辅饥乱弃官之秦州又居成都同谷自负薪采梠餔糒不给遂入蜀卜居成都浣花里复适东川久之召补京兆府功曹以道阻不赴欲如荆楚上元二年闻严武镇成都自阆挈家往焉武归朝廷甫浮游左蜀诸郡往来非一武再镇两川奏为节度防谋检校工部员外郎赐绯衣永泰元年夏武卒郭英乂代武崔旴杀英乂杨子琳栢贞节举兵攻旴蜀大乱甫逃至梓州乱定归成都无所依乃泛江游嘉戎次云安移防州大厯三年春下峡至荆南又次公安入湖南泝沿湘流游衡山寓居耒阳尝至岳庙阻暴水旬日不得食耒阳聂令知之自具舟迎还五年夏一夕醉饱卒年五十九观甫诗与唐实録犹概见事迹比新书列传彼为踳驳【传云召试京兆兵曹而集冇官定后戏赠诗注云初受河西尉辞改右衞率府胄曹传云遁赴河西谒肃宗于彭原而集冇喜达行在诗注云自京窜至鳯翔传云严武卒乃游东蜀依髙适既至而适卒按适自东川入朝拜散骑常侍乃卒又集有忠州闻髙常侍亡诗传云扁舟下峡未维舟而江陵乱乃游襄衡而集有居江陵及公安诗至多传云甫永泰二年卒而集有大厯五年正月追酬髙蜀州寄诗及别题大厯年者数篇须溪先生云甫诗最可考而旧史疏畧至此他不可考奈何】甫集初六十巻今秘府旧藏通人家所有称大小集者皆亡逸之余人自编摭非当时第叙矣搜裒中外书凡九十九巻【古本二巻蜀本二十巻集畧十五巻樊晃序小集六巻孙光宪序二十巻郑文寳序少陵集二十巻别题小集二巻孙仅二巻杂编三巻】除其重复定取千四百有五篇凡古诗三百九十有九近体千有六起太平时终湖南所作视居行之次与嵗时为先后分十八巻又别録赋笔杂著二十九篇为二巻合二十巻意兹未可谓尽他日有得尚图益诸寳元二年十月翰林学士兵部郎中知制诰史馆修撰王洙原叔记
　　序曰予考古之诗尤爱杜甫氏作者其辞所从出一莫知穷极而病未能学也世所传已多计尚有遗落思得其完而观之每一篇出自然人知非人之所能为而为之者惟其甫也辄能辨之予之令鄞客有授予古之诗世所不传者二百余篇观之予知非人之所能为而为之实甫者其文与意之着也然甫之诗其完见于今者自予得之世之学者至乎甫而后为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉皇祐壬辰五月日临川王安石序
　　序曰草堂先生谓子美也草堂子美之故居因其所居而号之曰草堂先生先生自同谷入蜀遂卜成都浣花江上万里桥之西为草堂以居焉唐之史记前后抵牾先生至成都之年月不可考其后先生寄题草堂云经营上元始断手寳应年然则先生之来成都殆上元之初乎严武入朝先生送武至巴西遂如梓州蜀乱乃之阆州将游荆楚防武再镇两川先生乃自阆州挈妻子归草堂武辟先生为防谋武卒蜀又乱先生去之东川移居防州遂下荆渚泝沅湘上衡山卒于耒阳先生以诗鸣于唐凡出处去就动息劳佚悲懽忧乐忠愤感激好贤恶恶一见于诗读之可以知其世学士大夫谓之诗史其所游厯好事者随处刻其诗于石及至成都则阙然先生之故居松竹荒凉略不可记今丞相吕公来镇成都复作草堂于先生之旧址绘先生之像于其上宗愈假符于此乃録先生之诗刻石置于草堂之壁间先生虽去此而其诗之意有在于是者亦附其后庶几好事者于以考先生去来之迹云元祐庚午资政殿学士中大夫知成都军府事胡宗愈序
　　少陵先生博极羣书驰骋今古周行万里观览讴謡发为歌诗奋乎国风雅颂不作之后比兴相侔哀乐交贯揄扬叙述妙达乎真机美刺箴规该具乎众体自唐迄今余五百年为诗学之宗师家传而人诵之故元微之志其墓曰诗人以来未有如子美者信斯言矣况我国家祖宗肇造以来设科取士词赋之余继之以诗诗之命题主司多取是诗惜乎世本讹舛训释纰缪有识恨焉梦弼因博求唐宋诸本杜诗十门聚而阅之重复防校仍用嘉兴鲁氏编次先生作诗嵗月之先后以为定本每于逐句本文之下先正其字之异同次审其音之反切方作诗之义以释之复引经子史传记以证其用事之所从出离为若干巻目曰草堂诗笺凡校雠之例题曰樊者唐润州外史樊冕小集本也题曰晋者晋开运二年官书本也曰欧者欧阳永叔本也曰宋者宋子京本也王者乃介甫也苏者乃子瞻也陈者乃无已也黄者乃鲁直也刋云一作某字者系王原叔张文潜蔡君谟晁以道及唐之顾陶本也又如宋次道崔徳符鲍钦止暨太原王禹玉王深父薛梦符薛苍舒蔡天啓蔡致逺蔡伯世皆为义説其次如徐居仁谢任伯吕祖谦髙元之暨天水赵子栎赵次翁杜脩可杜立之师古师民瞻亦为训解复防以蜀石碑诸儒之定本各因其实以条纪之至于旧徳硕儒间有一二説者亦两存之以俟博识之决择是集之行俾得之者手披目览口诵心维不劳思索而昭然义见更无纤毫凝滞如亲聆少陵之謦欬而熟覩其眉宇岂不快哉大宋嘉泰天开甲子正月谷旦建安三峯东塾蔡梦弼傅卿谨识









　　钦定四库全书
　　集千家注杜工部诗集巻一
　　游龙门奉先寺【鲁訔曰龙门在东都河南县地志云阙塞山一名伊阙而俗名龙门黄鹤曰唐志河南自龙门山东扺天津有伊水然后汉志唐志俱云冯翊有龙门山按冯翊与河中府爲隣而河中有龙门县又有龙门山志云即导河至龙门之地上记云梁山北有龙门并在河中之境故河中有龙门闗龙门仓九域志云河南县有龙门镇又有阙塞山云即龙门薛仁贵传云绛州龙门人则绛州亦有龙门公自秦赴同谷道经龙门镇则秦成间又有龙门甞考绛至河中不满三百里冯翊至河中不满百里两地相接按地理河南即春秋时属魏地后魏兼置雍州乃属秦州宜此山之跨数郡是诗乃公开元二十四年后游东都作】
　　已从招提游更宿招提境隂壑生灵籁月林散清影天阙象纬逼云卧衣裳冷【卧字可虚可实用天阙语浑若天阅天阔岂不牵强耶】欲觉闻晨钟令人发深省【师古曰释书招提菩萨皆古佛号故寺谓之招提或名伽蓝或名道场其实一也灵籁即风也犹雨曰灵雨蔡梦弼曰本一作虚籁蔡绦西清诗话荆公云天阙当作天阅对云卧爲亲切韦述东都记龙门号防阙以与大内对峙若天阙焉此龙门诗也用阙字无疑】
　　赠李白【梦弼曰时李白将爲梁宋之游鹤曰诗云李侯金闺彦亦有梁宋游当是开元二十四年下考功第后逰齐赵时作按公壮游诗云放荡齐赵间裘马颇清狂快意八九年西归到咸阳则归京师在天寳四五载而李白传云天寳初已到剡中则此诗当在于开元二十四五载作盖公诗云二年客东都又有梁宋游殆是初游齐赵时梁权道编在十二载非】
　　二年客东都所厯厌机巧野人对羶腥蔬食常不饱岂无青精饭使我顔色好苦乏大药资山林迹如扫李侯金闺彦脱身事幽讨亦有梁宋游方期拾瑶草【野人所喜者蔬食第对羶腥故思青精饭耳使有大药资隐山林絶人迹岂愿见此机巧者乎旧解屑屑难合此其至浅者王彦辅曰东都洛阳也学林新编云陶隠居登真诀有干石青精防饭防音迅谓餐也其法即南烛草木浸米蒸饭曝干其色青如珠食之延年此子美所谓青精饭也杜修可曰丹书抱阳山人药证曰夫大药者须链沙中汞能取铅底金黄芽爲根蔕水火链功深王洙曰江文通别赋金闺之诸彦注金闺金马门也鲍彪曰白甞供奉翰林故云赵次公曰梁谓汴州今之东京宋谓宋州今之南京也山海经始瑶之山帝女死焉化爲瑶草江文通别赋云惜瑶草之徒芳师曰瑶草乃瑚树之类仙家用以合丹药服饵】
　　望岳
　　岱宗夫如何齐鲁青未了【望岳而言即齐鲁青未了五字雄盖一世○青未了语好夫字谁何跌荡非凑句也齐鲁跋渉广】造化钟神秀隂阳割昬晓荡胷生曽云【对下句苦○荡胷语不必可解登髙意豁自见其趣】决眦入归鸟防当凌絶顶一览众山小【郑昻曰岱宗泰山也今属兖州升中告代于此是山爲五岳之长故曰岱宗赵曰隂阳割昬晓如史记言昆仑日月所相避隠其光明也割者分也洙曰张衡南都赋涓水荡其胷郑曰荡他浪切师曰曽与层通赵曰眦目睫也音墙细切司马相如赋弓不虚发中必决眦此借用其字】
　　刘九法曹郑瑕丘石门宴集【鹤曰按唐志瑕丘县本鲁负瑕邑属兖州石门属齐州】
　　秋水清无底萧然浄客心掾曹乘逸兴鞍马到荒林能吏逢聨璧华筵直一金晚来横吹好下亦龙吟【无可取○洙曰汉制以曹官爲掾如屋之椽也言其有所负荷晋潘岳夏侯湛美容观毎同行人谓之连璧张咏曰史记注古人以一镒爲一金一镒三十两也沈括曰汉书班超传注胡乐有横吹之名洙曰马融长笛赋近世双笛从起人截竹未及已龙鸣水中不见已截竹吹之声相似】
　　与李十二白同防范十隠居
