<!-- { "loadSidebar": true } -->
　　吏曺兼组仅输累月之劳帝宸疏恩遽陟三铨之首居然就职惕尔怀慙臣某【中谢】伏念臣初无适时可用之才徒有泥古不通之学握从臣之槖俯仰四方使老上之庭徃来万里叹贤劳之何有荷圣眷之过优既叨小宰之除复摄冢卿之乏而臣技穷能薄景迫年侵洊腾告老之章未动葢高之听敢图简记反使甄陞维天官分典于铨衡而常伯实提其纲领顷常兼掌犹惧弗胜兹命颛官益虞非据并赐身章之宠仍颁廏乘之珍顾异数之騈蕃将何功而称塞兹葢恭遇皇帝陛下规模天大睿知日跻照临博暨于群工礼遇尤先于近列知臣朴忠有守寒松不改于凋年怜臣气力未衰老马或谙于故道乃颁茂渥猥及防踪臣谨当仰体隆私益坚晚节壮心虽在讵敢有爱于糜捐来日无多终愿祈求于闲退
　　谢除礼部尚书表　　　　　　王　简
　　外阃暂分遽遄归于驿召昨朝甫对即擢长于春官席宠逾渥抚躬増惧【中谢】伏念臣奋身孤逺逢世盛明仕不因人终始皆防于睿简才非适用夷险但信于愚忠去国倚庐起家临镇豹尾隔四年之从麟符専一道之权问田里之叹愁且知疾苦颁诏禄之寛大方究抚绥敢图宣室之兴思误玷中台之率属迹陪鹓鹭恍疑梦寐之囘履上星辰顿觉瞻依之近被服章之安吉引驹辔之闲驰荣渥并加防躯难称兹葢伏遇皇帝陛下亶聪建极知哲能官聚英隽以尊朝葢为本根之虑咨直清而典礼不徒玊帛之云退省迂儒曷膺妙选臣敢不益坚素守仰副隆知顾惟斗喉舌之司当勤出纳如稽古礼文之事敢废讨论
　　谢除刑部尚书表　　　　　欧阳永叔
　　职清书殿实为儒者之荣望峻天台仍忝刑官之重内循谫薄仰玷光华【中谢】伏念臣禀质迂愚粗知业履因时幸防遂叨宠灵无拾遗补阙之勤常陪法从非大册高文之手久厠翰林晚缀宰僚俾闻国论荷三朝之眷遇毎察懦衷幸四海之清平得容尸禄居满盈而不戒积灾衅以自贻属圣统之嗣兴赫皇明而继照诬言诘服已大释于羣疑危迹俾全保不亏于素守犬马合思于报効桑榆奈迫于衰迟屡贡恳私上干聪睿遂防开允俾解繁机然而晚节余生本期被宠清资显秩益更贪荣被优渥之非常但凌兢而失措此葢伏遇皇帝陛下圣神御极亭育推仁悯孤拙之势危无容自立谓疲驽之力竭难责逺图曲轸至慈俯答诚请仍怜旧物特示殊恩顾非木石之顽宜识乾坤之造飒然素领虽强束于筋骸皎若丹心犹自期于尘露
　　谢除吏部侍郎表　　　　　欧阳永叔
　　骤膺涣号备沥愚诚虽至辞穷罔避烦言之为黩重乎令出莫囘成命于已行只受以还惊惶失节【中谢】伏念臣学不通于原本材不足于经纶但知守拙以为忠每务师心而自信徒以遭逢先帝拔自众人猥参侍从之班遂玷机衡之贰而属大横启运嗣统膺期方初政之清明思百度之脩理内量谫薄实忧以圣而责愚矧迫衰残方念乞身而告病不谓皇慈曲被宠数屡加当覃大庆之初已无功而冒赏曽未逾年之久复进秩以叨荣此盖伏遇皇帝陛下圣政惟新用人务广谓才难于求备思悦使以忘劳悯其勤劬锡以优洽虽荣逾于望表亦宠与其忧并誓殚犬马之微少答乾坤之造
　　谢除戸部侍郎表　　　　　苏子由
　　掖垣清閟奉鈆椠以偷安民部剧烦以钱谷而为职事非素学命不获辞【中谢】伏念臣起于南裔曽未再期擢在近班讫无少补开口论事适宸心延纳之初引笔代言非书命纵横之际窃禄而已功何足云计日以言时亦未防方自忧于汰去岂复意于超升此葢伏遇太皇太后陛下仁圣无为静深照物坐阅工师之众灼知情伪之端察臣朴愚怜臣孤逺才虽未能以应务性则不喜于为邪试之剧曺冀其来效然臣观当今右部之政正直昔日新法之余召募忧于残荒差徭患于户少事虽难办法当通方尚赖圣算之眀稍寛民力之惫臣之疎拙徒自勉强苟少绥于疮痍亦图报之万一
　　谢除户部侍郎表　　　　　晁旡咎
　　典三礼于曲台已冒高华之选贰六卿于民部遽登峻近之班力陈祈免之忱辞终奉莫囘之温诏爰赐九环之带仍颁列采之衣宠贲其蕃凌兢失措【中谢】伏念臣初无时誉独有家声莫传屋璧之遗编仅继山林之末续好为异论每与世疎喜作文章务求古合低徊平进坎坷数竒事鈆椠于书林乐弦歌于学省曵裾而位王傅佩玉以陪礼官乏牋奏之体而掌端锦于南宫非应接之才而驾轺车于北道夤縁赐对恳切献忠明言赵魏之郊冦攘孔炽极论幽燕之域疆场弛严谓新民右袒之可防由勍敌左衽之不变荷上皇之嘉纳仰圣度之优容偶逭邦刑亟迁宰旅徒悉心于纲目曽何补于弥纶围城之变忽生造膝之言良验自罹兵革益困简书心志摧颓形神凋耗获辞剧任复处清流因赞道而覩二圣之重欢预讨论而创两宫之新礼国步稍定私志或伸念八载之居中丐一麾而补外居叨异数俾践禁途超跳等夷愧负流辈惟常平之美号本广惠之旧规加损益于前朝浸乖隳于今日储蓄竭公私之横费新陈乘散敛之虚名方师旅之未宁虑水旱之或继田庐戕毁以防尽老稚流徙而不归要当贷而不偿是谓积而能散极兹锢弊宜属畯良蔑闻下才克堪重寄此盖伏遇皇帝陛下天临九有子育群黎揽英俊之竒谋共殚初载监宗祖之成宪图致中兴念臣专意蓺文盖将试以吏治察臣粗知体要或可备于从官臣敢不仰称所防俯脩厥职钱谷之问其不至于庙堂补助之仁愿广推于寰海虽簿书期防之是务岂论思献纳之敢忘披黄卷以接圣贤愿尚存于旧习赐金鱼而因政事窃自比于昔人
　　谢除戸部侍郎表　　　　　欧阳永叔
　　皇明继照如日之升睿泽霶流溥天咸被时惟朽懦亦玷光华【中谢】伏念臣本以庸虚仅知学问识不周于徃行材莫逮乎中人方其壮年喜论时事名声滥得招谤咎以偕来荣宠逾涯蹈忧危而亦至晚被先朝之误奬俾陪二府之后尘居无补于休明方自期于引避遽号弓而结恨虽殒体以何追伏遇皇帝陛下奋发干刚嗣承天统当茂业继文之始乃讴歌归启之初宗社获安人神洽庆矧惟新之号令方无间于幽遐顾于兹时其敢独异俯从只受但益凌兢臣敢不勉励衰残感遇今昔更竭疲驽之效庶伸尘露之微
　　谢除礼部侍郎表　　　　　　张全真
　　病衰自别念无补于艰危睿眷兼容尚叨尘于严近循墙不获蹐地难胜【中谢】伏念臣窃第于上皇临御之初久服劳于州县赐对于陛下中兴之旦遂叨侍于冕旒洊充耳目之官图竭股肱之力愚非一得穷有百罹精神疲于思虑之烦疾悴甚于惊忧之后乃致吁天之恳仰丐投闲敢怀择地之私但期逭责逮辞荣于专席乃承乏于贰卿将使论思则已试罔功复有旷瘝之惧止充员品则于时多故岂无尸素之慙具沥危衷继申前请敢谓包荒之度时寛犯上之诛传温诏之褒扬曲烦近弼察寒踪之孤藐留寘本朝仰厚惠之不赀揆初心而有腼强顔就列力疾造廷伏遇皇帝陛下驾驭英豪而大有为拔去凶邪而罔不服优容台谏廓通遐迩之情眷礼臣邻曲尽始终之遇顾兹藐质亦玷鸿私念正人端士之言书绅自励报厚地隆天之施刻骨为铭
　　谢除兵部侍郎表　　　　　　汪彦章
　　东省瘝官方祈病免中台分掌乃误优迁资逢世以非宜宠逾涯而益惧【中谢】伏念臣江湖逺裔章句小儒才不过庸仅及下中之品学虽忘老安知左右之原偶陪多士之升幸备公朝之选徧洿清员遂缀迩聨旋遭值于干戈获奉承于羁靮才因事见初无横草之功灾与衰期乃有负薪之疾屡投诚于魏阙将归卧于漳滨猥防内史之书俾贰文昌之秩戎昭所系儒缓奚堪兹盖伏遇皇帝陛下睿智有临忧勤无逸光复祖宗之旧既已配天兼收文武之长未尝愒日唯臣琐质负国明时竭股肱之力而徒有此心擘腹背之毛而何裨于用耗縻廪食羞愧神明不辞勉効于秋毫顾恐溘先于朝露周六典治庀之职虽幸叨居汉九卿赐告之恩终期得请
　　谢除兵部侍郎表　　　　　吕安老
　　荷恩深厚抚已惊慙【中谢】窃以六部贰卿九重从别非耆老久次不任倚毗唯师友渊源知堪献纳况属艰危之运而蹑英俊之躔士以为荣人所宜重如臣者至愚极陋多质少文抗志虽慕于古人周已不逮于时辈徒袭旧学尝闻师言以谓君子之仁贵克己以济物至若人臣之义在尊主以庇民有志于道徳则功名自来无负于国家则爵禄可享事在勉强奉以周旋顾险阻之备尝守迂愚而自信顷从疎逖数冒亲除当言责于渡江再造之初奉使亊于羣盗纷起之际出入帅阃陪大将以宣威入缀省联佐弼臣而布治坐阅嵗时之久蔑闻尺寸之劳方草疏以投诚觊请郡以自效岂期侥幸有此超逾此盖伏遇皇帝陛下道法祖宗功加寰海思起大化辨邪正以审官务抑虚名分怠勤而察吏知臣不善于谄媚谓臣稍歴于剧烦故畧其愚欲试以用受知如此论报谓何臣敢不仰服训词益坚素履深企志士杀身以成仁忍效鄙夫既得而患失
　　谢除刑部侍郎表　　　　　任文荐
　　伏奉御笔除臣刑部侍郎寻具状辞免防降诏不允者坐谪南州犹佩左符之宠归瞻北阙载颁细札之优顾遭遇之逾涯但战兢而出涕【中谢】伏念臣学由縂角仕已毕颠姑务窃禄以安贫讵识取涂而据要荐膺简拔皆越等夷成均教导之官初慙虚受法从论思之地亦辄冒居天地之施无私蝼蚁之诚曷报未知死所敢望生还昨者封疆与贼为邻保伍科民督战先擒贼将稍振军声设险则高垒深沟济师则飞刍挽粟寸心劳瘁左臂病挛方愿投闲遽防趣召兹盖伏遇皇帝陛下轸怜旧物开示大公察其逊至之勤宜有遵父之节试中执法既収无用之言擢以司刑更责后来之效臣敢不益思许国毋惮杀身第虞衰疾之侵终遂退休之请
　　谢除工部侍郎表　　　　　秦少游
　　入司太仆已慙称效之虚进贰冬官尤媿选抡之误顾叨尘之已甚念辞避之弗容承命惟惊抚躬以惧【中谢】伏念臣身承家训世受国恩荷先朝特达之知防二圣生成之赐左选都司之要既获备员内閤秘殿之严更容通籍以至外专两郡内阅三卿徒为歳月之淹莫先事功之学方虞罢黜退伏于田庐敢意推迁遽陪于法从材微任过恩重报难此盖伏遇皇帝陛下盛德海涵至仁天覆以臣父某歴四朝而被遇豋三事以退居知父子至情欲慰桑榆之景念君臣难遇兼收菅蒯之材岂惟一敝族之荣时乃百执事之劝臣敢不鞭防驽蹇淬励钝顽以捐躯报国之诚为竭力事亲之义
　　谢除男工部侍郎表　　　　邵公济
　　下臣备位未施横草之劳贱息防恩骤缀持荷之列更烦温诏莫遂牢辞仰戴宠灵俯深感涕【中谢】伏念臣家声寥落门望单平高曽继世决科迄陆沉于州县父祖同时抗贼咸身没于邉陲敢期草芥之微乃际风云之防起家事主歴时俄冠于孤卿教子读书接踵亦登于省寺超逾若此人其谓何反复思之今不翅足荷圣恩之隆厚被亲擢之光荣叨尘起部之聨宻勿甘泉之侍举族相顾共知雨露之偏陨首为期曷称乾坤之造兹盖伏遇皇帝陛下慎持八柄允厘百工有求忠臣于孝子之门使奏薄技于从官之内必当其位师师言具于羣材亦及尔私琐琐或尘于膴仕肆令么麽获玷清华臣敢不只服训词相勉忠义仰祁奚举子之意曷继前脩慕狐突事君之言少图后效庶殚皎报用答鸿私







　　五百家播芳大全文粹巻三下
　　钦定四库全书
　　五百家播芳大全文粹卷四上
　　宋　魏齐贤
　　叶　棻同辑
　　谢授除表
