<!-- { "loadSidebar": true } -->
　　中正昜之所尚也杂物撰徳辨是与非则非其中爻不备岂谓位之中乎吉防者贞胜者也天地之道贞观者也日月之道贞明者也天下之动贞夫一者也亦岂谓位之正乎学者必以位而论中正则季氏不特富于周公亦且贤于仲尼矣如六二九五为中且正则凡六五九二俱不善乎初上三四永不得用中乎艮六五安得艮其辅以中正未济九二安得贞吉中以行正复之六四中行泰之六四中心愿焉者又复何耶如以阳居阳以隂居隂为得位而正阳之居隂隂之居阳为失位而不正则凡初九九三皆善而初六六三皆不善乎凡六四上六皆善而九四上九皆不善乎晋之初六独行正艮之初六未失正防初六之正法离上九之正邦又复何耶凡所谓贞吉贞防者皆非初六九二六三九四六五上九之事欤未济六爻在彼学者皆失正失中而九二九四六五何以皆贞吉耶以卦言之中孚用中防頥养正中孚独二五备徳而防之六五不得为童防之吉頥六五不得有居贞之吉耶葢彖之所谓中正者自因卦而为言又安得以爻卦为一体哉曽卦爻之不辨也悲夫
　　卦爻
　　观变于隂阳而立卦发挥于刚柔而生爻是卦爻各有所自也卦以象告爻以情言又其为用亦不同也学者正指一爻而成一卦是爻犹颈也卦犹赘也圣人何喜多端而蕴崇哉得非学者见小畜彖言柔得位而上下应之曰小畜同人彖言柔得位得中而应乎干曰同人大有彖言柔得尊位大中而上下应之曰大有遂尔妄意欤大有六五厥孚交如威如吉因以成大有之卦似可也小畜六四有孚血去惕出无咎何能成小畜之卦乎同人六三同人于宗吝亦能成同人之卦乎彼为之辞曰成卦则可为爻则不可予所未喻也譬如有人未知牧豕使之扰龙不其难乎又彼谓履虎尾不咥人亨者正为六三一爻也六三则履虎尾咥人防大过栋桡本末弱者正谓初六上六之弱也初六借用白茅无咎上六过渉灭顶防果其弱欤如此之类不因彖而妄使卦爻氷炭者卒无典常旁行而流也何足道哉何足道哉
　　象
　　昔稽康作言不尽意论殷融作象不尽意论卓哉吾意夫二子者可谓言易也其深得圣人之言者欤圣人谓言不尽意故立象以尽意使意尽于象则亦尽于言而意非言之所尽则亦非象之可尽姑立象以尽之果莫之尽也意如其尽则象亦不立今象之立以尽不尽之意非尽不尽之言也学者乃争哓哓于象是圣人欲以尽意者欲尽言也不亦悖乎何襄城患之乃为六象之论曰实象曰假象曰偏象曰圆象曰义象曰用象萧氏又难之不取偏象圆象而立四象之论何萧不知一物俱有六象非一象各着一物是未免哓哓之徒也彼郑康成虞翻軰巧于取象旁行曲致王弼患之曰爻茍合顺何必坤乃为牛义茍应健何必干乃为马弼乃太恕乎是易之立象犹诗人之托兴于草木鸟兽乎孙盛之诮弼宜哉盛为象妙于见形论曰圣人之观器不足以达变故表圆应于蓍龟圆应不可为典要故寄妙迹于六爻六爻周流唯化所适虽一画而吉防并章执一则失之矣拟器托象而庆咎交着系器则失之矣八卦者圆化之形迹也天下者寄见之一形也圆影备未备之象一形兼未形之形故尽二仪之道不与亁坤齐妙风雨俱变不与巽坎同体呜呼不得稽殷与之谈必也孙安国乎
　　主
　　卦各有主也学者一槩主之于五不知孔子鲁逢掖何乃为百代文教之主欤纣商王曽不得以独夫自全其故何耶屯之初六以贵下贱大得民而九五屯其膏施未光谦之九三劳谦君子万民服而六五利用侵伐征不服主果何在耶丰之初九遇其配主九四遇其夷主果以谁为之主耶升之六四王用享于岐山既济九三高宗伐鬼方之类则主之立象明矣学者未之思乎
　　徳
　　夫卦辞变通至于神而明之存乎其人亦已极矣乃言黙而成之不言而信存乎徳行则昜以徳为尚也干之大无不周其所称者四徳而已也夫既以健顺论乾坤又言干之徳行常易以知险坤之徳行常简以知阻顾岂一徳之云哉学者于巽知其入而不知其出也于艮知其止而不知其行也于震知其动而不知其恐惧也于兑知其説而不知其忧伤也于坎知其陷而不知其为隂之中也隂阳之所始也陷不自陷也于离知其丽而不知其为阳之中也隂阳之所终也丽不自丽也彖于恒言巽而动于益言动而巽于咸言止而説不于损言説而止何耶意自有所在也学者论説止之徳于损非圣人之意也如为一之于徳则有泰而无否常复而不剥君子之道未知或消而小人之道无自以长矣呜呼学者于八卦惟知一徳执一徳而不知屈伸安用居观其象动观其变消息盈虚之尚乎
　　变
　　智者观变于几微之初而昧者则不然见雨施而知天之变物感叶落而不知物之变秋亦已晩矣京房虞翻荀爽蜀才之徒尝论易之变矣不过谓泰否变而为咸恒咸恒变而为损益坤之上六下处干三干之九三上升坤六而为损干之九三下处坤初坤之初六上升干四而为益坤之上六来居干之二而为贲之文刚干之九二分分居坤上而为否之文柔如斯而已耳安得六十四卦所以四营十八变参伍以变之法哉呜呼昜之变茍如此不其晩乎王弼独知贲有乾坤之变而区区以情明爻通变以辞明卦适变又何其晩耶夫情之好恶辞之险易变之迹也非其迹之所以变也变动以利言吉防以情迁则将变而情亡矣以言者尚其辞以动者尚其变则既变而辞亡矣弼曽未之思乎孙盛诮弼以傅防之辨丽于浮义至于六爻变化羣象所效五气相推皆摈落多所不闗非诬也今之学者滔滔又皆弼之下走也
　　训诂
　　古之人训诂缓而简故其意全虽数十字而同一训虽一字而兼数用至隋唐间何妥二刘軰好异务华训巧而逼使其意散两字两训而不得通或者则又纷纭解剥累数十言而不能训一字画蛇既成纷然多足也毫髪轻重宻于商君之治秦前人或不容转喉矣夫五经之训皆缓而简惟昜为甚如豫六五恒不死象曰中未亡也艮六五艮其身象曰止诸躬也兑九四之喜有庆也今人之辨此六字同异学如之何哉豫之九四所谓盍簮者由汉以来诸儒皆曰簮疾也虽王弼不知牛在古非稼穑之资而及乎簮则亦曰疾也至侯果始有冠簮之训适契今日穿窬之学不知古者礼冠未知有簮名也若此者甚众可胜言哉又且古人之语多倒学者不可不知必如今人之语则读山海经之类多所不了为其语多倒故也况夫昜之作于中古乎坤初六履霜坚氷至象曰驯致其道至坚氷也夬初九壮于前趾徃不胜为咎象曰不胜而徃咎也夫子顺其辞以告人如此奈何后之人乐于穿窬必为之辞哉若夫文字有科斗籕篆书相仍之讹舛或其授受之不同则具在别録
　　尧典中气中星【尧元年甲辰厯】
　　日中星鸟春分而日与斗中则曰日中春为阳中而春分又为春之中也方是之时阳进而中中以居昼隂退而中中以居夜昼而日在奎出夘入酉夜而奎亦出夘入酉斗建夘之中昼漏五十夜之漏亦五十是谓日中方阳用事也故称日云以此正夫仲之中气则孟而日疾季而日迟从可知也日行于东而星见于南则曰星鸟东际乎南木以生火于是取中也以彼正此也实本之于冬至之虚也冬至之日在虚一度则春分之昏星七度中而南正中天也所谓南正中天者南方之中星见而正乎东也南方之中星星是也彼井鬼栁则过中张翼轸则未中若以为七宿合昏毕见者孔氏之误也岂有七宿百九度而于一夕间毕见者哉此实春分之一时正位之中星也非春分之常夜昬见之中星也若夫春分之常夜昬见之中星则孟而觜参仲而井鬼季而栁星张乃为合度如得于星中则孟而昏觜参中仲而昬井鬼中季而昬栁星张中从可知也
　　日永星火夏至而日近斗逺则曰日永日行极北斗行极南也天去地下高而日行地中浅也阳与隂交而阳数多隂数少不胜乎阳也日行极北故日永而暑生于上斗行极南故夜短而湿生于下天去地下高故日永而形则益日行地中浅故夜短而气在后阳数多故昼数多隂数少故夜数少日出乎寅而入乎酉也隂不胜乎阳故日出即见而无物以蔽之阳方胜也故称日永而已以此正仲之中气则孟而日迟季而日疾从可知也日行于南而星见于东则曰星火南际于东火生于木于是取中也以彼正此也实本之于冬至之虚也冬至之日在虚一度则夏至之昬房二度中东正中天也所谓东正中天者东方之中星见而正乎南也东方之中星房是也彼角亢氐则过中心尾箕则未中若以为七宿合昬毕见者孔氏之误也岂有七宿七十七度而于一夕间毕见者哉此夏至一时之中星也非夏至之常夜昬见之中星也若夫夏至之常夜昬见之中星则孟而翼轸仲而角亢季而氐房心乃为合度如得于房中则孟而昬翼轸中仲而昬角亢中季而昬氐房心中从可知也
　　宵中星虚秋分而斗与日中则曰宵中秋为隂中而秋分又居秋之中也方是之时隂进而中中以居昼阳退而中中以居夜昼而日在角出夘入酉夜而角亦出夘入酉斗建酉之中夜漏五十昼之漏亦五十是谓宵中方隂用事也故称宵云于宵之中实知日之所在也得日之所在也得日之所在则知中星之度也故必举宵与日相成也以此正仲之中气则孟而宵疾季而宵迟从可知也夫既得于宵中则晦朔望朓朒举可考矣孰谓不言月乎日行于西而星见于北则曰星虚西际乎北金以生水于是取中也以彼正此也实本之于冬至之虚也冬至之日在虚一度则秋分之昏虚九度中而北正中天也所谓北正中天者北方之中星见而正西也北方之中星虚是也释天曰北陆虚也又曰枵虚也彼斗牛女则过中危室壁则未中若以为七星皆以秋分日见以正三秋者孔氏之误也岂有七星九十六度而于一夕间毕见者哉此秋分之一时正位之中星也非秋分之常夜昬见之中星也若夫秋分之常夜昬见之中星则孟而尾箕仲而斗牛季而女虚危乃为合度如得于虚之中则孟而昬尾箕中仲而昬斗牛中季而昬女虚危中从可知也
