<!-- { "loadSidebar": true } -->
　　此吾兄行敏先生之像也质厚而气充心旷而神融践孝友之实着廉让之风早遨游于万里之涂晩消摇于一畆之宫盖履正而养恬不茍异而妄同是以鄙夫惮其严而君子髙其踪在上者赖扬光而益明在下者冀流祉而垂洪宜神明之相之而享福夀于无穷也
　　自赞小像
　　其才学则迂疎其志行亦狂简幸逢时以効愚每揣揣于自反然僚友谓之强而主上谓之板愧变通之未能徒为达士之所莞也
　　强者矫亢不阿之名板者愚执不通之谓盖气质蔽锢之已深而学问变化之未至若谬比于憸邪则难合乎公议虽内省之无愧然岂敢忘敬畏也哉
　　梁叔脩赞
　　此南海教谕梁叔脩也郁乎其文充乎其仪仁义之道力于行诗书之训笃于思当皇明太平之盛承祖宗庆泽之遗君子则乐与为友学者则喜于得师既讲论以相资亦逍遥以自怡夫在物者盖无适而非快其于心也亦何往而不宜惟敬慎其有常将福禄兮日滋
　　姚与成父子像赞
　　此吾邑姚氏父子像也父为隠君子子为名进士当太平之盛时乃声华之继起一则显于朝廷而宠眷之隆一则重于乡邦而敬仰之至炯然氷玉之同清郁然桥梓之并美呜呼今皆不可作矣徒使人瞻其遗像而嘅慕无已也
　　祭胡祭酒先生文
　　公以奥愽之学雅赡之文在洪武中名已着闻歴任政教入官禁苑纶閤之严公预其选帝心简在遂迁司成蔚为儒宗四方所称永乐大典包括无外髙庙信史传之万代谁其总裁皇以命公从容纪述以成厥功巍巍仁皇念公盖久公以疾闻恩眷弥厚宾客之陞归老于家贲以玺书韡晔其华公身虽退公誉益显北斗以南似者盖鲜惟士奇辈托好实深道义之言有契于心山川邈悠怅此乖阙孰谓于今千古之别敭歴五朝夀八十年始终哀荣公奚憾焉白马素车不克临送致奠陈词侑以一恸
　　祭杨少保文
　　惟公奥愽之学瑰伟之文徳性之良词气之温天之所生以为世用人则谓何祥麟威鳯永乐之初公已在朝翰苑春坊于焉逍遥文之升公居第一简在帝心从容宥密巍巍宣皇今上继之纶閤经筵亦公具宜以康帝载以熈圣学夙夜敬恭宠命优渥只事列圣迨五十年元老大臣莫之敢先天弗慭遗遽以讣告九重叹嗟士林伤悼顾惟我辈辱爱为深今不可见感切于心生荣死哀公则多祉我怀曷伸荐此牲醴
　　祭外兄严敬仲文
　　惟公之生自我姑氏肆我与公内外兄弟始于童丱爰及成人情好绸缪实惟懿亲家难相仍其艰其棘劬力以营乃克滋殖禄冈之阳公所徜徉有田有庐仓廪牛羊何以济人曰医之道凡诸请求无不大效读书名堂以教子孙宾客往来桂俎兰樽遭遇圣时遂享其乐跂予望之山川辽邈犹冀暮年杖屦追随伤哉兰塘而公继之讣音来闻痛弗临榇老涙无多为公而尽人生若寄视死如归六十八年于古亦稀心之所悲不忘畴昔缄词千里侑此饮食
　　祭钱侍郎文
　　于惟先生阀阅之胄遭遇宋兴大振厥后子孙相承诗书授受徳业之华式克毖懋公于经史夙夜深究载笔而升在帝左右文章神竒海内之秀三四十年名塞宇宙天赋公夀八十有九聚哭亲朋哀伤故旧我年视公四嵗差又念欲送葬疾妨抚柩令男致礼嗟我遗叟何时见公涙如悬溜
　　祭陈氏舅母文
　　惟我舅母生自名门归我舅氏徳粹而温我自防时慈母早弃舅氏抚我才十二嵗衣我食我无寒与饥舅母之恩实如母慈甫及三年遂去左右报徳未能岂敢忘旧惟祈夀考庶遂此心舅氏先亡负痛实深云胡至今舅母亦逝何辜于天楚毒相继山川邈然不克临丧感念畴昔怛然内伤谨遣儿子恭陈薄奠南望长号涙下如线
　　祭亡兄善学先生文
　　惟兄有学有行多艺多材祖宗之庆岂偶然哉逢时而兴遂佐一县克展所蕴功业茂建归来故乡优游以居野有田园家有诗书谓将百年享此遐福云何仙游一往不复直之相去嵗华屡迁念兄至情痛隔山川今乃永弃心亦伤只逺陈薄奠涙下如水
　　祭亡姊王孺人文
　　呜呼直之兄弟惟姊最长同气三人实相亲爱当无母时赖姊之徳扶持抚育不致失所姊归杨氏克宜其家犹得往来瞻视顔面其后或出或处心亲迹疎嵗月如流皆入老景前年仲兄先逝哀痛在心曽几何时姊又继往讣音逺来直亦危病方解闻之伤恸几欲无生何辜于天罹此荼毒呜呼哀哉痛惟兄弟兹止一身孑立防防谁复爱念而今而后虽欲闻姊音声见姊容仪少效殷勤尊奉之意漠不可得呜呼痛哉直限以官守山川邈悠敛不得视葬不得送中心摧裂如何可言惟有纪述令徳藏之堂传示久逺哀痛之至言不能尽逺致薄奠用表下忱想慕尊灵涙下成血
　　祭亡侄希节文
　　尔为吾侄天资甚髙期尔成才以光祖考尔如奇骏不范驰驱徒劳尔形卒无所就尔之来此我遣尔归尔不吾从必欲如志我徒怅怏莫如之何闻尔有疾为致名医为病已深难以措手我之闻此心焉孔伤何辜于天竟致于死呜呼哀哉人之夀夭有命存焉但恨去乡幼弱为累天长路逺归柩实难然人之生譬如浮萍乘流则行随寓而止何必乡土然后为安尔能达命勿深自咎我有公务不克临丧遣奠一觞肝肠如割哀哉









　　抑庵文后集巻三十七
　　抑庵文集续编后序
　　抑庵文集前后五十巻太保王文端公所作也前集公之长子翰林检讨希稷所编集既锓梓以传矣四方之士病其讹舛者多盖有掩巻而叹息者公之次子存斋居士希诚深知其然亟取公遗藁精校而重刻焉篇目虽如故而讹舛则无矣是为前集十三巻者也然公平日于文章不经意存藁其散在四方而为士林所传诵固有多于所存者此希诚所为尤惓惓也乃广求博访得公真迹辄録焉盖积久益多遂续加编集以刻是为后集三十七巻也方其校也希诚穷日之力以至夜分其刻也督视左右惟恐有误未甞少以诿诸人盖其精专而慎重如此其所费不赀皆自已出虽亲故好义者有所助遗一切谢絶士君子得于见闻者莫不叹羡而称其笃孝夫孝子之于亲也手泽口泽虽微而敬爱不敢忽况于其精神心术之微者乎文章精神心术之微所在也天下后世欲知公精神心术之微者不有是集将奚赖焉希诚以六十之年而笃念不忘乎此孝子仁人之用心固如此也故序述其详使天下后世知孝子仁人之于亲无所不用其心而或兴起其继述之孝则于世道岂为无补邪若夫公之徳为时望文为国华居清切而赞宥密位冢宰而为庶职得人凡所以亮天工而成大业功施社稷而泽被生民者国史自有列传固已大书特书不一书矣此非后学所宜赘出也成化丁亥冬十一月朢日蜀府教授里生张时啓拜手书







　　抑庵文集续编后序
