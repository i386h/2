<!-- { "loadSidebar": true } -->
    两京及诸郡崇元学生等，准开元二十九年正月制，前件人合习《道德》及《南华》《通元冲虚》等四经。又准天宝元年二月制，改《庚桑子》为《洞灵真经》，准诸条补崇元学，亦令习读，伏准後制，合通五经。其《洞灵真经》，人间少本。臣近令诸观寻访道士，全无习者，本既无广，业实难成。并《通元》冲虚二经，亦恐文字不定。元教方阐，学者宜精。其《洞灵》等三经，望付所司各写十本，较定讫，付诸道采访使颁行。其贡举司及两京崇元学生，亦望各付一本。今冬崇元学人，望且准开元二十九年正月诸条考试。其《洞灵真经》，诸待业成後准式。
    ○请旌表董思宠奏（大历七年十一月京兆府）
    栎阳县人董思宠，五代同居，子孙凡八十馀人，友爱敦睦，乡里称之。天宝末，寇盗剽掠村闾，此家独全，年遭水旱，此家独免，至於征税，每先於人。伏望旌表门闾，编诸史册。
    ○请禁诸州借使度支钱物奏（建中元年五月度支）
    诸色钱物及盐井利等，伏缘财赋新有厘革，支计阙供，在臣职司，夙夜忧负。今後望指挥诸州，若不承度支文牒，辄有借使，及擅租赁回换。本州府录事参军本县令专知官，并请同入已枉法赃科罪，庶物无乾隐，事有条流，其应合徵收诸色钱物，所由官有违程限，致阙军须，请停给禄料。
    ○请免田希鉴後嗣死罪奏（兴元元年十月中书门下）
    李晟巡边，欲至泾州，田希鉴潜伏兵马，谋害统帅。李晟察其奸计，今已伏辜，原其情状，合坐宗族。顷以朱Г穷蹙，奔窜泾原，希鉴去逆归顺，闭门不纳，恐须录其前效，特全後嗣。其妻王氏并男太子通事舍人华、左金吾仓曹参军苇、折冲芮、折冲萱等，并请免死，差纲递送岭南，分付杜佑，令配诸州。
    ○定追葬沈太後仪注奏（贞元元年九月礼仪使）
    太皇太後沈氏厌代登真，於今二十有七年。大行皇帝至孝惟深，哀思罔极。建中初已发明诏，舟车所至，靡不周遍，岁月滋深，迎访理绝。谨按晋庾蔚之议云：“寻求三年之外，又俟中寿而服之。”今参详《礼》经，博稽故事，伏请以大行皇帝启攒宫日，百官举哀於肃章门内之正殿。先令有司造衣一副，发哀日令内官以衣置於幄座。自後令宫人朝夕上食，先告元陵，次告宗庙，上太皇太後谥册。次造神主，择日代宗庙，其衣备法驾奉迁於元陵祠殿，置於代宗皇帝衮衣之右。便以今年十一月二日发哀为忌，追册曰“睿真皇後”。
    ○请选人兼用两考奏（贞元二年三月吏部）
    准今年二月十三日敕，除台省常参官馀六品以下，并准旧例，都付本司处分者。其六品以下选人中，有人材书判无阙相当，承前准格皆送中书门下。又立功状奏请要有褒扬等令，并委本司注拟，即不同常格。选人若无阙相当，一一令待续阙。事即停滞，必招喧诉，应缘功状及非时与官，合授正员额内，并选限内无阙注拟者。伏请量事计日，用成三考阙。如临时人数稍多，注拟不足，灼然须处置发遣。即请兼用两考以上得资阙，并量人材资叙注拟讫，准敕送中书门下，详定可否。其六品以下，有官资稍高，合入五品，纵非五品，亦请依前送名。
    ○请令浙东西依税限纳当钱奏（贞元三年闰五月度支）
    浙江东西节度使韩，自建中年已後，供军资费赏设等。每年续加当钱六十一万六千贯，准今年五月五日敕，近日甲兵止息，无别徵求，此是常税，先有成例。宜令浙西观察使白志贞、浙东观察使皇甫政，各据道本元额，依旧每年两税徵收发遣，其钱物到别库收贮。每有给用，皆先奏取进止，其钱旧例每年六月举徵，如秋限送纳。今京西师旅颇众，经用尤多，望令依税限纳，市轻货送上都。
    ○澄清选例奏（贞元四年八月吏部）
    伏以艰难以来，年月积久，两都士庶，散在远方，三库敕甲，又经失坠。因此人多罔冒，吏或诈欺，混见官者，谓之“擘名”。承已之死者，谓之“接脚”，乃至制敕旨甲，皆被改张毁裂。如此之色，其类颇多，比来因循，遂使滋长。所以选集加众，真伪混然，实资简责，用澄泾渭。谨具由历状样如前，伏望委诸州县府，界内应有出身以上，便令依样通状，限敕牒到一月内毕，务令尽出，不得遗漏。其敕请令度支悉付州府州司，待纳状毕，以州印印状尾，末缝相连，星夜送观察使司。定判官一人专使勾当，都封印。差官给驿递驴送至省上都，五百里内十二月上旬到。千里外中旬到，每远较一千里外，即加一旬，虽五千里外，一切正月下旬到。尽黔中岭南，应不合北选人，不纳文状。限其状直送吏部曹，不用都司发人。到日所司勘会，即奸伪必露，冤抑可明。如须盘问，即下所在州县责状。其隐漏未尽，及在远不及期限者，亦任续通，依前观察使兴送所在勘责。必有灼然逾滥事迹著明者，据轻重作条件商量闻奏，庶稍澄流品，永息逾滥。
    ○公除赴祭奏（贞元六年正月吏部）
    准礼，诸侯绝周，大夫绝缌。所以杀旁亲之丧，不敢废大宗之祭。士则缌不祭者，谓同宫未葬，欲人之吉凶不相渎也。魏晋以降，变礼从权，缌已上丧，假内衣，谓之“丧服”，假满即吉，谓之“公除”。凡既葬公除，则无事不可，故江右潭殷仲堪并云：既葬公除废祭者非也。故其时公除者则行公祭，盖大夫不敢以家事辞王事，春秋之义也。
    今国家行公除之令，既已即吉，於祭无嫌。私家之祭，则无废者，公家之祭，则犹禁之。是有司限文，进退维谷。若以服为禁，则惧亏祭礼；若以例奏差，则惧违令文。先王立礼，所以进人为善也。立法，所以禁人为非也。彼公除者，人各思君亲，莫不欲祭。使子得祭其父，孝莫大焉！臣得祭其君，义莫重焉！苟祭而不许，是禁人为善也；苟私祭不禁，则公祭无嫌。是则垂之空文，不若行其变礼。今请申明旧令，使行之可守，凡有惨服既葬公除，及闻哀假满者，许吉服赴宗庙之祭。其同宫未葬，虽公除者，请依前禁之，庶轻重有伦，以一王法。
    ○请有罪夺实封奏（贞元七年三月户部）
    伏以周汉故事，有功即加地，有罪即夺国，既明赏罚，方申沮劝。其犯除名以上罪，有实封准法合除。比来因循，兼不申举。自今以後，应实封人或缘罪犯，其堂省及本军本使本贯奏状，请令并标实封户数，本犯州名，同奏敕下户部，以为凭据。其犯法罪三分望夺一分，流罪夺一半，除名以上罪即准法悉除，并以本犯条论，不在减赎之限。其奉特敕贬谪，验制词内所犯无正条者，伏请准流罪夺一半。
    ○请台司增置法直员额奏（贞元八年正月御史台）
    伏以台司推事，多是制狱，其中或有准敕便须处分，要知法理。又缘大理刑部断狱，亦皆申报台司，傥或差错，事须详定。比来皆却令刑部大理法直简勘，必恐自相扶会，纵有错失，无由辨明。伏请置法直一员，冀断结之际，事无阙遗。其粮料请取台中诸色钱物，量事支给。其功优等请准刑部大理处分。
    ○定承袭食封奏（贞元八年八月）
    准贞元七年三月二十日敕节文，比来食实封人，多不依令式，皆身殁之後，子孙自申请传袭。伏请自今以後，并今日以前应食实封人，并一年内准式具合袭子孙官品年名，并母氏嫡庶，於本贯陈牒。如无本贯，即於食封人本任本使申牒。如合袭人有罪疾及身死者，亦限一周年内申牒。请立以次合袭人，仍俱家口陈牒，请附籍帐，本贯勘责当家及近亲。如实是嫡长，即与责保，准式附贯，然後申省。到後即取文武职事三品正员一人充保。
    ○请给六品已下左降官禄料奏（贞元十年二月刑部）
    准建中元年正月十七日敕，诸州府五品以上正员及额内上佐宜四考停。其左降官不在此限者，五品左降官既不许停禄料。六品以下未复资，已经四考，未量移间，其禄料伏望亦许准给。
    ○请三年一造职田文簿奏（贞元十一年八月屯田）
    诸州府送纳内外文武官职田及公廨田四至白簿等，前件簿书，准天宝十四年八月十二日敕，每年六月十三日勘造申省，如建本判官牒吏部先用阙本典准法科处者。伏以地段佃户，并无改移，随年造簿，实有劳费。今请令诸州府及畿内县，三年一送，违限者准敕科处。
    ○请收市铜物铸钱奏（贞元十五年中书门下）
    伏准群官所议铸钱，或请收市人间铜物，令州郡铸钱。当开元以前，未置盐铁使，亦令州郡勾当铸造。令若两税纳匹段，或虑兼要通用见钱，欲令诸道公私铜器各纳所在节度团练防御经略使，便据元敕，给与价直，并折两税，仍令本处军人铸。其铸本请以留州留使年支未用物充，所铸钱便充军府州县公用。当处军人自有粮赐，亦校省本。所资众力，并收众铜。天下并功，速济时用，待一年後铸器物尽则停。其州府有出铜铅可以开铸处，具申有司，便令同诸监冶例，每年与本充铸。其收市铜器期限，并禁铸造买卖铜物等，待议定，便令有司条疏闻奏。其上都铸钱及收铜器，续处分。将欲颁行，尚资周虑，请令中书门下两省御史台并诸司长官商量，重议闻奏。
    ○请添借百司本钱奏（贞元二十一年七月中书门下）
    敕厘革京百司息利本钱，应徵近亲及重摊保并远年逃亡等。今年四月十七日敕，本利并放讫，其本事须借钱添填，都计二万五千九百四十三贯六百九十九文。伏以百司本钱，久无疏理，年岁深远，亡失颇多，食料既亏，公务则废，事须添借，令可支持。伏望圣恩许令准数支给，仍请以在藏库度支除陌钱充。
    ○请令纳课陪厨户等人归府县奏（元和二年六月中书门下）
    伏以圣政惟新，事必归本。近又疏理五坊户邑，令府县却收，万情欣欣，喜出望外。臣等敢不厘革旧弊，率先有司，上副圣情，用宏至理。其两者纳课陪厨户及捉钱人，总一百二十四人。臣当司并不收管，望各归府县。
    ○请选儒臣赴学讲论奏（元和二年八月国子监）
    准敕今月二十四日诸州府乡贡明经进士，见访宜令就国学官讲论，质定疑义，仍令百僚观礼者。伏恐学官职位稍卑，未足饰扬盛事。伏请选择常参官有儒学者三两人，与学官有儒学者。庶圣朝盛典，辉映古今。
    ○请肃朝仪奏（元和二年十二月御史台）
