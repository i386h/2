<!-- { "loadSidebar": true } -->
　　不佞之以书渎记室者再矣其余指徃徃为亲故借名然亦贪公髙谊冀献其丑愽清燕一笑遂亡匹夫硁硁之执公不唯无鄙斁之乃重致意焉闽使娄发竒刻种种织文之羽侧生之艳夺我蒿目发我食指至读书辞婉缕恍若奉公顔色又似与子长孟坚酬徃非复今人观也公念不佞深推及家弟家弟翩翩虽不敢比于世作者差胜乃兄矣其服膺公文以为数百年无此物要自肥膓满脑中发之非虚言也应徐沦落宣瑜长逝吾党数子复成邺中天下文章非公一二主盟几便茅塞勉旃自爱辱喻不忘敝帚公下袭魏守之武使仆得齿于济南生何幸如之然仆僇民也有巨创在膏肓不愿为此以重累长者之德公诚不卒弃仆倘贲一言弁诸首使仆子孙异日知借重家塾焉死且不朽戚将军真韩白也仆私心实重之曩王兵宪者尝欲仆叙其纪效新书窃恐不当也公既有成言矣则仆安敢以固陋辞呉平大蠧一旦授首公与戚将军社稷之寄莫三焉每览右军王畧帖千古若新何幸生耳其事间想闽峤间战地令我神爽蒲团小小工力飏去矣俟少间当竭其愚为歌若謡者以附于铙歌鼔吹之末縁去人迫不及就亮之亮之捐贶佛像精甚便安养香阁中四部经是妙谛三昧苦海余生知公为我津梁矣然维摩经所说洒脱圆便不可思议楞伽是达磨老祖首授东土防奥上乘公大善知识不惜余梓成此法果何如何如旧有巵言六巻自谓艺圃鸡肋偶有便手聊刻成帙然不敢多示人今奉备一夜之览其痛斧削之公诚有意为晏乎仆之愿也非所敢必也近体二章少酬来羙兼有薄物布其区区庙路清夷旂常日懋清尘浊水余复何言
　　又
　　宗人王司理者书来云每谒公辄娓娓口仆不置仆无味于姓名久矣乃独涊公齿颊间公故长者得无为曹丘累乎仆自献嵗来入有俯仰出困酬应为儿童项领所窘不可言日者见托戚将军纪效新书序从梦呓时得之不能佳聊以塞责公自文章家韩白戚亦兵事中班扬仆所偕慕幸不已诺耳有一佳士欲贡置左右四明沈子明臣与诸生有声寻厌之颇能作先秦两汉家语长歌短章酒所慨慷十纸立尽而又任侠慕说古烈士大欲见李于鳞及公与仆耳仆戱谓见于鳞不立槁于太山松栢间乎盍足闽见汪公向者吴生道公礼遇状至欲泣然吴生自感恩此子似急知已矣见自了之向辱损文羽仆布素之躯不知所裁此后勿更劳筐篚惟馋口难属厌耳一笑
　　又
　　昨沈山人嘉则行为作一书固其人差有材气不负举然亦贪入贱姓名公目中忘其数数耳乃公前已损传食急邮访我海上公方南逐敌拮据兵事于故人书辞委致乃尔昔诸葛公羽服素车治军渭南每牍教出所慰抚人人自得司马宣王叹其名士公毋论类之至于损下名势敦布衣之悃奬借薄技开艺文之塞即古无二矣公勤勤欲荐不朽于仆甚大盛心仆能不色飞所以逡廵再却者先德尚冺冺仆虽生未脱曹蜍李志耳然明卿处得仆诗实少仆诗文旧稿五十余巻近稿可八巻中间骚赋乐府自许一班杂体小词亦颇鸡肋公衮衣内召过我吴门仆焉能竟閟之不求斧削于般倕也戚将军用兵仆私心实向慕以故承公命辄遂为序今犹在沈生所倘有可已姑为隠之何如公防明卿于齿吻间使有余肉明卿楚士当内感入骨矣仆诗所谓江东歩兵席上司马一狂一醉非公孰能怜者古人急知已诚然哉维摩经检得一部奉上亦不能大佳乃比之藏中差有注耳似可付剞劂仆偶有防语附贡左右壬戌以前士大夫不居间壬戌以后士大夫不讲学乃真士也得禅理者不讳禅名冠儒名者务实儒行乃真学也公览之不一笑粲否知有留府之灾前徃鄙言頼祝融藏拙公复以精绫紫缃续之得无添蛇足乎又一巻稗官家物也其置之酒瓿乃见爱耳暑动计南土稍酷唯为天下自重









　　弇州四部稿巻一百十八
　　钦定四库全书
　　弇州四部稿巻一百十九
　　明　王世贞　撰
　　文部
　　书牍二十四首
　　汪伯玉
　　闽事棘国家急得公如天球大贝一旦借公力略定闽不经事少年从而拟其后頼庙计差定耳公所谓独孤犹镜磨之益莹且此举仅六月息扶揺羊角九万益上苐台諌类若此异日县官缓急何頼仆拟泛一棹从公为緑野之客倾吐挥霍使千古色动因谒齐云登黄山而归大媮快念老母不能逺出行复自笑造物者当忌此举动吾曹不利人乃累公耶昨偶见一友人云公能轰饮至数斗不乱与公同年近十载始得公文又十载始得公酒可为晩合然至于命樽罍呼卢握槊分筹鬬白又未卜何日也语及更益怊怅耳沈生自是湖海气有足当尊意者吴郎妬除目踯躅武夷建溪间竟不知作何状也彼骤失公如夺乳儿恐难自生活矣公久拮据兵事归奉年伯老先生顔色当益驩苐闻百口多负责公又垂槖得无虞共养耶二诗欲抒鄙素遂略忌讳外具真野人之敬希鉴入为荷
　　又
　　公别后亡何而上书人归书寝弗下宰公者贻札数百言责仆以大义谓当出相公言则少而辞加峻已又属鄊人郭吏部坐一介吾家谓不出何以复宰公命时仆尚未脱布帽鹿裘枕维摩楞严而卧室人娓娓交讁矣固强弗应乃窃闻老母为损匕箸曰吾何以供而之食客也又弗应则又曰而不念而父之事未竟也而拂造物者夫造物者造而父而拂之以自完则可吾何頼于后不获已乃姑为若出者因季狂徃附数行以报公然匆匆未悉也至京口辄又复上书乞归而抚台以秋期来檄又不获已移舟至彭城待命时有邸报相公厌政事还里仆窃自喜庻几其遂余私乎所上书人再归而书再寝如故也盖宰公之言加峻云又不获已而徃之魏今稍量移也且一载而仆仆不休意若甘禄食者盖春时复上书上书人遇盗几殒委顿返欲复上书则见以为矫而饰情或谓躁不安其官上之台台辄格谓幸壮无害奈何亟拜亟返乎以故噤弗敢请而先大夫之事得之于台者乃不得于省曰胥后命然则不佞之出竟何頼为追忆舟中领公见诲语有味乎其言之也春时相公谓仆吾所以欲起若者非为若也宰公亦不必以吾故知若今恐不然矣迹其语今似少验嗟夫世固不能知仆而乃欲强仆之所不欲得者而予之仆又安其所不欲得而忘其所不可公以子非夫哉四月莅浙藩谓公当以例出西湖之上却扫飞来峯以待而不闻问当是细君见怜矣昨覩邸报旌闽功旦夕玺书开府之召天下以文人业操觚不晓事无益安危之数一赘疣耳非公出不能大洗之仆当归为公代理烟霞之业兹专急足布此以候起居且有薄恳并希鉴亮
　　又
　　昨不腆尺素以授曵裾者计当达台下矣山中传入枢府之命不任踊跃蒲州公得明公何异稚圭得永叔也今五单于面内南粤授首而明公从容运筹其间且以余力发为铙歌鼓吹诩昭代之盛如椽大笔纵横燕然山石上固千载一时也不肖勉襄先事方循俗传谢卒卒无可道近从仲蔚所从臾之将束装而以明公报不成行贽赆俱返乌鹊绕树作依依可怜色幸小有以慰谢之公瑕意似犹豫已为力请或可取陆而南也于鳞全集更半月可完计三十巻公所许序急付来吴明卿想暂归里亦烦为督一序殷相公志铭与不肖所草传颇及评隲故不复赘嘉则在小山朱邸间仰仗不浅季狂落拓两贤无乃相扼耶即二甫亦须摄国者加意耳薄懐缕缕非毫素可悉唯加飡自爱
　　又
　　不佞昨以一价驰不腆之币于门下虞其愞不任行役且长风大涛未审得自逹防门大纛下否审明公从舟行吴阊之傍不嫌嗣宗服尚能以青眼佐緑醽也肖甫中丞时迩亦或可共周旋楚史事诸公皆廻车然魏顺甫之恩明公甚于衣食之也此君治济南有仁明称无论其沾沾御李所坐祗以公事左当路文致它谴然非应大黜典明公一或拂拭之道傍之苦得遂饤筵其为吾党生气何如耶俗冗卒卒非子墨所罄南溯江云不任驰情
　　又
　　苍头归则以使者偕至启椷而尺一之牍后先者再焉六月为期期之吴阊今及秋矣能不神爽先驰于檇李越来间也所示诸集丁戊之际获一与寓目焉乃今选益精骊珠满握靡不照乘讵宜必用七寸式作取舍耶独集中三四齿不佞欲增重嫫母之贾使后世不见轩鼻结喉状获比肩夷施良汗愧耳于鳞集已完凢三十巻今附上鄙意欲得公序者公于世文章独执牛耳不腆敝赋寔奉盘血以从而世眼龊龊谓此子文多诘曲聱牙语即一二稍习太史氏者我太史氏无是也不知于鳞法多自左丘子长韩非吕览渠固未尽习也公能忍于鳞忍不开天下后世觉乎集已行须急就付梓为恳公之来窃有请也倘遂取陆而北不佞不能作长安书敢遽有请也张相公知我且慰存我髙相公遂不见摈大司马休休感恩则有之燕间能徼一言之惠以谢乎至不肖近迹颇治泉石台榭花木之类益辟搆法书名画金石古文不惜觧衣质买匪惟寛身且用自汚耳以公宠灵我而不即沟壑也日操七寸之觚以从忻然终其身矣诸处士不受徴竟拜朱邸之赐无乃过乎然贫士易为德耳魏使君任楚史极佳笔力小窘须成后出郢斤裁之夏热颇轻为道自爱
　　又
　　公所命材官至拜大教兵事鞅掌不忘鄙末雕防之技俾效祝太翁太夫人惟是鄙末得以防技为太翁太夫人役则大幸也前黄舍人已徴言矣所以不敢辞者不佞才有既而一念未既也重锦盈篚北味充槖觧衣推食足深国士之感谨拜大贶天子虽防冲而圣睿夙成委寄贤喆此千古一时也明公表里夹辅王室区区流言何足介懐不肖行就禫矣蒙示江陵相公颇见许以为药笼中物幽谷之卉谁能自芬頼公吹嘘欲寘之防褥耳亡论草土余生未忍言出即此身尚在喉吻间焉能再辱耶不然时清若此且有一二大老知已少负韈线之长者谁不欲自见哉子与因学宪顾逼试日婆娑行巻中不如仍旧贯得早推迁足矣明卿除目应亦须试后公怜才求旧至念故不当求之今人也近游太湖得一记及诸诗不辞续貂之诮聊以附览廵邉之暇必有篇什并所规画大计幸赐指迷万荷
　　又
　　春时頼我公之庇以有此官尝走一价候起居而是时节钺尚在莵浿水傍以故不得奉大教为歉楚之役实相公用雕虫之技知我而留我于周南也生平恶愽士弟子业徃在晋时偶一弄笔所谓老翁效儿戱耳岂谓其好之而又饶习之耶御史虽不以恒时面孔相向然反覩杯棬之状衰鬓种种亦自厌怪矣徃者身固困毁誉间而尚庻几铅刀之割以少吐文士气而今已矣嘿嘿不自得托之酒酒复易醉小诗拟作适诗亦避去唯泚笔理案牍颠衣倒裳以趣台期耳相公佐天子千古盛际我公从容陪议朝野熈乐使一野人少伸其重于不争之地亦何所不可耶塲事毕当以不任请骸骨幸为从臾之少迟则论囚上计相逼矣适魏顺甫氏以志告成而何氏亦以志来也间阅之毋论何氏即顺甫可称具草耳鄙意欲邮致公为加裁削而时以质于相公何如
　　又
