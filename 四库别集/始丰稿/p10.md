<!-- { "loadSidebar": true } -->
同邑胡宗衡氏读书赤山之下榜其居曰赤山隐居洪武元年秋余归自江表征余记之余尝观于吾邑之山其髙且大者峯连岫接磅礴宇宙如重城厚郭聨络县境之外而其光气上属层青积翠与霁霄竞爽至于厖洪内蓄或聚或散聚者龙骧散者蛇行望之肤理皆赤去县四五里孤嶂特峙状若版筑梯级千仭赤埴坟起所谓龙骧者也是为赤城晋孙兴公尝赋之矣由赤城西行三十里乍断乍续前冈后阜蜿蜿蜒蜒或起或伏所谓蛇行者也肤理明润岩岫绮错是为赤山视赤城尤佳絶宗衡之居在焉宗衡之先居此久矣其尊人叔辉甫犹以竒槩未集别作穹堂峻宇以萃其胜宗衡有志于学将择幽雅之地以务进修爰洁兹室每晴霞灿烂衣被林木与山争丽光彩绚耀户牖烂如起居出入不知视居锦官城何若兹隐居之所以名也或讶之曰怀材负徳之士有轻当世之志长往不返故以隐称宗衡之尊人明经制行蹈君子之轨辙当方氏即家开府擅爵禄人屡迫之使仕而能执志不污犹不以隐自处今其子年方强盛有志于学固将为世用也奚取兹义也耶余曰不然隐有二义彼长往而不返者固谓之隐矣而潜藏以自修者亦有取焉何也媚学之士血气方刚徳性未定不能不夺于声色货利必也耳有所不闻目有所不见意虑有所不及然后气冲而志壹以达三才之情以会万物之理以极往古来今之故徳庶乎其崇业庶乎其广语不云乎隐居以求其志是也宗衡之尊人尝受易于老师宿儒其自洁于污世非固也盖尝推其所学以正一乡一乡之人蒙惠观其出处必有得于解之上六相时而动之义宗衡方学以济厥美宁不取于此而彼之慕乎余世居山侧与宗衡东西家耳目髙曾时托姻邻之好少时尊人刻厉为学不以余之黯昧见辄以学事相勉丽泽之益多矣奈何余阨于贫虽欲如宗衡之隐居势不可得未免持空踈之学出游四方初谓广其闻见可以有成乃竟迫于餬口歳事奔走卒无成效今也虽亦藉儒之力脱于流离颠沛之地犹故吾也归视兹山面为发赤宗衡志笃而性敏资实胜余家有余赀不必似余之逐逐于衣食而况上有贤父以为模范其患无成乎宋石守道先生奉符人也读书徂徕山中学成行尊后为胄监直讲学者不斥其姓名以山配称之人不敢有所损益无他地以人重也余窃有志顾岁月己迈而志气昏惰无能为役它日兹山光彩焕发若濡而深若培而厚在吾宗衡矣吾将观其成焉

风树亭记

檇李潘徳全氏天性纯笃往余尝见之宣城贡尚书座上时徳全之先君子甫殁羸形垢服泣而请铭尚书曰孝人也余谨识之今年秋余见之澉上其貌与气视旧加充语及乞铭时事辄悲不自胜曰铭尝刻诸先墓矣顾不肖孤之不能终养也每闻风树而悲之因作小亭风树之间庶几孝思之所存云观其言甚戚若欲得余之记者余揆徳全乞铭时以至于今盖十阅寒暑矣而犹若初丧然噫甚矣其戚也盖徳全之先君子有才行尝有志于用世而仅仅为郡县学校官又不得上寿以殁兹徳全风树之感所以不释于怀也欤呜呼昔者仲由氏盖尝负米以养矣其后南游于楚从车百乘累茵而坐列鼎而食而亲不在是以叹曰子欲养而亲不逮树欲静而风不停凡为人子而不克终养者诵而悲之不独徳全也余闻徳全逮养时其亲位虽不髙方食代耕之禄可以自赡不资负米以给朝夕也及亲既殁家居授徒取所入以自给虽三方割据足迹又未尝出境以干时取宠而有从车之盛累茵列鼎之富以自奉也而犹若此使有是奉吾知其食将不下咽胁将不至席矣若徳全者诚罕见哉吾家既贫而吾亲恩逾于义每自处以薄不使有负米之劳及壮而游四方固不敢求所谓从车之盛累茵列鼎之富以侈吾亲计不过谋升斗之禄以易菽水而己而命与时违亲寿己髙逐禄不及竟负终天之憾当风鸣树动之时迨不欲以生为乃今见徳全名亭之故宁不重为之感乎善乎扬子云之言曰不可得而久者事亲之谓也孝子爱日味斯言也与其养而有待不若随地而致其力幸而富贵可以尽其心不幸而终身贫贱亦可以释憾此区区之心亦凡人子所当知也因着潘氏亭记而并发之

蜀山草堂记

太湖之阴川回而野迥有清旷之适是曰阳羡异时东坡先生始领第锡宴琼林与蒋魏公接席魏公极言其地之胜先生遂有买田筑室之意崇宁初先生归自海南因告老于朝而居阳羡酬前志也去阳羡而近有山隆然拔地而起盘亘数百亩旁无联附号曰独山先生爱之尝筑书堂其坳且曰吾本蜀人而兹山不宜姓独宜去犬留蜀更姓山曰蜀云陵迁谷变其址入于金陵保宁之官寺久矣遂为寺之别墅今敏机师以纯行粹学来主保宁之席间至兹山绀壤疏润碧泉流动上縁丹崖白云勃勃起自履下望见太湖粘天无壁而铜官诸山联翩而来如列大屏以障巨浸盖亦竒矣师因叹曰先生之所以盘桓于此而不忍去者以此也夫仍作草堂其处而师亦以先本蜀人自宋季之乱往家吴兴每有所自出之想故亦姓山曰蜀而不复其旧云嗟乎师之心即先生之心也人亦有言适异域者见似人而喜以其类也蜀在数千里外兹山虽小茍其心有所属安知其不若岷峨太白之髙大哉是宜师与先生同有此心也或曰先生家本蜀也自葬其父文安府君后出立朝以至﨑岖岭海而归未始一日还蜀夫宁不有乡土之思师之先虽亦蜀人生长东南之日久且桑门是托殆将尽空色相今而惓惓于所自出之地夫亦有所执着也耶余谓不然凡出家者以求道也而身也者道之所寄也安有求道而不念其身之所自出哉君子谓师为知本矣如曰师雅嗜吟兹堂也潇洒夐尘可纵吟事夫岂知师者哉是为记

管氏祠堂记

古者诸侯有国大夫有家皆得立庙而祔祧之制具故能展其尊祖敬宗之诚而无违徳降及后世将相大臣得立家庙而因陋就简之日久类多得为而不为至于士庶人之贱势有不得为者则又弗暇议也先正文公先生有惕于此创为祠堂之制使上下贵贱一皆行之而无碍其意嘉矣今其书虽存而知遵其制者亦鲜淞上管氏新作祠堂奉其祖祢神主至于祭器之属亦莫不备歳时率子妇而下盥荐亦既成礼矣复来请曰走也邑东之鄙人也先世家吴兴四世祖实以业商至兹邑传至于我五世矣不幸少孤刻苦自树立经纪衣食上以事大母与母下以字弱妻与子其于追崇本始之事未之能行恒自叹曰人本乎祖于此而不用其情其得为人乎乃稍本据家礼作兹不腆之室以为祠堂而吾祖之行与讳与其生卒月日亦以少孤而失谂之先生长者累年而后得始如法作主用妥于厥位此区区之心也而犹惧夫后之人弗克我承愿假宠于执事者畀之以文勒置祠堂之壁诏我后之人嗟乎君子开业承世而欲传序之逺延祚之绵亦惟迪之以礼而已祠堂之设使后人知水木之有本原礼之大端也异时淞上豪家巨室林立争筑穹堂丽馆以夸竒角胜曾未有及此者今管氏既有以迪之于前而其二子长者方以勤谨持门户次者且将以文学起家则管氏之泽亦未艾也夫焉有弗克承者哉而犹惓惓假余言以诏之者盖忧之深思之逺不敢以皆贤必后之人也虽然彼为穹堂丽馆以夸竒角胜者且有能言之士为之张之则余之记亦何嫌哉

始丰稿巻四

●钦定四库全书

始丰稿巻五

（明）徐一夔 撰

○记

柟轩记

柟轩者国子生叶蕡本蕃取其上世石林先生手植之树而名也先生世居吴门政和中始卜葬其先府君于吴兴之弁山其地据风气之会竒石如林有瑰竒絶特之状因号石林且营别业其处顾视前坡后崦尚乏嘉树乃植桃梅李果暨凡松桂杉桧柟槠之属其后树日以长郁然穹林茂壑矣先生不忘此也宦辙稍息则来处焉其子与孙承世泽之懿封植惟谨树固无恙及乎运去物改诗书之脉不絶如线百余年间向之长且茂者今或萎且仆矣山空水冷为之后者过故丘垄不能不怆然以思国朝更化取材于学校于是蕡自诸生入预胄子之列既而有旨凡国子生髙等者养其徳器至于老且成他日朝廷有大论建大制作则以畀焉虑至逺也而蕡首以髙等选充每试艺上前辄在前列亲蒙奬谕且锡予有加因自念幸遭圣明吾宗已坠之绪或能振而起之其在斯乎因取其先世所植树名轩以志余窃闻之宋运之中微也石林先生以髙明正大之学立朝其直言谠论可以格君心匡国势故虽权奸当国亦未始不改颜待之宋辙既南时论倚以为重出而建阃入而执政其丰功盛烈足以卫安社稷抚绥生民至于发挥性命道徳之藴以鼓吹羣经者又足以承往圣惠来学先生之在当世可谓大儒名臣也已昔者邹孟氏之论世大约以君子之泽止于五世说者以谓其人君子也易世而非君子也者犹可以五世使世世而君子也虽百世可也大抵天之所以厚君子也类如此叶氏之泽至蕡仅十世又幸而值方兴之运受上宠遇至和薫蒸弁山之木行且枿矣加封植焉自拱把以至百围可计日而待传曰公侯之子孙必复其始兹树其征也余职敎杭学蕡为诸生其尊人仲芳甫隐居敎授又辱与余游因为着轩记以俟

追逺亭记

萧山汤彝既葬其先巡检府君于海山之原仍作亭墓旁为祭享之所征余记之海山在县北三十五里而近深郁秀拔北临湘湖天光云影滉漾几席其上望见海门波涛汹涌云雾勃郁风帆浪舶出没于杳渺之中而汤氏之居距山不一舍逺府君尝登焉曰乐哉斯丘顾语其子曰吾生则游于斯殁必托体魄于斯尔其识之后府君殁彝遂奉以葬而以其母祔且以岁时扫墓子姓咸在不可无萃诚之地以格祖考乃作兹亭余尝考之墓祭之礼先王非以为非礼而禁之也盖自天子诸侯以及大夫士莫不有庙有庙必有宔故既葬也则作宔而奉宔以归于庙歳时祀之惟庶人无庙则祭父于寝葢宔也者神明之所依祭必于庙焉者求诸阳之义也然考之立宔之制则惟天子诸侯有宔而大夫士以下皆无宔当其祭也惟设席以依神而已近世大儒议礼始定大夫士宔盖本之天子诸侯之制斟酌为之以补礼之所未备如大夫士无宔祭则设席依神则祭于墓亦可也盖墓也者先人体魄之所藏也山川回合风气完固松柏阴郁魂气必来依焉人有言过丘垄则哀心生霜露之感莫此为切肃然僾然之意岂不有见于此乎从汉以降中原大夫士之家莫不以清明上墓为重曾不以礼无明文而废之者此也然而墓祭之设亦何不可之有因彝之请而本诸制礼之意为之说如此使凡孝子慈孙作墓亭以申追逺之情者有取焉若曰华其构敞其户牖以资登髙望逺之乐吾则不敢知也府君讳某元季尝为鄞之文亭巡检子四长彝次某次某次某

中和室记

