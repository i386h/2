<!-- { "loadSidebar": true } -->
　　矛铭
　　造矛造矛少间弗忍终身之羞【余一人所闻以戒后世子孙按余一人二句总承诸铭为践阼一篇结末正应前可以为子孙常者乎玉海诗纪作矛铭语误】
　　书铭二十章【太公金匮武王曰吾随师尚父之言因为书铭随身自诫○太平御览困学纪闻玉海并载】
　　书冠
　　宠以着首将身不正遗为德咎
　　书履
　　行必履正无懐侥幸
　　书劎
　　常以服兵而行道德行则福废则覆
　　书车
　　自致者急载人者缓取欲无度自致而反
　　书镜
　　以镜自照则知吉凶【此与太公阴谋所载镜铭畧同彼义完美】
　　书门
　　敬遇宾客贵贱无二
　　书户
　　出畏之入惧之
　　书牖
　　闚望审且念所得可思所忘
　　书钥
　　昬谨守深察讹
　　书砚
　　石墨相着而黑邪心谗言无得污白
　　书锋
　　忍之须臾乃全汝躯
　　书刀
　　刀利硙硙无为汝开
　　书井
　　原泉滑滑连旱则絶取事有常赋敛有节
　　几铭【以下二章见后汉书崔骃传注引太公金匮曰吾欲造起居之戒随之以身】
　　安无忘危存无忘亡熟惟二者后必无凶
　　杖铭
　　辅人无茍扶人无咎【一作容】
　　衣铭【以下三章见后汉书朱穆传注引太公阴谋】
　　桑蚕苦女工难得新捐故后必寒
　　镜铭
　　以镜自照见形容以人自照见吉凶
　　觞铭
　　乐极则悲沈湎致非社稷为危
　　笔铭【以下二章见太平御览引太公阴谋】
　　毫毛茂茂防水可脱防丈不活
　　棰铭
　　马不可极民不可剧马极则踬民极则败【败叶蒲昧切○困学纪闻云蔡邕铭论谓武王践阼咨于太师作席几楹杖器械之铭十有八章攷金匮隂谋之书则不止于十八章矣书于篇后俾好古者有攷】
　　金版铭【文选刘孝标论注引太公金匮曰云云武王曰请着金版○七略云太公金版玉匮虽近世之文然多善者】
　　屈一人之下申万人之上
　　金匮铭
　　尧之居民上也振振如临深渊舜之居民上也栗栗恐朝不及夕武王曰吾并殷民居其上也翼翼惧不敢息五帝戒【太公金匮武王问师尚父曰五帝之戒可得闻乎师尚父曰】
　　黄帝居民上惴惴若临深渊舜居民上矜矜如履薄冰禹居民上栗栗如不满日汤居民上翼翼乎惧不敢息敬胜怠则吉义胜欲则昌日慎一日寿终无殃【玉海引六韬明传篇义胜欲则昌欲胜义则亡敬胜怠则吉怠胜敬则灭荀子议兵篇敬胜怠则吉怠胜敬则灭计胜欲则从欲胜计则凶盖出于此按丹书亦此数语大较所传闻异而辞大同耳】
　　比干墓铜盘铭【武王封比干墓而作也】
　　右林左泉后冈前道万世之宁于焉是保【啸堂集古録】胶鬲盟书【吕氏春秋诚廉篇周之将兴也伯夷叔齐西行如周至岐阳文王已殁武王即位使叔且就胶鬲于次四内而与之盟使保召公就防子开于共头之下而与之盟列为三书同辞血以牲埋一于四内及共头皆以一归夷齐闻之笑曰譆割牲而盟以为信因四内共头以明行以此绍殷是以乱易暴也北行至首阳饿焉○四内地名共头水名】
　　加富三等就官一列
　　防子开盟书
　　世为长侯守殷常祀相奉桑林宜私孟诸
　　成王【名诵武王子】
　　卜成周命辞【説苑南宫边子曰昔周成王之卜居成周也其命曰○一作周公卜洛命辞】
　　予一人兼有天下辟就百姓敢无中土乎使予有罪则四方伐之无难得也【吕氏春秋南宫括曰成王定成周其辞曰惟予一人营居于成周惟予一人有善易得而见也有不善易得而诛也】
　　周公旦【武王弟】
　　卜曲阜命辞
　　作邑乎山之阳贤则茂昌不贤则速亡
　　誓命【左传莒纪公太子仆弑纪公以宝玉来奔内诸宣公季文子使太史克对引周公誓命详后】
　　毁则为贼掩贼为藏窃贿为盗盗器为奸主藏之名赖奸之用为大凶德有常无赦在九刑不忘
　　金人铭【家语曰孔子观周入后稷之庙有金人焉三缄其口而铭其背顾谓弟子曰小子识之此言实而中情而信○文心雕龙曰周公慎言于金人则此铭周公所作也○路史黄帝以惟口起兵惟动得吝乃为金人三缄其口而铭之注引太公金匮公对武王之言明黄帝所作皇览记引阴谋黄帝金人器铭曰武王问尚父五帝之戒对曰黄帝之戒曰吾之居民上也摇摇恐朝不及夕故为金人三封其口曰我古之慎言人也当以家语为正】
　　古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人焰焰不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温恭慎德使人慕之执雌持下人莫逾之人皆趋彼我独守此人皆惑之我独不徙内藏我知不示人技我虽尊髙人莫我害江海虽左长于百川以其卑也天道无亲常与善人戒之哉【国策苏秦説魏襄王引周书曰绵绵不絶蔓蔓若何毫毛不防将成斧柯前虑不定后有大患将柰之何】
　　同前【説苑】
　　古之慎言人也戒之哉戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓何残其祸将然勿谓莫闻天妖伺人荧荧不灭炎炎柰何涓涓不壅将成江河绵绵不絶将成网罗青青不伐将寻斧柯诚不能慎之祸之根也曰是何伤祸之门也强梁者不得其死好胜者必遇其敌盗怨主人民害其贵君子知天下之不可盖也故后之下之使人慕之执雌持下莫能与之争者人皆趋彼我独守此众人惑惑我独不徙内藏我知不与人论技我虽尊髙人莫害我夫江河长百谷者以其卑下也天道无亲常与善人戒之哉戒之哉
　　辛甲【故殷之臣事纣七十五谏而不听去至周召公与语贤之告文王以为公卿封长子武王时为太史见刘向别録谯周古史】
　　虞箴【左传云魏庄子谓晋侯曰昔周辛甲之为太史命百官箴王阙于虞人之箴曰】
　　芒芒禹迹画为九州经启九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫【道叶徒口反茂一作丰草叶此苟反扰叶忍九反兽叶如九反冒贪也重去声家叶攻乎反】
　　大正箴【汲冢周书尝麦解曰维四年孟夏王初祈祷于宗庙乃尝麦于太祖即假于太宗少宗少秘于社太史防刑书九篇以升授大正箴大正曰○以下二箴无名氏】
　　钦之哉诸正敬功尔颂审三节无思民因顺尔临狱无颇正刑有掇夫循乃德式监不逺以有此人保宁尔国克戒尔服世世是其不殆维公咸若
　　周箴【吕氏春秋谨听篇太上知之其次知其不知不知则问不能则学周箴云云学贤问三代之所以昌也】
　　夫自念斯学德未暮
　　祝雍【祝官雍名】
　　成王冠祝辞【家语云武王崩成王年十三嗣立周公摄政以治天下冠成王而朝于祖以见诸侯周公使祝雍作颂命之曰祝辞达而勿多也其颂曰云云】
　　使王近于民逺于佞啬于时惠于财亲贤使能【佞叶祢因反财叶前西反能叶音泥○使一作任】
　　近于民逺于年近于义逺于佞啬于财任贤使能【佞音缺能音得来切后汉志注】
　　成王冠颂
　　令月吉日王始加元服去王幼志服是衮职钦若昊命六合是式率尔祖考永永无极
　　王满生
　　告周公旦书【刘向説苑齐人王满生见周公曰言内事者于内言外事者于外周公导坐曰臣闻圣人不言而知非圣人者虽言不知今欲言乎无言乎周公俛念有顷不对王满生借笔牍书之周公仰视见书曰唯唯谨闻命矣明日诛管蔡】
　　社稷且危传之于膺
　　士冠礼辞【仪礼○以下纪并无名氏盖周制礼时所作】
　　始加祝辞【士冠始加缁布冠服端爵韠】
　　令月吉日始加元服弃尔幼志顺尔成德夀考惟祺介尔景福【服叶满北反福叶笔助反】
　　再加【再加皮弁服素积素】
　　吉月令辰乃申尔服敬尔威仪淑慎尔德眉夀万年永受胡福
　　三加【三加爵弁服纁裳韎韐】
　　以岁之正以月之令咸加尔服兄弟具在以成厥德黄耉无疆受天之庆【叶墟羊反】
　　醴辞【三加毕賔醴冠者】
　　甘醴惟厚嘉荐令芳拜受祭之以定尔祥承天之休夀考不忘
　　醮辞【若不醴则醮注醴礼简尚质也醮礼繁尚文也醮亦賔醴冠者冠有三加故三醮也】
　　防酒既清嘉荐亶时始加元服兄弟具来孝友时格永乃保之【来叶乃之切】
　　再醮
　　防酒既湑嘉荐伊脯乃申尔服礼仪有序祭此嘉爵承天之祜
　　三醮
　　防酒令芳笾豆有楚咸加尔服肴升折俎承天之庆受福无疆
　　字辞【既醴冠者见母出賔字之】
　　礼仪既备令月吉日昭告尔字爰字孔嘉髦士攸宜宜之于假永受保之曰伯某父【备叶笔力反字叶兹嘉叶居之反假叶古】
　　士昏礼辞【仪礼】
　　父命子辞
　　往迎尔相承我宗事勗率以敬先如之嗣若则有常
　　父命女辞
　　戒之戒之夙夜无违命
　　母命女辞
　　勉之敬之夙夜无违宫事
　　庶母命女辞
　　敬恭听宗尔父母之言夙夜无愆视诸袗鞶
　　祭礼嘏辞【仪礼少牢馈食曰主人酳尸尸酢主人佐食取黍授尸执以命祝祝受以东北面嘏主人曰○此诸侯之大夫祭礼也】
　　皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【来读曰厘赐也孙叶须因反天叶铁因反田叶地因反年叶祢因反○杨用修古文附録来音赉】
　　周祭天辞【以下三章俱见大戴礼○文心雕龙云周之太祝掌六祝之辞是以庶物咸生陈于天地之郊旁作穆穆唱于迎日之拜】
　　皇皇上天照临下土集地之灵降甘风雨庶物羣生各得其所靡今靡古维予一人某敬拜皇天之祜【古祝辞则云嗣王某或曰一人某王者亲告之辞也】
　　祭地辞
　　薄薄之土承天之神兴甘风雨庶卉百谷莫不茂者既安且宁维予一人某敬拜下土之灵【者叶掌与切】
　　迎日辞【古者帝王以正月朔率有司迎日于东郊所以为万品先而尊事天也○亦见尚书大传三句与洛诰同】
　　维某年某月上日明光于上下勤施于四方旁作穆穆维予一人某敬拜迎于郊
　　救日食祝辞【周官太祝注】
　　炤炤大明纤灭无光柰何以阴侵阳以卑侵尊
　　雩祭祷辞【谷梁传注】
　　方今大旱野无生稼寡人当死百姓何谤不敢烦民请命愿抚百姓以身塞无状
　　请雨祝【春秋纬】
　　昊天生五谷以养人今五谷病旱恐不成敬进清酒搏脯再拜请雨雨幸大澍
　　立社祝【礼外篇大夫成羣立社祝曰○此亦止雨之辞】
　　今某月日君为某立社社祭土而主阴气也五谷用成万民以生敢用肥豚嘉蔬清酒敬致大神自今日以来祈请雨止惟灵是听子孙眉夀万神含灵
　　止雨祝【礼外篇】
　　天生五谷以养生民今天雨不止伤五谷如何神灵而行而止杀牲以赛神灵雨则不止鸣鼓攻之朱缘绳索而胁之【并太平御览引载】
