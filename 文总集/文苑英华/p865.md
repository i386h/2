<!-- { "loadSidebar": true } -->
　　某顿首拜自去嵗前五年执事者上言云科第之选宜与寒士凡为子弟议【一作义】不可进熟于上耳固于上心上持下执坚如金石为子弟者鱼潜防遁无入仕路牧窃感之科第之设圣祖神宗所以选贤才也岂计子弟与寒士也古之急于士者取盗取讐取于夷狄岂计其所由来况国家设取士之科而使子弟不得由之若以科第之徒浮华轻薄不可任以为治则国朝自房梁公已降有大功立大节率多科第人也若以子弟生于膏粱不知理道不可与羙名不令得羙士则自尧已降圣人贤人率多子弟凡此数者进退取舍无所依据牧所以愤懑而不晓也尧天子子也禹公子也文王诸侯孙与子也武王文王子也周公文王之子武王之弟也夫子天子裔孙宋公六代大夫子也春秋时列国有其社稷各数百年其良臣多出公族及卿大夫子孙也鲁之季友季文子叔孙穆子叔孙昭子孟献子皆出于三桓也文仲武仲出于公子彄栁下惠出于公子无骇【诸侯称公子公子之子称公孙公孙之子称公族以王父字为氏展禽是也】宋之良臣多出于戴桓武庄之族也举其尤者华元子罕向戌是也衞之良臣亦公族及卿大夫之裔也举其尤者公子荆公叔发公子朝皆公族也子鲜公子也史狗史鱼寗武子卿大夫之裔也齐之晏婴桓子子也曹之子臧公子也吴之季札王子也郑之良臣皆公孙公族也举其尤者子封子良子罕子展子皮子产子张子太叔是也楚之良臣子囊子西子期皆王子也子庚王孙也其卿大夫之裔鬪氏生令尹子文后有鬪辛鬪巢鬪懐【昭王反国皆有大功】蒍氏生蒍贾孙叔敖【蒍艾也】防啓疆防子慿防掩防罢屈氏生屈荡屈到屈建六国时有昭奚恤公族也屈原诸屈后也皆其祖先于武王文王时基楚国为覇者用其子孙其社稷垂九百余年至于晋国最为强其贤臣尤多有赵氏魏氏韩氏狐氏中行氏范氏荀氏羊舌氏栾氏郤氏祁氏其先皆武公献公文公勤劳臣也用其子弟召诸侯而盟之者仅三百年在六国齐之孟尝赵之平原魏之信陵皆王子王孙也齐复有司马穣苴亦王族也其在汉魏已下至于国朝公族之子弟卿大夫之胄裔书于史氏为伟人者不可胜数不可殚【二字集作知】论圣贤才能于子弟中复何如也言科第浮华轻薄不可任用则国朝房梁公龄进士也相太宗凡二十一年为唐宗臣比之伊吕周召者郝公处俊亦进士也为宰相时高宗欲逊位与武后处俊曰天下者高祖太宗之天下非陛下之有但可传之子孙不可私以与后高宗因止来济上官仪李义皆进士也后为宰相济助长孙太尉禇河南共摧武后者后突厥入塞免胄战死仪草【集粹并作革字】废武后诏【集粹并作召非】义助处俊言不可以位与武后娄侍中师徳亦进士也吐蕃强盛为监察御史以红抹额应猛士诏躬衣皮袴率士屯田积谷八百万石二十四年西征兵不乏食荐狄公为相取中宗于房陵立为太子汉阳王张公柬之亦进士也年八十为相致四王手提社稷上还中宗郭代公元振亦进士也镇凉州仅十五年北却突厥西走吐蕃制地一万里握兵三十万武氏惕息不敢移唐社稷魏公知古亦进士也为宰相废太平公主谋以佐宗及卒也宋开府哭之曰叔向古之遗直子产古之遗爱兼而有者其魏公乎姚梁公元崇登第下笔成章举首佐宗起中兴业凢三十年天下几无一人之狱宋开府璟亦进士也与姚唱和致开元太平者刘幽求登制防科与宗徒歩诛韦氏立睿宗者苏氏父子皆进士也大许公为相于武后朝酷吏中不失其正于中宗朝诛反贼郑普思于韦后党中小许公佐宗朝号为苏宋张燕公说登制防科张易之兄弟賛睿宗请宗监国竟诛太平公主招置文学士开内学舘宗好尚书古封【集本文粹有中字】太山祀后土因燕公也张曲江九龄亦进士也排李林甫牛仙客骂张守珪不斩安禄山请【集本文粹作谪】老南服年未七十张廵亦进士也凢三入判等以兵九千守睢阳城凡周嵗拒贼十三万兵【出天寳杂记】使贼不能东进尺寸以全江淮元和中宰相河东司空【文粹作司徒】公【文粹作兼】中书令裴公皆进士也裴公仍得宏词制防科当贞元时河北背【一作皆】叛齐蔡亦叛【集本文粹有借此二字】蜀亦叛吴亦叛其他未叛者皆高下其目熟视朝廷希向强弱而施其所为司空公始相宪宗废权幸之机牙令不得张收敛百职归于有司命节度使出于【集本文粹无于字】朝廷不由兵士【始自抚州除袁相为滑州滑州凡三月无帅三军无事宪宗始信之自此不用贞元故事以行军副使大将军为节度使也】防取沉滞各还其官【开州取唐舍人为軄方郎中知制诰饶州取李赵公为考功郎中知制诰在贞元中皆十余年迁逐其他似谪者亦皆当叙用】然后西取蜀东取吴天下仰首始见白日裴公抚安魏愽使田氏尽归六州【四字集作尽忠】元和中翦蔡剧贼于洛师胁下招来常山质其二子以累其心取十三城使不得与齐交手为冦因诛师道河南尽平当是时天下防至于太平凢此十九公皆国家与之存亡安危治乱者不知科第之选复何如也至于智効一官忠立一节徳行文学不可悉数董生云春秋之义变古则讥之傅说命髙宗曰监于先王成宪以【集作其】永无愆故殷道复兴鸿鴈羙周宣王能复先王之道西汉魏相佐汉宣帝为中兴但能奉行汉家故事姚梁公佐宗亦以务举贞观之法则【集本文粹作制】耳自古及今未有背本弃古而能致治者昨获覧三郎秀才新文凢十篇数日在手读之不倦其防意所尚皆本仁义而归忠信加以词彩遒茂皎无尘土况有诚眀长厚之誉于千人中傥使前五六年得进士第今可以出入谏官御史助眀天子为治矣古人云三月不仕则相吊安有凢五六年来选取进士施设网罟如防盗贼言子弟者噎哑抑鬰思一觧布衣与下士齿厥路无由于古未前闻也牧因覧三郎文章不觉发愤畧言大慨干触尊重无任惶惧牧拜
　　经史
　　上陈高祖置学书　　　　　沈不害【天嘉初】
　　臣闻立人建国莫尚于尊儒成俗化民必崇于教学故东胶西序事隆乎三代环林璧水业成于两京自淳源既逺浇风以扇物之感人无穷人之逐物【一作欲】无节是知施设训范【一作是以设训垂范】啓导心灵譬彼染蓝类诸琢玉然后人伦以正【一作睦】卑高有序忠孝之理既眀君臣之道攸固执礼自基鲁公所以难侮歌乐已细郑伯于前知【一作是前】亡干戚舞而有苗至泮宫成而淮夷服长想洙泗之风载懐淹稷之盛有国有家莫不尚已梁太清季年数钟否剥戎狄外侵奸回内奰朝振【一作闻】鼓鼙夕炤烽火鸿儒硕学觧散甚于坑夷五典九【缺】湮灭逾于灰烬【一作逾乎惟盖】盖成均自斯坠业瞽宗于是不修褒成之祠不【一作弗】陈祼享释菜之礼无称爼豆颂声寂寞遂逾一纪后生敦恱不见函丈之仪晩学鑚仰徒深倚席之叹陛下继歴驭【一作升】统握箓临防道洽寰中威加无外浊流已清重氛载廓含生熈阜品庻咸亨宜其振礼乐建立庠序式稽古典行【一作纾】迹儒官选公卿门子皆入于学助教博士朝夕讲肄使担簦负笈锵锵接袵方领矩歩济济成林如切如磋闻诗闻礼一年可以倍功三冬于是足用故能擢秀雄州扬廷观国入仕登朝资优学以自辅莅官从政有经业以治身辎驾列廷青紫拾地古者王世子之贵犹与国子齿降及汉储兹礼不坠暨乎两晋斯事弥隆盖所以见师严而道尊者也皇太子天縦生知无待审喻犹宜晦迹俯同传经请业奠爵前师肃若旧典昔阙里之堂草莱自辟旧宅之内丝竹流音前圣遗烈深以相戒况复江表无虞海外有截岂得不开辟【一作闻】大猷恢至道宁可使敎儒风弗兴圣世盛徳大业遂蕴尧年臣末学小生词无足算【一作筭】轻献瞽言伏追悚汗【一作悚惕】　　一作皆陈书本传
　　上周太祖书　　　　　　　栁　虬
　　古者人君立史官非但记事而已盖所以为鍳诫也动则左史书之言则右史书之彰善瘅恶以树风声南史抗节表崔杼之罪董狐书法眀赵盾之是知执【周书作直】笔于朝其来乆矣而汉魏已还密为记注徒闻后世无益当时非所谓将顺其羙匡救其恶者也且著述之人密书其事纵能直笔人莫之知【北史作知之】何止物生横议亦自异端互起故班固致受金之名陈夀有求米之论著汉魏者非一氏造晋史者至数家后代纷纭莫知凖的伏惟陛下则天稽古劳心庻政开诽谤之路纳忠谠之言诸史官记事者请皆当朝显言其状然后付之史舘【北史作阁】庻令是非眀着得失无隐闻善者曰修有过者知惧敢以愚管轻冐上闻乞以瞽言访之众议
　　答刘秀才书　　　　　　　韩　愈
　　六月九日韩愈白秀才刘君足下辱闻见爱教勉以所宜务敢不拜赐愚以为凢史氏褒贬大法春秋已备之矣后之作者在防事迹实録【蜀本有实録字】则善恶自见【蜀本有矣字】然此尚非浅陋偷惰者所能就况褒贬耶孔子圣人作春秋辱于鲁卫陈宋齐楚卒不遇而死齐太史氏兄弟几尽左丘眀纪春秋时事是以失眀司马迁作史记刑诛班固瘦死陈夀起又废卒亦无所至王隐谤退死家习凿齿无一足崔浩范晔亦族【亦蜀本作赤】诛魏收天絶宋孝王诛死足下所称吴兢亦不闻身贵而其后有闻也夫为史者不有人祸则有天刑岂可不畏惧而轻为之哉唐有天下二百年矣圣君贤相相踵其余文武之士立功名跨越前后者不可胜数岂一人卒【蜀本叠卒字】能纪而传之耶仆年志已就衰退不可自敦率【蜀本作敢为】宰相知其无他才能不足用哀其老穷龃龉无所合不欲令四海内有慼慼者猥言之上茍加一职荣之耳非必督责廹促令就【集有其字】功役也贱不敢逆盛指行且谋引去且传云闻见不同善恶随人所见甚者附党憎爱不同巧造言语凿空构立善恶事迹于今何所承受取信而可草草作传记令传【一无三字】万世【集有乎字】若无鬼神岂可不自慙惧【一作岂不自心慙愧】若有鬼神将不祸人仆虽騃亦粗知自爱实不敢率尔为也夫圣唐钜迹及贤士大夫事皆磊磊【一作磊落】披天决地【集作地决】必不沉没今舘中非无人必将【一作将必】有作者勤而【缺】之耳后生可畏安知不在足下亦宜勉之愈顿首
　　与史馆韩郎中书　　　　　元　稹
