<!-- { "loadSidebar": true } -->
　　【或作与友人论京尹不台参书洪曰长庆三年六月以公为京兆尹兼御史大夫敕放台参后不得为例按魏氏春秋云故事御史中丞与洛阳令相遇则分路而行以事主多逐捕不欲稽留然非唐制也顺宗实録云故事尹与御史相遇尹下道避尹尚避御史岂有不台参之理当时敇放台参后不为例则知故事须台参也夫唐本事须台参下云亦是何典故赤令尚与中丞分道而行况京尹圣恩以为然便令宣与李绅不用台参今本颠倒不可读当从唐本樊曰时宰相恶御史中丞李绅欲逐之特诏公不台参以激绅绅果劾奏公公以诏自解文刺纷然宰相以台府不协遂罢公为兵部侍郎而出绅为江西观察使绅朝辞泣诉帝复留绅为兵部侍郎公复为吏部按贞元十八年公为四门博士时荐士十人于陆傪李绅在焉绅昧其平昔之荐而劾公公既不言而世亦未有辨之者又谓公蹙绅以附逢吉独王黄州荅丁晋公书以谓曲在绅葢公论也】
　　所示情眷之至不胜悚荷台参实奏云容桂观察使带中丞尚不台参【或无使字】京尹郡国之首所管神州赤县官带大夫岂得却不如事须台参圣恩以为然便令宣与李绅不用台参亦是何典故赤令尚与中丞分道而行何况京尹【方云吕丞相本改定亦是以下十九字缀于事须台参之下仍于却不如下添中丞二字庆善云今本颠倒不可读当从唐本不知洪所谓唐本者何本也阁杭蜀本只同今文姑以阙疑可也一曰不用台参已下当再出台参二字义亦自通○今按二说皆未妥后说虽差胜然文意似亦未足当阙之以俟知者】人见近事习耳目所熟稍殊异即怪之其于道理有何所伤圣君使行即是故事自古岂有定制也停惟巡縁府中褊迫是实若别差人即是妄说岂有此事小人言不可信类如此亦在大贤斟酌而断之流言止于智者正谓此耳客多自修报状不得【或作不及自修报或作不及修报状】伏惟照察【照方作昭○今按唐人书帖用照察字亦多】
　　送陆歙州诗序
　　【或无诗字或作送陆员外刺歙州诗并序方云陆傪也洪云一本自此下为第二十巻】
　　贞元十八年二月十八日祠部员外郎陆君出刺歙州朝廷夙夜之贤都邑游居之良赍咨涕洟咸以为不当去歙大州也刺史尊官也由郎官而徃者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能咸【咸或作或而属下句方从閤本作咸而属上句○今按庄子有周徧咸之语方本得之】先一州而后天下岂吾君与吾相之心哉【先上诸本有谓字方从閤本云杭本讹咸作或然尚无谓字蜀本始作或谓今本易为作谓讹转甚也】于是昌黎韩愈道愿留者之心而泄其思作诗曰
　　我衣之华兮我佩之光陆君之去兮谁与翺翔【诸本如此方从閤杭本光翔下皆有兮字去下无兮字○今按古诗赋有句句用韵及语助者赓歌是也有隔句用韵及兮而兮在上句之末韵在下句之末者骚经是也有隔句用韵而上句不韵不兮下句押韵有兮者橘颂之类是也今此诗方本若用赓歌之例则华光有兮而不韵其去字一句又并无也若用骚经之例则光翔当用韵而不当有兮华虽可以有兮而去复不可以无兮也若用橘颂之例则下三句为合而首句不当有兮也韩公深于骚者不应如此葢方所从之本失之也今定从诸本以骚经及贾谊吊屈首章为例若欲以橘颂为例则止去方本首句一兮字尤为简便但无此本不敢以意创耳】敛此大惠兮施于一州今其去兮胡不为留我作此诗歌于逵道无疾其驱天子有诏
　　送孟东野序
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已而后言其謌也有思其哭也有懐凡出乎口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推其必有不得其平者乎【鸟下方从閤本有兽字非是古夺字或作夺】其于人也亦然人声之精者为言文辞之于言又其精也【方从閤杭蜀本去又字而取下句尤字足成一句不成文理说见下条】尤择其善鸣者而假之鸣【按上文已再言择其善鸣者而假之鸣矣则此又言人声之精者为言而文辞又其精者故尤择其善鸣者而假之鸣又字尤字正是闗键血脉首尾相应处方以三本之误遂去又字而以尤字属上句不唯此句不成文理又使此篇语无次第其误尤甚今悉正之】其在唐虞咎陶禹其善鸣者也而假以鸣【在下或有于字假下或有之字】夔弗能以文辞鸣又自假于韶以鸣【弗方作不而无能字】夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也庄周以其荒唐之辞鸣【辞或作说下或有于楚二字方云庄子蒙人蒙梁地也且辞楚威王之聘未尝仕于楚也】楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非眘到田骈邹衍尸佼【音绞又古爻切鲁人商君师之鞅死入蜀著书二十篇号尸子】孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也【其下方无其字然亦未尝絶也诸本皆有此句方从閤本删去○今按有此一句文意乃足閤本脱也】就其善者其声清以浮其节数以急其辞淫以哀其志弛以肆【善下或有鸣字浮方从诸本作淳唯蜀本及文苑作浮○今按此数句皆言魏晋以下文章之病不应用淳字以美之诸本皆误数以急弛以肆二句诸本皆如此方从谢本删去二以字○今按自其声至此四句当为二列其第二第四句古本偶皆脱一字而方必以从之遂使句之短长参差不齐而不可读正与上李巽书相似其意以为必如是然后为古而不知所谓古者不在于是也】其为言也乱杂而无章将天丑其徳莫之顾邪何为乎不鸣其善鸣者也【诸本如此方从閤本以乱为词又从閤杭本删去将天以下十九字○今按方本极无理葢因乱而误为辞又因辞而转作词耳今当改辞为乱又补十九字文意乃足】唐之有天下陈子昂苏源明元结李白杜甫李观皆以其所能鸣其存而在下者孟郊东野始以其诗鸣其髙出魏晋不懈而及于古其他浸淫乎汉氏矣【魏晋方作晋魏或无古字氏矣方从閤本无此二字皆非是】从吾游者李翺张籍其尤也三子者之鸣信善矣【方无善字或作善鸣皆非是左传云克已复礼仁也信善哉公虽未必用此语然亦偶合也】抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬乎天矣【方从閤杭蜀苑则下有有字非是若果有有字即天下当有者字更详之】其在上也奚以喜其在下也奚以悲东野之役于江南也有若不释然者故吾道其命于天者以解之【释或作怿然者方作者然云顾命王不怿或作不释释犹开释也○按嘉祐本作不释然者其语本出庄子方与或本皆误也以解方无以字非是】
　　送许郢州序
　　【或作送许使君刺郢州序仍注仲舆二字或作志雍樊云志雍安陆许氏贞元九年进士终监察御史】
　　愈尝以书自通于于公累数百言【公下或有顿字】其大要言先进之士得人而托之则道徳彰而名问流后进之士得人而托之则事业显而爵位通【要下或有也字问或作闻】下有矜乎能上有矜乎位虽恒相求而喜不相遇于公不以其言为不可复书曰足下之言是也【诸本无喜字方从□杭蜀苑得之】于公身居方伯之尊蓄不世之材而能与卑鄙庸陋相应答如影响是非忠乎君而乐乎善以国家之务为已任者乎【世下或有出字出下或有羣字】愈虽不敢私其大恩抑不可不谓之知已恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府为观察使者恒急于其赋不以情信乎州繇是刺史不安其官观察使不得其政财已竭而敛不休人已穷而赋愈急其不去为盗也亦幸矣【赋方作怒以上下文考之非是】诚使刺史不私于其民观察使不急于其赋【方无下其字以上句考之非是】刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也【以独急或无以字】其前之言者于公既已信而行之矣今之言者其有不信乎【前下方无之字非是　今疑其字当作某】县之于州犹州之于府也有以事乎上有以临乎下同则成异则败者皆然也非使君之贤其谁能信之【信方作从以上文考之非是】愈于使君非燕游一朝之好也故其赠行不以颂而以规
　　送窦从事序
　　逾瓯闽而南皆百越之地【瓯方作越以下文重出越字考之非是或无瓯字亦非越或作粤】于天文其次星纪其星牵牛连山隔其隂钜海敌其阳【敌一作敲气上烝也方从閤苑作敲云敲横擿也谓钜海敲荡其南也○今按敲微扣也字书训以横擿而汉书注又训擿为发动盖不以杖末奋击但以杖身微扣而发动之所谓横擿也海之为物最钜其所震荡岂微扣之谓邪阁本盖误而方必为曲说以附之殊不可晓作敲亦非是但当作敌乃当抵对捍之意与上句隔字正相对也】是维岛居卉服之民风气之殊着自古昔【气方从閤蜀本作俗○今按岛居卉服已见其民俗之陋因又言此以见其风气之恶自是两事故下文云民俗既迁风气亦随也閤蜀皆误古方作在非是】唐之有天下号令之所加无异于逺近民俗既迁风气亦随雪霜时降疠疫不兴濒海之饶固加于初【疫或作疾方云濒滨也篆文无滨字汉志濒南山又濒河十郡只用濒字加于方作如字○今以上文考之此当言其气俗既变生物益蕃之意者云固如其初则却是未曾变矣方本非是】是以人之之南海者若东西州焉【之之诸本无复出之字方从閤杭蜀苑得之若或作如】皇帝临天下二十有二年【临下或有御字】诏工部侍郎赵植为广州刺史尽牧南海之民署从事扶风窦平平以文辞进于其行也其族人殿中侍御史牟合东都交游之能文者二十有八人赋诗以赠之于是昌黎韩愈嘉赵南海之能得人壮从事之答于知我不惮行之逺也【我或作已行之逺文苑如此诸本之或作于或作我于行逺方无行之二字皆非是】又乐贻周之爱其族叔父能合文辞以宠荣之作送窦从事少府平序【贻上或有其宗二字】
　　上已日燕太学听弹琴诗序
