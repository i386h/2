<!-- { "loadSidebar": true } -->
　　曲周接取中之报，颇为惜之。吾弟今日迎养都门，既必不可，菽水之供，谁能代之？宜托一亲人照管，无使有尸饔之叹。不记在太原时，相与读寅旭书中语乎？又既在京邸，当寻一的信与嫂侄相闻，即延津在系，亦须自往一看。此皆吾辈情事，亦清议所关，不可阙略也。至于来书所言，已□之为偶然。寓席未暖，而即出为大河南北之游，又所以示不滞一方之意，有进于所言者也。蒸、青二诗已到。今又一律寄上，在子德函中。并附嵩山一绝。

　　○与陈介眉 

　　弟今年得一诣嵩山少室，天下五岳已游其四，遂至河东，岁莫始还华下。天生西来，知地震之前，台旌已归四明，弟有一书并诗本音一部留力臣处，想未彻览也。旋接惠札，如承謦欬。当此世道横流之日，不有一二君子，何以挽颓风而存绝学？所示万君学礼质疑二卷，疏壅释滞，诚近代所未见，读之神往，知浙东有人。然其一卷所论如秦时夏正繇不韦始，未敢遽信；至二卷宗法、昭穆诸论，真足羽翼经传，垂之千古，已录入五经绪论中。更有续刻暨贵地学者近着，愿悉以赐教。比因修史之举，辇下诸公复有欲相荐引者，不知他人可出，而弟必不可出也。先妣王氏未嫁守节， 【 云云至「涕之沾襟也」，与馆中诸公书同。】 今秋始得拮据百金，付侄洪慎建一石坊于冢前，曰：旌表某人妻某氏之墓。而适当史局将开，则列女之传似宜甄录，用是具书于词林相知者数君，而驺从已行，此书又未达也。年近七旬，旦莫入地，先慈遗训，依然在耳。誓墓之情，知己可以谅之矣。黄先生弟前年曾通一书，未知得达否？承示庭诰叶安人志铭，诵之既深景仰，复重感伤，此心此理，臣子所共。今附关中、嵩下诗，同志者可共观之。并讯贞一兄近况。

　　○复汤荆岘书 

　　子德西归，拜读手札。复有一牍具陈先妣节烈，及前朝旌表之槩，求入史传，当已彻台览矣。承问史事，弟年老遗忘，不敢臆对。但自万历以来，是非之涂，樊然殽乱，姑以目所尝见之书，其刻本则如辛亥京察记事、辽事实录， 【 王公在晋】 ，清流摘镜 【 王岳】 ，傃庵野抄、同时尚论录 【 二书并蔡某，忘其名，】 悫书 【 蒋公德璟；】 抄本则如酌中志， 【 刘若愚，即汪钝庵集中所谓远志之苗。】 幸存录 【 夏君允彝。】 恸余杂记 【 史君惇】 之类皆不可阙，而遽数之不能终也。搜罗之博，裁断之精，是在大君子而已。弟近二十年精力并用之音韵之学，今已刻之淮上，惟待自往与张君力臣面加订改。今年至睢，值淮西饥荒，又乏资斧，不果前行，明春当再裹粮东去。适马氏暂有所约，或于贵地暂有旬月之留，先此附闻。并有马宅一字，烦为寄往。率尔布候，不尽瞻驰。

　　○留书与山史 

　　弟以淮上刻书未竟，须与力臣面相考订，而晋中亦不可不一往，故于明日东行，不能□先生归里。此去计须半载，然闻中州、淮甸，在在饥荒，未卜前途何似？兴尽而返，亦无容心也。考亭祠堂，原一字来言当事视为迂阔之举，当更作区画，今候驾回与子德合力经营。刘太室父母来此者，再同之周览形势，亦以竹园为定，但其费颇巨耳。三径虽荒，四松无恙，此归须另作一番整顿。家计渐窘，世情日薄，而乌衣子弟，若复染寻常百姓之习，则从恶如崩，不可复振矣。恃在知己，敢以肝鬲之言，陈诸左右，不必向人道也。郎君辈甚相推敬，并谢惓惓。

　　○与潘次耕札 

　　大家续孟坚之作，颇有同心；巨源告延祖之言，实为邪说。展读来札，为之怆然！吾昔年所蓄史事之书，并为令兄取去，令兄亡后，书既无存，吾亦不谈此事。久客北方，后生晚辈益无晓习前朝之掌故者。令兄之亡十七年矣，吾今年六十有七，以六十有七之人，而十七年不谈旧事，十七年不见旧书，衰耄遗忘，少年所闻，十不记其一二。又当年牛、李、洛、蜀之事，殊难置喙。退而修经典之业，假年学易，庶无大过，不敢以草野之人，追论朝廷之政。往日对孝感之言，都人士所共闻也。然亦有一得之愚，欲告诸良友者。自庚申至戊辰邸报皆曾寓目，与后来刻本记载之书殊不相同。今之修史者，大段当以邸报为主，两造异同之论，一切存之，无轻删抹，而微其论断之辞，以待后人之自定，斯得之矣。割补两朝从信录尚在吾弟处，看完仍付来，此不过邸报之二三也。此札可与锡鬯、公肃观之。

　　○答李子德之一 

　　戴凤回，接二札，甚慰。愚所寄曲周书尚未到，可遣人索之王中翰名郧字文益处。老弟虽上令伯之章，以吾度之，未必见听。昔朱子谓陆放翁能太高，迹太近，恐为有力者所牵挽，不得全其志节，正老弟今日之谓矣。但与时消息，自今以往，别有机权，公事之余，尤望学易。吾弟行年四十九矣，何必待之明岁哉？更希余光下被，俾莫年迂叟得自遂于天空海阔之间，尤为知己之爱。梨州、晚村，一代豪杰之胤，朽人不敢比也。自洺上至壶口，适别驾李君家有人北上，附此申候。既足与小儿衍生托允塞兄 【 衍生注：名弘辉，王山史弟。】 照管，今山史已归，可无西顾之虑。目下将往汾阳，借王中翰郊园度暑，距祁不里，便于遣人往来。所论再入都门，因荐局未冷，稍欲自重。必不得已，乃为此行，亦须借一名色，容俟续报。次耕叨陪同事，愿加提挈。昨有札来问吾史事，语以昏耄善忘，一切不记。同榜之中相识几半，其知契者，愚山 【 衍生注：施闰章、】 荆岘 【 汤斌、】 钝庵 【 汪琬、】 竹垞 【 朱彝尊、】 志伊 【 吴任臣、】 阮怀 【 高咏、】 荪友 【 严纯荪。】 以目病不能多作字，旅次又无人代笔，祈为道念。

　　○答李子德之二 

　　老弟宜将令伯陈情表并注中事实录出一通，携之笥中，在己不待书绅，示人可以开墙面也。以不预考为上上，至嘱至嘱。此番入都，不妨拜客，即为母陈情，则望门稽首，亦不为屈，虽逢人便拜，岂有周颙、种放之嫌乎？梁公 【 清标】 有心人，若不得见，可上书深切恳之。外又托韩元少于馆中诸公前赞成，亦可一拜。旁人佞谀之言，塞耳勿听。凡见人但述危苦之情，勿露矜张之色，则向后声名，高于征书万万也。又同年二字，切不可说，说于布衣生监之前犹可；说于两榜之前，此恨将不可解。此种风气相传百余年矣，亦当知之。至都数日后，速发一字于提塘慰我。略师古人赠言之意，书扇奉呈。顷与既足论及君家故事，有可以不死之巨游，而必无乞养不终之令伯。一入都门，情辞激切，如慈亲之在涂炭，则君不能留，友不能劝矣。骨肉之爱，敢不尽言，亮之。

　　○与李中孚书 

　　先生已知盩厔之为危地，而必为是行，脱一旦有意外之警，居则不安，避则无地，有焚巢丧牛之凶，而无需沙出穴之利，先生将若之何？至云置死生于度外，鄙意未以为然。天下之事，有杀身以成仁者；有可以死，可以无死，而死之不足以成我仁者。子曰：「吾未见蹈仁而死者也。」圣人何以能不蹈仁而死？时止则止，时行则行，而不胶于一。孟子曰：「大人者言不必信，行不必果。」于是有受免死之周，食嗟来之谢，而古人不以为非也。使必斤斤焉避其小嫌，全其小节，他日事变之来，不能尽如吾料，苟执一不移，则为荀息之忠，尾生之信，不然，或至并其斤斤者而失之，非所望于通人矣。承惓惓相爱之切，故复为此忠告，伏冀转圜之，听送役至华下。另当有札与宪尼社只，嘱其恳留先生也。
　　附今日所冒者，小不廉之名；他日所免者，大不韪之事。

　　○答刘太室 

　　台惠下颁，弟已停炊待发，恐虚长者之意，谨此璧谢。且初冬即来，何必饯耶？□文公祠堂肇举，士大夫无不欣欣，而来教独一字不及，岂逆料当事者之未必能成此愿乎？弟暂往河东，以待竣事，一水之隔，可以朝中条而暮华山，若复不果成，则是阳托慕道之名，而阴行逐客之令，弟可浩然而南归矣！札中远引陶唐，近推河、汾，是何自待秦人之薄耶？率尔附复，不尽。

　　○与原一公肃两甥 

　　老年多暇，追忆曩游，未登弱冠之年，即与斯文之会，随厨俊之后尘，步杨、班之逸躅，人推月旦，家擅雕龙，此一时也。已而山岳崩颓，江湖沸■〈氵胷〉，酸枣之陈词慷慨，尚记臧洪；睢阳之断指淋漓，最伤南八。重泉虽隔，方寸无暌，此又一时也。已而奴隶鸱张，亲朋澜倒，或有闻死灰之语，流涕而省韩安；览穷鸟之文，抚心而明赵壹。终凭公论，得脱危机，此又一时也。凡此三者之人，骑箕化鹤，多不可追；哲嗣闻孙，往往而在。此即担簦戴笠，陌路相逢，犹且为之叙殷勤，陈夙昔，班荆郑国之野，贳酒黄公之垆。而况吾甥欲以郡中之园为吾寓舍，寻往时之息壤，不乏同盟，坐今日之皋比，难辞后学。使鸡黍蔑具，干糇以愆，既乖良友之情，弥失故人之望。且吾今居关、华，每年日用约费百金。若至吴门，便须五倍，而书记知客，亦须常设两人。吾甥能为办之否乎？又或谓广厦之欢，可以大庇寒士；九里之润，亦当施及吾侪。而曰：吾尔皆同患难之人，尔有鼎贵之亲甥，便是同人之极品，可无挹注之谊？因罤字即筌蹄之蹄觅菟，见弹求鸮，有如退之诗所云，「偶然题作木居士，便有无穷祈福人」者，吾甥复能副之否乎？虽复田文、无忌，不可论之当今，假使元美、天如，当必有以处此，而如其不然，则必以觖望之怀，更招多口之议。况山林晚暮，已成独往之踪；城市云为，终是狥人之学。然则吾今日之不来，非惟自适，亦所以善为吾甥地也。幸为熟筹，不惮再三往复。
　　附作书未竟，念及定齐之子，亦吾甥也。古人旧馆脱骖，一饭必报，矧亲连肺腑，少长周旋者乎？可抚爱及之，勿忽勿忽。

　　○与三侄 

