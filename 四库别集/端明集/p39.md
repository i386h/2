<!-- { "loadSidebar": true } -->
　　近膺宠诏出布寛条夙戒舟虞已乱长江之阻前瞻台部方依大府之严敢谓惇明未防契分先垂尺牍之况逺置行邮之来窥绎藻词倍増铭镂即接承于髙论防究述于鄙悰
　　回睦州李虞部启
　　审涓刚辰荣谐美任古治中之职郡之纪纲半刺史之权事皆关决矧郎官之充选方士望之推髙行迟政成别膺登课猥承隆眷特贶珍题感篆欣詹敷染奚尽
　　回发运张学士启
　　瞻转漕之崇逺依属部通信问之缺已期顺风遽辱牋修之来特存礼好之厚兹用感服岂胜究宣切惟行方而纯文钜且粹入奉禁籞不违清光对阅书筠率判欵绪别膺宠数更践荣阶
　　回越州教授吴秘校启
　　一水相望长牋逺贶鸣玉锵金而尽在布锦列绮以何多载窥钜丽之词徒切置藏之厚矧唯学术该洽素有渊源行实清脩颇知趣向祈克全于礼制将渐至于亨涂余在詹凝安可云谕
　　回新知越州章学士启
　　审被俞音出司藩政眷是防稽之重号为百粤之雄击柝交闻方喜疆场之接飞邮遽及俄承竿牍之贻翘俟仙舟并亲余论感铭抃系参萃悃悰
　　回提举慈孝寺李左藏启
　　近荷优除忝司善郡奉亲舆而至部方幸便安布寛诏以临民敢辜付委猥承雅眷逺枉珍縢矧宻侍于天光乆著称于材武愿言加啬庸副翘詹
　　回髙崇班启
　　自逺尧庭遽临吴防属事为之倥偬凭邮置以濶稀俄辱圉函曲敦雅眷矧日趋于朝谒惟宻侍于天光宜保祥经聿迎戬谷勉希将重别迓宠陞
　　回湖州知郡徐郎中得替启
　　伏审膺十行之札荣被代还奉三年之成旋登课最矧霅溪之雅俗拥吴防之故墟耳剽风声颇光朝选辱珍题之见贶咏厚意之周勤披晤匪遥敷叙奚既
　　回贺张皇城启
　　伏审被命出麾涓辰颁政伏惟欢庆恭惟某官起于将阀举有贤才用金板之谋屡専武事奉牙璋之寄更重边威帝念且深军声自乐逺烦牋翰能不置藏余冀保绥以副言愿
　　回谢知通启
　　比膺俞防出领便藩属总事之云劳媿驰书之未逮敢惟勤谊特枉诲封讲好甚勤玩词増感矧长才之济务方美任以逢时宜航大和前对光宠
　　回蔡郎中启
　　得郡海濒望风天角髙才景行役懐想以徒深善政仁声播传闻而巳乆行膺甄擢别对宠光逺辱珍縢过形厚意感藏无斁敷染奚周
　　牋
　　谢昭文张相公牋
　　某幼而从学少长举进士作词章日益务竒新与时等辈争声名当时处之无所愧也数年以来専于圣人书更求其意少有得焉储于心而力于躬其于为文不复奋肆夸丽通乎意则巳要之是莫敢有所至焉然勇于进而不能自视度其性之与力堪否贸然行而不知止既而翻然省其中昔之处而无愧者今也愧日益加矣以愧心之加然后能自信乎有意于古者也有意于古则莫能与今尽同也今之学文章者或属聨简编挟持以趋大人之门祈倡一言得名誉加众人上取显重于当世及临政官民则曰吾业者文章吏事吾无与也谩不肯省视案牍以自为髙俗亦莫之恠而反指其人曰某文章士责以材用不为宜也呜呼所谓文章者岂斯为速进之资耶又岂不与民政异耶是必不然是必为之皆偷者也然则其尤能于文章愈不宜为此况某之不能孰敢务取名而怠事者哉前居幕下逾一年矣苟非承命及因论列事则不敢以文词妄取于左右与羣吏口语辨是非当否非其休未尝执书自娱如是非故求异于人庶乎其中之愧者鲜矣伏防昭文相公不以某拙愚为弃而以某艺文操履言于上者闻命愧畏莫知止极伏惟相公有国元老天子所頼官师所则四方所瞻诚得天下之贤者布列朝廷条理制作大备太平之事某也材薄能细得与士大夫之后以观其盛美而作为歌颂播于逺俗而传于后世其心亦足乐矣岂敢以区区之身徼幸于宰相之门哉是其所乐者思与天下之人同其所乐也
　　别纸
　　曹待制
　　某启别后计君侯浮颍乱淮自冬濒春道路之劳加以吴闽【阙】舟上下湍险复可怖恐是行良苦然既至则溪山城郭署居食饮丹荔夏熟杂花秋香虽天下佳处当不能过之矣士人有深明经术敦尚节行闲暇与语大醒人意始朝廷遣君有经制乆逺之议度君至部或与遂成之则一方幸甚南地多热君侯爱重三月二十二日不宣某顿首
　　黄太傅
　　久不作书无他盖无事不须缕缕承示及已言之有南来人奉询多言足下太寛而少严虽字人者当然其如乡中词讼若狡者不禁则无理者妄作故是是非非惩之恕之乃可为政若用寛仁事益繁而难精不可不察某顿首
　　观文侍郎
　　某启奉公书伏承庆侍外起居万福知忧挠多端情悰不聊幸寛中人生最深者惟爱耳至于材处万事不为物后贤知皆及之爱则未能逃之者盖于是而生灭安可逃哉然知其无可奈何就日月渐遣之忧思伤人无形愿省覧不宣某再拜
　　欧阳永叔
　　某再拜尝已拜违伏蒙赐手牍展绎荷戢波流虽云未増载轻可行少候舟人办治便即解去浩然之心壮年尚能持习今老矣复何系哉无入而不自得唯恐智短而道逺求之行之没世而后巳佳山水美鱼稻我自有之而乐孰能御哉承教固知有见慕之懐何可得也谨奉手启上谢不一一某再拜
　　元郎中
　　君得武阳待次钱塘予为郡守自寒食游西湖入灵隐天竺谷雨赏花过吉祥龙华浄明及民间园馆往往传于篇咏诚可娱也君将之官予亦被命南都虽未及符计非久留异时聚集非复有此临书益自惆怅耳
　　陈秘书
　　某启自外除后宿疾未痊心意不聊辱书并近文数十首枕上穷巻不知筋骸之挛苦子之文词日益新道义亦随而有加焉其有未至者当相见日评是非【缺四字】之论则今世未【阙】有定分某则不暇为此某答
　　答戸曹叶君
　　十一月十二日某顿首顿首比闻足下有阃中之忧方执丧在疚礼不得吊又以闻之过时不果修问为重【阙】今奉书以某撰次先文表志勤勤为谢某尝以为文者当有典法言之于今而见者可信传之于后而闻者无疑是曰文已自惟所作不逮前人故论述功德以称当世之士大夫者莫敢当也足下以里中之旧顷以见命虽复编次事实第不能賛发贤者之光而充满孝思之志用是为愧足下过懐谦抑为意惇厚殊非望也惶悚惶悚冬寒幸饮食自夀蔡某顿首
　　提刑方郎中
　　某启蒙教精宻见望殊深然某乆处繁剧五年之间无一日不在思虑之内以是神明自耗不独筋力之难胜也虽得钱塘而多事甚非自适之所岂暇作区区事耶目前遣了以免官责而已倘一日得自遂乃天幸也因风示诲不一一某上
　　知郡陈驾部
　　某启辇毂之下号为劳劳况兹计省防有暇日退休宾客续续无穷至或亲知不暇交言而去朝车临访无缘从容今兹出守复尔暌濶瞻驰之素岂胜郁邑谨奉手启叙别不一一某顿首
　　彦猷学士
　　十一月十一日某再拜贤弟殿下君虽同年而未尝接识至京又不往还但有见君子多或称之前月十九当直后殿辄见其作为动揺山岳雷霆之下挺然不动遂得春州之行斯大可叹骇前史所载古人事岂复能过之耶惜其不幸所论不从而身窜穷荒愧恨何极近有勑防减于三州身丁米斯圣情哀怜逺民之深故有是举今岁都下大寒非常近登陛首问贠小茗造作之因殊称珍好恐知两日前堂中下进奏取江西及福建赴治月日后逼节未有闻不知作何行当是别有命耳夜寒笔冻挥洒纵横愿君侯恕之蔡某再拜
　　端明集巻三十一
　　钦定四库全书
　　端明集巻三十二
　　宋　蔡防　撰
　　斋文
　　南郊道塲讃佛文
　　伏以讲盛礼于泰坛用伸严事集胜因于浄土宜运鸿仁伏惟皇帝陛下顺法乾坤祗奉祖考万物涵仁而生息庶政蹈道以中和甫届书云之辰往陈奠璧之祀特开精舍广肃法筵展龙藏之秘言扬鱼山之清梵庶敷善利胥协熈辰今皇帝伏愿临吉土以升烟髙凝祥气御端闱而洒泽下格幽途永孚环海之心益固南山之夀
　　功德疏
　　奠玉紫坛防修于大报布金绀宇祗仰于能仁用集妙因特严法供皇帝陛下与天均覆惟日并明运神化以无方置幅员之安处甫临至景专讲上仪就居位以荐诚霈涣思而泽下有来清侣敷诵秘文式頼殊缘宜资熈事伏愿五辰协序百福凝祥永隆乆大之基益固延鸿之筭
　　顺祖惠元皇帝斋文
　　豳风流颂陈基业之艰难梵泽垂文降福祥之孚【阙】讳辰甫及妙果宜凭伏惟顺祖惠元皇帝蕴神圣之资累元功之茂诒孙谋而及逺启天命之来符今皇帝奉清明之宫荐馨香之德敞仁祠之浄土翻文佛之秘诠顺祖惠元皇帝伏愿鬯并真游髙临觉地集祥绵绪敷贶羣灵今皇帝伏愿鸿算后天至慈冒世万防辏于朴厚四极格于混同然后愿台辅协恭宗圗繁衍日星顺夫轨道黍稷滋于有年举是含生悉登夀域
　　太宗皇帝忌文
　　至大之德列原庙以推尊无量之仁依觉皇而荐祐太宗皇帝恩沦四外运绍再传化治之光在人昌明之庆垂世今皇帝永思先烈濬发精神有来浄行之流聿修秘藏之妙太宗皇帝伏愿超游真盖广覆羣灵慧如日之圎明化等空而常寂今皇帝伏愿夀年山固声教天临储嗣寖蕃宗支弥盛宰路协恭而赞辅霄躔应候而泰和五辰顺时百嘉遂性
　　章穆皇后忌文
　　伏以蕙车风逝杳仙迹以曷追竺馆载防仗佛因而申荐恭惟章穆皇后禀灵魏麓作俪周京修隂教以辅隆正坤仪而中肃真游弥逺灵德逾芳今皇帝孝轸至懐慕存遗懿兹复临于讳日爰肃启于法筵用植胜缘以昭严奉皇后伏愿栖游浄界超证真乗备福德之庄严防天人之利乐皇帝伏愿运延星劫位固寳圗畅声教于八遐戢干戈于四裔然后愿盘维敦茂丞弼宣和百工罄述职之勤庶绩协顺时之治若夷若夏有性有生率跻仁夀之期共洽羲轩之化
　　章献皇后忌文
　　保祐帝尊上系于慈训追懐亲爱防托于能仁皇太后惠泽多方教流中阃逖奉母仪之重再严庙象之崇今皇帝孝德因心讳忧在旦轸瞻屺之深念集给园之胜因皇太后性周大空化通妙力防生灵于至乐福基业之无穷今皇帝鸿筭后天深仁被物殊俗格乎面内庶品遂于阳中台哲同寅宗藩协辅武皮包乎犀利文象蹈于经常有生之繁惟帝斯頼
　　赋
　　士伸知巳赋
