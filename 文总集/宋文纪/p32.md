<!-- { "loadSidebar": true } -->
　　祠部郎荀伯子表臣七世祖太尉淮祸加淮南不应滥赏寻先臣以剪除贾谧封海陵公事在淮南遇祸之前后广陵虽在扰攘之际臣祖乃始防殊遇歴位元凯后被逺外乃作平州而犹不至除国良以先勲深重百世不泯故也圣明御世英辅系兴曾无疑议以为滥赏臣以微弱未齿人伦加始勉视息封爵兼嗣伏愿陛下远录旧勲特垂矜察
　　论陈留零陵王位次表【伯子元嘉初迁散骑常侍本邑大中正上表从之】
　　伏见百官位次陈留王在零陵王上臣愚窃以为疑昔武王克殷封神农之后于焦黄帝之后于祝帝尧之后于蓟帝舜之后于陈夏后于杞殷后于宋杞陈并爲列国而蓟祝焦无闻焉斯则褒崇所承优于逺代之显验也是以春秋次序诸侯宋居杞陈之上考之近世事亦有征晋太始九年诏赐山隂公刘康子弟一人爵关内侯衞公姬署宋侯孔绍子一人驸马都尉又太始三年太常上博士刘憙等议称衞公署于大晋在三恪之数应降称侯臣以零陵王位宜在陈留之上【并宋书　南史孔绍子弟一人】
　　论何尚之奏【太平御览引元嘉起居注伯子爲御史中丞奏】
　　左衞将军何尚之公事每带罩笠有亏体制建野笠于公门弃华繖而不御
　　裴松之【字世期河东闻喜人仕晋尚书祠部郎入宋厯南琅邪太守国子博士进大中大夫】上禁立私碑表【松之晋义熈中爲尚书祠部郎以世立私碑有乖事实上表陈之由是竝断】
　　碑铭之作以明示后昆自非殊功异徳无以允应兹典大者道动光远世所宗推其次节行髙妙遗烈可纪若乃亮采登庸绩用显著敷化所莅恵训融远述咏所寄有赖镌勒非斯族也则防乎僣黩矣俗敝伪兴华烦已乆是以孔悝之铭行是人非蔡邕制文每有愧色而自时厥后其流弥多预有臣吏必爲建立勒铭寡取信之实刋石成虚伪之常真假相防殆使合美者不贵但论其功费又不可称不加禁裁其敝无已以爲诸欲立碑者宜悉令言上爲朝议所许然后听之庶可以防遏无征显彰茂实使百世之下知其不虚则义信于仰止道孚于来叶
　　使巡湘州上奏【元嘉三年遣使巡行天下松之以国子博士使湘州还奏云】
　　臣闻天道以下济光明君徳以广运为极古先哲后因心溥被是以文思在躬则时雍自洽礼行江汉而化美斯远故能垂大哉之休咏廓造周之盛则伏惟陛下神叡通道契旷代冕旒华堂垂心八表咨敬敷之未纯虑明扬之靡畅清问下民哀此鳏寡涣焉大号周爰四逹远猷形于雅诰恵训播乎遐陬是故率土仰咏重译咸说莫不讴吟踊跃式铭皇风或有扶老携幼称欢路左诚由亭毒既流故忘其自至千载一时于是乎在臣谬防铨任忝厠显列猥以短乏思纯八表无以宣畅圣防肃明风化黜陟无序扬寡闻慙惧屏营不知所措奉二十四条谨随事爲牒伏见癸夘诏书礼俗得失一依周典每各爲书还具条奏谨依事爲书以系之后上三国志注表【松之爲中书侍郎文帝使注陈寿三国志鸠集传记増广异闻表上之上善之曰此爲不朽矣】
　　臣松之言臣闻智周则万理自賔鉴远则物无遗照虽尽性穷微深不可识至于绪余所寄则必接乎粗迹是以体备之量犹曰好察迩言畜徳之厚在于多识徃行伏惟陛下道该渊极神超妙物晖光日新郁哉弥盛虽一贯坟典怡心頥犹复降怀近代博观兴废将以总括前踪贻诲来世前被诏使采三国异同以注陈寿国志寿书铨叙可观事多审正诚游览之苑囿近世之嘉史然失在于略时有所脱漏臣奉诏寻详务在周悉上捜旧闻傍摭遗逸按三国虽歴年不逺而事关汉晋首尾所渉出入百载注记分错每多舛互其寿所不载事宜存録者则罔不毕取以补其阙或同说一事而辞有乖杂或出事本异疑不能判并皆抄内以备异闻若乃纰缪显然言不附理则随违矫正以惩其妄其时事当否及寿之小失颇以愚意有所论辩自就撰集以垂朞月写校始讫谨封上呈窃惟缋事以众色成文蜜蜂以兼采爲味故能使绚素有章甘逾本质臣寔顽乏顾慙二物虽自罄厉分絶藻缋既谢淮南食时之敏又微狂简斐然之作淹留无成祗秽翰墨不足以上酬圣防少塞愆责愧惧之深若坠渊谷谨拜表以闻随用流汗臣松之诚惶诚恐顿首顿首死罪谨言
　　元嘉六年七月二十四日中书侍郎西乡侯臣裴松之上
　　府公礼敬议【庾炳之出补钱唐令转彭城王义康骠骑主簿未就徙爲扬丞既未到府疑于府公礼敬下礼官博议中书侍郎裴松之议从之】
　　案春秋桓八年祭公从王后于纪公羊传曰女在国称女此其称王后何王者无外其辞成矣推此而言则炳之爲吏之道定于受命之日矣其辞已成在无外名器旣正则礼亦从之且今宰牧之官拜不之职未接之民必有其敬者以既受王命则成君民之义故也吏之被敕犹除者受拜民不以未见阙其被礼吏安可以未到废其节乎愚怀所见宜执吏礼
　　答何承天书
　　【江氏问甲儿先亡甲后亡嫡孙传重未及中祥嫡孙又亡有次孙今当应服三年不何承天答曰甲既有孙不得无服三年者谓次孙宜持重也但次孙先以制斋缞今得便易服当须中祥乃服练居垩室耳昔有问范宣云人有二儿大儿无子小儿有子疑于传重宣答小儿之子应服三年亦粗可依松之答承天书承天复与司马操书论其事操答之】
　　礼嫡不传重传重非嫡皆不加服明嫡不可二也范宣所云次孙本无三年之道若应爲服后次孙宜为丧主终见三年而不得服三年之服也
　　司马操
　　答何承天【操太常丞】
　　有孙见存而以疎亲爲后则不通既不得立疎岂可遂无持重者此孙岂不得服三年耶嫡不传重传重非嫡自施于亲服卑无关孙爲祖也
　　庾蔚之议
　　嫡孙亡无爲后者今祖有众孙不可传重无主次子之子居然爲持重范宣议是也嫡孙已服祖三年未竟而亡此重议已立正是不得卒其服耳犹父爲嫡居防而亡孙不传重也次孙摄祭如徐邈所答何承天司马操并云接服三年未见其据
　　裴骃【松之子南中郎外兵曹叅军】
　　史记集解序
　　班固有言曰司马迁据左氏国语采世本战国策述楚汉春秋接其后事讫于天汉其言秦汉详矣至于采经摭传分散数家之事甚多疏略或有抵牾亦其所涉猎者广博贯穿经传驰骋古今上下数千载间斯已勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贱贫此其所蔽也然自刘向扬雄博极羣书皆称迁有良史之才服其善序事理辩而不华质而不俚其文直其事核不虚美不隠恶故谓之实録骃以为固之所言世称其当虽时有纰缪实勒成一家摠其大较信命世之宏才也考较此书文句不同有多有少莫辩其实而世之惑者定彼从此是非相留眞僞舛杂故中散大夫东莞徐广研核众本爲作音义具列异同兼述训觧粗有所发明而殊恨省略聊以愚管増演徐氏采经传百家并先儒之说豫是有益悉皆抄入删其游辞取其要实或义在可疑则数家兼列汉书音义称臣瓉者莫知氏姓今直云瓉曰又都无姓名者但云汉书音义时见微意有所禆补譬彗星之继朝阳飞尘之集华岳以徐爲本号曰集解未详则阙弗敢臆说人心不同闻见异辞班氏所谓疏略抵牾者依违不悉辩也愧非胥臣之多闻子产之博物妄言末学芜秽旧史岂足以关诸蓄徳庶贤无所用心而已
　　裴昭明【骃子歴祠部通直郎入齐终广陵太守】
　　太子婚纳征议【泰始中有司奏太子婚纳徴用玉璧虎皮未详何据昭明爲太学博士议从之叅议加珪璋豹熊皮各二】
　　礼纳徴用皮爲庭实鹿皮也晋太子纳妃注以虎皮二太元中公主纳徴虎豹皮各一岂其谓婚礼不详王公之差故取虎豹文蔚以尊其事虎豹虽文而徴礼所不言熊罴虽古而婚礼所不及珪璋虽美或爲用各异今宜凖的经告凡诸僻谬一皆详正【南齐书】
　　何承天【东海郯人晋末爲西中郎叅军入宋厯御史中丞该览书史犹精礼厯】陈满误射直帅议【承天义熈中爲刘毅抚军行叅军毅出行鄢陵县史陈满射鸟箭误中直帅虽不伤人处法弃市承天议】
　　狱贵情断疑则从轻昔惊汉文帝乘舆马者张释之劾以犯跸罪止罚金何者明其无心于惊马也故不以乘舆之重加以异制今满意在射鸟非有心于中人按律过误伤人三岁刑况不伤乎微罚可也
　　尹嘉大辟事议【承天宋永初末爲谢晦南蛮长史时有尹嘉者家贫母熊自以身贴钱爲嘉偿责承天议】
　　被府宣令普议尹嘉大辟事称法吏葛滕籖母告子不孝欲杀者许之法云谓违犯教令敬恭有亏父母欲杀皆许之其所告惟取信于所求而许之谨寻事原心嘉母辞自求质钱爲子还责嘉虽亏犯教义而熊无请杀之辞熊求所以生之而今杀之非随所求之谓始以不孝爲劾终于和卖结刑倚旁两端母子俱罪滕籖法文爲非其条嘉所存者大理在难申但明教爰发矜其愚蔽夫明徳慎罚文王所以恤下议狱缓死中孚所以垂化言情则母爲子隠语敬则礼所不及今舍乞宥之评依请杀之条责敬恭之节于饥寒之诚非罚疑从轻宁失有罪之谓也愚以谓降嘉之死以普春泽之恩赦熊之愆以明子隠之宜则蒲亭虽陋可比徳于盛明豚鱼微物不独遗于今化
　　薄代公等补兵议【承天爲尚书殿中郎兼左丞余杭民薄道举爲刼制同籍朞亲补兵道举从弟代公道生等并爲大功亲非在补例法以母存爲朞亲则子宜随母补兵承天议】
　　寻劫制同籍朞亲补兵大功不在例妇人三从既嫁从夫夫死从子今道举爲劫若其叔尚存制应补讁妻子营居固其宜也但爲劫之时叔父已没代公道生并是从弟大功之亲不合补讁今若以叔母爲朞亲令代公随母补兵既违大功不讁之制又失妇人三从之道由于主者守朞亲之文不辨男女之异远嫌畏负以生疑惧非圣朝恤刑之防谓代公等母子并宜见原
　　孔邈奏御议【故司徒掾孔邈奏事未御邈以丧殡议者谓不宜仍用邈名更以见官奏之承天议】
　　既没之名不合奏者非有它义正嫌于近不祥耳奏事一郤动经岁时盛明之世事从简易曲嫌细忌皆应荡除
　　丁况等乆丧不葬议【承天转太子率更令时丹阳丁况等乆丧不葬承天议】
　　礼所云还葬当谓荒俭一时故许其称财而不求备丁况三家数十年中葬辄无棺榇实由浅情薄恩同于禽兽者耳窃以爲丁寳等同伍积年未尝劝之以义绳之以法十六年冬既无新科又未申明旧制有何严切歘然相纠或由邻曲分争以兴此言如闻在东诸处比例既多江西淮北尤爲不少若但讁此三人殆无整肃开其一端则互相恐动里伍县司竞爲奸利财赂既逞狱讼必繁惧亏圣明烹鲜之美臣愚谓况等三家且可勿问因此附定制防若民人葬不如法同伍当即纠言三年除服之后不得追相告列于事爲宜【列南史作引】
　　上文帝安邉论表【时魏人侵邉太祖访羣臣威戎御逺之畧承天爲御史中丞表上安邉论】
