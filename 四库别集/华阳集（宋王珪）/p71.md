<!-- { "loadSidebar": true } -->
　　王珪字禹玉成都华阳人也徙家开封父凖为太常博士秘阁校理珪少好学日诵数千言及长博通羣书举进士廷试第二为大理评事通判扬州召试学士院迁太子中允直集贤院同修起居注改右正言知制诰其文典丽有西汉风嘉祐初为翰林学士初诏以三圣并配于郊温成皇后立庙城南牲币祼献登歌设乐同太庙珪曰三后并配欲以致孝也而渎乎享帝后宫有庙欲以广恩也而僣乎享亲于是郊以太祖専配而改温成庙为祠近世享郊庙堂上升歌有节鼓而无柷敔珪言柷敔所以着乐之终始八音岂容有阙愿诏有司考古増定之是嵗明堂始置柷敔黜节鼓而用搏拊以偹八音仁宗以英宗为皇子珪当草诏明日请对崇政殿曰天下望立皇子乆矣果出自陛下意乎仁宗曰朕意决矣珪再拜贺曰陛下诚能为宗庙社稷计天下之福也于是退而草诏英宗即位诏珪譔仁宗諡珪言古者贱不诔贵防不诔长天子称天以诔之欲稽旧典先请于郊遂为定制仁宗既祔庙珪以严父配天之义请以仁宗専配明堂明年小祥礼官言当以十月祫祭太庙而未终三年之制宜行时飨既禫请行禘祭珪曰神主祔庙已甞吉祭奈何禫毕复行馈食乎诏议濮安懿王典礼珪与礼官合奏宜依先朝封赠期亲称皇伯濮安懿王三夫人当封大国执政不以为然其后卒如珪议除端明殿学士迁翰林学士承防熈宁元年当郊祀神宗疑亮闇珪曰王制丧三年不祭惟祭天地社稷为越绋行亊不敢以卑废尊真宗居明徳皇后之丧既易月而服除明年遂享太庙祀天地于圜丘请如故事其服冕车辂仪物音乐縁事神者皆不可废从之三年除参知政事九年拜同中书门下平章事集贤殿大学士元丰二年以阶易官珪时为礼部侍郎同中书门下平章事当为正议大夫遂越拜银青光禄大夫兼门下侍郎同中书门下平章事监修国史珪甞荐张璪不用珪曰臣为宰相三荐璪矣而不见用是臣失职也请罢神宗喜曰宰相当如是神宗欲以内侍李宪主兵珪奏非祖宗故事陛下独不鍳汉唐之乱乎五年拜尚书左仆射兼门下侍郎以蔡确为右仆射初神宗既新官制先谓执政曰官制将行欲新旧人两用之又曰御史大夫非司马光不可时珪确相顾失色珪忧甚不知所出确曰陛下乆欲収复灵武公能任责则相位可保也珪喜谢之自是西师深入灵武之役死者十余万盖自西边用兵神宗常持浅攻之议虽一胜一负犹不至大有杀伤至于西边将帅悉知兵事亦无肯言深入者非珪确不厯外任不习边事无敢开此议者神宗不豫珪奏乞立皇太子请皇太后权同听政圣体康复依旧神宗首肯之皇太子既立未防神宗升遐哲宗即位拜金紫光禄大夫封岐国公薨于位赠太师諡曰文恭绍圣四年章惇奏神宗寝疾之际中丞黄履吉大臣奏请建储珪甞语李清臣他家事外廷不当与邢恕又诱髙遵裕之子士京上书言珪当元丰末命甞招其兄士充询遵裕以建储意遵裕怒叱其子勿再往及议建储珪初无语蔡确与章惇共诘之珪乃曰上自有子何议之有用此为珪罪遂追贬万安军司户参军元符三年其子仲修诉其父寃乃尽复故官赠諡及蔡京用亊以珪为臣不忠入党籍后以受八寳赦出籍云珪有文百巻号华阳集　臣偁曰王珪为相随时俯仰与蔡确比以沮司马光而兴西师之役此可罪也珪既死而为章惇所陷诬以为臣不忠追贬散秩则非其罪矣其后惇于帘前有异议亦以为臣不忠贬夫吉凶之于人犹影响也可不戒哉【东都事畧本传】
　　元丰八年四月丞相王公珪感疾诏国医诊视遣尚书数就问赐以御膳珍药五月已酉薨于位讣闻两宫震悼特辍朝五日谕三省悉裒故事防用优典赙金帛五千赐夀昌坊大第处其孤加赠太师锡符陵录婆律香俾佐敛具贵臣防丧恩礼视魏国韩忠献公敇使督将作穿土斵石治圹卜开封东明县清陵乡之原曰广阜在旁小顿大起五音地学于商家吉将以九月辛酉襄事有诏尚书右丞李清臣其为太师珪铭臣清臣顿首曰臣浅陋大惧晦太师显行天子有命踧踖弗敢辞臣窃观熈宁以来先皇帝忧劳天下内孝养两宫友睦宗姓外经畧文武训兵足食敛为训言陈为法度皆天子神智然太师陪辅十有五年其賛策纳议为最多及先皇帝厌万几托国事寳慈宫建立皇太子以定大统未防今圣践祚太皇太后同聴断所以慰安人心肃宁宫禁流泽兆庶懐服蛮貊至于天下卒无事原其功徳实自寳慈宫开佐圣孙为宗庙计而太师一时元臣与其列请命福宁阁以及双日朝延和谋谟陟降癯瘁滋力克终大事有勲烈焉谨推考世次公五世祖及髙祖景图成都华阳人曽祖永为西畿令从蜀王昶归朝授右补阙迁起居舍人祖防厯侍御史三司判官九为转运使更领十州所至有能名考讳凖以辞学擢秘阁校理终盐铁判官自公贵三世赠太师中书令兼尚书令而曽祖封公于荣国母尹氏封太夫人于燕国祖封魏国考封汉国祖母邱氏妣薛氏封太夫人各从其国由荣国以下葬河南始徙籍于舒公字禹玉防警悟力学日诵数千言识者竒之十二能文辞二十四举进士名在第二授大理评事通判扬州召试优等迁太子中允直集贤院对便殿赐五品服同修起居注为太常丞迁博士试中书以右正言知制诰加三品服拜翰林侍读学士入翰林为学士丁内艰丧除复职兼史馆修撰又兼端明殿学士进承防自起居舍人四迁为给事中修仁宗实録成进尚书礼部侍郎熙宁三年参知政事九年拜同中书门下平章事集贤殿大学士元丰二年朝廷用官阶寄禄超授银青光禄大夫兼门下侍郎监修国史五年四月复三省官为尚书左仆射兼门下侍郎上日御史中丞率百官班贺仁宗英宗加徽号为仁宗册寳使礼成封郇国公上即位恩加金紫光禄大夫改岐国公初任扬州既还朝遂极文章之选自是不复更外无事任要重靡不厯试尝为三司盐铁判官又判勾院国子监纠察刑狱修三司条例判礼部刑部知吏部流内铨审官审刑院提举集禧观判昭文馆权发遣开封府接伴契丹使奉使契丹提举诸司库务权尚书都省同议茶法考转运使提防刑狱课绩判太常寺者再知贡举者四英宗南郊先帝两祀明堂及原庙承奉安神御于天元殿公厯为顿逓礼仪大礼使又为慈圣光献皇后大行皇帝山陵使公临官不苟务于称办恶诡激惨覈者曰讦上厉下吾不为也自初服政已若宿练其在扬州摄行太守事大校以公年少藐视不防立命捽首付狱王伦大掠淮海将及境州将恐惧公奋厉其众欲要击之贼闻乃由他道去公平居言色安徐猝应事物初若不用意而敏防精尽虽素虑者无以加也其迎敌使至北都使者欲轻裘便面过阙公折以旧例必朝服乃给对服在后乗公使驰取授之敌人惭服庆厯中契丹数邀求生事刘六符者号才黠公出使六符来防食声言将有所议驰请公以动之且观其举措公怡然往六符大为公屈卒无所言旧待敌使应办疲扰公建为三顿请分供帐食饮器先后送用以周其缺尤明典章善论事其语洁齐易聼故多施行甞言贡举诸科滞于记诵已立法使兼通本经大义将有造浮説以揺前令者愿确守之法卒不废又论伎术官防子孙宜各以其类若医官使奏医学教坊使补色长不独使学其业且以杜入官之滥至今行之皇祐中三圣并配于郊又温成皇后立庙荐献畧比太庙礼官列奏以为当改而大臣犹不从公曰并配以致孝也而凟乎帝后庙以广恩也而僣乎亲皆违经背礼岂可以示后世乎遂定配太祖而改温成庙为祠殿荐以常馔宫臣执事自此正焉甞作明堂乐章因言升歌阙柷敔无终始之节而节鼓非雅音乃诏増柷敔抟拊而黜节鼓公为仁宗諡议奏谓贱不诔贵故臣下称天以诔天子读諡南郊受之天也今词臣草諡议即降诏命有司初不预闻殆非礼意宜合百官读諡圜丘上可其议仁宗既祔庙以考位配明堂而真宗当罢御史请分太宗之大雩以配真宗讲官和之公议曰严父配仁宗得礼之正而欲逓迁分祀以苟厌神灵臣恐祖宗弗飨也知礼者以其言为是及论丧毕禘祫神主祔庙已甞吉祭不当于禫毕复行馈食之礼以折礼官众论遂定治平中大议追尊濮王公于两制为议首执用封期亲尊属故事执政以为不然公持之卒不夺其后谏官御史争论乆不决帝以手诏裁定多如其初熈宁元年当郊上疑于谅闇公与两制合奏王制三年不祭惟天地社稷越绋而行事不以卑废尊也自汉文帝以来即位而谒庙至唐徳宗以后逾年而不行郊真宗居明徳太后丧明年亦祀圜丘享太庙今宜如故事其冕服车辂仪物音乐縁事神者皆不可废其年遂行大礼朝廷将复入阁仪公曰唐紫宸为正衙不御则唤仗由閤门入则入阁非盛礼也此不足复公泛通六经深于诗书善史学其为文豪赡有气闳侈瓌丽而不失义正自成一家掌文诰二十年每一篇出四方传诵之帝数语大臣王珪诰有体他学士不逮逺矣朝廷有大述作虽已秉政犹特命为之修仁宗英宗实録及正史多所刋定意足而无长语拟藁上先帝手诏以比班马英宗为皇子中书召公草诏公对曰天下属望立嗣子乆矣然必出自陛下意则后莫能揺一有揺动所以阶祸乱也帝谕以决自朕意乃进藁欧阳文忠公以为得学士体公草仁宗遗制先帝为太子册庆夀宫还政书皆宣叙明鬯人以谓协济大事有翰墨之功焉又记寳文阁奉诏为髙卫王康王碑发明天子所以崇事圣母之意天子嘉之公荣遇最乆诸臣无以为比而谦俭慎黙未甞有过有毁者率弗騐其后眷待愈隆御史欲诬其子仲端以事公固请穷治已而不挂一毫言者服罪英宗甞召对蘂珠殿设紫花墩命坐翊日赐盘龙金盆以示恩意先帝拓熈河赐之玉带前后加勲至极品元丰三年増授功臣号率同列辞上曰功臣自唐中宗以宠从行军士非古也因诏罢功臣公自奉甚约而厚于昆弟然于亲属终不敢私援荐不知者至或怨之子仲修以学登进士第今为秘书省著作佐郎仲端承事郎籍田令仲嶷承奉郎仲仲煜承事郎女长适郓州教授李格非早卒次适前权太常博士闾邱吁次许嫁前进士郑居中并封蓬莱县君次尚防孙男三人昭承奉郎次晏次晟公享年六十七文集一百巻夫人郑氏奉国军节度使戬之女今举以祔铭曰自公五世居蜀成都髙祖逮祖食吏躬儒维考汉公始徙家舒至于太师防奋乡闾发为文章玑贝琼琚翰林是职相府是居事业煌煌何其伟欤公意愉夷公貌虚徐蹈勤履艰勇则有余文武圣臯造设新书学以教士士众鱼法以练卒卒劲虎防拓洮披夏声动穹庐賛賛厥功公吁帝俞圣母神孙并照天衢雺褰雾収六合开除公于斯时载持载扶有岩岱华视我丕图公卧在疾锡问公终考年泽贲幽墟呜呼太师显孰公如【叶清臣撰神道碑　名臣碑传琬琰集】







　　钦定四库全书
　　华阳集附録巻二
　　翰林学士兼侍读学士知制诰充史馆修撰王珪转官加食邑制　先帝投天下之艰以属朕躬永惟所与济此者岂非左右之良哉具官某秉哲廸义士民所望论思润色有补于时大赉之恩外通四海况于亲近岂可以忘往服宠章愈其慎毖可【临川集】
