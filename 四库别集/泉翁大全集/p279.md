<!-- { "loadSidebar": true } -->
　　　孔子闲居，子夏侍，子夏曰：「敢问诗云：『恺悌君子，民之父母。』何如斯可谓民之父母？」孔子曰：「夫民之父母乎，必达于礼乐之原，以致五至而行三无，以横于天下，四方有败，必先知之，此之谓民之父母矣。」子夏曰：「民之父母既得而闻之矣，敢问何为五至？」孔子曰：「志之所至，诗亦至焉；诗之所至，礼亦至焉；礼之所至，乐亦至焉，乐之所至，哀亦至焉；哀乐相生，是故正明目而视之，不可得而见也；倾耳而听之，不可得而闻也。」此下慈湖解「志之所至，不可得而闻也」一节，曰：礼乐之原即五至，五至即三无，三无即五起，五起即能先知四方之败者。道不可言，孔子欲无言，不得已而有言，曰原足矣，何必言五至，五至多矣，又何必言三无！子夏沉溺于文义之渊薮，断非一语之所能晓，敷而明之，曲而畅之，庶几或触其机也。何谓至？人皆有心志，即志即至，无所复至。凡志之有所思焉，有所感焉，思亦何所思？感亦何所感？思无所思，人自以为思；感无所感，人自以为感。(条)[倏][注：据慈湖遗书改]然而思，思无所起，思而又思，思无所止，人自以为止。所止者何所？厥思亦何物？执之而无得，视之而无睹。莫究厥始，莫穷厥终，莫执厥中，是之谓大同。(条)[倏][注：据慈湖遗书改]然而感，感无所起，感而又感，感无所止，人自以为止。所止者何所？厥感亦何物？执之而无得，视之而无睹。或曰气，气亦中无有；或曰心，心亦无本体。莫究厥始，莫穷厥终，莫执厥中，是之谓大同。若然，则由志而为诗，诗亦然也；发于礼仪，礼亦然也；于是乎乐生，不知(乎)[手][注：据慈湖遗书改]之舞之、足之蹈之，则乐亦然也。人情亦岂能终月乐、终年乐？亦有哀焉。有所恻焉则哀，有所伤焉则哀。或哀焉，[或乐焉][注：据慈湖遗书补]，哀乐相生，其变万状，于戏至哉！孔子曰：「此虽使正明目而视之，不可得而见也；倾耳而听之，不可得而闻也。」哀虽至于哭颜渊恸矣，而不自知。乐虽至于孟子喜而不寐，亦不可见、不可闻也。哀乐必有物，非不可见也；哭笑必有声，非不可闻也；而圣人断然曰不可见、不可闻。众人之乐皆不可见、不可闻也，而众人自有以为可见可闻也；众人之哀皆不可见、不可闻也，而众人自以为可见可闻也。哀与乐，名也；闻与见，亦名也；(感)[惑]其名者，失其实也。是名即实，是实即名，名与实，亦名也；惑其名[者][注：据慈湖遗书补]，失其实也。志即诗，诗即礼，礼即乐，乐即哀。 
　　
　　水尝谓戴记孔子闲居诸篇，只可何作传看，不可作经。作传，学者自择，犹可也，慈湖一概信之，误矣，何其择之不精，语之不详耶！盖圣人一言而可尽者即「止」，未尝因人而生出许多支辞，五至、三无、五起，皆非圣人之言，慈湖信之，惑矣。以心志解至，又非本义也。至于有思感、无思感等说又遁辞也。又云心无本体，是又未识心也。至于志之所至、诗亦至焉之说，此本于诗言志，志、诗本是一事，今以为二至，误矣。其礼未有因诗而至者也。哀乐相生之言，盖本于乐极生哀之说，然未有哀反生乐者也。哀乐皆生于心，当其未发、未生，以何者为乐？何者为哀？知其谬矣。所谓视之、听之二句，得圣人指，然未知所谓之者是何物，此解不睹不闻之道体，不可见闻者也，今以解哀乐不可见闻，全虚无了。 
　　
　　　志气塞乎天地，此之谓五至。子夏曰：「五至既得而闻之矣，敢问何谓三无？」孔子曰：「无声之乐，无体之礼，无服之丧，此之谓三无。」 
　　
　　　此下慈湖解「志气充塞」至「三无」一节，曰：志气即天地，谓之充塞，非过论也，谓天地合德可也，谓范围天地可也。其曰充塞，乃人心狭固，井蛙不可以骤语海，姑为是言也。圣人之言不可以一定论也。或曰礼乐之原，或曰五至，或曰三无，或曰致，或曰行，纵而言之，错而论之，无不可者。圣人曰五至，吾曰六、曰七，可也。圣人曰三无，吾曰四、曰五，可也。诗与礼、与乐类也，忽继之以哀也，深明夫一体无二，纵而言之，错而论之，无不可者。是故无声之乐即无体之礼，无体之礼即无服之丧。乐未尝无声，必曰无声，非无声也，即声也。礼未尝无体，必曰无体，非无体也，即体也。丧未尝无服，必曰无服，非无服也，即服也。声即无声，体即无体，服即无服，本无所异，何必言同？唯人徒执其声，故曰无声。徒执其礼，故曰无体。徒执其服，故曰无服。 
　　
　　水谓乐未作，礼未行，服未定，则不可谓之礼、乐、丧服矣。至于无声即声，声即无声，无体即体，体即无体，无服即服，即无服之说，愈遁而支矣。 
　　
　　　子夏曰：「三无吾既得略而闻之矣，敢问何诗近之？」孔子曰：「『夙夜基命宥密』，无声之乐也；『威仪棣棣，不可选也』，无体之礼也；『凡民有丧，匍匐救之』，无服之丧也。」子夏曰：「言则大矣，美矣，盛矣！言尽于此而已乎？」孔子曰：「何为其然也？君子之服之也，犹有五起焉。」子夏曰：「何如？」孔子曰：「无声之乐，(志气)[气志]不违[注：据慈湖遗书改]；无体之礼，威仪迟迟；无服之丧，内恕孔悲；无声之乐，气志既得；无体之礼，威仪翼翼；无服之丧，施及四国；无声之乐，气志既从；无体之礼，上下和同；无服之丧，以畜万邦；无声之乐，日闻四方；无体之礼，日就月将；无服之丧，纯德孔明；无声之乐，志气既起；无体之礼，施及四海；无服之丧，施于子孙。」 
　　
　　　此下慈湖解「何诗近之」至「施于子孙」，而附以己意曰：诗曰「夙夜基命宥密」，命何所基？命何所始？始无所始，无所穷际，谓之极宽、极宥，可也。不可得而见，不可得而闻，不可得而思，谓之至密，可也。曰基、曰宥、曰密，皆名也，惑其名者失其实。声即无声，天下之至实也，而徇名与声者惑之。圣人曰无声，所以破学者牢不可破之定见也，非以无声为定论也。又虑学者无从而求之，使穷其本，始得其始，则得其终矣。曰基命，所以原始也。原声所始，始无所止，莫究厥始，莫穷厥终，莫执厥中。无声之乐，日闻四方，果日闻四方矣。无声即声，声即无声，无体即体，无服即服，无本末，无精粗。威仪实无体，其曰不可选也，是诚不可选也。凡民有丧，匍匐救之，是故无服之丧也，即齐斩功德缌之道也。于父斩衰，于母齐衰，兄弟期降，而功缌衰，诚有等差，皆一心之为也。即匍匐救丧之心，以丧其亲则为齐斩，为擗踊，为毁瘠，一也。非人之所为也，天也。天即人，人即天地，即日月，即四时，即鬼神，即礼乐之原。原无所本，亦无所末，本末之名因人心而生，本末之实不以人心而异。人谓之本末，则亦始从而谓之本末，人谓之天，则亦始从而谓之天，人谓之地，则亦始从而谓之地。人曰日月，吾亦可得不谓之日月？人曰四时，吾亦何得不谓之四时？人曰礼则曰礼，人曰乐则曰乐，人曰人则曰人，人曰道则曰道，曰气则曰气，曰志则曰志，有曰有，无曰无，号名纷然，意虑杂然，而未尝不浑然、寂然也，人自以为纷然、杂然也。故曰即哀乐之相生而实不可见、不可闻也。此非徇名者之所知也，亦非徇实者之所知也，实无所徇。实无所实，弃名而求实非实也；弃实而言名非名也。实非学者之所知也，名亦非学者之所知也，知则不知，不知则知，知则乱、则昏，不知则清明、则无所不知也。孔子曰：「吾有知乎哉？无知也。」文王不识不知，顺帝之则。子贡以为多学而识之，圣人以为非。孔子又曰：「天下何思何虑！」学者苟有意焉，夫子必曰「毋」，有必焉，必曰「毋」，有固焉，必曰「毋」，有我焉，必曰「毋」，微有意度，如云气之蔽太虚矣。四方有败，安能先众人而知之？先知四方之败者，必其不识不知者也。孔子曰：「不逆诈，不(忆)[亿][注：据慈湖遗书改]不信。」而亦自先觉，何也？意虑不作，而本清、本明之性自无所不照故也。此非口舌之所能道也，此非思为之所能到也。人心自清，人心自明，人心自无思无为，人心自寂然不动。思未尝思，人自以为思，为未尝为，人自以为为。清也、明也、无思也、无为也、寂然不动也、知也、不知也，皆名也，惑其名者失其实也。子夏闻三无之论曰：「言则大矣，美矣，盛矣。言尽于此而已乎？」是子夏未领吾圣人旨也。圣人之旨非美盛所可得而言也，亦非言所可得而尽也。故孔子又启之曰：「君子之服之也，又有五起焉。」服而念之，畅而明之，五起非有五者之不同也，五起犹五节，加焉而六可也，损焉而四亦可也。纵而言之，错而论之，无不可者。无声之乐，气志不违，气志不违，气志即乐，匪异匪违。无体之礼，威仪迟迟，不可度思！无服之丧，内恕孔悲；其恕其悲，孰得而知？无声之乐，气志既得，得非有得，亦非无得。无体之礼，威仪翼翼，威仪翼翼，顺帝之则。无服之丧，施及四国。三者一旨，三者一得。无声之乐，气志既从，何异何同，昭然浑融。无体之礼，上下和同，此敬此恭，何所不通？无服之丧，以畜万邦，有安无危，有福无殃。无声之乐，日闻四方，人皆闻之，而曰不知。无体之礼，日就月将，不勉不强，从容有常。无服之丧，纯德孔明，皜皜精白，礼乐同情。无声之乐，气志既起，其起即止，变化不已。无体之礼，施及四海，此道大通，无远弗届。无服之丧，施于孙子。 
　　
　　诗言「无声无臭」，而必曰「上天之载」，明有无虚实一体也。今一切说虚无，可乎？又说圣人以无声破学者定见，是圣人已堕在一偏，何以救人？救人惟在中正耳。圣人无二语，谓心即是服，则设有一人丧亲而不为服者，曰「吾服在心矣」，可乎？至于天地、日月、四时、礼乐、人道、气志、有无，皆一定不可易之名，设有在狂人指天谓为地，则亦可姑从而谓天为地乎？至于哀乐未生，诚无名矣，又何以谓之相生乎？又云「知则不知，不知则知，知则昏乱，不知则清明而无不知」，则孟子所谓良知皆非耶？而又援孔子无知，文王不识不知，以归附其说，益远矣。其四方有败，先众而知，死亦蜀山人之前知，非圣人之前知也。又云「五起加焉而六、损焉而四皆可」，若非圣人之言，则易言、烦言则可以损益得；若圣人之言，则如几子之有四脚，缺一不可。盖此类非圣人之言，故无声礼乐等，[吾重]叠言之，不过一理，更无浅深，何必多言？慈湖附会之，益见择之不精矣。 
　　
