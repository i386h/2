<!-- { "loadSidebar": true } -->
　　世之学者必有师虽百工伎艺之防亦必有以相授然后能造其阃奥况爲文者发造化之袐贯古今之统茍无以管摄而阖辟之则何以尽其变化不测之妙其不传之于师奚可哉吾鄕修道先生胡公以光明正大之学发于精深严简之文训迪学子篇章句字皆有法往往从之者多得文之旨趣其所造固有浅深高下之殊而体裁终不失古四明夣堂噩师虽居浮屠中能久与先生游先生爲文之法实与闻之乌君继善自防学文于夣堂凡先生所指授者悉以语乌君故乌君之为文峻洁如明月珠起伏如春江涛因语二三子曰必如乌君然后可以言文也若无师授其可易致是哉予尝譬之有美锦焉使朝市缝人制之则能中度而适体委于岩穴之粗工则左低而右昻上侈而下敛锦固锦矣其如不合何文之无师授者亦若斯而已予老且多病文字一切谢去不作纵有一二多仰手于人独喜乌君之文亲题而后归之呜呼予生也虽居先生之鄕而不能传先生之学其于乌君文岂能无慊于中哉乌君名斯道继善字也明之慈溪人尝知化之石龙县令调吉之永新其爲人温然如玉盖与相称云
　　书郑子美文集序【王祎】
　　郑子美先生所为文予十年前尝得其汉唐诸论颇病其辞不皆精纯而其体制往往或戾于法度心未之好也今年秋复获其师山集尽读之观其操议持论务辨道理谈名义盖汲汲焉以扶植世教自见心叹服之于是乃愧向之知先生之不能深也虽然以文求先生非知先生者欲论先生者当自其平生大节而观之初先生隠居于鄕教人接物一体于名义至正中宰臣以名闻诏拜翰林待制兼有上尊名币之赐先生疾当世方奔竞成习将有以抑之则抗疏控辞其言曰臣闻学之浅深他人不能知臣实自知之所谓吾斯之未能信岂敢贪冐恩荣以自欺其心酒与币天下所以奉陛下陛下得以私与人臣不敢不受名与器祖宗所以遗陛下使与天下贤者共之者陛下不得私与人臣不敢不辞疏闻朝廷不之强也居无何而干戈起徽城防焉城守者将要致之使为用先生厉色拒之曰吾岂事二姓者耶因被拘囚郡中诎辱者久而忠不少变亲戚朋友擕具饷之则从容为之尽欢且告以必死状其妻使语之曰君茍死吾其相从地下矣先生谓曰若果从吾死吾其无憾矣乎明日衣冠北向再拜自缢而卒呜呼先生于出处死生之际其大节表表如此则世之以文求先生者岂足以尽先生乎况求之以文者不观其所以自见而徒狥夫言辞之末其尤浅知先生矣唐司空表圣韩致元所为辞章凡近纎靡无足多者而其处进退存亡能不失其正节义所在君子盖深许之其所为不朽者宜在彼而不在此也予惧夫人读先生之文者如予向者之所病故窃志之以为告世有知言者其必谓予能知人也哉先生名玉字子美徽州人
　　潜谿后集序【赵汸】
　　潜谿前集凡十卷冠以陈公众仲序文浦阳义塾旣刻而传之后集笔藁日新而巻帙未有终也宋公以书来俾汸序其意顾久病废学阅岁无以复命又念与公相知有自盖尝徧观前集而惜乎陈公有未及尽是者然则后集固不可无序汸旣不敢让知其又奚辞乃为序曰修辞以为文非古也其起于汉之西京乎太史公传司马相如吾丘夀王东方朔枚臯王褒之属以善属文见知人主然皆不得列于儒林而孔子弟子别为传谓辞章为文而不本于经盖昉于此至唐韩子宋欧阳公曾子固相继而出始考诸经以立言其器识之大学问之博志节之固又足振而兴之文辞之用于是为贵虽子朱子缵周程之绪犹且诵法表章而不敢忽焉叶正则显于东南当道学复明之世刻意脩辞不践故迹而乖离侵畔自窒其源其视韩欧特起于千载之下而知所宗尚者为何如也是以君子尚论浙东先逹必以东莱吕公为归岂非以其博而知要能自得师虽儗诸孔门游夏之伦而无愧也乎若夫辞逹理明不徼绕于陈言而固与之合则百余年间莫善于侍讲黄公者矣景濓父生吕公之鄕而久游于黄公之门其学以经为师而尤长于周礼其出入百家钩深索隐盖将以自致也而不但资以为文其于为文直以才高思敏舒之敛之无适不宜而未尝有意于为作当其发愤择术直诋辞章为淫言葩藻为宿秽期于刬削刋落以径趋乎道德之涂而于吕公尤惓惓咏思叹慕若不能自己于言者则其于轻重之类得失之几察之明矣别集之行岂徒欲以文辞名世者哉盖汸所知于景濓父者如此若夫陈公谓为文必传诸师而后可者景濓父旣不以自多而汸又不足以言之顾尝闻之袁公伯长尝问于先师虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也粗块而大脔浓醯而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湆齐澄之有方而洁之不已视之泠然水也而五味之和各得所求羽毛鳞介之珍不易其性故予谓为文之妙惟浙中庖者知之袁公盖矍然称善也自虞公为是言学者窃论以为非黄公之文不足以当之众仲尝学于虞公而景濓父黄公之徒也二公之所指授信乎有异于他门者哉善观斯集者则得之矣
　　郑士亨东游集序【刘基】
　　予始与豫章郑士亨遇于杭察其人玩其文遂与为忘年交日相过谈文章剧昼夜如不及有所得意各相为庆慰呼酒共饮至辨近世之为文非逹官贵人及善谀不谐于时士亨不能谀又不仕故不敢以文示于人而自以为贤于博弈书而藏之或获传于后世则亦可以惩创感发不为无益而不悖乎古圣贤之意虽不望其必传而亦未尝不欲其传也其年冬十月有牛谅者见郑子之文大喜率其友闻正集而刻之于梓求予为序予甚异之夫县黎之处璞中虽不自售而不能閟其璟谓卞和之不恒有可也而谓世之无卞和也可乎哉余尝谓郑子之文独予识之而不意复有二子彼二子者好为文则不取诸时人之所趋而独慕于居下位之郑子何耶予旣喜郑子之文获传于世而又喜有二子能识世人之所不识而自拔于流俗以为之传也于是乎序














　　明文海巻二百三十三
　　钦定四库全书
　　明文海巻二百三十四　　余姚黄宗羲编
　　序二十五
　　文集
　　説斋先生文粹序【蘓伯衡】
　　宋自濓溪周子河南程子倡明性理号为道学逓相传授至乾道淳熈间紫阳朱子广汉张子东莱吕子鼎立于一时而东南学者翕然宗之説斋唐公出乎其时又与吕子同居于婺而独尚经制之学眞可谓特起者矣而岂立异哉尚论道统由周程等而上之至孔孟由孔孟等而上之至三王又等而上之至五帝经制者三王五帝之治迹也闻之曰治本于道道本于心得其心与道而后其治可得而言则经制性理固自相为表里者也茍从事性理而经制弗讲焉不几于有体而无用乎公之尚之也有不能已者矣立异云乎哉公与其父侍御史尧封其兄饶州教授仲温乐平主簿仲义皆绍兴名进士家庭之间自相师友不惟史学绝精而尤邃于诸经自谓不専主一説不务为茍同隐之于心稽之于圣人合者取之疑者阙之又谓三代治法悉载于经灼可见诸行事后世以空言视之所以治不如古此其志为何如哉天文地理王覇兵农礼乐刑政度数郊庙学校井野畿疆莫不穷探力索于遗编之中而防通其故不啻若身亲见之上下古今和齐斟酌之以综世变精粗本末兼该并举其所造又何如哉使得志而大行焉举帝王之大经大法于千载之后辅成一王之治俾天下之人复覩唐虞三代之盛夫何难之有然天性亷直利不能囬势不能挠忤物旣多谤讟攸归仕未通显而遽自引退其欲发之事业者仅推而托之论述此君子之所以追恨而深惜者也所著书六经解百五十巻九经发题经史难答孝经解愚书各一巻诸史精义百巻帝王经世图谱十巻乾道秘府羣书新録八十三巻天文地理详辨各二巻故事偹要词科杂録各四巻陆宣公奏议详解十巻説斋文集四十巻今去公垂二百年洊更兵燹行乎世者惟经世图谱诸史精义在其他传者盖亦无几矣扬雄有言存则人亡则书欲求公于公之书而其书又如此不愈大可惜哉诸孙怀敬为是极力搜访得文集焉观士介所为序乃重刋本也以发题愚书足四十巻之数且骈俪之什应用之作居多然则亦非彚次之旧矣欲采择为文粹嘉惠承学则又惧以寡闻浅见而輙去取犯不韪之罪伯衡曰梁昭明太子统尝以一人之见去取秦汉至本朝数千百年诸家之作为文选矣宋姚铉尝以一人之见去取唐三百年诸家之作为文粹矣他若文鉴之类未易枚举至于昌黎之文自谓约六经之旨孰得去取之而公尝掇取二十六篇为韩子今是举也犹是意也奚为而不可使是集出则公之学术庶亦粗足表见后公而作者有志于学而无从见其书一旦得而见之岂不深可借而若获拱璧哉于是怀敬采择论议记序书铭奏议杂著职防一百五十四首厘为十巻其发题愚书则置于前词科仍列于后合十五巻不鄙以序见属伯衡晚陋何足以知公窃嘉怀敬不坠其家学喜承学之士得有所考故不辞而书之且以见公特起流俗之中絶学之后所蕴之精微所造之高妙不尽在是犹愈于槩乎无征云尔
　　洁庵集序【蘓伯衡】
　　洁庵集诗文若干首平阳孔子升先生之所作门人同邑林与直敬伯之所彚次也敬伯以告余曰先生志于立德者也立功且非其志而况于言乎然而先生由进士科出身虽不蕲以文辞行世而求文辞者则固以先生为首矣则先生虽欲不述作乌得而不述作尝闻诸先生文章非应用应用非文章此至论也凡吾之所作第应用云尔吾敢自谓文哉以故先生虽为文未尝留藁子弟门人间私録之亦不多也先生旣弃世其子绵属与直粹为八巻附以诗四巻因先生自号题曰洁庵集一二同志将镂版以永其传敢请为之序余取而读之理到矣气昌矣意精矣辞逹矣典则而严谨温纯而整峻该洽而非缀缉明白而非浅近不粉餙而华彩不鍜链而光辉古之有德必有言者盖如此尚论文章何以加诸至于诗则近于性情而不窘于町畦有优游咏叹之思风雅骚些之遗而先生自视欿然何哉岂不以世之为文者于学无所闻于道无所得险澁其语以为竒僻怪其字以为古隐晦其意以为深突兀其体以为高而流俗之所尚也先生则不出乎是自意不足以追世好而云然也哉嗟乎文辞之陋未有甚于彼者也曾谓先生而为之乎人固有却菽粟而进蚬蛤者亦有舍布帛而取罽毯者茍弗贵先生之文而惟流俗之所谓文是贵则与是何以异乎夫蚬蛤可适口而不可疗饥罽毯可悦目而不可御寒养生则又以菽粟而不以蚬蛤也卒岁则必以布帛而不以罽毯也先生之文布帛也菽粟也世之所不可无人亦不得而弗之贵者也敬伯惓惓于其遗藁可谓知所贵者矣然则先生之有敬伯不犹扬子云之有侯芭也欤先生世系爵里行业详见墓碑此不重出
　　刘樗园先生文集序【方孝孺】
