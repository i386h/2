<!-- { "loadSidebar": true } -->
　　都察院左都御史臣刘宗周谨奏为特纠官邪行贿有据谨自劾不职以肃风纪事臣于本月二十四日办事衙门讫有起复加衔太仆寺少卿武英殿中书王育民者与臣素昧平生进而谒臣于私寓坐定手出书仪一封周方可三四寸许臣因问所从来则原任綘州知州今升戸部浙江司员外郎孙顺所赍以为打点外计地而育民其部民也因为之过付时育民方左右顾而无人几欲作袖中之缘而臣乃毅然挥之而去臣不觉处躬无地退而自思以臣忝列风纪一席而此曹犹不难为非义之干视国宪如弁髦然实臣之生平固不足取信于人与昔人云人心如青天白日何至相疑臣实愧之又重以为国宪辱臣眞大负皇上任使矣乃者臣方奉皇上面谕责臣澄清计典一事随该臣豫行题准惓惓于馈遗之禁方在大刻榜文张挂间都人谁不知之者而不意令之不行首中之臣则自臣以徃一时贿赂公行徧染各衙门当又有莫可穷诘者矣臣闻古之为政于天下者令悬而不犯刑设而不施贵其所以感之者豫也若待其已犯而后绳之亦已晩矣臣真大负皇上任使矣仰祈皇上先将臣亟赐罢斥以为秉宪无能者之戒仍勅下该部将孙顺重行褫革王育民并与惩处庶几计典于焉少肃仕路为之一清臣无任战栗陨越之至
　　申饬宪纲疏【崇祯壬午十一月二十八日上】
　　都察院左都御史臣刘宗周等谨题为遵奉明谕申饬宪纲以昭法守事臣宗周于本月十三日恭承召对随于御前发下钦定宪纲一书谕臣遵行以训饬诸御史谆谆有加臣恭领而退悚栗不胜随该臣次第谕诸御史各靖共乃职一照宪纲行事并其在差者另行札示去后讫臣等因恭绎宪纲一书大都求详于诸御史而于台长不及一二焉圣意葢曰诸御史之职即其职也则表率之地愈有不敢不勉者矣然臣等虽自愧率属无能而成宪犂然稍一申明輙使耳目新而精神肃自臣等以及诸御史敢不洒然易虑精白自矢以图报称仰副圣明惓惓责成至意臣等爰取三十四条櫽括其旨约为数事仰尘睿览倘蒙鉴允容臣等再行所属永为遵守以窃附于不愆不忘之义将圣天子垂宪一世之风猷不至托之空言而无用臣等与有荣施谨具列如左
　　一曰重台员之建白臣谨按宪纲首重建言曰直言所见葢为御史处风纪之地为朝廷耳目之官以言为责者也故言及乘舆则天子改容事闗廊庙则宰相待罪其道有直而无逊古称名御史徃往繇之虽至贬窜诛夷而不顾天下卒收其言之利而不然者计身家怀利禄绕指易刚肠矢口皆虚说或事出风闻或类从毛举或顚倒是非或雷同附和或攻讦阴私或借题营窟或上言徳政或滥荐私人甚者附下罔上比周为奸招权纳贿威福自恣有一于此皆直道所不容为言官之溺职臣当择其尤者而重事叅处以警其余此振扬风纪第一义也伏候圣裁
　　一曰定台员之差遣臣谨按宪纲特申御史出巡之任则注差固有定例矣曰小差以试御史充曰中差以实授御史充曰大差以资深御史充不相紊也偶台员缺人则或初试而注中差浅资而注大差推移之间因得以趋膻避冷舎难就易而成法乱矣至诸差中其坐大差者自巡方而上若管理章奏若十三掌道尤不可不重其事权如章奏不职则建白于何定流品十三掌道不职则省直于何稽文案而今也槩以故事视之沿袭日久即欲问其职掌而不可得至两畿督学一差地方之风敎寄焉原系会同礼部为特选此外有监军一差兵事之安危寄焉又系会同兵部为特选此则未可槩以资序论以资序论多至不举其职矣今臣等请于成宪之当遵者必立为画一之规于旧章之已湮者必加以整饬之法而于时宜之当酌者又必通以遴选之方使所在各举其职虽其间有题差札差不同一皆勒以成限不致游移乆近生畔援之端则亦鼓舞人才之大端也伏候圣裁
　　一曰正台员之体綂臣谨按宪纲御史主纠劾百司所至地方自六品官以下得径自拿问煌煌豸绣其重如此而又许内外台得互相纠劾以共处于无私之地此体綂之所以益重也然则台员固以人重耳非徒以官重也而今也或官非其人狐狸是问而舎豺狼鹰鹯弗逐而伺猫鼠其重安在且夫巡方在外固有定体矣藩臬之品级固甚悬也而执刺用手本知府之品级亦相悬也而谒见行跪礼至教官有师模之责而亦行跪礼郎吏以下出自贡监也而槩行叩头礼皆非宪体之旧也乃巡方竟坐是以矜贵倨而日与地方官相趋以势相取以利相与以迎送馈遗充其情或多乞墦垄断之不若其重又安在而至于近日陵替之渐尤有不可言者催科有考成矣词讼増赃罚矣一切助工助饷日有滥觞矣此虽一时功令之变使然乎而巡方遂得以行其诛求无厌之计则决裂又甚矣臣请自今为御史者必以人重官为百司表率而无取诸虗贵也庶不至下交而渎转开陵侮之端而且以催科还抚字以刑罚还教化以一切助工助饷之义量取之于其所有而尽捐成额于朝廷因使得益着其揽辔澄清之节夫如是而御史体綂乃重御史之体綂重而朝廷之体綂益重世道其与有攸頼矣伏候圣裁
　　一曰核回道之考察臣谨按宪纲有巡方失职之条至举劾不称者遂以烟瘴戍而尤重犯赃之法于是回道例有考察之典乃后世相沿视为故事率取养交避怨而已近赵南星以张素养举贪吏也而处高攀龙以崔呈秀犯赃私也而处一时以为空谷之音圣明在上累经严旨法在必行而臣等犹惧无以仰承徳意也一则文具之呈详易饰一则采访之闻见难真坐是苦无下手终成愦愦者有之今请御史回道之日另奏一简明文册如其察吏也果举得真廉吏某人某事纠得真贪吏某人某事而寻常之举劾不与如其安民也果于某地方招集得流移若干人又于某地方开垦得荒芜若干亩并清察过粮差积弊若干件事拿问过大姓豪横若干件事表章得真经明行修眞孝亷眞儒几何人而向来例套所及者皆不与于是考其殿最登报一一及格为上等有举有遗为平常全不举者为不称职而次第按以功令姑酌为改调降级罚俸三等眞如执尺度以绳长短握权衡以定重轻未之或爽也至犯赃者另事采访特从重论而考察之法于是乎行矣伏候圣裁
　　一曰严台员之选转臣谨按宪纲选用风宪必取公明廉重老成练达之品而禁新进初仕者法如是其严也则台员之所以自待者可知乃前此有以甫释褐而联翩蒙钦简者此诚一时旷典乎而幸端既开遂有争欲速化者矣且有甫拜恩而即自陈实授者矣及其弊也既得患失何所不至臣稽往事台省之选转或内或外未尝有轩轾也自人情重内而轻外于是卿寺之途日竞而外改监司者因有年例之名人多视为畏途臣观前辈台员其贤者多出为监司以自効兵农钱榖事事可观一日肩鸿任巨声施烂然而今也不特薄监司而不为且并薄督抚而不屑而其为监司者反得借邉才以攘之于是内与外争竞于荣进之途视一官如传舎职业日隳人才日耗祸患日臻以至有今日嗟乎难言之矣请自今选授台员一遵宪纲故事至迁转之日除回道考察处分并闰升者另论外积至资深望重槩以一内一外行之而斟酌于才品之间罢去年例名色使内者既备节钺之选外者亦配京卿之望庶人情之嚣竞以息而于天下事有可次第言者矣臣闻之礼义廉耻国之四维四维不张其何能国伏候圣裁
　　被放谢恩疏【崇祯壬午十二月初二日上】
　　原任都察院左都御史今革职臣刘宗周谨奏为感激天恩恭陈谢悃事该臣于闰十一月二十九日随阁部诸臣后召对中左门以奏对忤旨屏息出朝房随奉上传刘宗周愎抝偏迂朕屡次优容念其新任望其更改今乃藐法徇私大负委任本当重处辅臣奏其年老姑着革职金光辰将谕旨及面谕皆不理诈称不知姜采等罪状明系说谎其奏对尤属恣肆姑从轻着降三级调外用该部知道钦此钦遵于本月初一赴鸿胪寺报名今早恭诣午门外行谢恩礼讫战栗之下感激天恩不胜耿耿伏念臣生逢圣世先后蒙皇上三起田间皆出特恩为一时诸臣中异数而臣以衰病之余形骸渐废神智渐昏报称渐穷至此舆疾而出实为感痛时艰不暇自揣菲劣叨兹重任日夕氷兢既蒙面谕尤凛宪纲乃前后条陈多以草野之资载其至愚极陋之状臣亦自知罪戾难逃幸荷优容勉图惩艾而质成偏驳磨切无功輙于召对之际仍敢效其狂悖仰干圣怒自分虀粉犹复念臣年老曲赐矜全天地父母之恩眞出臣之望外一息尚存犬马知恋瞻望阙廷不禁雨泣惟望皇上圣徳日新圣躬日葆勅几康于知要少纾宵旰之忧扩问察以用中益禆高深之助庶羣策举而羣力益张将庙筭周而庙胜自卜尚何近日祸氛之足虑臣未见自古以圣人在天子之位而天下无治平之望者也臣沟壑余生始终愿皇上为尧舜之主而已为此少陈谢忱冒干慈鉴臣无任泥首请死以闻
　　恭陈辞悃疏【崇祯壬午十二月初五日上】
　　原任都察院左都御史今革职臣刘宗周谨奏为恋阙瞻天敬陈辞悃事臣闻忠臣去国不洁其名孝子几谏不违其志臣毎有感于斯言为之饮泣伏念臣老病支离不堪鞭策业已久彻御前况重以狂悖之罪乃蒙圣恩曲存帷葢觧其职事俾得以长林丰草再陶圣世从此遂当远违阙廷瞻天尺五亦复何言而臣輙不禁其涕之欲雪也百年顶踵永毕于此臣能不少抒去国之怀乎臣惟自古国家治乱之数莫不有人事以感召之故曰或无难以丧邦或多难以兴邦以我皇上有道圣人之主也而适遘时艰一切匡济之资动无足恃致烦皇上下哀痛之诏为之引躬刻责以承天谴且也辟门访落益与羣臣讲交警之谊至躬亲庶务不恤夜分习以为常一日出行间火噐战车手自演试以示羣臣如是者焦劳亦谓至矣而臣犹以为未覩其要领也夫人主所自托于天下者止此一心耳诚使操之无本而用之或失其要即焦劳于已亦何益于成败之数即今听政勤矣而纪纲之条布或纷求言广矣而谋猷之入告犹少用人亟矣而仁贤之奏效尚疎委任切矣而上下之猜疑转甚防奸宻矣而法外未必无遗奸虑患深矣而术中未必无隐祸无乃本原之地有先受其病者乎臣常读高皇帝御制心问篇有神役心心役神之辨犹是一心耳而役神与见役于神争在毫厘判以圣狂况役神不已转以心为役乎然则皇祖之治天下亦岂无所用其心哉特不以神为役焉尔甚矣皇祖之善言心也臣愿皇上以法祖之心学为救时之大权务时时自格其神焉何以事神曰敬不显亦临无斁亦保无徒以焦劳代兢业可乎何以致敬曰诚顾言于行慎终于始无徒以铺张为实事可乎敬则诚诚则神神则天惟天不言而信惟神不怒而威此天徳之粹而王道之纯也且闻之古者天子端冕而听政则前疑后丞左辅右弼其职皆主于论道故陈平不问钱糓曰自有主者丙吉舎盗贼而问牛喘宰相且然况天子乎以天子而亲细务问宰相所不必问之事则宰相不复举论道之职而六卿以下惟有奔走于文法而已矣是率天下而旷其官也何治平之能几臣愿皇上日进诸辅臣讲求诚敬之学以为万事万化枢无令辅臣下侵六卿之权各举其职以事一人而天下固已治矣又何必苦形劳神惟日之不足以重其敝乎此臣所为芹曝之献不自知其迂疎如此惟圣明寛其罪谴而赐之采择臣死不朽
　　纠叅辅臣王应熊疏【崇祯壬午十二月初十日上】
