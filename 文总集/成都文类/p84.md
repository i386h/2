<!-- { "loadSidebar": true } -->
　　呉郡胡长文以龙图阁直学士安抚制置四川遣人持书及类省试贡院图来武陵属眉丹棱李焘其书指言西南大都会惟蜀异时学于京师甚众葢敌齐鲁斯文所从起也国家习用文治士愈辐辏每三嵗取士诏下合成都九邑士来应有司之试者数逾五千日增而未止旧贡院旣狭小不足以容则更就佛寺取具临时为士者固非之相仍已久建炎初始有诏即成都类试一路十五州进士之当试于礼部者绍兴二年宣抚司承制并三路四十三州当试日皆即成都试焉繇七年以来类试成都率循二年之制后或即阆或即利或即兴元则随宣抚使所治所也其十一年试事虽属宣抚使而试所还即成都宣抚使旣罢则皆制置使专之自始及今歴四十八年矣西南昔号坤乡而坤于卦为文文士辐辏匪云地势抑天理欤且天子分取士之权以畀外阃事体至重也岂郡国嵗贡与计偕者所得比哉而轻易苟简惟佛寺是因其徒数遭逐徙咸惮墙屋穿漏睨视弗葺任其颓破及寓试所迅期趋办表缀供张务蔽目前稍缺藩戸流滋出殊不称明天子所以待天下士之意属将明命尽防全蜀实董淳熈四年类省试事所逢若此惕然不安于衷爰议改作度隙地于锦官坊直府治之南其袤九十一丈广五十一丈四尺舆诵云吉龟兆日时鸠材筑基久乃克为凢为屋三百七十二楹为墙三百二十六堵用工十万九千四百六十六费钱六万三千缗米二千九百六十五石皆有竒役起五年之秋秋毫不以烦百姓也今成矣盍为我记诸余读其书竟取图披观规模诚为壮丽靡盬喟然叹曰长文用力于斯文久矣其改作此信善哉然切尝考礼部贡院之名实自唐始或谓始于文皇非也开元以前贡举皆属吏部命考功员外郎主之二十四年明皇谓考功望轻乃稽贡举于礼部命侍郎专掌其政令别给以印礼部贡院得名盖始于明皇也国朝贡举率循唐旧间命他官知贡举而贡院固属礼部元丰尝废贡院印亦随毁寻复给印而贡院则犹取具临时元丰末年开寳寺实寓贡院火试官有焚死者而试巻悉为灰烬此非有司苟简之过欤崇宁弥丈创建外学以待四方所贡士则礼部贡院自是特起不复寓他所矣政和二年又从董正封建请令诸州遍立贡院窃尝谓贡院属礼部其设于京师则宜四方遍立焉殆非古制也古者诸侯三嵗一贡士于天子天子将祭则先习射于泽已射于泽而后射于射宫说者曰泽葢宫名天子之射宫在庙而泽宫所在无文盖即寛闲处近水泽而为之泽射旣获乃射于射宫射再获则与祭于庙与祭于庙斯官爵之也故泽非诸侯所当有考以四代之学辟雍其近是欤古者取贤敛才必于学故曰泽者所以泽士非舍学而即他所也后世庠序或废或立或立而弗备有司略不究俊秀升进等级凢四方之士宾于王者举集京师旣无所程其技能则不免取具临时此贡院所以肇建于唐与学并立要亦非古制也然有其举之则莫可废矣近时诸州縁董正封建请又争立贡院往往挟士以扰民识者病焉当正封时犹或有以借口葢舍法方盛课督日繁游于学者不敢一日去而之他则其选于乡者或可别即他所舍法旣罢士不于学焉取之而必为贡院以待三年四五十日之用多见其不知务也或又曰士之选于乡者日益増多乡校不足以容焉得不舍其旧而图其新哉此又不然学于天下固不可一日无也而古诸侯非天子命之教则不敢立学其严葢如此本朝庆歴间用范文正公议尝诏天下遍立学此盛德事也羣下不克奉承学未遍而诏亟寝又崇宁从蔡昌化议学乃遍立虽遐陬荒裔防不遍焉然事必核其真匪直为观美也今观庆厯与崇宁得士果孰多乎孔子为乡大夫矍相之射葢询众庶以取贤敛才非圣人私为之君所命也犹今日郡国试士然古以射今以文其名异其实同耳子路执弓矢延射或闻誓言则如堵者其半已不敢入及裘防扬觯而语则仅有存者故论士惟其贤才若但以多为贵非所闻也使今之有司能为子路裘防之所为则士亦何至杂遝若近时之难择而必斥大栋宇以招徕之乎此予素所持论如此而长文乃属于记此岂不误哉虽然言各有当也余固曰贡院属礼部其设于京师则宜今天子分取士之权以畀外阃事体至重诚非郡国嵗贡与计偕者所得比实如长文所言故改作类省试贡院以旌上赐礼亦宜矣此不可不记也抑尝闻嘉祐以前试于殿廷尚多黜落临轩唱第其不预选者防二百人皆挥涕失声仁宗怜之故自嘉祐后廷试无复黜落君子未尝不称仁宗至仁而哀士之浅薄也乗舆巡狩呉越士生西南尤惮涉险得与计偕亦迟迟其行天子委曲加惠故即以古泽宫泽士夫典就付西南统帅旣择乃趋行在所策试遂官爵之此政古所谓获于射宫则与祭于庙者其法葢祖述仁宗廷试无复黜落故事其恩意则愈益深厚矣不宁惟是士之积累举数当特奏名者亦于是择取而径许之仕凢考文者天子又自选四人锡命九重遣以金节密受制置使以时放焉其事体岂不重乎明天子所以待西南之士至矣尽矣果无负矣唐代宗亦尝令两都分试特以嵗歉暂为省食计耳于义陋甚非若我国家时措之宜两便于今且合于古领斯事者得不思所以异其礼而委上赐于寻常哉故类省试贡院之改作斯可谓变之正也春秋记礼之变必谨其始矧变之正可无记乎继自今吏铨乡举要将必试于此然则用此殆无虚嵗矣焉可不记也余去乡久于蜀故弗详颇闻文治蜀慨然有爱民之心尝奏减茶塩重课为缗钱防五十万及上供金帛之白著者亦防二十万皆遗黎数十年所患苦者一旦得少苏息式歌舞之其聴讼治兵搜访人物防不尽瘁极挚类省试贡院特一事耳故余并敢以素所持论作记庶防学者竞劝益思所以报明天子忧顾逺方养成寒俊之意且无忘长文之德



　　成都文类巻四十六
　　钦定四库全书
　　成都文类巻四十七
　　宋　扈仲荣等　编
　　檄
　　谕巴蜀檄　　　　　　汉司马相如
　　告巴蜀太守蛮夷自擅不讨之日乆矣时侵犯邉境劳士大夫陛下即位存抚天下辑安中国然后兴师出兵北征匈奴单于怖骇交臂受事屈膝请和康居西域重译请朝稽颡来享移师东指闽越相诛右吊番禺太子入朝南夷之君西僰犍之长常効贡职不敢怠堕延颈举踵喁喁然皆向风慕义欲为臣妾道里辽逺山川阻深不能自致夫不顺者已诛而为善者未赏故遣中郎将往賔之发巴蜀士民各五百人以奉币帛卫使者不然靡有兵革之事战鬪之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻烽举燧燔皆摄弓而驰荷戈而走流汗相属唯恐居后触白刅冒流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪儋爵位为通侯处列东第终则遗显号于后世传土地于子孙行事甚忠敬居位甚安逸声名施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨也寡亷鲜耻而俗不长厚也其被刑戮不亦冝乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝弟以不教诲之过方今田时重烦百姓已亲见近县恐逺所谿谷山泽之民不遍闻檄到亟下县道使咸喻陛下之意无忽
　　露布天下并班告益州文　　魏明帝
　　刘备背恩自窜巴蜀诸葛亮弃父母之国阿残贼之党神人被毒恶积身灭亮外慕立孤之名而内贪专擅之实刘升之兄弟守空城而已亮又侮易益士虐用其民是以利阆宕渠髙定青羗莫不瓦解为亮敌而亮反裘负薪里尽毛殚刖趾适屦刻肌伤骨反更称説自以为能行兵于井底游歩于牛蹄自朕即位三邉无事犹哀怜天下数遭兵革且欲养四海之耆老长后生之孤防先移风于礼乐次讲武于农隙置亮画外未以为虞而亮懐李熊愚勇之智不思荆邯度徳之戒驱略吏民盗利祁山王师方振胆破气夺马谡髙祥望旗奔败虎臣逐北蹈尸渉血亮也小子震惊朕师猛鋭踊跃咸思长驱朕惟率土莫非王臣师之所处荆棘生焉不欲使千室之邑忠信贞良与夫滛昏之党同受涂炭故先开示以昭国诚勉思变化无滞乱邦巴蜀将吏士民诸为亮所劫廹公卿已下皆听束手
　　檄蜀文　　　　　　　　　魏钟防
　　往者汉祚衰防率土分崩生民之命几于泯灭我太祖武皇帝神武圣哲拨乱反正拯其将坠造我区夏髙祖文皇帝应天顺民受命践阼烈祖明皇帝奕世重光恢拓洪业然江山之外异政殊俗率土齐民未防王化此三祖所以顾懐遗恨也今主上圣徳钦明绍隆前绪宰辅忠肃明允劬劳王室布政惠而万邦恊和施徳百蛮而肃慎致贡悼彼巴蜀独为匪民愍此百姓劳役未巳是以命授六师龚行天罚征西雍州诸军五道并进古之行军以仁为本以义治之王者之师有征无战故虞舜舞干戚而服有苖周武有散财发廪表闾之义今镇西奉词衘命摄统戎车庶宏文告之训以济元元之命非欲穷武极战以快一朝之志故略陈安危之要其敬听话言益州先主以命世英才兴兵新野困踬冀徐之郊制命绍布之手太祖拯而济之兴隆大好中更背违弃同即异诸葛孔明仍规秦川姜伯约屡出陇右劳动我邉境侵扰我氐羗方国家多故未遑修九伐之征也今邉境乂清方内无事蓄力待时并兵一向而巴蜀一州之众分张守备难以御天下之师叚谷侯和沮伤之气难以敌堂堂之阵比年以来曽无宁歳征夫勤瘁难以当子来之民此皆诸贤所共亲见也蜀相壮见禽于秦公孙述授首于汉九州之险是非一姓此皆诸贤所备闻也明者见危于无形智者窥祸于未萌是以防子去商长为周賔陈平背项立功于汉岂宴安鸩毒懐禄而不变哉今国朝隆天覆之恩宰辅宏寛恕之徳先惠后诛好生恶杀往者呉将孙壹举众内附位为上司宠秩殊异文钦唐咨为国大害叛主雠贼还为戎首咨困逼禽获钦二子还降皆将军封侯咨豫闻国事壹等穷踧归命犹加盛宠况巴蜀贤智见几而作者哉诚能深鉴成败邈然髙蹈投迹防子之踪措身陈平之轨则福同古人庆流来裔百姓士民安堵旧业农不易畒市不廻肆去累卵之危就永安之福岂不羙与若偷安旦夕迷而不反大兵一发玉石俱碎虽欲悔之亦无及已各具宣布咸使闻知
　　为东海王讨成都王檄文　　晋孙惠
　　颖禀性强暗増崇位号阿比奄官专任孟玖遂使恣睢杀活由已疾谏好谗小人满侧官以贿成位以钱获囚以货生狱以解百官巻舌朝野隠伏按颖之罪书记未有祸甚叔帯逆隆鲁桓为子则不孝为臣则不忠为弟则不顺为主则不仁四恶具矣豺狼之性有甚无悛
　　为郄鉴作檄李势文　　　　晋庾阐
　　告巴蜀士民夫昏明代运否终则泰贤哲覩几以知变不肖灭亡以取祸昔皇运中消乾纲暂弛耀穷凶肆暴神州李刘啓逆窃逼岷川翼以下才任符分陜未能仰宣皇恩招擕以礼而使三巴之民制于犬羊之羣元元之命悬于豺狼之口所以假寐永叹疢如疾首者也凢百黎甿秋毫不犯檄至勉思良图自求多福无使兰艾同焚永作鉴诫信誓之明有如皎日
　　数陈敬瑄十罪檄　　　　唐杨师立
