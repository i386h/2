<!-- { "loadSidebar": true } -->
　　晋陵邵君叶为新昌宰视事之三月灵芝五色十二生于便坐之室吏民来观者无不欣欣动色相与言曰吾令君殆将有嘉政以福我民乎山川鬼神其与知之矣不然此不莳而秀不根而成非人力所能致而自至者何也乃相与廓其室四达为亭命曰瑞芝犇走来谒记于豫章黄庭坚黄庭坚曰子观神农草木经青芝生泰山赤芝生衡山黄芝生嵩山白芝生华山黒芝生常山皆久食而轻身延年而不老葢序列养生之药不言瑞世之符又其传五芝曰赤者如瑚白者如截肪黒者如泽漆青者如翠羽黄者如紫金皆光明洞彻如坚氷而世之所名芝草不能若是也故尝考于信书自先秦之世未有称述芝草者及汉孝武厌饫四海之富贵求致神仙不死天下骚然元封中乃有芝草九茎连叶生甘泉殿斋房中于是赦天下作芝房之歌孝宣兴于民间励精万事事无过举然庙享数有美祥颇甘心焉故复修孝武郊祀以瑞纪年元康中金芝九茎又产函徳殿铜池中然此芝不生于五岳果神农经所谓芝者耶予又窃恠汉世既嘉尚芝草而两汉循吏之传未有闻焉何也岂其所居民得其职所去民思其功生则羽仪于朝没则烝尝于社则是民之鳯凰麒麟醴泉芝草也耶抑使民田亩有禾黍则不必芝草生户庭使民伏腊有鸡豚则不必麟鳯在郊梧黠吏不舞文则不必虎北渡河里胥不追扰则不必蝗不入境此其见效优于空文也耶昔黄霸引上计吏问兴化之条有鹖雀来自京兆舍中飞集丞相府上霸以为皇天降下神雀欲图上奏京兆尹张敞言郡国计吏窃笑丞相之仁厚智畧有余而微信奇恠也恐丞相兴化之条或长诈伪以败风俗天子嘉纳焉刘昆为江陵令连年火灾昆辄向火叩头多能反风降雨迁农太守驿道多虎崤渑不通昆为政三年虎负子渡河乃召入为光禄勲诏问昆江陵反风灭火农虎北渡河行何徳政而致是对曰偶然耳左右皆笑其质帝叹曰是乃长者之言由君子观之张敞之笃论世祖之知言建成之文不如光禄之质也虽然新昌之吏民爱其令君将儌福焉焉可诬也又尝试论之古之传者曰上世葢有屈轶指佞萐莆扇庖蓂荚纪厯嶰竹生律既不经见后世亦不闻有之则世之有芝草特未定也邵君家世儒者诸父兄皆以文学行义表见于荐绅邵君又喜能好修求自列于循吏之科故其气焰而取之异草来瑞使因是而发政于民惨怛而无倦既使尽力于田复使尽心于学则非常之物不虚其应且必受赐金增秩之赏用儒术显于朝廷矣岂独夸耀下邑而已乎故并书予所论芝草循吏之实使归刻之
　　河阳扬清亭记
　　河阳县令治盟津西晋潘岳安仁所治县也庆厯中著作郎知县事鲜于亨慕潘令治民有声相传以为父老不伐其桃李于是筑亭于其囿曰联芳架阁于其沼曰扬清意若同循吏之臭味有激于贪浊云才四十年来者不嗣垝垣污泥民吏叹息元祐三年某月宣徳郎知县事高元敏求父吏事肤敏不深鞭罚而政和乃浚沼开囿陆艺桃李水植菱藕稍缮故址作亭用其名曰扬清名因其旧不揜前人之善也土木之功不若前人爱民力之不易也既落成伐石乞文于予予为作诗诗曰邑有社稷古千户侯吏不自喜以岁月偷高侯为邦民不吏赇吏奸辄得有距有钩去其螟麦禾既秋与民忧之与民乐之安我燕居民劝作之匪我自逸前人度之草木茂止鳬雁于水賔赞士子于食酒醴男耕不迟女桑孔时高侯宴喜去其思之
　　东郭居士南园记
　　以道观分于崭岩之上则独居而乐以身观国于蓬荜之间则独思而忧士之处污行以辞禄而友朋见絶自聋盲以避世而妻子不知况其逺者乎东郭居士尝学于东西南北所与游居半世公卿而东郭终不偶驾而折轴不能无闷往而道塞不能无愠退而伏于田里与野老咏风谋乘屋不以有涯之生而逐无涯之欲既乃蘧然独觉释然自笑问学之泽虽不加于民而孝友移于子弟文章之报虽不华于身而辉光发于草木于是白首肆志而无弹冠之心所居类市隠也摠其地曰南园于竹中作堂曰青玉嵗寒木落而视其色风行雪堕而听其声其感人也深矣据羣山之会作亭曰翠光逼而视之土石磊缭以松楠逺而望之揽空成色下与黼黻文章同观其曰翠微者草木金石之气邪其曰山光者日月风露之景邪不足以给人之欲而山林之士甘心焉不知其所以然而然也因高作閤曰冠霞鲍明逺诗所谓冠霞登防阁解玉饮椒庭者也蝉蜕于市朝之溷浊翳心亨之叶而干没之辈不能窥是臞儒之僊意也其宴居之斋曰乐静葢取兵家隂符之书曰至乐性余至静则防隂符则吾未之学也然以予説之行险者躁而常忧居易者静而常乐则东郭之所养可知矣其经行之亭曰浩然委而去之其亡者莎鸡之羽逐而取之其折者大鹏之翼通而万物皆授职穷而万物不能撄岂在彼哉由是观之东郭似闻道者也东郭闻若言也曰我安能及道抑君子所谓困于心衡于虑而后作者也我为子家壻轩冕不及门子之姑氏怼我不才者数矣殆其能同乐于丘园今十年矣可尽记子之言我将劖之南园之石他日御以如臯虽不获雉尚其一笑哉予笑曰士之穷乃至于是夫于是乎书东郭之乡族名字曰新昌蔡曾子飞作记者豫章黄庭坚
　　大雅堂记
　　丹棱杨素翁英伟人也其在州闾乡党有侠气不少假借人然以礼义不以财力称长雄也闻余欲尽书杜子美两川防峡诸诗刻石藏蜀中好文喜事之家素翁粲然向余请从事焉又欲作高屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世所能杰出时辈未有升子美之堂者况室家之好耶余尝欲随欣然会意处笺以数语终以汩没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以余説而求之则思过半矣彼喜穿凿者弃其大旨取其发兴于所遇林泉人物草木鱼虫以为物物皆有所托如世间商度隠语者则子美之诗委地矣素翁可并刻此于大雅堂中后生可畏安知无涣然氷释于斯文者乎元符三年九月涪翁书
　　松菊亭记
　　期于名者入朝期于利者适市期于道者何之哉反诸身而已钟皷管以饰喜鉄钺干戈以饰怒山川松菊所以饰燕闲者哉贵者知轩冕之不可认而有收其余日以就闲者矣富者知金玉之不可守而有收其余力以就闲者矣蜀人韩渐正翁有范蠡计然之防有白圭猗顿之材无所用于世而用于其楮中更二十年而富百倍乃筑堂于山川之间自名松菊以书走京师乞记于山谷道人山谷逌然笑曰韩子真知金玉之不可守欲收其余力而就闲者子今将问子斯堂之作将以歌舞乎将以研桑乎将以歌舞则独歌舞而乐不若与人乐之与少歌舞而乐不若与众乐之去歌舞者岂可以乐此哉防饥问寒以拊孤折劵弃责以拊贫冠婚丧葬以拊宗补耕助敛以拊客如是则歌舞于堂人皆粲然相视曰韩正翁而能乐之乎此乐之情也将以研桑何时已哉金玉之为好货怨入而悖出多藏厚亡他日以遗子孙贤则损其志愚则益其过韩子知及此空为之哉虽然歌舞就闲之日以休研桑之心反身以期于道岂可以无孟献子之友哉孟献子以百乘之家有友五人皆无献子之家者也必得无献子之家者与之友则仁者助施义者助均智者助谋勇者助决取诸左右而有余使宴安而不毒又使子弟日见所不见闻所不闻贤者以成徳愚者以寡怨于以听隠居之松风裛渊明之菊霞可以无愧矣













　　山谷集巻十七
　　钦定四库全书
　　山谷集巻十八
　　宋　黄庭坚　撰
　　记十四首
　　江州东林寺藏经记
　　元丰三年夏四月提防寺务司言大相国寺星居院六十区院或有屋数楹接栋寄阎市井犬牙庖烟相及风火不虞请合东西序为僧舎八区以其六为律院以其二为禅坊诏可之赐祠部度僧牒一百给其费其六年秋七月落成赐两禅院名其东曰慧林其西曰智海尚书礼部言浄因院僧道臻奉诏选举可住持慧林智海院者今选于四方得苏州瑞光院僧宗本江州东林寺僧常总诏所在给装钱上道聴乘驿于是常总自陈老病山野不能奉诏礼部以闻诏勿夺其志总公天下大禅师门人常数百或千人方京师虚慧林智海以择士禅林之子弟皆愿其师得之及总公不出出而道俗倾动相与谋曰吾师不肯为西用又将弃东林而追之于穷山凡可以安总公者皆尽心力为之于是能者致力巧者献工富者输财辩者劝施数年之间为夏屋千楹其废兴则自有记最后度为转轮莲华经蔵屋未及成而遣其徒永邦来乞予记予见邦之为蔵经其物材无苦调防墨工是正板籍积书如山尽歴邦手如数一二予以谓能成总公所商度无疑也予问邦夫用力则外奰而不来用智则物猜而不应不用智与力物归之无极此其故何哉邦之言曰莲华蔵世界海非人非天虎啸于陉震风薄木龙鸣于川大云垂地若有召之者而不知其所从来吾师之道芒乎昧乎物故萃乎予应之曰如总公之不应诏而西也似若有谓未必直其妙处然而来者芸芸岂真知之者耶子勉之藏成予为若作记元祐六年某月既没总公之世而经椟犹在寓舍及其门人思度时邦与后来主事者枘凿有不合因谢去乆之度来告曰轮转蔵及蔵殿今有六乞士发心猛烈殆将化成惟蔵经者邦有勋焉而先师之手择也愿终先师之志竭蹶成之黄庭坚曰夫总公盛时化蚁穴蜂房为兰若百区何其易也比其晚节末路经营一蔵而身不及见又何其难也所谓强弩之末不能穿鲁缟行百里者半五十者乎抑剙而有者其成壊自有数当成于度之世者虽总公亦不得剙而有之耶古之得道者阅世或余百年而栖迟荜门之下虽有大檀越不聴增一草葢知三界一切法众生诸烦恼即是道塲坚固法在此不在彼耶
　　南康军开先禅院修造记
