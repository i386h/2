<!-- { "loadSidebar": true } -->
　　日徃月来唯天所以运序山镇川流唯地所以宣气运序则寒暑无差宣气则云雨有作故能成天地之大徳育万物而为功况以一人君于四海睹物欲运独见致治不借羣才未之有也是以唐尧钦明命羲和以居岳虞舜睿徳升元凯而作相伊尹鼎爼之媵为殷之阿衡吕望渔钓之夫为周之尚父此则鸣鹤在隂其子必和风云之从龙虎贤哲之应圣明君徳不囬臣道以正故能通天地之和顺隂阳之序岂不犹元首而有股肱乎自王道衰人风薄居上莫能公道以御物为下必踵私法以希时上下相防君臣义失义失则政乖政乖则人困盖同徳之风难嗣离徳之轨易追则任者不休休者不任则众口铄金戮辱之祸不测是以行歌避代辞位灌园巻而可懐黜而无愠放逐江湖之上沉赴河海之流所以自洁而不悔者也至于闾阎秀异之士乡曲博雅之儒言足以佐时行足以励俗遗弃于草野堙灭而无闻岂胜道哉所以览古而叹息者也方今区宇一家烟火万里百姓乂安四夷賔服岂是人功实乃天意朕惟夙夜祗惧将所以上嗣明灵是以小心励已日慎一日以黎元在念忧兆庶未康以庶政为懐虑一物失所虽求傅岩莫见幽人徒想崆峒未闻至道唯恐商歌于长夜抱关于夷门逺迹犬羊之间屈身仆【隋书本纪作僮仆】之伍其令州县搜扬贤哲皆取明知今古通识治乱究政教之本逹礼乐之源不限多少不得妄举限以三旬咸令进路徴召将送必湏以闻【隋书作礼仁夀三年七月丁邜】此诏英华止载庶政为懐已下而无前叚今以隋书本纪増入
　　举贤良诏【一作搜访才能诏】　　　　许敬宗
　　门下髙明之天资星辰以丽象博厚之地借川岳而成形况于帝王体元立极临驭万物字飬生民【一作灵】者乎所以致治【一作政】之君逺谗佞近忠良屈已以伸人故能成其治【一作化】为乱之主亲不肖踈贤臣虐下以恣情用能成其乱明君遵彼而兴国暗主行此而亡身是以朽壤毁于莲蓬巨蠧伤于翠叶莲蓬坠涧竟无反岭之期翠叶随风终无归林之望故知亡者难以复生败者不可重全所以御朽临氷铭心自戒宵兴旰食侧席思贤庶欲博访丘园搜采英俊弼我王道臻于太平【一作化焉】可令天下诸州明扬侧陋所部之内不限吏民【一作人唐太宗时二名不偏讳髙宗虽讳治此诏又在贞观间今唐大诏令易民为灵为人易治为政为化疑是后人追改】其有服道栖仁澄心砺操出片言而标物范备百行以综人师质髙视于琳琅人不间于曽闵洁志丘园扬名里闬或甄明政术晓逹公方禀木铎于孔门受金科于郑相竒谟【一作谋】开发明畧可以佐时识鉴清通伟才堪于干国或含章杰出命世挺生丽藻遒文驰楚泽而方驾钩深覩奥振梁苑以先鸣业擅专门训髙载笔或辩调春囿【一作圃】谈莹秋天发研机于一言起飞电于三寸盖期【一作蓄斯】奔箭未遂扬廷并宜推择咸同举荐以礼将送具状奏闻限以今冬并与考使同赴庶拟焚林之举咸矫翼于岩廊尺木之堦方振鳞于逰雾翘心俊乂称朕意焉主者施行【贞观二年正月六日】　　　一作皆唐大诏令
　　搜扬懐才隠逸等勑　　　　　苏　颋
　　勑立政之本惟贤是切朕祗膺大厯殷鉴逺圗扬于王庭生此王国朕之所望乆矣岂徴辟为事未极于岩薮而髙尚絶尘见遗于草泽将何以举逸而劝贲然来思且才之或偏噐罔求备故非臧文之智则尚其言收曲逆之竒则捐其行过而能改仁逺乎哉天下诸州有懐才隠逸跅弛不调及失职寃人等并令诸道检察使博访具以名闻副朕饥渇之懐庶广搜扬之义【先天二年十一月四日】
　　诏天下搜贤俊制　　　　　　贾　至
　　勑朕闻惟理乱在庶官是以先王旁求俊彦思皇多士以倡九牧阜成兆人顷者奸臣执权专利冐惟正直是丑惟邪佞是比壅塞贤路罔蔽天聦使忠臣不得尽其谋才士不得展其用废三载之黜陟寝九徳之推择多有老于郎署滞于丘园吏称无人才不给位朕以薄质嗣守大寳冦戎未殄王业惟艰【诏令作难】兢兢干干日慎一日缅惟尧舜求贤之意周公吐握之义思欲广进髦乂辅寜邦家实頼公卿大夫我视听易曰方以类聚语曰举尔所知凡宰相王臣宜加搜择其常参官及郡县长史上佐等皆从歴试而践通荣如各知其宻行异能博学深识才堪济代术可利人名不彰闻位不充量湮沦屠钓流落风波者一善可録便宜公举逺则裁【诏令作访】表附驿近则进状奏闻勿避亲讐无限侪伍其有独负竒才未逄知已即仰投匦并所在陈状自论长官登时与奏夫惟【诏令作兹】荐士非止一举永为恒典有即登闻昔荀桓子立翟之功士伯受衍之邑桞下恵贤而不举臧文仲被窃位之名春秋书之千载不朽凡百在位可不勉欤宜宣示中外令知朕意【至徳二载四月八日】
　　求访贤良诏　　　　　　　　制集
　　鸾台上之临下道莫贵于求贤臣之事君功岂逾于进善所以允凝庶绩式静羣方成大厦之凌云济巨川之沃日故周称多士着羙风謡汉号得人垂芳竹素歴观前代罔不由兹朕虽宵分辍寝日旰防食勉思政术不惮劬劳而九域之至广岂一人之独化必伫材能共成羽翼虽复羣龙在位振鹭充庭仍恐屠钓或违薖轴尚隠未殚岩穴之羙或委丘园之秀所以屡廽旌帛频遣搜扬推荐之道相寻而虚伫之懐未惬永言于此寤寐以之宜令文武官五品以上各举所知其有抱梁栋之才可以丹青神化蕴韬钤之畧可以振耀天威资道徳之方可以奨训风俗践孝友之行可以劝率生灵抱儒素之业可以师范国胄蓄文藻之思可以方驾词人守贞谅之节可以直言无隠履清白之操可以守职不渝凡此八科实谈三道取人以噐求才务适所司仍具为限程副朕意焉主者施行
　　举贤制
　　鸾台朕闻璧月珠星实为丽天之象苍波翠岳爰标纪地之形是知正位辨方体元建极不凭羣彦孰賛皇猷事緫万机心覃亿兆恒靡遑于寝食诚罔惮于忧勤伫贤良则终宵失寝【一作寐】询政道则竟日停餐岂直未明求衣昃晷忘食而已比者屡垂旌帛频访丘园虽志切于旁求然未逄于俊乂待舟航而渉水思羽翼而陵虚今者更啓搜扬庶得不遗草泽其有文可以经邦国武可以定边疆蕴梁栋之宏材堪将相之重任无隔士庶具以名闻若举得其人必当擢以不次如妄相推荐【一作荐耀】亦寘科防所冀多士袭于隆周得人逾于盛汉布告遐迩知朕意焉
　　搜访贤良诏
　　鸾台朕闻文武之道凭经纬而开国春秋之功借生杀而成嵗虽复车书混一中黄之雄气谅存温煦方滋太白之髙星必应事既不昧理乃固然朕自临御天下忧劳兆庶宵衣伫旦望调东户之风旰食忘眠希缉南薰之化故得中外禔福遐迩乂安控蟠桃于滋穴之墟通细柳于炎洲之域楚锋越刄俱铄大农之冶侠客雄儿皆服鸿都之肆今若循其至理任彼无为则取夬之道有余止戈之义不足况金方起暴玉河未静偷安榆鬼之乡窃险麻奴之地然而北幽向化已事和亲之礼而西璟【疑作悮】负防不习用师之偹随时之义寜可自然当土宇旷脩人物繁富三门九地之秘岂谢前规白猨苍兕之竒何慙曩烈或英谋冠代雄畧过人緫韩白以先驱掩孙吴而得儁或力能防距勇絶防轮冐白刄其如归扫苍璧而不顾或迹隠肆身托村闾行虽犯于俗流噐乃堪于拯难或防如迅电走若追风弯弧则七札洞开奔陈则重围自溃并有思于制命俱未遇于时湏可令文武内外官五品及七品以上清官及外官刺史都督等于当管部内即令具举且十室之邑忠信尚存三人同行我师犹在防湏搜访不得称无荐若不虚自从褒异之典举非其士岂漏贬责之科所司明为条例布告逺近知朕意焉
　　籍田制　　　　　　　　　张九龄
　　门下粢盛所以奉神祗耕籍所以助人力既义率于下而敬在其中是为先农存诸大典故周宣不复于古而虢公致諌汉文能修其制而班史羙谈朕自御极以来勤【集作动】咨故实唯是十畆未展三推匮神困人降灾移嵗靡不在此良以怃然今星纪既周土膏将动去农祥而不日考帝籍之以时朕其亲耕以实御廪宜令礼官博士详择典故有司速即施行
　　籍田制
