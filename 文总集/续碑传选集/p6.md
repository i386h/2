<!-- { "loadSidebar": true } -->
　　嘉庆己巳，巨盗蔡牵歼于海，当路归筹策功于公，拜五品顶戴及花翎之赐。牵平后，南洋惟朱渥为猾贼，欲归诚而无可托命者；公既得要领，只身至舶上见其男妇，谕以祸福，遂受降而返；洋氛靖以至今。 

　　壬申，署台湾淡水同知。下车，即访获妖言惑众之高妈达，讯得刘林、祝现定以次年闰八月望在都举事、四方起应之情，通详请奏。刘林者，林清别名也；上游以其语不经，仅照寻常传教例论决。及癸酉十月，台湾闻都中九月十五之事，而高逆伏法；后其党已解散，竟得不起。假疆吏据实入告，先事扑捕，何至啑血阙廷、毒流三辅哉！其甚者，癸酉九月十四日，芦沟桥巡检飞报「祝现等奉林清命，定十五日午时进宫滋事，党羽本日已入城」；而兼尹尚书并不部署防卫，唯以「事宜委婉劝谕，不可冒昧声张、酿巨变」为批答。又前此陈德之变，虽睿庙至仁包荒，然其事卒疑不能明。及癸酉八月代理山东金乡县吴阶捕获逆目崔士俊，究出嘉庆八年陈德偕祝现、林清至崔士俊家住一月，赶车者为支进才，始知陈德本林清逆党，并无别故。而东抚以事属既往，删不入奏，使陈逆疑团至今莫释。近世大吏遇小民茹素祈福者，莫不张大其词，以衒能邀功；至于防微杜患、别嫌疑、机栝攸关至巨者，则虑其别无证据、事难收拾，置不问：以贻伊戚，比比然矣。 

　　甲戌，公当以道员谒选，乃去闽，需次都下；丁丑选河南南汝光道。己卯，恭值睿庙六旬万寿，普施惠泽，免民间积逋。河南例有帮河工料价摊征，民间逋数甚巨；又山东以窜入官亏奉严旨，河南因惶惑不敢发。时公以摄臬在省，力持损上益下之义；疆吏夙重公，卒用其议。虽不尽如指，而案得照覆，实惠及民为十八省之冠。老教头刘松之缘坐子逃，遣刘文焕数十年海捕无获；公侦知其传教于安徽之宿州，委员往捕，解豫讯办。未定谳而公奉太淑人讳，去官；然邪教根株，至此遂净尽。 

　　道光壬午，服阕谒选，得陕西凤邠道。乙酉，逆裔张格尔扰新疆南路，调主嘉峪关军需局事。自川、楚军兴，费帑累大万，与军事者莫不饶沃；将吏习川、楚之故，支销多重复。公不避嫌怨，核实应付。大兵出关时，佥谓当长雇马驼送军装；公以内地马不习关外寒苦，必多倒毙，且关外台站皆有伺应，关内长雇到彼适用，唯增餧养费，开销重沓，不便。议者无以屈，节帑至二百余万两。事蒇叙功，加按察使衔。公在监司任内，摄豫臬者一、摄秦臬者三。凡案有疑窦，皆于初详指驳，使属吏得研审更正，招解后无复翻异；以故得依限完结，官民胥免拖累焉。 

　　乙未，公年六十有八，悬车遂初；本籍故无田宅，卜居白门青溪之侧。计公幕闽二十年、官闽十年、官豫三年、官秦十二年，先后决大疑、捍大患、饬官方以苏民气、靖伏莽以奠民生，皆持大体，不事声色。然初为丞倅，即系理民剧任；洎当刑名总汇地，虽能者苦丛脞，而公卒未尝以公事罣纤芥吏议。其谨细慎微、检点周至，又有如此者。公幼历艰辛，未得博涉书史。出门同人（？），始乘暇隙亲群籍；而吐属尔雅、翰札隽妙，馆阁诸公罕能及者。从前为诸侯客，虽被信任专而且久，然因人成事，岂能尽如我意；及任监司、摄提刑，又事事须关白，取进止。若以分之才识阅历独当一面，则功业可以广暨；而限于资格、又所居已僻，莫能为推挽者，故所就遂止于是。然被其泽者，歌咏慈祥；闻其风者，企仰俊杰。吾乡先达有赵先生青藜，以编修改官御史，勿欺而犯，权贵侧目，能不负所学；叶先生居仁，以进士官广东知县，清操自厉，诚格幽明。惟公通人情、达事变，与赵、叶两先生前后鼎立，为吾乡之伟人矣。 

　　公安徽泾县人，讳崇华，字九峰，晚号实奄；年七十有四。 

　　——见「续碑传集」卷三十四「道光朝监司（一）」。 

　　盖方泌 

　　朝议大夫台湾府知府盖君墓志铭梅曾亮 

　　嘉庆初，贼起川、楚，以文吏着杀贼功者，四川刘公清、河南林君岚，陕西则盖君方泌也。 

　　君字季源，亦字碧轩；山东蒲台人。曾祖越、祖国杰，皆县学生。父讳熙，早卒；娶靳恭人，无子，以弟子为后。本生父讳东烈，任安徽司狱；本生母，王恭人。自祖以下及本生，皆赠如君之官。 

　　乾隆五十六年，以己酉科拔贡，就州判陕西，署汉阴厅通判、石泉县事。署商州州同，时嘉庆三年也；治商州东百里，曰龙驹寨。寨之东，河南；南出武关，湖北：路四通，绾商贾输写之会。又多林莽山径，易凭匿。贼自武关入陕，寨数创。君始至，民吏扫地赤立。而贼酋张汉潮拥众至，乃置药面中，诱贼劫食多死，遂西走。大军乘之，汉潮由是不振；然且扬言曰：『必报若」！君集众谋曰：『贼虽去，必复东。若等逃，亦死；守，不得耕种，亦坐卧死。我文官也，无兵；若能为吾兵，当相为全活尔命』。众议三日而后，复曰：『生死惟命』！乃筑堡聚粮，据见户三丁抽一，得三千人；无丁者，以财佐兵械、粮糗。且教之战，辰集午散，曰「无废农事」！四年，贼屯山阳、镇安，将东走河南；迎击，败之。又击贼于铁峪铺，逐贼入林中，矛折；贼已近，夺矛以毙贼。时贼据山上，而伏其半于沟；乃分兵翦伏，夺据其东山上。数乘懈击之，杀伤过当；贼宵遁，卒不得东。后贼由雒南东逸，君驰至分水岭，间道走铁洞沟，出贼前；而伏贼错愕迎战；遂败，杀数百人。乡兵名，由是大振；自武关至竹林关乡兵，皆请隶龙驹寨。五年，知州困于贼；君驰百九十里至北湾，贼惊曰：『龙驹寨乡兵至矣』！遂遁去。是时，贼屯商州西及雒南、山阳各万余人，集众势欲东出。君合武关、竹林兵二万人，列三大营以待，贼不敢前；而闻杨忠武公以兵自商州至，即前击贼，东西夹攻，贼大败，几歼。是役枕戈而寝者五十日，游击诬以事，解职；大吏直其谩，得留任。贼遂相戒，无过商州。八年，贼平，始授盩厔知县。公在商州六年，贼出入陕西。久无所掠，利锐欲窥河南甚，狼奔鼠偷，情状捷出；而眇然以一文吏，不凭一城、籍一饷，起千百农家子于逃亡饿羸之余，抗坚悍滑习之贼于必争之冲，摧锋守坚，贼死突不能入平地，便奔走牢困山谷，卒就擒灭。夫古人有身受重寄，一失守，纵贼出隘，奔腾溃漫不可收拾者；人必举后此祸败之罪，归重于首祸之人。幸有大力者当之，奔腾溃漫之祸泯不复见；又习而忘之，未尝以归罪于败者之重，增重于成者之功。然则惟无赫赫之名，而其功乃有益于人国：此固君所不得而辞者也。 

　　在盩厔，犹时时入山搜贼，巡抚方勤襄公奏赏蓝翎；又生得十三年宁陕倡乱者四十余人，奏授宁陕厅抚民同知。睿皇帝召见，问商州事甚悉；授四川顺庆府知府，改成都府。 

　　十八年，岐郿有贼入川，以乡勇屯川、陕通路；贼知为统龙驹寨乡兵者也，即遁归陕就灭。 

　　母忧服阕，授福建延平府知府，改台湾府；两摄台湾道事。 

　　道光三年，以病归里。十八年六月卒，年七十一。 

　　君始在陕、后在川，皆以知兵重；然精吏事，重民命。其在盩厔，贼甫定，即捐俸振饥、旌死节妇及河滩、马厂、盐法，皆区画久远计。始至顺庆，大吏闻渠县民叛，属以兵；君曰：『此作会人众，客主相惊疑，讹言横生；非叛也。请无用兵』！捕十二人，而其变息。始至闽，以三十金赏，捕得周永和，乃总督命镇将欲以兵取者也。在台湾，所谳四狱皆千百聚群，稍激则变；君一以理谕，民输其诚，蔽罪如法。彰、义饥，捕劫者七十人置之法；天乃雨，民呼为「太守雨」。其行事，操舍适机会又如此。 

　　配万恭人，先卒。里居时，闻君日战贼，忧甚；侍靳恭人前，言笑若无事者。尝诫子曰：『尔守有余；然居官，当求济于事』！有七子、八女。长子钰，陕西佛坪厅同知；万恭人出。次锴、锟、锜、键、铤、鏻。孙男一，女孙二。以道光十九年十月二十八日，葬君于盖村北原上。 

　　曾亮在江南时，尝记刘公清、林君岚及君遗事；君长子后为同年进士，走京师以状示曰：『子于先君尝有述也，请遂成之』！乃系以铭曰：讨贼才亟，募民以攻；始仗其力，终怙其功。养之病国，汰之为贼；勿养勿汰，惟龙驹寨。昼趣尔耕，朝扬其麾；饱德饫义，奋如虎螭。遂遏逋寇，成诛于师；胜兵万人，计臣不知。乌乎此则，府兵之遗；而后事者，可以为规。 

　　——见「续碑传」卷四十「守令（一）」。 

　　叶世倬 

　　兵部侍郎兼都察院右副都御史巡抚福建叶君神道碑朱彬 

　　公姓叶氏，讳世倬，字子云；系出宋观文殿学士梦得。后迁苏，居洞庭东山；五世祖士美，占籍上元。曾祖永菁。祖向皋，候选州吏目。父均，邳州州判：并以公贵，赠资致大夫、兵部侍郎兼都察院右副都御史巡抚福建。公昆弟五人，于次为第二。以乾隆十七年十一月初六日，生于京师。由副贡生，中式甲午科顺天举人。六上春官，不第。时朝廷开四库馆，举为写书官。 

　　五十一年，议叙知县，分发四川。十月，委署长宁县。县私设卡房，犯者并证佐逮系累月，不得释；公至，一日释三百余人，民情大悦。氓俗重利轻生，小忿辄杀子以自明。公曰：『父子，天性也；是可纵乎』！治以故杀子孙罪；其风遂戢。 

　　逾年，拏获越狱盗犯黄于礼。送部引见，特旨升浙江嘉兴府同知，守乍甫海疆。三年俸满，例升知府；未届期，即以太夫人忧归。 

　　服除，选湖北德安府同知。委勘天门水灾；抚军勘灾至，询舆情安否？知府某指岸上田曰：『此间甚丰稔，水灾特一隅耳』。公遽曰：『守言误；被涝者两县、一州有半，何谓一隅？北岸之丰，何救于南岸之歉！且道殣相望、疫疠大行，守安坐署中，未之见也』。抚军震怒；守长跪谢罪，乃免。其强项如此。逾月，复以资政公忧去。 

