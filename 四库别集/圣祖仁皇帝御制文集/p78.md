<!-- { "loadSidebar": true } -->
　　朕尝读尚书説命之篇其劝髙宗以好学也曰惟学逊志务时敏又曰学于古训乃有获夫人君为学必稽古考宪人臣劝学于其君必援古昔称先王凡以百家纷纭折衷于圣众言淆乱是正于经其所孜孜汲汲者将精其义以致用于天下也岂占毕口耳之为勤徒资听説而娱覩听乎今夫师儒训诂授受之学托诸空言以明其道而犹必守其一先生之説而况人主为学将精其义以致用于天下者哉朕自冲龄性絶嬉玩顾独喜书自经史之余苟其不谬于圣人之道自成一家之言未尝不博求而纵览焉至于经筵进讲则专主于四子五经盖书契既兴载籍浩繁虽开巻有益而有禆治道必以四子五经为归极矣上自天人性命下及民情物理以至二帝三王以来所经营措施于政教者其道甚明而其事易行神而明之存乎其人而已朕自临御迄今日讲靡辍经书觧义节次彚刋其遇春秋二仲则涓日经筵未尝有间阅时既乆篇帙渐多因命儒臣彚为一集付之剞劂昔大禹好善昌言则拜武王访道丹书是陈至如昔圣前贤之所诰诫广厦细旃之所敷论其可忽诸且令颁之四方俾臣僚士庶诵其辞而服习其义咸知遵道遵法助登上理岂仅谓小补者与
　　日讲通鉴觧义序
　　史之有传其体有二纪事编辞发凡起例而褒贬之意寓于言外俟观者深思而自得此左氏之传也涑水之资治通鉴宗之据事以防是非原心以定功罪予夺之不可假如折狱然此公糓之传也崇安之春秋传宗之二者缺其一则史学不备朱子作通鉴纲目纲仿春秋日仿丘明罗十七代纪载之文治以二百四十年褒贬之法论者谓接统春秋不虚也朕勤求治道泳六经之余乐观前代兴衰得失之迹故通鉴一书披览未尝去手顾其间论防者人各置喙间亦有当于作者之意而未能折衷于中而防于一乃命儒臣仿胡安国之体法春秋之义譔次为文依日进讲寒暑无间积嵗月而成编朕惟东周以前无史而有史盖古史之精意已大备于尚书故春秋纪十二公之事犹然二帝三王之心法也威烈以下无春秋而有春秋盖纲目之作上接夫麟经故虽班范诸史之文实鲁史笔削之遗意也而世道之升降政治之隆污于是乎在夫危微治忽之介判于毫芒而相悬遂至于辽絶当时或未及见而后之观者了然此不可不审其防而深究其所以然也是以论古人之行事既贵其所见之至明尤贵其居心之至公盖善论古者如水然人毋鉴于流水而鉴于止水水无成形于中故妍蚩毕见于外无成形者何公而已矣水之无成形犹人之无成心也无成心者何公而已矣夫公者三代大道之行而万世法戒之权衡也朕读史尝着绪论一编实本至公之意期于至当之归而于日讲一书又以此谆谆申命儒臣既卒业将以刋于秘府颁之羣工大经大法或劝或惩灿然毕具其有禆于经世岂浅鲜也与

　　圣祖仁皇帝御制文第二集巻三十一
　　钦定四库全书
　　圣祖仁皇帝御制文第二集巻三十二目録
　　序
　　通鉴纲目序
　　幸鲁盛典序
　　南巡诗序
　　南巡诗序
　　皇舆表序
　　懋勤殿法帖序
　　耕织图序






　　钦定四库全书
　　圣祖仁皇帝御制文第二集巻三十二
　　序
　　通鉴纲目序
　　朕惟自古帝王御世大经大法莫备于史唐虞三代之史尚书所载典谟训诰皆是也自仲尼因鲁史作春秋始编年系月纪载之中褒贬寓焉大要归于扶植纲常阐扬道法后之言史者必宗之宋司马光奉诏纂修资治通鉴论者以为博而得其要简而周于事朱熹夲之为纲目纲仿春秋目仿左氏义例森严首尾条贯足以示劝惩而昭法戒煌煌乎典章之总防而治道之权衡也前编则上溯羲黄征引经传足备稽考续编则下逮宋辽金元其中叙事虽间得其实然而议论偏私纪载乖舛往往有之视朱熹所撰纲目迥乎其不侔矣朕抚御防内夙夜兢业每思説命之言曰学于古训乃有获朕于万几之暇潜心六经大义微言孜孜殚究以讲求
　　古帝王治天下之大道于纲目一书朝夕起居之时循环披览手未释巻以是考前代君臣得失之故世运升降之由纪纲法度之所以立人心风俗之所由纯事有闗乎典常言有禆乎治体者靡不竟委穷源详加论断如是者有年矣爰于内廷设立书局命翻译呈览朕躬亲裁定为之疏解务期晓畅无遗归于至当而后止立有程课自元旦以至嵗除未尝有一日之间即巡幸所至亦必以巻帙自随迄今三年有余全集告竣将锓梓颁行儒臣请序其端朕念是编所记述皆有闗于治天下国家之务非等于寻常纪载之书法戒昭然永为金鉴凡我臣工其各殚心观摩以体朕黾勉法古之意且垂之奕世使子孙臣僚莫不奉为典型酌乎治理斯作君之道出其中而作师之道亦出其中矣是又朕惓惓此书之意也夫
　　幸鲁盛典序
　　朕惟自古帝王声敎翔洽风俗茂美莫不由于崇儒重道典学右文用能发诗书之润泽宣道徳之阃奥推厥渊源皆夲洙泗以故追崇之典歴代相仍或躬诣阙里修谒奠之仪洁志肃容尽诚备物其间礼数随世损益至于希风服教百代式型异世同揆莫之或二猗欤盛矣朕临御以来垂三十载溯危微之统绪念生安之圣哲恒虑凉薄未克祗承用是夙夜单心孜孜不倦惟我至圣先师孔子配天地叅阴阳模范百王师表万禩朕每研搜至道泳六经觉宪章祖述删定赞修之功日星掲而江河流私心向往窃有愿学之志焉乃者东巡逾泰岱涉泗沂遂诣阙里亲行释奠得瞻庙貌仰圣容以为徳盛功隆钦崇宜极凡厥典礼有加前代又亲制文辞手冩以勒之贞石务用导扬至敎风示来兹夫缅怀曩哲继躅前贤犹思覩其物采接其居处况先师遗风余烈久而弥新重以朕之寤寐羮墙僾乎如见及过杏坛相圃之间山川俨然桧楷如故髣髴金石弦诵之声闻于千载而上流连往复不能自已也衍圣公孔毓圻上疏陈谢且以礼仪隆重非直一家荣遇请修幸鲁盛典一书朕既可其奏久之书成复请叙言以冠其端朕万防余晷敦勉弗遑实欲黙契先师尊闻行知于以阜物諴民风同道一庶防跻世运于唐虞登治术于三古是书也岂徒使天下后世知朕于先师钦慕无已如此且愈以见圣人之道覆帱羣伦苞毓万象即凡车服礼器之遗皆足令人感发而兴起也故赐之序
　　南巡诗序
　　朕念切民依咨询幽隐于二十八年春再举南廵爰自畿甸东临齐鲁沿泝江淮达于吴越曩者甲子之歳舆衞所经瞻顾闾阎观省謡俗悯怀泽国轸恤羣黎未尝一日忘于朕心已尝形诸篇咏载前集中今兹重歴郡邑见民物渐殷生业就理逺胜曩时中心慰悦又不禁吟咏及之途中停警撤跸欲以洞悉舆情数千里间百姓欢跃载路星攅云集瞻依爱戴发于至诚朕自惟化理何以克洽民情益用是欿然也乃于巡歴所至沛膏泽饬官方戒民俗修典礼经武备览河防施诸事矣又发诸言或御帐殿或抚船牕吟咏所及性情在焉古人云诗言志凡朕篇章所寓时以民生风化惓惓为念即间于眺览之际抒写景物指顾河山要其寄托则自有在也因裒而集之为南巡诗一巻云
　　南巡诗序
　　朕三度南巡咸因视河亲为筹画遂至江浙察吏安民所歴之地随其时宜广沛膏泽拯疾苦焉兹行兼奉皇太后銮舆而南既可无阙定省之仪且欲见
　　先帝开基冨有四海而朕守成敎育率土清宁无惭付托以博
　　慈顔之怿悦然往返遄迅絶无滞留百司章奏三日一送行在即与剖决舟行多暇仍览书史日操觚翰偶寄吟篇莫非记采风俗时存怀保兢业之意后之人读朕前后南巡诸诗知朕心之有在云尔
　　皇舆表序
　　粤稽古皇统一海寓画疆经野建立万国以作民极故周礼土地之图掌于司徒于小宰而左传称左史倚相能诵八索九丘孔安国曰九丘者九州之志也史记载萧何入闗收秦图籍髙帝以故具知天下阸塞是可见有国家者封域之广狭郡邑之兴废固不可不务逺稽而近考也朕尝博观羣史上溯源流髙辛创立九州虞帝分为十二周初职方以统九服保章以辨分星胙土列爵天下井如秦兼并六国罢封建置郡县先王之制至秦而一变矣自是一统之盛汉隋唐宋元明制度逓有更革汉曰十三部唐曰十五道宋曰十五路隋则改州为郡元则以路省明则革省置司其都邑变迁纷纭郁翳或地存而名亡或名同而地异或地析而民散莫可纪极他若三国六朝五代幅既隘升改寄置尤为烦冗矣朕因是简命儒臣仿史家年表法以夲朝府州县之名为经弁于其首自唐虞以迄有明之地与郡国州县为纬分列其下朕复亲加裁订以详以核古今舆制粲若星辰之罗于天歴厯可数也爰命曰皇舆表若夫土宇之广北越沙漠南逾沧溟开辟以来未列版图者咸归籍内附以古无其名故斯表亦不能悉载焉虽然是宁独讨论之助云尔哉传曰有徳此有人有人此有土诗曰圣敬日跻昭格迟迟上帝是祗帝命式于九围则抚斯表也朕敢不益博大厥徳以膺兹孔厚之版章与是为序
　　懋勤殿法帖序
　　朕惟书契既兴歴代相传自篆籀变而为隶楷行草古人往往积嵗月殚学力结体运思以务臻其妙所由来逺矣尝于机政之暇游心翰藻观晋人所书体尚圆润结构天然风采流奕敛锋藏锷而自能防劲故歴代重之逮唐以后或格法谨严或笔势轩翥类皆神明于昔人之矩矱而变化出之以自成一家之书亦代不乏人在昔右文之君得一名迹每使当世之能书者排类摹仿镌诸文石以广其流传为防府艺林之所共寳如圣敎兰亭以及淳化淳熙诸墨刻皆其最著者也朕念古帖嵗久渐湮近时转相摹刻者多失其真因取内府所藏旧搨与名人墨迹逺自上古以迄夲朝编次抚刻题曰懋勤殿法帖凡二十有八巻帝王法书自汉以后咸在简牍有明诸帝之善书者亦搜辑其遗楮以列于后洪惟我
　　世祖章皇帝聪明天亶深心典学时洒宸翰防竒髙古体格浑成神彩炳焕洵足卓越前代谨以登诸琬琰昭示子孙臣民垂诸不朽朕自幼习书豪素在侧寒暑靡间歴年以来手书勅谕诗文防语以及临摹昔人名迹屡盈笥箧每思字学渊微虽精研日久正欿然未敢自信縁诸臣敦恳再四勉从其请用识嗜古之夙志云尔皇太子皇子亦晨夕侍朕习学因并附焉以防励其意夫书列六艺之中兼八体之妙唐太宗论笔法谓欲书之时当收视反听絶虑凝神心正气和则契于微妙昔人评右军书乐毅论有忠臣烈士之象曺娥碑有孝子顺孙之象逍遥篇有抱素拔俗之象画像赞有矜庄严肃之象由是观之学书之道亦非仅操觚染翰之为其通于学问性情有如是哉后之览者考源镜流由今溯古临池之学具在斯帙矣故于刻石既成而序之
　　耕织图序
