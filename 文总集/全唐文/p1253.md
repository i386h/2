<!-- { "loadSidebar": true } -->
    今者君臣和德，上下叶心；百职毕修，庶官以序；法令明具，教化流行。方内欢康，天下宁壹；四人遵业，万类乐生；嘉应休徵，神物灵贶；形於草木，著於星辰。而辞之以仁寿未臻，至化犹郁。遂使德诚可绝，名号未崇。不告於明神，不示於殊俗，将何以知陛下之戡难？将何以表陛下之致平？下无以威於四方，上无以报於九庙，其不可一也；淳古之至化，邈而不追，烈祖之威仪，废而不续，其不可二也；庶正群官，宗室支属，西土耆老，太学诸生，黄冠之伦，缁衣之侣，万众伏阙，弥旬织路，而乃不从人心，以违公议，其不可三也。守谦恭卑让之志，忽光大宏远之图。臣等诚虽至愚。以为大谬。
    伏以恒久之德，贞夫一也；元始之义，善之长也；并包覆露，天之大也；清净元默，道之妙也。睿智之周物，不可以不称夫圣也；妙算之无方，不可以不称夫神也；行仁义，修典法，歌诗颂。考文章，不可以不称夫文也；攘却戎夷，戡翦暴逆，边兵以整，禁卫以严，不可以不称夫武也：而合於唐尧乃圣、乃神、乃武、乃文之德。
    臣某等谨稽之乾符，叶於古帝，侔德泽之广，配功业之崇，昧冒万死，伏请上尊号曰：“贞元大道圣神文武皇帝。”臣等竭其精诚，发於交感，庶以回日，其能动天。无任屏营恳悃之至。谨诣朝堂奉表固请以闻。臣某等诚惶诚恐，顿首顿首。谨言。（及大会议，户部尚书班宏又请加奉“道”字，故又改其文，博施不息而万物以生，推功不宰而万化以成，又合於《书》之“奉若天道”之义。伏请上尊号曰“圣神文武奉道皇帝”。）
    ○第四表
    臣某等言：臣等去年九月三度诣阙上表，请复上尊号，恳悃虽竭，精诚未通，又惧於累尘圣听，是用中辍。大愿未毕，群心靡宁。臣某等诚勤诚恳，顿首顿首。
    臣等生逢昌运，早列清朝，获睹文明，继迹贤俊，亦尝考前载於史氏，访遗仪於礼官。至於保鸿名尊号之荣，昭茂功盛德之美，皆烈祖之垂法，为累代之成规。子孙之所宜丕承，臣下之所宜崇奉。陛下纂圣绪而临下，遵令典而制中，则亦俯从公卿大夫之请，尤膺圣神文武之号。间者陛下以祸乱之故，特贬损而自儆，以从一时之宜，信为恭也。今乃欲遂变更而不复，以废先祖之典，则若专焉，岂陛下或未之思？然臣等实以为惧，虽欲行陛下之志，奈先祖之典法何？
    伏惟陛下因於忧劳，深自咎责；命祝史告於天地，陈圭币祠於祖宗，布於群臣，闻於兆庶。固能降开之福，致感悦之诚；咸和以叶心，尽瘁而毕力；弼成神造，康济艰难。寇逆埽除，暴强扰顺。侯卫奉守屏之职，夷狄为来庭之宾。兵戎不兴，边鄙不耸。文轨同於四海，贡赋修於九州。至若时候将愆，必惟思而内省；皇情微轸，遂交感而潜通。阴阳和而风雨时，年谷熟而财用足；休祥数见，福应屡臻。此皆天地祖宗，垂灵锡祉，以成陛下之志，明无不答不享之咎也。
    陛下宜承天意，以悦神心，增修盛仪，再加明号，崇昭报之礼，表恢复之功。而辞以仁寿未臻，至化犹郁，则若尚怀不足，以要天地祖宗。虽有固让之勤，而非重请之义。且夫号者，其来尚矣：燧人神农，各旌其事；汤以甚武，而曰武王；迨我祖宗，亦崇高古道，垂著新法。陛下独为辞让，以守谦冲，则皇王将有愧於前，祖宗将不悦於後。而帝德是非之辨，固有所归；国典异同之文，後难以守。且陛下本为炯诫，以示敬恭，诚谦德也。今以先王之道，而不敢不法；烈祖之训，而不敢不承，又谦德之大也。若乃守独善而遗公议，执小让而忽宏规；违臣庶之心，废祖宗之典；乃所以失陛下之恭德，又徒以掩陛下之全功。臣等虽诚至愚，窃所不取。辄敢徵之国典，酌於经义，取贞者事之干，元者善之长，以配圣谟神化之盛，文德武功之崇，叶纪年之嘉名，遵旧号之美称，以如开元故事。谨昧冒万死，请上尊号曰“贞元圣神文武皇帝。”
    伏惟皇帝陛下沛然回虑，俯徇群情，然後圣德之光昭，元功之茂著，後代得扬盛美而镜至清，是群臣之愿也。不胜恳迫之至，谨复奉表诣阙固请以闻。臣某等诚勤诚恳，顿首顿首。谨言。
    ○第五表（为文武百僚太子少保于颀以下作）
    臣颀等言：臣等伏以尊号未复，累表陈情，伏奉诏旨，固守谦恭。臣颀等上援天地神灵，次奉祖宗典法；列经义而顺古，因人心以从时；词繁而不能陈明，诚竭而未蒙察纳；德美盛而犹蔽，宪度缺而莫修。罪戾是忧，冰炭交集。臣颀等诚惶诚恐，顿首顿首。
    臣颀等伏以先王之道，由大中而可久；近古之化，以弥文而益彰。则守谦而为恭，不如立中而垂法；表朴而礼略，不如文明而化光。况於文质异时，而国家自有制度；岂直为一王之法，固以过三代之文。其於规模，信为宏远。陛下嗣训先祖，贻谋後圣，当践修以纂承，奚变更而废坠。臣等又伏读诏书曰：“遐想哲王，则自燧人、神农、殷汤之时，有其事也。”又曰：“钦若典训，则自代宗、肃宗、元宗而上，有其仪也。”又曰：“所诫者满，所尚者谦。守之以诚，期於终始。”臣等以为去鸿名而贬损。谦之始也；遵旧典而奉承，谦之终也；造次而未尝违於礼，守之以诚也；敬恭而无或蹈於专，所诫者满也。又曰：“虚美崇饰，所不敢当。”伏惟皇帝陛下恤人之心，动天之德；致理之文教，戡难之武功，著於颂声，光於史氏。上有其实，无虚美之谦；下尽其诚，非崇饰之伪。又曰：“勉一乃心，共康庶政。”曩者公卿大夫，侍御携仆，或从牧圉，或备持戈矛，盖有同力之诚，而无离德之间；今者四岳群后，九土庶邦，外自藩维，内及宗室，黄发耆老，青衿诸儒，或佥以同辞，或远而抗疏，一心之效也。群材序进，百职交修；烽燧不惊，兵戎以息；钻凿不用，狱讼以衰。六气和而风雨时，五谷昌而仓廪实，庶政之康也。诚由教化，以致雍熙，自当冠於皇王，宁复谢於尧禹。宜加明号，以表成功。
    陛下虽以为辞，臣等未知其说。又伏奉诏旨，令臣等断表。伏以君亲一致，臣子一例，而《春秋》之义，以王父命辞父命，不以父命辞王父命。则臣颀等得遵先帝之典，以违陛下之诏，谨冒昧万死，伏请复上尊号如前。不胜惶惧恳迫之至。谨复诣朝堂奉表固请以闻。臣颀等诚惶，诚恐诚勤，诚恳顿首顿首。谨言。
    ○第六表
    臣颀等言：臣等今月七日所上表，昨十五日下诏旨如初，辞让愈固。臣等感谦冲於盛德，而私有旧典隳废之忧；惧烦渎於圣听，而内怀微诚恳迫之切。进退兢惕，不知所措。臣颀等诚惶诚恐，顿首顿首。
    臣颀等伏以为事贵举其中，立名恶浮於实；得其中不宜变之而失正，有其实不必避之以为恭。况以祖宗之矩仪，国家之典制，陛下道尊教备，德博化光，奚取於贬损而自卑，朴略而太简者也？昔汉宣帝谓元帝曰：“我汉家自有制度。”诸葛孔明诫其主曰：“不宜妄自菲薄。”前史载之详矣，幸陛下思之。臣等又为执小让之贤，不足以方得礼合度之善。去鸿名之敬，不足以补变法改作之专。陛下行之，将何所守？伏以高祖受兹明命，历代承以圣德，至陛下又有下武继文重熙累盛之美，不可谓德之不嗣也。躬上圣之资，合至神之化，戡祸乱制夷狄之武，修礼乐垂宪度之文，不可谓实之不孚也。比年以来，俗化斯厚，人少犯法，吏无舞文，狱犴将空，桎梏不用，可谓人皆迁善，岂曰俗未胜残？若固辞之，所未悟也。况於尊号之美，陛下已受於初。去之既由於艰虞，复之宜因於康靖。若示其罚，不旌其功，何以知区宇之削平？何以知宗庙之绍复？似非陛下之本意，但自欲改先祖之遗仪耳。内外臣庶，跋履山川，思报主恩，誓雪雠耻，亦欲摅其宿愤，表其成劳。陛下犹掩鸿名，不彰其事，则此等有如未尽，不以为欢。倘陛下以自咎责之心，尚或未弭，则群臣不能匡辅之罪，是亦未除，将何以蒙陛下之恩私？将何以受陛下之爵赏？君犹含垢，臣以偷荣；群下之情，必深反侧。又无以示於万古，无以威於四夷，皆非远图，且乖大体。
    臣等怀此数者，忄良忄良而不能自安。谨冒昧万死，重违诏旨，伏请复上尊号，以如前表。伏惟皇帝陛下思聿修无念之言，顾屈已从人之义，再膺大典，俯徇群心，因来月谒太清宫太庙，郊祀上帝，遂以告祠。实臣等之至诚，实臣等之厚幸。不甚惶惧恳迫之至。谨复诣朝堂奉表固请以闻。臣等诚惶诚恐诚勤诚恳，顿首顿首。谨言。（及大会议，国子祭酒韩洄请历数近日徵应祥瑞，故又改其文如後表。又伏见陛下以今年四月以来方当雩祭之修而有旱备之请。才愆期而未害於物，深轸念而将恤其人。气潜通而交感以和，泽旋流而滂霈思远。由是风雨时而霜雹不降，稼穑茂而蝗螟不生；农功以成，年谷大熟。休祥数见，福应屡臻：仁木连理而垂阴，嘉禾同颖而挺秀；寿星舒景炎之盛，芝草布葩英之重；白獐凝彩而雪晖，苍乌取象於天色。将遍於郡国，相继於岁时。右具如表。）
    ○为百官贺舒州甘露表
    臣某等言：伏见舒州奏，怀宁县界天柱山东南谷寺降甘露，今月五日下尚书省者。臣等谨按皇王以来图牒所载，皆以为天地之合，神灵之精，感中和之茂育，彰太清之至理。故《冠子》曰：“圣人之德，上及太清，下及太宁，中及万灵，则甘露下。”《礼》曰：“天不爱其道，地不爱其宝，则甘露降。”伏惟皇帝陛下元化醇茂，沐泽汪洋，合覆帱持载之功，配高明博厚之德。恩加群物，礼及百神，可谓同符，实如前载。又据舒州刺史宇文适所奏云：“天柱山者，柱石之象也，表山岳之灵；怀宁县者，宁谧之义也，表怀柔之理。”伏以远夷怀恩，辅臣纳忠，观其所言，信而有理。臣等亲闻圣政，获睹殊祥。无任。
    ○与常州独孤使君书
