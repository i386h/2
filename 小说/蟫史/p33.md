<!-- { "loadSidebar": true } -->
    择日，以两皮鼓，三铜鼓，五芦笙，苗女列九人，歌跳神之曲，陈羊豕各二，焚苗锦三束，献椰子酒三缸。膜拜，女巫披发，上下旋舞，祝曰：

    愿明神，起死瘴，黑兵无伤伤汉将。

    方拜间，巫忽起立，作段将军语云：“黑苗王有道，祭神而丰，死瘴非神所主，须遣大将，稽簿籍于章老人，别致一札商之，当死者速瞽当病者死，不当病者病。神或可为也。”大喜，拜曰：“惟命！”巫又席地坐，作“莫夫人”语云：“福大者不能瘴，然酒色甚则能中之，黑苗人三日内媾精者，宜速忏悔。”益恐惧，伏地叩颡，连数十声。十二苗女，齐跪其后，手相压，头足相撞。巫又叉手立，作“他无敌”语曰：“香火主人且归，五日后来谢。”众人皆起。巫倒地，复其本性，大呼：“头背痛欲死，瘴神其先死我乎？”两苗掖之而出，还彻羊豕与酒，殆已空空如。殊不能释，狼狈归其营。小苗谍至，言噩领猡鬼数千，营，江上，于下流造楼船，斛斯侯檄张许两大都督御敌。又蚺王领万人，夹盘江而营，汉将御之者，甘都督也。斛斯侯俟滇粤调兵至，方与王战。笑曰：“彼两处胜负未定，吾恃章老人，巫言若验，不费一枪刀半箭弩也。闻斛斯善饮酒，必兼嗜色，试驱苗雏男女，能盅汉人者，令彼吞饵，虽贵者多福泽，不患其不病而至死矣。”群苗依计自行之。斛斯侯初以所支十万金，寄京师之逋主人，挂漏犹多，来议者如织。楚蜀三司，闻侯甫临，而囊极羞涩，并遣人致馈。李郭两节使，不敢爱其家藏宝器，竞出黄白金，以备犒军物，又不止十万焉。侯大悦，赐醴及将士。分他州所送食品。若熊掌驼峰，冰鳞糖蟹，及蛮中希有之鲑菜，与两节使共餍之，曰：“劳王事者，分贵贱，不异甘苦，可无以洽其情欤！”三日谓之浅澉五日谓之深杯。

    一夕，厨吏告以越酿不继，当若何而飞骑促之。侯捋髭曰：“怯儿何为者，吾试借中山元石一□。”指北隅者三，有两巨罂，随地龟坼出，揭其盖，气味馥烈，乃燕赵间秫酒，非越中之醇。两节使咸起为贺。侯问左右曰：“前蜀藩使送两巴童，能樽前一曲否？”答曰：“其本事也。”呼两童登场，按节扬袂，引睇含，，联步而歌曰：

    天莫生愁，人间酌玉瓯。宝马将风走，宝剑将云透。！争识富平侯。报国鸢肩，承家蝉翼，酒气犹能泽九州。

    侯大笑，谓两节使曰：“谁为此曲者，以张放目我，我当制一词歌之。”

    曾凭双屐踏沧波，惊起鱼龙跳舞。战骨已枯方奏凯，掠入麒麟画谱。蛮骑连云，苗弧挂月，那便将人侮。何非王事，劳臣鞅掌如故。故侯却忆前生，玉屏珠帐，浪得神仙护。阿母忽教天上堕，收拾烟花无数。未戮鲸鲵，先调鸽，巧作相思语。余情不乐，枉教山鬼相妒。

    李郭两节使叹曰：“喉之雄才劲气，真可付之关西大汉，用铁板，唱铜侯矣。惟此间虹雨霓云，都成瘴疠。安得无数烟花，为金华殿中人，一洗尘颜，重翻新曲也。”军士耳语，有苗男女数十，修容极冶，闻侯之两蜀童歌，如有忻羡者。侯命罗致之。男十三人，女十五人，颇解汉辞，娴汉礼。侯以男女各二侍李郭，其十四男女，直宿帐中焉。侯将寝，以金叵罗酌秫酒，置男女于左右，而互饮迭淫，中宵无倦意。

    明日，其男皆逃，女七人，争为长枕大被之乐。侯之视女，如无物也。然七人交持之，勿使息肩，至五日惫矣。两节使问疾，侯曰：“头风方剧，肺病转深，未免以军事累两制置使也。”两节使曰：“合营将士，俱得奇疾。一昼夜，停支军糗者，将及五十人矣。”侯曰：“闻甘都督幕中，蓄道术士，召之来视，或有禳除乎？”李节使曰：“无过玛知古矣。”即以书致甘君，乞玛师镜病者。知古凭镜潜审，斛斯侯之床下，两虾蟆吐白气如线，上贯侯鼻。其军中，则有蛇蜿蜒丈余，以舌刺人而气断，以尾捎人而声嘶。谓甘君曰：“蟊贼之来，不知其向，当穷之。”再镜苗中，见黑苗在野庙顶礼，而不见其神。呼犷儿告以故，犷儿曰：“虾蟆及蛇，即庙中妖神也，师自入斛斯营镜之，其物必逃归，则我击之于庙，若击而不中，我亦走还。”甘君曰：“何言之怯耶？”犷儿曰：“闻乌蛮多瘴鬼，受千年积阴气，化为虫蛇，其厉者上冲霄汉，如五色彩云，能阻仙人鸾鹤之路，因苗中人弃于天，畜弃于地，虽有妖孽，三教主往往置之。圣人所谓天地之憾也。虾蟆蛇二物，非其尤者必有似是之魔神统之。”于是知古径往斛斯大营，开镜照床下，虾蟆跃不见。及军中，蛇亦腾无踪。谓两节使曰：“吾见侯之疾，将不可愈。军士死亡者亦多，医国手不来，初无善策。”两节使密语曰：“向知甘君有秘授之图，盍考索之，万人之命，贵侯之身，宜乞天医也。”知古诺之，归以告甘君。烛生曰：“自获吾师人镜以后，勿稽此图，想人天之间，图为镜掩矣。”甘君展第三图有云：

    禽瘴死畜，虫瘴死人，在乌蛮江背者，曰“五云瘴”，映天若霞，触之立死。又名曰“趋炎瘴，”先毙贵人而次贱者。人被瘴死，移置水边，其魂必化为鱼鳖入水，因而捕之，炙其骨为粉，和硝磺糁将死者脐中，腹出黑血升余即愈，宜祭已死者水葬之，不沉瘴鬼。

    甘君卷图藏枕中，以其说致书于两节使。李郭大喜，先如法用一卒试之，果得不死。入帐中，见侯所交之苗女，已毙二人。寻帐后，适得深潭，移两尸其上，网潭出巨蛤如盘者二，煅碎之，合硝磺置侯脐中，大吼而气遂绝。两节使怖曰：“侯若不讳，罪先我二人，但授方之甘君，与方士杀人者无异。”亟致书招之来，谋安全计。书至，甘君大惊。木兰愿随往察，至帐外，两节使迎入，见侯死骨已冷。木兰私告甘君曰：“无恐，戒守者勿哭，吾自探乐王子。若偕还，当可冀活也。”甘君遂告两节使曰：“仍前法救将士之垂死者，吾三人自守侯寝，将以待救。”两节使从之。木兰飞空至乌蛮野庙中，见犷儿抚掌而笑，问以何故？犷儿曰：“吾与玛师计，至此间待妖。忽有一蛇两虾蟆投庙中，欲合其泥神，吾变雷神相疾击之，泥神碎而两物死地下，有五色霞光，从庙后起于空中，一叟拱手曰：‘若知章老人乎？蛮中山川，非毒物不能守。若何为害之，无二物，是无老人也。且天帝向老人索取二物，何以对命耶？’吾答曰：‘汝亦就吾击死，则老有所归矣。’叟殊怒，举杖逐吾，仍落此庙前。吾欲腾去，则五色霞绕其身，迷于所往，故见天女来而笑也。笑吾之无能，而叟之无谓也。”木兰曰：“叟能笼罩王子，定非庸魔，从此而归，我当为先路之导矣。第斛斯侯染瘴尚生，受医竟死，庸误之愆，乃在甘帅，奈何？”犷儿曰：“地下死虾蟆二头，蛇一头，正药笼中物也。”视之，果为雷震死者。木兰吐火炙之，臭闻数十里。犷儿以铁椎碎之，裹腰际，喜曰：“返魂香从何处觅取，乃吾徒锻成之。”两人随飞空，五色霞复来裹。木兰咳唾一物，上天如雌霓，吸霞食之。章老人乃无术焉。两人还大营，见将士之尸，有不及水葬者已复苏，盖庙中火炙之臭味，有以醒之也。两节使迎曰：“乐王子有以策侯乎？”犷儿曰：“先以苗婢之魂，为淫蛤蜊之壳，何以救贵人纵酒渔色之命哉。吾腰间所携瘴神之骨，斯对症矣。”先是侯闻炙骨臭，已有气一缕出鼻间，至是以所锻二物死灰，杂硝磺屑，铺侯之脐腹上。须臾，侯腹有孔，流黑水数升，及大吼而起。甘君及两节使咸以手加额，贺侯无恙。侯泣下曰：“非数君者，吾鬼雄久矣。瘴疠之地，岂合将兵哉。”呼木兰犷儿至前，以礼致谢。谓甘君曰：“吾辞朝之日，上有甘某用人好奇之惑，命吾察实以闻瞽今拯我于死地者，不出此两奇人，是君固以奇胜也。吾荐剡之不及，而何以劾奏为。”甘君问曰：“侯曷以知其为瘴灾耶？”侯曰：“吾魂魄归天地时，仿佛见旌节数人。若迎之还京师故邸者，一老道士自称刘元海，叱从者毋得误引星使，吾乞其指示。道士曰：‘汝为瘴妖所贼，故人甘鼎，已考天书为救治矣。以误用瘴魂，遂至委脱，然乐王子犷儿，吾弟子小徒，必能活汝。女将木兰，龙君弱息，亦隶故人幕下，自来解汝厄，汝不宜早复躔次也。’闻香气入脑，吾心神已还舍，腹中又去其疾，乃得复活，与诸君相见耳。”众为之堕泪，甘君告于侯曰：“营卒来报，黄苗犯分驻地，请归而战平之。”侯曰：“吾才痊可，不遑以一盏为都督酬劳，中心养养，克敌而还。幸副斯意。”甘君以木兰犷儿，遽归其营，烛生告曰：“前夜黄苗蚺吼渡盘江，截我饷道，正参命慕炜以二百人援之，萑蛮佯退，炜追之不返。常越沙明从杜进士，以十六骑出探，亦无音耗。正参宵中不寐，秉烛书字，无何而烛灭人寂，副参询其故于玛师，师展镜忽晦，正忧思无策，适明公还营也。”甘君亟入季孙舍，侍者哭泣云：“夜半不知所之。”视所书字，乃纪梦者，曰：

    是岁甲子月，从甘使君营于北盘江，午旗翻电，夜鼓落星，豺虎远骄，蚍蜉近偃。方就枕安簟，闻笑于梁者。视之而眸－，或掖臂一跃，径登梁坐，索先笑者为鸡，作人语刺促，类啄粒声，不觉生厌，驱之飞去。梁自载以行海上，足底生风云，仰视穹碑万千，中有篆文，书典午没，余大惊身堕，则骇汗流枕簟。睇灯花，荧荧然作蜻蜓眼。坐而思之，夫苟萦念身世，梦不欲其佳者，鸡在梁则无栖，梁载人则就木，海者悔也，碑者悲也，典午没者，司马亡也。余身如卉犬。俯仰万象，曷敢窃灵于两间。惟甘君是顾影之伯乐，闻声之葛卢，倾沥至怀，无有答贶，心魂鉴诸，不宜为此恶剧，俾笑而自点也。荒天待曙，志士勿昏。

