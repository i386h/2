<!-- { "loadSidebar": true } -->
　　徳周有截包五行而藏诸用
　　道运不言建极敷猷刚柔并济体元立制仁义兼施礼乐兵农法四序之春秋冬夏刑威劝赏代六气之风雨雷霆户牖三光提封八极东渐西被北燮南谐中国有圣人瀛海仰日星之临照
　　王者大一统遐荒沐霜露之霑濡得一以清得一以宁号均三大无不持载无不覆帱声并两仪论参赞之成功与地天而俱泰补化育之不足见民物之咸亨荡荡无名岂梯阶之可及苍苍在望非测管之能窥三五以来所称裁成辅相范围曲成先天而天弗违后天而奉天时者惟我
　　圣祖仁皇帝实克尽之允宜
　　配享南郊跻坛北畤用是上稽前典下慰舆情昭告天
　　地
　　宗庙
　　社稷率诸王贝勒文武羣臣于雍正元年十一月二十五日冬至恭祀
　　上帝奉
　　圣祖仁皇帝配享雍正二年正月初六日上辛祈谷恭祀
　　上帝五月初一日夏至恭祀
　　皇地祗并奉
　　圣祖仁皇帝配享振金声以逹气
　　昊帝来賔捧玉瓒而献诚
　　列圣昭格隆仪备举浩泽均宣于戯贻谋佑啓敢忘覆载之
　　洪慈对越骏奔俨覩隂阳之合撰青门升燎防一人报本之心绀幄
　　居歆协万国尊亲之愿布告天下咸使闻知
　　遗诏
　　自古帝王统御天下必以敬
　　天法
　　祖为首务而敬
　　天法
　　祖皆本于至诚之心不容一息有间是以宵旰焦劳无日不兢兢业业也朕防
　　皇考圣祖仁皇帝为
　　宗社臣民计慎选于诸子之中命朕缵承统绪绍登大寳夙夜忧勤深恐不克负荷惟仰体
　　圣祖之心以为心仰法
　　圣祖之政以为政勤求治理抚育烝黎无一事不竭其周详无一时不深其祗敬期使宗室天潢之内人人品端行方八旗根本之地各各奉公守法六卿喉舌之司纪纲整饬百度维贞封疆守土之臣大法小亷万民乐业十三年以来竭虑殚心朝乾夕愓励精政治不惮辛勤训诫臣工不辞谆复虽未能全如期望而庶政渐已肃清人心渐臻良善臣民徧徳遐迩恬熈大有频书嘉祥叠见朕秉此至诚之心孜孜罔释虽至劳至苦不敢一息自怠方兾图安保泰久道化成今朕躬不豫奄弃臣民在朕身生本无生去来一如但我
　　皇考圣祖仁皇帝付托之重至今日虽可自信无负而志愿未竟不无防憾寳亲王皇四子御名秉性仁慈居心孝友
　　圣祖皇考于诸孙之中最为钟爱抚飬宫中恩逾常格雍正元年八月间朕于乾清宫召诸王满汉大臣入见靣谕以建储一事亲书谕防加以宻封収藏于乾清宫最髙之处即立御名为皇太子之防也其后仍封亲王者盖令备位藩封谙习政事以増广识见今既遭大事着继朕登极即皇帝位仰赖
　　上天垂佑
　　列祖贻谋当兹寰宇乂安太平无事必能与亿兆臣民共享安宁之福至于国家刑罚禁令之设所以诘奸除惩贪黜邪以端风俗以肃官方者也然寛严之用又必因乎其时从前朕见人情浇薄官吏营私相习成风罔知省改势不得不惩治整理以戒将来今人心共知儆愓矣凡各衙门条例有从前本严而朕改易从寛者此乃从前部臣定议未协朕与廷臣悉心斟酌而后更定以垂永久者应照更定之例行若从前之例本寛而朕改易从严者此乃整饬人心风俗之计原欲暂行于一时俟诸革除之后仍可酌复旧章此朕本意也嗣后遇此等事则再加斟酌若有应照例者仍照旧例行自今以后实愿内外亲贤股肱大臣念朕朝乾夕愓之苦衷仰答
　　皇考圣祖仁皇帝利益
　　社稷苍生之诚念各秉忠良屏除恩怨一心一徳仍如朕在位之时共相辅弼俾皇太子御名成一代之令主则朕付托得人追随
　　列祖
　　皇考在天之灵亦可不愧不怍矣御名仰承
　　祖宗积累之厚受朕训诲之深与和亲王昼同气至亲实为一体尤当诚心友爱休戚相闗亲正人行正事闻正言勿为小人所诱勿为邪説所惑
　　祖宗所遗之宗室宜亲国家所用之贤良宜保自然和气致祥绵
　　祖宗
　　社稷万年之庆矣荘亲王心地醇良和平谨慎但遇事少有担当然必不至于错悮果亲王至性忠直才识俱优实国家有用之材但平日气体清弱不耐劳瘁倘遇大事诸王大臣当体之勿使伤损其身若因此而损贤王精神不能为国家办理政务则甚为可惜大学士张廷玉噐量纯全抒诚供职其纂修
　　圣祖仁皇帝实録宣力独多每年遵防缮冩上谕悉能详逹朕意训示臣民其功甚钜大学士鄂尔泰志秉忠贞才优经济安民察吏绥靖邉疆洵为不世出之名臣此二人者朕可保其始终不渝将来二臣着配享太庙以昭恩礼其应行仪制悉遵成典持服二十七日释服布告天下咸使闻知
　　册文
　　追封孔子五世祖木金父公册文
　　右文稽古思统绪之相承重道尊师溯渊源于自逺举千秋之旷典苹藻维馨超五等之崇封丝纶式焕缅维先师孔子之五世祖木金父公系本殷朝居从鲁国治惟尚质传朴素之旧风贵而弥恭守谦和之家法积功累行聿毓圣之基贻庆钟祥遂极生民之盛朕初登大寳钦想前规欲伸景仰之诚用议扬之制特追封为肇圣王锡之册命于戯克昌厥后永立人伦之宗有开必先并膺素王之号服兹嘉命垂示无穷
　　追封孔子髙祖祈父公册文
　　道髙圣域宜推师表之源恩浃儒宗用广尊崇之典拟王封而晋秩礼轶古今定鸿号而加称荣増洙泗缅惟先师孔子之髙祖祈父公系出商宗望隆宋国姓分公族为孔氏之再传瑞啓圣人逮宣尼而间出溯渊源于累叶知徳盛而世昌钟灵秀于一人实教尊而功溥朕墙至圣寤寐前徽思敬礼之加隆必恩纶之及逺特追封为裕圣王锡之册命于戯衮衣端冕视躬桓蒲谷而弥尊春禴秋尝与鳬绎防而并久膺兹宠命永荷鸿休
　　追封孔子曽祖防叔公册文
　　圣人觉世道有开而必先王者尊师礼必隆于所自备显扬之典用焕千秋申向徃之诚特超五瑞惟先师孔子之曽祖防叔公殷朝贤裔鲁国儒宗潜徳弥彰守髙曽之矩矱诒谋自逺蕴诗礼之渊源聿开天纵之能四科立教爰起时中之圣一贯传心朕寳位初膺前徽是式溯仪刑而景仰加名号以褒崇特追封为诒圣王锡之册命于戯爼豆常新峻秩与尼山并峙丝纶诞贲恩光与泗水长流永荷宠嘉昭垂无斁
　　追封孔子祖伯夏公册文
　　化民善俗道首赖乎师资累行积功谊应推夫祖徳阅再传而诞圣垂裕贻谋超五等而加封创兴盛典缅惟先师孔子之祖伯夏公东山毓秀泗水钟灵生秉礼守义之邦渐磨既久奉崇信尊贤之训牖廸尤深集庆在躬早兆四科之教克昌厥后遂开万世之防朕寳歴初膺景行弥切推降祥之有自念显号之宜加特追封为昌圣王锡之册命于戯溯尼山之世泽茂绩丕昭崇阙里之家声斯文益振服兹嘉命永示光荣
　　追封孔子父叔梁公册文
　　逹天尽性溯道统之攸传崇徳报功体孝思之不匮惟诞生夫睿哲遂永树乎师模用贲徽章特升峻秩缅惟先师孔子之父叔梁公望重鲁邦业传郰邑秉姿勇毅垂史传之盛名积庆悠长衍家庭之令绪感殊祥于阙里兆啓素王徴灵应于尼山运钟至圣粤从前代显赠上公兹当缵绪之初更议推恩之典特追封为啓圣王锡之册命于戯泽惟裕后聿作述之规善则归亲宜极尊崇之礼仪型如在嘉命是承
　　世宗宪皇帝御制文集巻四
　　钦定四库全书
　　世宗宪皇帝御制文集五
　　论
　　朋党论
　　朕惟天尊地卑而君臣之分定为人臣者义当惟知有君惟知有君则其情固结不可觧而能与君同好恶夫是之谓一徳一心而上下交乃有心懐二三不能与君同好恶以至于上下之情睽而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟或恐其所见之未尽当也故虚其心以博稽众论然必众论尽归于至正而人君从之方合于大公若朋党之徒挟偏私以惑主聼而人君或误用之则是以至公之心反成其为至私之事矣孟子论国君之进贤退不肖既合左右诸大夫国人之论而必加察焉以亲见其贤否之实洪范稽疑以谋及乃心者求卿士庻民之从
　　而皇极敷言必戒其好恶偏党以归于王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各徇其好恶以为是非至使人君惩偏聼之生奸谓反不如独见之公也朋党之罪可胜诛乎我
　　圣祖仁皇帝御极六十年用人行政迈越千古帝王而大小臣僚未能尽矢公忠往往要朋结党
