<!-- { "loadSidebar": true } -->
　　南中向接好音，随遣使问讯吴大将军，未敢遽通左右。非委隆谊于草莽也，诚以大臣无私交《春秋》之义。今倥偬之际，忽捧琬琰之章，真不啻从天而降也。讽诵再三，殷殷至意，若以为贼尚稽天讨，烦贵国忧。法且感且愧。俱左右不察，谓南中臣民偷安江左，竟忘君父之怨，敬为大燕一详陈之。我大行皇帝，敬天法祖，勤政爱民，真尧舜之君也。因庸臣误国，有三月十九之事。法待罪南枢，救授无及，师次淮上，凶问遂来。地坼天崩，山枯海泣。嗟乎！人孰无君，即肆法于市朝，以为泄泄之戒，亦岂足谢先皇帝于地下哉！当时南京臣民，哀恸如丧考妣，无不拊膺切齿，欲悉东南之甲，立翦凶仇。而二三诸臣，谓国破君亡，宗社为重，相与迎立今上，以系中外之心。今上非他，神宗之孙，光宗犹子，而大行皇帝之兄也。名正言顺，天与人归。五月朔日，贺至南都，万姓夹道欢呼，声闻数里。群臣劝进，今上悲不自胜，推让再三，仅允监国。迨臣民伏阙屡请，始以十五日正位南都。从前凤集河清，瑞应非一。即告庙之日，紫云如盖，祝文升霄。万目共瞻，欢传盛事。大江涌出楠梓数十万颗，助修宫殿。是非天意也哉！越数日，遂命法视师江北，刻日西征。忽传我大将吴三桂借兵贵国，破走逆贼。大国入都，为我先皇帝、后发丧成礼，扫清宫阙，抚恤群黎。且免发之令，示不忘本朝。君长事切，震古铄今。凡为大明臣子，无不忌疾北望，顶礼中顾，岂但如明谕听云“感恩图报”已乎。谨于八月，薄具筐篚，遣使犒师，兼欲请命鸿裁，连兵西讨。是以王师既发，复次江淮。乃辱明诲，引《春秋》大义来相诘责，善哉乎！推言之，然此为列国君薨，世子应立，有贼不讨，不忍死其君者立说耳。若夫天下共主，身殉社稷，青宫皇子，惨变非常，而犹拘牵不即位之说，坐昧一统之义，中原鼎沸，仓卒出师，将何以维系人心，号召忠义？紫阳《纲目》，踵事《春秋》，其间特书，如莽移汉祚，光武中兴；丕废山阳，昭烈践位；怀愍失国，晋元嗣基；徽钦蒙尘，宋高缵统：是皆于国仇未翦中，亟登正位号。《纲目》未尝斥为自立，卒以正统与之。甚至如玄宗幸蜀，太子即位灵武，议者疵之，未尝不目以行权，幸其光复旧物也。本朝传世十六，正统相承，自冠带之族，继绝存亡，仁恩遐被。贵国昔在先朝，夙膺封号，载在盟府，宁不闻乎？今痛心本朝之难，驱除乱逆，可谓大义复著《春秋》矣。昔契丹和宋，止岁输以金缯；回纥助唐，不闻利其土地。况大国世好，兵以义动，万代瞻仰，在此一举。若乃乘我家难，窥我幅员，为德不卒，是以义始而以利终，为贼人所窃笑也。贵国岂其然？往者先帝轸念潢池，不忍尽戮，剿、抚互用，贻误至今。今上天纵英明，刻刻以复仇为念。庙堂之上，和衷体国；介胄之士，击楫枕戈；忠义兵民，欲为国死。而窃以天殪逆贼，当不越于斯时矣。语曰：“树德务滋，除恶务尽。”今逆贼应服天诛，谍知卷土西来，方图报复，此不独本朝不共戴天之仇，抑亦贵国除恶未尽之忧。伏乞坚同仇之谊，全始终之德，合师进讨，问罪秦中，共枭逆贼之头，以泯敷天之愤。则贵国义问，照耀千秋；本朝图报，惟力是视。从此两国世通盟好，传之无穷，不亦千载一策哉！至于牛耳之盟，则本朝使臣，业已在道，不日抵燕，奉盘盂从事矣。法北望陵庙，无泪可挥，身蹈大戮，罪应万死。所以不即谒先帝者，实惟社稷之故。《传》曰：“竭股肱之力，继以忠贞。”法处今日，鞠躬致命，先尽臣节，所以报也。惟大国实昭鉴之。
　　史可法发了此书，厉兵秣马，昼夜不停。又闻得朝里马士英荐用匪人，惟贪贿赂，眼见得天下大事，已七八分不可为了。又因墨勒根往复通书，事在紧急，怕不得朝中权相怒，小人忌，沥血上了一本。本上道：
　　三月以来，陵庙荒芜，山河鼎沸。大仇在目，一兵未加。且备员督师，死不塞责。北来塘报，清必南窥，尽河以北，悉染腥膻。而我河之上防，百未料理；复仇之师，不及于关陕；讨贼之约，不及于清庭。一似君父之仇，置诸膜外。近见清示，公然以“逆”之一字，加之于南，辱我使臣，蹂我边境。宗社安危，决于此日，我即卑宫菲食，尝胆卧薪，聚才智之精神而枕戈待旦，合方州之物力而破釜沉舟，尚恐无救于事。以臣睹庙堂之作用，百执事之精神，殊有未尽然者。忆北变初传，人心震骇，臣等恭迎圣驾，临莅南都，亿万之欢声动地。皇上初见臣等，言及先帝则泪下沾襟，次谒孝陵，赞及高皇帝、高皇后，则泪痕满面。皇天后土，实式鉴临。曾几何时，可忘前事！先帝以圣明罹惨祸，此千古未有之变也。先帝崩于贼，恭皇帝亦崩于贼，此千古未有之仇也。庶民之家，父兄被杀，尚思穴胸断，得而甘心，朝廷岂可漠置？今宜速行讨贼之诏，严责臣与四镇，悉简精锐，直抵秦关。悬上赏以待有功，假便宜而责成效。丝纶之布，痛切淋漓，庶海内之忠臣义士，闻而感愤也。国家遭此大变，皇上嗣承大统，原与前代不同，诸臣但有罪之当诛，实无功之足录。臣于登极诏稿，将加恩一款特为删除，不意颁发之时，仍复开载。彼国知此，亦应笑之。今恩外加恩，纷纷未已，武臣腰玉，直等寻赏；名器滥觞，于斯为极。以后似宜慎重，专待真正战功，庶行间之猛将劲兵，有所激励也。至兵行讨贼，最苦无粮，似宜将内库本折，概行催解，凑济军需，其余不急之工役，可已之繁费，一切报罢；朝夕之宴，左右之献谀，一切谢绝。即事关大典大礼，万不容废者，亦宜概从俭约。盖贼一日不灭，清一日不归，即有宫室，岂能宴处？即有锦衣玉食，岂能安享？乞皇上念念刻刻，上在缵二祖列宗之鸿业，愤先帝之深仇，而振举朝之精神，萃四海之物力，以并于选将练兵报仇雪耻之一事。庶人心犹可救，天意尚可回耳。
　　此本一上，喧传南都。道史可法忠肝义胆，可以对天地、泣鬼神。却被马士英看得扯淡，票上本呈，只批得“知道了”三个字。虽是这等说，南京刻成一本，哪一个不买本看看？是盖公道在人，良心不泯。有诗为证：
　　阁部前驱天四垂，赳赳桓桓主雄姿。
　　江北城阙静不动，虎将蛟兵争有为。
　　四镇骄帅视鼻息，朝右耽耽妒娥眉。
　　御西防北心良苦，治国筹边安所施？
　　弱君权相图眼下，空使忠良费万思。
　　封章百上百不效，大厦难将一木支。
　　只今碧血盈盈在，读未终篇泪已□！
第三十三回　褒忠臣权相市公　定爰书法司被逐
　　谁人说道江山败，奖忠良非茫昧，引用匪人无计奈。为伊嗟，为伊恨，顿把朝纲坏。　　魂惊骨颤多尴尬，忠旌奸斥须分界。魏逆案重索债，却只说法司无赖，夜郎空自大。《青玉案》
　　阮党如何肯奖忠？当权马相示虚公。
　　无端酷罚报还报，一纲贤愚罹此中。
　　话说阁部史可法驻扎淮扬，日夜劳心焦思，既苦无兵，又苦无饷。再三设法，查有崇祯十二年条陈海运的沈廷扬，原籍苏州府崇明县人，虽是赀郎出身，是个识海性、善水战的。崇祯委他海运，年年是他督理，再无失风坏船、稽程折米的事。崇祯道他勤劳王事，连升他户部山东司郎中，直加至光禄寺少卿。十七年运的粮，尚未出港口，存下有一百万石。大海运船二十八只还泊在海口，得了崇祯皇帝凶讯，不敢前进。适值高杰跋扈，有背叛的光景，奉旨把粮就在阁部史可法汛地暂住，要赍往北边付与吴三桂赏军。及至吴三桂不收，弘光派发与史可法、刘泽清、郑鸿逵军前作饷。高杰越恼了，口口声声要反。其时江南巡抚是郑，乃有风力肯做事的人。体访将沈廷扬的海运船已过江来了，是他堂弟沈虎文管辖。又访问虎文号来山，乃晓天文、识地理的人。就差游击林肃若，征聘他出来做了赞画，委以兵事。领了吴淞总兵田声嘉，会同了总兵郑鸿逵前往镇江，防备高杰谋反，好护持江以南一带地方。其时兵船开处，威风凛凛，杀气腾腾，三千人马，胜如十万，好不齐整。有诗为证：
　　高帅跋扈射城下，郑抚调兵兼拨马。
　　江北丝纶阁部忧，老壮补伍不放假。
　　日暮风起东西呼，夜战勿惭兵力寡。
　　军中赞画乃异人，被征难辞以无暇。
　　提兵北望是瓜洲，城下此时皆砾瓦。
　　今高已屠沈隐沦，追谱前功怀大雅。
　　且说郑巡抚带了谋臣猛将，又纠合了总兵郑鸿逵扬兵江口，声声要与高杰打仗。适值阁部史可法又奉弘光新旨，着招抚高杰。高杰扎营屯兵在南关，诱史可法到来，关他在一冷庙，只杀驴以供饮食。逼他上本，要加封三级，给饷一万石，便替朝廷出力，依旧去守汛地。史可法没奈何，替他上了一本，弘光依允了，高杰才陪礼了史阁部，引兵还镇。巡抚郑也带了沈虎文、田声嘉、林肃若回苏州去了。正是：
　　曲突徙薪无恩泽，焦头烂额为上宾。
　　高杰虽然还镇，那左镇与黄、刘三镇，都有笑朝廷、轻宰相的意思。阁老马士英晓得了风声，只得上了一本，道“忠臣未经赠荫，无以劝忠；降臣未经诛戮，无以惩逆”的疏。弘光批准，先令礼部尚书议谥并建祠，随令刑部尚书议罪并议诛。旨一下，远近观望，也就肃然有恐惧的意思了。礼部是钱谦益大堂，会同翰林官，把北京死难文臣二十二人、勋臣二人、戚臣一人，俱给祭葬赠荫祠谥。拟定了一本，弘光就批准了。你道文臣、勋臣、戚臣是谁？
　　东阁大学士工部尚书范景文，字质公，号思仁，北直吴桥县人。癸丑进士。谥文贞。
　　户、礼二部尚书兼翰林院侍读学士倪元璐，字鸿宝，浙江上虞县人。壬戌进士。谥文正。
　　都察院左都御史李邦华，字懋明，江西吉水县人。甲辰进士。谥忠文。
　　兵部戎政右侍郎王家彦，字遵五，福建莆田县人。壬戌进士。谥忠端。
　　刑部右侍郎孟兆祥，字肖形，山西泽州人。壬戌进士。谥忠贞。
　　都察院右副都御史施邦曜，号四明，浙江余姚县人。己未进士。谥忠介。
　　大理寺卿凌义渠，字骏甫，号茗柯，浙江乌程县人。乙丑进士。谥忠清。
　　太常寺少卿吴麟徵，号磊齐，浙江海盐县人。壬戌进士，谥忠节。
　　左春坊左庶子周凤翔，号巢轩，浙江山阴县人。戊辰进士。谥文节。
　　左谕德兼侍读马世奇，字君常，号素修，南直无锡县人。辛未进士。谥文忠。
　　翰林院左谕德刘理顺，字湛陆，河南杞县人。甲戌状元。谥文正。
　　太仆寺卿申佳胤，号素园，北直永年县人。辛未进士。谥节愍。
　　翰林院简讨汪伟，号长源，南直休宁县籍江宁县人。戊辰进士。谥文烈。
