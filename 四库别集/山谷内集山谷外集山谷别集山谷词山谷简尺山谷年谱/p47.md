<!-- { "loadSidebar": true } -->
　　伯祖侍禁以先侍御赠尚书职方员外郎本以儒学自将而直天禧之诏下科进士皆补三班借职葢与石曼卿同升也虽仕宦不逹其在施州能使徼外蛮畏威改过可知其不碌碌矣至于与伯父晦甫论迁畨禺城非是而名震于京师诸公翕然称之朝廷亦向用公也使少得耆老至今在朝平生经术亦得少见于此宗族且托庇焉万里之涂车轴折于中道未尝不痛惜也
　　跋砥柱铭后
　　余观砥柱之屹中流阅頽波之东注有似乎君子士大夫立于世道之风波可以托六尺之孤寄百里之命不以千乘之利夺其大节则可以不为此石羞矣营丘王蕃观复居今而好古抱质而学文可望以立不易方人不知而不愠者也故书砥柱铭遗之
　　跋匹纸
　　建中靖国元年十月戊子荆州之沙市舟中久雨初霁开北轩以受凉王子飞兄弟来过适有田氏嘉醖问子飞子均皆不能酒而子予自賛曰能因濯余古铜瓢满酌饮之曰饮此则为子书匹纸子予请尽之既而一举覆瓢示余因为落笔不倦是日子予虽醉而狂语皆无流俗之谈亦可以观其不凡也
　　跋僧齐已诗
　　齐已胡氏子本益阳人髙氏据有荆州延巳居龙兴寺给月俸遂作渚宫莫问十五篇以自见葢巳初舍俗入大沩山叅禅猛利持律清苦晚嵗牵情于诗遂作荆州僧正以老故有未谢侯门去之句尔十二郎见过定是髙家郎君此絶句髙胜翰墨亦可爱
　　书赠王长源诗后
　　王长源安贫好义箪食瓢饮妻孥不免饥寒而未尝作可怜之色向人夫人能自重其在官必能爱民惜当路未能拭目也相见于京师悤悤不得尽平生朋友之意长源告行防小人年来苦不能苦思因而废诗輙以旧诗十许为赠长源若行登山临水亦可以代劳歌耳
　　书枯木道士赋后
　　南充李长倩骨清而气秀是防阁中人也于世俗事窥其藩而不入据其鼎而不尝也其于儒学必将升其堂而哜其胾者也长倩之防军事于黔中也防余以罪窜逐在此其相见如兄弟亲戚之謦欬其侧者也然公庭以簿书期防为见功林下以草木防宻为得计其势常离而不合相从之日少其间相从而相语又希矣于其解官而西也慨然佘病不能作诗巳十年矣故书余与子瞻曩所作赋以赠别
　　跋周元翁龙眠居士大悲賛
　　吾友周夀元翁纯粹动金石清节不朽虽与日月争光可也其言语文章发明妙慧非为作使之合葢其中心纯粹而生光耳少时在庐陵与之同僚此时元翁尤少年已能重厚抑畏无儿子气遂洊登兹茂叔有子葢豫章生七年便知有栋梁用耳
　　书无名师息心铭后
　　梁左补阙宗殆以文学行义知名梁之亡也殆弃其官族出家号无名后周欲夺其志命大臣以美官诱之无名自陈宗国颠覆反俗有七不可誓言哀切遂不夺之又赋五苦诗词意髙洁时多传冩观息心铭似其晚年所作亦似悔其少日刻意于文章耶因僧知海请书此篇以刻石为丛林杂学者之戒故为书之
　　冩蔡明逺帖与李珍跋尾
　　戎州旧吏李珍小心而办事家有水竹亭馆亦能婆娑风月不甚出圭角于羣吏间余之窜戎州使君彭道微故人也又与之有连每遣珍来调防余逆旅之事无不可人意及余防恩东归珍亦用年绩当赴吏部复调防余行橐下荆州不漏毛甲余以疾留荆渚珍告余而西珍之勤恪似不愧蔡明逺也故戏书鲁公明逺帖与之
　　跋元祐间与三妗太君帖【李布公达之妻】
　　庭坚防少从学外家张夫人饮食教诲之有母之道焉食贫随官南北盛徳未报往得罪弃于黔州而夫人捐馆不得尽哀于铭旐之前未尝不陨涕也何人表之妻出旧书读之怆然崇宁元年九月甲申系舟樊口庭坚题
　　题舅氏李公择墓柱
　　元祐六年十二月壬申甥黄大临来祭墓下厥甲戌庭坚叔达乃克来哭呜呼清明岂弟友安乡党正色立朝谆笃不忘而陆况如此呜呼谁其似之
　　书舅诗与洪父跋其后
　　父笔力可扛鼎它日不无文章垂世要须尽心于克已不见人物臧否全用其辉光以照本心力学有暇更精读千巻书乃可毕兹能事
　　书梵志翻着韤诗
　　梵志翻着韤人皆道是错乍可刺你眼不可隠我脚一切众生颠倒类皆如此乃知梵志是大修行人也昔茅容季伟田家子尔杀鸡饭其母而以草具饭郭林宗林宗起拜之因劝使就学遂为四海名士此翻着韤法也今人以珍馔奉客以草具奉其亲渉世之事合义则与已不合义则称亲万世同流皆季伟之罪人也
　　题刀镊民传后
　　陈留江端礼季共曰陈留市上有刀镊二年四十余无室家子姓惟一女年七八嵗矣日以刀镊所得钱与女子醉饱醉则簮花吹长笛肩女而归无一朝之忧而有终身之乐疑以为有道者也
　　书赠晃师
　　老晃相识三十年窃意已落镬汤中输它牛头阿旁余南迁道出叶县系马广教寺中见晃如平生问渠何术自济乃能如此晃笑曰吾饮酒时十方世界皆同一味吾啗众生时皆令入无余湼槃而灭度之阎老子不管你口辩









　　山谷集巻三十
　　钦定四库全书
　　山谷外集巻一
　　宋　黄庭坚　撰
　　赋二首
　　刘明仲墨竹赋
　　子刘子山川之英骨毛粹清用意风尘之表如秋高月明游戏翰墨龙蛇起陆尝其余巧顾作二竹其一枝叶条达惠风举之瘦地笋笴夏篁解衣三河少年禀生劲刚春服楚楚侠游专埸王谢子弟生长见闻文献不足犹超人羣其一折干偃蹇斫头不屈枝老叶硬强项风雪廉蔺之骨成尘凛凛犹有生气虽汲黯之不学挫淮南之锋于千里之外子刘子陵云自许按劒者多故以归我请观谓何黄庭坚曰吾子于此可谓能矣犹有修篁之岁晩枯枿之发春少者骨梗老而日新附之以倾崖礜石摧之以氷霜斧斤第其曽高昭穆至于来昆仍云组练十幅烟寒雨昏乃为能尽之盖阳虎有若之似夫子市人识之顔囘之具体门人不知苏子曰世之工人或能曲尽其形至于其理非高人逸才不能办意其在斯故籍外论之梓人不以庆赏成虡痀偻不以万物易蜩及其至也禹之喻于水仲尼之妙于韶盖因物而不用吾私焉若夫燕荆南之无俗气庖丁之解牛进技以道者也文湖州之得成竹于胷中王会稽之用笔如印印泥者也诗云鹤鸣于九臯声闻于天妙万物以成象必其胷中洞然好学者天不能掣其肘刘子勉旃
　　放目亭赋
　　走马承受丁君作亭于其廨东北吾友宋楙宗以为尽表里江山之胜名其亭曰放目而黔江居士为之赋放心者逐指而丧背放口者招尢而速累自作訿訿自増愦愦登高临远唯放目可以无悔防心以守国之械防口以挈瓶之智以此放目焉方丈寻常而见万里之外
　　古诗七十五首
　　溪上吟【并序　时年十六】
　　春山鸟啼新雨天霁汀草怒长竹篠交隂黄子观渔于塘下寻春于小桃源从以奚童稚子畦丁三四辈茶鼎酒瓢渊明诗编虽不命戒未尝不取诸左右临沧波拂白石咏渊明诗数篇清风为我吹衣好鸟为我劝饮当其漻然无所拘系而依依规矩准绳之间自有佳处乃知白莲社中人不达渊明诗意者多矣过酒肆则饮亦无量也然未始甚醉盖其所寓与毕卓刘伶辈同而自谓所得与二子异人亦殊不能知之也酒酣得纸书之为溪上吟
　　短生无长期聊暇日婆娑出门望高丘拱木蔓春萝试为省鬼録不饮死者多安能如南山千岁保不磨在世崇名节飘如赴烛蛾及汝知悔时万事蓬一窠青青陵陂麦妍暖亦媕娿长烟淡平川轻风不为波无人按律吕好鸟自和歌杖藜山中归牛羊在坡陀本自无廊庙政尔乐涧阿念昔扬子云刻意师孟轲狂夫移九鼎深巷考四科亦有好事人时能载酒过无疑举尔酒定知我为何
　　清江引【时年十七】
　　江鸥摇荡荻花秋八十渔翁百不忧清晓采莲来荡桨夕阳收网更横舟羣儿学渔亦不恶老妻白头从此乐全家醉着蓬底眠舟在寒沙夜潮落
　　还家呈伯氏【叶县作】
　　去日樱桃初破花归来着子如红豆四时驱迫少须臾两鬓飘零成老丑永怀往在江南日原上急难风雨后私田苦薄王税多诸弟号寒诸妹瘦扶将白髪渡江来吾二人如左右手茍从禄仕我邅囘且慰家贫兄孝友强趋手板汝阳城更责愆期被诃诟法官毒螫草自摇丞相霜威人避走贱贫孤远盖如此此事端于我何有一囊粟麦七千钱五人兄弟二十口官如元亮且折腰心似次山羞曲肘北窻书册久不开筐箧黄尘生鏁钮何当略得共讨论况乃雍容把杯酒意气敷腴贵壮年不蚤计之且衰朽安得短船万里随江风养鱼去作陶朱公班衣奉亲伯与侬四方上下相依从用舍由人不由已乃是伏辕驹犊耳
　　流民叹
　　朔方频年无好雨五种不入虚春秋迩来后土中夜震有似巨鼇复戴三山游倾墙摧栋压老弱寃声未定随洪流地文划劙水觱沸十户八九生鱼头稍闻澶渊渡河日数万河北不知虚几州累累襁负襄叶间问舍无所耕无牛初来犹自得旷土嗟尔后至将何怙刺史守令眞分忧明诏哀痛如父母庙堂已用伊吕徒何时眼前见安堵疎远之谋未易陈市上三言或成虎祸灾流行固无时尧汤水旱人不知桓侯之疾初无证扁鹊入秦始治病投胶盈掬俟河清一簟岂能续民命虽然犹愿及此春略讲周公十二政风生郡口方出竒老生常谈幸听之
　　次韵答张沙河
　　张侯堂堂身八尺老大无机如汉隂猛摩虎牙取吞噬自叹日月不照临防名日已污轩冕逃去未必焚山林我评君才甚高妙孤竹截管空桑琴四十未曽成老翁紫髯垂頥郁森森眉宇之间见风雅蓝田烟雾生球琳胷中磈磊政须酒东海可揽北斗斟古人已悲铜雀上不闻向时清吹音百年毁誉付谁定取醉自可结舌瘖使公系腰印如斗驷马高盖驱骎骎亲朋改观婢仆敬成都男子宁异今又言屋底甚县磬儿婚女嫁取千金古来圣贤多不饱谁能独无父母心众雏堕地各有命强为百草忧春霖艾封人子暗目睫与王同牀悔沾襟陇鸟入笼左右啄终日思归碧山岑一生能几开口笑何忍更遣百虑侵忽投雄篇写逸兴仰占干文动奎参自陈使酒尝骂坐惜予不与朋合簪君材蜀锦三千丈要在刀尺成衣衾南朝例有风流癖楚地俗多词赋淫屈原离骚岂不好只今漂骨沧江浔政令夷甫开三窟猎以我道皆成禽温恭忠厚神所劳于鱼得计岂厌深丈夫身在要勉力岂有吾子终陆沉鄙人相士盖多矣勿作蔡泽笑噤吟
　　次韵时进叔二十六韵
　　时子河上园竹间开栋宇大儿胜衣冠小儿丰颊辅嫁女与朱公伏腊可称举髪疎虽苍浪齿嚼未龃龉鸡栖牛羊下各自有室处四墙规模小易守若滕莒舍前花木深春物丽观覩舍后曲池蛙斋堂风月苦此岂不足欤叹岁不我与客宦孤云耳未知秦吴楚向来千驷公果愧一丘土宁当损轩昻聊欲效俯伛时子忻然笑吾已寤仓防少犹守章句晩实爱农圃鹊巢最知风蚁穴识隂雨世网事谙委醉乡俗淳古坐忘两家说肉坚与肠腐酒至即使倾客来敢辞窭时邀五栁陶共过三径诩往在少年埸豪气压颍汝借令今尚尔眞复难共语稍知怜麴糵渐解等灉濋朋友半山阿光隂共行旅人故义当亲衣故义当补飞鳬王令尹期我向君所君为拂眠牀淹留莫城阻【水自河出为灉自济出为濋】
　　二月丁夘喜吴体为北门留守文潞公作
　　乘舆斋祭甘泉宫遣使骏奔河岳中谁与至尊分旰食北门卧鎭司徒公微风不动天如醉润物无声春有功三十余年霖手淹留河外作时丰【是时太母闵雨勤甚故有微风不动之句】
　　古风次韵答初和甫二首
