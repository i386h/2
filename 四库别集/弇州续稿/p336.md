<!-- { "loadSidebar": true } -->
　　陆太常公釴字鼎仪昆山人其先冐吴姓会试第一人廷试第二人始奏仍陆姓授翰林编修预修英庙实録成迁修撰侍皇太子讲读公貌清丽善为容止当进讲皇太子目而亟称之满九载擢右春坊右谕徳太子立是为孝宗进公太常少卿兼翰林侍读充经筵日讲官再赐白金文绮楮币属羸疾予告驰驿归亡何卒讣闻赐祭及塟官一子为中书舎人公之在翰林以端谨清峭称其为文简劲有法而不喜为敷腴诗亦如之所著有春雨堂集若干巻有张泰亨父者与公同里同年同馆而蚤死其诗实胜之公今像乃少年时笔也
　　
　　赞曰公昔登庸直宪飞龙倡彼介鳞以时景从储之玉堂储之青宫台铉歩武而忍告终悲夫悲夫公之弗辰孝徳方隆
　　
　　吴文定公寛字原博学者称为匏庵先生公补诸生久次膺贡入太学乡试第三人举会试廷试皆第一授翰林修撰迁右谕徳为左春坊左庻子擢少詹事兼侍读学士进吏部右侍郎转左侍郎以左侍郎兼学士掌詹事府直东阁司诰敕乆之进礼部尚书余若故卒年七十赠太子太保公宏亮粹夷为文章务典雅不事诡僻书法眉山能起雅去俗在翰林余三十年前后主会试及分典者各再纂实録及会典者三于国家大典制考据详核众无敢先之者公望郁跂乃见阻忌人公澹然弗屑也今像似中年笔疎眉目丰下而长美髯翛翛望而知其巨公长者
　　
　　赞曰弘治诸贤郁为昌朝而公其时鹤禁元僚匪澄而清不矫以翘大义昌言若空中标退而澹然怡神寂寥国悲憗遗世惜屯膏夫惟弗庸是以独超
　　
　　陆式斋公容字文量昆山人举进士授南京工部主事外艰服除改兵部职方主事迁武库员外郎进职方郎中内艰服除改武选擢浙江右参政以大计罢明年卒年五十九君白晳丰下秀眉目博学能文章有经世志其郎兵部时最为其长所委信封事条上日数千言皆以属公西域胡进狮至秦峪闗乞遣大臣逆之安南数与占城閧议发兵至讨公俱力言之而寝公又言锦衣百戸韦瑛诬害良民十余人当诛中贵人所举金齿腾冲参将昌佐不当用又举都督佥事王钦梁宏非有功不当除上为勉听之而其所上封事若储养台辅教导勲戚爱惜人才久任廵抚经理京卫选练禁兵均平钞法慎重会议皆凿凿中利害即与他部事有所侵忤弗计也其治浙尤有神明称而以失色一郡守为所挟开橐得吏赇金致谤免公既负材且晩遇意有所欲为而出不意免以是自恨属疾竟不起所著有式斋稿浙藩稿归田稿式斋笔记封事录太仓志水利集问官录菽园杂记若干巻
　　
　　赞曰渊渊陆公赋材实丰乃薄雕虫乃慕屠龙佐计枢廷数厪皂封其秩维卑厥猷则崇晩而旬宣忽以蹶终易箦之际中犹藴隆
　　
　　沈石田先生周字启南长洲之相城人自号曰石田晩更号白石翁以处士卒年八十三先生博学无所不通喜为诗其源出白香山苏眉州兼情事杂雅俗当所意到訾亹不得休书法双井矻矻未化至丹青之学久而天下愈宝之以为北苑巨然徐熈父子复出胜国诸贤勿论也先生生短小而晳眉目媚秀如畵今像则已老所谓见其杜徳机者非耶
　　
　　赞曰退兮若不胜澹兮若无求诵其诗以为白香山又若以为苏眉州聴其谈或小吏之黄衣迹其隠则钓父之羊裘其骨仅一丘而丹青被乎九州岛者耶
　　
　　姜沧碧公昂字恒俯太仓人生而端凝介特举进士出知枣强县以最闻入为监察御史尝上疏论劾方士李孜省得罪廷杖病起乃以亲老乞改南出知河南府再以亲老乞便郡不许疏上至三乞为郡僚或州邑博士吏部惜之为改宁波知府前后将九载请归养者再复转福建左参政抵家卧不起久之母寿终服阕吏部复以参政起公而公卒矣公所莅官俱以亷能称日取俸廪鬻少鱼肉共母其与妻子则羮菜相对茹矣时卫帅尚贵盛而浮慕公伺公休沐羣羔鹰布币踵门则公已从间道易服出矣其不苟取老而弥笃即贵势有力毋敢通闗节者有子曰龙负文武才居官饶声实而罹谗口以归后颇不能自检于声色云
　　
　　赞曰其持已也亷其养民也惠以此循守令夫复何愧其事上也方其摄下也肃以此名御史夫复何恧少而嶷然老而萧然以此称乡先生夫复何言
　　
　　吴遯庵公愈字惟谦氷蘖先生凯之子也少而颖敏强记既成进士授南京刑部广东司主事久之迁员外郎郎中进四川叙州知府凡十二年始擢河南右参政明年致仕居林下者二十五年而卒年八十四仅少于氷蘖公一岁耳其在留曹能持法与中贵人忤老成慎练为其长所器重荐之藩臬不果而得叙州叙为蜀饶郡然最西偏夷獠杂处公不鄙其人精心抚字结以恩信众皆悦从马湖守安鳌判故土酋也抚臣以大兵诛之公在行间参谋画料敌若指掌时复用兵贵之都匀转饷不乏然赏有及有不及公不以介意在郡九年课农桑兴学校戸口滋植风俗淳美为诸郡最而业已倦逰矣里居优游自奉养喜宾客和谨得后进心有女三人归陆伸文征明皆名士而归王氏者有子同祖以才入中秘皆侍公周旋以是宽乐终其身
　　
　　赞曰仕不九卿曰上大夫寿不九袠曰八十余宅相所贻兰蕤玉枝父子耆喆为乡闾师
　　
　　刘公缨字与清其先江西之清江人明兴隶戎藉为苏州卫人公为御史而有遗以古印章曰鐡柯者因自号以见志生而磊珂竒特及长长身玉立眉目踈秀辞吐琅琅由进士两令武陵滕邑俱最召拜河南道监察御史出按福建再按广东所至有风裁而于广东尤着还朝偕其寮疏论外戚中贵相结为不法忤旨得杖满九载擢太仆少卿又三载以佥都御史抚四川久之哭子成疾归有荐者复抚四川前后凡六载所绥怀得蕃落心而茂平贼功尤伟有金币之赐寻以例裁革还朝改抚湖广为大珰瑾所憎用蜀事下狱自理得释仍故官迁南京大理寺卿入为兵部右侍郎明年进南京刑部尚书凡三上乃得请恩礼周浃居十余岁值世庙即位赐羊酒存问乃卒寿八十二祭塟如制公所至有纪述独不能尽得乡曲声
　　
　　赞曰强直自遂宦以有声虽歴膴仕而无速成老而赐归桑梓余荣龃龉乡曲遂稽易名
　　
　　陈成斋公璚字玉汝长洲人举进士改翰林庻吉士授兵科给事中累迁刑科都给事中擢大理寺右寺丞转左进右少卿复转左为南京左佥都御史进左副都御史前后俱佐台事兼督操江诸军以病乞休卒年六十七赐祭塟如例公始起诸生从吴文定公为古歌诗不屑程序义坐是久困场屋间会试所射筴以能悉僻事李文正公拔而寘前列公所居官皆天下雄剧职而自恨不获用文史显恒悒悒不乐李公志中葢言之然其前后能勤励不失官誉老成明练亦一时巨擘也
　　
　　赞曰公起经术而颛法吏虽本縁餙乃心文事留台弹压江介控制岂伊匪雄竟暌初志诗人有言不求不忮
　　
　　王文恪公鏊字济之别号守溪学者称之为震泽先生吴县之洞庭人也十五而从父逰太学即以文重公卿间居九年应应天试第一明年会试复第一廷试得第三人及第时论犹谓执政抑之故授翰林编修满考迁侍讲修宪庙实録成进右春坊右谕徳公居翰林日杜门读书为古文章使门者谢客勿通刺即一见之亦不轻报谢以是得简贵声而人愈慕之久之乃以荐拜侍讲学士经筵日讲公毎进讲至天理人欲君子小人之互胜輙拳拳致详上有所幸中贵人广颇导逰西苑左右谏不听公为讲文王不敢畋逰章上罢讲以谓广曰讲官所指殆若曹耶好为之自是游益省矣选东宫寮为少詹事兼学士迁吏部右侍郎所上筹边八事多见采纳会其父忧归服除仍故职正徳初九卿伏阙上疏请诛中贵人瑾等召至左顺门使它中人诘所由诸九卿相慑唯唯独公以危言继尚书文后事几济而变瑾等业不知也公遂从廷议以左侍郎兼学士入内阁踰月进戸部尚书兼文渊阁大学士未踰岁超加少傅兼太子太傅武英殿大学士会公救故尚书文大夏右都御史一清罪请成废后吴氏丧稍与瑾意忤而初议亦微露公益自危乃坚请归赐玺书给驿与廪良厚公凡两典乡会试其程文为本朝冠海内博士弟子亡不传习之而千古文辞在河东庐陵间精简有法度凡归之十四年而世宗即位举故事遣行人存问赐金币益舆廪一时存问者将十人而公独上书且以所着讲学勤政篇进优诏报闻卒年七十五赠太傅所著集二十余巻今像丰硕而敦须强半白衣蟒绣葢归田后所冩也
　　
　　赞曰孝宗以还实始风雅而擅经术如公益寡迨正徳时厄同白马公以相归卒老牖下完爵完身并以名完匪徳之难完福为难俯仰世才寥焉忾叹
　　
　　吴立斋公洪字禹畴吴江人举进士为南京刑部主事歴员外郎郎中明允而慈时时出家廪以食长系者久之擢贵州按察副使母丧归服满补广东廵视海道海道故称利薮公搜其弊且尽又为御史画策得羡钱数万缗以广公署持中官之困官舟者又尝辨异寃罪妄杀广人称之为副使之十二年而转福建按察使濒行阃帅夜走槖珠赆曰公行矣某非有所干毋疑也公笑曰行者赆不有一束书乎而何以珠为立郄之其为福建所治狱畧如广东尝以便宜发粟赈建宁延平之饥者入为太仆寺卿久之迁工部右侍郎理易州山厂转左侍郎拜南京刑部尚书治邓宁河之后田宅于中贵人瑾有忤勒致仕致仕之十五年再进阶而后卒得寿七十八公卒时诸子山岩皆至大官其后显者不絶今像白晳而丽为太仆时图于吴文定邸者也
　　
　　赞曰嗟乎公一法吏子继之复廷尉民不寃用长世司冦吴考及嗣始为郎旋正位庆之余衍来裔
　　
　　龚公弘字符之嘉定人也举成化戊戌进士司理严州入为南京刑部四川司主事迁广东司员外郎司事最剧所治狱大小百五十余咸当进吏部文选郎中出守兖州府以治行卓异与宴赏久之擢浙江右参政以亲老乞归养凡十三年始起为福建右布政使迁湖广为左使寻入应天为尹以都察院右副都御史总理河道兼督漕运仍故职为工部右侍郎兼佥都御史累疏乞休进尚书致仕卒年七十有六公为人亷洁尤以明慎能剖谳寃狱时人神之所至多恵政当正徳中中贵武臣更擅权势数与公值公行意自若独不能有所加进退绰如也王父少司马与公同年硕交而俱有方面勲俱称天下长者
　　
　　赞曰懿懿龚公行修而端政理甫畅而歌考盘归侍二亲菽水承欢起领闽藩载游楚沅遂寄留尹作砥掦澜玄圭告成公乃即安进大司空归老之官蔼蔼桑榆西日未残进退以道生死毋諐
　　
