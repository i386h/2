<!-- { "loadSidebar": true } -->
　　纶中野服河目海口膏肓泉石而能起人于九殒之余衔杯漱醪真欲遯迹于千载之后是将傲睨尘埃之表盖隠于药而逃于酒者也
　　莫子大画赞
　　目光深碧长鬛如漆少从诸公故身处韦布而有素官之风自适其适故年将六十而有孺子之色是将坐安舆脱世故洗眼以看令子之翺翔而逍遥乎仁寿之域者耶
　　叔韶弟画赞
　　是何为者独立突兀目视云汉若书咄咄江山数千里而气益増齑盐十九年而志不屈故能起连桂之坠緖收青毡之故物今既渐失布衣之髙是将敛湖海之豪而归寻理窟者耶
　　髙防之画赞
　　风标秀整兴寄髙逺淟涊京尘而素衣之色不缁浮沈宦海而铁砚之志不浅吾欲与之一局以消白日五弦而送归鸿盖所谓向若而叹自崖而反者也
　　赵景瞻画赞
　　写照求赞其词多妍子求箴规意已卓然余讷于词为诵道家之言其言曰和畅命生卑退徳生清静道生慈俭福生君能行此四者而又文之以学富贵何足论当遂为河间东平之贤
　　冯义叟画赞
　　曵笻者谁曰小冯君谓为山泽寒儒而有食肉之相疑为贵介公子而有惊代之文孤标如峯尖之秋隼秀句如春空之行云退然不言无异稠人若飞书走檄之敏髙文大册之工有能试之老矣是笔力犹足以挽千钧者耶
　　汪彊仲画赞
　　头圎骨紧短小精明种双芝之秀撷丛桂之英宦学有传清白是承勉之哉资禀如此毋曰贤于俗人斯可矣冀有以振吾外门之家声也
　　丰叔宜真赞
　　志行超卓风神洒落袭清敏之余庆传黄梅之家学弟兄怡怡亲髪如鹤故居鼎新朴斲丹雘已而意慕山林身去城郭扫溉松楸以自伸其志甘守箪瓢而不改其乐萧然松庐一邱一壑捜苍石之空洞引瀑泉之溅扑信盘谷之可序而辋川之可貌也惜乎急景不可以久留泉石之膏肓又不得而药吾闻其风欲从之游意九京其可作耶
　　从子泽修净业以弥陀像求赞
　　弥陀何在云在西方垂一只手接引无际视日入处知几由旬一念感通如觌面见庄严五采聚紫金光全体现前若在浄土汝以色相欲见如来一念或差万里悬隔惟此世尊众称慈父汝能供养忏悔归依家有慈母与佛无二事母与佛其毕此生
　　观音像赞
　　宜兴蒋云起示余曹仲元观音像上有宣和御题笔妙在吴道子之上且曰上天竺瞻礼大士者众今将摹刻山中使来者得此像以供养用资二亲冥福乃稽首为之赞
　　慈悲广大相好殊胜笔意精微乃与佛称自在在心固不在相察至秋毫出道子上携此西还刻之天竺流传八方植无量福
　　定光佛像赞
　　虫蚀成文屋漏成痕赠之以中天然者存拟议则错思量则昏断是无人能防徒自饶舌纷纷直教唤出南安岩主也只解説无门风铃摇殿角柔橹过江村
　　南山律师赞
　　曰禅曰教无非为人惟兹律仪尤切于身仰止南山与佛无间人天师尊不容赞叹
　　灵芝律师赞
　　南山既逺教道中微化身再来是为灵芝持律益严护法甚劳灵芝之风南山相髙
　　佛法自天竺流入震旦久矣而四海之外奉之尤谨今有日本国僧俊芿慕南山灵芝之法航海求师首画二师之像求余为赞芿公恪守律严究观诸书既得其説欲归以淑诸人余非学佛者吾儒曲礼三千散亡多矣然见于日用者如入公门而鞠躬上东阶而右足虽造次不可废也诗曰我心匪石不可转也我心匪席不可卷也威仪棣棣不可选也此非律之説乎归矣使律之一宗盛行于东海之东于以补教化之所不及其为利益岂有穷哉
　　哲老真赞
　　本是六一居士后裔郤做临济老子儿孙拈槌弄拂便习成出家儿事横説竖説都不见文忠之文若是金刚圏浑身透过栗棘蓬作一口吞直得齿如劒树口似血盆呵佛骂祖惟我独尊真个了此一段大事也不枉了打破家门
　　湖心竹谿政讲师赞
　　诸佛诸祖都知源流一片灵台莫之与俦万论千经纵横受用一段辩才压倒大众定交方外一别九年再见似黄面老子依旧説教説律説禅指望他一口吸尽西湖水郤成火里打秋千季札挂劒于徐君之树吾亦説偈于老师之前师岂遂无知耶当亦盱衡而为余欣然也
　　鉴堂昕老赞
　　咄这老顽顽于石铁喝倒又起棒打不杀急里翻身当机便拶若教挝鼓説禅也防七七八八咄把似口罗舌沸何似耳聋眼瞎
　　瑞岩益老赞
　　铺席多年欲卷收又携一锡海东头云门不絶仅如线命脉有人能续不
　　涂毒防老赞
　　涂毒已化一丝不挂谁模其形强为描画是见佛便呵见祖便骂者我铭其塔已成话霸更要注脚我则不暇为此老从来颠蹶不知今在何许而精爽犹为可怕也
　　雪庵瑾老赞
　　俊辩不穷灵台无比庵空无人雪消成水若道成水流转未巳一防洪炉永超生死
　　英老真赞
　　竖起硬脊梁论交铁拄杖栖云庵中若将终身十字街头蹴踏龙象大地一变直教寸草不留大厦将倾敢将一手扶当翩然去之逺隔风浪维摩示疾幸得无恙且须留取这老古锥要与住山人作个榜様
　　寿上人真赞
　　年甚髙业甚茂火冷云深松枯鹤瘦对鬼神而独説有翻河之辩口人望为大道师终不出一只手迈祖风之髙絶挽末俗之卑陋求之吾乡盖前有顔圣徒而今见此山之寿
　　瞎堂逺老真赞
　　少识师于柯山之庵晚见师于灵隠之南荆棘林中吞栗棘蓬观堂深处见古瞿昙云归列岫月印寒潭真圆悟之嫡子而杲风之同参也
　　圆觉庵澄师真赞
　　清浄縁深尘劳念絶虽见比邱尼身有古贞女之洁居然是圆觉庵第一代住持更不须横说竖説
　　偈颂
　　双峯二偈
　　莫把资深两处寻此心心外更无心道人欲问资深话自得元无古与今
　　道非身外亦非中左右逢源作麽逢绕寺寻山无好处不知门外有双峯
　　新昌石佛
　　费尽三生心与力造成石像一百尺相好端严具足尊五采黄金妙装饰道不是佛郤不得若道便是也不得上尽层楼郤下来何曽见得真弥勒
　　游金焦两山以雨而辍
　　余沿檄行浙西冒秋阳之暴烈漕河絶流日有焦槁之叹至京口假舟游二山适是日风雨大作江头尤甚岂俗语所谓平生不卖浆者耶回城道中因忆本长老金山偈戏续其韵
　　金山寺裹山焦山山裹寺风雨劝我归也省两头事本长老金山偈云水裹有块石石上有个寺千人万人题只是这个事
　　跋惠峯询老所编类海
　　古徳手段决裂剥地破防地折説道不立文字未免横説竖説草庵文字太多只为老婆心切若不作恁麽看将谓多口饶舌
　　题老融画弥勒
　　乗风欲去东南回头此意谁参当时蹉过足庵郤来攻媿同龛
　　戏赠怡云平老
　　深山中拔出闲身閙市里寻得静处相逢了白话三通那个是末后一句不因闻所闻而来不为见所见而去岭上白云君自怡何时许得同龛住
　　送清道者住投子山
　　一鉢一衲一邱一壑非去非住无相无作一脚踏着投子机不被旁人轻摸索
　　戏题珪老借庵
　　莫道庵子是借底只你也是借将来劝君莫作来生债尽底还他亦快哉
　　不知当初问谁借至今久假而不归毕竟还了方是了郤须还我未生时
　　次仲舅韵寄拙庵
　　涵秋古涧落珠旒防欲相将作胜游芒屩未穿心已嬾不如莫莫且休休
　　明月堂前玉几山倦游双径却来还舅甥相与成三隠城郭山林等是闲
　　公居山外我城中不见成疎见亦空要是归来当一见待携藜杖访支公
　　莫把坐忘成坐驰归来须是识真归壶筹投尽无人拾澹坐藤牀风掩扉
　　送雪窦璧老住雪峯
　　雪窦移将住雪峯两山雪色本皆同莫言此去八千里明月往来含太空
　　游雪窦双塔登云檐有懐海印云老
　　来礼二师遗像小立云檐一饷欲见徳云比邱却在别峯顶上
　　金峩本老领优婆塞众求写选僧堂三大字示以数语
　　行者堂中选僧众僧堂中选佛人道是我却不不如莫待僧伽梨便与竖起脊梁骨大丈夫休汨没一粒爆起冷灰豆十分钝似辽天鹘赤脚踏透祖师闗神锥击碎精灵窟君不见卢能只在碓坊前解道本来无一物
　　题寿居仁独説图
　　向来八万四千偈舌端辩才若翻水山空月落说向谁不如出口入吾耳当时受者亡是公乌有先生子虚子我却曽见语録来秖有空空数张纸
　　题璧老笑庵
　　笑甚底笑甚底若要笑时笑杀你説梦梦中洗泥泥里头上安头以水济水个个一般滔滔皆是我也要笑来终不欲开唇露齿
　　题宏老空谷
　　君看空谷自然空声有洪纤应则同正为中虚声自应莫将应处做神通
　　昕老自号鉴堂来住芦山山中先有鉴堂
　　鉴堂来住鉴堂中两鉴相磨只一同要是非堂亦非鉴但见寂照含虚空
　　跋涂毒与惠老偈
　　我铭师塔而不识面一瞻顶相烂烂岩电横説竖説不待饶舌涂毒一声百兽脑裂
　　次韵伯父与心闻偈
　　绍兴二十四年伯父帅维扬时在郡斋见所与心闻一偈庆元六年昕老示及真迹恍如隔世敬次旧韵
　　法器何妨待晩成一朝防铁便成金拽开鼻孔力无限坐断舌头功更深扬子江头言在耳灵山防上笑传心自怜钝置无香气四十年来只似今
　　汪耐翁以最首座十谈见示
　　十首谈已赘疣劳君头上更安头若还又有九百汉葛藤相纒几时休
　　题龙眠画西域圣僧
　　放两不借叠双足自在在心机在目黙然深入不二门不知师唱谁家曲
　　戏答益老寄方竹杖
　　瑞岩益老寄方竹杖书云不可削圆也一笑又举大徳拈起拄杖全得这个力话谓攻媿下语下得一任提持下不得夺却作麽生区处快道快道
　　家家竹杖只圆光此竹如何得许方削得团栾无可笑蓦然夺去亦何妨咄哉得力处不在这个
　　答东山一老二偈
　　即心是佛本无难错郤丝毫隔万山知有毗卢五千卷谁能分寸费跻攀
　　闭门深坐日知味无限好山都嬾游城里山中俱是隠江湖不若两忘休
　　送一老住庐山归宗
　　久向东山卷藏经鬼神推出举军惊从来要去庐山住好就山中过此生
　　啐啄同时不偶然史君提起正当年向来閙市难行道今日人天听説禅
　　千古名山大道塲止因赋重遂荒凉后之君子谁能弛试向山前问老苍
　　归宗法窟寖湮微拭眼余风靡孑遗法鼓一声精彩变要如光弼用军时
　　庐山面目非难识横岭侧峯皆是真若待出来方识破不知何用个中人
　　题庠老颐庵
　　下震上艮下动上止分明两片口唇包着许多牙齿祸自此出故以言语为戒病自此入故以饮食为忌庠者养也颐者养也名庠而住颐庵知他养个甚底直待吞郤栗棘蓬更与吸尽西江水莫问这边那邉都是一个道理
　　题慈溪张氏坐化颂
　　慈溪董君之妻张氏坐化作颂云有身有苦无身无碍撒手便行这回自在柏泉诸人称之为下一转语
　　苦是自苦有谁缚汝碍是自碍非身为害既知一物本来无何待行时方自在
　　书全无用语录
　　全公无用无用之用生前已自无用死后葛藤何用虽然如是善用者必自有用不善用者不如勿用试问大众如何则为善用有时拈起一枝草作丈六金身有时把丈六金身郤作一枝草用
　　跋正法眼蔵
