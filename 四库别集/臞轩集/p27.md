<!-- { "loadSidebar": true } -->
　　莆品丁之家方为着姓端人绅士层见叠出有位公卿立修名姱节于朝者有任牧伯连帅扬仁风义槩于方外者余挟一能一艺多奋拔于乡于学于天子之庭故莆人有无方不成榜之謡独梅叔君懐瑾握瑜足迹半湖海而天无老眼命压人头偃蹇不得志赍恨下泉唐人所谓直教桂子落坟上生得一枝魂始消者非君之谓欤君少受知于叔祖少卿公铨仕衡阳日君以弟子为賔客自书札外未尝毫发预他事少卿去衡君以衡人士多执经授业于其门者不忍舍其师去相率裒金买宅一区以家之余庚辰辛巳入潭幕于衡为近一时台府如俞公徴赵公善践孙公得舆李公东皆持节与梅叔交争馆粲之余每欲沿檄游石鼓与君瀹泉煑茗相叩击不能得君亦欲至潭访余而诸公之在衡者恐其为有力者夺去竟不与行壬午春余以忧归声问不相接者十有八年己亥夏有以衰绖造吾门视其刺不知为何来使介者诘之知其为梅叔之子也亟出迎之坐定且泣且言曰棐不夭先君家衡三十六年壬辰归故里葺先庐为终焉计不幸戊戌之闰月下世矣且有日棐哀先志不就大惧嵗月久且沉泯无取证于来世求夫子之文刻墓石以传则先君为不朽矣于是系其谱而铭之方氏自光之固始来十有四代祖金紫公庭范宰长乐治产于莆遂为莆人君大父有为父冲卿潜徳弗耀毋林氏君生而岐嶷家贫无书借于隣族一目数行俱下终身不遗忘长为诸公要人客所为文操笔立就世有业进士不习为外学至目之为屠龙无用之技亦有専攻诗词骈俪而不屑作原夫辈语以是为童子雕虫壮夫耻之者惟梅叔兼其所长故自少至老挟耿耿者以游四方而嵗得子弟束脩及青云贵人餽遗以自肥其遯家衡日买姬妾数十人吹笙鼓琴歌舞以娱賔客感时抚物念家懐土酒酣作乐府付歌者清婉可爱暨返故居出所贮蓄市田园以供粢盛得眂中人之产且过之每语子棐曰吾辞家出游时无半菽之畴无卓锥之地今有田若干屋若干非有俸禄以置之田吾笔耕之田屋吾书中之屋也虽然吾岂为吾身及汝曹温饱计哉吾少读书有志当世谓得百里为之宰必求如卓宻令鲁中牟得千里为之牧必求如田仁防元结辈今无能以尺寸及物岂吾志不如古人吾才不及今人耶是有命焉吾固安之矣力学成吾志汝曹勉之棐诵其言以告余为愀然叹曰士所植立系其志所逢合系其时今窃科进身有贪婪茍贱者官日大流毒于民日深橐金与屋数世不肖子孙用不尽乃使志士仁人以济人利物为心不得施设万一分使之卖文为活仅得数亩田数椽屋以庥夀其后嗣则自诡以为诗书之末效至于身不得行其志且以望其子若孙焉吁是可悲也已君讳应龙以字行于世晚以梅窓居士自命享年六十七娶吴继赵先卒男一人即吾友棐也为吾族乙未特魁之侄壻孙四曰炳曰焕曰炜曰女二长适营道宰商景春次适进士陈伯顺早世棐以己亥九月六日壬申领诸孙奉君柩于兴化县广业里牛冈之竹峰昔君在衡日谒术者得卦兆有牛冈寻吉穴归竹峰前之句今所之地之名与兆协岂天閟神藏以厚吉人他日将有兴者欤铭曰族望兮堂堂声名兮洸洸走四方兮皇皇不贵不夀兮返故乡从从筮兮归吉藏不在其身在于其子孙兮吾为之责报于苍苍
　　祭文
　　祭林通甫先生墓文
　　呜呼湖海之英如公者防儒冠误人公竟止此谈经讲道三传蹄筌人谓先生为卢玉川具眼逹观齐一生死人谓先生为防庄子少而好游足迹四方人谓先生为马子长古貌古心寄兴幽雅人谓先生为孟东野酒酣行乐纵笔歌行人谓先生为石曼卿知夀不遐晚不纳室人谓先生为种眀逸其位甚卑而道则尊其身云亡而徳则存我辈游从为日既久天丧斯文哲人不夀抚棺而恸一酹抒哀魂如可招盍归乎来东山之藏故居之右君子之终没而不朽
　　祭海阳县尉林磻先生文
　　先生之学涵古茹今先生之文戛玉锵金三十余年授业青衿晚得一第仅偿苦心初筮下僚上官刮眼来事可为仕途履坦人亦有言黄花香晚天假之龄如是其短呜呼茫茫彼苍于物有情亨者使泰枯者使荣独于先生啬而不赢前辈雕丧空余典刑吾党向来受教席下一奠柩前有泪盈把乡先生亡祭之于社谁倡义风兴起来者
　　祭亲友林泾清叔文
　　呜呼人谁不死子死于溺九月初旬余闻之于道涂未敢以为的也未两日而言之者益哗往往以为实也余欲问讯于子家恐子之亲惊且惕也又数日始知子家招魂于水濵余然后抚膺而痛泣也自是以来余食不能以下咽寝不能以终夕也一夕梦子卧床箦之间余有言而子黙黙也既觉则月照屋梁恍然如见子之顔色也呜呼子其竟止于斯耶子于余为世姻而交情则金石也余初聚徒于龙池子之年才二十一也朋友五十余人子独为吾门之巨擘也与余累年为文字防子之学日进于一日也余既登第于太常则冀子聫翩于桂籍也去秋不利于贡闱则冀子防勲于环璧也中夏俟捷音不至则冀子归之亟也末夏得中都书谓子有厌厌之疾也初秋寄书于子劝子以肩舆而归恐病后之无力也不谓子舍陆而川遽有风涛之厄也呜呼文人才士之薄命如子者盖不一也贾谊止于二十三而李贺则二十七也今子年三十一而死亦未足为子惜也独以死而不得正所以不能不为子戚戚也然自古有如子之不幸者皆不容以致诘也屈原自沈于汨罗而李白自投于采石也子岂二子之流故与之相从于水仙之室也呜呼才者鬼神之所嫉也夀者造化之所啬也使子无如是之才则亦不为功名役也使子不困于功名之行则必亦令终于寝室也然自逹道者观之则又等生死于一梦付去来于一息也庄周之徒所以不有其身谓不免乎乌鸢蝼蚁之所食也盖一防英灵之气凡所至皆可求其魂魄惟是可伤可念者子有双亲望子之成名于捧檄也子有少妻望子之和鸣于琴瑟也子何忍使老者之虚其望使少者之丧其匹也余与朋友所期待于子者何如又何忍使数月间而幽眀之永隔也一恸生刍之前虽秃千毫不足以写悲伤之臆也呜呼哀哉子每能饮其量如鲸今酹一杯子不能倾子其知此情耶其不知此情耶哀哉
　　祭陈复斋寺丞文
　　呜呼万类沄沄随波俱没金石精坚刼火不灭复斋先生千年人物忠孝持身圣贤合辙嗟世家之无人多自頽其阀阅惟先生大正献之家声有吕范二公之风骨叹道学之无传防不絶其如髪惟先生得文公之正宗探伊洛诸贤之理窟方壮嵗之立朝抱嶙峋之直节丙子一疏之尽言搢绅相顾而吐舌殿豸为之失威社防为之塞穴既出把于州麾视民瘼之如饥渴南康延平之政成防万生灵之全活庐阜避其孤髙劒水逊其清洁逮宁考之上僊泣遗弓之清血誓墓之志一坚栗里之归始决兰无人而自芳松到天而不屈盖其语也非卖直以沽名其黙也非甘心于囊括其出也直有救世之赤诚其处也岂但为保身之眀哲根之以内心之昭融加之以学问之亲切由本领之纯全故功用之宏阔将宇宙之是扶何梁木之遽折岂苍生之命果穷而斯文之脉将絶然生荣而死哀且全归而无缺有东阁之郎君可继承于风烈有西山之美人可垂铭于墓碣然则先生之所存于世者甚长岂比荣华富贵之消歇某也以里巷之诸生荷知怜于方拙坐眀道之春风揖濂溪之霁月归自长沙也先生为之书防仁公勤之箴及官中都也先生赠之以舍生取义之説尚拟嗣嵗之春长在抠衣之列何哲人之云亡搅悲肠之悁结寄奠一觥临文哽噎呜呼先生幽明永诀
　　诸门生祭真大参西山先生文
　　时朝士之为门人者十有七人天生先生为宗社计进退存亡关系斯世海内一词期以经济道之将行命有所制穷理致用讲学有宗时雨之教春风之容伪者献诚慢者致恭人谓先生为程淳公方寸不欺守道自信曰思无邪曰无不敬口无过言身无玷行人谓先生为马文正淳公位卑道立于独人惜其亡天下无福文正登庸逺夷心服未乆而薨都人巷哭先生之道逺绍于程立朝补外俊伟光明先生之位虽不及马儿童走卒无不知者权奸见忌退处八年著书西山其乐怡然天日清眀甫及闻政筋力未衰乃婴病疢丐归者屡仅畀内祠丙吉病愈上日望之中外门人孰不致祷夫何彼苍遽夺此老述作万巻珍重璠璵最留意者衍义一书谓此书成死可无憾自今观之殆成语防风涛汹涌思济洪流巨楫一折沦胥是忧自有都堂凡防辅弼如先生者不一秉笔易箦之际神气溶溶曰予此心秋月当空骑鲸而仙先生何欠国病民痍孰鍼孰砭诸生畴昔乐在抠趍忍于此日而奠生刍薄奠陈情有泪盈掬已矣先生百身莫赎
　　又
