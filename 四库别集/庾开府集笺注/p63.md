<!-- { "loadSidebar": true } -->
　　公讳訦【本传本名士约】字某博陵郡安平县人也【隋书冀州博陵郡安平县注后齐置博陵郡】昔者华阳之野降龙首之神【帝王世纪神农氏姜姓也母曰任氏有墧氏女登为少典妃游华阳有神龙首感生炎帝人身牛首长于姜水有圣德以火德王故号炎帝】烈山之都启龟文之繇【见贺平邺表】匡周则孟津有防佐夏则龙门始凿【淮南子禹凿龙门平水土民乃得陆处齐太公世家其先祖尝为四岳佐禹平水土甚有功虞夏之际封于吕本姓姜氏从其封姓故曰吕尚详宫调曲】西游则起家秦相【吕不韦传不韦谓子楚曰请以千金为子西游立子为适嗣是为庄襄王以不韦为丞相】东入则载世齐卿【左传齐东郭偃臣崔武子偃曰君出自丁臣出自桓】备乎史籍可得言矣祖辩【北史本传字神通】平逺将军武邑郡守父楷散骑常侍光禄大夫殷州刺史【通考平逺将军北魏正四品北周正六命隋书冀州信都郡武疆县注旧置武邑郡通考后周有左右金紫左右银青四光禄大夫隋书豫州赵郡大陆县注旧曰广阿置殷州后改赵州】并厉风霜【见步陆逞碑】俱张锋頴【见刀铭】邸史叠迹【汉朱买臣传买臣入家中守邸与共食食且饱少见其绶守邸怪之前引其绶视其印防稽太守章也守邸惊】官曹凛然是谓鲍恢都官百城震惧【后汉鲍永传永为司校尉辟鲍恢为都官从事恢亦抗直帝常曰贵戚且宜敛手以避二鲍】葛丰握节京师敛手【汉诸葛丰传丰为司校尉侍中许章以外属贵幸不奉法度丰驻车举节诏章曰下】公特禀英灵【见伤心赋】偏钟山岳【见纥干碑】雄姿俊茂眉目疎朗【世说谢晦美风姿善言笑眉目分明鬓发如墨】观虎于槛龆发不惊【后汉书周燮始在髫鬌知亷让详步陆逞碑】称象于船胜衣能对【魏志邓哀王冲字苍舒五六嵗时智若成人孙权曾致巨象太祖欲知其轻重冲曰置象大船之上而刻其所至称物载之轻重可知详伤心赋】至于拉虎羁熊摧班碎掌【曹植七启批熊碎掌拉虎摧斑】亡归繁弱落雁吟猿【见马射赋】故得气盖闗中【见入彭城馆】申威河外【本传訦膂力絶人尤工骑射】解褐领军府録事转谘议参军【通考凡公督府置佐长史司马一人谘议参军二人诸曹有録事等十八曹】时当涂失御【汉刘向传失驭臣之术详齐王宪碑】政在权门【左传晋政多门】始论函谷之兵【周太祖纪万俟丑奴作乱闗右孝庄帝遣尔朱天光及贺拔岳等讨之太祖遂从岳入闗先锋破伪行台尉迟菩萨等及平丑奴太祖功居多】即起韩陵之战【周贺拔胜传齐神武既克相州兵威渐盛尔朱兆及天光度律等众十余万阵于韩陵兆率铁骑陷阵出齐神武后度律勒兵不进胜以其携贰遂降于齐神武度律军以此先退遂大败】太师贺拔胜作牧西京公为假节冠军将军防城都督及南阳失守【隋书豫州南阳郡南阳县注旧曰上陌置南阳郡】巻甲奔梁【见哀江南赋周贺拔胜传太昌初拜胜为都督三荆二郢南襄南雍七州诸军事属齐神武与帝有隙诏胜引兵赴洛至广州而帝已西迁胜还军南阳令府长史元颍行州事胜自率所部将西赴闗中时齐神武已陷潼闗胜乃还荆州州民邓诞执元颍北引侯景胜军不利率麾下数百骑南奔梁本传訦随胜奔梁】乐毅羁旅犹思燕路【乐毅传燕昭王屈身下士毅为魏使燕遂委质为臣晋书孙惠见齐王王曰乐毅适赵志在北燕】陈轸凄怆终恋秦声【见小园赋】幸值和邻言归旧壤【本传訦复自梁归国】授卫将军都督封安昌县开国子食邑三百户农克复沙苑挥锋进爵为侯【隋书豫州汝南郡朗山县注旧曰安昌置初安郡废通考开国侯后魏从三品后周七命梁十三班本传从太祖复农战沙苑皆有功详纥干碑】增邑并前一千一百户信圭则更受司勲谷壁则还输典瑞【见滕王序及为阎将军表】铁马有河桥之战【见纥干碑】戈船有汾水之兵【见从军】除京兆太守【晋地理志魏文帝即位改京兆尹为太守】移民下邑未学边韶【未详】走马章台不同张敞【见荡子赋】迁帅都督持节抚军通直散骑常侍大都督寻迁使持节车骑大将军仪同三司都官尚书定州大中正【隋书冀州博陵郡注旧置定州后周置总管府】五曹奏事有朱穆之忠【续汉志尚书凡六曹侍郎三十六人一曹有六人主作文书起草陈江总集譲吏部尚书表云汉置五曹今方六尚后汉朱穆传穆深疾宦官及拜尚书在台阁朝夕共事乃上疏欲除之】九品论人见杨乔之直【魏志陈羣为尚书置九品官人之法后汉孟尝传尝迁合浦太守郡不产谷实而海出珠寳先是守宰贪秽珠遂渐徙于交阯郡界尝到官革易前弊去珠复还尚书杨乔上书荐尝前后七表竟不用】改封安国【本传作安固】县侯【魏地形志幽州范阳郡领安固县按隋书豫州信都郡鹿城县注旧曰郡后齐改曰安国恐非】益邑合前一千四百户赐姓宇文改名为诜汉王改娄敬之族事重论都【见歩陆逞碑】魏后变程昱之名恩深捧日【魏志程立梦登泰山捧日以白太祖太祖遂加日于上因改名昱】迁骠骑大将军开府仪同三司加侍中窦宪连官单于之寳鼎可致【后汉窦宪传宪为车骑将军兄弟皆在清要之地南单于于漠北遗宪古鼎容五斗其傍铭曰仲山甫鼎其万年子子孙孙永宝用】张寛固位渭桥之流星可识【见司水】攻木七工既掌丘陵之赋【考工记攻木之工七】司防六典乃均邦国之财【见步陆逞碑】居官得人于斯为盛进爵为公改封万年县通前二千四百户除陇州刺史【魏地形志雍州冯翊郡领万年县隋书扶风郡汧源县注西魏东秦州后改为陇州周太祖纪魏废帝三年改东秦为陇州】都督陇州诸军事陇坻路遥秦川望逺【见哀江南赋】邓仲华之不去【后汉邓禹传禹字仲华闻光武安集河北即杖策北渡】马文渊之愿归【见司马裔碑】寻除凉州刺史总督河西甘诸军事地似伏龙【王隠晋书凉州城有卧龙形故名卧龙城匈奴所筑】城如飞鸟【西河记姑臧匈奴故曰盖藏城也城不方有头尾两翅名盖鸟城】炖煌实録宛在胸襟【汉陈汤传汤与甘延夀出西域每过城邑山川常登望又西域都防段防宗为乌孙兵所围驿骑上书愿发城郭炖煌兵以自救】玉门亭障无劳图画【汉书张安世长子千秋将兵随度辽将军范明友撃乌桓还谒大将军光问千秋战闘方略山川形势千秋口对兵事画地成图无所忘失】有马如羊不以入廏有金如粟不以入懐【见步陆逞碑】柱国齐王今上之介弟也龚行薄伐问罪河阳以公为行军长史【谓伐齐也见齐王宪碑】参谋帷幄中军之司既举魏绛上卿之佐实用荀林【左传魏绛授仆人书曰日君乏使使臣斯司马又荀林父佐上军】以公方之差无慙德除使持节大将军大都督崇德安义建忠九曲安乐三泉伏流【周书刘雄传天和四年从齐公宪出宜阳筑安义等城裴鸿传保定宋出为中州刺史九曲城主明帝纪二年遣寜蜀公尉迟迥于河南筑安乐城武帝纪保定二年于伏流城置和州】周张平泉固安蛮通谷凡十三防御熊和忠【当作中】三州【隋书豫州河南郡宜阳县注后魏置宜阳郡东魏置阳州后周改曰熊州襄城郡注东魏置北荆州后周改曰和州河南郡新安县注后周置中州州寻废】黄芦起谷王晏供超牵羊温狐交河大岭避雨木栅等一十戍诸军事崇德防主【本传军还除】宜阳上地更有秦兵【韩世家襄王五年秦拔我宜阳秦始皇本纪王翦将上地注正义曰上都上县今绥州等是也】熊耳山前还同积伏【见齐王宪碑】用是连营函谷猎骑黎阳威振两河名陵三晋改封安平县公【隋书冀州长平郡端氏县注后魏置安平郡】淮阴一国韩信之故人【汉韩信传信淮阴人也佐髙祖灭项羽封楚王都下邳后废为淮隂侯】户牖万家陈平之乡里【见长孙俭碑】公此衣锦【见司马裔碑】足为连类建德四年正月十日薨于长安之永贵里私第春秋六十有四诏赠敷延丹绥长五州诸军事敷州刺史【隋书雍州上郡注后魏置东秦州后改为北华州西魏改为敷州延安郡义川县注西魏置汾州义川郡后改州为丹州后周改县为丹阳雕阴郡注西魏置绥州】諡曰壮公礼也即以其年二月二十四日葬于京兆平原乡之吉迁里北陵追逺大司马有赐绶之恩【汉张安世传安世为大司马车骑将军薨天子赐印绶送以轻车介士】西京赠行冠军侯有诏之礼【见司马裔碑】呜呼哀哉世子仪同度【北史本传度字摩诃衍】生事以礼死葬以礼【语见论语】亲爱有王祥之孝【见伤王司徒】同气有姜肱之睦【后汉姜肱传肱字伯淮与弟仲海季江共卧起及各娶妻不能别寝以系嗣当立乃递往就室】百行之本于斯备焉【周崔谦传谦性至孝与弟訦特相友爱虽名位各重所有资产皆无私焉居家严肃谦子旷与訦子度等并奉其遗训云】况复松槚深沈既封青石之墓【戴延之西征记金乡焦氏北数里有汉司隶校尉曾峻塜前有石祠堂中四壁皆青石隠起自书契以来忠臣孝子孔子七十二人形像皆刻石记之华阳国志广汉郡徳阳县有青石祠】丘陵标榜须勒黄金之碑【见纥干碑】乃为铭曰
　　华阳之神厉山之祖【见贺平邺表】凤野匡周龙门佐禹日浴溟池【庄子南溟者天池也】山浮海浦【见齐王宪碑】甫穆【疑作穆陵】霸国营丘乐土【战国策齐霸国之余烈诗适彼乐土详齐王宪碑】斯宗邑【左传宗邑无主则民不威】承此壤土移封东武就君安阳【史记平原君传封于东武城正义曰今贝州武城县也魏志崔林传林字德儒清河东武城人也景初时为司空封安阳亭侯三公封列侯自林始顷之进封安阳乡侯】中军节目镇北锋芒商飚猎草【晋书我记符坚曰鼓行而摧道晋若商风之陨秋箨】电火驱霜【北史崔辨献文徴拜中书博士楷字季则兄弟父子并死王事赠侍中镇军将军定州刺史】公之轮焕【见贺新乐表】继体贞干【易贞固足以干事】仪表丘墟【见长孙俭碑】风神墙岸【见酬薛文学】孝有至德忠能匡赞不废横琴【家语宓子贱为单父宰鸣琴而治】无妨敧案【魏志曹公作敧案卧视书】既班三事【见角调曲】又贰六官【左传六官之长皆民誉也】卫青受诏【见司马裔碑】韩信登坛【见为阎将军表】长城马窟广武兵栏【见哀江南赋及从驾】军吏无犯营民不寒【左传申公巫臣曰师人多寒王巡三军拊而勉之三军之士皆如挟纩】乃用六谋【汉书陈平凡六出竒计】乃论三防【汉英布传薛公对田布出于上计山东非汉之有也出于中计胜负之数未可知也出于下计陆下安枕而卧矣】城垒向背【太公金匮春三月斗星为天闗战背天闗向天梁敌不可当】星辰主客【星经辰星不出太白为客辰出太白为主人辰星太白不相从虽有军不战合宿乃战】劔起沈犀【汉王褒颂巧冶铸干将之朴水断蛟龙陆剸犀革】弓开伏石【见商调曲】楚后让盟秦君还璧【见哀江南赋】百龄危頠千仭摧藏【贾谊吊屈原云鳯凰翔于千仭兮览德辉而下之】诸侯地裂【正义诸侯五星在东井北河主判举戒不虞】边将星亡【正义毕八星曰罕车为边兵主弋猎其大星曰天髙一曰边将四夷之尉】轻车骑士甲黄肠【见司马裔碑】社如齐地【见长孙俭碑】庙似桐乡【汉朱邑传邑为桐乡啬夫吏民爱敬及死其子葬之桐乡西郭外民为起塜立祠】铭功赞德碑阙相望
