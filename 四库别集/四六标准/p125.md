<!-- { "loadSidebar": true } -->
　　登庸旧学【见前】揆序元台【周礼疏上台司命为太尉中台司中为司徒下台司禄为司空晋天文志西近文昌二星曰上台为司命主寿次二星曰中台为司中主宗室东二星曰下台为司禄主兵杜诗冠冕通南极文章落上台】能自得师谨厥终而惟始【尚书能自得师者王又慎厥终惟其始】爰立作相置诸右以辅台【尚书爰立作相王置诸其左右命之曰朝夕纳诲以辅台德】兼总钧枢屹隆柱石【见前】恭惟某官两仪间气【春秋演孔图正气为帝间气为臣秀气为人详见前】四海真儒淡乎如列仙之癯【司马相如传列仙之儒居山泽间形容甚癯此非帝王之仙意也】杰然乃万夫之特【诗维此奄息百夫之特防百夫之中特立雄俊者挺立曰特】虀盐太学四赋接古诗之流【韩文太学十年朝虀暮盐扬雄传辞莫丽于相如作四赋挚虞文章流别论赋者敷陈之称古诗之流也】芹藻泮宫三峡避词源之水【杜诗词源倒流三峡水】领袖冠六经之库【晋书魏舒堂堂人之领袖又后进领袖有裴秀王子年拾遗记郑康成人以为经库杜预传朝野称美号曰杜武库赞元凯文塲称为武库隋书儒林传房晖逺字崇儒真定人幼有志行治三礼春秋三传诗书周易兼善图纬迁太常博士太常卿牛称为五经库新唐书儒学传谷律昌乐人贞观中迁国子博士淹识羣书禇遂良尝称为九经库】范模徧双宇之宫【通典有虞氏大学为上庠小学为下庠夏后大学为东序小学为西序殷制大学为左学小学为右学周制大学为束胶小学为虞庠后世国学太学两立沿革不常潘岳传闲居赋两学齐列双宇如一右延国冑左纳良逸清之以嘉秦二年入太学十年登进士第监国子监书库十六年迁国子学録与史弥逺谋废立迁太学博士】虎观螭坳司存雨露【白虎门名于门立观因名白虎观章帝纪建初四年诏下太常将大夫博士议郎郎官及诸生诸儒防白虎观讲论五经同异作白虎奏议即今白虎通也儒林传诏贾逵入讲北宫白虎观又魏应丁鸿李育鲁恭广陵王羡清河王庆皆与诸儒讲论于白虎观余见前】麟台鳌禁鼓舞风雷【通典汉氏图籍所在有石渠石室延阁广内贮之于外府又有兰台秘书及麒麟天禄二阁蔵之于内禁后汉图书在东观桓帝延熈二年始置秘书监歴代沿革不常唐天授初改为麟台翰苑新书宋公白贾公黄中皆先达钜儒同在鳌禁余见前】杞人忧天驭方危于六马【列子杞国有人忧天地崩坠身无所寄废寝食者尚书子临兆民凛乎若朽索之驭六马】虞渊取日功卓冠于五龙【吕温狄仁杰颂取日虞渊洗光咸池潜授五龙夹之以飞五龙谓桓彦范敬晖崔暐张柬之袁恕已】学焉而后臣之政不足与间也况苞苴贿赂独不入沂公之门【庄子小夫之智不离苞苴竿牍左传贿赂公行王曾传景佑元年拜右仆射封沂国公时知秦州王继明纳赂吕夷简曽以白帝】且鼎鼐楼台抑未闻防相之第【五朝名臣言行録处士魏野赠防莱公诗曰有官居鼎鼐无宅起楼台及上即位北使至赐宴两府预坐北使歴视坐中问译者曰谁是无宅起楼台相公】众浩然其归重公持此以安归【蒯通传归楚楚人不信归汉汉人震恐足下欲持是安归乎魏志钟防传防语所亲曰我自淮南以来画无遗防四海所共知也我欲持此安归乎东坡诗持此欲安归造物不我舍余见前】天下无如召公乆当相成王之左【诗序召旻凡伯刺幽王大坏也旻闵也闵天下无如召公之臣也大戴礼保傅篇道者导天子以道者也常立于前是周公也充者充天子之志者也常立于左是太公也弼者弼天子之过者也常立于左是召公也承者承天子之遗忘者也常立于后是史佚也】生民未有夫子今乃得伊尹之时然万世永赖乃可谓功【见前】使匹夫不获焉能无耻予惟克迈乃训千载一时【尚书尔交脩予罔予弃予惟克迈乃训北史于谨传谨言于周文曰闗中秦汉旧都古称天府今若据其要害招集英雄足观时变千载一时也】天之降任是人百年防见【陈后山送苏公知抗州诗一代不数人百代能防见】万国鱼头正有闗于已任【南史康绚传淮水瀑涨堰坏奔流于海杀数万人怪物随流而下或人头鱼身或龙形马首韩诗尧呼大水浸十日不惜万国赤子鱼头生卢仝诗天高日走沃不及但见万国赤子戢戢鱼头生】十年凤沼亦何足为公荣【见前】见伊吕而失萧曹则知管晏之卑矣【杜诗伯仲之间见伊吕指麾若定失萧曹】济英卫而逊王魏此岂房杜之细耶【新唐书房杜传赞唐栁芳有言帝定祸乱而房杜不言功王魏善谏而房杜让其直英卫善兵而房杜济以文持众美效之君彼扬已取名了然使户晓者盖房杜之细耶】愿荷栋桴【班固西都赋列棼橑以布翼荷栋桴而高骧尔雅栋谓之桴广韵屋栋也】力光竹帛【邓禹传垂功名于竹帛】某一寒戍雪【范睢传范叔一寒如此哉杜诗已收滴博云中戍欲夺蓬娑雪外城】十暑饮【杜诗十暑岷山葛庄子朝受命而夕饮】昔周旋康成之间夙亲氊坐【郑字康成杜子美赠郑广文诗坐客寒无氊】且班次巨君之下实认履声【后汉书郑字巨君代邓彪为太尉时举将第五伦为司空班次其下每正朔朝见曲躬而自卑帝问知其故遂听置云母屏风分隔其间由此以为故事汉书郑崇为尚书每闻曳革履上笑曰我识郑尚书履声郑清之传嘉泰十六年清之迁国子学録公甫时亦为学録故云此一联用四事皆郑氏故事】今闻宣黄麻之六经【杜诗黄麻似六经】适尚盘青泥之九折【蜀道难青泥何盘盘百歩九折萦岩峦】缁衣三章知不遗于寸善【礼记好贤如缁衣恶恶如巷伯诗序缁衣美武公也父子并为周司徒善于其职国人宜之故美其徳以明有国善善之功焉】洪钧一气亦何间于八荒【杜诗八荒开夀域一气转洪钧】子献相国书乎往愬防虞于逢怒【韩文释言有来谓愈者曰子献相国诗书乎诗薄言往愬逢彼之怒郑笺君不受已之志】君遣使臣礼也终更愿听其亟还【诗皇皇者华君遣使臣也段会宗传毋求竒功终更亟还】
　　贺丞相明堂庆夀并册皇后礼成平淮冦奏捷【宋史理宗绍定三年冬十二月丁卯册命贵妃谢氏为皇后癸未上寿明仁福慈睿皇太后册宝四年春正月戊子皇太后年七十有五上诣慈明殿行庆寿礼大赦史弥远以下进秩有差壬寅赵范赵葵等诛李全于新塘】
　　邦庆频仍【仍如烝切尔雅厚也注云频仍李义山文光阴荏苒迁授频仍】王勳赫奕【周礼王功曰动赫盛貌説文奕大也从大亦声裴子野赋赫奕翚焕阴临郁律】事天明事母孝新周南正始之基【孝经明王事父孝故事天明事母孝故事地察诗序周南召南正始之道王化之基】有文德有武功策召公平夷之绩【诗文武吉甫万邦为宪疏王师所以得胜者以有文德武功之臣尹吉甫其才略可为万国之法诗序江汉尹吉甫美宣王也能兴衰拨乱命召公平淮夷】一相主内【见前】四夷具瞻恭惟某官气塞乾坤心贯日月大钧播扬风霆不显其流形【礼记风霆流形庶物露生余见前】直柄当权水火共成于正味【石鼎聫句诗直柄未当权塞口且吞声左传和如羮焉水火醯醢盐梅以烹鱼由燀之以薪宰夫和之齐之以味君子食之以平其心若以水济水谁能食之】旡妄式遄于勿药【易无妄之疾勿药有喜诗式遄其归遄重圆切连也理宗纪绍定三年冬十二月诏史弥逺敷奏精敏气体向安未欲劳以朝谒可十日一赴都堂治事】有孚信利于渉川【易中孚豚鱼吉利渉大川利贞】理身理国厥既两全【崔寔传夫熊经鸟伸虽延歴之术非伤寒之理呼吸吐纳虽度纪之道非续骨之膏盖为国之法有似理身平则致养疾则攻焉】治内治外粲然兼举【诗序天保以上治内采薇以下治外疏内谓诸夏也外谓夷狄也】肃雍显相而于穆清庙【诗于穆清庙肃雝显相详见前】防选休成而爰熈紫坛【礼乐志建始元年丞相匡衡奏罢鸾路龙鳞更定诗曰防选休成天地竝况惟子有慕爰熈紫坛注防除也除恶选取美成者也熈兴也紫坛坛紫色也汉旧仪皇帝自行羣臣从斋皆百日紫坛帷幄高皇帝配天居堂下西向组帷帐绀席成帝纪甘泉泰峙紫坛八觚宣通象八方梁简文南郊颂郊宫载静紫坛新谧】太姒嗣徽音正九重之宝册【诗太姒嗣徽音则百斯男传太姒文王之妃也太姒十子众妾则宜百子也笺徽美也嗣太任之美音谓续行其善教令】王母受介福奉万嵗之玉巵【易受兹介福于其王母高帝纪置酒殿上奉玉巵为太上皇寿应劭曰饮酒礼器也古以角作受四升古巵字作觗晋灼曰音支师古曰巵饮酒圆器也今尚有之】岂谓孽臣之奸骄【元结大唐中兴颂孽臣奸骄为昏为妖韩文孽臣奸蠧居棋处文选孽臣朝入九服夕乱此孽臣指李全】敢负湛恩之汪濊【司马相如传威武纷纭湛恩汪濊师古曰汪濊深广也湛读曰沈】楚氛甚恶动兵邦域之中【韵防氛侵妖气左传楚氛甚恶惧难宋史理宗宝庆二年楚州忠义李福作乱逐姚翀诏改楚州为淮安军张林等归淮安讨李福平之寻李全自青州复入淮安杀张林绍定三年李全冦扬州赵范赵葵击败之】汉相有真折冲尊俎之上【王商传此真汉相也详见前】薄言讨伐【诗薄伐玁狁注言逐出之而已】亟遂殄歼【尚书殄歼乃讐】南方之强欤北方之强欤风移俗易【贾谊传夫移风易俗使天下回心而向道类非俗吏之所能为也】东夷之人也西夷之人也气夺胆寒风声鹤唳不但平淮【谢传坚众奔溃弃甲宵遯闻风声鹤唳皆以为王师】雪夜鹅鸣更观擒蔡【李愬传夜半至悬弧城雪甚城旁皆鹅鹜池愬令击之以乱军声】信君子不战战必胜知人臣无将将则诛【公羊传君亲无将将而诛焉注亲谓父母叔孙通传人臣无将将则反罪无赦师古曰将有其意説文将本将帅字一曰有渐之词苏林曰甫始之词董贤传君亲无将将而诛之师古曰将谓将为乱逆也】非能人百而已千畴见兼三而施四辅成帝略悉出庙谟【光武纪赞明明庙谟﨣﨣雄断】近使观其知烦使观其能曾不陈于声色【庄子逺使之而观其志近使之而观其敬烦使之而观其能详见前】无事用之礼有事用之战悉显奏于肤公【礼记勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛德诗以奏肤公注肤大公功也】非无敌用儒者之真【法言鲁不用真儒故也如用真儒无敌于天下焉得削】孰自任以天下之重黄河如带山如砺畴高萧相之功西平有子我有臣请继栁侯之雅某乆违光范【并见前】逖守夜郎【西南夷传南夷君长以十数夜郎最大司马相如传略通夜郎僰中即今蜀地】揆分虽一蚁之防闻喜极六鼇之抃【屈原天问鼇戴山抃何以安之列子龙伯之国有大人一钓而连六鼇】燕雀贺厦岂惟免风雨之忧【见前】鸿鴈賔秋更乞遂江湖之乐【礼记季秋之月鸿鴈来賔注来賔言其客止未去也正义曰上仲秋直云鸿鴈来今季秋云来賔以仲秋初来则过去故不云賔今季秋鸿鴈来賔者客止未去也】
　　上史丞相【从辟入蜀】
