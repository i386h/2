<!-- { "loadSidebar": true } -->
　　四辅扬辉伐木幽林抚乔鸾飞爰逮姬衰俗遂凋成交縁利昵朋因伪情谷风兴哀繁霜夏零道之未尽焉由人自室有回过门则亲防言绵邈清谈辍响金虽能照尘积翳朗西河感离口悟投杖慊慊文侯友贤好学英英燕昭礼郭致乐推诚嵗寒功标松竹落落侨札辽辽荘恵解带一遇道映万世人亦有言贵则易交利重太山道轻鸿毛久而致敬见之晏平霜雪既至劲柏冬青
　　枇杷赋序
　　昔鲁季孙有嘉树韩宣子赋誉之屈原离骚亦着橘赋至枇杷树寒暑无变负雪扬华余植庭圃遂赋之云徐广【字野民东筦姑幕人晋都水使者藻之子仕晋厯秘书监宋禅拜中散大夫元嘉二年卒】晋李太皇太后服议【后简文宫人出本防生孝武帝即位尊为太后安帝时尊为太皇太后隆安四年薨朝廷疑其服广为祠部郎议从之　晋书尚书左仆射何澄右仆射王雅尚书车孔安国祠部郎徐广等议】
　　太皇太后名位允正体同皇极礼制备尽情理弥申阳秋之义母以子贵既称夫人礼服从正故成风显夫人之号僖公服三年之防子于父之所生体尊义重且祖不厌孙固宜遂服无屈而縁情立制若嫌明文不存则疑斯从重谓应同于为祖母后齐衰三年服【宋书　晋礼志末云齐哀朞杜氏通典末云衰周永安皇后无服但一举哀百官亦一周于是帝服衰三年百僚服周　弥晋书作兼僖公作昭公通典又作文公遂服书作追服】
　　太常殷茂议【以下通典】
　　太皇太后名称虽尊而据非正体主上纂承宗祖不宜持重谓服为安
　　广又问
　　若以鲁侯所行失礼者左传不见讥责而汉代持服与正嫡无异殷太常所上服事于礼中寻求俱无明文然仆之所言専据春秋也
　　车答
　　汉代皆服重且大体已定此当无复翻革耶
　　献髙祖书【广厯转正员常侍领著作义熈六年髙祖辅政时有风雹为灾广献书】
　　风雹变未必为灾古之圣贤辄惧而修已所以兴政化而隆徳教也尝忝服事宿眷未忘思竭尘露率诚于习明公初建义旗匡复宗社神武应运信宿平夷且恭谦俭约虚心匪懈来蘓之化功用若神顷事故既多刑徳竝用战功殷积报叙难尽万机繁凑固应难速且小细烦密羣下多惧又谷帛丰贱而民情不劝禁司互设而刼盗多有诚由俗未易整而望深未易炳追思义熙之始如有不同何者好安愿逸万物之大趣习旧骇新凡识所不免要当俯顺羣情抑扬随俗则朝野欢泰具瞻允康矣言无可采愿矜其愚欵之志【宋书】
　　告老表【永初元年拜中散大夫上表辞之】
　　臣年时衰老朝敬永阙端居都邑徒増替怠臣坟墓在晋陵臣又生长京口恋旧懐逺每增感慕心息道谬荷朝恩忝宰此邑乞相随之官归终桑梓防志获申殒没无恨
　　东宫颂【初学记】
　　礼乐承轩典册授庭命服唯九龙旗鸾旌
　　孔琳之【字彦琳防稽山隂人晋义熙初迁尚书吏部郎宋国侍中厯祠部尚书景平元年卒】废钱用谷帛议【琳之辟本国常侍桓辅政议欲废钱用谷帛琳之议谏又议肉刑不可复好人附悦是以不见知】
　　洪范八政以货次食岂不以交易之资为用之至要者乎若使不以交易百姓用力于为钱则是妨其为生之业禁之可也今农自务谷工自务器四民各肄其业何尝致勤于钱故圣王制无用之货以通有用之财既无毁败之费又省运置之苦此钱所以嗣功贝厯代不废者也谷帛为寳本充衣食今分以为货则致损甚多又劳毁于商贩之手耗弃于割截之用此之为敝着于自曩故钟繇曰巧伪之民竞蕴湿谷以要利制薄绢以充资魏世制以严刑弗能禁也是以司马芝以为用钱非徒丰国亦所以省刑钱之不用由于兵乱积久自至于废有由而然汉末是也今既用而废之则百姓顿亡其财今括囊天下之谷以周天下之食或仓庾充衍或粮靡斗储以相资通则贫者仰富致之之道实假于钱一朝断之便为弃物是有钱无粮之民皆坐而饥困此断钱之立敝也今据用钱之处不为贫用谷之处不为富又民习来久革之必惑语曰利不百不易业况又钱便于谷耶魏明帝时钱废谷用三十年矣以不便于民乃举朝大议精力逹治之士莫不以宜复用钱民无异情朝无异论彼尚舍谷帛而用钱足以明谷帛之着于已试世谓魏氏不用钱乆积累巨万故欲行之利公富国斯殆不然昔晋文后舅犯之谋而先成季之信以为虽有一时之勲不如万世之益于时名贤在列君子盈朝大谋天下之利害将定经国之要术若谷实便钱义不昧当时之近利而废永用之通业断可知矣斯实由困而思革改而更张耳近孝武之末天下无事时和年丰百姓乐业便自谷帛殷阜几乎家给人足验之事实钱又不妨民也顷兵革屡兴荒馑荐及饥寒未振实此之由公既援而拯之大革视听敦本之教明广农之科敬授民时各顺其业游荡知反务末自休固以南畆竞力野无遗壤矣于是以徃升平必至何衣食之足防愚谓救弊之术无取于废钱【运置南史作难运劳毁作劳烦三十作四十以货次食晋书作货为食次运置作难运庾作库衍作溢精力逹治作精才达政民无作下无事实作实事各顺作各从】
　　复肉刑议
　　唐虞象刑夏后立辟盖淳薄既异致化寔同寛猛相济惟变所适书曰刑罚世轻世重言随时也夫三代风纯而事简故罕蹈刑辟季末俗巧而务殷故动防宪网若三千行于叔世必省踊贵之尤此五帝不相循法肉刑不可悉复者也汉文发仁恻之意伤自新之路莫由革古创制号称刑厝然名轻而实重反更伤民故孝景嗣位轻之以缓缓而民慢又不禁邪期于刑罚之中所以见美在昔厯代详论而未获厥中者也兵荒后罹法更多弃市之刑本斩右趾汉文一谬承而弗革所以前贤恨恨议之而未辩钟繇陈羣之意虽小有不同而欲右趾代弃市若从其言则所活者众矣降死之生诚为轻法然人情慎显而轻昧忽逺而惊近是以盘盂有铭韦作佩况在小人尤其所惑或目所不睹则忽而不戒日陈于前则惊心骇瞩由此言之重之不必不伤轻之不必不惧而可以全其性命蕃其产育仁既济物功亦益众又今之所患逋逃为先屡叛不革宜令逃身靡所亦以肃戒未犯永絶恶原至于余条宜依旧制岂曰允中贵献管穴【实同南史作不同同恨恨作怅怅】
　　别议四条【琳之厯太尉主簿尚书左丞扬州治中从事史所居著绩众官献便宜议者以为宜修庠序防典刑审官方明黜陟举逸拔才务农简调琳之独于众议之外别建言】
　　夫玺印者所以辩章官爵立契符信官莫大于皇帝爵莫尊于公侯而传国之玺厯代迭用袭封之印奕世相传贵在仍旧无取改作今世唯尉一职独用一印至于内外羣官每迁悉改讨寻其义私所未逹若谓官各异姓与传袭不同则未若异代之为殊也若论其名器虽有公卿之贵未若帝王之重若以或有诛夷之臣忌其凶秽则汉用秦玺延祚四百未闻以子婴身戮国亡而弃之不佩帝王公侯之尊不疑于传玺人臣众僚之卑何嫌于即印载籍未闻其说推例自乖其准而终年刻铸防功消实金银铜炭之费不可称言非所以因循旧贯易简之道愚谓众官即用一印无烦改作若有新制官又官多印少文或零失然后乃铸则仰禆天府非唯小益【迭南史作逓愚谓作愚请】
　　又
　　凶门柏装不出礼典起自末代积习生常遂成旧俗爰自天子逹于庶人诚行之有由卒革必骇然茍无闗于情而有愆礼度存之未有所明去之未有所失固当式遵先典厘革后谬况复兼以防费实为民患者乎凡人士防仪多出闾里每有此湏动十数万损民财力而义无所取至于寒庶则人思自竭虽复室如悬磬莫不倾产殚财所谓葬之以礼其若此乎谓宜谨遵先典一罢凶门之式表以素扇足以示凶
　　又
　　昔事故饥荒米谷绵绢皆贵其后米价登复而绢于今一倍绵绢既贵蚕业者滋虽勤厉兼倍而贵犹不息愚谓致此良有其由昔事故之前军器正用铠而已至于袍袄裲裆必俟战阵实在库藏永无损毁今仪从直衞及邀逻使命有防衞送迎悉用袍袄之属非唯一府众军皆然绵帛易败势不支久又昼以御寒夜以寝卧曽未周年便自败裂每丝绵新登易折租以市又诸府竞收动有千万积贵不已实由于斯私服为之难贵官库为之空尽愚谓若侍衞所湏固不可废其余则依旧用铠小小使命送迎之属止宜给仗不烦铠袄用之既简则其价自降
　　又
　　夫不耻恶食唯君子能之肴馔尚奢为日久矣今虽改张是而此风未革所甘不过一味而陈必方丈适口之外皆为悦目之费富者以之示夸贫者为之单产众所同鄙而莫能独异愚谓宜粗为其品使奢俭有中若有不改加以贬黜则徳俭之化不日而流
　　劾尚书令徐羡之奏【琳之永初二年为御史中丞劾奏羡之自是百僚震肃莫敢犯禁】
　　臣闻事上以奉宪为恭临下以威严为整然后朝典惟明莅众必肃斯道或替则宪纲其頽臣以今月七日预皇太子正会会毕车去并猥臣停门侍阙有何人乘马当臣车前收捕驱遣命去何人骂詈收捕谘审欲録每有公事臣常虑有纷纭语令勿问而何人独骂不止臣乃使録何人不肯下马连叫大唤有两威仪走来击臣收捕尚书令省事倪宗又牵威仪手力击臣下人宗云中丞何得行凶敢録令公人凡是中丞收捕威仪悉皆缚取臣敕下人一不得鬬凶势辀张有顷乃散又有羣人就臣车侧録收捕樊马子牙行筑马子顿伏不能还台臣自録非本无对校而宗敢乘势凶恣簒夺罪身尚书令臣羡之与臣列车纷纭若此或云羡之不禁或云羡之禁而不止纵而不禁既乖国宪禁而不止又不经通陵犯监司凶声彰赫容纵宗等曽无纠问亏损国威无大臣之体不有凖防风裁何寄羡之内居朝右外司辇毂位任隆重百辟所瞻而不能惜朝章肃是风轨致使宇下纵肆陵暴宪司凶赫之声起自京邑所谓己有短垣而自逾之又宗为簒夺之主纵不纠问二三亏违宜有裁贬请免羡之所居官以公还第宗等簒夺之愆已属掌故御史随事检处
　　武帝诏报
　　小人难可检御司空无所问余如奏
　　孔璠之
　　艾賛
　　论蔼灵艾蔚彼修坂混区羣卉理深用逺
　　刘栁【南阳涅阳人仕晋江州刺史入宋厯尚书右仆射左光禄大夫】
　　与髙祖荐周续之
　　【续之字道祖鴈门广武人入庐山事沙门慧逺与刘遗民陶潜号为浔阳三隠栁为江州刺史荐之髙祖辟为太尉掾不就】
　　臣闻恢耀和肆必在兼城之寳翼亮崇本宜纡髙世之逸是以渭濵佐周圣徳广运商洛匡汉英业乃昌伏惟明公道迈振古应天继期游外畅于冥内体逺形于应近虽汾阳之举辍驾于时艰明扬之潜感于穷谷矣窃见处士鴈门周续之清真贞素思学钩深弱冠独徃心无近事性之所遣荣华与饥寒俱落情之所慕岩泽与琴书共逺加以仁心内发义懐外亮留爱昆卉诚着桃李若升之宰府必鼎味斯和濯缨儒官亦王猷遐缉臧文不知失在降贤言偃得人功由升士愿照其丹不以人废言【宋书】
　　孔子【会稽人厯黄门侍郎领步兵校尉】
　　陈髙祖损益奏【子为髙祖太尉主簿陈损益】
