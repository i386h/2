<!-- { "loadSidebar": true } -->
　　朕奉承端命抚有万方上席祖宗之谋靡佳兵革之举专任德教以统华夷推心信人自谓无负卿世怀恭顺名冠翰垣嗣享王封守我西土朕不矜官爵之贵不吝禄秩之优任倚中权宠均同姓关市交易行李无猜贡献颁分道路相属则朕之恩信卿之款诚稽于大伦谁得为间今乃遽形表疏轻述僭差且将徇过分之谋举非常之号冒陈世系辄改岁元省阅再三嗟惋何已宁朕之寡德不足以怀来将卿之失图自成于迷妄事无萌隙何及于兹况自乃父以来盟书可复今畧陈大要以暁尔心且卿父誓表其略云臣立誓之后若负恩背义百神怒诛上天震伐使其殃祸仍及子孙此表见存藏之故府卿之先父卒保斯言故能高朗令终功业相袭福之所庇理则宜然今卿忽此背驰了无所据坏尔考之约孤本朝之恩忠孝两亏今古为恨揆之王法所不忍闻自卿表之来内外咸愤然朕独排羣议深惜旧勲恐卿惑左右一时之辞非英杰本怀之欲人谁无过事犹可追倘能去尉佗越帝之名复吴芮汉庭之令洗心向善改往怀昔则朕之待卿旷然如旧永绍世禄长为国藩变通之机不竢终日去就大分其审处之所进鞍马骆驼并却付来人牵囘尔其戒已往之愆复将来之善则永世无穷矣故兹诏示想宜知悉
　　赐西平王赵元昊为赐差来人见辞例物诏
　　卿志凝忠概世缵武勲保障有劳恭亮弥罄比余诞日首率贡仪差骏产以斯材旅庆琛而有焕仍嘉亲校能恪朝规既阅右牵之良特渥匪颁之数且昭恩赉幷宠藩维永念倾防尤增叹尚
　　赐振武军节度使知延州范雍充鄜延环庆两路沿边经畧安抚使诏
　　卿干栋名材筹帷旧望自付拥旄之任即临乘障之冲蕞尔狡羌忘我前施隂连种部规扰塞垣虽购募有科而威防难废再念诰努控遏之防安化经营之方节度素分绥怀莫一断于朕志合乃使名按琐序劳繄卿为重已申朝命驰锡诏书俾蚊防暴集之辰有犬指纵之地宜钦异数益讲武韬内安属国之民外殄反常之犯称余逺畧迟乃茂勲
　　赐奉宁军节度使就差知泾州夏竦充泾原秦凤两路沿边经畧安抚使诏
　　卿望映民宗谋参王体顷从枢幄之旧移陟师坛之崇出鎭三秦并防诸将而叛羌各种狡穴野心窃号背恩游魂伺隙比虽申严边锁换补将屯然自平凉以东陇道交属建防制要当在临泾虑烽燧之警秋或狂狡之送死必先威御以便指纵余心念焉无易卿者已颁成命即俾改辕特新使号之华再袭戎铃之重仍令两道同禀善经绥御所资等威皆絶宜钦愼选毋或惮行勉壮厥猷用恢西畧
　　赐罝勒斯赉诏
　　近者夏州僭逆元昊孤背朝恩窃为僭制已诏有司应元昊在身官爵及所赐旧姓并令除削讫卿性资忠勇世嫉仇雠得此布闻谅增同愤然恐元昊恃其凶狡妄肆侵凌卿宜先事为防因机伺便整扬劲骑率励众心或蹑其空虚出其不意以时掩击殄灭丑徒助天道之祸淫成王威之禁暴则崇名厚赏非卿而谁勉建殊勲副余外御兼昨者里玻黙里乌进奉到阙言卿有男辖戬玛克占觉二人特以卿故并授团练使仍支请受续据秦州奏得卿文字知辖戬等各往宗噶尔城并兰州住坐兼言道不与元昊往来如元昊入汉界兄弟二人将兵杀截此盖卿从来一心向国致辖戬等如此忠孝况卿父子至亲义须和协与卿同共掩杀僭逆元昊勿落元昊奸便别致间谍诱引
　　赐中书门下诏
　　昔苖民弗怀首罹虞窜郅支自立终伏汉诛盖犯顺者无赦于国章除残者罔限于夷服炳焉通谊畴或敢逾赵元昊戎漠余妖边关小种性含虺毒志负狼贪昏顽表于稚年傲悖成于壮齿曩者德明即世西控哀悰朝廷录守方之忠悯称嗣之礼拔于童竖付以节旄名袭眞王宠视同姓金絮有秩络绎以周其穷关市弗讥贸迁以通其货假我明命取重诸羌固宜竭犬马之勤効涓埃之报克守先业以称大恩而乃背惠反常毁忠蔑孝僭举国号扇惑蕃渠跳梁井蛙之涯旅拒秋螳之辙公遣军校冒服使车列牍自陈欺天罔畏既彰逆节合举明刑朕深怜旧勳特加涵覆横遏羣议密赐手书贷其方命之愆开以自新之路护送来介俾还穹居庶迁善而革心终恃远而迷复至敢驱率丑攘窃塞民腾布文符诱诳区落而朝廷列奏边吏抗辞愿举偏军往平狡穴促枭称乱之首以正不庭之辜朕再念一夫肆狂余众何罪况元昊胁从济欲滥杀逞威名酋外奔诸帐怀贰茍戈鋋并纵则玉石奚分且俾列于购科止用取其魁恶其元昊在身官爵并令削夺仍令宗正寺除去属籍惟彼诸部素奉本朝迫此奸凶遂成诖误倘能结党归义执贼效功必当昭洗前汚申明厚赏国有信誓焕如丹青应赏募科格并委中书门下详为条件以时播告俾体朕怀
　　夫政平召祥化缺生沴推精荡祲其犹影响故王者遭异而思德省已以及人交修治纲仰答灵谴朕虽寡昧敢忘斯举比者善气弗效隂眚屡臻坤体震于冬藏雷音发于春孟边关民舍被害尤苦是用临朝嗟惕驰使抚绥推咎以咨谠言协恭而戒台宰冀获愆谬庸克振除尚虑幅员之遐不无官守之众其间或吏贪而弛或教虐而苛或狴牢有滋丰之烦或赋徭有输调之急或受赇鬻直使下情壅于上闻或隐灾逃负使醲恩隔于周浃或世偿逋折巧避赦原或岁婴呼扰猥妨农作一物失所太和用亏朕念共斯责者外则有使毂按巡之司次则有藩条守长之任率荷优寄当体至怀茍前弊之尚存宜悉心而司革庶迎羙应用洽重熙凡厥具僚无忽余诚
　　夫至公之行则淑慝咸辨私议弗禁则风俗易偷朕躬揽权纲茂绥政治每观邪正之辨思寄诛赏之中庶臻大猷以止多辟而士至广材品或殊久服涵养之仁寖成党与之弊至乃挟朋相援奸利自营驱扇飚尘混淆朱紫托狂辞而市直结隂好以济仇章交公车声布行路使济济羣让有愧尧人之封翕翕烦言更兴周雅之刺永惟浇竞良用惩嗟若夫委质事君协恭宣力思无出位是曰守官和异于同固当择善况朝经式序仕次有阶因行察言绿名责实茍存忠洁自致显荣何必舍尔夷途蹈于险辙钓名污行触禁投愆宜内讼于乃心毋亟伤于至化尚安所习国有严科凡在搢绅明体予意
　　王者稽若大猷总制九服曷尝不寄治于守宰责效于监司职焉相维命乃无泛朕奉承景业流观往辟知仁寿之本以政教为先故咨求羣材纲纪众务察州有等字邑有员建漕部以谨民财驰使诏以纠邦狱委属偕重休戚与均保乂之方数路而已固当上体劳疚允迪惠和使鳏寡无恫怨讼咸息沐浴至道臻乎太宁今则不然吏文多端而贪残日滋民生孔勤而奉养多乏愁叹未能尽诉囹圄不以时虚感动隂阳延致灾眚朕虽引慝自咎申诫博谋眷尔多方之臣得无旷位之责自时厥后宜惕攸箴班条者企循良之风拥节者励澄清之志刑罚则宁寛而无滥徭役则量力而勿苛任百里不可以自轻效一官不可以懐茍率我王度以承天心尚或勿防罔有攸赦布告中外知朕意焉
　　赐外任臣僚进乾元节银绢诏
　　孟序乗离诞辰着令爰率邦仪之旧载均朝享之欢卿恪奉彝章远祗庆集聿驰任土来侑称觞眷旅实之珍盈验祝延之悃慤永言叹尚无舍于怀
　　赐外任臣僚进乾元节功德疏诏
　　庆序祝延邦仪着令卿发于忠爱申以斋明集方外之胜缘归我辰之茂嘏仍因净范防疏寳题骈轴相辉通邮来上具体赞扬之盛益昭输戴之勤省阅于兹眷称无斁
　　赐振武军节度使知延州范雍进谢赐牌印月俸公使钱到任马诏
　　卿近拥军旄往司戎索爰锡印符之重兼资泉廪之丰人爵所班邦恩惟旧遽披谢牍仍效名驹敷感载勤灵诚弥慤永言率礼兹用钦怀
　　赐奉宁军节度使知永兴军夏竦进谢赐牌印月俸公使钱到任马诏
　　卿乃者繇天台之联膺戎阃之重特颁节传诏刻印章惟钟官月廪之丰逮侯邑餐钱之旧并循邦令参宠使权署政有初需头来上曲条谢礼倂效骏驱永念忠怀实深嘉叹
　　赐外任臣僚进端午马诏
　　朱夏适中端辰协午肇于嘉节实纪庆仪遽形输贡之华远集效牵之骏勤诚有底累叹无忘
　　赐谏议大夫张意进谢恩马诏
　　卿久服吏资近充谏列侃然华皓允矣甄升阅感叙之盈章复效牵而致礼恭勤所集叹尚兼怀
　　赐谏议大夫俞献卿进谢恩马诏
　　卿顷缘最状序陟禁曹方寄守麾巳蠲陛谢饰骖来效禁礼载防益騐倾输良增嘉尚
　　赐谏议大夫盛京进谢恩马诏
　　卿绩着藩条望华朝禬向繇卿列进序谏曹霈泽有初露章申感仍效斯材之乗允将由礼之恭载阅勤诚但増嘉叹
　　赐外任使相节度使进乾元节马诏
　　震诞之辰允刊彛令官司罄祝申侑至防卿位服宗工勲宣名翰乐闻庆防祗率邦仪远效舞骖之良入佽充庭之品爱心所底贡礼斯华言念倾输弥増眷瞩赐彰信军节度使同中书门下平章事王随进谢到任马诏
　　卿顷罢政机近绥侯服星言之部时克偃藩属宣布之涓辰序恩勤而累感效兹皁骏绚乃庭仪言念寅恭益深嘉曯
　　赐防国军节度使兼侍中张耆进谢孙男恩泽马诏
　　近以均锡鸿禧就蕃荣数仍眷抱孙之爱复推延世之恩率是宠章抑推彛制遽陈函奏兼效廐骖感叙过周叹嘉无斁
　　赐淮康军节度使同中书门下平章事陈尧佐进谢差男押赐加恩告敕生日礼物及孙男恩泽马诏
　　向以茂加勲防追庆门弧并因子舍之归即寄使轺之宠属推世赏施及孙谋虽命数载蕃而等威斯协需头来上骏足效牵过叙感悰有昭邦礼贡输为费叹想交怀
　　赐龙图阁学士尚书工部侍郎知幷州杜衍进谢恩马诏
　　朕向者亲选旧劳就嘉秘职仍属绥边之重且资训俗之方眷此序升讵烦过谢骏良来效悃愊具将永念忠勤靡忘嘉瞩














　　元宪集巻二十七
　　钦定四库全书
　　元宪集巻二十八
　　宋　宋庠　撰
　　内制
　　赐罝勒斯赉男辖戬勅书
　　勅辖戬省秦凤路部署司奏据汝将到蕃字译作汉字称汝告秦州部署诸官员自家要抵敌草寇便各往宗噶尔城并兰州住蕃汉两家往来道不与草寇往来如有草寇兵士入汉界来时自家兄弟二人将兵士杀伊草寇事汝款塞逾诚举宗效顺奉宣王畧式遏边虞愤狡寇之陆梁谋成师之犄角忠怀壮节朕甚嘉之然汝兄弟既奉朝廷即须父子和协尽心孝顺和为一家使出兵之时手足相应同杀僭逆元昊斯为上计勿听奸人间牒今赐某物至可领也故兹奬谕想宜知悉秋凉汝比好否遣书指不多及
　　赐彰信军三军将吏僧道百姓等为授王随本军节度使示谕勅书
　　朕以王随时栋名材公槐旧望比付宰司之重颇成岁绩之勤而屡控让情恳辞大任重违谦慤特峻等威俾改陟于斋坛且兼荣于席眷惟戎节近制寰畿陪余京师式是侯服虽未临所治而遐率懿纲繄乃军和之严暨于州里之众遘兹贤帅良惬尔瞻固当善禀教条仰承威惠増崇藩屛称朕意焉
　　赐定国军三军将吏僧道百姓等为授王德用本军节度使示谕勅书
　　夫拥旄授律以奬戎昭疏藩畴祉以屛王室谅非旧德畴负宠名朕以王德用忠族世勲壮猷亮节早阶勇爵干我近司绸缪万枢陟恪三接嘉其匪懈之力易以中权之雄宅是左冯屛厥西夏虽肇颁于新节且留掌于烦机眷乃翰垣厎兹威惠所宜率吁众志钦服化条同厎大和以奉贤帅
　　赐交趾郡王李德政甘州可汗王伊噌格勒雅苏厯日勅书
