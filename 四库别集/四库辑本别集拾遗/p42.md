<!-- { "loadSidebar": true } -->
敕：具官某。鲁恭为中牟令，雉育其雏；仇览为蒲亭长，枭哺其母。尔宰新会，训导不纯。母讼厥子，反系其母，何用心逆人道也？朕甚痛之，其罢所居官镌一秩。可。
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　陈尧登降授从事郎制
敕：具官某。昔孙锡按山阳尉李宗，唐天子有云：「县尉，谓其能尉安于民。而今反伤民」，削其官。况尔吏于畿邑，弗务佐理。禁私铜所以救楮也，而忍于殃民；发常平所以赈饥也，而厚于丰己。尚何以任尉安之责乎？褫镌一阶，箫勺羣慝。可。
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　张爟降除从事郎制
敕：具官某。吏以贪勤民，为日久矣。朕嘉与士大夫更始。尔为衡阳郡幕，事无细大，悉以贿成。何奉吾诏不虔耶？其镌二阶，毋怠三省。可。
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　王立文降授从事郎制
敕：具官某。夏之天吏，以逸德为罚；商之官刑，以淫风为首。尔为州司寇，勤恪奉公之日少，狎昵燕私之时多，能不自丽于罚乎？镌之二秩，尚曰轻典。可。
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　韩楘降授从事郎制
敕：具官某。叔鱼鬻鄐田之狱而挻灾，魏舒辞梗阳之狱而弭谤，狱之不可以贿决也如此。尔为建宁李掾，官以能称，而乃商财赇之重轻，变狱情之曲直。独不思大命之所关乎？姑镌二阶，尚谓轻典。可。
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　赵崇侪降授从事郎制
敕：具官某。吏以贪勤民久矣。朕方嘉与士大夫更始。尔为州从事，不能佐良二千石共宣德意，而乃狃敝习，控于吏评，其何以赞察方国哉？褫所居官，仍镌二秩。尔其退自省循。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　曾谠降授从事郎制
敕：具官某。古先圣人，谨于庶狱。惟有司牧夫，罔非在中，所以克天德而重人命也。尔谠为永嘉纪纲掾，郡有大狱，命汝鞠之。不能阅实其罚，而至于失入不辜。若匪部刺史平反，则民冤矣。尔虽去官，其可逭罚？姑从轻典，仅镌二阶。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　林记孙降授从事郎制
敕：具官某。出纳之吝，谓之有司。尔暂摄库筦，弗谨攸司。吏盗白金，连及仆隶，监临者乌得无责？其上三阶，犹曰中典。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　任尚降授承事郎制
敕：具官某。绿衣黄里，国风所以伤卫；白华菅茅，小雅所以刺周。尔先朝疑丞之子，宜有典刑。而妾上僭，嫡失位，使人人得数其过于朕前，岂容庇汝哉？镌秩罢官，宜发深省。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　黄从龙降授从事郎制
敕：具官某。漕舟于汉，以给我襄州兵旧矣。尔奉制阃之命，督饷 【氵公】  【沿】 流。不劝诱招徕，而视资粮为己利。抑不思喉襟之地，有师万，登首山以呼庚癸乎？一阶之罚，薄乎云尔。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　赵波夫降授修职郎制赵崇仇降授从事郎制
敕：具官某等。逸德之罚，着于夏书；徇货之刑，垂于商训。尔波夫尉于龙游，禔身弗谨；尔崇仇尉于瑞安，官弗廉。既冒二戒，各镌一阶。可。
 【《永乐大典》卷七千三百二十五「郎」字韵，页八上引「吴泳鹤林集」。(影印本第七十二册)】 
　　追官人朱复之复宣教郎制
敕：具官某。汉苏令发时，大夫无可使者。得盩厔令尹逢遣之，乃能办贼。尔以儒生，长子光泽。殄歼渠凶，上级以百数，多于尹逢矣。宜在封赏之科，而乃诒吏议。朕为之怃然，甄元阶，往服新命。可。
 【《永乐大典》卷七千三百二十五「郎」字韵，页十下引「吴泳鹤林集」。(影印本第七十二册)】 
　　梁成大降授宣教郎制
敕：具官某等。《虞书》之识谗说，本欲并生；孔氏之疾不仁，岂为已甚。傥人言之未息，斯邦宪之靡容。尔知孝起自名家，尔成大奋于寒畯。一落权门之网，数持诡道之评。混殽忠邪，颠倒黑白。地天不泰者十载，日月无光者累年。朕犹以曾为侍臣，姑用中罚。属台臣之交疏，谓司寇之失刑。遂镌两阶，复徙他郡。愚山在望，庶知省咎之方；恶水横前，尚戒怙终之习。可。
 【《永乐大典》卷七千三百二十五「郎」字韵，页十一上引「吴泳鹤林集」。(影印本第七十二册)】 
　　赵汝渠降授宣教郎制
敕：具官某。朕惟才者德之资也，而过于用其才，则咎之招也。尔武健而能，强给而敏。荐更三任，不出吴门。部使者知爱其才，而不知养其才。遂使度越法守，以抵于戾，尚何可逃其罚哉？姑褫一阶，毋怠三省。可。
 【《永乐大典》卷七千三百二十五「郎」字韵，页十一上引「吴泳鹤林集」。(影印本第七十二册)】 
　　郑仲度降授宣义郎张嗣良降授宣教郎制
敕：具官某等。邑古子男之邦也。过于才者厉民，短于才者病民，皆非岂弟之政。尔仲度长我雩都，能平寇盗，不为无劳矣。而虐用其民，未免胥怨，才累之也。尔嗣良累仕广右，来宰永丰，不可谓不知民情矣。而不自为政，受成他人，不才病之也。才者追思其功，尚可进用；不才者一坐软弱不胜任，则其羞甚于贪污。各镌一阶，思补二过。可。
 【《永乐大典》卷七千三百二十五「郎」字韵，页十一上引「吴泳鹤林集」。(影印本第七十二册)】 
　　朱诜降授宣教郎制
敕：具官某。畔官离次，国有常刑。尔顷宰盱眙，会有边祲。不候满替，擅离所部。外阃奏闻，未加显谪。兹乃复以任满转官为请，何诞欺如此耶？式镌一阶，俾迪厥训。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　赵时享降授宣教郎制
敕：具官某。高琼戒其子，「毋以势要而蕲进身」；欧阳修语其侄，「不可以荣显而思避事」。皆为人子侄守官法也。尔宗籍奋身，门荫入仕。端坐家庭而靡廪禄，营图荐举而班升朝。台议上闻，刑章难免。诗曰：「不稼不穑，胡取禾三百廛兮。」一阶之罚，尚何辞。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　王剡降授宣教郎制
敕：具官某。郡有丞贰，盖欲与我良二千石共理吾民也。尔剡曩宰畿邑，罔利渔民。治已亡状，尚安能康海沂以惠我民乎？其上一阶，毋怠三省。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　留元钧降授宣教郎制
敕：具官某。世禄之家，鲜克由先王之大训也。尔以相门之子，不自谨饬。典狱而亡敬色，居丧而有嘉容，谓之不由礼可也。其削一阶，以警二慢。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　白下起降授宣教郎制
敕：具官某。令尹子文三仕三已，色无喜愠，孔门称之。尔百里既不以治状闻，而长吏移之又不共命，粗厉见于词色，腼愧子文矣。姑示薄惩，庶期自讼。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　张本降授宣教郎制
敕：具官某。朕更化以来，亲擢台谏，所以廉百吏也。尔为赤县令，粗号修谨，以不贿闻。而乃使吏以贿，污我耳目之官，其轻吾朝廷矣。盍贬二阶，以示行法自近之意。可。
 【《永乐大典》卷七千三百二十五「郎」字韵，页十一下引「吴泳鹤林集」。(影印本第七十二册)】 
　　刘子澄降授承务郎赵楷降授宣教郎制
敕：具官某等。往者师向西洛，卒与虏遇。诸戍之士，犹未慭也。汝佐而长，不务持牢，而望风 【光】  【先】 偾，遂致师徒挠败，乌得无罪？可。
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　费观孙降授宣教郎制
敕：具官某。外铨之法，与东西审官院等。尔临邛老儒，晚得一邑。急于禄仕，不复审量而行。至部使者问之，有所弗暇。为贫固可悯也，废法其可贷欤？镌秩罢官，以存宪。可。
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　赵善镗降授宣教郎制
敕：具官某。敬事而后食，圣人所以语事君；不稼而取禾，诗人所以刺有位。尔为南平倅，甫见吏民，乃虚进于官期，欲剩縻于廪粟。即兹一眚，合议薄惩，其病恙废事，又不暇论也。姑上二阶，以警半刺。可。
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　于大遇降授宣教郎制
敕：具官某。李虞仲为西川判官，而以才佐贤；杨仪之为湖南支使，而以忠劝上。皆良幕府也。尔曩者佐幕金陵，无令猷以相，而长诡谋暴政，言者谓实汝赞成之。镌之二秩，尚曰轻典。可。
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　商灏降授宣教郎赵汝玖降授宣教郎制
敕：具官某等。吏以贪勤民，为日久矣，朕方与士大夫更始。尔身为字民之官，当以不贿闻。而乃狃于敝习，弗化厥训，其何以长予百里哉？褫所居官，仍镌二秩，汝其退自省循。可。
 【《永乐大典》卷七千三百二十五「郎」字韵，页十二上引「吴泳鹤林集」。(影印本第七十二册)】 
　　赵汝伋降授朝请郎史晞祖降授宣教郎制
敕：具官某等。邦国不空别驾之功，昔人所以识王祥之美也。尔晞祖倅道，尔汝伋倅衡，贰郡亡政，懈于其位。虽民贫国空而莫之问，岂不腼颜于祥哉！各镌一阶，以警二慢。可。
