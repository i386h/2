<!-- { "loadSidebar": true } -->
　　维皇祐六年歳次甲午正月丙寅朔二十七日壬辰具官某谨遣某官以清酌庶羞之奠有祷于某神去歳歴秋冬逮今雨雪不时降细民骇嗟以田为忧者实半天下天子惕然引咎斋戒祈祷无所不至而卒未大应今复时疫暴作民中其疾者十有八九虽星分所次流灾有常而天子慈仁爱民夙夜焦劳守土之臣皆奉命修职不敢有苛刻之政上病天气天忍极肆其酷冥然而不顾哉天道高逺区区草芥之诚固不足以达赖吾境有灵徳之神开发天意转祸为福洒甘泽以沃枯壤鼓和气而驱疠妖使农及耕耘民安里闬上纾天子旰食之虑下俾守土之臣省过勤政自新不怠则天施未畅繄神而啓迪之宜民不怨天而信于神神之功茂矣尚飨
　　祭告四代祖鼓城府君文
　　维嘉祐五年歳次庚子某月某朔某日四代孙具官某谨遣男忠彦以清酌庶羞之奠致祭于高祖鼓城府君高祖母夫人张氏之灵琦阅家集见真定主簿张度所撰府君墓铭知天福二年中与夫人同葬于赵州賛皇县东太平乡之北马村当五代之乱天下兵革子孙于歳时展祀盖不能及逮今百有余载遂失访辨自效官以来志求所在而患不得乡邑老旧之人以询究之今防賛皇人前普州司理郑嗣宗行服北归见过私第问所谓北马村者乃云所居之地也遂以诚托之未几嗣宗复至且言是村有韩评事墓在焉请使家人亲验某窃念年祀既逺若不一视铭志则恐后之子孙与乡邑逺近之人尚有疑者故遣男忠彦择日以告暂开坟隧拂拭志石使众目视之释然必信然后増益封树以时致享子孙承之崇奉无穷惟灵鉴此至诚歆此薄荐毋以轻有犯渎而赐大咎孝孙之幸也尚飨
　　祭告四代祖茔土地文
　　维嘉祐五年歳次庚子某月某朔某日具官某谨遣男忠彦以清酌之奠昭告于賛皇县太平乡北马村土地之神高祖鼓城府君之亡实葬兹土子孙遭五代之乱罔克崇葺各走官路乆失访寻今按文验之乃得其所然年祀缅邈人不无疑固当开隧视铭以取众信惟神聪直之禀福善而诛恶者也夫有人孝于其亲不以百年之逺力思封树洒扫以勤时享神宜祐而助之使如素志不当以轻犯土地而降咎殃则神可谓聪直之全祸福不私者矣尚飨
　　祭告五代祖庶子文
　　维嘉祐八年歳次癸卯三月某朔某日五代孙具官某谨遣男忠彦以清酌庶羞之奠致祭于五代祖庶子之灵惟灵歴唐显官兴起韩氏终葬博陆家牒具存某自从官以来深惟祖先茔域之重虽勤推访未能辨识数年前始得四代祖鼓城府君之茔于赵州之赞皇至于开隧观铭众始大信既以崇葺则益念庶子博陆所葬之地不当无迹防故吏国子博士刘觐通判永宁之任来别遂托寻究未几得觐书以从侄弁所得二处士埋铭墨本来示阅所叙三代则皆庶子之弟也且言处士坟旁巍然而高草树防翳者疑是庶子之茔也大用感慰故使忠彦不逺千里躬修菲薄之荐而请一视志文不独取信于众人亦俾裔孙歳歳展祀无有疑惑惟灵鉴此诚恳勿以一时干动神宅而赐大戾尚飨
　　祭告五代叔祖二处士文
　　维嘉祐八年歳次癸卯某月某朔某日五代孙具官某谨遣男忠彦以清酌庶羞之奠致祭于五代叔祖处士五代叔祖母夫人之灵某尝阅家谍知五代祖而上实葬博野年祀殊邈虽勤于推访大惧不知所在比得从侄弁録二志铭来告且言向葺壊坟之所得也详所叙三代则二处士乃某五代祖庶子之亲弟也不胜惊叹慰喜之情故使忠彦择良日具薄荐完补頽缺再严封树仍饬子孙歳享祀传于无穷惟灵歆而监之以重福于来裔尚飨
　　祭告永寜军先茔土地文
　　维某年某月某朔某日具官某谨以清酌之奠敢昭告于土地之神某闻山川土地神实主之无名而犯降殃可也某之五代祖庶子歴唐美官终葬于博野县之北原虽距今几二百年矣比始知其所在若非一视铭志则裔孙之祀孰不疑而人孰取信哉故遣男忠彦择日开隧以告于神非无名而犯也惟神禀德聪直故宜助成孝心俾求之不谬某决知乎神不降殃而降福也尚飨
　　葬安国夫人祭告祖茔文
　　维嘉祐七年歳次壬寅九月乙巳朔二十三日丁卯孝孙具官某谨以清酌庶羞之奠敢昭告于曽祖令公曽祖母太夫人烈祖令公祖母太夫人之灵某以新妇安国夫人崔氏之亡取仲冬之二十九日归葬于相之安阳县丰安村祖茔西先所得之吉地啓壤之际洁诚以告伏望英灵昭鉴隂为佑助自始兴作讫于成役咸得安固永作神居唯子唯孙传祀无巳尚飨
　　葬安国夫人祭告先茔文
　　维某年某月某朔某日第六子具官某谨以清酌庶羞之奠敢昭告于先考令公先妣太夫人之灵某以新妇安国夫人崔氏之亡考经谋葬得百日承凶为吉遂举侄殿中丞公彦而下诸丧咸归葬于相之故里公彦则开旧圹而纳焉侄孙试秘书省校书郎确而下则于大茔之东别为一域以安之啓壤之始洁诚以告伏望英灵昭鉴隂为福助宅兆获安子孙世祀尚飨









　　安阳集巻四十二
　　钦定四库全书
　　安阳集巻四十三　　　　　宋　韩　撰祭文
　　祭龙图尹公师鲁文
　　维庆厯七年某月某朔某日具官某谨以清酌庶羞之奠致祭于故龙图舍人尹君师鲁之灵呜呼师鲁惟君之生天与英竒如鉴之明无隠不窥如材之美无用不宜仁义之勇过于虎罴疑昧之决审乎蓍首倡古文三代是追学者翕从圣道乃夷名重天下无人不知知之深者非余而谁伊昔夏人扰于西垂余忝兵任君实同之周旋塞上余往君随昼筹夜画忍睡忍饥星霜矢石劳苦艰凢四五年心惫形羸退而视君志不少衰上嘉君勤进督渭师怀敏之后破坏创痍君能尽力补缀撑持曰兵曰民以治以绥如得父母众心熙熙保边务实耻于妄为不合小人乃啓祸基易庆晋潞奔命何疲输忠抗论伺者乗危君前在渭属防秋时以公廨缗贷其偏禆俾偿宿负免干典彛月取其俸送官勿亏且责効命投死无疑职此抵罪窜斥流离众谓之寃君甘如饴自随徙均帝方念兹柰何穷山感疾无医君决不起指邓而驰范公大贤来托孤遗谓无怛化言色怡怡忽整衣冠盥涤庄祗凭几而逝众皆叹悲范公之书其説如斯呜呼哀哉彼苍冥冥莫可究推贤者胡恶动与屯竒不肖胡佑坐来福禧以道而屯死为人思以幸而福生为人嗤在君所得何必期颐呜呼哀哉余之与君义虽朋执情则埙箎葬不执绋奠不捧巵使我大恨痛切肝脾徒凭薄祭一写哀辞琴不鼔矣呜呼子期尚飨
　　祭文正范公文
　　维某年某月某朔某日具官某谨以清酌庶羞之奠致祭于资政范公之灵呜呼哀哉上天生公固为吾宋以尧舜佐吾君既忘身而忠国以成康期吾俗又竭思而仁众升赞枢宰孰云不用殿抚藩服孰云不重何太平之防噤而不得施委经纶于一梦此一人所震嗟而天下之所深痛岂止乎平生之交得讣音而长恸呜呼哀哉仆始立朝接公尚疎道同气合千里相符忝帅于西乃与公俱协心毕力誓翦凶渠义切王室情均友于虽千艰而万险仗忠信而如无仆之望公公骥仆驽十驾未逮敢拟齐驱人胡不辨遂连公呼自顾无有媿常汗珠繄公是托终履夷途叛羌来附一节同趋与公并命参翊万枢凢有大事为国逺图争而后已欢言如初指之为党果如是乎道卒与干时戾谓公迂而仆愚相縁补外谤毁﨑岖感公之知谓死不渝呜呼哀哉定之去青不遐驿置自公之东信问时至爱顾益深交朋莫二蝇头细书以时为寄珠贝累幅气严法备自云矍铄以将厚意谓公康宁日保纯粹忽以疾闻求医往视矍然遣使公鉴寐防公得颍肩舆赴治尚烦公答亲笔数字意公小痊粗以为慰方具书药诣公所憩得元规报云公永逝读之骇然手足俱废气填满膺食不知味惟公事君之大端固始终而一致有生即有死虽圣智其安避所惜者国家待贤而后乂天胡不仁而不憗遗呜呼哀哉公之所存履夔蹈卨高文竒谋大忠伟节充塞宇宙照耀日月前不愧于古人后可师于来哲固有良史直书海内公説亘亿万载不可磨灭此为夭而为寿信识者之能别岂于一奠之间可尽公之德烈惟是冥然而思黙然而悲此生未殒曾无已时公乎知乎不知
　　祭仆射王公伯庸文
　　维嘉祐元年嵗次戊戌九月已已朔某日具官某谨以清酌庶羞之奠致祭于故仆射王公之灵呜呼仆与公交世孰为匹在天圣中考士之实上初临轩亲按程律公当其选天下第一仆叨次公若甲之乙为合之易公纯我质爱则昆弟同则胶漆从官西东虽逺犹宻及佐大计局相并邻议必联席食常对茵出入省戸辉光搢绅公践掖垣文追古淳夫何鄙材复序后陈更直书命参明帝缗公入禁林朝称得人仆草公制荣无与伦夏人扰边沮我威武仆承人乏奋命西御久之未效命公来抚公之所临如旱而雨繄公之略遂振王怒仆时帅秦公留燕语独有二天公惠之着疆事之寜仆忝枢辅公为大农屈事泉布进居公前愧日无措仆斥于外公方处中排攘羣谗隂存大功仆走二塞身当虏冲一纪之间莫觌音容天与其幸还趋九重付以旧物本兵之崇公弼宰政望尊德隆而不大拜反及愚庸仆实无堪惧颠厥位图讲大宁赖公以济其道之同言无少异白发相亲在古无二公厯二府积忧成瘁始疾之微在告而治日须公出以奉醇粹如何浃旬遽然永逝嗟乎人生有是不意呜呼哀哉公之德业海内胥传清芬雅范则流为世法忠谋大节则详于史编浩乎若江汉之纪地灿然如日月之丽天此特叙生平之好故举其槩而不言唯将哀诚一奠几筵公固知我终身怆然尚飨
　　祭正献杜公文
　　维嘉祐二年嵗次丁酉二月丁未朔某日具官某谨以清酌庶羞之奠致祭于司徒侍中杜公之灵呜呼自公勇退于今十年天下日思思公至贤故毎闻公之病也众犹已之病今闻公之亡也则相与骇而叹曰元老之丧天下将安而法焉况辱公之知世无比旃虽愿百殒以赎公而莫得其哀深痛切非文字之可传然而因奠冩诚乌可无説含悲失次举公大节在祥符初文则公杰巍取甲科美誉四彻自时为吏天性精勤驱烦判滞明敏无伦不施鞭扑吏畏如神凢守郡邑政胥曰循凢主财利法皆近仁中司执宪纪律簮绅曰雍曰并乃国方面命公镇临天子安燕上曰公劳来尹畿甸毂下亟清枢廷是践公既大任为国图宁力进忠良正人彚征时羌之叛与狄连衡公谋庙堂二垂寝兵侥幸路塞斜封不行有职颙然坐观太平谗邪狺狺卒坏于成作相百日彼徒益狞齧公于兖公道愈明公则告老上允其诚旋营厥居处于宋京噫公之贵不与众类不买田宅不畜声妓蔬食菜羮緼袍布被奉巳惟约周人则义人难其常公行独易至清之名今昔无二噫公之退与众复异棊博不亲林泉不嗜枕籍百家沉酣六艺诗笔日新放怀怡志书法日工或草或优防自娱以卒吾嵗呜呼哀哉公官一品位诚不卑公寿八十年非不耆在公享之良厚何人心之甚悲盖以公还事而来精明不衰忧国之虑过于有政称善之勤同乎已为向使朝廷重惜公去复公丞疑以十余嵗之康宁翼亿万世之丕基则治胡为而不唐虞公胡为而不臯夔噫众愿之终戾不繄公而繄时徒凭使人酹公一巵公乎公乎已而已而尚飨
　　祭狄相文
