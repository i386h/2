<!-- { "loadSidebar": true } -->
　　礼部侍郎章君尚文作堂于会稽山之阴其乡士大夫相与名之曰三桂之堂堂之前植桂固多矣而以三云者何自晋郄生对策有桂林一枝之喻歴唐宋来遂以艳科目之得隽者曰折桂章氏繇宋迄今举进士者凡三人故有取于是也尚文世家于越髙大父讳斌宋景定之间乡举第一人值末运仕弗大显传三世俱以隐德重乡邦大父暨父以尚文贵皆赠嘉议大夫礼部右侍郎尚文登永乐甲申进士第入翰林典郎署累迁至今官子瑾宣德丙午领乡荐正统纪元遂擢进士髙科此堂之所以名也堂峙湖山之门其北为称山山枕大海出云气而吐光景朝夕不穷南为稷山一名斋台则越王勾践祭天之所在焉又其南天姥秦望诸峰凌霄汉而隐烟霏欝然相向娥江耶溪之水环绕其左右而唐所赐贺知章鉴湖一曲者实相属焉波光山色竹树映帯竒舒秀巻不一可名此居之胜而得其地也夫绵世泽而盛者人之贤锺川岳而秀者地之灵人以地灵地因人杰章氏之桂不特一世有之传世逾逺而得之者凡三焉是岂偶然之故哉虽然推厥所由亦惟本诸德而已耳姑以桂譬之玉干琼枝植之良也密叶繁阴积之茂也金粟天香华开之盛也傲歴风霜志操之坚也故君子有取于桂者不徒拟其荣又将资以比德焉尚文之髙大父名魁多士大父而下虽未逹而均膺宠赠德可征矣尚文以髙才硕望显于朝三十余年而瑾又克继志济美振扬于今虽本世德之遗亦以尚文承藉启廸之致也继兹以往因其植之良而积愈茂因其华开之盛而志操愈坚吾见德厚而庆延他日后之人于斯桂髙攀旁折也不可以数计矣然则斯堂之掲得不为之权舆乎是为记
　　苏州府吴县儒学重建记
　　苏为东南望郡吴县苏之望邑也儒学为一邑之望而或施教无所瞻仰不称善为政者得不究于心乎然兴学盛事改作大役也举大役而使劳费一出于民其得无怨嗟之声而克底完美者乎若夫知所究心事底完美而不动声色得不难其人乎吴县学旧在城西南隅宾兴坊其地卑隘庙学皆简陋旁逼军营喧杂相接春夏水潦四集墙壁倾仆诵习常辍郡县之长贰暨师生往往兴嘅欲迁改之而未有能当其任者宣德七年工部右侍郎庐陵周君忱奉命抚廵东吴诸郡偕知府豫章况君锺同谒庙学见其不称因恊谋更造之得隙地于县治西南视旧学地广四倍髙爽平旷众咸谓宜况君具其事得请于朝二君复相与议曰是役不可重费吾民遂计郡之诸仓岁积苇席得五十余万鬻米可五千余石凡材石陶瓦之资匠作力役之需悉于是取给而一毫不干于民复择耆民王信许均美董其事经始于宣德九年冬十月讫工于明年夏五月以日计之二十三旬有竒成功速而人不知其劳享礼有殿讲诵有堂藏书有阁宴休有亭以及门庑斋舍庖湢各以序列通为屋以间计之二百三十有余材用坚而人不知其费其既成也父老叹曰庙学不称久矣一旦更新于数百年因循之后而不以病民席之积屡矣昔也不侵盗于吏胥则腐化为埃尘今乃以之成一邑之伟望何其善也既而知县某教谕李让等具其始末走书京师求予记惟学校王政之首教化之源也我国家列圣相承兴学育材六七十年于兹矣校庠之盛振古未有是以弦诵之声郁郁沨沨溢乎遐迩而贤才辈出禆赞鸿化后先相望亦莫不由良有司钦承德意以振作之然其改作有方若吴学之建者亦不易得也二君子信谓善于究心者矣来游于斯者尚知力学求道笃志励行期不负圣明造就作养之仁将必效用于时垂芳于后以为斯学之光则二君子之用心亦必传诵于无穷矣是为记
　　凉州儒学记
　　圣朝统一寰宇自国都达于郡邑皆建学立师教育俊秀仁义礼乐之化旁洽海隅徼塞人才之众风俗之美度越汉唐而比隆虞周猗欤盛哉凉在西陲即古雍州之域在汉为武威郡地利物产视河西诸郡为美国朝洪武中设卫置戍而戍者多南士谪至子弟相承读书习礼而训导张子受命教育之儒风为之勃然岁满还京而未有继者今皇帝嗣位特命行在兵部右侍郎徐君晞镇其地覩将校子弟多明秀好学而未设学舍以为讲肄之所遂以请于朝得命乃于农隙令军士取材陶甓而经营之既毕工走书京师告予曰凉州河西胜地初尝有学然废已久矣晞至相地鸠工中为明伦堂左右为存诚进德二斋外建重门后为教官之居续创大成殿于堂之东殿以崇计二丈有九尺深几倍于崇广则几倍于深东西为两庑前为灵星门中为泮池池之东为文昌祠祠之东池之西俱为门外又为崇教门俾往来出入皆由焉其捐资命工塑先圣以下及文昌神像并绘两庑者则镇守甘肃太监王公贵少监李公贵总兵宁逺伯任公礼定西伯蒋公贵会川伯赵公安暨都察院佥都御史曹君翼廵按监察御史马君昻陜西参政郭君坚按察副史于君奎署都指挥使事任君启与凡士庶共成之其置圣贤以下牌位者则兵部侍郎柴君车始终督视缮作且有所营助者则佥都御史罗君亨信劝劳羣工俾乐于趋事者则监军行在兵部尚书王公骥自丁巳夏经始至落成几二载壮伟闳耀为陇右学宫之冠众咸谓宜记于石庶后之人有所考见敬以请夫学校政化之本贤才之所自出也学校立则礼义兴风俗美孟轲氏曰三代之学皆所以明人伦也人伦明于上小民亲于下非政化之本欤今徐君乃与诸君子同心恊诚建学宫于邉陲之地严严翼翼巍然焕然使凉之学者升降俯仰于其中诵圣贤之训言而仰其道德之光涵养熏陶底于成材居而孝于亲仕而忠于君则是宫之作其功岂浅浅哉若徒由此以徼利逹而于臣子之行无所砥砺则不惟负国家教养之意而亦为君子之所共羞呜呼学于斯者可不知所务哉用是以复徐君之请俾勒诸石庶以为学者劝云
　　翕和堂记
　　余幼时闻先生长者言守建宁千户韦杨二公好文礼士人皆爱慕之谨识之弗忘其后韦有子任汀州卫指挥者岁或见焉独杨公之嗣转调他所二十余年盖未有能知之者及余两以扈从来北京而杨信中孚忽偕行部员外郎吴公嘉静来谒余故询之则曰信之父尝仕建宁为先生之乡乃敢求见余观其胸怀磊落言动谦恭遂留止宿因命觞引酌笑谈甚欢于是中孚乃歴道其父昔日所交游者皆吾乡之先逹也酒酣拜且请曰信世家西江之鄱阳昔南土内附吾父以功授武毅将军建宁右卫千户吾父存时笃好文雅尝于上西河之寓舍植竹万竿以竹所自号宾客过从者皆贤士大夫其所唱和诗文至于今翰墨宛然也信兄弟少时亦皆从游志斋赵先生之门其后以袭职调守大同兄弟奉母以居今复侨寓河间郡城中乃于所居之左构堂扁曰翕和盖取兄弟既翕和乐且耽之义愿先生一言以记之余嘉其志之可尚则谓之曰人生天地间父子之慈孝兄弟之辑睦夫妇之恊和斯皆天性之常不待矫饰而为之者然惟其气禀所拘物欲所蔽而后有以丧其本然之天失其彛伦之正于是争竞之心起焉妬忌之心萌焉虽欲翕和不可得矣今中孚之兄弟事母尽孝友爱弥笃而妻孥蔼如一家之内熙熙洽洽翕然如五音之合奏温然如春阳之发舒和气冲融贯彻无间孝友之至通于神明则其名堂也不徒夸美于一时将以垂训于来世其意若曰今日吾兄弟翕和如此吾父母安乐如此自今以往吾之子子孙孙皆如今日堂可不作也茍惟不然则必忿气相加视为敌仇阋墙紾臂相继而作其不至于伤风败俗者鲜矣安求其能翕和哉昔孔子诵此诗而赞之曰父母其顺矣乎诚以人能和于妻子宜于兄弟则父母其安乐之矣中孚宜三复此诗日夕警愓以为明训凡一毫有动于血气而伤于和者勿作一毫有乖于礼法而损于和者弗为移孝为忠推和为惠将见德业日新而声光益着不啻于此而已中孚其益勉之
　　常熟县重修庙学记
　　宣德癸丑常熟县重修孔子庙学成吏部稽勋主事钱衡世家斯邑少常游是学来请于予曰学在县治东南其地隆然以髙宏然而敞剏始于宋至和重修于开禧端平而再葺于元之皇庆至正其间政教兴替靡常未可以槩举也洪惟国朝文教聿兴洪武庚戌教谕朱昞来掌教事时学之制左则殿庑戟门棂星之赫奕右则讲堂斋舍庖廪之毕具其后则有子游祠及先贤堂蔚然可观歴岁滋久上雨旁风漫以圯坏未有能振之者近西江罗汝寛典教兹邑慨然欲作新之计其工费浩繁虑有弗给乃先度其力可为者为之若廊庑讲堂门垣斋舍及先贤祠宇皆循次修葺惟礼殿未之能也壬子之秋县丞李子亷主簿郭南暇日视学宫见汝寛用力之勤亦慨然曰修学责在有司吾辈视其頺废而不加力宁无愧焉乃各捐俸以倡训导徐万溢翁玭力赞助之命诸生某等督其事衡适得请于朝归省墓乃奉白金四百星佐其役仍率邑之好事者某某捐赀以助于是聚材鸠工殿之梁栋榱桷瓦甓墙壁之毁者易之帷幙器用之敝者新之圣贤像设章服则绘饰之与汝寛先事所修葺者轮奂华采相为炫耀焉是役也不烦于官不扰于民而卒以时就诚可谓难矣敢求一言以示不朽余嘉佐邑及典教者之得人又嘉衡之能轻财而知所尊也故不辞而为之言曰学校育材之地风化之原为国者之先务也天启皇明大一统文明之治开万载太平之业在内则立胄监在外则府州若县莫不有学而学之教法规制盖已超轶汉唐宋而娓娓乎唐虞三代之隆矣皇上嗣登寳位尊崇儒道凡一言一动莫不师法孔子以弘尧舜之治是以屡诏天下修理庙学然郡县之吏能奉承者鲜常熟邑佐及典教者咸知所重一新学宫可谓能祗顺德意者矣夫常熟乃子游过化之地子游圣门髙弟也自今县之令佐与夫为师生者优游于兹当何如哉必景仰贤哲修举学政且务其为己之学尽乎孝弟忠信之道勿徒衒名誉徇利禄以负国家建学立师之盛意则庶乎其可也敢以此复衡之请且告其邑人焉
　　重修文公朱先生祠堂记
　　徽国文公朱先生祠在建安郡城北之紫霞洲盖宋寳庆三年正月所建以奉先生之祀者也歴元迄今几二百年栋宇頺圯上雨旁风其坏可谓极矣国朝永乐乙未监察御史蒋彦禄给事中陶伟廵部八闽至于建安躬谒祠下相与言曰先生发明圣贤之道羽翼六经折衷羣言以嘉惠学者有功于天下后世甚大建安为先生过化之地其有祠宜矣而歴世滋久庙貌若斯何以称士民之瞻仰乎盍相与新之于是福建行都指挥使司都指挥师公佑侯公镛徐公信郡守刘敬议以克合乃命耆儒许弘暨先生之七世孙铁董其事仍率邑之贤者相与捐赀出力庀材鸠工凡堂寝门庑以及众屋撤朽易坚葺弊为完仆者植之欹者正之黝垩丹漆焕然毕具经始于是年春正月竣事于秋八月于是建安县学教谕杨寿夫具其本末谒予以记其成予邑人也奚可以辞惟圣贤之言载之经传所以发至道之蕴奥者固无不明且备矣然而煨烬于秦火剥蚀于汉儒议论纷纭穿凿傅会学者伥伥焉莫之适从而羣圣人之道几乎熄矣迨至宋濓洛诸大儒相继而作阐幽发微以明圣贤之道上续夫千载不传之绪可谓盛矣而其后又有若先生者杰然特出著书立言扩先圣之未发正诸儒之乖误剖析折衷无复遗藴然后圣人之道昭然如日之行天先生之功其所谓集大成者欤虽然先生之道德天下后世之所共仰而尊之者岂特吾建安为然而祠宇不称一旦诸君子作而兴之伟然旧观此不惟一时之瞻望而已有志于圣贤之学者安知不縁此而遂为之兴起乎然则是举也其所闗系又岂小也哉予实有望于建安之士也遂乐为之记焉
　　忠孝堂记
