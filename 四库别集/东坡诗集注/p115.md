<!-- { "loadSidebar": true } -->
　　陈季常所畜朱陈村嫁娶图【尧卿朱陈村在徐州丰县去县逺而官事少处深山中民俗淳质一村惟朱陈两姓世为婚姻民安其土无羇旅行役之勤故多夀者白乐天朱陈村诗云徐州古丰县有村曰朱陈去县百余里桑麻青氛氲机梭声轧轧牛驴走纷纷女泛涧中水男采山上薪县逺官事少山深人俗淳有财不行商有丁不入军家家守村业头白不出门生为陈村民死为陈村尘田中老与幼相见何欣欣一村唯两姓世世为婚姻亲疎居有族少长游有羣黄鹩与白酒欢防不隔旬者不逺别嫁娶先近邻死者不逺塟坟墓多绕村既安生与死不苦形与神所以多寿考徃徃见孙】
　　何年顾陆丹青手【次公杜逸诗洛阳无限丹青手还有工夫画我无尧祖名画记顾恺之字长康小字虎头晋陵无锡人陆探防呉人也谢赫论江左画顾长康陆探防皆为上品】画作朱陈嫁娶图闻道一村唯两姓不将门户买崔卢【援唐初流俗以崔卢李郑为名族太宗曰我与东山崔卢李郑旧既无嫌顾其世代衰防巳无冠盖犹自云士大夫婚姻之间则多索钱币才识凡下偃仰自髙阪鬻松槚依托富贵不解人间何为重之命髙士亷等刋正其姓氏云】我是朱陈旧使君【次公先生自宻移徐自徐移湖自湖谪来黄故云】劝农曽入杏花村而今风物那堪画县吏催钱夜打门【縯退之董生行门外唯有吏日来徴租更索钱】
　　郭祥正家醉画竹石壁上郭作诗为谢且遗古铜劒二
　　枯肠得酒芒角出肝肺槎牙生竹石森然欲作不可囘写向君家雪色壁平生好诗仍好画书墙涴壁长遭骂【次公刘禹锡诗小儿弄笔不能嗔涴壁书窻且赏勤杜诗颇遭官长骂】不瞠不骂喜有余世间谁复如君者一双铜劒秋水光两首新诗争劒铓劒在牀头诗在手不知谁作蛟龙吼【次公杜诗把笔开樽饮我酒酒酣击劒蛟龙吼】
　　髙邮陈直躬处士画雁二首【任元丰八年乙丑作】
　　野雁见人时未起意先改君从何处看得此无人态无乃槁木形【次公庄子形若槁木心若死灰】人禽两自在北风振枯苇【庄子风振海而不能惊也】微雪落璀璀惨澹云水昏【次公世说一道人善为辞尝途中逢雪人问其状曰先集甚惨澹】晶荧沙砾碎弋人怅何慕【縯杨子鸿飞冥冥弋人何慕焉】一举眇江海
　　众禽事纷争野雁独闲洁徐行意自得俯仰若有节我衰寄江湖老伴杂鹅鸭作书问陈子晓景画苕霅【次公苕霅湖州二溪名地志霅者四水激射之声盖四水合为一溪曰苕溪曰前溪曰余不溪与霅溪也】依依聚圆沙【次公杜诗野船明细火宿雁聚圆沙】稍稍动斜月先鸣勤鼔翅【次公左传先数子鸣】吹乱芦花雪
　　雍秀才画草虫七物
　　促织【无已遯斋闲览蟋蟀类多凡数十种声织织然者为促织】
　　月丛号耿耿露叶泣漙漙【次公选诗秋河曙耿耿李白古风秋露如白玉漙漙下庭际】夜长不自暖【子仁退之诗露萤不自暖】那忧公子寒
　　虾蟇
　　睅目知谁瞠皤腹空自胀【縯左传宋城华元为植巡功城者讴曰睅其目皤其腹于思于思弃甲复来衔艾子昔有龙逢蛙海濵龙问蛙曰汝之喜怒何如曰吾怒则先之以努眼次之以腹涨】慎勿困蜈蚣饥蛇不汝放【次公世言虾蟇蜈蚣蛇三物相值皆不动彼此畏食也】
　　蜣蜋
　　洪钟起暗室飘瓦落中庭谁言转丸手【师庄子蜣蜋之智在于转丸尧卿崔豹古今注曰蜣蜋一名转丸】能作殷雷声【次公诗有殷其雷】
　　天水牛【十朋遯斋闲览皂角木五六月多大黑甲虫俗吁为天牛】
　　两角徒自长空飞不服箱【縯诗晓彼牵牛不以服箱】为牛竟何事利吻穴枯桑
　　蝎虎
　　跂跂有足蛇脉脉无角龙【任东方朔传武帝置守宫盂下方朔别着布算射之曰以为龙又无角以为蛇又有足跂跂脉脉善縁壁是非守宫即蜥蜴】为虎君勿笑食尽虿尾虫【次公左传巳为虿尾】
　　蜗牛
　　腥涎不满殻聊足以自濡【次公王立之诗话先生作蜗牛诗云中弱不胜触外坚聊自郛后改云腥涎不满殻聊足以自濡余以改者为胜】升高不知囘竟作粘壁枯
　　鬼蝶【共父酉阳杂俎鬼蝶一足着木如干木叶】
　　双眉巻铁丝两翅晕金碧初来花争妍忽去鬼无迹王伯敭所藏赵昌花四首【厚欧阳归田录近世名画赵昌花写生逼真而笔法较俗殊无古人格致然时亦未有其比苏图画见闻志云赵昌字昌之广汉人工画花果】梅花
　　南行渡闗山沙水清练练行人巳愁絶日暮集微霰【縯诗如彼雪先集唯霰】慇懃小梅花彷佛呉姬面暗香随我去【师林逋梅花诗暗香浮动月黄昏】回首惊千片至今开画图老眼凄欲幽怀不可写归梦君家倩【师退之诗幽怀不可写行此秋江浔】
　　黄葵
　　弱质困夏永竒姿苏晩凉低昻黄金杯照曜初日光檀心自成晕【次公韩渥黄蜀葵赋蝶翅堪憎蜂鬓可妬几多之金粉遭窃一防之檀心被污】翠叶森有芒古来写生人妙絶谁似昌晨妆与午醉真态含隂阳君看此花枝中有风露香
　　芙容
　　清飇已拂林积水渐收潦溪邉野芙容花水相媚好坐看池莲尽独伴霜菊槁幽姿独一笑莫景迫摧倒凄凉似贫女嫁晩惊衰早谁写少年容樵人劒南老【次公赵昌自题其画云劎南樵叟】
　　山茶
　　萧萧南山松黄叶陨劲风谁怜儿女花散火氷雪中【次公儿女花以言山茶比南山松则为儿女也孟东野诗萱草儿女花不解壮士忧】能传嵗寒姿古来惟丘翁【安国图画见闻志丘文播汉州人画品降髙赵□后名潜】赵叟得其妙一洗胶粉空【次公杜诗一洗万古凡马空】掌中调丹砂染此鹤顶红何须夸落墨独赏江南工【尧卿徐熙钟陵人世为江南仕族熙识度间放以髙雅自任善画花木禽鸟自作翠微堂记云落笔之际未尝以傅色晕淡细碎为工李后主特爱重其画开寳末归朝悉贡上朝廷藏之秘府】
　　墨花【并序】
　　世多以墨画山水竹石人物者未有以画花者也汴人尹白能之为赋一首
　　造物本无物【次公郭象注庄子序曰上知造物之无物下知有物之将造也】忽然非所难花心起墨晕春色散毫端缥缈形才具扶疎态自完莲风起颠倒杏雨半摧残独有狂居士求为黒牡丹【縯唐末刘训者京师富人梁氏开国尝假贷以给军京师春游以观牡丹为胜赏训邀客赏花乃系水牛数百在前指曰刘氏黑牡丹也】兼书平子赋【厚张衡字平子作归田赋】归向雪堂看【次公雪堂黄州东坡之堂也】
　　书文与可墨竹【并序】
　　亡友文与可有四絶诗一楚词二草书三画四与可尝云世无知我者惟子瞻一见识吾妙处既没七年覩其遗迹而作是诗【性文同字与可蜀人进士髙第以文学名】
　　笔与子皆逝诗今谁为新空遗运斤质【縯庄子过恵子墓曰郢人垩漫其鼻端若蝇翼使匠石斵之尽垩而鼻不伤郢人立不失容宋元君闻之召匠石试为寡人斵之匠石曰臣之质死久矣自夫子之死也吾无以为质矣】却吊断人【厚伯牙善琴钟子期善听钟子期死伯牙絶弦终身不复鼓琴】
　　虢国夫人夜游图
　　佳人自鞚玉花骢【縯唐宗有名马曰玉花骢虢国出入皆乗骢马小黄门为御杜诗先帝天马玉花骢】翩如惊燕踏飞龙【次公后汉马皇后云车如流水马如游龙】金鞭争道寳钗落【縯唐史正月望夜杨家五宅夜游与广平公主争西市门杨氏怒鞭及公主衣公主堕马】何人先入明光宫【次公汉武帝太初四年起明光宫】宫中羯鼓催花栁【縯太平广记明皇尝遇二月初宿雨始晴殿亭花栁将吐睹而叹曰如此景物岂得不为□断之即命取羯鼓临轩击一曲名春光好反顾栁杏皆巳折矣】玉奴索花奴手【援杨妃小名玉环玉奴谓杨妃也妃善琵琶请王贵主洎虢国巳下并为弟子每授曲毕皆广有进献汝阳王名璡小名花奴尤善羯鼓帝尝谓侍官曰召花奴将羯鼓来为我解秽】坐中八姨真贵人【厚杨妃外传贵妃有姨三人大姨封韩国夫人三姨封秦国夫人八姨封虢国夫人皆丰项修整工于谑浪巧防防趣又云虢国不施妆自有美丽常素面朝天】走马来看不动尘【次公退之诗走马来看立不正杜甫丽人行黄门飞轻不动尘】明眸皓齿谁复见【縯杜诗明眸皓齿今何在血汗游防归不得】只有丹青余泪痕人间俯仰成今古呉公台下雷塘路【次公地志扬州呉公台以陈将呉明彻得名在江都县西雷塘在县东北十里炀帝初塟呉公台下唐平江南改塟雷塘按大业拾遗载帝昏湎滋深尝行呉公台下恍愡与陈后主遇后主云每忆张丽华方凭临春阁作壁月词未终见韩擒虎跃领万骑直来冲人便至今日始谓殿下政冶在尧舜之上今日还此逸游时何见罪之深也帝叱之不复冇所睹】当时亦笑张丽华不知门外韩擒虎【厚杜牧诗门外韩擒虎楼头张丽华】
　　题文与可墨竹【并序】
　　故人文与可为道师王执中作墨竹且谓执中勿使他人书字待苏子瞻来令作诗其侧与可既没八年而轼始还朝见之乃赋一首
　　斯人定何人游戏得自在【次公佛书言游戏三昧解者三昧言自在也】诗鸣草圣余【縯韩退之诗孟东野以诗鸣张芝善草书人谓之草圣】兼入竹三昧【厚僧怀素好草书自言得其三昧】时时出木石荒怪轶象外举世知珍之赏会独余最知音古难合奄忽不少待谁云死生隔相见如龚隗【縯晋书隗炤善易临终书版授其妻曰吾亡后五年当有一使来顿此亭姓龚此人负吾金至期有龚使止亭中妻遂赍版责之使者沈吟良久而悟乃命取筮之曰贤夫自有金在耳知吾善易故书版以寄意妻还掘金皆如卜焉】
　　赵令晏崔白大图幅径三丈【尧卿崔白字子西濠梁人】
　　扶桑大蠒如罋盎天女织绡云汉上【厚天官书言织女天帝之孙也次公呉都赋泉室潜织而巻绡】徃来不遣鳯衔梭谁能鼓臂投三丈人间刀尺不敢裁丹青付与濠梁崔风蒲半折寒雁起竹间的皪横江梅画堂粉壁翻云幕【次公云幕汉武帝所造宫名杜诗就中云幕椒房亲】十里江天无处着好卧元龙百尺楼【縯魏志陈登字元龙在广陵有威名卒后许巳与刘备并在荆州牧刘表坐共论天下人物曰陈元龙湖海之士豪气不除昔遭乱过下邳见元龙无客主之礼自上大牀卧使客卧下牀备曰今天下大乱君须忧国忘家乃求田问舍言无可采是元龙所讳也如我自卧百尺楼上卧君于地下何但上下牀之间哉】笑看江水拍天流【子仁退之诗海气昏昏水拍天】
　　次韵子由诗李伯时所藏韩干马【尧卿伯时名公麟舒州人号龙眠居士】
