<!-- { "loadSidebar": true } -->
　　前有小启附工部赍奏人去方疮在腕指不能执笔托之侍儿歉甚歉甚前晩本部官役回得三月十四日书今晨复有官役回得念九日书相距半月而尚以科场事芥慸及读辰玉兄书亦然盖辰玉之才与老兄之无意天下之人能信之而主试与诸生之寃尚未尽白老兄之力救饶伸尚未尽着宜乎贤桥梓之方寸五岳也今旷然若发朦矣弟满期在六月二日拟以陆路避热缓行避劳七月初可抵都下一领大诲然后谋归适见吏部十三年题准事例一应大小改调官员以调任之日为始不准通考似难成行但弟调任应天原无到任支俸再起应天升刑侍亦无到任支俸后起兵部则以特荐所赴之任非调用之任也所食之俸非调官之俸也与前例本不相同然物情叵测事变难期万一至都门而见却则有腼面目何以见人以故先具咨于吏部俟其报言以为行止即不许惟有一归而巳方张甚徤而过言其老司徒小迟而即咎其旷虽庙堂相明终鲜生气第四十三年科第十六年中丞化一老触藩之羝然必不敢作趣水之阳鱎以负兄吴司马近小能进粥日得二盏然亦多呕逆气息惙然渠归思甚迫实病势使之此君才识逺胜前人心事亦光明独前条陈疏欲添一军则冗费而有隠忧请旗牌则骇人而非国体弟故泥之不得庙堂所处当也贱体觉胜去年或不至如顾观海而日为笔硏所磨折自作之孽夫复何言
　　
　　又
　　
　　得尊兄七月内信具悉至意太夫人慈颜小违豫食饮亦差减而骨肉之变沓至即傍观之人亦无不为之蹙额酸鼻者而况于兄乎苐主上敬兄如师范体兄如父子况时事渐异譬之大海风涛中一二长年三老于理于势可以去乎于情亦可以恝然去乎藉令得请扶侍以归太夫人与兄触目无非感伤计唯有迎徐氏贤寡妹入京相慰朝夕差为要耳亡弟既辱许惠言便足不朽亡者亦瞑目地下润笔之仪不敢破兄戒苐令诸孤何以自安弟以谳审事迫仓皇就道念七日履任矣右目眚尚未复光医云可疗任之而己脾气颇调适肌肤向腴不困酬应苐所覩机括如此议论如此意兴索莫殆无复余献歳一俟杨陆二老引年后即陈情乞骸骨兹时唯兄切念之厂阉复召上之昵恋牢不可破窃度此人似尚有余惴小才浅识亦未必能荡天闗揺地轴数日内闻杨司马将会九卿具疏击之而元老有书力阻葢虑激之情尚轻而防疑之意甚切杨故中止而陆耿二老鋭甚杨恐无辞以复元老苦不可言弟姑劝陆君首以解彼葢知上之必无他且欲了此一叚事也览山人方士鸣寃辞真堪愤塞此岂彼竖子所办耶作如此险谲伎俩反成鹘突岂谓世眼皆朦胧世耳皆聋瞶无奈此两给事何葢疏一发而鸣寃之纸贵矣渠固欲上知之得无堕其计乎弟此归晤抚按皆真切爱民而按之寛平精练善收物情兵使之详敏恳笃尤目中所稀见吾州守及各县令真荒年榖也上之改折停征倒悬少解皆二相公回天之力唯赈银一事于常镇及吴县不可缓其余州邑目前似未须此且行之稍不得法则皆入于黠吏奸胥大豪之手于单赤故不沾也若能苟留三分之二以助开河既不废赈济之实又可兴明歳之利不知此说可行否赵司成之转南秩宗与张司业之转司成皆妙赵尤合机宜惟赵（阙）之不北与罗康洲之不起皆未塞物情耳赵心事襟宇皆更光霁品格尤出诸公之上不敢蔽也儿子闻有归省之说然选期不逺徃来一畨徒增费劳且归里之人多咎不胜誉倘以请教止其归可也
　　
　　又
　　
　　旬日前有到任谢恩之便小启附计巳彻览矣久不得北音不知太夫人食息如何尊兄况味如何弟初见两台臣敢排其长欲变成规新进小生诋诃鼎铉以自为名青天白日恣舞魑魅盆池盎沼亦生风波既骇且愤游兴索莫决意乞归但以履任未几遽杜门请告迹涉轻率欲挨过残歳俟杨陆二公引年之后即连章恳请不谓黄（阙）之疏前巳噬及株累铨曹一槩目之欺罔掇拾杨王口吻之余附以刻深文致之语弟考满事后任自以荐起非闗调除且所歴乃侍郎升任之俸非府尹调官之俸然尚用前例不敢自安于心咨请吏部吏部谓例内原有偶遭诖误无玷公评者不拘此例仍谬垂饰奬许之通理故赴部耳今以弟为欺罔而谓吏部亦属欺罔何也且以出处议弟则可以考满糺弟则不可疏下之后杨太宰赵宗伯吾家廷尉汤考功及五六相知见过俱云陆五台欲擿吏部不能守画一之法而首举弟不当考满汤不当不赴部处处为人说之缘汤官尚轻故无及者陆与弟相厚不应至此葢无心之失耳弟名实不孚毁誉争重不去则祸未巳故不能不一辩白因而乞休倘不见许则有再上而巳失足一出悔吝百端真所谓六州四十二县铁不能铸此错也
　　
　　又
　　
　　太宰尚移书见勒及托陆台老令止再疏葢不欲弟之归耳今世路狭促物情险巇若此不归何待无论出处局面即以凡情言之兄视弟何部可移何年可满日竦竦忧谗畏讥之不遑煦煦焉和色调舌以事言路羣少年之不暇且志兴消沮面颈短缩纵有昌言直气触吻而止如此人者将焉用之今之小疏不敢傍及一人似若寻常套子而区区此衷无毫髪不真亦无毫髪贪恋兄一垂悯商之元老得遽遂完骸骨大惠也若下铨部必当见尼葢此公以在朝为佳事以强留为深爱故耳
　　
　　又
　　
　　前者乞休之疏计兹时巳下如见怜而许之则歳除尚可抵家弟所以强出视事者葢恐偃蹇高卧复为少年苛擿以为尸旷又虑不见听则新春可杜门称疾请归庶为合宜耳今言路诸君贱老贵少喜躁厌恬日夜布尔目于南北以吹抉大臣之过而南中疏逖尤是齿牙间软物中伤者若屠羊之在肆噤不能发一声弟尚何颜可以在列何心可以供事耶耿司徒辨其身之不遑而乃为弟具勉留之疏虽其草之不获上却刻于集中中间过情之誉必招人訾笑苐弟生平待之觉卤莾覩此转益惭惶耳迩者亡侄士骃之变恐累尊懐仓卒仅达之辰玉念此儿孝友忠信温文练事实以亡弟箕裘继之不意一痞狼狈至此行年三十而未有子幸妇孕巳七月尚可希冀万一然天意见摧之惨那可必也弟戍年哭亡姑亥年哭亡从弟子年哭亡女哭亡弟今年哭壻又哭犹子两家之变故若此知兄必见怜恐亦不能不动伤虎色也
　　
　　又
　　
　　兵部官役及疏吏回连得尊兄手教谂太夫人万福阖门迪吉为慰弟素望不孚贻玷知巳尊兄与大老曲垂慰留以全体面己为幸矣苐出山初念原以两载为期昨自叨冐一转此念逾切苐以国恩知巳不欲决裂拟强颜视事至二月初旬而后引疾不意月朔以后毒发右胫其巨如股其楚如刖疻痏遍体竒痒暴痛夜不成寝肌肉消削神气索然以故不能待期恳上乞骸之章幸尊兄怜而舍之别具一草付骐儿万一不得请即继上也闻王御史条陈疏内有御史黄某论尚书王某不行而反遭其毒给事杜某论尚书耿某甫归而外补继之不知后说云何及有无指染但此事与弟毫无所涉御史自知当出故预点破耳然弟尚胡可恋恋腐鼠也雒评事一疏当令此曹皆辟易雒切实似在海忠介上但不知居平清劲能如海否以造物之不竟酷正月四日亡侄骃得一遗腹子若得成长不幸中之幸也吾宗京兆赖兄力得一迁恐家居避歳或不能不一来所谕周毅轩议论初亦籍籍葢出机戸之口不至躬为苞苴也韩守丁忧民失所怙恃难其代者一方民命所系兄幸留神渠考满巳久而父不得封甚可悯考选之说闻江西人传之余具贤子书中不敢赘
　　
　　又
　　
　　久不领大教此心悬悬自覩元旦起居注与恭读勅谕羣臣知天子明圣逾于先朝而兄与二三大老忠诚之所感格不为浅也鲸张委顿若此伏莾之戎欲火当暂息矣而念火转盛如何计弟疏到之日巳奉处分不尔苐二疏万乞与元老太宰一言拔之苦海归国故园即死亦快右胫不痊疮疡数种彻夜不寐孑然一身形影相吊生人之趣尽矣一春阴雨非风即雪陶弘景爱惜景光今匏系空室春事遒尽如何如何王御史忽发猘辞谓黄御史中弟之毒此人自知年例之及故欲强刼吏部耳今有四大老在内太宰在外弟若有毒焉能迯轩岐之舌乞归之人必不与辨但无端张弟之伎俩与南九卿之威风且被殴之人而反责之保辜此则大可笑也
　　
　　又
　　
　　弟为疮所苦者垂两月至仲春之末旬通夕不交睫恶食废酒又三日势忽大减而僧达观者来与之谈胷中洒然巳而又惕然至明日得儿骐信又明日拜手教不觉起舞称快连举大白食亦顿尽二缶老兄拔我于热沙而赐之甘露洒也生我父母知我鲍叔知言哉两御史一迁一谪与弟了无涉然终是小有不安得归则自快矣
　　
　　又
　　
　　弟自归思欝浡杜门三月以日为歳幸老兄曲体愚父子不得已之情为元老计放之生还感刻无量苐骐儿信云疏于初一日上又一信云初五日上邸报传至十日尚未之见而南中诸僚纷纷乞归恐遂成龃龉昼夜愁疑寝食俱废今晨从张司农所得接报札便是枯苗沾雨老树回春笼鸟槛猿飞走有期何快如之弟小疏既迟前辞恐难复用不知骐儿曽携请教否若得御批径下可以无他付之部议与杨震老同覆新太宰恐不无轩轾之疑须老兄力主持耳太夫人闻上已发舟辰玉侍行后延期十日而复不成发虽黄宗伯之去未必当而留邸之策未为失也鲸张得罪降谪即免南徙财尽技穷度无复振理国家大气数料不在此竖一身徒使思变之人欲火忿火倐起倐灭耳韩守之遗爱弟从众情许为作去思记兄亦宜有言以慰其三载之劳勚可也去役急不能复为辰玉作书计辞亦尽此矣
　　
　　又
　　
　　自三月朔得尊兄手教知归计有绪食饮骤进疮疡亦痊又二十日而信复杳然方愁坐一室寻复得兄教则归已成矣眉头稍伸至二十五日得邸报晨传蒙恩许回籍调理且示不终弃之意此皆吾兄见怜言之元老特赐主持苟成一小结局不至狼狈葢兄之于弟无徃非生成造就而先君子昔日之恤与弟今日之归尤所镂心刺骨而不冺冺者也弟之始出自计不能过一载今二载余矣已过期矣佛经有云顺逆皆方便何物两侍御亦能佐我归思要之亦善知识也在槛之猿绁笼之鸟恨不能实时奋飞次晨即发之栖霞小憇陆五台诸公多追送者然出处之况邈若河山有达观比丘相为砥砺生死关甚苦弟始甚向之既而自笑才脱一缚又就一缚且权放下以俟他日此比丘不敢便谓透悟于见见解中却甚精确而行亦专至与莲池比丘江南两龙象也近属家干于弇园丛筱间筑一静室颇逺尘嚣归后杜门息交且圗安乐唯三儿子累遘俭歳公私逋负丛积亡弟集已完欲于后巻刻兄志铭幸即留神先君子神道碑亦望从臾元老葢砻石以待乆矣时事不敢与闻唯愿益宏茹纳少秘锋颕鲸珰之不振宗社之福也圣体近何如威刑得小寛否畎畆一念尚有耿耿者兄得无笑其为杞人否丹阳道中遇骐儿平头奴北上聊此附候并布区区不宣
　　
　　又
　　
