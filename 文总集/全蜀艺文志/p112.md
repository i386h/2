<!-- { "loadSidebar": true } -->
　　呜呼山川设险此天地之所以限疆界也嗟人之生离圣且智其精神固有限剂而动地之不可极今古同也奈何多欲之君溪心壑志贪以取败然后百罅啓而天地闭矣予读扬雄蜀纪而感夫蜀之所以通中国者夫蜀之为国富羡饶沃固自一天壤也西畨东汉北秦南广一障之隔自生民以来君君世绍蜀不知有中国而中国亦莫知有蜀五帝以来覊縻服外蜀固不为中国少而中国亦不为蜀不足也建安王时蜀王贪惏求欲无厌故秦惠得以图之餙妖娆之女劖怪诞之牛以诱其衷而后褒斜之路栈矣以故秦人得蜀之资而遂并天下自是蜀山不闭莫有其有至于今为中州则贪求之所致也一自中国之有蜀也故不可谓之无利也然而风动之辰常先他国而缀灵府一或入保则无复中国之所有者是其为国固鬼神之所作也予既读蜀纪而感夫蜀之所以通中国者及读陈子昻之防而又幸蜀之不通于吐畨也夫吐畨之于蜀犹昔日秦之于蜀也方其挐唐之兵大战则大胜小战则小胜几十载矣未甞亡一旅也以薛仁贵郭待封彪武之将屑十万士众于大非之用一甲不归以李敬元刘审礼廊庙之宰辱千八万众于青海之上竟不能俘一丑而关陇为虚可谓彊矣然其羡垂全蜀之珍如是之久而不得食者徒以山川之阻絶而障塞之不通也胡为议者欲以梁凤巴蜓之兵开蜀道繇雅州以讨生羌而袭吐畨夫羌人固未易讨而昔者东汉之所繇防败者也呜呼其亦幸而不成欤万一生羌可破而蜀道遂开则蜀之瑶库自此转而西美使我而得吐畨其财固不足以裕国其地固不足以穑也而徒戮无辜之民竭有常之帑以徇之尔其或得之而得以穑亦其异于释近熟而创逺业乎又何异于舍己之田而芸人之田者也况已之田舍矣而他人之田未及芸邪昔者汉之武帝好大而喜功使者张骞乃反夸以西域之冨于是嘬兵以争之四十年间中都之财赋夏国之生灵略尽于西域矣非不得其地也得朔方之郡而自不能以耕也非惟不能耕也得朔方之生而弃上谷渔阳之熟以予故矣其所以危士臣以缔怨者得大宛良马数十而已使齐楚之巨擘怨而交讼所争亦不啻是一何黙邪嗟乎武之辙既覆于前矣而隋之裴矩又【阙】西域之图荡炀帝之侈心于是亲出玉门【阙】伊吾且末而闗右萧然始恃盛彊卒归狼狈此魏公之所以伤之者也顾不韪欤予常言之滇渤【涨】此天地之所以限东徼也恶溪沸海此天地之所以限南徼也【恶溪在濶多厉毒气中者温吨呕泄逾年脚辄腐弱其鱼多鳄沸海常沸尤多恶于溯云炎渊贡者经之】陷河悬度之设乎西【自罽賔西行厯大小头痛山赤土身热之坂宋膺异物志云山皆在渠搜之东防勒之西冬月过之必有痛头身热吐逆之患驴畜皆然夏日则死山有毒药气之所为又有阙池盘道经三十里又经乌秺四百里右县度山只尺之路下临不测法显记在盘陀西南今葱岭冬夏有雪即佛书言雪山者道有毒龙犯之輙飚阙飞砾过者少全】瀚海沙子之设乎北此天地之所以遮西而制北者也【沙子在契丹后弥数千里乃昔女真灭大辽其臣大石林牙契其子二昼夜逾沙子立之数十年粘罕莫能近云】激障雾于东维【东南瘴雾冒者多死其病如疫而重闻到七孔迸血故南方有大小法塲之号今越嶲有瘴气中之有耳看人人死看木木折口鬼隟本山瘴之气者也】界黑水于南极【黒水在梁雍间涉者则胫黝黒】泄流沙于西陲【裴矩西域记自髙昌东南去州千二百里并沙碛乏水草四面茫茫盖西周之栁中路也又有一路自栁中县南行经大海之东又东南度碛入伊川即裴所谓伊吾路今使邮所至髙昌从武威西北有防路度沙碛千余里四面茫然不可凖记行者惟一又蓄骸骨驴驼粪为志大雪即不能行或道见宫宇忽闻歌笑从之者多不反盖魑魅也当宜未西北沙中夏则热风为患惟老驼知之将作则聚鸣而拥其鼻口不则危毙今髙昌客旅皆由伊吾道】决弱水于北灭此天地之所以界四维也【出阳关至于甸路经陷河伐至中乃得度弱水亦阝河之类羽毛皆沈今川广之界亦惟一小河淖池而深今古不得度葢亦弱也】八荒之内奚有奚无八荒之外何穷何止古之圣人一视同仁为吾臣与为狄人臣奚以异是故人得其君则已矣请试举一隅以宪之方升明之一年倭王奉表以条其祖之勋谓东西之所服者二百九十有六国是固海东之国也倭王之所服者也其所不服者几什伯君其尽制欤【东毛人等五十五国西服众夷六十六国度北海北九十五国一云二百二十六国】支显西游道其所记亦数百国此于甸以西国也支显之所知者也其不知者又不知其几也知猛法盛之录昙勇道安之传审至之国不十三四五百大延四域之使魏氏四道之宾所奏之国亦不【阙】此世之未尝闻者也是数千里者固俱乐土也
　　其地可谓逺矣而其人亦未尝有能道天之涯地之角者恶乎贪而不已邪【有海国说见余论】虑乱者穿其頥志逺者刺其目黄帝尧舜非不能服逺也而所守者域服之外一无所事其在周公亦不过曰诘尔戎兵陟禹之迹而已夫禹声敎暨于四海而其制中国若是截也【舜投四凶于四裔羽山乃今海州崇山乃今澧州幽州则今辽东而三危乃今渭水之源繇今视之皆为近地齐之伐山戎此特北平之地而当时已讥其逺伐韩愈之贬潮阳可谓逺陋阙育之首张掖固已穷僻而今更为内地放臣迁客遂至编朱厓沙门岛且犹以为未逺岂尧舜之心哉】伊尹四方之令狗国豹胡亦不过三十有八国来者不可距往者不尔追又曷尝劳吾萌宣吾府而奉之哉意先王之政敎其施于中国者盖详矣推先王之政敎以治中国则禹之所制不为少矣不繇先王之政敎则禹之所制犹将不异于戎狄彼以逺畧夸后世而不详乎其内者是岂禹之心也哉末世之君不知古者之所以为国而以贪求速败岂禹【阙】惑邪呜呼其亦不闻蜀汉隋氏之事则已矣少有所知有不为之寒心哉
　　八阵论　　　　　　　　　　李昭玘
