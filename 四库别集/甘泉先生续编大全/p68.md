<!-- { "loadSidebar": true } -->
此一节孟子历示人以作圣入神功夫。这功夫只是一段功夫，更无两段功夫。所以无两段功夫者，只是一本，更无二本三本。何谓之一本？可欲之善是也。至於有诸己之信，此也；至於充实，此也；至於有光辉，此也；至於大而化之，此也；至於不可知之神，此也。只是一理一本，更无二理二本。此理此本无阶级，而人有生熟，时习而熟，以至於化神耳。虽至於化神，亦是原本此本，所谓真种子也。所以能变化者，为其有真种子耳，可欲之善即真种子也。譬之谷种，为其有这一点生意，故至於春能发，能苗而秀，秀而实。譬之树木，为其有根，有这一点生意萌芽，生意故自根而乾、而枝叶、而花、而实。又如水陆之虫，凡有变化者，亦皆这一点生意，故静养之久，潜者或变化而为飞，飞者或变化而为潜。於此可见圣人真可学而至，不然，士何以为贤？贤何以为圣？圣何以为天？可欲之善何以为有诸己之信？有诸己之信何以为充实之美？充实之美何以为大？大何以为化？而化之圣又何以为不可知之神？尔诸学子须先认得何谓可欲之善，此是善[端]初动，动而未形，有无之间，所谓几也。若见此善端，虽未学，亦已为善人矣。此乃孟子指示人於几上用功处，与颜子知几其功夫一般。这时节如日初出，如火始燃，如泉始达，多少令人快活，这便是可欲之善。此善於勿忘勿助之间见之，不著丝毫人力，不落安排，不加想象。先儒谓求善於未可欲之前，自谓妙手，殊不知求之一字已著人力安排想象矣。惟勿忘勿助之间，乃不求之求，则可欲之善自然呈露，令人欢忻鼓舞而不能自已者。何谓有诸己之谓信？信者，信此也。认得这真种子，便有下手处，终日乾乾，得这把柄入手，时习涵养之久，优而游之，使自求之，餍而饮之，使自趍之，忽不知其有之於己。此善本一，若杂之者去，而此善自纯，行之不疑，不习而利。看来此善浑是己物，禅客谓譬如数他财，他财者，言未有诸己也，似犹二之，殊不知此善在己本一，本是己财，非昔无而今始有，亦非昔去而今始来，而谓有之也，孟子此语略下就中人说耳。须是真切认得己物，惟向前自蔽自迷自失之，今一旦豁然开悟，元是己物，不从外来，实是自有自得，无一毫虚假，岂不是信？此便是思诚功用。何谓充实之谓美？此美亦是此善之美，非有他美。盖善有诸己，由是扩充积实，无不饱满，无些欠缺。如一池满水相似，原来分量完足，美在其中，非由外铄，极天下之美无以过之。何谓充实而有光辉之谓大？这光辉亦是此善之光辉，盖善充实积中，自不能不发於外，所谓美在其中，畅於四肢，发於事业；所谓仁义礼智根於心，其生色也，睟然见於面，盎於背，施於四体，四体不言而喻；所谓诚则形，形则著，著则明；皆是物也。何谓大而化之之谓圣？此化亦是善之化，化则无迹，浑是一团生理。其知生知，知由己行；其行安行，行非由己，机非在我，故谓之圣。何谓圣而不可知之谓神？此神亦是此善之神，非有他神。神则不测，故不可知。盖学至圣神，如草木之实既成，这一点生意脱蒂归根，何迹可寻？何复可知？或曰：「先儒谓非圣人之上又有一等神人，但观孟子此言，分明说六等人物，不然何以下文又谓乐正子二之中四之下耶？」盖古固有可知的圣人，有不可知的圣人。学到至处化处皆可谓圣，如伯夷、伊尹、柳下惠皆可谓圣人，若古之聪明睿知、开物成务的圣人，又是圣之神者。故孔子亦云：「我非生而知之者，好古敏以求之者。」分明不以这一等圣神自居。此善信美大圣神亦只是一理，亦只是一人，造之可见圣神无不可学而至矣。尔诸学子须先立必为圣神之志，又认得可欲之善根是真种子，然后加学问思辨笃行功夫，涵养扩充，习化而神。到了圣神，亦不过始尽得原初的性分，始为成人，无忝尔所生，始可为父母之孝子，始可为天之践形惟肖子也。今日衡岳书堂新成，以师儒之请，发讲及此，凡在同志，相与共勉之。

南岳途中阻雨，且石路艰险，仆夫告劳，宿於黄桥铺，有四言诗二章，一章十句，一章八句。

上雨下确，四风旁穿。我行何为？六合作难。天畀我衡，我荼则甘。我仆痡矣，我马瘏焉。马瘏犹可，仆痡孔艰。谓天盖公，何心何容？雨师之雨，风伯之风，曷候曷节，夏春为冬。农叹於野，旅嗟於行?。

过香花岭与谭县尹六言

夜度香花峻岭，恍如步月升天。一笑相逢山馆，金陵风韵依然。

抵洸口巡司拟於口上立石刻衡岳东门以识重游之路有作六言

洸口寻常路口，岂知衡岳东门？记取经过乂路，不迷直度星源即星子也。

过清远峡飞来寺六言

秋半飞云西驰，中冬过此题诗。九十时光峡水，飞来寺下踟蹰。

唐生自树德滋字说

甘泉子居衡岳两月矣，衡山有石泉唐子者，衡之秀也，携其子自树德滋往来於衡岳之馆者，亦两阅月矣。一日问曰：「凡为名字者，思义也。思义也者，成实也。树也字滋，惟先生诏之。」甘泉子曰：「吾方与子相忘於无言，而子乃以言索我於形迹之外乎？」曰：「虽然，请先生其为之说，使树也有述焉。顾名以思其义，因言以求诸心，沿流而源以入也，不亦善乎！夫树也何如？滋也何如？」曰：「无已，则有说焉。说曰：树以言乎其本也，本也者，犹乎其根也。滋以言乎其灌也，灌也者，犹乎其养也。」甘泉子曰：「存心以立根也，精义以时灌也。独不观诸木乎？根不立而灌焉者死矣，根虽立而不灌焉者死矣。立本以基之，精义以滋之，生生而不已矣。」请益。曰：「中庸曰：『博学之，审问之，慎思之，明辩之，笃行之。』立本精义之道尽之矣。」曰：「请问所谓之者何也？」甘泉子曰：「譬之草木焉，之也者，亦犹乎其真种子也。此心也，此性也，此天理也，生生而无穷者也。故欲滋木，必先立根；若欲立根，必先识种。识种斯知本，知本斯立本，本立而道生。真种之不察，旧根之不拔，则恶草荆棘可树而可滋之乎？此舜与跖之别也。是故君子之学，知本其几矣！唐生勉诸！」

烈妇传

嘉靖乙巳之秋，番增之郊有佃人之妻叶氏孻妹者，诚古烈妇也，允宜旌表者也。其父叶杨佑、其夫吴亚五，贫甚陋甚又愚甚，口不能道词者也。亚五佣工於他乡，被富豪人陈志文、陈志礼、陈国本，皆淫恶人也，见孻妹姿色，逼令其同居伯嫂关氏叩门谋奸。孻妹不应，且大声唾骂，唾骂不已，益厉。三恶者撞门入房，孻妹避匿，被三强者拏捉轮奸，各去讫。孻妹不胜奋耻，引绳悬颈而死。志文、志礼等惧，为之解绳灌气，不活。关氏走报里邻人陈晚翠、黎二奴、及当地总小甲举呈，其父走告，在鹿步巡司，差弓兵张汝龄、曾道安相视。遍身无伤，止颈下有绳痕。呈巡司申於广州府。三强者之父叔陈士中、士正、士和、士敬、并侄奴偷尸，云以支解。夫以孻妹之贞烈，与日同明，与金玉同贞，与古之烈妇同光而无愧者，而重受惨酷，有识者所动心，而守令所宜恻隐者也。斯妇也，顾女子耳，而能不贰其心以辱其身，使为丈夫，则守国不辱其国，守天下不辱其天下矣。君子曰：「宜先表孻妹之烈，然后断罪焉，亦可也。」故为之说，以俟观风者。

谗谮二章，谗谮伤时也。时之君子好谮谗，谮谗相投，正人不得安居焉。

彼谮妇妾，多言谍谍。乃心如刀，乃口如(密)[蜜]。虽则如(密)[蜜]，我心则一。凡操我戈，毋入我室。彼谮婆娑，长舌寔多。听听国狗，一吠百和。虽则百和，我心靡他。凡入我室，毋操我戈。

云中人三章有序

　　　云中人，自乐也。甘泉子挈家居西樵山，樵山多云，故甘泉子乐之多云也。瞬息之间，云合数次。人在云中，若与世隔然，故作云中人。

云中人兮云为幕，终日蒙头兮白云漠漠。鸡空闻声兮犬吠叶，落云关闭兮谢游客，中思无为兮永与世隔。云中人兮云为衣，天地鸿蒙兮不知东西，东西不知兮南(比)[北]。身不见兮独行无依，槁坐兀兀兮永与世忘机。云中人兮云为床，抱云眠兮游羲皇。日高三丈兮始转身，展开眉头兮视日光。睡法莫传兮宵有息，中夜存存兮永不忘。

示禁西樵乡民焚尸

乡俗焚尸，比於炮烙之刑。西樵山上山下民人无知，多犯之者。凡子孙焚其父母之尸，即如加炮烙之刑於父母，即与杀父母之心同。自今各村禁绝烧焚父母之尸，免伤天地太和，以致灾沴。凡有父母之丧者，自合以灰砂埋葬，随贫富厚薄归土，生死各安。有违犯者，乡老共举於官，惩治不恕。

行废吟

道之将行，人将争称，人将重名，人将传声，人将与荣。人欤匪能，天之所兴。道之将废，人将睥睨，人将指议，人将排挤，人将污秽。其人犹是，人心自异。既欲行之，又欲废之，惑也不知，盖未之思。一人之身，一己信疑，天欤人欤？悟此其几。

我所思三章有序

　　　我所思，念友人也。予与阳明子石龙子为道义之交，中间虽有离合，而此志不移。今阳明逝矣，而与予石龙独存，因其来使，辞以见情焉。我所思兮在天台，抱耿介兮蔑脂韦，立怅望兮渺予怀。烟霞关名合兮午不开，望不见兮登日台大科嵿见日台。。我所思兮在雁荡，两亭翼兮倚云嶂，一眠云兮独伥伥。三关闭兮复北望，闭三关兮坐惆怅。我所思兮在越台，多修服美兮怀天才，逝化碧兮兰亭隈，骑黄鹄兮去不回。廿年不见兮使我心哀，寥寥宇宙兮负荷者其谁？

问风伯

[胡]风伯兮不仁？胡不慭遗兮斯民？民阻饥矣聊生无[门]，岁复岁矣春复春。胡春稼将熟兮，使风吹之？秋将大稔兮风使漓漓？胡一岁其三失兮，谓在家不知？大钧化育兮维尔之司，鼓万物兮不违，胡乃乘之以虐兮，屡降严威？物胡尔激兮，盛怒嗔长？噫气兮白日为●，亘日夜兮飞瓦颓垣之不足恤兮，忧疚生人。人维天地之贵兮，将孑遗不存。将人消物尽兮，天地何恩？尔胡颛蒙兮？恒若天地无心兮胡不尔闻？吾令巫咸上天兮诉於帝阍。

跋周氏家藏先师石翁初年墨迹后

此吾师石翁初年墨迹，而周生荣朱所藏也。时已得晋人笔意，而超然不拘拘於形似，善学晋者也。今观其笔势，如天马行空而步骤不凡。及乎晚年，造诣自然，曰「熙熙穆穆」，故其诗曰「氤氲觉初沐」。夫书而至於初沐氤氲，熙熙穆穆焉，则超圣入神，而手笔皆丧矣。此与勿忘勿助之间同一天机，但要人入神会矣。因书以归周氏，使知因书入道，以得夫自然之学焉，不徒玩耳目於翰墨之间，而玩物丧志也。

告立樵湖景胜状

