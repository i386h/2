<!-- { "loadSidebar": true } -->
　　东川节度歌 【并】 序
东川自唐以来，为征镇重地。国朝以文治，不尚武功。拥旄殿邦者，皆当世妙选。春宫侍郎眉山李公，以法从名流，开藩于兹。适潢池有警，公以德望，隐然为西州捍蔽。事变甫定，顾瞻环雉。谓牛头巍峙城外，俯瞰万井，于镇守非便。乃请于朝，包括一峰，增筑城堞。发千古之形胜，成旷代之伟绩，非公不能办此也。公许谨为赋《东川节度歌》一篇，以纪盛事。虽芜词不工，清朝采诗，或有取于此。嘉定十三年正月吉日，程公许谨序。
东川节度兵马雄，我尝闻之浣溪翁。五百年间人事纷变灭，惟有青山衮衮今古同。春官侍郎李太史，沃丝昔日来观风。八年俛仰一炊黍，蔚蓝台上烟雨愁溟蒙。棠郊蔽芾公所，还有竹骑驰儿童。是时北尘转骚屑，绿林之寇纷内讧。洛波殷雷跃双龙，遂也长公潼少公。少公赴镇先十日，千夫煌煌飞红。金城一面森戌削，贼戈自此不复锋。三灾之劫偶参会，天岂薄于遂而私于潼。屹然洚波之砥柱，艰哉安宅之集鸿。险夷一节贯金石，玉山对峙双玲珑。春风送客来，束书一短篷。恨无「春色浮山」之杰句，空有「帝乡愁绪」之孤忠。举头山城新百雉，缭绕下与州城通。高如石首矗万仞，坚并铁瓮盘层穹。楼棚丹霞未为丽，形势墨守何可攻。向来牛头着亭处，晴烟万井历历明双瞳。彻桑未雨宁过计，路旁筑屋难为功。侍郎忧国秉卓识，始谋肯使轻伤农。登登之筑纷百堵一朝巀嶪如金墉。初疑化城为佛幻，又恐鬼役非人工。浣溪曩赋冬狩行，恨不回辔擒四戎。向令眼前见此事，奇伟大篇当复加舂容。腐儒自嗟才力窘，安得唤起诗老为我细琢砻。紫皇坐朝甘泉宫，四明不隔天九重。慨怀豹尾旧特橐，长安日远身孤篷。起家小屈东川牧，骥足折旋萦蚁封。三年厌听鞞鼓噪，甲兵何时一洗空。事不为难亦非易，所病滔滔皆发蒙。明堂只须一柱力，杗桷渠可令乏供。更须度外广物色，纳纳万顷云梦胸。我歌东川节度兵马雄，歌声激烈轰灵隆。先一州兮后天下，风云呼吸龙虎从。画图麒麟铭鼎钟，牛头之城万古长穹窿。
 【《永乐大典》卷一万四千七百七「度」字韵，页二十六下引《沧洲程公许集》。(影印本第一百五十九册)】 
　　送家归侍旁
随牒走千里，携家恰二年。送君归戏彩，笑我觅行缠。忍话关山远，须凭信息传。抱持娇小女，恣索老人怜。
 【《永乐大典》卷一万三千三百四十「侍」字韵，页八下引「程公许沧州尘缶编」。(藏大英博物馆)】 
　　送别彦威侄西归侍母
　　　其一
先集载行橐，叩阍书万言。风云乘快便，雨露沐殊恩。客里仍分袂，天涯想倚门。去留交喜戚，情不尽离尊。
　　　其二
况自宦情薄，未忘嫠纬忧。圣知非我责，若要尽心。牛陇松萝月，鸥汀水竹秋。丁宁与将护，待我赋归休。
　　　其三
宇宙暗矛戟，吾当何处归。故山几幸免，暮景傥同依。若见亲知问，愁无羽翮飞。一箪元自足，底用带金围。
 【《永乐大典》卷一万三千三百四十「侍」字韵，页八下引「程公许沧州尘缶编」。(藏大英博物馆)】 
　　清明日侍亲舆游海云寺
　　　其一
和风酽日又清明，茶事惊呼探火新。整顿安舆扶鹤骨，晴郊满意赏青春。
　　　其二
琴鹤清风久寂寥，谷居忠愤绚银钩。龛中片石费锥凿，还为两翁须点头 【(寺有清献像、忠定诗刻)。】 
　　　其三
休问霜林鹤顶丹，空庭三尺绿新攒。从渠五老掀髯笑，我自与师盟岁寒。
　　　其四
翛翛竹色蘸清尊，更借阴风荡午暄。博得亲颜开一笑，佳名须记寿星轩。
 【《永乐大典》卷一万三千三百四十「侍」字韵，页十三上引「程公许沧州尘缶编」。(藏大英博物馆)】 
　陈耆卿：《篔窗集》十卷
陈耆卿，字寿老，号篔窗。临海(浙江)人。宋淳熙七年(一一八○)生。嘉定七年进士。官校书郎、著作佐郎、国子司业。端平三年(一二三六)卒。四库馆臣自《永乐大典》辑《篔窗集》十卷。
现存《永乐大典》录：
陈耆卿 【一条】 　陈耆卿篔窗文集 【一条】 
陈耆卿篔窗集 【二十五条】 　陈篔窗诗 【一条】 
以上共二十八条，馆臣漏辑者十三条。
　　似村
缚茅本不傍孤村，尽日焚香深闭门。陌上红尘高没马，谁知巢父个中存。
 【《永乐大典》卷三千五百八十一「村」字韵，页五上引「陈耆卿篔窗集」。(影印本第五十册)】 
　　何澹小山杂着序
昔苏公洵论文，取象于《易》之《涣》，而曰：「非能为文也，不能不为文也。」又曰：「此为天下之至文。」夫至生于能，不以能为为至，而以不能不为为至。则是以卤为妙，牵勉为奇，几于浅视文而教人以易矣。然天下之至显者理，而凿之者晦；至近者事，而隔之者远；至和者情性，而挠之者不平。惟不平，故不正。于是以猝易明白为陋，而以诘屈聱牙为古焉。夫古非诘屈聱牙之谓也，而学古者持之不置，至镌炼琢削以求之。求益工，见益左。盖彼自谓其能为尔，讵识所谓不能不为者哉？故观文殿学士何公，少负轶才，落笔惊豪隽。自其试礼部，试秘府，辞驶若流水，义皦如揭日，盖天下诵之矣。其后在禁路，在政途，在帅垣，在祠馆，忧哀娱乐，靡不于文发之。其篇章旷而清，其铭碣典而润，其记序婉而富，其笺翰妥而熟。盖有能为之实，而又有不能不为之思，以故言文者纪焉。夫之中贵有腴，平之中贵有味，约之中贵有度，直之中贵有体。公之文虽号粹易明白，而非若他人之谫帅肤露也。盖囿巧于朴，而寄勇于闲暇。辞之所至，意亦随之，其斯以为贤欤？余记昔登公门，公七十余矣，而词组不命客，短椟手自书。间与余评文，余应曰：「掀波骇浪，不如安流。峭岸孤峰，不如平陆。」公首肯以为至论。后十五载，始得公全稿于其季子嘉禾郡丞处。信启诵悲嗟，知公已不见而可见者止此，征序不敢辞也。公名澹，字自然。世谓公之文，称其名与字云。端正改元五月日，朝议大夫将作少监兼国史院编修官、实录院检讨官、兼考功郎官、兼魏惠宪王府教授、临海县开国男，食邑三百户陈耆卿谨序。
 【《永乐大典》卷一万四千五百四十五「着」字韵，页十一下引「陈篔卿」。(影印本第一百五十二册)】 
　　登第谢漕台主司
较艺星台，猥玷白头之搜择；策名昕陆，遂陪众羽之奋飞。脱半生坎之踪，繄一日扶持之力。欲谢已晚，拊心而惊。而有乡大夫选举之方，而无部使者宾兴之法。末俗波荡，多士云奔。弃井邑而投异邦，匪惟失己；托姻娅而缀他族，且复欺君。如门客之一涂，实应朝家之三尺。嫌疑所在，厘别首加。故所得者若不胜其荣，而徐思之或反以为累。如某者，秋风一介，夜雪百罹。窥牖外之乾坤，几于入梦；走笼中之日月，更觉惊魂。虽强踏于槐花，每枉书于柿叶。故郊逐北，肠已九回；上国图南，肱仍三折。知穷通之有命，付得丧于无心。徒以青衿远近之摩眉，滥师有若；皂盖后先之接踵，谬舍盖公。投其老矣之身，夺我归与之兴。矧养志已乖于将母，虽得禄不足以及亲。分抱遗编，永栖幽谷。属圣主下搜扬之诏，而贤侯多迫遗之言。强寻击楫之盟，远逐焚舟之战。半涂而悔，几欲吾返于乡枌；狭路可伤，未免旁分于围棘。嗟穷鬼之为 【崇】  【祟】 ，惧怪神之不灵。敢谓奎雷，忽纡岩电。贬屈哲人之尺度，权舆贱子之才名。染指南宫，信眉北阙。虽钝迟寡偶，远考叔之先登；然狂直见容，犹胜刘蕡之不第。致身及此，举手为谁。兹盖伏遇某官，沂水正传，闽山佳气。思天寥邈，九霄之凤横翔；策勋圣明，十朋之龟前列。方其采芹思乐之日，已有拔茅征吉之风。又柄远持，儒冠胥庆。简拔盖先于豪俊，激昂猥及于庸。传伏生之《书》，信是源流之不误；对丁宽之《易》，尚剖析之未真。积是叨逾，若何称塞。某敢不磨砻晚节，抆拭古心。一命浮荣，敢效儿童之骄溢；百年正学，愿追师友之渊源。归侍云深，编摩抑末。
 【《永乐大典》一万四千一百三十一「第」字韵，页二十二下引「陈耆卿篔窗集」。(影印本第一百四十八册)】 
　　祭陈俊卿运判文
昔在高庙，朝多史鱼。时惟献肃，气拉万夫。我学有祠，所以尚德。过者见之，凛奸震慝。言言遗直，笃生我公。重厚端庄，吐霓照虹。娟娟童年，有赫载誉。脱略绮纨，颉颃韦布。迨其筮仕，守正不回。得失荣辱，付之浮埃。三入棘廷，两登兰省。出使于西，续用又炳。旋升枢属，其劳孔多。克裨借箸，以定止戈。帝曰嘉哉，可烦可剧。其漕神，以究汝力。长安日近，使者星高。紫荷白笔，平步匪遥。岂理无常，岂数有竟。兼旬之间，不起于病。惟昔之学，藉公主张。一日斧斤，百年栋梁。惟今之学，归公提摄。官徯教条，士资检押。谁谓愉悦，转以悲伤。枌榆失色，芹藻无光。公已翩然，排风驭气。其如吾徒，思之不置。泣引丹旐，奔奠素帏。公其有知，尚听此辞。
 【《永乐大典》卷三千一百五十一「陈」字韵，页三十三下引「陈耆卿篔窗集」。(影印本第四十七册)】 
　　提举崇禧观知郡陈公墓志铭
