<!-- { "loadSidebar": true } -->
　　九月中防阳羡诸山问之土人云从此而道长兴八十里殊自怅恨不早为日以要足下也出洞疮复发抵家复大发委顿间有致除目者见足下山东之命不觉捶牀大喜吾党固无所事此念足下免风尘中屈膝且令世路少洗俗态耳欲走一介相闻病不能遣乃辱手书慰存授以秘方及拜种种佳贶至梦游一事令元白无色矣问使者知动履无恙唯兰玉尚自杳然仆疮苦不可言医云毒已散尽唯缓之俟其自平耳即不死来嵗三月定邀足下洞庭之泛作惊涛拍天语必不虗也承寄佳章及近作无非妙境而赠沈明臣一歌尤伟此生何多幸耶仆所为三洞记足下试观之入选体自谓不减康乐亦一印证否箬翁所愿为执鞭者千古大事仆虽非其人敢不勉旃得足下所草行状便是凌霄台材木仆不苦矣族兄东昌君碑隂记来促甚急幸即挥洒附顾氏人来为妙艳异编附览毋多作业也目眵手战不能多及亮之亮之
　　又
　　嵗杪遇于鳞云子相髙朗多竒明卿切覈能蕞二家之胜者其足下乎霅中人数相过称足下颇善病亦复善贫山田税益少不能食门下客然客日益进又云为客作岭外书人至七十函头目岑岑竟夕胡自苦乃尔读所送邑令文絶浓冶董狐笔似不如是以子与才欲为吾党作国老其无奈姜桂不相入何于鳞惘惘业防悔其行仆谓于鳞舒巻甚合古苐以龙性不易驯耳不知龙故善屈也舍弟不免遂北少答诸公推毂意太湖三万顷仆一人饶领之不以累二三子也政恐造物来妬人耳新嵗匕箸稍进精神劲挺而时复有忧生之戚不审所以助甫书笑吴生翮娄遇锻不知其锻殆甚昔人有言仕宦不止车生耳鄙以邴曼客张长公念虽薄终不如柴桑君一决也汪伯玉见访云欲与足下同泛太湖仆许以秋仲恐足下兹时褰帷大国矣向托族兄金吾勑碑隂记易期者数能终恝然乎寄于鳞四章附览
　　又
　　昨得足下书云悠悠之谈颇有以我为不当出者于鳞亦及之弟稍为隐耳嗟乎非二足下谁语者仆之不当出岂唯天下知之虽仆固知之向者除目初下于鳞飞书劝驾时仆方为誓山泽间足下故在吴阊与舍弟极骇仆以为不宜尔独公瑕不强也足下宁忘之耶兹时仆非敢介然自附长徃之操亦非敢以谊为不当出独反之此心谓先君子既负大祸仆胡顔尚托吏民之上被衣冠拥胥役与仕进之人同路且耳目变异遇触私讳胡尾防疐动多枳歩一行攅眉便无舒日又以生平弄笔墨鼓唇吻不在人后今奈何复轻掷半残之躯于好事少年之口而防所上疏辞见格造物者又聊萧之不置公檄私移委曲慰勉老母见讁谓我不能问家人产数却匕箸徬徨失防歔欷就道道得偕足下稍自寛耳方与足下济宁谒徐相公渠拳拳用某某事相慰勉仆谓亡敢论望某即先君子讵作某比也兹时虽北行不携家所常翫习书巻亦无从者业以再疏上报可即顺流而南足下别两日疏复报格愈益笃责之而治所邻西北邉当戍口十余羽书简书旁迕沓至既复自念向者鼎革之防先君子误不为台所怜而頼二三大臣之见知旁采巷议以有今日不肖兄弟既防之涂泥之中安敢悻悻自好也且仆业以不敢忘私门乃遂敢忘国乎求之心不怿则窃放古事其不出者一王伟元耳伟元与嵇侍中同记遘司马昭甘心时渠一路人固未定君臣分也盖嵩为仇异日世蕃居之伟元安可出哉先帝既已僇嵩父子而主上复雪先君子寃今仆再疏再不许而又不出是仇君也以故不得已暂扶曳之镇今近两月矣郡政简可以日晏坐堂皇不移晷而决然仆未尝不五鼓起坐也食味减家十之五酒益减十之八非大阅祭不御服色世谬以仆资久当迁当稍简吏事毋轻拂逆人乃仆日行隘理亭障简练士卒视墨吏若仇不敢传舍其官岂性好为此哉诚思一二有以报塞谓出为不徒者即挂冠耳子与试视仆岂嗜腐防者即一官亦何所荣仆且仆家居借先大王父遗产足自老坐起万巻左右金石丹铅辅之时诵佛书逍遥峭蒨葱青间高舂而起间遇剥啄非载酒问竒即贽书乞言者养一二僮干输赋践更不渉官府浩然诸豪杰齿颊之外岂不快哉小不买书及接江湖徃来客嵗杪积少余镪以答慈念老人便忻然矣五日前草一乞归公牍俟觧严即达之两台更不得请小量移即卧家耳足下为待之
　　又
　　数承饷湘藤最后最佳知足下旦夕属我体也秋气滋峻不免箧笥然无异中心之藏耳武昌瑰竒之政当自越凡文人无行頼于鳞一吐气文人无用须足下洗之不佞寄理吴兴仅五月幸不为吏民所厌恶中豪而上荆棘亦自不少水灾一事极意区处聊有次苐月俸悉送官助赈不免资家庾矣近为台檄入省猥用廵务相苦觉少妨吟啸归兴鬰浡足下过采舆人之言而从臾我是欲我车生耳也日来不覩足下诗长江大别吞吐天地秀气胸中久矣何时一发破我磊块家弟亦不寄诗来乃寄诗足下耶想近益有致足下言当不浮仆于诗格气比旧似少减文小纵出入然差有真得以告足下大江而上自楚蜀以至中原山川莾苍浑浑江左雅秀郁郁咏歌描写须各极其致吾辈篇什既富又须穷态极变光景长新序论奏劄亦防异传志务使防恒达而气恒贯时名易袭身后可念与足下共勉之时见邸报足下寂寂除目明卿婆娑瘴鄊于鳞小畅又以太夫人忧归文章憎命似无复开济理抚公颇怜后一月为处便归襄事毕竟坚卧矣此生尚可得半完不尔必有悔也余具别纸
　　又
　　数从除目求足下名不得令人怅然仆比者决意髙枕而乞休之疏复见寝阁且移文笃促良苦老毋复感脾疾几委顿幸以其间精医药获遂有瘳少用自慰耳拟于来月下旬束装而长臬者迁已尽雪鸿指又未知竟落何地也仆须髪强半白右辅已失其一老态渐出不知足下比当何如耳明卿不免台推纵复无它亦自﨑嵚可叹于鳞防防草土气乃差得王也吾曹皆空青丹砂而独仆受气浊世尚欲收为牛溲马勃之用者徒不满大雅一笑陆初平千里投足下须仆书虽不得仆书足下故自倒屣也不至浮沈近耗而已虞翁奏议完否见惠一部却不妨为草序也吴中故人无它仲蔚移宅蓬蒿稍剪公瑕去为平津客矣
　　又
　　春时得张使君所致书仪旋有报书附送吏去不至浮沉否传足下量移耗不一尚未见除目何耶金马碧鸡苍山洱水之胜固尽入足下奚嚢中长卿逰得无倦乎行部多暇日讯牒省可计获以间治私掌珠之庆能一见慰使幽隠破故人生涕否不肖善病状至秋良已儿子大者似堪箕裘其一跳地作虎子最小稚啼嬉有态间日痴性发罄槖装斥买书作蠧鱼其间小祗园增一丘一岛屋数椽异日为行药偃曝之资野人不即死业已逾量矣哭于鳞百廿韵诗及奠章前当以得之复许为作墓碑尚未脱稿儿驹以其集来凡数十百万言稍汰书牍之冗者付剞劂矣伯玉捐十金来为梓费且许草一序足下亦有意乎吾曹二三兄弟独于鳞渠自万古矣似不必避标榜嫌也比亦以于鳞故增尺牍至六十巻搜括书史殆尽中多舍弟及吴中名士手刻画颇精并所行乔庄简公集附览此公正时名臣也为先君子了国士一念耳秋气渐凉南中尚暖唯为道自爱葛守故人投荒万里足下有以慰存之破其寥寂也
　　又
　　昨嵗暴得都下耗不胜忧以故走信霅中多危语当不复为雅度娆也仆自北行数日后病良已抵彭城而苦水阻改道从陆以三月望后入都门去国十九年人人见讶容鬂以为真苏中郎北归日状政复作卫洗马忧人防杀耳马曹事多寄之三僚日晏小坐辄告毕甚足藏拙但此官例若传舍恐不能久为吾有也圣主勤学遂无千古元辅俨若神君仆故不免自没然小祗园泉石时时梦中唤我矣足下书遂与明卿书同日至抑何神也书辞谆切字字肺腑无计出足下苦海苐此心不敢不尽交游间独伯玉差工耳肖甫已自不免末路难工转自于邑欲作一诗奉酬来雅当于后日斋居事笔墨也询使者云后房有梦兰意得雄须报我自爱
　　又
　　前月得舍弟书云足下有信至以弟西出甚怅怏不自意此役初无他乃是以资耳而寻端之士颇遂龂龂頼二三节槩长厚士持之耳闻伯玉乃不免当得中防留也仆不能出而再为知己所强聊应之耳今便兴尽婆娑山城中俟南牀白简处分毕恳上章乞归矣今已五十前路足可知遂初之后事事胜作宦所虑非政府指不能置我于度外耳伯玉留当亦请告兄益孤奈何造物者颇汲汲我辈苐文士尚未脱阳九若登匡庐顶上有朗照而蒙气下蔽所可恠也比间寂寂公署若深山中道院了得全稿诗赋文说凡四部百五十巻可百余万言只巵言诸録亦二十余巻不作旧邾莒赋也此后却寻一简易方六十不死徙入光明藏矣老蚌生珠比复何似助长之戒之戒之兄若正位台察肯觧组要弟寻盟湖山间以毕余年者大胜事也曹子念南防意以专访兄耳其次乃泛武夷啖荔枝若渠一歌出便可夺季狂五花簟也
　　荅汪伯玉
　　不佞向者不得数数奉顔色然一再从友人壁间见公文心窃慕好以为世人方蝇袭庐陵南丰之遗不则亦江庾家残沈耳公独厌去不顾顾为东西京言自仆业操觚覩世所搆撰入班氏室者唯公而于鳞与不佞亦窃幸同所嗜仆时时离去之又不堪整栗以此愧公乃者复从顾圣少集读公序则雅以诗道见属仆自怪何所得此于公也既舍亲王从事来致手教累纸惓惓之懐徃事所不敢述承慰存唯有饮泣嘘欷而已居复自念公方为国家杖钺万里外拮据兵事日不暇给而仆负大不韪跧伏闾井名姓足以掩人之耳其绪言残帙入人齿頬间且嗽而吐之公独不然公真所谓嘘枯而肉骨者不佞固心感髙谊苐秘之世将谓公多偏驳之好矣承欲传子相集需仆序即二三兄弟后死不得与斯文以为公累子相没且不朽春时吴明卿书来先以是见托不佞不能辞子相才极髙惜犹在汗血未竟昆仑之驭仆序大要据实评隲亡所假借宁少负子相不欲子相负古作者今明卿尚未上之幕府岂意有所未满耶少年善窥人以吾曹过标榜明卿久当思吾言也德甫长者何所中萋斐廼尔海内交防摧折殆尽仅一明卿硕果今托二天差足寄余禄矣非公念及安敢为此言闽丝拜嘉辱喻嗣致蛎黄食指当日动矣以此垂涎荔勿怪野人得陇望蜀也南中气侯多异柱石之躯佐以防错幸自珍重
　　又
　　周泉州来致手书盈纸读之欣然独赏已出公海错佐酒且噉且读称快耳家弟业操觚意不可一世士毎至得公文与于鳞诗辄手至再三不释曰此非人间人也仆余日无足送頼友于时从臾不至大寂莫久不闻朝事迩一闻之有足快夙心者此意端可为知已告耳宗生集行世皆公力也顾仆贱且负大讥于人度不足为此生重公能终靳一言弁之乎左太冲三都自佳必求晏叙者意殊可念也近越人吴仕来谒仆书干门下为徐汝宁所嬲不得已与之并致元人墨迹一巻计已达矣其人亡他长然不失称长者公一见当自了绢素写恶诗一帧并新刻薄物将逺意乞照入
　　又
　　人不可以无势公乃能屈明卿虽然见公文终当北面耳
　　又
