<!-- { "loadSidebar": true } -->
　　客嚢单乏去途悠欲诣髙人未有由如许江山明霁雪与谁诗酒共危楼忽惊天外来双鲤自笑人间寄一鸥舟滞楫胶肯予相官河氷解即乗流
　　留杭近三年得去赋不可不出城
　　不可不出城顽躯百无病不可不出城老眼亦何净第一脱俗尘最便于野性第二井不咸所至水可饮第三鱼价贱第四酒味胜第五无火惊第六无灯禁第七航船歌欵乃亦可听尔曹居城中小屋如败甑臭秽之所蒸靣靣环厠圊五更闻防鼔骨肉付烟烬巧伪以为生语无一可信妇女狐媚繁商贾狙诈竞天下不皆然杭城为特甚我今才出城七美一朝并眺望心神清眠卧魂魄定空濶水云间孰谓雪风劲寄语城中人何时免闂穽不可不出城所以发兹咏
　　泊赤岸微晓
　　今年夏雨水浙右嵗事失五月客杭城市民防不粒逮乎书云前稍稍喜晴色转手又不然一雪二十日岂止闾巷穷大半缺衣食我穷尤自笑亦尝二千石今如故将军俗眼不见识下舟北关埭泥水何狼籍离披一破伞杌两败屐俗谚雨夹雪未易得休息大雪复大雨造物讵容诘柂师所见赁脩广仅数尺而我凡五人卧处殊太窄初过臯亭山垂近临平驿有酒二三壶聊以慰仆厮吁嗟嵗云暮何苦事行役马援壮志巳阮籍穷途迫永夜不复眠孤篷滴复滴天地岂不大一叶寄兹夕
　　下长安堰
　　已雪又复雨天寒行路难船中寒尚可未若堰头寒已雨又欲雪泥深行路迷岸边泥尚可未若堰头泥官船买船逾十丈终日牵攀仅能上小船不濶五尺者大船塞之不容下堰夫惯见甘途污轴胶缆断相号呼得钱赡家计未愚不惜身如牛与猪人生劣可足衣食何必来此堰头立
　　泊崇徳县晓作
　　岸上马蹄响县中更皷清篷背雨亦止意当明旦晴梦记所泊处乔木枯峥嵘天色果开否浩浩惟风声篙师夜先起船尾灯火明苦寒未可发妇为治飱烹咀嚼似有味宿昔余蔬羮人世如此耳役役一饭营负贩规货利干禄求荣名斯人以家浮止尔了一生大者据疆土以国相攻争至微若蝼蚁行阵有战征我卧思此事究竟终何成顽仆懵无知鼻息如雷鸣
　　过嘉兴道中接待寺丁丑十二月赴逮扬州遇雪留宿怆然有感
　　畴昔留此寺亦兹腊雪天天寒了不异俛仰十一年是时尚守郡赴逮趋淮壖不知坐何事自省无尤愆家有屋防间亦有数顷田书生未甚穷不忧无酒钱事白夏至秋然后得南旋即今身自由幸已不属官客贫一物无驾此如叶船四仆色常饥况望酣与羶家人九霄外何由致槖饘岂不亦念我逢麴流馋涎我非不欲仕危途畏隮颠势虽已窘迫心终无忧煎新嵗六十二白髪被两肩尚堪屈此膝跪起贵要前访旧非得已谁当佐腰纒尅日可以归小俟春牛鞭
　　永乐沽酒
　　大寒岂可无杯酒欲致多多恨未能楮币破悭捐一劵瓦壶絶少约三升村沽太薄全如水冻靣微温尚帯氷防仆篙工莫相讶向来曽有肉如陵
　　泊嘉兴城北门外
　　老病今如许江湖岂所宜未妨寜过计不是故多疑歉嵗真难度奸人或见窥移舟入城泊何敢强违时
　　闻舟人既畏寒复畏盗
　　缥缈凌空一叶船闭篷端类管窥天千林尽赭当寒月万室俱枵更俭年未必风饕真堕指其如草窃正垂涎瓶梅斗汲山斋夜曷不归欤枕石眠
　　观岸树
　　行舟观岸树意若有不足岂惟柽栁杨亦颇间篁竹猥匪大材谁谓真不曲北风稍向南南风稍向北弱质不自由随风作反覆我家有乔松似是千秋木下无藤萝纒上无禽鸟宿清隂防百畆毅然立于独八风吹不动矧肯变寒燠是可托吾庐隐居于此卜焉能江湖间浪与此辈逐
　　驿马叹
　　鐡阵突万人覂驾行九轨圣门称其徳成功亦云伟嗟尔驿骑者售身堕泥滓朝才南一程夕又北百里鞭走不暂停脊背作疮痏尔生既无知尔死然后已塩车未为甚敝帷无复拟惟人役万物致用斯为美用之失其所益此即损彼服牛利播种钻卜休征牛何不幸为人谋何矣释氏欲无生厥意殆见此奈何説轮廻俗滋谲诡人畜互相为万万无此理皮毛受困苦王侯享华侈谓皆前世事夙业之所使我独谓天性岂各私一已生囿形骸间死散虚空里性同质不同窜易乌有是爱人而爱物人当近仁耳使其一不爱何惜一马死我赋驿马篇哀歌有深防
　　大风寒防晴
　　穷旅寛愁思严寒作淡晴终须开日色何可欠风声地白犹含冻天青渐放明吴门稍和暖应有故人迎
　　大雪泊平望买酒戯书
　　天若不产绵世多冻死民世若不醸酒亦复愁杀人冻靣无人色泊舟下塘侧绵衣既云薄酒亦何可得妙絶少陵句舟重欲无闻袖手复缩脚意终思一醺试一问篙工酒自此间有奈何泥滑滑寸歩未易取不恨衣绵少但愁无酒钱能将钱致酒即似衣添绵忍冻至于此犹喜肆嘲弄此雪遂大作不冻复谁冻
　　书所见
　　春风元在眼雪定不难消冻杞垂红子晴麰动緑苖行人相呌唤旅鴈忽惊飘古柱镌年号承平旧石桥
　　小长桥书事
　　似觉晴光稍不同天成竒句与衰翁雪滋死草芽先緑氷浴新鵞掌倍红荏苒客途惊嵗暮凄凉家事忆江东小长桥畔谁知许一棹孤舟万籁风
　　太湖观雪
　　平生不信有升天今日临风似欲僊海内百年诗客眼雪中一叶太湖船绵绵草树渔汀逺续续茅茨野屋偏定是丹青不能画一浇殊欠酒如泉
　　歩雪过长桥
　　太湖三万八千顷物色分明为我饶风急落帆临古防雪深着屐渡长桥一蓑灭没渔家乐数字欹斜鴈路遥小立忍寒不能去百年壮观尽今朝
　　晴过常州
　　雪霜何太甚寒意极今年红早迎初日青还见旧天晴光明草屋暖力破氷田堰路应无碍频频问过船
　　洛社晓行
　　船揺不能卧起问夜如何煜煜明隣火遥遥起暗歌暖知残雪尽晴见大星多良喜前程稳无风水不波
　　丹阳道中大雪
　　轻船揺兀涕垂颐我见人船更谓竒细穿篷仍急舞迷漫渡水故斜吹孤村茅屋炊烟絶匹马氊衫冻仆随此是老夫有声画丹阳道上雪天诗
　　奔牛吕城过堰甚难
　　君不见奔牛吕城古堰头南人北人千百舟争车夺缆塞堰道但未杀人舂戈矛南人军行欺百姓北人官行气尤盛龙庭贵种西域贾更敢与渠争性命叱咤喑呜慿气力大挺长鞭肆鏖击水泥滑滑雪漫天欧人见血推人溺吴人愚痴极可怜买航赁客逃饥年航小伏岸不得进堰吏呌怒需堰钱人间官府全若无弱者殆为强者屠强愈得志弱惟死无州无县不如此
　　阻雪留丹阳苦寒
　　雪没无行路风吹欲倒人岂堪犹作客忍负不赀身似水惊衣被如金议炭薪从来无许冷此际岂宜贫
　　丹阳苦寒再赋
　　冻雪犹凝滞隂风欲怒号树稍栖鸟堕船底积氷胶孰匪焦光室谁能范叔袍竟无霑醉防足与苦寒鏖
　　留丹阳三日苦寒戯为短歌
　　自从书云入嘉平一月间无三日晴大雪二十五六日漫天塞地氷峥嵘吴江渡桥意颇快吕城争堰心还惊丹阳古县暮落牵冻人欲死无人行夜投孤店风更紧燃草不烟灯灭影北人下马惊相问自古江南无此冷求薪不可炭更难仆御告馁衾禂单我生南土六十二自古江南无此寒卧不脱衣袍带断湿靴破韈泥袴绽焉得闺人呵手缝可向谁家借针线船路不通驿路泥田家闭戸如鸡栖推车荷担唤不去寜煨藳秸烹糠粞可以我而返不如乾坤浩荡嵗云暮岂无拥炉画灰处焉用遑遑问征路
　　喜晴行
　　漂零踪迹客嚢空迅驶光隂嵗律穷野次忽惊三夜雪林端初住五更风斗杓南指天犹黒海气东升日已红稍借晴光动杨栁归心肯复后春鸿
　　白土道中
　　雪后江南路新晴野日浓车舆通旅客篱落聚村僮澌解波【原缺二字】泥干土未松吾家有春酒归斸故园菘
　　夜宿白土市
　　雪路冈泥滑无过亦缓行丹阳朝冐冻白土暮逢晴俗织纱为业村帘酒有名贩商非我事一醉客心惊
　　过句容县
　　王气金陵宅僊家句曲山兴衰频返掌寒燠互循环雪没陂塘里春生花树间颇闻糁羊美无酒破愁顔
　　建康道中
　　土入江东厚民方浙右醇踈松冈路雪晴麦野田春往事更离乱衰年厌苦辛兴亡不须叹请看石麒麟
　　次韵许大初见赠【种元】二首
　　相逢未觉道途难把酒论诗数夕间磊落胷襟开古谊从容色笑借和顔长年役役鱼千里末俗悠悠虎九关赖是同乡复同味一寒如此遽春还
　　风灯雪屋话艰难各喜诗成咳唾间早幸渊骞同阙里终当园季隐商山草执防空投阁枕麯叅军善闭关祗恐傍人足嘲讶如泥烂醉不知还
　　赠江东李提学【浩】
　　小难和气如三春大难色莹清无尘小难作诗到圣处大难更自髯絶伦天怜今年穷已极稍慰蒹葭霜露身恶风剧雪走千里一识顿有两玉人西冈李氏自五代彩棒作尉金沙津神尧之子太宗弟郑王枝叶元至亲衣冠不絶七百嵗至今寳藏唐告纶吾家秋崖与题防乐石刻玉髙嶙峋龙凖子孙鸿鴈行髣髴犹见青莲真江东浙右乔木国小却管领儒簮绅雅衰风息离骚降迩来此道尤荆榛少陵一老擅古今学所从入须黄陈后世口耳逐世好九苞一角谁凤麟君家兄弟名骤起传者惊叹笔有神门第既巳推第一人品学问俱不羣呜呼宇宙之大我辈未尝少髙歌一曲吾气其庶伸
　　寄许太初【并序】
　　十二月二十八日行七里八冈泥甚至句容县为店妪所詈夜宿无床二櫈一氊危坐终夕二十九日嵗除寄许太初一笑
　　忆昨与君同榻时竒温叠重狨豹皮醉卧呕吐汚茵帐君不诮责予不知一从建康出城去七里八冈泥渉路一歩一滑不可度始复思君寝处处幸有笋舆犹得乗其实不胜其战兢句容破店无卧榻一夜打坐如禅僧老顽穷健耐辛苦地角天涯迷处所客中知我何如人店妪无赖肆讥侮蹉跎六十二年身明日又见新年春祗应独坐思乡客犹胜孤征失路人
　　句容道中
　　陂满风初漾林明雪未残路泥尤觉逺野阁不胜寒军过开门少村稀覔店难忽逢新日色乆别喜相看
　　过白土市
　　椒颂无闻不见傩客途如此寂寥何丙寅小运流年换丁亥当生本命过白土市荒沽野醸紫阳山逺梦吟窝还家要及春犹早花满千山笋满坡
　　嵗除夜过白土市不宿夜防失道田家地卧四十韵
　　腊月廿九日丁亥之嵗除朝发句容县寒空晴色初初晴信可喜泥深犹尺余午憇白土市暮指丹阳湖未至四十里落彩沉金乌泥昼尚可渉泥夜何可逾况乃冈坂间十歩千盘纡积雪五十日冻块始半苏雪中间以雨野溜成沟渠埂塍或断缺下有不测淤江南旧行役两夫肩竹舆与其一跌三不若舍而徒芒鞋既已着岂复惜衣裾黒者为水潦白者为路途暗中相摸索前行后号呼右手拄我杖左手一仆扶逺村坎坎皷守嵗以自娱荆棘莽苍中焉从造其庐前导忽还迓道逺店亦无求宿一农家地卧用草铺于此得偃息岂敢过有图暖汤濯倦足浊酒斟浮蛆意色黙相贺天其念无辜幸无坑穽堕险不狼虎屠灯下见异物非马非骡驴藏牛于屋内云以避穿窬终夕噍草声去枕才咫且从者各僵仆不异犬与猪平生防今夕亦尝分郡符军府炽庭燎丽谯侈门符賔客兵卫儿童奉屠苏焉知穷且老狼狈逃村墟疮痏腰膂破痒痛皮肤枯大风皷天地啸鬼号鼪狐使其伏榛莽岂不戕厥躯遥遥乌聊山有竹有琴书我故念我家儿女亦念予目睫竟不交炯然如鳏鱼晓行付一笑终夕空嗟吁作诗纪此事异时示吾雏
　　戊子元日丹阳道中二首
