<!-- { "loadSidebar": true } -->
　　予为国子司业时彭幸庵泽以太子太保为都察院左都御史欲举曹端从祀夫子庙庭以为本朝理学之冠予时不敢主张予亦不甚知其为人及来提学山西始访求之端字正夫别号月川渑池人永乐戊子乡举己丑中副榜仕为霍州蒲州学正后卒塟霍州髙氏原正綂间蒲州谢御史琚记其祠堂有曰圣朝道学大明崤渑之间有月川曹先生出焉自幼以圣贤为己任其言曰佛氏以空为性非天命之性人受之中老氏以虚为道非率性之道人由之路尝着家规辑畧释太极西铭通书又作存疑録夜行烛编儒家宗綂谱撰月川诗图孝经有述解性理有文编孝亲弟长崇正厚伦其称述如此又按幸庵西归时曽柬河南巡抚都宪李梧山先生充嗣曰我朝一代文明之盛经济之学莫盛于诚意伯刘公潜溪宋先生至于道学之传则断自渑池月川曹先生始也先生少负奇质知读书即慕圣贤之学修己教人治家事亲奉先化俗率自躬行心得以推行之为霍蒲二庠学正三典陜西文衡四方学者从之甚众虚往实归各有成就河东薛文清公最推尊之先生再典霍庠教也霍人事先生如父母既而卒于霍遂留葬于彼吾兰翰林编修卓庵黄先生过渑池拜其祠而询其墓所佥曰在霍卓庵叹曰狐死正丘首老先生一代名儒魂魄独不思故乡乎遂捐赀属县尹并乃郎琇等移葬渑池今其子孙有为省祭官监生者而其所著书不下千种藏于家亦有刋行传布者又曰曹先生子孙门祚衰薄遗书亦恐久而散亡矣据所称许盖好学笃信之人其于斯文道綂之所系者竟何如也予少尝得其所著四书详说者要皆羽翼朱传似亦举业之书也当访其遗书并考论之彭柬所指卓庵即黄谏廷臣先生也（四库全书·子部·杂家类·杂编之属·俨山外集卷十七）
　　
　　曹端月川先生　　（清）沈佳  撰
　　
　　（四库全书·史部·传记类·总录之属·明儒言行录卷二）
　　
　　字正夫河南渑池人永乐戊子举人授山西霍州学正
　　
　　先生天资颖异造诣笃实教人务躬行实践日事著述坐下足两砖处皆穿得之专静事父母最孝及丧五味不入口寝苫枕块始终不易既塟庐墓六年不用浮屠巫觋诣县上书请毁淫祠年荒劝赈存活甚众父好善信佛及闻先生言圣贤之道即从之于是作夜行烛一书以呈父其言曰佛氏以空为性非天命之性人受之中老子以虚为道非率性之道共由之路永乐中以乡举授霍州学正十余年士子皆服从其教循循雅饬一于礼义郡人亦皆熏陶而化爱之如父母方岳重职不敢以属礼待至其郡必敬谒之凡考校诸庠生必请先生主其去取后调蒲州学正霍庠弟子上章留之蒲庠弟子亦上表争之霍州先上得允后竟终于霍一郡人罢市巷哭童子亦悲泣其徳化感人如此有四书详说太极图通书西铭释文孝经述解性理文集儒家宗统谱家规辑存疑録等书宣徳九年卒后谥靖修（献征録）
　　
　　彭幸庵泽曰我朝一代文明之盛经济之学莫盛于诚意刘公潜溪宋公至于道学之传则断自渑池月川曹先生始也
　　
　　髙景逸曰学问并无别法只依古圣贤成法做去体贴得上身来虽是圣贤之言行即我之言行矣我朝曹月川先生是理学之宗看他文集不过是依了圣贤实落行去将古人言语畧阐发几句并无新竒异说他便成了大儒故学问不贵空谈而贵实行也
　　
　　陆深曰先生少负竒质知读书即慕圣贤之学修已教人治家事亲奉先化俗率自躬行心得以推行之为霍蒲二庠学正三典陜西文衡四方学者从之甚众虚往实归各有成就河东薛文清公最推尊之予少尝得其所著四书详说要皆羽翼朱传当访其遗书并考论之（停骖録）
　　
　　陈建曰曹月川学行犹在吴康斋之右杨方震理学録乃载康斋而遗月川岂薄其为校官耶正徳中大司马彭泽称月川为本朝理学之冠又致书河南廵抚请上章从祀孔子庙庭（理学宗传）
　　
　　薛文清赞曰质纯气清理明心定笃信好古距邪闲正有徳有言以淑后人美哉君子光辉日新
　　
　　先生自少特异于人与羣儿游必拱立不妄戱谑言笑知爱敬饮食必让父母兄长出入先后必后长者父母器之曰俨然老成端人因名曰端七岁从父游学宫见有观河图洛书者问曰此星子黒白不同如何其人异之曰分阴阳也归画图于地问父曰与书上相似否父益竒之一日见风雨雷电虹霓问父曰是从何处起父无以答明年始入里学读孝经曰不如是不成人子尝曰人生上戴天下履地参两间而立者不能以忠孝立身非大丈夫也至十五尽读四子五经能通其义曰六经四书天下万世言行之绳墨也不可不使之先入于心然后徧读通鉴纲目诸子史百氏之书以考覧得失而定其贤否虽周公孔子之圣犹且朝读百篇韦编三絶况常人乎因建勤苦斋以陈经籍年十八为邑弟子员初读辨惑编而好之至是志意坚定始卓然以斯道为已任
　　
　　先生之为霍州学正也教人以践履为主始至与霍人李白云同升讲席久而愈敬霍州饥则分俸济诸生贫乏者劝州发仓赈民多所全活
　　
　　有樵者鬻薪误得金钗明日归其主或曰辛苦得金何归也樵者曰曹郡博有道人也以有道者倡教吾霍可不知化乎先生闻之曰十室之邑必有忠信访其姓氏入郡志中
　　
　　补蒲州学正与州人王士希为友凡所以行已教人一如霍诸生有欲作佛事塟其亲者以道谕止之司训周敏在京师其妻死先生主丧事不用浮屠母惑其妾不肯服衰责以大义使服之敏归大恱曰笃朋友之义严妻妾之分斥释老之教一举而三善备矣自蒲而复教于霍尝筑拙巢于霍庠时薛文清公方为大理卿与先生善乃本濂溪拙赋之旨为之记晋定王过霍延见先生曰今幸识曹先生矣为建颁书阁以贮上所颁经籍聚学者讲习其中而四方来学之士日益众门人蒲坂谢琚志其墓谓邹鲁河洛之教复见于今日师道得人先生一人而已
　　
　　先生居丧苫块饮水形容哀毁杖而后起吊祭者及逺近来观者几千人庐墓三年不食菜菓盐酰负土成丘植柏成林灵雀巢于树雉兎驯游其间人称孝感云
　　
　　自奉甚薄衣取蔽体食取充口出入不骑乗喜称人善恶言人过言语谦和礼貎恭肃未尝以贤智先人虽隆冬盛暑不冠带不见诸生有所叩问辄据事理以应之故贤者慕其诚虽妇人女子走卒樵夫皆知称其名而乐道其善焉
　　
　　先是州大夫入问疾先生曰诸大夫能寛一分则民受一分之赐谓诸生曰贤軰尊所闻行所知吾无遗憾矣语诸子曰吾平生不喜佛老不恱斋醮恶其害道乱正也尔曹毋污我卒五十九
　　
　　靖修语録
　　
　　事事都于心上做工夫是入孔门的大路
　　
　　天地间凡有形象声气方所者皆不甚大惟理则无形象之可见无声气之可闻无方所之可指而实充塞天地贯彻古今大孰加焉故周子言无极而太极
　　
　　做人须向志士勇士不忘上参取若识得此意便得此心则自无入而不自得
　　
　　一诚足以消万伪一敬足以敌千邪所谓先立乎其大者莫切于此
　　
　　非礼勿视则心自静
　　
　　外不躁则内静外不妄则内专此是事心闗要处
　　
　　学者须要识得静字分晓不是不动便是静不妄动方是静故曰无欲而静到此地位静固静也动亦静也
　　
　　生死路头惟在顺理与从欲
　　
　　天理本无隠显内外要当时时省察常了然于心目之间不可使有须臾之离以流于人欲而陷于禽兽之域能真知义理之味无穷则穷达自不足以动念
　　
　　圣人所以为圣人只这忧勤惕厉的心须臾毫忽不敢自逸理无定在惟勤则常存心本活物惟勤则不死
　　
　　天无不实寒便是寒暑便是暑更不待他恁地圣人仁便是真个仁义便是真个义更无不实处
　　
　　无欲便觉自在
　　
　　人只为有欲此心便千头万绪做事便有始无终小事尚不能成况可学圣人耶
　　
　　人能于天命顺而不拂受而不拒便是处生死富贵之要
　　
　　大抵顺理之事则人易从否则虽妻子不能使之必从也使人以道亦行道之见于一事者也古人谓进徳者必考于妻子其是之谓欤
　　
　　今人轻易言语是他此心不在奔驰四出了学者当自谨言语以操存此心
　　
　　人性本善而感动处有中节不中节之分其中节者为善不中节者为恶
　　
　　孔颜之乐者仁也非是乐这仁仁中自有其乐耳且孔子安仁而乐在其中颜子不违仁而不改其乐安仁者天然自有之仁而乐在其中者天然自有之乐也不违仁者守之之仁而不改其乐者守之之乐也语曰仁者不忧不忧非乐而何周程朱子不直说破欲学者自得之
　　
　　尽信书则不如无书这一章书亦孟子拔本塞源之论帝王记事之书而过实有如此者况后世乎邪诞妖妄之徒索隠行怪欺世盗名之所作不曰经则曰书者又可信耶适足以戕人之心坏人之性导人之恶増人之迷而已故朱子诗曰谁哉继三圣为我焚其书
　　
　　异端非圣人道别为一端者如老佛是也吾儒之虚虚而有如曰无极而太极太极生两仪两仪生四象四象生八卦自身心性情之徳人伦日用之常以至天地鬼神之变鸟兽草木之冝何往非理之有老氏之虚虚而无如曰道在太极之先却说未有天地万物之物有个虚空道理在乃与人物不干涉不知道只是人事之理吾儒之寂寂而感如曰寂然不动感而遂通天下之故葢此心方其寂然而民彛物则灿然具备其中感而遂通范围不出一心酬酢之通乎万变为法天下可传后世何往非心之感佛氏之寂寂而灭如曰以空为宗未有天地之先为吾真体以天地万物为幻人事都为粗迹尽欲屏去了一归真空此等乌能察夫义理措之事业朱子谓门人佛老不待深辨只废三纲五常这一事已是极大罪名他不消说
　　
　　使天下皆知天命之性则知佛氏之空者非性矣皆知率性之道则知老氏之无者非道矣皆知鬼神之诚则知后世淫祀之幻妄者非诚矣
　　
　　夫妇之伦最冝着力处朱子曰夫妇之间居室隠微之际尤见道不可离处则其所以戒谨恐惧之实宜无不至易首乾坤重咸恒诗首闗雎戒淫佚书纪厘降礼谨大婚皆此意
　　
　　狂简之人只是自立髙了都不理会世事所以易入异端大率异端是遯世髙尚索隠行怪之人其流为佛老且如孟之反不伐是他自占便宜处便如老氏所谓不为天下先底意思子桑户死琴张临其丧而歌是不以生死芥蔕便如释氏如此等人虽志意髙逺非圣人裁正之一向狂去更无收煞便全不济事了
　　
　　后世不知学者所为浅暗拘滞徒激其君而使之距吾说耳若孟子对君事亦勉强不得须学到孟子地位能如此知言养气后自然这等功用
　　
　　观人必如孔子视观察自不能隠不然做宰相不能进贤退不肖为学不能辨益友损友可乎
　　
　　颜子之学求至乎圣人之道今人记诵文辞岂可与颜子同日而语颜子几于圣人只是不贰过
　　
　　立人之道曰仁与义祸仁义则人道不立何以为天地立心为生民立命为万世开太平故孟子辨之者为此惧也
　　
