<!-- { "loadSidebar": true } -->
「漏」，黄本作「满」，黄校：「汪本作『漏』。」范校：「铃木云：嘉靖本亦作『漏』。」《札记》：「满，当依汪本作漏，储，今《贾子》作贮。作储者，当为褚，本字当为。说文曰： 也，所以载盛米也，，载米也。（，陟伦切。）《庄子》曰：褚小不可以怀大，即此字。囊漏中者，遗小而存大也。作贮者，亦借字。」《校证》：「何允中本、日本活字本、梅本、凌本、梅六次本、陈本、锺本、梁本、清谨轩钞本、日本刊本、王谟本、张松孙本、纪本、四库辑注本、崇文本『漏』误『满』。」《校注》：「按作『漏』与《贾子新书春秋》篇合。《新序刺奢》篇：『周谚曰：囊漏贮储之借字中。』《宋书范泰传》：『泰又谏曰：故囊漏贮中，识者不吝。』《南齐书顾宪传》：『乃囊漏不出贮中。』并作『漏』。元本、弘治本、活字本、畲本、张本、两京本、王批本、胡本、谢钞本、训故本、冈本亦并作『漏』。《广博物志》、《书记懂诠》同。」《考异》：「按：漏字是，贾谊《新书》及《宋书范泰传》，皆作『漏』，见《黄氏札记》。」按贾谊《新书春秋》篇：「邹穆公有令，食凫鴈者必以粃，毋敢以粟。于是，仓无粃而求易于民，二石粟得一石粃。吏以请曰：『粃食鴈，为无费也。今求粃于民，二石粟而易一石粃，以粃食鴈则费甚矣。请以粟食之。』公曰：『去，非而所知也。……汝知小计而不知大会。周谚曰：囊漏贮中。而独弗闻与﹖』」《晋书段灼传》：「灼后复陈时宜曰：……譬犹囊漏贮中，亦一家之有耳。」亦其证。
太誓。
黄本「誓」下有「曰」字。《校证》：「『云』原作『曰』，汪本、畲本、张之象本，王惟俭本阙此字，徐校补『曰』字，两京本、吴校本是『云』字。案上下文俱作『云』，作『云』字是，今据改。」《义证》：「按元刻本、弘治本俱阙此字。」周注：「太，当作牧。《书牧誓》：『（武）王曰：古人有言曰：牝鸡无晨。牝鸡之晨，惟家之索。』」《汇校》：「按周说是，『曰』字亦当有。」按作「云」是。从《校证》补。「牧」字从周注改。
诗书可引者也。
范注：「『诗书可引』句，杨慎《古今谚》引作『诗书所引』。」《校证》：「《古今谚》引『可』作『所』。何校云：『可疑作所。』」《汇校》：「按：作『所』较胜。」按《论衡问孔》篇：「可引以誓。」《晋书刑法志》：「刑书征文，……故执平者因文可引，则生二端。」「可引」，可以征引也，通，毋需改。
观此四条。
「四」，黄校：「疑作『数』。」范注：「四条，疑当作六条。」《校注》：「按『四』字固误，然『数』、『六』二字之形与『四』均不近，恐难致误。疑原作『众』，非旧本残其下段，即写出偶脱，故误为『四』耳。《檄移》篇『凡此众条』，句法与此同，可证。」《校证》：「案『四』乃『众』之坏文，《檄移》篇『凡此众条』，《铭箴》篇『详观众例』，《乐府》篇『观其北上众引』，《诔碑》篇『周胡众碑』，句法与此相同，俱用『众』字，今据改。又《诸子》篇『众理可贯』、《事类》篇『众美辐辏』《俯会》篇『众理虽繁』，『众』字用法与此同。」《考异》：「按：诸校皆非，篇中列举总二十四条，疑『四』字不误，或上脱『廿』字或『廿有』二字，王校谓四本众字坏文，录者偶脱，但无脱半字之理，王说非，故应作廿四，或廿有二字。」牟注：「『四条』不误。上文说：『笔札杂名，古今多品』，则以上六类属『多品』，每类各四名，即『四条』。下文说：『或事本相通，而文意各异』，正指每类之内四条而言，如『律』、『令』；『契』、『券』等，相通而各异，……『四条』当是『各类四条』之省。」按作「众」是。从《校证》改。
或杂用文绮。
《校证》：「『或』冯本、汪本作『成』，谢云：『成一作而。』徐校『或』。」
并有司之实务。
《校证》：「梅云：『司一作词。』」按范注：「二十四种杂文，各有一定体制，亦犹今世公文及契券等类，不得随意增损。《抱朴子吴失》篇：『不识几案之所置，而处机要之职。』是公文有定式之证。」《义证》：「『有司』，谓官吏，职有专司，故曰有司。」作「司」是。
恩理实焉。
「恩」，黄本作「思」。《校证》：「元本、传校元本、冯本、谢钞本、吴校本『思』作『恩』，冯校云：『恩谢本作思。』」《汇校》：「按：『恩理』无义，作『思』是。」按《晋书张华传》：「冏于是奏曰：孙秀逆乱，灭佐命之国，诛骨鲠之臣，以斫丧王室；肆其虐戾，功臣之后，多见泯灭。张华、裴頠各以见惮取诛于时，解系、解结同以羔羊并被其害，欧阳建等无罪而死，百姓怜之。今陛下更日月之光，布维新之命，然此等诸族未蒙恩理。」又见《解系传》。此「恩理」有义之证。此作「思理」是，《世说新语》中其例颇多，不徧举，从黄本改。

  
   
 神思第二十六


　　古人云：「形在江海之上，心存魏阙之下。」神思之谓也。文之思也，其神远矣。故寂然凝虑，思接千载；悄焉动容，视通万里；吟咏之间，吐纳珠玉之声；眉睫之前，卷舒风云之色：其思理之致乎！故思理为妙，神与物游。神居胸臆，而志气统其关键；物沿耳目，而辞令管其枢机。枢机方通，则物无隐貌；关键将塞，则神有遯心。
　　是以陶钧文思，贵在虚静，疏瀹五藏，澡雪精神，积学以储宝，酌理以富才，研阅以穷照，驯致以绎辞，然后使玄解之宰，寻声律而定墨；独照之匠，窥意象而运斤；此盖驭文之首术，谋篇之大端。
　　夫神思方运，万涂竞萌，规矩虚位，刻镂无形，登山则情满于山，观海则意溢于海，我才之多少，将与风云而并驱矣。方其搦翰，气倍辞前；暨乎篇成，半折心始。何则？意翻空而易奇，言征实而难巧也。是以意授于思，言授于意，密则无际，疏则千里。或理在方寸，而求之域表；或义在咫尺，而思隔山河。是以秉心养术，无务苦虑，含章司契，不必劳情也。
　　人之禀才，迟速异分；文之制体，大小殊功：相如含笔而腐毫，扬雄辍翰而惊梦，桓谭疾感于苦思，王充气竭于（思）【沈】虑，张衡研《京》以十年，左思练《都》以一纪，虽有巨文，亦思之缓也。淮南崇朝而赋骚，枚皋应诏而成赋，子建援牍如口诵，仲宣举笔似宿构，阮瑀据（案）【鞌】而制书，祢衡当食而草奏，虽有短篇，亦思之速也。
　　若夫骏发之士，心总要术，敏在虑前，应机立断；覃思之人，情饶岐路，鉴在疑后，研虑方定。机敏故造次而成功，虑疑故愈久而致绩。难易虽殊，并资博练。若学浅而空迟，才疎而徒速，以斯成器，未之前闻。是以临篇缀虑，必有二患：理郁者（若）【苦】贫，辞溺者伤乱。然则博（闻）【见】为馈贫之粮，贯一为拯乱之药，博而能一，亦有助乎心力矣。
　　若情数诡杂，体变迁贸，拙辞或孕于巧义，庸事或萌于新意，视布于麻，虽【云】未费，杼轴献功，焕然乃珍。至于思表纤旨，文外曲致，言所不追，笔固知止。至精而后阐其妙，至变而后通其数，伊挚不能言鼎，轮扁不能语斤，其微矣乎！
　　赞曰：神用象通，情变所孕。物以貌求，心以理（胜）【媵】。刻镂声律，萌芽比兴。结虑司契，垂帷制胜。


集　校

而志气统其关键。
范注：「《礼记孔子闲居》：『清明在躬，气志如神。』正义曰：『清，谓清静，明，谓显著，气志变化，微妙如神。』据《礼记》此文，志气当作气志。」《补正》：「按《孟子公孙丑上》：『夫志，气之帅也；气，体之充也。』赵注：『志，心所念虑也。气，所以充满形体为喜怒也。志帅气而行，度其可否也。』是舍人此语兼用《孟子》，故作『志气』。《庄子盗跖》篇：『志气欲盈。』《文子九守》篇：『夫精神志气者，静而日充以壮。』《吕氏春秋诬徒》篇：『不能教者，是志气不和。』《淮南子精神》篇：『弗疾去，则志气日耗。』亦并以『志气』为言。《书记》篇『志气盘桓』，《风骨》篇『志气之符契也』，其并作『志气』正与此同，并足说明『志气』二字不可妄乙。王批本、《子苑》三二引作『志气』，是最有力明证。」按《礼记孔子闲居》孔子有「志气塞乎天地」、「气志不违」、「气志既起」、「气志如神」等语，明「志气」即「气志」也。《吕氏春秋精通》篇：「死而志气不安，精或往来也。」《晋书张华传》：「陆机兄弟志气高爽。」又《刘毅传》：「陈留相乐安孙尹表曰：……毅虽身偏有风疾，而志气聪明，一州品第，不足劳其思虑。」范注非是。
驯致以绎辞。
「绎」，黄本作「怿」，黄校：「一作『绎』。」范校：「顾校作『绎』。」《校证》：「『绎』原作『怿』，冯本、汪本、畲本、张之象本、两京本、王惟俭本、梅六次本、梅本作『怿』，黄本从之。按元刻本、弘治本、训故本、梅六次本、顾校本作『怿』作『绎』，今从之。」《补正》：「按『绎』字是。元本、弘治本、活字本、汪本、畲本、张本、两京本、胡本、王批本、训故本、四库本作『绎』；《子苑》、《喻林》八八、《稗编》七五、汤绍祖《续文选》二七、胡震亨《续文选》十二、《文俪》十三同。『绎』，理也，《方言》六。寻绎也；《文选》王襃《四子讲德论》李注引马融《论语》注。『怿』，说也。《说文》新附。此当作『绎』，始能与上句『研阅以穷照』句相承。」《考异》：「按：绎，陈也，《书君陈》：『庶言同则绎。』传：『众言同则陈而布之。』《礼射仪》：『绎者，绎己之志也。』疏：『绎、陈也。』怿，《说文》：『悦也。』《书康诰》：『则予一人以怿。』从『绎』是。」《义证》作「绎」，并云：「『绎』，梅本作『怿』，黄本从之．按元刻本、弘治本、训故本、梅六次本均作『绎』，今从之．」按《楚辞九辩》：「有美一人兮心不绎。」王逸注：「常念弗解，内结藏也。」五臣注：「绎，解也。言思君之心常不解也。」洪兴祖注：「绎，抽丝也，陈也，理也。」此处作「绎」是。
然后使玄解之宰。
「玄」，黄本作「元」。《校证》：「此避清讳改。」《补正》：「按『元』当据各本改作『玄』（黄氏避清讳改）。《子苑》引作『玄』，当据改。」《义证》：「『玄』字，清朝刻本作『元』，避清讳．《庄子养生主》：『古者谓是帝之县解．』释文：『县音玄．』」
暨乎篇成。
