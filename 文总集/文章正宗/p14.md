<!-- { "loadSidebar": true } -->
　　盖三代导人教学为本汉承暴秦襃显儒术建立五经为置博士其后学者精进虽曰承师亦别名家孝宣皇帝以为去圣久逺学不厌博故遂立大小夏侯尚书后又立京氏易【大小夏侯谓夏侯胜胜从兄子建也京氏京房也】至建武中复置顔氏严氏春秋大小戴礼博士【严氏谓严彭祖顔氏谓顔安乐大小戴戴德戴圣也】此皆所以扶进微学尊广道艺也中元元年诏书五经章句烦多议欲减省至永平元年长水校尉儵【樊儵】奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣于戱其勉之哉【于是下太常将大夫博士议郎郎官及诸生诸儒防白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】
　　选髙才生受学诏【八年十二月】
　　五经剖判去圣弥逺章句遗辞乖疑难正恐先师微言将遂废絶非所以重稽古求道真也其令羣儒选髙才生受学左氏糓梁春秋古文尚书毛诗以扶微学广异义焉
　　禁考狱多酷诏【元和元年七月】
　　律云掠者唯得榜笞立【苍颉篇曰掠问也广雅曰榜击也音彭说文曰笞击也立谓立而考讯之】又令丙棰长短有数【令丙为篇之次也又景帝京师定棰令棰长五尺本大一寸其竹也末薄半寸其平去节故云长短有数也】自往者大狱已来掠考多酷鉆鑚之属【大狱谓楚王英等事也鉆音其廉反说文曰鉆鋷也国语曰中刑用鑚凿皆谓惨酷其肌肤也】惨苦无极念其痛毒怵然动心书曰鞭作官刑岂云若此【孔安国注尚书曰以鞭为理官事之刑】宜及秋冬理狱明为其禁
　　蠲除禁锢诏【十二月】
　　书云父不慈子不祗兄不友弟不恭不相及也往者妖言大狱所及广逺一人犯罪禁至三属【即三族也谓父族母族及妻族】莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已
　　赐胎养糓等诏【二年正月】
　　令云人有产子者复勿筭三岁今诸怀姙者赐胎养糓人三斛复其夫勿筭一岁着以为令又诏三公曰方春生养万物莩甲【前书音义曰莩叶里白皮也易曰百果甲拆也】宜助萌阳以育时物其令有司罪非殊死且勿案验及吏人条书相告不得听受冀以息事宁人敬奉天气立秋如故夫俗吏矫饰外貌似是而非揆之人事则恱耳论之隂阳则伤化朕甚餍之甚苦之安静之吏悃愊无华【说文云悃愊至诚也】日计不足月计有余如襄城令刘方【方字伯况平原人】吏人同声谓之不烦虽未有他异斯亦殆近之矣间勅二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉
　　定报囚律诏
　　春秋于春毎月书王者重三正慎三微也【三正谓天地人之正所以有三者由有三微之月王者所当奉而成之礼记曰正朔三而改文质再而复三微者三正之始万物皆防物色不同故王者取法焉十一月时阳气始施于黄泉之下色皆赤赤者阳气故周为天正色尚赤十二月万物始牙而色白白者隂气故殷为地正色尚白十三月万物莩甲而出其色皆黒人得加功展业故夏为人正色尚黒尚书大传曰夏十三月为正平旦为朔殷以十二月为正鸡鸣为朔周以十一月为正夜半为朔必以三微之月为正者当尔之时物皆尚微王者受命当扶微理弱奉成之意也】律十二月立春不以报囚【报犹论也立春阳气至可以施生故不论囚】月令冬至之后有顺阳助生之文【月令仲冬是月也日短至隂阳争诸生荡君子身欲宁事欲静以待隂阳之所定】而无鞫狱断刑之政朕咨访儒雅稽之典籍以为王者生杀宜顺时气其定律无以十一月十二月报囚
　　禀给婴儿诏【三年正月】
　　盖君人者视民如父母有防怛之忧有忠和之教匍匐之救其婴儿无父母亲属及有子不能养食者禀给如律【以上皆诏凡百二十首按汉制度曰帝之下书有四一曰策书二曰制书三曰诏书四曰诫敕防书者编简也其制长二尺短者半之篆书起年月日称皇帝以命诸侯王三公以罪免亦赐策而以书用尺一木两行惟此为异也制书者帝者制度之命其文曰制诏三公皆玺封尚书令印重封露布州县也诏书者诏告也其文曰告某官云如故事诫敕者谓敕刺史太守其文曰有诏敕某官他皆放此今所辑以诏书为首策书次之玺书又次之诫敕语多简故阙】
　　成帝报许皇后诏【孝成许皇后平恩侯嘉女也自为妃至即位常宠于上后宫希得进见皇太后及帝诸舅忧上无继嗣时又数有灾异刘向谷永等皆陈其咎在于后宫上然其言于是省减椒房掖庭用度皇后乃上疏曰乃壬寅日大长秋受诏椒房仪法御服舆驾所发诸宫署及所造作遗赐外家羣臣妾皆如竟宁以前故事妾伏自念入椒房以来遗赐外家未尝逾故事每辄决上可覆问也今诚时世异制长短相补不出汉制而已纎微之间未必可同若竟宁前与黄龙前岂相放哉家吏不晓今壹受诏如此且使妾摇手不得今言无得发取诸宫殆谓未央宫不属妾不宜独取也言妾家府亦不当得妾窃惑焉幸得赐汤沭邑以自奉养亦小发取其中何害于谊而不可哉又诏书言服御所造皆如竟宁前吏诚不能揆其意即且令妾被服所为不得不如前设妾欲作某屏风张于某所曰故事无有或不能得则必绳妾以诏书矣此二事诚不可行惟陛下省察官吏忮恨必欲自胜幸妾尚贵时犹以不急事操人况今日日益侵又获此诏其操约人岂有所诉陛下见妾在椒房终不肯给妾纎微内邪若不私府小取将安所仰乎又故事以特牛祠大父母戴侯敬侯皆得蒙恩以大牢祠今当率如故事惟陛下哀之今吏甫受诏读记直豫言使后知之非可复若私府有所取也其萌芽所以约制妾者恐失人理今但损车驾及毋若未央宫有所发遗赐衣服如故事则可矣其余诚太迫急柰何妾薄命端遇竟宁前竟宁前于今世而比之岂可邪惟陛下深察焉上于是采刘向谷永之言以报】
　　皇帝问皇后所言事闻之夫日者众阳之宗天光之贵王者之象人君之位也夫以隂而侵阳亏其正体是非下陵上妻乘夫贱逾贵之变与春秋二百四十二年变异为众莫若日蚀大自汉兴日蚀亦为吕霍之属见以今揆之岂有此等之効与诸侯拘迫汉制牧相执持之也又安获齐赵七国之难将相大臣裹诚秉忠惟义是从【师古曰裹古怀字】又恶有上官博陆宣成之谋若乃徒歩豪杰非有陈胜项梁之羣也匈奴夷狄非有冐顿郅支之伦也方外内乡百蛮宾服殊俗慕义八州怀德虽使其怀挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月白气出于营室营室者天子之后宫也正月于尚书为皇极皇极者王气之极也白者西方之气其于春当废今正于王极之月兴废气于后宫视后妾无能怀任保全者以着继嗣之微贱人将起也至其九月流星如出于文昌贯紫宫尾委曲如龙临于钩陈此又章显前尤着在内也【师古曰尤过也】其后则有北宫井溢南流逆理数郡水出流杀人民后则讹言传相惊震女童入殿咸莫觉知夫河者水隂四渎之长今乃大决没漂陵邑斯昭隂盛盈溢违经絶纪之应也乃昔之月鼠巢于树野鹊变色五月庚子鸟焚其巢太山之域易曰鸟焚其巢旅人先笑后号咷丧牛于易凶言王者处民上如鸟之处巢也不顾防百姓百姓畔而去之若鸟之自焚也虽先快意说笑其后必号而无及也百姓丧其君若牛亡其毛也故称凶泰山王者易姓告代之处今正于岱宗之山甚可惧也三月癸未大风自西摇祖宗庙扬裂帷席折拔树木顿僵车辇毁坏槛屋灾及宗庙足为寒心四月巳亥日蚀东井转旋且索与既无异【师古曰转旋且索言须防之间则欲尽也既亦尽耳】已犹戊也亥复水也【张晏曰巳戊皆中宫为君亥为水隂气也】明隂盛咎在内于戊已亏君体着絶世于皇极显祸败及京都于东井变恠众备末重益大来数益甚成形之祸月以迫切不救之患日娄深咎败灼灼若此岂可以忽哉书云髙宗肜日粤有雊雉祖已曰惟先假王正厥事又曰虽休勿休惟敬五刑以成三德即饬椒房及掖庭耳今皇后有所疑便不便其条刺使大长秋来白之吏拘于法亦安足过盖矫枉者过直古今同之且财币之省特牛之祠其于皇后所以扶助德美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗岁殊时变日化遭事制宜因时而移旧之非者何可放焉君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曾是莫听大命以倾孝文皇帝朕之师也皇太后皇后成法也假使太后在彼时不如职今见亲厚又恶可以逾乎皇后其刻心秉德毋违先后之制度力谊勉行称顺妇道减省羣事谦约为右其孝东宫母阙朔望【师古曰东宫太后所居也朔望朝谒之礼也】推诚永究爰何不臧养名显行以息众讙垂则列妾使有法焉皇后深惟毋忽【是时大将军凤用事威权尤盛其后比三年日蚀言事者颇归咎于凤矣而谷永等遂着之许氏许氏自知为凤所不佑久之皇后宠亦益衰而后宫多新爱后姊平安刚侯夫人谒等为媚道祝诅后宫有身者王美人及凤等事发觉太后大怒下吏考问谒等诛死许后坐废处昭台宫○按刘向上列女传虽为女宠发然指陈王氏之旤尤深切成帝知损许后之奢而不知抑王氏之僣岂善听言者邪诏辞深厚尔雅度非钦永辈不能为许后所上书轻扬浮躁宜其致旤也故附见焉】
　　武帝封齐王策
　　惟元狩六年四月乙巳皇帝使御史大夫汤庙立子闳为齐王呜呼小子闳受兹青社朕承天序惟稽古建尔国家封于东土世为汉藩辅呜呼念哉共朕之诏惟命不于常人之好德克明显光义之不图俾君子怠悉尔心允执其中天禄永终厥有愆不臧乃凶于乃国害于尔躬呜呼保国乂民可不敬与王其戒之【封三王事详见后叙事巻中】
　　封燕王策
　　呜呼小子旦受兹社建尔国家封于北土世为汉藩辅呜呼薫鬻氏虐老兽心以奸巧边甿朕命将率徂征厥罪万夫长千夫长三十有二帅降旗奔师薫鬻徙域北州以安悉尔心毋作怨毋作棐德毋乃废备非教士不得从征王其戒之
　　封广陵王策
　　呜呼小子胥受兹赤社建尔国家封于南土世世为汉藩辅古人有言曰大江之南五湖之间其人轻心扬州保彊三代要服不及以正呜呼悉尔心祗祗兢兢乃惠乃顺毋桐好逸毋迩宵人惟法惟则书云臣不作福不作威靡有后羞王其戒之
　　光武赐诸侯策【建武二年春正月封功臣皆为列侯大国四县余各有差诏曰人情得足苦于放纵快须防之欲忘慎罚之义惟诸将业逺功大诚欲传之无穷宜如临深渊如履薄氷战战栗憟日慎一日其显効未詶名籍未立者大鸿胪趣上朕将差而録之乃遣谒者即授印绶策云云】
　　策曰在上不骄髙而不危制节谨度满而不溢敬之戒之传尔子孙长为汉藩【以上皆封策凡四百】
　　昭帝赐燕王旦玺书【武帝崩太子立是为昭帝旦谋反事觉天子使使者赐玉玺书云云】
