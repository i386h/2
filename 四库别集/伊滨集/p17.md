<!-- { "loadSidebar": true } -->
　　翟文中早入国学与贵游乆处齿业俱进师友许其精敏而文中之名亦着矣既而为知已推择草仪前殿赞礼明廷积劳除浙东宣慰司照磨以余尝官成均求言为别乃告之曰学将以致用也照磨官虽卑而钩稽金谷之数摘发案牍之乖穷竟滞滥之端皆其軄也文中无鄙其事而尽心焉则致用基乎此矣昔欧阳公少时令夷陵欲借书观之而不可得乃从故府取吏牍反覆阅之于是周知情伪备察奸利枉曲乖错之由而况軄此者欤宣慰大府也临制列郡嵗上牒书压架充栋又岂穷荒一县比欤其后公代包孝肃公尹开封简易而理论者谓过于包公而苏文忠公亦以为政自任曰我从陈公弼欧阳公学来则夷陵阅牍之功又曷可少哉虽然公天人也况学者哉文中官满而归余将有徴焉
　　送谢逢原序
　　江南谢逢原侍其父游京师饰金貂而职常伯者闻其有茂材除补平江财赋提举司幕官逢原尝从余同年友国子博士黄先生学器端识逺素行孝谨于清资显秩可执契而取也乃今试之以金谷浩穰或谓屈其材余曰不然推其已行可以信其未行迹其不为可以任其必为世尝患雅士视金谷之计若将凂焉而自喜析秋毫者下比商贾若夫不出度程之中而自足于经常之内独非儒者事乎平江陆海衍沃冠于东南是司号脂膏地簿书出没千蠧百穴而民有困弊者矣惟孝则能洁以将身惟谨则能宻于检覈惟器端识逺则能宻扶显相整棼剔蠧余知逢原必治办是軄矣逢原其告诸长贰曰圣朝仁厚节俭恩及行苇籍税取民不过常法宫掖之奉不逾制度理财者洗手擿因旧循常遵职而已若夫惨急以为风采趣办以为有材则未之敢闻也诸公知逢原者咸赋诗以送之而余为之书
　　送赵叔仪序
　　河南赵叔仪始来京师居嚣烦之域未尝不静暇也混纷华之境未尝不肃洁也其于学审所谓疑者而通之求所谓是者而正之以故余爱之且畏之也其后余敎国子叔仪亦鼓箧而进诸生旬沐嵗省皆散去独闭一室未尝窥户寒抄署讲寝食失期往往心悟所以然作场屋文字机键开阖云蒸川流腴泽粹好义理益发既而试于有司诎于不已知闻者翕然嗟之余谓不然大雅曰誉髦斯士又曰蒸我髦士非科举所谓士也誉之所不加蒸之所不及科举蔽之也以科举论天下士失士甚矣柰之何雕琢技能以赴绳墨磨错椎钝以就锋锐波流相荡风声相轧贬性劳力迷生死而不之悔噫与其毁阙而进曷若成全而退动而得于人之多曷若静而失于已之少也颛孙氏求闻达之要孔子告以先逺世患老子列御冦敎人以后其身者固所以先其身外其名者固所以存其名也叔仪曷亦悔其少作一切扫除邪僻浮靡而空之求古人之统绪所谓广大髙逺者厚积而薄发敛华而就实如木升而为材可抡如玉琢而为器可缫借也诗不云乎衣锦尚防叔仪其无疑于斯言
　　送纳兰时序
　　初许文正公至秦秦之学者则而化之始知穷理以致其知反躬以践其实一切扫除华靡浮巧而空之入徳有其门进道有其涂同时有潜斋杨公元父者其学粹而正其操履坚而不渝文正与之抗礼者也秦固衣冠之薮泽由二公唱之以正学其后若刘无竞吕伯充雷伯静萧维斗同寛甫诸公潜徳蜚声以师表一世其师友渊源尚矣陜右纳兰时字纯中者文正公之外孙而赞善同公寛甫之弟子也笃志而善学持身以苦节其所谓不扶而直者耶同公既殁纯中过大梁客覃懐舘于承防许公之门公知其贤欲荐之固辞夫古之人闻而知之于百世下犹若得其心传矧其生也并世其居也同里亲承面命而得其绪纶者乎纯中归而考其师说笃信而允蹈之则其所至讵可量也哉纯中因国子学正祖辅卿求余言于是乎书
　　送赵生序
　　国学生赵秉忠请于余曰秉忠承训于先生今将侍亲守襄阳或谓秉忠曰国子生搦数寸之管书盈尺之纸坐可以钓爵位而子屈然自退于江湖千里之外虽有文采莫之觌虽有徳音莫之闻不几背驰欤秉忠惑焉愿先生赐之言余曰不然学之道甚易知而人莫能知者未得其本故也孟子曰仁之实事亲是也义之实从兄是也夫人莫不有亲也而知所以事之亦莫不知有兄也而知所以从之则所谓仁义之实固已尽得矣文章诵说皆其末流也柰何学校之政非古士生既不见礼乐之盛而科举又橐籥而风声之经明行修之路不足以胜分积优升之岐遂皆以渔猎剽袭为学忘已徇物为行惟得之务而欲之求本心之晦蚀而莫之忧余为是惧乆矣秉忠是行也定省之隙不驰情于外诱不弃日于无用其至于道孰能御哉
　　送刘仲栗序
　　尝观朱博折逆文学儒吏曰且持此道归尧舜君出为陈说之而吏莫能长揖而去固有以召博之辱矣俾如萧望之朱云博尚得而凌轹之邪因其人以求其所奏记称说从可知欤噫道丧乆矣褎衣大袖之士诵六经以文奸言俾豪俊轻侠凭陵翫侮而真儒硕学与防其耻余于儒吏盖有憾焉国学上舍生吴克寛来请曰刘克寛字仲栗者尝吏广平之成安县不合去已而游学京师且通国言出补郡文学掾敢求先生一言吾多其辞吏而学故书此以赠且有警也
　　送邓汉杰序
　　楚王聘庄子庄子辞鲁侯聘顔阖顔阖逃夫贤士君子固以不仕为贵乎余曰不然昔者圣人之治世也君有常道臣有常軄民有常业各当其分而无私焉故无非常之誉则无非常之咎无卓诡之赏则无厉之罚是故贤士君子从事于其间安其性命之情而已逮徳下衰君失其常道臣失其常职民夺其常业皆私其实而利其名故有非常之誉则有非常之咎有卓诡之赏则有厉之罚于是时也髙位重禄不近乎宗庙之牺乎此贤士君子所以持竿不顾遣使者而逃也旴江邓汉杰世业儒通黄老学来游京师知之者荐而为扬州通泰等处屯田提举司知事戒行有日矣因其逰沃哷溥求余赠言汉杰学于黄老者也其出而仕也其以望世也欤其不卑小官也亦安其性命者欤虽然从事于道者道乆而愈安从事于利者利重而愈危此汉杰之所学也余何言哉
　　送耿可让序
　　诸生耿可让将归觐请曰可让大父良为人乐易慈祥其居乡闾寛然长者也其视族人能爱以均其敎子孙不以逸曰所以守吾先人之法也今年八十六而夀考康宁耿氏世束鹿继有显人其出者以材能见于世处从官大臣之列而施其泽于天下居则行脩于家而誉闻于乡日从子孙来西方之客与夫乡人之老诗书樽席之侧啸歌息偃以忘其年以遂其志遭朝廷赐帛之典县二千石且表其居显荣一时其自得者専考于身其有余者流泽于后有孙有曾以承以翼何其祥也大夫士咸为咏言先生其序其端可让为人质厚恬夷世俗之所为有不为者又以知君之敎行于家也此大夫士之所以咏歌也欤
　　送张光道序
　　洛为中州文学国古多懿徳驯行之士风声气烈愈逺而弥存士之生是邦者岂无读其书览其迹而卓然有立者欤洛之士张君光道少游燕赵间与其贤豪交游归而著书万安山阳隤然遂其志也今年秋自洛而伊恵然见临若有所请余嘉其仪观伟其经术明其所谓卓然有立者欤顾余言何足取然尝闻之无常产而有常心者古之所谓士也士之学欲其得诸心充诸身扩而被之国家天下也噫士散乆矣治心脩身之学之废乆矣其在闾巷间者用力于空文而峙虚名其出其仕者赴时趣务驰骋于声利噫惑亦甚矣是以孔子称古之学者为已孟子称君子欲其自得之圣贤之心宁以此而易彼也邪光道卓然可畏者也将同乎此邪抑将合于彼邪光道他日归隠于洛访邵窝游司马园濯清伊之流挹龙门之云徘徊俯仰想其风声气烈洒然而醒渊然而识以求吾心吾身之事而足其乐于已者其视巧富善宦其得失固易知也又奚贵于余言哉光道于此而有得焉则信乎其所谓卓然有立者也
　　送张子英序
　　延祐间余客游雄邑雄之士张子英者从余游与之自定鼎门出水南徘徊独乐园想司马公之风烈入邵窝叹其人之不可见升龙门临伊流周览程夫子之遗迹则又踔而疎仰而悟跂而望凛乎其如将见之也于是叹曰先贤在是则道在是道在是则有为者亦若是吾党小子读其书思其人欲起九原而端拜受命也况俯仰乔木之下为亲炙之者欤然未有爼豆而风声之者非是邦之阙欤于是子英喟然曰斯责吾邑也小子奚敢让其后五年余归江南子英由洛而吴谒余曰昔之所欲为堂凡三楹迄成虽然三王之祭川必先河而后海雄学原于濂溪于横渠师资友辅而流衍于武陵之朱同时若广汉若东莱相望而出学者复见天地之纯全古人之大体迄于覃懐许夫子而规模益逺矣大江之南河洛之墟唯是风马牛不相及也而续其絶而着其防而学有统道有归讵非人心所同然欤合十贤而祠之其溯流从源之义欤余举酒而属曰善论学者亦然知紫阳自濂洛始则覃懐必自紫阳始繇覃懐而距于今若斯其未逺也吾党小子亦有导河积石者欤子英归而从其邑之士设笾篚错罇簠升降俯仰以荐洁芳窅然肃然有在斯堂之外而发于心之所同然者此吾他日之所望也其表显而封殖者庸讵止于斯乎子英怿然曰其敢忘祝规
　　送刘伯温序【什喇卜郎中】
　　至元五年闽盗既平明年夏秋嘉禾吴松江苦雨具区溢壊民田庐秋敛用防流移者众江浙省遣使告饥朝廷议选通经术有材干之士为元僚拯之山北道亷访副使伯温甫往践其任伯温雅与余接余闻而喜曰浙之人幸也夫客或曰当今赋出于天下江南居十九浙之地在江南号膏腴嘉禾吴松江又号秔稻厌饫他壤者故海漕视他郡居十七八兹者民方结草苇以自托于壊隄毁堰之上而海漕之常数莫登矣活民足用亦有其道欤弭菑沴以召和气又可不深念欤闽既烦敝于转饷而浙又若此菑沴之行固治世不能无抑思有以致然否欤吾见其难为也子以为喜何欤余曰伯温之少也从先生国子讲论道徳以求其益其素学也可知其仕也为名御史为贤部使者其才又可知也学以禔身才以立事自公卿大夫至于牛羊仓廪之选咸宜焉况足国用召和气者哉自通都大邑至于荒边侧境咸理焉况浙哉客又曰是则然且国家治体百司庶府其长实膺眷注付托之重庶务则一切责成幕府情浃义洽固无虑其咸酸之不同圆方之不相入皦皦以立异容容以窃叹求脱去而不可得尚何政之举余曰夫钟怒而击之则武悲而击之则哀诚意之感也若是伯温诚于已岂有不信于彼者哉吾知賔主相得于堂庑之上而民自得于江湖之外矣故曰浙之人其幸也夫遂书以为序



　　钦定四库全书
　　伊滨集卷十五　　　　　　元　王沂　撰序
　　彭氏世谱序
