<!-- { "loadSidebar": true } -->
　　一之寄问志石之制在士庶当如何题温公谓当书姓名恐所未安夫妇合葬者所题之辞又当如何
　　宋故进士【或云处士】某君夫人某氏之墓【下畧记名字乡里年嵗子孙及葬之年月】
　　一之卜以三月半葬并改葬前妣祔于先茔以前妣与其先丈合为一封土而以继妣少间数步又别为一封土与朋友议以神道尊右而欲二妣皆列于先茔之左不审是否然程子葬穴圗又以昭居左而穆居右而庙制亦左昭右穆此意何也
　　一之所处得之昭穆但分世数不为分尊卑如父为穆则子为昭又岂可以尊卑论乎周室庙制太王文王为穆王季武王为昭此可考也
　　明器亦君子不死其亲之意
　　熹家不曽用
　　答陈安卿
　　太极者天地之性而心之体也一元者天地之心而性情之防也阴阳惨舒者天地之情即性之流行而心之用也不审是否
　　程子曰其体则谓之易其理则谓之道其用则谓之神更以此语参看
　　前者纳去心説后来觉得首语説天心不的当今改云维天之命于穆不己所以为生物之主者天之心也不知是否
　　改得语意全备甚善
　　先生答妻父鬼神説云所谓非实有长存不灭之气魄者又须知其未始不长存尔廖子晦见此谓长存不灭乃以天地间公共之气体言之淳恐只是上蔡所谓祖考精神即自家精神之意耳王子合以为二説只是一意若非公共底则安有是精神耶不审何从
　　上蔡説是
　　魂魄二字向闻先生説发用处是魂定处是魄记事处是魄小儿无记性不定叠皆是魄不足又先生答梁文叔书谓鼻之知臭口之知味魄也耳目中之暖气魂也淳窃以为魂不离气魄不离体魂则气上一个活处其所流行而不息发越而有生意者也魄则体上一个精处其所真实确定凝然而不散漫者也
　　魂魄且如此看不须更支蔓【言语间未能无病乆之自见得失今不须苦求也】所与王丞论者则太支离矣王丞説魂即是气魄即是体却不是须知魂是气之神魄是体之神可也【佛氏説地水火风亦相类】月之不受日光处其魄也故十六以后谓之生魄其受日光处则其阳气之明也故初二三以后谓之生明葢日月只是隂阳之气非实有形质也
　　明道先生曰生之谓性人生而静以上不容説旧认作未生以前天理未有所降赋时近思此説恐防太过人既未有生则不得谓之性也明矣更何待如此言耶疑此所谓以上云者似只説其从未感物以前至于所以生之始云耳恐非离人言天虚説未生以前事
　　此説费力恐只合仍旧更思之
　　赤子之感于物有天然发处有发以人处如哑鸣震悸则天然之发也如饮乳转盼孩笑者则发以人处也又有人之天处有人之人处如良知良能人之天也顺情则喜逆情则怒凡其嗜好则人之人处也
　　所以感者皆从外生所以应者皆从中出
　　静中之知觉伊川以复言之乃其未发者也然先生复卦賛曰生意闯然具此全美又曰有茁其萌有恻其隠又似有生意何也常思之群阴固蔽之中一阳之萌生生之心就本位上己畧萌出其端但未到发达出于外耳是所谓闯然者在人则为万事沈寂之际其中虚灵知觉有活物者存即此便是仁者生生之心就生体己防露出其端矣但未到感动出于外耳是所谓有茁其萌者与伊川説无异恻隠则又在茁萌已后乃已发见处达而为恻隠也若以时运言则丑尽子初为复以月运言则晦尽朔交为复以日运言则黒极而微露于东为复在人言则赤子初生者复也以神识言则神初发知者复也
　　闯字后来亦欲改之但未有穏字耳茁萌恻隠却是正指初发处日运以下有説得太迟处更消息之









　　补遗
　　李尧卿问近思録生之谓性性即气一叚
　　此叚看得好更详味之【在明衣之制未详当缺后】
　　陈安卿问子贱之成徳实出于圣门夫子归于鲁多贤者圣人谦厚于此事可见而苏氏説恐未尽
　　不然【在一様病痛时时有之之后】









　　晦庵集巻五十七
　　钦定四库全书
　　晦庵集卷五十八　　　　　宋　朱子　撰书【知旧门人问答】
　　答张仁叔【毅】
　　居敬行简程子意与仲弓不同当以仲弓之言为正不改其乐近觉集注克已复礼之目说得未尽已改作博文约礼之序矣更思之所说不改其乐学者不能躐进唯子贡之无谄可为此语有病可并思之
　　孟之反一段所说支离非圣人本意
　　约之以礼礼字便作理字看不得正是持守有节文处【克已复礼之礼亦然】
　　医书不仁之说所论得之但亦须实见此理不可只如此说过也
　　用之则行则字之意恐不如此
　　富不可求此章之意但方言其不可求耳未遽及夫求之而得祸也两意虽畧相似而大不同可更审之君子所贵乎道者三若如此説则道与物为二矣况其文义本不如此集注説得甚明可更详之
　　霍光临大节亦有大亏欠处
　　耐久行逺之説得之但不知如何见得仁以为已任之重仁是何物又如何其任也可更思之一易再易之説问之果然或恐中原地美其瘠土亦胜此间之膏腴也什一之法传于今者大略如此其详则不可得而知矣以孟子考之野九一而助国中什一使自赋其轻重又不同而考之周礼则行助法处有公田而行贡法处无公田也孟子集注中似已言其大略可更详之此等亦难卒晓须以周礼为本而参取孟子班固何休诸説订之庶几可见髣髴然恐终亦不能有定论也但不可不尽其异同耳
　　粟一石值钱三十文一嵗而止用钱三百可见古来钱重然其卖买皆然则人亦不以为病也其他葢不可考云
　　李悝百畆而收百五十石者粟也鼂错百畆而收不过百石者似恐是米然则其多少固自有不同耳
　　所论律吕恐看得未子细须作一图子分定十二律之位却于中间空处别用纸作一小轮子写五声之位当心用纸条穿定令可轮转却依通典十二律之均逐一认定分别正声子声则自见得次序分明不可只如此空説也葢正声是全律之声【如黄钟九寸是也】子声是半律之声【如黄钟四寸半是也】一均之内以宫声为主其律当最长其商角徴羽之律若短即用正声或有长者则只可折半用子声此所谓一均五声而分正声子声之法也十二律既自有正声又皆有子声以待十二均之用所谓黄钟大吕太蔟无子声以其一均之内商角徴羽四声皆短于本律故也若以中吕为宫则黄钟为徴而当用子声矣若以蕤賔为宫则大吕为徴而当用子声矣若以林钟为宫则太蔟为徴而当用子声矣此十二律所以皆有子声也试更用此推之当自晓得不然即须面论乃可通也
　　所论三月不违仁人之生也直先难后获齐鲁之变中庸之德博施济众黙而识之德之不修志于道四教仁逺等章説皆得之然亦更宜详味
　　答杨仲思
　　来喻仁説似亦未莹如云仁以行之则心无不一此语甚有病又云无思无虑之时每加提省此亦非是所谓敬者只是要専一耳初不偏在静处也又闻尊丈逺出不知是往何许尊年独旅恐非所宜为子弟者当有以代其劳也漳州陈安卿书来甚长进不易得也
　　答杨仲思
　　所论仁字大意得之更宜子细就此玩味庶几渐次简洁分明仍就实处加功勿令间断乃实为已物耳不然辨析虽精无益于得也
　　答杨仲思
　　前书所问数条皆大义也但字义同异之间分别未明故难遽晓今但看横渠形而后有气质之性善反之则天地之性存焉一段将此两个性字分别自生之谓性以下凡説性字者孰是天地之性孰是气质之性则其理自明矣公仁之説亦是如此公则无情仁则有爱公字属理仁字属人克已复礼不容一毫之私岂非公乎亲亲仁民而无一物之不爱岂非仁乎以此推之意亦可见
　　答杨仲思
　　所示疑义若据易文即艮其背即是止其所之义而伊川説作两般恐非经之本指然其言止欲于无见乃非礼勿视勿聴之义于学者亦不为无用更思之
　　答谢成之
　　熹病老益衰今年尤甚亦理之常无足怪者况身外之悠悠又可复置胸中耶所恨闻道既晚而行之不力上无以悟主聴下无以变时习而使斯文蒙其黮闇是则不能无愧于古人耳所示二典説大槩近似目昏尚未及细看此中今年絶无来学者只邵武一朋友见编书説未备近又遭丧俟其稍定当招来讲究亦放诗传作一书彼编所看后编得接续寄来尤幸恐当有所助耳但三山林少颖説亦多可取乃不见编入何耶李氏説为谁其论放勋字义与林説正相似又以钦哉为戒饬二女之词则正与鄙意合也葢女于时观厥刑于二女皆尧语其下云厘降二女于妫汭嫔于虞乃是史记其下嫁二女于妫水而为妇于虞氏于是尧戒以钦哉正如所谓必敬必戒者乃叙事之体也自孔传便以女于时以下为史官所记故失其指耳诸诗亦佳但此等亦是枉费功夫不切自已底事若论为学治已治人有多少事至如天文地理礼乐制度军旅刑法皆是着实有用之事业无非自己本分内事古人六艺之教所以游其心者正在于此其与玩意于空言以校工拙于篇牍之间者其损益相万万矣若但以诗言之则渊明所以为髙正在其超然自得不费安排处东坡乃欲篇篇句句依韵而和之虽其髙才合揍得着似不费力然已失其自然之趣矣况今又出其后正使能因难而见竒亦岂所以言诗也哉东坡亦自晓此观其所作黄子思诗序论李杜处便自可见但为才气所使又颇要惊俗眼所以不免为此俗下之计耳
　　答黄道夫
　　天地之间有理有气理也者形而上之道也生物之本也气也者形而下之器也生物之具也是以人物之生必禀此理然后有性必禀此气然后有形其性其形虽不外乎一身然其道器之间分际甚明不可乱也若刘康公所谓天地之中所谓命者理也非气也所谓人受以生所谓动作威仪之则者性也非形也今不审此而以魂魄鬼神解之则是指气为理而索性于形矣岂不误哉所引礼运之言本亦自有分别其曰天地之徳者理也其曰隂阳之交鬼神之防者气也今乃一之亦不审之误也诗曰天生烝民有物有则周子曰无极之真二五之精妙合而凝所谓真者理也所谓精者气也所谓则者性也所谓物者形也上下千有余年之间言者非一人记者非一笔而其説之同如合符契非能牵聮配合而强使之齐也此义理之原学者不可不察
　　答黄道夫
　　示喻性气之説甚善但则者人之所以循乎天循字恐未安葢则之一字方是人之所受乎天者至于所谓养之以福乃所谓循乎天耳西铭天地之塞似亦着扩充字未得但谓充满乎天地之间莫非气而吾所得以为形骸者皆此气耳天地之帅则天地之心而理在其间也五行谓水火木金土耳各一其性则为仁义礼智信之理而五行各专其一人则兼备此性而无不善及其感动则中节者为善不中节者为不善也
　　答李子能【亢宗】
