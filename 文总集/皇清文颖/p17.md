<!-- { "loadSidebar": true } -->
　　近侍之臣进曰窃闻帝王之为乐也秘苑闲宫游宴有所班输是营千门万户阁通徃来楼迷去住亭名临月台称黏雨黄金作屋玳瑁为梁文榱绣栱漆瓦雕墙间以沉檀饰以璿珰晓日照而后庭流影防风起而数里闻香则有夏宫妹喜殷室有蘓异扇揺其丹鹊嬖人献于赤乌龙漦褒艳骊戎晋姝脩眀辞越夷光贡吴戚姬偏宠邢尹并都协律女弟讴者子夫帐中妆若月之蛤枕前分不夜之珠机絶巧工鍼神善制蝉飞薄髩星荧髙髻思香竞媚防膏逾丽羊车恋竹叶之扉马射簇芙蓉之骑舎利穆婢小怜冯家莲上玉儿桂邉丽华长蛾赐果憨女司花太真之鲜葩解语窅娘之新月乍斜莫不秀发秾姿横生逸态顾影有双当时无对别有班姑倢伃左姝脩仪兰英献赋上官评诗采苹乐府花蕊宫词咸摛华以待诏或称羙于占辞尔其熊毛席绿象乎簟白时窥绮牕遥映红壁钿缀金虫钏裁琥珀袍飞琼以流翠裙纎绡而染碧时则兰苕才露梧树未霜纷瑶台之窈窕度扣砌以徜徉喜方隅之晏清感节序之廻换贵人生之行乐及良时而酣醼爰有龙膏始酿马乳初来翠涛百榼紫霞千杯麒防麕髓猩唇豹胎云鸧泽鹄渊鳞江鳃错穷四海珍贡九垓蓐収动桂勾芒调梅于是众伎俱陈八音齐举笙鸣鳯翼筝移鴈柱酆琅折栁之笛朋肯催花之鼓筚篥则桃皮含商琵琶则檀槽促羽杂沓繁防激扬清讴新翻水调唱彻凉州韵细而唇朱防粲声凄而眉黛暗愁随红牙之缓缓协赤玉之悠悠彩云仙队素霓舞列长里吸华轻裾回雪钗潜摇以逐歩佩徐锵而应节翩鸾影以遥瞻希龙顔之豫悦及乎银釭既烂铜漏犹迟惜余欢之晼晚顾防笔之葳蕤授简尚宫歌以系之歌曰拂巾接槃曲既扬妖姬素靣华月光上为衾帱卫风霜下为履綦愿同行日车永永驻扶桑千秋万嵗乐未央若此乎徴新声选丽色荡乐娱心不知所极今主人乃钦钦翼翼勤而不息富有万国而寸阴是惜泊然无以为欢臞然类于山泽盍释万务撷众芳暂取以为消忧之术怡神之方乎主人曰昔甞览乎沫水故墟骊山荒殿姑蘓之台琼花之观金粉埃尘喟焉长叹厉阶召旤败德累名宜鉴倾城之辙毋招伐性之兵年之少也不留聪眀今垂七十矣宁复溺志于色声
　　文学之臣进曰清眀在躬声色不迩惟圣右文请陈皇始龙马示象庖牺作图系辞赞翼三古同符邵演希夷程刋辅嗣朱集厥成推本占筮事济民用理泄天秘百篇嬴烬及汉稍传济南则属读诘屈阙里则科斗聨蜷照乘犹遗连城斯得执简皆圣人之徒嘉言实王者之式齐韩暨鲁各以诗名毛受子夏郑继其声序由卫宏疏缘刘焯自西晋以孤行至南宋而启钥春秋五家邹夹无闻公谷口说左据旧文洛闽未遑张胡齐辔莫参笔削之功谁炳衮钺之义郁郁周礼制自元公书成定鼎官补考工仪礼为经礼记为传河间之逸者已多小戴之存者未半至若史家之体祖于典谟编年纪事左氏遗模迁承谈基固纂彪业振古流芳将来取法范删众籍陈纪三方汉之仲季何其炜煌晋书天文淳风妙解沈约词人宋志博采伯起撰魏子显著齐自兹厥后仅而有稽梁陈齐周志皆无述隋书效宋五朝咸悉索头岛夷交相诋诬延夀后出南北部区唐书新脩欧宋分庀视刘之旧最得统纪五季自郐芜而弗理卓哉庐陵庶追腐史司马通鉴甲子是编搜积巻于秘阁陈炯戒于讲筵猗纲目之大义掲羲娥以髙悬均左右史之旧职续书春秋之薪传若乃南薫作歌晨露流咏池上答白云之謡沛乡起大风之兴忧民鱼而瓠子功成喜天马而流沙道夐帝京十首雄气无俦东堂三杰睿藻偏优太和之古调清峻大中之曲宴唱酬莫不包含黼黻敲戞琳璆溯敕防之命意同巻阿以来游至于穗启神农鸾徴少昊禹碑甚竒汤鼎为寳周穆纪日汉章名草宋文规模于子敬齐髙吐纳夫僧防孝建之翰墨驰誉永眀之笔力象贤梁帝观钟繇之意陈王品嗣真之篇逮夫贞观妙入羲域瞻屏风而叹草书登御牀而取飞白睿宗则五云纷飘眀皇则八分英特是皆鸿骞鹤舞虎卧龙跳寄闲情于缃素绚殊采于珠韬今主人躬上圣勤下学体太极超先觉折中四府等量百王乙夜未甞停于览酉山无所秘其藏爰申石渠之论载广虎观之议考代叶之隆污较简册之同异固理熟而神融非玩物而丧志也圣又多能道兼众艺体工六文词髙五际逄风之清畅瞩川岫之澄幽拂宣毫之圆健试剡藤之刚柔月露吟而意逺烟云落而势遒韵金声而玉振象日字与奎钩岂不兴酣情逸俾弥性而优游乎主人曰经观大义母为华叶史贵徴信匪夸渉猎入圣之阶梯具在临人之鉴戒斯凭允平生之所好虑垂耄之弗胜未免披吟亦事楮墨不争文士之长宁诩书家之则聊抒写于一时何余情之可释
　　介胄之臣进曰文以饰治武乃申威雕虫之技壮夫不为请论我国家军容之赫赫战功之巍巍也风后握竒力牧为将蛇鸟连营貔貅列仗殳执星庐戈环玉帐扛鼎夸雄翘关示壮甲胄则饰贝齿缀朱綅精皆浴鐡丽悉缧金百叠之蛇鳞防臂重镮之鲛铠当心剑防则兰叶凝霜莲花舞雪龙讶津腾鲵惊水截雍狐之锷千攅湛卢之锋万列弩矢则燕山之角朔漠之蓬削夏箭规唐弓鲸牙耀日鹑尾迎风羽横空而猬黒镝卷地而尘红若乃骥产乌孙驹来赤水坰满丹髦谷量緑耳六印联珠三花散绮驾兹白于辀辕豢乘黄如鹿麂贡道通戎政理刍牧攸宜蕃庶莫纪爰分锦埒并鞚金羁珊瑚之鞭霞举珉瑰之辔星驰左御周舆右陈殷辂樊缨则五色纷垂闟防则重牙毕驻于时塞树初丹沙茅尽白彤云笼帐殿之髙素月吐邉墙之隙八校清涂九斿照陌斾猎猎而穿林马萧萧而度碛万骑宻布两翼斜张火眀廻野角转遥冈阵合而潮声乍卷围圆而虹影何长车邉獒猛縧畔鹰苍胫随草偃爪挟风飏毛飘飘其渐下足趯趯而全僵于是武士奏能烝徒雄发或拉豹以推斑或豢貒而磔骨哂狼顾之尾防喜熊挣而掌滑饮镞而苍鹿羣呼投罟而银麞早蹶至若芳洲日霁春渚氷消狩南畿之广淀按五花于轻桡舟联鹅鹳之形浪蹙翼箕之势弋必待飞缴无及细习水战之神机授泽虞之节制家秘珠玉之钤士拥戈矛之锐既令一而力齐亦恩深而忠励且我皇朝拓宇纮极来同罗地天之上下包日月之西东絶漠在藩篱之内荒服尽庭庑之中蠢兹孽丑恃其遐逖蛙谓井寛螳张臂力我军乃经无皁歴不毛水名寒暑山号鏖鏊瘴烟昼宻讹火夜烧然而勇思敌忾义奋同袍度危轻于飞鸟攀险防于悬猱欢声动油幕和气逐星旄刀刺而甘泉涌旗展而毒氛消惊从天而忽下纷穴地以潜逃俯瑶池之浩荡陟普陀之岧嶤渡金沙而拔帜定三危以鸣铙是则域絶梯航名遗图史昔阻殊方今为同轨六师告防万方送喜功髙涿野化嫓虞阶扈征不逮殷武莫侪宁不足以鸣亿代之恺乐释一人之忧怀乎主人曰天有雷霆功同风雨圣作弧矢道济干羽安不忘危训兹貔虎率由周礼嵗有搜苖犀兕以作气冒风雪以习劳羽林兮亲率雕弓兮手操垂老兮不懈匪乐此兮游遨感唐宗之殪豕犹技痒而自豪何防心之欲逞而英武之难韬八荒在闼七德有征不得已而后用计万全而谋成虽屡闻于露布长戚然其靡宁固不恃太平而弛备亦非矜逺畧而佳兵
　　释氏之流进曰佛道崇虚不以威力常生欢喜之心必在清净之域粤自日升法界云散梵天古来证圣今刼当贤善慧夙愿罗卫因縁梦占白象胎置金莲徒众则降生百亿光眀则遍烛大千发念四门凝神十地脱屣王城披缁林际安歩而青雀环飞跏趺而火龙戢势当眀星之出时应执月而度世其为道也戒行为本禅那为趋精进何勇忍辱如愚惟一真之自在忘色相之有无悬灵台之澄镜出浊水之眀珠诞先登于慧岸乃永超乎迷途离欲尘而皓防变苦海为懽愉其为教也大拯羣生普济万有三乘可阶六度是牖雷鼓扬声霜钟虚受洒甘露以息心闻妙音而稽首意树生夫善果情田薅其害莠照暗室以芳苡擢汚池之瑞藕禆主化之淳和跻黎元于老夀尔其腾辉周室皎像汉庭蘓由识兆傅毅通灵天竺写范石室缄经法显于迈遍觉遐征访鸡足之故迹启鹿苑之旧扃竹简志其周歴松枝感其专诚则贝文自兹盛出金字于焉流行矣又有伊存初授迦罗始辑赵地宗澄秦都礼什宣译大藏渊思秘笈跋陁栖踪于少林难提摹影于洛邑此则法雨之东被而禅风之西入也然乃律论虽着心印未承达摩逺届爰示真乘珈棃转付机契斯凭北宗神秀南慧能花开互叶焰发千灯是皆黙悟妙圆深通圣谛受如来之法眼嗣大士之苖裔夫其超九劫而授记继六佛而仰瞻现白毫之功徳显紫色之庄严天上天下其尊无对世出世间此道为贵是以帝释皈依人王崇事元魏则一万三千所江左亦四百八十寺莫不塔规雀离宇肖鹫峰花林霭霭兰若丛丛须弥巍殿兠率浄宫盘承团露铎和髙风六牙殊壮九级神功升堂则月容霄表蹑梯则人语天中亦有剪防刻檀雕银镂玉香刹之金翠二丈幡幢之珍寳百斛龙鳞敷席鳯毛隐褥荐琼膏而乳融焚瑶髓而烟馥现路衢之庆云耀坊市之华烛洵佛事其焕俨转法轮于大觉熙万年之鸿祚颂五位之茀禄今主人无量夀相种大福因脩成亿劫济兆民随喜法喜能仁当仁迈应声之前迹猗感运而降神愿阐真如之教永绥极乐之身主人曰释氏之道湛然虚净脱离六根眀心见性无恶无善岂达性命似此狂防又安能敬顺动静以循环匪偏枯于寂定包理数其纷罗何谈空而作圣虽了彻乎三生亦奚禆于国政既尘芥夫山河宁存心于万姓舍身同泰迎骨鳯翔垂鉴前史曷云其臧敬而逺之圣言孔彰
