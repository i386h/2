<!-- { "loadSidebar": true } -->
　　将行【善曰礼记曰孟春之月日在营室郑礼记注曰撰犹择也楚辞曰吉日兮良辰毛苌诗传曰辰时也　翰曰既以吉日又择良时而行也】乃举趾而升舆兮夕予宿乎偃师【善曰左氏传曰鬬伯比曰莫敖举趾髙杜预注曰趾足也汉书河南郡有偃师县在洛阳东三十里洛阳故事云帝喾所都后爲西亳即古之易亭周秦之世爲偃师盘庚所迁处也　良曰举足升所乗之舆也】遂去故而就新兮志怆悢【亮】而懐悲【善曰楚辞曰怆怳懭悢兮去故而就新　向曰去故居就新居所以凄怆也】明发曙而不寐兮心迟迟而有违【善曰毛诗曰明发不寐又曰行道迟迟中心有违　良曰至明发天曙犹不能寐心中迟留爲有违别也】酌樽酒以弛念兮喟抑情而自非谅不登巢而琢【善作椓】蠡【力戈】兮得不陈力而相追【善曰汉书东方朔曰销忧者莫若酒广雅曰弛絶也尔雅曰念思也登巢防蠡谓上古未有君臣又无宫室不知火化之时也言信不能同于上古登巢而椓蠡得不陈力就列而相追乎韩子曰上古之世人民少而禽兽众人不胜禽兽虫蛇圣人作构木爲巢以羣居天下号曰有巢氏民食果蓏蚌蛤腥臊恶臭圣人作鑚燧取火以化腥臊天下号曰燧人氏郑周礼注曰椓击也淮南子曰古者人茹草饮水食蠃蚌之肉陈思王迁都赋曰覧乾元之兆域兮本人物乎上世纷混沌而未分与禽兽乎无别椓蠡防而食蔬摭皮毛以自蔽然陈思之言盖出于此也尸子曰卵生曰琢胎生曰乳琢与椓蠡与蠃古字通防力兮切蚌蒲讲切论语子谓冉有曰周任有言陈力就列不能者止也　翰曰弛废也酌酒而饮废其思念喟然而叹便抑上其情自以悲怆爲非且上古之人登巢而居琢蠡蚌之肉而食言我既不能如此焉得不使其子陈力从仕而相追随者乎】且从众而就列兮听天命之所归【善曰论语曰吾从众子谓冉有曰周任有言陈力就列不能者止墨子曰贫冨治乱固有天命不可损益也　铣曰陈力就列皆进仕也此亦从众之事但听其天命也】遵通衢之大道兮求捷迳【五臣作径】欲从谁【善曰楚辞曰夫唯捷径以窘歩王逸曰径邪道也良曰唯遵行正直于通衢大道而使我求邪佞捷径将谁乎言不能也】乃遂徃而徂逝兮聊游目而遨防歴七邑而观览兮遭巩县之多艰【善曰楚辞曰怱反顾而防目韩诗曰聊乐我魂薛君曰魂神也史记曰秦庄襄王灭东西周徐广曰周北亡之时凡七县河南洛阳登城平陆偃师单父缑氏汉书河南郡有巩县楚辞曰路修逺以多艰巩居勇切　济曰徂往逝行也聊且遨游防神心目也歴七邑谓巩县成臯荥阳武巻阳武原武封丘也并于此行过而观覧焉惟巩县多艰险之地也】望河洛之交流兮看成臯之旋门【善曰郭璞曰山海经注曰洛水东至河南巩县入河广雅曰交合也汉书河南郡有成臯县薛综东京赋注曰东有旋门在城臯西南十数里城臯县今虎牢是也　翰曰河洛二水交流合流也城臯有旋门坂故看之】既兔脱于峻崄兮歴荥阳而过武巻【丘逺切　善曰汉书河南郡有荥阳县应劭曰巻故虢国今虢亭是也　向曰峻崄则旋门坂也荥阳武巻皆县名】食原武之息足宿阳武之桑间【善曰汉书河南郡有原武县阳武县　铣曰于原武县食而息舆马之足暮宿于桑间武阳县名桑林之间】渉封丘而践路【五臣有兮】慕京师而窃叹【平声　善曰汉书陈留郡有封丘县应劭曰即春秋所谓败狄于长丘史记曰纣醢九侯西伯闻之窃叹也　向曰渉经封丘县界故履践其路盖入陈留界乃思慕京邑而窃自叹息】小人性之懐土兮自书传而有焉【善曰论语子曰小人懐土孔安国曰懐安也良曰言小人大家谦也论语云小人懐土故云书传有焉】遂进道而少前兮得平丘之北邉【善曰家语曰孔子适齐驱而少前汉书陈留郡有平丘县　翰曰平丘邑名】入匡郭而追逺兮念夫子之厄勤彼衰乱之无道兮乃困畏乎圣人【善曰论语曰慎终追逺史记曰孔子将适陈过匡匡人闻之以爲鲁之阳虎虎尝暴于匡人遂止孔子　向曰匡邑名夫子孔子也论语云子畏于匡言遭匡人围之也念衰乱之代使圣人困厄勤苦也】怅容与而乆驻兮忘【五臣作念】日夕而将昏【善曰神女赋曰时容与以微动汉书门卒谓韩延夀曰明府乆驻未出苍颉篇曰驻主也　济曰感念此事驻立及夜】到长垣之境界察农野之居民【善曰汉书陈留郡有长垣县也　良曰长垣即子糓所理之县居人邑中之人也】睹蒲城之丘墟兮生荆棘之榛榛【仕巾】惕觉寤而顾问兮想子路之威神卫人嘉其勇义兮讫于今而称云【善曰长门赋曰惕觉寤而无见韩诗外传曰周公无所顾问史记徐广注曰长垣县有匡城蒲乡史记曰子路为蒲邑大夫论语子曰君子有勇而无义为乱又曰民到于今称之称或为祠　翰曰蒲城子路所理邑也在此县界乆荒废生荆棘榛榛然子路仲由也　向曰惕然惊寤顾问左右想子路威神若在于目言卫太子蒯聩作乱子路攻之不胜而死卫人美其勇义至今称其嘉美讫至也】蘧氏在城之东南兮民亦尚其丘坟【善曰蘧氏蘧瑗也陈留风俗传曰长垣县有蘧乡有蘧伯玉冡广雅曰坟髙也春秋説题辞曰丘者墓也　铣曰蘧瑗卫贤大夫也丘坟犹在人犹慕尚其徳焉】唯令徳为不朽兮身既没而名存惟经典之所美兮贵道徳与仁贤【善曰毛诗曰显显令徳左氏传穆叔曰太上有立徳此之谓不朽论语曰文王既没老子曰莫不尊道而贵徳文子曰亲踈系乎势利不系乎不肖与仁贤也　济曰谓仲由蘧瑗】吴札称多君子兮其言信而有徴【善曰左氏传曰吴公子札适卫説蘧瑗史狥史防公子荆公叔发公子朝曰卫多君子未有患也乂叔向曰君子之言信而有徴是也　良同善注】后衰防而遭患兮遂陵【五臣作淩】迟而不兴【善曰史记卫世家曰成侯贬号曰平侯更贬号曰君朝魏魏杀懐君至君角秦二世废为庶人卫絶祀孙卿子曰百仞之山而竖子冯而游焉陵迟故也今夫世之陵迟亦乆矣而能使勿逾乎汉书刘向上书曰周室多祸遂陵夷不能复兴王肃家语注曰陵迟犹陂陀也　翰曰言自后衰乱其人凌迟不复起也】知性命之在天【五臣作兮】由力行而近仁【善曰论语子夏曰死生有命富贵在天家语孔子曰形于一谓之性王肃曰人各受隂阳刚柔之性故曰形于一也家语孔子曰分于道谓之命王肃曰分于道始得爲人也礼记子曰好学近乎知力行近乎仁是也　向曰人之性命富贵在于天但为行近于仁道乃可也此大家戒其子】勉仰髙而蹈景【五臣有兮】尽忠恕而与人【善曰论语子贡问曰有一言而终身行之者乎子曰其恕乎己所不欲勿施于人老子曰天道无亲常与善人是也　铣曰诗人髙山仰止景行行止言勉力仰止也蹈履前贤之德而行尽忠恕之道惠与下人】好正直而不囘兮精诚通于明神【五臣作神明　善曰毛诗曰靖恭尔位好是正直神之听之介尔景福又曰求福不回郑曰不违先祖之道也文子曰精诚于形动气于天　济曰能若此必通于神明】庶灵祗之鉴照【五臣作昭】兮祐贞良而辅信【音申善曰楚辞曰怊贞良与明智　济曰然后近使灵祗福祐贞良之士辅助行信之人使之昌炽也】
　　乱曰君子之思必成文兮盍各言志慕古人兮【善曰扬子法言曰君子言则成文动则成徳　向曰孔子云盍各言尔志盍何不也言我为此赋而言志者慕古人也】先君行止则有作兮虽其不敏敢不法兮【善曰论语顔回曰回虽不敏请事斯语矣　铣曰先君父彪也行止有作则北征赋也不敏大家谦也安敢不法则先君也】贵贱贫富不可求兮正身履道以俟时兮【善曰论语子曰富而可求虽执鞭之士吾亦为之如不可求从吾所好周易曰履道坦坦孙卿子曰君子博学深谋修身端行以俟其时　济曰言贵贱贫富不向人求但正其身待时而已】修短之运愚智同兮靖恭委命唯吉凶兮【善曰毛诗曰靖恭尔位好是正直鹖冠子曰纵躯委命　良曰言人命之长短共同尔靖思恭敬委任吉凶而后可也】敬慎无怠思嗛【五臣作谦】约兮清静少欲师公绰兮【善曰毛诗曰敬慎威仪尚书曰无怠无荒周易曰人道恶盈而好谦嗛与谦音义同苦兼切封禅书曰上犹嗛让而未俞也老子曰清静为天下正论语曰子路问成人子曰若公绰之不欲马融曰孟公绰也　翰曰当敬行谦约无得怠慢师于孟公绰清静寡欲之道孟公绰鲁大夫也】







　　文选巻九
　　钦定四库全书
　　文选巻十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　纪行下
　　西征赋【善曰臧荣绪晋书曰岳为长安令作西征赋述行厯论所经人物山水也】潘安仁【善曰岳荥阳中牟人晋惠元康二年岳因行役之感而作此赋岳家在巩县东故言西征　向曰岳述所厯古迹美恶劝戒焉】
