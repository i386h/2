<!-- { "loadSidebar": true } -->
　　二年十一月，宫中传言贵妃生皇第一子，上遂召张辅、蹇义、杨荣、夏原吉、杨士奇入。谕之曰：“朕有一大事与卿等议，固出不得已，然亦决矣。朕三十无子，而中宫屡身不得育，顷且病。日者言中宫禄命必无子，今贵妃有子，当立为嗣。夫母以子贵，礼也。特何以处中宫。”辅等皆不答。上乃举后过一二顾荣，荣进曰：“是可废也。”上曰：“废后有故事耶？”义曰：“宋仁宗废郭后为仙妃是也。”时辅与原吉、士奇，嘿然无言。上特问士奇，士奇曰：“臣事帝后，犹子事父母也。宁有为人子而议废母者。”荣曰：“上命也。”士奇曰：“正惟上命，勿轻出耳。”辅与原吉是士奇，且曰：“此大事，非群议不可。”上曰：“不贻外议乎？”士奇曰：“宋仁宗废后，孔道辅、范仲淹极言其非，因率台臣十数人入谏见黜。夫廷臣非之，至今史册犹讥之，谁谓无议哉。”既退，荣谓原吉曰：“上志久矣，恐非臣下所能止者。”原吉曰：“然，废之不可也。”士奇曰：“即上所举中宫过，亦何一当废者，而轻言若是。” 
　　明日，上召荣、士奇至西角，门问曰：“昨议云何。”荣出怀中纸条“后当废事”以进。上览未及竟，艴然曰：“渠曷有此。”顾士奇：“尔何言？”对曰：“汉光武废后，诏书有曰‘异常之事，非国休福’。宋仁宗废后，而后复悔之。顾陛下详慎，幸勿却休福而贻后悔。”上不怿罢。他日，又诏问五人，辅、原吉对如前。士奇曰：“皇太后神圣，岂无旨者？”上曰：“与卿等议，即太后旨也。”是日议未决。最后乃独召士奇于文华殿，屏左右谕曰：“朕丐卿，必欲卿处之如何？”士奇曰：“此非臣所能处也。”上曰：“虽然，以丐卿。”如是者三。士奇俯久之，仰而曰：“中宫与贵妃无嫌乎？”（原评曰有：明一代多废后，自此始。大臣依回处写出，可惜。）曰：“无之，顷中宫病逾月，而贵妃日过视，且倍殷也。”士奇曰：“若然，曷若乘中宫有疾，而陛下导之使辞让焉。”上曰：“善，卿第勿言，俟朕入导之。” 
　　数日，复召士奇曰：“如卿言，中宫果辞让，虽太后不许，贵妃亦不受，然中宫意决矣。”士奇曰：“若此，愿陛下待两宫均等，无厚薄、无崇庳，终之始之。昔宋仁宗废郭后，而恩意弥笃，可监也。”上曰：“朕不食言。”明日以谕议等，议等皆曰：“善。”上乃敕礼部：“皇后自罹多病，不能承馈祀。重以无子，怀谦退，上表请闲。朕念伉俪重，屡拒不纳。而后恳再三，不得已已从所请矣。夫因其谦德而遂尊之，礼也。其称号、服食、侍从悉仍旧不改如敕。”乃更立孙氏为后，而后竟废。后乃退居长安宫，性本恬，不喜事华饰，至是学清净，奉黄老，为仙姑。张太后甚怜之，特召入，居清宁宫。凡内廷朝会飨宴，必命后居孙后上，孙后常怏怏。英宗立，尊张太后为太皇太后，孙后为皇太后，后益谦让，然视后如故。 
　　正统七年，太皇太后崩，后祭奠列名妃嫔中，竟不得与孙后齿，因痛哭不巳，逾年亦崩。下外庭议丧礼，时杨士奇病，在告诸臣就问之。士奇请用后礼葬，诸臣曰：“此非内庭意也。”士奇面床阴不言。诸臣竟用嫔御礼，别葬于金山，谥“静慈仙师”。 
　　天顺六年，孙太后崩。英宗皇后钱氏，尝事后，知后贤，每为英宗言后无罪废。群臣畏太后，殓葬、谥号皆无礼伤之。英宗问李贤：“胡母后以疾请闲耳，谥仙师岂令典耶？朕欲尊上皇后谥，且饰其陵寝，飨殿神主，皆得更制，如奉先殿式，何如？”（原评曰：英宗复胡后位号，与止宫妃殉葬，皆足为千古法式。第复位号事，稍涉私嫌，犹不及孝宗之公，若止殉，则度越远矣。）贤顿首谢称善。上敕群臣：“皇考以胡母后多疾，听其请闲。朕以冲龄，当母后令终，上谥无状，心甚缺然。其改议尊谥，令所司修葺陵寝，飨殿如制。”七年七月己未，礼部尚书姚夔等议上尊谥，曰：“胡太后入嫔先皇，久专宫阃。嗣任姒之徽音，慕黄老之清净。让位别居，优游卒岁。顾典礼未行，重违素志。尊崇有自，特发宸衷。夫有至行者，必受令名。慎追远者，可风末俗。先太后谦让如彼，我皇上克念如此。至德大孝，古今罕有。臣等躬逢盛事，不敢掩忽。谨议上尊谥曰‘恭让诚顺康穆静慈章皇后’。”乙丑修陵寝。甲戌遣驸马都尉石璟诣陵所，上册宝焉。 
　　宣宗继后孙氏，邹平人。永乐八年选入宫，十五年为皇太孙嫔，二十二年改称皇太子嫔，宣德改元册贵妃。时虽立皇后胡氏，而后以无子且多病，将逊位与妃。妃乃谬敬后，后病，妃故朝夕视，阳为忧劳。及妃称有子，后上表退让，请定国本。妃犹固辞曰：“皇后病已自有子，吾子敢先皇后子耶？”宣德三年三月，以后表逊，故竟册贵妃为皇后。子为皇太子，是为英宗。英宗即位，上尊号曰皇太后，车驾北狩，后用于谦策，斥议迁者，而命郕王入监国，社稷安。郕王即位，尊后曰“上圣皇太后”。时英宗在迤北，后尝寄御寒衣裘，手自缝织。及居南内，后时时遣使问候，遗珍馔，且数自入视。会守者王城、舒良密谋，伺后入，当白景皇帝，留后南内。后闻始不往。既而石亨、曹吉祥等谋夺门，密白后，后许之。英宗复辟，上徽号曰“圣烈慈寿皇太后”。先是宣宗册后为嫔，时赐嫔冠服。及册妃赐妃宝，皆非制。（原评曰：此用略笔，后用详笔，一详一略，当与胡后记参看。）明初，宫闺无上尊者。时岷王徽焞，因礼部尚书杨善以请，英宗难之曰：“恐非祖宗法，贻后议也。”其后尚宝卿钱溥、兵部尚书陈汝言，复以为请，且曰：“复辟时非太后有诏，谁敢提兵入禁门者。今曹、石等皆受赏，而太后尊号缺然，是逮卑而反遗尊也。”上从之。然而明代之废后、上后徽号，凡宫闺破例，皆自后始矣。后端慎而有裁决，然故识大体，其待外家皆有法。初，王振肆横，祭酒李时勉遇振车不下，振怒。廉时勉他过，械其首示文庙前。太后闻，大惊，召上曰：“祭酒者，国子师也，至重。即有罪，奈何戴囊头辱之，谓观瞻何？”上谢“不知”，太后大怒曰：“即不知，何用汝作皇帝。”帝遣问，知振所为，立释之。土木之变，太后知于谦能任难，即以侍郎升本兵。复辟后，太后怜谦忠社稷，以不赏死，面诘上曰：“何为不留谦。”上称悔悟。 
　　至若后父忠，在永乐初，为永城主簿。母董氏，年九十，有子五人，继宗、绍宗、显宗、续宗、纯宗，及诸孙数十人，并以后故，赐官爵，继宗爵会昌侯。董兴，董太夫人弟，亦以夺门功，封海宁伯。然太后无私外家意，时继宗已侯，复有为绍宗言者，上谓李贤曰：“孙氏授官，必数请而后得之，然太后犹怫怫不乐，曰‘我家有何功而冒滥至此’。今左右复为之求恩，谓慰太后心，不知正不尔也。”贤顿首称叹，因曰：“祖宗家法，外戚总不得预政。今会昌侯典禁中，太后知之乎？”上曰：“近侍初言京营者，所以禁非常，非皇舅领之不可，故与之。实非太后意，且太后未尝不悔也。”会显宗奴客夺庄田，私造店房，夺估人货，上命议如法。其兄会昌侯乘间请，且乞太后念董太夫人，太后曰：“岂可以亲故，骫国法也。”敕还田，毁店房，拲械其奴客戍之。天顺四年，清冒迎驾功，许检举。继宗检举其子弟家人，共二十馀名。上用李贤言，令革去家人，存子弟名。曰：“若白太后，不侯矣。”六年九月崩，上尊谥曰“孝恭懿宪慈仁庄烈齐天配圣章皇后”，合葬景陵，主祔庙。 
　　景泰吴太后者，宣宗妃，景帝母也，丹徒人。宣宗以宣德中册吴氏为贤妃。景帝即位，尊为皇太后。英宗复辟，复称宣庙皇贤妃。成化中薨，父彦忠，先官都督，卒。子安，封安平伯，天顺元年削爵。 
　　郭嫔，名爱，字善理，凤阳人。颖悟警敏，有文章名。宣宗闻之，纳为嫔，入宫二十日卒。嫔自知死期，书楚声以自哀，其词曰：“修短有数兮，不足较也。生而如梦兮，死则觉也。先吾亲而归兮，独惭乎予之孝也。心傍徨而不能已兮，是则可悼也。” 
　　〖英宗朝　正统　天顺〗 
　　睿皇后，英宗后也。姓钱氏，直隶海州人。洪武初，有钱万者，以军功封昭勇将军，世袭金吾指挥使。再传及贵，由金吾指挥使升中军都督，追赠安昌伯（一作后族微，外家无封，误）。娶明威将军燕山卫指挥佥事包谅女（一作后父贵以燕山护卫升指挥佥事，误），生后。正统六年正月，奉太皇太后懿旨，敕礼部选择直隶、南京、凤阳、淮徐、河南、山东、陕西官民家女子，年十三至十五、容貌端洁、姿性纯美、中礼度者，有司聘给其父母，亲送诣阙。时后年十四，中选，迎入宫。八年四月册为后。十四年，上北狩，后尽出中宫所有赀仗变之，佐迎贺费。每夜露告天罢，即卧地，因坏一股。复以久泣故，伤目。 
　　景棠元，迁后仁寿宫。及迎上还，后乃随上居南城。上复辟，太监蒋冕白于皇太后，谓“后无子，周贵妃有子，请立周贵妃为后。”上怒，立斥之。先是，太后阴以上为子，人无敢言者。至是太后崩，后具言状，且为胡废后白所枉，上始悟。然终莫知母宫人者为谁也，甚恨。会后弟钦钟，以从征殉土木难。上念之，欲封其子雄，而后辞甚至。上以是益重后。然终念后无子，恐他日蹈胡后辙，特于弥留时，遗命：“钱皇后千秋万岁，后与朕同葬。”大学士李贤书册，藏阁中。 
