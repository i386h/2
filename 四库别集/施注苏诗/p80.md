<!-- { "loadSidebar": true } -->
　　【后汉徐穉传郭林宗有母忧穉徃吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉晋谢鲲传为太傅掾坐家僮取官藁除名荘子达生篇鲁有单豹岩居而水饮不与民共利行年七十而有婴儿之色不幸遇饿虎杀而食之有张毅者髙门悬薄无不走也行年四十而有内热之病以死豹养其内而虎食其外毅养其外而疾攻其内又田子方篇楚王与凡君坐少焉楚王左右曰凡亡者三凡君曰凡之亡也不足以防吾存则楚之存不足以存存由是观之则凡未始亡而楚未始存也吕氏春秋楚人有涉江者其剑自舟中坠于水遽刻其舟曰是吾剑所从坠也舟已行而剑不行若此求剑不亦惑乎】
　　蔡景繁官舍小阁【十九巻有和蔡海州石室诗蔡景繁名承禧临川人中嘉祐进士第自知雩都县神宗召对擢监察御史里行时吕惠卿参政事景繁极论其奸章言廷诤前后十数竟罢去又论用兵交趾不可与争旦夕利所遣北军难以深入论中人李宪不宜主兵柄皆人所难言者后出为淮南转运副使置司楚州东坡谪黄实在部内独拳拳慰藉行部访之制词示坡坡以简谢云此古人长短句诗也试勉继之晩即面呈又云寄惠竒篇伏读惊耸李太白自言名章俊语络绎间起正如此耳谨已和一首并藏箧中异日当奉呈也和篇皆失其传与景繁诸帖集亦不载后传其孙择言东坡自黄移汝以元丰七年至日过山阳登西阁时景繁方行部既赋此诗且以帖与景繁云西阁诗不敢不作然未敢便写板上阁名亦思之未有佳者蔡谟蔡廓名父子也晋宋间第一流辄以仰比公家不知可否坡帖云西阁而集本作东阁其义理晓然而误乃如此神宗元丰五年一新官制迁进廷臣六年以殿前司廨舍地为尚书省自令仆射以下至员外郎听事凡屋四千余间故诗云文昌新搆满鹓鸾都邑正喧収杞梓坡以十二月朔至泗州景繁以是月得疾卒坡为文祭之有云子有贤子汗血之骏天哀子穷以是馈赆景繁国史无传文集亦未之见子居厚事祐陵为谏官仕至户部侍郎】
　　使君不独东南美典刑尚记先君子戏嘲王叟短辕车肯为徐郎书纸尾三年弭节江湖上千首放懐风月里手开西【一作东】阁坐虚明目浄东谿照清泚素琴浊酒容一榻落霞孤鹜供千里大舫何时系门栁小诗屡欲书牕纸文昌新搆满鹓鸾都邑正喧収杞梓相逢一醉岂有命南来寂寞君归矣
　　【三国虞翻传孔融答书曰观子之治易乃知东南之美非徒防稽之竹箭也晋王导传妻曹氏性妒导宻营别舘以处众妾曹氏知之将徃焉导恐妾被辱遽命驾犹恐迟以所执麈尾柄驱牛而进蔡谟闻之戏导曰朝廷欲加公九锡导弗之觉但谦退而已谟曰不闻余物惟短辕犊车长柄麈尾南史蔡廓传为吏部尚书问中书令傅亮选事若悉以见付不论不然不能拜也亮以语录尚书徐羡之羡之曰黄门郎以下悉以委蔡自此上故宜共叅同异廓曰我不能为徐干木署纸尾遂不拜羡之小字干木汉天文志斗魁戴筐六星曰文昌宫唐百官志光宅元年改尚书省曰文昌防左传防二十六年如杞梓皮革自楚徃也韩退之赠张进士诗况当营都邑杞梓用不疑】
　　髙邮陈直躬处士画鴈二首【陈直躬偕之子也家故饶财而偕与其弟独喜学画其后伎日以进家日以微遂以为业士大夫既喜其画且爱其为人徃徃称之直躬亦世其学云见髙邮志】
　　野鴈见人时未起意先改君从何处看得此无人态无乃槁木形人禽两自在北风振枯苇微雪落璀璀惨淡云水昏晶荧沙砾碎弋人怅何慕一举渺江海
　　众禽事纷争野鴈独闲洁徐行意自得俯仰若有节我衰寄江湖老伴杂鹅鸭作书问陈子晓景画苕霅依依聚圆沙稍稍动斜月先鸣独鼓翅吹乱芦花雪
　　和王斿二首【公自注斿平甫子按王斿字元龙父安国字平甫介甫之弟防敏悟以文章称于世神宗赐对问卿兄秉政外论谓何曰恨知人不明聚敛太急耳为秘阁校理屡以新法力諌其兄恶吕惠卿之奸数摧抑之惠卿得政因郑侠上书遂防平父夺官放归田里年四十七复官命下而卒】
　　异时长怪谪仙人舌有风雷笔有神闻道骑鲸游汗漫忆尝扪虱话悲辛气吞余子无全目诗到诸郎尚絶伦白髪故交空掩巻泪河东注问苍旻
　　【曽巩杂识王平父熙寜癸丑嵗宿直崇文舘梦有要之至海上见水中宫殿其中乐作笙箫鼓吹之伎甚众题其宫曰灵芝宫平父欲与俱徃有人在宫侧隔水曰时未至且令去他日迎之至此怳惚梦觉时禁中巳鸣钟平父自是颇负不凡为诗曰万顷波涛木叶飞笙箫宫殿号灵芝挥毫不似人间世长乐钟来梦觉时晋苻坚载记桓温入闗王猛诣之一面谈当世之事扪虱而言李白赠张镐诗扪虱对桓公愿得论悲辛孙绰天台山赋投刃皆虚目牛无全选诗惊雀无全目世説顾长康拜桓宣武墓人问曰卿凭重桓乃尔哭之状其可见乎顾曰鼻如广莫长风眼如悬河决溜或曰声如震雷破山泪如倾河注海杜子美诗犹有泪成河经天复东注尔雅春为苍天夏为昊天秋为旻天冬为上天】
　　嫋嫋春风送度闗娟娟霜月照生还迟留嵗暮江淮上来往君家伯仲间未厌氷滩吼新洛且看松雪媚南山野梅官栁何时动飞盖长桥待子闲
　　【新洛汴渠旧引黄河元丰中始引洛水易之谓之清汴或谓之新洛杜甫西郊诗市桥官栁细江路野梅香】次韵张琬【是时有两张琬一韩城人父升枢宻使归老嵩少元祐初琬自齐州倅求便亲飬两易卫尉丞以才擢知秀州崇寜间为广东转运副使移京东西路又一鄱阳人治平二年登第诗中有临淮自古多竒士之句临淮乃泗邑疑自有一张琬而二人者皆非也姑载于此以俟知者正之】
　　新洛霜余两岸隆尘埃举袂识西风临淮自古多名士樽酒相连【一作从】乐寓公半日偷闲歌啸里百年暗尽徃来中知君不向穷愁老尚有清诗气吐虹
　　【礼记诸侯不臣寓公史记虞卿传非穷愁不能著书欧阳公诗昔年叨入武成宫曽见挥毫气吐虹】
　　次韵王定国南迁囬见寄
　　土晕铜花蚀秋水要须悍石相砻砥十年氷蘗战膏粱万里烟波濯纨绮归来诗思转清激百丈空潭数鲂鲤逝将桂浦撷兰荪不记槐堂収剑履郤思庾岭今何在更説彭城真梦耳【公自注来诗述彭城旧游】君知先竭是甘井我愿得全如苦李妄心不复九回肠至道终当三洗髓广陵阳羡何足较【公自注余买田阳羡来诗以为不如广陵】只有无何真我里乐全老子今禅伯【公自注谓张安道也定国其婿】掣电机锋不容拟心通岂复问云何印可聊须答如是相逢为我话留滞桃花春涨孤舟起
　　【李贺长平箭头诗凄凄古血生铜花白乐天诗三年为刺史饮氷复食蘗国语膏粱之性难以力正汉班固传在于绮襦纨袴之间非其好也荘子山木篇直木先伐甘井先竭苦李用王戎语注巳见汉武洞防记东方朔游于鸿防之泽有黄眉翁语朔曰吾却食巳九千嵗三千年一反骨洗髓三千年一剥肉伐毛吾生巳三洗髓五伐毛矣荘子应帝王出六极之外游无何有之郷金刚经云何降伏其心又诸菩萨应如是住如是降伏其心世説世尊黙然则为许可汉沟洫志杜钦説王凤曰来春桃花水盛必羡溢】
　　赠梁道人
　　采药壶公处处过笑看金狄手摩挲老人大父识君久造物小儿如子何寒尽山中无歴日雨斜江上一渔蓑神仙防短多官府未厌人间醉踏歌
　　【壶公费长房事金狄蓟子训事竝巳见史记封禅书李少君尝从武安侯饮坐中有九十余老人少君乃言与其大父游射处老人为儿时从其大父识其处一坐尽惊景龙文舘记杜审言好大言临终宋之问徃之乃曰甚被造物小儿相苦仆在世久压公等今死固当慰人心但恨不见替人耳唐书本传云造化小儿又互见前唐人诗山中无歴日寒尽不知年青琐集赠采莲公诗八十仙翁今钓客一纶一艇一渔蓑韩退之记梦诗乃知仙人未贤圣防短凭愚邀我敬续仙传蓝采和每于城市持大拍板常醉踏歌行则振靴言踏踏歌蓝采和】
　　雍秀才画草虫八物
　　促织
　　月丛号耿耿露叶泣漙漙夜长不自暖那忧公子寒【古诗明月皎夜光促织鸣东壁诗国风零露漙兮又为公子裳】
　　蝉
　　蜕形浊污中羽翼便翾好秋来闲何濶已抱寒茎槁【淮南子蝉饮不食三十日而蜕汉诸葛丰传为司校尉刺举无所避京师为之语曰闲何濶逢诸葛】
　　虾蟇
　　睅目知谁瞠皤腹空自胀慎勿困蜈蚣饥虵不汝放【左传宣二年宋城华元为植廵功城者讴曰睅其目皤其腹小説世有画蜈蚣虾蟇虵三物为图者谓蜈蚣畏虾蟇虾蟇畏虵而虵复畏蜈蚣也今以三物聚而为一虽有相吞噬之意无敢先之者盖更相制伏去一则能肆其毒焉】
　　蜣蜋
　　洪钟起暗室飘瓦落空庭谁言转丸手能作殷牀【一作雷】声
　　【荘子外物篇虽有忮心者不怨飘瓦荘子蜣蜋之智在于转丸】
　　天水牛
　　两角徒自长空飞不服箱为牛竟何事利吻穴枯桑【诗小雅睆彼牵牛不以服箱选诗枯桑知天风】
　　蝎虎
　　跂跂有足虵脉脉无角龙为虎君勿笑食尽虿尾虫【汉东方朔传臣以为龙又无角谓之为虵又有足跂跂脉脉善缘壁再见左传昭四年郑子产作邱赋国人谤之曰其父死于路巳为虿尾】
　　蜗牛
　　腥涎不满殻聊足以自濡升髙不知回竟作黏壁枯
　　鬼蝶【酉阳杂爼鬼蝶一足着木如干木叶】
　　双眉巻铁丝两翅晕金碧初来花争妍忽去鬼无迹
　　泗州南山监仓萧渊东轩二首
　　偶随樵父采都梁【公自注南山名都梁山出都梁香故也】竹屋松扉试乞浆但见东轩堪隐几不知公子是监仓溪中乱石墙垣古山下寒蔬匕箸香我是江南旧游客挂冠知有老萧郎
　　【古乐府行胡从何方列国持何来毺防五木香迷迭艾纳及都梁白乐天诗能文好饮老萧郎身似浮云鬓似霜】
　　北望飞尘苦昼霾洗心聊复寄东斋珍禽声好犹思越野橘香清未过淮有信微泉来逺岭无心明月转空阶一官仓庾真堪老坐看松根落断崖
　　【诗国风终风且霾尔雅风而雨土曰霾史记陈轸传凡人之思故在其病也彼思越则越声不思越则楚声周礼橘逾淮而北为枳史记平凖书居官者以为姓号注仓氏庾氏是也再见】
　　泗州除夜雪中黄师是送酥酒二首【自此诗以下至书刘君射堂凡七诗墨迹刻于成都府治续帖中其后防云过泗州作此数诗偶此佳纸精墨写之以遗旌徳君元丰八年正月十日东坡居士书旌徳盖王夫人也墨迹刻本与集本间有不同今皆从刻石本黄师是名实】
　　暮雪纷纷投碎米春流活活【一作咽咽】走黄沙旧游似梦徒能説迁【一作逐】客如僧岂有家冷砚欲书先自冻孤灯何事独成【一作生】花使君半夜分酥酒惊起妻孥一笑哗闗右土酥黄似酒扬州云液却如酥欲从元放觅拄杖忽有麴生来坐隅对雪不堪令饱暖隔船应巳厌歌呼明朝积玉深三尺髙枕牀头尚一壶
