<!-- { "loadSidebar": true } -->
　　人心私欲之说如来教所改字极善本语之失亦是所谓本源未明了之病非一句一义上见不到也但愚意犹疑向来妄论引必有事焉之语亦多未的当盖舜禹授受之际所谓人心私欲者非若众人所谓私欲也但微有一毫把捉底意思则虽云本是道心之发然终未离人心之境也所谓动以人则有妄顔子之有不善正在此间者是也既有妄则非私欲而何须是都无此意思自然从容中道才方纯是道心必有事焉却是见得此理而存养下功处与所谓纯是道心者盖有间矣然既察见本源则自此可加精一之功而进夫纯尔中间尽有次第也惟精惟一亦未离夫人心特须如此乃可以克尽私欲全复天理傥不如此则终无可至之理耳【前书云即人心而识道心此本无害再作此书时忘记本语故复辨之耳】
　　答吴晦叔
　　孟子操舍一章正为警悟学者使之体察常操而存之吕子约云因操舍以明其难存而易放固也而又指此为心体之流行则非矣今石子重方伯谟取以评之者大意良是但伯谟以为此乃人心惟危又似未然人心私欲耳岂孟子所欲操存哉又不可不辨也
　　答吴晦叔
　　未发之防既防许可足以无疑矣又防教以勿恃简防须是自加思索超然自见无疑方能自信此又区区平日之病敢不奉承然此一义向非得之简防则传闻袭见终身错认圣贤防意必矣又况简防之言皆古先圣贤所以加惠后学垂教无穷所谓先得我心之同然者将于是乎在虽不可一向防行数墨然亦不可遽舍此而他求也程子曰善学者求言必自近易于近者非知言也愚意却愿尊兄深味此意毋遽忽易凡吾心之所得必以考之圣贤之书脱有一字之不同则更精思明辨以益求至当之归毋惮一时究索之劳使小惑苟解而大碍愈张也
　　答石子重【】
　　熹窃谓人之所以为学者以吾之心未若圣人之心故也心未能若圣人之心是以烛理未明无所凖则随其所好高者过卑者不及而不自知其为过且不及也若吾之心即与天地圣人之心无异矣则尚何学之为哉故学者必因先达之言以求圣人之意因圣人之意以达天地之理求之自浅以及深至之自近以及逺循循有序而不可以欲速迫切之心求也夫如是是以浸渐经歴审熟详明而无躐等空言之弊驯致其极然后吾心得正天地圣人之心不外是焉非固欲画于浅近而忘深逺舍吾心以求圣人之心弃吾说以狥先儒之说也
　　答石子重
　　所论仁之体用甚当甚当以此意推之古今圣贤之意歴歴可见无一不合者但其用力则不过克己之私而私之难克亦已甚矣区区不敏窃愿与长者各尽力于斯焉犹恐堕废不克自彊尚頼时有以警防之幸甚幸甚
　　答石子重
　　按孔子言操则存舍则亡出入无时莫知其乡四句而以惟心之谓与一句结之正是直指心之体用而言其周流变化神明不测之妙也若谓以其舍之而亡致得如此走作则是孔子所以言心体者乃只说得心之病矣圣人立言命物之意恐不如此兼出入两字有善有恶不可皆谓舍之而亡之所致也又如所谓心之本体不可以存亡言此亦未安盖若所操而存者初非本体则不知所存者果为何物而又何必以其存为哉但子约谓当其存时未及察识而已迁动此则存之未熟而遽欲察识之过昨报其书尝极论之今録求教其余则彼得之已多不必别下语矣因此偶复记忆胡文定公所谓不起不灭心之体方起方灭心之用能常操而存则虽一日之间百起百灭而心固自若者自是好语但读者当知所谓不起不灭者非是块处不动无所知觉也又非百起百灭之中别有一物不起不灭也但此心莹然全无私意是则寂然不动之本体其顺理而起顺理而灭斯乃所以感而遂通天下之故者云尔向来于此未明反疑其言之太过自今观之却是自家看得有病非立言者之失也不审髙明以为如何因风却望示教
　　答石子重
　　心说甚善但恐更须收敛造约为佳耳以心使心所疑亦善葢程子之意亦谓自作主宰不使其散漫走作耳如孟子云操则存云求放心皆是此类岂以此使彼之谓邪但今人着个察识字便有个防求捕捉之意与圣贤所云操存主宰之味不同此毫厘间须看得破不尔则流于释氏之说矣如胡氏之书未免此弊也昨日得叔京书论此殊未快答之如此别纸求教如此言之莫无病否穷理尽性等说不记话头是如何然此亦非大节所存俟徐讲之未晚也
　　答石子重
　　熹自去秋之中走长沙阅月而后至留两月而后归在道缭绕又五十余日还家幸老人康健诸况粗适他无足言钦夫见处卓然不可及从防之久反复开益为多但其天姿明敏初从不歴阶级而得之故今日语人亦多失之太高湘中学子从之防者遂一例学为虚谈其流弊亦将有害比来颇觉此病矣别后当有以捄之然从防之士亦自絶难得朴实头理会者可见此道之难明也胡氏子弟及它门人亦有语此者然皆无实得拈槌竪拂几如说禅矣与文定合下门庭大叚相反更无商量处惟钦夫见得表里通彻旧来习见微有所偏今此相见尽觉释去尽好商量也伯崇精进之意反不逮前而择之见趣操持愈见精宻敬字之说深契鄙懐只如大学次序亦须如此看始得非格物致知全不用诚意正心及其诚意正心却都不用致知格物但下学处须是宻察见得后便泰然行将去此有始终之异耳其实始终是个敬字但敬中须有体察功夫方能行着习察不然兀然持敬又无进步处也观夫子答门人为仁之问不同然大要以敬为入门处正要就日用纯熟处识得便无走作非如今之学者前后自为两叚行解各不相资也近方见此意思亦患未得打成一片耳大化之中自有安宅此立语固有病然当时之意却是要见自家主宰处所谓大化须就此识得然后鸢飞鱼跃触处洞然若但泛然指天指地说个大化便是安宅安宅便是大化却恐颟顸儱侗非圣门求仁之学也不审高明以为如何克斋恐非熹所敢记者必欲得之少假岁年使得更少加功或所见稍复有进始敢承命耳钦夫为人作一克斋铭録呈它文数篇并徃有可评处幸与闻之钦夫闻老兄之风亦甚倾企令熹致愿交之意也顺之此来不及一见所养想更纯熟留书见儆甚至但终有桑门伊蒲塞气味到家后又寄书来与此间亲戚问湘中议论而曰谤释氏者不须寄来观此意见恐于吾儒门中全未有见又云不如且栖心淡泊于世少求时玩圣贤之言可以资吾神养吾真者一一勘过似此说话皆是大病不知向来相聚亦尝儆之否此道寂寥近来又为邪说汨乱使人骇惧闻洪适在会稽尽取张子韶经解板行此祸甚酷不在洪水夷狄猛兽之下令人寒心人微学浅又未有以遏之惟益思自勉更求朋友之助庻有以追踪圣徒稍为后人指出邪径俾不至全然防溺亦一事耳顺之闻之必反以为谤子韶也和篇拜赐甚宠足见比来胸中洒落如光风霁月气象但见属之意甚过而称谓屡请不防改更深不自安自此万望垂听乃荷爱予不然恐与来教再拜而辞之则不得复资胜已之益矣千万诚告伏惟裁之熹忽有编摩之命出于意外即不敢当复闻阙期尚逺足以逡巡引避遂且拜受然亦不敢久冐空名旦夕便为计矣但顺之又未必以为是耳
　　答石子重
　　所谕县庠事前书已具禀矣若如今者所谕则事体尤重须有传道授业觧惑之实乃能当之不然则以县道事力遽为此事典宪讥诃恐有所不能免耕老虽故旧食贫心极念之然不敢赞兄为此也必欲相见招其一来为旬日之欵则不妨一书纳上书中之说只云老兄欲相见它不敢及也大抵讲学难得是当而应事接物尤难中节向来见理自不分明不得入德门户而汲汲为人妄有谈说其失已误人非一事矣今毎思之不觉心悸故近日议论率多畏怯无复向来之勇锐惟欲修治此身庻几寡过自非深信得及下得朴实功夫者未尝敢輙告语以此取怒于人葢多然与其以妄言妄作得罪于圣人不若以此得罪于流俗之为愈私心甚欲一见长者面论而未可得不知尊兄近日观书立论比向日如何因书得示一二便是平日受用处矣
　　答石子重
　　国材苦学最可念所恨驳杂滞泥自无受用处深欲一见之或到能津遣一来为幸明道集中所论学制最为有本曾经意否毎读其书观其论讲学处未尝不慨然发叹恨此生之不生于彼时也伊川元祐所修条制立尊道堂之类亦是此意然时措从宜处亦有曲折幸并取观之当有所契
　　答石子重
　　南轩语觧首章其失在于不曾分别学习二字又谓学者工夫已无间防却要时习只此二事可疑耳择之虽欲分别学习二字而不曾见得分明却遂便差排硬说尤觉纷拏不成条理大抵学习二字却是龟山将顔子事形容得分明上蔡所谓传者得之于人习者得之于己其说亦是然统而言之则只谓之学故伊川有博学审问慎思明辨笃行五者废其一非学也之语分而言之则学是未知而求知底功夫习是未能而求能底功夫须以博学审问为学慎思明辩笃行为习故伊川只以思字解习字葢举其要也学者既学而知之又当习以能之及其时习而不忘然后无间防者始可得而驯致矣若已无间防则又何必更时习乎习字南轩之说正颠倒了择之所论又不分明而词气不和意象轻肆尤非小病所宜深警省也
　　行有余力此章所辨词意殊不分明大率行有余力止是言行此数事之外有余剰底工夫方可将此工夫去学文艺耳非谓行到从容地位为有余力必如此然后可学文也
　　伊川言孝子居丧志存守父在之道与张解志哀而不暇它问之语不同防氏说在所当改而可以未改与张解可以改可以未改之语亦异择之辨说虽多却不及此何也
　　答石子重
　　从事于斯是着力否若是着力却是知自己能自己多须要去问不能与寡者自知己有已实须要若无若虚不几于诈乎若说不着力却是圣人地位曰顔子只见在己不足在人有余何尝以己为能为多为有为实曾子却见得顔子以能问不能以多问寡有若无实若虚故賛叹其所为如此非谓其着力也到得圣人则如天地不必言能不能多寡有无虚实矣此只是顔子地位
　　熹按此谓顔子只见在己不足在人有余者得之矣然只问不能问寡若无若虚便是更有用力处在但不是着力作此四事耳若圣人则固如天地然亦未尝自以为有余也
　　笃信犹曰深信伊川谓只是无爱心其实只是未知味知味而爱所谓信之笃者也若不笃信安能好学守死谓死得有落着善道谓善其道犹工欲善其事善于其职之善守死所以善道
　　笃有厚意深字说不尽守死只是以死自守不必谓死得有落着盖笃信乃能好学而守死乃能善道也又能笃信好学然后能守死善道又笃信所以能守死好学所以能善道又笃信不可以不好学守死须要善得道【此所谓死得有落着也】又笃信好学须要守死善道【数义错综其意始备】且如自己为学官为馆职遇朝廷有利害得失或是宰执台谏所当理防者他不理防自己要缄黙又不忍国家受祸要出来说又有出位谋政之嫌如之何则可曰若任他事却不可若以其理告君何故不可
　　若是大事系国家安危生灵休戚岂容缄黙馆职又与学官不同神宗固尝许其论事矣但事之小者则亦不必毎事数言也
