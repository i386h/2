<!-- { "loadSidebar": true } -->
　　幽兰九畹墨花淋，走马章台弹扑金。 
　　却买轻车驾油壁，西陵松下结同心。 
　　马如玉 
　　桃叶妓。善楷书，诗奕奕有致。国华王孙社中人也。（《姚旅露书》） 
　　马如玉，字楚屿，本张姓，家金陵南市楼，徙居旧院。熟精《文选》、唐音，善小楷及八分书。(《列朝诗选》) 
　　朱无瑕 
　　朱馥，名无瑕，字泰玉，桃叶妓。工楷书，画兰能诗。(《露书》) 
　　朱无暇字泰玉，桃叶渡边女子。幼学歌舞，长而淹通文史，工诗善书，时人以方马湘兰云。(《列朝诗选》) 
　　顾文英 
　　善书，以碧丝作小行楷绣之盛镜囊，以寄所欢。（《俞碗纶集》） 
　　卞赛 
　　秦淮妓，后为女道士，自号“玉京道人”。工小楷，善画兰，鼓琴。乱后游吴，梅村学士作《听女道士卞玉京弹琴歌》赠之。（《板桥杂记》） 
　　卞赛，字赛赛，自号“玉京道人”。莫详所自出，或曰：“秦淮人，知书，工小楷，能画兰。侨虎邱之山塘，所居湘帘裴几，严净无纤尘。双眸泓然，日与佳墨良纸相映彻。晚依良医保御氏，刺舌血为书法华经，既成，自为文序之。”（《梅村集》） 
　　王少君 
　　名曼容，白晰而庄，清扬巧笑，殊有闺阁风。其居表以长杨，人遂呼为“长杨君”。学字于周公瑕，学诗于畲宗汉，学琴于许太初，争以文雅相尚。（潘之恒《曲中志》） 
　　郝文姝 
　　字昭文，金陵妓，居珠市。领其谈吐，慷慨风生。下笔成琬炎，几令卫夫人收泣。而以貌列中品，姝由由然不屑也。宁远李大将军物色之，载滕车中。方督师辽东，置诸掌记间，称内记室，凡奏犊悉以属。（潘之恒《莺啸小品》） 
　　郝文姝，珠市妓。为人文弱，清致逼人。余尝在其斋头，见信笔作报札，顷刻数百言，字不减黄庭，信佳秀也。(《露书》) 
　　郝赛 
　　名婉然，字蕊珠，珠市妓。丽容媚态，楷书有昭文门风。着《调鹦集》。(《露书》) 
　　郝艺娥名婉然，工写宣示帖。(《珊瑚网》) 
　　赵丽华 
　　字如燕，小字宝英，南院妓，自称“昭华殿中人”。如燕父锐，以善歌乐府，供奉康陵。如燕年十五籍隶教坊，能缀小词，被人弦索。予尝得其书画扇，楷法极佳，后题云：“乙卯中秋，同西池征君质山学士集海滨天香书屋，书此竟，闻任兵宪在陆泾坝，御倭大捷，奏凯回，亦快事也！”沈嘉则为作传，有云：“赵虽平康美人，使具须眉，当不在剧孟朱家下。今即其题扇数语，豪宕可知。”（《静志居诗话》） 
　　李贞丽 
　　字淡如，桃叶妓。工书画，着《韵芳集》。(《露书》) 
　　梁昭 
　　吴姬，字道昭，故以善歌名。为人仪度澹雅，绰约若仙。习琴能棋，作小楷，有东方赞曹娥郡笔法。(《识小录》) 
　　孙瑶华 
　　字灵光，金陵曲中妓，归新安汪景纯。读书赋诗，屏却繁华。汪仲嘉有《代苏姬寄怨所欢》诗，一时词客属和成帐，吴兆熊尤岸然自负。灵光诗一出，皆阁笔敛衽。景纯子骏声以手迹示余，诗词皆清劲婉约，真闺房之秀也。(《列朝诗集》) 
　　杨宛 
　　字宛叔，金陵名妓也。能诗，有丽句，善草书。归苕上茅止生，止生重其才，以殊礼遇之。(《列朝诗集》) 
　　茅止生云：“宛叔归予，年才十六。能读书，工小楷。其于诗游戏涉猎，若不经意，鲜润流利。”(《钟山献序》) 
　　董其昌云：“杨宛书，非直媚秀取姿，而回腕出锋，绝无媚骨。（《书史会要》） 
　　汪历贤题杨宛《叔兰亭》临本诗云： 
　　独就规模出新意，更留粉本与兰亭。 
　　双钩响拓谁能事？直唤昭陵片筴醒。(《香祖笔记》) 
　　杨蕙娘 
　　名晓英，秦淮女郎。工黄庭小楷。(《珊瑚网》) 
　　沙嫩 
　　名宛在，字未央，桃叶妓。善弦管，着《蝶香集》。(《露书》) 
　　沙宛在，名彩姝，擅临兰亭。(《珊瑚网》) 
　　杨叔卿 
　　喜学麻姑坛，一染齐纨，可易百锦，大足掩映林下风。(《珊瑚网》) 

　　◎灵异 
　　○宋 
　　李媛 
　　薳道兄子硕送客余杭步伍亭，就观壁后得淡墨书字数行，仿佛可辨。笔迹遒媚，如出女手，云：“夜台夜复夜，东山东复东。当时九龙月，今日白杨风。”后题云：“李媛书”。详味诗句，似非世人所作。亭后荒阒有数十冢，疑冢间鬼凭附而书。(《春诸纪闻》) 
　　紫姑 
　　政和二年，襄邑民因上元请紫姑神为戏，既书纸间，其字径丈。或问之曰：“汝更能大书否耶？”即书曰：“请连黏襄表二百幅，当为作一福字。”或曰：“纸易耳，安得许大笔也？”曰：“请大麻皮十斤缚作，令径二尺许，墨浆以大器贮，备濡染也。”诸好事因集纸笔，就一富人麦场，铺展聚观。神至书云：“清一人系笔于项。”其人不觉身之腾踔往来场间。须臾字成，端丽如颜书。复取小笔书于纸角云：“持往宣德门，卖钱五百贯文。”既而县以妖捕群集之人，大府闻取就鞫治，讫无他状，即具奏知。有旨令就后苑再书验之，上皇为幸苑中临视，乃书一庆字，与前书福字大小相称，字体亦同。上皇大奇之，因令于襄邑择地建祠岁祀之。（《春诸纪闻》） 

　　◎杂录 
　　○宋 
　　南阳驿女子 
　　靖康间，京畿士人往往南窜。邓州南阳县驿，有女子书字清婉，留题于壁云： 
　　流落南来自可磋，避人不敢御铅华。 
　　却思当日莺莺事，独立东风雾鬓斜。（马纯《陶朱新录》） 
　　盱江驿舍妇人 
　　刘仙伦云：盱江驿舍中，有妇人书一忆字，笔势颇姿媚。游子明、王相之皆题诗其后，率予同赋： 
　　阳台雨歇行云杳，天阔鸿稀春悄悄。 
　　鸂鶒孤眠怨芳草，夜夜相思何日了？ 
　　妾非无声不敢啼，妾非无泪不敢垂。 
　　柔情欺损青黛眉，春风着人琐窗落。 
　　绿窗书字寄心曲。 
　　细看香翰婉且柔，中有闲愁三万斛。 
　　向隅弃笔惆怅时，此情默默谁得知？ 
　　无缘相见空相忆，不如当日休相识！（《松山集》） 
　　○明 
　　昙阳子 
　　昙阳子书阴符经跋云：昙阳子手书阴符经，贻学使徐公。是经论者，以百言演道，百言演法，百言演术。徐公仕宦至中大夫，归不待年，其于法于术，用诚有所未竟，而兹所可竟者，神仙抱一之道耳。然其大致则一矣。道之真以治身，其绪余以治国家，其土苴以治天下。有味乎先民之言，或谓是受之元女，或谓轩辕氏与玉女论阴阳六甲，退而自着其事。昙阳子居尝好书是经，夫岂以二女自命耶？余复睹所贻王廷尉元美心经，鸟迹龙文，若出造化，其原反终始，又必轨于正经。余不敏，无能知昙阳子，故为徐公跋而归之。（宣城梅鼎祚《鹿裘室集》） 

　　◎玉台书史跋 
　　闺阁工书，代不乏人，立言家曾未闻有汇辑之者，颇为缺点。今得樊榭先生是编，稚人韵事，良足千秋矣。是编搜罗之备，惟李心水《女世说》稚可伯仲，彼《名媛玑囊》、《绿窗女史》诸书，弇都芜浅，恐未能望其项背也。丙午四月望日，震泽杨复吉识。 

　　〖注：■⑴，一、宀、儿三叠，同天。■⑵，囗外乙内。■⑶，一、宀、大、吉四叠，意为天下大吉。或者上一、八叠下凤之又改平下口。■⑷，千下串倒二，万万分列中间两边。意为千千万万，取大周帝业千千万万年之意。■⑸，凵中加千。■⑹，上一下忠。取臣一定要忠心之意。■⑺，上十下凤之又改熏。■⑻，上十下凤之又改尖。■⑼，上一、八叠下凤之又改賏（音映）下土。从天、賏、人、土，谓上天光明，照耀人间土地。■⑽，上求+全，下金。■⑾，禾+上夂下凤之又改王。■⑿，上一下生。以人之一生概之。■⒀，镸+上■⑸下主。即所谓长久的正主。■⒁，匚外生内。武则天造字，已是路人皆知了，但究竟造了多少个字，却不是一般人能够回答的，传统的说法，一说十八字，一说二十一字，或在两者之间。但据“唐书艺文志”记载，有“武氏字海”一百卷，现已亡佚，其中到底有多少字是武氏所造，也就“只有天知道”了。这些字大体可用一首诗概括为“照国年天授，载初吹圣人。君臣证世正，地戴日月星。”除了这20个遗字外,“卍”(读万音)其实也是武则天时期的造字。它代表着吉祥万德的意思，在中国古文中是非常吉利的一个字。但是由于其书写与纳粹标记“卐”极其相似，容易被误认。■⒂，力去丿。■⒃，辶+重，古字“动”。■⒄，王+雩，tú，玉名。■⒅，土+公。〗 

　　北里志　唐　孙棨　撰 

　　序 
　　自大中皇帝好儒术，特重科第，故其爱婿郑詹事再掌春闱。上往往微服长安中，逢举子，则狎而与之语。时以所闻质于内庭学士及都尉，皆耸然莫知所自。故进士自此尤盛，旷古无俦。然率多膏梁子弟，平进岁不及三数人。由是，仆马豪华，宴游崇侈。以同年俊少者为两街探花使，鼓扇轻浮，仍岁滋甚。自岁初等第于甲乙，春闱开送天官氏，设春闱宴，然后离居矣。近年延至仲夏，京中饮妓籍属教坊，凡朝士宴聚，须假诸曹署行牒，然后能致于他处。惟新进士设宴，顾吏故便可行牒，追其所赠之资，则倍于常数。诸妓居平康里，举子、新及第进士、三司幕府，但未通朝籍，未直馆殿者，咸可就诣。如不諲所费，则下车水陆备矣。其中诸妓多能谈吐，颇有知书言话者。自公卿以降，皆以表德呼之，其分别品流，衡尺人物，应对非次，良不可及。信可辍叔孙之朝，致杨秉之惑，比常闻：蜀妓薛涛之才辩，必谓人过言，及睹北里二三孑之徒，则薛涛远有惭德矣。予频随计吏，久寓京华，时亦偷游其中，固非兴致。每思物极则反，疑不能久常，欲纪述其事，以为他时谈薮。顾非暇豫，亦窃俟其叨忝耳，不谓泥蟠汞伸，俄逢丧乱，銮舆巡省，崤函鲸鲵，捕窜山林，前志扫地尽矣。静思陈事，追念无因，而久罹惊危，心力减耗，向来闻见，不复尽记，聊以编次，为太平遗事云。时中和甲辰岁，孙棨序。 
　　孙棨，唐翰林学士。居长安中，颇有介静之名。其撰《北里志》风韵尔雅，雪蓑子《青楼集》、崔令钦《教坊记》，莫能逮也。此志不典，无补风教，然天子狎游，膏梁平进，粉黛之妖，几埒郑卫。万乘西巡，端由北里。作志者其有忧患乎？陈继儒识。 

　　泛论三曲中事 
