<!-- { "loadSidebar": true } -->
　　从来才士，惯作冶游；未有佳人，不逢真赏。若夫琴尊挈伴，邃谱寻声，以酒为名，将花写照。风帘月榭，经儿度之勾留；墨岭雪池，任群芳之颠倒。只凭诗句，当作缠头；尽有闲情，厘为品目。或娇如解语，或澹若无言，或弄日以争妍，或临风而欲笑。粗枝大叶，独具天真；冷色幽香，别饶韵致。仿史家之体例，结文字之因缘。未免有情，不私所好。噫！枇杷门巷，燕认新巢；杨柳楼台，莺歌别院。年华易逝，春色无多，凡所选次，得廿六品。相逢他日，欲话三生；合与斯编，并传千古。 
　　　　　　　　　　　　　　　　　　道光辛丑立夏日钱塘小巢居阁主识于四明旅次 

　　序三 
　　夫纤姬绀发，婆须犹状其妍；姹女青衣，童喙尚传其讔。苟异蓬头挛耳，谁甘踯躅泥犁。况深闺杨柳，衩小缃榴；别殿芙蓉，簪横钿凤。岂虚劳神女阳台之下，乃竞效道人清梦之抛。尔其掩映绮罗，蛾眉锁绿；凄凉纨扇，翠袖生寒。虽无往而无依，愿为领而为带。依稀絮语，收粉黛于重帷；仿佛轻肌，拾珠玑于暖阁。拟处子东家之赋，况佳人南国之诗。乃知永巷樱桃，玉溪生哀弦正急；屏风孔雀，金荃尉情种偏深。嗟嗟！十二金钗，朱履弓鞋交错；百千珠斗，兕觥象爼前呈。空醉红裙酣饮，柳絮沾泥；谁传绿绮深情，莲台回岸。幸郎君题作大夫之香草，散来菩萨之天花。以故翠翠红红，端端皎皎。含葩窨蜜，中留香蕊醇精；炼汞成金，内脱丹砂剩滓。讵鬓丝欲染，徒生明镜之怜；谅楮墨多灵，用续绿窗之史。 
　　　　　　　　　　　　　　　　　辛丑夏六月庆阳节日东泉池语石生题于蹑凫仙馆 

　　序四 
　　余于二月中旬，自郡东城，徙居西郭来观亭左偏。其地濒河带野，清渠环会，林木远映，夕晻朝霞，颇耽鱼鸟之乐。房室之侧，轩堂之下，并得隙地数弓。余以老志衰短，辍情驰骛。知观阁池沼之无由，致百本万株之非易。期惟移旧所棒木稚竹，复多置盂盎盆钵之属，杂植草卉。春尽夏始，莪柯藂叶，交阴密蒙，将使四时有不断香色。今晨初霁，予方畚掘拥土，周匝樊槿，啄啄然闻有叩柴荆者。启视之，乃三交门二石生。袖出书一卷，题曰《十洲春语》。所载皆一时名姝艳质，略经点染，则极服妙。其秾纤短长，描写尽致。每一人系一花名，详加评语，理澈意芬。试沉默心臆，把卷欣娱。彼盈盈轻轻，不一一如纳娇献媚，吐兰佩若，其气袭人。嗟乎，予之结习于糁芳点碧者，老无所为，自分投掷于人间也。二石生负轮囷大材，不求所用，顾旁溢侧发，滥施绮缋，予若为生深惜之。虽然，天地之产不一类也。一名一物，凡有钟灵秀者，皆当歌以像之，文以纪之。而况灼乎如华，温乎如云，秀其外，慧其中，超越世俗之丽娟也。然则有生是书，十洲之地，增胜为不浅矣。书既成，生当惠我一编，坐读于堂舍之下，如入众香国，晤鸾姬凤妃，亦一大快事也哉。 
　　　　　　　　　　　　　　　　　　　　　　　　　　　辛丑三月三日白华山人书 

　　序五 
　　招绿衣三百于尊前，目惊花艳；挥彩笔一双于腕底，手触春生。作我辈钟情，志人生行乐。倡条冶叶，曲致其缠绵；风语华言，自成其馨逸。大都才子，即唤情侬。则有二石词人，十洲胜地，赤文在水，梦浣西江；红豆盈村，生逢南国。猎风流之薮，合妓成围；加月旦之评，借花修史。用大书者二十六品，纪丽什以百有一章。凡夫凤老莺雏，鸾娇猪媚，靡不价高百琲，名饮十香。若乃豆蔻梢头，枇杷花下，闻声为幸，见影犹怜。镜约钗盟，穿就珍珠之字；脂香粉泽，浮来翡翠之函。几于历三千劫，而愿升色界天中；捐十万缗，而思入迷香洞里。何其艳也，叹观止焉！顾或谓悱恻芬芳，风人之旨；繁华流荡，君子弗钦。是编也，未免语涉妖浮，音多狄滥。不知贻椒赠芍，宜圣不删；搴杜纫兰，灵均所祖。柴桑逸老，赋十愿于闲情；端木高贤，记三挑于处子。况乃哀蝉落叶，潘安仁长簟吟初；骏马踏花，裴思谦名笺写未。抱怀中之锦瑟，谁语宫商；枕夜半之金戈，乍经蹂躏。游欢喜海而除烦恼，逃温柔乡以畔牢愁。此兴奇冬郎，香奁体艳；怨工秋女，绮语债多也。某，杜牧三生，钟陵十载，花难辞溷，絮已沾泥。偶为书记从军，获睹烟花作志。自伤马齿，老我情狂；休误蛾眉，怜卿绝代。书成银管，窥上湖全豹之斑；叙愧玉台，留甬水飞鸿之爪。 
　　　　　　　　　　　　　　　　　　　辛丑秋七月江左射雉城东小虹桥居士拜题 

　　题词 
　　题《十洲春语》　　竹溯 
　　旧径寻烟蝶，新愁谱雪鸿。 
　　画城春柳碧，绮院夜灯红。 
　　落寞怜才士，凄凉唱懊侬。 
　　谁知湖上路，冷月照啼蛩。 

　　忆昔酣眠地，而今有落花。 
　　燕莺非故侣，弦管又谁家。 
　　月岛移吟桨，旗亭问酒车。 
　　凭君传翠管，旖旎写风华。 

　　不无团扇感，亦有玉钗恩。 
　　夜鹊听愁语，春桃入梦痕。 
　　能修皆慧种，难断是情根。 
　　试问东君去，园花几树存。 

　　丽情搜姽婳，小字录蝉娟。 
　　鹦鹉三生果，鸳鸯五色笺。 
　　仙葩敷众绮，春水送韶年。 
　　一例昌亭玉，生愁化紫烟。 

　　前题　　卍舲 
　　歌裙舞扇几勾留，敢作樊川薄幸游。 
　　物苟有情皆人赏，臣非好色与同愁。 
　　珠屏芍药云光合，月岛芙蓉露气流。 
　　人去酒醒江水阔，且携渔笛侣闲鸥。 

　　忽似猿歌忽鸟吟，蝉绵作意茧为心。 
　　隽词合附司空例，怨调如闻中散音。 
　　人世且图开口笑，买愁媿乏等身金。 
　　一般潦倒风尘里，累我青衫涕满襟。 

　　沁园春　　璚因 
二石生丽想振葩，绮思撷藻，撰《十洲春语》三卷。借花镜影，以诗绩神。聊寄渊明之情，别有文通之恨。索题简首，爰得是词，知不能无感于坠欢也。 
　　说甚繁华，翠管金樽，珠帘玉钩。看露花屏角，绮怀荡水；风梧笛里，疏鬓惊秋。小宛无归，大乔已嫁，空向湖西问莫愁。难忘却，是背灯送笑，隔扇回眸。　　无端写出温柔，把眼底春光苦系留。怕片云易远，东南孔雀；斜阳早下，西北高楼。红粉何情，青衫只泪，断月零灯一霎收。都无着，愿今生艳福，不要多修。 

　　分题《十洲春语》三卷 
　　春风满地茁情芽，淡似轻烟绚似霞。 
　　愿乞东皇长庇护，由来美眷本如花。（品艳） 

　　胎息离骚体国风，散花妙手极灵空。 
　　翻憎韩握杳奁集，曳雪牵云语未工。（选韵） 

　　随意青黄混碧朱，无端悲涕杂欢娱。 
　　夜凉团坐瓜棚底，拉杂援来尚说狐。（捃余） 

　　前题　　晚香生 
　　谢傅中年鬓发凋，且凭丝竹慰清寥。 
　　等闲花月怜虚度，几辈声名愧幸邀。 
　　翠陌有香春试屟，碧天如水夜吹箫。 
　　应知参得楞严果，绝似余怀记板桥。 

　　乐府新歌子夜篇，风怀细写薛涛笺。 
　　残脂剩粉原无赖，冶叶倡条亦可怜。 
　　悄绝昏灯垂夜帐，凄然怨笛媚春筵。 
　　倘教侬作司花吏，愿以金铃护晓烟。 

　　前题　　味榄生 
　　短衣未入金华队，走毂归来拚长醉。 
　　胸中突兀有五岳，敢殉雄心向柔媚。 
　　十洲山色何郁葱，十洲之水春瀜瀜。 
　　烟汀月岛遍楼阁，蘼芜匝奁花冥蒙。 
　　洞天首称鸟衣国（王素芳），凤子蛾儿斗颜色（王素卿、孙爱月）。 
　　四娘弦管晓窗鸣，中妇璇玑夜灯织。 
　　风流亦有夷光施（施玉芳），碧螺眉黛红玉姿。 
　　垂杨不系渡江楫，桃根去后空为思。 
　　听婪小馆（孙玉卿）调莺院（许福），崔护重来断人面。 
　　未忘兰玉荐罗衣，乍忆芳姿携团扇。 
　　一声花解楼头笛（王绣林），天际银河澹初夕。 
　　结好君歌杨叛儿，伤心侬怨罗敷陌。 
　　眼中瑶草何纷敷，朝荣暮悴良可吁。 
　　迷香不醒蝴蝶梦，落颔谁抱骊龙珠。 
　　且凭张泌妆楼记，细碾兰膏写名字。 
　　岂真杜牧甘浪游，聊等东方作宾戏。 
　　鸳鸯卅六湖上飞，荷花蓼叶多斜晖。 
　　鞭丝隔树客沽酒，鬓影横波人浣衣。 
　　那得腰缠十万富，到处开筵为君寿。 
　　红袖低垂拜曼殊，荣过平原色丝绣。 
　　吁嗟乎！ 
　　神骐不上天门游，古剑不出延平流。 
　　徒将彩笔画金粉，我怜君志多郁忧。 

　　高阳台 
　　湖上藻香楼读二石生《十洲春语》感作，并志听婪小馆旧事　　杜洲生 
　　种玉为根，镂冰作蕊，湘烟茁遍春芽。一曲啼鸟，唱来玉管谁家。个人已别西洲去，剩栏干丝柳横斜。尽相思、锦树笼灯，绮陌扶车。　　蘼芜绿满烟汀路，有娇莺缩羽，飞过窗纱。旧日风情，眼前相看都差。漫携奁底鹅毛笔，拓云笺，细谱铅华。总堪怜、薄命桃花，水性杨花。 

　　金缕曲 
　　甬上遇二石生，读其新编《十洲春语》，感题即赠　前题　　铁头陀 
　　立马春城路。正连江、月明毳幕，风暄画鼓。海上鲸氛今未扫，赢得荒寒如许。问杨柳、何心媚舞。怜尔十年怀刺灭，慕食牛百里闻鸡祖。心抑塞，向谁诉。　　青红写出莺花谱。总无非、撷兰搴芷，骚歌湘楚。太乙游遨山鬼睇，凤驭鸾施无数。都解听、玉箫凄语。转眼花残楼阁换，便簪缨、一样东流付。且饮酒，惜芳树。 

　　题《十洲春语》集捧花生《秦淮画舫录》句　　冶仙 
　　不曾真个也魂销，别有奇闻续板桥。 
　　倘过花田谭韵事，一群么凤隔花招。 

　　指点儿家旧姓王，十年声价压平康。 
　　春波老去风情减，留与词人话断肠。 

　　斜阳催送木兰舟，别梦依依燕子楼。 
　　赢得酒痕双袖满，重来风景似深秋。 

　　瑶台小影斗春华，十二红窗映碧纱。 
　　肠断旧时人不见，了无心绪问群花。 

　　岂有飞花再上枝，夕阳贪话冶游时。 
　　问谁复得鸳鸯社，一握齐纨写艳思。 

　　月华如梦复如烟，娲石谁填色界天。 
　　说与痴情应不讳，香联蕊榜注婵娟。 

　　俭装时世近何如，为作轻烟澹粉图。 
　　可恨不将金屋贮，水晶分影照肌肤。 

　　女床缥缈翠微中，半轴湘帘逗晚风。 
　　剩有桃花无恙在，者番还认梦中逢。 

　　题二石生《十洲春语》并赠玉立龛主人　　小颠 
　　枇杷花里泛新醅，曾访书仙特地来。 
　　杜牧寻春犹未晚，莫愁制曲总多哀。 
