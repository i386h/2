<!-- { "loadSidebar": true } -->
　　图克坦公履字云甫辽海人经义第学问该贯善持论世以通儒归之性纯孝乐诲人官至侍讲学士
　　陶谅字信之获吕人有吏干歴邑长着能称
　　程和字仲美武涉人长管库材以聚书教子为志竟莫遂而没哀哉
　　胡琏字国瑞武安人词赋第为人慈祥乐易风流伟德度子祗遹有俊材光大其先业
　　朱万龄字夀之云梦人生平以道学自负星厯占筮乃其所长
　　杨道字叔能淄川人气髙古不事举业磊落有大志文章极自得之趣有小亨集行于世
　　王信字信之南燕人少为律吏美丰仪嗜酒有气义李班字晋伯北燕人性介特以品官子补部掾
　　赵非熊字周卿安阳人贞祐间尝以材武选为春官卫率为人资严厚可任以重事
　　长乐阡表【并序】
　　汲郡王氏其先河南阳武县圈亭人避靖康之乱北渡河至汲乐其风土衍沃遂占籍为长乐乡西晋里人今墟落南原累累而阜者葢自肇迁以来丘垅也族衍代深法不可沟合率藁殡兆外时我曽祖府君以大宗子覩其然而叹曰礼当改卜新阡为王氏第二茔明灵其舎诸况责实在我乎于是择而东得地于第四疃清沟之北自祢而上三世合羣从凡厝者廿余竁其绍已絶而力弗逮者率棺衾毕具逺近聚观莫不钦其孝之至仁之厚也及夫嵗时墓祭先西后东传于今而不坠百年来墓栢蔚茂苍烟梨雪光动林陌识者谓君子之泽渊流而未央也时则泰和之末大安初年也迨我有元至元十五年戊寅不肖孙恽由翰林待制授朝列大夫充河北河南道提刑按察副使明年春三月按部而南过家上冢首从二坟以封以飨其东阡则缭以短垣周若干步武复欲发达幽光慨焉莫究访耆旧则商年俱尽考世德则旌纪寂寥因念天下之物未有无本而立舍祖而丰昵者也然逺则疏疏则不亲不亲则涂人此世俗之常情也今王氏二百载间丘墓移置者三始焉西晋里再卜白杨疃分白杨而祖西河乡势固有当然者彼子孙浸逺吾岂敢必其不源委泮涣枝叶扶疏者哉惟其泝流寻源推末求本明夫当然之理因不得亲其亲而丰于昵者矣后之来者能以吾言世守而不易虽百世可亲也而我祖建迁之义是不可不表见于后曽祖讳经字伯常读书不仕以仁厚庇一乡卫人至今以长者称铭曰
　　族萃蕃理则迁尊而祖获所安论本根不易存祭先河祖所遵致时祀首逺坟取此法裕后昆繄我曽寔古人仁之厚孝之纯西晋里长乐原忆墓栢锁苍烟郁相望见蝉嫣孰不曰王氏阡铭贞石表先德陵谷迁庶可识
　　管勾推公墓碣铭【并序】
　　公讳德字济之姓推氏其先相州隆虑人宋季有起身刀笔至州録事防军者以政尚严明不畏强御名大父暨兄金初避仇徙家卫之共城伯祖以掾补县吏不幸皆早世考复字永亨时在襁褓母李氏贫不能家提之再醮邑医杜氏及长就传其术遂以良医称公少颖异能绍其家学轩岐雷扁以来书浩博不易究悉研穷机要所得为甚多正大丁亥以方痬两科中选由医工补省司管勾公有蕴借以德艺为上官推重生平志存济物故其诠治疾症未尝以贫富易心理或未安归若芒刺在背隠不敢着席初贞佑大兵后比屋疫作与考谋曰今用厄如是我实司命可坐视不救遂大措汤剂厯饮闾里问其乏粥沈者复以米遗之全活甚众天兴初盗起西山约众东走汴中涂遇刼贼熟视为公遽放伏前谢曰推君父子向以药惠脱我辈命忍以非义加诸余亦获免壬辰秋归隠苏岭老者尊其德病者赖以安而少者访其学然神膏傅痬灵丸起癈医家者流正有定法而僻隠赘异等疾在方伎所无者公率能一望而知意料而决翕忽死生之变如程氏子得腹痛疾以食毒治而苦愈亟谒公状闻曰此脏疽也已无及矣程不应公曰后三日当有腐血下而絶及期果然晚节躭翫史籍酣适醪醴浮沈得丧一寓情杯酌间或劝焉曰吾方陶然逰太和之乡君可去毋呶竟以饮致疾终享年七十有二配桑氏乡进士彦周之女壸仪母道有承平故家风范生女子三人长适司候张显仲女钜家李氏季归王某后公五年卒夀八秩聓显等合古郭里栢门山南原殿士桑君茔西南隅实至元二年二月四日也后十五年春恽按部南下躬奠墓次然兴感纵羊昙之泪下沾襟时思防替终伯道之自遗伊戚为恨何如惟是鑚石纪铭昭告下泉庶几少有慰焉推为氏厯考姓书不见惟潜夫论载余推氏出楚之芉姓公岂其苗裔乎铭曰
　　轩岐有书是为内经洞达病机惟明克能于惟我公天禀粹灵灵丸起癈神膏续肱不主故常以意智行推本所自其源渊渟艺精多挟度货可居髙下其手类夫吏胥繄公处心德度愉愉拯溺救焚已焉是图相彼阳施宜嗣厥后本支颠兀理莫可究累累堂封栢山南元刻铭表公以慰下泉虽髙深兮易位尚知为乡先生推氏之阡
　　故将仕郎潞州襄垣县尹李公墓碣铭【并序】
　　世有风谊之士粹出天禀不俟激昂蔼乡曲之誉称于士大夫间者李公其人也公讳瑞字天祥其先潞州上党人系出唐昭武公抱玉之裔五代季逺祖以官家卫公为人慷慨有机警长身鋭目髯糢糊猬磔酒酣吐气抵掌谈话而英姿飒爽之余犹隠然溢眉睫间少为县吏録録无所见正大间恒山公僊提孤军宿汲连九公声援君时给事幕府叅军季公爱其武干委以赤白嚢事公感其知遇昼则荷戈捍侮于外夕则抱牍上军务于府殊赳赳然及宜津撤守跳大梁既而京城疫作纵饥民出公倡率流播救死扶羸归郡延撒吉似悉编为氓者千七百余口逮乙未春家府一见喜曰此跅弛士也教之当有用遂礲磨砥厉日致其详谨焉州召为吏主掾数不屑去壬子秋诏以卫六县为丞相忠武公采地参卿王公来主州治举能理剧署之典簿领聴其指纵跃如也巨细之务厘补肃叙效其用居多俄荐授録事参军兼汲邑长将顺拊循至有惠爱至元三年总尹陈公以材辟府从事六年积前后劳赤牒授潞州判官栖迟下位德及民为艰故寛简持大体谦让睦僚友聴共佐理中多裨益了不露已出至上敬下安惟恐秩竟而去之遽也九年夏予调官晋府过家上冢胙饮水濵话平生甚悉翼曰鸡一鸣送予逺郊外泣且言曰吾老矣不能为升斗禄走形势途第相见期邈未知复无恙否遂哽噎诀去余亦欷歔乆之且讶其遽如许也其秋以讣来告呜呼哀哉公事家府执弟子礼三十年始终
　　如一日一别终天弗逮送吊不及哀铭诔未彰有恨何如嗣子震既礲石墓道百拜来请铭曰无庸固所愿也公姿孝悌喜賔客赈贫继乏虽脱骖指囷略无难色至于排难解纷不自顾借犹焚溺之在已复能通下情知疾苦姁姁欵欵老安少懐与人接无贵贱礼夷故牛童马走防得其懽心生平备尝世故小心俭畏以省事为乐有讼来质成公温言理喻曰缓急人时有也其忍以小忿兴怨可退思自省既而偕谢曰公长者过不敢复闻又善营构事不为巧饰要以敦巩延百载上如卫之泮宫潞之储廪是也初农民发野冢市甓下令禁焉暴委之患遂絶士人牛国瑞闻公义托妻子东逰客死聊城为经纪其家又石其氏者坐事累猝不易辨明索之急投公匿焉竟赖以脱里有丧率匍匐救视孔懐之情逾于兄弟至贫不能举者棺衾坎圹楄柎之物必具乃已其周急趋难甚于已私类若此终饮徳不伐闲居灌凿树艺麄衣粝食与老农老圃为伍殆将终身焉噫衰俗頺波中矫矫然有古义士风出则智效于官处则行比一乡可谓不凡者矣士方以夀祉期公一旦暴偾不及中夀为惑岂气盛亟衰物刚易折推原本自理或亶然然观义之所在有不亡者存焉异时有带劔乔林读予文而兴起者未必不拜酹公坟俾配食于县社也公仕至将仕郎潞州襄垣县尹命已下卒春秋六十有四实九年壬申七月十九日也配张氏先卒女二人长曰阿丑女甥魏珍次未笄皆继公没嗣子震实主其丧汲县南唐津里清水之南源铭曰
　　太史著书游侠与侉不轨正理匪暴豪邪行而宜之义莫有加李公之先奋迹将家余烈有光流而义华故侠焉负巨先之气行焉佩仲由之猳家府与训化而柔嘉据理施惠如有等差趋人之难甚于已私孤不自存我衣食之贫不丧举我棺窆之野冢累累公助半之夷考其行匪义则那以之莅官敏而外和丝棼我理疮痍我摩方百里之命下俄舂者之不歌心则罔单其如命何念公平生涕泗滂沱番番良声公荣实多泉流西东太行嵯峨我铭刻石等于不磨













　　秋涧集卷五十九
　　钦定四库全书
　　秋涧集卷六十
　　元　王恽　撰
　　碣铭
　　大元国故尚书省左右司员外郎韩公神道碣铭【并序】
　　夫朝廷山林之士有徃而不返入而不能出者惟其勇于静退贞不絶俗是则为丈夫之事吾于乡先生韩公得之矣公讳仁字义和父显有融德不耀公甫冠而孤事母以至孝称好学强识闻一善事乐为而不厌正大间举孝亷辟为州孔目以能充元帅府令史方羽书交驰际公励精所事为上官推重畨译史安天合为相友善壬辰北渡隠居乡间澹黙无所营庚子嵗诏行台于燕开幕府选参佐得良能为亟用安侯荐首聘公充尚书省都事癸卯春以国计北觐上询以金粟川流萝图巩固将何策可济对者以十数独公敷陈详明简而得要有鉴古训用贤材之説上喜甚仍奏天下困穷者实繁有徒方发政施仁之秋宜子惠俾霑大赉允焉迄今贫子月给廪料葢自公伊始是年秋丁母梁氏忧寻夺哀起授左右司员外郎公早夜在公以吏务自任郎中李献卿才望重两朝亦许公和光解纷能就吾事又明年冬以祔母夫人得告南归既襄事偕内子张氏弃俗入道号逍遥子遂西逰太华终南诸山黄冠野服偃然阅世如老松卧云壑者逾三纪焉公资明淑生平与物无忤其荐贤周急有大过人者宗族借之通达者甚众尝买僮即约之曰汝等以世故不幸及此义则黾勉相从否则任渠所徃晚节专以方书济人为事闻一秘方竒诀求访百至易千金不恡嵗乆得益多如烟霞医林等集悉锓梓流布犹虞所传未畅择标治者遍书闾巷壁间京师物繁嵗多竒疾赖公起死者不胜纪例来谢辞不见曰吾庶几道念济苛苦而己余何计当时少傅窦公亦以医方谈客多猎神农经所载为用公则博采经验所谓海上方者録之无遗二公虽趣向不同于博施则一也故窦韩之名并传于世先是道人谢志贤等歆公进退有道心存济物殆非寻常所可及遂请主神寳修真二观余三十年奉公犹一日公有二侄长曰天祐泰盐提举次德旻由后卫从事充枢宻院令史德旻以公耄期迎至家庭与妻苑氏侍养送终礼无少憾士论贤之公以至元十九年十月望日考终牖下享年八十有四某月日将归窆汲县耿冈之新垅墓须铭以乡耆故来属笔其敢以无斐辞铭曰
　　显允韩公生有淑质陈力周行孝亷应辟移而为忠载扬厥职济物之心一何云亟汉署千官含香入侍经国之对允合眷思片言回春仁者之赐脱屣荣贵神武挂冠退身急流又人所难全真为教乐在一箪青囊集验救夫世癏旁搜博施一壶市间保合太和浩浩其天我錬我形我驻我顔较彼独善九鹏一鹯栖迟有窠逍遥有篇青山白云门老仙黄冈北原睠焉故山惟耿新垅繄公改迁魂兮来归谅先生之所安
　　大元故蒙溪先生张君墓碣铭【并序】
