<!-- { "loadSidebar": true } -->
　　孔明引大军而回成都，后主整排銮驾，出廓三十里迎接。探知丞相至近，后主遂下辇，立于道傍，候孔明如事父。孔明慌忙下车，伏道而言曰：“臣不能速平蛮方，使主上怀忧，臣之罪也。”后主扶起孔明，并车而回，大设太平筵会，重赏三军。蛮邦进贡来者二百余处，皆厚待之，重赏护送，各还本国。孔明奏准后主将殁于王事者之家，一一重赏。西蜀之地，年丰岁稔；人心欢悦，万物咸宁。

　　却说魏主曹丕在位七年，乃黄初七年，即蜀之建兴四年也。丕先纳夫人甄氏，极有颜色，乃中山无极人也，上蔡令甄逸之女，自三岁失父。建安中，袁绍知其美，娶与中子袁熙为妻。熙出镇幽州；丕父曹操打破邺城，丕见甄氏之美，遂纳为妻。后生一子，名叡，字元仲，自幼聪明，丕甚爱之。后丕又纳安平广宗人郭永之女为贵妃。此女极美，其父曰：“吾女乃女中之王也。”故号为“女王”。自从丕纳为贵妃后，因甄夫人失宠，郭贵妃欲谋正宫，却与幸臣张韬商议。时丕有疾，郭贵妃令张韬刻一桐木偶人，上书丕年命，妃却呈于丕，言：“适于甄氏位下掘得此物，系魇镇陛下也。”丕见之大怒，不究其真假，将甄夫人勒死于冷宫，遂立郭贵妃为后。因无出，养曹叡为已子。虽甚爱之，不立为嗣。时叡年一十五岁，弓马熟闲。当年春二月，丕带叡出猎，行于山坞之间，赶出子母二鹿。丕一箭射倒母鹿。丕回视小鹿，见卧于曹叡马下。丕大呼曰：“吾儿何不射之？”叡在马上泣告日：“陛下已射其母，臣安忍复杀其子也。”丕闻之掷弓于地，曰：“吾儿真乃仁德之主也！”遂立叡为齐公，后改为平原王。

　　夏五月，丕感伤寒，百家医治不可，乃召中军大将军曹真、镇军大将军陈群、抚军大将军司马懿。此三人乃掌国家重大之事，皆入寝宫。丕唤曹叡至，乃与曹真等曰：“今朕病已沉重，多是不痊。此子年幼，卿等三人可以辅之，勿负朕心。”三人皆告曰：“陛下何故出此言也？臣等愿竭力以事陛下千秋万岁。”丕曰“今年许昌城门无故自崩，乃不祥之兆，朕故知其死也。”忽征东大将军曹休入宫问安。丕曰：“卿等四人皆国家柱石之臣也，今已在此，朕有何虑耶？”言讫，堕泪而崩。时年四十岁，殁于洛阳宫嘉福殿。在位七年。后晋平阳候陈寿评曰：

　　魏文帝天资文藻，下笔成章；博闻强识，才艺兼修。若加之旷大之度，励以公平之诚，迈志存道，克广德心，则古之贤主，何远之有哉！

　　又史官孙盛评曰：

　　魏王处莫重之哀，而设享燕之乐。居贻厥之始，而堕王化之基。及至受禅，显纳二女，忘其至恤，以诬先圣之典，将何以终？

　　于是曹真、陈群、司马懿、曹休四人，一面举哀，一面立曹叡为大魏皇帝。谥父丕为文皇帝，谥母甄氏为文昭皇后。封钟繇为太傅，曹真为大将军，曹休为大司马，华歆为太尉，王朗为司徒，陈群为司空，司马懿为骠骑大将军。共余文武官僚，各各封赠。大赦天下。时雍、凉二州无官守把，于是司马懿上表乞守西凉等处。曹叡从之，遂封懿提督雍、凉等处兵马。懿领诏去讫。

　　却说细作人飞报入川，来见孔明。孔明大惊曰：“曹丕已死，孺子曹叡即位，余皆不足挂意；但有河内温人司马懿，此人乃世之英雄，今总督雍、凉兵马，倘训练成时，必为蜀中之大患。不如先起兵伐之，芟除此人，以绝后患。”参军马谡曰：“今丞相平蛮方回，军马疲敝，只宜存恤，岂可复远征耶？要除司马懿不难，某有一计，不劳丞相张弓只箭，使司马懿自死于曹叡之手，未审丞相钧意允否？”孔明闻之，遂问其计，试看马谡道出甚计来，果然司马懿性命如何，且听下回分解。 

孔明初上出师表
　　却说孔明问于马谡曰：“有何妙计，能使司马懿自死于曹叡之手？愿详言之。”于是马谡献计曰：“司马懿虽是魏朝大臣，而曹叡平素疑之。何不密遣人往洛阳、邺郡等处，布散流言，说此人欲反；却作司马懿告示天下榜文，遍贴诸处，使曹叡心疑，必然杀此人也。”孔明大喜而从之，即遣人密行此计去了。

　　却说邺城门上贴下告示，守门者揭了来奏曹叡。叡观之，大惊失色。其文曰：

　　骠骑大将军总领雍、凉等处兵马事司马懿，谨以信义布告天下：昔太祖武皇帝创立皇基，本欲立陈思王子建为社稷主，不幸奸谗交集，岁久潜龙。今皇孙曹叡素无德行，妄自居尊，有负太祖之遗意。今吾应天顺人，以慰万民之望，克日兴师到关，皆早归命新君；如不顺者，当灭九族！先此告闻，相宜知悉。

　　曹叡大疑，急问群臣。太尉华歆等奏曰：“司马懿上表乞守雍、凉，正为此也。先时太祖武皇帝常与臣曰；‘司马懿鹰视狼顾，不可付之兵权，久必为国家之大祸也。’今日反情已萌，可速诛之。”言未尽，王朗又奏曰：“司马懿深明天文，熟谙韬略，善晓兵机，常有一匡天下之心；今若不除，久必成王莽之患也。”曹叡降旨，便欲兴兵御驾亲征。忽班部中大将军曹真出而奏曰：“不可。昔文帝托孤于臣等四人，是知司马懿无异志也；今无故加兵，乃逼之反耳。况蜀、吴未除，多是奸细行间谍之计，使君臣自乱，彼却乘虚而击也。陛下未可深信。”叡曰：“司马懿若变，悔之何及！”真又曰：“如陛下心自不稳，可仿汉高祖游云梦之计。陛下幸安邑，司马懿必然来迎，可观其动静，就车前擒之可也。”叡从之，遂命曹真监国，即引御林军十万，径到安邑。

　　此时司马懿果然不知，欲令天子看其兵势威严，乃整兵马，率甲士数万而迎。近臣奏曰：“司马懿果率生力甲士十余万，前来抗拒，实有反心矣。”叡慌忙命曹休先领精兵迎之。司马懿见兵来到，只疑车驾亲车，乃伏道而迎。曹休出曰：“仲达受文帝托孤之重，何故反耶？”懿大惊失色，汗流遍体，乃问其故。休备细言之。懿曰：“此是吴、蜀奸谋间谍之计也！使我君臣自相残害，彼却乘此虚势而袭之矣。某当自见天子！”懿急退了军，直至叡车前。俯伏泣奏曰：“臣受先帝托孤之重，安有异心？此必吴、蜀之诈计也。臣乞总此兵者，实欲先破蜀，后伐吴，以报先帝与陛下耳！”叡持疑未决。华歆奏曰：“不可付之兵权，可黜罢回乡。此汉文帝以报周勃也。”叡依此言，将司马懿削去官职，命曹休总督雍、凉兵马。司马懿贬回乡里，魏主曹叡驾回洛阳。

　　却说细作探知此事，报入川中。孔明闻之，大喜曰：“吾欲伐魏久矣，奈有司马懿总雍、凉之众。今既中计而贬之，吾有何忧耳！”次日，后主早朝，大会官僚，孔明出班，上《出师表》一道。表曰：

　　先帝创业未半而中道崩殂，今天下三分，益州疲敝，此诚危急存亡之秋也。然侍卫之臣，不懈于内；忠志之士，忘身于外者，盖追先帝之殊遇，欲报之于陛下也。诚宜开张圣德，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体，陟罚臧否，不宜异同。若有奸诈犯科及为忠善者，宜付有司，论其刑赏，以昭陛下平明之治，不宜偏私，使内外异法也。侍中、侍郎郭攸之、费袆、董允等，此皆良实，忠虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰“能”，是以众议举宠为督。愚以为营中之事，事无大小，悉以咨之，必能使行阵和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞亮死节之臣也，陛下亲之信之，则汉室之隆，可计日而待也。臣本布衣，躬耕南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，谘臣以当世之事，由是感激，许先帝以驱驰。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事也。受命以来，夙夜忧虑，恐付托不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原。庶竭驽钝，攘除奸凶，以复兴汉室，还于旧都。此臣所以报先帝，而忠陛下之职分也。至于斟酌损益，进尽忠言，则攸之、袆、允之任也。愿陛下托臣以讨贼兴复之效，不效则治臣之罪，以告先帝之灵。责攸之、袆、允等之咎，以彰其慢。陛下亦宜自谋，以谘诹善道，察纳雅言，深追失帝遗诏。臣不胜受恩感激！今当运离，临走涕泣，不知所云。谨表。

　　后主览表而言曰：“相父征蛮，远涉艰难，方始回都，坐未安席；今又欲北征，恐劳神思也。”孔明曰：“臣受先帝托孤之重，夙夜未尝有怠。今日平蛮回国，一载有余矣，军马已锐，器械已足，粮草之类尽皆完备，不就此时讨逆，恢复中原，更待何日耶？”忽班部中太史谯周出奏曰：“臣夜观天象，北方旺气正盛，星曜倍明，未可图也。”乃顾孔明曰；“丞相深明天文，何故强为也？”孔明曰：“天道之理，变易不常，岂可拘执也？吾今且驻军马于汉中，观其动静而行之。”谯周等谏之不从。于是孔明乃留郭攸之、董允、费袆等为侍中，总摄宫中之事；又留向宠为大将，总督御林军马；蒋琬为参军，张裔为长史，掌丞相府事；又留杜琼为谏议大夫；杜微、杨洪为尚书；孟光、来敏为祭酒；尹默、李譔为博士；郤正、费诗为秘书；谯周为太史，内外文武官僚二百余员，同理蜀中之事。

