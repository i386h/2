<!-- { "loadSidebar": true } -->
　　名妓金玉蟾者，吴门人，珠江翘楚也。年甫破瓜，善画能吟，知音识曲。以故艳声藉藉，噪遍章台。花国群芳，无有出其右者。然所交多名公达卿；寻常俗子，未能一望颜色。邹生萼楼，固金阊世家子。工诗文，娴绘事。以索逋至粤中，盘桓匝岁。久耳姬名，偕友往访。枇杷花下，一笑相逢。倾谈之际，姬极服生才。彼此依依，竟如旧相识。于是兜情溜媚，送客留髡；枕席绸缪，各吐衷曲。始悉姬即吴人辛某之女。辛某飘泊穗垣，岁杪积逋不能偿，拟鬻其女。生怜之，倾囊畀焉。旋夫妇相继病逝。女无以自全，为恶叔所卖，仍堕平康。貌即冠时，才亦出众。猎艳者不啻蝇之逐臭，七十鸟遂恃为钱树子。姬怀贞抱璞，虽座客常满，只许神交，不以身合。虽极知己者，不过竟夕谈心，未敢相亵。故在温柔乡中，犹然处子也。当日感情报德，分外相亲。啮臂盟心，矢以嫁娶。自此无日不往。两月余，阮囊羞涩，垂橐兴嗟。顾鸨愿所望甚奢，始犹售画挥金。继因欲壑难填，乃日从事于长生库中，以偿夜合资。 
　　姬知之，潜谓生曰：“君以寻常狭邪视儿，则已。如不鄙风尘，欲置之于伉俪之列，则宜早为之计。勾栏轻薄，乐事难长，好姻缘不可恃也。”生戚然曰：“仆初日逢卿，本思偕老。然以长卿家徒四壁，子敬座剩一毡。而遽欲鸿案相庄，鸩媒是遣，谁其信之哉！今者旅况艰难，羁愁潦倒，竟半筹之莫展，觉来日之大难。”因口二绝吟云： 
　　漫嗤孺子竟长贫，手到黄金尽散人。 
　　难把惜花心事了，名花无计脱风尘。 

　　一心何敢负卿卿，直把相思了此生。 
　　填海补天还易事，只愁铸铁错难成。 
姬闻之泣数行下。既而曰：“吾辈平康生活，大抵贵富贱贫。虽家有铜山，亦不能满无底之壑。日来知君典鬻旅物，以供花前买笑，特恐难为持久计何。”生欷歔曰：“儿女情长，英雄气短。倘过此以往，好事多磨，拼一死以殉知已。”姬即掩生口曰：“谁令君出此言，不怕旁人愧死耶。君如爱妾，彼此不妨熟图。媪所欲者阿堵物耳。君为妾虽耗费无多，然以寒士视之，不啻腰缠十万。况当鸨母向君喋喋时，极意逢迎，亦许以量十斛之明珠，下一台之玉镜。聘棠嫁杏，曾有成言。君试申前说，或不至苛求重价，竟食前言也。”生难之。姬曰：“君得毋虑妙手空空乎？且试探之，再作商量。君费不足，儿薄有所蓄，可为同心助一臂。惟允许时，必以言诱之，使不能悔。”生如姬言，乘间问媪，且谓嫁娶之盟，姆所亲许。天日临其上，鬼神鉴其旁，口血未干，想或不负。今小生将作归计，拟践前约，聘资如于，望为明告，自当设计图之。”鸨已悉生窘状，忽闻此言，笑为梦呓，睨而哂曰：“官人欲娶吾女耶？前说诚有之。然妮子入门，老身抚养不易。今欲脱籍，他人必得万金。念官人贫，且读书人，愿减其七，如得三千金，即惟命是听；倘不足此数，无咎老身不情也！”鸨盖念三百金，尚非穷措大所易办，况十倍此数，更何从措置哉。生唯唯，退以告姬。姬问生能筹几何，曰：“质鬻兼营，只可得三百金。如媪所言，今世难期好合矣。”言已，泪涔涔下。姬亦硬咽不已。但促生姑为谋之。生悉索所有，得二百金。其余皆姬任之，急付生携以送鸨。鸨大惊错愕，顾语已出口，不能悔。无已纳金署券，命尽褫姬之衣服裙钗，仅留衷衵，逐令速去。姬于箧底出旧衣一袭，泣告曰：“此破絮袄，可相赠否？藉御儿寒，感情岂浅哉。”鸨初不之理，继见其觳觫状，始曰：“汝自着去，勿惺惺作假态也。”生携姬至寓所，旅况艰辛，相对涕泣；途长资短，莫适所从。寓主人怜其孤寒，赠以白金四笏，然后成行。 
　　时春早天寒，风凄雨苦。一肩行李，生自负荷。姬韬容披发，徒步相从，日行十余里。不及投宿，辄寄人篱下。或宿古刹，如街子之双栖。风露星霜，迍邅备历。夏首春余，始至闽省。资用乏绝。会久雨，黄梅蒸润，泥淖难行。姬踯躅污滓中，足破肤穿，血流襦袜，脱以示生。生流泪曰：“仆飘泊穷途，乃累卿如此，实觉不忍于心。”姬曰：“是何言也？妾从君出门时，早知今日。但患难亦寻常事。人不能极苦，必不能极甘；不能极贫，必不能极富。只求立志坚定，便可由塞而通。所虑者，君家夙称素封。今颠踬归来，其能免邻里姗笑乎？”生曰：“卿意将若何？”姬曰：“妾意小作贸易，较跋涉少安，且可稍权什一。异日阖家温饱，热闹还乡，或不至旁人齿冷，君以为然否？”生曰：“卿言良是。顾何从得货殖赀？”姬曰：“君果有志，容妾图之。” 
　　行三日，抵闽之漳浦。既安栖宿，重问曩言。姬笑取旧衣出宝石一，大如椒。付生入市，易五十金。乃于阛阛税屋数椽，设当垆业。生着犊鼻裨应客。间作一画。而江城斗大，风雅绝稀，故再世龙眠，绝少知音问鼎。生遂专习贾事，琐细必亲。暇惟搔首问天，长呼负负而已。半年许，食用粗给。姬笑问生：“君作此不厌乎。”生曰：“以今视昔，较长途靡定者，相去不啻天渊。虽有壮心，且为自抑。”曰：“君言固然。但所操太狭，恐为冷眼嗤，必稍扩充乃可。”生曰：“然则何如？”姬又笑取旧衣出钻石一枚，比前稍巨，付生鬻得三百金。居然设巨肆，持筹握算，生计益宏，能畜佣媪。生大志已淡，至此日亲会计，夜拥丽人，以为人生至乐，无有过于此者。 
　　一日，相对小饮。酒半酣，姬问生曰：“君本读书，当以显扬自许。兹甘济市侩，愿终身浮沈耶？”生曰：“贾道亦佳，得陇何敢望蜀？”曰：“请问贾与仕孰优？”曰：“贾贱仕贵，奚可相提并论哉。然贾亦有大小，小者不过负贩之流，大者席丰履厚，出入车马，交结官长，颐指气使，人多仰其鼻息。一旦纳粟入官，头衔有耀，列于缙绅。财多者指捐某省，即日可以赴任。卿岂可轻视夫贾哉！”姬曰：“然则君其歆慕于此乎？”生笑曰：“生平读书，所学何事？少时亦尝有志于登仕版矣，期于有益乎民生，有裨乎家国，必以实心行实政实事，程实功，庶几以有用之材而为世用。卿不观今时之为仕者乎？民脂民膏，供吾私橐。虽闾阎之疾苦，家国之安危，有所弗恤。但观其旗旄导前，骑卒拥后，出则高车驷马，入则重茵列座。自以为一世之雄。此之谓官，我所弗屑也。不谓卿雅人亦堕世俗之见，遽欲以此动我，浅之乎视丈夫哉！”曰：“君既知之，云何不仕？况今当国家求才孔亟之时，何不出而霖雨苍生，以一展其抱负哉！”曰：“卿傎耶。仆纵读书，未经列榜。安能一行作吏，变白屋而青云？”曰：“司马长卿之才，尚以赀郎自显。安知市廛之宅，不镌德政之碑乎。况贾可为官，君曾言之矣，兹曷弗步其后尘哉？”曰：“卿真妄矣！区区作贾赀，尚赖卿维持，得有今日，又安能一旦得志哉？”曰：“君果欲官，妾能谋之。然丞倅府县，分位太卑。惟监司观察之尊，豸冠绣衣之荣，或可稍为吐气。”生曰：“计将何出？卿试言之。”姬出旧衲。破以小刀，破絮中所裹粒粒，皆明珠也。盛以雕盘，数之得千余颗。大者如豆，小亦如椒。更于领际剖得一纸，大仅逾掌。令生持赴省中，向某庄领得三万余金。促生赴部，以海防筹响例铨选。仅两月，授湘东观察使，挈眷之任。 
　　 时土匪未靖，行旅戒途。历任当道，皆以粉饰因循，致跳梁者益无惮忌。姬谓居官之道，务在除莠安良，因劝生力为整顿，雷厉风行，檄饬所属，缉捕从严。未一年，境内大治，荐章交上，升任黔中廉访使，旋升方伯，改授云南巡抚。携眷赴滇，首在察吏安民，杜奸去害。时边徼甫平，强邻密迩。生一切处之以雍容静镇，内消反侧，外绝凯觎，远近晏然。官民咸倚为长城，在上亦响用方殷。生惟以清廉自矢，白水盟心，敷政优游。时与闺中人心膂相资。适境中出一鉅案，牵涉某大僚。生惟一秉至公，绝无瞻徇。某大僚几以此获罪，心甚衔之。特指使某侍御论奏，其党亦复交章弹劾。上不能无疑，特遣大臣按省查办。生虑祸且不测。姬殊坦然，出曩所得珠，穿成珠花二。配以翠石，光怪陆离，不可逼视。密遣人献于大臣之宠妾璇娘，求其乘间缓颊，事遂得解。大臣临行，遍访境中，知其政治之善，浃洽人心，舆情爱戴，出自真诚。还朝据实奏闻，上大嘉悦。特赐御书“福”字以奖其德政。生至是心乃获安。 
　　姬见宦海风波，无端猝起，劝生及时引退。明年，生遂上疏乞骸骨，归故里。优诏不许，再请而后允。生既罢官，爱光福邓尉之胜，遂卜居焉。出囊中资，筑一小园曰潜园。楼台亭榭之华，池石花卉之妙，一时无两。姬之恶叔尚存，劝生收养家中，并不一提前事。姬封夫人，生丈夫子二，皆早贵。姬年四十，望之如二十许人。 

　　煨芋梦 
　博山居仲琦，故世家子。少负勇力。偶作时文，亦复惊才绝艳。为人阴愎有机智。年二十，游庠，文名藉甚。慕张道陵之仙术，烧丹炼汞，卒无所效。自念非得真传，不能入门径。因孑身游四方，访求精诣。遇羽客炼师形貌稍异者，必叩求长生术，乞传衣钵。乃探其底蕴，非左道旁门，即画符施咒，终非上清真谛。闻劳山多神仙迹，矢愿访之。冲露犯霜，手皲足茧，不以为苦。一日抵山麓，有珈琳仙观在焉。醮坛月冷，丹灶烟清。祗年长者数辈，霜髯雪貌，鹤骨童颜，垂首闭目，见客不作一语，居拜之亦若无睹。自念非涉山巅，断无奇遇。因鼓兴而上，走齿齿乱石间。鸟道羊肠，侧身而进。路有盘石，径可盈丈。苍苔已满，鸟迹犹存。暂憩息足，腹馁，掬涧中清泉，和所裹干糒食之。有顷，贾勇再上。猿啼虎啸，心为之悸，凛乎不可久留。遥见巨狼跳舞而来，怖甚。思欲攀援登树，转念间已跃而过，且啸且奔，幸未为所见。视足迹大如斗，益加悚惧。决计下山，循途而退。抵旧来仙观，渺无一人。而径抱修蛇，蜿蜒出林际。心更骇绝，徒步而奔，十里余始出境。 
