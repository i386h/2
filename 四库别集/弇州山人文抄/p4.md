<!-- { "loadSidebar": true } -->
　　前萧公为浮梁时则以爽介便吏治称贤令矣而会旁郡大贵人家有所忤萧公虽用高第入留省竟坐中之谪佐太仓守萧公业佐守则曰夫兴迁人者例以传舍其官而故帋尺一吾为吾计快耳岂　天子所与共尉怃元元意哉于是州多盗萧公职贼曹率身先吏民益饬习比闾什伍之法而时抶其惰又以间布尔目行钩巨摘赤黑丸于掌中发之盗大惴恐无所容迸他邑去萧公时时言邑子践更者三五而代吾乃竟岁为官践更也虽然吾得兼治他邑盗易易耳时有军帅者职亦当治盗横甚萧公怒谓若虎而冠日躭躭攫人都市中何用治盗为且吾独不得称臧孙氏言哉萧公乃数从上官白发帅状竟坐免于是州人人大喜愿萧公当为守会州关守萧公则描守过王子而语曰凡吾之难非佐郡邑之难所以用吾佐郡邑者之难佐以长吏故抑而不尽见其才是为长吏掩佐则难佐不爱其才而尽见之即或以佐掩长吏则难今吾幸暂免矣吾乃有大难者吾为之长而使民不测其端是吾愚民而用之则难使民有以测其端民将由隙而入我则难上人有所为而不便于民而吾固持之是上代我受毁则难有所便于民上未及为而吾先之是我代上受誉则难吾务于民好而时于法有所操舍民得其好而上疑其决则难吾无所操舍于法而不中民上信吾法而民失其好则难事有所当豫而未豫之卒然而无以□则难吾豫之奉而遇事不奉而不遇事则难子将何以教我王子曰守难萧公哉即以浮染令治治之民无不浮染应也且难守者则未有难守者也萧公曰善□事三日下教敕诸□吏谨守舍毋轻出为所欲为吾以某日悉汝□□罪当死为日待汝期耳敕隶□□下溷吾乡民民能自来敕役者以计次来受事毋君间居间吾重困汝敕贼曹卒乃公在不忧盗汝毋重为盗于乡也萧公不下堂寄三尺吏民之上而州大治属岛寇至啸于海台使者仅以一帋符下诸所规调兵食皆以诿萧公萧公故豫之第言某所伏糇可饷某所矢金帛可犒以仓卒办故事民当立睥睨间萧公姑为定编伍甲约束曰胥后令夫敌木至而先困吾民即敌至而以困民待之皆非计也比寇退当事大臣计筑城海上宿一参将兵太仓民受役偏且直弗及萧公上书大臣曰夫筑城者业保障四郡也夫利均于四郡而劳擅于一州民不可愚使也今岁荒见食无半菽弃父母之养以日胼胝版筑而卒不得升斗之羡愚以为不死则乱大臣恚切责萧公以代受誉然竟无以夺之役稍稍宽半得直矣萧公□守久民且以为真亡何真守至萧公仍故职益勤励以治办闻而吏部臣亦自贤之擢蕲州守萧公复□王子而语曰不□日虞简书之及以为迁吏羞乃今奉免出治□矣□卒何以教我王子曰异哉萧公之所虞难者时及焉然萧公益亨无害也夫以道而用才以实而御虚则何所不可今夫蕲故楚之严郡也传虽称其俗躁强然犹淳庞近古秀民彬彬喜学有邹鲁遗风词讼五不能当吴之一赋税职贡士不能当吴之一以萧公才出五之一应之足矣何至复难蕲为夫萧公号精悍勤事所操切间用权术至居恒依义节饶给议论工文章时或取逄掖士延礼之彬彬儒者矣世所称说儒士类多沾沾自好是古而非今阔疏事情视萧公治不大径庭哉萧公行王子之乡荐绅大夫以王子雅知公俾叙其言以别

　　弇州山人文抄卷之一

　　●弇州山人文抄卷之二

　　琅琊王世贞元美着
　　西吴陆弘祚孝锡阅

　　序

　　赠山西按察副使京山李公迁浙江左参政序 
　　送按察副使巴蜀邓公任福建序 
　　赠吴参将迁江北副总兵序 
　　赠兵备副使广平蔡公迁督山西学政序 
　　吴朝卿茂荆亭稿小叙 
　　寿马先生序 
　　赠乐葵封君七十序 
　　寿金令君七十序（代家君作） 
　　赠张听泉七十序 
　　大司寇景山钱公七十序 
　　赠大都督玉江杨公五十序 
　　太学顾若时雍伉俪偕六十叙 
　　寿封少司马汪翁暨元配胡淑人七袠序 
　　赠穆大公序 
　　为孝廉顾道通追寿父母序 
　　徐母郭孺人八十寿序 
　　赠程君五十叙 

　　○赠山西按察副使京山李公迁浙江左参政序

　　当先帝朝余与京山李公后先守尚书郎也而李公出按察佥事于浙岛寇暴从浙起剽郡邑甚劲李公当行部而驭者难之李公顾叱曰前而难我也耶我固非我有也时　上奉臣文华来视师所掊击势更劲于寇左右谋以李公当自为计者李公复叱曰尔且复难我也丈夫顾义何如耳死敌死权庸异乎李公所不能视餐者若而旰所自甲而达戊治书狱睫不交者若而宵所谋野而不盖宿而不具下陈者若而寒暑所拮据于旰宵而寒暑者若而年斤斤焉缮储胥习击技稽军实鬟官弊祛贪疻其大要为浙士民请一旦之命于　天子即步武利害弗恤也李公所覩浙士民而不覩寇所覩　天子之职与德意而不覩　天子之奉臣然所谓寇者则巳摄公稍觧去而卒不能胜其奉臣至坐非语不称当调父老子弟相率而环公以请者数千万人枳车足不得发曰公柰何舍我李公霍然而悟曰去之吾获我我乃者复吾亲有也盖公父大夫公田居亡恙也当李公之归省也日饬治髓旨侍大夫公间则从故侍御王时育游甚欢侍御者故尝论糺权相嵩忤旨贬人或谓李公是权相方与奉臣比周而蛊上公不忧迹耶公笑不顾游益欢居七年奉臣败中外争推毂李公贤以为用之晚而公殊无意出大夫公诮李公吾食肉跃马如少壮时若生而诅我以老耶且不以时荣贵我而狥匹夫之小孝胡冀为李公不获巳而从太宰铨得佥事山东巳参议河南巳又宪副山西也李公官日益高又获以河南封大夫公赐金紫而公之子维祯成进士读中秘书矣会予起田间繇浙左参稍迁长山西宪与李公相劳苦往事久之戏谓公曰居久无意浙耶不侫之有事浙其及公父老可半在壮者或老矣而德公如一日公谢曰有之不谷之以浙为媿也而勤士民思不谷则何敢忘居无何予移疾归里归之二月而李公迁浙左参实予故官也公当行属其僚袁公辈曰是必需王子言以行袁公走使四千里谓王子强为我言夫李公之所惓惓不释余者岂以余尝一居李公官熟浙事耶不侫即熟浙事何所加李公即不侫旦夕思一二有所献李公且笑以尝优为之虽然亦犹有请也夫和缓之治一人脉可无再诊矣一疢而更一胗者其所受与所理后先异也公之浙去公十五岁余吾乃者窥其民不虞寇而虞县官之烦赋与豪右之侵兼不虞寇则其武备日益弛虞县官之烦赋则其民大小益并困虞豪右之侵兼则小者重困不侫向固念之而未有以计也李公行矣不南走长山道即北走檇李父老子弟相率而逆公者将公须曰　上幸复用公神明不衰度有以重生我也其以不侫言质之夫李公之不为黄次公则余信矣

　　○送按察副使巴蜀邓公任福建序

　　按察副使巴蜀邓公以湖广节奉　玺书来治吾吴中四郡军事公至则躬按行海戍以时延见文武吏士访问利害便苦甚晳为七事上幕府大要欲兵损而足于战赋损而足于饷列将损而足于控守地损而足于要前上事或报可或否竟之无以夺公而公所最锐行者核民荒地予稍近有力者免其税使就佃俟其熟而稍征之业巳就绪邓公不为严声色以厉其属不为浮臾词以取悦而所属即墨舞文吏上豪见之盛夏若负霜雪廉醇吏民就之如劲寒而暴春阳远迩翕然谓公居职自称即数十年贤大夫亡踰者而一旦用福建节去监其军报至邑之士民与野之父老子弟狂走呌呼失次曰　天子畀吾吴邓公将以大造吴而公柰何轻去我则又内自疑曰
　　天子遽迁公才之耶即才公何以不右公秩也且闽与吴孰重吾吴四郡谷粟金帛之赋日夜灌输于京师而不巳吴赋十之闽赋之一县官所悉也柰何轻去邓公于我则又疑曰往者县官采给事御史言下久任令前使汤公当迁者数特加中二千石秩仍领事又三岁而后迁今邓公不数月而遽移何汤公之久而邓公之速也夫为令而自格之何也相与聚而质诸荐绅先生荐绅先生曰唯唯否否子之所以疑固也然县官寔才邓公而急闽且子不见夫和扁之于疾乎诸以疾来请者曰腹心曰手足均受疾也则药必先腹心而后手足切脉按气得疾之源乃不在腹心而在手足也则亦先手足急在重则先重急在轻则先轻故夫缓急之势出而重轻易今闽诚手足也然以其赤子之地当岛寇冲赤白之囊日夜上急尚书至捐它省之赋以予其卒朝奏功而夕报封赏络绎道路也吴自壬戌而后靡星昧之燧以于疆场吏　天子固高枕而受大江以南之计夫安得不急闽谓吴安汤公也者则徐之谓闽需邓公也者则急之且也邓公之不遂右秩以资乎固将有待也夫剂缓急之势持资审望类能而使人者县官之微驭也事不避难鞠躬尽瘁者王臣蹇蹇之节也于是诸父老子弟听然而释竟愀然而不怿也曰辨矣子大夫之言然吾侪终不忍舍公诸荐绅乃授其言王子使叙而为公赠王子曰读邓公所规画诸筴岂唯吴足治哉固恢乎其无难闽也前吾友汪伯玉之监闽师耿子衡之以故秩移上谷也不旋踵而建中丞之纛于其地余为闽贺得邓公且为公贺得闽矣

　　○赠吴参将迁江北副总兵序

