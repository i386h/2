<!-- { "loadSidebar": true } -->
　　孺人寿八十五岁嘉靖辛卯九月九日告终其子储卜以是年十一月二十二日于弦蒲祖茔启经历公之兆与合葬属孺人从孙郡庠生□述状介其壻太学生王客来请予铭予往年在京师尝拜经历公是时公为鸿胪序班其迁河南也实饯之而公亦敬视予甚爱公从子参议知州二君俱辱交予盖尝为予称孺人之贤也是宜予铭孺人姓王氏父曰处士王政家世陇州通星历术而好义慷慨经历公讳仲容父为济源教谕教谕公为诸生时常与处士往来甚爱也比罢官弱病甚而急为经历公妁婚妁及孺人处士雅重教谕公又经历公头角非凡者亟诺焉而孺人以是归经历公归旬曰而教谕公不幸卒矣是时经历公有兄弟四人伯兄夫妇当室嫂郑裁制严切孺人以姑事之视其颜面而忧喜焉若采薪采蔬诸劳苦之事随所指使敝衣枵腹未尝敢以色愠姻党道之至今以为难能云其后逝处□历公方苦于学家务悉委孺人孺人以勤俭知之无不当意者仲兄葵庵公是时为考功京师经历公□尝□学焉乃累举不第成化甲辰援例贡入太学弘治癸亥仕鸿胪进阶登仕佐郎正德己巳乃迁河南云而家务伸缩悉主孺人公得以尽心国事充称其职者孺人内助力也在河南四年以子修病卒官邸公及孺人痛甚恳求西归归二年甲戌经历公亦卒孺人称未亡人者十有五年矣而嘉靖癸未病目不视子储为州阴阳学典术备极孝养罔不顺适其意长子修尝学举进士为郡学生以为事亲者不可不知医间亦学焉而孺人在河南时病甚奇医不可疗修闻而趋视之药之即愈人以为孝感所致也不独药也孺人二子之行如此修不不幸无子储有三男一女长男□次曰□铿而□生有二男一女俱幼孺人有女五人长适苏源者早卒以其遗子桂命储子之今有室矣次适莱芜县丞李勋次适华亭县学生薛铨次殇次来请铭者王客其壻也孺人赋性温厚不独善事兄嫂即诸从子妇亦有恩礼盖成化弘治中参议知州二君先后游校庠而王恭人张宜人者相与萃处姑事孺人孺人不以妇视也礼之若宾焉而曰二叔媛岂久居人下者邪其早识如此至其教子则小过必责无少贷使修不夭折死宁让诸伯仲乎储今处衣冠华冑植其德操为郡伟丈夫而诸孙又方骎骎焉进而上也孺人固可以无恨死初孺人之归也梦在林麓一媪语之曰某年某月某日是汝生曰是矣曰是则八十五岁寿异哉竟如其言铭曰 
　　寿以神贵以夫君繁祉以子孙嗟嗟孺人我铭以永存 

　　○明故李母鲍氏志铭 

　　君子之行肇自闺门世有以豪杰自负而往往困于妻子盖亦有取也传曰其身正不令而行岂虚语哉岂虚语哉故工部尚书陇郡李公讳善有二室曰鲍氏卒郡庠王生璠玙述状予得以观焉于是益知公之树立非在外者之难也乃其在闺门者难弗可及也盖饱氏者京师鲍指挥女也年及笄归尚书公公配周夫人是时巳生子守经矣而公为行人出使四方甚劳周夫人曰不可无我副以是有鲍氏鲍事周夫人甚敬也其于守经子之若所出焉而周夫人喜尝曰是我副是不可无者然周夫人后竟不复有子而鲍赤生子辄夭于是周夫人劝公再纳焉公弗肯鲍赞于夫人曰今惟守经及一女不可不及时图之无令后有悔周夫人恳劝公乃复纳刘氏刘氏之入也尤敬事周夫人而与鲍处甚宜无芥蔕其后刘生子曰守纯守绂守维及一女周夫人以鲍氏无子乃以守纯与之鲍于守纯固甚爱也于诸子女婚嫁皆与尽力无弗当意者而其孙男若女无不抚抱诸子妇无不矜爱周夫人见之未尝不乐也故公之仕也无内顾得以专力焉而陡华跻要绰有勋誉为世伟人其退而居于家其乐陶陶遐龄考终君子曰于是可知公之化深矣周夫人先卒守经相继而逝嘉靖乙酉公亦卒正寝守纯于是奉鲍氏于堂孝养备至而曰母氏鞠我不敢忘辛卯秋守纯赴试乡闱矣闻鲍病弃而奔归视医药焉乃九月二十三日竟亦不起距生天顺癸未五月十五日寿六十九岁云守纯以为慈母极尽情礼与其二弟卜以是年十二月十八日合葬尚书公州城北原新阡于是以二生述状命其子珙问铭于予予往在京师闻鲍氏家世植善则其有德而贤固公之化亦其所由来远矣□易以京师人目之鲍自生有二女长适鳯翔参政张公继之子珂先卒次适同郡阎佳閰佳者重庆府知事仲宁公之子也举正德癸酉乡试乃不幸死女誓死不更适人舅姑欲夺之乃欲自经死遂巳今孀居二十年余矣州司白诸宪使行当旌其里闾云而鲍氏之贤至其女而益彰况又尚书公也是宜铭铭曰 
　　嫔虞观内娥皇女英仲氏淑慎亦显于经于惟司空厥德允成于二室是征合窆于冥于君子曰是式是□□ 

　　○妻赠孺人赵氏继室封孺人张氏合葬墓志铭 

　　赵孺人予鄠赵先生女也先生讳孟儒仕为河东王教授往时游校庠与先大夫中宪府君同受尚书又同砚席甚爱以此结婚姻云而弘治己酉孺人归予予是时已乡举侍先大夫宦游大梁矣越明年庚戌子瀛生又二年壬子予北上卒业□学挈孺人以往比注选吏部已以先大夫及太恭人思念不已而甲寅冬复归于大梁丙辰予会试礼部举进士被选为庶吉士入翰林读中秘书取孺人子瀛来京师僦屋以居居逾年丁巳夏孺人病嗽屡药屡嗽盖是时有娠医者云免身当勿药愈九月免身得一男然嗽复如故又三逾月矣参政永寿杨宗德是时为行人言一医秦人奇甚来即应手愈予见其久病数吏医体貌日羸冀其速愈也闻而惑之迎之来幸其奇中乃与药八九粒云吞之下污秽即愈吞之果下予大喜以为奇中矣顾愈益甚饮食不下悔之复迎他医无及矣竟不救以卒其九月所得男亦同日夭殇死盖是年十二月二十一日也呜呼痛哉是时瀛八岁矣先大夫教授南阳诸弟少年力不能归其丧予乃援例给假归送幼子因以明年戊午夏五月初三日葬孺人六老庵祖茔其年秋遂聘问张孺人云而庚申夏六月乃始来归盖孺人者七品散官咸宁张公之女也公讳臻服贾扬州生孺人扬州旅舍而公弟侍郎公为御史京师甚爱予以此结婚而归之愆期者是时予授检讨有职弗克亲迎云尔归之明年辛酉予考绩三载孺人得受勑封云而先生戊午冬赵孺人巳蒙恩受赠勑矣又四年甲子予援例归省挈孺人而西而乙丑冬以纂修敬皇帝实录复北上逾四年而正德己巳夏实录成予在转吏部主事庚午秋阉瑾伏其辜予坐与乡里为吏部郎中有权出为寿州同知复同入寿州其明年辛未冬谏官奏除瑾党塞天变予得致仕归其乡归之明年癸酉先大夫弃养孺人同予哭焉又十三年嘉靖丙戌夏太恭人不幸弃养孺人又同予哭焉而其年秋九月康氏女产难卒于鄠孺人痛甚哭几死竟由此病而庚寅三月病足痿不履医药远迩无所不致至至其年冬少差矣乃十一月廿二日夜仆隶不戒于火厩焚救者讙噪甚忘其孺人惊也惊即口眼闭喉中忽忽作声若鼾睡者医视之大恐百方不能救于廿七日乃遂不起呜呼痛哉是时瀛巳乡举仕为罗江知县生有一男一女男曰良木女许嫁西安后卫应袭指挥白椿而孺人生男渭为秦王引礼舍人女归康氏卒者壻武功学生栗乃亦相继卒矣渭亦生男山木及一幼女及瀛友渭之善此孺人皆巳知之而瀛以辛卯春迁顺天府通判此则未之知可恨也然自瀛婚娶及乡举诸事赵孺人皆未之知也岂不甚可恨乎初赵孺人之归也堂上馔具必亲焉衣服缝纫澣濯必亲焉往来京师道途之苦辛服恶茹淡暮夜灯火之需劝督之勤未尝一日忘予也幸予举进士且有复矣而一簪未及着身以死嗟乎天邪命邪孺人病且革顾谓予曰其善视吾儿及张孺人归瀛甫十有一岁然视之甚善不予戚也其亲馔具堂上者犹夫赵也其缝纫澣濯诸苦辛之事则无有焉盖赵处其俭难张处其丰易赵育其子易而张抚其遗子则为难也至于佐之以仁扶之以义接之以礼笃之以恩俾予得以无歉于孝友焉则二孺人同也嗟乎今皆巳矣痛何以言痛何以言赵孺人生成化丁亥六月十五日至其卒仅三十一岁张孺人次十有三年而生为成化己亥九月初八日至是五十二岁卒比赵孺人则为得寿者云瀛自罗江奔归率渭卜以张孺人卒之又明年壬辰十一月十六日启赵孺人之柩与合葬而赵孺人葬时固未有铭瀛请予曰二母恩我均必大人铭我母予于是泣而合为之铭铭曰 
　　嗟二孺人合■〈穴上之下〉于斯宫左右翼而虚其中俟予以考终其尔同 

　　◆表 

　　明故承直郎刑部福建清吏司主事东君墓表 
　　明故七品散官张公墓表 
　　明故锦衣卫冠带緫旗授七品散官李正之墓表 
　　明故迪功郎山西盂县县丞程公合葬墓表 
　　明勑封文林郎南京江西道监察御史王公墓表 

　　○明故承直郎刑部福建清吏司主事东君墓表 

　　自予先大夫与考功东先生同举于乡其后两世三人又辄同举又以姻娅之欢予故与主事东君通家相爱称兄弟焉君举进士及为知县考绩又超拜为主事予皆在京师贺焉其卒也哀哭之焉当是时君之仲兄希曾请予表君之墓会罹变故有淮上之役乃至于今君之墓木栱矣始能为之辞东氏其先巩昌人也有商州守良惠元季兵乱自商徙华遂为华州人良惠生骥骥生商河县丞公讳升升生四川按察副使公讳思忠副使公配夫人薛氏生五男子君其季子也君且蓐会副使公有四川之役自都城出居于野故名曰野及冠字希孟云君三岁丧父五岁读书学礼十五从师而受尚书二十举于乡明年举进士又明年为陈留知县陈留去藩服近民多徤讼讼辄赴台省不于县吏县吏顾无可柰何君至为听其大者剧者而于细事以义遣之无留滞焉于是皆仰戴君呼君为神明而于大且剧者不复赴台省惟赴愬于君其一切细故辄相解释无敢以烦君者河滥于县□害于耕稼君乃谋诸治河者筑堤拒河河之旧污于是为桑麻之地百里焉流亡之民皆复来归君贷之各有业焉盖户口增以千计逻卒赵献者有雠雠夜入剌献死匿去弗可得众以为弗得也君竟得之县故多盗于是尽散去为农无复敢为盗者陈州侠刘某者都指挥之子也尝怀千金为侠侠尝杀典史善赂自脱事故久不决事不君法当往阅死者君与期曰某日当往乃谬谓有他不往矣盖是时指挥巳伏数百人刼侠闻不往即散君竟往得穷其事杀侠于是河朔数百里之间又皆仰戴君呼君为神明皆欲赴愬于君向者学舍诸生惟知有科举书不复知有古文遗书诸史子集也于是购得之俾诵习焉而又设小学择师传教童子亲为校阅勤恳甚备也开封辖县三十余先是言破敝者必于陈留至是沃野绵亘耒耜相望风雨之会又适其时年谷屡登盗贼稀少歌诵之声徧于乡邑东西行过是县者罔不改视易听而都御史御史按察使交章论荐问劳之使结辙于道正德丁卯秋吏部以御史起君君年不当为御史乃为刑部福建清吏司主事云其年冬视狱狱中夜三四起视狱未久疾病犹视狱狱中既代出旬日乃遂不起十一月十四日也矩生成化壬寅十月七日仅二十有六岁配孺人王氏生男子曰颐寿君卒之明日乃生一女子云伯兄希旦自京师归其丧以卒之二年己巳月日葬某地先茔之次君少子性又早慧美貌如画而又先诸兄以兴故薛夫人所以怜爱君者甚至君亦能周旋左右奉母氏之欢至于诸兄亦善相爱也是皆可老寿不夭者也然竟夭以死岂非命哉岂非命哉予为之表曰主事东君□于斯君子之藏过者其式焉 

　　○明故七品散官张公墓表 

