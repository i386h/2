<!-- { "loadSidebar": true } -->
　　茶寇久未平数日前太学上舎魁刘尧夫纯叟来言抚州金谿县大姓邓氏傅氏各有乡丁数千以朱漆皮笠冐其首号红头子逺近颇畏之号邓傅二社傅氏已离析惟邓氏子雩者有二子【忘其名】长年三十余次年二十余皆武勇絶人名应科举其实假儒耳闻茶寇作即阅习丁壮自荐于州先是县别有陆氏尤豪于一乡顷年转运司命充都社邓傅皆焉近亦零落独族人某者行义颇着乡人议使世其职县亦视诸故府以为当然由是邓氏子意稍怠葢惧受制于陆则功不在已也然其家僮素轻防裒纸甲机毒矢善腾趠山谷间尚技痒思与贼角亦其风声气俗然也今官军数为贼因宜命抚守赵以礼追请谕委用之意乃借补校副尉名目聴自为一社母陆氏使径趋□吉间万一与大军遇亦勿使相临苐择郡县官一人公平有识畧者防其军并为之调粮饷破贼必矣或闻临川尉卢铸者常侍其父守英川御蛮有功且重厚可倚否则委赵自择其人可也尧夫之言似可信即以告执政明日执政于上前及之后数日某对上曰卿前日论抚州民兵甚好但虑所过扰人耳亦防辛弃疾诱贼戮之遂不复问姑记其大畧淳熙乙未闰月二日
　　文忠集巻二十
　　钦定四库全书
　　文忠集巻二十一【省斋文藁二十一】
　　宋　周必大　撰
　　启
　　权雩都尉回交代严县尉第启【绍兴二十二年】
　　伏审拜防北阙佐邑南州胶大舟于堂坳虽非得地始千里于足下是亦假涂拜荣问之有华激感悰而无艺伏惟某官浩养至大懿文在中早隐钓台不愧子陵之后晚言世务蔚居徐乐之先谓宜入校丙丁四部之书云胡出领东南一尉之任盖孔子尝为委吏而下恵不辞小官惟我老成素眀此道頋于职业何如耳岂以尊卑异乎哉伟绩茍闻峻除奚后某成家学浅试吏术疎昔仰坚髙阻山川之防履兹縁承摄烦糠粃之簸扬望见非遥瞻驰更切
　　贺沈相启【绍兴二十六年】
　　伏审诞布策书进持魁柄髙宗得説迪我后以康兆民尹躬暨汤享天心而有一德甄陶伊始老稚注观窃惟极治之时斯有非常之佐如风云之从龙虎势盖必然若手足之视腹心理难偏废猗与盛事属我煕朝盖惟某官道觉民先智周物表精微内蕴有移风易俗之心事业外彰皆尊主庇民之术蚤结圣神之眷徧扬严近之班宣劳再緫于十连注意弥隆于万乗吾不见贾俄兴宣室之思使果召参遂理舍人之橐促登文陛晋陟政涂上方虚已以仰成公则竭诚而入辅威名行逺蛮夷问裴度之年盛德在人朝野望扬公之相式符帝赉首冠台躔縂万几繁委之权宅佐揆辨章之任耻君不及尧舜昔闻仁义之谈致治庶几成康今展经纶之志廊庙增重华戎具依某击柝官微挈瓶智小当岩石维新之日亦帡幪受赐之人开孙阁以延贤知难簉迹扫齐门而求见庶遂执鞭欣幸交深编摩奚究
　　中博宏谢左相启【绍兴二十七年三月】
　　艺苑三年仅刻宋人之楮词源八月误乗汉客之槎脱铨曺守选之劳假防府谈论之任众以叨荣而指目心知逾分以兢惭窃惟宏博之科实待誉髦之士泰陵致治首举彛章寕考继眀率循故事逮圣皇之御极参唐制以正名昔旄头彗于紫薇尚勤博采兹东壁眀于秘府益慎详延试言虽附于春官拟制实关于睿览惟大册髙文之有体暨洽闻殚见以无遗乃能合程度之严或可备甄收之数如某者生而孤露长则蠢冥坦坦吁吁屡欲乞天孙之巧奇奇怪怪固尝送文鬼之穷幸承素业于百年早窃清朝之一第既迫渊眀之为米寕辞萧傅之抱关鹍化鹏飞絶望南溟之徙猿惊鹤怨空负北山之移鬓虽未防于吴霜梦已不生于春草嗟子厚方心之靡凿昧淳于曲突之告邻回禄祝融怅庐垣之黔赭孤臣孽子宜虑之危深繙旧书于防废之余辑冗语于荒芜之后但励疲马而自进其如粪朽之难镌未能知祭公谋父之诗况于补圣厯侍臣之賛滥巾隽轨整辔文塲刿目鉥心无钩章之间见汗顔血指愧巧匠之旁观两端既叩于鄙夫千虑遂殚于愚者谓占小善率以録容或得之若诸大夫皆曰贤盖无是也方笑黔驴之伎尽旋惊塞马之福来幸固自天防岂无地兹盖伏遇某官经邦哲辅命世真儒道德致君羙化渐摩于庶俗文章入相余波霑丐于羣材遂容凡下之资猥被作成之赐宠之所至惧亦难任载念衰宗夙叨雅契王父中庚辰之第拜先正于龙门严君登戊戌之科踵后尘于虎榜夫何小丑复玷大钧既祖孙三世以依归殆今昔一时之幸防某谨当深思忝冐益务进脩应义理之文敢继枚乘邹阳之作鸣国家之盛愿追李翺张籍之风过此以还未知所措
　　汤枢思退颂德
　　此盖伏遇某官道该皇极德冠伦魁紫枢资宥宻之谋黄屋厚弼谐之眷頋调鼎已臻于儒效而化成正借于人文俾多士之知归系宗工之是赖夫何小丑亦播大钧静思侥幸之来尽出作成之赐
　　陈枢诚之颂德
　　某官温良而刚毅广博而粹纯任专縂于枢机望兼隆于夷夏起千年之絶学羽翼圣经振一代之修名范模士类有如固陋亦预作成重念孤踪实深荣遇称韩门之弟子昔已玷于品题用鲁国之真儒今复归于陶冶某敢不仰衔防施増激懦
　　吏部刘尚书才邵颂德
　　某官学关百圣气盖诸公天官髙玉笋之班翰苑焕金莲之炬行跻政路参斡化钧每推毂于人才用主盟于吾道眷言小丑初乏寸长自王父之宦逰乐庐陵之风土桐乡民吏已兴朱邑之祠杨氏子孙遂占巴江之籍既获附诗人之桑梓因粗闻夫子之文章奏薄技于一时固无取者踵大名于三纪预有荣焉苐非吐鳯之词寕免续貂之诮某谨
　　户部王侍郎侯颂德
　　某官学关百圣望重三朝善教得民岂特率地官之属懿文经国又将为王度之华每汲汲于羣材尤惓惓于寒畯自惟小丑久仰髙山念昔先君尝依仁于姻娅眷言世父仍托契于子孙既平时师慕以惟勤宜今日作成之有赖
　　同知举中书王舍人纶颂德
　　某官道关百圣气盖诸公黼黻之词主盟吾道渊源之学砥柱頽波以西垣视草之臣专南省持衡之柄先收驽缓用来汗血之驹不弃中珉将致截肪之寳苐惭庸陋有玷品题流闻道路之言尝有爱憎之论既求瘢而责偹几刖足以包羞非宗工力赐于主张在小丑难逃于汰斥念得失士夫之常理而去留氷鉴之何心所欣获遇于知己岂曰自矜于幸得某敢不仰衘防施増激懦衷
　　同知举左史赵舍人逵颂德
　　某官道关百圣气盖诸公问学渊源其来也逺词章黼黻有出斯长以珥笔之近臣付持衡之重寄先收下驷用来汗血之驹不弃中珉将致截肪之寳苐惭浅陋莫副捜扬重念鲰生实深荣遇顷縁赐第聴大名于九陛之间今赖知音尘两科于六年之后某敢不仰衔防施増激懦衷
　　叶校书谦亨启
　　科目宏开适在弥文之日隽髦并进猥收极陋之姿惟名实之未孚宜兢惭之并集伏念某少知励业长昧通方意甚广而才疎力虽多而效寡念累世擢汉廷之第而百年传韦氏之经施及先君早魁羣彦未纵青萍之靶俄成白玉之楼藐焉孤童但欲归耕于南亩坠此素业又思干禄于眀时窃末第以承家省微躬而知幸抟扶摇而上九万里望絶飞【阙】举管库之士七十家谁为推毂旋值融风之厄莫施噀雨之功黔其庐赭其垣虽焦头之不免息我黥补我劓幸尊足之犹存勉辑旧闻来趋大敌况先达具存于矜式俾后来咸识于指归驰驱驽驾之追淬砺铅刀之割画不成而类狗几贻下执事之羞墨误防而为蝇实赖良有司之鉴兹盖伏遇某官名冠文章之箓望隆德行之科杖对青藜姑校文于东观堦翻红药竚演诰于西台亲承黄屋之知参预文闱之柄去取莫逃于絶识是非举合于舆言夫何末至之踪亦免汰归之辱某敢不愈勤聚辨小补荒芜牧羊不废于读书奚恤亡羊之患得马靡矜于为福更思失马之时
　　贺汤参政启【春】
　　伏审光膺帝命入秉政机舍我其谁方待孟轲之治比予于是敢论管仲之卑紫诰诞颁黄扉増重歴考祖宗之世莫难辅弼之臣既知其勲业之优犹俟以嵗时之久或尹厘京邑观恢恢应务之才或抨劾宪台试凛凛排奸之勇逮名实具孚而无间故庙堂登进而无疑用能成一时莫大之功亦复播后世无穷之闻克遵旧制允属今王恭惟某官学该流畧而得其宗气塞堪舆而集以义松筠之傲睨嵗寒金玉之辞丹青王度隆异知于万乗驰英誉于四方备歴险夷徧更中外持节则澄清之效着牧民而惠爱之绩闻治剧日畿汉廷臣无出右者输忠霜简古烈士何以加哉屡发白兽之樽旋侍金华之读予惟克迈乃训乆入告于嘉猷天将大任是人果参陪于揆路仰中台之炳焕间两社以雍容盖经纶素定于胸中故风采想闻于天下俾后惟尧舜昔聆伊尹之言致治几成康行见郑公之効盛德所在烝民注观弼我丕基将亿万斯年之有赖锡公纯嘏何二十四考之足云某甫出师门遽依陶冶念逺俟葵邱之戍欲归寻菊径之荒解北山猿鹤之嘲虽寖遥于东阁备太史马牛之走岂无望于洪钧欣颂之私敷陈罔既
　　贺汤右相启【秋】
　　鹓序班庭耸闻大号凤池宅揆首属真儒万邦新岩石之瞻九庙壮覆盂之势王民皡皡喜色欣欣窃以君莫大于用人国尤难于置相惟髙宗之得説若尹躬之暨汤非天私我有商祐于一德梦帝赉予良弼正于四方岂惟占卿士之従亦复契神只之望自时厥后振古如兹逮皇家开不防之基将二百载凡公府错非常之辅余八十人观祖宗功德之隆知辅弼賛襄之盛方上圣励精之今日实羣工恊力之昌期适虚右拂之辨章有待清朝之英杰考慎乆矣延登在斯恭惟某官九德备躬千龄应运渊停岳峙凛汉相之威仪玉式金相妙臯谟之述作粤濯缨而入仕即结绶以登畿常近城南尺五之天不离玉堦方寸之地备宻访于北门之邃縂神几于西府之严言仁义于前苐见钦王之孟子顺谋猷于外谁知告后之君陈及闻颛靣以正朝始信同心而合意昔汉尝尊于匡鼎至唐亦重于郑覃皆以儒宗结于帝眷进擢遂居于台路委蛇靡出于修门伟治世之登庸掩前闻而増贲而况沙堤甫筑玉烛遽调正炎威稍兆于常旸俄膏泽有闻于丰嵗天瑞示汝霖之作宫童讹德雨之呼方且致主勲华跻时仁寿如太公宜生见而知者岂管仲晏子可复许哉与国咸休固亿万斯年之允赖锡公纯嘏何二十四考之足云某椎钝无堪涂穷已甚朝逺湏于泮水贫屡贷于监河幸大钧方播于无垠肆小子或容于有造借之春色倘参桃李之浓阴报以嵗寒敢废松筠之劲节永言欣颂倍百常均
　　贺王德言除工侍启
　　伏审擢登起部仍直銮坡阊阖晨趋班冠二卿之玉笋丝纶夜草烛摇内相之金莲增王度之光华耸儒流之观聴恭惟某官性诚眀而守之正气刚大而飬以和学有师承何止八索九邱之徧读词皆已出故虽六戎五狄以争传比开大道之公肯奉正衙之对内外独司于帝制缉煕兼助于皇猷诘屈聱牙备周诰商盘之体条贯义例发圣经贤传之端洗万古而空之擅一时之作者咸徯槐庭之直上云何兰省之斜飞俯酌舆言仰窥睿意盖南台清切昔已峩于豸冠而两禁深严兹久仪于凤沼惟是丹屏六曹之职实基文昌万化之源观近者之诸公率由兹而大用聊复假途于践歴示将当路以弼谐逊于殳斨伯与莫及咨垂之命有若伊陟臣扈竚成格帝之功某本无他长适有天幸陋如嫫母已防水鉴之中铸彼镆铘即在陶钧之下
　　赴金陵教官与张帅启【绍兴二十八年正月】
