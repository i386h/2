<!-- { "loadSidebar": true } -->
　　有美生人杰【洙曰人中之豪杰以其杰出故谓之人杰汉有三杰】由来积德门汉朝丞相系【洙曰谓萧相国何】梁日帝王孙【洙曰梁武帝姓萧】蕴借为郎久【洙曰以蕴借而为郎东观汉记桓荣温恭有蕴借文頴曰寛博有余也】魁梧秉哲尊【洙曰周勃魁梧竒伟梧一音悟梧者言其可惊悟】词华倾后辈【苏曰髙凤词华后辈倾推宜为师范】风雅蔼孤骞【师曰骞腾也言飞腾无与之偶故曰孤骞】宅相荣姻戚【洙曰晋魏舒少孤为外家甯氏所养甯氏起宅相宅者云当出贵甥舒曰当为外氏成此宅相后为公赵曰萧兄杜家之外孙故比之为魏舒也】儿童恵讨论【赵曰方儿童时得萧兄恵以讨论之益也林敏公曰恵聪慧也】见知眞自幼【洙曰潘安仁怀旧赋序云余十二而获见于父友东武戴侯杨君始见知名遂申之以为婚姻】谋拙愧诸昆【洙曰子美与萧为姑舅之昆仲】漂荡云天阔沉埋日月奔致君时巳晩怀古意空存【赵曰上句言见知于萧兄巳自幼时而自后谋拙则每愧诸兄其谋拙者何飘荡于外而不能仕进以致君也】中散山阳锻【洙曰嵇康为中散大夫尚性絶巧而好鍜王戎自言与康居山阳二十年未尝见喜愠之色】愚公野谷村【洙曰列子愚公移山而北智叟笑止之修可曰韩子昔齐威公入山问父老此为何谷答曰臣旧畜牛生犊以子买驹少年谓牛不生驹遂持而去傍邻以臣为愚遂名为愚公谷】宁纡长者辙【洙曰陈平以席为门而门多长者车辙陶潜曰王公纡辙】归老任乾坤
　　九日曲江【天宝十四载作】
　　补注【鹤曰梁权道编在天寳十四载诗内按是年禄山反自八月巳来屡飨士秣马莫不共忧故有九日意兼悲揺荡菊花期之句梁编为是】
　　缀席茱萸好【洙曰风土记九月九日折茱萸房以挿头言辟邪恶】浮舟菡萏衰【洙曰莲茎为茄叶为荷花为菡萏实为莲根为藕】季秋时欲半【洙曰一作百年秋已半】九日意兼悲江水清源曲【塡曰西京杂记以水源屈曲故谓之曲江】补注【鹤曰寰宇记曲江池汉武帝所造名为宜春苑其水曲折有似广陵之江故名之】荆门此路疑【洙曰桓温以九日宴从事于龙山孟嘉落防龙山在荆门外师曰甫云此路疑疑其风景与曲江相若也】晩来髙兴尽摇荡菊花期【师曰摇荡犹云飘荡恐复飘荡不得与菊花相期也】
　　官定后戯赠【天寳十四载作】
　　【鲍曰天寳十三载公年四十三在京师明皇朝献太清宫享太庙及郊献赋三篇帝竒之使待制集贤院令宰相陈希烈试文章为希烈刻忌权河西尉不拜改卫率府参军】补注【鹤曰鲍注谓献赋在天寳十三载非按公十载献赋上令待诏集贤院试文章十三载再进封西岳赋表上云一匹夫则其时未得官改卫率府参军乃在十四载所谓昔罢河西尉初兴蓟北师是也此诗当作于天寳十四载方官未定时公赠崔于二学士诗云故山多药物欲整还乡斾而今诗云耽酒须微禄狂歌托圣朝故山归兴尽回首为风飚葢官已定也】
　　不作河西尉凄凉为折腰【洙曰陶潜为彭泽令郡遣督邮至县吏白应束带见之潜叹曰吾不能为五斗米折腰拳拳事乡里小儿】老夫怕趋走率府且逍遥【洙曰老夫自言也谓州县有趋走之劳故怕之率府闲曹得自肆也】耽酒须微禄狂歌托圣朝【苏曰崔獬狂歌痛饮托圣朝之至化】故山归兴尽回首向风飚【赵曰谓须微禄故无复归山之兴但临风回首而巳】
　　承沈八丈东美除膳部员外郎阻雨未遂驰贺奉寄此诗【天寳十三载作】
　　补注【鹤曰膳部郎中在隋为膳部郎武德三年加中字龙朔二年为司膳大夫咸亨三年复为膳部郎中其贠外郎改复与郎中同今诗云清秋便寓直经过霖潦妨当是天寳十三载作是年九月滛雨不止梁权道编在十四载非是年禄山诈为勑书召诸将讨国忠上下惊愕若果其年作不应诗不及之也】
　　今日西京掾多除南省郎【洙曰府掾四人同日拜郎师曰汉制以曹官为掾言有所负荷也】补注【希曰两汉有决曹掾贼曹掾又张汤以儿寛为奏谳掾明掾起于汉西京即京兆府掾者司录功曹仓曹月曹田曹法曹兵曹士曹皆可通称并正七品下南省郎谓礼部志云诸郎中皆从五品员外郎从六品沈自七品而升六品也】通家惟沈氏谒帝似冯唐【赵曰公自比也冯唐以白首而见文帝公四十嵗始以献赋召试见明皇也师曰甫与沈家相通往来冯唐年老为郎今东美亦然故以比之】诗律羣公问【苏曰王仲宣流落荆南多有名士日问诗律】儒门旧史长【赵曰谓之旧史则东美者史官沈既济之胄也】补注【希曰宋之问传魏建安后讫江左诗律屡变至沈约庾信以音韵相婉附属对精宻及之问沈佺期又加靡丽回忌声病约句凖篇如锦绣成学者宗之号为沈宋语曰苏李居前沈宋比肩佺期尝为修文馆直学士既侍宴帝诏学士等舞回波佺期为弄辞悦帝公举佺期作诗既济作史以誉东美也沈约亦修宋书苏注非】清秋便寓直【洙曰寓寄也晋潘岳兼虎贲中郎将寄直于散骑省中故云寓直也】列宿顿辉光【洙曰谓郎官上应列宿也】未暇申安慰含情空激扬司存何所比膳部黙凄伤【赵曰言沈丈所存之司何所比拟乎公直以比其大父也盖公之大父审言尝为此官故因沈丈而追感矣】贫贱人事略经过霖潦妨礼同诸父长【洙曰父长犹父兄之行也相尊尔】恩岂布衣忘天路牵骐骥云台引栋梁【师曰甫末章有意于沈丈故云牵骐骥引栋梁也马曰淮南子云台之髙髙注云髙际于云即非汉之台名】徒怀贡公喜防防鬓毛苍【洙曰见切效贡公喜注王阳入仕贡禹弹冠】















　　补注杜诗巻十八
　　钦定四库全书
　　补注杜诗巻十九　　　　宋　黄希　原本
　　黄鹤　补注
　　奉留赠集贤院崔于二学士【天寳十一载作】
　　补注【鹤曰唐百官志集贤殿书院学士直学士侍读学士修撰掌刋缉经籍凡图书遗逸贤才隐滞则承旨以求之韦述集贤记注开元五年始有制于东京乾元殿之东廊排写四库书六年冬车驾入京始令乾元殿书籍于京大内丽正殿安置十三年改集仙殿为集贤殿改丽正书院为集贤书院以张説徐坚并为集贤学士公以天寳九载献赋明皇竒之俾待诏集贤召学官试文章然再降恩泽止送隶有司参列选席今诗云青云犹契阔陵厉不飞翻谬称三赋在难述二公恩葢其时作也天寳十一载】
　　昭代将垂白【洙曰昭代犹明时也】途穷乃呌阍【洙曰公因不第乃献赋阮籍哭途穷思赋呌帝阍】气冲星象表词感帝王尊【洙曰公尝有诗云往年文彩动人主修可曰此言献三大礼赋也赋献而上悦之】天老书题目春官验讨论【洙曰春官宗伯赵曰言召试文章所谓集贤学士如堵墙观我落笔中书堂时也】补注【鹤曰天老指宰相犹云元老堂老东观记赵喜行太尉事三叶在位为国元老史补云宰相曰堂老按公天寳九载预献正赋考史云九载制自今告献太清宫及太庙改为朝献十载正月壬辰朝献太清宫癸巳朝享太庙甲午有事于南郊故公为三大礼一朝献太清宫二朝享太庙三有事于南郊而朝堂太庙赋云壬辰既格于道祖乗舆即以是日致斋于九室则为十载大礼明矣史以为天寳三载吕公年谱又以为十三载何考之不详虽蔡兴宗鲁訔年谱以为在十载而梁权道编此诗于十四载亦是以为献赋在十三载矣此诗当献赋后待诏集贤院命宰相试文授官时作崔于乃是时考文者也】倚风遗鶂路【鶂倪厯切】随水到龙门【刘敞曰龙门在封州三秦记鱼登者化为龙】竟与蛟螭杂宁【洙曰一作空】无鷰雀喧【洙曰言不能自致霄汉故杂蛟螭也鷰雀喻小人】青云犹契阔陵厉不飞翻【赵曰公以文采动人主矣意其遂腾踏进用止授河西尉不行改右卫率府兵曹而已此公所以叹也】儒术诚难起家声庶已存【洙曰见烜赫旧家声注】故山多药物【苏曰张揩故山幸多药物足以度流年何必尘埃中踆踆老死乎赵曰故山指襄阳】胜槩忆桃源欲整还乡斾长懐禁掖垣【洙曰刘桢赠徐公干诗谁谓相去逺隔此西掖垣拘限清切禁中情无由宣思子沈心曲长叹不能言赵曰懐崔于二学士也】谬称三赋在难述二公恩【师曰呌阍言呌天子之门而愬之词感帝王谓献三赋而帝悦之也天老乃天子之老指宰相春官礼部也帝命宰相试文章故天老出题目而春官考之倚风遗鶂路随水到龙门言不登第也公既不第不免与蛟螭混而为鷰雀所笑青云犹契阔言卑栖而逺于天也儒卫诚难起言为儒冠所误也禁中有东西两掖垣乃禁墙也甫既不用遂有归故山采药怡养之意故云欲整还乡斾】
　　故武衞将军挽词三首【天寳九载作】
　　补注【鹤曰武卫将军之名起于魏许禇唐职官志左右武衞大将军各一员将军各一员掌统领宫禁警卫之法梁权道编在天宝十四载然是年十一月禄山反今诗云严警当寒夜又云王者今无战似非其时今以黄河十月氷之句求诸通鉴谓天寳八载冬永合意将军是年死诗作于九载公归奏赋时】
　　严警当寒夜军前落大星【洙曰晋阳春秋曰有星赤而芒角自东北西南流投于诸葛亮营而亮卒】壮夫思敢决哀诏惜精灵【赵曰思其敢决迈往之气也】王者今无战【洙曰钟士季檄蜀文王者之师有征无战】书生巳勒铭【洙曰班孟坚为窦宪徳勒燕然山铭秦曰书生公自谓也当为之勒铭】封侯意疎阔编简为谁青
　　其二
　　舞劒过人絶【洙曰高祖纪项庄请以劒舞】鸣弓射兽能【洙曰曹子建诗揽弓健鸣镝驱上彼南山左挽因右发一纵两禽连】铦锋行惬顺【赵曰言舞劒之絶也】猛噬失蹻腾【蹻音穚赵曰言射兽之能也】赤羽千夫膳【修可曰家语赤羽若日白羽若月千夫膳言所膳者千兵也师曰赤雨千夫膳赤雨言落叶也】黄河十月氷横行沙漠外【洙曰所向无前故曰横行】神速至今称【洙曰彭兵至蜀公孙述以杖击地曰是何神也】补注【希曰河西有赤水军李光弼尝为河西兵马使充赤水军使疑赤羽是赤水水讹而为羽赤羽于千夫膳无义书千夫长百夫长注师帅卒帅此言千夫膳谓师徒食于将军者众可见其为军帅汉书樊哙曰臣愿得十万众横行匈奴中公晚出左掖诗春殿晴曛赤羽旗注以赤鸟羽为旗不言其所本考仪卫志无赤羽旗】
　　其三
　　哀挽青门去【洙曰哀挽哀歌也汉书霸城门民间所谓青门】新阡绛水遥路人纷雨泣【洙曰诸葛亮亡人皆野哭时可曰曹子建作王仲宣诔曰延首叹息雨泣交颐赵曰诗泣涕如雨】补注【希曰三辅黄图曰长安城东出南头第一门曰霸城门或曰青门绛水指绛州而言唐志绛属晋州而水则水经所谓浍水出河东绛县也绛在京兆之东垂六百里置阡于此宜谓之遥也五行志无云而雨为雨泣】天意飒风飚部曲精仍鋭【见部曲异平生注】匈奴气不骄【孙云气不骄言畏其威也】无由覩雄略大树日萧萧【冯异传诸将并坐论功异常独屏树下军中号曰大树将军】
　　九日蓝田崔氏庄【乾元元年作】
