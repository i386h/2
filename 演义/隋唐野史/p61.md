<!-- { "loadSidebar": true } -->
　　却说王后、萧妃囚于别院，日夜忧闷，衣服饮食，尽皆缺少。帝朝夕亦自思念不已，恐武后见怒，不复敢言。至是一日，帝私到别院，令从人先已报知，帝又亲自呼之。后妃在内闻言，遽然而出，与帝内外隔语。王后泣对曰　：“陛下别来无恙？忆昔与陛下同衾共枕，不觉今已久矣。妾自奉事，小心谨慎，示尝敢怠，陛下何忍一旦弃妾，受此孤冷？若念昔日夫妇之情，使得见天日，妾之父母虽居九泉之下，亦感德矣　。”帝曰　：“汝勿忧虑，朕即有处置，不日来取汝入宫去矣　。”言罢，二人相别。　原来早有人报知宫中，武后大怒曰　：“二人怨望，今杀之有名矣　。”时李义甫为武后腹心，后遂唤之带武士十人，来杀后妃。当日王后与萧妃正在别院嗟叹，宫女来报李义甫至，后妃大骇。义甫执鸩酒与后妃曰　：“炎阳天气，武后特上寿酒。
　　”二人泣曰　：“汝亦吾臣，何相逼如是邪？”义甫曰　：“寿酒勿疑　。”王后曰　：“我有何罪，令饮此酒？”义甫怒曰　：“懿旨差来，安敢有迟？”呼左右持短刀白练于前日　：“三般宝物，随汝自请　。”后曰　：“愿汝见怜二人性命　。”义甫叱曰　：“此事难免，宜自早决　。”后乃向前，头触义甫大骂　：“帝无道昏君，弃妻宠妾，册立贱人，到有今日之祸。皇天有灵，亦不祐汝，不久此位皆随灭矣　。”与萧淑妃相抱而哭。义甫喝曰　：“武后立等回报，汝等俄延，望谁救邪？”萧妃亦骂　：“汝等助此贱人为事，必当灭族　。”义甫大怒，唤武士绞死王后，以鸩酒灌杀萧妃。史官有诗云：王后离宫再不收，萧妃素练系咽喉。
　　高宗妃后皆身丧，千载令人怨未休。
　　义甫还报武后，后命断去手足，投酒瓮中。后曰　：“吾今令此二妪得以酩酊大醉，再不复醒矣　。”随使人枭下首级，拖出城外埋之。自此威权出人主之右，帝每视事，则后垂帘于后，政无大小，皆得预闻，天下大权，悉归中宫，黜陟生杀，决于其口，天子拱手而已，中外谓之“二圣”。帝时感风眩，目不能视，百司奏事，后独临朝决之。改元龙朔二年春正月，帝与武后同御含元殿，正在议论政事，忽报边关表奏，铁勒九姓诸部入寇，其锋甚锐，宜早定计御之。帝闻奏大惊，毕竟如何迎敌？
　　总评：王者立后，必择礼教名家、幽闲贞淑，以付四海之望，遂良岂以昭仪为可哉？不谓有如李世勋者，而亦曲意逢之也。至武氏谢拜皇天后土之日，天变昭然，何不知省？却又鸩王后而杀萧妃，吾谓皆帝溺爱衽席、不戒履霜之渐故耳。
　　第九十三回　薛仁贵三箭定天山铁勒乃外夷国名，九姓者，九部落也。曰药萝葛、曰胡崛葛、曰啒萝勿、曰貊歌息纥、曰阿勿嘀、曰葛萨、曰斛唱素、曰药勿葛、曰溪邪勿，分为九姓部落，共居突厥。地广人稠，掠取于民，致仓盈满，遂议推称可汗，大会九姓。药萝葛酋长曰　：“吾闻昔日晋石勒一牧奴耳，能创数十年赵之基业。今大唐武后为政，高宗老弱，国中鼎沸。吾等九群人马雄健，打入唐境，应天顺人，散居中国，各登九五，尔诸酋长，各宜效忠贞之力　。”众莫敢对，溪邪勿酋长出曰　：“不可，昔日西秦符坚侵晋，雄兵百万，被谢玄五万之众八公山下一战破之。今虽雄壮，未若西秦之盛，唐主虽弱，兵强将广，又得正朔，此事决不可行　。”
　　时有一人，姓雷名植，乃药罗葛部下一谋士也。雷植进曰：“近来凤皇鸣于铜山，麒麟现于北野，又闻图谶云　：‘代唐当涂高也　’，正应大王入中国灭高宗为可汗，天与弗取，反受其殃，宜速举兵可也　。”九姓酋长闻言，咸曰　：“植言是也，正可从之　。”于是九姓之人歃血，共立药罗葛盟主，皆听约束，商议起兵，欲来夺唐天下。
　　帝闻消息，乃封郑仁泰为铁勒道行军总管，薛仁贵为副总管，二人出师，兵起三十万，粮草辎重一千余辆。行军之次，宴于内殿，酒行数巡，帝谓薛仁贵曰　：“古人善射，有能穿七扎者。若养由基，尤得百步穿杨之法。余人不足惜，现闻汝昔征辽，一射五人，今日试以五甲射之，看汝能否？”仁贵曰：“此为将分内事，何足为奇　。”遂取硬弓一张，令军士于三百步外立一旗竿，以铁甲五副相叠，悬于竿上。仁贵连放三箭，射透五甲。帝大惊曰　：“卿之雄健，真神人也！古今罕有　。”
　　随令左右取金甲一副赐之。仁贵拜谢。是日出师，帝率百官送于北门之外。仁泰、仁贵再拜辞帝而行，但见旌旗蔽野，剑戟如银，沿道之民，箪食壶浆，以迎王师，迤逦望铁勒进登。
　　却说边关探知消息，飞报入九姓，近臣奏曰　：“探马飞报唐遣郑仁泰、薛仁贵率领大军三十余万出玉门关，使秦怀玉为前部，兵至天山至急　。”九姓问谁可为将以敌唐兵，忽一人应声而出曰　：“今唐兵入境，臣请引本部将校，乞众大王亲拨九姓之兵，为国家出力，乘此打入唐国，臣万死无恨也。视之，乃药罗葛部下首将叶护也。极是骁勇。酋长即命叶护为总督元帅，调九姓诸部军马前去迎敌。时有葛萨部下驸马邓刚二谏曰：“叶护虽勇，不曾经大阵，今付以大任，恐非所宜也。更兼唐国郑仁泰、薛仁贵二人智勇双全，非久熟韬略者不可与敌之。
　　”叶护叱之曰　：“驸马莫非结连唐兵，欲造反也？吾自幼习学兵书，深知用兵之道，汝何欺我乎？吾不生擒郑仁泰等回见酋长，誓不回军　。”邓刚二等皆不敢言。于是叶护九姓，星夜到祁连山调遣九部军马二十余万来敌唐兵。
　　当日仁泰商议进兵，探马回报九姓差叶护为总督元帅，尽起大军，前来拒敌。前军尉迟宝林进曰　：“探闻叶护原一猎户，勇而无谋，可与宝林精兵五千，直取路出碛北过，循铁岭而东，当骆驼谷而投北，不过十日，直抵银城。叶护若闻宝林至，必弃城而去，横门邸阁与散民之居，足可以为食也。彼九姓聚众而来救之，尚二十余日，而总管却从天乐谷大驱士马而来，则突厥一举而可定也　。”仁泰曰　：“此非万全之计也。汝以为九姓无英雄人物而欺之，倘有人进言从山僻以军截之，非但令五千人受苦，亦大伤锐气也。决不可用　。”宝林曰　：“总管若从大路而去，彼大合九姓之兵，于路拒敌，则徒废生灵，何日而服九姓也？”仁泰曰　：“吾从关右，取平坦大道，依法而进，无有不胜　。”遂不用宝林之计，差人令秦怀玉进兵。
　　却说叶护有二弟，皆精通武艺，弓马过人。次曰叶诚，末曰叶谭，有此二弟，更兼九姓战将皆雄伟之士，引本部人马取路夹迎。前至天山相遇，两势下各自布阵。番兵摆开，门旗下叶护出马，二弟列于两傍，厉声大骂　：“反国之贼，敢侵吾境！
　　”秦怀玉纵马挺枪，大怒而出，单搦叶护交锋。次弟叶诚挺枪与怀玉交战，战上五十余合，不分胜负。叶护大怒，一骑马、一口刀来助叶诚，两个夹攻怀玉，怀玉全然不惧。末弟叶谭见二兄战怀玉不下，也骤坐下马，轮手中两口日月刀，三个围住怀玉。怀玉倒拖枪便走，三人奋力赶来，比及赶到，正值黄昏左侧，忽然四边喊起，火炬齐明，当先一员大将持戟勒马而出，大呼曰　：“你认得唐白袍大将薛仁贵否？”叶护兄弟遂弃了怀玉，来与仁贵交锋。仁贵战三人，精神倍长。叶护惊曰　：“吾闻此人流于象州，已死久矣，不想尚在　。”
　　正斗之间，宝林、来济分两路杀到，叶护军马首尾不能相顾，大败，兄弟冲开路，引败兵走。仁贵赶去，却得裨将罗陀么军出，救了叶护兄弟，因此仁贵方回。叶护等回见酋长，说中仁贵之计。萨葛部酋长大怒，乃自统大军，来与仁贵对阵。
　　探马报来，萨葛部酋长军到了。仁贵便上马，引余军就天山前摆开。萨葛全副金盔金甲，坐下骑雪白马，手中使大杆刀出阵。
　　看了仁贵持戟跃马，在阵前往来搦战，萨葛便欲自战。马后一将许如皋曰　：“折枝焉用大斧，不必大王有劳虎威，吾斩仁贵之首，如拾芥耳　。”纵坐下马，轮手中开山大斧，直取仁贵，仁贵挺戟来迎。战不三合，刺死如皋于马下，便拍马挺戟来刺萨葛。萨葛慌欲走入阵去，马未到阵，被仁贵一箭射中咽喉，应弦坠马而死。对阵中裨将罗陀么持戟与弟罗天祐二人跃马并出，仁贵不战，诈败而走。二人疑仁贵力乏，飞马赶来。比及赶到，被仁贵连射二箭，二人皆中面门，坠马而死。后面驱兵掩杀，九姓之兵又折一阵，退十余里下寨。
　　诸部众商议，斛唱素部酋长曰　：“吾等本无战心，皆因叶护所为。今薛仁贵连发三箭，即杀三人，真神人也。唐兵势大，吾等虽勇，乌合之众，难与为敌，不如举众投降，可保军民之难　。”九姓从之，使一大臣姓于名执罕，直至唐营见郑仁泰。
　　仁泰准降，分宾主而坐。仁泰问执罕军事，执罕对答如流，仁泰喜之，欲留军中听用。仁贵曰　：“不可，此人九姓之魁，今幸已降，速宜斩首，何故用之，以长其恶也？”仁泰曰　：“彼尚十万之众，何斩一人？直须降服其心，自然平矣　。”仁贵曰：“此等恃其路险峻，不服王化，今日虽降，明日复反，吾欲尽诛以绝后患　。”尉迟宝林曰　：“九姓种类不一，人面兽心，反复无定，若不尽诛之，终为国家大患，请总官详察之　。”仁贵曰　：“汝足知吾肺腑也。吾正欲如此，皆合我心　。”遂将斩之。
　　且看后事如何？
　　总评：铁勒九部人马，前来天山挑战，元帅叶护兄弟三人虽勇，其能当我白袍上将乎？观其三箭连发，三人应弦而殒，素部酋长敢不举众投降，以求免君臣之难哉！第举十万而尽坑之，则仁贵、宝林之过计也。
　　第九十四回　废中宗武后专权当时番兵请降者专候将令，人已解甲，马已离鞍。仁贵密遣秦怀玉领兵五千，去天山十里、地名淯水，掘下土坑，深数十丈。次早令将士大驱人马，将降兵引去，推落坑中。可怜十万之众，皆被土掩而死。仁贵叹曰　：“吾虽有功，于己必损寿矣。生灵涂炭，吾之过也　。”九姓将带军马尽数坑之，只走脱了叶护兄弟。后人有诗云：仁贵行兵征九姓，天山果在须臾定。
　　虽然为国有功勋，屈死夷人十万命。
　　仁贵亲带数百轻骑，往间道抄出碛北，击其余众。正遇叶护兄弟三人，逃奔突厥，俱被仁贵执之，押赴唐营。仁泰悉令斩之，九姓遂定。仁泰下令班师，军中歌曰　：“将军三箭定天山，壮士长歌入汉关　。”大兵还入长安，仁泰二人进朝，拜见阙下而言曰　：“臣不能速平九姓，使陛下旦夕怀忧，臣等之罪也　。”帝大喜，设太平筵宴，重赏三军。
　　却说帝自定九姓之后，四海清平，前后八年，在后殿无事。
