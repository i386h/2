<!-- { "loadSidebar": true } -->
　　维元和十二年岁次丁酉閠五月十日已亥居易等谨以清酌庶羞之奠再拜跪奠大哥于座前伏惟哥孝友慈恵和易谦恭发自修身施于为政行成门内信及眀寮亷干露于官方温重形于酒德冀资福履保受康宁不谓才及中年始登下位辞家不【集作未】逾数日寝疾未及两旬皇天无知降此凶酷交游行路尚为兴叹骨肉亲爱岂可胜哀举声一号心骨俱碎今属日时叶吉窀穸有期下邽南原永祔松槚居易负忧系职身不自由伏枕之初既阙在左右执绋之际又不获躬亲痛恨所钟倍百常理呜呼追思曩昔同气四人泉壌九重奴早逝巴蜀万里行简未归防然一身漂弃在此自哥至此【集作屯】形影相依死灰之心重有生意岂料避弓之日毛羽摧頺垂白之年手足断落谁无兄弟孰不死生酌痛量悲莫如今日宅相痴小居易无男抚视之间过于犹子其余情理非此能伸惟【集作伏】冀慈灵俯鍳悲恳哀纒痛结言不成文呜呼哀哉伏惟尚飨
　　为李兵曹祭兄濠州刺史文　李商隐
　　年月日伏惟灵天枝挺秀帝系传芳材髙杞梓价【集作位】重珪璋兰芷斯茂先以馨香干镆将用不挫锋铓始备千牛俄仕诸卫逸意方超絶足犹系爰佐郡僚亦掾神京邑惟二宅曹实五兵地峻流急官闲政清嵩少晓霁伊洛秋明侣能吟之谢客伴作赋之贾生遂擢尧厨仍调汤膳位列【集作字】大朝名参内殿朱绂辉华银旧粲汉有宗正委之亲贤贰彼惟月人宁我先外夷求骋【集作永骋非】天子忧边皇华始赋紫绶俄悬雄其出塞之任假以中台之权不拜无慙于苏武去节宁类【集作疑】于王焉衘须誓死啮雪获全帝仗使者吾无媿旃既还中华止同属国苍蝇难备【集作祛】贝锦方织好丹非素防白为【集作成】黒遭时不知非予有惑既先忌于绛灌遂不容于栾郤竟陵山水钟离控扼名贵隼旟时瞻熊轼人以功迁吾由谤得其明若神其惠如春先除防吏且活疲民污莱尽辟邑室重新草祥木瑞兽去鸟驯方俟征还俄婴羙疢积防而桓侯竟晩逹命而徐公待尽怳怳空惊遅迟未信谁知泉路之高低孰测夜台之逺近永惟良配亦实女师庶姜犹效君子是宜异室无怨同穴有期河鲂着咏皎日裁诗呜呼哀哉筮叶从日时斯卜将去芳郊言辞华屋草树萦帯川源廻复白孤弟临棺恸哭失慈抚于终身宛声容之在目心摧则氷炭交集血下而绠縻相续万古永诀百身何赎酒满未御殽干未临已矣伯氏来慰哀心
　　为人作祭弟文　　　　　　张　说
　　维景龙三年【集作元年按通鉴目録景龙四年庚戌七月改元年景云当考】岁次庚戌正月癸丑朔【通鉴目录作壬子朔】五日丁已从兄兵部尚书某以清酌少牢之奠致祭于故将军弟之灵钦若贻宴俾降戬谷神作【集作拆】玉衣天开【集作门非】金屋绵系溢竉诸宗横福覩交泰之二仪承殷序【集作序殷】之九族引同本于条干合分流于昭穆义有感而意深恩无方而情笃况且山慕乔顶林晞雾水深仁逺庆俟子而【集作能】复何纵才之有余而辅德之不足举朝野而皆痛在亲宻【集作宻爱】而尤酷呜呼哀哉永懐令弟言念生平兰薰【集作萃】雪艶玉润珠清礼乐悬觧文章挺生三箧暗记千门画成风流望羙月旦驰【集作倾】声掌北军之师律首东观之词英伟壮夫之献颂善仁者之论兵睠新丰而临幸绕汤井而连营那奉车之逝忽复绥而凶行轸天悲于宸振聚国【集作国娶】族于华京惠连诗夣子敬琴情傥昭昭之不冺知亲亲之素诚呜呼哀哉尚飨
　　同前
　　维年月日兄某致祭亡弟尚书之灵天其【集作实】防予不憗遗善家殒玉树国坠寳臣呜呼执柔何痛之甚嗟予与尔夙遭悯防哀惸相鞠殆及长成性实岐【集作岐实】頴徳表宣慈居尽友悌之心言必忠贞之事绵绵我族俟子而大奉祖德之令图荷朝戚之渥惠白首相对紫绶相纡尔既秉国均【集作钧】既敷朝典出牧千里入宰六官余闻尔言常戒过宠余嘉尔行在贵能毕清净温恭每希于上士饮食车马不越于平人每思与尔归印东都悬车故里名讲德居常侍终当谓老夫没于汝手不图令弟殡【疑作殡】自我先及尔纒疴属余伏枕不见数日长悲九泉呜呼刋述未成平生已尽髪肤犹在魂魄焉知闻尔属纩之辰托余身后之事薄之礼还从尔心字孤之情不待遗意所恨在疾不视于防不临沉绵苦懐纒迫斯甚余嬴老矣伤心几何人琴两亡命也命也
　　祭亡弟故左羽林军兵曹叅军文
　　孙　逖
　　余年有五尔实以生四十余载而为兄弟抚髫并育接袵相成奈何弃予长隔幽明尔之徳器寛仁温厚天道何欺不假尔夀尔之縁餙文学政事天道何欺不假尔位未至中秋过强仕奄忽如斯嗟何及矣予兼右职尔位中司两京为别数稔于兹顷虽一见倐已三时防合尝少悠悠我思近有东讯驾言西上顾日望期心存目想当乘疾置以轼徂两方欲再驰岂图长往医不及药不及尝壮年殒命疾罹殃无一言以告诀有万恨于防茫长号永痛裂膈抽膓尔逄【疑】天威余限王事仓卒之辰急难靡寄遣奠之日奔临莫遂痛绪弥深哀端益至今也来斯骤移时律目絶遗象心摧虗室顾天伦之有戚若具体之防一谅修短之同归在先后而相恤抚遗孤而流恸气腷臆而内圮伊物情之共伤岂余心之忍此蓬也未立穆兮仍稚以吾视之何但犹子神本不灭尔则有知精爽如在知今心期同蔬永絶采藻空施衘酸沃酹哀不能支
　　祭小弟文　　　　　　　　白居易
　　维元和八年嵗次癸已二月某朔二十五日仲兄居易季兄行简以清酌之奠致祭于亡弟金刚奴呜呼川水一逝不复再还手足一断无因再连惟吾与汝其苦亦然黄垆白日相见无縁每一念至肠热骨酸如以两火刺灼心肝况尔之生生也不天苗而不秀九岁夭焉昔权殡尔睢南古原今改尔【集作子】渭北新阡俯【集作拊】先茔之北次就卑位于东偏冀神魂之不孤庶窀穸之承安呜呼自汝舍吾【集作我】归于下泉日来月往二十二年吾等罪逆不孝殃罚所延一别尔后再罹凶艰灰心垢面泣泪涟涟松槚之下其生尚残昔尔孤于地下今吾孤于人间与其偷生而孤苦不若就死而团圆欲自决而毁防又伤孝于归全进退不可中心烦寃仰天一号痛苦万端呜呼尔魂在几尔骨在棺吾亲奠酹【蜀本作酌】于尔床前苟神理之有知岂不闻吾此言尚飨
　　祭杨判官八弟文　　　　　唐　次
　　维年月日姨兄开州刺史唐某以清酌庶羞之奠敬祭于杨判官八弟之灵平生懿宻重以嘉姻四海之内惟君一人发自角逮于知命遨游防一歌一咏周流俯仰得君辉映野寺孤亭松门竹径接茵援手和神善性霜鹤唳天玉音在听空室闲齐枯棊烂柯自非伟生受胜相磨坐隐终日负进亦多歴歴笑言其情若何欢事胜游皆随逝波事均荣慼心冥贵贱骨肉为交肝胆相见呜呼哀哉婉予防妹爰居尔室既结其防载和琴瑟何年龄之脆促乃贞羙之先失悼手足之零落又吾人之凋殁以君之才以君之艺合蹈丰福合居上第行与命违道将时背遏此仁厚天胡不惠博雅裴君镇此南土大昭儁髦鹓鸿作侣曽未累月中兹炎毒百药无验頺龄愈促怅怅旅魂渊渊鳏目目虽瞑而有恨魂强招而可复加有伤怛况惟我亲涕涙横随遍乎衣巾想容色兮如在覧毫翰兮犹新呜呼哀哉神理昭然幽途可觌悲心自攅痛泪血沥何畴日之欢惬变今辰之空閴归犹缓俟君冡嫡魂兮归来安此幽宅呜呼哀哉尚飨







　　文苑英华巻九百九十二
　　钦定四库全书
　　文苑英华巻九百九十三　宋　李昉等　编亲族三
　　祭姨文二首　　　　　祭女文二首
　　祭侄文一首　　　　　祭侄女文二首
　　祭徐氏姨文　　　　　　　李商隐
　　呜呼追诀慈念一十八年罪积行违上下无祷天怒猥集不诛其身再丁悯凶藐无恃怙号溃荼裂心摧骨崩获见诸甥来奉迁合旧物半同于泥滓新阡方列于松楸断手折足厥痛非拟终天殁地此诚莫伸寃痛苍天苦孤苍天始某兄弟初遭家难内无强近外乏因依祗奉慈顔被防训勉及除常制方志人曹以顽陋之姿辱师友之义获因文笔实忝科名三千【集作迁】有司两被公选再命芸閤叨迹时贤仲季二人亦志儒墨于显而虽未在进脩【进作脩进】而不隳永惟幽灵盍亦垂鍳今者苴麻假息粪土偷存不即殒伤盖亦有以伏以奉承大族载属衰门三弟未婚一妹处室息犹阙家徒索然将恐烝尝有旷阙之忧邱陇絶芟除之主延驻晷刻不敢自私又以祖曽之前未一完兆骨肉之内犹有旅魂将有来兹克用通便以显之义虽不敢望无忝之训庶几或存灵其闻之必将加悯然有以没齿懐恨粉身难忘者以灵之懿茂而不登遐夀不生贤人使别女致哀犹子为后哀哀天地云胡不仁黙黙神祗其何可诉今嵩奂二子既为我甥誓当抚之以慰幽抱男劝其学使得禄仕女求其偶必择贤良纵乖宅相之征庶冺忽诸之叹夀堂宿启潜舟既移那期求诀之悲复见重开【集作关】之兆以祥忌云近哀忧载迷不获临圹逹诚抚柩致奠东望景亳椎心仆身具禭择蔬洒以泪血日惨风逺叫号无声伏惟明灵一赐临鍳孤苦苍天不孝苍天
　　祭裴氏姨文　　　　　　　前　人
