<!-- { "loadSidebar": true } -->
　　元丰三年正月某日朝散郎费君以疾卒于渝州白崖舟中享年五十四寓丧于合州之扶山十四年矣欲归成都贫不能其配袁氏与子伯高谋以某年某月某日葬君于石照县某乡某里遂家焉伯高书君之行来求铭予三读而悲之君与予同郡又同为皇祐中进士讳字孝琰成都人曾高以来皆隠民籍考讳某累赠殿中丞妣魏氏封仙居县太君殿中君早亡有五子君处幼家甚贫能力学为辞章声名闻闾里举乡进士在第一遂中科得禄养母以及诸兄人推其孝悌初仕兴元府戸曹参军迁合州赤水县令有治状用荐格改秘书省著作佐郎知定州安喜县民有妇自经父母谓夫家杀之君验谓无他覆视者既异讼辩不已州将置疑有司皆傅防连逮数十辈淹系累月竟不能夺君议黍苖将熟匹夫防其下逻者执为冦诬以巨罪君索其情辄释之郡欲深治君不忍致之法未几旁邑果获真盗众服其明于是部使刘公庠吕公大防张君问皆荐君才请以治无极朝廷从之县接契丹境一日民讹言相惊谓北兵来侵皆闭事自匿市井不相通君不为之动有以慰谕其心凡三日复业如故兵亦不至保州民集众数百挝登闻鼔防屯田水利事久不决郡邑患之安抚使委君按视即条利害以图上其説行公私以为宜熙宁中差通判蜀州遭仙居君忧服除又通判緜州元丰二年泸州夷扰边朝廷出师讨罪调民夫数万馈挽以进转运使辟君都大提举夫粮数入瘴乡因感疾将归合州之寓居至渝南不起君自著作佐郎五迁都官员外郎赐五品服官制行易朝散郎娶袁氏封永夀县君子一人伯高女四人长适周鼎次适袁钧次适袁钖皆举进士次尚幼始君从学力养起家享禄凡晨昏伏腊之费诸兄皆仰给焉以至办其嫁娶赒其死丧収恤其孤惸如此者三十年未尝一日间薄洎君之亡则敛无新衣祭无丰俎自合距成都才六百里旅殡佛寺久之不能归归则无族属可依无田可耕无室可处其谋葬于合者死生之际宜其慊也悲夫泸南之役斯民盖不幸矣君之提举夫粮区处以宜知会以信其聚不急其散不缓然而死于病者十犹二三明年再用兵夫粮之任非其人颠暗乖紊无复统纪先期不戒以集讫事不释以归万众暴露瘴疠大起相枕藉而死者十凡八九或强而归则疫及其家血属皆亡又不知几千人耳至今东蜀父老语及是事则必惜君之没云铭曰
　　厚于其兄以悦其亲兄衣未完子裘不温兄食未充子炊不晨救恤死丧毕其婚姻艰勤一世竟卒于贫客殡无归葬为旅人士之行已盖后其身君乎何憾于以宁神



　　净徳集巻二十四
　　钦定四库全书
　　净徳集巻二十五
　　宋　吕陶　撰
　　墓志铭
　　著作佐郎李府君墓志铭
　　秘书省著作佐郎知眉州丹棱县事李君熙宁乙卯嵗四月某日卒于官享年四十有几元丰乙丑嵗某月某日葬于晋原县某乡某里从先茔也君讳逢字承之唐安人曾祖勤祖圜考平皆晦徳不仕君为儿童时超然有志气愤其家世不耀愿学以起之资頴力勤居数嵗遂能博强下笔为文辞雅有理趣流辈畏伏搢绅先生褒誉之里人度支郎阎公仲孚以道徳自任名重一时于后进少许与毎称君才嘉祐二年擢进士第授陵州仁夀县尉捕强冦获七人于格当迁官太守赵公敏达亦以功赏谕之君谓子弟曰士君子进退通塞固有义命吾将迁乎虽不戮此孰御之将不迁如命何借七人之死以幸进不忍为也乃削去强迹皆可不死狱具赵公愕然问之以前説对公嘉其识量且曰余庆之报远矣再调归州司理参军商人有撑舟夜泛以避关征者津吏弯弓警之误中辄死羣欲以故杀论君持论不可乃请于朝卒从轻罪徙利州緜谷县令改某军节度推官知遂宁县是时转运使急功利不复恤困穷小人好承迎议置镇市税局以圗羡入主者委君按视鋭意必行君以为村落细民间日而集有无相易苟营朝晡之费一旦设官置局限其税课则疮痍何时而愈理不当置主者虽不悦亦不敢行嵗时以荐格改秩得知丹棱束馆僧持悔过忏罪之説率其徒早夜讲佛书听者逾百数浮士造飞语指为妖讹以乱上之人聪明且以媒进提防刑狱者信其言移文委君急捕连逮坐系者将众人情大骇君曰此岂有巨恶不过以其教诱民而从者偶多尔安足深咎遂寛其狱防宥颇众县郊多弃水散漫流溢君命引以溉邻田之荒易瘠而腴凡数百顷初母毕氏既亡君昼夜哭不已遂梦焉乃思所梦而刻之以木形色肖类终身奉事不敢懈乡闾称之尤善篆知书者以为自成一家之法呜呼君少力学有文闻誉彰者时既从政又能不忍削民以媚权势其治狱务求之生有古仁厚之风矣而用不适于显享不及于耆良可悲夫娶杨氏男六人骙未仕骧陵井监司理参军骐尝得试礼部骏卭州临卭县令騊知汉州绵竹县駪举进士女二人嫁杨籍费霖皆进士也孙男九人孙女十二人并幼铭曰
　　古人治狱多隂徳子孙当有显者于公之报明矣君不忍以七人之命易一官津吏得不死东馆之冈无所寃视古人何愧哉诸子森然有美才可以光大迹其庆验又非若汤周福祚之幸也
　　秭归县令李君墓志铭
　　西南士大夫言善教子者以李君希圣为先希圣有五子学者四方五六嵗时即使诵诗书日须数百字虽携抱玩戏不以他习其耳目稍长不复出戸外至于饮食动止一语一笑皆不离文字间凡风俗遨游奔集之盛如灯夕药市者去其居不远未尝闻知也早夜训饬月攷嵗练积之数稔术业用成慎修年十六慎交十四乃能以辞重求举同时擢第皇祐初慎微亦中科甲其后君又继之此所以见称于士大夫而谓之善教也君讳慎思字敬中于诸子为季孩提而孤闻先君之余训抗志励学欲与诸兄相上下探索研味实诣有余华藻焕发能就楷度既中第调遂州小溪主簿迁青石尉部使郡守知其才屡委以事裁宜处正咸适其意交章慰荐惟恐在后未几移归州秭归县令县僻民野举不知法禁君治以诚视之如一家期会听决谆谆戒谕虽极冗微悉使晓信新滩在境内官舟馈运间有毁溺皇祐中使者建议镌崖拓江以纡湍怒嵗役万夫刍薪数十万三邑之民困于费不能已君以为滩虽险暴惟春冬之交水涸石露厄于沿泝方是时滩之上下官舟畏而不进者倘易陆载而徃则皆可远险两获其利当涂行其説乃罢修滩之役归人深徳之嵗满代还父老涕泣惜其去荐者如格吏部以课最上嘉祐八年当陛见泛江而东七月二十四日次云安军感疾遂不起享年三十有八君资禀乐易力学有美名与人交多风议朋友爱之既仕不废书好易春秋每多论述着治策五十篇讲明世务欲献之朝庶奉大对卒不伸其志按君之先京兆万年人自唐广明西狩时有为晋原令者留居温江后迁于郫晋原四世生承粲承粲生洪庆洪庆生章甫乃君考字希圣也以长子故赠中大夫妣文氏赠仙源县君君娶张氏治家训子动有准的子五人绍卿彦卿某晋卿皆举进士旦缉尝荐于乡二女适范祖修张寅君没十九年未葬诸子待禄以祀而未能也乃以元丰七年二月庚午朔葬于新津县修觉山依仁乡曷伏里然则未葬而有待者出于义而待而葬之者礼也鸣呼君少而学壮而仕策发磨励所志者远去为古人今则久矣此可悲也予与君皆皇祐四年进士成都同籍凡十一人三十年间存三人焉荣谢合离不常如此此又可悲也世之人有以锱铢得丧或竞于秋毫之未而不究其终者岂知覆载为逆旅而吾游其间哉所以遗生齐物之论起而觉其未喻也铭曰
　　有文矣藻绘其传不发之危言有位矣抚字而安不尸之大权天啬以年志莫究宣巨山崇原卜云新阡墓松森然人知其贤
　　李太博墓志铭
　　君讳彤字周伯姓李氏其先京兆人八世祖远从唐僖宗幸蜀调晋原令因家焉高祖臻仕孟氏朝为永平军节度推官曾祖某亦任太子司议郎祖某不愿仕父某以君登朝赠大理寺丞母黎氏赠成都县太君君少笃学颇頴秀时乡先生职方员外郎张公中行守岳阳君徃就正得易与春秋大防朋友畏其博闻又尝摭前世忠邪事以类相从为史断十二篇以监治乱庆厯六年中进士第调眉州青神尉言者谓蜀人官近乡非所宜于是近皆徙远移万州司理参军嵗满用陟状迁江陵府松滋令丁寺丞君忧终丧授陇州判官吏部上其课转著作佐郎知太原府平晋县今天子践阼改秘书丞寻迁太常博士知华州郑县以疾分司西京卒于盭庢之寓止享年五十四实熙宁五年春二月某日也既没七年贫不克葬至元丰元年三月某日乃葬于某乡某里先陇之次君彊明喜节亷自处素高待交游如少所与然不废于义休戚可以同于政事知大畧而未尝以忿恚任刑听断适其理大率刚而不挠耻为流俗态度也在万州有棰人之脉者提防刑狱视之疑且怒欲以骨折论太守畏不敢辩君提伤者以告曰折则上下不相属今举其上而下不少曲非折明矣使者无以胜卒轻之又有三人谋杀一人者君方摄督邮当议法即白守曰一人死安可戮三人坐谋首可也守不听有诟责言君持之益坚请于提防刑狱且曰某宁解印绶去安忍妄杀人求顺太守意耶得闻之朝止报一人万州帑失缗钱数千万俾君验之君以为贯朽鐡坏不知几十载一旦指为盗疑或刻深请饬吏共偿无烦搆狱守从之免数辈刑窜松滋产茗嵗输府千斤春未社牧遣校至督所有君曰今未知茗之芽否可偕往视即斸根株俾校持以归愿牧植之后园俟其芽可责输矣牧始不怿既而从之植者既芽则谓同僚曰李松滋以芽为期今可取乎校复至具言君乃戒茗戸以五日集如其令无一毫私挠民深徳之有宿防数十结山民聚境上往往害捕吏累嵗莫获君开以威信许其归首乃至无盗功当赏君不言赏亦不及陇之汧源号难治凡阅嵗定籍则吏民相因为奸厯十数年官不敢辄易其旧君权涖未几遂定籍高下适当人伏其平平晋民冐居公地而县为输租縁此以敛剥习久纵不问君使冐者自陈尽得其实免代输之患又尝为增隄以捍汾流以军事未报君已解去既而大水一城荡然识者称其先见郑县之西旧以石隄水过守居洎他官池圃以及富彊治榭君始来方谕民得取以溉水既不至为总管者谩其词移檄于县觊水以御火符下凡四五君悉不应时都官员外郎郭君源明以方静为州君具白所以然信之民甚赖其利洎引疾而去有防君之贫者告曰愿一曰留则终月禄入可享乃笑而谢之即日不视事君先娶包氏在万州时遇君之疾以忧卒再娶郭氏封夀安县君包氏生子觐孝友力学自二曲防丧归葬灵泉不违治命长女适泸州司戸文朝光郭氏生子规治经力学从举荐于乡必能世其家次女适乡贡进士李葆光二孙曰暠曰晏呜呼君平生施为如此刚矣哉苟遭时得志尽发胸中蕴则轩腾驰骤立事致功卓然有竒节可必也惜乎仁不显而见于用者止此耳予少从君游洎官晋阳又与之同窃思仲尼未见刚者之説信刚者之难见爱君气节旧矣觐来请铭敢为铭曰
　　刚近于仁亦鲜克举刚生于气充则孰御申枨徇欲义所不取孟子养浩以是为主家山之东乔松之隖呜呼刚者李君之墓
　　光禄寺丞致仕何君墓志铭
