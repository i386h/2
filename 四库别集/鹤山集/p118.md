<!-- { "loadSidebar": true } -->
　　嘉定十有六年冬正元日先皇帝御路朝特诏陆持之秘书省读书持之字伯微故象山先生文安公之子也固辞不获命既至又诏以迪功郎入省余时秉笔太史一见如旧交明年之元日余为秘书监又得同省余尝榜所居室曰自庵伯微问所以名余曰易象于天行言自彊不息于明出地上言自昭明徳天之健也日之进也非以为人也伯微竦然曰吾所素讲也为余作铭大要谓义袭而取之与集义所生当致辨扵内外賔主之分以发名庵之义余以是益竒之伯微凡再乞归不许上即位转修职郎冬十有一月诏与堂除属官寳庆元年春差干办浙西安抚司命未下而伯微病矣请致其仕特命改通直郎遂以三月甲子属纩年五十有五诸公贵人嗟惜同声竞致赙恤始得脱輤扵牖下厥十月其孤以书来曰先君之葬既卜兆扵文安之墓侧卜日扵十一月之庚申重惟知先君莫子若也识竁之文敢以他属诸孤杖而执事扵殡使先君之门人张璞以冯曽所次行实请子其毋辞也呜呼伯微余益友也因不敢不诺陆氏之系语在文安志状伯微曽大父戬大父贺赠宣教郎生六子季曰九渊学者尊其道称之曰象山先生终奉议郎知荆门军娶吴氏封太孺人生二子伯微其长也生而英悟七嵗援笔成文文安授徒扵家伯微侍侧从容出一语同堂生莫能易也为敕局删定伯微年才十三严重如成人开讲象山徒众百人有未达伯微为敷绎厥旨出守荆门防郡治失火伯微仓卒指授中程文安器之文安没伯父梭山先生九韶言动必识事太孺人以孝谨着盱江利文伯文安髙弟也佐邑金谿伯微将师事之谢不敢当与人语有所启发诵之终身凡可以资取成徳者如愤如失迨其画然启油然得气豁神竦昆弟友朋或讶其日改月化伯微不以自足也尤善观人气有纯驳才有髙下抑扬开阖各中其防开禧北征伯微屏居且二十年矣忧时不怿乃歴聘时贤将以有告过九江见徐公谊时议防江伯微请择僚吏察地形孰险而守孰易而战孰隘而伏毋専为江守徐又问伯微具言自古兴事造业非有学以辅之往往皆以血气盛衰为锐惰故三国两晋诸贤多以盛年成功名更天下事变多矣未举一事而朝思夕惟利害分数先入扵中愚恐其为之难也徐怃然留与语数日又之鄂谒薛公叔似项公安世之荆谒吴公猎争先延礼寻皆谢归著书十篇名以戆说嘉定三年试江西转运司与选既下第即所居讲授生徒有池旧名百荐遂以荐名堂著书有易提纲诸经杂说常平使袁公燮荐扵朝谓伯微议论不为空言缓急有可倚仗不报豫章建东湖书院连帅驰书币强起伯微长之寻以太孺人年髙辞归居四年卫公泾又致之累辞乃就诸生习扵闲放出入无节伯微每旦防揖即编其姓名扵牒不至者麾之由是皆集遇有讲授卫公率僚属往听焉其教大抵使人反求近思以不失其性之本明与人言疎畅磊落而自律严谨骤见若和易至反覆问辩则壁立千仞无少假借人有思念旬时不决若累千百语不能竟伯微判之俄顷尽以一言盖其生长见闻既加人一等而精敏强济又足以践其所见所闻然而晩得一官阅十有九月而卒世之爵不称徳荣不盖愧者徃往而是独与儒生学士铢较寸量呜呼天果梦梦矣乎二男子湀洞四女子尚幼铭曰
　　金谿之陆自象山氏晜令季彊以学名士天啬厥施罔庸扵时仅垂空心以淑尔私谓天啬之而焘厥后吁嗟焘矣亦罔克夀永兴之阡英烈言言有稽陆学兹维其传
　　安徳军节度使赠少保郡王赵公【希錧】神道碑
　　绍定六年五月戊午安徳军节度使信安郡开国赵公薨扵临安府休沐舍年五十有八遗奏闻上震悼辍视朝遣中使赐内帑水银龙脑以敛赠以金币敕有司治丧葬家人谢弗敢明年改元端平诏赠某官爵信安郡王孤与汶兄弟奉公之丧葬衢州常山县西塘头某山先期以前国子司业林畧所次行实介知枢密院事乔公某以求铭扵临卭魏某道逺不得辞也窃迹其事公讳希錧字君锡旧名希喆举进士改赐今名太祖皇帝九世孙也髙皇南狩少保自京师徙名数常山公生而明悟长而励志少师衡阳公未冠肄业扵石鼓书院尝有闻扵永嘉陈君举傅良后又受经徐子宜谊力贫苦学借书抄诵郡学有大雅斋以待国之贵游子弟公弗入曰吾独非寒素乎举庆元二年进士授修职郎待汀州司户参军借寓僧舍防今考古凡八年至临汀仅二月而峒冦李元砺出没汀赣庐陵间汀人震惧郡防僚佐议守城公下坐无一语守异之曰不言得无有所见乎公曰非防也距城三十里有闗曰古城若悉精锐以扼其冲贼不足虑矣守以付公人为危之公至闗审形明间申令谨堠分画觕定贼已遣谍窥闗公得谍诘之纵其举火相示而羸师以误之夜半贼数百衔枚突至公严兵以待贼且至始命矢石俱下贼无一免余党闻风而遁公引还耄穉罗拜相属公由他道以避之事闻诏陞本州推官中书省籍记姓名治疑狱决滞讼摄頽邑弭乱卒台郡皆大之去之日军民遮攀泣送者至数十里调主管防州路转运司帐司大宁盐井弊端如猬积负至九十余万斤公往视之旬月偿及半逾月则告羡矣既归疏利病十条使者上诸朝民至今便之凡米盐钱谷之寄视星出入夜复阅文书率漏下十刻掌备边团并阅诸藏遇使者新故之交府人持白金以请于公曰此羡也主者当得之公怒以白使者尽更其弊商人请官盐率不及数而官籴商米必求赢公悉为厘正南人仕蜀归舟或挟商货或部贡篚以为利公轻舟出峡引见便殿改奉议郎知信州玉山县未行召对公条列三事首言民力困扵贪吏军力困扵偾帅国家之力则外困扵归附之卒内困扵浮沈之费次论四蜀铨注科举之敝次论大宁盐井本末宁宗皆嘉纳之除大理寺丞迁大宗正丞权工部郎官宗姓多贫而始生有训名为人后有过礼吏请赇亡艺莫敢自陈公白其长推行之防朝议燕邸近属赴朝参者少命公易班以壮维藩之势公以疎贱力辞弗允特授吉州刺史提举佑神观训词略曰艺祖创业垂统而支分别浸成疎隔顾瞻班序慨然有懐又曰艺祖受天明命文昭武穆宜万宜亿乃环顾在列疎若晨星朕心慊然始知庙谟已定弗可转也未几廷绅有请谓宗姓换班人尝举进士者请视朝士听轮对意盖有属也公对首论今日多事之际而未有办事之人朝绅清选也以缄黙为清重以刻薄为举职以无所可否为识体阃寄重任也以大言为有志以使过为知恩以不待指授扵朝廷为有才臣非敢厚诬天下以为无人患在选择未得其道器使未当其才耳次论宗学之建朝廷美意也校定法不视太学而视武学外舍优校必待公试中选而后陞一请一免而不得援永免例已陞内舍胄监前名而不得注诸州教授名为重之实则薄之恐非风厉之本旨也除成州团练使今上登极恩进潭州观察使以公族近邸恩特加厚又进安徳军承宣使公引对言初政急务莫先扵明君道总治统収人心敷对移晷上为动容曰卿所陈极明要扵初政所系尤切越明年复当奏事论祠祭不蠲禁卫不肃凡皆职分所当言者慈明宫上夀升节度封信安郡公自男爵积户至三千九百食实封六百不幸足疾卧家累嵗而殁某窃尝怪周有天下内而三吏六聨外而五侯九伯类出扵同姓之英至秦汉以后千五百年间独未见一人同国家休戚为王室轻重如古所谓同姓之卿者二五之运流行宇宙亘千载如一日未始有今昔之间而天之降才尔殊何也古之待同姓推尊祖以及扵敬宗推敬宗以及扵収族盖自始祖为正姓髙祖为庶姓庶姓别扵上而戚单扵下则系之以氏统之以宗合之以族凡有事扵庙庙之子姓各以昭穆为序旅酬赐爵昭穆各齿内賔宗妇庙序以伦盖不惟奠系明统亦以别嫌明微是故兄弟之国不庙先王公子公孙不皆祖祢其先君凡以厚其别也况又养之扵成均以观其徳行列之扵王闱以考其中失其朝夕之所与居者俊士造士也观感而志喻者正言正行也夫然后处之以国邑授之以民事甸稍县畺之采六遂之余地各有公邑其有功有徳则裂寰外之地而侯之土田陪敦祝宗卜史宗氏分族以宠绥之或世其爵禄或入为公卿大抵亲有等则人知敬宗族有别则人无觊觎又为之建学立师而居有教饩廪授田而生有养则其内闲两社以补王室外分三士以翰王略亲亲贤贤之效后世鲜俪焉乃其所也周自始祖暨扵末孙凡享有民社二千余年秦虽僭偪犹三十余年弗敢窃号也乃自春秋以降恶嫌逺偪自翦其类所谓内亡骨肉本根之辅外亡尺土藩翼之卫者岂惟秦事然也自二汉魏晋至扵齐梁隋唐之季亦莫不然其间岂无以经术称以词华显然不过为韬光晦迹全身逺害之图而犹有不免扵祸者然则非千五百年间天固啬扵神明之冑盖有之而莫知所以用之耳公丰资凝重胷抱魁垒禇无一金无蹙容也秩正二品无喜色也扬人之善不记人之过急人之难不忘人之恩少师薨公尚幼防丧以归道遇寇左右骇散公拊棺恸哭不慑冦义而去之洊遭母江夫人丧哀毁骨立时姊妹未昏嫁公悉资予之族党亲姻有四孤女公皆子而嫁之官扵防适同年进士李鸣凤自馆职补外一夕暴卒公捐金治丧事前嵗盗发其乡纵火邑郛胥为煨烬不忍犯公之家万里入蜀无秋毫援助诸台交荐之同知枢密安公丙繇长沙还蜀见公扵稠人中即留饮握手道心事觧所佩玉以赠且愿举之公辞以未及格安公曰然则使我有失士之恨奈何盍貤诸所亲曰有母党可受此而不敢专曰君谓可则可矣是举也人两贤之使公内掌台阁外居藩辅稍得见诸事业其所立当何如既换班自号畤隐居士以琴书诗酒自娱祈寒盛暑未尝谒告或谓公何自苦若此曰正愧无以补报若并废之如此心何公备歴艰难不忘贫贱卧兴书籍衣食取裁足不置妾媵故训词有曰爵禄褒嘉不改儒生之习威仪谨饬蔚为朝着之华盖知公之深者娶江氏殿中侍御史跻之孙封淑人赐冠帔遗奏上进封郡夫人子男六人与防八嵗能属文早夭与汶以荫补第一入宗学举嘉定十六年进士今以承直郎特改差西京中岳庙换尚书左铨与潞宗学诸生绍定二年进士承直郎今监嘉兴府比较务与洸嘉定十六年武举绍定二年换试进士出身今以承直郎当赴尚书左铨与瀚忠翊郎监饶州户部赡军酒库与澧京学诸生绍定五年进士修职郎待年官女一人嫁儒林郎福州司法参军唐庆逺孙男一人孟植孤女二人尚幼铭曰
　　维宋开天艺祖维昆艺宗九支孔曼且蕃维信安公秉徳静渊敭歴中外风绩言言胡不用之屏翰城垣居之着宁位大爵尊虫飞而朝防盈而旋弗究弗宣弗振弗年分有所制以亲摈贤我明古制识恨丘原







　　鹤山集巻七十三
　　钦定四库全书
　　鹤山集卷七十四　　　　宋　魏了翁　撰墓志铭
　　观文殿学士左通奉大夫赠特进谥文靖朱公神道碑
