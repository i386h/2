<!-- { "loadSidebar": true } -->
    享宗庙，差左右丞相、尚书、嗣王、郡王摄三公行事，若人数不足，通取诸避三品以上长官。自馀祭享，差诸司长官及五品以下清官。（《唐会要》十七）
    ○宗庙加笾豆敕
    宗庙祭享笾豆，宜加獐、鹿、鹑、兔、野鸡等料，夏秋供腊，春冬供鲜，仍令所司祭前一日具数申省，准料令殿中省供送。
    ○处置二王後子孙承袭例敕
    敕：二王後有宾者，会赐同京官正三品，其夫人亦同。诸王公以下无子孙，以兄弟为後。曾经侍养者，听承袭（赠爵者亦准此）若死王事，虽不曾侍养，亦听承袭。其二王後犯罪当除爵者，改立次贤。（《册府》一百七十三）
    ○赠太子庙令子孙主祭敕
    诸赠太子，须寺官为主庙，并致享祀。虽礼欲归厚，而情实未安，蒸尝之时，子孙不预，若专令官祭，是以疏间亲，遂此为常，岂云教孝？其诸赠太子有後者，但官置庙，各令子孙自主祭，其署及官悉停。若无後者，宜依旧。（《册府》六百二十一）
    ○诸郡员外官依式给料敕
    诸郡员外官无阙职处，均取正官料给，钱数不定，颇为劳费。自今已後，阙料官及员外官，依式取官钱准给。
    ○逃人复业放免当年租庸敕
    诸州逃人，先除籍帐，能自归复业者，其应徵当年租庸资课，一事已上，并宜放免。其隐漏举放改正人等，亦宜准此。（《册府》四百八十六）
    ○五官品进状敕
    五品以上要官，若缘兵马要事，须面奏陈，听。其馀常务，并令进状。（《唐会》要二十五）
    ○岭南北黔府管内阙官选例敕
    应南州每府同一解，岭北州及黔府管内州每州同一解，各令所管勘责出身、由历、选数、考课、优劳等级，作簿书先申省，省司〖勘〗应选人曹名考第，一事已上，明造历子，选使与本司对勘定讫，便结阶定品，署即牒付选使。其每至选时，皆须先定所拟官，使司团奏後，所司理覆同，但凭进画，应给签告，所司为写限使奏，敕到六十日内写了，差专使送付黔、桂等州，州司送本州府分付。（《册府》六百三十）
    ○糊名试判敕
    敕，今年吏部选人，宜依例糊名试判，临时考等第奏闻。（同上）
    ○改田地四至为路敕
    自今己後，应造籍帐及公私文书，所言田地四至者，改为路。（《册府》四百八十六）
    ●卷三
    ○元宗皇帝（二）
    ○给京司文武防阁士力白直敕
    王公已下视品国官及京官五品已下，每月别给仗身悉停。凡京司文武职事宜，五品已上给防阁，一品（九十六人）、二品（七十二人）、三品（四十八人）、四品（三十二人）、五品（二十四人），六品已下给庶仆，六品（五人）、七品（四人）、八品（三人）、九品（二人）、公主邑士（八十人）、郡主（六十人）、县主（四十人）、特封县主（四十二人）。京官任两职者从多给。凡州县皆有白直，二品（四十人）、三品（三十二人）、四品（二十四人）、五品（十六人）、六品（十人）、七品（六人）、八品（五人）、九品（四人）。凡诸亲王府属并给士力，数如白直。其防阁、庶仆、白直、士力纳课者，每年不过二千五百，执衣元不过一千文。防阁、庶仆，旧制季分月俸，食料杂用，即月分诸官应用给。（《册府》五百六）
    ○公卿巡陵依常式敕
    每年春秋二时，公卿巡陵，初发准式。其仪仗出城，欲至陵所十里内，还具仪仗。所须马，以当界府驿马充。其路次供递车两，来载仪仗，推辂三十人，馀差遣并停。所司别供，须依常式。（《唐会要》二十）
    ○六陵进羊口敕
    献、昭、乾、定、桥、恭六陵，朔、望上食，岁冬至，寒食日，各设一祭。如节祭共朔望日相逢，依节祭料。桥陵除此日外，仍每日进半口羊食。（《唐会要》二十一）
    ○四陵造食进状敕
    共建初、启运、兴甯、永康四陵，每年四时八节，委所司判与陵署相知，造食进献。（同上）
    ○不移封内旧坟敕
    诸陵使至，先立封，封内有旧坟墓，不可移改。自今以後，不得更有埋葬。（同上）
    ○禁上墓燕乐敕
    凡庶之中，情礼多阙，寒食上墓，便为燕乐者，见任官与下考，前资殿三年，白身人决一顿。（《唐会要》二十三）
    ○先给明衣绢布敕
    承前所给明衣，多於斋夕付物，既不先造，徒有其名。自今以後，明衣绢布，并祀前五日先给，付监祭使具点阅，仍永为常式。（同上）
    ○朝集限日敕
    诸督刺史上佐，每年分蕃朝集，限十月二十五日到京，十一月一日见。（《唐会要》二十四）
    ○陈设诸王便坐敕
    诸王入朝，及别恩，近至朝参日未入，间于便近处坐，仍令所司陈设。（《唐会要》二十五）
    ○诸州贡人限数敕
    应诸州贡人，上州岁贡三人，中州二人，下州一人。必有才行，不限其数。其所贡之人，将申送一日，行乡饮酒礼，牲用少牢，以现物充。（《唐会要》二十六）
    ○奏事牒所进门敕
    诸司进状奏事，并长官封题进，仍令本司牒所进门，并差一官送进。诸奏事亦准此。中书门下、御史台不须引牒。其有告谋大朔者，任自封进。除此之外，不得为进。如有违者，并先决杖三十。（《唐会要》二十六）
    ○行幸起居敕
    三都留守，两京每月一起居，北都每季一起居，并遣使。即行幸未至所幸处，其三都留守及京官五品已上，三日一起居。若暂出行幸，发处留守亦准此，并递表。（《唐会》要三十六）
    ○代行朝集使敕
    诸州朝集使长官上佐，分蕃入计，如次到有故，判司代行。未经考者，不在禁限。其员外同正员，次正官後集。（《唐会要》二十四）
    ○岭南五府不朝集敕
    岭南五府管内郡、武安、万安等三十二州，不在朝集之限。其承前贡物者，并附都府贡进。（同上）
    ○边要州不在朝集敕
    灵、胜、凉、相、代、黔、、丰、洮、朔、蔚、妫、檀、安东、叠、廓、兰、鄯、甘、肃、爪、沙、岚、盐、翼、戎、慎、威、西、牢、当、郎、茂、、安、北庭、单于、会、河、岷、扶、拓、安西、静、悉、姚、雅、播、容、燕、顺、忻、平、灵、临、蓟等五十九州为边州，扬、益、幽、潞、荆、秦、夏、汴、沣、广、桂、安十二州为要州，都督刺史并不在朝集之例。（《唐会要》二十四）
    ○褶制度敕
    应诸服袴褶者，五品已眩通申绅绫及罗，六品已下小绫，除幞头外，不得服罗觳及著独窠绣绫。妇人服饰，各依夫、子。五等以上诸亲妇女及五品已上母、妻，通服紫；九品已上母、妻，通服朱；五品已上母、妻，衣腰襻襟，缘用锦绣。流外及庶人，不得著紬绫罗縠、五色丝靴履。凡裥色衣不过十二破，泽色衣不过六破。帽子皆大露面，不得有掩蔽。正朝会及大礼陈设事，缘供奉官摄官者，并依摄官服之。（《唐会要》三十一）
    ○宰臣出镇请朝官敕
    宰臣自朝廷出镇，请朝官至侍御史已上者，即许兼章服，便为久例。（同上）
    ○笏制敕
    诸笏三品已上，前屈後直；五品已上，前屈後挫；并用象。九品已上竹木，上挫下方。男以上听依品爵执笏，假反官依例。（《唐会要》三十二）
    ○禁追匠修理杂物敕
    殿中鞍辔、伞扇及诸司杂物，须修理造作者，本司送至作所修理讫，自往衣受，不得追匠就本司。其不可送作可者，给匠修理。其物应纳库藏，亦本司自送。（同上）
    ○五年一易门戟敕
    庙社宫门，正一品，开府仪同三司、嗣王、郡王、上柱国、柱国、带职事二品已上，及京兆、河南尹、大都督、大都护、开国及护军带职事三品，若下都督、诸州门，其门戟幡有破坏，五年一易，百官门不在官易之限。薨者葬讫追纳。若子孙合给者，听准数留，不足更给。其以理去任及改为四品官，非被贬责，并不合追收。（同上）
    ○禁伎乐敕
    自有隋颓靡，庶政凋弊，徵声遍于郑、卫，炫色矜于燕、赵。广场角牴，长袖从风，聚而观之，浸以成俗。此所以戎王夺志，夫子遂行也。朕方大变浇讹，用除灾蠹，眷兹技乐，事切骄淫。伤风害政，莫斯为甚，既违令式，尤宜禁断。（《唐会要》三十四）
    ○禁散乐巡村敕
    散乐巡村，特宜禁断。如有犯者，并容止主人及村正，决三十，所由官附考奏。其散乐人仍递送本贯入重役。（同上）
    ○免教坊博士杂徭敕
    内教坊博士及弟子，须留长教者，听用资钱，陪其所留人数，本司量定申者为簿。音声内教坊博士及曹第一、第二博士房，悉免杂徭，本司不得驱使。又音声人得五品已上勋，依令应除簿者，非因征讨得勋，不在除簿之列。（同上）
    ○听县学生入四门学敕
    诸州县学生年二十五已下，八品、九品子若庶人，生年二十一已下，通一经已上，及未通经，精神通悟，有文词史学者，每年铨量举选，所司简试，听人四门学，充俊士。即诸州人省试不第，情愿入学者，听。国子监所管学生，尚书省补；州县学生，长官补。诸州县学生专习正业之外，仍令兼习吉凶礼。公私礼有事处，令示仪式，馀皆不得辄使。许百姓任立私学，欲寄县州受业者，亦听。（《唐会要》三十五）
    ○递改明器墓田敕
    古之送终，所尚乎俭，其明器、墓田等，令于旧数内递减。（《唐会要》三十八）
    ○量贬左降官重犯敕
    左降人考未满间，重有犯，应解免及放归田里者，并申奏，更据状轻重量贬。若是五流及馀犯，自依常法。（《唐会要》四十一）
    ○决杖人发遣敕
    自今已後，准格及敕应合决杖人，若有便流移左贬之色，决讫，许一月内将息，然後发遣。其缘恶逆指斥乘舆者，临时发遣。（同上）
    ○放周利贞等归草泽敕
    周利贞、裴谈、张福贞、张思敬、王承、刘晖、杨允、姜、封行、张知、卫遂忠、公孙琰、锺思廉等十三人，皆为酷史，比周兴、来俊臣、侯思止等事迹稍轻，并宜放归草泽，终身勿齿。（同上）
    ○流酷吏来子等敕
