<!-- { "loadSidebar": true } -->
　　古人云在朝言朝在野言野居江右而论江右之前贤非敢僭妄辨学以正谊亦君子惓惓不忘乡党之意也处忧患之世忠有所不得行孺子渊明之心岂茍然乎宋代古文之兴至欧阳公盛矣经学之用曾公何可当哉而徒见于文字者亦君子之所慨也近时学者从事先儒之成言可谓千古之幸然秦汉以来诸儒区区尽心之所存者忽而弗之究先儒之成言力不能有所尽知者矣此亦卤莾寡陋之失不小也是以有慨于刘氏焉陆先生之兴与子朱子相望于一时盖天运也其于圣人之道互有发明而吾党小子知者微矣子常生朱子之乡而又有得于陆氏之说其答斯问也于前数君子既已各极其所藴而于二家之所以成已而教人者反复究竟尤为明白盖素用力于斯事者非缀缉傅会之比也一时友朋若子常之通达而起予者鲜矣輙书其后而归之集离羣索居安得与子常常相见乎进士科得人斯文之幸也得于已而有余随事答应之无穷舒之敛之惟义所在可也雍虞集书

　　华川文集序

　　自汉西京而后文与世俱降者近千载一旦豪杰之士相继而兴高文大册视西京几可无愧而学则过之何其盛也然诚能观乎辞与声之变则自春秋而战国每降愈下殆如老者之不可复少是以不能无慨于斯焉盖尝思之如列国之辞命庄生孙武苏张之徒之书皆其人各以平日所从事者立言其身之所亲心之所喻无不在是故能深切明着并夫言所不能及者而传之知是诸子者易置其事而为书殆将不能以自达然则非辞与声之为难而学足以周其用为不易有是学则有是言春秋战国诸子其斯以为不可及乎金华王君子克早受学于黄文献公既卒业即以文名于时汸与之别十有余年矣而子克学益进文益竒自欧阳王曾氏溯而上之以达于太史公徃徃得其风裁犹若未当其意乃即春秋战国西汉之书拟其辞命书诏三十有余篇其辞与声之高下歩趋俯仰之疾徐无弗类者尝读至齐侯征诸侯会于首止晋侯请天王狩等篇喜其可以补传注之缺谬而有益于经其它皆逞辞流而不失于正然后知其振起衰陋又有不徒在文字间者虽其得于天者有过于人非学有师法而才足周之则亦岂能遂兼昔人之能事也哉子充以文学进用已乆圣天子既混一华夏即诏修元史乃起宋公景濓总其事而以子充佐之书将成而宋公入翰林为学士子充为待制此文运将开之候也二公者居同郡学同师而又皆有志于复古以周秦先汉之文辞相与鸣国家之盛使来者有所兴起其不在兹乎

　　送叶宗茂还安丰序

　　新安叶宗茂归自安丰讲业父母之邦居无何复还省其亲寓里旦出别所与游者而告于赵汸曰亲庭不可以重违吾惧夫师友之日疎也子何以教我汸告之曰君子之为学固将以事其亲然有急先之务焉非服劳奉养之谓也子亦观乎圣门之学者乎颜氏之子居陋巷一箪食一瓢饮子路衣敝袍食藜藿负米百里之外之二君子者之事其亲非有甘旨之奉也然且从其师周游天下畏于匡絶粮于陈几殆其身而不反何欤吾闻人之得于天而贵于物者即其得于亲者也得之于亲而失之于已虽尽瘁以服劳列鼎以致养不可以为孝孰若得圣人而师之全其得于亲者以事其亲之为盛乎二君子之志庶几在此予不足以知之也今子自视家孰与二君子德孰与二君子二君子者师乎圣人其一时同游之士皆成德达材而子无有也二君子者学成行尊师表百世而子未能也子之亲年尚强桑田足以供衣食僮仆足以备使令日用百需不待子而可足然则即子之身而求其所当务不待子言而后知矣若夫志于近而遗逺舎其大而图细此古人所谓一夫之行者岂足论于知学之士乎然自世降道失学者习于俗之已成迫于势之难返虽闻颜渊子路之事鲜能兴起于是乃有狥外以为学懐利以事亲盛气强力以徼幸其不可必得卒之并其得于亲者失之而后已岂不可哀也哉夫学然后知不足孝然后知困学而不知不足者不以事亲为学者也孝而不知困者不以事亲为孝者也子质美而行修识明而慕古求闻择善不啻渴饥无亦闻二君子之风而兴起者乎是固予之所畏也请书以为赠

　　送操公琬先生归番阳序

　　圣天子既平海内尽辇胜国图史典籍归于京师乃诏修元史起山林遗逸之士使执笔焉凡文儒之在官者无与于是在廷之臣各举所知以应诏汸以衰病屡谢征命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濓亦至曰有诏召王子克于临漳矣予曰汸衰病日増非可出者纵出亦无补于事所幸者平生故人重得一见于契阔之余事固有非偶然者宋公曰然盖予与宋公不相见者数载而子克则十有余年矣既至京师闻番阳操公琬先生在书馆卧病旦夕以闻即可归私又自念番歙接境自弱冠则知先生先生学通诸经百氏述作诸家诸兄之家于番者与先生有连姻相好也每相见輙能言先生动静而未获一识今乃得相见于此岂非向所谓非偶然者乎自是日上堂与诸公从事笔砚间退则省先生疾先生疾少间輙俾予连榻卧谈论经史昼夜亹亹相扣击不少休予葢有愧焉俄而礼部尚书崔公侍郎傅公同至局中以得旨告至旦为别先生乃为文一篇以告同舎同舎之士莫不惜先生之归咸赋诗为先生赠予辱知有自遂进言于先生曰先生归矣士之在山林与在朝廷异其于述作也亦然纂释羣经折衷百氏处则充栋梁出则汗牛马虽其说未必尽合于圣人非素业与之相出入者不敢议也崇古学贵文章凌厉汉唐上拟三代使穷乡晚进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取于作者于人非鬼责亦何有焉此皆山林之士所为得也若夫朝廷之士则不然太史公网罗旧闻上接春秋下迄麟趾其序高帝创业文景守成至今使人如亲见之书封禅平准传货殖皆諌书也而后世以为谤韩退之未遇时欲作唐一经以垂无穷既入史馆不敢有为栁子厚苦辞迫之曾不少动仅以职事成顺宗实録数巻卒困于谗口窜走无完篇司马文正公受知神宗作资治通鉴垂十九年始就而小人出鄙句以訾之此皆巨人硕德名实孚于上下以著书为大业者也犹或所遭若是今吾人挟其山林之学以登于朝廷之上则其茫然自失凛然不敢自放者岂无所惧而然哉尚頼天子明圣有旨即旧志为书凡笔削悉取睿断不以其所不能为诸生罪蒙德至渥也于是先生得以病辞归而支离昏昧如汸者亦得以预闻纂修自诡岂非其幸欤然则汸于先生之行独不能无所感者良有以也先生曰子姑迟之吾待子于番歙之间不逺矣

　　休寜县令朱君考满序

　　古之宰百里者以导风化察寃滞兴除利害为职故曰六合之众悬命于县令则令之责亦重矣惟用武之世兴废无艺雠敛率割令出二三使夫人旦暮凛凛有居兴之忧凡令所以为职皆不暇施为则其重且难又有异于前所云者昔吾读书至唐宋之末造未尝不抚巻而太息于斯焉休寜在万山间民因山为田而仰溉于天旬月不雨则陂塘之利恒以死争故鲜丰岁地陿而土瘠摘山外无他产舟车不通四方之货罕至当承平时吏颇以事简为乐一旦天下多故则丝缕膏漆铜铁之属凡军兴所急者莫不逺贾他郡以上供令方急而民已罢限既穷而输未毕甚哉吾土地之不敏其为邑大夫之累可胜言哉于是乃有仗棰楚以集事者其间科敛繁伙出纳不时民不能与官会而侵牟干没以重困雕甿者视斯人以诈力相仇茍焉自营甚至灭天性忘瓜葛而不知怪夫岂令之所欲闻哉亦知夫职任之重有在于兴废之外者而不暇思也若淮海朱君之宰吾邑则不然君坦荡乐易不倚法以立威而民趋事赴工惟恐后勤力言谨戴星出入虽疾病未尝少懈故贪残舞文者无所旁缘闵其俗日漓人心不古若也于纪纲伦类之际尤致意焉是以民皆乐称之虽然今法令日修赋敛日简亲民之官且得尽其职君在邑既乆于百里间情伪淑慝宜无不知以其暇日举其所当为使利无不兴而害民者必去善柔不阨于横逆而鳏寡孤独得以遂其生必有以副斯人之望者而君以秩满告矣邑人既重德君又幸其征徭粗给不致大为君累且冀君之再任也故余述自昔百里之职其重且难有不可同年而语者为君赠意君由此而佐大藩典大郡以临属邑亦必有取于斯焉

　　送朱子范赴来安县主簿序

　　求木于山林者巨细无或遗匠石一过之则拔其萃者必十围之材也市马于边陲者驽骏常并収伯乐一顾之则空其羣者必千里之足也为国家者取士天下其亦有异于是乎吾邑朱君子范用举者言得主滁之来安簿同时以举得官如君者众矣其儒且贤不必人人皆君若而来安寄治郡中如古行县疑若不足以屈儒且贤如君者其门生子弟与交游之士惑焉余谓不然余闻古之取士其始常寛其终必严不寛则入官之途陿而不足以尽天下之材不严则考绩之效微而不足以成天下之务今君所由进者入官之途与人同也三载考绩儒者之效必将有异于人乎君自此且大用虽欲人人同于君得乎十围之木不登匠石之场与拱把同千里之足不入伯乐之廐与下乗同士之未达何以异此先正有言士自一命以上茍存心于爱物于人必有所济是岂非君素志欤江右古文明之都盖匠石之场而伯乐之廐也岂有儒且贤又有志如朱君而恒在下位者乎毋患其寛而有以成其严则上下俱得矣仆与君居相近交相好而衰病日増不能追交游之后设祖道傍与君握手为别顾不可无一言乃书是说以赠君其尚有取于斯也夫

　　王节妇汪氏序

　　汉世复除之令葢夲于周官乡师辨其可任与施舍者孝弟力田者复其身则又由闾师书其敬敏任恤者而推广之唐之盛时乃命旌表孝子顺孙义夫节妇终身勿事则感讽之道备矣自是以来数百年间虽田里山谷之民莫不知有纲常之重岂可不思其故欤吾邑有汪氏者邑人王天民之妻也年二十七而丧其夫辛勤刻厉鞠二男一女至于成立虽遭艰难渉忧患未尝少动其心闾里贤之逺近称之凡三十余年如一日于是有司援着令复其家表其门诚斯时之旷典矣嗟夫吾闻孝弟力田之科唐人以为无益而罢之割股庐墓论者谓非中道不取独妇节之贞古今表显无异议岂非以父子天性茍能感慨矫勉于一时而无服勤敬养之实与闺门秉志一节终天者不可同日语欤况自丧乱以来父子兄弟不能相保民俗为之一变视秦人德色于耰鉏谇语于箕箒又有甚焉则天理几乎灭矣而孤嫠老媪独以女妇之微繋民彝之重不亦可尚也哉表其门复其家使之享恩荣于桑榆非徒以报终身之劳瘁亦所以励妇节于无穷也虽然岂惟妾妇哉感明时优异之渥竭甘旨奉养之诚下以报慈母顾复之恩上以答国家化民成俗之意则为人子者尤宜知所劝矣汪氏二子长曰有则次曰得奴皆有男女矣而汪氏康强未艾天之所以报贞节者未可量也故为推本歴代复除感讽之微意而学士君子有感于彝伦之重者诗以咏之

　　送鲍翰林赴官陜右序

