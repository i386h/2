<!-- { "loadSidebar": true } -->
    中州非荆河惟豫之谓，盖镜从天之上，地之下，有天地之始，浑然自成，则缘四表以为内之之词。大瀛之中为州，九州犹中州之一隅耳。此隅之人，如蚁之为玄驹焉，如蚊之为黍民焉，行喙息，何所不至。而乌乎镜之哉！镜神虽慈，势不能尽玄驹黍民而儆之曰：“凡今之人，天监有赫也。大不得已而托于悬镜之玛知古，悬一镜而无时无处之不瞩焉。”瞩，烛也，中州遍烛，即知古之自为瞩。《书》曰：“视远惟明”，此之道得矣。

 卷之七　　锁骨菩萨下世

    

    掷生生之果，只羡安仁；飞种种之花，都缘迦叶。渴鳏思饮，母也不啻慈悲；姹女数钱，子嗟将无唐突。

    噩青气闻玛知古被擒，即遣缚乐般曰：“王之子，乃至破老师之镜，还甘鼎之军，王之投孤，如以饵钓鳌；孤之待王，直引伥害虎。若命甘鼎归吾老师，吾亦安忍杀王？”般曰：“老师未死而诛仆，仆不能无怨。吾子倘还而辅君，君自可有功。”噩命释缚禁锢之，一人呈书。噩见是知古手笔，即有喜色，阅书曰：

    知古白：夫镜者，先自镜而后镜人。若己能镜人而不免为人所镜，则鄙人之受困于乐子是已！狂之识，初无益于大王，而亲之如父兄，尊之即师保，于是昧于苦县之训，敢为天下先。三宝之原，已失其一，虽欲竭智尽能以报知己，其可得乎？所以不即死者，乘甘帅不杀之机，行乐子来归之策。其父乐般且勿戮，羁縻焉以待反哺之乌。若此子景从，人与镜还，镜主人亦不没汉营也。藏密秘计，幸固存之。

    噩得书亟以示般，般曰：“但令来使见仆尚存，即所以答书也。”噩命其人至，谓曰：“与吾坐者即乐王，归语老师，仍如尊命。”其人叩头谢曰：“百闻不如一见，今见乐王，讹言并息矣！请以所见归告玛师也。”遂还大营，陈其说于甘君。犷儿还谢知古，甘君曰：“乐君得玛师一书，重于九鼎，忧怀暂释矣。有副参之□谢娘，尚羁苗中，能无患否？”知古曰：“待入宫见嫉之年，即携手同归之日，拔茅连帚，如磁石引针耳。”烛生曰：“玛师神人，图中桃叶桃根之语，不相印耶，愿明公勿忧。”幕客皆退，许史两都督入谢曰：“身荷国家豢养厚恩，由禁御宿卫之臣，出镇丹徼，遇敌不能死，大□而仅存，总帅遣将来援，出之雪窖之中，还于日轮之下，曾未作舟侨之徇，仍免图于禁之降，颈血尚温，心魂弥悸，分当激发，以答恩施。”即下拜。甘君曰：“公等辱国，吾罪安逃？苟顾犬补牢，可以一朝而雪三败也！愿勉旃！”两都督进词曰：“总帅可闻东西两路近事乎？”甘君曰：“若何？”对曰：“李节使被蛮女围于来凤，郭节使为妖人困于西乡。此道路之言也。甘君大惊，未几，两处各有请救书至，问两都督曰：“何处宜先援？”皆答曰：“闻来凤之围甚急，且蛮女能诱蕃汉人得其死力，不比西乡妖人。惟恃役神鬼也，似宜先策东路，乃檄朗州金大都督，以本部一千人援李节使，而季孙参谋，其驻辰州之事，即以许都督代。”木兰进曰：“既蛮女倡乱，妾请往治之。”甘君曰：“吾固知非天女不可。”遂偕季孙去辰州。会金大都督之师，驰赴来凤，乘夜突围入。李节使遣将出迎，与金大都督司马季孙及木兰相见。木兰问曰：“何物獠婢，敢称兵犯上耶？”李节使曰：“始利川县村人，入山掘地，得女人骨节，皆连环锁子，村人见而遁逃。明日去觅骨已无有，惟见美女倩妆巧笑，立空际语云：‘我锁骨菩萨也，唐世为洛阳妇人，交八十一男而死，已证菩提果矣。今应劫运复出，当夭四秀才、杀五进士以应一九之数；又淫六十三健儿以应七九之数。为假后九月，反本还原，再不入尘世也。’是女年十九矣，入山中，则鸟见之而回翔；行水际，则鱼见之而跳跃。彼率其野合之众，侈为朋淫之家，壮士掣电，尽是叛儿；美男如云，俱为食其。置面首者，月且数人；充下陈者，岁凡千辈也。”木兰乃隐形入其营，见蛮女搦管抽思，自题画幅云：

    骨何珊珊耶？语何关关耶？肌肤冰雪，住藐姑射之山耶？朝暮雨云，又高堂之客十二鬟耶。归于释氏，为忍辱之仙人；入彼宫中，惑无愁之天子。一桃而杀三人，一日而进七十二士，其心如市，其门如水。形虽可得而描，神不可得而似。

    后署阿修罗少主庆喜行看子，乃僧繇化身所写，辄书九十字，索五君题。书毕，叹曰：“以色度人而戕其身，何众生之宜仇我而反德我也；以海消欲而益其毒，何吾生之福淫而至祸淫也。”言未既，有挥而进者，有文在其容思媚为其事，言曰：“卿何德于仆，其豕交兽畜而已；仆何至为卿祸，乃鱼网鸿罹而已。”蛮女大笑，谓侍婢“请四学士偕来，为我写照。”旋复有四公至庭中，伫而遥望，翩其来迟，巾服高华，视履贵重。一揖后，各就坐。女曰：“昨游骑出掠，获一士人，愿呈其技。为主人传神阿堵中，自己倡于前，五君盍随于后？”挥□者振笔疾书云：

    蛾眉螓首，巧以瓠犀开笑口；腰素肩成，施粉施朱总欠精。人间天上，觅得琼浆群可饷；狎客留题，不为芭蕉梦亦迷。后署东宫学士蜀前进士向道应教题。又一人题云：

    噫！绝妙丹青绝妙词，瑶姬在，千载令人疑。

    后署黔中进士今充北宫学士列前龟恭赋。又一人曰：“主家天人，吐属跌宕，两学士诗余皆绝唱也。鄙为试帖，非真馆阁遗风耳。”曰：

    本以菩提树，而为女子身。

    拈花开顿悟，证果记前因。

    月殿从呼姊，云峰误作神。

    双双俱誓旦，六六自成春。

    悉致今良士，旁求古幸臣。

    合欢宁独寐，异味必同珍。

    遂有乘风翰，应无失水鳞；

    相思贪凤髓，不见索猩唇。

    安道工传秘，僧繇幻写真。

    戏当怜翡翠，图岂羡麒麟。

    才压元兼白，名羞虢与秦。

    鲰生谁固宠，争效捧心颦。

    后署公主命西宫学士、江南西道进士牛心题。又一人艳若李桃，清比珠玉，前曰：“仆行年二十一矣，主家收之帐中爱而忘丑，不敢无词以对也。”云：

    桃花流水即天台，云液同分次第杯。

    近侍艳称魔女乐，远臣惭乏谪仙才。

    因耽旧梦柔肠转，为索新诗笑脸开。

    与我周旋宁作我，清光如玉照人来。

    后署中宫学士前癸未进士杜承撰诗。又一人须髯如戟，濡墨为草书云：

    天宫玉妃舞如意，凝睇龟山水环翠。

    张硕羊权老下方，斑龙已待扶桑辔。

    一朝堕地作地仙，碧月照影同婵娟。

    即今绀发三千丈，已历红尘十九年。

    恰怜有美居荒落，蛮府□隅向池跃。

    便发五畜共肥，遂令众鸟忻相托。

    化迹唐家老画师，风容色泽白描奇。

    图中惜未增吾辈，居处无郎恐不宜。

    后署南宫学士壬辰进士鲜于季通奉敕题。蛮女大悦，称谢曰：“五君佳咏，过为揄扬，儿实无以当之也！”乃命设宴行酒。五人狂酣，蛮女尤甚。各以巨觥酌满，自其口出入之，将以席间恣行淫乱矣。木兰自还李节使营，不忍见其秽亵状也。于是蛮女先抱杜进士与之合，杜曰：“主之鸡头肉，塞上酥，闻香已醉，见色而昏。仆实无能为役矣。”泪光盈席，乃告疲焉。蛮女笑曰：“杜生竟虚有其表乎？”麾杜去，呼鲜于进士曰：“汝来前，年华惟汝最长，精力惟汝有余，能令吾三败否？”鲜于曰：“仆以一猛蛇横行于洪波巨浪中，所向无敌，主言败北，十犹未也，岂止三耶？”径登女腹，左旋右抽之数，几项籍之八千；外强中干之时，亦少康之一旅。蛮女泣曰：“儿骄纵自恃其内视之术，不识世间真有好男子，愿徐之；若更冲突，儿无有命矣。”鲜于遂坦其腹，呼女居胯中。女又兴发，上莲花之座。自在非常。攒柳叶之眉，潜窥有物，下焉劲旅，挺且攻心；上者柔姿，垂而沦髓。鲜于自起，扶女阁中寝，女朦胧答曰：“其很也可惧，其恭也可矜。”携手同入阁。其向列牛三学士，亦连床侍寝。女谓牛曰：“公豫章人，以盘错见利器。盍努力呼？”牛曰：“老树拳曲拥肿，不中绳墨，主何取乎尔？”女曰：“曲而有直体，木之质也。非回环萦抱以博其趣，百尺无枝，有何佳处？”牛从之，但兢兢惟恐陨越。鲜于叹曰：“豫章翻风动日，而寂寂作枯树容；偃蹇山阿，奚若桃僵而李代。”女责曰：“牛爱我，或怂恿为暴虐耶？”鲜于自挝其颊曰：“人据汝门户而不怒，徒以口舌争，宜置于理，受腐刑。”索床头宝剑。女大骇，还拥抱曰：“吾不敢讥讪学士。”乃辄效焚琴煮鹤之风，愿以身试。鲜于笑曰：“主无戚戚，仆虽卤莽。岂不推同心之爱，贻下体之忧，实技痒不可搔，进其坦率之词，以求复振耳。”女昵声曰：“生死惟君所命，幸勿危言。”牛请间，鲜于方谢不敏。然悸定者急于调停，感深者乖于举措，蛮女之再败，一战而复云。鲜于投闲。女曰：“列学士乃御寇孙也，御风而行，展轮效驾之事，必有道矣。”列曰：“黔中人不能关车，轮载恐烦屡顾。然主投足而仆举手，敢惮劳耶！”遂接构不已。一则为无病之呻，一则为溺人之笑。向学士砺齿而言曰：“于斯时也，百岁老人，将不可忍，无从抵隙，而使向隅，维心亨也乎？”女笑曰：“餍足之道，众齐人共之，何乞相也。”乃辞列而招向。流车之涎，久而易醉；咽井上之李，聊以忘饥。向欢焉出涕，惫矣失声。良久诉曰：“主亦褊心，失之鲜于，而收之于仆，不且前多与，后多取，少均和哉！”女曰：“人自争雄，儿非利牝，何嫌何疑而生心于出纳间也？”向亦辞谢。女怜杜学士之未及驰骤而疮痍转深，乃与伏枕辗转，稍津逮之。杜感而醒曰：“主之爱仆也，炙肌啖肉，所以明恩；倚玉衔珠，曾非好弄。将是乡以老，无中道相捐，则死且不朽矣。”女曰：“儿之毛发，只系所私，君有肾肠，勿离斯宠。以年相悦，以貌相承，独掩众芳，同谐幽赏。自今以始，当夕维君，好会不在兵车，奇勋不争矢石矣。”

