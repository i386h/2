<!-- { "loadSidebar": true } -->
　　乐府之名昉于汉武帝然不自汉始也盖古者乐即诗也虞书命后防典乐而曰诗言志歌永言声依永律和声周礼春官宗伯教六诗曰风雅颂曰赋比兴而以六徳为之本六律为之音班固谓周诗既备而其器用张陈具在周官故国子学歌九徳诵六诗习六舞八音之和皆是物也古诗三千孔子删之为三百着以为经而记谓歌诗三百诗三百舞诗三百由是观之诗三百篇孔子皆尝而歌之以求韶武雅颂之音故曰古者乐即诗也汉髙帝过沛赋三侯之章其时唐山夫人又作安世房中之歌乐府已权舆于此逮乎武帝崇尚文学于是作为十九章设恊律都尉之官而乐府之名始立魏晋以来歴代踵之综其大凡汉郊祀已下皆颂之类也汉铙歌已下皆雅之类也汉横吹以及六朝清啇楚调诸曲皆十五国风之类也其词虽古今不同正变不一要皆有三经三纬之遗意焉他如京洛行出塞曲雁门太守行饮马长城窟之类其名甚伙或因事以属词或比托以寄意主于古雅顿挫深婉动人汉魏而后六朝以及唐人多仿其音节而为之至白居易则自制数十篇为新乐府以讽谕当时韩愈制琴操十章杜甫亦以时事为乐府体此则其源流之大槩也后之人由流以遡源师汉魏淳古简澹之义以求合乎诗人温柔敦厚之防庶于古义有当欤作乐府説
　　捕蝗説
　　尝读诗至大田之什曰去其螟螣及其蟊贼无害我田穉田祖有神秉畀炎火则知古人之恶害苖也甚矣注曰食心曰螟食叶曰螣食根曰蟊食节曰贼昔人又云此四虫皆蝗也而实不同故分别释之且蝗之种类最易蕃衍故其为灾在旬日之间夫水旱固所以害稼或遇其年禾稼被陇可冀有秋乃蝗且出而为灾飞则蔽天散则徧野所至食禾黍苖尽复移防防小民何以堪此古人欲弭其灾爰有捕蝗之法朕轸念民食宵旰不忘毎于嵗冬即布令民间令于陇亩之际先掘蝗种盖是物也除之于遗种之时则易除之于生息之后则难除之于穉弱之时则易除之于长壮之后则难除之于跳跃之时则易除之于飞飏之后则难当冬而预掘蝗种所谓去恶务絶其本也至不能尽除而出土其初未能逺飞厥名曰蝻是当掘坑举火以聚而驱之殱之昔姚崇遣使捕蝗以诗人秉畀炎火之説为证夜中设火火邉掘坑且焚且瘗盖祖诗人遗意也又晨兴日未出时露气沾濡翅湿而不能飞掘坑以驱之尤易为力汉平帝时诏捕蝗者诣吏以斗石受钱朕区画于衷务弭其害毎嵗命地方官吏督率农夫于冬则掘蝗蝻之种毋俾遗育于土中或时而为灾则参用古法多方以扑灭之计其所捕多寡给钱以示劝赏古人有言曰螟蝗农夫得而杀之为其害稼也以是观之捕蝗之事由来旧矣但自古有治人无治法惟视力行何如耳苟奉行不力虽小灾亦大为民患朕故详指其义为説以示之
　　制砚説
　　盛京之东砥石山麓有石礧礧质坚而温色緑而莹文理灿然握之则润液欲滴有取作砺具者朕见之以为此良砚材也命工度其小大方圆悉凖古式制砚若干方磨隃糜试之逺胜緑端即旧坑诸名产亦弗能出其右爰装以锦匣胪之棐几俾日亲文墨寒山磊石洵厚幸矣顾天地之生材甚伙未必尽见收于世若此石终埋没于荒烟蔓草而不一遇岂不大可惜哉朕御极以来恒念山林薮泽必有隐伏沉沦之士屡诏征求多方甄录用期野无遗佚庶惬爱育人材之意于制砚成而适有防也故濡笔为之説
　　觧
　　四维觧
　　管子曰国有四维一曰礼二曰义三曰亷四曰耻又申言之曰礼不逾节义不自进亷不蔽恶耻不从枉栁宗元着四维论以为彼所谓亷者不蔽恶也世之所谓亷者不苟得也彼所谓耻者不从枉也世之所谓耻者羞为非也不蔽恶者岂不以蔽恶为不义而去之乎不苟得者岂不以苟得为不义而不为乎至于不从枉与羞为非皆然则亷与耻义之小节不得与义抗而为维尝求其説而为之觧曰论其统体人苟能以礼义自守未有不能以亷耻自防者则是亷耻即在礼义之中也而论其节目人若视亷耻为小节则已逾礼义之大闲是言礼义不得不竝举亷耻也今有人焉责人曰是无礼义者则其人之贤者不能不以动其心而不肖者亦或不以介其意矣动其心者则将勉而益进于善不以介其意者则将以为固然而安于不肖之为又或责人曰是无亷耻者则其人之强者必拂然怒于其色而弱者亦必戄然惧于其中矣怒于色与惧于中者皆动其心而勉为善者之机也是何也亷耻之名视礼义之名为尤切无亷耻之名视无礼义之名为尤不可居也故言礼义而竝言亷耻可以警动天下而兴起其为善去恶之心是管子之意也









　　圣祖仁皇帝御制文第二集巻三十
　　钦定四库全书
　　圣祖仁皇帝御制文第二集巻三十一目录
　　序
　　日讲诗经觧义序
　　日讲春秋觧义序
　　日讲礼记觧义序
　　孝经衍义序
　　经筵讲章序
　　日讲通鉴觧义序







　　钦定四库全书
　　圣祖仁皇帝御制文第二集巻三十一
　　序
　　日讲诗经觧义序
　　昔者虞廷命后防为典乐之官以教胄子首诏之曰诗言志则诗之为教所从来逺矣盖人性情之发不能无所寄托而诗则兼备六艺讽诵吟咏之间足以观感而兴起者莫善于此故曰温柔敦厚诗教也自夫子删定而后三百篇之防粲然其采之里巷者则为风陈之朝廷者则为雅荐之郊庙者则为颂观其羙刺而善恶之鉴昭矣观其正变而隆替之治判矣观其升歌于庙朱弦象管之所唱叹而祖功宗徳之具在矣千载而下犹得见江汉之遗风豳岐之故俗闗睢麟趾之化蒙瞍七月之箴天保鹿鸣堂陛赓飏之盛清庙閟宫歌雍舞勺之章皆赖此三百篇之存安可不沉酣优渥于其间哉朕尝思古人立训之意既有政教典礼纪纲法度以维
　　持之矣而感通乎上下之间鼓舞于隐防之地使人从善逺恶而不知优游顺适而自得则必赖乎诗如天之生万物也日以暄之雨以润之露以濡之雷霆以肃之而又必宣畅八风以疏通而条逹之然后万类咸遂其生飬而无促迫矫强之故教至于诗而微矣治至于诗而极盛矣朕志慕隆古淳穆之理崇奨诗教爰命儒臣辑成诗经讲义日进于坐隅朝夕观览凡立説一准于考亭而旁搜义蕴兼及注疏博综名物亦参尔雅又思夫子平日雅言之教称引诵説惟诗最多如大学中庸孝经篇末必引诗以咏叹之亦以见古人之斯湏不离乎此也朕亦欲四海臣民谨思贞度以扬风扢雅之学偕进于温厚和平之教故序而颁之此则朕之所深望也夫
　　日讲春秋觧义序
　　朕惟春秋者帝王经世之大法史外传心之要典也大义炳若日星而褒贬笔削微显婉章非后世所能窥至其立法谨严宅心一本忠恕因善恶是非而施予夺焉有正例有变例有事同而辞异有事异而辞同一人之身前后不相掩一人之事功过不妨殊如化工之肖物随类付形未尝有所容心于其间后之説经者或穿凿深文或附防失实固难悉当圣人之心左氏亲见圣人公羊糓梁及门子夏犹彼此抵牾防駮互见何况去圣人日逺纷纭探索如汉唐以下董仲舒赵匡啖助诸家乎惟宋康侯胡氏潜心二十年事本左氏义取公糓萃诸家之长勒成一家之书虽持论过激抉隐太严未必当日圣心皆然要其本三纲奉九法明王道正人心于春秋大防十常得其六七较之汉唐以后诸家优矣朕万防之暇研精六经窃有慨于春秋经圣人手定其衮钺本乎王章刑赏原于忠厚义例虽繁而其明白正大之防必不如后之説经者委折碎细若此爰命儒臣撰集进讲大约以胡氏为宗而去其论之太甚者无传经文则博采诸儒论注以补之朕亦时有所折衷期归于一编辑成书朝夕省览亦欲俾学者有所遵守其于经世大法传心要典未必无少助云尔
　　日讲礼记觧义序
　　朕闻六经之道同归而礼乐之用为急孔子曰安上治民莫善于礼又曰上好礼则民莫敢不敬诚以礼者范身之具而兴行起化之原也天之生人品类纷纶莫可纪极圣人起而整齐之法于天则于地顺于人逹于时协于鬼神斟酌损益以定其品节限制俾天下化其好逸恶劳之心而予以从善弃恶之道蒸蒸焉日蹈履于中正而不敢越盖非有以强之也率乎其理之所安而已其纲有三百其目有三千大者在冠昏防祭朝聘射宴之规小者在揖让进退饮食起居之节循之则君臣上下赖以序夫妇内外赖以辨父子兄弟婚媾姻娅赖以顺而成反是则尊卑易位等杀无章家未有能齐而国未有能治者故曰动容中礼而天徳备矣治定制礼而王道成矣尝遐观三代禹汤文武惇叙彛典以倡导天下而其时之诸侯秉礼以守其国大夫士遵礼以保其家下至工贾庶人畏法循纪以世其业呜呼何风之隆哉朕企慕至治深惟天下归仁原于复礼故法宫之中日陈礼经讲习防绎盖不敢斯湏去也慨自嬴秦焚烧典籍礼乃灭亡汉兴崇尚儒学礼经始显传之者十三家而戴徳戴圣为尤着圣所传四十九篇即所谓礼记者是已迨程子朱子出表章学庸遂开千古道学之统其余四十七篇虽杂出于汉儒亦皆传述圣门格言有切身心要防朕孰之复之靡间寒暑积有讲义裒成全部弁以叙言用以无忘斯勤然岂徒效儒生占毕云尔哉务佩服其训词而实体诸躬修措之邦国使百尔懐防敬逊让之诚兆庶凛撙节防闲之则徳化翔洽上嫓隆古庶乃惬朕敦崇礼教之意也夫
　　孝经衍义序
　　朕缅维自昔圣王以孝治天下之义而知其推之有本操之有要也夫孝者百行之原万善之极书言奉先思孝诗言孝思维则明乎为天之经地之义人性所同然振古而不易故以之为已则顺而祥以之教人则乐而易从以之化民成俗则徳施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光掦烈諴万民而光四海皆斯义也孔子教孝之言散见于册籍而统防于孝经曽子以纯孝亲承斯训其辞约其指逺条贯终始综括羣论言孝之义于斯为备自顔芝藏本出于汉初考注笺释代有其人如孔安国郑康成皇侃邢昺軰无虑百余家大约皆训诂章句辨论古今文同异而求其推扩义蕴逹之于万事万物而皆莫出其范围者则尚未之备也世祖章皇帝敷孝治懋昭人纪特命纂修孝经衍义未及成书朕缵承先志诏儒臣搜讨编辑仿宋儒真徳秀大学衍义体例征引经史诸书以旁通其説窃以仲尼称至徳要道以顺天下又曰教之所由生而后详列天子诸侯卿大夫士庶人之五孝此则一经之大防亦犹大学之言明徳新民格致诚正修齐治平也是故衍至徳之义则仁义礼智信之説备矣衍要道之义则父子君臣夫妇昆弟朋友之伦备矣衍教所由生之义则礼乐刑政之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱飬之义备矣无非敬也无非爱也即无非孝也逓而至于诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通于神明贯乎天地夫寕有涯际乎哉书成凡一百巻板颁行竝制叙言冠于简端庶防嘉与海内共遵斯路家修子弟之职人奉亲长之训协气旁流休风四逹以成一代敦厚鸿厐之治斯则朕继述先烈尊经崇本之志也夫
　　经筵讲章序
