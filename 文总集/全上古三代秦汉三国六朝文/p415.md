<!-- { "loadSidebar": true } -->
　　惟延康元年八月旬有八日辛未，魏王龙兴践阼，规恢鸿业；构亮皇基，万邦统世。忿吴夷之凶暴，灭蜀虏之僭逆。於赫斯怒，顺天致罚。奋虎之校，简猛锐之卒。爰整六军，卒匈奴暨单于、乌桓、鲜卑引弓之类，持戟百万，控弦千队。玄甲曜野，华旗蔽日。天动雷震，星流电发。戎备素辨，役不更藉。农夫安畴，商不变肆。是以士有拊噪之欢，民怀惠康之德。皇恩所渭，无远不至；武师所加，无强不服。故宽令西飞，则蜀将东驰；六旆南徂，则吴党委质。二虏震惊，鱼烂者溃。将泛自三江之流，方轨邛来之阪。斩吴夷以染钺，血蜀虏以衅鼓。曜天威于遐裔，复九圻之疆寓。除生民之灾孽，去圣皇之宿愤。次于旧邑，观衅而动，筑坛之宫，置表著之位，大飨六军，爰及谯县父老男女。临飨之日，陈兵清除，庆云垂覆，乃备亻毕御，整法驾：设天宫之列卫，乘金华之鸾路。达升龙于太常，张天狼之威弧。千乘风举，万骑龙骧。威灵之饰，震曜康衢。既登高坛，荫九增之华盖，处流苏之幄坐；陈旅酬之高会，行无算之酣饮。旨酒波流，肴陵积。瞽师设县，金奏赞乐。六变既毕，乃陈秘戏：巴俞丸剑，奇舞丽倒；冲夹逾锋，上索踏高。《角公》鼎绿ㄅ，舞轮レ镜。骋狗逐兔，戏马立骑之妙技；白虎青鹿，辟非辟邪。鱼龙灵龟，国镇之怪兽，瑰变屈出，异巧神化。自卿校将守以下，下及陪台隶圄，莫不歆淫宴喜，咸怀醉饱。虽夏启均台之飨，周成岐阳之犭叟，高祖邑中之会，光武旧里之宴，何以尚兹！是以刊石立铭，光示来叶。其辞曰：
　　赫王师，征南裔。奋灵威，震天外。吴夷慑，蜀虏窜。区夏清，八荒艾。幸旧帮，设高会。皇德洽，洪恩迈。刊金石，光万世。（《隶释》十九。案：闻人牟准《魏敬侯碑阴》云：「《大飨碑》，卫觊文并书；《天下碑隶》引《图经》云：『曹子建文，锺繇书。』疑《图经》之言非也。」《隶释》四又有《大飨残碑》，云：「繇文为书」。则《大飨》非一碑，当以碑阴为实。）
　　◇闻人牟准（附）
　　牟准爵里未详。（案：牟准不见于传记。据碑阴言「故吏门主」，则去卫觊未远也。又言「所著述注解故训及文笔等甚多，皆以失坠」。考卫觊仕汉入魏，卒于明帝时，子卫仕魏入晋，至惠帝永平初，家世炫赫，何至失坠？此必贾后矫诏杀害後之言也。牟准非魏人，亦非晋武时人，姑附此俟考。）
　　◇魏敬侯卫觊碑阴文
　　敬侯所葬之先域，城惟解梁，地即夸阝首。山对灵足，谷当猗□。势高而趣幽，形垣而背阜。凿室而可以蔽藏，不坟而所冀速朽。珍琦素白而靡尚，衣服随时而则有。故吏述德于隧前，门生纪言于碑后。白季居亭而已治，詹嘉在主而可友。处高摅之厚地，将秭亿而永久。所著述注解、故训及文笔等甚多，皆已失坠；所著《孝经》《固而》《仓颉冢碑》大篆书在左冯翊利阳亭南道旁，及《华山下亭碑增算状》，《殷叔时碑》、《魏大飨碑》、《群臣上尊号奏》及《受禅石表》文，并在许繁昌；《尊号奏锺元常书》，《受禅表觊》，并金针八分书也。太祖文帝等临诏令杂驳议上封事一百余条，《戒子》等散在人间，及碑石可见；树碑人郡国县道姓名，具如于后。（《古文苑》）

卷二十九·魏二十九
◎鲍勋
　　勋字叔业，泰山平阳人，济北相鲍信子。曹公辟丞相掾，后为太子中庶子，徙黄门侍郎，出为魏郡西部都尉，以忤太子免，后拜侍御史。文帝即王位，以驸马都尉兼侍中。黄初中拜右中郎将，迁御史中丞，复忤旨，左迁治书执法，寻被诛。
　　◇谏文帝游猎疏
　　臣闻五帝三王，靡不明本立教，以孝治天下。陛下仁圣恻隐，有同古烈，臣冀当继踪万代，令万世可则也。如何在谅暗之中，修驰骋之事乎？臣冒死以闻，陛下察焉。（《魏志·鲍勋传》）
　　◎田琼
　　琼，郑康城弟子，建安、黄初间为博士。
　　◇四孤议
　　或有为《四孤论》者曰：「遇兵饥馑，有卖子者；有弃沟壑者，有生而父母亡，无缌亲，其死必也；有俗人五月生子，妨忌之不举者。有家无儿，收养教训成人。或语汝非此家儿，礼异姓不为後，于是便欲还本姓，为可然不？」博士田琼议曰：「虽异姓不相为后，礼也。《家语》曰：『绝嗣而後他人，于理为非。』今此四孤，非故废其家祀，既是必死之人，他人收以养活。且褒姒长养于褒，便称曰褒，姓无常也。其家若绝嗣，可四时祀之于门户外，有子可以为後，所谓神不歆非类也。」（《通典》六十九）
　　◇答刘德问（六首）
　　刘德问曰：「君吊，大夫迎于门外，又拜送于门外；大夫吊，不迎于门外。今时县令长来吊，主人待之，当依国君来吊礼欤？依大夫来吊也。又当去杖，其至皆如故，无可舍邪？又今时丞尉来吊，待之当云何？」田琼答曰：「今之君，与礼所云君，轻重不同。若必欲依之，令长宜依国君，丞尉宜依大夫，君于礼但见去杖、戢杖，其馀不见也。今于君吊，以首贯臂，遣人则不，释之而已。」（《通典》八十三）
　　刘德问田琼曰：「乳母缌，《注》云：『养子者有他故，贱者代之慈已。』今时婢生口使为乳母，得无甚贱，不应服也。」琼答曰：「婢生口，故不服也。」（《通典》九十二）
　　刘德问：「以为人後者，支子可也。长子不以为後。同宗无支子，唯有长子，长子不後人，则大宗绝，後则违礼，如之何？」田琼答曰：「以长子後大宗，则成宗子。礼，诸父无後，祭于宗家，复以其庶子还承其父。」（《通典》九十六）
　　刘德问于田琼曰：「失君父终身不得者，其臣子当得婚否？」琼答曰：「昔许叔重作《五经异义》，已设此疑。郑玄驳云：『若终身不除，是绝祖嗣也；除而成婚，违礼适权也。』」（《通典》九十八）
　　问曰：「小记云：『朋友虞而已。』此为主幼而为虞也。若都无主族，神不歆非类，当为虞否？」田琼答曰：「虞，安神也；以死者，于祖也。既朋友恩旧欢爱，固当安之之，然后义备也，但后日不常祭之耳。」（《通典》一百一）
　　又问：「朋友无所归，于我殡，若此者，当迎彼还已馆，皆当停柩于何所？」答曰：「朋友无所归，故呼而殡之，不谓已殡迎之也。于已馆而殡之者，殡之而已，不于西阶也。」（《通典》一百一）
　　◇皇后降服
　　诸侯女嫁为天王后，降其旁亲一等，与出降为二等，为外亲尊不同则降。天子后为众子无服。何以明之？据大夫于庶子大功，其妻亦服大功；今天子、诸侯于众子无服，后何缘独服之邪？（《通典》八十一）
　　◇公子降服
　　公子以厌降，公子厌于君，为其母妻昆弟练冠麻衰，谓君所不服，子亦不敢服也。父卒，犹有先君余尊所厌，不得过大功也。（《通典》九十三）
　　◇大夫子降服
　　丧服经不见大夫嫡子为庶昆弟服者，与大夫为庶子为士者同。父之所降，子亦不敢不降也。（《通典》九十三）
　　◇诸侯大夫妻及大夫士女降服
　　大夫女嫁于诸侯，降其家旁亲一等，与出嫁降并二等，为外亲尊不同则降，诸侯夫人为众子无服。何以明之？据大夫于庶子大功。其妻亦服大功。今天子、诸侯于众人无服，夫人何缘独得服之？又大夫妻为大夫之亲，亦随大夫而降一等。大夫之女嫁于大夫，还为其族亲尊不同者，亦降之。唯父母昆弟为父後者，宗子亦不降也。士之女嫁于大夫者，亦降其族亲不同尊者，如大夫也。又大夫之妻为庶子女子，在室大功，女适于士小功，此为大夫之妻尊与大夫同。大夫为伯叔父母子昆弟，昆弟为士者，以尊降一等。为之大功，其妻亦服大功。（《通典》九十三）
　　◇贵不降服
　　大夫之妻为长子三年，女子子嫁大夫，大功。（《通典》九十三）
　　◎于达叔
　　达叔为军谋史。
　　◇四孤议
　　此四孤者，非其父母不生，非遇公妪不济。既生既育，由于二家，弃生背恩，实未之可。子者，父母之遗体；乳哺成人，公妪之厚恩也。弃绝天性之道，而戴他族，不为逆乎？郑伯恶姜氏，誓而绝之，君子以为不孝。及其复为母子，传以为善。今宜为子竭其筋力，服于公妪育养之泽，若终为报父在为母之服，别立宫宇而祭之，毕已之年也。诗云：「父兮生我，母兮鞠我。」今四子服报如母，不亦宜乎？爱敬哀戚，服惠备矣。（《通典》六十九）
　　◎薛夏
　　夏字宣声，天水人。曹公召为军谋椽。黄初中为秘书丞。
　　◇报兰台
　　兰台为外台，秘书为内阁，台阁一也。何不相移之有？（《魏志·王肃传》注引《魏略》）
　　◎刘若
　　若，献帝末官辅国将军，封清苑乡侯。
　　◇上书请受禅
　　伏读令书，深执克让，圣意恳恻，至诚外昭，臣等有所不安。何者？石户、北人，匹夫狂狷，行不合义，事不经见者，是以史迁谓之不然，诚非圣明所当希慕。且有虞不逆放勋之禅，夏禹亦无辞位之语，故《传》曰：「舜陟帝位，若固有之。」斯诚圣人知天命不可逆，历数弗可辞也。伏惟陛上应乾符运，至德发闻，升昭于天，是以三灵降瑞，人神以和，休徵杂沓，万国响应，虽欲勿用，将焉避之？而固执谦虚，违天逆众，慕匹夫之微分，背上圣之所蹈，违经谶之明文，信百氏之穿凿，非所以奉答天命，光慰众望也。臣等昧死以请，辄整顿坛场，至吉日受命，如前奏，分别写令宣下。（《魏志·文帝纪》注引《献帝传》）
　　◇奏请受禅
　　臣闻符命不虚见，众心不可违，故孔子曰：「周公其为不圣乎？以天下让。是天地日月轻去万物也。」是以舜响天下，不拜而受命。今火德气尽，炎上数终，帝迁明德，祚隆大魏。符瑞昭晰，受命既固，光天之下，神人同应，虽有虞仪凤，成周跃鱼，方今之事，未足以喻。而陛下违天命以饰小行，逆人心以守私志，上忤皇穹眷命之旨，中忘圣人达节之数，下孤人臣翘首之望，非所以扬圣道之高衢，乘无穷之懿勋也。臣等闻事君有献可替否之道，奉上有逆鳞固争之义，臣等敢以死请。（《魏志·文帝纪》注引《献帝传》）
　　◎苏林
　　林字孝友，陈留人，为五官将文学。黄初中为博士给事中。以老致仕，加散骑常侍。年八十馀卒。
　　◇劝进表
