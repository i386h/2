<!-- { "loadSidebar": true } -->
　　臣有诚恳仰干天听内量僣易甘伏诛戮臣昨者防恩擢寘词掖文字疎谬遭致人言圣度寛容许其善去外除三郡皆以便亲政效无闻复防收召前后圣防催促非一感戴恩遇如此之厚虽率先士卒身膏草野亦何足以仰报重念臣父比得末疾至今未安臣为长男义难远去左右今来恭趋召防虽禀教忠之言退顾私情实同驹犊既至行阙复覩天光在臣愚分已为荣遇伏望圣慈矜悯特除臣在外宫观差遣一次且令就养臣年方强仕筋力未防九殒报恩尚期他日取进止
　　辞免直学士院劄子
　　臣伏防圣恩令臣兼直学士院伏念臣学踈才陋初不能文试郡累年又加荒废今于本职之外兼侍讲席一身二任已惧弗胜敢不自量复司内制况自来学士院阙官多是西掖词臣权摄事体为顺今丝纶之任咸已当才岂宜使臣暴其所短或当视草传笑四方不惟自速顚隮实恐仰累国体伏望圣慈寝罢恩命别付贤能庶安愚分取进止
　　乞春秋传序劄子
　　臣伏仰陛下独智远览稽古图治知制世御俗之略莫备乎春秋断自宸衷服膺独好固已粃糠五传糟粕百家深造仲尼之蕴矣臣父壮年刻意白首成书乃値此时可谓天幸比及奏御仰惬圣心褒称之言多士传诵赐金加爵并示恩赏斯文不坠天实兴之昔司马光编集歴代史记神祖皇帝爱重其书赐之美名宠以冠序中更崇观邪说并作屡欲毁板赖序而存自仲尼在时尚有罪我之虑盖诛讨乱贼大法既阐或所不便心思诋废自古如此何独于今伏望陛下万几之余略御翰墨着为法语勒于经端庶几一字之褒有同华衮之赠圣谟定保人谁间言共以云汉之章非力所取然而日月之照容光则来冒凟威严伏俟诛殛取进止
　　议服劄子
　　臣有孤危之诚不敢自隐须至详凟天听臣闽人也闽之俗地狭人稠计产养子臣祖母悯臣之必不生也委臣父收养之臣父其时年二十有五方事婚娶岂有无子之虑而必至收养堂兄已弃之子者縁臣祖母知书好善告戒之切于是抚怜鞠育以为元嗣凡幼时疾病粥药之勤长后教训维持之备义方恩爱老而弥笃最后感疾付臣主祭于臣大恩本末如此而世俗常情重利轻义党生忽死见臣父既没即谓臣合与伯父追服行心防臣在禫制中尝具申明乞礼官详定行下其状中词指婉白欲使议者知其攸趋至今未有与决万一此事谬误非独防臣于无妄之疾累先臣立嫡之志亦有干国家事体据礼为人后者为之子不得顾其私亲圣人以此使天下后世之为人父子者定之法人而有二父是二本也二本则兼爱孟子斥墨氏为禽兽以此是故汉宣帝卫太子孙也为昭帝后则不敢奉悼王其礼正于本始之初英宗皇帝濮安懿王子也为仁宗皇帝后则不敢崇濮陵其礼谨于治平之始独汉哀帝背孔光传喜师丹忠谏信冷褒段犹董宏朱博邪说追尊定陶王至今非之士大夫过房子甚众皆不闻有敢行此者姑以近者论之通经有德如杨时营私好利如席益皆为人后未尝解官持心防也孝子事死如事生设使所后之父母尚存而为私亲行此礼敢乎如不敢行于生前而敢行于死后是不以死者为有知也则称子孙奉祭祀出于诚乎人而若是不得单毙其死矣虽然此特论常礼也绍兴令为人后者为其父母降齐衰不杖期申心防三年臣伯父以建炎三年身故臣父其时方遣臣仕于行朝而不使臣行降服之常何也其意若曰臣之过房异于世俗之过房事具如前是不可以常礼处者耳然则如之何而可原臣之所以得生及先臣不使臣行降服之意权再从伯父与所生父之中行同堂伯父之服齐衰不杖期斯得礼之节矣夫义归于一则心无二用礼重于祖则本立道生以此为人后庶乎其可以报再生之恩也至于岁时厚致恩纪于先伯父一位则又有先臣之治命臣今奉承惟谨若或议者以不服心防三年为臣罪虽削官永弃亦所甘心臣远守郡章方乞祠观无由自诉于旒扆之前惟陛下天慈留神深察则知臣父所行与臣所执实干国家事体非独一己之私利害也冐凟威严不胜惶恐取进止
　　宫祠劄子
　　某辄有诚悃仰干朝听某昨于三月内以心忡指弱乞从散局防降诏书不赐俞允孤逺之踪感荷记怜且令勉修官业上副圣眷縁自入秋以来暑毒发作遍体肿疡急于疗治导利过当遂成疟疾寒热交攻气干薾然日夕忧皇虑旷职守非不贪恋蕃宣之寄俸禄之厚情不获己又不敢再具奏状频凟天听伏望钧慈察其恳迫特赐敷奏除一在外宫观差遣任便居住少加休养复誓糜捐
　　又
　　某昨具诚恳以疟疾所苦陈乞在外宫观差遣窃虑未防矜许须至再凟朝听伏念某縁夏中伏暑疮疡横生凉剂所攻复损正气寒热交战疗治未痊饮食益防瘦瘁加甚尚当郡寄晨夕不遑虽使窃食祠庭亦恐非所当得伏望钧慈亟赐奏陈收还职名解罢所任俾获访寻医药早就安愈他日复被任使谨誓糜捐














　　斐然集巻十一
　　钦定四库全书
　　斐然集巻十二
　　宋　胡寅　撰
　　李纲江西安抚制置大使
　　朕观自古立徳立功之人必有一定不可易之计终身固守以克有成子房为韩报仇孔明志在复汉皆其素所蓄积用则举而措之扶持大伦埀训万世岂吾臣子曾是才难具官器资英明业防髙迈能防大事先见如蓍永坚一心后凋如松栢爰自奋庸之日已陈雪耻之谋民所具瞻邦之表干中排掣于邪论嗟备尝于艰难治世之业益宏许国之志弥励朕以怨讐未殄寝食不康厌闻避敌之言灼见和戎之失知卿秉义可继前修起于祠庭付以方面兼隆节制之号用侈蕃宣之仪其早迄于外庸以对扬于休命
　　吕頥浩湖南安抚制置大使
　　惟三湘东南上流土瘠而民匮自敌兵残破虽无屈辱而盗贼盘据常有奸谋奉公守法之人爱而莫助蠧国病民之吏恃以肆行俗既甚偷人又重困逮王旅扫平之后值天灾旱暵之伤军食尚兴道殣相望念民惟邦本当厚于拊循必政擅吏师乃膺于委寄具官精勤应务权略投机早宣力于四方屡奋庸于百揆尝佐勤王之举独髙卫上之功既将相之迭居乃安危之注意其释闲馆徃临大藩尔当慎柬官僚蠲除疾苦惟谨度可以制节非敦信不能立民无纵诡随式遏冦虐毕公保厘而正色率下方叔元老而克壮其犹尚服训言聿观绩效
　　席益端明殿学士湖南安抚制置大使
　　朕以礼使臣记功忘过念股肱之旧尝丽丹书眷藩翰之劳克孚清议方隆施于事任宜载锡于徽章具官术畧宏深材猷敏达顷留兵骑保障湖湘事同出于戒严迹或疑于方命姑从贬削以警其余尔乃率职甚修干方殊懋卒乗辑睦而无犯闾里愁叹之不闻睠彼长沙分镇南楚地接荆襄之防水通江汉之津惟恢拓之逺图頼忠勤之协济升华秘殿制节中权以壮具瞻用昭宠数虽身在外弥肩恭顺之心自叶流根徯报阜成之政毋烦朕训勉迄尔庸
　　吴革升职名
　　国家建延阁使儒学之士寓直其间其有趋事赴功亦预兹选所以广懋赏俟羣才也以尔风力敏强见推能吏屡将使指功绪可稽肆予临戎整旅诛叛输将尽瘁军不乏兴宜疏加职之荣庸示报勤之劝尔其念兵食之当足民力之已殚益究乃心称此光宠
　　温厚母年九十封太孺人
　　仁善之报冠于五福子孙所愿于其亲者孰加于此明堂敷庆燕及髙年尔克膺之申锡书命古人不云乎贵老为其近于亲也夫此岂独为尔一门慈孝之赉盖所以见朕志焉
　　王俣转一官
　　朕惟人臣之义自致其身不待爵赏而后劝也然有功而不见知则待赏而后劝者必怠于趋事而罚之有所不胜矣其可缓乎以尔政事疏通才猷敏达践扬中外誉处甚休方虎旅之徂征比革车之亲驾奔走先后职思其忧军食坐丰事不愆素丕视功载序进一官勉服茂恩益思来效
　　王降三官
　　朕待遇将臣务推恩厚非行姑息之政欲收戡定之功其或孤负使令蔑闻底绩法所难纵罚其可辞具官世受国恩乆提军律河东乗塞投戈西遁于剑门江左援师巻甲南趋于瓯粤旌旗所过井邑为空朕贷其徃愆责以后效所当创艾思报宠灵而乃长恶弗悛乱常滋甚躬捕湖冦首殱舟师反归狱于偏禆敢便文于功状执掠编戸补充伍符日费千金行苞苴而易竭士食半菽丰觞豆而自安藩臣解体于中伤计使捐躯于陵暴官由货授政以贿成军心坐离敌势愈张自损威于一战遂遗毒于两湖制节乖违已失为臣之义玩兵放恣不虞怙乱之嫌罪既稔盈人皆愤疾屡阅纠邪之奏谓稽司败之诛少降官聨尚颁祠禄徃思内讼毋速大刑
　　范正已降两官罢宣抚处置司参议
　　将幕上僚参决议论欲其可否相济协成事功乃被削书难逃黜典尔名臣之子宜自爱重从军于外规益靡闻元戎露章罪状显著黜官二等免乃攸司既不谨前尚思善后
　　陈宥复景福殿使
　　朕祗祀明堂均福臣庶凡陷于戾咸与维新具官见谓小心偶坐薄谪防赦当叙在法靡私俾还旧官以责来效惟避权利可以保爵禄惟蹈忠信可以逺罪愆益励乃毋忝明命
　　吕源复一官
　　朕毖祀总章覃福在序丹书所载咸与惟新以尔屡更剧烦见称才吏庐陵之政以过举闻坐法削官防赦当叙稍还旧秩渐洗徃愆夫风力悍强者多违于仁厚智术皎厉者或短于笃诚能抑其有余而勉其不足则何过之有祗服明训益励乃猷
　　仲儡自外官换环卫
　　夫枝叶茂蕃而后本根有所庇自敌骑南驰同姓剪落朕读角弓葛藟之诗未尝不三复而永慨焉以尔濮园之后属近行尊顷縁便私愿试外吏宿卫益缺司宗有言良惬予怀俾奉朝请尔其务信厚修恪恭自期于贤公子以称兹意
　　陈康伯回授封祖居仁
　　人道以祖为本惟仁者不忘其本惟学士大夫则知尊祖矣尔怀徳居善既夀而康燕及其孙位于朝列加上封秩应吾禋赉之命賛书申劝并为尔宠里居称道尚及耄期
　　张宗顔转四官遥宣
　　国家匿武累年观衅而动小试江北敌人詟焉朕不爱勇爵之颁作励士气将以复祖宗境土而恢中兴之业非滥赏也具官勇力持重袭击遁师幕府上功谓有奇绩躐官四等遥属使权尔当贪着战功思称冠军之保任勿谓重赏可以幸得而见绌于公议然后为荣矣
　　戚方王再兴再加两官
　　功重而报轻人何以劝劳小而赏大政则无章朕之治军以是为戒果有等状其可异科具官蹑击敌兵多所俘献再阅元戎之奏谓有殊常之绩请与奇比加进两阶尔当戮力効忠益茂功实怯于希赏而勇于捕敌使不为公议所贬乃可无愧矣
　　祖秀实叙官
　　朕毖祀太室大赉臣工凡丽丹书咸与洗濯矧惟修士其可弗甄尔受寄祥刑常失使指遂坐贬削既阅嵗时虽不谨前谅深内讼稍还旧秩庸示寛恩夫人各有才贵于审已量力受任则无不胜若尔者质直亷清时论所与益思勉励以俟宠嘉
　　宇文渊刘仅排转
　　周庐之卫待遇加隆矧执羁靮而从者可无爵赏之劝乎以尔祗扈戎行勤力可尚序进军麾之列遥分州刺之荣益思効忠以报恩宠
　　宇文渊南荆门归峡公安安抚使
