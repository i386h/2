<!-- { "loadSidebar": true } -->
    真人姓杨名羲，晋咸和五年九月，生於句容。似吴人，洁白美姿容，善言笑，攻书好学，该涉经史。性渊懿沈厚，幼而通灵，与二许早结神明之交（二许映与穆）。思元荐於相王，用为公府舍人。以永和初受中黄制虎豹法，六年又就刘璞传灵符（璞即魏夫人长子也）。君渊沈应感，虚抱自得，若燥湿之引水火，冥默幽，相袭无关矣。年三十六，以兴宁乙丑岁，众真降授。有若上相青童君、太虚真人赤君、上宰西城王君、太元茅真人、清灵裴真人、桐柏王真人、紫阳周真人、中茅君、小茅君、范中候、荀中候、紫元夫人、南岳夫人、右英夫人、紫微夫人、九华安妃、昭灵夫人、中候夫人，莫不霓旌暗曳，神辔潜竦，纷纷属乎烟霄，沦踪收於俗蹊，燕声金响，於君月无旷日，岁不虚矣。君师魏夫人，俪九华而朋于诸真。故安妃云：“明君受质虚闲，秘构玉朗，兰渊高流，清响金宫，必高佐四辅，承制圣君。主察阴阳之和气，为吴越鬼神之君。後二十二年，将乘龙驾云，白日升天。今若不耐风火之烟，可寻剑解。”作告终之术也。《真诰》算以太元十二年丙戌去世。弟子许。先师告父穆，亦因君偶真，故许氏九人，虽道庆自先，数至神发，如尘鉴凝照，辉莹之功，并归于君矣。
    ○雷平山真人许君传
    真人许，字道翔，小名玉斧。父穆，晋护军长史，真位上清左卿。母陶氏，名科斗，入易迁宫。真人幼独标挺，含真渊嶷，长史器异之。郡举上计掾主簿，并不赴。清秀莹洁，糠秕俗务，如泉去蒙，盈其科而自进。居雷平山下，师杨君。传三天正法曲素凤文。後定录真人授其上道，告之曰：“学道当如穿井，井愈深，土愈难出。若不坚心正行，岂得见泉源耶？”真人常愿早游洞室，不欲久停人间。遂诣北洞告终，即居方隅山洞方源馆中，常去来四年方平台。故《真诰》云：“幽人在世时，心乐居焉。”又杨君与长史书亦云：“不审方隅幽人设座於易迁户中。朱真人化後十六年，当度东华受书为上清仙公，上相帝晨二录。”太和二年丁卯，时年二十七岁。咸康七年辛丑生，自太和三年已後，无复显迹。世谱年三十，则庚午年去世。《耆旧传》云：在此洞石坛上烧香礼拜，因而不起，明旦视形如生。坛今犹存。《真诰》云：从张镇南授衣解法，盖夜於坛上去耳。娶建康令黄演女，生男黄民乃还家。
    ○仙人临沮令许君传
    临沮令许仙人，名黄民，字元文，上清仙公之子，上清左卿穆之孙。以升平五年辛酉生。时掾年二十一，仕郡主簿，察孝廉石头仓丞南蛮参军临沮令。永兴三年，京畿纷乱，令乃奉经入剡，为马朗所翘，朗从父弟牢亦相周给。时人咸知许先生得道，又父祖皆有名称，各加崇敬。元嘉六年，欲移居钱塘，乃封其真经一厨付朗，靖中语此是仙灵之迹，非我自来，纵有书亦勿与人。及至杜道鞫家，停少时而终。时年六十九。《真诰》言黄民及伯祖迈、姑婆娥皇、伯联与黄民子荣、弟孙女琼辉并得度世。马朗敬经若君父，每有神光灵气，见於堂宇。朗妻数见有青衣玉女，空中去来。其家皆保富寿。朗忿何道敬窃书泄意，乃洋铜灌厨，敕家人不得复开。朗终，子洪殳季真犹共尊尚。景和元年，娄惠朗讽殳季真启取，季真善道术，为当时所知。及至，奉呈於华林园。既见真迹瑰异，朱黄焕赫，不敢穷览。至明帝登阼，季真乃启还私廨。陆简寂南下，立崇虚馆。经亦归于馆，何神真巧运既於马，又发於殳，终授於陆君，殳马犹巾几负籍幂之荣，而无容入其妙焉。
    ○宋庐山简寂陆先生传
    先生吴兴懿族陆氏之子，讳修静。道降元气，生而异俗。其色怡怡，其德熙熙，明以启著，虚以贯幽。少宗儒氏，坟索谶纬，靡不总该。以为先天抚化，混一精气，与真宰为徒者，载在金编玉字，不形于此。遂收迹寰中，冥搜潜衡熊湘暨九嶷罗浮，西至巫峡峨嵋，如雪映松风，丽乎山而映乎水。功成扣元感神授灵诀，适然自得，通交於仙真之间矣。宋元嘉末，因市药京邑，文帝味其风而邀之，先生不顾。及太初难作，人心骇疑，遂沂江南游。嗜匡阜之胜概，爰构精庐，澡雪风波之思，沐浴浩气，挹漱元精。宋明皇帝袭轩皇淳风，欲稽古化俗，虚诚致礼，至于再三。先生固称幽忧之疾，曾莫降眄。天子乃退斋筑馆，恭肃以迟之，不得已而莅焉。於是顺风问道，妙沃帝心。朝野识真之夫，若水奔壑，如风应虎，其谁能御之。先生拨雾开日，汰沙引金，指方以倒之，中人以上，皆自盈其分，司徒袁粲之流是也。既立崇虚馆，殳氏所宝经诀，并归于我焉。初先离山，有熊虎猿鸟之属，悲鸣拥路，出谷而止。及天子不豫，请事涂炭之斋，是夜卿云纷郁，翌日乃瘳。先时洞真之部，真伪混淆，先生刊而正之，泾渭乃判。故斋戒仪范，至于今典式焉。桂阳王构逆，暴白骨遍野，先生具棺榇，收而瘗之。其阴德密运，则无得而称也。迨元徽五年春正月，谓门人曰：“吾得还山，可整装。”众感讶诏旨末从，而有斯说。至三月二日，乃偃卧解带，肤理辉烁，目瞳映朗，但闻异香芬馥满室而已。後三日，庐山诸徒，共见先生霓旌霭然，还止旧宇，斯须不知所在。相与惊而异之。顾命盛以布囊，投所在崖谷，门人不忍，遂奉还庐山。时春秋七十二。所谓炼形幽壤，腾景太微者矣。有诏谥曰：简寂先生。以故居为简寂馆，宗有道也。凡撰记论议百有馀篇，并行於代。门徒得道者，孙游岳、李果之最著称首。後孔德璋与果之书论先生云：“先生道冠中都，化流东国，帝王禀其规，人灵宗其法。而委世潜化，游影上元，微言既绝，大法将谢。法师禀神定之资，居入室之品，学悟之美，门徒所归，宜其整缉遗踪，提纲振纪，光先师之馀化，纂妙道之遗风，可以导引末俗，开晓後途者矣。”
    ○齐兴世馆主孙先生传
    有吴裔子孙名游岳，字颖达，东阳人也。幼而恭，长而和。其静如渊，其气如春，甄汰九流，潜神希微。尝步赤松涧缙云堂，遂卜终焉之地。宋太初中，简寂先生至自庐岳，云游帝宅。先生乃抠衣而趋，嗣承奥旨，授三洞并所秘杨真人许掾手迹。因茹术却粒，服谷仙丸，六十七年，颜彩轻润，精爽秀洁。暨简寂上宾，方旋旧室，捃摭道机，断核真假，与褚章朱四君交密。齐永明二年，诏以代师，并任主兴世馆。於是搜奇之士，知袭教有宵，若凤萃于桐，万禽争赴矣。孔德璋、刘孝标等争结尘外之好。後频谢病归山，朝命未许。至永明七年五月，内以挥神托化，沐浴称疾，怡然而终。门徒弟子数百人，唯陶宏景入室焉。自恭事六载，义贯千祀，唯贵知真，故特蒙赏识，经法诰诀，悉相传授。方欲共营转炼，已集药石，将就治合，事故不遂。
    ○唐茅山升真王先生传
    琅琊王远知，陈扬州刺史昙首之子。外祖丁超，梁驾部郎中。其母因梦灵凤有娠，又闻腹中啼。宝志曰：“生子当为神仙宗伯也。”年七岁，日览万言，博总群书，心冥至道。年十五，入华阳事贞白先生，授三洞法。又从宗道先生臧矜传诸秘诀。陈主召入重阳殿，特加礼敬，赏赍资送还茅山。先生乃於洞西北岭上结靖室以居，研味元秘。大建末，靖室中忽有一神人醉卧呕吐，先生然香礼候，神人曰：“卿是得道之人。张法本亦甚有心，吾欲并将游天台山，石桥广阔，可过得，彼多散仙人，又常降甘露，以器盛之，服一升，可寿得五百岁。卿能去否？”先生便随出，上东岭就法本。至山半，忽思未别二三弟子付嘱经书，背行三十步，回望神人，化为鹤飞去。隋晋王广镇扬州，王子相、柳顾言相续奉请先生。既至，斯须而须发变白。王惧而归之。少选复旧，王践阼，敕崔凤举谘迓。帝亲执弟子礼，敕城都起玉清元坛以处之。仍令代王越师焉。高祖龙潜时，先生尝密告符命，秦王与房元龄微服就谒。先生迎谓曰：“此中有圣人。”秦王因以实告。先生曰：“方作太平天子，愿自爱也。”秦王诣先生授三洞法，及登极，将加重位，固请归山。至贞观九年，敕润州於茅山置太平观，并度七人，降玺书曰：“朕昔在藩朝，早获问道，眷言风范，无忘寤寐。近览来奏，请归旧山，已有别敕，不违高志。所令置观，用表宿心。”先生浩气虚怀，语默一致，涵照如镜，应物无私。时有窦德元先经扬州，遇司命使者，言其有重禄，以九九数当终命。德元求哀於使者，云真人王法主是少室仙伯，检录人鬼之任，关奏天曹，无不即应。德元遂恳祈於先生，先生不得已因与请命。使者报曰：“更延十三年。”至高宗朝，德元为左相，捐馆舍之日，言皆如之。故举世呼先生为法主。又知已授仙职，後谓潘师正曰：“吾昨见仙格，以小时误损一童子吻，不得白日升天，署少室仙伯，将行在近。”翌日，沐浴加冠衣，焚香而寐告化。时年一百二十六岁。潘师正、徐道邈同得秘诀，为入室弟子。陈羽、王轨次之。其馀各栖洞府，终身无替。高宗调露二年，赠太中大夫，谥曰升元先生。乃敕置太平观，度满四十九人。天後嗣圣初，又赠金紫光禄大夫，改谥升真先生。明皇天宝中，敕李含光於太平观造影堂，写真像，用旌仙迹焉。
    ○中岳体元潘先生传
    中岳道士前有天师，次称潘先生。先生名师正，赵州赞皇人。少丧母，庐於墓侧，以至孝闻。先生真气内融，辉光外发，如隋珠荆玉，不假於饰，而人自宝之。隋大业中入道，王仙伯尽以隐诀及得符相授。栖於太室逍遥谷，积二十年。但嚼松叶饮水而已。高宗皇帝每降銮辇，亲诣精庐，先生身不下堂。接手而已。及问所须，答言松树清泉，山中不乏。帝与武後共尊敬之，留连信宿而返。寻敕於所居造崇唐观，岭上别起精思院以处之。敕置奉天官，令於逍遥谷口特开一门，号曰仙游门，复於苑北面置寻真门。太常奏仙乐，又以祈仙望仙翘仙为曲，皆谓先生名焉。前後赐诗五百首。先生每叹曰：“大丈夫业道，不能灭影云林，以烦世主，吾之过也。”遂欲东求蓬莱，孤舟入海。属帝敦笃斯道，祈叹愈加，踟蹰山隅，辍策未往。以永淳元年告化，时年八十九。帝追望不止，赠大中大夫，谥曰体元先生。先生神标仙骨，雅似隐居。夫阶真韬冥，练景游化者，其有类乎？弟子十八人，并皆殊秀。然鸾姿凤态，眇映云松者，有韦法昭、司马子微、郭崇真，皆禀训瑶庭，密受琼室，专玉清之业，遗下仙之俦矣。时陈子昂又作颂云云。
    ○王屋山贞一司马先生传
