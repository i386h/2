<!-- { "loadSidebar": true } -->
    微风清扇，云气四除。汉书，张竦为陈崇作奏曰：日不移晷，霍然四除。皎皎亮月，丽于高隅。古诗曰：明月何皎皎。亮，明也。周礼曰：城隅之制九雉。兴命公子，携手同车。携手同车，已见上文。龙骥翼翼，扬镳踟■。毛诗曰：四牡翼翼。舞赋曰：扬镳飞沫。肃肃宵征，造我友庐。毛诗曰：肃肃宵征。光灯吐辉，华幔长舒。鸾觞酌醴，神鼎烹鱼。毛诗曰：且以酌醴。又曰：谁能烹鱼。弦超子野，叹过绵驹。杜预左氏传注曰：子野，师旷字也。孟子，淳于髡曰：昔绵驹处高唐，而齐右善歌。流咏太素，俯赞玄虚。列子曰：太初，形之始。太素，质之始。老子曰：玄之又玄，众妙之门。管子曰：虚无形，谓之道。史记，太史公曰：老子所贵道，虚无应用，变化无方。孰克英贤，与尔剖符。言咏赞妙道，游心恬漠，谁能以英贤之德，与尔分符而仕乎？班固汉书述曰：汉兴柔远，与尔剖符。然文虽出彼，而意微殊。东观汉记，韦彪上议曰：二千石皆以选出京师，剖符典千里。 
    杂诗（五言） 
    傅休奕臧荣绪晋书曰：傅玄，字休奕，北地人，勤学善属文，州举秀才，稍迁至司隶校尉，卒。 
    志士惜日短，愁人知夜长。论语，子曰：志士仁人，无求生以害仁。古诗曰：愁多知夜长，仰观众星列。摄衣步前庭，仰观南雁翔。汉书，沛公摄衣迎郦食其。玄景随形运，流响归空房。清风何飘飖，微月出西方。礼记曰：月生於西。繁星依青天，列宿自成行。蝉鸣高树间，野鸟号东箱。古诗曰：秋蝉鸣树间。王逸楚辞注曰：墙序之东为东箱也。纤云时仿佛，渥露沾我裳。曹植魏德论曰：纤云不形，阳光赫戏。刘桢诗曰：皦月垂素光，玄云为仿佛。露沾裳，已见上文。良时无停景，北斗忽低昂。常恐寒节至，凝气结为霜。曾子曰：阴气胜则凝为霜。落叶随风摧，一绝如流光。 
    杂诗（五言） 
    ※张茂先 
    晷度随天运，四时互相承。说文曰：晷，景也。孙卿子曰：四时代御。东壁正昏中，固阴寒节升。礼记，仲冬之月，日昏东壁中。左氏传，申丰曰：深山穷谷，固阴沍寒。繁霜降当夕，悲风中夜兴。毛诗曰：正月繁霜。朱火青无光，兰膏坐自凝。古诗曰：朱火然其中，青烟飏其间。楚辞曰：兰膏明烛华容备。王逸注曰：以兰香炼膏也。无故自凝曰坐。重衾无暖气，挟纊如怀冰。左氏传曰：楚子围萧，申公巫臣曰：师人多寒。王巡三军，拊而勉之。三军之士，皆如挟纊。孔安国尚书传曰：纊，细绵也。伏枕终遥昔，寤言莫予应。韩诗曰：寤寐无为，展转伏枕。广雅曰：昔，夜也。毛诗曰：独寐寤言。永思虑崇替，慨然独抚膺。楚辞曰：永思兮内伤。国语，蓝尹亹曰：君子独居，思前世之崇替。列子曰：抚膺而恨。 
    情诗二首（五言） 
    ※张茂先 
    清风动帷帘，晨月照幽房。佳人处遐远，兰室无容光。古诗曰：卢家兰室桂为梁。曹植离别诗曰：人远精魂近，寤寐梦容光。襟怀拥灵景，轻衾覆空床。拥，犹抱也。居欢愒夜促，在慼怨宵长。一云居欢惜夜促。尔雅曰：愒，贪也，苦盖切。拊枕独啸叹，感慨心内伤。 
    游目四野外，逍遥独延伫。楚辞曰：忽反顾以游目。又曰：结幽兰而延伫。兰蕙缘清渠，繁华荫绿渚。佳人不在兹，取此欲谁与？巢居知风寒，穴处识阴雨。春秋汉含孳曰：穴藏先知雨，阴曀未集，鱼已噞喁。巢居之鸟先知风，树木摇，鸟已翔。韩诗曰：鹳鸣于垤，妇叹于室。薛君曰：鹳，水鸟。巢处知风，穴处知雨。天将雨而蚁出壅土，鹳鸟见之，长鸣而喜。不曾远别离，安知慕俦侣？ 
    园葵诗（五言） 
    陆士衡晋书，赵王伦篡位，迁帝於金墉城。後诸王共诛伦，复帝位。齐王冏谮机为伦作禅文，赖成都王颖救之免，故作此诗，以葵为喻谢颖。 
    种葵北园中，葵生郁萋萋。朝荣东北倾，夕颖西南晞。淮南子曰：圣人之於道，犹葵之与日，虽不与终始哉，其乡之诚也。高诱曰：乡，仰也。诚，实也。零露垂鲜泽，朗月耀其辉。毛诗曰：零露瀼瀼。时逝柔风戢，岁暮商猋飞。管子曰：东方曰春，柔风甘雨乃至。楚辞曰：商风肃而害之。曾云无温液，严霜有凝威。郑玄毛诗笺曰：曾，重也。汉书曰：孙宝曰：当从天气以成严霜之威。幸蒙高墉德，玄景荫素蕤。尔雅曰：墙谓之墉。说文曰：蕤，草木华盛貌也。丰条并春盛，落叶後秋衰。庆彼晚彫福，忘此孤生悲。 
    思友人诗（五言） 
    曹颜远臧荣绪晋书曰：曹摅，字颜远，谯国人。笃志好学，参南国中郎将，迁高密王左司马。流人王逌等寇掠城邑，摅与战，军败而死。 
    密云翳阳景，霖潦淹庭除。周易曰：密云不雨。左氏传曰：凡雨自三日以往为霖。说文曰：潦，雨水也。又曰：除，殿阶也。严霜彫翠草，寒风振纤枯。郑玄礼记注曰：振，动也。凛凛天气清，落落卉木疏。古诗曰：凛凛岁云暮。杜笃首阳山赋曰：长松落落。毛苌诗传曰：卉，草也。感时歌蟋蟀，思贤咏白驹。毛诗曰：蟋蟀在堂，岁聿其暮。又曰：皎皎白驹，食我场苗。絷之维之，以永今朝。毛苌曰：贤者有乘白驹而去。郑玄曰：绊之系之，欲留也。情随玄阴滞，心与回梠俱。思心何所怀，怀我欧阳子。颜远赠欧阳坚石诗曰：嗟我良友，惟彦之选。然此欧阳，即坚石也。精义测神奥，清机发妙理。周易曰：精义入神，以致用也。广雅曰：奥，藏也。机，枢机也。自我别旬朔，微言绝于耳。论语崇爵纤曰：子夏共撰仲尼微言，以当素王。刘子骏书曰：夫子没而微言绝。礼记曰：声不绝于耳。褰裳不足难，清阳未可俟。毛诗曰：子惠思我，褰裳涉溱。又曰：有美一人，清阳婉兮；邂逅相遇，適我原兮。毛苌曰：清阳，眉目之间也。延首出阶檐，伫立增想似。阮瑀止欲赋曰：伫延首以极视兮，意谓是而复非。庄子，徐无鬼曰：夫越之流人，去国数日，见其所知而喜；去国旬月，见所尝见於国中而喜；及期年也，见似人者而喜矣。不亦去人兹久者，思人兹深乎？ 
    感旧诗一首五言　此篇感故旧相轻，人情逐势· 
    ※曹颜远 
    富贵他人合，贫贱亲戚离。鹖冠子曰：家富疏族聚，居贫兄弟离。廉蔺门易轨，田窦相夺移。史记曰：蔺相如出，望见廉颇，相如引车避匿。於是舍人相与谏曰：臣去亲戚而事君者，徒慕君之高义也。今君与廉君同列，廉君宣恶言而君畏之匿，恐惧殊甚，且庸人尚羞之，况於将相乎？臣等不肖，请辞去。汉书曰：窦太后怒，免丞相窦婴、太尉田蚡，婴、蚡以侯居家。蚡虽不任职，以太后故亲幸，数言事，多效。士趋势利者，皆去婴而归蚡也。晨风集茂林，栖鸟去枯枝。毛诗曰：■彼晨风，郁彼北林。国语，优施歌曰：暇豫之吾吾，不如鸟乌。鸟皆集於苑，己独集于枯。黄石公兵书曰：树杌者，鸟不栖也。今我唯困蒙，郡士所背驰。周易曰：困蒙，吝。乡人敦懿义，济济荫光仪。春秋说题辞曰：秉懿诚之义，思至忠之功。鹦鹉赋曰：侍君子之光仪。对宾颂有客，举觞咏露斯。毛诗曰：有客宿宿，有客信信，言授之絷，以絷其马。又曰：湛湛露斯，匪阳不晞；厌厌夜饮，不醉无归。今乡人情重，皆颂咏此诗。临乐何所叹，素丝与路歧。礼记曰：执紼不笑，临乐不叹。淮南子曰：杨子见逵路而哭之，为其可以南可以北。墨子见练丝而泣之，为其可以黄可以黑。高诱曰：闵其别与化也。 
    杂诗一首（五言） 
    何敬祖赠答，何在陆前，而此居後，误也。 
    秋风乘夕起，明月照高树。贾逵国语注曰：乘，陵也。陵，亦侵也。闲房来清气，广庭发晖素。晖素，月光也。古长歌行曰：昭昭素明月，晖光烛我床。静寂怆然叹，惆怅出游顾。惆怅，已见上文。仰视垣上草，俯察阶下露。垣草易彫，阶露易陨。言可伤也。心虚体自轻，飘飖若仙步。言既悟二物，故当全形养生。列子曰：南郭子貌充心虚。张湛曰：心虚则形全。刘梁七举曰：霍尔体轻。瞻彼陵上柏，想与神人遇。古诗曰：青青陵上柏。文子曰：天地之间，有神人真人。道深难可期，精微非所慕。魏武帝秋胡行曰：道深未可得，名山历观行。礼记曰：德产之緻也精微。郑玄曰：緻，密也。勤思终遥夕，永言写情虑。尚书曰：歌永言。 
    杂诗一首（五言） 
    王正长臧荣绪晋书曰：王赞，字正长，义阳人也。博学有俊才，辟司空掾，历散骑侍郎，卒。 
    朔风动秋草，边马有归心。蔡琰诗曰：北风厉兮肃泠泠，胡笳动兮边马鸣。胡宁久分析，靡靡忽至今。毛诗曰：胡宁忍予。又曰：行迈靡靡。王事离我志，殊隔过商参。毛诗曰：王事靡盬。左氏传，子产曰：高辛氏有二子，伯曰阏伯，季曰实沈，不相能。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，其季世曰唐叔虞，故参为晋星。参辰更见，已见上文。昔往鸧鹒鸣，今来蟀蟋吟。毛诗曰：春日迟迟，仓庚喈喈。圣主得贤臣颂曰：蟋蟀俟秋吟。人情怀旧乡，客鸟思故林。文子曰：鸟飞反乡，依其所生。师涓久不奏，谁能宣我心？韩子曰：卫灵公将之晋，至濮水之上而宿，夜分而闻有鼓新声者，而说之，召师涓而告之曰：有鼓新声者，其状似鬼神，子为我听而写之。师涓曰：诺。因端坐抚琴而写之。师涓明日报曰：臣得之矣。 
    杂诗一首（五言） 
    枣道彦今书七志曰：枣据，字道彦，颍川人。弱冠，辟大将军府，迁尚书郎。太尉贾充为伐吴都督，请为从事中郎，迁中庶子，卒。 
