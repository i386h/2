<!-- { "loadSidebar": true } -->
　　翌日再同恒叔冏卿集穉含仪部第
　　携手高斋散鹤羣帝城春色渐絪緼金庭日月三都赋【恒叔有五岳游草】玉洞云霞二酉文【稚含自号二酉山人】雪霁炉烟萦树起风清碁响隔花闻朝来共策黎眉去折尽寒梅易水濆
　　奉寿大学士洪都张公四首
　　律转洪钧万象移金茎承露出瑶池蓬弧已卜三千外花甲才周六十期雾拥青牛来绛阙云飘黄鹄下彤墀凭高一望台垣色南斗中天正陆离
　　海屋筹増玳瑁筵东皇灵气夜周旋三台拱极星辰上八柱擎天日月前左马文章鸾掖贵防龙勲业鳯池传桃花漫忆西华外玉洞明霞万树悬
　　二百年钟命世才垂绅端笏住蓬莱三神山外青鸾下五老峰头白鹿来中贵传觞临玉陛大官行馔出瑶台无论吉甫清风颂焕烂宸章属上裁
　　赤舄双瞻傍紫宸华夷谁不羡经纶安危一代徴王佐侍从三朝识帝臣异日才名金騕褭当年形貌石麒麟闲云极目匡庐畔能忆亭问字人【公在南成均日余出门下命赋闲云馆诗】
　　雪中陆使君过访时大计初解严
　　千山飞雪灞陵桥策马长安路未遥岂为鱼盐来上国争传牛酒锡中朝绨袍碣石交情古【使君徃与余邂逅长安弹指遂三十载】彩笔甘泉气象饶八百璚楼春苑外新诗随处勒岧峣
　　赠呉翁升
　　握手新知更酒徒由来竒伟擅菰芦星河静日飘雄劒风雨残宵击唾壶白玉堂中人在否【翁升买一姬甚丽而早死集感怀之作为山黛阁编】黄金台上客来无异时苕霅家能泛何用扁舟狎五湖
　　夜同胡孟弢龙君超杨世叔三孝亷周陈二山人集宋忠父第观梅花繁英盛开芬郁殊絶适侯万二都尉在坐琳琅珠玉与花艶相映发同集诸君应接不遑余倾赏丙夜几欲醉卧阁中作赵师雄罗浮梦矣归赋一律似忠父并博笑侯万二君
　　姑射双仙玉不如一尊花底鬭璠璵梦回大庾繁霜外吟断孤山片月余寂歴寒香飞枕簟玲珑疎影出庭除东风何处吹长笛极目江南旧草庐
　　区太史用孺过访小饮
　　浊酒翻歌意气长金门环佩蹔徜徉词臣暖借青绫被倦客寒消白苎裳赋雪何人还郢里谈天吾辈尚华阳相看伏枥同盟在未遣雄心阨太行
　　夜同子玉过用孺出荔枝酒轰饮至酣即席赋
　　烂漫名花压酒巵主人留客鳯凰池何烦大白呼桑落宛似轻红擘荔枝把臂浮云春尽日持螯明月夜防时莫教一骑华清笑膓断当年杜牧之
　　送赵盐铁之维扬
　　燕山晴雪照宫袍车骑东方意气豪台上千金骐骥骨池头五色鳯凰毛深花扬子迷春渡逺树芜城落夜涛二十四桥人似玉画筵何处伴挥毫
　　送孟弢之沅中
　　东风帆色潞河瀍无赖杨花舞别筵龙劒未收丰狱底鲛珠犹泣洞庭前千人漫拟酬春雪一士何妨守太【庠士仅二十人】此去长沙应计日受厘明主在甘泉
　　赠李大将军二首
　　谁夺天山盖世勲登坛长铗动星文陇西猿臂传飞将蓟北麟台属冠军十万雕戈营似雪三千珠履座如云犹怜射猎平原后彩笔拈诗过夜分
　　金锁花深醉玉壶緑沈苔卧伴雕弧争传都尉晨风曲自写将军落照图转战频年屯涿鹿禽生遥夜出飞狐长缨不道终郎懦跃马萧关日未晡【李善丹青】
　　同贺伯闇集苏叔大听谢孙两孺子歌曲作是夕贺遂以获隽归
　　曲巷浓春到竹扉羊求相过并忘机尊前月似罗浮出座上云偏碣石飞花院管弦流翠幄棘垣灯火动朱衣慈恩百尺青霄外姓氏晨看彻帝畿
　　曽人倩春日移居招同诸君夜集余偶以他燕不赴赋谢此章
　　韦曲西南大隠留卜居春日近龙楼金门诏许东方待玉殿书将太乙雠栁色甘泉移砌上花香平乐过床头羣公正引挥毫兴愁絶青丝绊紫骝
　　奉赠大学士冯公
　　当年曽谒大冯君皁盖飞扬瀫水濆华国更传中秘草名家谁嗣太文香浮赤舄唐宫雾烛引绯袍汉殿云解道鳯池霞色满余波长借白鸥羣
　　夜遇蔡父馆中呼卢戏赠时蔡将买妾长安
　　屈指新丰散酒徒长灯明月蹔呼卢关东意气慙吴质洛下风流羡蔡谟翠缕同心金是屋青丝垂手玉为壶曲江花事输年少一载婵娟向五湖
　　王文学以忠八十余徒步入燕访大学士赵公而神明茂甚诗以壮之
　　五字新诗一钓纶携将帝座问星辰聊行雪里山隂道肯逐风前洛下尘大厦万间依梓里危楼百尺近枫宸无嫌扫叶王生耄结袜犹能重相臣
　　送屠田叔之七闽
　　抗手春明话别离为君重赋七闽诗官曹盐铁酬文学佛寺金银卧武夷目断紫骝红杏苑歌残黄鸟緑杨枝侧生饱啖枫亭下可忘京华识面时
　　应挥使招集坐中北乐侑觞赋谢
　　燕寝清香散鹤羣玳筵霞色坐絪緼蹁跹舞袖花间出嘹喨歌喉竹下闻旅梦乍回燕邸月乡心犹共越谿云凭高试望东南气灿烂明星拂劒文
　　钱参戎移任北平二首
　　飞将新移右北平度辽横海旧知名珠弓射日千雕避玉帐连云万骑鸣羽檄昼驰平乐馆铙歌春满受降城曽闻异日东征绩半夜天山已结营
　　一劒凌空舞雪花双旌揺日动龙蛇从来骠骑能忧国未灭匈奴肯顾家苜蓿城边吹筚篥燕支山下奏琵琶大标铜柱祈连外第一凌烟摠浪夸
　　王通侯世叔以新刻诗草见贻卒业赋二首
　　奕叶金貂大海濆风流王谢旧无羣清标突兀麒麟画彩翰飞翔鸑鷟文勑勒歌成才冠世燕然铭就气凌云宁知逸少将军贵搦管千花拂练裙
　　年少登坛笑伏波飞章云锦粲明河大挥陇右屯田疏重制伊州出塞歌谒帝华筵闻杕杜怀人清兴入藤萝翩翩白马燕台暮频许荆高挟筑过
　　寄李逸人李好谈长生别余入咸阳自云将炼药终南与人世絶
　　黄河遥望尽飞沙一别难寻汉水槎白苎闲过韦曲栁青萍狂狎杜陵花长生箓在顔终驻太乙丹成髩未华寄问旗亭耕种叟荒原曽熟邵平
　　送钟太学天毓归越省其尊人观察公
　　骊歌不断夕阳楼又折黄花赋逺游六馆诸生惊翰墨三河羣少羡风流朱衣上国谁青眼彩袖高堂正白头归去若耶西子近丝缰烦为片云留
　　奉赠大司徒蒲坂杨公二首
　　当年袍笏借南宫片刺曽劳答孔融世德摠传防八座家声遥羡四三公刍飞絶塞军储盛粟挽长淮帝眷雄自媿衔知年少日蒲梢憔悴太行东
　　三朝出入佩双龙四岳诹谘近九重社稷勋劳周太宰川原筹画汉司农朱旗代北边烽静绛帐关西世泽浓廿载长安聊再入不禁风雨敝芙蓉
　　中秋夜大学士赵公招集待月赋谢
　　长廊秋色转斜曛握手平津上客羣酒出天厨容并醉羮调帝座许平分黄金城阙笼香雾白玉楼台挂彩云酣醉莫辞过丙夜清辉萝薜已纷纷
　　中秋先一夕同呉允兆周元父集宋西宁园亭翫月申旦即席分赋得郊字
　　秋半园林易水郊郇厨频出大官殽茒堂一叶霜华下桂殿千花月色交极目蟾蜍初展镜惊心乌鹊未安巢清光傥为侯门驻后夜重携上客敲
　　秋日王太学行父招同顾朗哉顾静父李叔操李本建袁微之魏颖超汪明生王资敬集长安西曲
　　碧瓦朱甍大道傍招邀台馆尚华阳垆头击劒多燕侠泽畔抽毫是楚狂露黯翠梧频换色风酣红芰乱飞香疎帘清簟人间世赌墅凭谁敌谢郎
　　中秋后一夕苏叔大招同汪公干胡昌世区德符携尊步月西长安遇赵汝元兄弟痛饮达曙
　　一尊星斗挂长空良夜招携桂树丛玉镜尚圆千里外瑶台同望九霄中高林坠露惊栖鸟逺塞飞霜落断鸿廿载素娥成逺别天香零落广寒宫
　　蔡立夫素不事麯蘖入都下忽以酒人名每一举觞辄酣畅累日夜乃醒醒则复呼酒酒已复醉或至经月始复常自名连环饮得歌者苗鳯时置屏障间相酬酢余甚高其风格戏赠此章
　　击筑燕台兴转狂离骚读罢思飞扬经时曲阜邀从事尽日糟丘卧太常帐里玉箫传鳯吹筵前珠履集龙阳竹林风致看垂尽傥许频过白面郎
　　何长卿至自南都技益精絶赋赠此章
　　一掷千金散彩云愀然长啸大江濆生花骤入银钩梦倒薤俄成玉筯文帝命灵篇传七纬人谁竒字话三坟亭十载清吟断为汝重题白练裙
　　汪象先伯仲招游城东阮姬馆即席索诗题壁间
　　落魄长安思转豪新声同听郁轮袍看花悮入林中竹【姬阮姓故】采药迷行洞口桃【亦刘阮事】小玉横钗频拥髻阿环持砚伺挥毫【妓名琼】酣歌剩发青莲兴莫遣汪郎笑二毛
　　汪象先复邀集阮氏明月楼
　　羸马东郊不厌狂坐携豪兴入平康观风上国来呉季【坐中呉生善歌】待月前溪遇阮郎石上桃花迷对奕垆头竹叶照飞觞青衫漫湿浔阳泪一曲琵琶万恨忘
　　长安秋暮
　　万户西风急暮砧钱塘秋色梦中寻毫端漫诧相如璧槖里谁操郭隗金长信宫寒云漠漠华阳社逺日沈沈登高且逐黄花醉遮莫霜华入髩心
　　陈太史孟常过访
　　环佩翩翩洛下逢越溪犹记旧芙蓉雕弧百中长悬虱寳劒双飞欲化龙载笔西清霞缥缈雠书东观日从容高楼肯作陈登卧大辟翘材傍九重
　　寿李惟寅五秩初度八首
　　紫气清秋驻玉宸苍生华夏颂经纶三千刼外悬弧客五十年中仗钺人文彩声名符鸑鷟丹青图像照麒麟崧高突兀生申后谁复成周话降神
　　楼台十二静飞沙带砺山河柱国家映日堦蓂呈五叶【公以暮秋五日初度越三日乃为重九】先霜篱菊绽三花纷纭瑞鹤游蓬岛蹀躞名驹聚渥洼虎帐麟袍天北极人生何处觅丹砂
　　黄菊初开玳瑁筵羣仙齐降大罗天登龙预报重阳日跃马才过半百年北府声歌传出塞西堂名胜鬭凌烟貂蝉肯挟元侯重五夜花生巨笔前
　　十万材官大将旗安危南北髩毛知青萍错落谈兵夜白羽飞扬誓众时雁塞争传都尉曲鸡林频诵拾遗诗【李白亦拜左拾遗惟寅新集名青莲阁草故云】烽烟净濯榆关外赢取天河作酒池
　　廿载隂山慑大名天骄消息断龙城长驱蜃鳄扶桑界尽宿貔貅细栁营疎勒勋劳班定逺先零筹策赵营平由来文武中朝宪一颂聊烦吉甫评
　　登坛才气冠时髦横槊风流擅彩毫乔梓家声双鳯跃孙枝门望八龙豪【公诸孙正得八人】青油幕防淮山桂赤玉盘行阆苑桃尚记少年裘马事西园旬日醉葡萄
　　北海筵中醉未停南皮社里叹飘零青衫白璧聨燕市【余与惟寅尝合所作诗为聨璧编】紫绶黄金压汉庭宇宙同盟三十载江河齐算八千龄赤松少俟功成把袂驱羊入翠屏海岳风期聚草莱江山文藻半莓苔独看鲁国灵光殿长峙燕关碣石台射虎纵横当世略雕龙沦落异时才朱弦久絶云门调一为钟期次第裁
　　送汪象先还歙中余将卜居秣陵象先订余买宅杏花村同以明嵗秋晩
　　青萍长夜舞离筵緑绮犹将别路弹防夹丹枫云外寺江鸣黄叶雨中船乡心半咽骊驹外客梦孤飞雁阵前携手杏花原上约鳯凰台月几回圆
　　同王行父呉允兆沈孺休李本建魏颖超汪明生李叔操集惟寅宫保第得飞字
　　玳瑁筵开半褐衣侯门犹忆故山薇当尊紫气函关落绕座青霞碣石飞客醉南楼秋浩渺兵谈北府夜霏微中天试望长庚色灿烂晴光彻帝畿
　　赵相国斋中芍药盛开即席赋
　　春色长安尚未防平津西第近金銮琼林种就三珠树玉砌妆成七宝栏露浥朱唇霞竞吐风回粉面月初团调羮况值台垣暇百遍休辞大白残
　　同王水部蔡祠部袁仪部集高比部正父邸中同赋兼送正父南还【时正父以恤刑暂归南海】
