<!-- { "loadSidebar": true } -->
　　太子少保礼部尚书兼武英殿大学士金公以宣德六年十二月十六日卒讣闻上嗟悼甚至赠荣禄大夫少保谥文靖命礼部尚书胡濙赐祭又命自丧至祥禫皆遣官祭敕有司治丧塟百需所以褒宠之厚且备矣公讳善字幼孜以字行其先世见余所作其考雪崖先生神道之碑公自幼嗜学问内承家训之笃长从前进士聂铉先生受春秋经得其微旨中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以密务而两制悉归焉七人者庐陵解大绅胡光大永嘉黄宗豫南昌胡若思建安杨勉仁公与士奇也数月皆升官公为侍讲授承德郎仁宗皇帝在东宫时翰林春坊司经局之臣日讲经史公专说春秋敷析简明睿旨称善遂命纂十二公事作春秋要旨三巻以进永乐五年升右春坊右谕德仍兼侍讲授奉训大夫七年车驾巡狩北京公与光大勉仁同扈从八年扈从北征冬还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北边十二年复从北征升翰林学士仍兼谕德修五经四书性理大全为总裁官授奉议大夫十四年还南京明年扈巡北京预修太祖皇帝实録十八年升文渊阁大学士仍兼翰林学士二十年扈从北征二十二年复从征北既旋师中道宫车晏驾初丧至敛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士踰月升太子少保兼武英殿大学士专典内制赐大臣五人银图书其文曰绳愆紏缪盖以匡直勉之公其一也奉命持节册封赵王妃及封梁王洪熈改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多寃抑命自今临决必会大学士三人同审而公预焉诏百官有亲违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是岁丁太夫人忧上嗣位诏修两朝实録起公为总裁官明年奉命持节之宁夏册封安化真宁二王妃历河南关东西之境吊览周秦汉唐以来遗墟故址悉见赋咏所过兵民休戚既还具言于上实録成赐金织袭衣文绮白金鞍马是岁扈从巡边至宣府而还岁余得疾上遣太医院官视疗数月竟不起春秋六十有四公为人简易沈黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同寮能让于人泛爱无忤其学该愽文章和平宽厚类其德性四方求者无虚日靡不酬应得其一篇一咏者皆宝重之书兼工真行尝考会试者一读廷试巻者四不伐善不骛名初升学士宠赉日加即以盛满为戒名其燕处之居曰退庵疾革士奇与勉仁问之有何言公言受国重恩上无所益朝廷下无所益生民何言傍或启之请身后之泽者公正色曰君子所耻讫终清明未尝词组渉乱既卒自公侯六卿暨诸司之长皆哭吊奠祭士无贤愚皆有丧善之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公塟以卒之明年某月日墓在某县某乡某原铭曰
　　玉笥崔巍金川湛澄公生其间萃龢挺英宾兴贤能济济皆至青萍出匣淬砺初试六御乘时登庸玉署清邃崇严叅典密务恪勤夙夕小心寅恭于狩于征龙旗率从上承简知履坦平平鹍游沧溟鹏翱九天厯事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位

　　国子司业张公墓志铭　　杨荣

　　永乐丙戌秋七月三日国子司业张先生以疾卒于太学之官舍京师士大夫与夫六馆诸生皆相与哭之尽哀既奉匶南还卜以某年某月某日塟某乡某山之原国子学正顺昌黄立为述先生之行征予铭之予生也晚忝以科目入京师滥官翰林辱先生折辈行相契厚今先生殁矣乌可无铭文以告后世遂弗获辞按状先生讳智字玄略姓张氏其先为延平之顺昌人曾祖某隠德弗耀祖元赠沧州路平阳州判官父升元以神童荐补太学授秘书郎五转而为江西儒学提举母范氏周氏生母陆氏先生以元统乙亥某月某日生自幼有大志聪明颕悟读书过目成诵羣儿为嬉戏之事必正色端谨如老成人稍长即能励志于问学尝慨然曰采玉必于昆山探珠必于沧海士之为学岂不出户庭管窥蠡测所能至哉即日挟策入元都交当世之名士用荐补入国学元之季四方兵兴先生以才出叅闽省机务省臣承制授先生同知新喻州事已而知其不可为浩然退归国朝初定天下先生即建阳之崇化里洒扫一室置古今书籍其中穷搜博览沛然有得于心乡党争企慕之洪武戊午以明经应荐上吏部授夷陵州学正凡九载以内艰归既服除入觐太祖髙皇帝方任贤图治知先生才可用遂超拜礼部试左侍郎即首言宜以书籍颁布北方学校议者以费财不便先生正色曰使贤才彚征利益生民何惜此费众大惭未几实授右侍郎其在职能秉礼不迁纲纪秩然人莫不敬服之居二岁以事左迁为国子学录寻升博士后遂擢司业先生能诱掖奬劝以诲诸生故鲜弗底于造就其教人一本于道德仁义之说孜孜焉开导后进老而弗衰一时学者莫不师宗之永乐初今上幸学众推先生讲易特蒙宠异赐予甚厚至是卒享年七十有二初娶魏氏继室某氏子男二人长时早夭次旼孙男若干人曰某曰某荣于先生同里少时巳闻先生名心窃仰慕暨官京师得朝夕从先生杖屦之末以聆绪论私以为幸孰谓先生奄然永逝而竟弗得以终惠教呜呼可胜惜哉然先生之文章事业不可以无述也谨撰为铭文一通以纳诸墓庶后之人有考焉铭曰
　　猗嗟先生早驰骏声搜罗百家学霈以盈元政不纲才弗大显圣朝肇化赍志斯奋筮仕夷陵允为范模诸生云从济济文儒爰贰春官帝心简在谠论嘉犹国史具载晚教成均为学者师六馆化之时雨是资书林之原卜此窀穸过者式之先生之德

　　詹事府少詹事兼翰林院侍读学士赠嘉议大夫礼部左侍郎曾公墓志铭

　　宣德七年春正月辛巳詹事府少詹事兼翰林侍读学士曾公卒于北京之官舍予与少傅杨公往哭之士大夫皆往会哭翊日予二人以闻皇上悼叹即命礼部赐祭赠嘉议大夫礼部左侍郎命工部治坟茔兵部给舟归其丧将行其季子种谒予拜且泣曰种父未卒前二日属春坊庶子周公状其事行命种请墓铭于先生先生幸赐之以慰先人于地下予闻而益悲念与公交好三十年而今已矣奚可辞铭公讳棨字子启吉之永丰人其先世出自武城西汉末郕国十四代孙讳据者避王莽之乱率族人南迁散居南丰庐陵诸郡至宋兵部侍郎江西湖广安抚使赠武成伯讳晞颜者公之髙祖也元翰林直学士讳德裕者公之伯祖也翰林编修知制诰讳巽申者公之祖也考讳叔本妣张氏公幼颕敏端重言笑不易五岁尽识象戏字七岁从学伯父两皋十五以其所学训族人子弟十七出教新淦胡氏塾巳有名时儒者邹仲熈邹幼亨辈皆忘年与之交二十充邑庠生教谕戴正心文学老成尤重公既作诗励之复为龙说期其大用永乐元年中江西乡试明年礼部会试中选者四百七十人公在第八庭试遂中第一赐进士及第太宗皇帝奇其才亲批所对策褒美之赐冠带朝服授翰林修撰承务郎未几诏选进士二十八人俾进学文渊阁公为之首上尝召问典故公奏对如响每应制诗文皆立就由是深沐宠眷纂修永乐大典命为副总裁授儒林郎五年升侍讲授承直郎丁内艰大驾巡狩北京起复扈从同邑有坐奸党事逮公者人以为危太宗特原之谓曰朕惜尔才也公所居西长安门外家人不戒火延及禁垣上亦以公故置不问尝与诸才俊赋天马海青歌于上前公独先成词气豪宕太宗深加叹赏升承德郎满升侍读学士与修太祖髙皇帝实录书成重沐赐赉丁父忧复起就职仁宗皇帝嗣位皇上正位储宫升右春坊大学士仍兼侍读学士授奉议大夫赐诰命赠其父为奉议大夫左春坊大学士兼翰林侍读学士母为宜人洪熈初元侍皇上监国南京宣德改元与修两朝实録书成赐金织袭衣白金文绮进詹事府少詹事赐宝带日直文渊阁岁时屡拜御酒珍馔白金钞币之赐恩意隆洽一日趋朝以欬嗽遽引退上遥见之诏免朝叅公益敬慎弗懈踰年疾复作上亟命医往治公知不可起自为赞遗相知者诀别遂卒公生洪武壬子八月戊戌享年六十有一既卒公侯六卿以下皆往哭奠而士林君子咸共悼惜以为斯人不可复得矣其配锺氏有贤行封宜人子男三长秬先卒次稷次种女五刘敦会锺公铉周秀夫胡颛勉髙钦夫其壻也公姿貌魁伟襟度夷旷孝友忠实出乎天性而才气志行尤超卓不羣两京乡试礼部会试屡典文衡去取率公平素奬励后进以为已务宗婣乡■〈尚阝〉有急难靡不用情善饮酒与宾朋觞咏谈笑倾倒意豁如也为文章才思滂沛顷刻千百言不待思索工书而草书尤精得晋人风致四方慕而求之者足相蹑其门至于啇确古今讲论政治无不切当其塟以某年某月某日其墓在某山之原铭曰
　　伟哉曾公卓荦瑰奇少处乡邑才已不羁永乐初科首赐及第玉质金声为国令器居官翰苑克慎克勤文行之懿逺近着闻历事三朝竭心赞翊宠眷殊深屡进清职弗究厥施遽止于斯恩命之隆生荣死哀惟兹乡邑山盘水遶铭诸其藏千古有耀

　　故给事中李君墓志铭　　杨溥

　　洪熈纪元之初诏广言路以来天下之善而汉中府学训导李君蕃上端本十六策朝廷嘉纳之驿召至京授行在兵科给事中九载考绩称最将升秩而君以疾卒于官闻者咸惜之弟蔚请翰林编修江渊状君家世厯履行义卒塟请予铭予尝识君不可辞乃叙而铭之君字秀实唐凉国公愬之后某世祖自洮州临潭徙于荆五世祖细元季徙蜀之富顺祖允中复徙内江父季宾以乡贡进士任训导升教谕历七邑所至能教人君生长宦所自幼警敏异常儿既长力究羣经中乡试会试中副榜遂领教职以上疏论事升行在兵科给事中授征事郎其为教官以师道自勉为给事中克举其职命视关外城垒还陈备边策清理军政于河南人称公平还献赡养军民十余事所至采军民利病以闻每念二亲不就养请分俸给之朝廷宴赐或有嘉味美酝彩币谨封识奉其亲及得推恩于父母乃请告归省赐楮币为道里资其处内外亲姻皆有恩谊姑二人早寡君迎养于家抚其子咸底成立朋友乡■〈尚阝〉以善相与恤困穷化横逆皆可称道家食时买仆一人葢仆尝盗其主人之马及事觉主人求仆杀之以三人易仆君竟不与素甘澹薄言不及产业撰家范一编教戒子孙所著诗文有鸣佩集藏于家寿止三十七卒以宣德甲寅春二月二十四日父季宾封如其官母陈氏封太孺人配黄氏封孺人子男四人曰吉安曰某女一人在室正统元年冬十二月二十一日塟其邑青冈原铭曰
　　驷马高车万里长途中道而仆其命也夫其命也夫

　　明文衡巻八十七

　　●钦定四库全书

　　明文衡巻八十八

　　（明）程敏政 编

　　○墓志铭

　　北京行太仆寺卿兼苑马寺卿杨公墓志铭　　胡俨

