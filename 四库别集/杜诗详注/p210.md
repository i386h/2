<!-- { "loadSidebar": true } -->
　　暂往【一作住】白帝复还东屯【鹤注此大厯二年秋作】
　　复【扶乂切】作归田去犹残获稻功筑场怜穴蚁拾穗许村童落杵光辉白除【一作殊】芒子粒红加餐可扶老仓廪【一作庾】慰飘蓬【上四东屯收稻下言旅食可资　归田复还屯上也犹残刈获未完也　邵注三四见仁民爱物之意　诗十月获稻　诗九月筑圃又彼有遗秉此有滞穗　古诗努力加餐饭】
　　茅堂检校收稻二首【此是大厯二年东屯作　卢注瀼西有果园而无稻田公以课园责之竪子以稻畦责之行官前诗自明鹤注作瀼西茅屋误矣】
　　香稻三秋末平田【一作畴】百顷间喜无多屋宇幸不碍云山御裌【袷同】侵寒气尝新破旅顔红鲜终日有玉粒未吾悭【此章叙东屯收稻之事　上四喜茅堂地旷下四喜检校多获　杜臆络绎收回故云终日有写出贫家暴富光景　诗如三秋兮　百顷通计屯内之田非公有百顷也　秋兴赋借莞蒻御裌衣　吕氏春秋孟秋之月农乃升谷天子尝新　逺注稻有红白二种　红鲜红稻种名李百药诗落日照红鲜　沈约诗玉粒晨炊】
　　稻米炊能白秋葵煮复【扶又切】新谁云滑易【音异】饱老借软俱匀种【上声】幸房州熟苗同伊阙春无劳映渠盌自有色如银【次章尝稻而嘉其色味　上四以秋葵形稻米五六以故乡嘉种比东屯美稻皆借客意相形滑指葵软指饭俱匀言二物配食如银言其白可爱　自秦陇赴蜀十载流离今见秋成刈获故庆有年而喜旅食次年适荆南又有朝夕不给之忧矣　唐书房州房陵郡属山南东道武徳元年析迁州之竹山上庸置　顾注伊阙县属河南府公有庄墅在焉　魏文帝车渠盌赋序车渠玉属也多纤理缛文生于西国其俗寳之陆倕蠡杯铭用迈羽杯珍逾渠盌渠盌以渠石为盌　晋白纻质如轻云色如银　顾云此与莫笑田家老瓦盆倾银注玉惊人眼同意】
　　【黄生曰此诗极赞稻米之白而溪上诗又言山田饭有沙何耶盖溪上就瀼西言惟此处田不佳故复置田于东屯公尝往来两地瀼西其本居菜园在焉东屯则因收获而往居耳黄鹤以此诗为自东屯反瀼西作非也】
　　刈稻了咏懐【鹤注此大厯二年冬作　黄生注此感归期无日终年旅食故因获稻以起兴】
　　稻获空云水川平对石门寒风疎草【一作落】木旭【一作晓】日散鸡豚【一作防】野哭初闻战樵歌稍出村无家问消息作客信乾坤【上四刈稻后野旷冬寒之景下则伤乱思归所谓咏怀也　黄注三四承上五六起下此两截正格　散鸡豚田有余粒也初闻战因哭而知稍出村农毕始樵　杜臆兵戈定而归家此公之素志今已无家可问消息则彼此均之作客一任乾坤之位置而已意欲借此地以偷安也　黄生注东渚耗稻诗竖苗亦已穊云水涨方塘此苗在水中之景今获稻则云水为之空廓矣石门水中对立如门水落而后石出故曰平川对石门　赵曰石门即所谓双崖壮此门也旧引蜀都赋阻以石门注云石门在溪中之西于此无预诗旭日始旦　束晳劝农赋鸡豚争下壶榼横至前诗野哭千家闻战伐指崔旴之乱是年无事而云初】
　　【闻战者意蜀兵逺戍战没而信归也当指吐蕃寇灵州事】
　　季秋苏五弟缨江楼夜宴崔十三评事韦少府侄三首【鹤注编在大厯二年】
　　峡险江惊急楼高月迥明一时今夕防万里故乡情星落黄姑渚秋辞白帝城老人因酒病坚坐看君倾【黄注一二江楼五六季秋三四兼叙賔主七八専述已意此虚实相间格也　一时今夕防万里故乡情能将同防賔主括在两句之中夜将尽故星落秋将谢故云辞　顾注已不能饮而待人饮老人恋恋故乡之情也　荆楚岁时记黄姑即河鼔方以智通雅黄姑当为河鼔见天官书说文引河鼔是荷负也故俗名担鼔星古乐府东飞伯劳歌黄姑织女时相见杜诗用星落黄姑渚盖因河鼔音近而讹为黄姑耳尔稚河皷谓之牵牛博议遂以黄姑为牛宿之异名恐非杜臆黄姑渚即天河季秋昏定天河没而星亦俱落矣　伪苏注所引忠州黄恵女事本属妄撰近防粹又托为十道志更谬】
　　【黄生曰五六缀入天文舆地又拈出星秋二字特见工巧与水落鱼龙夜山空鸟雀秋地濶峩睂晚天高岘首春皆名对也　又曰漫看年少乐忍泪已霑衣令人刻不可耐老人因酒病坚坐看君倾令人恋不容舍匡説诗解人頥予于杜公亦云】
　　对月那无酒登楼况有江聴【平声】歌惊白鬓笑舞拓秋窻樽蚁添相续沙鸥并一双尽怜君醉倒更觉片【一作我】心降【户江切　此承上坚坐看君倾　江月既可寻欢歌舞又堪发兴此时添酒对鸥诸君正宜取醉也公以病酒断饮故曰心降　旧编误在末今移作次章为当那无酒言何尝无酒　笑舞见舞而笑拓秋窻观月色也　曹植七启盛以翠樽酌以雕觞浮蚁鼎沸酷烈馨香　诗我心则降】
　　明月生长好浮云薄渐【一作暂】遮悠悠照逺【一作边】塞悄悄忆京华清动杯中物高随海上槎【宜作查】不眠瞻白兎百过落乌鸦【一作纱　此承上万里故乡情　明月初生忽被云遮如闗塞之隔京华此赋而兼比清动见月光之近高随想月照之逺不眠而瞻兎鸦其意仍在京华也白兎指月乌鸦百过月下久坐也　杜臆疑此章泛咏秋月无闗江楼之宴今按前二章巳尽同宴情事末章则専述已意耳　生乃哉生明之生　谢庄月赋升清质之悠悠　陶潜诗天运苟如此且尽杯中物　海上槎见秋兴诗　刘孝绰诗植丛映玉兎别本作百过落乌纱言月移百度照于纱帽其说终曲】
　　戏寄崔评事表侄苏五表弟韦大少府诸侄【此与三章乃同时先后之作】
　　隠豹深愁雨潜龙故起云泥多仍径曲心醉沮贤羣忍对【东观余论作对他本作待】江山丽还披鲍谢文髙楼忆疎豁【一作濶】秋兴【去声】坐氤氲【上四沮雨有怀下约晴时往晤　杜臆此以豹自方以龙比崔苏辈起语涉于戏词　江山丽谓秋日晴光鲍谢文指三人所作忆疎豁思江楼之宴坐氤氲言意兴之浓　列女传陶荅子妻谏其夫曰南山有豹雾雨七日不下食者欲以泽其衣毛而成其文章也　易潜龙勿用又云从龙　梁元帝诗斜峰绕径曲　晋书太原郭奕髙爽为众所推见阮咸而心醉　鲍谢鲍照谢灵运也】
　　季秋江村【鹤注当是大厯二年作】
　　乔木村墟古疎篱野蔓悬素【一作清】琴将暇日白首望霜天登俎黄甘重支牀锦石圎逺游虽寂寞难见此山川【上四秋村之景下四秋村之情　抚素琴则清音入耳望霜天则丹枫寓日且对黄甘锦石虽贫亦可以自乐矣　顾注公方圗出峡而曰难见此山川则知出峡之故非为山水不可居也峡中览物诗尝言之矣形胜有余风土恶　墟大丘庾信赋揺落小村墟　顾注将送也毛诗逺于将之此言借琴以遣暇日　薛道衡诗霜天断雁声　胡夏客曰重字圆字最善状物　左传不登于俎　策传南越老人用龟支牀足支牀用衬牀足也　庾肩吾诗锦石镇浮桥】
　　小园【鹤注当是大厯二年秋瀼西作　庾信有小园赋】
　　由来巫峡水本是楚人家客病畱因药春深买为【去声】花秋庭风落果瀼岸雨頽沙问俗营寒事将诗待物华【上四置园之故五六园前景七八园中事　巫峡之水本楚人所居今置园于此者总为莳药种花计耳畱买指园黄生注此诗秋时所作春深而买追忆前事寒事物华又豫计冬春也　杜臆园中寒事如秋药冬菁皆是】
　　【素不习惯故问俗而营　又云以诗叙事为难在律诗尤难此章该括四时妙在错综见意　陆倕诗江闗寒事早寒事御寒之事】
　　寒雨朝行视园树【鹤注此当作于大厯二年之秋】
　　柴门拥【一作杂】树向千株丹橘黄甘此【一作北】地无江上今朝寒雨歇篱中秀【一作边新】色画屏舒【一作纡　首记□视园树　鲍照与妹书吾自发寒雨　陆机诗秀色若可餐　徐伯彦诗画屏绕金膝】桃蹊李径年虽古【一作故】栀子红椒艳复【扶又切一作色】殊鏁石藤梢元自落倚【一作到】天松骨见【音现】来枯林香出实垂将尽叶蔕辞【一作离】枝【一作柯】不重【义从平声读用去声】苏爱日恩光防借贷清霜杀气得忧虞【次申篱中秀色　桃李椒栀藤梢松骨所谓拥树也林香出实叶蒂辞枝所谓甘橘也爱日清霜寒天朝景借贷忧虞代为园树计也　汉书李广传賛桃李不言下自成蹊顔师古注蹊为径道　重苏犹云复生　左传注冬日可爱　江淹上建平王书恵以恩光顾以顔色　赵次公曰仲秋之月杀气浸盛】衰顔动【一作】觅藜牀坐缓步仍须竹杖扶散骑【去声】未知云阁处啼猿僻在楚山隅【末乃朝行感怀　言不能如散骑之身登云阁徒聴猿声于山峡耳　此七言排律也中间八句首尾各四句　管寜家贫坐藜牀欲穿好学不倦又北堂书抄英雄记向诩常坐藜牀上　国策缓步以当车　费长房投竹杖于葛陂　秋兴赋序潘安以太尉掾寓直于散骑文省髙阁连云阳景罕曜夙兴晏寝匪遑防宁于是慨然而作秋兴赋】
　　【公瀼西诗有果园有甘林果园四十亩他日所举以赠人者甘林为治生计所云客居暂封植者杜臆谓朝行所视之园树専指果园于甘林无豫故云丹橘黄甘此地无今按此地无正言柑橘之独盛篇中林香出实二语明说丹橘矣岂可云甘林又在果园之外乎大抵分而言之则甘林另为一区合而言之甘林包在果园之内盖四十畆中自兼有诸果也】
　　【洪容斋随笔曰唐人诗文或于一句中自成对偶谓之当句对盖起于楚辞蕙蒸兰借桂酒椒浆桂櫂兰枻斵冰积雪自齐梁以来江文通庾子山诸人亦如此如王勃宴滕王阁序一篇皆然谓若襟三江带五湖控蛮荆引瓯越龙光牛斗徐孺陈蕃腾蛟起凤紫电青霜鹤汀岛渚桂殿兰宫钟鸣鼎食之家青雀黄龙之轴落霞孤鹜秋水长天天高地逈兴尽悲来宇宙盈虚丘墟巳矣之辞是也杜诗小院囘廊春寂寂浴鳬飞鹭晚悠悠清江锦石伤心丽嫩蕊浓花满目斑书籖药裹封蛛网野店山桥送马蹄戎马不如归马逸千家今有百家存蛟龙引子过荷芰逐花低干戈况复尘随眼鬓髪还应雪满头百万传深入寰区望匪他象牀玉手万草千花落絮游丝随风照日青袍白马金谷铜驼竹寒沙碧橘刺藤梢长年三老捩拖开头门巷荆棘防君臣豺虎边飬拙干戈全生麋鹿舍舟防马拖玉腰金髙江急峡翠木苍藤古庙杉松岁时伏腊三分割据万古云霄伯仲之间指挥若定桃蹊李径栀子红椒庾信罗含春来秋去枫林橘树复道重楼之类不可胜举李义山一诗其题曰当句有对云宻迩平阳接上兰秦楼鸳瓦汉宫盘池光不定花光乱日气初涵露气干但觉游蜂饶舞蝶岂知孤凤忆离鸾三星自转三山逺紫府程遥碧落寛是全用当句对也】
　　【杜诗句法后人用之而工拙不同如映堦碧草自春色隔叶黄鹂空好音张子野题和靖隠居云湖山隠后家空在烟雨词亡草自青语稍直而尚有逸致如锁石藤梢元自落倚天松骨见来枯子瞻则云面颊照人元自白眉毛覆眼见来乌全涉俚俗风韵何存如峡束沧江起岩排古树圎苏子美云峡束沧渊深贮月岩排红树巧装秋只增移数字而语却冗赘又如山市戎戎暗江云淰淰寒明李献吉云层崖客到萧萧雨絶顶人居淰淰寒张助父云肃肃哀鸿参断吹戎戎寒雾挟飞涛用杜字而语并工张又云楮叶荧荧遥入宋杨花冉冉独游梁亦本杜字而句皆新颖】
