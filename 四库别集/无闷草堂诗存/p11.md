<!-- { "loadSidebar": true } -->
　　良辰美景相随至，故里他乡总是过；但要诗篇答花月，不须归梦绕烟萝。谋生笔砚虽云陋，溷迹渔樵岂足多；一任天公巧磨折，固穷有术奈予何！

　　○赠傅锡祺秀才（以下丁未）

　　傅子醇谨人，家风万古亚；持身若驭马，不敢骋缰靶。早采泮水芹，声华压黉舍；若无沧海劫，举场一战霸。中岁始学诗，典则薄娇奼；静女体自香，熏染贱兰麝。生计累人深，压线长作嫁；投身报界中，铅椠少休暇。遭时多忌讳，言权谁暂假；欲为处士议，恐遭官长骂。幡然弃觚去，头巾一旦卸；知君性和易，到处争欢迓。或从鲍生贾，或与樊迟稼；才大无不可，龙蛇任变化。应笑平生时，束缚守书架。亲朋集大墩，别酒醵金贳；挽衣苦死留，归计肯中罢。我意与众殊，愿君车速驾；与君居止近，隔村望桑柘。每恨佣书出，未得常亲炙；从今多闲日，过谈晓连夜。孤陋余何忧，规劝欣有藉；永愿从君游，终始无虞诈。赋诗示区区，草率君应赦。 

　　○往雾峰路上作

　　脚底雷声起，轻车夜向东；眼明挂山烧，耳聒过溪风。屡犯垂堂戒，敢夸叱驭雄；归途幸不远，村落冷烟中。

　　○夏日病室作

　　萧疏花市似僧寮，一榻茶烟远俗嚣；地净吸来空气好，身闲养得睡魔骄。卧闲汽笛知车过，坐置冰囊觉暑消；问疾客时携果饵，挽留情话破无聊。

　　○感作

　　两字「风流」误半生，征歌休更画楼行；铜琶羯鼓无情物，中有勾魂摄魄声。

　　牧猪奴戏费光阴，破产常愁掷万金；鞭挞且须防士行，不如游艺学棋琴。

　　○彰化道中

　　闲倚璃窗望野田，晚禾狼籍卧秋烟；一风顿使丰年歉，失望西成十日前。

　　○浊水溪

　　红树青山十驿连，笑谈已到浊溪边；行人今夜云林宿，回首烟迷半线天。

　　俯听浑流响急滩，板桥过尽始心安；此溪疑是黄河水，清比包公一笑难。

　　崔嵬石柱布如棋，正值新桥创造时；莫笑黄金掷虚牝，人工能化险为夷。

　　○二八水村

　　览景谈诗乐事兼，暂时二八水庄淹；忽惊文笔落吾手，翠扑车窗斗六尖。

　　○林圮埔访宗人月汀赋赠

　　嘉政溪边辟草莱，凤凰山北起楼台；熬波海上银沙积，煮玉云中宝鼎开。破浪音曾怀大志，弹琴今且皁吾财；延宾籍甚当时驿，十五年前记我来。

　　○戏赠月汀、君定

　　宁逢恶宾，不逢故人；此语闻自汉平津。我乃故人兼恶宾，驱车访君过十驿，不待折柬招频频。同行弟兄及张、陈，挂杖蜡屐来缤纷；登君之堂君大喜，谓宾不恶席上珍。君时第宅结构新，丹青雕刻皆绝伦，照耀嘉政之水滨。君家近与曾家邻，曾家筑楼在市闉，高与凤山、狮岭同嶙峋。东西土木同时作，我恰来作张老颂奂轮。两家宗谱兼旧姻，剪灯清谈夜达晨。忘形不复拘礼文，曾家索酒面米春，林家索肴猩猩唇；予取予求应如响，醉饱摩腹何轮囷。南游赤嵌有成约，明日举手别二君。二君乃效下榻之仲举、投辖之陈遵，相留看竹东埔蜡，更请探胜龙门津；挽断青衫不肯放，令我愁听浊水车辚辚。恶宾自谓岂知更遇恶主人，为君勉强半日倚装更酌酒数巡。作诗诮君君不嗔，相与笑倒抛冠巾。

　　○次韵和蔡惠如病中有感

　　斗室清香习静时，耳根洗尽竹兼丝；寻春已觉樊川梦，止酒初吟彭泽诗。脱离火坑君自勇，步趋芳躅我能为；相期更勉藏山业，没世无名最可悲。

　　○过嘉义

　　斗大诸罗城，雄扼南北道；八掌与牛栏，双溪左右抱。其东有玉山；高压群峰倒，我来登城望，九衢风埃浩。不见北沼荷，唯见南浦草；红毛古井存，浑浅等行潦。漳镇竹数茎，群鸟晓尚噪。开台三百年，萑苇几伐讨；此城虽弹丸，守城贼难捣。高宗锡佳名，「嘉义」二字好。厥后寖隆盛，人物多国宝；文学则林、徐，武功推太保。故家既零落，邑里日枯槁。自从改隶来，官舍亦改造；黉门今书邮，狴狱昔营堡。现闻今年春，地震惊父老。屋坏二万间，瓦砾堆未扫；死者千余人，压扁髓出脑。灾地夜啾啾，鬼哭怨苍昊。废兴一纪间，此理谁能考！近者阿里山，林业冠全岛；东石港欲开，可以系船艁。铁轨通凤、基，海陆富鱼稻。地运否必泰，疮痍复应早。我无抚循责，空为同胞祷。驱车向南行，回头意懊恼。

　　○九日自台南至打狗作

　　台南南去蔗园青，此路平生尚未经；聊把新诗记鸿爪，不关水秀与山明。

　　良辰不陟白云层，半日车窗览胜凭；南部名山都看遍，笑人高占一峰登。

　　○旗后作

　　小小旗山对鼓山，夜潮来往两崖间；月斜人语菰蒲岸，知是渔舟港口还。

　　渫港机关响海边，如闻龙骨转秋田；君看细草淤泥地，明岁能容万斛船。

　　埠头经始未成功，估客帆樯泊港中；自与葫芦通铁道，米糖输出胜基隆。

　　灯台设处路岧峣，晓起登高补昨朝；望美人兮秋水隔，西风吹帽鬓飘萧。

　　○法华寺

　　破寺无僧住，我来寻断碑；荒园蝶影少，古树鸟声悲。大梦前人觉，禅宗此日衰；如闻龙象泣，雨漏坏龛帷。

　　○竹溪寺

　　溪水潺潺绕寺凉，地无人迹世缘忘；谁能抛郄城中去，看竹山门立夕阳。

　　○魁斗山五妃庙

　　遥望魁斗山，累累尽荒冢；何处吊贞魂，古庙松楸拱。惜昔明室亡，金枝落蛮壤；抱衾五丽人，相随依草莽。残喘延海滨，位号惭虚拥；时节忆中原，对泣目尽肿。草鸡经三世，澎湖失反掌；东宁霸气沈，■〈门外吉内〉■〈门外失内〉降表往。寓公死已晚，执梃忍为长；衣冠见高皇，幸保发种种。置酒别诸姬，新人善侍奉；岂知烈女心，一一感恩宠。就义君王前，争先无怖恐；呜呼王殉国，五妃殉王勇。久宜荐苹蘩，俎豆一堂享；惜哉未陪葬，两地隔灵爽。至今朝竹沪，月夜环佩响。我来读遗碑，城南闲挂杖。小名犹可识，题咏间足偿；最爱范九池，十首诗慨慷。彤管扬芳徽，万代共瞻仰。

　　○谒延平王祠

　　国能独立无小大，蜂虿有毒谁敢害？魏之辽东梁吴越，仰人鼻息真奴辈（翻杨以迥祠联语）。呜呼贤哉延平王，弱冠起义辞宫墙；割据金厦两小岛，东南七省忧海防。承恩隆武初赐姓，永历分茅加九命；移孝作忠岂得已，太师训子不以正。惟王诞降三神峰，扶舆磅礡气独锺；八旗弓马不挂眼，誓奉天子还九重。海上治兵心力瘁，江南一败真短气；苍穹白日鉴精诚，东洋出现新天地。一夜骑鲸鹿耳门，荷兰名王竖降旛；水师仍习昆明战，军食初营渭上屯。婆娑世界真天府，经纶草昧暂偃武；西来遗老如归市，北伐生蕃弥拓土。燕都君长漫销兵，卷土重来势可惊；太息天将明祚绝，大星忽落赤嵌城。如王不惭奇男子，明末群雄谁可比？勤王大业虽不成，一片丹心照青史。披荆斩棘更难忘，开辟功勋地共长；今日海邦三易主，开山庙貌尚馨香。

　　○次韵和谢颂臣先生山居诗

　　一邱自号谢家山，垂老菟裘卜此间；薇洞花开携妓赏，豆田草长课儿删。身除卖药何曾出，心为敲诗未得闲；时有门生来问字，月明林下叩柴关。

　　○次韵赠张君星岳

　　长绳难系织乌奔，老大心情把酒论；醉眼山河棋换局，寄身农圃叶归根。黄金交态嗟空手，白雪诗篇见法门；自说君亲犹未报，穷途深怕受人恩。

　　○寄赖雨若即次其丙午除夕书怀韵

　　分手嘉城岁月淹，斗衡东指一年添；甚思诗社招坡颖，可许交情缔庆廉。愧我谋生唯耒耜，望君医国有针砭；东游负笈心应决，早晚樱花压帽檐。

　　○访谢先生颂臣，再次前韵奉赠

　　身伴浮云偶出山，访君杖履向田间；酒逢知己情难禁，交到忘年礼可删。剪烛座联娇客密，煎茶吟对好花闲；笑余也似堂前燕，每岁春来一款关。

　　○春日题林聘三田居，并示其令阮载昭。

　　箫鼓连村竞赛神，茅斋鸡黍亦邀宾；我随有脚春重到，君比忘机鸟可亲。幽树花开红笑日，小池水满绿涵苹；兴来借笔题青竹，岁首风光得句新。

　　酬唱新诗满剡藤，阿咸林下是良朋；作亭长老惭刘季，从博徒游笑信陵。二顷稻田三亩宅，半床书卷一窗灯；且耕且读家风在，劫后犹存祖武绳。

　　○春日杂感，次粤台秋唱韵

　　图南壮抱久难酬，万物皆春我独秋；袖里乾坤蛙坐井，壶中灵怪蜃嘘楼。乍闻归雁悲边事，忽见桃花忆钓舟；妻子累人何日了，拂衣终拟五湖游。

　　又向东风感岁华，长堤垂柳正啼鸦；故乡泉饮胡儿马，异国花开估客槎。七曜已颁新凤历，十年谁吊旧虫沙；伤心蹈海多奇士，不及宫人死有斜。

　　华表重来陵谷迁，暮云春树总凄然；一身物化橘为枳，满地杀机螳捕蝉。泉石紫山空目极，莺花黄浦尚情牵；旧游回首如天上，坐觉今年老去年。

　　慷慨好为猛虎词，士龙先世总雄师；家风既坠陇西族，祖德羞吟谢客诗。岭上梅花招白鹤，匣中剑气吐青蜺；隐沦未觉豪情减，击筑燕歌有所思。

　　少年奇计慕甘罗，玉帐韬钤历览多；投笔功名空自许，挥戈志事竟蹉跎。闻鸡起作刘琨舞，扣角和成宁戚歌；热血一腔犹似火，不随尘劫共消磨。

　　西望神州一据鞍，奋飞无计逐风翰；生为穿鼻牛堪耻，死作留皮豹亦难。世事旁观棋局乱，穷途吐气醉乡宽；谁能苦海鲜卑语，博笑人前戏泼寒。

　　炎荒十七纪前开，破浪骑鲸说渡台；山水无情频换主，英雄埋骨易成灰。挽回沧海关天运，叱咤风云仗霸才；不信可人当代有，吾将物色遍蒿莱。

　　驱使毫端草木兵，新从诗界筑长城；三升酒助飞扬气，五噫吟多激楚声。山下蘼芜愁妇泪，路旁禾黍故宫情；此身自处无他策，师友当时鲁二生。

　　○春夜筱云山庄小集，限文韵

　　绝好亭园又会文，六朝裙屐集如云；长卿后至才居右，考叔先登勇冠军。佳节莺花春过半，小楼风月夜平分；当筵莫怪诗肠涩，须谅狂怒酒态醺。

　　○桃花源

　　岁岁花开古洞幽，居人平等各优游；分明一小共和国，鸡犬云中也自由。

　　避秦寻得小乾坤，五柳先生但寓言；岂识欧人工探险，美洲真辟一桃源。

　　洞里桑麻太古风，仙家何事井蛙同；愿推芥子须弥法，尽纳全球入此中。

　　○游仙词送献弟、衡侄之东京

　　花发扶桑艵欲然，相携买棹白云边；此行不啻登仙乐，况值龙宫赛宝年。

　　玉杯跪进帝台浆，搔背麻姑鸟爪长；小住仙都须快意，前尘休问海生桑。

　　秘阁蓬莱有石渠，大都绝异世间书；赤文绿字君能识，便是仙才换骨初。

