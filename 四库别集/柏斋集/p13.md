<!-- { "loadSidebar": true } -->
　　质庵存稿者洪洞韩老先生之所著也先生蚤以名进士职谏垣累官至大司徒扬歴中外余四十年凡有感触纪赠悉形于诗其存稿至数百篇仲子来守怀庆重惟手泽乃厘为六巻刻梓以传而属瑭序其首简瑭之浅陋岂足以序先生之诗哉而谊不可辞也嘅自明良喜起之歌既沦清庙文王之什寡和庙堂大臣鲜复有留意于诗者萧曹丙魏房杜姚宋寂寥无闻有宋韩范始有所作而不多见其间以诗文名世者欧阳公一人耳国朝大臣始有以诗鸣者然多馆阁诸老他官亦少岂功业文章两极其盛固不易得耶先生内职谏垣外任岳收出抚藩省入赞庙堂政繁责重宜若不暇于诗者而所著作乃至如此之富是岂易得哉瑭窃伏而读之但见其意态温淳如春风良玉句法清新如行云流水险韵赓和至数十首而句穏意新无牵强重累之病如层涛叠浪可喜可愕而无一不出于自然噫盛矣非先生性情之正才思之清学问之博其孰能与于此哉惜瑭非知诗者不能尽得先生之妙也先生以功业节义闻天下圣天子践阼之初亟以玺书存问先生近又加先生太子太保仍给授一品诰命録一孙为光禄署丞凡优老之典无不毕备曲是先生之忠义大节益暴白于天下然则先生之片言只字世犹当寳藏而传诵之况著作之富有如此者乎其名世传后无疑也浅陋之言何足为有无轻重谨拜书篇端姑以致仰止之私云尔已矣 

　　通鉴纲目前编序 

　　作史果难乎据事直书吾未见其难也作史果易乎孔子作春秋笔则笔削则削游夏不能赞一辞然则谓之易不可也盖据事直书可能也考订史籍之讹曲尽事物之变使往古之迹洞见于笔削之间是非之实不谬于予夺之际则非学问精博识见平正者不可能也是固不易矣友人函谷许子以春秋终于获麟纲目始于周侯三晋中间断而不续余七十年乃作通鉴纲目前编三巻以补其缺参稽诸史旁及经传岁月事迹之讹悉加考订至于大书提要分注备言则取法于春秋纲目其用心可谓劳矣间以示瑭俾序诸首瑭惟古之圣贤得位行道则不暇著书其著书者大抵多出于穷居困阨之士盖其学问识见既足以经济天下而目前之事又有以感触其心欲起而治之不可得故不得已而寓于著述之间使后世有能信而行之者则施设之权虽不自我出而道固已行矣孔子之作春秋朱子之作纲目皆此意也函谷之作是编夫岂偶然哉函谷在孝宗朝任黄门给事在武宗朝任翰林检讨位尝显矣值逆瑾用事尊甫冢宰公以持正相忤致仕函谷及弟松皋皆外补瑾诛征拜尚寳卿函谷遂辞位家居著书立言若将没齿其作此编不可谓之无意也顷以当道论荐征拜南京通政司叅议渐当柄用呜呼圣贤之道未得位则寓于书既得位则行于时自古皆然吾于函谷有望矣函谷之学问识见备作史之难观者自能得之不暇多赞姑书此编首以明雅志以征他日云 

　　六礼纂要序 

　　侍御蓝田李先生奉命巡按江北政务既举以礼教未洽为虑檄令泗州判官侯廷训会同学正潘勖纂集冠婚丧祭饮射六礼而提调则令知州薛祖学刋印成书将给发按属各府州县俾提调官督教官生员讲习而倡行之以敦礼教以厚风俗以禆治化复令训导陈言来南京征予言以序首简呜呼古礼不行于后世久矣窃尝谓礼縁人事而为之节文者也冠婚丧祭饮射今之人日用不废与古无以异也独谓古礼不可行夫岂无其故耶盖礼有本有文致敬以严其分致爱以和其情礼之本也古今之所同也衣服器用之制牲牢币帛之数升降揖逊拜跪送迎之节礼之文也其华朴奢俭繁简之不同虽并世有不能相一者而况有古今之变乎论礼者不求其本而泥于其文故虽贤智之士犹疑古礼繁缛不可行于今之世而况于蚩蚩之民乎殊不思礼之本不可变至于其文则损之益之与时宜之无所不可孔子谓纯俭可从众拜下不可从众盖己发其端矣惜乎后贤不能触类而推广之耳今先生之纂集斯礼也首谓先王制礼必通于上下大易为训毎切于易简末复谓士夫不行则乡人何所取法学校不讲则闾阎无以兴起损益之权倡导之机盖已得其要矣而薛君辈又能仰承德意斟酌古今之变曲尽损益之宜使礼文明白简易人人用之而皆便古礼之行其殆在此乎抑瑭于侯君庶富而教之论重有感焉富之而厚其生教之而正其德虽皆民之所望于上而厚生尤急茍上之人修其德政使百姓咸遂其生则民固将爱之如父母敬之如神明而惟其言之信矣况冠婚丧祭饮射皆民事自不可废者吾乃以礼教之彼有不信从之者乎不然则民不见德虽谆谆以礼教之不信也况民方救死不赡亦安暇治礼义哉贤人君子念兹在兹以敦礼教以助成圣朝治化之盛庶不负先生之意哉是为序 

　　完名荣寿録序 

　　大司徒洪洞韩老先生以清忠直亮歴事三朝天下之士固已敬慕而景仰之矣毅皇帝践祚之初羣小用事先生首倡府部廷论之遂被诬构致仕然自是而先生之名益重天下之士或拟先生为文富或拟先生为韩范或拟先生为伊周形为歌诗发为序论颂盛德而祝遐寿者盖不一而足今上嗣大歴服亟起先生以为新政之助而先生年八十有一矣乃以老疾力辞上复遣行人赍玺书存问致礼且望先生以嘉谟嘉猷入告先生仲子为予同年方守怀庆感上之恩荣先生之遇乃集累朝诰勅及士夫祝寿诗文共为一帙题曰完名荣寿録盖摘玺书完名盛福今日仅见之语而目之也间以示瑭瑭窃惟士君子致身宦途庸琐奸佞者既不足道其或慷慨激烈以功名忠义自许伟矣中或怵于利害不能自守往往改行易辙故不能大满天下之望若是者虽位至公孤年过耆耋流俗固以为荣君子不贵也若先生之始终一节寿考康宁上下敬慕真可谓之完名荣寿矣抑国家之兴莫不有名世之臣以为之辅佐在唐虞则有稷契皋夔在三代则有伊傅周召在汉唐宋亦有萧曹房杜文富韩范之俦虽功德不能皆同其为名世之臣一也诵谟训之遗文读史传之绪论至今虽数千百年尚能使人兴起斯録既传天下后世之士目覩而口诵之孰不仰国朝如唐虞三代之盛而谓先生为稷契皋夔之伦哉有志之士可以见贤思齐而庸琐奸佞之流亦可以自悔而自愧矣 

　　栗庵遗稿序 

　　濂溪周先生曰文所以载道也又曰文辞艺也道徳实也笃其实而艺者书之美则爱爱则传焉贤者得以学而至之是为教由是观之文不载道谓之美不可也文不美欲其传不能也文字可以易言哉虽然日月星辰共为天水火土石共为地指一星一辰一水一石曰天地之全体尽在是不可也谓一星一辰一水一石非天地全体之分散亦不可也持是以观天下之书茍言能成文而不悖于圣人之道虽稗官小说尚有可取况根本六经祖述孔子粹然一出于正者乎故南京太常少卿栗庵郑先生所著诗文甚多子婿刑部郎中陈询汇之尝彚次成集不幸毁于邻火子孟绳遍访乡士夫及四方交游仅得若干首将刻梓以传请予为序予取而读之见其理精而气充兴寄幽深而词句典雅盖所谓根本六经祖述孔氏粹然载道之文也其传也必矣抑古人有言先人有善而子孙不知不明也知而不传不仁也孟绳恐先人之善泯没无闻而汲汲然刻梓以冀其传其志亦可嘉也已矣先生讳环字瑶夫别号栗庵登天顺庚辰谢一夔榜进士第三人授翰林院编修厯南京太常寺少卿以卒其平生履厯志行则具于礼部侍郎同年谢先生所撰墓志铭兹不赘云 

　　陶氏家教序 

　　晋绛陶氏东溟子仕为怀庆府照磨仲子梓以省父来因请学于予予以病不任应客辞止之然其志不但已也遇间时来讨论文义梓先从髙陵吕泾野学亦既举于乡矣而好问不倦如此予见其可造逺大甚爱之嘉靖壬寅秋东溟子以位下不能行其志请于当道乞致仕去当道许之梓复来告别袖出一编书曰陶氏家教此家君所著以教我宗人者也敢请一言冠于篇端予以衰病久不作文辞明日东溟子复携梓来固请予不得已许之已乃取其编而阅之则首録大冢宰三原王端毅公所注皇祖圣教次録大明律子孙所易犯者十八条及十恶曰十八条不谨则将入于十恶可不惧哉次録少宗伯髙陵吕泾野所修大明会典中士庻人冠婚丧祭四礼末着朔见仪予乃仰而叹曰贤哉东溟子之用心乎善哉东溟子之立教乎世之仕者莫不积金帛以遗子孙东溟子独着礼教以遗子孙其用心异宜不贤而能之乎天生烝民气禀不一有上品者焉有中品者焉有下品者焉上品之人不教而善中品之人教而后善下品之人教亦不善天下之人上品者不可多得下品者亦自少见中品者则纷纷皆是也圣贤立教不过欲人勉于善戒其恶而已矣然其言深奥难明其效悠逺难见非聪明博洽者未易悟也今东溟子所著如圣教孝弟之类及会典四礼则皆所以勉人之为善也能从之者大则圣次则贤下亦不失为令名其福可以立俟观者有不肃然而省乎如圣教之毋作非为及大明律之十八条十恶皆所以戒人之为恶也犯之者轻笞杖重徒流极则绞斩而性命不保矣其祸至不旋踵观者有不凛然而恐乎其事显而易明其效近而有征东溟子之立教善矣斯道也大可以教天下小可以教一家夫教之行自家始而天下者家之积也人人能教其家则教天下者不外是矣东溟子以位下不得行于天下乃着之以教其宗人盖素位而行者也夫岂浅之为志者乎予闻陶之宗宦业相辉甲科迭出虽未仕者亦端谨可爱盖能行其家教者也东溟子复着而为书使世守之虑逺矣夫立教者前人之贤也从教与否则后人之责也陶之宗人念哉庻勿忽 

　　萧氏族谱序 

　　古有大小宗之法故虽百世之逺而世系不迷宗族不散周衰宗法始废然士夫家犹有谱以纪其世以合其族唐衰以及五季之乱谱法复废由是士大夫之兴起在位者往往不知其世系之所自出于族人之存者则虽服属未尽类皆视如路人其可叹者多矣宋儒欧阳氏苏氏慨然有感乎此乃考古大小宗之意修立谱法其见逺矣由宋以迄于今士夫家多遵用其法而北方累遭兵火存者甚少姻家萧君文敏富而好礼自其先祖立功圣朝始有世爵传嗣分派各有令人君之尊府宗和公恐子孙久而不知所自也慨然欲修族谱以纪録之未果捐馆君继先志成之间以示予自君之始祖及君之子孙凡八世其间立功受爵之详传世分派之次歴歴可见隐然古大小宗遗意呜呼修族谱于乆废之余俾世系不迷宗族不散君之见岂浅浅哉是诚可嘉矣抑予于是深有感焉苏氏之作族谱也尝曰观吾之谱者孝弟之心可以油然而生矣而横渠张氏亦曰宗法既立于朝廷大有所益或问之曰士大夫各知其祖忠义岂有不立朝廷岂无所益呜呼此先儒立谱之深意也诗云无念尔祖聿修厥德又云凡今之人莫如兄弟萧氏子孙尚念哉则斯谱之作不徒然矣 

　　张公祝寿圗序 

