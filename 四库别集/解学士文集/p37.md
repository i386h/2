<!-- { "loadSidebar": true } -->
　　送人适万里者期以一二岁而见焉适千里期以旬月而见焉适百里期以二三日而见焉所适有远迩所期有久近事有得失而好恶之情生焉啇而归者充于财而喜游而归者充于学而喜挟艺而归者充于名而喜富贵而归故乡尤人情之所喜凡有求而获者亦莫不喜于是如期归昔之送者固喜见其喜而归送之宁不为之益喜乎是故人未有不好喜乐而恶忧愁也然比见行者出门而归得意尚何如哉必未能尽其道耳有如尽其道如否者吾不信也邑中萧崇岳氏姿貌环伟负文雅修然抱凌云之高志动观光之茂想心驰紫禁呈休于藻鉴之中试重于权衡之下如升天如登瀛不可以万百千里而期岂彼商游挟艺区区富贵之为量也宜乎送者乐与之意而吾乐为之序知其所以获不一一量也望其步云霄之间修青钱之选或周旋于皋夔稷契之滨先后于龚黄卓鲁之间锵琼组绶举于其职临于已者穪其贤齐于已者服其善下于已者安其生而莫知其惠焉他日虽履衣缔袍扬清风而载明月归舟文水之上崇岳之得志而喜有不必言而今日之相祖送而诗歌以叙别者其喜当何如耶视彼诸岳大小当何如哉然吾闻之啇而惰者失其所以啇学而惰者失其所以学然有求于已皆不可以惰也尽其道而后获啇贾犹然崇岳将求获于圣天子之宠秩与斯世斯民者必尽其道而后可行者勉之 

　　○赠宗平刘乡贡赴会试序 【丁丑】 

　　学在安详恭敬也修身齐家谓暴者能之欤事长使众谓躁者能之欤凡事皆然也至丁武士赵括之轾秦纪信之易楚使安详恭敬也宁若是欤夫卤莽而卤莽报之灭裂而灭裂待之人以诞慢恠僻之心而为急句苟且之事否则怨天怨人恶在其为学欤予观每岁大比应进士科者数千人患得患失每暴其志旅进旅退常易其心二者胥失之是以临文百虑在顾右瞩想得失之形鼓舞战争之气刬削于凌厉溃决而四驰此险易异而常踬于奇也亦或漫不加省肆笔疾书日望惊迟呼传诰蚤脂韦不合于从容陈熟兼仍于毂紏寂寞疏竭皆胷中诞慢之形善吾见亦多矣科之中否或有命而往往若是于心自谓何如哉施之文韦武备且不可于天下国家其可乎恶在其为学欤吾弟宗平刘氏名家良苦乃祖章江先生季大父伯中仲正门人高弟宗平学易有原委不浮薄用是以安详恭敬之说赠之 

　　○赠赵用哲赴京师序 

　　吉有赵氏其封邑也世有名显蝉联科第数十人今用哲又将试于春官对于大廷非先德欤用哲所以自立甚难其先人所以自立甚盛文章功业肩与齐而力倍始得为无忝故曰凡门弟高华自处甚非他人之比一第显荣在他人津津之益喜在用哲拳拳之奉持以言乎文章则如蒙庄远不如邹孟如成都不如洛阳如河滨不如昌黎如庐陵关西建安东莱皆善于文也用哲既贯通则所以自立又在此不在彼必有德而后有言若夫功业文章之一事德者功之本用哲勉为德而已奉持而不自喜则人曰少年登高科有高才能文章他人之不幸而有德之深幸用哲勉之诗云毌忝尔祖聿修厥德 

　　○赠萧观复省兄 【丁丑】 

　　唐书史官有曰萧氏有功德子民余祉在其子孙至唐八叶宰相名德相望世家之盛古未有也吾观宋史郡乘言宋仁宗皇帝尝大书其殿枉曰彭齐之文章杨丕之清谨萧□基之政事可为江西三瑞夫以瑞江西而皆在吾乡指顾之间兹非大死渥洼昆仑之玄圃欤宜其至于今尚贤而学竞令后人有可亲而仰闻其风予尝从观复得定基萧侯画像而拜之凛乎可敬而蔼乎可亲画且犹然矧若当时而闻议论乎又得宋君臣天章奎画照耳莹心温厚和平从容不迫君臣之间肝胆照应忠厚沦浃故家文物此其所以可贵而况观复之念先启后竞竞恂恂以家世自持令人安得不悠然而感仰而叹耶唐史臣但知八叶宰相在当时以为古所未有之盛又安知今日子孙尚能守其先德令人有所兴起耶盖定基系在唐丞相复之后见于诚斋杨文节公所考据其甚可信观复先去定基公纔十四耳予尝谓世大不言而化之师表有不道而进之学校吾乡节行文章多出于三瑞之后则三瑞有以倡之于前其功德益以远矣而况子孙乎就萧氏论之或以政事以文章以孝行以武功以贞节班班类相颉颃凡为故家贤者之后宁不忻然思有以袭其荣而蹈轨辙乎况其若观复一门为其子孙乎不以仕止隐显念之深而持之重观复之兄仪复仕于皖城牧民奉法亦惟先世为之师表观复不远千里而往省之告别于予观复以弟省兄固常事也以贤而仕又萧氏之常事姑于观复之行但以念深持重朂久而能言者亦以而歌之云 

　　○赠韩贤良序 【庚辰】 

　　寿州安豊名郡也其民淳以质其出而仕焉多孝弟之人盖其地沃水甘谷粟麻枲尤宜有大堰在高阜淮淝之水通舟楫西南蒙城上接八公山草薪材木之利鱼鳖不可胜食岁时戈猎鲜禽果蔬珍羙具足而东南吴越之啇贾尽集传致食器百物以相交易可坐而享四方之供飬礼义生于富贵故多孝弟有由然哉韩贤良邦推择为其州椽逾六年来锦衣亲军三年将仕有官职父母俱存垂白康宁彬深喜于得禄为飬其与友者亦皆欣欣然愿之也予惟其以中原之康乐孝弟之羙伦推择之英俊履历之明敏中外之淳谦而致有今日之庆也非有所厚积而薄发者耶虽然予知贤良之父母必善教诲也在乡郡固难在亲军岂易易哉至于今九载而有功无过又岂顷刻勉强而能至是耶想其安豊之康乐父母寿宁无日而不在念也得能保持而至是耶予知去此而翱翔也必愈高而愈敛也益宠益惧知仰飬之有日归荣之有期建功立事增光蒙霍之山悬车致政咏歌淮淝之水为父母扬名也为郡人增重也是所以祝颂于贤良也 

　　○送习贤良赴河州序 

　　国朝初置陕西行都司于河州控西夷数万里跨昆仑通天竺西南巨川入于南海元勋大臣先后至其处军卫既肃夷戎率服通道置驿烟火相望乃罢行都司革河州宁河等府县设军民指挥司治之与中原郡县等而善马之出布于天下先是民啇九虏利相售易或相杀害而中国之货马贵中国之货以荈茗为上盖夷人肥膻潼则群聚穹庐中置金煮荈茗调以童酪而济其肉食如中国之用酒视酒醴反若荈茗者其俗非一日矣予前年谪居履其山川访其图志神禹之道河积石寔自此始而积石西去河州数千里宋至积石军固唐虞三代之旧治周衰而摈于夷至今数千年而复其旧则其饮食嗜欲宜稍近于中国而　先太祖高皇帝因其利而利之也置茶马司河州岁运巴陕之茶于司官茶而民得以马易之夷人亦知有法禁忌畏杀害之风帖息而茶之缪恶亦少数年之间河州之马如鸡豚之畜而夷人亦往来慕知识效信义有仕为臣者不但茶马之供于利而已习君寅宾新金之玉笥入初为广得仓曹满升茶马使于河州也故备述其事以送之且知是司也夷夏之交义利之辨寅宾尚忠信而笃敬河州故唐虞三代之邦也且以告予兄高君焉 

　　○送王止中归永嘉序 

　　东汉之末清贞高洁之士遍于天下而徐孺子之风节世莫不高之及晋陶渊明知世完节敝屣富贵远离忧患放然自得世又从而高之为汉晋之士当以二子并称盖孺子以知几渊明以知止而予谓二子之高风邈乎不可及以渊明比之固当有径庭也夫方倦而后止心倦而后休所谓久动而思静者此特常人之情耳惟是先几而能虑先事而能权内能度己外能度时久静而不动其心夫岂常情之所能及哉永嘉王君止中少有逸趣读书为文以自娱而未尝以求知于人其壮适当元季遂隐居以老今鬂发萧然白矣念其弟时中之出而仕不相见者三十年闻其当考绩　京师不能己于情就其相见慰劳句日翻然复居其甥黄宗豫于予为同居相近也相与留之不可求予序以赠之予惟止中非所谓久静而不一动其心者此人情所最难吾徒所深羡而于止中见之也且徐高士陶彭泽皆穷于末时而君独逢时之休明则其所为诗歌必有以鸣　国家之盛而使二子为有知必自叹其不遇也王君然吾言嗣此当因宗豫而示之慎勿靳焉 

　　○送葛维彰归庐陵序 【辛巳】 

　　宋太史黄廷坚仕吾庐陵时葛敏修先生寔从之游后太史与东坡同知贡举得敏修之文相贺以为异人由是名起虽敏修之材学有过人者而非二公亦不能如是之传也今大常丞清隐敏修之后人也其兄维彰在　太祖时有以其名荐者今年始赴　京师以老得归清隐求予一言赠之曰使他日有传也予曰君兄弟固无愧于先人矣若予者岂不有愧于东坡而何敢望为君传也哉虽然维彰归而教其乡人子弟已修其德将自有不可冺者而何虑其不传也哉而何假他人以传哉 

　　○送高仲仁教瑞昌序 

　　先外大父在翁高封州有弟曰观翁愽古善篆籕从封州官下独屏一室澹如也封州仕有名宗族多依从斈有□长同列上下官慕封州辄争举辟为属为教官甚众观翁不屑也后家居食贫贱或劝之出为学者师曰礼闻来学竟以隐终子汝檝少从先太史公真我学于县斋游学隆兴益贫甚遇乱三十年无所屈家君素严亲客少顷狎幼时但见汝檝来家君未尝不迎门驩笑也欧阳可远素清踞尝谓终元朝无一人得其意独为汝檝饮连日汝檝去辙不辞永豊刘倩玊春秋学专门学士大夫踵门请授恐不得独求汝檝仲子德去教之数年曰吾尝以吾受师春秋学今老矣恐自我遂不得传也今德也可吾无憾矣德字仲仁又贫似其父然酒后耳熟嘐嘐然论说古今作文章琅然自歌自喜了不知王公贵人在侧也仲仁最善予友申之兄弟每与予坐顷乏未尝不慨然思吾仲仁也申之向又同在翰林暇日辄矫首南望曰东山何在安得见吾仲仁哉仲仁所居东山也仲仁得师友之爱如此有弟仲武最贤不幸早死伯兄仲智多才艺儒者仲仁事母孝而不幸贫且病日攻之仲仁尊君没后家贫病今二十年郡县万方辟之不起今　天子龙飞遂以瑞昌训导之举来试文章禁中对策直言慷慨殊不觉其贫病人也于是仲仁之贫守三世矣隐德亦三世矣瑞昌在庐山下有濂溪周子之风在焉愿无媿于濂溪以无负于三世无负乎师友也 

　　○送徐叔通游江淮序 【辛巳】 

