<!-- { "loadSidebar": true } -->
　　其二曰躬圣学以建治要臣闻天下大矣而以一人理非徒以一人理天下也有要焉此又本计中所为提纲挈领以其至简而御天下之至繁即其至静而宰天下之至动者也故曰君职要臣职详不于其要而泛焉以图必至侵官溺职此虞廷所以戒丛脞也昔者尧以不得舜为已忧舜以不得禹皋陶为已忧考二圣人在当时竭一世之焦劳惟有得人一事而絶不分于他务卒享无为之治则万古扼君道之要者莫有过于二帝虽然知人则哲帝且难之矣故舜摄位首以四目四聪彻壅闭之门而其法在先能舎已舍一已之聪明则虽迩言有所必察恶言有所务隐以为用中之地乃称大知焉此知人之学也而即精一执中之实用力地也然则人主之聪明果不可恃乎人之贤不肖未可以耳目尽也上用耳而天下遁于声矣上用目而天下遁于形矣耳目既穷于形声而吾犹察察焉务致其详则神明之地愈受其疑矣语曰明不至则疑生以疑为明何啻千里故君子舎其耳目之用专求之道心之微不见之中而独见出焉所以明目也不闻之中而独闻出焉所以达聪也此明哲作则之至也陛下以天纵之聪明留心治道事事躬亲日所裁决万几动越羣臣意表羣臣奔走受成之不暇则益相与观望为自全之计致陛下孤立于上而莫之与即陛下非不求贤若渴日进三事九列而倚任之而前此卒无有一当任使者岂其知人之学犹然未之或讲与一畨黜陟有一畨是非今日以为贤明日以为不肖者有之明日以为不肖他日又以为贤者有之此无他任耳目而取数穷此心先处其疑故也且陛下所积疑不化者非朋党之说乎率天下之人而树私交以背君父岂非人主之所甚恶而其事实有不然者君子以同道为朋能自絶于小人为党故十六相举于虞而四贤集于宋古今以为美谈即顾厨俊及洛蜀纷纷皆天下名贤适遭阨遇虽膺废戮无负朝廷读善善恶恶之论千载而下为之破涕是故如其道则左儒可以死杜伯非其义则郦寄可以卖诸吕朋党亦何负人国哉若小人安得有所谓党者各营其私竞济其恶耳及其一日见外于君子輙自谓之孤立而转以恶名加君子曰党人主卒中其说而莫之省也且今之所称怀奸误国罪恶贯盈者非首辅薛国观乎国观陜人也闗中风气近古异时士大夫雅多自好者独国观一人败羣为其乡人所唾而朝士之为小人者正喜其能立异也而引之进之惟恐不加诸膝一旦以佥堂入政府果谁为之地乎而此辈遂得以驱除异已动激陛下以党人之说上自缙绅下自黉序纷纷籍籍日以窥陛下之喜怒而中之至稍持正论者必使之削迹于朝迄于空人之国而国观犹然无党也然则陛下之聪明几为若辈所罔久矣何幸离照当空魍魉立殛聿开众正之途渐卜太平之兆而臣犹不能无虞于往复之数正恐一念之蓄疑不彻则羣阴之投间未巳此君子小人进退之闗固宜辨之于蚤而知人之地尤不容不致其力者矣仰惟陛下躬先圣学法尧舜之明目达聪而推本于舎己亟舎其聪明而归之闇非徒舎聪明并舎喜怒舎好恶舎是非至于是非可舎而后以天下之是非为眞是非斯以天下之聪明为大聪明广开言路合众论之同建用中之极即谗说殄行亦不至震惊朕师为众正之阨繇是以天下才任天下事首得人以处政本随得人以处六曹之地下及百执事无不得人乃愼守祖宗法度次第布之有位仍不至以聪明乱旧章自此陛下端拱无为而天下治矣虽然此非特人主之学也陛下为天下而择一相已足握君道之要自一相而下逓有知人之责则逓有知人之学虽所学未尝不同而人綦众而且详职綦分而加变有未可以一端尽者夫惟合天下明知人之学而事事皆得其要领下至一卒之微亦无有不称任使矣此今日救世第一义也臣所谓躬圣学以建治要者此也统祈圣明采择
　　其三曰崇圣学以需治化臣谨按大学所谓明徳至终篇始指出仁字葢天地以生物为心而人即得之以为心则曰仁仁者以天地万物为一体视天下昆虫草木皆吾同气颠连残疾皆吾恫瘝无不有以扶持而安全之浑然天也故徳曰天徳道曰王道天春生万物而秋以肃之莫非生也王者仁育天下而义以正之莫非仁也臣又请追宗于尧舜史称帝尭曰其仁如天舜徳协帝则曰好生史臣实之曰临下以简御众以寛罚弗及嗣赏延于世宥过无大刑过无小罪疑惟轻功疑惟重与其杀不辜宁失不经如是止耳极其效乃至于变时雍四方风动二圣人以徳化天下其盛有如是者陛下抚有成业承神光两庙积弛之后不难振之以明作庶几得救时之权矣而邪臣遂日导陛下以申韩之术致讼狱繁兴犯者日众传染海内徧为杀机兵刑交毒上干天和无歳不罹灾沴至此民生国命内治邉防次第决裂岌岌乎有不可收拾之势圣天子乃发愤更化举十四年以前一切繁苛之令一朝告罢臣民鼓舞欢若更生如霜雪之后继以阳春薄海内外业已重覩尧天舜日气象而臣犹以为未可徒求之政事间也必也求端于圣学以明徳化天下乎化天下自廷臣始自先朝学禁以来士大夫不知有本心乆矣陛下复用重典以趣之益习为苟免之计因而心术愈坏今诚欲使天下回心而向道莫若先以手足腹心之谊养天下之元气不特寛之以文纲而且树之风声令天下争自见其本心焉恻隐之心胜而君父之戴坚矣羞恶之心胜而身家之计夺矣辞让之心胜而进退取与之界审矣是非之心胜而成败利钝之几晰矣合此四者斯可与事君矣而仁其大端也未有上好仁下不好义者也乃者陛下隆三五之业不难进股肱大臣隆以殊礼一时风动中外计无不洒然易虑者而苐恐礼貌之虚拘无以遽作其腹心之报臣请因是而推之如诏狱之典祖宗以来固所不废然亦借以惩大奸大逆而未尝概及士类也今者东厂之讥呵虽罢卫尉之煅炼犹悬请自今廷臣有犯一切下之法司永除诏狱庶不至以非刑辱士而至于廷杖一节原非祖宗故事辱士尤甚士可杀不可辱仍愿陛下推敬礼大臣之心以及羣臣与厂卫一体并罢还天下礼义亷耻之坊礼义亷耻之坊设而恻隐之良愈着矣繇是化羣臣以化兆民流宼之徧天下也原其始祸之日皆由朝廷严刑重敛威暴其下使之偷生无路悔罪无门以有今日即陛下非不下哀痛之诏特与此曹以自新而所司莫承徳意卒未有以天地父母之心相感喻者一抚再抚毎同儿戏惟其恩信不立是以负固愈坚自此廷议一意用兵日驱数十万生灵于锋镝之下无不玉石俱焚更坚天下从贼之心而今者剿与抚而两穷矣计莫若有以化之而化之术仍本之陛下父天母地之心推诚而致之乘此中原残破之余亟议抚循之法特遣才望大臣捧朝廷尺一诏书宣示徳意一面经理农田因悉捐天下剿饷金钱改为牛种庐舎之资听有司设法招徕聫以保介进以乡约乃罢所在督师等官明示天下休息而专责兵事于巡抚俟贼势既穷贼徒渐散渠魁未有不授首者也且贼之攻城不已凡以求食耳掠而得食犹之朝廷食之也莫若遂来而食之曰吾以父母食赤子可乎至诚而不动者未之有也此化之之说也化兆民之众使之巩戴一人而天下之势安于盘石矣臣愿陛下及今蚤定庙谟躬修明徳至此见大圣人本身出治经纬万端真如天地之无不覆载举一世而甄陶之归之至仁此真学问之极功尽性之能事所繇与申韩之效天渊异已而臣谓此固非可以旦夕几也王道无近功至治非小补若规小利图近功不旋踵而害已随之臣愿陛下从事慎独之学先去其欲速见小之私而日就月将以卜化成将隆古絶业不难再见于今日矣臣所谓崇圣学以需治化者此也统祈圣明采择
　　辞总宪疏【崇祯壬午八月二十六日次临胊上】
　　原任工部左侍郎为民臣刘宗周谨奏为微臣连叨宠命揣分更难仰承恳祈圣明俯容辞免以肃宪纪事臣蒙圣恩起升吏部左侍郎该臣屡告在途未蒙俞允行至山东临朐县地方接邸报吏部为缺官事奉圣旨刘宗周升都察院左都御史着星催到任钦此钦遵臣不胜惶悚无地随该臣恭设香案望阙叩头谢恩外伏念臣草野孤踪荷圣明使过之仁宠以非常之遇佐理铨衡处非其据已不胜进退狼狈之状乃臣既未经受事再躐荣阶进叨宪席揆诸分义有万万非臣所敢仰承者臣闻明主官人必循资而考绩人臣受事务揣分以盟心故事都察院以侍郎转者絶少而以一日未任之侍郎躐转者自皇上御极以来亦未之见也而始见于臣臣岂敢冒昧自处以辱官常且仰负圣明如不得已之盛心乎夫都察院风纪之司也百司庶府于是乎资弹压一切政事于是乎赞可否海内民生吏治于是乎行激劝当此中外多故圣政维新之时所系得人良非浅鲜一旦俾臣越次而处之将坏法乱纪实自臣始又安望其有展布之地乎如臣学本迂疎资兼菲劣素无一割之长可奏匡时之畧而其为中台覆餗惧尤有不待言者矣仰祈皇上收回成命别简贤才如同推尚书传淑训而外资望多度越臣者以充任使容臣仍以骸骨请得赐首丘则所全于臣之分义无几而所禆于官常国纪实大伏望圣明鉴允臣无任战栗惶恐之至
　　刘蕺山集卷四
　　●钦定四库全书
　　刘蕺山集巻五
　　（明）刘宗周 撰
　　○奏疏五
　　陈沿途见闻疏【崇祯壬午十月二十二日上】
