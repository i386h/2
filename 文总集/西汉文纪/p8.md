<!-- { "loadSidebar": true } -->
　　大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世防以安宗庙天下蒸庶咸以康宁功德茂盛朕甚嘉之复其后世畴其爵邑世世毋有所与功如萧相国
　　封霍光兄孙云诏【地节三年三月】
　　宣成侯光宿卫忠正勤劳国家善善及后世其封光兄孙中郎将云为冠阳侯
　　赐胶东相王成诏【成为胶东相甚有声宣帝最先褒之地节三年三月下诏后或云成伪増戸口以防显赏】
　　盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵关内侯【王成传治有异等之效】
　　赐鳏寡孤独髙年诏【地节三年三月】
　　鳏寡孤独髙年贫困之民朕所怜也前下诏假公田贷种食其加赐鳏寡孤独髙年帛二千石严教吏谨视遇毋令失职令内郡国举贤良方正可亲民者
　　地节三年九月地震诏【十月下诏】
　　廼者九月壬申地震朕甚惧焉有能箴朕过失及贤良方正极谏之士以匡朕之不逮毋讳有司
　　罢屯兵诏【地节三年十月　此别一诏汉书接前为一疑有脱误】
　　朕既不德不能附逺是以边境屯戍未息今复饬兵重屯乆劳百姓非所以绥天下也其罢车骑将军右将军屯兵
　　举孝弟行义诏【地节三年十一月】
　　朕既不逮导民不明反侧晨兴念虑万方不忘元元唯恐羞先帝圣徳故并举贤良方正以亲万姓歴载臻兹然而俗化阙焉传曰孝弟也者其为仁之本与其令郡国举孝弟有行义闻于乡里者各一人
　　置廷平诏【宣帝自在闾阎知孝武以来酷吏击断百姓寃伤及即位廷史路温舒有尚德缓刑之疏乃深愍焉地节三年十二月下诏于是选于定国为廷尉黄霸等为廷平上常幸宣室斋居决事刑狱为平】
　　间者吏用法巧文寖深是朕之不德也夫决狱不当使有罪兴邪不辜防戮父子悲恨朕甚伤之今遣廷史与郡鞠狱任轻禄薄其为置廷平秩六百石员四人其务平之以称朕意
　　免有防徭事诏【地节四年二月】
　　导民以孝则天下顺今百姓或遭衰绖凶灾而吏繇事使不得葬伤孝子之心朕甚怜之自今诸有大父母父母防者勿繇事使得收敛送终尽其子道
　　首匿勿坐诏【地节四年五月】
　　父子之亲夫妇之道天性也虽有患祸犹防死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻
　　诛霍氏诏【宣帝自在民间知霍氏久尊盛不善也光妻显尝使医杀许后而立其女成君为后上防闻之尽易霍氏诸子婿官收印绶举家忧恐遂谋废天子而立禹事发云山等自杀禹及显诸女昆弟皆弃市地节四年七月下诏】
　　廼者东织室令史张赦使魏郡豪李竟报冠阳侯霍云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟冠阳侯云乐平侯山诸姊妹壻度辽将军范明友长信少府邓广汉中郎将任胜骑都尉赵平长安男子冯殷等谋为大逆显前又使女侍医淳于衍进药杀共哀后谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之
　　封诛霍氏有功诏
　　廼者东织室令史张赦使魏郡豪李竟报冠阳侯云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妹壻谋为大逆欲诖误百姓頼宗庙神灵先发得咸伏其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史髙与金安上建发其事言无入霍氏禁闼卒不得遂其谋皆雠有功封章为博成侯忠髙昌侯恽平通侯安上都成侯高乐陵侯
　　减盐贾诏【地节四年九月】
　　朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾巳振贷盐民之食而贾咸贵众庶重困其减天下盐贾
　　郡国上系囚诏【地节四年九月】
　　令甲死者不可生刑者不可息此先帝之所重而吏未称今系者或以掠辜若饥寒瘐死狱中何用心逆人道也朕甚痛之其令郡国嵗上系囚以掠笞若瘐死者所坐名县爵里丞相御史课殿最以闻
　　嘉瑞赦赐诏【元康元年三月】
　　廼者鳯凰集泰山陈留甘露降未央宫朕未能章先帝休烈协宁百姓承天顺地调序四时获蒙嘉瑞赐兹祉福夙夜兢兢靡有骄色内省匪解永惟罔极书不云乎鳯凰来仪庶尹允谐其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百戸牛酒加赐鳏寡孤独三老孝弟力田帛所振贷勿收
　　博举吏民诏【元康元年八月】
　　朕不明六萟鬰于大道是以隂阳风雨未时其博举吏民厥身修正通文学明于先王之术宣究其意者各二人中二千石各一人
　　赦天下诏【元康二年正月】
　　书云文王作罚刑兹无赦今吏修身奉法未有能称朕意朕甚愍焉其赦天下与士大夫厉精更始
　　二千石察官属诏【元康二年五月】
　　狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋
　　赦触讳诏【元康二年五月】
　　闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之张贺置守冢诏【贺为安世兄初幸于卫太子及太子败贺下蚕室为掖庭令宣帝以皇曽孙收养掖廷贺拊循教令又为聘许妃恩甚密帝即位而贺巳亡无子子安世小男彭祖元康二年诏为贺置守冢戸明年诏封彭祖为侯赐贺諡曰阳都哀侯】
　　其为故掖庭令张贺置守冢三十家
　　封藩邸功臣诏【元康三年三月】
　　朕防眇时御史大夫丙吉中郎将史曽史长乐卫尉许舜侍中光禄大夫许延寿皆与朕有旧恩及故掖庭令张贺辅导朕躬修文学经术恩惠卓异厥功茂焉诗不云乎无德不报封贺所子弟子侍中中郎将彭祖为阳都侯追赐贺諡曰阳都哀侯吉曽舜延夀皆为列侯故人下至郡邸狱复作尝有阿保之功皆受官禄田宅财物各以恩深浅报之【追赐贺諡以下是叙事非诏文也　张安世传封张彭祖诏诗云无言不讐无德不报其封贺弟子侍中关内侯彭祖为阳都侯】
　　禁射鸟诏【元康三年六月】
　　前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射飞鸟具为令
　　扬州刺史黄霸为颍川太守诏【霸举贤良擢扬州刺史后三嵗下诏颍川治复为天下第一】
　　制诏御史其以贤良髙第扬州刺史霸为颍川太守秩比二千石居官赐车葢特高一丈别驾主簿车缇油屏泥于轼前以章有德
　　耆老勿坐系诏【元康四年正月】
　　朕惟耆老之人髪齿堕落血气衰防亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人佗皆勿坐【遣太中大夫疆等十二人循行天下存问鳏寡览观风俗察吏治得失举茂才异伦之士　案此皆叙事文苑连上为诏误刑法志亦载惟作念夫衰防作既衰天命作年命】
　　神爵见赐吏民诏【元康四年三月】
　　乃者神爵五采以万数集长乐未央北宫高寝甘泉泰畤殿中及上林苑朕之不逮寡于德厚屡获嘉祥非朕之任其赐天下吏爵二级民一级女子百戸牛酒加赐三老孝弟力田帛人二匹鳏寡孤独各一匹
　　报张安世归侯诏【元康四年春安世病上疏归侯印乞骸骨诏报安世彊起视事至秋薨】
　　将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归衞将军冨平侯印薄朕忘故非所望也愿将军彊餐食近医药专精神以辅天年
　　赐故右扶风尹翁归后诏【元康四年八月】
　　朕夙兴夜寐以求贤为右不异亲疏远近务在安民而巳扶风翁归廉平乡正治民异等早夭不遂不得终其功业朕甚怜之其赐翁归子黄金百斤以奉其祭祠亲祠上帝诏【初霍光辅政上共已非宗庙之祀不出元康四年下诏明年春始幸甘泉郊见泰畤幸河东祠后土】
　　盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬齐戒亲奉祀为百姓蒙嘉气获丰年焉
　　改元神爵诏【神爵元年三月】
　　朕承宗庙战战栗栗惟万事统未烛厥理乃元康四年嘉谷稷降于郡国神爵仍集金芝九茎产于函德殿铜池中九真献竒兽南郡获白虎威鳯为宝朕之不明震于珍物饬躬斋精祈为百姓东济大河天气清静神鱼舞河幸万嵗宫神爵翔集朕之不德惧不能任其以五年为神爵元年赐天下勤事吏爵二级民一级女子百戸牛酒鳏寡孤独髙年帛所振贷物勿收行所过毋出田租【诏文似元年止】
　　免朝二年诏【神爵元年六月时遣赵充国辛武贤等击西羌】
　　军旅暴露转输烦劳其令诸侯王列侯蛮夷王侯君长当朝二年者皆毋朝
　　赐故大司农朱邑子诏【神爵元年秋】
　　大司农邑廉洁守节退食自公亡疆外之交束修之餽可谓淑人君子遭离凶灾朕甚闵之其赐邑子黄金百斤以奉其祭祀
　　祠江海诏【神爵元年自是五岳四渎皆有常礼】
　　制诏太常夫江海百川之大者也今阙焉无祠其令祠官以礼为嵗事以四时祠江海雒水祈为天下丰年焉
　　鳯凰见赦天下诏【神爵二年三月】
　　乃者正月乙丑鳯凰甘露降集京师羣鸟从以万数朕之不德屡获天福祗事不怠其赦天下
　　封郑吉为安远侯诏【吉既破车师降日逐威震西域遂并护车师以西北道故号都护上嘉其功神爵二年下诏】
　　都护西域骑都尉郑吉拊循外蛮宣明威信迎匈奴单于从兄日逐王众击破车师兠訾城功效茂着其封吉为安远侯食邑千戸
　　益吏百石以下禄奉诏【神爵三年八月】
　　吏不廉平则治道衰今小吏皆勤事而奉禄薄欲其无侵渔百姓难矣其益吏百石以下奉十五
　　嘉瑞赦天下诏【神爵四年二月】
　　廼者鳯凰甘露降集京师嘉瑞并见脩兴泰一五帝后土之祠祈为百姓蒙祉福鸾鳯万举蜚览翺翔集止于旁齐戒之暮神光显著荐鬯之夕神光交错或降于天或登于地或从四方来集于坛上帝嘉向海内承福其赦天下赐民爵一级女子百戸牛酒鳏寡孤独髙年帛颍川太守黄霸赐秩诏【神爵四年四月传作元康四年】
　　颍川太守霸宣布诏令百姓乡化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐关内侯黄金百斤秩中二千石而颍川孝弟有行义民三老力田皆以差赐爵及帛【少孙史记补制曰颍川太守霸以宣布诏令治民道不拾遗男女异路狱中无重囚赐爵关内侯黄金百斤】
　　寛苛禁诏【五鳯二年八月】
