<!-- { "loadSidebar": true } -->
　　按左氏为孔子弟子主其说者众矣谓孔子将修春秋与左丘明乘如周观书于周史归而修春秋之经丘明为之传者严彭祖也谓左丘明亲见夫子好恶与圣人同者刘歆也谓仲尼与丘明观鲁史记有所褒贬口授弟子弟子退而异言丘明恐弟子各安其意以失其真故论本事而作传者班固也谓左氏传理长至明至切至直至顺长于二传者贾逵也谓春秋诸家去孔子逺左氏传出孔子壁中近得其实者王充也谓丘明之传囊括古今表里人事者卢植也谓丘明受经于仲尼是为素臣者杜预也谓孔子作春秋丘明子夏造膝亲受者荀崧也谓丘明之传释孔氏之经子应乎母以胶投漆者孔颖达也谓丘明躬为鲁史受经于仲尼者刘知几也谓左氏受经于仲尼博采诸家叙事尤备能令万代之下见其本末比余传功最髙者啖助也谓仲尼明周公之志而修经丘明受仲尼之经而为传者权徳舆也谓孔氏之门左氏富而不诬有以见圣贤之心者刘轲也谓丘明与圣人同时接其闻见参求其长左氏为上者陈岳也葢自唐以前诸儒之论皆以丘明受业孔门故贞观永徽中祀周公为先圣孔子为先师是时孔庭配食止顔渊左丘明二人褒崇之礼若此迨宋羣儒尽舍三传说春秋久而论世者惑于赵匡之说则疑左氏在孔子之前惑于王安石之说则疑左氏生孔子之后众口纷纶迄无定论遂使唐代特祀之先贤并不得与七十子之列然则汉晋以来经生之説均不足信邪窃以为议礼者之失矣
　　又按司马迁报任少卿书左丘失明厥有国语应劭风俗通丘姓鲁左丘明之后然则左丘为复姓甚明孔子作春秋明为作传春秋止获麟传乃详书孔子卒孔子既卒周氏以讳事神名终将讳之为弟子者自当讳师之名此第称左氏传而不书左丘也
　　鲁林子放唐赠清河伯宋赠长山侯
　　按家语弟子解史记弟子传均无林放姓名惟蜀礼殿图有之
　　牧子皮
　　赵岐曰牧皮事孔子学者
　　按孟子与琴张曾晳并称此必孔子之所与似不宜置之祀典之外
　　常子季
　　按庄子徳充符篇常季问于仲尼曰王骀兀者也从之游者与夫子中分鲁郭象注常季孔子弟子
　　鲁大夫子服子何景伯
　　按汉鲁峻石壁画七十二子像有子服景伯唐刘懐玊作孔圣真宗录以子服景伯在七十七子之间
　　賔牟子贾
　　广韵注汉复姓鲁有賔牟贾
　　按乐记賔牟贾侍坐于孔子孔子与之言及乐賔牟贾起免席而请斯弟子之职也子曰居吾语女论语之命季路孝经之命子舆皆然孔子葢以师道自居则贾在弟子之列明矣惟是孔子语弟子必呼其名而记称之曰吾子岂记礼者去圣人之世稍后遂有此失乎
　　鞠子语
　　按晏子春秋景公上路寝闻哭声曰吾若闻哭声何为者也梁丘据对曰鲁孔丘之徒鞠语者也明于礼乐审于服丧其母死埋甚厚服丧三年哭泣甚哀公曰岂不可哉而色恱之孔丛子诘墨篇亦载其事葢曾参闵损髙柴仲由孺悲而外又一孝子也
　　齐大夫顔子涿聚【或作浊邹】
　　按吕览云顔涿聚梁父之大盗也学于孔子为天下名士以终其夀而史记孔子世家称弟子三千身通六艺者七十有二人如顔浊邹之徒受业者甚众则虽不在七十子之列然不可谓非孔氏之徒矣右家语弟子解七十六人又与叔孙会合传有孔璇又别见者惠叔兰共七十八人史记弟子传七十七人别见孔子世家者有顔涿聚共七十八人苏辙撰古史著录七十九人家语有而史记无者琴牢薛邦申续陈亢县亶也史记有而家语无者公伯寮郑国申棠鄡单秦冉顔何也益以文翁礼殿之防瑀林放鲁峻石壁画象之子服何礼杂记之孺悲射义之公防之裘序防春秋左氏传之仲孙何忌仲孙阅晏子之鞠语孟子之牧皮庄子之常季通计九十八人窃谓中有姓氏相近者不当以臆见去留先师之庭宜槩应从祀他若论语之阙党互乡二童子鲁峻石壁画象之□子虑襄子孺襄子鲁公子庶顔子思夫子髙韦续书品为素王纪瑞制麒麟书之申姓名阙失又蘧伯玊孔子严事之友施存虽载陶景真诰在三千人之数不与弟子之列不复著录恐滋后学之惑也
　　又按孔门弟子籍汉艺文志有孔子徒人图法二巻隋经籍志有郑康成论语孔子弟子目录一巻【唐艺文志作论语篇目弟子】惜俱失传议礼者止以家语为凴至斥史记为附会若文翁礼殿图置之不复参详矣又会要通典祖庭广记素王纪事孔门佥载阙里志等编纪诸弟子连书姓名统不分析以致明南北雍阙里庙暨海内外府州县卫学从祀弟子率改复姓为一字姓沿其误而不知今依广韵注如奚容壤驷左人少叔石作左丘悉为更正冀信古之君子有取焉又按古今人表于孔子弟子居第二等者左丘明顔渊闵子骞冉伯牛仲弓居第三等者宰我子贡冉有季路子游子夏曾子子张曽晳子贱南容公冶长公西华有若漆雕啓澹台灭明樊迟巫马期司马牛子羔原宪顔路商瞿季次公良顔刻顔栁居第四等者孟懿子南宫敬叔公伯寮公肩子子石琴牢賔牟贾居第五等者顔烛雏陈亢林放申枨子服景伯

　　曝书亭集巻五十六
　　钦定四库全书
　　曝书亭集巻五十七
　　翰林院检讨朱尊撰
　　考
　　孔子门人考
　　成回
　　刘向曰成回学于子路
　　楚馯臂子弓【或作】
　　司马迁曰孔子传易于商瞿瞿传楚人馯臂子应劭曰子弓是子夏门人
　　韩子曰荀卿之书语圣人必曰孔子子弓子弓之事业不传惟太史公书弟子传有姓名曰馯臂子弓呉莱曰荀卿所重仲尼子弓子弓未审何人韩子曰仲尼弟子有馯臂子弓汉儒林传商瞿授易仲尼瞿传鲁桥庇子庸子庸传江东馯臂子弓子弓与仲尼不同时又行事无大卓卓不足以配孔子邢昺论语疏引王弼说逸民朱张字子弓然弼说又不见有他据也要之孔子尝称冉雍可使南面且在徳行之科雍字仲弓盖与子弓同是一人如季路又称子路然也将荀卿之学实出于子弓之门人故尊其师之所自出与圣人同列
　　按子庸传易于子弓弓或作呉氏欲更作雍未免失之凿矣
　　鲁桥庇子庸
　　班固曰商瞿受易孔子以授鲁桥庇子庸
　　司马贞曰桥庇世本作蟜疵字子肩鲁庄公族按子木传易史记谓子授子庸汉书汉纪释文谓子庸授子弓所载互异今并存之
　　魏文侯教
　　司马迁曰文侯受子夏经艺
　　徐广曰名都世本曰斯也
　　鲍彪曰桓子之孙
　　呉师道曰名勘
　　按文侯受经艺于子夏撰有孝经传蔡邕明堂论引其文曰大学者中学明堂之位也又贾思勰齐民要术耕田篇引其文曰民春以力耕夏以镪耘秋以收敛当是孝经用天之道分地之利注也
　　晋段干木
　　吕不韦曰段干木晋国之大驵也学于子夏为天下名士显人以终其夀
　　罗泌曰段干氏初邑段后邑千因邑为氏魏世家有段干子田世家有段干朋而风俗通氏姓注乃以为姓段名干木盖以吕氏春秋干木光于徳与魏都赋干木之徳之言误之唐百官表遂谓封段而为干木大夫疎矣幽通赋云木偃息以藩魏干木岂其名哉
　　田无择子方
　　李颐曰魏文侯师也名无择
　　韩子曰子夏之学其后有田子方子方之后流而为庄周故周之书喜称子方之为人
　　齐髙行子
　　赵岐曰髙子齐人
　　徐整曰子夏授诗于髙行子
　　王应麟曰髙行子即诗序及孟子所谓髙子也
　　曾申子西
　　刘向曰左丘明授春秋于曽申
　　赵岐曰曽西曽子之孙
　　陆徳明曰曽参之子受诗于子夏
　　王应麟曰曽西赵岐注以为曽子之孙集注因之经典序录曽申字子西曽参之子子夏以诗传曽申左丘明作传以授曽申曽西之学于此可攷楚鬭宜申公子申皆字子西则曽西之为曽申无疑
　　按史记呉起事曽子其母死不归曽子薄之而与起絶所云曽子疑是曽申
　　齐公羊髙宋赠临淄伯
　　戴宏论春秋曰子夏传与公羊髙
　　荀崧曰公羊亲受子夏
　　梁武帝曰公羊禀西河之学
　　孔颖达曰孔子授春秋于卜商商授弟子公羊髙谷梁赤各为之传
　　呉兢曰公羊髙乃子夏弟子
　　鲁谷梁赤宋赠龚丘伯改赠睢阳伯
　　应劭曰谷梁子名赤子夏弟子
　　杨士勋曰谷梁子名俶字元始
　　顔师古曰谷梁子名喜受经于子夏
　　按罗长源撰路史炎帝之后不言有公羊谷梁氏罗子苍识遗云公羊谷梁自髙赤作传外更不见有此姓万见春谓皆姜字切韵脚疑为姜姓假托然自髙传子平平传子地地传子敢敢传子夀见于戴宏所记而班氏古今人表载有二子居第四等计刘氏宋氏亦必载之未必假托也
　　又按春秋为孔子所作则说春秋者必系孔氏门人若公羊传所称沈子司马子女子北宫子曽子髙子谷梁传所称尸子沈子皆是己子言之春秋属商其皆子夏之徒与
　　鲁孔伋子思宋崇宁初赠沂水侯咸淳中加赠沂国公孔鲋曰子思受业于曽子
　　韩子曰子思之学盖出曽子
　　按班氏古今人表子思居第二等
　　乐正子春
　　郑康成曰曽子弟子
　　鲁檀弓
　　陆徳明曰檀弓鲁人善于礼
　　胡寅曰檀弓曽子门人纂修论语
　　沈犹行
　　赵岐曰曽子弟子
　　按广韵注沈直深切汉复姓鲁有沈犹氏常朝饮其羊不当从上声读
　　阳肤
　　包咸曰阳肤曽子弟子
　　公明髙
　　赵岐曰公明髙曽子弟子
　　公明宣
　　刘向曰公明宣学于曽子
　　单居离
　　大戴礼记注曰单居离曽子弟子
　　公明仪
　　孔颖达曰子张之丧公明仪为志焉公明仪是其弟子仪又为曽子弟子故祭义云公明仪间于曽子曰夫子可以为孝乎是也
　　子襄
　　赵岐曰曽子弟子
　　公孙尼子
　　按汉书艺文志儒家有公孙尼子二十八篇杂家有公孙尼一篇顔师古注云七十子之弟子隋经籍志唐艺文志均载公孙尼子一巻注云似孔子弟子沈约谓乐记取公孙尼子刘瓛谓缁衣公孙尼子所作今从顔氏定为孔子门人
　　世硕
　　按汉志世子二十一篇列在儒家者流王充论衡本性篇周人世硕以为人性有善有恶在所养焉故作养书一篇宓子贱漆雕开公孙尼子之徒亦论性情与世子相出入志所载宓子十六篇漆雕子十三篇皆宗师仲尼以重其言者也顔师古曰世子陈人七十子之弟子
　　景子
　　按汉艺文志景子三篇顔师古云説宓子语似其弟子
　　王史氏
　　汉志王史氏二十一篇
　　刘向曰六国时人
　　顔师古曰七十子后学者
　　李克
　　汉艺文志李克七篇
　　顔师古曰子夏弟子为魏文侯相
　　芊婴
　　汉志十八篇
　　顔师古曰齐人七十子之后
　　公孙段
　　韩非曰孔子之后儒分为八有子张氏子思氏顔氏孟氏漆雕氏仲良氏公孙氏乐正氏之儒
　　陶潜曰顔氏传诗为道为讽谏之儒孟氏传书为道为疎通致逺之儒漆雕氏传礼为道为恭俭庄敬之儒仲良氏传乐为道以和隂阳为移风易俗之儒乐正氏传春秋为道为属辞比事之儒公孙氏传易为道为洁静精微之儒
