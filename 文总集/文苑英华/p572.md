<!-- { "loadSidebar": true } -->
　　皇帝敬问黠戞可汗温仵合将军至览书及所献马百疋鹘十聨具悉可汗特禀英姿生知雄畧奋扬威武底定龙充扫回鹘之穹居报怨以直防公主之罽幕事大以诚又遗贵族信臣载驰朔漠名马鸷鸟逺涉流沙既展同姓之亲克副懐柔之意【集作防】眷言勲绩深慰予朕获奉丕图抚宁万国岂望化孚有截致殷汤来享之明实恐徳未徧覆愧汉宣兼临之盛况与彼国壤隔外内非正朔所加礼既不施政岂宜及但以惜可汗宗盟之国愿保光【集作先】名为可汗乆【集作宏】逺之谋须除后患所以具古今祸福往谕至懐昔呼韩耶单于以郅支尚存国难未靖称蕃事汉福及子孙至后汉单于比以其【集无其字】大父依汉而安继袭其号上书欵塞永愿藩蔽漠南遂得【集作致】朔塞底宁烽燧永息近则回鹘仗【集作结】大国之援雄长北蕃诸部率从莫敢不服一隅安乐百有余年此事昭然可汗所覩今回鹘种类未尽分【集作窃】居蕃汉之间爰及黒车子乆畏其威素习非信虑彼再振常持两端湏令小蕃知朕亲厚可汗弃絶回鹘实在和好分定内附约明则邪计奸谋无由而入故欲显加册命昭示万方况登里可汗回鹘旧号是国家顷年前【集作所】赐非回鹘自制此名今回鹘国已破亡理当嫌避朕以可汗先祖在贞观中【集作往在贞观】身自入朝太宗授以左卫将军坚昆都督朕思欲继太宗之旧典彼亦宜遵先祖之明诚便以坚昆为国施于册命更加美号以表懿图【集作亲】况坚者不朽之名昆者有后之称示不忘本岂不美欤朕昨令礼部尚书郑肃等与彼使臣靣陈大计温仵合将军等皆谕朕旨愿言结成岂必契径路之金举留犂之酒【前汉匈奴传单于以径路刀金留犂桡酒注云径路匈奴寳刀契刻也留犂饮上也英华直作瑠璃今从汉书】保兹诚信固在厥初顷者回鹘初至塞上请国家精兵十万送至漠北渐归本蕃又请借汉界一城养育疲羸以图兴复朕以可汗之故尽不听从今回鹘是国家叛臣为可汗讐敌须去根本方保永安况是天亡之时易于攻取古人云天与不取反受其咎可汗须乗此机便早务芟夷回鹘未防已前可汗勿以饮食为甘弋猎为乐励兵秣马不可暂闲所恨限【集作隔】在诸蕃国家难为【集作以】同力傥更近塞岂复稽诛又恐余孽归降【集作无归】可汗未能尽戮纳有罪之众受逋逃之臣傥収吾憎必仍边隙此则是蕃养虺毒自生厉阶前年回鹘宰相等向汉使云李靖擒颉利可汗后国中只是三二十人便却兴复虽在危困尚示【集作亦】张皇可汗深察此言岂得不虑又闻合罗川回鹘牙帐未尽毁除想其懐土之心必有思归之志要速【集作速要】平其区落无使孑遗既表成功彼当絶望可汗以【集作已】摅积年之愤自为一代之雄至于居处服章皆宜变革焉得安于所习姑务因循则何以震耀北方弹压诸部朕抚有中夏爱育生灵常恐百姓未安一物失所岂愿更广威畧遥制要荒但縁与可汗方保和盟义同忧乐纎微之事皆欲备言想可汗与将相筹谋副兹诚意此使到日必谅朕心即宜速遣报章此当遣重臣册命夏热想可汗休泰将相已下竝存问之遣书指不多及
　　与黠戞斯书
　　皇帝敬问戞斯可汗将军谛德伊斯难珠至览书并白马二匹具悉可汗降精斗极防漠朔以为君【集作雄朔汉以称君】禀耀旄头分天街而建国特表【集作负】英豪之气夙推统驭之才眷相嘉猷载深寤叹来书云温仵合将军归国后汉使不来温仵合去日朕书具云速遣报章此当遣重臣册命自是可汗未谕此意报答稍迟此则寻欲遣使只是延望来信又云金石路隔絶盖为山川悠逺未得自与可汗封壤接连非是两国之情犹有阻隔想可汗明识无复致疑又云两地遣书彼此不防且书不可以尽言言不可以尽意况蕃汉文字传译不同只在共推赤心永保盟好岂必縁饰此语以此交欢想毎欲思惟先思好意不更疑惑便是明诚又曰【集作云】欲除却两楹间恶刺此之一事最【集作实】是嘉言縁回鹘雄据北方代为君长诸蕃臣伏百有余年今可汗扫除穹庐【集作扫其穹居】大雪讐耻功业既髙于前古威声已振于北荒固当深务逺图岂可更留余烬黒车子不度徳量力敢保冦讐则是侮慢可汗独不向化此而可忍孰不可容况可汗前来云求访送公主使上天入地必须覔得今若舍而不问何以取信朕懐想可汗前乗彼盛秋长驱精骑问回纥逋逃之罪行黒车子后服之诛取若拾遗役无再举从兹荡定岂不美与来书又云送公主到彼无一语来縁公主才离可汁五日便被回鹘刼夺所遣来使尽被伤杀公主二年之中流离沙漠事已隔逺所以不再叙言然赵蕃去日已具感悦之心足表懃懃【集作慇懃】之意又闻今秋欲移住【集作就】回鹘牙帐灭其大国便保旧居足使诸蕃畏威回鹘絶望稍近汉【集作邉】境颇谓良图所云请发遣兵马期集去处縁黒车子犹去汉界一千余里在沙漠之中从前汉兵未曾到彼已闻回鹘深意常欲投窜安西待至今秋朕当令幽州太原振武天徳縁边四镇要路出兵料可汗攻讨之时回鹘必当潜遁各令邀截便可枭擒此是军期须如【集作合】符契想可汗必全大信用叶一心谛徳伊斯难珠朕已于三殿靣对兼赐宴乐竝依来表不更滞留续遣重臣便申册命故先达此旨令彼国明知册命之礼竝依回鹘故事可汗爰始立国临长诸蕃须示隣壤情深宗盟义重以此镇抚谁敢不从宜体至懐共恢【集作宏】逺畧春暖想可汗休泰将相以下竝存问之遣书指不多及
　　与戞王书
　　皇帝敬问戞王时及阳和想比佳适注吾合素等至省表并进马事具悉国王隂山雄劲朔野英雄包智畧以周身推诚明而有众声髙夷落威重蕃疆专遣使臣逺献名马向化之诚既展输忠之効颇明临轩省章辍食嘉叹眷言忠荩宁忘寝兴顷于贞观中彼国常奉朝贡亦授官爵宠赐而还尔后但讶音耗乆乖不知中为回鹘所隔及览来表方嘉壮图蓄鋭多年乗机大举快雪寃愤豁开心懐回鹘之营垒既平国家之山河不间既为隣境遂阅贡章又知破回鹘之时取得太和公主特遣专使送归阙庭虽闻行至中途却为回鹘所夺在国王遵以礼义推之和宁逺同族之讥嫌厚亲隣之恩信贤明如此愧慰难名回鹘顷以失国为词款塞相托朕以勲亲是念拯防屡加曽不知防渐开【疑】稔恶贱弃公主侵暴平人日寻干戈时窃牛马朕为全旧好不下明诛嵗月滋深边防将倦各用长策继彰殊勲焚帐幕而公主归还透网罗而元恶逃遁顾其余类何所寄生国王逺闻想同深【一作与同】慰然犹恐奔窜尚有奸凶又虑侵彼封疆将复讐怨国王亦须严为备拟陵设机谋同务讨除尽其根本无贻后患勉继前修亲仁善隣惟彼与此勿谓遐逺常【一作尝非】存寤思因注吾合素回且先诏示其他礼命续专遣使宣慰想宜知悉
　　纥扢斯书
　　【按唐书黠戞斯古坚昆国亦曰纥扢斯后讹为戞斯详书中事意与前戞斯书及唐黠戞斯传竝同今华既出黠戞斯门又有纥扢斯门当考】
　　与纥扢斯可汗书
　　皇帝敬问纥扢斯可汗时属载阳想彼休泰朕抚临万防子育群生思致洽和用臻至理将军布合祖等至览表具知可汗生戴斗之郷居寒露之野智谋精果材志沉雄威动龙荒声驰象魏眷言丕绩深注予【集作用注】懐我太宗文皇帝圣徳髙于百王英才轶于千古内定诸夏外服百蛮贞观四年西北蕃君长诣阙顿颡愿请上尊号为天可汗是后降玺书西北蕃君长皆称皇帝天可汗临统四夷实自兹始洎贞观六年太宗遣使臣王义恒【集作】至可汗本国将命镇抚贞观二十二年可汗本国君长身自入朝太宗授左屯卫将军昆坚都督至天寳末年朝贡不絶则可汗祖先已受我国家恩徳计可汗国中遗老必自流传朕续奉丕图思申旧好比闻天徳【集作寳】已后为回鹘所隔乆阻诚欵【集作恳】回鹘自谓天骄罔修仁义肆行残忍凌虐诸蕃知可汗代为仇讐果能报复灭其国邑皆以丘墟驱彼酋渠尽逾沙漠茂功壮节近代无俦回鹘当中国伐叛之时尝展勲力列圣加其大顺累降姻亲今失国逃亡依【集作审】于塞上只合早归穷款受朕抚循而乃转自鸱张益懐狼顾在隂山之外诱惑小蕃乗我无虞即来侵掠恣为边患今已四年朕大徴甲兵欲尽【集作乆欲】除剪比令幽州太原两道节度皆充招抚以示绥懐望其悛心犹务含育而陵蔑公主顿拟伤残驰突边城敢谋窃盗近太原节度使刘沔不胜其忿潜出偏师乗其诪张便袭虏众大濆穹庐尽焚亢恶伤夷【集作残】脱身潜窜已取得太和公主即至阙庭回鹘残兵不满千人防投山谷计旬日之内必合枭擒朕再见公主良深【集作用】欣慰可汗既为讐怨须尽殱夷傥留余烬必生后患想逺闻庆快当倍惬【集作惬素】心闻可汗受氏之源与我同族北平太守材气天下无双结髪事边控贯石自后子孙多习武畧代为将门嫡孙都尉提精卒五千深入大漠单于举国来敌莫能抗威身虽防败名震蛮貊【集作天下】我国家承北平大守之后可汗又是都尉苖裔以此合族尊卑可知昨闻太和公主为可汗兵众所得可汗以同姓之国便遣归还有此见可汗秉礼义之心重亲隣之好朕深用感叹至于涕【集作泣】零公主寻为回鹘刼夺乆不归国可汗所遣使臣皆被残戮朕言念伤痛至今不忘昨见可汗表求访送公主使上天入地必须覔得今边将愤惋已立竒功回鹘罪人计日可致即当显戮以谢可汗况回鹘夷灭种族必尽与可汗便为隣国各保旧疆继好息人事同一体从此边陲罢警弓矢载櫜必当诸部服从皆懐徤羡知我两国永为宗盟想可汗明智自有良筭故令太仆卿兼御史丞相赵蕃特充节使以答深诚质于神明用存大信朕言不贰可不勉欤又自古外蕃皆须中国册命然可弹压一方今欲册命可汗特加美号縁未知可汗之意且遣谕懐待赵蕃回日别命使展礼以申和好彼国【集作间】将相竝存问之遣书指不多及
　　南诏
　　勅西南蛮大首领蒙归义书　张九龄
　　勅西南蛮大师特进蒙归义及诸酋首领等卿等近在边境不比诸蕃率种归诚累代如此况卿等更効忠赤朕甚嘉【集作知】之顷者诸酋之中或有携贰相率自讨恶党悉除即日蕃中应且安帖然则地临外境亦须有豫人无逺虑必有近忧卿可思之岂虚语也所有蕃中事意使者具知之比秋凉卿及首领百姓竝平安好遣书指不多及
　　勅柘静州首领书
　　勅柘静等州部落昨王承训去縁当州百姓有相扇动故令宣旨告示彼人如卿柘静等州种落各异本自宁帖何复为言比者访使处置或未得所朕既知之已有处分卿等祖父忠赤输诚国家既是子孙乆袭冠带各守先业足得坦然何所忧虞而云惊惧宜各递相告语勿使更然夏中已热首领百姓等竝平安好遣书指不多及
　　勅西南蛮大首领蒙归义书
　　勅蒙归义吐蕃于蛮拟行报复又隽州盐井本属国家中间被其内侵近日始复【疑】収得卿彼蕃落亦应具知吐蕃唯利是贪数论盐井比有信使频以为辞今知其将兵拟侵蛮落兼取盐井事似不虚国家与之通和未尝有恶今既如此不可不防卿即与达奚守珪部落勤【集作团】练候其有动然可出兵必无事踪亦不得先举又嶲州相去道里稍遥若有警急复须为援竝委卿与达奚守珪计防无失事宜卿于国输【集作尽】诚在边为捍委寄得所朕复何忧秋中渐凉卿及首领部落百姓竝平安好故令内给事中王承训往一一口具遣书指不多及
