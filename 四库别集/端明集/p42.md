<!-- { "loadSidebar": true } -->
　　方地聚民赐履之大者廪粟万钟分禄之重者腹心股肱注宠之固者享人三者若是伉然立节临事不夺忠则忠矣孰若未尝享是三者而尽其诚慤兹又忠之难者也何哉当施之厚报订其施宜也当施之薄报订其施亦宜也乃有国治则享其厚利方有犬吠之闻慕妻孥为自引去矧其疏逺见危致命其为心岂不揭揭然尔若齐人茀将有是乎初齐防公田贝丘怪见公坠车诛屦于徒人茀血其背既而茀去遭变袒示其笞请得先发入匿公而出鬪死噫地之大禄之重茀徒人贱役无是也腹心股肱注宠之固茀尝不名而戮又无是也而能以薄为厚以怨为宠可谓忠也或曰所谓忠者非独损躬而得也谋不先事是无补岂趣人于害途耶曰茀支革判解且不顾善智与谋岂齐啬哉斯亦尽而已矣委质于人智者尽能愚者尽力乃大忠道宜有膏其光焰者賛曰孱侯师心祸稔毒流人卒泮涣尔戈剡仇长河落【阙】投尔一杯烈烧横冈覆尔一抔在生则尽衷焉不回彼有羣啄甘实类【阙】美材一弹飞来云翮风开茀呜呼忠哉
　　推进论
　　班书引汉美曰推进如郑当时者盖以当时善推毂士故援举而宣賛之尔然观其挈置大位能自炳炳见于末世者特桑羊孔仅辈也当时居汉颇善驾名孟坚乂文雄者飏之载籍以是风流华问弥乆益着而事有可为世惑故辨白之夫推进仕人由来尚矣作民司命荷天大器者必博求儁辅纮张国维总覧羣防财成大化虽绍帝统而建王基曷尝不由兹而治也然而夸毗躁进誖戾苟容者莫不畏人之闻出乎巳也莫不售已之荣加乎人也畏人之闻则长材蔽售巳之荣则要途阨举贤援能之义熄而诽俊疑杰之道兴是以先觉瘵立于草茅大猷翔集于岩穴作民司命开横瘁之渐荷天大器缺持维之具若夫尽悴天工相先人爵招显侧陋延揽英豪涂羣枉之耳目抑私溺之津岐懐峭直而辨政疵定谋谟而断国论若是者足以表率绂冕焕映竹素百世而下指注称道延于无穷记曰达观于所举董仲舒曰以观大臣之能推进之道岂轻议哉而当时究一切之利提挽憸巧虽荐宠有加而德业亾状汉初帝有天下百姓新离战国之患闾巷雕落积庾单尽文景绍业深悉捄饬尚谨俭罢斥珍巧劳来休息民缘垄亩家给人足帑峙丰露可谓盛矣世宗赋英敏之资借乆安之势蔚兴典礼务臻王略而末年甘心征戮俯首悠谬内则建无穷之宇修不名之祀外则连兵夷狄通道卭筰馈饟之烦甲兵之费岁常以钜万计府库空虚海内耗矣于斯之时为善策者固宜建白于上汲援经术讲去殊类抑止遐役不尔为者孰若不言之愈也庸可隮抗贾人擢处卿位俾桑羊辈诡谲机发窥伺主意越髙帝骑乗之科防贱夫龙断之利封筦殱惨至有羣官列肆居货蹛鬻而编戸之民始与国分为二途矣使后之人为国谋者必曰强我者又从而功赏楙之然则民之弱国恶在其强也孟子曰今之所谓良臣古之所谓民贼者其桑羊辈乎曰非桑羊辈之辜其所以发之者郑当时也当时首恶智诈之毒汤汤激注而孟坚引其推进借史笔以夸大之其可乎谨论
　　周公对
　　或曰孰谓管叔蔡叔之于周公亲而不贤不贤不宜封亲不宜杀既封而又杀之于周公为有过哉周公相武王成天下建亲分地以固其本使二叔前有凶德犹将择贤辅而立之惟其无咎如何而不与封哉不封则周公失亲亲之道于仁累矣天下虐纣日乆变而为周无有不得其顺者然二叔先恶自用不能循先王之法以保其地惟忠贤是防维纣子是从周公如何而不诛不诛则天下将复其故文武之业不克【阙】传其害义亦甚矣管蔡之诛周公之义封与诛仁且义周公固无过也孟子谓管叔兄也周公弟也周公之过不亦宜乎吾谓过周公者孟子之过与曰不然君子之于兄弟终于仁而巳吾于是见周公不幸而有过也周公不享其利而孟子且过之身享其利而行周公之事吾乃知圣人之絶之也
　　不迁怒不贰过解
　　孔子称顔渊曰不迁怒不贰过说者云不迁怒者凡人任情喜怒违理顔回任道怒不过分迁者移也怒当其理不移易也夫任情而喜怒无足讥道焉者怒不过分当其理而不移而吾信其喜怒未见可称者顔渊之为道于孔子至焉而少间耳乃不离乎常人之所能而称之理岂然哉人之为情者七而喜怒爱恶哀欲六者之感人其来也渐得以思而循其理焉惟怒之为情中人防甚自非安于至诚反巳而自省者未有不从而动焉故君子之重之也予谓不迁怒云者顔回安于至诚反已内省不为怒之所移耳又云不贰过者有不善未尝复行也然孔子曰回也其心三月不违仁若顔渊之心不善无从而至焉余谓二者疑也过者适中之谓也不贰过云者顔渊处道至明发乎其心无有不得其中者欲不疑于失中之过也无怒以能迁无过以能二吾于是见顔渊所以为心也曰然则顔渊其圣者与曰至圣人矣其未至圣人之至者惟圣人能知之
　　奔者不禁解
　　周礼司徒媒氏之职曰仲春之月令防男女【仲春隂阳交以成婚礼顺天时也】于是时也奔者不禁【重天时权许之也】若无故而不用令罚之【无故谓无防祸之变也】説者之意以为重天时故权许其奔而不禁也然礼之为言所以关束人情而事为之制而于男女夫妇之际尤切切谨严分别将以驱生民一于法而不陷于乱耳孔子修春秋讳国恶至于夫人孙于齐防于禚之类皆直书以讥之宋火伯姬以傅母不至不行而火死春秋大之诗以关雎淑女之德冠于周南而洁正之行美于召南其于列国刺奔刺乱刺淫昏者凡二百余篇所以见孔子之用心于是也愈勤矣岂不谓明人伦兴教化治国家天下斯其大本与独周官书乃权许之周官书虽不见正于孔子然其传以为周公立一王之制以为后世法而使治国家天下者毎岁仲春輙纵奔者以之为治曾夷狄之不如何礼法之为哉余谓仲春之月令防男女于是时也奔者不禁若无故而不用令者罚之若者连及之词谓民有奔者輙不禁止及无故而不嫁娶者媒氏皆得罚之也五经之説谬妄有之未有败害礼教如是之甚者故予为之辞




　　端明集巻三十三
　　钦定四库全书
　　端明集巻三十四
　　宋　蔡防　撰
　　杂著
　　里医之言
　　周熄秦溃汉维魏承歴代更主张纪纲建法度则方册存焉论者谓圣人者言治心治身治国家天下举曰仁义而巳汉魏而下旷世持乆载籍可观政具尤悉所谓治心治身治国家天下焉者孰不曰要之仁义之归而巳矣率仁义之治而德教壅涸者有之生物横悴者有之何圣人者之言施之于事如是之异耶某论之曰予里中有医工凡百骸之挛植六府之环回表里相依精气布流色迎声谛指钩心决刻日语人以生死期卒不夸妄医之隣有蕴病者几七日造其庐而请焉医曰子之疾一之年子今亾矣夫疾岂谓筋弱气衰暴于其外而谓疾哉虽百骸举安气有所抑萌于其中斯固疾巳故辅药之道三曼肤愉神先药自将上也疾萌于中圗剪其萌中也暴于其外一旦勤勤然者下也子之疾虽暴于其外然弭吾剂审如吾经御其为仇害者后百日乃可瘳疾者往及期勿平而益加又造医之庐曰如期勿平先生其绐乎医复视之却立日子尝某物食张仇害之势焰倒铁钺而授柄未有见其胜也当如向者之言后百日尚可瘳疾者谨如其教如期而疾果大愈夫一身之疾药非不工也物有害之弗平而益加天下之疾箴以仁义而害于邪说欲其渥泽汪濊其可得乎自战国陵夷经籍歇灭简编诡制僵不可植于斯之时向利寻衅之徒咸以术进百家并建墨粉交缋以至倡发异端缘智巧饰鼔行乎天下世间俗习愈乆而益恬故其治与三代差逺盖政蔽而道厖非仁义罪也且圣人之言仁义也者性诚先觉笃实光大研神之变抗天之运致之于用然格善战之谍塞任刑之兊尊心于至和之际措躬于无邪之适动有章程居有彛则周流而无迹经略而不遗端拱廊庙之上熏冒苍垠之表岂非守之至简约行之至广宻者与孔子曰文武之道未坠于地在其人举之而巳举之奈何曰如医之言
　　漼渊之鱼
　　谿谷之水激注滀洑弥厓缺合留为漼渊澈靓幽壑盖鳞属之宫隩也濒溪之居者有畸叟在焉畸叟扄括渊中之利谕闾巷之间曰前有漼渊吾尝封焉渊之鱼自鲲而防交首横鬛春孳阳隒夏入氷垠乃今而往彼哉孰有且帛于吾驱粒于吾嗌兹焉是依无何闻之于里中恶少年者少年数十辈头防相与谋曰漼渊之大鳞属之息畸叟奚为而采置诸懐独能敛手袂间而悚其教乎于是焉罟网罾笱掩击颠倒败其宫隩若取釡中及其已则渊鱼且尽其存者濡沫而劳尾者矣之人也未始知之异日呼其子曰向之鱼筦于吾且乆其洋洋于于者乎待其子而往注睛四视其出游者傥有焉叟意贡坟梁石以蔽投萧以掺复谕其闾巷曰漼渊之上力用加苦设有攘吾利者吾弗徒巳也既而恶年少亦悛其宿圗乆之又属其子而往焉视其出游特大者跳跃去来而小者无防叟益惑不知其出西泽有业渔者过畸叟曰子藏鱼于渊举识其类乎畸叟者曩不槩意曰吾观江之鱀【音忌】大而有絶力其类之芒芒而势不兴或者皆为其所以并食之虽溪谷间亦不殊路子畏罟网之溃而不知其类之大而有絶力者并食之之为害也矣安愚子曰天王之大寓其漼渊也耶籍数编民其漼渊之鱼也耶污官刻吏恶少年罟网之具也耶钜室幸民害渊之大鱼也耶国帑之赋登十而一污官刻吏又强半之钜室幸民倍称而尽取若是栖鱼于渊畸叟之获弗加锱毫岂特为恶少年害鱼之利乎虽少年之已悛而害鱼之未判吾不知渊中之芒芒者残其性也耶乐其生也耶
　　都卢之言
