<!-- { "loadSidebar": true } -->
　　钦若历象，平秩寅宾。少梁奔华，地入咸秦。族夷兴马，书穷获麟。玉镜去始，金行乃构。象浦通关，龙沙开候。上糁石起，河阳水斗。五马南浮，三星东宿。太傅作牧，奄有江沲。司徒避乱，承制荆河。既劳推毂，犹思枕戈，龙媒被野，苍兕凌波。庄侯季年，祸机相接。诞公遗嗣，崎岖怀挟。山窜越武，家藏李燮，伍员道阻，燕丹路遥。南奔楚塞，北避秦桥。水流登垅，寒风度辽。有功都护，则重嫖姚。怀书上马，习礼从戎。阵图六甲，兵占八风。藏松宝剑，射柳雕弓，推诚贾复，屈节廉公。八翼频飞，六条亟秉。勇此仁义，行兹宽猛。持印山开，沈黎盗静，取甲无丘，均田不井。懋功赐爵，上将赏官。军中受诏，塞外登坛。方图参合，更鏖皋兰，渝山毒水，道灾氛。地亡都尉，滩悲使君。谷寒无日，山空足云。北风吹，秋霖泣军。遣奠双设，铭旌两布。泌水同坟，平阳合墓。悲哀嗣子，攀哀靡诉。恸甚风枝，悲深霜露。自此何世，从斯几年。麒麟欲斗，华表中燃。地形楼起，松心盖圆。茫茫丘垅，代代英贤。（《文苑英华》九百四）
　　◇周柱国大将军拓跋俭神道碑
　　盖闻放勋立而羲和升，重华登而元凯用，思皇多士，既成西伯之功；俊德克明，乃定南巢之伐。是知惟贤非后弗食，惟后非贤弗，若夫君臣一德，启心沃心，见之昌宁文公矣。
　　公讳俭，字庆明，恒州高陆人也。北岳天孙之星，燕河帝子之国，故多奇节，甚茂华风。高阙图南，二王齐轸；长城拔本，十族分源。高祖太尉、北平王，光辅五君，允厘百揆，恒卫既从，淮沂其。祖豹，龙骧将军、恒州刺史，常山刺举，非无取代之符；龙骧总戎，或似平吴之号。父《有或》，年止弱冠，荣终解印。
　　公以五常蕴智，六气资德，乘天则策马秉灵，降神则牵狼应象。直心于物，水火恬然；无负于天，雷霆不惧。富贵自取，岂资唐举之言；声名有闻，无劳李膺之识。年十八，解褐员外散骑侍郎，寻授轻车将军、羽林监。
　　太祖文皇帝驾驭天纲，苞罗英杰，选公才德，光佐中书。诸葛亮之西归，玉垒成三分之业；管夷吾之入仕，葵丘有一匡之功。天水黠羌，渔阳群盗。乃迁秦州刺史、长史、防城大都督，封信都县开国伯。三年，滑州蚁聚，保障沈命，磨旗乱辙，乘冰渡河。丞相大行台授假节、抚军、行滑州刺史，大统元年授持节、西夏州刺史，加散骑常侍。郅支抱马秉灵如闻耿秉之战；单于愿识，似畏王商之威。五年，迁使持节、镇东将军、都督东北三夏州诸军事、西夏州刺史，增邑千户，改伯为公。既而江汉辽远，车书寂寞，罚主的颅，未出檀溪之水；秦王飞雉，犹向南阳之城。六年，以公为使持节、都督三荆、二襄、南雍、平、信、江、随郢、浙一十二州诸军事，荆州刺史，东南道行台仆射。楚城邻境。实有让田；吴人对营，无妨赠药。部内属城，为人所讼，公遂集文武，肉袒自罚。兄弟不让，延寿责躬；吏民有过，翁归引咎。天子异之，玺书劳问，赠贿加币，王人接踵。大丞相书云：「此之美事，耳目之所未经。叹尚无极，故遣专使。」公善于抚双，长于接引，山薮无弃，苞苴不行，示人赤心，与人颜色，盗不敢发，民不忍欺，至是将校耆老于州城之南，起清德之楼，勒贤臣之颂。杜镇南之作牧，当世树碑；窦车骑之临戎，生年刻碱玟之今日，彼独何人。于时户口日增，荒莱毕垦，华实纷敷，黔黎茂豫。但恐衮职有阙，待公而补，鼎饪未和，须公而正。是之请士燮，还著上表。九年授车骑大将军、仪同三司，十二年除大行台尚书。仍为大丞相司马，以公识度严明，志节清俭，遂改公名俭，字庆明。非关书月，讵待看碑？幸得千亩不同，二山无废。十三年加开府，余官如故。十四年除尚书右仆射，加侍中，进骠骑大将军。居上星执法，在文昌之位，以公才望，兼而有之。十五年更除东南道行台仆射都督十五州诸军事，行荆州事。十六年，大丞相总十六军，克清河洛。公又中分麾下，参谋帏幄。高选霸僚，公为长史。其年加都督南道三十六州诸军事，余官如故。南阳文学，更遇王基，章华衮衣，还迎郭贺。
　　昔日伐蜀之谋，张仪与秦昭计合；平吴之利，羊祜与晋武意同。太祖始定成都，即有江陵之志。公密献其策，悬符深旨，粮运久积，梯冲立备，一战而举鄢郢，再战而烧夷陵，遂得席卷三荆，此又公之勋也。诏赏奴婢三百口。太祖与公书云：「由公立计，果如所谋。」公顷自镇江陵，以安蜀地。后魏二年改武川昌宁郡开国公。历阳居民，非唯景丹之封；曲逆户口太祖岂但陈平之国。其年授大将军。太和之中，曹真于府内受册，元封之末，卫青于军中即拜。公之此比，绰有余荣。诏曰：「吴人未复，须助谋谟，今使梁王兵马，受公节度。」三年，加都督东南道五十三州诸军事，增邑万户。
　　维周革命，光宅钦明，作贰天官，允谐邦治。元年授小冢宰。保定二年治浦州刺史，检校六防诸军事，四年治襄州，仍授柱国大将军，余官如故。秩登四岳，阶平六府，岂不功重昭阳，名高蔡赐。控驭五十州，风行数千里，拔园葵而去织妇，无三惑而绝四知。一室之中，未免虚白，日膳之资，三杯而已。诏乃赐缯采一千段，粟麦二千斛。天和元年陕州刺史、都督八州二十防诸军事，解荆州总管，余悉如故。路出王官，城临河曲，戍清陕右，高视棠阴，部领宴烦，晦明为疾。天和四年，谢病故京，薨于私第，春秋七十有八。銮跸降临，轩悬辍乐，九旒龙之锡，三河骑士之送。诏赠太保，凉、夏、灵、银、长、原、河、鄯、甘、瓜十州诸军事，凉州刺史，谥曰文。
　　公状貌丘墟，风神磊落，玉山秀立，乔松直上，烟霞之涯际莫寻，江海之波澜不测，少遭荼苦，在山服终，攀柏树枯，侵松兽死，尽忠事国，竭力从政，其门如市，其心若水。奇策密谋，百僚仰止；忠贞亮直，明主敬焉。至如风后阴阳之占，力牧星辰之度，魏公子之兵书，李将军之射法，莫不成诵在心，取为时用。居常服玩。或以布被松床；盘案之间，不过桑本石鼎。遗令山陵，一无所用，公私赠衤遂，并不得受，止依太祖陵侧，无忘事君。墩等兄弟，并至性善居丧。号慕坟埏，奉遵遗训。是以卫青之冢，仍陪汉武之陵；管仲之坟，即接齐桓之墓。
　　天和六年，天子以四海未宁，三方鼎峙，有怀将帅之志，言念封疆之臣，既画云台，乃题麟阁，更赠公为郐国公，邑五千户。追崇列辟，事极神魂，再改铭旌，恩隆封墓。公在民留爱，身后见思，吉日良辰，郊祠野祭。仪同赵迢等六百九十七人表求立庙，陈请锡魏。有诏许焉。桂栋杏梁，绿墀青琐，案歌会舞，凤盖霓裳，南浦送而行云，东风飙而零雨。是知汉阳郡前，非徒武侯之庙；临淄城下，岂独栾公之社。呜呼哀哉；乃为铭曰：
　　道钟《屯》《剥》，世属云雷。地轴左转，天关北开。客车周室，系马秦台。乃齐七政，爰答三才。烈祖燮谐。九龚梁。栋。取才逢猎，求贤入梦。匡赞官云，谋猷纪凤。律定公族，圭分职贡。乃惟嗣德，实秉英灵。身图斗宿，面绕枢星。青衿敬业，童子离经。信陵虚左，干林分庭。忠孝纯深，枢机周密。孔不乐言，曹参勿失。温席扇枕，承颜悦膝。冻浦鱼惊，寒林笋出。肃肃风政，沈沈器局。直似贞筠，温如瑞玉。清不置水，明非举烛。马愿如羊，面以似粟。上将克升，元戎即序。夏阳三捷，夷陵一举。凭轼下齐，凌江入楚。鼎反历室，钟归大吕。六卿咸事，天官是司。二南作伯，棠阴实治。青风有颂，绿竹闻诗。赠行之册，超然帝师。昔侍兰苑，今陪杏林。死生契阔，无违一心。风云积惨，山障连阴。陵田野寂，松径寒深。夏婴之陇，桥玄之墓。马见千年，车回三步。左无长乐，前非武库。直望高碑，增悲行路。（《文苑英华》九百五）

卷十四
◎庾信（七）
　　◇周柱国大将军纥干弘神道碑
　　公讳弘，字广略，原州长城县人也。本姓田氏。虞宾在位，基于揖让之风；凤凰于飞，绍于亲贤之国。论其继世之功，则狄城有庙；序其移家之治，则长陵有碑。况复高庙上书，小车而对汉王（《艺文类聚》作「祖」）；聊城祭鸟，长岳（《艺文类聚》作「兵」）而驱燕将。
　　公以胎教之月，岁德在寅；载诞之辰，星精出昴。是以月中生树，童子知言，水上浮瓜，青衿不戏。既而受书黄石，意在王者之图；挥剑白猿，心存霸国之用。魏永安中，任子都督，翻原州城，受陇西王节度。于时洛邑乱离，当涂危逼。礼乐征伐，不出于天子；举贤诛暴，实在于强臣。太祖文皇帝始创霸功，初勤王室，秣马乘，誓众太原。公仗剑辕门，粗谋当世。随何远至，实释汉帝之忧；许攸夜来即定曹王之业。永熙中，奉迎魏武帝入关，封鹑阴县开国子，邑五百户。太祖以自著铁甲赐公，云：「天下若定，还将此甲示寡人。」白水良剑，罢朝而赠陈宠；青骊善马，回军而赐李忠。并经舆服，足为连类。大统三年转帅都督，进爵为公。十四年授使持节、都督原州诸军事、原州刺史。仙人重返，更入桂阳之城；龙种复归，还寻白沙之路。公此衣锦，乡里荣之。侍从太祖，战河桥，复弘农，解华山围，平沙苑阵，必有元勋，常蒙别赏。太祖在同州，文武并集，号令云：「人人如纥干弘尽心，天下岂不早定。」即授车骑大将军、仪同三司。前魏元年转骠骑大将军、开府。祈连犹远，即受冠军之侯；沙漠未开，先置长平之府。梁信州刺史萧韶、宁州刺史谯淹等，犹处永安，称兵渔阳。公受命中军，迅流下濑，遂得朝发白帝，暮宿江陵，猿啸不惊，鸡鸣即定。西平反羌，本有渔阳之勇；凤州叛氐，又习仇池之气。公摧锋直上，白刃交前，万死一决，凶徒多溃。身被一百余箭，伤肉破骨者九疮。马被十槊。布布申上，朝廷壮焉。
