<!-- { "loadSidebar": true } -->
　　东臯谋师以四明此山华国两上人见余于蓬庐过当过当读行巻殊佳葢有意趣有标致殆不类僧语闻二人皆傅家子源委固当自书中来也今岁七月旦江淮一大异生灵一大厄可骇可叹是时此山在吴下承天华国在京口浮玉适与壊会诗中乃无一字及之岂定力自能遣忧患耶昔琴师欲进其弟子以学则移其耳目志虑于冲风怒涛崩岩振海之际安知二子之诗不因变而竒乎然此山尝寄华国曰砂锅煑荠竹涧防花华国寄之亦曰斵池烧畬依松编艸此犹未渉忧患懐思故山已如此今当山益深林益密吾恐诗虽竒无由轻落人间矣
　　跋刘君择所藏孝经十七章像
　　先朝仁宗冲防时有摭孝经要语画为圗以资把玩者此圗其起此欤虽不尽在笔墨之间然其前后布置亦甚难细观可见况首章画夫子及侍坐者皆有所本非徒苟作也
　　跋鲁公乞米诸帖
　　太保李大夫即劾大将管崇嗣背阙坐者葢李勉也李公以名节相期时有所须不自嫌外然必数月食粥乃乞米妻病乃乞鹿脯于李公尤不苟求如此清介之风可以槩见世称鲁公得王右军笔法岂不信然后有杜祁公富郑公及蔡君谟孙之翰宋次道诸名贤所题尤可寳乞米鹿脯二帖旧刻在忠烈庙庑下今不知其尚存否有能摹此本刻补遗轶亦一竒事也
　　题三髙圗
　　用计然防伯越功成至于五湖而去之其得脱于鸟喙之噬葢巳甚危而思莼鲈者虽轻于一出犹幸勇于一归千载之下可以号于知几若夫终身甪里笠泽之间钓烟波以自适采杞菊以自肥初未始出也而何有于归此予所以有慕于天随也
　　跋捕鱼圗
　　陆鲁望皮袭美作渔具诗十首计其取之术可谓巧且密矣东坡翁乃放鱼东池恐数罟之损鳞鬛长堤之隔涛瀬何用心之仁也然吾能暂免之于此果能终免之于彼否今观此圗江天欲雪鱼正深潜而渔郎四集网下如云无所逃于天地间乎然其笔意活动殊可玩赏与鱼相忘于江湖亦足乐也
　　题阎静斋与张仲实诗后
　　士抱负卓荦方混混庸众人中邂逅知巳一言而善携手以上葢未易得况未识面而深相知者乎黄豫章教授大名未识苏长公也江梅有佳实之句深致其意而苏公首和寄之自是遂为知巳此固非常情所能与也静斋阎公曩使浙右张楧仲实时为江隂学正初无畴昔雅公望临一时而谦勤下士不惜余论奨成后軰闻仲实之能遽作诗寄之诚出意望外诗中称其门阀喜其辞采且有黄金燕市须神骏防见风雷起渥洼之句期待之者甚至千里马常有伯乐不常有有之矣而或不值值之矣而或不顾虽权竒汗血孰别其神骏哉静斋之于仲实独得之未识面之间可谓不凡也矣是时仲实年三十许已能为文辞致声誉今年愈进识愈定刋落枝叶以求本原用力于义理之学以逺大自期实由静斋奨激之静斋巳长翰林院记忆不忘得遂其禄养而公之意未渠已也渥洼风雷之语不徒出必能相共成之
　　题西秦张氏世谱后
　　古者命将出师固将除残暴定祸乱拯民水火中易之师曰以此毒天下而民从之非尚杀也在师中吉故能上承天宠三膺锡命以有开国承家之庆若太公望克于牧野封于营丘子孙数百年与周兴衰是矣汉初封功臣四百十有五人帯砺之盟爰及苖裔而太初百年之间见侯者五乃有不尽然者焉及观张楧仲实譔其祖忠烈王世谱其事始益信葢王起行陈靖康之勤王绍兴之戡难皆身冒矢石争天下于羣虎狼之口岂非以杀止杀德在生民功在社稷而泽流子孙欤矧王之为将未尝妄杀荐逹偏裨待士卒有恩意此其所以能以杀止杀也自三班以来三世三公皆以王贵王位极人臣分茅胙土施及其后四子名冠以子诸孙名冠以宗宗之下则取五行相生为次王弟之子孙亦如之节钺之重师保公侯之贵易名之美后先相望有光史册何其盛也后有登进士第者上舍释褐者有与殛韩而复以忤时贬者任守阕而竟以杀使死者非但重絓叠组而已越至于今则有济甫年髙徳邵为族之望仲实其子务学而通至于国器之雅而秉礼如晦之敏而急义皆予之所识者其未识若性之若仲芳守其内而无求于外积善以遗其子孙葢可尚矣近岁名门华阀凋落居多惟张氏克持其世诗书不坠是可书谱畧效太史公年表为旁通书之至六七世未艾歴官槩见于左而于本宗卒葬特详尊其所自出亦苏氏谱法也王字伯英仲实以楧为名尝奉父兄之命复先庙修家传又为世谱而叙其首示不忘本来求余语既具论之抑予闻典午渡江重氏族严谱状雍州是为郡姓张氏本三秦固当在江北四姓之列而其勲劳名位子孙文物之盛又如此是谱也后之人尚寳藏之
　　跋周公谨自铭后
　　周君公谨以世旧夙厚余间不见且久梅潦被道吾庐无来迹君忽披蓬藋相就谈始予见太末时如川方至之意气眎一世何如也岁星四环天余固早衰君亦华皓能不为兴慨者耶君晚更号弁阳老人刻石自铭出其词似予防挫洒落大抵轻死生等淹速太史公不云乎读之使人爽然自失顾予犹区区形骸之内今昨之间陋矣公孙夏使其徒歌虞殡赵台卿于寿藏圗季札子产晏婴叔向及巳像各为之讃裴绿野小杜公辛季剑诸人皆自志司空表圣豫治木卧起其中林和靖自赋夀藏诗苏文定自作颍濵遗老传秦淮海效渊明自制挽歌髙风旷度不胶而卓君非斯人之徒欤何其脱畧禨祥疎宕可喜也气有聚散有伸屈原之于始而知所以生则反之于终而知所以死故理不可不明世或以了生死为一大事其视沉迷利欲苍黄颠踬者固异然未尝穷理往往幻妄世人卒亦未免怛化自私至于昼夜死生之说则又习闻其语又不知所谓通乎昼夜之道葢体之无二非强之使齐也是皆未足与语弁阳君抱崛竒而老忧患据会通而观变化反博趋约落其华英澄然一室固已深玩至理而有得观其所自铭兢兢以百年之泽一身之承为不易力为其所当为以求无媿于心无坠于先训葢有临深履薄好学不羡久生之意非徒示旷逹而已余以其能折衷于道得所归宿用援先好书诸左方云
　　题凌波圗
　　洛神一赋发于神遇备极变态卒能以礼自持此圗逸而靓丽而洁葢深得其意子隽之于子昻可谓竞爽矣观者殆不能伯仲之
　　题向氏山居圗
　　钦圣母仪三朝实文简公诸孙故其族益盛而多贤无流水游龙之习过江以来忠毅以死节着其子秘阁居衡山从学于胡文定公而节林居清江尤有声绩被知遇号为博雅居于霅者今莫知谁下三十年前颇闻其家所藏名画古彛鼎器皆入权门以贤相尊戚之后乃凛不自保毎为慨叹此圗出于散坠之余尤使人把玩不能巳岂徒以其画哉
　　书范石湖遗墨
　　石湖公由广右帅蜀不但賔从之贤词章翰墨之伟照映一时汉中望渭上树如荠未尝不嘅然有所赋也此诗送人犹知为泥封函谷艸土斋坛等语不能忘情令剑栈自夷矣杜老云意欲铲叠嶂事复何如安得起此翁而问之
　　题毕良佐山水圗
　　阅寒林多矣此巻殊佳叶脱林瘦逺山横陈垠堮虽露而犹有蔚然秀杰之气笔简意足把玩不能已少陵云毕宏已老韦偃少良佐岂其苖裔耶
　　书蔡琰归汉圗
　　蔡文姬陷身沙漠十二年曹操遣使以重寳赎之一旦与使者俱还既慰中国土思且上先世冢墓得其正矣观此圗垂发之际二稚牵衣万里永诀旁观者皆为之掩袂乃与胡笳十八拍中同一凄哽何其悲之甚耶母子天性虽文姬以义防恩而骨肉之情终有不忍忘者要亦不失其正也择婚而嫁以归董祀它日文姬又能言之曹公原其死罪于垂絶之顷故史书曰董祀妻继列女之后宜哉曹公于文姬一事独能始终恩意曲尽亦可书也
　　书隂符经
　　隂符经或以为黄帝授之广成子或以为受之女又以为黄帝风后共玉女论云甲隂阳而为书既以可賛程氏则又曰非商末即周末人为之而朱氏则直賛其出于李筌葢本山谷之论也不可考矣然其言则多有可取者三茅观旧藏王逸少亲书已归之权贵之家徒使人感叹云
　　撃磬圗
　　孔子往来于衞殆至四五所遭皆可叹此撃磬不知果何时然不无所感矣荷蒉者虽智足以得其声圣人之心要非彼之所可识孔子固亦自知其道终不可行自卫反鲁一正雅乐葢不得已也不然荷蒉犹能巳而孔子顾不能耶
　　跋范文正公书伯夷颂
　　皇祐三年十有一月文正范公在青社用黄素小楷书韩子伯夷颂遗京西转运使苏公舜元葢天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其众非文王意也兄弟奋然以天下万世纲常身为争之继之以死其事诚卓絶然人乃或非之至孔子时犹有以为怨者而孔子独曰求仁而得仁又何怨至唐时犹有以为偏而不通者而韩子独曰伯夷者特立独行穷天地亘万世而不毁韩子之言上继孔子而公乎天下万世有功于纲常甚大时无韩子议论废则纲常冺吾为此惧而幸获睹范公之所书义士仁人壮顔毅色凛在心目间使顽者懦者一见且泚汗破胆知畏议论是范公亦与有功于纲常矣公平生自许忠义前后縁论諌得罪至被以诬谤自以朋党摈斥逺外而公信道之笃踬而愈奋老而愈厉伯夷颂固其中素所蓄积者呜呼皇祐盛明时公之书此犹义形于色设不幸处纲常之变当何如若公者眞可畏而仰哉大兴李侯勘得此本于燕丁丑岁朅来守姑苏偕济南陈君祥汴梁焦君德明首谒公祠下访问其子孙而以畀之尊贤尚义有如此公之孙邦瑞士贵敬受而藏不啻拱璧始其家尝以摹本刻于义荘岁寒堂至是乃得真迹于二百四十年之后若有神物防持以待其子孙而后付殆非偶然二君议勒石传不朽而吾友满君弥坚实来辄具论颠末俾以刻晏元献杜正献文忠烈富文忠蔡忠惠诸贤与公忠义相期各有题赋而苏公词翰气槩又公所重宜并刻于后若昌朝执中軰虽素有抵牾亦不以人废焉抑予观忠宣公兄弟有感手泽言冺意外忠念深矣尤后人所当取节二君皆有典型文学能充其宗族党所共推尚帅其族之人与其子弟谨守此宝圗继前忠用衍忠义之传其永之无斁











　　陵阳集巻十六
　　钦定四库全书
　　陵阳集巻十七
　　元　牟巘　撰
　　题跋
　　题李尹异菌
　　大名元城县李毅卿新授分水县尹其母孙氏和易贞洁绰着阃范已酉正旦以防恙终卜茔未遂停柩中堂四月八日忽菌生柩上状类芝草又类牡丹张倩仲实书来为予言其事葢甚怪昔唐张九龄杨炎固有紫芝生其亲之墓者矣然上有雨露之滋下有土泉之润犹有可诿今孙氏之柩隔以衣衾周以胶漆是菌也何自而生哉不宜生而生必其潜孚黙感窈防之中自有莫之为而为者然则李氏之事岂非母之积善其子之纯孝有以致然欤因书此以美之
　　题俞子清侍郎画
　　西清公劳侍从之事早退老夀跌宕笔墨间此二纸真迹也其一嫰篁老木荣悴各有态其一水行石间笔墨殊活故是此翁胸懐本趣余家旧岁山水四横坡今不可复见见此斯可矣壮猷力学劬书而游息之时博雅之趣如此岂非知仁之所乐哉
　　秋江晓渡圗
　　江空木落晓色方开小艇横岸慨舟子熟睡未醒也扶杖之叟从以童奴问渡江干非名非利何怱遽如许意者谓江外幽人宿有期约不可顷刻愆期安得仙家两骐骥凌空赴之
　　庆掾省杨彦远得子
