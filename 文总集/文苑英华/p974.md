<!-- { "loadSidebar": true } -->
　　昔有愚夫者家本大贾积资巨万既生豪门长乃润屋所衣必极丽食必穷珍而禀性顽鲁不闲货殖既而父终兄丧生计归之每有货易动多遗利其妻敏而有识常私叹曰若此子家贫无日矣夫常市珠及玉所费万计唯获燕石鱼目而还妻覩而诮之曰此非真也何失鉴其若是乎于是愚夫乃作色虵须攘袂瞠目顾而呵其妻曰吾访肆人皆云美玉也问诸阛吏咸云美珠也吾固先访而后市先问而后买岂吾专择而擅取哉其妻怒而复曰夫玉石异体珠目殊状虽色类相似而明润悬絶但子愚昧未详耳若使人言是而随是之人言非而随非之此即取舍在彼子何预焉故有离朱之目者不可惑之以色有师旷之耳者不可惑之以音今若问人而后识者此乃聋瞽之事也岂有耳目者所为哉于是夫妻怨竞累日不息时邻家有寓居逰士闻而叹曰诚哉哲妇之言可谓信而有徴
　　君子无屈论　　　　　　　崔庆
　　君子无屈道无屈也茍行君子之道身至困而道不屈茍大其道困亦冝之象害舜桀伐汤纣囚文王管蔡谤周公桓魋伤孔子臧仓毁孟轲小人见之曰为善多屈也不善而伸人【一无人字】君子则发挥也道在我不怍或忙攘失道防邪以为正乃触途因以随之亦冝矣申生自絶仲由就醢泄冶诛于陈屈原沉于湘是也为徳行伸于徳行为言语伸于言语为政事伸于政事为文学伸于文学自此以来未有行之而道未伸者也立于世未尝不出于人也不伸不髙乃似是而非名之曰妖和之不正言徳行之妖辨之不正言文学之妖身为妖而不知困将至而乃怨是由大惑也至于六艺百工茍得其道亦伸也呜呼人以贵尊极为道不屈余以道尊名逺为道伸文王伸于王道周公伸于辅相孔子孟轲伸于儒学都至【疑】贱道愚人谓之屈而不为也圣贤茍利于人隐其身亦不耻而乃为也稷播殖禹治水伊尹负鼎太公屠钓是也自舜至于丘轲道皆同也当行道之心非求冨贵也道茍行矣曷谓之屈哉君子无屈昭昭矣
　　解诘论
　　庆作君子无屈论有为文学伸于文学之説或诘庆曰子非君子欤何道屈也乆矣是夫迷其问诘然未数所以酬也及审已行之行而解之余诚非君子也读孝经则思君子之行读春秋则思君子之志读易则思君子之性命读诗则思君子之讽兴读书则思君子之载言读礼则思君子之防乱读乐章则思君子之理心至于非法道未尝敢言行也夫是乡里称余朋友佳余于不道览【疑】伸也矣曷来谓为屈哉如以行之未备志之未固性命之未达讽兴之未深载言之未当防乱之未至虚举之滥彰此乃朋友情也非吾之咎语曰四十五十而无闻焉斯亦不足畏也矣余年去三十尚二年矣则去四十五十尚十年二十年矣足得闻【疑】其心术实其文举【疑】也余又何畏哉若以进取之道屈则孔子至圣终于下位顔生至贤竟殁于陋巷顔孔以来则歴书史圣贤尚屈于【阙】进取况圣已降乎余于进趋之道不敢言屈也已矣况予得其反未六七年望其进三四年到于七十尚有四十余矣今天下一家主圣臣忠又不可比披靡之周龌龊之燕而余生之时非为不遭也求进为乆也前不逺也岂终于寒馁困苦于千万人之下哉
　　拟公孙龙子论
　　公孙龙者古人之辩士也尝闻其论愿观其书咸亨二十年嵗次辛未十二月庚寅仆自嵩山游于汝阳有宗人王先生名师政字元直春秋将七十博闻多艺安时乐道恬澹浮沉罕有知者仆过憇焉纵言及于指马因出其书以示仆凡六篇勒成一巻其夜仆宿洞观韩先生之房先生名最字通元从容人间虚谈自保与仆观其书且谓仆曰足下后生之明达者公孙之辩何如仆曰小子何足以知之然伏周孔之门乆寻圣贤之论多矣六合之内圣人论而不辨六合之外圣人存之不论简而易之欲其可行也神而明之存乎其人也陈诗书定礼乐身心之道达而已家国之用足而已变而通之未尝滞之引而伸之未尝荡也令天下思之而后及也令天下得之而不过也若此则六经之义具矣五常之教足矣安取辞坚别白之辩乎故曰若公孙之论非不中也非不妙也其辞逸其理恡其术空其义觕令人烦非髙贤不能知也非明达不能究也抑可以为圣人之理不足以为圣人之教若随方而言触类而长何必白马坚石犹存其理乎故曰因是论之也即直之论也惑其文则不可以为易矣达其意则不足以为难矣可存而不可守也可守而不可行也知者不必言言者不必用也然天下之理不可废也天下之言不可沮也故理可贯也言可类也若使仆借公孙之理乗公孙之意排合众议掊【一作倍】劳羣言则虽天下之异可同也天下之同可异也天下之动可静也天下之静可动也坚不坚白不白石非石马非马何必聚散形色离合一二者乎先生曰天下有易迷之者难则天下无易矣天下有难能之者易则天下无难矣足下当有易之地用无难之辩能为龙之所为乎仆笑而荅曰使虎豹之力移于麋鹿固为虎豹矣使鴈鹜之【阙】移于鹰隼固为鹰隼矣故以仲尼之道托于盗跖之性则盗跖固为仲尼矣今公孙龙之理处于弟子之心矣弟子且非公孙龙乎遂和墨襞纸援翰写心篇巻字数皆不逾公孙之作人物义理皆反取公孙之意触类而长随方而说质明而作日中而就以事源代迹皆【疑】因意而存义也以幸食代白马寻色而推味也以虑心代指物自外而明内也以达化代通变縁文而转称也以香辛代坚白慿逺而取近也以称足代名实居中而拟正也或因数陈色或反色在数或弃色取味或以气转形明天下之言无所不及也发沉源而逥鹜辟□路以先驱庶将来君子有以知其用心也
　　寱【王计切】论　　　　　　　　元　结
　　元子天寳中曽预燕于諌议大夫之坐酒尽而无以续之大夫叹曰諌议散宄者贫无以继酒嗟哉元子醉中议之曰大夫颇能用一谋令大夫尊重如侍中威权等司何若大夫问谋对曰大夫【集本文粹无此二字】得防婢一人在人主左右以防言为先讽则可请有所说大夫不闻古有邰侯侯家得防婢则寱言言则侯輙鞭之如是一嵗婢寱如故侯无如婢何有夷奴每厌劳辱则假寱其言似不怨主而若忠信侯闻问之则曰素有寱病寐中寱言非所知也引寱婢【集作妾】自办词说云云侯疑学婢鞭之不止髠之钳之奴寱愈甚奴于是重窥侯意先事寱说说侯之过警以祸福侯又无如奴何客有知侯祸机因寱奴之先扣侯门諌侯侯以改过免祸侯纳客为上賔复【方六切】其奴命曰寱良氏子孙世在于邰大夫诚能学奴效婢假寱言以几諌人主俾悔过追误与天下如新大夫见尊重威权何止侍中司大夫乃叹曰呜呼吾为【文粹作谓】今之士君子曽不如邰侯夷奴耶
　　丐论
　　天寳戊子中元子游长安与丐者为友或曰君友丐者不太下乎对曰古人乡无君子则与云山为友里无君子则与松栢为友坐无君子则与琴酒为友出游于国见君子则友之丐者今之君子吾恐不得与之友也丐者丐论子能听乎吾既与丐者相友喻求罢丐友相喻曰子羞吾为丐邪有可羞者亦曽知未也呜呼于今之世有丐者丐宗属于人丐嫁娶于人丐名位于人丐顔色于人甚者则丐权家奴齿以售邪佞丐权家婢类以容媚惑有自冨丐贫自贵丐贱于刑丐命命不可得就死丐时就时丐息至死丐全形而终有不可丐者更有甚者丐家族于仆圉丐性命于臣妾丐宗庙而不敢丐妻子而无辞有如此者不可为羞哉吾所以丐人之弃衣弃食提鸎荷【集作倚】杖在于路傍且欲与天下之人为同类耳不然则无顔容行于人间夫丐衣食贫也以贫乞丐心不慙迹与人同示无异也此君子之道君子不欲全道邪幸不在山林亦宜且婴杖随我作丐者之状貎学丐者之言辞与丐者之相逢使丐者之无耻庶几时世始能相容吾子无骄【集作矫】然取不容也于戏丐者言语如斯可编为丐论以补时规
　　漫论
　　乾元乙亥至寳应壬寅嵗时人相诮议曰元次山尝漫有所为且漫聚兵又漫辞官漫闻议云云因作漫论论曰世有规检大夫持规之徒来问叟曰公漫然何为对曰谩为公也漫何以然对曰漫然规者怒曰人以漫指公者是他家恶公之辞何得翻不恶漫而称漫为漫何检括漫何操持漫何是非漫不足凖漫不足规漫无所施漫也他效漫焉何师公髪已白无终惑之叟俛首而谢曰吾不意公之说漫至于此意如所说漫焉是【集作足】耻吾当于漫终身不羞著书作论当为漫流于戏九流百氏有定限邪吾自分张独为漫家规检之徒则奈我何
　　化虎论
　　都昌县大夫张粲君英将之官与其友贾徳方元次山别且曰吾邑多山泽可致麋【集作麕】鹿为二贤羞賔客何如及到官书与二友曰侍我化行旬月使虎为鹿豹为麕枭为鹧鸪虾蟇为兎将以丰江外庖厨岂独与徳方次山之羞賔客也徳方对曰呜呼兵兴未【集作嵗】乆战争日甚生人怨痛何时休息君英之化岂虎豹将恐虎窟公城豹逰公庭枭集公楹羣蛙匝公而鸣敢以不然之论反化君英次山异徳方报君英化虎之论岂直望化虎哉次山请商之君英所曰待吾化虎然后羞吾属也其意葢欲待朝廷化小人为君子化谄媚为公直化奸邪为忠信化进竞为退让化刑法为典礼化仁义为道徳使天下之人心皆纯朴岂止化虎而羞我哉徳方未量君英欤次山故编所言为化虎之论








　　文苑英华巻七百五十八
　　钦定四库全书
　　文苑英华巻七百五十九　宋　李昉等　编杂论中
　　词科论一首　　　　　难进论一首
　　六逆论一首　　　　　守道论一首
　　天爵论一首　　　　　王言论一首
　　豪侠论一首　　　　　君子论一首
　　词科论【并序】　　　　　　　沈既济
　　开元以后四海晏清无贤不肖耻不以文章达其应诏而举者多则二千人少犹不减千人所收才有【疑作百】一礼部员外郎沈既济论曰
　　初国家治自显庆已来髙宗圣躬多不康而武太后任事参决大政与天子并太后颇涉文史好雕虫之艺永隆中始以文章选士及永淳之后太后君天下二十余年当时公卿百辟无不以文章因循遐乆浸以成风以至开元天寳之中上承髙祖太宗之遗烈下继四圣理平之化贤人在朝良将在边家给户足人无苦窳四夷来同海内晏然虽有宏猷上略无所措竒谋雄武无所奋百余年间生育长养不知金鼓之声烽燧之光已至于老故太平君子唯门调户选徴文射策以取禄位此行已立身之美者也父教其子兄教其弟无所易业大者登台阁小者任郡县资身奉家各得其足五尺童子耻不言文墨焉是以进士为士林华选四方观听希其风采每嵗得第之人不浃辰而周闻天下故忠贤隽彦韬才毓行者咸出于是而桀奸无良者或有焉故是非相陵毁称相腾或扇结钩党私为盟防以取科第而声名动天下或钩摭隐慝嘲为篇咏以列于道路迭相谈訾无所不至焉
　　难进论　　　　　　　　　李　翰
