<!-- { "loadSidebar": true } -->
　　村童曳小艇横直复倾欹沼面风初定厓隂月故迟栁烟酣鸟梦水色浸人衣归卧东窗晓乾坤一息机
　　偶占
　　柳眼才舒笑欲颦风吹头上拂愁人愁人正似风前柳辜负清光三月春
　　雨止闻师时中自浙归
　　相闻浑未了不语转愁生雨叶堦前暗风灯壁上明有情惟密友无梦只疎更为倩云中月遥传共望情
　　孟夏登楼作此
　　花事今余几登楼兴转赊莺声林樾老蝶翅竹帘斜池水光揺练罏烟碧透纱凭栏西望尽逺树隐山家
　　白丁香
　　落花春静寂无知谁剪霜团密缀枝杵影可宜仙子树铃心不傍隐君篱须干蝶粉难为艳舌倩莺声寄所思为语封姨休妒尽尊前赢得一寻诗
　　次洪畏轩世兄燕台赠答韵
　　德星自昔兄兼弟往路曾悲参与商别去八年劳梦寐书来千里见容光少文交谊生而定子美诗篇老益苍刍圃江湖闻旷达梅花铁石作心肠金台雅集怀金谷雪苑栖迟忆雪堂山净鹭鸶飞防防天髙鸿雁列行行独怜白也诗千首所谓伊人水一方学以断齑同冷粥情如啖蔗得寒浆江云相望多春树落月犹疑满屋梁太始五言曾发覆永和三月记流觞我惭永叔题师鲁君比任安友子长未免有情谁遣此遂令千古叹茫茫
　　祝朱母张太夫人
　　徐兖郊平生浓绿云气依微迎皎旭中有华堂开紫芝氤氲吹送仙子曲曲曰云璈悠且杨女彻大荒井臼昔操梁家妇母德今夸陶家娘莫言百尺迈风节莫言双鬓堆霜雪前庭手植三珠树亭亭饶作栋梁具九天花诰旧银台铨曹如水声如注北极恩崇特诏来百千车马列城隈霞觞酒映青蒲色斑防堦前舞似莱舞一囘酒一杯愿得长年长见万华开
　　行田纪怀
　　单车瘴岭驱中夏千里炎荒度夕阳自是先忧期后乐却缘圣主视如伤幨帷戴雨行泥陇使节驰星破晓光毎值道涂全梗塞忍看比屋半流亡刍茭幸不烦民力糗糒何妨亦自将我黍漫言尝防否吾民久未厌粃糠雁鸿欲集声先咽鸠鹄相逢色已怆草泽三空宁类汉桑林七事却同商疮仍无肉何由补茧已穷丝不及忙满地榛芜成草昧稽天崩溃竟洪荒老翁行役悲沟瘠寡妇诛求哭路旁闻道使君生化虎更传令史共为狼埋轮已誓从都候叱驭谁能畏太行饥溺只今宁干止澄清于此怀望敢云善政能匡植岂为虚名起激扬但使鞠躬臣貌瘦寸心聊以报吾皇
　　浙东道中作
　　最爱名山未得游已见名山未许住牛车拖过钱塘潮马首带来银岱露禹陵一拜便登舟天姥才瞻却囘步天台雁荡雨初深华顶石梁寒欲暮脚底低窥望海尖耳根平洗飞云度寻径攀藤虎豹惊冲潭击櫂蛟龙怒滩急山腰响白云林深谷口迷红雾汗雨不离三伏天蜡屐已穿八千路何时重到玉峰头笑共仙人搏白【生平所见惟玉甑峰为竒絶至今犹神往也】
　　因畧南湖遂至洞霄宫偶尔题壁
　　诸峰平帀碧嶙峋玉井莲花拥至尊未到已疑仙佛地重来翻愧宰官身偶寻大涤穿黄竹为访栖真披翠云忠定紫阳提举处江南闲杀老谋臣
　　辛亥春行田驻节张罗浮谏议涉园赋以贻之
　　精衞衔石东南决女娲炼石西北缺神圣千古无完功髙人心与造化同海盐南郭鲜原上万亩桑麻平似掌其间十亩有羣松怪石轰腾防罔两借问此中居者谁张公昔嵗长安归补天只手用不尽聊于丘壑开崔嵬平地千峯水百曲随意植梅兼莳竹松云梅雪竹烟间又缀红桃环柳绿亭榭离竒皆自然小桥仄径徧宜偏诸峰四面各相看曲室幽窗时见焉中有一峰特髙耸东望海涛如雪涌天水平吞日夜愁星辰帀踏参差动我自生平最好竒一闻名胜竟居之未问主人先看竹不嫌洿壁狂题诗二月春风花正好行车东出嘉禾道百万苍生为去年桑田变海无青草天气虽春民物秋长民物者能无忧何当大补东南缺须知精衞难为谋主人又复出山去定冩流民进朝宁猿鹤今遗三径空却使忙人等闲住张公张公天下豪不隐山林隐市朝补衮望君畱北阙挂冠吾欲返东臯
　　春郊口号
　　数椽茅屋绿烟低几树桃花绛雪飞为买村醪无觅处蛮姬笑指小桥西
　　桂山堂为平湖陆鹤田侍御作
　　当湖十里清溪曲百道寒流界棋局中有山堂丛桂中环篱一色皆修竹有竹何可无主人主人名字清且芬玉阶仙仗为香吏金粟如来是后身昔年袖里明光草屈注天潢肃驰道天子留心与赵尧诸侯落胆愁温造归来日在山中堂淮南丛桂全无香秋风万里九霄碧坐看繁花如雾黄吾之东行正春莫营田日走湖桥路主人为我破苍苔相携直到林深处时当牡丹花盛开临池尚有九英梅小桥箕踞坐相得须睂照水无尘埃更有楼前数株梓木中之玉树之子精神能独防羣花恶风暴雨难驱使我闻太丘功德多譬如桂树泰山阿君家世代有双璧元方季方今如何在昔名园洛阳郡一盛一衰闗世运宣力之余乐未央况逢圣世如尧舜匆匆归去心交加囘首林泉隔紫霞为约清秋白露后乘风来看黄金花
　　西谿探梅
　　醉眼朦胧望夕晖素枝斜映玉烟飞髙歌一曲拈花带载得春光午夜归
　　泉公亭僧舍题壁
　　三月春光澹碧山恰来花发又花残忙中嵗月驱驰尽海上风云指顾间杜老漫吟归马逸庄生徒羡白鸥还茅庵一宿仍卑湿未许浮生半日闲
　　送魏兴士归贑州
　　木樨香遍武林谷未得乘风一问焉俗吏那堪诗酒兴病躯偏与药罏缘勺庭已跨扬州鹤兴士重开章贡船怅怅望南还望北蓼花芦雁满寒川
　　六月朔日访客僧舍未遇闲步堤上偶诵幼弟彦公马上口占六桥桃栁是新栽之句殊增南北之感澷成十絶句
　　六桥桃柳是新栽镇日游人千万囘隐隐箫声船里度轻轻云影日边来
　　白莲
　　桥头兀坐望层波一片琉璃拥玉蛾更有清风添绰约轻翻绿叶葢残荷
　　泛月
　　团团十月尽青山遍插荷花绕水湾莫怪游人清兴逺扁舟更载月明还
　　伯兄初度
　　蓦忆昔年今日里预添鹤算别华筵霏霏雨歇歌声静冲破轻烟采碧莲
　　孤山七贤祠
　　偶对羣贤意转迷风流事业岂湖堤欲招处士孤山鹤跨向辽东华表栖
　　家慈北上
　　徘徊堤上自踌躇闻道舟停骆马湖深恨一官居此地枝头羞见下飞乌
　　瀛台入直
　　曾看龙舸泛湖西映日红花色更齐毎忆长安直北望青山重叠白云低
　　揷秧
　　螺黛平看万斛围农人遥唱稻秧肥声从谷出连山应掠起长空白鹭飞
　　眠叟
　　绿栁浓隂白板扉竹床浸水倚渔矶野翁睡足浑无事静看天边暮鸟归
　　归棹
　　堤绕荷花花绕湖湖心明月漾骊珠轻舟揺入烟深处惊起花间两睡鳬
　　范公所作西湖十咏或寓怀孝友或托兴农桑篇什虽微有与民同乐之至意公抚浙以来实心爱民万口传颂履公庭则刑清政简听公论惟礼教为先得诗人温厚和平之道故其诗足以传余请假归见西湖复栽桃柳亭榭聿新喜在位诸公嗣徽苏白而更喜读范公之诗因山人何含白请敬题数言以志湖山盛事
　　虎林黄机壬子秋日题




　　范忠贞集卷四
　　钦定四库全书
　　范忠贞集巻五
　　清苑刘可书编
　　百苦吟【自序】
　　大地有苦海焉能溺人亦能成人吾辈胷具至性履险不渝一身之苦乐夫何足计惟是古今正人哲士虽当颠沛忧患咏歌见志往往牢骚感愤必于诗焉发之吴门嵇子留山天下士也与予以道谊称莫逆交生平气节初未尝以境之苦乐易其心葢予之信嵇子亦犹嵇子之信予也癸丑秋从予入闽未数月而予遭异变嵇子与三山林子能任防稽王子幼誉华亭沈子天成同罹其难阅今两载余矣嵇子于困郁中游戏笔墨作百苦七言絶句而三子依韵答和予读之不禁然心悲窃自叹不辰既上弗克酬
　　君父之恩下莫能慰苍生之望而又累我知交如此毎一念至何以为情故自被难时水浆不入口者旬余日求一死以明方寸今奄奄一息复何心于笔墨但以诸子无辜受累率尔勉和附录篇末畧志一时同难之情使后人知吾辈之咏歌各有所属非第为一身之苦乐而已也予之未出苦海者惟以有负于
　　君有负于亲而且有负于知交为有生莫大之恨事黙黙此心万刼不磨又岂笔墨之所能罄也哉康熙丙辰初夏三韩髠翁谨识
　　风
　　龙怒神嗔风雨旋蛟宫社树舞城颠孤臣何幸邀天顾独剰床头百瓦椽
　　瘴雨
　　乌云漠漠四山横檐溜潺潺堦水平牀底汤汤鸣活活虚舟荡荡泛蓬瀛
　　积潦
　　浓隂含雨恨难收扶杖堦除数破沤滴滴心头犹未死骖龙挐雾舞吴钩
　　炎蒸
　　地蒸天炙炼朱顔一寸光明钝铁顽任炙不焦蒸不烂浑沦夭矫碧空间
　　冻雪
　　彻夜氷魂屡暗惊乾坤何事静无声霏霏碎玉光难灭馥馥寒梅味更清
　　连隂
　　鼻鼽胸胀气如蒸泥汗淋漓饿眼瞢宿雾荒烟吹不断凄凄无语枕癯肱
　　霉湿
　　乍晴乍雨幻无边燥湿薫陶色相鲜苑囿髙低铺紫床楹日夜长青钱
　　泥泞
　　霏霏雨雪几曾休木套纵横踏浅流满眼汚泥呼杲日速舒烈熖灼盲鳅
　　昏黑
　　落日昏沈归暮鸦纷纷羣动月光斜人我相冺须臾静尀奈邻沟呌夜蛙
　　昧旦
　　鸡鸣惊起索朝冠先向慈帏问蚤安往事已非肠断絶泪珠空浸枕痕丹
　　了灯
　　银灯照壁绘梅根榾柮槎枒墨铁痕尔莫咨嗟予影瘦清风揺曳向天翻
　　屋漏
　　椽檩稀疎瓦不均最宜仰卧数星辰无端每值更深雨四处霪霪徙坐频
　　湿地
　　诸葛当年入不毛七擒七纵耀弓刀不才误主缘秦晋满屋沙泥手自淘
　　负暄
　　兀坐窗间曝晓光须臾干尽草头霜圜中伫看东风面玉树氷珠放早香
　　旱澡
　　垢腻累堆豕负涂徘徊难语向天吁羞从旱魃求浆水搓个泥丸弹小鼩
　　蓬首
　　乱云凝结九秋霜半尺银丝百丈光膏沐未施嫫母笑心甘披发岂佯狂
　　垢面
　　揽镜惊看瘦骨微依稀曾识又疑非由他满面灰尘厚尽掬长江赖故衣
　　挛手
　　走老科塲儿倒绷鲲鹏潦倒困鼯鼪辛勤珍重屠龙手跨海长鲸剑底明
　　絷足
　　被谪仙蛾痛抚膺羸躯重载九层氷寂然黙演周天数枉费村牛绾赤绳
　　拘项
　　多生夙业巧还偿香骨铮铮缧絏光天意若囘离贯索借纒枭獍助烝尝
　　枯肠
　　早步青云丧此生天人学贯亦虚名谁知靖节悬琴意识趣何劳弦上音
　　泪眼
　　泣涕三年暗曙星亭亭日午尚疑冥几时一吸鲸鲛血银海光揺两炬荧
　　闻柝
　　梆铃闗柝备皆空暴客翻持御至公休笑貔貅颠倒用从来盗憎主人翁
　　听砧
　　春风荡漾送秋砧四野凄其怨语深已恨羁魂难闭耳争禁妇碎敲心
　　邻哭
　　天步艰难运气屯狐狸号喊虎狼嗔既怜我舍哀生我又痛邻家哭死人
　　风鹤
　　连年笑我独含悲何事狂且也皱眉伫望三山繁草木鼙声隐隐耀旌旗
　　炮警
　　大地崩頽海沸惊铁龙飞舞血花生顽防犹逞贪痴兴笑比元宵爆竹声
　　觱篥
　　愁云黯黯墨光深日夜城头哀角音孤客旁皇难梦寐繁寃吹起鬓霜侵
　　鼙鼓
　　寂静山河三载悲触翻雄气向天吹漫夸晋鄙军声壮虎帐曾尝屠狗椎
　　笳吹
　　沙漠秋清响塞笳文姬漫谱冩离家蛮荒炎日鸣螺贝苏子题诗送落霞
　　吏稽
　　闻道狸奴防士名劝君髙应莫心怦即今预拟朝金殿只当传胪第一声
　　卒狞
