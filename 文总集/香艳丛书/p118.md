<!-- { "loadSidebar": true } -->
　　方后，江宁人。安平侯方锐女，以嘉靖九年选入宫。十年，奉章圣皇太后旨，选九嫔。先是，祖制无九嫔名，自后妃下，杂置诸嫔宫，而间以婕妤、昭仪、贵人、美人诸位号。（今史官言明代宫中无昭仪、昭华诸位号，非是。）虽稍参汉制，要其所以为储嗣计，未尝乏也。至是特用张璁言，谓：“上未有子，古者天子立后，并建六宫、三夫人、九嫔、二十七世妇、八十一御妻，以广储嗣。陛下春秋鼎盛，宜博求淑女为似续计。”于是下慈旨为九嫔之选，而后居其首。三月，后与郑氏、王氏、阎氏、韦氏、沈氏、卢氏、沈氏、杜氏九人，并受册，并冠九翟冠，大采鞠衣，圭用次玉谷文，册黄金涂，视皇后杀五分之一。至期，上衮冕，告大庙，还服皮弁，御华盖殿，传制遣大臣行册礼。既册，乃从皇后朝奉先殿。礼成，百官入贺。上仍服皮弁受之。当是时，后册名“德嫔”。上以其行礼敬，且升降有仪度，悦之，然未为后也。（原评曰：此篇逐段起伏，皆见筋节。）越二年，忽废张皇后。欲立后，以问夏言。言故逆上意，顿首曰：“臣请为陛下贺，夫天圜而地方者也。”上大喜，遂以其年立为后，而以僖嫔沈氏为宸妃、丽嫔阎氏为丽妃，副之，故事：立后谒内庙而已。内庙者，奉先殿也。上谓：“天子立三宫，所以承宗庙。故《礼经》有‘庙见’之文，何以不谒庙？”下翰林礼部议，议谒庙是。正月壬子，上御奉先殿，遣太傅武定侯勋为正使，少傅孚敬为副使，持节册立。上乃率后谒太庙及世庙。越三日，颁诏天下。明日，受命妇朝贺于未央宫。自是之后，上尝荐高祖及高后尊号。后捧高后主亚献，上称其有礼，睿皇后升祔，及禁日，后亲扶宝幄，尚七挟惟谨。睿皇后祥，后奉几筵，帅嫔御行享祀，皆恭恪称上意，上尝特褒之。二十一年十月，上性卞，待宫人多不测，宫人惧。会所幸曹妃，及王宁嫔侍上寝。寝酣，宫人杨金英等谋弑逆，用组系上颈，而以钗股杂刺上胯间。幸系组仓卒，误为殊死，结得不缩。金英惧，同事张金莲者，知事败，走告后。后驰至解组，上苏，然病悸不能言。后命太监张左、高忠，捕宫人杂治。词首王宁嫔云：“曹妃者虽不与，然亦知之。”后乃传上命，收曹妃及金英等十余人磔于市。并捕斩其族属十余人，而籍其家。先是曹妃有容色，上爱之，册为端妃，故每侍上寝。至是上稍愈，疑妃冤，曰：“端妃，我所爱，宜无此心。”因德后救已，而翻以妃故憾后。是年进后父锐安平伯为安平侯，以报后功。二十六年十一月，宫中火，中宫请救后，上不应，后遂崩。已而复悼曰：“后救我，而我不能救后。”（原评曰：此以述语为断语，纯乎史法。）乃欲厚其丧葬礼，且欲重抑孝洁以厚之。遂称后为“元后”，豫名所葬地曰“永陵”。遣太傅兼太子太傅、成国公希忠为正使持节，少师兼太子太师、吏部尚书、文华殿大学士言为副使，捧册，谥曰“孝烈皇后”。故事：凡册谥，使臣至宫门，内侍传节册以入。上又谕：“谥后礼重。其命二使上殿，拜命于门内，勿如旧。”明年二月，丧百日，特修荐事于永禧宫，诏群臣斋戒十日。是日，皆素服办事，五月葬永陵。将葬，礼官请仪注，上命：“梓宫从中道行，虞嫔如礼用九数，百官送丧者，皆制服。至入朝，以素服加乌纱帽、黑角带，退而以素服素冠办事。至迎主之日，仍用制服至善安门。外行安神礼，主还，更以素服素冠办事，礼毕除。”时廷臣谓逾旧制，且有引孝洁前事争者，皆不听。二十八年十一月，后大祥，礼官请安主奉先殿东夹室，先是孝洁葬澳儿峪后，主不议祔。至十五年，礼官始请祔奉慈殿邵太后傍，以为《丧服小记》有“妇祔祖姑”之文，因祔主焉。及邵太后迁陵庙，而奉慈殿废，廷臣议：“迁孝洁殿于奉先殿旁室。而殿旁地狭，惟斜廊两庑，难以奉安。于是有奉先殿尽西夹室之祔，盖迫于所请也。今请安后主于奉先殿东，则位先孝洁，此明以元后尊后者。”而上复不许。谓：“当祔太庙，下辅臣严嵩、尚书费采等议。”嵩等言：“祔祖姑，礼也。请岁时飨献，则入太庙，藏主则幄宪庙皇祖妣之傍，以从祔于祖姑之义。”而上曰：“不然。祔礼无迁就者。后虽非帝，然帝之配也。帝自有一定之序，而后即因之。今后以朕存，不启柜，不定柷，已矣。安有飨在此而主藏彼之礼？其依祖制，奉祧仁宗，而祔以朕，他日之新序，其勿违。”盖上意尊后，且虑他日祧睿考，故欲乘已生存时预祧仁宗，而借后以定序也。（原评曰：直断数语，皆旧史所未敢道者。然《史记》、《汉书》在本朝已自有此。）嵩等谓：“谕及新序，则非臣子所敢言，乞下廷臣议。”上命暂已，待再期，姑藏主皇妣睿皇后傍。明年再期，奉主睿皇后傍，入享于太庙，位设新序不及祝，而上终欲祔主太庙，命再议。礼部尚书徐阶、都给事杨思忠，皆以为不可，余无言者。时帝使人觇会议，得状，及疏入，怒曰：“尔等怀二三心犹尔耶？此非专论后也，及非子为亲、夫为妇也。第以朕躬论正序定位，礼所应有，乃无肯奉行者，阶、思忠二人议定，即是矣。”于是阶、思忠惶恐言：“臣等愚昧，不能仰知圣谕。窃惟周建九庙、三昭、三穆、率六世而祧，至后兄弟相及，亦有不及六世者。国朝庙制，同堂异室，与周礼不同。今太庙九室皆满，若以圣躬论，仁宗当祧，固不待言。但此系异日圣子神孙之事，而陛下自言之，是自豫庙也。臣闻夏人之庙五，商以七，周以九。礼由义起，五可七，七可九，九之外亦可加也。请于太庙及奉先殿各增二室为十庙，祔孝烈皇后，母祧仁宗，陛下亦无豫焉。”上曰：“会议当人人尽言。今两人各一言而止，此会议耶？臣子之谊，当祧当祔，自应上请，而乃自为见。且礼有一定，苟定矣，何避豫为。”于是阶等乃如旨议上报闻，随条上祧祔仪注。并请曰：“忌祭近矣，望可臣奏。”上犹衔初议，报曰：“孝烈继后，非元后，其所配者又入继之君，不忌祭亦可。”阶等惶恐，请益力。上曰：“非天子，不议礼。后当祔庙，朕久谕之，顾谓未宜，徒饰繁言，惑众听，实欲待题朕主矣。”因谕严嵩曰：“礼官即从朕言，勉强耳。诸臣争亲、争帝、争祔、争名三十年矣，至今犹未化耶。今即不忍祧仁宗，且置后主别庙。他日任臣下处之，令忌日奠一卮酒，不致以仁宗伤众情也。”于是礼臣不敢复言，第请如敕行。许之。后二年，六科官表贺正旦，思忠首署名。上犹修前隙，摘其表语诘责之，杖之百，削籍以杜异议。然当时，议臣从无敢为孝洁言者。隆庆初，上后尊谥曰“孝烈端顺敏惠恭诚祗天卫圣皇后”，不称肃字，且移孝洁配世宗，祔庙，迁葬永陵。而别祀后主弘孝殿。见《陈皇后记》。 
　　皇贵妃王氏，指挥佥事王隆之女。嘉靖九年选入宫，十年册为昭嫔。十五年生皇子戴壡。生时，有他妃梦星官以婴儿送昭嫔，上异之。是年进昭妃，明年册为贵妃。皇子有奇质，尝见上，叩头曰：“儿不敢时时举手者，以天在上也。”上奇其言，至是益重妃。十九年，进皇贵妃。二十八年，皇子薨，年十有四。时初冠，行冠礼。翼日而病，命太医视之，不治。忽北面拜曰：“儿去矣。”端坐而逝。上悼之，谥“庄敬太子”。明年，妃薨，先是阎丽妃生一子薨，谥“哀冲太子”。至是，命妃与阎妃同葬，而以哀冲、庄敬二太子祔之，其地在天寿山。已而，礼官言妃当与阎妃同祔主孝洁皇后陵庙，诏可。妃弟朝用，累官都督佥事。 
　　杜康妃者，穆宗生母也，大兴人，父林，封庆都伯。嘉靖九年，妃应选入掖庭。明年，封康嫔，十五年进封康妃。十六年正月皇子生，是为穆宗。三十三年，妃薨。是时穆宗以裕王居邸，上下礼部议丧礼。尚书欧阳德等言：“累朝皇妃，或未生皇子，或子非居长。而受封国，或子立为东宫，而先薨，俱与今不同。惟成化中，淑妃纪氏薨，所生皇子伦序居长，与妃事相类。但彼时孝宗尚幼也。今裕王既已成婚，礼宜持服主丧送葬。”乃议上辍朝五日，裕王主丧。遵《孝慈录》，斩衰三年。其仪仗人数，皆视旧有加，上不许。于是辅臣引洪武七年，太祖命周王橚服贵妃孙氏故事以对。曰：“彼慈母犹尔，况生母耶？”上命考贤妃郑氏例以闻。于是德等复上仪注，制可。敕谥为“荣淑康妃”，葬金山。及穆宗入嗣，以隆庆元年正月乙未，谕礼部曰：“朕仰荷天眷，嗣守丕基。溯惟庆源所自，我生母荣淑康妃，恩实大焉。朕曩居外邸，奉养之礼，既阙生前。光扬之典，未从身后。追思罔极，痛切于衷。夫孝在笃于所生，爱必由于亲始。今朕方以孝治天下，而母恩未报，大礼未举，其何以表因亲之谊，立成教之本哉。昔孝宗皇帝上生母淑妃尊谥，祔葬茂陵，建奉慈殿大内。岁时享祀，万世称孝焉。兹当如故事，仰稽懿德，恭荐鸿称，举迁祔之上仪，营祀享之专宇。尔礼部其议详以闻。”丙寅，上尊谥曰“孝恪渊纯慈懿恭顺赞天开圣皇太后”。迁祔永陵，祀主神霄殿。 
　　李嫔，延津人。嘉靖十四年十月，夏言请慎选贤淑，补嫔御，以广储嗣。上命夫人、女官出诸王馆选择。妃父李拱臣自诣通政司上白：“有女端丽，堪充下陈。”因转送礼部以请，上曰：“此非大臣献谀也。既系亲陈，当从所愿。”遂令拱臣送至京。既至，适上行郊祀，夏言请淑女赴诸王馆择日选视。上曰：“淑女至京，适逢郊享，此高禖之兆也。”（原评曰：动必引古，然不可已。）敕勿赴馆选，径进大内。既进，册宁嫔，无子薨。 
　　〖穆宗朝　隆庆〗 
　　穆宗皇后，姓李氏，昌平人。封德平伯李铭女。穆宗为裕王，册为妃，生宪怀太子。嘉靖三十七年殁皇邸。穆宗即位，谥曰“孝懿皇后”。六年秋，神宗即位，加上尊谥曰“孝懿尊惠顺哲恭仁俪天襄圣庄皇后”，合葬昭陵，主祔庙。 
