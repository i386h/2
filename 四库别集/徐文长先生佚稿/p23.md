<!-- { "loadSidebar": true } -->
　　吾友鸣教张君为予道上海秦御史公家灶下有爨材数尺计其所由舍土就斧斤与厮养凥相摩者盖若干年矣某春修而花色姿照釜鬵间厮养者惊走告其主丛视之桃也事遂播远近而好奇嗜文者又相与绘图而歌咏之题其简端曰瑞桃而鸣教因属序于某某尝读柳子郭驼种树传以为驼所云种树直改徙易其故处耳非凋枝割叶伐其干而断其肤也顾培之一不若其法即无以栓其生今兹桃上之斲其颠下之刖其踵癃癃然特数尺之朽耳又且舍水土之润而就炎火之燥乃历数十年而复华若此者其可以常理窥哉拟之于人在医佗能刳割断肠傅膏缝腹而复活岂造化者有至灵至异之气亦若佗之灵异能续断而呴枯独显效于兹桃哉不然将古之所谓枯禅野衲之定瓮其躯者数年亦寂然稿矣而发毛爪甲遶而蔓之数周者欤是未可知也夫至灵至异之气与所谓禅之定而生虽若超然远迈于人间之所谓祥瑞云者然亦不可不谓之祥瑞也桃以断而萌何以异于是命之曰瑞吾其惟众之从哉抑予又闻之御史公者学广而闻多其所畜养者深而发舒者远此人中瑞也岂天将独厚以锺之者其所得之深因以征于家之艹木欤诗人有言振振公子吁嗟麟兮其诸君所命瑞桃之谓也若是则既通于吾之所以评兹桃者矣

　　○贺青州冯按察序 【琢庵公父】 　（代）

　　汉之经生自田伏申辕高堂胡母诸家各专其门其弟子转相授受多至数十辈历数十百年而未巳其道亦云盛矣然皆异姓殊宗之所衍如合数壁于万山集把桂于丛林听其自得而不敢取必于一株一壑之间惟东京桓氏自桓荣以经学起世祖朝其后承之自荣至典绵历三世父子兄弟代作帝师而其道益光效益着故后来称家学者不特终汉之世莫盛于桓氏即自汉以至于今亦未见有其比也青参政冯公当隆庆戊辰间以诗荐对于　廷称　旨累拜山西之参政方奉玺书监大同有文武才称天下名经士其长公得之复以诗荐于今丙子之乡书长公之经与其才犹公也明年将复对于　廷其为称旨而累拜复如公也又乌可以公限耶于是两镇之僚将属言以贺公为户曹若袁按察若王与许三公者并各以其履与公旧遂相率以言属予惟天下之以一第举者亦多矣举一第而不可以不贺在今世循俗以为礼者则然耳然而勃勃然求以摇于人之衷曰是真足贺者则未必尽然也有一门之内四世能并以经显又举一辈兄弟中同母而乳者四人能并以经显以道则曰此儒也以词则曰此才士也赫赫然若公之家者乃用以徧号于天下曰孰能准古今家学之衡古汉之桓氏者右其袒右明之冯氏者故作转掉左其袒则人必皆左袒矣又号于众曰孰为冯氏此举也真足贺者右其袒谓贺而仅同于常者左其袒则人必皆右袒矣何者举历世而比其世彼以其三而此以其四又就一世而比其人彼以其一而此以其四也虽然桓氏自荣至于彬盖亦四传矣史列其人则及彬而序其学则止于典而不及彬此殆不可晓然以予观于蔡邕之所以碑乎彬者谓彬有过人者四而传亦序彬与曹节之壻同为郎然不与共酒食卒以此废真亦过人矣哉

　　○送祝子孝序

　　曩吾与子孝君虽异学为生而籍也然居同里且戚也又志之所趋于业吾曰然君无不然于好恶吾曰然君亦无不然其后后先食于学数与诸生干荐于乡乃君驰骤则居然先我矣顾我数蹶君亦无不蹶者人皆曰是不宜同也而亦同何耶最后予以偃蹇遭家难废生不籍君乃逡巡于学者十有二年遂以岁荐当入会父丧而止越三年始入而其门人陈生大节辈方以言相属而赠之夫岁荐初最重举也乃今则眇小之为蹶之余人相谩则必曰岁荐者嗟嗟此直谓他人然则可耳讵可当祝君哉君之于艺也犹射之有羿其终日而不一获也以无王良者为之御也犹珠之有明月壁之有夜光其终岁而不一售也以其垛弃在三家肆中无贾胡者以明其为宝也今之京师京师者王良之所日驱以驰而贾胡者日操万金以长立于市拭目竦睫以俟其奇宝之至者也此而犹不获其售始可以眇小祝君而谩岁荐然而吾知其必不然也夫岁荐者以今人言直眇小事耳且顾视我曩所履无不与祝君同也及果荐即甚眇小者乃亦不得稍稍同祝君人之视我何能无介然于怀哉然吾则嬖奚耳燕石耳即荐而入决知其必不能若祝君之以收桑榆雪前耻特有终眇小耳吾何为介然哉

　　○宾峯石先生应召序（代）

　　当丙子冬乡同年永嘉蒋君某者道病至清河既委顿往投知清河者石公余与六人计偕者过清河适蒋君仆见之报其主及公时河涷不可舟易赢以骛公遽命出邀予六人者辞以服公曰安辞遂骑装以见客主礼靡不殷托以蒋君靡不受翌朝出直烦改骑公亦不辞直而靡不办遂别蒋君以行予六人者道中无他语每旦暮必聚而言曰蒋君一羁病夫耳小作缘起甚澹宕而数转巳摄文情托而受之人所能也受而药且食之如家人然人能之乎予六人者一过客耳因问其友邀而骤礼之人所能也礼之而款且洽焉如平生交不以过客易人能之乎直以改骑使轻于赋民者不受直而代之□人所能也与其宁浚民宁毋市恩人又能之乎未几而蒋君亦至方湘与道公德亹亹不能巳又未几而某亦氶乏山阳山阳虽剧要吏者苦之而某独喜得与君相左右领教导幸得无大过失而公固业以名起邑中至是被　召而州县诸君例有赠也亦例以属山阳古人有言观侏儒者观一节何者一节短则全体举不能长而予则曰观岭表之篁者亦观一节何者一节长则全体举不能短公急于异地羁病之夫而顾谓其缓于其所隶赤子之痛羍殷于过客之义而顾谓其疏于其僚友上下之问不忍以一骑直浚民以市恩而顾谓其忍于百出之征发或以自奉而或以奉人此万万所必无之理兹而召也岂幸至者乎抑由是道推之于天下无不可也故观君之全体观一节而巳矣而矧附公末寮也久非知其一节而巳也赠言忌谀聊以此尘公耳

　　○赠陈翁授官序　 【不过言其札付真而可重又云正嘲此辈不浅】

　　古者民年六十至百其良者国家并有养以差周王制篇若文王世子可考也下迨汉高犹然然未闻以官官始孝文代祚时赐民爵一级史失其齿疏也至唐因之每大赦赐爵有至刺史者即非真亦滥甚矣然直曰寿不曰授授以板不以札自授讹为寿民间遂转相传以为寿至且例得官可冠服不问良与否以故人稍易之又降不由内即秩下郎苟握印而司民者得楮札以予值吉凶礼往往帽纱规领带牛銙而造者满街巷于是人益易之尝遡所作俑必文武大帅得专征或备塞徼拟激发其下俟请恐败事乃预请请假空札以行得便宜若德宗假浑瑊故事下迨有司握印者亦渐相沿袭假以荣人不大关碍然易之者益炽至相指谩必曰彼札耳呜乎此恶足以乱札者之良乎器一也冒以熏则芳以莸则秽鞹一也以虎则炳炳焉耳矣以狐则绥绥焉耳矣恶东颦及西捧可乎乡之陈君某乡之良也顷年八十矣宜札会刮至亲若里辈某等荣之来以书荣告予多其良也荣之书以复非荣其年也

　　○贺朱少监序

　　少监朱公吾越产也幼业儒其后客燕遇术者揆其辰当贵然贵不在外朝公用其言当嘉靖中果入为宫寺历　肃穆两朝并以文称进少监至今　上圣冲益右文以武英殿翰墨薮也令公掌其事凡有　问难靡不称　旨用是得膺蟒服于是吾乡之仕于朝若某某辈无不为公荣者顾以予客游适至都若有待然相率来以言属然予之有言则不徒为公荣将为公劳矣何者俯逸于偻偻逸于循墙循墙者人所劳也彼一命而再再命而三则荣矣以一而俯以三而循墙不其命弥荣其劳弥甚耶公之膺蟒于内也即仕于外者之再命也予故曰不徒为公荣而旦为公劳者此也虽然抑有贺焉何者世谓赞君德之大于万而匡君阙之细于一若诗所称补衮云者其在隐曲倏忽之间有外廷所不及而在内之臣顾得以乘间而济之者然在疏远则不能预亦不敢以望今公之膺服以蟒是将亲之也非疏也迩之也非远也其所裨益外朝之所及则及之即有所不可及者公将及之矣如此则是服之膺也非裨益我　圣明之渐乎是则公之所谓荣也而非世之所以荣公者矣夫安得而不贺

　　○送王大同之平阳兵宪序（代）

　　大同号难治而近时言最难者有二曰宗室之緐人各殊习而禄则同于不给曰马市之货其远在千里外而欲集于一时而此二者费各以百万计守此者使非用刚柔以剂之兼廉且敏以为之则往往致败而青州王公之以户大夫守此也凡若干年其于宗人之环车而告之或呼阍而有所控也随时以应之求其棼而解之辟善刀者然砟之不钝击之不折至虏之曳驹騋而集于关也诸司下片纸以需物则辇赴驮输皆预集于数百千里之外者而货不啙窳贾无告伤而公则日饮氷而治事抱赤子于一郡若干邑之中久之中朝咸知公廉平矣会平阳垂?夬兵备使者遂以公补行有日矣其僚某公辈则相与以赠言属予欲书者再而不敢曰兹赠也岂与常赠同哉盖平阳尧旧都也当唐柳宗元之撰晋问犹曰平阳之人至今温恭克让好谋而深和而不怒有尧之遗风其后以地北连大卤兵革相寻至于今兹日寻干橹而湮礼教久矣其非尧之风矣数年以来　圣天子方欲兴尧舜之治比隆唐虞纳虏臣通款市即令梢梗将有修文德以来舞干羽以格之之意则以为平阳虽股肱尚塞徼也非得刚柔兼济广敏并持可以兴礼教而大佐文德者以寄于兵不可故今兹之擢公也是以尧之臣望公也以尧臣望公而公于佐尧之治或万有一不至使温恭克让之俗少不及于唐虞是岂　圣天子意不特　圣天子巳也或亦非公之意也然则公之所负荷不亦重乎是行也中朝以尧之治望公公以佐尧之治自待予故曰是赠也不与；常赠同者此也

　　○送袁户部守巩昌序

　　上谷一边军不下十万马半之粮刍之用岁卒数百万四方飞挽不可至则用盐以奔走贾人赍金钱以买其地之所产若刍粮之须以输于此而取盐于彼如此则不劳走挽而兵马自足需给事亦甚便然而四方固亦有轻赍之输官与军复有月支之例出入緐多为利之薮主者稍持两端则请托盛行于贾而下之持手而食者得以渔猎于斗斛衡石之间往往至于败常焉望其遽而他之又况以重地寄哉惟我袁公之职此于宣也饮水而治用以自洁廉而其才计所到执槩而操籍者举不得一染指其间又其宅心平而遇剧敏而且善于断于是贾无不悦公之公而军与需者无不信公之廉者久之闻于中朝会巩昌缺守遂以公补行有日矣宣之参戎某君都阃某君来以赠言属予惟巩昌重地也东接陇蜀西邻戎羌习战争尚气力马援之所不能遽定而虞诩之所殚精以从事而后仅能胜之者也至于廉范守此无如此炼石马援之武鲜虞诩之略独有一廉平耳然卒用之而以大治岂干戈之效不铦于礼义韬钤之用难与忠信校功耶夫公之试于宣而卒售者忠信也礼义之习效有廉平也廉平者即礼义也忠信也廉范之所用以治者也以廉范之德守廉范之地意者马援虞诩辈他日且将让名于竹帛而不敢校短长于人口耶然则巩昌也非公之寄而孰寄哉

　　○赠雷总兵序

