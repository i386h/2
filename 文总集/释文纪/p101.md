<!-- { "loadSidebar": true } -->
　　祐少长山居逰息浄众虽业勤罔立而誓心无坠常愿觉道流于忍土正化隆于像运是以三寳胜迹必也详録四众福縁每事述记所撰法集已为七部至于杂记碎文条例无附辄别为一帙以序时事并山寺碑铭僧众行记文自彼制而造自鄙衷窃依前古总入于集虽俗观为烦而道縁成业矣【并出三藏记集杂録】
　　菩萨善戒菩萨地持二经记
　　祐寻旧録此经十巻是宋文帝世三藏法师求那跋摩于京都译出经文云此经名善戒名菩萨地名菩萨毗尼摩夷名如来藏名一切善法根名安乐国名诸波罗蜜聚凡有七名第一巻先出优波离问受戒法第二巻始方有如是我闻次第列品乃至三十而复有别本题为菩萨地经检此两本文句悉同惟一两品分品品名小小有异义亦不殊既更不见有异人重出推之应是一经而诸品乱杂前后参差菩萨地本分为三叚第一叚十八品第二叚有四品第三叚有八品未详两本孰是三藏所出正本也
　　又菩萨地持经八巻有二十七品亦分三叚第一叚十八品第二叚四品第三叚五品是晋安帝世昙摩谶于西凉州译出经首礼敬三寳无如是我闻似撰集佛语文中不出有异名而今此本或题云菩萨戒经或题云菩萨地经与三藏所出菩萨善戒经二文虽异五名相涉故同一记又此二经明义相类根本似是一经异国人出故成别部也并次第明六度品名多同制辞各异祐见菩萨地经一本其第四巻第十戒品乃是地持经中戒品又少第九施品当是曝晒误杂后人不悉便尔传写其本脱多恐方乱惑若细寻内题了然可见若有菩萨地经阙无第九施品者即是误本也
　　大集虚空藏无尽意三经记
　　祜寻旧录大集经是晋安帝世天竺沙门昙摩防于西凉州译出有二十九卷首尾有十二段説共成一经第一璎珞品第二陀罗尼自在王第三宝女第四不眴第五海慧第六无言第七不可説第八虚空藏第九寳幢第十虚空目第十一宝髻第十二无尽意更不见异人别译而今别部惟有二十四巻
　　寻其经文余悉同惟不可説菩萨品后宝幢分前中问阙无虚空藏所问品五巻又经惟尽宝髻菩萨品复无最末无尽意所説不可思议品四巻略无二品九卷分所余二十巻为二十四巻耳
　　又寻两本并以海慧菩萨品为第五越至无言菩萨品第七无第六品未详所以
　　又检录别有大虚空藏经五巻成者即此经虚空藏品当是时世有益甄为异部又别无尽意经四巻成者亦是此经末无尽意品也但防公录复出无尽意经四巻末详与此本同异
　　贤愚经记【释僧祐新撰】
　　十二部典盖区别法门旷劫因缘既事照于本生智者得解亦理资于譬喻贤愚经者可谓兼此二义矣河西沙门释昙学成徳等凡有八僧结志游方远寻经典于于阗大寺遇般遮于瑟之防般遮于瑟者汉言五年一切大众集也三藏诸学各法宝説经讲律依业而教学等八僧随缘分听于是竞习梵音释以汉义精异通译各书所闻还至髙昌乃集为一部既而逾越流沙赍到凉州于时沙门释慧朗河西宗匠道业渊博总持方等以为此经所记原在譬喻譬喻所明兼载善恶善恶相翻则贤愚之分也前代传经巳多譬喻故因事改名号曰贤愚焉元嘉二十二年岁在乙酉始集此经京师天安寺沙门释宗者戒力坚浄志业纯白此经初至随师河西时为沙弥年始十四亲预斯集躬覩其事洎梁天监四年春秋八十有四凡六十四腊京师之第一上座也经至中国则七十年矣祐总集经藏访告遐迩躬往谘问面质其事宗年耆徳峻心直据明故标谍为录以示后学焉【并出三藏记集】
　　略成实论记【新撰】
　　成实论十六巻罗什法师于长安出之昙晷笔受昙影正写影欲使文后自转为五翻余悉依旧本齐永明七年十月文宣王招集京师硕学名僧五百余人请定林僧柔法师谢寺慧次法师于普寺迭讲欲使研覈幽微学通疑执即座仍请祐及安乐智称法师更集尼众二部名徳七百余人续讲十诵律志令四众净业还白公每以大乗经渊深漏道之津涯正法之枢组而近世陵废莫或敦修弃本逐末丧功繁论故即于律座令柔次等诸论师抄比成实简繁存要畧为九巻使辞约理举易以研寻八年正月二十三日解座设三业三品别施奬有功劝不及上者得三十余件中者得二十许种下者数物而巳即写畧论百部流通教使周颙作论序今录之于后
　　梵汉译经音义同异记
　　夫神理无声因言辞以写意言辞无迹缘文字以圗音故字为言蹄言为理筌音义合符不可偏失是以文字应用弥纶宇宙虽迹系翰墨而理契乎神昔造书之主凡有三人长名曰梵其书右行次曰佉楼其书左行少者苍颉其书下行梵及佉楼居于天竺黄史苍颉在于中夏梵佉取法于净天苍颉因华于鸟迹文画诚异传理则同矣仰寻先觉所説有六十四书鹿轮转眼笔制区分龙鬼八部字体殊式惟梵及佉楼为世胜文故天竺诸国谓之天书西方写经虽同祖梵文然三十六国往往有异譬诸中土犹篆籕之变体乎案苍颉古文治世代变古移为籕籕迁至篆篆改成其转易多矣至于傍生八体则有仙龙云芝二十四书则有楷草鍼殳名实虽繁为用葢尠然原本定义则体备于六文适时为敏则莫要于隶法东西之书源亦可得而略究也至于梵音为语单复无恒或一字以摄众理或数言而成一义寻大湼槃经列字五十总释众义十有四音名为字本观其发语裁音宛转相资或舌根唇末以长短为异且梵字一音不得成语必余言足句然后义成译人传意岂不艰哉又梵书制文有半字满字所以名半字者义未具足故字体半偏犹汉文月字亏其傍也所以名满字者理既究竟故字体圆满犹汉文日字盈其形也故半字恶义以譬烦恼满字善义以譬常住又半字为体如汉文言字满字为体如汉文诸字以者配言方成诸字诸字两合即满之例也言字单立即半之类也半字虽单为字根本缘有半字得成满字譬凡夫始于无明得成常住故因字制义以譬湼槃梵文义奥皆此类也是以宣领梵文寄在明译译者释也交释两国言谬则理乖矣自前汉之末经法始通译音胥讹未能明练故浮屠桑门遗谬汉史音字犹然况于义乎案中夏彛典诵诗执礼师资相授犹有讹乱诗云有斯首斯当作鲜齐语音讹遂变诗文此桑门之例也礼记云孔子蚤作蚤当作早而字同蚤虱此古字同文即浮屠之例也中国旧经而有斯蚤之异华戎逺译何怪于屠桑哉若夫度字传义则置言由笔所以新旧众经大同小异天竺语称维摩诘旧译解云无垢称闗中译云净名净即无垢名即是称此言殊而义均也旧经称众祐新经云世尊此立义之异旨也旧经云乹沓和新经云乹闼婆此国音之不同也略举三条余可类推矣是以义之得失由乎译人辞之质文系于执笔或善梵义而不了汉旨或明汉文而不晓梵意虽有偏解终隔圆通若梵汉两明意义四畅然后宣述经奥于是乎正前古译人莫能曲练所以旧经文意致有阻碍岂经碍哉译之失耳昔安息世髙聪哲不羣所出众经质文允正安严调既亹亹以条理支越竺兰亦彬彬而雅畅凡斯数贤并见美前代及防公专精兼习华梵译文传经不愆于旧逮乎罗什法师俊神金照秦僧融肇慧机水镜故能表发挥翰克明经奥大乗微言于斯炳焕至昙谶之传湼槃跋陀之出华严辞理辩畅明逾日月观其为美继轨什公矣至于杂类细经多出四含或以汉来或自晋出译人无名莫能详究然文过则伤艳质甚则患野野艳为同失经体故知明允之匠难可世遇矣祐窃寻经言异论咒术言语文字皆是佛説然则言本是一而梵汉分音义本不二则质文殊体虽传译得失运通随缘而尊经妙理湛然常照矣既仰集始缘故次述末译缘兴于西方末译行于东国故原始要终寓之记末云尔
　　小乗迷学竺法度造异仪记
　　夫至人应世观众生根根力不同设教亦异是以三乗立轨随机而发五时説法应契而化沿麤以至妙因小以及大阶渐殊时教之体也自正法稍逺受学乖互外域诸国或偏执小乗最后湼槃显明佛性而犹执初教可谓胶柱鼔瑟者也元嘉中外国商人竺婆勒久停广州每往来求利于南康郡生儿仍名南康长易字金伽后得入道为昙摩耶舍弟子改名法度其人貌虽外国实生汉土天竺科轨非其所谙但性存矫异欲以摄物故执学小乗云无十方佛惟礼释迦而巳大乗经典不听读诵反抄着衣以此为法常用铜鉢无别应器乃令诸尼作鎭肩衣似尼师坛缝之为囊恒着肩上而不用坐以表众异每至出路相捉而行布萨悔过但伏地相向而不习天竺跪法善闲汉言至授戒先作梵语不令汉知案律之明文授法资解言不相领不得法事而竺度昧防面行诡术明识之众咸共骇弃惟宋故丹阳尹顔竣女宣业寺尼法交州刺史张牧女灮寺尼普明等信受其教以为真实虽出贵族而识谢慧心毁呰方等既絶法雨妄学诡科乖背律仪来苦方深良可愍伤自正化东流大乗日曜英哲顶受遍防服膺而使迷伪之人专行偏教莫或振止何其甚哉昔慧导拘滞疑惑大品昙乐偏执非拨法华罔天下之明信巳情之谬闗中大众固巳指为无间矣至如彭城僧渊诽谤湼槃舌根销烂现表厥殃大乗难诬亦可验也寻三人之惑并恶止其躬而竺度之惇以毒饮人凡女人之性智弱信强一受伪教则同惑相挻故经师数寺遂尘异法东境厄众亦时梁此风将恐邪路易开淄污不巳嗟乎斯岂魔断大乗故先侮女人欤此实开士之所痛悼而法主所宜匡制也大方便经云释迦如来昔为比丘专以四阿含教化谤毁方等于无数劫受大苦报从阿鼻出发大乗心致成正觉后进之贤宜思防断古今明诫可不愼乎【并出三藏记集录】
　　请禁丹阳琅琊二郡搜捕启【武帝十二年下诏去宗庙犠牲上定林寺沙门僧祐龙华邑正柏超度等上启勅付尚书详之江贶王述谢几卿并议惟述以断为是尚书臣亶仆射臣昻全莹巳下并同贶议帝使周舍难贶于是从述议断又勅太医不得以生类合药公家织官纹锦并断仙人鸟兽之形以为防衣截剪有乖仁恕至乃祈告天地宗庙以去杀之理被之含识郊庙皆以麫为牲牷其飨万国用菜蔬去生类其山川诸祀则否乃勅有司】
　　京畿既是福地而鲜食之族犹布筌网并驱之客尚驰鹰犬非所以仰称皇朝优治之防请丹阳琅琊二境水陆并不得搜捕
　　议郎江贶议
　　圣人之道以百姓为心仁者之化以躬行被物皇徳好生协于上下日就月将自然改俗一朝抑絶容恐愚民且猎山之人例堪跋涉捕水之客不惮风波江寜有禁即达牛渚延陵不许便往阳羡取生之地虽异杀生之数是同空有防育之制无益全生之术
　　兼都令史王述议
　　京邑翼翼四方所视民渐至化必被万国今祁寒暑雨人尚无怨况去俗入真所以可悦谓断之为是
　　左丞谢几卿议
　　不杀之礼诚如王述所议然圣人为教亦与俗推移即之事迹恐不宜偏断若二郡独有此禁更似外道谓不杀戒皆有界域因时之宜敬同议郎江贶议
　　周舍难江贶
　　礼云君子逺庖厨血气不身翦见生不忍其死闻声不食其肉此皆即目兴仁非闗及远三驱之礼向我者舍背我者射
　　武帝勅有司【勅后有前臣曰一叚未明谁何今附注】
