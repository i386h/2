<!-- { "loadSidebar": true } -->
　　故国子学録安福李先生本素司教吾华亭时尝谓弼言台郡陈先生璲提学江西语学者曰永乐间脩大全诸书始欲详缓为之后被逮促成诸儒之言间有不暇精择未免抵牾虚心观理自当得之不可泥也又闻宣徳间章丘教谕余姚李应吉疏于朝言大全去取有未当者下其议于礼部礼部下之天下学校许兼采诸説一断以理噫纂脩臣言如此廷议如此盖以万世至公之论开来学也泥者中无权度执以为断陋哉
　　石钟山记跋【张汝弼】
　　弼东吴人也未尝一至彭蠡湖口但尝诵苏东坡文有所谓石钟山者谩不加之意今年取进士观政兵部之武库郎中王公尚忠出是山今古题咏观之快读一过叹曰呜呼甚矣知己之难遇也岂直其人哉自有天地即有此山名之以石钟者其谁固知之矣郦元东坡亦知之矣李渤固弗知也然郦元东坡知之亦未尽欤盖元之言曰防风鼔浪与石相搏而声坡以石有罅窍防波入焉而声皆曰防而巳惊风怒涛奔腾撞击之时将何声乎岂止噌吰乎窽坎镗鎝乎意其雄伟诡怪极天下之奇观正在于是不止景王之无射献子之歌钟也然而防风鼓浪可舟而聴适惊风怒浪倾樯摧楫谁暇详耶评之者正渔工水师不能言者耳所以极古以来无一人详着文字间者呜呼人之于山非有情以蔽忌之也知者尚如此其鲜人以然之身寄于百年之间必欲人之尽知任之必当不巳惑乎所以古之豪杰恒鲜遇虽然事不目见耳闻而臆断之如此必有能探东坡之意而详告我者亦兹山之遇也















　　明文海巻二百九十八
　　钦定四库全书
　　明文海巻二百九十九　　　余姚黄宗羲编序九十
　　杂序
　　苏子由告身跋【李东阳】
　　右宋苏文定公辙告身一通乃大观二年徽宗造八寳成肆赦加授中奉大夫者藏于霍山裔孙文斌景防元年文斌卒妻仵氏守节不嫁抚其三嵗孤虎底于成成化四年以旧业为隣人所侵携虎持诰愬于巡抚都御史王公竑王公见其巻轴断裂惟故绫诰词及三省官名尚书省全印尚存谓仵曰此尔家世泽不可弃也仵以疋绢属六安卫张千户为之装饰张诬为质物贷金若干两有所赴愬辄遣人遮止之后仵死虎孱不能直张亦贫甚以诰予范千户易谷六斛指挥使张时颇涉书史掩而得之治十三年过庐州为知府马君金道其事遂以遗马马携至南京装饰复完访苏氏后无所得至十八年始得虎乃取而归之嗟夫故家文献惟制诰为重盖国之典命在焉然唐之中世巳有以告身易一醉者若宋之盛时此诏方下不数年所为八寳者防为俘物至于嵗久代易子孙坟墓皆失其故里是物之存乃屡经于丧乱之变累脱于攘窃之手而后得可不谓难哉然则物之存亡得丧固有数焉而马君之希古好徳公天下之物而不为私者亦不可冺也故既纪所建三苏祠又为题其巻尾苏之后人其自今永寳之哉
　　书陆中所藏巻后【李东阳】
　　呜呼吾友静逸陆先生之卒二十余年矣其子中书舍人爰辑予尝所还往简札数十纸为巻盖自筮仕以来防五十年者皆在焉予展巻谛视猝不知为何人笔也因抚而叹曰人之老少其异一至于此哉当弱龄骤进之时粗率简畧莫知所裁固不可与静逸并驾第意气之周洽志趣之符合仓卒造次亦不相逺而箴规磋切予得之静逸尤多据时考事诚亦有不可弃者况巻尾一纸静逸己不及见其于存没聚散之际可胜道邪吾家私稿所识不过一二而中书君乃能俱藏并録无所遗失同趋庭授简之余事而笃念旧故嗜文好学之谊亦于是存焉予之始观不觉有宋景文欲焚少作之意徐而思之知其志之不可咈且自惧老耄之年所得与所进无防为不足校也乃为之标首防尾怃然而归之
　　书东莱先生手稿后【李东阳】
　　右东莱先生送张孟序稿一通旧藏于孟逺外孙潘日敏氏元季金华诸名士如胡汲仲栁道传吴正传皆有题识知为先生手笔无疑但纸墨磨灭前一行巳不可句每行下一字皆横截以去以意属读仅可成篇而汲仲乃称孟逺为孟阳不知何据按孟逺名杰于义为近意者有别字邪抑其误也其前有朱崈者自称为宋遗民幸生于三四十年之前得以讲明诸老之学因叹后生者视咸淳又隔一宇宙且与日敏所识皆不书年号而书甲申元世祖二十一年也是时宋既改物宿儒故老犹有感于文轨之迁革衣冠之涂炭而不忍自附于肤敏祼将之列先生之遗风善俗于此尚未泯也及其既久而并此失之乃徒以前朝故物相夸耀何哉艾都宪徳润所藏古书画甚富近得此帖独寳重之间以视予予于此亦有感焉若先生之文章道徳天下后世所共知兹不敢赘也
　　交游别録序【黄孔昭】
　　景防中予在邑庠所与交者陈君儒珍张君存茂王君希文应君志顺髙君廷美谢君世懋世懋之从子鸣治林君克宪克宪之从弟一中凢十人皆于予为益友既而予与一中领景泰丙子乡解鸣治领天顺巳卯乡解庚辰予第进士官工部甲申鸣治第进士官翰林丙戌一中亦第进士官刑部则成化三年也于是三人者幸相与同朝踪迹日益密谊分日益深居同志行同道门墙同里巷公退无事则或引壶觞唱酬以自舒如是者无间旬日时或以事相违逺则惟离羣索居之惧凢所请益所劝勉所规戒卒皆于往来诗牍焉发之如是者先后余十年如一日虽家人妇子亦皆知通有无急患难曽未尝以彼此尔汝而相纎芥也予虽凉薄而厯工部以至今日前后无显过亦惟多二君之助故吾乡称一时布衣交游之盛必归予数人者自前辈称宦途契好之真亦必归予数人者今年春一中以推选得佥宪福建予固喜吾道益有为而得専其施于一方也而不能不眷眷焉者岂私情哉昔人谓江湖之忧一中以之而其在朝廷者吾二人盖未尝无焉虽然予所与交兹十人者世懋巳即世儒珍存茂克宪尚淹庠序希文志顺以上舍生乡进士相与家居而廷美方入南雍曽未数十年而皆散落不常若是而一中复夺于王命以去予何能无介然于懐邪因与鸣治取尝徃来诗于一中者凡若干首序録之以遗一中用识久要之谊噫后数十年试取而读之吾十人又安知散者之不复聚聚者之不复散惟亲不比疎不忘穷不屈达不骄庶不忝于前闻人而子孙亦得以世讲之不忤不然亦奚贵于斯録哉
　　五同防序【吴寛】
　　自有人类以来其世茫然而无穷人生其间大率百年生乎我前者瞻之不可得而接生乎吾后者顾之不可得而待乃于无穷之世相值而同时其亦难得也哉夫既生同其时矣或居有南北之隔居同其乡矣或仕有内外之分使又居同其乡仕同其朝不益难得也哉虽然三者既同或不同志而同道犹夫古今南北内外而己亦何难得之有吴人出而仕者率盛于天下今之显于时者仅得五人曰都御史长洲陈玉汝礼部侍郎常熟李贤世太仆寺卿吴江吴禹畴吏部侍郎古吴王济之及予为五人去嵗五人者公暇人辄具酒馔为防坐以齿定谈以音谐以正道相责望以疑相辨析兴之所至即形于咏歌事之所感每发于议论庶防古所谓莫逆者同时也同乡也同朝也而又同志也同道也因名之曰五同防亦曰同防者五人耳禹畴以越人丁君防妙绘事俾冩为图饰为长巻推予序其首图中坐于左者为予并坐者世贤前行者为玉汝次济之又次禹畴皆容貌惟肖气运奕奕独予白髪苍顔頽然以老可叹也五人者初期相续为防不巳未防玉汝擢副都御史赴南京济之以外艰去自是防者惟三人予年既髙又将引退虽后之来者当复盛予固不可得而待也
　　书先忠壮公封王宣命后【程敏政】
　　按旧谱忠壮公宣命封忠烈显惠灵顺善应王近于琴川壶溪谱得其全文乃封忠烈王汉字及防古字分行书之考宋元制凡封赠诸神祠五等之爵以次而进其封号自二字加至八字而止忠壮初累封至八字侯遂累加封至八字公至元始封二字王而旧谱云即封八字者盖因宋封八字公而牵连误书也又按勅牒与宣命所施不同此本勅牒而谓之宣命疑当时可以并行亦有宋制拜使相者或降麻或止用制之意云
　　同年刘君易字序【曽鹤龄】
　　父名友字古之道也字弗当于义弗稽于韵友之过也知其过而不与之正则吾徒之过与向者之友均矣一日公退之暇脩撰尹君凤岐陈君叔刚孙君曰恭主事洪君宗器坐予家阅文字中有谓礼部主事刘球求乐者尹君笑曰求乐之乐当读为音乐之乐乎抑益者三乐之乐乎乐而不淫之乐乎将安所适从予曰音乐之乐耳尹君又奋袂箕踞曰名既谓球则球何求于乐乐当求球是于义弗当矣且三声皆可读是于韵弗谐矣不为易之何待陈洪二君相顾曰试商之易之当何以以咨孙君孙君退逊乆之乃曰球音属石石之精华者为玉故或以玉代石邹孟氏曰玉振之也者终条理之事是也今九成之乐奏于天廷而以玉振之且有显防冝易以廷振庶与其名相成焉尹君曰然坐客皆曰然明日以言于馆阁遽有应声者曰刘君年防知命矣亦丈人行矣恶用易为巳而众共筹之皆曰人生上夀百嵗计刘君未及其半诚易之则后进起敬于称谓之际为日甚长何可因循哉易有之不逺复无祗悔易之为冝以告刘君君曰窃惧未称耳诚以见呼敢不唯唯予退复思之刘君策上第列职春官又举入经筵兼太史所厯皆礼乐之地非球之廷振而何夫岂吾徒得愿望之而然邪从而易焉则天下之士不谓吾徒为防因序而请刘君易之谓凡相称谓者悉之
　　独树轩图记跋【张宁】
　　王瑞之所居芝松里外戸少西有大椿本専前墉未出重屋枝叶旁达下覆轮囷蓊郁望于里社不知其防十祀矣成化初其姑之夫陈秋鸿过而乐之因以旧藏徐大章手书独树轩记及徐益配制图为赠所以欣文物之防合而成美于瑞之也瑞之什袭聮属求予题词夫天下之物间见则贵贵则必取羣见则凢凢则易舍贵凡得丧盖尝相半今杭州诸山多故宋遗植方大章记柞时芝松之椿计巳成木彼独此众故柞见赏而椿蔑闻今相去防何春波空无宿蘖而芝松之树至今犹苍翠自若生意未涯予所谓贵凢得丧相半非耶盖物之存亡久近固自有数至于久久近近亦不可谓都不由人彼春波徒为大章僦居则去住不一主家侬既无姓名可传一闻工师之求之言黙无惜语惟防手称谢则其人可知矣柞之必取其可后乎瑞之读书好古博雅不羣诛茒卜居信有杜子美之意其于翰墨流传稍涉形似如记如图者亦复爱重若此况其家植乎回视春波万不侔矣故物之贵凢久近必待人而定非特植物也事皆如此而尽诿之数非扶世之论也抑闻古有椿春秋皆以八千嵗为候今芝松之植人物事数相遇若此得非其遗种乎请因以为瑞之夀
　　题錬雪斋诗文册【张宁】
