<!-- { "loadSidebar": true } -->
　　别様风光散绮罗豪家亭榭占春多天公直似相欺得不为茅斋剩一窠
　　两行枯卉列东西绿上苔痕路不迷夜月魂归吾望汝半年犹防种花泥
　　自知未到忘情处几度徘徊惜好枝不独我怜人亦尔空栏客过立移时
　　依稀一梦阅繁华草没庭荒野老家省却暮年多少事灰心从此不栽花
　　观刈早稻有感
　　袯襫相逢半压肩刈禾争趁老晴天蒹葭对岸遮隣屋蚱蜢如风过别田地不知丰嵗乐民劳尤望长官贤谁知疾苦无人问秋税新增戸口钱【吾邑戸籍十万每丁嵗输力役之征今年忽从田赋加派数百年旧制坏矣】
　　偕介庵叔访菊步入邻僧融然房
　　偶聴村家打稻声夕阳影里向西行一丛深树拥精舍两板坏桥支断浜静对老僧通菊气怕逢俗客问花名只将我算东篱伴不要溪头费送迎
　　家酿新成独酌至醉
　　种秫始防收酿法遵旧谱逡巡竢其熟计日屈指数朝来香满城甘滑如泼乳开尝亲洗盏一饮一升许好客期不来頽然自称主黄农忽已逺薄俗难久处宁知醉乡中风气仍太古尊前可径造有路胡勿取
　　秋感六首
　　蟋蟀鸣近牀蜩蝉閴无声二虫相代禅中已寒暑更大哉造化理乃以微物呈人从此中老扰扰何多营天机昧羣动静者观我生
　　末俗爱盆山花草妃红白看看耳目玩屈辱到松栢可怜千丈材窘束不盈尺寓形难自主抱性终莫易亦复耐歳寒苍然傍几席对之还失笑未觉生意窄向非冰雪姿雨露有夭折
　　菊蕋日以黄枫叶日以红物情判老穉变态随霜风霜风故无私荣悴两不同一般赏顔色蒙叟随盲童西邻一老树有藤萦绕之歳久腹渐空槎枒但枯枝借藤以为叶下荫仍纷披藤如有矜色张王【去声】方乘时爨薪伐不材斤斧旦夕施树摧藤亦断附丽终奚为世衰分谊薄适用取目前纨扇遇秋风一度一弃捐不念昔当暑与人久周旋我有敝羊裘随身二十年皮存毛半附无补冬号寒明年与汝期五月拂钓竿
　　渡淮橘成枳一变性终失不闻返故土枳又化为橘人生百年中孰是保初质就衰水赴壑驻景戈挽日几见白头翁鬓霜复如漆
　　送学庵弟入都
　　黄叶打茅檐北风如矢棘此时来叩戸问子有底急为言将别家结束赴京国可无酒一杯为子暖行色匆匆乃径去有语惜不得子诚吾家驹头角早岐嶷赋质负高明秉心就沈黙读书十行下洞照穷梱阈经史及百家贯穿归组织时文虽小试落笔辄英特皇天不怜才盛壮遭屈抑十年踬塲屋知者为太息昨遇曲阜公青云加赏识拔之冠多士庶用示矜式虚名万口传子故深自匿穷乡尠生趣巷遇歌偪仄堂上有老亲鬓丝白变黑凿坏岂得已彼屺伤逺陟幸托贤主人【时与陈实斋黄门同行】解推济其啬男儿志未遂放辙无南北不闻横海鳣蟠尾肯沟洫余方踏归路投老尚迷惑子真贤友生【东坡诗岂徒为我弟要是贤友生】朝夕宜在侧奈何不能留又复夺有力江湖嵗月晩追逐乏羽翼道逢南来鸿寄书慰相忆送陈实斋给谏服阕还朝兼呈大司农泽州陈公时吾邑赋役不均颇望当事者留意也
　　三年簪笔作名臣四纪还家为老亲【实斋前以终养乞归】仕路卷舒虽在我田间属望更何人朝无遗阙书应少邑有更张见颇真为语司徒仍旧制也教游惰识公旬
　　介庵叔惠菊花
　　宗老移花到家童扫地迎浇深经夏旱开晩及秋晴酒复何人送诗从即事成浊醪留一醉珍重见君情
　　次儿武原归舟又得菊数种
　　道逺宜兼土船轻不费担好花来一一荒径辟三三万事同儿戏余香借客谈瓦盆非俗物多取未为贪
　　有携折足几来售者以百钱买之
　　折足用不适倾囊计亦疎聊将安破砚或可配残书弃置终怜汝枝梧颇累余难凭非一几旧友比何如【宋人诗旧友谁如几可凭】
　　园中西府海棠秋尽忽发花
　　万木正摇落一枝春忽回纵饶花意好不称此时开草本名相托霜风艳恐摧天寒怜袖薄为尔一低徊
　　客来
　　与世了无竞并教棋局闲客来无一事篱下看南山
　　再偕介庵叔过村西僧舍看菊
　　忆昨披榛入经旬踏叶来秋花偏耐久名种或迟开天意晴连月【自重九后不雨】人生梦几回屡游贪佛日原不为衔杯
　　冬晓语溪舟中
　　江乡已牢落冬候更萧条风叶鸣孤树霜溪影一桥沿塘收蟹簖逺市插鱼标雀鼠何多耗年荒尔独骄
　　陈傅岩给谏以种园图索题二首
　　身在元龙百尺楼庵居那便署休休惯听丝竹知鱼乐别筑陂塘领鹤游僮约屡申松菊径水租新报芰荷洲黄橙绿橘皆垂实嵗计如农亦有秋
　　鸭舍鵞栏【阊门内桥名见吴郡志】地接联邻翁指防旧平泉【园为申文定公别业】桥通别业仍三径树到成阴已百年碁局且从闲处布画圗留与后来传看君用意真幽絶要使诗家赋辋川
　　虞山张文贻乞节母于太君七十寿诗
　　妻无夫儿无父襁褓伶仃半生苦儿无父母有儿白头绰楔光门楣人言张子孝我谓子孝由母慈人言张母贤我谓母贤非子世不知不见吾家节母苦节与张比旌典不加坐无子今年生亦七十矣【家叔母葛太君十九称未亡人去年六十九苦节而没】
　　歳寒杂感十首
　　斗室寛然着老夫欠伸才罢又跏趺书能引睡聊遮眼吟不求工似惜须古佛可烧同榾柮浊醪得暖胜醍醐自从悟彻安心法儒墨同归识一涂
　　万里从戎记黑头不成一事老林丘稍收芋栗宜充腹不犯冰霜可废裘橘柚洲前非楚泽鹡鸰沙外是凉州最怜跋扈飞扬气嵗晩因人尚逺游【闻德尹于十一月赴凉州幕府】文章钟鼓付盲聋都入闲吟静啸中败竹行疎犹响雪枯桑叶尽自鸣风物情豹隐龙蛇蛰嵗事星回日月穷不信邹生居黍谷能吹暖律挽天工
　　小阁帘开取向东寒天强半是西风瓷缾减水朝防冻布被加緜夜代烘袖手输赢迷黑白转头儿女换青红自知于世全无用新署头衔号长翁【宋陈造云物之无用者为长故自号江湖长翁】
　　力田制策已殊科忽枉瑶笺到薜萝得路君言犹若此穷愁我况更如何【同年顾书宣见寄诗有病中趋死易贫里养生难之句】行藏委运谈何易人鬼论交意太苛【虞山钱玉友寄诗有穷通判人鬼隔絶如阴阳之句】传语两家多愤激向来结习费消磨
　　凿开浑沌本无情万窍从教怒不平巧笇谁能推雪片顽空何自起风声阴阳槖籥机相引水火丹炉势必争真宰茫茫竟谁是难凭齐物诘庄生
　　偷存子敬旧寒氊与汝相依已有年向老情怀偏恋旧过时顔色敢争妍懒鱼氷底头头伏冻雀枝间个个拳便学蛰虫吾亦得屈伸何事乃闗天
　　无聊且作杜门人肯逐乡风鬬比邻俗俭称家删馈嵗年衰无伴看迎春生涯岂可谋妻子鄙事何烦凟鬼神但使黄金同土价齐奴巴妇一时贫
　　谁将正变溯源流今古何殊貉一丘稊米太仓虽见録遗珠沧海讵胜收斑窥半豹难为管腋萃千狐始是裘好与风骚搜累代他时文选续名楼【竹垞先生书来相约同选宋元明诗】剥啄声中嵗逼除督催诗债甚追呼不徇俗好头今白自去名心胆更觕耐冷且来寻笔研消闲差觉胜摴蒱此中甘苦何人识岂独雕虫悔壮夫
　　闻李辰山藏书多归竹垞
　　叹息诗人失李颀柘湖回首旧游非自怜老友今无几且喜藏书得所归万卷又增三箧富千金直化两蚨飞平生谬托知交在悔不从渠借一瓻
　　近游集【起戊寅正月至三月】
　　束广微志狭九州爰作近游之赋迹不越井里田园事不离衣裳男女近则近矣于游之义奚取乎余自已未至今南北往还约计七万里将收游踪自逺而近兹集所以志也
　　戊寅元旦
　　屋头初日霭春晖梅蕊看成豆粒肥扣齿焚香吾起早敲门投刺客来稀旧梳白髪新逾短贫炼初心老肯违苦觉鹤山闻道晩方知四十八年非【魏了翁诗四十八年成一非】盛宜山新筑瓣香庵于南湖之上雪中过之索诗赋赠二首
　　三十年前旧酒徒天教晩节占南湖不辞太守分清俸便有游人指画图水鸟云帆争出没风帘雨槛对虚无绕篱尚少成阴树先种芭蕉一两株
　　半间小阁一枝藤余事行看次第增野色凭栏牕靣靣逺烟浮树塔层层不知雪里参禅坐何似花时挟妓登毕竟前言吾是戏近来诗派并传僧
　　雨中同朱十表兄过宿徐淮江聴莺斋
　　去城日已夕曲折寻枉渚水涸舟屡胶用篙乃舍橹两人苦兀坐拄杖入村隖稍稍深竹间疎灯翳复吐此来占不速况复往遇雨犬吠僮仆嗔开门揖贤主爇薪燎我衣敲冰轹汝釜明朝迫人日节物良有取剪韭佐春盘嘉肴竟逾五新年困酒食爱逐清谈侣一醉不得辞重君风义古
　　谷日至当湖沈南疑招同孙啸夫过陆瞻成耕庐探梅分韵得丰字
　　残冰消尽水光中短棹移湾港汊通小圃花经人日雨【先一夕防雨】故人酒敌石尤风溪山兴发长先到肴核年荒勿太丰醉墨欹斜吾自笑草书未暇为匆匆【是夕瞻成索书楹帖凡三易纸乃成故云】
　　大风渡前山漾
　　川光荡我前一碧开玻璃岸濶山断续船轻浪参差但闻捍索鸣心与闲云驰万木尽却走孤帆正穷追道塲屹不动白塔如卓锥平生汗漫游老嬾意渐隳结念在苕霅泛宅方自兹
　　重至湖州戏许舜功张桐轩两学博
　　偶然乘兴到西吴社日还寻旧饮徒不用诙谐归割肉上丁才过定膰吾
　　座主清溪徐公招同杨玊符编修谈未庵文选泛舟碧浪湖
　　蒲栁城南水一方三年重此泊吴航闲陪白社青门客爱入银鸥雪鹭乡帐下诸生看渐老瓮头吏部最能狂乌巾美酒东风泛并作澄湖匹练光
　　雨中游飞英寺次东坡稀字韵
　　春阴覆城堞花浅游人稀爱此北郭幽晨征夕忘归盘旋上窣堵恣眼穷清晖东风拂靣寒细雨湿我衣客来僧启钥客去僧掩扉迹在有迎送心空无是非
　　春分前一日余征吉学博招集杏花下
　　落尽苔枝春欲分杏花庭院又斜曛得钱沽酒即须覔谁似能诗郑广文
　　登道塲山次东坡先生旧韵
　　船回浦溆浅径转村隖小不觉坡陀高腾身万松杪菰城陷井底白塔云表浮气荡一州湖波白天长接遥翠目极青未了渐上伏虎闗羣峯忽环绕清飔蓄戸牖古殿深且窈脉络引槛泉渟汇池沼长廊百余步旁入逾幽悄苍鼠窜别枝投空攫啼鸟岿然翠防阁中敞外见少野火不到山荟蔚复谁燎坐令杉桂材防茸委蓬蓼飞虫昼轰聚高蔓晴夭矫老僧守空庖恐作山中殍军持乞米出厌寂喜胶扰我来久徘徊爱此吟风篠春深花淡淡日暮云嬝嬝余晖带疎钟诗境堕空杳古今一大梦回首隔昏晓
　　二月十六夜自长水塘乘月放舟二鼓抵嘉兴城下
　　两岸胧胧桃李花一天风露属渔家小船卧聴櫂歌去行到鸳湖月未斜
　　同竹垞表兄饮谭蘐城给谏南楼看海棠
　　我爱城南给事宅海棠两树红交加墙头过酒便留客楼上点灯兼照花濯枝偏宜的皪雨倦眼似隔朦胧纱径须时赴二老约烂醉不问东西家
　　寒食钟复周秀才家看海棠和钟飞涛
　　一树万花稠花光尽入楼偶逢寒食赏偏忆少年游照座惊红艳伤春到白头苦怜风雨恶烧烛为君留
　　清明日南湖泛舟
　　积雨初霁交清明桃花杏花飘满城城南水色绿于酒鵞鸭一滩春草生
　　曾道扶学宪惠蜀中药材
