<!-- { "loadSidebar": true } -->
　　余嘉夫子之茂行兮歴徃迹以为虞曰龙津之奥区兮实惟子之所居山峻髙以造天兮疏灵美于荆梁谷威夷而修通兮属迤逦之连冈渺茫茫而无极兮森郁郁其嘉植挺松柏与沙棠兮杂櫲樟与椅防梢青云而布濩兮拂日月之精光风飘飘而轻扬兮纷发越乎众芳猗斯植之为美兮薆邓林之蔽滋惟夫子之好施兮昭令徳其在兹伊昔日之荐饥兮哀民生之多艰忳贸贸而无所之兮情纡轸而浩叹嚣自乐而忘人兮隠吾心而不能安欲捐糜而博施兮虑为名而致然曰孰为吾植兮惟粟之为归众纚纚而竞进兮咸既饱而遨嬉亶惟匮之恤兮亦何心于所植也众怦怦以自効兮植之周而不可计也伟夫子之髙节兮曰何有于此欷吾名之弗好兮矧惟利而顾懐愿峻茂以致用兮饬学宫与杠梁贫者以为室兮死者以为藏専惟众而不私兮吾之所豫也诒吾后以壹志兮固不改此度也嗟夫子之孔仁兮配徃哲为庶防嵗忽忽其易更兮眷夫子其何之众慿心以郁陶兮激徃日之悠思徘徊山下欲去而未忍兮怅离慜其畴依相枝叶之层敷兮惟渥洽之所在愿结之以为佩兮服吾身而不可离熈愁约为舒防兮惟夫子之故也思亹亹而莫之达兮愿封植此树也嗟人之生也服仁义而不偏相周以为安兮在夫人为固然何时俗之贪昧兮偭圣贤之遗则顾颠沛而莫之救兮申敚攘以为得览夫人之龌龊兮诚有慨于予心相嘉植之蕃育兮超独于此而沉吟孰鄙薄而能亨兮孰防厚而不昌贻孙子以显隆兮信天道之有常雨露之所濡兮日夜之所息木欣欣其长茂兮泽洋洋其焉极荐琼枝与玉英兮耿予懐其未申披绘图以泛览兮聊抒意于斯文
　　雪中散牧图赋应制
　　繄乾坤之育物实五纬之降精纷牛羊之异类均委命而赋形彼蠢蠢其何知岂智力之足营惟顺时以恵养庶饮龁而全生尔乃嵗律穷时序更北风厉云兴绵万里其晻暧同一气之严凝俄淅沥而霰集委珠防之先零已而宻雪飞繁霙坠瑞叶布琼花缀粲六出以呈巧弥九霄而表瑞増鳯阁之精明烱龙楼之妍丽于斯时也羣山失容百谷改观猿鸟噤声草木冻断嗟柔毛与大武一圏局而拘绊幸晨光之熹防得从容以舒散于是离防牢出闾闬入凌兢涉皓肆羣行而侣逐碎连璐与丛瓘依长林之萧萧度平川之漫漫原物性之能遂非得主其畴依荷轸爱之不忘斯纵适而靡违蹲蓑笠之在背澹容与而自怡虽掩口而冐寒终有慈而无威是以性情协谐小大和辑其角濈濈其耳湿湿既安闲而自得故肥腯而博硕是知物之蕃盛信有頼于人力今圣天子受明命总乾纲义声赫奕仁恩汪洋得万国之懽心扬列圣之耿光使林林之生息皆欣欣而乐康然犹劳睿恩及田野命缣素俾绘画将以置左右适清暇眷民物之同情普施泽于天下伊昔帝舜之命十二牧也曰食哉惟时柔逺能迩虑亿兆之寒饥恐抚循之未至由是九功叙百志遂庶绩咸熈是谓极治兹圣徳之统御欲追配于有虞既择贤以牧民复省役以寛租当凛冽之暮景穆遐观而逺图意使穷阎之辈陋巷之徒尽饱暖而安逸无冻馁而愁吁果民安兮物阜登治效于华胥然后告成功于天地岂乐此耳目之娱而已哉
　　颂
　　瑞应麒麟颂【有序】
　　恭惟皇帝陛下备圣神文武之徳受天明命统御万方无间逺迩熈然泰和天心昭贶灵应迭至乃永乐十三年九月八日麻林国王复以麒麟来献数万里至于阙下臣谨按瑞应记曰麒麟仁兽也必中国有圣人则出皇上仁育宇内诸福之物所以昭徳效祥者不可殚纪而麒麟则两见于期嵗之间天之所以彰应于皇上者岂偶然哉羣臣百工稽首称贺皇上谦敬自持让而弗有惟太祖髙皇帝创业艰难兢兢业业日慎一日益思所以祗顺天心安养黎庶又举前代之君矜恃祥应不能正身修徳自致败乱者以为鉴戒玉音宣布昭如日月在廷之臣祗服賛诵皇上敬天勤民不矜不伐虽尧舜禹汤文武不能过也臣闻天道无息圣人之徳亦至诚无息故足以叅天地育万物皇上之徳至矣而犹敬慎如此是即天地之徳天地之心也明明上帝所以眷佑于皇上者盖愈隆愈盛矣国家有万万年太平之庆羣臣兆民亦永有頼焉臣忝职文字覩兹盛美欢戴之情倍万常品谨撰颂诗一首上进颂曰
　　赫赫明明上帝之命命于天子万邦是理维此万邦靡不来王无有逺迩维皇之治皇有大徳肫肫其仁恵养下民以对上天下民有言曰我父母育我童幼暨于黄耉我寒我饥衣之食之嗟我民庶乐此熈熈上帝鉴观皇徳之厚爰发其祥显天之佑其祥伊何是生麒麟昭昭维灵式安且驯凡物有生弗践弗履既合于仁亦协于义有隆其声黄钟大吕麒麟在原民歌且舞天开日月来献于京鼓舞懽呼麒麟在廷羣臣上言嘉祥来格维物之祥实昭皇徳皇帝曰嘻维命靡常维敬厥祥天是用昌昔我太祖灵承于旅既艰既勤辟此土宇传祚在予予敬用承维祥之来岂敢或矜在昔之君有土有人恃祥弗敬用坠厥命凡尔百僚维徳是辅以事上帝绍我太祖臣拜稽首大哉皇仁如天之行如日之升臣拜稽首一哉皇心上帝是歆太祖是临天命纯固皇帝在御弥亿万年永作民主敬事于天皇子皇孙万世其传
　　瑞应白乌颂【有序】
　　臣维圣人有大徳克享天心则天必发祥效祯以彰厥美古昔帝王为治诸福之物毕至于前者天所以彰之也载诸简册昭昭可见恭惟皇帝陛下统承大寳圣徳之盛格于皇天天之降祥如嘉禾瑞麦驺虞兔之类盖屡见矣然犹以为未足而白乌二复见于海阳海阳之民献之阙下毛色纯素皎如玉雪真希有之瑞物也臣尝闻之天子孝于亲敬于宗庙则白乌至陛下仰祀宗庙极其严恭奉养长乐极其诚敬明明上天实鉴于此白乌之来盖天彰陛下之徳而为国家万万年太平之征宜有颂诗以垂示永久臣谨拜手稽首而献颂曰有灵者乌生于海阳厥生伊何维天降祥竒质匪皎然纯白少皥之精实皎其色何以比之冰玉其凝又如雪霜流彩含英皓鹤夺鲜白鹇失素夫岂偶然上天眷顾邈彼岭南来献于京天髙日晶祥光满廷金门洞开六龙在御百僚懽呼曰此竒遇维圣天子圣徳如天长乐是愉宗庙用防祖考在天来格来享以天下养莫不怡怿维皇大徳克享天心白乌之来天命是临天命是临太平悠久皇图万年天子万夀臣拜稽首献此颂言荐之清庙万世其传
　　芝颂【有序】
　　礼部尚书毘陵胡公于廨署之南作小轩以为思政之所凡公之佐天子举礼乐以施政教则必思其宜于此而后行之天下公忠信明达君子也其精神感而和气应之盖有不期然而然者宣徳八年九月轩之中甃甓隠起发而视之有芝生焉其色纯白如刻玉如截肪轮囷敷畅鲜润华好公卿大夫来观皆以为瑞而賛咏之夫芝之瑞始于汉重于唐至宋而极盛盖谓和气薰蒸之所成非人力能为也然彼宫殿门庑之所产者国之瑞也生于士大夫家倚庐斋阁之中者家之瑞也今皆不然惟于公思政之所见之盖公尽心于其职故天以是彰厥美则兹瑞为公精诚之应无疑也然窃思之公之所任大矣其应亦有大者焉此特其兆也礼曰乐者天地之和礼者天地之序又曰礼乐极乎天蟠乎地行乎隂阳通乎鬼神此岂细务哉今上有圣明之君而下得公之贤以为臣厚礼乐之本逹礼乐之用及其至也天地安其位日月着其明四时寒暑顺其序明而为人幽而为鬼神流而为川峙而为山精而为百谷粗而为草木鸟兽一皆遂其性无毫发爽焉至和之气充周于六合之间则廿露醴泉器车马图龙麟鳯诸福之物靡不毕至而国之大瑞备矣故曰此特其兆也有其兆而賛咏之思迓续其大者云耳蒸民之诗尹吉甫送仲山甫也而序者以为美宣王盖能任贤使修其职宣王之美见矣今公之有此皆上委任之所致则诸公之賛咏虽以美公而亦以美朝廷也作芝颂
　　春官名卿礼乐宗兹谁任者毘陵公美哉新署郁穹崇华轩结搆居南东圣明在上眷遇隆懐清履直持敬恭孜孜夙夜亮天工施诸政教审厥衷精神孚畅靡不通灵芝煌煌产其中至和絪緼之所钟殊姿宻理鲜且重刻脂镂玉纷珑叅成樊桃差可从瑶英紫脱徒芃芃嘉生本自造化功滋殖岂与凡卉同知公秉徳久愈充辅翼帝道宣皇风上追防夷蹑髙踪体信达顺更丰融四灵毕至百福隆君明臣良格昊穹颂歌继作声沨沨鸿名赫奕垂无穷
　　表
　　贺夀星表
　　伏以圣主临北京大徳普沾于率土夀星现南极嘉祥式应于昌时逺迩具瞻臣民交庆恭惟皇帝陛下刚健中正文武圣神同日月之明凡物毕归于临照如天地之大有生悉頼于甄陶纯然羲黄尧舜之仁允矣雍熈泰和之治故灵物屡臻于显应而上帝犹切于眷懐星象垂祯粲珠躔而在丙天心悦鉴昭寳命以常新荣光朗耀于九霄瑞彩増华于万象赤黄而大焕玉烛以流辉明润有融烱金精而洞映当恭已正南之位彰圣躬在上之祥万年福夀之隆长万世基图之巩固贤才効用仰鸢飞鱼跃之天耆庶乐康囿春育海涵之内太平悠久宗社奠安臣等叨沐恩荣恭逢上瑞瞻龙顔而俯地同殚葵藿之诚颂圣夀以齐天长作神人之主敬伸三祝永肩一心
　　贺麒麟表
　　伏以圣人在位开一统太平之基大徳奉天致诸福祯祥之献焕荣光于海岳溢喜气于臣工钦惟皇帝陛下聪明睿智文武圣神光被八纮如日月之临照仁加庶类同天地之生成礼备乐和家给人足治道超越于隆古天心悦鉴于当今故于北京宫殿之兴已有上瑞频繁之应式表万年之景运爰昭百世之宏图然至和尤积于两间故灵物又呈于九译麒麟仁厚超百兽而首四灵天骥健行能一日而致千里昭然麕身马蹄之异美哉龙文虎脊之良黒质白章挺嘉生之福禄雄姿劲气伟问出之狻猊重以驼鸡兼致文豹逺逾鲸海见蕃国之归心逈立龙墀蔼卿云之垂彩凡此嘉祥之毕集实由仁化之孚衍宗社鸿庆于无穷锡仁庶湛恩而有永臣等恭瞻盛事深切懽心敬俯地而三呼莫尽賛扬之悃祝齐天之万夀同殚葵藿之诚
　　进实録表
　　臣闻自昔帝王有大徳以及于万民则必有信史以传于千古是故尧舜之道载诸典谟文武之政布在方册汉唐而下皆有成书钦惟宣宗尊諡章皇帝刚健中正广大髙明纉祖宗之鸿图隆慈圣之至养修六府而备三事亲九族以和万邦好生之徳允洽于民心存物之仁实协乎天道有戡暴除乱之武有经天纬地之文声教宣昭礼乐明备华夏蛮貊罔不率俾山川鬼神莫不底宁大畧雄才丰功伟烈辉映前代仪范后来奄龙御之上升切臣民之哀慕恭惟皇帝陛下聪明睿智文武圣神尊祖敬宗继志述事上念先皇之徳业必着简册以流传爰勅儒臣纂修实録啓兰台之所载防金匮之所藏征诸官府之文书叅以耳目之闻见大经大法备究于精防善政善教致详于本末言足为训虽简必书事之可师虽繁必録造化生成之妙固莫罄于名言日月照临之明亦岂容于绘画至若臣下之附载勉尽是非之至公恭成宣宗章皇帝实録一百十五巻寳训十二巻及目録凡例合一百二十九册谨缮写上进臣等愧肤浅之无庸属编摩之甫就传于来世丕昭道徳之光率是嘉猷茂衍太平之庆
　　贺新殿成表
