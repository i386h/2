<!-- { "loadSidebar": true } -->
　　论曰中兴二十八将前世以为上应二十八宿未之详也【善曰中兴谓汉有王莽篡位后光武复兴为中兴也天有二十八宿将以辅君治化者也　铣曰前汉为王莽所篡至光武复之故云中兴】然咸能感防风云奋其智勇【善曰周易曰云从龙风从虎史记太史公曰相如其处智勇可谓兼之向曰咸皆也言二十八将皆如风云相感奋振其智勇】称为佐命亦各志能之士也【善曰李陵答苏武书其余佐命立功之士　济曰称为佐命者亦各有志操才能之士】议者多非光武不以功臣任职至使英姿茂绩委而勿用【善曰谢承后汉书序曰申屠蟠英姿磊落潘岳杨肇诔曰茂绩惟嘉良曰议论也言当时有论者非光武不任功臣理事也绩功委弃也】然原夫深图逺筭
　　固将有以焉尔【翰曰原本图谋筭计也言本光武深谋逺计应为功臣之材多不兼备故不用】若乃王道既衰降及霸德犹能授受惟庸勲贤皆序如管隰之迭升桓世先赵之同列文朝可谓兼【五臣本无兼字】通矣【善曰左氏传寺人披曰齐桓公置射钩而使管仲相又曰齐桓衞姬之子有宠于僖公有鲍叔牙隰朋以为辅佐又曰晋搜于被庐命赵衰为卿让于先轸杜预曰先轸晋下军之佐原轸也　铣曰王道谓周道也衰微庸用勲功也管仲隰朋俱齐桓之相先轸赵衰俱晋文之辅言此等之臣功贤兼通也】降自秦汉世资战力至于翼扶王【五臣本有室字】皆武人屈【五臣本作崛】起亦有鬻缯屠【五臣本作盗】狗轻猾之徒【善曰汉书曰灌婴睢阳贩缯者也高祖为沛公以中防从后剖符食颍阴至丞相又曰樊哙沛人也以屠狗为事髙祖为沛公以舎人从后封舞阳侯　向曰翼辅崛特也鬻贩也猾狡也】或崇以连城之赏或任以阿衡之地【善曰班固汉书賛曰藩国大者跨州兼郡连城数十毛诗曰实惟阿衡左右商王毛苌曰阿衡伊尹也　济曰连城之赏谓韩信彭越也阿衡谓倚平天下事也谓丞相萧何周勃之属】故势疑则隙生力侔则乱起萧樊且犹缧绁信越终见葅戮【五臣本作醢】不其然乎【善曰李陵书曰昔萧樊囚执韩彭葅醢　良曰势疑谓威武彊盛见疑于君也侔齐也萧萧何樊樊哙也缧绁谓拘系也信韩信越彭越也葅醢戮杀也】自兹以降迄【善本作讫于】乎孝武宰辅五世莫非公侯遂使缙【五臣本作搢】绅道塞贤能蔽壅【善曰司马相如封禅书曰因杂缙绅先生之畧术臣瓉曰缙赤色绅大带也　翰曰迄至也除髙祖至武帝皆以勲臣为宰辅缙绅道塞谓贤才壅塞不得通也】朝有世及之私下多抱闗之怨【善曰礼记曰大人世及以为礼汉书曰萧望之署小苑东门王仲翁谓望之曰不肯録録反抱闗为　铣曰世及谓父子相承也】其怀道无闻委身草莽者亦何可胜言【善曰论语阳货谓孔子曰怀其寳而迷其邦淮南子曰今至人生于乱世含德怀道而死者众天下莫知贵其不言也向曰言怀道德委弃草泽者多也】故光武鉴前事之违存矫枉之志【善曰班固汉书賛曰汉兴惩强秦之败大啓九国可谓矫枉过其正也　济曰鉴视也矫直也言视前汉不任贤能存其直曲之意】虽寇邓之高勲耿贾之鸿烈分土不过大县数四所加【五臣本有不过二字】特进朝请而已【善曰范后汉书曰冦恂字子翼封雍奴侯邑万户为执金吾邓禹字仲华为大司徒封高密侯食邑四县耿弇字伯昭封好畤侯食二县以列侯奉朝请贾复字君文封胶东侯食六县以列侯加位特进蔡邕独断曰诸侯功德优盛朝廷所异者赐位特进位在三公下孟康汉书注曰律春曰朝秋曰请　良曰鸿大烈业也言立高功大业所封不过四县加位不过特进而已】观其治平临政课职责咎将所谓道之以法齐之以刑者乎【善曰论语子曰道之以政齐之以刑民免而无耻　翰曰言光武政平法明得刑法之中】若格之功臣其伤已甚【铣曰格取也言取功　臣而任之其伤政则甚】何者【良曰盖自发问以明下文】直绳则亏防恩旧挠【五臣本从木】情则违废禁典【善曰范后汉书第五伦上疏曰臣愚以为贵戚可封侯以富之不当职事以任之何者绳以法则伤恩私以恩则违宪　向曰防伤挠曲也言于公法直则伤恩私曲情于私则废典宪】选德则功不必厚举劳则人或未【五臣本作非】贤参任则羣心难塞并列则其弊未逺【善曰言选德弃功参差杂用则怨望必多故云难塞若论功弃德并列于朝即葅戮相仍故云未逺　济曰若选有徳则无功若选有功则无德参三也若三分而任则众意不满中半并列其政之弊则不逺矣】不得不校其胜否即以事相权【善曰言尊功而不尊德此功权于德任德而不任功此徳权于功汉书曰量资币权轻重于是有母权子而行有子权母而行韦昭曰重为母轻为子衡平　济曰校考否恶也言就功臣之中考取胜者相与制其权宜为恩旧腹心也】故高秩厚礼允荅元功峻文深宪责成吏职【善曰汉书曰翟方进为相峻文深诋中伤者尤多　良曰秩禄允信元大也以髙禄重礼信荅大功也峻深宪法言立深法责成吏人之职】建武之世【善曰建武光武年貌】侯者百数若夫数公者则与参国议分均休咎其余并优以寛科完其封禄莫不终以功名延庆于后【善曰范后汉书郎顗上疏曰攘灾延庆号令天下　翰曰建武光武年号也数公谓邓禹呉汉等也均同也休咎善恶也其余谓邓呉之外功臣也优饶也寛科谓寛法也完全庆福也后谓子孙也】昔留侯以为高祖悉用萧曹故人【五臣本有而字】郭伋亦议【五臣本作讥】南阳多显郑兴又戒功臣専任【善冋铣注　铣曰留侯张良也汉初定天下髙祖从复道望见诸将偶语上谓张良曰此何语也张良曰此人谋反耳上曰何故而反张良曰陛下与此属取天下所封皆萧曹故人所诛皆平生仇怨故相聚谋反上曰为之奈何张良曰陛下取素不快意人封之则定矣于是乃封雍齿众曰雍齿且侯吾属无患矣郭伋谓光武曰选补众职当简天下贤俊不宜専用南阳人帝甚纳之郑兴上疏于光武曰道路流言咸曰朝廷欲専任功臣功臣任则位谬也】夫崇恩偏授易啓私溺之失至公均被必广招贤之路意者不其然乎【善曰班固汉书引曰崇恩德以抚海内仲长子昌言曰人主临之以至公　向曰言崇旧恩偏授其任则易开没溺私情之失至公无私均被天下则贤路广开也】永平中显宗追感前世功臣乃图画二十八将于南宫云台其外又有王常李通窦融卓茂【善曰显宗明帝范后汉书曰王常字顔卿颍川人封山桑侯拜为横野大将军位次与诸将絶席又曰李通字次光南阳人封固始侯拜大司空又曰窦融字周公扶风人封安丰侯为衞尉又曰卓茂字子康南阳人为密令世祖即位以茂为太传　向曰永平明帝年号显宗明帝庙号】合三十二人故依其【善本无其】本第系之篇末以志功臣【善本无臣】次云尔【济曰系系也言以次第系此篇之后】
　　宦者传论【善曰宦者养也养阉人使其看宫人此是小臣后汉用之尊重故集为传论良曰周以为阉人今谓之宦者官比郎中古者小臣而后汉用尊重故集为传作其论云】
　　范蔚宗
