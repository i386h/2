<!-- { "loadSidebar": true } -->
　　臣才非古人，致祸起萧墙，身婴时难，归命圣朝。陛下恩深周汉，猥叨微顾之遇，位为列将，爵忝通侯，誓在戮力输诚，常恐不及。去夏桓冲送死，一拟云消，回讨郧城，俘馘万计，斯诚陛下神算之奇，颇亦愚臣忘死之效。方将饮马桂洲，悬旌闽会，不图天助乱德，大驾班师。陛下单马奔臣，臣奉卫匪贰，岂惟陛下圣明，鉴臣单心，皇天后土，实亦知之。臣奉诏北巡，受制长乐。然丕外失众心，内多猜忌，令臣野次外庭，不听谒庙。丁零逆竖，寇逼豫州，丕迫臣单赴，限以师程，惟给弊卒二千，尽无兵杖，复令飞龙潜为刺客。及至洛阳，平原公晖复不信纳。臣窃惟进无淮阴功高之虑，退无李广失利之愆，惧有青蝇，交乱黑白。丁零夷夏，以臣忠而见疑，乃推臣为盟主。臣受托善始，不遂令终，泣望西京，挥涕即迈。军次石门，所在云赴，虽复周武之会于孟津，汉祖之集于垓下，不期之会，实有甚焉。欲令长乐公尽众赴难，以礼发遣，而丕固守匹夫之志，不达变通之理。臣息农收集故营，以备不虞，而石越倾邺城之众，轻相掩袭，兵陈未交，越已陨首。臣既单车悬轸，归者如云，斯实天符，非臣之力。且邺者臣国旧都，应即惠及，然後西面受制，永守东藩，上成陛下遇臣之意，下全愚臣感报之诚。今进师围邺，并喻丕以天时人事。而丕不察机运，杜门自守，时出挑战，锋戈屡交，恒恐飞矢误中，以伤陛下天性之念。臣之此诚，未简神听，辄遏兵止锐，不敢穷攻。夫运有推移，去来常事，惟陛下察之。（《晋书·载纪·慕容垂传》，又《十六国春秋》四十四。）

　　○上书请伐

　　石虎穷极凶暴，天之所弃，馀烬尚存，自相鱼网。今中国倒悬，企望仁恤。若大军一举，势必倒戈。（《十六国春秋》二十六）

　　○济河下令

　　吾本外假秦声，内规兴复，乱法者军有常刑，奉命者赏不逾日。天下既定，封爵有差，不相负也。（《晋书·载纪·慕容垂传》，又《十六国春秋》四十三。）

　　○报丁零及西人令

　　翟王之功，宜居上辅。但台既未建，此官不可便置，待六合廓清，当更议之。（《晋书·载纪·慕容垂传》，翟斌潜讽丁零及西人请斌为尚书令，垂令云云。）

　　○遗令

　　方今祸难尚殷，丧礼一从简易：朝终夕殡，事讫成服，三日之後，释服从政，强寇伺隙，秘勿发丧，至京然後举哀行服。（《晋书·载纪·慕容垂传》，又《十六国春秋》四十五。）

　　○与僧朗书

　　皇帝敬问太山朗和尚：澄神灵绪，慈阴百国，凡在含生，孰不蒙润。朕承藉纂统，方夏是膺。昔吴蜀不恭，魏武含慨，今二贼不平，朕岂获安？又元戎克兴，征埽暴乱，至人通灵，随权指化。愿兵不血刃，四海混伏，委心归诚，久敬何已。今遣使者送官绢百匹，袈裟三领，绵五十斤，幸为咒愿。（《广弘明集》三十五，又《十六国春秋》四十五。）
慕容盛
盛字道运，垂孙，封长乐公，父宝嗣垂位，进爵为王，宝为兰汗所杀，攻汗斩之，以长乐王称制，改元建平，寻僭即皇帝位。以晋隆安五年为其下段玑等所杀，在位四年，谥曰昭武皇帝，庙号中宗。

　　○告成太庙令

　　赖五祖之休，文武之力，社稷幽而复显，不独孤以眇眇之身，免不同天之责。凡在臣民，皆当明目当世。（《十六国春秋》四十七）

　　○下令公侯赎罪不得以金帛

　　法例律，公侯有罪，得以金帛赎，此不足以惩恶，而利于王府，甚无谓也，自今皆令立功以自赎，勿复输金帛。（《十六国春秋》四十七）
慕容农
农字道厚，小字恶奴，垂第三子，封辽西王。寻为幽州牧，镇龙城，徵拜侍中司隶校尉，移镇邺，宝嗣位，以为并州牧，镇晋阳，进左仆射，拜司空，领尚书令，复以大司马领中军，为乱兵所杀，追谥曰桓烈。

　　○在龙城上表

　　臣顷因征即镇，所统将士，安逸积年，青徐荆雍，遗寇尚繁，愿时代还，展竭微效，生无馀力，没无馀恨，臣之志也。（十六国春秋五十。）
娄会
会仕慕容垂，为尚书郎。

　　○上疏请听吏终丧

　　三年之丧，天下之达制，兵荒杀礼，遂以一切取士。人心奔竞，苟求荣进，至乃身冒，以赴时役，岂必殉忠于国家，亦昧利于其间也。圣王设教，不以颠沛而亏其道，不以丧乱而变其化，故能杜豪竞之门，塞奔波之路。陛下锺百王之季，廓中兴之业，天下渐平，兵革方偃，诚宜蠲荡瑕秽，率由旧章。吏曹大丧，听终三年之礼，则四方知化，人斯服礼。（《晋书·载纪·慕容垂传》，又《十六国春秋》四十五。）

　　○南燕
慕容德
德字玄明，前燕慕容少子，嗣位，封梁公，历幽州刺史左卫将军，嗣位，进封范阳王，迁魏尹，加散骑常侍，拜征南将军。燕亡入秦，为张掖太守免，寻为奋威将军。慕容垂称燕王，以为车骑大将军，复封范阳王。宝嗣位，迁使持节都督冀兖青徐荆豫六州诸军事、特进、车骑大将军、冀州牧，领南蛮校尉，镇邺，寻为丞相承制，徙滑台。称元年，定鲁齐，以晋隆安四年僭即皇帝位，改元建平，都广固。至晋义熙元年死，年七十，在位六年，谥曰献武皇帝。

　　○上慕容疏请图关右

　　先帝应天顺时，受命革代，方以文德怀远，以一六合。神功未就，奄忽升遐。昔周文既没，武王嗣兴，伏惟陛下则天比德，揆圣齐功，方阐崇乾基，纂成先志。逆氐僭据关陇，号同王者，恶积祸盈，自相疑戮，衅起萧墙，势分四国，投诚请援，旬日相寻，岂非凶运将终，数归有道。兼弱攻昧，取乱侮亡，机之上也。今秦土四分，可谓弱矣。时来运集，天赞我也。天与不取，反受其殃。吴越之鉴，我之师也。宜应天人之会，建牧野之旗。命皇甫真引并冀之众，径趣蒲孤；臣垂引许洛之兵，驰解讠叟围；太傅总京都武旅，为二军後继。飞檄三辅，仁声先路，获城即侯，微功必赏，此则郁概待时之雄，抱志未申之杰，必岳峙灞上，雪屯陇下。天罗既张，内外势合，区区僭竖，不走则降。大同之举，今其时也。愿陛下独断圣虑，无访仁人。（《晋书·载纪·慕容传》，苻坚将苻讠叟陕降于，群下议欲遣兵救，因图关右，魏尹慕容德上疏，又见《十六国春秋》二十八。）

　　○下诏增名为备德

　　汉宣悯吏民犯讳，故改名，朕今增一备字，以为二名，庶开臣子避讳之路。（《十六国春秋》六十三）

　　○与僧朗书

　　皇帝敬问太山朗和尚，遭家多难，灾祸屡臻。昔在建熙，王室西越，赖武王中兴，神武御世，大启东夏，拔区域，遐迩蒙苏，天下幸甚，天未忘灾。武王即宴，永康之始，西倾东荡。京华主上播越，每思灵阙，屏营饮泣。朕以无德，生在乱兵，遗民未几，继承天禄，幸大和尚恩，神盖护，使者送绢百疋，并假东齐王奉高山荏二县封给，书不尽意，称朕心焉。（《广弘明集》三十五，又《十六国春秋》六十三。）
慕容超
超字祖明，德兄北海王纳之子，德无子，立为太子。以晋义熙元年僭即皇帝位，改元太上。在位六年，刘裕执送建康市斩之。

　　○下书讥复肉刑

　　阳九数缠，永康多难。自北都倾陷，典章渝灭，律令法宪，靡有存者。网理天下，此焉为本，既不能导之以德，必须齐之以刑。且虞舜大圣，犹命咎繇作士，刑之不可以<巳巳>也如是！先帝季兴，大业草创，兵革尚繁，未遑修制。朕猥以不德，嗣承大统，抚御寡方，致萧墙衅发，遂戎马生郊，典仪寝废。今四境无虞，所宜修定，尚书可召集公卿。至如不忠不孝若封嵩之辈，枭斩不足以痛之，宜致烹に之法，亦可附之律条，纳以大辟之科。肉刑者，乃先圣之经，不刊之典，汉文易之，轻重乖度。今犯罪弥多，死者稍众。肉刑之于化也，济育既广，惩惨尤深，光寿、建熙中，二祖已议复之，未及而晏驾。其令博士已上，参考旧事，依《吕刑》及汉、魏、晋律令，消息增损，议成燕律。五刑之属三千，而罪莫大于不孝。孔子曰：“非圣人者无法，非孝者无亲，此大乱之道也。に裂之刑，烹煮之戮，虽不在五品之例，然亦行之自古。渠弥之に，著是《春秋》，哀公之烹，爰自中代。世宗都齐，亦愍刑罚失中，咨嗟寝食。王者之有刑纠，犹人之有左右手焉。故孔子曰：“刑罚不中，则民无所措手足。”是以萧何定法令而受封，叔孙通以制仪受奉常。立功立事，古之所重，其明议损益，以成一代准式。周汉有贡士之条，魏立九品之选，二者孰愈，亦可详闻。（《晋书·载纪·慕容超传》，又《十六国春秋》六十四。）
慕容锺
锺字道明，德从弟，封北地王，拜司徒，超嗣位，以为都督中外军事，录尚书事，寻出为青州牧，後为公孙五楼所构，惧诛谋反，事败奔姚兴，为始平太守，封归义侯。

　　○传檄青州诸郡讨辟闾浑

　　隆替有时，义列昔经；困难启圣，事彰中。是以宣王龙飞于危周，光武凤起于绝汉，斯盖历数大期，帝王之兴废也。自我永康多难，长鲸逸网，华夏四分，黎元五裂。逆贼辟闾浑父蔚，昔同段龛阻乱淄川，太宰东征，剿绝凶命。浑于覆巢之下，得蒙全卵之施，曾微犬马识养之心，复袭凶父乐祸之志，盗据东秦，远附吴越，割剥黎元，委输南海。皇上应期，大命再集，矜彼营丘，暂阻王略，故以七州之众二十馀万，巡省岱宗，问罪齐鲁。昔韩信以裨将伐齐，有征无战，耿以偏师讨步，克不移朔。况以万乘之师，埽一隅之寇，倾山碎卵，方之非异。孤以不才，忝荷先驱，都督元戎，一十二万，皆乌桓突骑，三河猛士，奋剑与夕火争光，挥戈与秋月竞色。以此攻城，何城不克，以此众战，何敌不平！昔窦融以河西归汉，荣被于後裔；彭宠盗逆渔阳，身死于奴隶。近则曹嶷跋扈，见禽于後赵；段龛干纪，取灭于前朝。此非古今之吉凶，已然之成败乎？浑若先迷後悟，荣宠有加。如其敢抗王师，败灭必无遗烬。稷下之雄，岱北之士，有能斩送浑首者，赏同佐命。脱履机不发，必玉石俱摧。（《晋书·载纪·慕容德传》，又《十六国春秋》六十三。）
韩范
范仕慕容德，为中书侍郎，超嗣位累迁尚书令，刘裕伐燕，表为散骑常侍。

　　○上疏言伐桓玄

