<!-- { "loadSidebar": true } -->
    是以普劝後贤，细垂元览，遂得智穷性海，学洞真源。此识此心，唯尊唯胜。此识者，十方诸佛之所证；此心者，一代时教之所诠。唯尊者，教理行果之所归；唯胜者，信解证入之所趣。诸贤依之而解释，论起千章；众圣体之以宏宣，谈成四辩。所以掇奇提异，研精洞微；独举宏纲，大张正网。捞扌鹿五乘机地，升腾第一义天，广证此宗，利益无尽。遂得正法久住，摧外道之邪林；能令广济含生，塞小乘之乱辙。则无邪不正，有伪皆空。由自利故，发智德之源；由利他故，立恩德之事。成智德故，则慈起无缘之化；成恩德故，则悲含同体之心。以同体故，则心起无心；以无缘故，则化成大化。心起无心故，则何乐而不与；化成大化故，则何苦而不收。何乐而不与，则利钝齐观；何苦而不收，则怨亲普救。遂使三草二木，咸归一地之荣；邪种蕉芽，同г一雨之润。斯乃尽善尽美，无比无俦，可谓括尽因门，搜穷果海。故得创发菩提之士，初求般若之人。了知成佛之端由，顿圆无滞；明识归家之道路，直进何疑。或离此别修，随它妄解，如角取乳，缘木求鱼，徒历三，终无一得。若依此旨，信受宏持。如快舸随流，无诸阻滞。又遇便风之势，更加橹棹之功。则疾届宝城，忽登觉岸。可谓资粮易办，道果先成。披迦叶上行之衣，坐释迦法空之座，登弥勒毗卢之阁，入普贤法界之身。能令客作贱人，全领长者之家业；忽使沈空小果，顿受如来之记名。未有一门，匪通斯道；必无一法，不契此宗。过去觉王，因兹成佛；未来大士，仗此证真。则何一法门而不开？何一义理而不现？无一色非三摩钵地，无一声非陀罗尼门。尝一味而尽变醍醐，闻一香而皆入法界。风柯月渚，并可传心；烟岛□林，咸提妙旨。步步蹈金色之界，念念<鼻臭>檐葡之香。掬沧海而已得百川，到须弥而皆同一色。焕兮开观象之目，尽复自宗；寂尔导求珠之心，俱还本法。遂使邪山落仞，苦海收波。智楫以之安流，妙峰以之高出。今详佛祖大意，经论正宗，削去繁文，唯搜要旨，假申问答，广引证明，举一心为宗，照万法如镜。编联古制之深意，撮略宝藏之圆诠。同此显扬，称之曰“录”。分为百卷，大约三章。立法正宗，以为归趣。次申问答，用去疑情。後引真诠，成其圆信。以兹妙善，普施含灵。同报佛恩，共传斯旨耳。
    ☆思有
    思有，检校释门威仪。
    ○请宣示御注金刚经奏
    自像教西流，具文东译，学传师口，凡今则多。注诀圣情，前古未有。臣请具幡花，奉迎於敬爱寺，设斋庆贺，其御注经。伏乞示天下，宜付史官。
    ☆纯白
    纯白，新罗国沙门。
    ○新罗国石南山故国师碑铭後记
    恭惟我国大师，始自出昭，终於没齿，生缘眷属，触事因缘。即门生金长老允正所修录，具门人崔大相仁氵兖所撰碑述之，今白之所记者。恭以大师於唐新罗国景明王之天年中，化缘毕已。明王谥号铭塔，仍敕崔仁氵兖侍郎使撰碑文。然以世杂人猾，难为盛事；是以年新月古，未立碑文。至後高丽国凡平四郡，鼎正三韩，以显德元年七月十五日，树此丰碑於太子山者，良有良缘者乎？
    爰有国师之门神足国主寺之僧头乾圣院和尚者，法讳让景，俗姓金氏，字曰举国，为师而或体或心，为王而乍耳乍目。将恐芳尘风埽，美迹□消，黄绢将烂，翠炎弗植，师恩雀报，自立龟碑。和尚王父蔼，元圣王之表来孙，宪康王之外庶舅，清廉谣聒於街路，忠孝誉酣於尊卑。内知执事侍郎，外任氵贝江都护。父访礼，才兼六艺，学贯五经。月下风前，属缘情体物之句；春花秋月，呈抚弦韵竹之声。内至执事含香，外赴朔州长史。和尚始自华色，终於叟身，动止言谈，行踪风格，可备别录，此略言焉。且国师碑之与录可记而未记者，曰龙潭式照乾圣让景燕口惠希宥襟允正，请龙善现灵长元甫石南迥闲嵩山可定太子本定右九师者。国师存日，羽翼在卵，未翥青□之际；国师没後，角足成体，始游碧海之中。师之在时，法席（阙一字）牛毛之数；师之入灭，禅座财钟乳之多。人谓之评曰：“九乳若钟，养九方之佛子；一面如镜，正一国之君臣。”古所谓翼众铣铣，兹焉在焉。其允正长老者，乾圣同胎之弟也。戒高持者，名出有人，存殁言行，门人别录。其母氏梦妊盈之日，日入於寝室，娠季之月，月入於密窟，果诞乾圣与宥襟也，岂翅昙谛阿母梦二物之徵，慧住阿襄获二果之瑞而已哉！仁氵兖者，辰韩茂竣人也。人所谓一代三鹤，金榜题回。曰“崔致远”，曰“崔仁氵兖”，曰“崔承”，（阙一字）中中人也。学围海岳，加二车於五车；才包风□，除三步於七步。实君子国之君子，亦大人乡之大人。是或折桂中花，扇香风於上国；得葱罗域，推学究於东乡。承大师重席之恩，撰大师鸿碑之记。白也执尺占天，冉阝终近远，倾蠡酌海，岂度少多？然则言而不常，默犹不可。後来君子，取之舍之而已。
    ☆贤义
    贤义，广顺三年益都县大□寺讲经沙门。
    ○□门山功德记
    伏自玉毫掩相，求瞻睹以无由；金像遗踪，犹修崇之可。且我佛住世莫久，像教是依。了达者位证三乘，渐成者道隆五福。伏以云门山大□寺者，未可知其始建之时也。因览古碑云：开皇年中，曾有修建。但以寺居峻岭，地枕长郊，睹圣像之陵夷，见精蓝之荒废。近则虽兴新构，必知未称旧基，唯有壁龛弥勒石像，依稀相（阙一字）隐映仪形。风雨交侵，间损雕锼之质，岁华绵邈，全无彩绘之踪。盖事有废兴，理关舒惨。岂期今日，获遇信心。（阙一字）清信弟子彭仁福，本贯浙江，寓居海岱。固安赐履，未遂三乘。唯（阙一字）夙怀善因便至，信知修崇之可，明幻惑之不坚。是以广（阙二字）因投诸兰若，此则因参远寺，傍睹真容，遂乃慎选良工，精求彩笔，果得入神之妙。（阙一字）瞻如在之仪，重新两龛。加（阙一字）修饰，虽遥柰苑，何异（阙一字）峰？一群远黎，岂起（阙二字）之想！四来（阙二字）顿生恭敬之心。谅此净因，必获多福。更有会同良友，亦是（阙一字）知各起斋心，助成胜事。仍雕（阙六字）庶使万古千秋，不泯增修之状；陵迁谷变，常开化导之门。如贤义者，迹忝缁衣，辞亏黄绢。常复斯言之戒，敢述刊述之文，盖猥付非才，而坚令叙录，既难退让，何免衍尤。谨题。
    ☆释远
    释远，六祖法嗣。号“龙门法眼禅师”。
    ○坐禅铭
    心元虚映，体绝偏圆。金波匝匝，动寂常禅。念起念灭，不用止绝。任运滔滔，何曾起灭？起灭寂灭，现大迦叶。坐卧经行，未尝间歇。禅何不坐？坐何不禅？了得如是，始号“坐禅”。坐者何人？禅是何物？而欲坐之，用佛觅佛。佛不用觅，觅之转失。坐不我观，禅非外术。初心闹乱，未免回换。所以多方，教渠静观。端坐收神，初则纷纭。久久恬淡，虚闲六门。六门稍歇，於中分别。分别才生，已成起灭。起灭转变，从此心现。还用自心，反观一遍。一反不再，圆光顶戴。灵焰腾辉，心心无碍。横该竖入，生死永息。一粒还丹，点金成汁。身心客尘，透漏无门。迷悟且说，逆顺休论。细思昔日，冷坐寻觅。虽然不别，也大狼籍。刹那凡圣，无人能信。匝地忙忙，大须谨慎。如其不知，端坐思危。一日筑著，伏惟伏惟。三自省察，是身寿命。如驹过隙，何暇闲情？妄为杂事。既隆释种，须绍门风。谛审先宗，是何标格？道业未办，去圣时遥。善友师教，诚不可舍。自生勉励，念报佛恩。惟已自知，大心莫追。报缘虚幻，不可强为。浮世几何，随家丰俭。苦乐逆顺，道在其中。动静寒温，自愧自悔。
    ○十可行十颂序
    华严以十法界总摄多门，示无尽之理。禅门有十元谈，以明唱道。洞山有十不归，以表超证。山僧述十可行，以示後生，庶资助道。譬诸蓬生麻中，不扶而直，又如染香之人，亦有香气，有少益者，书之於後。
    ○终南山僧
    僧，姓氏无考，居终南太一山。
    ○众经音义序
    自法王命驾，遵之者九乘；宏传声教，统之者三藏，然则指月之喻，无爽於恒规；因言之义，有契於常则。所以实相冥，开宗於文字；权道综御，崇尚於方言。且夫一音各解，惟圣之筌蹄；随缘别悟，在凡之准的。西梵天语，邃古莫亏；东华人言，氵公时迁贸。至於《说文》在汉，字止九千；韵集出唐，言增三万。代代繁广，符六文而挺生；时时间发，寄八体而陈迹。求其本据，谅在前後；其离广，诚归物议。夫以佛教东翻，六百馀载，举其纲纽，三千馀轴。随部出音，闻之往说。殷鉴群录，未曰大观。然则“必也正名”，孔君之贻诰；随俗言晤，释父之流慈。非相无以引心，非声无以通解。
    有大慈恩寺元应法师，博闻强记，镜林花之宏标；穷讨本支，通古今之互体。故能雠校源流，勘阅时代，删雅古之野素，削浇薄之浮杂，悟通俗而显教，举集略而腾美。真可谓文字之鸿图，言音之龟镜者也。以贞观末，历敕召参传，综经正纬，咨为实录。因绎寻阅，捃拾藏经，为之音义，注释训解。援引群籍，证据章明，焕然可领，结成三帙。自前代所出，经论诸音，依字直反，曾无追顾。致失教义，实迷匡俗。今所作者，全异恒伦，随字删定，随音徵引，并显唐梵方言，翻度雅郑，推十代之纰紊，定一朝之风法。文非词费，务在纲正，恐好异者，辄复略之。斯则得於要约，失於义本，救弊开信，终掩元化。故重陈委，悉无昧焉，序之云尔。
    ●卷九百二十三
    ☆张果
    果，不知何许人。武後时隐中条山，往来汾晋间，自云年数百岁。武後遣使召之，佯死不赴。开元二十一年，恒州刺史常济以同遣使脐玺书邀迎之至东都。玄宗好神仙，欲以玉真公主降之，果不奉诏，恳辞归山。乃赐号“通元先生”，银青光禄大夫。为造栖霞观於隐所。入恒山，不知所之。
    ○道体论序
