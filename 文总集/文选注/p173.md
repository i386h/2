<!-- { "loadSidebar": true } -->
　　琨顿首：损书及诗，备辛酸之苦言，畅经通之远旨。张平子书曰：酸者不能不苦於言。汉董仲舒对策曰：天地之常经，古今之通义。执玩反覆，不能释手。玩，犹爱弄也。慨然以悲，欢然以喜。昔在少壮，未尝检括。《苍颉篇》曰：检，法度也。薛君《韩诗章句》曰：括，约束也。远慕老庄之齐物，近嘉阮生之放旷。老庄，老聃庄周也。阮生，嗣宗也。《庄子有齐物论》。臧荣绪《晋书》曰：阮籍放诞，不拘礼教。《苍颉篇》曰：旷，疏旷也。怪厚薄何从而生？哀乐何由而至？《列子》曰：身非爱之所能厚，身亦非轻之所能薄。爱之或不厚，轻之或不薄。此似反也。自厚自薄，或爱之而厚，或轻之而薄，此似非顺也。亦自厚自薄，信命者亡寿夭，信理者亡是非，信心者亡逆顺，信性者亡安危。则谓都亡所信，亡不信，真矣悫矣。奚去奚就，奚哀奚乐之谓也。自顷辀张，困於逆乱，辀张，惊惧之貌也。杨雄《国三老箴》曰：负乘覆餗，奸寇侏张。辀与侏古字通。国破家亡，亲友彫残。崔鸿《前赵录》曰：刘聪僣即位于平阳。又曰：聪遣从弟曜攻晋，破洛阳。又曰：遣子粲攻长安，陷之。家亡，见下文。负杖行吟，则百忧俱至，《礼记》曰：公叔禺人遇负杖者。《楚辞》曰：屈原行吟泽畔。《毛诗》曰：逢此百忧。块然独坐，则哀愤两集。《淮南子》曰：卓然独立，块然独处。时复相与举觞对膝，破涕为笑，排终身之积惨，求数刻之暂欢。刻，漏也。《说文》曰：以铜盆受水，分时昼夜百刻也。譬由疾疢弥年，而欲一丸销之，其可得乎。毛苌《诗传》曰：弥，终也。夫才生於世，世实须才。苏武《答李陵书》曰：每念足下才为世生，器为时出。和氏之璧，焉得独曜於郢握？夜光之珠，何得专玩於随掌？《淮南子》曰：随侯之珠，和氏之璧，得之而富，失之而贫。天下之宝，当与天下共之。《孙卿子》曰：和氏之璧，为天下之宝，《史记》秦王曰：和氏璧，天下所共传宝也。但分析之日，不能不怅恨耳。然后知聃、周之为虚诞，嗣宗之为妄作也。孔安国《尚书传》曰：诞，欺也。昔騄骥倚辀於吴坂，长鸣於良乐，知与不知也。《战国策》楚客谓春申君曰：昔骐骥驾盐车，上吴坂，迁延负辕而不能进，遭伯乐，仰而鸣之，知伯乐知己也。今仆屈厄日久，君独无意使仆为君长鸣乎？《思玄赋》曰：马倚辀而徘徊。郑玄《考工记注》曰：辀，辕也。《古今地名》曰：置零坂在吴城之北，今谓之吴坂。良，王良也。王良无遇骥之事，因伯乐而连言之。孔融《荐祢衡表》曰：飞兔騕褭，良乐之所急也。百里奚愚於虞而智於秦，遇与不遇也。《汉书》韩信谓广武君曰：仆闻百里奚居虞而虞亡，之秦而秦伯，非愚於虞而智於秦，用与不用，听与不听耳。《汉书》杨雄曰：以为遇不遇，命也。今君遇之矣，勖之而已！孔安国《尚书传》曰：勖，勉也。不复属意於文，二十馀年矣。郑玄《仪礼注》曰：属，缀也。久废则无次，想必欲其一反，故称指送一篇。称旨，称其意旨也。適足以彰来诗之益美耳。毛苌《诗传》曰：適祇，適也。琨顿首顿首。久罹厄运，故述丧乱，多感恨之言也。厄运初遘，阳爻在六。言晋之遇灾也。毛苌《诗传》曰：遘，成也。阳爻在六，谓乾上九也。《周易》曰：上九，亢龙有悔，盈不可久也。乾象栋倾，坤仪舟覆。乾坤，谓天地。《左氏传》子产谓子皮曰：子於郑国，栋也。栋折榱崩，侨将厌焉？《战国策》或谓公叔曰：塞漏舟而轻阳侯之波，则舟覆矣。横厉纠纷，群妖竞逐。言刘聪之构逆也。横厉，从横猛厉也。纠纷，乱貌也。《楚辞》曰：棹舟航以横厉。范晔《后汉书》岑彭曰：四方蜂起，群雄竞逐。火燎神州，洪流华域。火燎洪流，以喻乱也。《尚书》曰：若火之燎于原。《河图括地象》曰：昆仑东，地方千里，名曰神州。《孟子》曰：洪水横流，泛滥天下。彼黍离离，彼稷育育。《毛诗》曰：彼黍离离，彼稷之苗。毛苌《诗传》曰：育，长也。哀我皇晋，痛心在目。其一。《左氏传》吕相曰：是用痛心疾首也。天地无心，万物同涂。无心，谓无心爱育万物，即不仁也。同涂，谓皆为刍狗也。已见下句。祸淫莫验，福善则虚。《尚书》曰：天道福善祸淫。逆有全邑，义无完都。逆，谓刘聪。义，谓晋室。英蕊夏落，毒卉冬敷。英蕊，以喻晋朝。毒卉，以比胡寇也。王逸《离骚》序曰：善马香草，以配忠贞。恶禽丑物，以比谗佞也。如彼龟玉，韫椟毁诸。《论语》孔子曰：虎兕出於柙，龟玉毁於椟中，是谁之过与。又曰：有美玉於斯，韫椟而藏诸。马融曰：韫，藏也。刍狗之谈，其最得乎？其二。《老子》曰：天地不仁，以万物为刍狗。圣人不仁，以百姓为刍狗。结刍为狗也，言天地不爱万物，类祭祀之弃刍狗也。然此与谈老者不同，彼美而此怨耳。咨余软弱，弗克负荷。《汉书》曰：王尊之子伯，为京兆尹，软弱不腾任。《左氏传》郑子产曰：古人有言，其父析薪，其子弗克负荷。愆衅仍彰，荣宠屡加。孔安国《尚书传》曰：愆，过也。杜预《左氏传注》曰：衅，瑕隙也。威之不建，祸延凶播。威之不建，谡为聪所败，而父母遇害也。凶播，琨自谓也。言遭凶祸而迁播。《声类》曰：播，散也。忠陨于国，孝愆于家。范晔《后汉书》世祖诫冯勤曰：能尽忠於国。又明帝诏曰：阴兴在家仁孝。杜预《左氏传》曰：愆，失也。斯罪之积，如彼山河。言高深也。《毛诗》曰：如山如河。斯衅之深，终莫能磨。其三。《毛诗》曰：白圭之玷，尚可磨也。郁穆旧姻，燕婉新婚。臧荣绪《晋书》曰：琨妻，即谌之从母也。新婚，未详。《毛诗》曰：不思旧姻。又曰：燕婉之求。又曰：覯尔新婚。裹粮携弱，匍匐星奔。《左氏传》晋赵穿曰：裹粮坐甲，固敌是求。《毛诗》曰：凡民有丧，匍匐救之。星奔，言疾也。未辍尔驾，已隳我门。二族偕覆，三孽并根。王隐《晋书》曰：刘聪围晋阳，令狐泥以千馀人为乡导。琨求救猗卢，未至。太原太守高峤反应聪，逐琨。琨父母年老，不堪鞍马，步檐不免，为泥所害。何法盛《晋录》曰：刘粲悉害谌父母。三孽，谓琨之兄子也。张晏《汉书》曰：孺子为孽，一曰谓刘聪、刘曜、刘粲也。班固《汉书》曰：三孽之起，本根既朽。《音义》曰：孽，木斩而复特生。喻魏齐韩灭而复更生也。何休《公羊传》注曰：孽，犹树之孽生者也。长惭旧孤，永负冤魂。其四。结上二句也。旧孤，谓三孽也。冤魂，谓二族也。王隐《晋书》曰：琨遣兄子演领兖州，石勒围演於三台，突围得免。后演治禀丘，遂不守，兄少子及演妻息，尽为所虏也。亭亭孤幹，独生无伴。孤幹，孤生之竹，以喻谌。宋玉《笛赋》曰：倚筱异幹。王逸《楚辞注》曰：伴，侣也。绿叶繁缛，柔条修罕。《说文》曰：缛，繁采饰也。宋玉《笛赋》曰：罕节简枝。朝采尔实，夕捋尔竿。《字林》曰：竿，木梃也。竿翠丰寻，逸珠盈椀。丰寻，言节长盈寻也。《说文》曰：丰，满也。应劭《汉书注》曰：八尺曰寻。珠，即以喻德也。逸，谓过於众类。盈碗，言多也。寔消我忧，忧急用缓。逝将去乎？庭虚情满。其五。去，谓之匹磾之所也。逝将，已见上文。《白虎通》曰：哀通愤满。虚满伊何，兰桂移植。茂彼春林，瘁此秋棘。春林，以喻匹磾。秋棘，琨自喻也。有鸟翻飞，不遑休息。鸟谓凤，以喻谌也。《毛诗》曰：肇允彼桃虫，拚飞惟鸟。匪桐不栖，匪竹不食。郑玄《毛诗笺》曰：凤皇之性，非梧桐不栖，非竹实不食。《括地图》曰：凤皇食竹实。永戢东羽，翰抚西翼。戢，敛也。翰，高飞也。我之敬之，废欢辍职。其六。《毛诗》曰：我之怀矣。又曰：敬之敬之。音以赏奏，味以殊珍。《吕氏春秋》曰：锺期死，而伯牙乃破琴绝弦，以为世无复赏音者也。《淮南子》曰：珍其味，人之所美也。文以明言，言以畅神。《左氏传》仲尼曰：志有之，言以足志，文以足言。《家语》孔子曰：言说者，情之导也。王肃曰：所以导达其情也。之子之往，四美不臻。《毛诗》曰：之子于征。四美，音味文言也。澄醪覆觞，丝竹生尘。谓音味也。《淮南子》曰：酒澄而不饮。《礼记》曰：丝竹，乐之器也。素卷莫启，幄无谈宾。谓文言也。既孤我德，又阙我邻。其七。光光段生，出幽迁乔。臧荣绪《晋书》曰：鲜卑段匹磾，自号大将军。杨雄《侍中箴》曰：光光常伯。《毛诗》曰：出自幽谷，迁于乔木。范晔《后汉书》顺帝诏曰：杨伦出幽升乔，宠以蕃傅。资忠履信，武烈文昭。《闲居赋》曰：资忠履信以进德。《汉武帝》赠故朱崖太守董广诏曰：伐叛柔服，文昭武烈。曹植令曰：相者文德昭，将者武功烈。旌弓骍骍，舆马翘翘。《孟子》曰：夫招大夫以旌。《左氏传》陈敬仲曰：《诗》曰：翘翘车乘，招我以弓。杜预云：逸诗也。翘翘，远也。《毛诗》曰：骍骍角弓。毛苌曰：骍骍，调利也。乃奋长縻，是辔是镳。《广雅》曰：縻，索也。《说文》曰：镳，马勒傍铁也。何以赠子？竭心公朝。《毛诗》曰：何以赠之。《鹦鹉赋》曰：苟竭心於所事。曹子建《求亲亲表》曰：执政不废於公朝也。何以叙怀？引领长谣。其八。《左氏传》云：穆叔谓晋侯曰：引领西望。曰：庶几乎？

　　【重赠卢谌（五言）】

　　臧荣绪《晋书》曰：琨诗讬意非常，想张陈以激谌，素无奇略，以常词酬琨。

　　※刘越石

