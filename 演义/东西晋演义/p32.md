<!-- { "loadSidebar": true } -->
　　刘曜不敢恋战，引众冲入长安。胡崧既胜，破曜之众，恐国复振，则麹、索二家势盛，乃引兵还槐里，坐观胜败。
　　刘曜引兵寇长安，胡崧如何不救观。
　　其时借得龙泉剑，将此奸臣不义碗。
　　刘曜闻胡崧退去，乃驱兵攻陷长安外城。麹允、索綝引军退守小城，内外断绝。城中饥甚，百姓将士亡逃不可制，惟凉州义众千人守死不移。太仓有麦数十斛，允屑之为粥以进。至是，愍帝泣谓允曰：“今穷厄如此，外无救援，当忍耻出降，以活士民。”因叹曰：“误我者麹、索二公也。”近臣奏曰：“长安军民扶老携幼，哭声振动天地，各自逃生溃去。目今兵微将寡，难以迎敌，若投降可保百姓。”
　　言未了，御屏风后转出一人，乃愍帝八子甚，封北地王。
　　帝生子九人，皆懦，惟甚自幼英气过人。时甚出殿前大喝曰：“偷生鼠辈，岂妄议社稷大事？自古岂有降天子哉？可斩此人，臣请出战。”帝曰：“今大臣议皆可降，汝仗血气之勇，欲令满城流血耶？”甚曰：“此辈未尝见其干预政事，今妄起乱言，甚非其理。臣窃料长安之兵有数万，琅邪王全师皆在江南，若有人去召，必来解救，内外夹攻，可获全胜。岂听鼠辈之言，轻弃先君之基业乎？”帝叱之曰：“汝小儿岂识天时也？”甚叩头大哭曰：“若理穷力极，祸败必至。便当父子背城一战，同死社稷，以报先君可也。”帝令拖下殿阶，甚叩头大哭曰：“吾祖宗不容易得社稷，一旦弃之，吾宁死不降也。”
　　愍帝庸才信浅谋，不思守国欲降仇。
　　当时若听太子语，未必山河扫地休。
　　愍帝令推出宫门，便作降书，使侍中宗敞送降书于曜。被索綝闻知，潜留敞在府，密使其子去说曜曰：“殿下若许索綝以车骑、仪同万户郡公者，请以城降。”曜即斩其子，使人送之曰：“帝王之师以义行也。孤将兵十五年，未尝以诡计取人，必穷兵极势，然后取之。今綝所言如此，天下之恶逆也，辄相为戮之。”綝大惊，遂放敞见耀，曜受之降。
　　次日愍帝乃乘羊车，肉袒而缚，衔璧舆榇出降。群臣号泣攀车，帝亦悲不自胜。御史中丞吉朗叹曰：“吾智不能谋，勇不能死，何忍君臣相随，北面事贼虏乎？”言讫，乃自杀。帝亦哭，与辛宾出东门，谒大司马曜军前投降。时耀知晋帝来降，领兵入城至东门道主，见愍帝与群臣伏道请降，曜下马扶起晋主，令左右焚榇受璧，迁晋帝及公卿于其营，令兵卫之，自入长安屯扎三军。
　　次日，令中将军李益送愍帝及公卿，并库藏、宝贝、玉璧来平阳见汉主聪。聪大喜，临光极殿。愍帝稽首于前，麹允伏地恸哭。聪大怒，命囚之。允大哭一场，乃自杀。聪叹悔不及，以愍帝为光禄大夫，封怀安候。以刘曜为太宰，假黄钺，督陕西诸军事，封秦王。赠麹允车骑将军，溢节愍侯。将索綝斩于市曹。聪赐晋帝与公卿居馆驿，使军卫之，月给俸米。
　　史说先愍怀太子妃王氏，乃太尉王衍之女也，字惠风，贞婉有志节。先与愍怀太子为妻，后太子既废，惠风与父王衍居于金墉。其父王衍因太子废，请绝婚。惠风不肯，道忠臣不事二君，烈女不嫁二夫，即请乘舆，号哭而归，为太子行。行路人皆为之流涕，称其烈女。
　　其时汉刘曜既得长安，又领兵来攻洛阳。洛阳吏士军民闻风奔溃，无人守城。刘曜入洛阳城，尽收晋之宗室，悉行诛戮。
　　因见王氏惠风有貌，曜不忍杀之，以惠风赐其部将乔属为妻。
　　属大喜拜谢，领惠风归帐。命左右整备筵席，要与成亲。因携惠风手同坐，风拔其所佩剑在手，拒属曰：“吾乃晋太尉公之女、皇太子之妃，生为晋妇，死作晋鬼，安肯从汝胡狗为妻？”
　　言讫，以剑刺乔属。乔属大怒，取左右利刃将风杀之。可怜忠烈女，到此一命休。有诗叹曰：晋亡宗室尽遭擒，堪叹王妃贞烈行。
　　朝中徒有许多士，岂及金墉一妇人。
　　干氏宝曰：
　　晋之亡也，树立失权，付托非人，四维不张，而苟且之政多也。夫基广则难倾，根深则难拔，理节则不乱，胶结则不迁。
　　昔之有天下所以能长久，用此道也。今晋之兴也，创业立本，固异于先代矣。加以朝寡纯德之人，乡乏不贰之老，风俗淫僻，耻尚失所。学者以庄、老为宗而黜六经，谈者以虚荡为辨而贱名检，持身者以放浪为道而狭节信，进仕者以苟得为贵而鄙居正，当官者以望空为高而笑勤悖是以刘颂屡言治道，傅成每纠邪正，皆谓之俗吏。其倚仗虚旷、依阿无心者，皆名重海内，礼法刑政，于此大坏。国之将亡，本必先颠，其此之谓乎？故观阮籍之行，而觉礼教崩弛之由；察庾纯、贾充之争，而见师尹之多辟；考平吴之功，而知将帅之不让；思郭钦之谋，而寤戎狄之有衅；听傅玄、刘毅之言，而得百官之邪；核傅咸之奏、钱神之论，而知宠赂之彰。民风国势如此，虽以中庸之君、守文之主治之，犹惧致乱，况惠帝以放荡之行临之哉！怀帝承乱得位，羁以强臣；愍帝奔播之后，徒守虚名。天下之势既去，非命世之雄才不能复以取之矣！
　　《历年图》曰：
　　武帝既迁魏祚，席卷全吴，续禹膺服，恃其治安，荒于酒色。以开基之始，不为远图，崇尚浮华，败弃礼法。惠帝昏愚，不辨菽麦，譬之万金之宝，弃之中衢，无人守之，安得不为他人有乎？祸起于闺门，成于宗室，骨肉相残，胡羯、氐、羌、鲜卑争承其弊，剖裂中原，话齑醢生民，积骸成丘，流血成渊，几三百年，岂不哀哉！
第一一○回　刘琨失据奔蓟州
　　却说石勒以五万之众围乐平，乐平太守韩据使人清救于刘琨。琨新得猗庐之众，欲因其锐气以讨勒。箕澹源曰：“此虽晋民，久沦异域，未习明公恩信，恐其难用。不若闭关守险，务农息兵，岂可远出与战？”琨不从，命澹速行。澹不得已，率骑二万前驱。琨以军屯广牧，为之声援。
　　却说石勒闻刘琨使箕澹将兵来救，与张宾商议，先据险要，设疑兵于山上，使支雄、刁膺各以军五千出与澹交战，佯为不胜而走。澹不知其是计，纵兵追之。至伏兵处，勒引军杀回，刁膺在左手下冲出，支雄在右手下冲出，三下夹攻，澹兵大败，伤其大半。澹拼死走出奔代郡。韩据见救兵大败，亦弃城而逃，并州震骇。
　　时十二月，琨长史李弘见勒兵甚盛，刘琨势弱，乃以并州降勒。勒又得并州，刘琨进退失据。段匹磾闻知，使人以信邀之曰：“足下进退若难，可来同议，以图再复之计。”于是琨恐勒来攻，率众奔蓟，投附匹磾。匹磾甚相亲重，与结婚，约为兄弟。而勒既得并州，遣孔苌持兵二万攻贼帅冯睹，始而不克。
　　时流民数万户在辽西迭相招引，民不安业，勒遂问计于张宾。宾曰：“冯睹本非公仇，流民亦皆恋本。为今之计，宜班师振旅，选良牧守，使招怀之，则幽、蓟之寇可不日而清，辽西流民将相率而至矣。”于是勒然之。使人召孔苌归，以李向为高阳太守，睹帅其众来降，流民归者相继于道。
第一一一回　丞相睿移檄北征
　　却说丞相司马睿闻长安不守，急集诸谋士商议出师，躬擐甲胄，移檄四方，刻日北征。以漕运稽期，传令斩督运令史淳于伯。刑者以刀拭柱，血流至柱有二丈余，而下观者或以为冤。
　　司直刘隗上谏，淳于伯罪不至死，请免从事中郎周筵等官。于是王导等引咎请解职。睿曰：“政刑失中，皆吾愚暗所致，人无所尤。”
　　时刘隗性刚直，当时各土多被弹劾，睿率皆容贷，由是众怨归之。中郎将王含，王敦之兄也。以族望位高，骄傲自恣。
　　隗奏含文致甚苦。事虽被寝，而王氏深忌之。是时，丞相睿以邵续为毕州刺史，以续女婿刘选为平原内史，命二人各以众前去守据城池。
　　中宗元皇帝建武元年。正月，黄门郎史淑自长安奔凉州，称愍帝出降。前一日，使淑赍诏，赐宫拜为凉州牧，承制行事。
　　且曰：“朕已沼琅邪王持摄大位，君其协赞，共济多难。”淑至姑臧，张寔大宴三日，辞官不受。初，张寔叔父张肃为西海太守，闻长安被汉危逼，请为先锋入援，寔以老弗许。及是闻长安失陷，忧愤而卒。寔等哀痛不已，即遣司马韩璞等率步骑一万东击汉境，使人遗相国司马保书曰：王室有事，不忘投躯，前遣贾蹇瞻公举动，中被符命敕蹇还军。今闻朝廷倾覆，为忠不遂，愤恸之深，死有余责。今遣璞等，惟公命是从。
　　相国保得书，惭愧而已。韩璞等以兵出击，汉有准备，卒不能进，其众悉还西凉。先是长安小儿有谣言曰：“秦川中，血没腕；惟有凉州，倚柱观。”至是果汉兵覆关中，氐羌掠陇右，雍秦之民，死者什八九，独凉州安全。
　　时二月，汉主聪使刘曜率兵三万攻荥阳，太守李矩未及为备，乃与众议以计诈降。曜信之，不复设备，以兵进五里屯住，候矩来降。时李矩见汉兵退去讫，急集将士欲乘其无备，至夜袭之。士卒皆疑惧，矩遣其将郭诵备祭仪祷于子产祠，诵祷讫回府。子产显灵，使巫阳言于矩诸将士卒曰：“子产有教，汝等今夜火速进兵，吾当遣神兵相助。”于是士卒勇跃争进，掩击曜营，杀死曜兵三万人，存者惟刘曜仅以身免，因此汉主不敢复兵来寇荥阳。
第一一二回　丞相容即晋王位
　　史说东晋元帝，讳睿，字景文。宣帝曾孙，琅邪恭王司马觐之子也。咸宁二年，生于洛阳，有神光之异，一室尽明，所藉藁如始刈。及长，白毫生于目角之左，隆准龙颜，目有精曜，顾盼炜如也。年十五嗣位琅邪王，幼有令誉。侍中稽绍谓人曰：“琅邪王毛骨非常，殆非人臣之相也。”永嘉初，用王导计，始镇建业。愍帝即位，进位丞相大都督，督中外诸军事。
　　其时琅邪王睿闻知愍帝被掳，朝夕涕泣，与王导商议起兵复仇。导曰：“可移檄四方，征天下之兵，方可进讨。”睿从其计，使使移檄邀天下各处之兵进讨胡人。于时有玉册见于临安，白玉麒麟神玺出于江宁，其文曰“长寿万年，日有重晕”，皆以为中兴之象。民人拾得玉册、神玺，知琅邪王有德，将来呈上于睿，睿受而赏之。时西阳王司马羕以祥瑞遂见军师王导，导曰：“吾意已定夺也。”乃设座灵殿，遂引诸将人见琅邪王。
