<!-- { "loadSidebar": true } -->
　　文昌在从列为最髙版曹于国计为甚重自仲由之材圣门仅许以治千乘之赋况如臣之不肖而使摄大司徒之职治天下之赋其为不称亦已明矣伏念臣曩负罪愆众所指目保全覆焘尽出圣君居闲数嵗而予之祠奉祠逾年而畀之郡甫及下考遽帅全闽感激恩光磨砻朽钝毎思兴悠久之利不敢徇茍且之谋私愿朝廷假以嵗月庶几斯人受一分之赐少寛九重不忘逺之忧区区寸忱可以对越实无一念别取宠荣岂圗到官俶尔四月丝纶之命忽降自天仰惟陛下更化以来大眀黜陟英髦济济聚在阙廷臣于是时岂不愿亲近日月之光簉迹鹓鸿之列而自量蹇劣莫副选抡冒昩而前必致颠踣伏望圣慈俯照忱悃收囘涣汗永穆师言
　　再辞免户部尚书状
　　需章有请涣汗未囘读温诏之丁寕重微衷之感激伏念臣虽乏通明之识粗知去就之宜昔政在私门固合进难而退易今权归公室所当朝令而夕行矧惟去国之十年常切爱君之一念每愁无略可输畎亩之忠讵意逢辰重瞻天日之表身未离于闽峤心已骛于阙庭盍即敬承敢云固避惟是天髙选地官剧曹位在纳言难踵夔龙之武职専治赋媿亡晏巽之才僣渎睿聪冀还宸渥或改司于闲局或仍缀于旧班庶几上无滥予之嫌器名增重下免幸逾之媿廉耻获全臣已于六月一日起离福州迤逦赴阙所有权户部尚书防命合伸恳免降诏不允
　　朕自承大统倐逾十年谓藩阃之间虽以任师帅为急而朝着之内尤以得贤杰为先宜有千人之英来预六连之长卿忠忱许国谠论昌时儿童知其姓名缙绅闻其出处每深简记兹甫召除近臣尽规葢有闗于君徳司徒掌教夫岂为于民财式副详廷寕容辞避其祗前席之意毋徇循墙之谦所辞宜不允
　　辞免翰林学士知制诰兼侍读状
　　恭聆二命有惕下衷窃惟禁林置寓直以来学士拜真除者少繇庆元迄嘉定之末嵗殆几三纪之间考伯夀至楼钥之旧题不过四人而已睿眀继作选用益严由其任职之难是以虚席之久文章尔雅必有先秦西汉之风徳望老成乃称北扉东阁之选伏念臣谫焉孤学藐尔下材昨事先皇获洿内命既求试于民事遂积困于吏氛司空城旦之书几于习熟翰林子墨之作久矣废忘故洊用于初元竟年辞而得请于赫圣神之防丕昭号令之新宜属钜儒俾当鸿笔庶海内读恳切丁寕之诏知圣上有忧勤恻怛之心自顾如臣则非其任三十二而摄直已愧能言五十七而为真敢尸误宠乃若侍经之职尤髙劝诵之班既已试之无裨岂重来之可勉仰蕲宸指并寝纶防悃愊之私凌兢以俟所有恩命未敢祗受降诏不允
　　卿负一世重望前去国也士论共恤今还朝也民言交庆其何修得此于天下哉直以爱君志念恳切论议侃侃一出于正耳然则代予言以诏四方举尧舜之道以告上是职正卿任也而得辞乎况国人所期朕意所属有不止此者卿固不容避也
　　再辞免状
　　北扉建长西学侍言在儒者均谓至荣而圣朝之所谨选其在驽劣皆非敢当然臣顷在初元尝陪经幄未殚忠益已困烦言故当出昼之时不胜恋阙之念乃今何幸复近威顔此区区愚臣报効之秋也其敢以不能自解惟是学士之官在本朝为甚重近世多虚而不除顾以何人得以充数伏观朝廷更张以来两制之任必惟其人文章尔雅训辞深厚殆数十年之所未有臣以空踈之学骫骳之文一旦躐而为之长得无愧乎用是踧踖不安须至尘天聴伏望圣慈将臣新除翰林学士知制诰防命特赐寝免改畀名流所有侍读职事臣不敢洊其控免
　　辞免兼修史状【十一月末】
　　恭聆明诏有惕于中尝闻先儒曾巩有言以为唐虞有神眀之性微妙之徳为二典者不独记其事迹并与其深微之意而传之葢当时执简操笔者亦皆圣人之徒也恭惟中兴三圣揖逊相承无愧尧舜丰功大业震耀古今必有名世之士知圣人之意者然后能扬洪烈彰缉熙上嫓典谟之盛如臣者才识非长学问最浅昨在初元尝与笔削莫措一辞今复何为再叨妙选况蜀之耆儒家擅史学承命修纂允谓得人岂容末至躐处其上用敢顿首以请伏望皇慈收囘涣渥颛命耆儒总领厥事庶几钜典不日崇成所有恩命臣不敢祗受降诏不允
　　卿引巩语既知史之难其言家世又知史之长则卿史学深矣兹朕所以命卿也惟我建炎中兴迨今百有余载髙庙一朝大典犹未迄奏朕心忸焉寤寐不置比喜得今复诏卿葢与先朝分命修祁以作唐史同意欲趣于成耳其相与举纲撮要共裁众工使汗青有期垂信无极以称朕章眀祖烈之志则予汝嘉仲叔之间何足为逊所辞宜不允


　　西山文集巻十六
　　钦定四库全书
　　西山文集巻十七
　　宋　真徳秀　撰
　　对越乙藁
　　举刺
　　申南安知县梁三聘劄
　　证对某去嵗防防再守泉州是时已闻本郡年来民穷财匮大非昔比意谓此特未知节用之方而已曩自江东移守之时郡计亦自甚匮多方撙节甫及年嵗遂可支吾今者不过力守前规必无不可及到官数月推寻颠末乃知昔年之患在枝叶而今日之病在根本夫一郡有一郡之财赋一嵗有一嵗之财赋量入为出岂不可为而今之泉州乃真不可为者葢由根本戕伐之已尽生意萧索而无余故虽极意撙节而未能救也根本之壊其事多端某不敢悉以渎朝聴姑举豫借一事言之葢自十数年来诸邑令宰多非其人产钱失陷而不知考核版籍散乱而不知整顿钞书积压而未尝勾销奸吏豪民相为欺隠于是常赋之入大亏而预借之弊始出二三大县大抵皆然而南安尤甚縁其中间屡不得人或以他官摄事故其积弊日以寖深而通直郎梁三聘适承其后倘其人稍有材力到官之后于前三者用力整顿亦不至壊若是之极而因循废放遂以预借为当然绍定四年已借至今年而五年已借至来年矣自某之来不得不行禁止而三聘乃谓预借者县之所仰以送州者也州既我禁矣使我何所从出于是自今年正月至于五月一钱不复上州某既为黥窜县吏之尤奸蠧者数人以其家资代版帐一月而自余月分仍前不输截日终拖下版帐钱上供银钱大礼钱共一万五千贯有竒本州即目困于宗子之廪给无所擘划而又须为人户理豁预借钱为本县代出上供大礼银钱又将何所措办某夷考其人本无贪暴之行深欲保全之每谕以振刷精神兴起废壊而其材力终不可强汉人有换县而治者亦欲仿而行之又适无可换之人不免委惠安县呉子良往助其钩考而事权不専猝未见效顾念南安为泉壮邑狱讼财赋倍于他县三聘在官非惟财赋不办狱讼亦多不理又其到任甫一考有半来日尚长深恐邑事日甚一日至于不可扶持而后已三聘亦自揆其材不足以振起雕敝数欲自为去就用敢冒为申陈伏望朝廷特赐敷奏亟降指挥令三聘赴部别行注授而选择贤能之宰整顿此邑磨以嵗月庶几浸还旧观乞赐指挥施行申闻事
　　小贴子某闻下任已自差人亦非材士偏郡守臣不敢辍易申辟窃见奉议郎新除南剑州尤溪县徐鹿卿材识不凡彊毅有立欲乞堂差改知南安县事则本邑庶有兴起之日其已差下人乞送部别行注授伏指挥【十月十日奉圣防依梁三聘与祠禄徐鹿卿差知泉州南安县填见阙】
　　奏申雪叶莫诬枉乞加録用状
　　臣恭睹皇帝陛下躬亲大政以来开众正杜羣枉进君子退小人积年防蔽之余一旦豁然天日澄霁至于疎逺小臣行治有闻者多预召擢诬枉斥废者亦被湔洗公道昭明众志用劝今有人焉尝捐躯命委家族为一方翦除凶叛而扼于谗口困踬弗伸者殆将十年其事实闗于臣臣而不言谁当言者臣嘉定之末竢辠湖湘所部武冈军守臣司马遵不善抚循致激戎伍之变臣以本军签书判官防公事叶莫寛和得众委以摄郡宻授方略俾为之圗莫能外示函容而隂设规画不数旬间诛斩凶渠阖郡底定臣即奏于朝廷防防特进三秩就陞通判以奨其忠劳既又改倅江陵欲付以事任而司马遵者闲废颇久志圗复用撰造诬妄之词以欺言路言者适其乡曲不暇审详遽行弹奏削秩免官其后辟倅汀州又以劾免今按其所论大约有三曰胁长吏而夺之印也曰谕贼党以逐郡守也曰掩诸卒禽贼之功以为已有也臣身与其事谨为条析而辨眀之司马遵当叛卒嚣哗之初皇恐失措以疾为辞牒送印记又以手帖恳嘱叮咛郡之官僚亦合辞致请时事变叵测人情忧危莫不获已出任抚定之责而数申诸司求免摄郡臣为檄永州通判魏泌前往究实欲以代之泌至武冈而永守适以论罢有防令交与次官泌既亟归零陵臣遂复以付莫迄能显立功效不负委令然其本心葢求免而不获非欲摄以规利也文移具在一一可覆而谓莫迫而夺之印可乎其诬一也臣既劾遵于朝又虑其久留竢命万一不测或生他虞则贼之凶焰又将愈炽一境生灵皆有鱼肉之忧不获已令遵先次离任而严督巡尉防出数程戒谕卒徒毋得淩犯遵于枕蛟借虎之时得自拔以去尽室获全莫之保防不为无力而谓谕贼党以逐之可乎其诬二也臣闻变之后与莫书问往来辄为隠语使用以贼攻贼之荣时诸营千余人悉已从贼而莫能于中择可仗者数人出臣所下赏榜文帖宻以示之谕以祸福结以恩信然后陈喜李时等踊跃效命非莫发縦指示虽百陈喜安能成功其间当赏之人皆莫保明申上未几命下补承信校尉者四人莫于诸卒亦无负矣而谓掩其功以为已有可乎其诬三也方是时叛卒恣横求得欲从诸郡之兵争相慕效有瞠目语难之态而邵州之势尤急臣缪尸帅事日夕轸忧幸莫功成闻者惕息忧端顿弭军律用张臣之荐辞谓其事虽止一方其利实及一路葢以此也而遵不思由已以致变乃反嫁罪而诬人使莫以慈祥岂弟之资而被凶险倾邪之目诋诬至此可谓欺天言者未必有心遵实织成其罪莫既镌斥遵遂得祠惩劝易施重为可叹臣平居念此每为拂膺今者天启圣明宏开公道而臣猥以不肖受任全闽莫之本贯在臣治所祠廪之给又在本州议幕虚员委令承摄亦能多所禆益似此人材岂宜久弃且昔尝赖之以免责今可不为之讼寃事之本末不敢悉尘天聼已备録申尚书省外莫以儒科入仕治邑有称两任通判共歴二考八月有竒今以朝请大夫主管建昌军仙都观资歴已深治行无阙伏望圣慈念其捐身弭乱之功悯其遭诬家食之久优加録用使天下之士知能为国宣力者虽见枉于一时终获伸于异日其于劝励实非小补须至奏闻者得防以莫知赣州
　　福州举自代状
　　朝奉郎前知荆门军张元简有博综古今之学有兼资文武之材负抱卓然器能伟甚论思献纳固所优为牧圉抚循亦尝小试陈义而去有蕴未施臣实不如举以自代
　　应诏荐士状
　　朝奉大夫湖南安抚司主管机宜文字赵希稷忠信笃实寛厚和平臣昨帅长沙实掌书记公廉一节勤瘁百为若建社仓若行税酒寛省租赋字飬惸惠稍及于斯民希稷多为之賛画其后帅臣余嵘因而委任降酃县之冦筑茶陵之城绩效着眀公论推予朝散郎主管西外睦宗院郑逢辰生于贵介之族不为居飬所移好学自修亲师取友志尚不茍才识亦优屡任宗官安恬不竞臣令暂摄机幕裨賛颇多条醝政之便宜革其苛扰讲舟师之利病为之扞防详其器能实为通用二人者若防朝廷以叙进擢付之麾节必有可观朝散郎通判漳州钱相才力敏强识见开豁办治之长着于宰邑闗决之助见于佐州履正奉公乃其素守剸烦破剧实所优为傥膺临遣之荣必有澄清之效
　　除户书举自代状
