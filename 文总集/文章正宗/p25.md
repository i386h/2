<!-- { "loadSidebar": true } -->
　　灵王为章华之台【韦氏曰灵王楚恭王之庶子灵王熊防也】与伍举升焉曰台美夫【伍举椒举也】对曰臣闻国君服宠以为美【服宠谓以贤受宠服是为美也】安民以为乐【以能安民为乐】聴徳以为聪【聴用有徳也】致逺以为明不闻其以土木之崇高雕镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台高不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁賛事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使太宰启疆请于鲁侯惧之以蜀之役而仅得以来使富都那竖賛焉【富富于容貌都闲也那美也竖未冠者也言取美好不尚徳也】而使长鬛之士相焉臣不知其美也夫美也者上下外内小大逺迩皆无害焉故曰美若于目观则美【于目则美徳则不也】缩于财用则匮【缩取也】是聚民利以自封而瘠民也胡美之为【封厚也胡何也何以为美】夫君国者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违【骚愁也离畔也迩境内逺邻国也】天子之贵也唯其以公侯为官正而以伯子男为师旅其有美名也唯其施令徳于逺近而小大安之也若敛民利以成其欲使民蒿焉忘其安乐而有逺心【蒿耗也逺心畔离也】其为恶也甚矣安用目观故先王之为台榭也【积土曰台无室曰榭】榭不过讲军实【讲习也军实戎事也】台不过望氛祥故榭度于大卒之居【大卒王士卒也度谓足以临见之】台度于临观之高【足以下临观上使屋榭不蔽日明而已】其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其以匮之也若君谓此台美而为之正楚其殆矣
　　白公子张谏灵王
　　灵王虐白公子张骤谏【韦氏曰子张楚大夫白公也】王患之谓史老曰吾欲已子张之谏若何【史老子亹已止也】对曰用之实难已之易矣若谏君则曰余左执鬼中右执殇宫【中身也礼曰其中遏然夭死曰殇殇宫殇之居也执谓把其录籍制服其身知其居处若今世云能使殇也】凡百箴谏吾尽闻之矣宁闻它言【不欲闻谏也】白公又谏王如史老之言对曰昔殷武丁能耸其徳至于神明【耸敬也至通也】以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正四方余恐徳之不类兹故不言如是而又使以象梦求四方之贤圣得傅说以来升以为公而使朝夕规谏曰若金用女作砺若济川用女作舟若大旱用女作霖雨啓乃心沃朕心若药不瞑厥疾不瘳若跣不视地厥足用伤若武丁之神明也其圣之叡广也其知之不疚也犹自谓未乂故三年黙以思道既得道犹不敢专制使以象旁求圣人既得以为辅又恐其荒失遗忘故使朝夕规诲箴谏曰必交脩余无余弃也今君或者未及武丁而恶规谏者不亦难乎【难以保国】齐桓晋文皆非嗣也【非嫡嗣也】还轸诸侯不敢滛逸【还轸谓出奔也】心类徳音以得有国【类善也】近臣谏逺臣谤舆人诵以自诰也是以其入也四封不备一同而至于有畿田以属诸侯【属防也】至于今为令君桓文皆然君不度忧于二令君而欲自逸也无乃不可乎周诗有之曰弗躬弗亲庶民弗信臣惧民之不信君也故不敢不言不然何急其以言取辠也王病之曰子复语不谷虽不能用吾憗寘之于耳【愸犹愿也】对曰赖君之用也故言【赖恃也】不然巴浦之犀犛兕象其可尽乎其又以规为瑱也【犛犛牛也规谏也瑱所以塞耳也言四兽之牙角可以为瑱难尽也而又以规谏为之乎】遂趋而归杜门不出七月乃有干谿之乱灵王死之【○此以下监本有蓝尹亹对昭王一篇原本无今不录】
　　右春秋诸臣论谏之辞凡三十二事【告君】
　　议论三
　　郤缺请归衞地【左传下同文七年】
　　晋郤缺言于赵宣子曰日卫不睦故取其地【杜氏曰日徃日取卫地在元年】今已睦矣可以归之叛而不讨何以示威服而不柔何以示懐【柔安也】非威非懐何以示徳无徳何以主盟子为正卿以主诸侯而不务徳将若之何夏书曰戒之用休【有休则戒之以勿休】董之用威【董督也有罪则督之以威刑】劝之以九歌俾勿壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼【徳正徳也礼以制财用之节又以厚生民之命】无礼不乐所由叛也若吾子之徳莫可歌也其谁来之【来犹归也】盍使睦者歌吾子乎宣子说之【为明年晋归郑卫田张本○按此章収功全在睦者歌吾子一语盖人之常情强轧之未必从而顺道之常见聴此赵宣子之所以说也】
　　臧孙论诘盗【襄二十一年】
　　邾庶其以漆闾丘来奔【杜氏曰庶其邾大夫】季武子以公姑姊妻之皆有赐于其从者于是鲁多盗季孙谓臧武仲曰子盍诘盗【诘治也】武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗【吾谓国中】子为正卿而来外盗使纥去之将何以能庶其窃邑于邾以来子以姬氏妻之而与之邑【使食漆闾丘】其从者皆有赐焉若大盗礼焉以君之姑姊与其大邑其次皁牧舆马【给其贱役从皁至牧凡八等之人】其小者衣裳劔带是赏盗也赏而去之其或难焉纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎【按季孙赏盗而已非为盗也而臧武仲乃曰上之所为民亦为之何哉盖季氏是时颛有鲁国凡土地贡赋名器威福君所有者季氏皆窃以为已物非盗而何故臧武仲因事而规之其言深有味云】
　　祁奚请免叔向【襄二十一年范宣子逐栾盈云云】
　　栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴【杜氏曰十子皆晋大夫栾盈之党也羊舌虎叔向弟】囚伯华叔向籍偃【籍偃上军司马】人谓叔向曰子离于罪其为不知乎【讥其受囚而不能去】叔向曰与其死亡若何【言虽囚何若于死亡】诗曰优哉游哉聊以卒嵗知也【诗小雅言君子优游于衰世所以辟害卒其寿是亦知也】乐王鲋见叔向曰吾为子请叔向弗应出不拜【乐王鲋晋大夫乐栢子】其人皆咎叔向叔向曰必祁大夫【祁大夫祁奚也食邑于祁因以为氏】室老闻之曰乐王鲋言于君无不行【其言皆得行】求赦吾子吾子不许【谓不应出不拜】祁大夫所不能也【不能动君】而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之【诗大雅言徳行直则天下顺之】夫子觉者也晋侯问叔向之罪于乐王鲋对曰不弃其亲其有焉【言叔向笃亲亲必与叔虎同谋】于是祁奚老矣闻之乘驲而见宣子曰诗曰惠我无疆子孙保之【诗周颂也言文武有惠训之徳加于百姓故子孙保赖之】书曰圣有谟勲明徴定保【谟谋也勲功也言圣哲有谋功者当明信定安之】夫谋而鲜过惠训不倦者叔向有焉【谋鲜过有谟勲也惠训不倦惠我无疆也】社稷之固也犹将十世宥之以劝能者今壹不免其身【壹以弟故】以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王【言兄弟罪不相及】若之何其以虎也弃社稷子为善谁敢不勉多杀何为宣子说与之乗以言诸公而免之【共载入见公】不见叔向而归【言为国非私叔向也】叔向亦不告免焉而朝【不告谢之明不为已】
　　声子请复椒举【襄二十六年】
