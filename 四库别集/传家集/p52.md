<!-- { "loadSidebar": true } -->
　　月日具位臣光谨昧死再拜上防皇帝陛下臣闻书曰面稽天若诗曰文王陟降在帝左右盖言王者爲天之子不敢不朝夕小心祗畏其命如在其上如在其左右也是故洪范九畴以五行爲本言王者当祗顺五行之性内谨五事以治身外修八政以治国正五纪以承天序折衷于皇极之道登用三徳之人又参合以筮之谋察风雨寒燠之来以省得失知休咎导迎五福避逺六极此万世不易之道也臣不胜狂愚忘生触死伏见陛下即位以来灾异甚众日有黒子江淮之水或溢或涸去夏霖雨渉秋不止京畿东南十有余州庐舍沉于深渊浮苴栖于木末老弱流离捐瘠道路妻儿之价贱于犬豕许颍之间亲戚相食积尸成丘既而歴冬无雪暖气如春草木早荣继以黒风今夏疠疫大作弥漫数千里病者比屋丧车交路至秋幸而丰熟百姓欣然庶获苏息未及收获而暴雨大至一昼之间川泽皆溢沟渠逆流原隰丘陵悉爲洪波一苗半穗荡无孑遗都城之内道路乘桴城阙摧圯官府仓廪军垒民居覆没殆尽死于压溺者不可胜纪耆耋之人皆言耳目所记未尝暏闻此乃旷古之极异非常之大灾陛下安得不侧身恐惧思其所以致此之咎乎臣性愚学浅不足以窥测天意窃以书曰天聪明自我民聪明天明畏自我民明威又曰天视自我民视天听自我民听然则灾异之来不在于佗苟人心和悦则天道无不顺矣诗曰亹亹文王令闻不已又曰如珪如璋令闻令望古之圣王未有不先其令名而能行其政于天下者也臣伏见陛下践阼之初上自宰辅次及朝臣下逮闾阎细民士伍厮养无不翕然同辞称颂圣徳如出一口皆云方今皇族奉朝谒者八百余人陛下仁孝聪明爲之首冠知人疾苦识其情僞节俭爱物刚果能断既美先帝知人之明又庆已身逄时之幸涕泣共谈悲喜相半臣愚以爲昔汉惠帝无子而得文帝仁俭谦恭百姓富饶几致刑措昭帝无子而得宣帝勤惠明断吏良民乐号称中兴然则国无嗣子而旁亲入继未必不爲天意福祐社稷而光启圣贤也私心自幸又甚于众人俄而圣躬有疾上下之人思杀身爲牲粉骨爲药庶祈早瘳以观圣政不意数月之后道涂之议稍异于前颇有谤言不专称美逮乎周嵗之外则颂者益寡谤者益多臣窃伏于阙门之外日闻众论不胜怅恨痛心疾首昼而忘食夕而忘寝爲陛下深思其故终不能明意者陛下于举动循守之间万一有所未思乎敢以愚虑言之盖有三焉惟陛下寛其罪使得毕其辞窃以皇太后仁明之徳爰自先朝布闻四方加之保育圣躬在于襁褓陛下入承大统不可谓全非皇太后之力当陛下初得疾之时外间传言皇太后于先帝梓宫之前爲陛下叩头祈请额爲之伤如此岂可谓无慈爱之心于陛下哉不幸爲防贼之人交相离间遂使两宫之情介然有隙就使皇太后有不慈于陛下陛下爲人之子安可校量曲直遂生忿恨而于爱恭之心有所不备乎传曰大徳灭小怨先帝擢陛下于众人之中自防御使升爲天子唯以一后数公主属于陛下而梓宫在殡已失皇太后之欢心长公主数人皆屛居闲宫希曽省见臣请以小喻大设有闾里之民家有一妻数女及有数畆之田一金之产老而无子养同宗之子以爲后其人既没其子得田产而有之遂踈母弃妺使之愁愤怨叹则邻里乡党之人谓其子爲何如人哉以匹夫而爲此行犹见贬于乡里况以天子之尊爲四海所瞻仰哉此陛下所以失人心之始也先帝天性寛仁重违物意晩年婴疾厌倦万几遂以天下之事悉委之两府两府或见有所偏或意有所私取舍黜陟未必皆当又巧设幸门进防所爱超资越级欺罔众人抑压孤寒无所伸愬及陛下即位皆谓必能奋发干刚昭明君徳收取威福复还王室进贤退愚赏善罚恶使海内廓然立见太平而陛下益事谦逊深自晦匿凡百奏请不肯与夺动循旧例不顾事情谨于细务忽于大体知人之贤不能举知人不肖不能去知事之非不能改知事之是不能从大臣专权甚于先朝率意差除无所顾忌或非材而骤进或有罪而见寛此天下所以重失望也臣闻书曰木从绳则正后从谏则圣是以尧稽于众舍已从人舜好问而好察迩言禹闻善言则拜汤用人惟已改过不吝此四圣人者岂其才智之不足哉然犹孜孜汲汲下询愚贱之人者盖以四海之广万几之众非一人所能独知必资天下之耳目思虑然后能曲尽其理也陛下圣质虽羙亦当取法于尧舜禹汤而即政以来或意有所见执之不移如坚守严城御敌外冦使羣臣之言皆无自而入殆非所以纳百川而成巨海也孔子曰人之言曰予无乐乎爲君唯其言而莫予违也如其善而莫之违也不亦善乎如不善而莫之违也不几乎一言而丧邦乎是故明君之于聼纳无彼无我无亲无踈无先无后唯其是而已矣若重我所有而轻彼所陈信其所亲而疑其所贱主先入之言而拒后来之议则虽有是者亦不可得而见矣夫人心之所好者视丑以爲羙所恶者视善以爲恶苟能以平心察之则是非易见矣书曰有言逆于汝心必求诸道有言逊于汝志必求诸非道若必待合于圣意则悦而从之不合则怒而弃之臣恐防谄日进方正日踈殆非所以増社稷之福也又国家置台谏之官爲天子耳目防大臣壅蔽朝廷政事皆大臣相与裁定然后施行而台谏或以异议干之陛下当自以圣意察其是非可行则行可止则止今乃复付之大臣彼安肯以已之所行爲非而以佗人所言爲是乎此乃陛下所以独取拒谏之名而大臣坐得专权之利者也夫以君相之重何啻泰山贱臣之轻何啻鸡卵乃欲相与校其胜负臣固知其不敌矣是以四方懐忠之士愿效区区者皆望风不进结舌沮气此天下所以又失望也凡此三者在列之臣皆知其不可而上畏严诛下避怨怒莫敢以此极言闻于陛下使海内愤欝之气积而不发宜其有以感动天地之和矣臣闻天意保佑王者故爲之下灾异以谴告之若王者恐惧修省则非徒免一时之害又将有福禄随之商之太戊武丁周之成宣是也若傲忽不顾非徒爲害于一时又将有危亡之祸汉之成哀桓灵是也今灾异之来意者皇天亦将保佑陛下以成商周之美乎臣愿陛下上稽天意下顺人心于此三者皆留圣念奉事皇太后愈加孝谨务得驩心诸长公主时加存抚无令失所总挈大柄勿以假人选用英俊循名责实赏功罚罪舍小取大刬塞弊幸一新大政延纳谠言虚心从善皆行之以至诚非特爲空言而已夫至诚可以动金石而况人乎不诚不足以感匹夫而况天乎诗云无曰髙髙在上陟降厥士日监在兹天虽至髙视听甚迩人之所爲发于中心则天已知之固不待见其容貌形于声音也陛下果能尽诚于此则圣徳日新令名四达人心既悦天道自和百谷蕃昌嘉瑞并至蛮夷率服福流子孙矣臣自知不才无补朝廷然不敢遂自塞嘿复有所陈惟陛下裁察臣光昧死再拜上防
　　乞节用上殿劄子【治平二年八月十四日上】
　　臣窃见国家公私穷窘固非一日今兹复遇大灾畿内秋田荡无孑遗仓廪储蓄率多败壊府库钱帛散用将尽必恐今冬饥馑甚于去年军民嗷嗷无以赈救经费不足重以郊礼此乃国用危急之时不可不早以爲忧今取之于内帑则内帑已虚收之于外方则外方已尽敛之于下民则下民已竭不知朝廷将何以爲计臣愚以爲若非陛下侧身克已痛自节约则无以应答天意感慰民心使昏垫者忘其悲愁馁死者无所怨嗟也臣闻节用之道必自近始伏望上自乘舆服御之物下至颍王公主婚嫁之具悉加裁损务从俭薄勿信主者以旧例爲言出六宫冗食之人使之从便罢后苑文思院所造滛巧服玩止诸处不急之役然后命有司考求在外凡百浮费之事皆一切除去羣臣非有显然功效益国利民者勿复滥加赏赐将来南郊自非牺牲玉帛供神之物其余青城仪仗之类止于奉车驾备外饰者亦令有司与礼官同共参详减省臣闻国有凶荒则杀礼事天者贵于内诚而贱外物是故噐用陶匏席用槀秸况于青城仪仗之类何爲不可减乎凡此数者唯在圣意断而行之固不可与庸俗之人执文泥例者谋之也取进止
　　乞令朝臣转对劄子
　　臣窃见祖宗之时累曽令朝臣转对或遇灾异更广求直言真宗咸平景徳之间询访尤切其诏书云渉诋讦者固可优容乏词藻者许其直致是时羣臣上书言事者日不下百余封每戒敕閤门令疾速进入诏枢宻直学士冯拯陈尧叟令详定以闻所以然者不惟考时政之得失亦以观羣臣之能否也是故太宗时得冦凖真宗时得张知白皆因上书言事骤加擢用后爲宰相俱著名迹景徳元年六月内出朝士边肃等二十四人姓名令于崇政殿引对在外者驿召赴阙其后稍稍进用多爲名臣此皆近事易法者陛下践阼未乆羣臣能否恐未徧知欲乞依祖宗旧制毎遇内殿起居日常令朝臣两人转对其余在京及外处臣僚有欲上书言事者所在官司皆不得壅滞彼必欣然承命各竭所懐然后陛下亲加省览必有所得若上书者稍多陛下不能一一徧观即乞择近臣识虑明达用心公正者二人先次看详但求理道切当不取文辞华羙分爲数等各以贴黄节出事宜置之于前然后奏御陛下更以圣意择其善者特令引对靣加询访若实有可采其所言之事即爲施行仍于禁中籍记姓名毎遇有重难公事试委之干办后果有功效乃加进用如此则天下之才尽在目前可以噐使虽尧舜之世嘉言罔攸伏野无遗贤亦不是过也不然若但循故事止作虚名所上之书未必省览虽复省览亦无施设则无益于事不如不爲也取进止
　　乞不受尊号劄子【治平二年九月五日上由是羣臣五上表终不允】
　　臣闻谦徳之羙尊而益光施之神人无不悦顺窃见陛下将有事于南郊羣臣循袭故事请上尊号以陛下叡智聪明徽柔懿恭享兹鸿名云何不可正以属者暴雨爲灾五稼漂没编户失业吁嗟之声盈于道路迄今未息陛下当此之际正宜深自抑损以承答天谴慰释众心况尊号非古近出有唐陛下受而有之不足以褒大圣功推而不居足以发挥盛徳所有羣臣上尊号表伏乞陛下拒而勿受仍令更不得上表此亦区区防诚欲禆益万分之一也取进止
　　言濮王典礼劄子【治平二年八月十七日上】
