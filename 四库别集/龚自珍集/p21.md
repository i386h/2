<!-- { "loadSidebar": true } -->
尝观道之丰也，命必啬之；德之亨也，遇必窒之。两汉以降，为世儒宗者，伏生沈沦，贾生放黜，子政子云，所遭良阸，康成、邵公，皆在党锢，叔重终于庳官，仲翔羁于远土；或藉阶经术，致身卿相，非其名德之无偶，则必世主之非圣。唐、宋之世，韩、苏之伦，衡厥所遭，十九同慨，求其出秉斧钺，入总图师，朝宁倚焉，师儒宗焉，岂可遘欤？公宦辙半天下，门生见四世；七科之后辈，尚长齿发，三朝之巨政，半在文翰；幽潜之下士，拂拭而照九衢，蓬荜之遗编，扬扢而登国史；斗南人望，一而无两，殿中天语，字而不名。吁！富贵不足为公荣，名誉不足为公显。九川行地，溯学海而波澄；三台烛天，指文星而度正。其在汉也，譬以伏、孔居邴、魏；其在唐也，譬以韩、李兼房、杜。然而矜遭际之隆，不如稽勋阀之旧也，多福德之符，不如陈黎民之感也。睿庙亲政，公受殊知，谓先皇将任汝枢臣，今汝其作朕疆吏。公辞不获，爰始受命，亦越于今，先后廿年，抚浙抚豫者皆再，抚闽抚江右各一；先督全漕，继督两湖，继而督两广，复六年于兹矣。公知人若水镜，受善若针芥。爨材牛铎，入聪耳而咸调，文梓朽木，经大匠而无弃。器萃众有，功收群策。公文武兼资，聪明异禀，胸中四库，妙运用于无形，目下十行，识姓名于一过。凡在僚友，畏其敏，服其大，此公之功在察吏者也。仁心为质，施于有政，每问风俗，先及桑麻。昔餫浙人之馑，远泛舟于蜀江；今徕番舶之粟，平居贾于粤市。其通有无也，兼惠商民，其化疆界也，并泯中外，此公之功在抚字者也。文翁治郡，礼容蔚于石室；乐浪著县，契令代夫写官。公先视浙学，成《经籍纂诂》二百六卷，及乎持节，乃设精舍，颜曰诂经；背山面湖，左图右史，于政余亲课之。及莅江右，刊宋本《十三经》若干卷。今兹来粤，暇日无多，又复搜其文献，勒成巨编，刊《广东通志》若干卷。斠士之堂，榜曰学海，想见俊髦之翕集，与其波澜之壮阔焉，此公之功在训迪者也。嘉庆之初。海氛方炽，大为逋逃之渊薮，实恃粮兵之藉赍，公以清野之法，为出海之禁，推毂武臣，训练舟旅。时则安南伪帅，潜结内盗，倚剽掠以赡孱邦，倾丑类以弄巨艇，义肆寇攘，渐图窥伺。公传檄诸镇，勒兵松门，指挥方定，飓风大作，海若效灵，顺逆异势。是役也，获其王印及铜炮重二千斤者甚伙，海寇歼焉。厥后蔡牵往来闽浙，公首荐壮烈伯李公俾为统帅，壮烈成名，牵亦寻灭，鲸浪遂息，鼍更不惊。余干奸民，蠢焉煽乱，勾结党徒，簿造名号，妖鸟已翼而未飞，长蛇流沫而思噬。公则斩彭蠡之菰芦，祷匡庐之烟雨，发之也不旬日，破之也不崇朝，是曲突徙薪之善谋，有劲弩激箭之捷手，夷大难如一反掌。其于闽也，特于海渚，大筑炮台，时出新意，水法陆法之图，天雷地雷之谱，厥后各吏，则而彷之。粤东互市，有大西洋，近惟英夷，实乃巨诈，拒之则扣关，狎之则蠹国；备戒不虞，绸缪未雨，深忧秘计，世不尽闻。盖公身本将门，夙娴韬秘，谢公雅量，草木识其威名，叔子高怀，裘带寓其将略，此公之功在武事者也。承平日久，海宇蕃庶，物盈而枵，吏猾而蠹，是以弥补之诏，三十年于兹矣。金粟之藏按簿则有其名，关市之榷，摭实尽无其物。公在浙之日，议谓其事当信而勿欺，其期宜缓而勿迫。久之竟获全效，卒如初议，他行省勿及也。此公之功在治赋。京师转漕东南，岁七百万，积以升斗，极于京垓，盘仓古法，今也失传，其数至赜而不可稽，其欺至隐而不可诘，公准之斛法，定为尺长，布算则有目皆知，执度则布指成寸，既有定式，遂为捷法。又以比岁淮弱黄强，重迟空晚，发议盈廷，图改运道，公乃考有元之成规，得海运之故道，计舟樯丰俭之用，较时日往返之程，度其险夷，权其常变，中流一壶，成书具在。此公之功在治漕。凡此者，中盘虽丽，难镌彤矢之勋；鼎良珍，莫罄赤环之绩。

自非张华腹中，千门万户，孙武囊底，八地九天，而枚举焉，泛测焉，窃以为轻尘难语于嵩岳之高，爝火奚裨于阳鸟之照者也。右廿四卷，宜置册府，宜藏京师，宜付写官，宜诏僚友。古之不朽有三，而公实兼之。古之上寿百有二十，而公甫半之。古说经之辞：君主日，臣主月。《诗》曰：“如月之恒。”言初弦也；五岳视三公，《诗》曰：“嵩高维岳。”言大而高也。由斯以谭，其诸光明之日进，生物之方无穷也乎？敬语程公，为我报公子，俟公七秩之年，更增十卷之书，当更序之，此其第一序云尔。癸未正月。

怀宁王氏族谱序
民之生，尽黄帝、炎帝之后也，尽圣者之后也。蔀而有国，淆而有家，各私其子孙。夫使私其子孙，乃各欲其子若孙之贤也，起中古家天下之圣人而问之，不易此心矣；又使天下有子孙者，皆如此心，天下后世，庶几少不肖之人矣乎！起黄帝、炎帝而问之，不易此心矣。欲子孙之必贤，有道乎？曰：圣者弗能。无已，姑称祖父之心，而明惠之以言，则有二术焉。曰家法，曰家训。家法，有形者也；家训，无形者也。家法，如王者之有条教号令；家训，如王者之有条教号令之意。家训，以训子孙之贤而智者；家法，以齐子孙之愚不肖者。由是胪而为家谱，则史表之遗也；广而为家乘，则史传之遗也。二术立，谱乘举矣。谱何起？起江左，滥于唐，诞于明。贤矣，有禄于朝，则引史书贵官闻人以为祖。江左诸帝倡之，又品差之。明之文士述家谱，诞者至八十世婚姻，必书汉郡，李必陇西、陈必颍川、周必汝南、王必太原是也。儒者实事求是，又思夫大本大原皆黄、炎，汉郡何足书？我则笑之。怀宁主事王璪，示我家谱十卷，有法，有训，有谱。法甚法，训甚良，谱起明中叶，以字某甫讳某者之始迁于怀宁也，谓之始迁祖，谓之《怀宁王氏谱》，不滥，不诞，甚善。我读而善之，则避席择言曰：古者祭礼，嘏传皇尸之命，命主人曰：皇考某甫，以汝曾孙能帅从皇考之言，降福于曾孙，享汝饮食，宜稼于田，汝曾孙若我寿考。户部祭，自珍愿为王氏嘏。

长短言自序
情之为物也，亦尝有意乎锄之矣；锄之不能，而反宥之；宥之不已，而反尊之。龚子之为《长短言》何为者耶？其殆尊情者耶？情孰为尊？无住为尊，无寄为尊，无境而有境为尊，无指而有指为尊，无哀乐而有哀乐为尊。情孰为畅？畅于声音。声音如何？消瞀以终之。如之何其消瞀以终之？曰：先小咽之，乃小飞之，又大挫之，乃大飞之，始孤盘之，闷闷以柔之，空阔以纵游之，而极于哀，哀而极于瞀，则散矣毕矣。人之闲居也，泊然以和，顽然以无恩仇；闻是声也，忽然而起，非乐非怨，上九天，下九渊，将使巫求之，而卒不自喻其所以然。畴昔之年，凡予求为声音之妙盖如是。是非欲尊情者耶？且惟其尊之，是以为《宥情》之书一通；且惟其宥之，是以十五年锄之而卒不克。请问之，是声音之所引如何？则曰：悲哉！予岂不自知？凡声音之性，引而上者为道，引而下者非道，引而之于旦阳者为道，引而之于暮夜者非道；道则有出离之乐，非道则有沈沦陷溺之患。虽曰无住，予之住也大矣；虽曰无寄，予之寄也将不出矣。然则昔之年，为此长短言也何为？今之年，序之又何为？曰：爰书而已矣。

跋少作
龚自珍自编次甲戌以还文章，曰文集者十卷，曰余集者又三卷，既竣，于败簏中，见所删弃者，倍所存者，触之峥嵘，忆之缠绵，因又淘拣其稍稍可者，付小胥，附余集之尾。以少作之居太半于是也，统题曰《少作》，合一十八篇，别为卷。癸未仲夏朔自珍识。

跋破戒草
余自庚辰之秋，戒为诗，于弢语言简思虑之指言之详，然不能坚也。辛巳夏，决藩杝为之，至丁亥十月，又得诗二百九十篇，自周以迄近代之体，皆用之；自杂三四言，至杂八九言，皆用之。不自割弃，而又诠次之。录百二十八篇，为《破戒草》一卷。又依乙亥、庚辰两例，存余集，凡五十七篇，亦一卷。大凡录诗百八十四篇，删勿录者，尚百五篇。录诗则以《扫彻公塔诗》终。乃矢之曰：余以年编诗，阅岁名十有八。自今以始，无诗之年，请更倍之，惟守戒之故，使我寿考。汝如勿悛，勿自损也，俾无能寿考于而身，至于殁世，汝亦不以诗闻，有如彻公。道光七年丁亥十月丁亥。龚自珍一名易简伯定父自识。翌日，付小胥抄，越十有三日己亥竣，得三十六纸，如其戒诗之年，定公又识。

上海李氏藏书志序
龚自珍曰：目录之学，始刘子政氏。嗣是而降，有三支：一曰朝廷官簿，荀勖《中经簿》，宋《崇文总目》、《馆阁书目》，明国史经籍志是也；一曰私家着录，晁公武《郡斋读书志》、陈振孙《书录解题》以下是也；一曰史家着录，则汉《艺文志》、隋《经籍志》以下皆是也。三者其例不同，颇相资为用，不能以偏废。三者之中，其例又二：或惟载卷数，或兼条最书旨。近世好事者，则又胪注某抄本，某椠本，某家藏本。兹事殊细，抑专门之业，必至于是，而始可谓备，则亦未易言矣。纯皇帝开四库，建七阁，海内之士，毕睹官簿。大江以南，士大夫风气渊雅，则因官簿而踵为之，往往瑰特，与中朝之藏有出入者。而上海李氏，乃藏书至四千七百种，论议胪注至三十九万言。承平之风烈，与鄞范氏、歙汪氏、杭州吴氏、鲍氏相辉映于八九十年之间。李君犹且恨生晚，不获遇纯皇帝朝亲献书。顾异日数本朝目录，必不遗李氏。吾生平话江左俊游宾从之美，则极不忘李氏，东南顾翛翛踞天半矣哉！李君名筠嘉，议叙光禄属官衔，不仕。道光六年丙戌六月龚自珍在京师寄此序。

附：慈云楼藏书志序
