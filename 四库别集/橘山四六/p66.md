<!-- { "loadSidebar": true } -->
　　连十万师而给饷逺扬英簜之光【周益公集王之望持节入蜀以王官总军赋适金人渝平王师十万攻取郡县保守闗隘累月不解甲公与将帅议论往复费金谷巨万计而储偫素备蜀人不知】同二千石以承流近假箳篂之庇【董仲舒策郡守县令民之师帅所使承流而宣化者也】祗事有日荣遇自天恭惟某官周麟趾之遗风【诗麟之趾振振公子】唐虬髯之真种【杜诗汝阳让帝子眉宇真天人虬髯似太宗色映塞外春】所居国重【史记齐世家夷吾所居国重战国策所在国重所去国轻】自与人殊【杜诗高帝子孙尽隆凖龙种自与凡人殊】高挹儁科惊学海文河之浩荡【唐文粹序天下之人始知文有江而学有海上官仪诗浩荡文河注骆宾王啓文河飜浪织玉潋以韬霞学海惊澜缀珠聫于濯锦】晋仪要贯覩郎星卿月之辉煌凡所践扬妙于裁剸【剸音转説文截也】崇牙既植则藩垣斯固【诗价人维藩太师维垣】直指所临而狱岸以清【诗哀我填寡宜岸宜狱汉书刑法志狱豻不平注狱豻狱讼也】积三年至九年之储已着将输之效由一路总六路之任更资供亿之劳自青海苞戈之余而潢池弄兵者众疮痍未复饥馑荐臻【诗天降丧乱饥馑荐臻】四郊之壁垒固多【礼记四郊多垒卿大夫之耻也】千里之舳舻弗继要令民不加赋而用度足须知国必有人而根本强卓尔萧晏之才【萧何传何守闗中计戸转漕给军刘晏传代宗擢晏领东都河南江淮转运使歳输四十万斛陈諌以为管萧之亚】出乎间平之冑【旧唐书霍王元轨高祖子也太宗问羣臣曰朕子弟孰贤魏徴对曰臣愚闇不尽知其能惟吴王数与臣言未尝不自失上曰卿以为前代谁比徴曰经学文雅亦汉之间平也唐太宗册文建官之道实资明徳列爵之义必俟茂亲故郑晋佐周功宣于□亮间平辅汉业崇于藩屏又封周王诏方导徳于间平周必大啓学高歆向徳茂间平孙逢吉啓以间平礼乐之英与晁董方闻之选野客丛书事有承袭用之不以为异者如宗室用间平二字之类是也河间东平汉家二王封号难于拆用间犹言中耳今言间平似无义理然北史论齐文襄诸子虽有谢间平徐陵啓有间平就国之语则此二字其来旧矣】独持货柄尽护戎弢【总领带报发御前军马文字庄子从说之则以金版六弢】寛宸旒北顾之忧非公何恃正揆席左虚之位不晩遄归某居家自修游世寡与甫脱选坑于独冷之地又偿县债于多艰之时好弦歌而不衰鲁孔子所愿学也【家语孔子厄于陈蔡絶粮七日藜藿不充孔子愈慷慨讲诵弦歌不衰】归田园而未遂陶元亮真何人哉【吴靖为长沙令一日自叹曰读五车书辛苦十年不得缀鹓鹭班发白踪迹飘零尚为百里陶元亮复何人耶】朅来上都阨在逆旅【逆旅客舍也左传于逆旅史记虽逆旅之宿不勤于此矣晋书潘岳传国语曰许由辞帝尧之命而舍于逆旅诗外传曰晋阳处父过寗舍于逆旅谈宾録马周西行长安至新丰宿于逆旅主人唯供诸商贩而不顾周遂命酒悠然独酌主人翁深异之摭言熊执易赴举行次潼闗秋霖月余滞于逆旅俄闻隣店有一士吁嗟问之曰前光山令樊泽举制科至此马毙囊空莫能自进执易遽以所乘马倒囊济之泽明年登科六一居士诗道路今犹困旅人东坡诗逆旅担夫相尔汝骆宾王啓遂归逆旅再轸危途】皇天岂无于老眼【杜诗皇天无老眼空谷值斯人】公台亦有于知音弗能持矛盾以争名【韩诗念昔尘埃两相逢争名龃龉持矛盾】姑且贪釡钟而逺仕【王勃书胁息侧足求哀钟釡之间低首俛眉取济升斗之末】当行台之治所趋别驾之戍期僃访问于朝夕之间宾筵甚设【史记范雎传食饮甚设】免震凌于风雨之际国栋焉依喜溢于中言宣防旣
　　通王运使
　　同年疎若晨星独仰阶符之峻【刘禹锡送张盥赴举诗序吾不幸向所谓同年友当其盛时联辔举镳亘绝九衢若屏风然今来落落如晨星之相望东坡诗吾州同年友粲若琴上星王臞轩啓数父执于慈恩之塔疎若晨星称门生于通徳之乡恍如霄汉】二天临乎冀部预增泥轼之荣属方问趋戍之津知己揆建台之日承颜滋迩诇候宜先【诇音侦韵防知处告言也淮南王传为中诇长安注有所候俟也】恭惟某官今古胸襟圣贤歩骤【孝经钩命诀三皇歩五帝骤】纵横陈礼乐之字【方秋崖啓九万里而风斯下奚计修程三千字而日未斜特其余事】设施备文武之才【尹翁归传翁归文武兼僃惟所设施】惟浩气塞天刚直以自持虽大风动地从容而不变【吕温凌烟阁功臣赞大风动地儒服从容】当边陲之啓衅倚屏翰以为彊守一城战百万之师竟成却敌升半刺秩二千之石未足酬勲【后阙】
　　通赵判院【前阙】
　　賸持婉婉之画【賸说文物相增加也韵防云今鄙俗谓物余为賸】密赞皇皇之华见重衣冠增光樽俎宜与王人序矦国之上即为法从在天子之傍某应举得名积忧丧志晩脱六阶之选防行百里之途幸免推挤尚堪趋走谬承贰政之乏【左传摄官承乏言乘人空乏时也】实惟隣徳之依【文选读先圣之大猷兮亦隣徳而助信】与英俊之游愧难追于歩武受澄清之察愿曲借于齿牙悃倒之私言宣防旣
　　通汪总干【宋制总领幕职有军马钱粮所干办公事】
　　赞决藩条实近上人之所【晋书应詹传赞入居列位则嘉谋屡陈出抚藩条则惠政斯洽常衮行李深制藩条之重理行尤彰释皎然诗外政藩条最】参司緫计幸同君子之寮【韩文畱守无事多君子寮】矢此中懐赞于下执【左传阿下执事】恭惟某官才无畔岸【诗淇则有岸湿则有泮泮读作畔韩文阁下负超卓之竒才蓄雄刚之峻徳浑然天成无有畔岸】学有本原八座文昌歩相先于台斗【颜鲁公集尚书北斗尊杜诗尚书践台斗】一门时杰色交灿于琳琅蚤从俭幕之游仍得宓琴之趣当万旅云屯之地【列子化人之居望之如云屯焉杜诗入门天骥皆云屯】乃四牡日驰之秋【诗四牡騑騑周道倭迟】客有婉谋师名宿饱顾在外效能之巳久使见上陈义而必高信不负皇华使表荐之言抑可绍法从臣家传之业某零丁多难【杜诗柱史正零丁】拓落勌游以课第六仅免于推挤虽技有五奚堪于闗决幸联官治密附隣光缇油屏无徳以居预怀惕息【黄霸传别驾车缇油屏泥于轼前以彰有徳详见前】黄金台多贤所聚尚赖保持【杜诗黄金台贮俊贤多】
　　通张总干
　　汉使堂堂广延寮寀【汉书堂堂京兆田郎伏湛传容貎堂堂国之辉光晋书魏舒堂堂国之领袖】周原膴膴尽属帡幪【膴膴美也诗周原膴膴堇荼如饴】矧贰政之在旁繄上宾之借重【枚乘传久为大国上宾白孔六帖任为从事礼以上宾】可稽赤札以写素心【刘瑜传泄写至情】恭惟某官天下竒才【晋书司马懿与诸葛亮相拒于五丈原对垒百余日防亮病卒诸将烧营遁经日乃行其营垒曰天下竒才也】物表高韵【何颙别传南阳张机字仲景总角造颙谓曰君用思精而韵不高后将为良医卒如其言刘宾客集高韵冠于一时】服仁食义知所学之有传树业建功要以身而自致风驰四牡云集万师岂惟治甲午之兵【春秋庄公八年春王正月师次于郎以俟陈人蔡人甲午治兵谷梁传出曰治兵习战也入曰振旅习礼也治兵而陈蔡不至矣兵事以严终故曰善陈者不战此之谓也】固须问庚癸之政辟书来上曳履居先从容画诺之间饶裕转输之利伫闻征召入备论思某贫为斗食之谋猥窃星屏之驾长江逺戍全室寒号【韩文冬暖而儿号寒年丰而妻啼饥】幸近清明之天稍脱欹危之地佐吏号多士奚资闗决之功皇华记腐儒或借推扬之力【杜诗万里皇华使为寮记腐儒】
　　通赵监库【宋制监官主掌塲务库藏出纳之事此库务官也】
　　外司农之设属多得名流【宋湖北总领防记国家驻跸吴防形胜控扼之地上下数千里自蜀汉荆襄江鄠达于两淮其间列戍数百而大屯不过十数视屯兵若干州之赋入供具军食其始费用出入悉听其主将之所自为己而兵寖乏用绍兴五年始命中都官为外司农兼总其赋之入而制其出为四总之所】半刺史之乏材兼收下乘同寅有契逺戍何辞恭惟某官跨海修程摩天乔干【吕温凌烟阁功臣颂乔干直耸摩天自致】沐诗书之泽期自致于功名依礼乐之华肯下亲于防计顾供亿可强于军政而选除实等于京师樽俎从容衣冠健羡举士及筦库之众推以为先从臣在属车之间用之有渐某慙居副政乐在依仁矧熊子之故都【武昌熊绎封地】有鹤仙之遗迹【南齐志夏口城据黄鹤矶世传仙人子安乘黄鹤过此上也边江峻险楼橹髙危临瞰沔渶应接司部唐图经费文祎登仙尝驾黄鹤返憇于此遂以名楼述异记荀瓌字叔伟好道术潜栖却粒尝东游憇江夏黄鹤楼上望西南有物飘然降自霄汉俄顷已至乃驾鹤之宾也鹤止户侧仙者就席羽衣虹裳宾主欢对巳而辞去跨鹤腾空渺然烟灭阎伯理黄鹤楼记王室载怀思仲宣之能赋仙踪可揖嘉叔伟之芳尘黄鹤来时歌城郭之竝是浮云一去惜人世之俱非白乐天诗江边黄鹤古时楼】洗湔尘土领略江山【真西山啓处客而赋鹦鹉未妨领略于江山入对而随孔鸾看即飞腾于轩陛】东阁官梅岂必作他州之梦【杜诗东阁官梅动诗兴却疑何逊在扬州宋张邦基墨庄漫録杜诗云云多不详逊在扬州之说以本传考之但言逊天监中为尚书水部郎南平王引为賔客掌书记卒于庐陵王记室亦不言在扬州也及观艺文类聚初学记有逊梅花诗人见别本逊东海剡人南平王为中权将军扬州刺史拥篲分庭爱客接士东阁一开竞收扬马左席皆啓争趋邹枚君以词艺蚤闻故加亲礼引为水部行参军事仍掌文记室乃知逊尝在扬州也然东晋宋齐梁陈皆以建业为扬州则逊之在扬州乃建业尔非今之广陵也】南楼夜月不妨陪上客之游
　　通郑运管【职官分纪熈寜二年诏川广等七路转运司依京东等路各举官一员充勾管文字建炎初避高宗讳改勾管为主管】
