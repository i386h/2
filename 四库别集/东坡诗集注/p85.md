<!-- { "loadSidebar": true } -->
　　折扬新曲万人趋【縯庄子大声不入于俚耳折扬皇华则嗑然而笑】独和先生于蒍于【厚唐文元徳秀为鲁山令明皇在东郊令三百里守令各以声乐集河内太守辇优伎被锦綉徳秀与乐工数十人聨袂歌于蒍于于蒍于者徳秀所制曲也帝曰真贤人之言哉】但言椟藏终自售岂知盌脱本无橅【次公武后时人之言曰笆推侍御史盌脱校书郎秦唐苏颋草诏吏白曰请公徐之不然手腕脱矣】朅从氷叟来游宦【援卫玠妻父乐广有重名议者以为妇翁水清子壻玉润次公王郎王子立也为子由壻故云耳】肯伴臞仙亦号儒【厚司马相如大人赋序以为列仙之儒居山泽间形容甚臞此北帝王仙意也乃作大人赋】棠棣并为天下士【縯棠棣以譬兄弟诗棠棣燕兄弟也厚史记新垣衍再拜谢鲁仲连曰始以先生为庸人乃今日和先生为天下之士也】芙蓉曾到水边郛【次公世传王子立之兄子髙与仙人周瑶英游芙蓉城见先生本诗】不嫌雾谷埋松栢终恐虹梁荷栋桴【厚桴屈栋也班固西都赋因瓌材而防竒抗应龙之虹梁列棼撩以布翼荷栋桴而髙骧次公班彪王命论亦云楶棁之材不荷栋梁之柱】髙论无穷如锯屑【援晋胡母辅之传字彦国王登尝与人书曰彦国吐佳言如锯木屑霏霏不絶】小诗有味似连珠【次公连珠文章一种名晋傅叙连珠云所谓连珠者兴于汉章帝之世班固贾逵傅毅三子受诏作之而蔡邕张华之徒又广焉其文体词丽而言约不指説事情必假喻以逹其防而贤者微悟合于古诗叹兴之义欲使厯厯如贯珠易覩而可悦故谓之连珠也】感君生日遥称夀祝我余年老不枯未办报君青玉案【縯张衡四愁诗美人赠我锦绣叚何以报之青玉案】建溪新饼截云膄
　　十一月三日与几先自竹西来访庆老不见独与君卿供奉蟾如客东阁道话久之惠州追録
　　巻巻长廊走黄叶席帘垂地香烟歇主人待来终不来火红销尽灰如雪
　　仆年三十九在润州道上过除夜作此诗又二十年在惠州録之以付过
　　寺官官小未朝参红日半窻春睡酣为报隣鸡莫惊觉更容残梦到江南
　　钓艇归时菖叶雨缲车鸣处楝花风长江昔日经游地尽在如今梦寐中
　　往年宿歩梦中得小诗録示民师
　　呉塞蒹葭空碧海隋宫杨桞只金堤春风自恨无情水吹得东流竟日西







　　东坡诗集注巻十八
　　钦定四库全书
　　东坡诗集注巻十九
　　宋　王十朋　撰
　　仙释
　　囘先生过湖州东林沈氏饮醉以石橊皮书其家东老庵之壁云西邻已富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者【无已按王防囘仙碑云熙宁元年八月十九日湖州归安县之东林有隐君子沈思字持正隐于东林因以东老名焉能酿十八仙白酒一日有客自称囘道人长揖东老曰知君白酒新熟愿求一醉否公命之坐徐观其目碧色粲然光彩射人与之语无不通究故知非尘埃中人也因出与饮自日中至暮已饮数斗殊无酒色回曰久不游浙中今为子有隂徳留诗赠子乃擘席上榴皮画字题于庵壁】
　　世俗何知穷是病【厚史记原宪传子贡见原宪摄敝衣冠子贡曰夫子岂病乎宪曰贫也非病也】神仙可学道之余【曽唐天师着神仙可学论一巻】但知白酒留佳客不问黄公覔素书【縯张良跪进履老父父出一编书曰读是则为王者师后十年兴十三年孺子见我济北谷城山下黄石即我也其书乃太公兵法师川黄石公有素书三巻张丞相商英为之注】符离道士晨兴际【尧卿宿州符离县天庆观甯道士者少年谈老庄极可采甯云道中卖菜人仪状雄伟常此游息一日于扉上题二絶句而去书为大篆体法极异或曰此洞宾先生所书也郡人争刳之以治疾字字刳痕深寸余墨迹不减】华岳先生尸解余【厚陈抟字图南居华山云台观预知死日端拱二年七月二十九日卒于莲花峰下张超谷室中死七日有五色云蔽塞洞口经月不散曾按道书人死形如生足皮不青恶目光不毁头髪尽脱皆尸解也白日去曰上解夜半去曰下解向晓向暮去谓之地下主】忽见黄庭丹篆句【尭卿吕洞宾诗云肘传丹篆千年术口诵黄庭两巻经鹤观天坛槐影里悄无人迹户长扄】犹传青纸小朱书【縯华阳处士李竒自言开元中郎官尝至抟斋中以朱书青纸诗令小童赍于抟抟与唱和交友焉】
　　凄凉雨露三年后【厚祭义雨露既濡君子履之必有怵惕之心如将见之】彷佛尘埃数字余至用榴皮縁底事中书君岂不中书【縯韩愈毛颖传拜中书令上尝呼为中书君后因进见上将有任使拂拭之颖免冠谢上见其髪秃又模画不称上意上嘻笑曰中书君老而今不任吾用吾谓君为中书今不中书耶】
　　张先生【并叙】
　　先生不知其名黄州故县人本姓卢为张氏所养徉狂垢污寒暑不能侵常独行市中夜或不知其所止往来者欲见之多不能致余试使人召之欣然而来既至立而不言与之言不应使之坐不可但俯仰熟视传舎堂中久之而去夫熟视传舎者是中竟何有乎然余以有思惟心追蹑其意盖未得也
　　熟视空堂竟不言故应知我未天全【次公庄子醉者坠车虽疾不死彼得全于酒若是而况得全于天乎】肯来传舎人皆説能致先生子亦贤脱屣不妨眠粪屋流澌争看浴氷川【尭卿本朝靳信者得道之异人也常污垢徉狂昼脱屣而行夜眠粪屋中人莫测之又杨文公説苑曰郭忠恕大寒凿冰而浴】士防岂识桃椎妙妄意称量未必然【厚朱桃椎益州人被裘曵絮人莫测其所为髙士廉为长史备礼以请降堦与之语不答瞪视而出士廉拜曰祭酒其使我以无事治蜀耶】
　　三朶花【并序】
　　房州通判许安世以书遗余言吾州有异人常戴三朶花莫知其姓名郡人因以三朶花名之能作诗皆神仙意又能自写真人有得之者许欲以一本见恵乃为作此诗
　　学道无成鬓已华不劳千刼漫烝砂【次公楞严经佛云若不断淫修禅定者如烝砂石欲其成饭经百千刼只名热沙】归来且看一宿觉【縯传灯録永嘉禅师诣曹溪语契祖叹曰善哉善哉少留一宿时谓一宿觉】未暇逺寻三朶花两手欲遮缾里雀【次公楞严经频伽本注引法句经云精神居形内犹雀藏缾中缾破则雀飞去矣师藏经大智度论颂云鸟来入屛中罗縠掩缾口縠穿鸟飞去神明随业走尧卿佛经云人身如瓶神识如雀五蕴既尽则神识自去以手遮之且不可况以罗縠遮之可乎】四条深怕井中蛇【次公宾头卢尊者为优陀王説法经云如人行旷野为象所逐见一丘井即寻树根入井藏上有黒白二防互齧树根四边有四毒蛇欲齧其人且云象喻无常丘井喻人身树根喻人命白黒防喻昼夜齧树根喻念念灭四毒蛇喻四大师佛书人有逃死者入井则遇四蛇伤足而不能下上树则逄二防咬藤而不能升四蛇以喻四时二防以譬日月言四时日月迫促大限无所逃耳故释子有无常偈云井底四蛇催命促攀枝二防囓藤伤此是众生命尽处如何昼夜不惊忙】画图要识先生面试问房陵好事家
　　赠梁道人
　　采药壶公处处过【縯后汉费长房传汝南人也曾为市掾市中有老翁卖药悬一壶于肆头及市罢辄跳入壸中市人莫之见唯长房于楼上见而异焉因往再拜奉酒脯翁知长房之意其仙也谓之曰子明日可更来长房旦日复诣翁翁乃与俱入壶中唯见玉堂严丽防酒甘殽盈衍其中共饮毕而出】笑看金狄手摩挲【厚东汉蓟子训传时有百嵗翁自説儿童时见子训于市顔色不异于今后人复于长安东覇城见之与一老翁共摩挲铜人相谓曰适见铸此巳近五百嵗矣】老人大父识君久【縯前汉郊祀志武帝时李少君以祠灶谷道却老方见上尝从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊】造物小儿如子何【援唐杜审言病武平一省侯何如答曰甚为造化小儿相苦尚何言】寒尽山中无厯日【援太上隐者人莫知其本末好事者从之问姓名不答留一絶云偶来松树下髙枕石头眠山中无厯日寒尽不知年十朋池阳集载滕宗谅寄隐者诗序云厯山有叟无姓名好为歌篇近有人传山居书事诗云云并与上四句同】雨斜江上有渔蓑【厚唐隠士张志和诗青蒻笠緑蓑衣斜风细雨不须归】神仙防短多官府【縯退之记梦诗乃知仙人未贤圣防短凭愚邀我敬又有诗云上界真人足官府岂如散仙鞭笞鸾鳯终日相追陪】未厌人间醉踏歌【次公续仙传蓝采和者常于市中歌曰踏踏歌蓝采和世间能防何红顔一春树流年一掷梭古人混混去不返今人纷纷来更多朝骑鸾鳯到碧落暮见桑田生白波长景明辉在空际金银宫阙髙崔峩】
　　赠李道士【并序】
　　驾部员外郎李宗君固景祐中良吏也守汉州有道士尹可元精练善画以遗火得罪当死君缓其狱防赦获免时可元八十一自誓且死必为李氏子以报可元既死二十余年而君子世昌之妇梦可元入其室生子曰得柔小名蜀孙幼而善画既长读庄老喜之遂为道士赐号妙应事母以孝谨闻其写真益妙絶一时云
　　世人只数曹将军【厚曹将军曹霸也杜甫有丹青引赠曹将军龚名画记云曹魏髦之后髦画称于魏武霸在开元中已得名天实末每诏写御马及功臣官至左武卫将军】谁知虎头非痴人【縯虎头顾恺之也常为虎头将军时人号之为顾虎头韩唐张彦逺名画记云顾恺之字长康小字虎头晋陵无锡人丹青传写莫不好絶有画论一篇义熈初为散骑常侍】腰间大羽何足道【次公杜诗云良相头上进贤冠猛将腰间大羽箭】颊上三毛自有神平生狎侮诸公子戏着幼舆岩石里【次公世説恺之画裴楷颊上益三毛人问其故曰裴楷隽朗有识正在此三毛又画谢鲲在石岩里人问其故曰鲲尝云一丘一壑自谓过庾亮此子宜置丘壑中幼舆鲲字也】故教世世作黄冠布袜青鞋防云水【援杜诗刘少府山水障歌青鞋布袜从此始】千年鼻祖守闗门一念还为李耳孙【子仁鼻祖指尹喜也李耳指老聃也按史记老子传姓李氏名耳为周守藏室史周衰遂去至闗闗令尹喜强令著书今李道士前生姓尹后为李氏子而皆为道士故用尹喜老耼事通言之用中刘徳注汉书曰鼻始也】香火旧缘何日尽丹青余习至今存五十之年初过二衰顔记我今如此【次公孔融书云五十之年融又过二】他时要指集贤人知是香山老居士【乐天为翰林学士奉诏写真集贤院厚乐天诗云昔作少学士图形入集贤今为老居士写貌寄香山】
　　送乔仝寄贺君六首【并序】
　　旧闻靖长官贺水部皆唐末五代人得道不死章圣皇帝东封有谒于道左者其谒云晋水部员外郎贺亢再拜而去上不知也已而阅谒见之大惊物色求之不可得天圣初又使其弟子喻澄者诣阙进佛道像直数千万张公安道与澄游具得其事又有乔仝者少得大风疾防死贺使学道今年八十益壮盛人无复见贺者而仝数见之元祐二年十二月仝来京师十许日予留之不可曰贺以上元期我于防山又曰吾师尝游密州识君于常山道上意若喜君者作是诗以送之且作五絶句以寄贺
