<!-- { "loadSidebar": true } -->
　　傀儡戏木偶人也或曰当书魁礨盖象古之魁礨之士彷佛其言行也
　　袈裟天竺道人衣也梵语本云迦罗沙曳此云不正色佛律云道人不得着一切上色衣当染作迦沙色此译师书律时畧梵语也至梁葛洪撰字苑下皆着言道服也
　　傝【音塔】防【音靸】物不蠲也蜀人语
　　铳【充仲切】防【蒲迸切】使令人不循谨便利也
　　【初孟切】士大夫容貌不恭顺应对不雅驯也
　　杂论
　　燕人脍鲤方寸切其腴以啗所贵腴鱼腹下肥处也故杜子美诗云偏劝腹腴贵年少
　　醢人云羞豆之实食糁食郑司农云食以酒为饼贾公彦云粥也以酒为饼若今起胶饼郑司农云糁食菜餗蒸贾公彦云若今煑菜谓之蒸菜起胶饼盖今炊饼蒸菜盖今裹鲭耶蜀人凡果蔬皆渍之醯以为蒸餗周官醯人云醯人掌五齐七王举则供齐醯物六十瓮齐即虀也岂蜀人尚有古风耶
　　在旁曰帷在上曰幕四合象宫室曰幄坐上承尘曰帟凡言设大次小次者皆帷也大次在坛壝之外小次去坛逺矣
　　凡言货贿金玉曰货布帛曰贿货自然物贿以人功乃水钟曰泽泽无水曰薮
　　上于下曰赐下于上曰献若尊敬前人虽上于下亦曰献通行曰馈上于下下于上及平敌相与皆可曰馈大司徒里宰以岁时合耦于耡郑康成云耡者里宰治处若今街弹之室于此合耦今昆阳城中有汉街弹碑【耡音助】
　　土训掌道地图以诏地事道地慝郑康成云地慝若瘴蛊然贾公彦云障即瘴气出于地也蛊即蛊毒人所为也
　　保氏教国子六艺三曰五射四曰五驭郑司农云五射白矢参连剡注襄尺井仪也五驭鸣和鸾逐水曲过君表舞交衢逐禽左贾公彦云白矢者矢在侯而贯侯过见其镞白参连者前放一矢后三矢相连而去也剡注者谓羽头髙镞低而去剡剡然襄尺者臣与君射不与君并立襄君一尺而退井仪者四矢贯镞如井之容鸣和鸾者和者在式鸾者在行升车则马动马动则鸾鸣鸾鸣则和应逐水曲者御者逐水势之屈曲而不坠水过君表者纒旃以为门间容握驱而轚则不得入舞交衢者御车在交道车旋应于舞节也逐禽左者御驱逆之车驱禽兽使左当人君所射凡君自左射故公彦又云此当先郑别有所见或以义而言以义而言则不可见别有所见则可又不知公彦何依据如是训释也小宰云听买卖以质司市云以质剂结信而止讼质人云大市以质小事以剂郑康成云质剂为两书一札同同而别之长曰质短曰剂若今下手书贾公彦云汉时下手书若今画指劵岂今细民弃妻手摹者乎不然则今婢券不能书者画指节及江南田宅契亦用手摹也
　　太祝辨九即拜也一曰稽首拜头至地也二曰顿首拜叩头至地也三曰空首拜头至手所谓拜手也唐人书末言谨空盖空首也九曰肃拜但俯下手若今时撎【于至反】又曰介者不拜左氏云为事故敢肃使者又曰推手曰揖引手曰撎宋子京别纸多云伏奉手毕南人谓笔为毕因效之盖以为手笔耳子京乃谓手简尔雅简谓之毕学记曰呻其占毕
　　上古之人夜则伏常苦恙蛊食人心故晨兴相见辄相问言得无恙乎
　　左思蜀都赋云卭竹縁岭菌桂临崖旁植龙目侧生荔支故张九龄赋荔支云虽观上国之光而被侧生之诮老杜亦云侧生野岸及江蒲不热丹宫满玉壶云壑布衣鲐背死劳人害马翠眉须也龙眼惟闽中及南越有之太冲自言十年作赋三都所有皆责土物之贡至于言龙目亦不自知其失也云壑布衣盖言临武长唐羌也左传子产曰寡君之二三臣札瘥夭昏大死曰札小疫曰瘥短折曰夭未名曰昏【右皆家传】
　　荀卿云蠏六跪而二螯其实八跪也盖古人作语时有省不省耳扬子云螃蠏郭索蚯蚓黄泉语约而寡过也【右有石刻】









　　山谷别集巻六
　　钦定四库全书
　　山谷别集卷七
　　宋　黄庭坚　撰
　　疏
　　圣节功德疏
　　天降真人抚世而百神受职帝临诸夏向明而万物资生罄率土之欢心奉同天之令节祗临普供法施圆成伏愿皇帝陛下圣德日跻神功时迈文明在御同符十方之尊福禄来崇茂对三祗之永
　　祭醮疏文
　　惟上帝垂髙明之鉴于万物有父母之心日月照临不漏丝发雷霆作解涤除咎愆斋戒之诚物或防于一勺疾痛之苦声必达于九关虽三灾弥纶俯存行业而一心懴悔仰望慈云伏惟左右万灵清明同德普垂孚祐曲庇余龄
　　玉山祈雨文
　　谨以清酌时羞之奠致告于玉山之神作镇此邦能出云雨食口十万实依神休乃六月交稻方水耨旱干无泽西南其风雨将愆期民则无歳怨嗟盈野岂神本心【某】职思其忧敢用控告神其呼吸明晦风马云车行天作霖百里多稼享民报事岂不休哉
　　智海禅院大殿功德疏
　　华岳三峯基从累土舳舻千里源发滥觞积之丰屋蔀家求者系风捉影及此天临日照谁不举手低头大众今日一会还当得佛事也无若道当得为甚麽诸人开眼不见佛若道当不得太平上座草鞋椶笠破红尘可不是佛事朱邸居士及诸檀越信手拈来尽成金碧可不是佛事堂中清众鬀除补洗之余化为天苏陁馔可不是佛事虽然诸人各各将来杓柄输他典座不可酸豏里齩不着不托里拨不着去也直须剔地成红三就作襭腊月二十二特地满城春晨钟暮鼓两足尊千秋万歳圣天子谨疏
　　智海塑造佛殿功德疏
　　畏鹰之鸽依佛影而清凉失水之鱼闻法音而解脱故此如来名相皆为入道门庭但能随喜庄严悉受当来记别四山相逼三界无安象教之中法檀为上
　　慧林修寝堂僧堂疏
　　百丈中天之台基初于累土万牛回首之木可致于通津总其成功实出众力今此方丈之室安众之堂取办一时或墙髙而基下阅兹十稔既上雨而旁风能令鼎新付在檀越夫沙门者剃头洗鉢坐夏过冬身如浮云何有定所虽然老翁种木成隂以待后人贫女献花遇縁不可空过
　　和州褒禅溥长老开堂疏
　　法法不隠藏诸佛寻常出现人人自具足祖师所以西来正为门外贫儿天然外道自无分珠宫贝阙只认得马后驴前要须本色衲僧指出现前佛性慧空寳刹旧店新开窃闻长老溥公椟玉藏辉自埋于俗法云澍雨今正其时水是水山是山提起云门柱杖行即行座即座截断褒禅脚跟不惟惊法海之鱼龙亦以润太平之草木
　　请黄龙庆老疏
　　大乘讲师面墙顿教小根魔子禆贩如来邪法峥嵘如恶乂聚正宗淡薄如指爪泥病在膏肓药资瞑况黄龙山者无生师子之窟不二旃檀之林超慧之海潮雷声宗徒所记南老之佛脚驴手野老犹传来坐道塲属当先觉窃惟长老庆公提诸佛正印是众生医王而目视云霄陆沉丘壑诸方劝请坚拒不回宴坐十年草深一丈是必能射不射之手为无为之功若然者三七日中能仁即非圣事五十六亿慈代不当下生伏冀开枯木之花重光祖席发穷源之水大布慈云于此同时但沾法味
　　代苏魏公以因圣寺为报亲院请主僧疏
　　因圣得名旧矣报亲自天锡之山月林扉或改众人之观粥鱼斋鼔岂异向时之声旧住长老澄公透黄龙之三关用临济之一喝独以道为伴侣不随世而陈新瓶水炉香终借松楸之润晓猿夜鹤将从杖屦之游所冀谦光曲从勤请
　　云巗律院打作十方请新长老住持防
　　云岩打作十方新长老来住道塲麒麟不可捕狼驱除分付当行量才补职宜辨真假监院库主直是官不容针知客维那又要私通车马首座必能伸于千夫之上典座又须屈于万夫之下处处积炭堆柴方可过冬过夏浇茶必须热汤浇浴亦是暿堂细飰饱炊饱汤麄飰去皮去糠响板木鱼声絶食桶乃可过廊不能为众竭力典座却是大伯但知勤惰功过局头付在典座若得冬温夏凉长老端坐法堂还把家家柱杖浩歌一曲归【阙】
　　华严修造防
　　遍照如来世界海寳严宫殿赵州古佛三十年折脚防牀道不虚行理惟一味此华严禅院者昭陵皇帝百福所严毗卢遮那一会如此而丹青黯昧土木欹倾属在檀那崇兹佛事夫沙门法者终日吃饭不破一米终日着衣不挂一丝纵令法席重光不动镇州一草若有见闻随喜功不虚捐当令大众为白牯狸奴念摩诃般若波罗密
　　慧林斋僧防
　　九年面壁难为作者当仁十会谈经且下菩提种子若生正念即见如来故以受持读诵而助宗乗牀敷饭食而作佛事转八万经巻触目文殊普贤营百千僧斋不择旃陁舍利普愿十方檀越同发此心
　　乞浴防
　　扫除温室毉王开种福之田忽悟水因童子纳破尘之印皆从愿力登济圣功设欲荐彼沉沦懴波罗夷罪或为祝延喜庆作阿弥陁因即布七净花具功德一滴之水普遍庄严仁者俱能发心如来无不实悟
　　青城山方广院求化防
　　方广道塲昔香林逺公常于此处大作狮子吼今杨枝之孙纯公应縁出现照破野狐窟此两个没用处汉是平等无心道人钟鼓之音震惊百里粥饭之供防覆十方凡为当来龙华三会聴法之人随喜结縁物无多寡经云供养阿罗汉千人不如供养一无心道人如来妙语真实不虚汝等施心功德无量
　　为僧求化三衣疏
　　一人若披佛衣三族不堕地狱所以舍在家烦恼縁受檀那清净施摄十方同入正念虽万金不枉秋毫随意必能生喜知恩决定报恩
　　乞冬炭防
　　道人家风滴水滴冻坐则芦穿膝立则雪齐腰虽然凡圣同居事无一向要且拆篱补障共过三冬一句曲为诸人遇縁不可空过
　　黄龙山设浴疏
　　二月十二日山谷道人施清众温浴一堂金粟老人道八解之浴池定水湛然满布以七净花浴此无垢人且道无垢人又浴个什麽于此悟得不妨冷暖自知其或未然请问木皮居士
　　设浴口语
　　根尘不偶空水无依从本光明谁为垢净我今施兹八功德水浴此大修行人处婆娑界中顺如来法事然愿同袍衲子随喜白衣皆严妙触之华不染戒香之印受斯法施介我夀祺恭惟大觉证知
　　祭文
　　祭司马温公文
　　呜呼笃生温恭不愧于屋漏守死忠荩可荐于神明惟天下信公不疑惟公以天下自任三后在上照知赤心两宫临朝眷倚黄髪四海岌岌未知息肩公执枢机重宗社于九鼎公定国是决兴丧于一言所进忠贤拔茅连茹其去奸佞迹无遗根泾渭洞明凛乎太平之渐虽杨太尉晩慕而志愈笃山司空中立于朝甄防人物杨文简扶挟以对延英汾阳彻乐中丞毁堂崔文正肩舆至中书除吏八百考公名实可谓兼之呜呼朞月之间经营见效如此尚假日月汔观崇成如何彼苍殱我哲辅有身可赎谁不愿然谓天不慈以公雨泣惟时讣闻两宫震动帝临明堂受厘不贺未足以尽哀公之志上公开国禭以貂蝉未足以尽显公之心人之云亡邦国殄瘁爰辑斯文为天下恸悲不能词公尚飨之
　　祭司马谏议公休文
　　呜呼公休重厚而明惠和而清小心畏义临渊履氷学问醇一宜在君侧执经二年献纳是力内行孝恭金玉其躬廪粟笥衣惠于九宗昔文正温公弼亮二圣勤劳而陨遗我后庆补衮之阙再有王命曰其忠清独似先正公休尽瘁不敢告劳辍食赐金尚其能朝太医技殚疾殆不起聘医于鲁鲁有老李医称耋老不能千里民劝就马曰吾相之子九月讣闻两宫惊叹秩谏大夫宠铭其旌不忘忠清又厚赙之其丘其孤俾护之朝思良臣士哭畏友呜呼吉人胡不黄耉铭旌飘飘无复平生祖行以觞有泪纵横
　　祭外舅孙莘老文
