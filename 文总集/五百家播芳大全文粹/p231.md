<!-- { "loadSidebar": true } -->
　　大道既隐淳风日敝气钟于人鲜克全粹习而益逺轻肆苟媮言如可重考行则羞猗欤我公受材特异不假脩为嘿与道契端庄静一终日钦钦不动而敬神保是临賔于王庭昌言大对庸弗顺随久斥于外晚归献纳正笏垂绅时而后发一言万钧訚訚省曹侃侃禁闼权幸顾之心摧气夺孝慈椁帱未返北征引经抗疏罢宴请行帝嘉其忠众服其勇咸惜公行系国轻重公尝老矣兹复告归祖帐东门观者歔欷公在故乡恂恂翼翼士夫髙仰逺迩承式帝曰怀哉旧学之贤乃询乃访加璧以先公拜曰都此帝之德尽言不隐是乃臣职公年虽老不杖不扶谓当起复驷马安车一病逾年竟以丧告疏有遗忠当宁震悼呜呼哀哉某以晚学获游公门望公容貌鄙寛薄敦唯其躁轻弗克持久公不鄙焉抚接加厚去嵗之春入拜公堂公时已病志气则强正冠肃容不异平日端拱立谈教告谆悉岂谓此别遂隔死生闻讣欲往竹符是萦冩哀陈词清绵走酹想像德容恍若瞻对顾惟媮惰不克其躬永言畴昔以此负公
　　祭刘枢密文　　　　　　　　朱晦翁
　　在昔嵗秋公病欲絶自力为书来告永诀上言国家雠耻未雪冢骨易枯此恨难灭次念遗阡丰碑未揭谓我铭之以永前烈下及诸孤羁贯在列谓我教之他靡顾谒字画方严词气凛冽是岂死人而有斯说三复悲号心膂贯彻闻公是日三简并折拜疏千言忠愤是泄我虽不武寔仰竒节生既人英死当鬼杰又惟公家忠孝阀阅纪德铭功盍付时哲公命不乱曷取凡劣谅以孤生幼罹祸孽防被前恩欲报罔竭故畧其愚以累斯碣方将涉笔叙次铺列属其来西旷日引月迄今乃成事伟词拙逺荐陈之如听予决想像两公感涕摧咽顾念滞留尘土羁絏莫相嗣人讲贯劘切以此负公一饭再噎顷为迎师寄此笔舌比闻授受稍契磁铁尚其不厌习久而悦尽埽童心罔蹈非辙彼齐彼孺悉借提挈卒大公门缀此忧惙山瓢往酹野防并设老泪如倾逺寄清血呜呼哀哉尚享
　　祭张侍读文　　　　　　　　吕伯恭
　　昔者某以郡文学事公于严陵声同气合莫逆无间自是以来一纪之间面讲书请区区一得之虑有时自以为过公矣及闻公之论纲举领挈明白严正无缴绕囘互激发偏倚之病然后释然心悦爽然自失邈然始知其不可及此其所以愿终身事公而不去者也某天资澁讷交际酬酢心所欲言口或不能发明独与公合堂同席之际倾倒肝肺无所留藏意所未安词气劲切反类世之彊直者亦不自知其所以然夫岂士为知己尽自应尔欤我行天下爱而忘其愚亦有不减公者矣内反其心岂敢负之乃独勇于此而怯于彼抑有由也盖公孶孶求益敦笃恳恻有以发其防顽勇于改过奋励明决有以起其缓纵而不立己不党同胸怀坦然无复隔阂虽平生退缩固滞之态亦不埽而自除也使我常得从公岂无分寸之进使公以爱我之心扩而充之驯致于以虚受人之地公天下之身受天下之善行为社稷生民福孰可限量耶呜呼公今其死矣亦无所复望虽然有一于此公在三之义上通于天养其志承其业油油翼翼左右弥缝不以存殁为二者公之事亲也念大恩之莫报咎诚意之未孚虽身在外心靡不在王室鞠躬尽瘁唯力是视不以逺近为间者公之事君也义理之大一识所归永矢靡他至于参观遍考公学且愽未尝如世俗学一先生之言行暧暧昧昧不获广求其进学之力不以存亡为勤惰者公之事师也公之此心盖未尝死我虽病废犹有尊足者存亦安知不能追申徒而谢子产耶眊衰岂能文直冩胸中之诚以告公而己申徒事见庄子内篇五申徒嘉兀者也尊足事乃叔山无趾并见上
　　祭郭给事文　　　　　　　　黄鲁直
　　惟公德性柔嘉器度优裕遇事从容而有断临民寛静而不烦绣衣立朝邦之司直朱轮治郡人有去思早游功名之途晚行止足之语挥使金以延父老遗旧德以食子孙官登左曹考过中数于公所欲可以无悲某等登门有年倾盖若旧衔哀致奠终无所辞呜呼尚享
　　祭沈中舍文　　　　　　　　王介甫
　　惟公之生于朝搢绅大夫嫔之以作封君皆以夀终而世有人昔我先子公伦之旧施于不肖遂为世友不腆之文既藏于丘惟是区区以赞醪羞
　　祭郑大着文　　　　　　　　黄泰之
　　呜呼理固有不幸而幸当然而反不然者其颠倒不可晓未有如公之甚也公之所学顔子之不迁怒不贰过也公之所养孟子之至大至刚以直也公之操履大学之所谓正心诚意儒行之所谓特立独行也以爱亲之心爱君以正己之学正人险夷一节始终一心表里一致此公之所优为而卓卓乎圣贤之域也仆视公为畏友公亦喜仆之无他故相信爱独深有善必告也闻过必諌也庠序肄业同也馆阁校雠同也仆之尘忝偶先公之一年也公之补郡亦相继以去国也去冬仆将之官握手道别无他属也惟援敬事而信节用而爱人使民以时之语以相勉也仆既泊泊南来且逾半载每得公书寒暄之外则节欲防障而已世俗奬借无一辞及之也呜呼今之所谓士大夫其有贤于公者耶死于病吾无憾也岂谓一世英俊而死于草木之变耶仆始闻之而未信也意公以直而受谤也中信之而犹疑也意其薄伤而终瘳也既而的且信矣盖涕泗交下寝食不美者凡不知其几日夜也呜呼公竟殒于是也耶此仆所以求其説而不可得不免举而归之不可晓也仆非为丧友惜也为天下丧贤士惜也为朝廷丧直臣惜也想夫一时搢绅摧气海内痛心益不独仆之惜之如此之深且切也抑又闻之前辈有为幽明同途之说者谓幽明同途之说者谓冥司主断必求夫世之忠亮正直之人而为之吾意公之遽往或者公为是耶公之母老而慈弟才而愿妇淑而弱子幼而孤相与求公死之说而不可得盍亦以是求之仆抆泪海濵宦情云薄一觞寄酹形与神驰公其皦皦于此者耶尚享
　　祭薛寺丞文　　　　　　　　吕伯恭
　　余行天下窃有意于斯世其道德纯明可为师表者执贽进见获听微言于下风退而从磊磈不羁之士接杯酒之欢啸歌起舞往往自以为一世之雄至于山巅水崖与夫穷阎委巷之间抱负所有与世絶足所可及则必一见纵力不能自致而声音之与通晚得归休始获见公握手一笑话言从容心痛意惬俯首来东三年之间竟安此穷人谁不死宁公是逢又杀吾父昊天鞠凶生死如此实死与同俯仰皇皇未知所终
　　祭曾侍郎文【代通判】
　　呜呼念昔逮事正始诸贤嵗凋月零茫茫逝川如将旦星如欲絶弦天夺我公遂空英躔清节絶学名章大篇吾道之遗椟以九原藐是衰宗旧惟有连施及孤生再奬再怜讣车之来亦既逾年谁谓越逺病不能前泪落奠觞迹后必先
　　祭芮祭酒文
　　耒耜挂壁未识菑畬饥者见之喜动眉须寔之感人如鼓应桴见诸功用则皆其余通都大逵讣车相及匪戚匪姻越肥秦瘠闻公之死交吊聚泣公微权势人栽户培彼拳拳者果何为哉升屋三号万事氷泮谁絷维之至此不畔矧惟某等事公泽宫临风一恸吾道其穷前日之祖今日之酹牲酒未酸俛仰千载
　　祭唐立夫待制文　　　　　　张敬夫
　　惟公清夷粹温抗志千古文词深严穆我王度献纳雍容有感无忤遇民如子伊教匪怒及临事防不改平素人方忽忽已独有裕呜呼惟公之贤世或知之而鲜克窥其微盖据梧隠几独得忘言之妙故饥食渇饮俱不外乎天机存没无惧化则亦宜先君与公道义之交岂独賔客之敬藐然孤生早辰过听推其所怀于公莫隠方抱钜痛公复云亡东望鄱然有涕淋浪免丧之初念笃先友敬遣芜词侑此巵酒
　　祭王詹事文　　　　　　　　张钦夫
　　惟公天与劲特世推忠纯正色立朝奸邪所惮其于当今大义胸中见之甚明非苟然假窃者比也盖自发防大庭至于没齿凡十五年凛如一日去年之春复来造朝身虽已病爱君弥笃惟昔先人雅器重公藐然孤生晚防公知去违朝路曾不几日遽闻来讣越在道途迄今定止始克遣一觞之奠盖为兹世痛公之亡而非独下交之私情也尚享
　　祭张安国舍人文
　　呜呼如君而止斯耶其英迈豪特之气其复可得耶其如长江大河奔逸汹涌渺然无际而独不见其东滙溟渤之时耶又如骅骝騄耳追风絶尘一日千里而独不见其日暮税驾之所耶此某所以痛之深惜之至而哭之悲也惟君布衣被简遇者十年之间入司帝命出领数路文章之炜煜政事之超卓多士之所共知亦不待某之赞叹唯其孝友恂恂朝夕则恪人有不得而尽知者方自荆州归某以书抵君谓及此闲暇专意承志寔进德脩业之要君深以为然孰谓曾未数月乃有此闻某倾葢荷知久而弥笃言有劲切君不以为迂此意何可忘也道阻且长不能往哭遣致一奠孰知予悲呜呼尚飨
　　祭张安国舍人文
　　惟年月日具位某率某官就某城北祓禊亭为位敢致祭于亡友宫使显学舍人张公之灵呜呼去年此时送公湘濵岂期今兹哭公失声英爽在目交情不忘邈不复见我涕以滂惟公天资迈伟发越而不夀考以昌王国今兹之哭岂吾党私醴殽非多公其临之
　　祭王侍郎文
　　惟灵强毅自立克大其门进登王朝无所附丽从容造膝有见不隠帝称其直士叹其忠岂期卧家遽以讣告凡百君子孰不嗟痛矧惟交旧尝辱论心为国惜贤挥泪无己道阻且长莫获走前一奠不腆少致此诚呜呼哀哉尚享
　　祭侍郎吕公文　　　　　　　张敬夫
　　呜呼前嵗之春识公严陵望其容有蔼然慈祥岂弟之气知其临民之不苛也听其言纚然多故家遗俗之事又知其世守之不忘也别后之书情何笃也讣音之传痛何遽也况于令子友义为深一奠之礼敢以薄而废耶尚享
　　祭费检正文
　　惟公植德敦静葢徐公之有常秉心旷夷寔师德之无竞奉职外服去愈见思列官王朝久不改度方瞩持荷之拜遽遭偃月之疑犹易防藩岂期易箦某夙防睠予托在葭莩祗增百感之深莫切一酌之恸礼虽不腆情则可知尚享
　　祭张左丞文　　　　　　　　王介甫
　　公作升州先君寔佐公为其子请昏于我先君不幸公观京师讣逮公门公哭殊悲吊问赙祭使来以时乃今公薨独以窭故财无以禭祭又不时独悲以慕惟公之生明惠裕和善恕于人恩寔我多虽祭不时其吐之耶尚享
　　祭刁景纯学士文
　　呜呼刁公不忮不求坦然立行之平裕然与人之周既贵贱以同观不始终之相侔惟其动必依于仁故其夀若此之脩望音容而已逺欲亲吊以无由慨临风而出涕辞以侑乎醪羞
　　祭张安国检正文
　　呜乎善之不可福其已久矣岂今于君始悼叹其如此自君丧除知必顾已怪久不至岂其病欤今也君弟哭而来讣天下姑释一士以为己助何生之艰而死之遽君始从我与吾儿游言动视听正而不偷乐于饥寒惟道之谋既掾司法议事谳失中书大理再为君屈遂升宰属能挠彊倔辨正狱讼又尝精出岂君刑名为独穷深直谅明清靡所不任入井莫知乃恻我心君仁至矣勇施而忘己君孝至矣孺慕而至死能人所难可谓君子呜呼吾儿逝矣君又随之我留在世其与几时酒食之哀侑以言词尚享
　　祭宋龙图文　　　　　　　　赵承之
　　逝川何往尚余不憖之悲新谷再升俄及既除之荐怅音容之莫见纷涕泪以无从眷此三川之氓素防五袴之惠经过岘首忍看叔子之碑怅望桐乡争哭仲卿之墓矧惟晚进获嗣前尘迹眄睐以有初荷顾存之甚渥髙山景行敢悲旧尹之规摹升酒只鸡具致邦人之惨怆礼则陋矣公其吐诸尚享
