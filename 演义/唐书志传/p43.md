<!-- { "loadSidebar": true } -->
　　却说建成听得秦王兵出相州，恐夺其功，欲先发。魏徵曰：“太子前者破黑闼，擒其将帅皆处死罪。故齐王之来，虽有诏赦其党与之罪，皆莫之信。今宜悉赦其余党，遣人慰劳之，则可坐视其离散矣。”建成从之，密遣人将诏赦至黑闼军中宣示，又重以金宝结其心腹将士。果是半旬间，黑闼食尽。又听得秦王军至，部下亲将皆散去，众人来降者无算。建成各厚遣之。大将刘弘基曰：“黑闼人马错乱。太子急令大势人马逐之，贼敌必成擒矣。”建成依其言，即下令大小三军掩杀追赶。黑闼奔走不得休息，行至饶阳，从者止百余人。连日未得食，馁甚，立马于城下叫曰：“黑闼人马至此，城中急开门！”人报知刺史诸葛德威。德威听知，即开城出迎，令军吏送饮食至。黑闼食未毕，只见前面旗帜齐整，一彪人马来到，乃魏州副将江英也。黑闼大惊，欲勒马复战，余众皆困乏，只得绕城逃走。江英不舍，勒骑追袭。黑闼慌乱，走不及，被江英一枪刺落马下。众军一齐近前捉了。不移时，刘弘基大队人马来到，与江英合兵一处，监囚黑闼诣昌乐，见太子建成，建成闻知捉了黑闼，不胜之喜。遣人报知秦王。秦王护送至洺水处斩。黑闼临刑叹曰：“我幸在家辟莱为农，不致及祸，为高雅贤辈所误至此！”死年四十有九。秦王既斩了黑闼，令将首级号令，设祭李道玄。与众将议班师。程名振曰：“黑闼附党徐圆朗未灭，不如剿除之，班师未迟。”秦王从之。下令三军望兖州进发。
　　却说圆朗闻知黑闼被执，斩于洺水，秦王大势人马来到，甚惧。河间人刘复礼说圆朗曰：“彭城有刘世彻，才略不常，有异相，士大夫许其必王。将军欲自拒唐军恐败，不如迎世彻立之，功无不济。”圆朗从其议，乃遣人迎之。盛彦师听得，恐世彻朕叛，其祸不解，乃入见圆朗曰：“闻公欲迎世彻而立之，信有乎？若果然，公亡无日矣。”圆朗曰：“何以言之？”彦师曰：“独不见翟让用李密哉。”圆朗信其说，遂止不迎。人报：“秦王大军将近城矣。”大将孙晖曰：“唐军深入，吾以精骑破之。”圆朗即与步骑五千迎敌。孙晖绰枪上马，引步骑出郭。两阵对圆，李世勣跑马当先，大骂：“杀不尽贼奴！好着圆朗纳降，免汝之诛！”孙晖曰：“尔唐主自立关中，尚亦不足。汝今来特送死耳。”世勣大怒，挺枪直刺孙晖。孙晖举枪来迎。二人战上三四合，孙晖力怯，望本阵便走。世勣驱兵掩杀，贼兵大乱，死者无数。孙晖正杀回中路，一彪人马，金鼓齐鸣，乃淮安王李神通也，马上大叫：“贼将慢走！”孙晖惊慌，措手不及，被神通一刀斩于马下，降其余众。世勣军马合为一处，并力围打兖州。圆朗坚闭城门不敢出。唐军一连困了十日，城中乏粮，降者争逾城而出。彦师乘夜劈开南门，唐兵涌入城中，喊声振天。圆朗知的唐军入城，与数骑漏夜出西门逃走，后为野人所杀。
　　次日，迎接秦王入城，安抚吏民，进府坐定。彦师拜伏阶下曰：“臣有辱君命，所不死者，欲为我主图后计也。”世民降阶扶起曰：“君之忠义，吾足知矣。见唐主自有公论。”彦师拜谢。秦王平定河南、山东等处，下令班师，回长安朝见高祖，奏上各人之功。高祖皆依将升赏。唯盛彦师有靖寇之功，加封兖州总管。诏太子建成、齐王元吉各抽回人马，不在话下。
　　秦王复奏曰：“陛下威声所及，群雄实服，唯淮辅公祏，奸情不测。陛下外用恩抚，内须严防。必以重爵荣之，使诸侯闻知陛下服降者厚。纵后公祏有不轨谋，自不见容于众矣。”高祖从之，即封公祏为行台仆射。杜伏威奏曰：“公祏为人反覆不常，陛下荣之以重爵，恐生外患。必须得人副制之可矣。”高祖曰：“卿言极当。”乃着王雄诞握兵副之，下诏密诫之曰：“君至京不失职，无容公祏为变。”雄诞受命副公祏，凡兵机重事尽出于己，公祏唯领文书而已，因恨雄诞，遂有夺其兵权之意。心腹人左游仙说之曰：“天下纷纷，得时者即霸王。公抱文武全材，何不因时而起，顾乃制于人下乎？”公祏曰：“我有此志久矣。奈无兵权。纵有拨天关本事，亦徒想也。”游仙曰：“不诛王雄诞，此谋决不成也。”公祏曰：“若得成事，富贵与君共之。”游仙曰：“此事容易。来日公可请雄诞在私第饮酒。话及中途，明告以叛唐意。雄诞若从则已。不然即杀之，夺其兵印。诈称伏威有书来，令吾起兵，其事如反掌矣。”公祏喜曰：“公言正合吾意。”次日，即差人去请雄诞。且看下节分解。



　　第五十二节　大亮招谕张善安　孝恭义斩辅公祏
　　却说差人来请雄诞，雄诞不疑，即往赴席。公祏邀入后堂，分宾主坐定，行酒礼。饮至半酣，公祏谓雄诞曰：“吾与君等，豪杰不让人下。值纷纷隋境，烽火不息，非有文武全材者出其间，何以拨乱而见太平耶？今李氏虽倡义而起，既入关中，其时隋君尚在，彼辄称王僭号，屡兴兵革，黎民荼毒者，无所控诉。今我与君欲替天行道，划除祸乱，以安隋之余民。公意如何？”雄诞闻公祏此言，知其欲起不轨谋，乃谕之曰：“君言虽是，其实时势使然也。隋失其鹿，天下人逐之。自高祖入关，而王所向无敌，南诛王世充，东平窦建德，其余琐琐虿类，一时屏息。今天下方平定，吴王在京师，奈何无故自求族灭乎？”公祏不答。雄诞佯醉而出。席罢，以疾卧床不出视事。公祏复与众人商议。游仙曰：“事已败露，若不早为之，必被他人所制矣。”公祏即集心腹将徐绍宗、陈正通等，埋伏甲士，入卧房执雄诞，将杀之。雄诞大叫曰：“公祏将谋叛，众军何在？”府外有五百军士，听得杀入卧房。徐绍宗伏剑在手，立诛数人，埋伏甲士一齐抢出，擒雄诞杀之。公祏曰：“吴王遗书，令吾诛雄诞以安其众。敢有不从者，视雄诞为令！”众军士丧胆，皆服之。
　　于是公祏称帝于丹阳，国号宋，署百官。以左游仙为兵部尚书，徐绍宗为左将军，陈正通为右将军。遣使越州总管增修器械，转运粮食。又着徐绍宗侵海州，陈正道寇寿阳。声息传入长安，高祖闻知，聚文武议曰：“人度辅公祏有叛唐意，寡人尚未深信，今果然也。”李靖奏曰：“公祏部下皆庸夫，陛下无虑。臣愿发兵讨之。”高祖允奏，诏赵郡王孝恭为元帅，同李靖起十二万大军征讨公祏。孝恭部领人马，离京师前往丹阳进发。但见旌旗蔽日，杀气凌空。三军将近九江，孝恭下营大飨将士。
　　时李靖、李大亮、黄君汉、张镇州、卢祖尚等，皆禀节度使职，正在饮间，孝恭激烈，下令取江水而饮。左右递进其水，忽变为血。宴集诸将皆失色，以为不祥之兆。孝恭容颜自若，徐谓曰：“祸福无基，唯所召耳。顾我不负于物，无重诸君忧。公祏祸恶贯盈，今仗威灵以问罪。杯中血，乃贼臣授首之祥乎？”一饮而尽。众心皆安。大军前望丹阳不远。
　　却说辅公祏游骑报：“唐主遣孝恭部军征进。大王作急定夺。”公祏与左游仙议曰：“唐军既至，何以敌之？”游仙曰：“即目唐军在境，芒锋正利，且未可以出战。只宜深沟高垒，为固守计，以观时势何如也。”大将冯慧亮叱之曰：“据公之见，我等死无葬身之地。今唐兵远来，人马疲乏，正好统兵截杀。倘延之以岁月，知吾虚实，外援阻绝，更有何计御之？”公祏曰：“卿言是也。即遣慧亮帅舟帅（师）一万，出峡江口路袭其后；陈正通引步骑一万，拒官军。自与一派文官守城。哨马报知孝恭，孝恭与众将议之。李靖曰：“公祏自守孤城，不敢展足。若彼军得胜，则乘势相攻。若败则老死城中矣。吾以水军先斩其部将，公祏胆折，破之易也。”孝恭依其议，遣李靖引五万水军次舒州，李大亮引步骑出洪州，自以劲兵直趋丹阳。分拨已定，李靖等引兵去了。
　　却说李大亮兵至洪州，与公祏将张善安隔水设阵。见善安立于门旗下，大亮遥与语，因谕之曰：“君何不审视时势，顾乃蹈灭亡之事！今公祏得丹阳而不知守，拒孤城而不能敌。今君以一旅之师，而欲抗全胜之唐，不亦误乎？”善安沉吟半晌，乃曰：“善安初无反心。为将士所误。欲降又恐不免。”大亮曰：“唐主宽仁大德，必无杀汝意也。张总管若有降心，则与我一家耳。”善安曰：“既如公言，我自归降矣。”次日，大亮单骑入善安军中，执手共语，犹如平生。善安曰：“我来日率众指军门回礼。”大亮许诺，归本营。次日，人报：“张总管引数十骑飞跑而来。”大亮下令曰：“坚闭营垒，不许其入见。”遣甲士数十人列于辕门，候善安入，即执之。”众人得令，各安排停当。善安至其营，尚未下马，甲士一齐抢进捉住。善安高声曰：“吾以诚心归降，尔等捉我何意？”众人曰：“将军号令捉总管也。我辈安知？”不移时，善安营中闻知，各激烈攻来，欲夺主将。大亮遣人出营前谕之曰：“总管自言赤心归国，欲放还营，恐将士或有异同。故留不去耳。尔辈何怒于我？”众人闻之，遂散去。大亮执善安回见孝恭。孝恭大悦曰：“君无忧。归长安必赦汝罪。”善安拜谢。
　　李靖将进兵攻峡口。慧亮等见唐军势锐，坚壁不战。一连相拒十数日，靖军中皆曰：“慧亮拥强兵据水陆之险，攻之不能下，不如直指丹阳，掩其窠穴，慧亮安能为哉。”靖曰：“今此诸栅尚不能拔，公祏保据石头，兵亦不少，岂易取哉。若进攻丹阳，旬月不能下，慧亮等蹑吾后，腹背受敌，此危道也。且慧亮、正通皆百战余贼，其心非不欲战，正以公祏之计，使之持重，以老我军耳。今攻其城以挑之，一举可破也。”众皆然之。会孝恭差人催进兵，李靖曰：“须出奇兵胜之。”着黄君汉引兵五千埋伏石头城东北，听有号炮起，即杀出。君汉领计去了。又着卢祖尚率步骑五千，各带苇柴干燥之物，埋伏于峡江口，候慧亮登岸，即放起火来。祖尚亦引兵去讫。唤过李大亮，与之议曰：“慧亮等虽类骁贼，颇识兵机。来日公整兵挑战，只顾佯输诱敌。若入吾计中，丹阳可取也。”大亮领诺。靖又遣人约孝恭进兵。
