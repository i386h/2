<!-- { "loadSidebar": true } -->
　　贴黄：朝廷向申明投名州手分非替乡差不支雇钱，因令州役承符人等非替乡差，亦不得支。今州手分既不分新旧，一例支钱，则承符人等亦如此。右臣窃见元以来，朝廷改更弊政，如青苗、市易、保甲等事，一皆划削，而天下卒无一人以为非者。至于改募役为差役，建议之始，异论已多，逮今五年，终云未便。盖事之当否，众口必公，虽古圣人，孰敢违众。故臣愿朝廷采此众志，立成定法。臣昔于元三年任户部侍郎，窃见朝廷始议兼行差雇二法，使天下以六色助役钱雇募州役。是时特出朝旨，不问有司，断然必行，已而众皆称便。何者，非常之原，凡人不晓，或暗昧不瞩至理，或偏系不肯公言，俟其同心，事何由济。故臣今所言，欲乞出自圣断，与大臣熟议，如有可采，依三年例断而行之。所贵天下之民速蒙利泽。不然，使中外杂议，动经岁月，大法无由得成，而民被其害未有已也。臣不胜区区，不知言之烦渎。死罪死罪。取进止。

　　【乞再举台官状】

　　右臣等近准敕举岑象求、赵兀充台官，已蒙圣恩除象求展中侍御史。窃见本台两院官共六员，分领六察，皆得言事。元之初，朝廷急于求治，台中阙员略无一二，四方观望，皆知陛下勤于听纳，争效悃忄，以补万一。今日监察御史并阙四员，虽圣明开纳之意无损于前，而员阙不补，中外疑惑。今六曹寺监，虽复闲地，每遇有阙，犹未尝不补。况于人主耳目，所系至重，自非讳闻直言及有所壅蔽，而听其久阙，实非治世之事也。况六察所治，事务不少，若稍有弛废，则冤抑者必众，亦非先旁设官之本意也。伏乞特出圣旨，下本台及两制分举八员，陛下择取四人用之。使天下晓然知朝廷招求忠言，与昔无异，不胜幸甚。谨录奏闻，伏候敕旨。

　　【乞改举台官法札子】

　　臣伏见唐制，御史属官，皆大夫、中丞自举。及本朝旧法，亦皆丞杂及两制举人。盖以人主耳目之官，不欲令执政用其私人，以防壅蔽。近自元三年六月八日圣旨指挥，殿中侍御史、监察御史并用升朝官通判资序实历一年以上人。自是以来，虽时复令本台及两制举官，而终无一人应格可用。可者，士自选人改官，经两任知县，一年通判，若稍有才名，多为朝廷擢用，其余碌碌无取，难以复堪台官。虽或间有沉沦，未见知赏，然盖亦已少矣。今法限取此人，已伤苛细，而又缘此祖宗举台官旧法久废不用，而执政以意选用旧人之例，遂以成风。近日虽圣意开悟，复令臣等举官，然弊法尚存，方人物衰少之时，实患难以应法。伏乞检臣前奏，稍改近制，令台官得举升朝第二任知县及通判以上各半。若谓知县资浅，乞依尚书侍郎例，许权监察御史。所贵稍存祖宗故事，不至执政自用台官。虽方今君臣相信，法度可略，而朝廷纪纲，不可不经久远。臣职在台长，台中典章义当固守。取进止。

　　【论用台谏札子】

　　臣闻《书》称尧舜之德曰：“明四目，达四聪。”盖人君居高宅深，其势易与臣下隔绝，若不务广耳目，则不闻外事，无以预知祸福之原。臣不敢复论前代，请陈本朝故事。每当视朝，上有丞弼朝夕奏事，下有台谏更迭进见，内有两省侍从诸司官长以事奏禀，外有监司郡守走马承受，辞见入奏。凡所以为上耳目者，其众如此。然至于事有壅蔽，犹或不免。今自太皇太后陛下、皇帝陛下垂廉以来，每事重慎，群臣得对于前者，惟有执政及台谏官而已。然天下之事，其是非可否，既决于执政，陛下欲于执政之外，特有所闻者，又独有台谏数人而已。臣观今日台官三员，谏官二员，其间非执政私人，特出圣意所用者，又不过一二人。孔子有言：“今吾于人也，听其言而观其行。”陛下试取此五人言行之实而谛观之，则其邪正向背，概可见也。昔汉成之世，王凤用事，群臣莫敢尽言，惟刘向、王章力言其恶，无所顾避，皆为凤所不喜，言卒不用，或继以死。而凤推荐其门人，如杜钦、谷永之流，使上封论事。钦等所言，皆掩蔽凤短，专攻帝失。由此直言不闻，汉以不竞。今陛下深处帷幄，耳目至少，惟有台谏数人，若又听执政得自选择，不公选正人而用之。臣恐天下安危大计无由得达于前，而朝廷之势殆矣！惟陛下留神省察，无忽臣言，则社稷之福也。取进止。

　　【乞罢修河司札子】

　　臣伏见大河北流，经今十年，已成河道，每年夏秋泛溢，孙村地形低下，涨水东出。因此张问等辈，欺罔朝廷，建为回河之议。自此北京生灵，怀鱼鳖之忧，日夜为迁徙之计。监司守臣及敕遣使者，皆言其不便，朝廷亦知其难矣。而去岁八月，宣德郎李伟，辄敢献言，欲闭塞北流，回复大河，力排众议，侥幸万一，私凯功赏。朝廷为之置修河司，调发民夫，划刷役兵，差文武官吏收买梢芟，百废并举。河北、京东西路，公私为之骚动，万口一词，知其无成。上赖陛下圣明，照知利害，然犹未能尽罢其役。始令且开减水河，次因旱灾，令权罢修河，放散夫役。然修河司依前不罢，李伟仍提举东流故道。后因给事中范祖禹封还敕命，寻奉四月五日圣旨，李伟差遣候过涨水检举取旨。臣访闻是时大臣面许陛下，俟求得一人可代伟者，即令伟罢去。夫伟以欺君动众，害及数路，据法当即日诛窜以谢天下。今乃迁延至此，况有前件圣旨，必非虚言，理当检举施行，以信大臣前说。今涨水已退，而伟终不能罢。据今月三日圣旨，止是依吴安持等所请，候霜降水落，从北丞司相度，将梁村口至孙村河身内妨碍处，取豁壁掠，候冰冻消释，相地形顺便，随宜开导，务令深阔，酾为二渠。臣详观安持等说，盖犹挟奸意，观望朝廷，欲徐为兴动大役之计，以固权利。不然，但掠行开拨口地，则北外丞司自可办事，自不须复存修河司及留李伟，使时进奸谋，以败大计也。以臣观之，修河司若不罢，伟若不去，河水终不得顺流，河朔生灵终不得安居。伏乞指挥大臣速罢修河司，以检举前敕，流窜李伟，以正国法。取进止。

　　贴黄：臣观大河北流，北京在其东，军民仓库所在，河朔之都会也。昔人远为涨溢之备，于其西岸开三河门，使涨水西流于空闲之地，至馆陶合入河身，故北京苦无大患。今自李伟等闭塞三河门，筑截河马头，指水锯牙，激水东向，仍于东岸第三、第四、第七铺开发河道，恣令涨水灌注北京之上。今岁八月，涨水东流，几与北京签横堤平，南望弥泛五十余里。是时北京中，若雨不止，风不定，本京必致疏虞。今伟等申请，皆没此目前实害，而探言北流深、瀛泛浸之害，以为不可不存东流，以分减水势。据今年深、瀛等州堤坊新复，未甚高厚，然皆不至决溢，若将来岁岁增筑，使与从前河堤相若，加以海口深决，涨水不得停留，纵有小溢，必不至深害，虽无东流，未为患也。故臣以为伟等皆妄言，苟欲自便耳，若不斥去，则论无由得伸，最河坊之巨蠹也。

　　【再乞责降李伟札子】

　　臣近奏乞罢修河司，并责降李伟。寻准九月二十六日圣旨，李伟权发遣北外监丞提举东流。又准十月二日圣旨，罢都提举修河司。臣以为修河司虽罢，而李伟不去，与不行臣言无异。谨按，李伟屡以奸言动爷廷，兴起大役。于去年八月中，独衔奏称：“大河见今已为二股分行，然须当于第四铺地分，更行开广河槽，只得兵夫二万，于九月兴功，至十月寒冻时毕功。因而引导河势，岂止二股通行而已，亦将遂为回夺大河之计。”凡伟所言，大率狂妄不疑如此。由此朝廷信以为实，为之发兵调夫，差官吏，聚梢芟，骚扰河北、京东、西三路，吏民为之不聊生者半年。朝廷中觉其妄，遽罢其役。是时中外公议，皆望朝廷立行诛窜，明其欺罔，以谢天下。而因循不决，任伟如故。既而给事中范祖禹封还制书，乞罢伟差遣。朝廷犹复隐忍，于四月五日降圣旨，李伟差遣候过涨水取旨。今涨水已过，中外又谓陛下必责降伟，以信前命，而反擢授监丞，仍提举东流。曾未数日，复罢修河司，盖朝廷之所以罢修河司者，谓回河不可复行故也。回河既不可复行，则伟罔上误国之罪审矣。今乃以初任知县权发遣都水监丞，则是有罪之人更得违法进擢，此公议所以不伏也。且修河司虽罢，而李伟不去，奸言时至，河事变更不定，河朔生灵无时得安，此又公议之所深忧也。且朝廷号令，贵在必信，四月五日圣旨指挥著在有司。今弃而不用，使天下皆得窃议，以谓朝廷虚设此言。姑使给事中奉行制命，及制命已行，则弃为虚语，曾不顾恤大臣，何惜一伟，而轻犯此谤哉。臣不胜区区，伏乞检会前奏，速赐流窜。伟若不黜，公议终不止也。取进止。

　　贴黄：去年八月，伟始奏乞回河，朝廷用其言，差官吏兵夫收买梢芟，开掘河槽，修筑马头锯牙，功役至大。于今观之，皆是虚费。臣乞差不干碍官司，一一磨算费用之实。若只据此，伟之流窜，自有余责，而况欺君误国，臣子之大恶耶。

　　【三论渠阳边事札子】

