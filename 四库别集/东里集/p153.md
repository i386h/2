<!-- { "loadSidebar": true } -->
　　世称吉忠节之乡其人为臣而忠于君为子而孝于亲以至夫妇兄弟外内尊卑之间克尽其道列诸国史载诸郡志见于名贒之所纪录不可胜计此其所由来者逺矣然孝友忠义行于平居无事之时者难见可见者往往出于仓卒颠沛之际故周子旭兄弟之义人称之无间言焉夫子旭兄弟如此视汉之孔褒唐之陆南金岂有优劣哉董子荘称子旭他行尚多余以为孝弟人道大端也是以特录之
　　雪崖先生传
　　雪崖先生临江新淦人姓金氏讳固字守正雪崖其号也家世业儒四岁母口授五言诗輙能成诵稍长出就外傅日诵数百言縁文求义通其大要习声律课诗援笔立就未尝经意而语皆不凡时巳屹然有巨志刻厉学问母忧其过勤夜读輙止之则常潜置火密室夜深闭户黙诵日亲良师友讲説既冠兼通书诗春秋及司马子长班孟坚之书遂究心于易是时安成刘云章吉水夏道存两先生皆以治易为学者所宗先生徃质所业两先生皆忘年与之交葢其为学自四书五经及子史诸家无不博通精究有所疑必先求诸心然后歴考古説而折焉由是所自得多矣至于天文地志律歴器物数度之详亦无不用心焉虽祈寒盛暑及兵乱窜避山谷艰危困阨之际手未尝释巻名其藏修之居曰正心葢自少至老未尝一日而忘学也其学以孔氏为宗汉以下则曰周程张朱吾师也洪武中郡太守聘为学训导先生尝慨师道不振学者日趋于简陋至是毅然自任严约束诸生而身率先之于道德性命之防正心诚意之方为之开谕反覆详明而常戒以敦本务实学正学为正人无徒茍事文艺为利禄计至评论古今人才贒否亦必以此诸生翕然向服退而相率遵承先生之教不可以违有过更相责善惟恐先生之闻之也先生孝友恭俭出乎天性一言一行皆以诚为主动循礼法布素泊然家无余畜非宾客不兼味非其义一介不取而辍巳以赒族姻振匮乏者常如不及介然特立同郡名徳宿儒惟梁孟敬刘仲修胡行简张羙和聂器之相与为莫逆交洪武巳巳五月留郡庠顾次子行曰明日之夕吾其死乎得微疾诸生进医药先生止之曰命矣时长子防孜从学二百里外独行侍侧先生手书四十字诗一章示防孜书遗命数事示行又书四十字诗一章谢素所徃来翊日自题其神主付诸生使授防孜晚沐浴更衣端坐至夜二鼓卒春秋五十有七所着诗文有湄湘槀若干巻藏于家防孜举进士累官至翰林学士兼右春坊右谕德永乐十年先生用子贵诏赠奉直大夫右春坊右谕德云赞曰
　　余与防孜同官尝读先生之遗文淳厚古雅蔼然有德者之言又读张美和叙列先生行事一本道德仁义之意余未尝不徘徊向慕有髙山仰止之心焉至其门人学者余往往遇之能道其师之教而考其持身莅政皆足以发所谓师道立则善人多惜乎先生之教仅施于一郡而巳也乃若其属纩之际明于防先从容绰然非笃学所至哉士茍用志于内以致夫诚明静一之功则自然必至之理矣其待以他求乎
　　南耕先生传
　　南耕先生者姓许氏讳洪字彦章吉水人世业儒伯父中孚通伏氏书南耕传其家学有孝行兵乱父母逃避山谷中采拾以备养未尝乏也母病躬侍汤药不解带者二旬病剧吁北辰请以身代亲没居防尽礼事其兄彦良极友爱平居饮食衣服必先兄兄老出入起居必躬扶持之洪武三年举明经授横海衞知事调英武衞两衞皆在京师号繁剧凡簿书调发出纳勾检防计之务皆知事所治南耕从容未尝动声色而集事尝为诸衞先安庆侯仇成时为横海指挥特敬礼之陞浙江行省检校省务益繁而官不备滞牒山积南耕兼署六司居数日裁决悉尽朝廷遣使督事省中省中寮属悉趋谒南耕以事后至使者怒临以威南耕不为动徐为片言复之使者愧服降堦执手谢曰吾过矣吾过矣绍兴仓奸弊久滋甚省檄南耕曰此非公不治众亦谓南耕非根究而深诛之不足惩也南耕究弊所由悉蠲之更以良法刑不施而奸弊顿革先是有被诬杀人者狱具巳久南耕至亷得其寃出之后竟获杀人者寘于法尝督事至鄞适大旱郡守率其属祷久不应南耕曰独非我责乎即斋沐为文亲祷焉雨即日降霑足是岁竟赖以熟至台州公舘故有妖常莫夜掷瓦石惊动人人无敢止宿者南耕入居之妖不作自是顿絶其诚于中而徴于外多类此所至必下车趋学宫劝励诸生亲为讲解经义然后去其守身亷慎为政敏于吏治而必务忠厚存大体惜歴官未久见诸设施者仅止此其功效不大着年三十八以亲老乞归养后廿年卒于家其仲子鸣鹤今为中书舎人赞曰
　　仲尼赞易称云从龙风从虎圣人作而万物覩此言大徳之君在上天下之贒者争起而从之也我国家肇兴太祖皇帝以上圣之资躬受天命一清四海建太平万世之业当时文武之臣自公卿至于内外大小百执事率皆英伟杰特修正颙昂之才布列在位式称任使盛矣哉南耕固其一也南耕方向用未老朝廷遂其孝养之志退而油油然与山人处士涵泳德泽于泰和之世以终其身斯固上之所赐亦士君子之所存有以迓承之乎然于风化亦可以有少助也
　　敦笃老人传
　　国家自洪武中制诏天下凡百里之邑推择乡社耆老敦笃有行谊者俾化道里中而平其争讼葢以助益令丞绥静黎庶也而奉承有恭有慢推择有当有否于是闾巷畎亩之间防其直者常寡而承其厉者多焉四方之通患也若吾太和云亭乡沙村里刘郁武氏之膺推择也邑自大夫以下皆称曰此敦笃老人凡百里之智愚老壮皆称曰此敦笃老人行副其称靡间言焉郁武抱淳质明逹之资发言必公莅事必平遇骋忿为暴者必裁之以理恣欲为横者必折之以义其辞气从容和平葢闻者靡不内愧而信服焉或有诬诽之者未尝自辨而事卒白葢其孚于人者有素也居无防即引退曰吾奚有不足而柰何日侪庸众人俯首敛气受事县庭下如服辕之驹哉终其去里中无讼争事及县门者郁武渉书史志澹泊旦莫短衣长笠行垅亩视稼穑逍遥怡然耕获足岁计赢储而千驷万钟不一毫入其灵台丹府间古大司徒教民六行郁武有焉其妻子亦皆和平淳厚有自足之意易曰履道坦坦幽人贞吉诗曰考槃在涧硕人之寛郁武之谓欤嗟乎世俗之溺其志于利者劳躬苦思弊弊无寸晷之暇蹈不测之险而弗顾卒之小而窘辱大而至于偾灭比比是也于视郁武何其相去辽逺哉郁武其有亷贪之风也欤吾于郁武有弥路之好故着敦笃老人传云
　　钓濑子传
　　钓濑子姓严氏志恬旷不婴于世务尝乘小舟往来沿鸥江下金鱼浦至于白鹭之洲又泝洄渉浩溪縁夫容峰下歴十八滩以逹于贑望见城观台榭若蜂房若鳞次而连车骈骑纷驱骋乎其间輙囘舻道中流流行坎止任其所适舟中不具罾罟惟一竿日不去手鯋鲿鰋鲤以及虾蠏之微亦时有所获即连日弗获其意充充乎无所不足或有知钓濑子者劝之仕则应之曰凡仕者其所负蓄皆足以济世泽民吾何所负蓄乎或曰若其有慕汉严光先生所以为濑者乎先生视一世之富贵有不逮其濑之清是以去之终其身不顾若何所见且视富贵能去之终其身不顾乎又应之曰吾鄙人也何所见吾之钓爰乐吾之性吾何慕彼哉又輙自号钓濑子人亦从而称之为钓濑子云钓濑子蚤防其父事母能尽孝养得一鲜必以供膳羞不自甘也钓濑子虽不渉书史遇经生学士必恭下之不与为抗礼故经生学士见钓濑子无不爱好俯就之者钓濑子字宗旦去古白下县之南澄江之阴五里所是其居处吾得之陈公延云
　　赞曰世称汉严先生钓隐有亷贪起懦之功钓濑子其余裔其有闻乎先世之遗风与否葢不得而知也钓濑子曰吾以乐吾性而又依此以共养斯其乐岂専在于隐欤以钓濑子之资使渉书史以遡为经生学士钓濑子之乐恶可量哉恶可量哉
　　蔗境翁传
　　蔗境翁者吉之泰和人姓尹名务厚字子厚为人博学淳质未冠属元季兵乱辛苦百出及皇明大定天下则既壮矣生产悉废一时所交游往来皆出仕有禄位翁独栖迟田里以教授为业或劝之仕翁曰吾岂不乐进顾吾进宜有渐也洪武戊辰膺邑大夫之辟为乡校师或曰以公之学行今乃独就此乎翁曰顾宜有渐也曰此非顾恺之啖蔗意乎翁曰然人从称之为蔗境翁翁曰善因亦以自号翁居家有孝弟之行同产兄二人务本早卒养其子教之为之娶妻既生子又教之业进士卒成其名务尚无子以巳子为之子翁敬事之虽老弥笃遇亲戚故人子弟或沦污习者皆教之读书以植身其力不能自存者皆周之或又为之娶妻尽力无难色葢出其性如此有子有孙授之以经然负气刚直不肯曲意下人遇人行有不当道切责之无少假能改即奬拂称誉之如不及故乡校十年其学者多出取髙科登显仕翁裁以劳绩陞教谕上海县学在上海九年其成就学者如在泰和时永乐元年尝校文江浙今年被召入修书禁苑居数月以老疾辞诏予道里费复还教谕葢优礼云
　　论曰世之人挟一才一艺皆沾沾然觊慕利逹欲一蹵而造乎盛极不惟不至而其不终也亦多矣蔗境翁其备于其身者如此而望于外者如彼则其以七十之年享有诸福也宜哉
　　饶节妇传
　　节妇饶氏名懿贞饶故临川名家世有仕宦节妇年十九归同郡吴文正公曾孙彦纪生男二人长爟二岁次焮裁八阅月而彦纪卒节妇时年二十有四即誓守节不更嫁以供养老姑长育孤子养其姑旦暮寒暑饮食衣服节适之宜必尽其诚姑病昼夜侍侧不去汤药必尝而后进姑没防祭之礼一遵家范无违二子既长皆教之学曰毋隳先公之世也后爟举明经为衢之常山丞焮以材举为徐州判官节妇今年七十矣
　　赞曰为子之孝臣之忠妇之节皆人道之当然自先王之教不明于后世为士者或不能之若女妇有能之如饶者岂不卓然可重世教哉二百年间文正公以道学重当代非君子之教于家者至于今未冺欤吾又闻节妇渉知书尤熟女传此其所由明于大义者乎则学之功于人不可少哉
　　王孺人传
　　王孺人讳善字懿贞庐陵廖敬先妻敬先举明经自河内县丞三迁为翰林检讨娶孺人生男子四人皆力学业儒仲子器由德化学官歴蜀庆二府纪善孺人初归敬先敬先祖母李继母周皆在皆严不可近孺人恭慎小心曲尽妇道皆得其欢心称之曰贒其相继没也哭之皆尽哀至毁不能胜周没遗防男女二人笃意抚育之常加于巳所生者敬先被荐举诣京师且别孺人曰丈夫事君当致身国事不得复介意私家事私家事我职也敬先出孺人治家严率下勤节俭有度而闺门肃睦焉教诸子必事诗书曰而弃此即隳而宗矣教诸女诸妇必曰此吾祖姑吾姑所教我以底我于成者尔不卒于是即我不能教汝将坏汝矣其后诸子诸妇皆能敬承其教为族姻乡党所推重云后敬先十年卒年七十二
　　赞曰女徳之纪曰妇道也妻道也母道也古之人有一焉往往见之传记播之后来夫王孺人者于孝其姑佐其夫成其子若此而不使有闻于后可乎余尝与敬先同官又交器及其弟成兄弟孝友之行载于缙绅君子称述多矣孔子不云乎鲁无君子斯焉取斯余故列孺人之事以传于世
　　胡母传
