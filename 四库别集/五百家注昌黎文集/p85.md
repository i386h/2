<!-- { "loadSidebar": true } -->
　　有地数百里趋走之吏自长史司马已下数十人【孙曰长史司马刺史之佐唐制每州刺史而下长史一人司马一人】其禄足以仁其三族【孙曰仁惠利也张晏注汉书云三族父母兄弟妻也如淳云父族母族妻族】及其朋友故旧乐乎心则一境之人喜不乐乎心则一境之人惧大丈夫官至刺史亦荣矣虽然幽远之小民其足迹未尝至城邑【祝曰城邑郡邑也】茍有不得其所能自直于乡里之吏者鲜矣【孙曰乡里之吏谓里胥之属】况能自辩于县吏乎能自辩于县吏者鲜矣况能自辩于刺史之庭乎由是刺史有所不闻小民有所不宣【孙曰不宣谓不得自宣达也】赋有恒而民产无恒【恒常也胡登切】水旱疠疫之不期【孙曰不期不可期也】民之丰约悬于前【前一作州县】县令不以言连帅不以信【孙曰礼记十国以为连连有帅连帅即节度使之任也】民就穷而敛愈急吾见刺史之难为也崔君为复州其连帅则于公【樊曰郢复在唐悉山南东道公送许郢州及此崔复州二序皆言及于公于公名頔字允元时为山南东道节度使严曰上于襄阳书在贞元十八年则送许郢州崔复州序皆在此时也】愈以为崔君之仁足以苏复人于公之贤足以庸崔君【孙曰庸信用也】有刺史之荣而无其难为者将在于此乎愈尝辱于公之知而旧游于崔君庆复人之将防其休泽也于是乎言
　　赠张童子序
　　【韩曰唐制取士有童子科公此序言之甚详】
　　天下之以明二经举于礼部者岁至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者摠州府之所升而考试之加察详焉第其可进者以名上于天子而藏之属之吏部岁不及二百人谓之出身能在是选者厥惟艰哉二经章句仅数十万言其传注在外皆诵之又约知其大説繇是举者或远至十余年然后与乎三千之数而升于礼部矣又或远至十余年然后与乎二百之数而进于吏部矣斑白之老半焉【一无之老二字一作斑白者半焉】昬塞不能及者皆不在是限有终身不得与者焉张童子生九年自州县达礼部一举而进立于二百人之列又二年益通二经有司复上其事繇是拜卫兵曹之命【孙曰衞谓左右衞兵曹谓兵曹参军】人皆谓童子耳目明达神气以灵余亦伟童子之独出乎等夷也童子请于其官之长随父而宁母岁八月自京师道陜南至虢东及洛师【师一作阳】北过大河之阳九月始来反郑【反一作及】自朝之文人以及五都之伯长郡县【郡县一作羣吏一作郡吏】皆厚其饩赂或作歌诗以嘉童子童子亦荣矣【此句一无童字】虽然愈将进童子于道使人谓童子求益者非欲速成者【严曰论语云阙党童子将命或问之益者欤曰非求益者欲速成者也】夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也【樊曰贞元八年兵部侍郎陆防知贡举公登第时童子升于礼部】慕回路二子之相请赠行与处也【樊曰礼檀弓子路去鲁谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下其曰囘路二子之相请赠行与处也谓此○行一作出】故有以赠童子
　　送浮屠文畅师序
　　【韩曰公时为四门博士作后有诗送文畅师北游其略云昔在四门馆晨有僧来谒谓僧当少安草序颇排讦盖谓此也】
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之【孙曰扬子或问人有倚孔子之墙郑衞之声诵韩庄之书则引诸门乎曰在夷貉则引之倚门墙则麾之】吾取以为法焉【一有浮屠师三字】文畅喜为文章其周游天下凡有行【一作有所行】必请于缙绅先生以求咏歌其所志贞元十九年春【严曰文畅是时将往东南退之作序送之其后元和初北游又作诗以送之所谓昔在四门馆时有僧来谒即序贞元十九年事也】将行东南栁君宗元为之请【一作诗一作序韩曰栁集有送文畅师序无诗】解其装【装行橐也】得所叙诗累百余篇非至笃好其何能致多如是邪惜其无以圣人之道告之者【告下一无之字】而徒举浮屠之説赠焉夫文畅浮屠也如欲闻浮屠之説当自就其师而问之何故谒吾徒而来请也彼见吾君臣父子之懿【懿美也】文物礼乐之盛其心必有慕焉拘其法而未能入故乐闻其説而请之如吾徒者宜当告之以二帝三王之道【一无当字】日月星辰之所以行【行运行】天地之所以着神之所以幽【幽谓暗也】人物之所以蕃江河之所以流而语之不当又为浮屠之説【为一作就】而渎告之也【孙曰易曰再三渎渎则不告○告工毒反】民之初生【严曰此下一段与原道篇意同】固若禽兽蛮貊然圣人者立然后知宫居而粒食亲亲而尊尊生者养而死者藏【蔵也】是故道莫大乎仁义【大乎一作过于】教莫正乎礼乐刑政【正一作大】施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册【孙曰册谓六经】中国之人世守之今浮屠者孰为而传之邪【为下一有之字】夫鸟俛而啄仰而四顾夫兽深居而简出惧物之为巳害也犹且不脱焉【脱一作免】弱之肉彊之食【补注言弱者之肉强者所食】今吾与文畅安居而暇食优游以生死与禽兽异者宁可不知其所自邪【补注温公通鉴曰元和十四年迎佛骨至京师刑部侍郎韩愈上表切谏贬潮州自战国之世老庄与儒者争衡更相是非至汉末益之以佛然好者尚寡晋宋以来日益繁炽自帝王至于士民莫不尊信下者畏慕罪福高者论难空有独愈恶其蠹财惑众力排之其言多矫激太过惟送文畅师序最得其要曰夫鸟俛而啄云云至宁可不知其所自邪】夫不知者非其人之罪也知而不为者惑也悦乎故不能即乎新者弱也【弱一作溺】知而不以告之者【告之一作告人】不仁也告而不以实者不信也余既重栁请【一作诗】又嘉浮屠能喜文辞于是乎言
　　送杨仪之支使归湖南序
　　【孙曰贞元十八年九月以太常少卿杨凭为御史中丞湖南观察使凭奏辟仪之为观察支使韩曰贞元二十年公在阳山作解见第一巻别知赋】
　　余在京师时尝闻当今藩翰之宾客【孙曰诗价人维藩大宗维翰藩翰即谓藩镇】惟宣州为多贤与之游者二人焉陇西李博清河崔羣【孙曰贞元十二年八月以虢州刺史崔衍为宣歙观察使衍辟羣博为从事樊曰羣博公同年进士】羣与博之为人吾知之道不行于主人【于下一有其字】与之处者非其类虽有享之以季氏之富【孙曰论语季氏富于周公齐景公待孔子曰若季氏则吾不能以季孟之间待之】不一日留也以羣博论之凡在宣州之幕下者虽不尽与之游皆可信而得其为人矣愈未尝至宣州而乐颂其主人之贤者以其取人信之也今中丞之在朝【严曰中丞乃杨凭也】愈日侍言于门下【侍一作待一无言字】其来而镇兹土也【一无而字镇一作领】有问湖南宾客者愈曰知其客可以信其主者宣州也知其主可以信其客者湖南也去年冬奉诏为邑于阳山【孙曰贞元十九年十二月公贬连州阳山令】然后得谒湖南之宾客于幕下于是知前之信之也不失及仪之之来也闻其言而见其行【赵本云谒湖南之宾客于幕下及支使之来也闻其言而信其行于是知前之信之也不失矣○一无于是知已下二十四字】则向所谓羣与博者【向下一有之字】于吾何先后焉【一无于字】仪之智足以造谋材足以立事忠足以勤上惠足以存下而又侈之以诗书六艺之学先圣贤之德音以成其文以辅其质宜乎从事于是府而流声实于天朝也夫乐道人之善以勤其归者【勤一作劝】乃吾之心也【一有非文则不能五字】谓我为邑长于斯而媚夫人云者不知言者也工乎诗者歌以系之【系一作继】
　　送何坚序
　　何与韩同姓为近【集注按何氏出周成王母弟唐叔虞后十一代孙食菜于韩为列侯韩王安为秦所灭子孙分散居江淮晋以韩为何遂为何氏○与一作于】坚以进士举于吾为同业其在太学也吾为博士【孙曰公时为四门博士】坚为生生与博士为同道其识坚也十年为故人同姓而近也同业也同道也故人也于其志不得愿而归【一无志字】其可以无言邪坚道州人道之守阳公贤也【孙曰贞元十九年九月以国子司业阳城为道州刺史○一无贤字】道于湖南为属州【孙曰湖南观察使所管潭衡栁连道永邵等州治潭州】湖南杨公又贤也【孙曰贞元十八年九月以太常少卿杨凭为湖南观察使○一无湖南又三字】坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州【比一作此】服杨公之令【杨一作阳】吾闻鸟有鳯者常出于有道之国当汉时黄霸为颖川守是鸟也【一无也字一作是鳯鸟也】实集而鸣焉若史可信坚归吾将贺其见鳯而闻其鸣也【一有已字】
　　送廖道士序
　　【韩曰公永贞元年自阳山徙椽江陵道衡山而作○廖力救切】
　　五岳于中州衡山【严曰衡南岳也桂岭在衡之南】最远南方之山巍然高而大者以百数独衡为宗【一作衡山为宗】最远而独为宗其神必灵衡之南八九百里地益高山益峻水清而益驶【韩曰驶马疾行也疎利切】其最高而横絶南北者岭【孙曰岭谓五岭】郴为州在岭之上侧南其高下得三之二焉中州清淑之气于是焉穷气之穷盛而不过【盛一作感】必蜿蟺扶舆【祝曰选虬龙腾骧以蜿蟺韩曰蜿蜒也蟺蚯蚓也严曰马融笛赋緸寃蜿蟺王褒九懐云登羊车兮扶舆相如子虚赋云扶舆猗靡○蜿于元切又音宛蟺市衍切又音善】磅礴郁积【庄子将磅礴万物以为一注磅礴犹混同也释文旁字又作磅沈佺期西岳诗磅礴压洪源孙曰蜿蟺扶舆磅礴郁积皆气积之皃○磅音旁礴音薄礴下一有而字】衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英钟乳【严曰白金银也丹砂朱砂也石英本草有紫白二种又有四色者钟乳生石洞通中光莹如鹅翎管者佳】橘柚之包【孙曰书厥包橘柚包裹也】竹箭之美千寻之名材不能独当竒也意必有魁竒忠信才德之民生其间【樊曰栁子厚送廖有方序云交州多南金珠玑瑇瑁象犀其产皆竒怪至于草木亦殊异吾尝怪阳德之炳燿独发于纷葩瓌丽而罕钟乎人今廖生刚徤重厚孝弟忠信以质乎中而文乎外固钟于阳徳者邪子厚之序与公此作其意一同任子渊曰陈无巳赠二苏公诗云岷峩之山中巴江桂椒柟栌枫柞樟青金黄玉丹砂良兽皮鸟羽不足当异人间出骇四方无已之诗盖取此意也】而吾又未见也其无乃迷惑没溺于佛老之学【学一作教】而不出邪廖师郴民而学于衡山气专而容寂【孙曰庄子云其容寂】多艺而善游岂吾所谓魁竒而迷溺者邪【一作迷惑没溺者邪】廖师善知人若不在其身必在其所与游访之而不吾告何也于其别申以问之
