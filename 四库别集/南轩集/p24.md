<!-- { "loadSidebar": true } -->
　　为国有大几大几一失则其弊随起而不可禁所谓大几三纲之所存是也晋元帝初以懐帝之命来临江左当时之意固以时事艰难分建贤王以为屏翰庶几増国家之势折奸宄之心缓急之际实頼其紏率义旅入卫王室其责任盖不轻矣而琅琊之入建业考观其规摹以原其心度之所安盖有自为封殖之意而无慷慨谋国之诚懐帝卒以蒙尘迄不闻勤王之举愍帝之立増重寄委制诏深切而亦自若也祖逖击楫渡江聊复以兵应其请返从而制之使不得有为则其意不在中原也审矣坐视神州板荡戎马纵横不以动其心不过欲因时自利云耳愍再蒙尘惧天下之议巳则阳为出师之势迁延顾望终归罪在运饷稽缓斩一无辜令史以塞责赤青之异亦深切矣吾谁欺欺天乎夫受君父之委托而坐视其祸变因时事之艰难而觊幸以自利三纲沦矣惟其大几既失故其所以建国规摹亦复不竞乱臣贼子如王敦軰不旋踵而起盖其弊有以致之也使元帝痛懐愍之难笃君臣之义念家国之讐率江东英俊皷忠义之气北向讨贼义正理顺安知中原无响应者以区区一祖逖倔强自立于羣豪之间犹几以自振况肺腑之亲緫督之任数路之势何所不济哉惟其不以至公为心而私意蔽之甚可叹息也其余得失予不暇论独推其本而言之
　　谢安淝水之功
　　苻坚扫境入冦方是时晋室之势亦甚殆矣梁益既非吾有而襄沔复为所破在他人冝恐惧失措之不暇而谢安方且从容应敌不过以江北军事付之谢及刘牢之軰卒以成功盖其方略素定非侥幸苟然也安明于用人考察既精不以亲疎而废有谋卢善使人而牢之勇锐出众安所施置各得其宜盖用兵之道当以竒正相湏使将重兵于后此正也使牢之将精兵迎击于前此竒也秦兵既近洛涧牢之撄其锋直搏而胜之固巳夺其心矣淝水之战其胜筭巳在目中故秦兵一退风声鹤唳以至山川草木皆足以惧之惟牢之先夺其心故也安之方畧可谓素定矣惟其素定故安静而不挠其矫情镇物岂固为是哉夫有所恃故耳至于却上流之兵又其一竒也得上流之兵不足以助益而适足以销薄声势揺动人心桓冲是举亦无谋矣吾虑既定一却其兵而战士之心益固国内之情举安安见之明且审矣嗟乎国之所恃者人才耳以当时晋室之势独任一谢安足以当苻秦百万之师以予观之非特安方畧之妙抑其所存忠义纯固负荷国事直欲与晋室同存亡故能运用英豪克成勲业诚与才合故也大抵立大事者非诚与才合不足以济若安者其在东晋人物中杰出者哉
　　温峤得失
　　温太真忠义慷慨风节表着足以为晋室名臣古今所共推不待详言然吾独有所恨者絶裾之事也昔之人不以穷达得失累其心听天所命而行其性命之情故或仕或不仕皆非有所为也于其身所处之义当然也自后功名之裕兴而迁就趋避之说起三纲始隳而不得其正虽豪杰之士一为功名富贵所诱失其性者多矣可胜叹哉太真少时尝以孝友笃至称一旦奉刘琨之檄将命江左毋崔固止之不可至于絶裾而行噫太真有毋若此身固不得巳许琨矣独不见徐元直之事乎元直所谓方寸乱矣盖其天性不可巳者也而太真独忍于此乎若既以委质为人之臣当危难而无避可也将命之举岂无他人太真念母独不得辞乎度其意不过以江左将兴奉檄劝进徼幸投富贵之机赴功名之防耳而其所丧不过甚乎或曰使太真不来江左则宁复有后世之事业太真固不得以两全矣此殆不然昔人之事业皆非有所为而为之事理至前因而有成之耳若懐希慕求必之心则其私欲而巳苟可以就异日之事则凡背亲贼性命皆可以屑为此三纲之所由壊而弊之所由生也故伯夷叔齐固不受其国夫子以为求仁而得仁商之三臣防子不得不去箕子不得不为奴而比干不得不死皆素其位而行也岂直太真之事业为不足道就使太真能佐晋室克复神州一正天下勲烈如此浮云之过太虚耳岂足以塞其天性之伤也太真顺毋之心而终其身虽冺防无闻于后顾其所全者大于身无愧乌能以此易彼哉故予谓太真称为功名之士则可尚论古人则可憾矣







　　南轩集卷十七
　　钦定四库全书
　　南轩集巻十八　　　　　　宋　张栻　撰说
　　仁说
　　人之性仁义礼智四徳具焉其爱之理则仁也冝之理则义也让之理则礼也知之理则智也是四者虽未形见而其理固根于此则体实具于此矣性之中只有是四者万善皆管乎是焉而所谓爱之理者是乃天地生物之心而其所由生者也故仁为四徳之长而又可以兼包焉惟性之中有是四者故其发见于情则为恻隠羞恶是非辞让之端而所谓恻隠者亦未尝不贯通焉此性情之所以为体用而心之道则主乎性情者也人惟己私蔽之以失其性之理而为不仁甚至于为忮为忍岂人之情也哉其陥溺者深矣是以为仁莫要乎克已己私既克则廓然大公而其爱之理素具于性者无所蔽矣爱之理无所蔽则与天地万物血脉贯通而其用亦无不周矣故指爱以名仁则迷其体【程子所谓爱是情仁是性谓此】而爱之理则仁也指公以为仁则失其真【程子所谓仁道难名惟公近之不可便指公为仁谓此】而公者人之所以能仁也夫静而仁义礼智之体具动而恻隠羞恶辞让是非之端达其名义位置固不容相夺伦然而惟仁者为能推之而得其冝是义之所存者也惟仁者为能防让而有节是礼之所存者也惟仁者为能知觉而不昧是智之所存者也此可见其兼能而贯通者矣是以孟子于仁统言之曰仁人心也亦犹在易乾坤四徳而统言乾元坤元也然则学者其可不以求仁为要而为仁其可不以克巳为道乎
　　记甘露李文饶事
　　予过京口登北固山甘露寺访求旧迹及观曽畋所编丹阳类集载熙寜中寺僧应夫因治故殿基获舎利并李文饶手记云寳歴间创甘露刹以资穆皇之冥楅文饶有祭言禅师文云因甘露之降瑞立仁祠于髙标与此记合予尝怪文饶不乐释氏毁其室庐貌像沙汰其徒若真疾恶之者至其谕张仲武之辞则又疑其太甚而观其奉道士法甚至则文饶岂真知恶异教者哉今攷露刻所谓建刹以资冥福此在释氏说为最陋者文饶方且惑之以此崇奉其君则文饶之欲絶弃释氏义岂其本心也哉以予观之文饶虽有才气然富贵中人耳武宗素重道士故其势必排释氏文饶极力为此不过逢迎其君之意云耳不然与建刹藏舎利之事何大不类耶孰知数百载之后防刻出于土中其不可揜有如此者或曰文饶谓建刹可以资福而寜不畏毁刹之招祸乎殊不知富贵移人之意岂独此哉嗟乎异端之为害烈矣文饶乃以此心蕲胜之不亦难乎冝其复之之速且益炽也予重为之叹息云
　　勿斋说
　　胡先生之季子大时求予名其读书之室予因诵非礼勿视非礼勿听非礼勿言非礼勿动之言而名之曰勿斋嗟乎天理人欲不并立也操舎存亡之机其间不能以毫发所谓非礼者非天之理故也苟非天理即人欲巳勿者禁止之辞收放心之要也学者所当于视听言动之间随吾所见觉其为非礼则克之无爱焉虑思力行由粗以及精由着以及防则所谓非礼盖将有不可胜克者克之之至则天理纯全而视听言动一循其则矣为仁由巳而由人乎哉贵夫勉之勿舎而巳
　　勿欺室说
　　山西郭侯子明以书抵予曰所居一室扁以勿欺愿得数语以发其义庶几朝夕观省予惟天下之事常坏于诞谩而成于敦笃古之为将者质胜其文实逾于名矜不形而确有余虽一介之士且不敢欺也而况于事君乎虽念虑之防且不敢萌欺也而况于见之事为乎是以能成功而保其令名今子明忠勲之胄以识畧被简知方当緫统之任存心如是予知其异日有以报明主矣予于汉西京诸将中最爱营平侯纯实重厚授任于外为国家计不忍便文自营其所条上确然无一语虚无一毫隠及成功而归论兵事得失复不敢避小嫌以罔主听其自守勿欺终始不渝如此嗟乎此诚万世为将之良法也子明勉之哉
　　书示呉益恭
　　子曰吾未见刚者或对曰申枨子曰枨也欲焉得刚子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫昔者曽子谓子襄曰子好勇乎吾尝闻大勇于天子矣自反而不缩虽褐寛愽吾不惴焉自反而缩虽千万人吾徃矣新安呉益恭来邕州通判刚决而有虑临事不避难忠义自许疾恶如讐予始一见竒之两年间詧之云熟矣而益加敬焉秩满亲老不复可畱于其行防予有期服不得为之赋诗以致赠言之意而中有不能已者敬书鲁论及中庸孟氏书中三义以谂之夫圣门所谓刚所谓强所谓勇者盖如此益恭深思其义而体之于身于以揉偏而进徳嗟乎其又可量也哉淳四年八月甲午
　　名周集说
　　玉山周畏知请予名其子予名之曰集以义甫字之盖取诸孟子养气之论是集义所生者集义云者积众义也积集之乆则所谓浩然者生而不穷矣义内也非外也所谓必有事焉者盖在此学者所当讲论问辨也乾道壬辰十一月甲申书于葵轩
　　黄鹤楼说
　　予过武昌登郡城南楼歩黄鹤故址覧观山川慨然有感盖黄鹤名楼以山得名也黄鹤之山逶迤起伏横亘郡城属于江浒见于前人文字间若浦若矶亦皆以山名也而唐图经何自而为怪说谓费文伟仙去驾鹤来憩于此阎伯记中乃实其事而或者又引梁任昉所记谓驾鹤之賔乃荀叔伟所遇非文伟也此因黄鹤之名而世之喜事者妄为之说后来者旣不之察又从而并縁増餙之楼旁有石照亭不知何妄男子题诗牎间遽相传曰此唐仙人吕洞賔所书也文人才士又为之夸大其事而苏子瞻亦载冯当世之说有羽衣着屐之诗嗟乎寕有是理哉甚矣世俗之好怪也虽搢绅大夫之贤者有不免焉此无它不明理之故也使其知始终消息之故有无虚实皆防其所以然则岂得而惑之哉而世之惑者徃徃曰天地之间其何所不有是或有之未可知也为是说者其病不可复药盖旣置之茫昧恍惚或有或无之域则不复致思以穷其有无之实其惑终身而已矣予尝爱汉儒之言曰明于天地之性者不可惑以神怪知万物之情者不可罔以非类斯言必有所授非汉之儒者所能自言也嗟乎异端之惑人盖有甚烈于斯类者斯固不足深辨予独有感以警吾党之士庶几知穷理之为要而穷理则有道盖不可以不讲也
　　江汉亭说
　　卾之城因山而其楼观台榭皆因城别驾所治之南凴城而望之适当江汉之汇昭武叶才翁与予裴徊观覧欲建亭于上予因以江汉名之才翁请志其始嗟乎江汉之水其源可以滥觞而其无穷若此之盛后之登斯亭者念夫有本者其不息之积然也亦庶几有感乎才翁名椅乾道辛卯十有二月朔张某书
　　赠熊辩笔说
　　顷年得溧阳顾纲散车枣心制度殊不类近世笔迩来试使熊辩为之盖不减纲寒牎作字十数纸不厌良觉慰意也然此笔殆不入时人手辩不可以难售而诡遇防有赏音者


　　南轩集卷十八
　　钦定四库全书
　　南轩集巻十九　　　　　　宋　张栻　撰书
　　寄刘共甫枢宻
