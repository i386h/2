<!-- { "loadSidebar": true } -->
　　倦狭路之迫隘【乌界】轨﨑岖【善本作踦】以低仰【善曰倦极也司马相如大人赋曰区中之隘陜广雅曰踦倾侧也翰曰言狭路﨑岖登顿故使车轨髙低】　蹈秦郊而始辟豁爽嵦以宏壮黄壤千里沃野弥望华实纷敷桑麻条畅【善曰班固髙纪述曰粤蹈秦郊尚书曰雍州厥土惟黄壤杜笃论都赋曰沃野千里原隰弥望保植五谷桑麻条畅春秋文耀钩曰春致其时华实乃荣洞箫赋曰摽纷敷以扶疎广雅曰畅长也　济曰蹈履也言自于山川迫隘之路至秦郊始开豁然髙明壮大弥望千里】邪界襃斜右濵汧【牵】陇【善曰西都赋曰右界襃斜陇首之险长杨赋曰命右扶风发人西自褎斜梁州记曰万石城泝汉上七里有襃谷南口曰襃北口曰斜长四百七十里西京赋曰隔阂华戎岐梁汧雍汉书汧山在扶风汧县西盐铁论曰秦右陇阨汉书幸雍白麟歌曰朝陇首　良曰汧水名陇山名】宝鸡前鸣甘泉后涌面终南而背云阳跨平原而连嶓【波】九嵕【宗】嶻嶭太一巃【洛孔】嵸【子孔切　善曰汉书曰秦文公获若石于陈仓坂城祠之其神光辉若流星从东方来集于祠城则若雄雉其声殷殷野鸡夜鸣以一太牢祠之名曰陈宝薛综曰甘泉山名应劭曰甘泉在冯翊云阳县汉书武功山有太一古文以为终南此赋下云太一明与终南别山西京赋曰于前则终南太一二山明矣汉书左冯翊有云阳县西京赋曰后则髙陵平原又曰连岗乎嶓服防曰嶻嶭山名也孟康曰在池阳北顔监曰嶻嶭即今谓嵳峩也郭璞曰巃嵸髙峻貌也　良曰陈仓有宝鸡祠故云前鸣余同善注】吐清风之飂【聊】戾纳归云之郁蓊【善曰孔丛子孔子曰夫山者兴吐风云以通乎天地之间四子讲徳论曰虎啸而风寥戾思赋曰凭归云而遐逝楚辞曰望谿谷兮滃郁　向曰言此山能吐风纳云也飂戾风声郁蓊云貌】南有灞素浐汤井温谷北有清渭浊泾兰池周曲【善曰素水色也灞浐二水名也楚辞曰临沅湘之渊又曰舍素水而防深汤井温汤也雍州图曰温汤在新丰县界温谷即温泉也雍州图曰温泉在蓝田县界毛苌诗传曰泾渭相入而清浊异三辅黄图曰兰池观在城外长安图曰周氏曲咸阳县东三十里今名周氏陂陂南一里汉有兰池宫　铣同善注】浸决郑白之渠漕引淮海之粟【善曰史记曰韩闻秦之好兴事欲罢无令东伐乃使水工郑国间说秦令凿泾水自中山西抵瓠口为渠并北山东注洛溉泻卤之地四万余顷收皆税畆一钟命曰郑国渠又曰赵中大夫白公复奏穿渠引泾水首起谷口尾入栎阳注渭溉田四千余顷因曰白渠人得其饶歌之曰田于何所池阳谷口郑国在前白渠起后西都赋曰通沟大漕控引淮湖与海通波也　翰曰漕水运也】林茂有鄠【户】之竹山挺蓝田之玉【善曰西都赋曰商洛縁其隈鄠杜濵其足竹林果园芳草甘木汉书扶风有鄠县西都赋曰蓝田美玉范子计然曰玉英出蓝田　济同善注】班述陆海珍藏张叙神皋隩【乌到】区此西賔所以言于东主安处所以聴于凭虚也可不谓然乎【善曰西都赋曰陆海珍藏西京赋曰寔惟地之奥区神皋】劲松彰于嵗寒贞臣见于国危【五臣本作危国】入郑都而抵【纸】掌义桓友之忠规竭股肱于昏主赴涂炭而不移世善职于司徒缁衣弊而改为【善曰论语子曰嵗寒然后知松栢之后凋老子曰国家昬乱有忠臣史记曰郑桓公友者周厉王少子也犬戎杀幽王于骊山下井杀桓公郑人共立其子为武公战国策曰苏秦说赵王华屋之下抵掌而言皆谈说之客也左氏传荀息曰竭其股肱之力尚书帝曰臣作股肱又曰民坠涂炭毛诗序曰缁衣美武公也父子并为周司徒善于其职诗曰缁衣之宜兮弊予又改为兮　向曰涂炭如布炭火于地而不避也郑都今郑县也抵抚也】履犬戎之侵地疾幽后之诡惑举伪烽以沮【慈与】众淫嬖襃以纵慝【土得】军败戏水之上身死骊山之北赫赫宗周烕【呼灭】为亡国【善曰史记宣王崩子幽王宫湼立幽王嬖爱襃姒竟废申后及太子而以襃姒为后襃姒不好笑幽王为熢燧大鼓有冦至举烽火诸侯悉至至而无冦襃姒乃大笑幽王恱之为数举烽火其后不信诸侯益亦不至废后之父申侯乃与西夷犬戎共攻幽王幽王举烽火征兵兵莫至遂杀幽王骊山下毛苌诗传曰沮止也又曰慝邪也国语里革曰厉流于彘幽灭于戏毛诗曰赫赫宗周褒姒烕之　翰曰诡诈沮惊也】又有继于此者异哉秦始皇之为君也倾天下以厚葬自开辟而未闻匠人劳而弗图俾生埋以报勤外离西楚之祸内受牧竖之焚【善曰汉书刘向上疏曰秦始皇葬骊山之阿石椁为游馆生埋工匠后项籍燔其宫室营字其后牧儿亡羊入其凿中牧者持火照求羊失火烧其藏椁自古至今葬未有盛始皇也数年之间外被项籍之灾内离牧竖之祸岂不哀哉尚书考灵耀曰天地开辟劳而不图言匠人劳苦而不图谋其赏生埋报勤谓反以生埋之事以报其功勤也　铣曰始皇葬骊山厚以珠玉工匠皆闭于中不图其功劳而以此报其勤也】语曰行无礼必自及此非其效欤【善曰左氏传君子曰志有之所谓行无礼必自及者也欤　济曰语曰谓或有此语也始皇无礼以此自及固是其效也】乾坤以有亲可久君子以厚徳载物【善曰周易曰干以易知坤以简能易知则有亲易从则有功有亲则可久有功则可大可久则贤人之徳可大则贤人之业又曰君子以厚徳载物方论髙祖之徳故以乾坤为喻焉　良曰天地之心惟亲有徳使其长久君子以纯厚之徳载育万物言髙祖法此用心固能长久也】观夫汉髙之兴也非徒聦明神武豁【呼达】达大度而己也【善曰汉书班固髙纪述曰寔天生徳聦明神武汉书曰髙祖仁爱意豁如也常有大度　向曰非独有此而已复有他美者也】乃实慎终追旧笃诚款爱泽靡不渐恩无不逮率土且犹弗遗而况于隣里乎而况于卿士乎【善本无而况于卿士乎六字】于斯时也乃摹【莫胡】写旧丰制造新邑故社易置枌榆迁立街衢如一庭宇相袭浑鸡大以【善本作而】乱放各识家而竞入【善曰论语曰慎终追逺左氏传季孙行父曰明允笃诚广雅曰款诚也说苑晏子谓景公曰今君爱老而恩无不逮也三辅旧事曰太上皇不乐关中思慕乡里马祖徙丰沛屠儿酤酒煮饼商人立为新丰西京杂记曰髙祖既作新丰并徙旧社放犬羊鸡鸭于通途亦竞识其家孟子曰变置社稷赵岐曰更置立之汉书曰髙祖祷丰枌榆社张晏曰枌白榆社在丰东北十五里尚书曰欲迁其社孔安国尚书传曰袭因也浑胡本切　翰曰追旧谓造新丰也笃厚诚信靡无渐润逮及也率土且如此而况卿士乎言皆徧地向同善注】籍含怒于鸿门沛局【五臣作局】蹐而来王范谋害而
