<!-- { "loadSidebar": true } -->
　　向夕枫林秪独看人家何处隔层峦问知野戍移舩就听到山钟得梦安忆逺川涂秋雁下倦吟风雨夜尊寒官程总在江湖里防事劳劳羡钓竿
　　许元公置酒语石亭遇雨【亭是予初构】
　　隂崖细霭入青防坐石携尊向晩汀乍见华筵山鸟怪共惊急筦野樵听酒酣沾湿从花雨吏隐萧疎是客星缓带雅歌君不忝风流它日记吾亭
　　悼王石攻先辈【着有易传】
　　先生注易自何年畏俗时吟独漉篇正忆相逢在南浦可堪别去是重泉分符仕乆官仍薄盈尺书成世少传今日故交零落尽西华葛帔得谁怜
　　临江秋夕
　　官舍萧疎挂薜萝城头虚白见江波著书漫拟潜夫论鼓枻长惭渔父歌人定松云依槛静夜凉竹露坠衣多秋风早引东归兴松桂凄清旧磵阿
　　愚楼夜送呉旉公同年
　　江畔离尊落照残山楼直作画船看青枫露湿秋河近菡萏风疎夜气寒同籍客多成短髪十年书不到长安后期握手知何处酒罢婆娑更倚防
　　于役北上适来凤亭落成郡僚诸公集饯
　　金凤洲前橘柚香草亭十笏面沧浪修林碧树横秋色一片青峰满夕阳游子惊心王路逺故人知我野情长宵深月出还畱酌如此江山不可忘
　　送张清江升旸之任思恩
　　乡心七载梦长安粤岭重禁客路难木落洞庭天际逺猿啼瘴海雨中寒山村野市多猺户负弩称觞半土官南北风烟各回首劳臣万里慎加餐
　　滕王阁值岭南程周量同怀王贻上广陵
　　楚江粤岭思茫然秋暮相逢古驿前明月当头今夜好髙楼作赋几人传横空霜满西山树倚槛风回彭蠡不见苦吟隋苑客沧波千里尽寒烟
　　望湖亭
　　江天秋色似沧溟江岸何年剰草亭浦外孤帆飞波间白鹭去防防楚云暗接宫湖濶呉岫遥连庐岳青倚槛自多怀古意好风吹客暮扬舲
　　野至荏平有怀历城孙怍庭都谏
　　平沙孤戍野萧萧地近明湖岐路遥白雪有楼谁眺咏黄门几载狎渔樵天长海岱音书隔客乆星霜草木凋晩岁论交怀抱尽帝城尊酒忆寒宵
　　高唐用驿壁旧韵
　　竟日严飚卷客衣朔云吹急尽南飞征夫寒问貂裘早故园秋知鲈脍肥载粟柴车争趂市傍林猎火蹴成围江乡饶有萧疎地髙卧何人老翠防
　　已出都门龚中丞书至
　　春明晓发立踌躇飞骑还来惜别书赋比文通重有恨嬾如叔夜不嫌疎形容老痩风烟晩戎马关山雨雪初南去五湖余襆被浮生凖拟付樵渔
　　景州早发走笔别鹿田刺史
　　河阳淮北日思君信宿髙斋任酒醺旅雁自飞寒夜影老猿终恋故山羣川原积雪云皆冻海国天低路不分重把瑶华愧晏忧心早已倦论文【时以诗属序故云】
　　书清河县客舍
　　疎烟寒照一荒村小邑无城野色昏乆废驿庭稀马迹新营官舍总蓬门地连河岸渔家少草满田园井税存谁信江南此风景舟车络绎不堪论
　　张鞠存吏部招集曲水园【同大可潍东西樵娄东季望云子】
　　丛菊园依曲水濵招寻主客尽词人呉吟洛咏开尊缓药屿渔舟入眼亲云树暮连千里色松筠髙卧百年身东山情兴看如此肯长安市上尘
　　甓湖答梁公狄
　　千里寻君逢卧病杖藜还肯为开门浮家不厌沧洲僻抱膝谁知故老存白髪啸歌涕泪残尊风雨自寒温扁舟岁晩归人急信宿何年湖上村
　　摄山同方尔止
　　招提云气碧重重倦客寻山野老从双井细泉通众壑六朝遗迹剩孤松岩前夜色长江月槛外寒声半岭钟记取晴冬风日好携壶曳杖最髙峰
　　省斋招同尔止夜集是日立春
　　揜关屏迹独相亲野客过从不厌频念旧淹留宜卜夜论心杯酌早知春檐梅槛柳含烟暖野菜溪芹入馔新烂醉踟蹰怜此会尊前一半白头人
　　敬亭山同诸子【张谷受詹过千徐若彞唐朕虞寅清】
　　支许同怀丘壑心杖藜絶顶一招寻天风忽散江城雨山霭平连浦树隂古墖夕阳分野寺丹楼春色冠云岑十年游宦经过少回首青防旧竹林
　　重赴西江过别髙阮怀
　　三载相思隔江水寸心开口向谁论沧洲傲吏难安枕深巷幽栖合闭门谿接寒潮春骤涨山宿雨昼常昏东风又送孤帆去剰有繁霜两髩存
　　寄熊于厈处士【雪堂先生伯氏】
　　旧识元方兄弟名掉头谷口独躬耕身将丘索娯髙枕性癖烟萝嬾入城竹阁秋晴千嶂色草堂风过万松声尘中时有招寻约空望西山暮霭平
　　过伯玑新居
　　金陵游子倦初还徐孺亭前屋数间小院空堦留种竹髙楼短槛得看山湖中片月依人近浦外浮云尽日闲爱尔幽居多古意茅堂稍似宛谿湾
　　白鹭洲即席送陆丽京游端江
　　湖上篇章旧出羣江楼髙会俯浮云沙明逺浦尊前见日落青峰树里分多病风烟重把臂临岐賔客细论文崧台知共螺江月对酒那能不忆君【端江有崧台】
　　寄答沈方邺
　　宛溪春暖忆论诗草阁藤轩夜醉时地近却怜分手急情多翻致报书迟扬州何逊夸髙调【王阮亭得方邺诗徧示坐客】流水钟期感故知【尊公景山先生赏予诗弱冠时】闻道扁舟将度岭几回极目楚江湄
　　和莆阳张孝亷见过就亭之作【张麟符】
　　闽海归心厌鼔鼙江亭野望倚丹梯残年泥客同尊酒几岁看云独杖藜落木烟寒渔舍小青山晴压女墙低飘蓬苦忆张平子夜夜孤吟草阁西
　　早春即事和伯衡
　　皁防扁舟兴杳然凭陵髙阁俯山川饥怜独鹤看人立笑指轻鸥觉汝贤庭橘自移疎雨后官梅争放早春前栖迟秪见添斑髩不记沧江卧几年
　　山晓楼和陈元水
　　空説看花郭外游賔朋春晩一登楼不妨细雨侵丹槛自引青山傍白头燕子低飞沙草暗江声直入郡城流平阳不见丝丝柳何物天涯绾客愁
　　一春嬾作诗偶题遣意
　　官斋几日觉春深新叶垂垂古木隂积雾半藏飞阁影浮云不改故山心闲消茶笋劳僧寄老罢莺花让客吟自抱无琴在膝柴桑异代倘知音
　　将入青原不果寄药公
　　寻源采药许相从防壑层岩宿雨封实恐春泥妨曳屐且冯官阁当登峰林边沙径舒新蕨磵外藤花挂碧松遥寄闲心同此夜江城清梦似闻钟
　　仲夏得大雨
　　骤雨翻盆入夏无蓑翁野老剧欢呼尽拚人吏尽鸥鹭那可山城非五湖压竹偃荷枝半折穿櫺漏榻巻全濡天泉急注满双盎茶试铜坑兴莫孤
　　怀王印周学使吉州
　　綘纱清昼细论文驻节歌满郡闻邹鲁遗风存鹭渚生徒授业数河汾洲前地白当杯月木末楼横过岭云野寺泉亭堪并马不知何日得同君
　　新喻九日有怀閤皁之游
　　五年九日长为客官舍黄花秖自开碧嶂仙云谁策杖荒城落木独衔杯枫林夕照千村见江岸秋声万壑来迢逓故园归讣晩亭臯极目雁飞廻
　　将次袁州闻袁胜之进士客游怅然有作
　　回冈蔓草易伤魂古驿茅亭滞雨痕晩熟香秔黄覆野新添秋水碧当门空山人去迷仙棹老桂花开对客尊向夕鹧鸪城里宿高台明月共谁论
　　暮秋登化城岩
　　乗兴重过俯碧湍江天秋色上晴峦汀前沙暖烟还緑岭际风高叶半残僧舍凄清松子落仙岩窈窕洞门寒自怜未是山中客空向青山着意看
　　和伯衡长至见寄
　　至日书来已除夕北楼回首望南州沙云浦鸟催寒尽柏叶椒花笑客愁穷海无人犹带甲沧江何地许披裘年来怪尔伤情甚头白长吟忆故丘
　　寄题胡悦之草堂
　　处士园林水一方闭门幽径薜萝长闲来随意题僧寺老去何人问草堂隔岭春晴云洞白濯缨晴爱密泉香【有白云洞密泉】经旬不出梅花落遮莫残书满石牀
　　寄石城胡将美同年【旧浔州太守最清约喜著书】
　　中年高枕赋闲居野兴从教与世疎钟阜晴云时入户浔江清节旧悬鱼看人笑却双藤杖垂老狂贪万巻书忆在长干欢握手比来筋力健何如
　　闻郡使君龚扶万左迁
　　不浅陵阳执手情遥闻解组一沾缨云开郡阁频留客春入襜帷早劝耕治行乆无龚渤海风流长忆谢宣城北楼此日重寥落谁把清尊对月明
　　柬毛大可客舍
　　独俯江流望翠防它乡几岁换春衣身随麋鹿家仍破髪短星霜客未归积雨孤城黄鸟歇平沙野寺白鸥飞山中桂树今憔悴何处攀援可息机
　　临江春暮讲学龙冈书院示诸子【时连雨适晴】
　　讲席春风四坐生弦歌一日满江城萧滩帆落争来客閤皁峰开特放晴经学自知惭士匄时贤应复有康成龙冈鹿洞元相接髙会重含异代情
　　布衣杨耻庵自楚来论学
　　鹤髪方颐白角巾扁舟风雨泊江津一尊执手来何暮千里论交若有神楚泽当年传綘帐汉庭它日重蒲轮醉看花下谈经好坐上谁如井大春
　　怀曹秋岳侍郎傋兵阳和
　　云中千骑防门开词客元兼武库才貂锦春闲青塞曲旌旗昼拥白登台度攴旧领军储重方岳曾从海峤来问道彤庭思故老征西车马几时
　　寄陈仲献蜀中
　　十年书记兴翩翩万里桥边春可怜作客好依严武幕题诗肯寄薛涛笺山蟠卭筰峦乡近江过巴渝栈阁连凭仗故人相问讯几时消息峡中传
　　闻家研山侍御按盐河东
　　蒲阪千山木叶残遥闻绣斧出长安河流东控潼关崄岳色西连太华看官暇应成盐铁论风清还称惠文冠对牀兄弟思良会惆怅秋天客路难
　　暮抵西山香城寺怀伯衡【先是相约同游不果】
　　苍苍絶壁逈巃嵸陟磴攀藤一径通茅屋数家松叶下山程十里水声中天开殿阁回峰抱日落云霞半岭红正是登髙时节近故人相望隔江东
　　送黎媿曽司理奉裁还汀州
　　翠防楼上推仙吏青草湖边忆故乡山色逺穿百粤险滩声曲过九龙长清时无事官应简才子闲居嬾不妨便向东山营别墅莫将华髪对沧浪




　　学余堂诗集巻三十六
　　钦定四库全书
　　学余堂诗集巻三十七
　　翰林院侍读施闰章撰
　　七言律
　　丁未秋杪觞客李维饶孝亷宅【时行人呉澹庵以使至进士邹程村孝亷徐原一张天民文学徐伯调髙阮怀皆客南浦予奉裁解官置酒与诸公别】
　　归帆不惜系斜曛歌管畱欢到夜分北极使星初驻节西园才子乍论文当杯坐对疎篱菊过雨檐低别浦云酒罢明朝各天末尺书那得慰离羣
　　送徐原一入楚访李元仗
　　东湖风雨数招寻惜别重看枫树林路入湓城呉岫逺帆低鄂渚楚云深汀洲兰芷含秋思鼔角江山感客心黄鹤楼边逢李白那能相对罢髙吟
　　秣陵数与莲西邵村省斋夜酌【时邵村归自塞外余始相见】
　　老友艰难絶塞回同心复聚凤皇台共看青髩年年换那惜芳筵日日开珍馔天寒围土锉香醪月落倒山杯风流尽是乌衣客疎放谁知卧草莱
　　园斋种树
　　谿上小园春自花主人乆客今还家药栏欹折全应补草阁清隂不厌遮杂蕊新移通径曲髙枝故放出檐斜寻幽更拟桃源去五柳先生未足夸
　　二
　　疎篱野色入山家叠嶂春隂覆水涯乍起白云飞绕槛半枯老梅浓作花人间醉歌许林壑眼底屈伸看龙蛇抱膝吾庐书满坐临风莫问髩将华
　　玉山寺得迟字
　　东臯日夜芳草滋二月未半已黄鹂深竹丛中寻旧径沃州亭畔长新枝【寺后旧有沃洲亭】晴溪緑水随山转隂岫闲云出树迟好结髙斋依白社峰头吹笛月明时【宋李含章隐此风月良夕輙吹铁笛见郡志】
　　牡丹花下集亲旧
