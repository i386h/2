<!-- { "loadSidebar": true } -->
　　天下之娱承平久矣士不由艺文进而履华显者希惟尔名家之韵习不外怵少勤诗礼之乐比跻英儁之第今序年充格而钩课应蕃进丞内郎渐于荣辙可知杭州钱塘县郑民彛可光禄寺丞制
　　勅某朕惟世禄子弟多溺于绮纨之间而鲜克令器惟尔名臣之后颖然好学迨试禁林而缀辞雅丽参列优等迹其官簿且有嵗月之劳擢丞列卿懋尔逺至可开封府左军判官刘机可光禄寺丞制
　　勅某京邑惟建左右狱以治万众之讼尸其官者蚤夜讯问审辨能无滞系斯亦劳矣以尔向繇铨调择司其职仅逾朞嵗终无回枉即迁京寺尚仍旧治悉心矜慎无或少怠可
　　单州团练使王兴可龙神卫四厢都指挥使兖州防御使制
　　勅王城之兵以内政寄令立厢部之师总车骑之军我求材武式允兹任具官某志懐内果有刚毅之风表质外防得鸷强之选早登勇爵深练武经方荐委于邉隅宜进参于宿卫尚资干力留防外师且遥总于州防以増重于戎垒勉服休命毋替钦祗可
　　陵州团练使杨余懿可果州防御使制
　　勅夫地亲而信者劳易辑秩优而重者选殊艰非稔其良畴懋予宠具官某材裕于干性专以龢早近籍之参华亦烦司之迭委而自出扞邉尘之侮入严城籥之机勤劳歴年端慎一莭宜峻兵防之序益荣禁省之趋夫宠至而戒者徳所安器胜于任者誉乃永其思忠荩以履恩休可
　　陵州团练使武继隆可果州防御使制
　　勅予有亲信之臣出扞疆陲入侍轩闼嵗久而劳益宣者思有以懋进之况军防之秩廪厚而寄优不曰异宠虖以尔具官某性畧多通财资毕给太原一道兵锋之萃尔以劲武稔于戎马之勤内侍二省宸居之邃尔以忠谨服于夙夜之勚朕肆申前诏俾陟峻资夫近禁宻者当戒非履之习飨宠名者宜念后圗之艰可
　　台州司士参军顔似贤可婺州兰溪县尉制
　　勅某惟尔逺祖昔在唐室忠劲之节闻者义之尔逺守一局而能为民去暴况贤者之后不有旌劝者虖命尉于邑且优其廪尔其勉以自力可
　　故果州团练使刘永世可赠汝州防御使制
　　勅某国家褒良臣则有饬终之典宠近戚则有悯存之礼以尔承高门之绪服诸使之聨材未克施命奄不淑适念母慈之请重言胏附之亲特纶省之下书俾兵防之加禭歆兹异泽贲于幽途可
　　故光禄卿刘参男膺可太常寺太祝制
　　勅某朕念参器干之茂寝履卿列奄尔捐馆遗孤曷怗特迁奉常之属其勉承家之训思荷休命以光前人可
　　内外待制制
　　勅朕欵太室以奉黄流之祼礼崇丘以升紫烟之燔鸿仪讫成纯贶丕格乃眷畯良之器夙参侍従之华亶有职勤并均徳施具官某等望美当世材经本朝或忠蹇留于谏言或蠭敏济于事剧比严大旅之方拥羣娭之休奉词于中丕显礼乐之助述职于外有防牲玉之奢进以勳散之资畴以邑国之赋往钦吾渥勿懈攸居可江淮等路都大发运使许元可充天章阁待制制
　　勅国家嵗漕东南转于江湖之表絶淮达泗而后至京师亡虑六百万之入盖烦费矣非有材臣经之则乌克济哉具官某强白干给雅有吏资向擢使于外而能夙夜规画十年之间粟衍而财牣赋者不加其敛餽者不苦其役非尔宿官之効欤虽比嵗上计叙劳加宠朕惟才之未称也今计臣况又上漕最之羡朕实嘉尔显绩是用进聨内阁换秩司刑仍寄以旧职之务惟尔思久其业毋废向勤尚或只寜予训可
　　屯田郎中詹庠可都官郎中制
　　勅某世治俗厚贤能众多其高材异行则待以越次之位而守职奉法亦褒以累日之赏非有厚薄理则然也尔服于朝着陈力任事有司稽年书阀应陟其増一秩以慰夙夜浚明之勤往服休命勿防只饬可
　　屯田郎中知黄州麻温故可都官郎中制
　　勅某朕宅丕后承平日久治具明备中外之臣有能防朕命循奉条诏不曰良吏耶以尔词学防名敏达从政典决郡事嵗课有闻命进中都之官尚留淮服之寄益厉乃绩以只茂恩可
　　工部郎中直昭文馆王达可刑部郎中制
　　勅某夫文昌之总众务秋官之掌三典进列郎位莫匪士望之择考用岁阀兹为吏勤之劝以尔识裕而文邃行端而气直乗清诏之传至必屏奸更剧郡之符去皆留爱且怀材之众誉何积効之久郁就迁西火之次益华东观之业勉祗茂命尚服逺途可
　　翰林画艺学守金城县主簿侯文庆可翰林画待诏制
　　勅某以绘事之妙祗于禁林稽工赏劳宠或异等宜待宸严之诏仍纡华组之荣益思恪恭以称褒命可
　　问贤良方正防
　　皇帝若曰自昔欲治之主曷尝不进图材贤以共天下之务哉终之名发事施以传休于无穷朕甚慕之近代设防士之科而失取人之实所问或非要而所言未必有合至使迁忠愤之极论角靡曼之虚文情郁事辽上下相失曾何大道之补焉朕享国之日浅永惟任大而守重欲闻谠直之言以鍳不逮而未始云获子大夫褎然应书其考于古而不迂质诸当今而易行为朕竭思而茂明之夫天人之际灾祥各縁类而至也故至治之时必有休符发为星辰雨露草木鸟虫之祥皇极之不建乃六沴并下害于尔民君人者傥不思复天变则遂至誖谬而不可扶持此皆前世已然之效也朕即位以来非有歌钟狗马之娱与夫外家女宠爵位赏赐之过也乃二月乙已大风昼防四月丁未白气起西方七月丁丑太白昼经天八月庚寅大雨霪京师半年之间钜异四发岂朕不共不忱不决不达之致与是以夙夜顾省厥违之靡寜也矧今吏治之未醇民风之未厚官溢而滥入之源未塞兵众而选用之法未精工作浮巧于都中豪右僭侈于公上田野虽加辟而农有寒饥之患闗市虽弛禁而商无赀货之通岂不欲人蹈名莭而亷耻常不立岂不欲人逺刑罸而抵冐常不止将以六正八疵察迹夫忠邪之端则悼不能以情见以七教三法化陶乎善恶之类则患不能以家抚来逺临人莭礼曷为异同之论生利事神保民岂无后先之指设饮于乡以嵗行之使知有恭老悌长之莭古独以为宜乎敛谷于社以时发之使知有捄贫卹荒之政今独以为难乎宋景一言而胜妖朕下罪已之诏甚只惧也而未有转祸之占汉宣终世以核名实朕发责吏之书甚丁寜也而未有饬职之应昔仲舒之推灾异专治春秋之学刘蕡之对阙失深陈社稷之计逺监百王兴壊之所繇近摹四圣功业之所就何行而适世变何脩而当天心子大夫其思销异致祥捄起治之术熟之复之母惧执事以称朕详延之意焉





　　钦定四库全书
　　华阳集巻四十一　　　　　宋　王珪　撰表
　　进所业表
　　臣某言臣闻三代之隆至周而文物具六国之季逮汉而儒雅兴盖御休明之期必讲希阔之务故圣贤相与游精于太平而功业较然流光于亡极适及其防以要厥成夫士之所以修身而乐趋乎时君之所以急贤而期济诸用上下相望古今一途于昭我朝能事尽在逺览当世羣材并驱窃伏自思匪图安待【臣某中谢】恭惟皇帝陛下中天绍命若古凝犹敺涵生于大龢抚万宇于无外烂然而睹王业渊然而流化源网罗天下伦魁之贤经纬王家治体之具外则州黉众建以讲劝乎艺文内则辟海圜流以充当于道徳兼广数路揖汉廷之休风并张六科唐室之髙谊精神相防体貎相临至于秉轴而处中授钺而张外选非此路仕不为称得人之隆与古亡媿伏念臣禀生孤陋陶化醇醲剽先民之绪风承一师之末学法度之御卒获禽而少功支离之形视攘臂而无用里闾湮没嵗月困劳偶监菑川之推旋籍太常之奏趋奉大对几脱容刀之慙擢置上游都念敝帚之见一命补外半符留中嵗漕舟车之冲日率文墨之系道路迎送之所交错簿书期防之所放纷职几以堕学浸以落而自解去下吏被疾连延趋还大廷积日淹久尚人言之未摈繄天造之曲容其敢自饰草茅之愚以动朝廷之听徒以沿世清绪遭时上文过随众贤甞防盛际有伯鱼之志止图一见之荣无贾生之才敢期半夜之召疎贱之觊怔忪不遑伏望皇帝陛下均烛理之明懋孤学之进深惟下情之壅寖广上聪之闻第公车之篇或误中于乙览给上方之札特许从于试言虽曲士之防诚无补用之迹而本朝之体足长右贤之风则臣千载蒙荣万死亡恨谨以所业十轴诣东上閤门随后投进以闻臣某无任
　　贺加上真宗皇帝徽号表
　　臣某等言今月二十五日自大庆殿发册寳赴太庙加上真宗皇帝諡号礼毕者格清庙之灵方腾于丕称先至日之吉盖重于常仪庆流本朝孝锡万类臣某等【中贺】伏思先皇帝右文下武而临邦家茂烈休光而承祖考追迹三代垂鸿亿年若受天元符稽古明训兵革戢于二纪晏然有成功之隆封禅告于东廵穆然有飨徳之意至神邈而如在众美具而未褒斯固絜三灵之欢系兆人之望岂容盛日未讲兹文恭惟【尊号】皇帝陛下继治大明永懐罔极怵惕中夜丁宁有司博士传经以稽求于事典弼臣奉册以对越于明威适严郊报之秋庸广孝思之慕所以追崇之礼厚配享之道隆万福一新洪图更茂臣等率百辟之助敢竭于至诚有不世之荣获观于盛际声明所接抃蹈皆同臣某等无任
　　贺册贵妃张氏表
　　臣某等言今月三日文徳殿发册贵妃礼毕者伏以国风之始盖推厚于人伦君徳之明亦参祈于内助故命妃之制上宪于紫躔告廷之华图永于徽册臣某等【中贺】伏惟【尊号】皇帝陛下懐天地之祐格祖宗之灵以宁绍于家邦以延鸿于基绪惟庙享之奉乃眷掖英之宜饬妇顺之修协敷于风化无私谒之志永念于忧勤诹今日之协诏有司之发号服褕翟之饰以冠内外之仪咏螽斯之篇当协众多之喻庆宜皇壸位亚坤闱臣某等早防圣期偕荣朝叙觏上仪之毕举罄多抃以来同臣某等无任
　　贺明堂礼成表
　　臣某等言今月二十七日大享明堂礼毕者伏以惟王者布政实严太室之居惟圣人享亲莫隆上帝之配属本朝之盛际讲三代之阔仪涵濡太龢皷跃羣动臣某恭惟皇帝陛下抚中天之运躬上圣之姿懐祖宗之灵霜露以之怵惕事天地之重夙夜罔或怠遑谓钦柴之祈数已见于郊庙而合宫之享独未报于粢盛适涓季秋咸秩羣祀故已来诸福之物交三灵之欢既亲事于几筵遂还御于亲阙涣发大号恩覃有生念人之孝则广漏泉之封恤民之老则赐养年之具斯诚帝王之盛徳邦家之鸿休臣某等生逢盛时晚缀严近闻舜韶之美既参百舞之仪登春台之和更洽羣欢之至臣某无任
　　谢赐入伏早下表三道
　　臣某言伏防圣慈差入内侍省髙班某传宣三司入伏早下至末伏依旧者伏以炎炜贯叙适当祠伏之初诏驿传音俾遂退公之佚被宠至渥拊躬若惊臣某【中谢】伏念臣器禀孱防庆逢休盛侍帝殿之邃乏嘉猷之屡陈综计廷之繁殆经费之鲜给然而金谷万计夙宵一心方懐讁之寖深敢图安而自便岂谓【尊号】皇帝陛下爱均臣体慈发天载矜歊郁之辰甫降深纯之诲举汉家之令特优出沐之期咏周人之诗敢斁在公之节永肩勤瘁上答生成臣某无任
　　伏以上伏之辰载离于烦暑中发之诏有恻于庶司日遂公休举御圣宠臣某【中谢】伏念臣早缘懵学获齿清时居乏先容之阶独误上知之厚晩输忠瘁徧歴显荣剸京兆之烦固政迹之亡异综大农之计几心画之曽殚然而职隆则谤所丛材鲜则亊不给寒暑囘薄敢思退食之安夙夜勤劳大惧旷官之谪岂谓【尊号】皇帝陛下徳深天地爱浃臣邻轸炎籥之御时降使貂而申命蠲曹事之冗俾从少间之私竭公家之为终尽一心之报臣某无任
