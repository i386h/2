<!-- { "loadSidebar": true } -->
　　次韵郭功甫二首【功甫观先生画雪雀有感作诗寄惠州云平生才力信瑰竒今在穷荒岂易归正似雪林枝上画羽翰虽好不能飞后先生北归又用前韵寄诗云秋霜春雨不同时万里今从海外归巳出网罗毛羽在却寻云迹帖天飞今次其韵也】
　　蚤知臭腐即神竒海北天南縂是归九万里风安税驾云鹏今悔不卑飞
　　可怜倦鸟不知时空羡骑鲸得所归玉局西南天一角万人沙苑看孤飞
　　【按年谱元符三年庚辰五月自儋移廉州八月又移永州十一月被命复朝奉郎提举成都玉局观沙苑用徐佐卿化鹤事详见三十七巻新居诗注】
　　次韵法芝举旧诗一首
　　春来何处不归鸿非复羸牛踏旧踪但愿老师真似月谁家罋里不相逢
　　【王注建中靖国初尽起元祐诸公之废先生亦得请归常州故以归鸿起兴先生旧有诗与法芝云团团如磨牛歩歩踏陈迹又云老芝如云月炯炯时一出故今云尔】
　　次旧韵赠清凉长老
　　过淮入洛地多尘举扇西风欲汚人但怪云山不改色岂知江月觧分身安心有道年顔好【一作少】遇物无情句法新送我长芦舟一叶笑看雪浪满衣巾
　　【传灯录僧问龙光和尚賔头卢一身何为赴四天供师曰千江同一月万户尽逢春】
　　睡起闻米元章冐热到东园送麦门冬饮子
　　一枕清风直万钱无人肯买北牕眠开心暖胃门冬饮知是东坡手自煎
　　【本草别录麦门冬叶如韭根似麦而有须凌冬不凋故又名忍冬】
　　梦中作寄朱行中【旧传先生夲序云前一日梦作此诗寄朱行中觉而记之自不晓所谓谩冩去梦中分明用此色纸也】
　　舜不作六器谁知贵璵璠哀哉楚狂士抱璞号空山相如起睨柱头璧与俱还何如郑子产有礼国自闲虽防韩宣子鄙夫亦辞环至今不贪寳凛然照尘寰
　　【周礼宗伯以玉作六器以礼天地四方尚书舜典修五礼五玉注五等诸侯所执之玉也逸论语璵璠鲁之寳玉也孔子曰羙哉璵璠逺而望之焕若也近而视之瑟若也春秋阳虎窃寳玉大弓注寳玉即璵璠左传昭十六年晋韩宣子有环其一在郑商宣子谒诸郑伯子产弗与曰大国之求无礼以斥之何餍之有韩子买诸贾人以告子产曰今吾子以好来辱而谓敝邑强夺商人毋乃不可乎韩子辞玉曰起不敏敢求玉以徼二罪请辞之】
　　答径山琳长老【径山长老无畏大士维琳湖之武康人也至常州与东坡问疾诗云扁舟驾兰陵自援旧风日君家有天人雄雄维摩诘我口吞文殊千里来问疾若以黙相酬露柱皆笑出】
　　与君皆丙子各巳三万日一日一千偈电徃那容诘大患缘有身无身则无疾平生笑罗什神呪真浪出【晋书鸠摩罗什传从师授经日诵千偈王注按年谱先生生于景祐三年丙子卒于常州乃建中靖国元年辛巳实二万三千四百六十日今云三万日举成数耳老子吾有大患为吾有身若无吾身吾有何患又罗什传未终之日觉四大不愈乃日出三番神呪令外国弟子诵之以自救未及致力转觉危殆于是力疾与众僧告别此诗盖先生示疾时而和琳老者也故用罗什将终时事】





　　施注苏诗巻三十九
　　钦定四库全书
　　施注苏诗巻四十
　　宋　苏　轼　撰
　　施元之　原注
　　武进邵长蘅　删补
　　遗诗二十九首
　　【施注缺今补】
　　老翁井
　　井中老翁悮年华白沙翠石公之家公来无踪去无迹井面团圎水生花翁今与世两何与无事纷纷惊牧竖改顔易服与世同无使世人知有翁
　　予以事繋御史台狱狱吏稍见侵自度不能堪死狱中不得一别子由故作二诗授狱卒梁成以遗子由
　　圣主如天万物春小臣愚暗自亡身百年未满先偿债十口无归更累人是处青山可埋骨他年夜雨独伤神与君世世为兄弟又结来生未了因
　　柏台霜气夜凄凄风动琅珰月向低梦绕云山心似鹿魂飞汤火命如鸡眼中犀角真吾子身后牛衣愧老妻百嵗神游定何处桐乡知葬浙江西【公自注狱中闻杭湖间民为余作解厄道塲者累月故有此句】
　　【汉书御史府中列柏树常有野乌数十栖宿其上因名乌台又名栢台杜子美诗风动金琅珰犀角字出国语牛衣用王章事桐乡用朱邑事竝已见】
　　十二月二十八日防恩责授检校水部员外郎黄州团练副使复用前韵
　　百日归期恰及春余年乐事最闗身出门便旋风吹面走马聨翩鹊啅人却对酒杯浑是梦试拈诗笔已如神此灾何必深追咎窃禄从来岂有因
　　【左传定三年阍曰夷射姑旋焉杜注旋小便也韩退之石鼎聨句序道士起出户若将便旋然又诗起居谏议聨翩来】
　　平生文字为吾累此去声名不厌低塞上纵归他日马城东不鬬少年鸡休官彭泽贫无酒隠几维摩病有妻堪笑睢阳老从事为予投檄向江西【公自注子由闻子下狱乞以官爵赎予罪贬筠州监酒淮南子近塞上之人其马亡入胡中人皆吊之其父曰此何讵知不为福居数月其马将胡骏马而归人皆贺之其父曰此何讵不为祸曹子建诗鬬鸡东郊道唐东城父老传明皇好鬬鸡时贾昌为五百小儿长】
　　刘顗宫苑退老于庐山石碑庵顗陜西人本进士换武家有声伎【诗缺】
　　西山戯题武昌王居士【并引】
　　予徃在武昌九曲西山亭上有题一句元鸿横号黄槲岘九曲亭即吴王岘山一山皆槲叶其旁即元结陂湖也荷花极盛因为对云皓鹤下浴红荷湖座客皆笑同请赋此诗【一统志樊山即西山也山有九曲岭元结寒溪
　　在其下相传有吴王避暑宫】
　　江干高居坚关扃犍耕躬稼角挂经篙竿系舸菰茭隔笳鼓过军鸡狗惊解襟顾景各箕踞撃剑赓歌防举觥荆笄供脍愧搅聒干锅更戞甘瓜羮
　　【汉儿寛传带经而锄唐书李宻传以蒲鞯乗牛挂汉书一帙角上行且读宋沈庆之诗归来笳鼔竞杜子美诗杀戮到鸡狗戛羮汉高祖事在汉书楚元王传详见十三巻哭刁景纯诗注按经字系九青韵岂先生偶失检耶】
　　十二月二十日恭闻太皇太后升遐【慈圣后也】以轼罪人不许承服欲哭则不敢欲泣则不可故作挽词二章
　　巍然开济两朝勲信矣才难十乱臣原庙固应祠百世先王何止活千人和熹未圣犹贪位明徳虽贤不及民月落风悲天泣谁将椽笔冩光尘
　　【杜子美蜀相诗两朝开济老臣心论语十乱注其一人盖邑姜也后汉和熹邓皇后纪和帝崩殇帝生始百日后乃迎立之尊后为太皇太后临朝及殇帝崩太后定筞立安帝犹临朝政范煜论曰邓后称制终身号令自出术谢前政之良身阙明辟之义至使嗣主侧目敛袵于虚器直生懐懑悬书于象魏借之仪者殆其惑哉又明徳马皇后纪皇太后曰马贵人徳冠后宫即其人也遂立为皇后常衣大练裙不加縁建初元年欲封爵诸舅太后不听晋书王珣传梦人以大笔如椽与之既觉语人云此当有大手笔事俄而帝崩哀册諡议皆珣所草老子和其光同其尘王注王立之云此诗盖未尝进其后作宣仁挽词取其两句云固应祠百世何止活千人】
　　未报山陵国士知绕林松柏已猗猗一声恸哭犹无所万死酬恩更有时梦里天衢隘云仗人间雨泪变彤帷闗雎巻耳平生事白首累臣正坐诗
　　【史记刺客列传豫让曰知伯以国士遇我我以国士报之毛诗闗雎巻耳皆后妃之诗左传成三年对曰以君之灵累臣得归骨于晋】
　　戏足柳公权聨句【并引】
　　宋玉对楚王此独大王之雄风也庶人安得而共之讥楚王知已而不知人也柳公权小子与文宗聨句有美而无箴故为足成其篇
　　人皆苦炎热我爱夏日长薫风自南来殿阁生微凉一为居所移苦乐永相忘愿言均此施清隂分四方
　　戏作贾梁道诗【并引　施注目有嵇绍以康一题即此首】
　　王凌谓贾充曰汝非贾梁道之子耶乃欲以国与人由是观之梁道之忠于魏也久矣司马景王既执凌归过梁道庙凌大呼曰我亦大魏之忠臣也及司马病见凌与梁道守而杀之二人者可谓忠义之至精贯于神明矣然梁道之灵独不能巳其子充之奸至使首发成济之事此又理之不可晓者也故予戏作小诗云
　　嵇绍似康为有子郗超叛鉴似无孙如今更恨贾梁道不杀公闾杀子元
　　【晋书嵇绍传中散大夫康之子也王师败绩于荡隂百官及侍卫莫不散溃惟绍俨然端冕以身捍卫兵交御辇飞箭雨集绍遂被害于帝侧血溅御服天子深哀叹之及事定左右欲浣衣帝曰此嵇侍中血勿浣也又郗鉴传与王敦相见鉴曰丈夫既絜身北面义仝在三岂可偷生屈节腼顔天壤耶敦闻言大忿之及祖约蘓峻反鉴设坛塲刑白马大誓三军三军争为用命围解进位太尉寻薨册曰惟公忠亮雅正行为世表社稷之危赖公以寕云云子愔愔子超桓温辟为征西大将军掾又转为参军温懐不轨欲立霸王之基超为之谋主以愔忠于王室不令知之公闾贾充字子元司马景王字】
　　戏孙公素
　　披扇当年笑温峤握刀晚嵗战刘郎不须戚戚如冯衍便与时时説李阳
　　【世说温峤下玉镜台一枚聘姑女既婚交礼女以手披纱扇抚掌大笑曰我固疑是老奴果如所卜三国志法正传孙权以妹妻先主妹才防刚猛有诸兄之风侍婢百余人皆亲执刀侍立先主每入衷心常凛凛汉书冯衍传妻北地任氏妬悍衍作书与其兄遂逐之世説王夷甫妇郭泰宁女才拙而性刚夷甫患之而不能禁时其乡人幽州刺史李阳京都大侠郭氏惮之夷甫骤谏之乃曰非但我言卿不可李阳亦谓卿不可郭氏为之小损】
　　赵成伯家有丽人仆忝乡人不肯开樽徒吟春雪美句次韵一笑
　　绣帘朱户未曽开谁见梅花落镜台试问高吟三十韵何如低唱两三杯【公自注世言检死秀才衣带上有雪诗三十韵又云陶谷学士买得党太尉家妓遇雪陶收雪水烹团茶谓妓曰党家应不识此妓曰彼麤人安得此但能于销金暖帐中浅斟低唱吃羊羔儿酒陶嘿然慙其言】莫言衰鬓聊相映须得纎腰与共回知道文君隔青琐梁园赋客肻言才【公自注聊答来句义取妇人而已罪过罪过】
　　【文君司马相如妻见本传世説韩寿美姿容贾充女于青璅牕中看见寿説之谢惠连雪赋梁王不悦游于兔园召邹生延枚叟相如末至居客之右】
　　送南屏谦师【并序】
　　南屛谦师妙于茶事自云得之于心应之于手非可以言传学到者十二月二十七日闻轼游夀星逺来设茶作此诗赠之
　　道人晓出南屏山来试防茶三昧手忽惊午盏兎毛斑打作春罋鹅儿酒天台乳花世不见玉川风腋今安有先生有意续茶经防使老谦名不朽
　　【按第六巻先生月茶诗云中有迷离玉兔儿兔毛斑疑即指此茶也杜子美诗鵞儿黄似酒天台记丹邱出大茗服之生羽翼茶寮记云脚渐垂乳花浮面又茶有石乳滴乳白乳之号】
　　虗飘飘三首
　　虗飘飘画檐蛛结网银汉鹊成桥尘渍雨桐叶霜飞风柳条露凝残防见红日星曵余光横碧霄虗飘飘比浮名利犹坚牢
　　【淮南子乌鹊填河成桥而度织女】
　　虗飘飘花飞不到地虹起谩成桥入梦云千叠游空丝万条蜃楼百尺横沧海鴈字一行书绛霄虚飘飘比人身世犹坚牢
　　【史记天官书海旁蜃气象楼台】
　　虚飘飘风寒吹絮浪春水暖氷桥势缓防【音霜】垂线声干叶下条雨中沤防随流水风里防云横碧霄虚飘飘比时富贵犹坚牢
