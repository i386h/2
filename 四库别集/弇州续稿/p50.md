<!-- { "loadSidebar": true } -->
　　往时中丞开府金陵已迁治吴郡吴郡濒海其去寜徽太逺江上之警非浃旬不达而又最当孔道以其身受役于南北之贵游即金陵号称要便然不胜诸达官大人之居间以为苦而华阳公至乃始迁治句容其地于诸属城无所不近若臂之运指而独山居非孔道无造请酒食之烦得专其精神于号令声教公虽不时至吴郡然以尝为吴令故于吴之赋讼风俗无所不悉岁一饬兵待海汛则为驻节太仓久之爱其土风之淳时时进其士大夫与饮稍谈说道理政事士大夫亦欣然相顾语谓得见幸华阳公而公迁为南京大理卿且受代诸君以余不佞之素习公也俾致一言之赠余无能为役独记举进士时与公以意气相豪许抵掌慷慨谈说天下事不倦又时时为诗歌于酒间奏之一夕公摄襟敛容而诵斗山之末章其节奏指点天真出于■〈医，口代酉〉嘘之际葢不待乱而汗涔淫浃余臆怳若有触而醒者自是公为御史则为名御史出治兵视学于臬则为名臬天下之贤士大夫日望公之登用而其忌者不胜公之直以为有妨其骫骳而不欲安公于朝虽数起数屈然竟不肯小贬其道以求伸而会今天子即大位明哲作辅乃始寤寐一世之英俊而公屡迁至今官然公于下不求合其一时之好以干下称其于上亦不求合其一念之是以希上许而孜孜焉务求吾之所合于道者行之以故其所设施始不必尽理众口而乆之翕然若子产之见诵所建白亦不必尽报可而久之则若赵营平之画筴人主与大臣无异色诸君子谓吾吴拜公之赐者三年矣乎不知公之政成而所以赐吾吴者固永永无替也当公慷慨谈说时人以为有孟氏之辩其明学术审取予杜絶佞幸人以为有孟氏之气象而余所信者公之学葢自一命以至今大位无往而非夜气之用也余与公偃蹇不甚异后公而抚郧先公而拜大理之命郧简省易治数倍公而且以不能去矣诸君子即不鄙余言而再荐之公能不厌之乎公即不见厌而世以余言为足重公者乎昔人有食涧毛沼沚而美者拟以羞王公夫余亦犹是矣
　　
　　送侍御郭公按吴满代还朝序
　　
　　今天下名能为国家持纲纪佐人主聪明者宜莫如御史而御史出行部有视学清戎茶盐之类以十数其提衡文武大吏抑兼并锄梗拂信寃滞护养小民宜莫如巡按巡按御史所部郡国可二十余而最繁雄名不易治者又莫如吾吴中不佞自髫龀至于今垂五十年所厯事巡按御史可四十余其寛严虽人人殊要亦多奉公丽情法而其大指丽法胜者不无使人有称述然往往遗憾于情其丽情胜者不无使人有去思然往往遗憾于法情与法不相蔽而寛与严之名出今夫展咤而霆回瞩而电席卷而■〈风贝〉棓击而霜见以御史为天子张神气也煦而和风渐而甘霖乳而保姆温而挟纩见以御史为天子滋元气也不用之则不得言御史偏用而不两剂之则不得言贤御史名两剂之而不各当其可亦不得言贤御史葢自吾髫龀而至于今得御史四十余能两剂而又能各当可者则毋如两郭公其前郭公之去吾吴中居官数踬数起凡十余政以至大司马而吾吴人之称郭御史若新最后为今郭公公不轻有所出入其三尺恒凛然而用意必依于忠厚即有所弹治上不欲轻弃人之才而下不欲轻尽人之情葢四雄郡一望州十七巗邑之大吏其贤者争自濯祓惟公之是效而不肖者若神明之在上不敢不强就绳墨以祈无污公笔至公所论建不务责一切目前小办使便益与国体相为用有味乎言之也谈者犹谓前郭公之举御史职甚易葢其时民不覩兵燹困徭赋富家子鲜衣怒马以恣其好而已上不为苛文猬责尺一不数下听其自课考功法而已又无所亲信耳目以伺挠之较若画一而已今公所程职十难于前郭公而效倍之公不为犹贤乎哉公己满且代而吾州之大夫士无所私徳公然心以公为贤而命不佞纪其说以赠公行矣犹有殿最之简书在昔管敬仲之所称郭公者以其能善善恶恶然善而不能举恶而不能用以为惜知公之必无是也前郭公名宗皋嘉靖之己丑进士莱人公则隆庆戊辰进士魏人
　　
　　送大司冦余姚赵公入贺万寿兼考绩序
　　
　　先是赵公以少司空正留台遂为大司冦合两政者三载于今矣而会丁丑八月为皇帝万寿节大宗伯太宰推公以捧贺行公亦遂得自上三载之绩留都之公卿大夫士中慕爱公而伟羡其事相与为文及歌诗以饯之而吴人王世贞尝获事公燕中其自郧入备棘寺又当从公后以言罢归里弗克与而族人都运汝康者亦以故二千石受知公又其子太学生仲极从事公于司冦部乃属世贞效一言之赠都运之受知公也公葢用御史清戎滇僰云是时权相纵其子为孽公不忍宗社之阽危上书力争之诏使逮捕万里而遥而公毅然不色索霆霓暴震于顷刻而公不色慑风雨收日月吐放公于大卤之埜而公不色怿第敛精韬光以俟偶然之发修性养气以贞偶然之遇而已会隆庆初天子收召直臣公首应命屡进九列厯台省以至今官诸一时名为直臣者天下延颈而趣之以为景星祥麐而顾其中亦不能无沾沾意公故一切忘之毫髪不以滞留即不仅安直臣名而求太上所谓者其髙至于究无始通无外公一切绌之而约其实于伦物之内是故狥迹者不敢疑公于虚超迹者不敢卑公于实天下葢两重公而公两剂之矣公之领留台领大司冦务于持大体不责一切苛办贤者兴不贤者格黠者庄之若神明而弱者就之若冬日即天子重体貌大臣不以最问公公又何疑于最也公行矣天子方下有司议大婚礼阴阳欣合蒸为太和而公以六卿之正率先方伯连帅进师保道义身体之训不贤于金鉴什百哉江汉之诗王命召虎用锡尔祉厘尔圭瓉秬鬯一卣告于文人锡山川土田毋亦嘉虎之最足以膺上赏哉而虎拜稽首天子万年葢先拜赐而后称祝也今公先以万年之觞进矣天子为敬举之而后太宰按故事锡祉于公其视召虎有后先典则一也天子遂竟留公而公亦遂实为师保其所究于道义身体之训者不亦深哉明明天子令闻不已将于公乎是望矣
　　
　　送州幕成君迁乌蒙郡幕序
　　
　　嘉靖中余以比部郎决江北狱识御史海阳成公于淮阴其人明信廉厚君子也寻余以副臬治青州兵之三岁而公亦用其官治临清公至而余报罢久矣旋以家难道相值握手汍澜而别凡十年所余再起而公致其政归且捐馆舍久矣余自再纳郧阳节还里中而识成公之子某于州幕恠其貌恂恂若不扬然而好动者惭率矣与之语嘿嘿若不出口然而好诩者惭夸矣卒而试之寜迟而不失度繁以试之立办而能自韬意者其犹有故家宿儒之遗模欤将持循好修之风有所受而未竟吐也一日酒间语及家世始知其父为海阳公相与泫然慰劳良苦而成君之奉职无害吏民信而念之一旦报有代者葢铨曹之与考功牾妄传君有它君方以入计最闻铨曹意不欲移代者而势又不能安君乃稍迁乌蒙郡幕夫乌蒙越在西南万里外所谓窦旬牂牁之域其王虽渐夷而守然往往取羁縻奉行文书而己有一倅两幕大概不能至其地寄禄于省以希沿牒摄事之一役藉令铨曹为不知君耶则何以迁业知君耶又何以乌蒙为也君试吏未久所俸入不足以偿宿进而大司马方严邮道之禁无咫尺繻以为行资陆则援剑阁凌卭坂猿跂鸟息水则牵百丈穿三峡而上即成君号徤幕安能徒且襁负也虽然吾闻之朝歌长虞诩云事不避难臣之职也乌蒙诚险逺成君诚贫不任装然幸天下一家靡有剽抄蚤暮之警君第达蜀必有所处君者异日称循吏西南夷中无负名家子吾知其为成君也耶
　　
　　送大叅杨公迁广西观察使序
　　
　　万厯丁丑秋八月尚书吏部言岭右按察使缺请以吴督储叅政往诏曰可于是叅政为姚江完愚杨公而郡守李君及其僚念公甚不忍舍而又不能留公乃具书币而属余山中以导行之序请即余不文忝从父老后食公之大赐而又尝与其伯氏偕制科为燕中游不敢辞则谓今天下财赋首吾吴画江而擅膏腴凡四郡二十州邑之赋当天下半县官之所需自六宫以至百执事六军靡不仰给而以一叅政总之则甚重其赋自大司农常计外少府水衡将作之所筦山衡泽虞闗梁盐筴诸课以巨万计移牒旁午取给于一叅政而其职又得兼治狱讼纲纪文武大吏羯羠之俗所以理之大氐与赋埒则又甚难然其始未有置置之自嘉靖中大宗伯翁公孺叅始寻报罢久之乃复议置葢后先不能五人而余所辱与者翁公与今河南按察使舒公汝徳并杨公而三耳其皦然着于人耳目以为良而余所心慕服者亦唯此三公而已翁公精心强力夙夜自课责以兴利剔弊为务舒公体气髙亮风棱肃然吏畏而民自懐之二公之用不同要之皆国器也杨公之继舒公孰不以为未易见长而公亦雅不欲以长见顾其贞心大度使贤士大夫有所亮以思効而沈密靓慎不肖者茫然而不知所窥时方核名实见当以为鸷击公虽不废激扬务思所以为长者时方重赢积见当以为猬取公虽不废催科务思所以重国本即蔀屋莽鄙或不能一一悉公而君子窃得其调剂之苦心矣吾闻之王使君阳徳言公前守抚治行第一第不肯骫髀事上官以苟觊颜色前后慰荐莫之及然卒不能胜夫逺迩中外之望而天子为之特赐褒擢以至今官使貌公而近之固温然若可悦而悦之少不以道即拂然不受虽号为至贵倨若台使者不能以一语轻加公夫余所得之公以厚而得之王使君以介若此公所新莅为按察斤斤持风纪弹压百吏而又何疑于往哉且公以天下之所惎重且难若吾吴者而理之若游刃而况一岭右又其职止按察而已哉往者翁公去吾吴非乆天子以吴吏民之习之为建中丞节来开府按察使法不久任而吴吏民之习公无异于翁公诗云是以有衮衣兮毋以我公归兮以为岭右人语则可夫吴不能一日忘公公其能遂忘衮衣吾吴哉是故敬从李公軰浮公以大白而祝之曰行矣请得偕诸父老约日而候公于吴江之浒矣
　　
　　贺坡陀王司训膺奬序
　　
　　坡陀先生为诸生不及资以材上春官既廷试而天子竒之擢为第一先生素好乐律精得夫元声元气之本乃进乐九章演为图说以上诏报闻葢燕中士大夫无不慕说先生者而先生仅得太仓州之训导先生来为训导益读书砥砺行谊暇则延见诸弟子讲说经术善相长过相规以为恒诸弟子人人悦服也而来为中丞御史者故尝于燕中慕说先生又益习闻其教事益大喜每当代辄下书旌先生葢三年而五被旌矣其旌语非一然不曰浙名士则曰吴贤师云所以称名士者先生居浙西为诸生考校辄优等然台使者不以文而以行旌先生诸生之有旌则自先生始也其称贤师岂不以先生能读书砥砺行谊暇则延见诸弟子讲说经术善相长过相规人人悦服乎哉若不佞则以先生之所论乐而知之葢唐虞之际舜以百揆寄禹以羣职分九官十二牧而教胄子之责所谓直而温寛而栗刚而无虐简而无敖独谆谆焉以命典乐之夔夫子语学而所谓兴于诗立于礼者必待乐而后成今国子祭酒太学师也于古为大司成又曰成均夫亦其遗意哉先生之所被旌为贤师者人人能知之先生之所以为贤师者独不佞以乐窥之人人未必知也先生其识余言异日入而直四门六馆与闻国子祭酒之政毋待言矣即屈为县邑令长记有之声音之道与政通子之武城闻弦歌而莞尔者固在也先生其不称贤令长哉于是先生之门人某某等次不佞言以为贺
　　
　　赠州牧仰松张公导水平赋序
　　
