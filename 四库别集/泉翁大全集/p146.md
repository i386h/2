<!-- { "loadSidebar": true } -->
　　　　　中书吾廷介游兰溪，亦游白沙，质直而静，有作圣之基。浊世自清，浩然长游，欲求致仕，时有不敢，即乞养病，遂得致仕。嘻！廷介之去，所得多矣；次泉之留，所愧多矣。虽然，古之人出也有求，处也有修，今之多修者，患浅不患深、患小不患大，由其静以养其直，充其大以究其深，然则次泉所望於廷介者至矣。作「我或求?」四章，兼右二义焉。 
　　
　　我或求?，人或?璚玖。非不爱璚玖，向人难启口。启口恐吠声，听听国多狗。 
　　
　　我或抱荆璞，人或夸燕石。非不诬此石，向人难历历。历历恐伤明，明者当自识。 
　　
　　人或采桃李，我或赠芙蓉。非偏爱芙蓉，直外仍通中。静直春风表，不为众芳容。 
　　
　　无极我之先，大块我之后。问我是何物？□□亦无有。纷纷形迹间，聚散讵能久。 
　　
　　送侍御清戎 
　　
　　肃衣乘青骢，矫矫气如龙。霜蹄振山岳，踏?生秋风。问君何所如？直指湖西东。问君何所事？皇命肃清戎。戍籍亦已繁，号声上通天。仍闻父老叹，逃亡尚未还。室有新寡妇，膝有新孤孱。何当见使君？长跪告此冤。 
　　
　　秋怀三首寄王庐陵阳明子 
　　
　　秋月缺复圆，客行久不还。不还岁亦暮，念子屡长叹。叹罢继以歌，歌竟泪如泉。何时得会晤？所怀万一宣。 
　　
　　涉园采桃李，持以赠所知。非贵桃李颜，不言自成蹊。岂无兰桂好？质以香自亏。默默牛医子，心期浩无涯。 
　　
　　封书寄燕鴈，鴈不过衡阳；封书寄江鱼，鱼沉江水长。江水亦有竭，封书永不灭。耿耿无由宣，心绪自中结。 
　　
　　漱石二首 
　　
　　涧水何冷冷？涧石何磷磷？漱之欲奚为？石苔自无尘，安得石上泉，漱我耳中喧。 
　　
　　涧水漱幽石，漱之何太勤？幽石本贞白，粲粲无缁磷。安得山下泉，漱我胸中尘。 
　　
　　画 
　　
　　群雀下啄泥，仰唤竹间侣。竹亦有嘉实，若为相赠许。 
　　
　　冥鹏 
　　
　　冥鹏将图南，去以六月息。试问何大迟？物以久而积。冥鹏起扶摇，九万一朝极。试问何太速？风积有余力。嗟彼蜩鷃徒，枪榆聊自适。枪榆不崇朝，孰辨垂天翼。 
　　
　　送林君信节推之台州 
　　
　　秋高天宇空，河汉净如澄。月华皓无际，亭亭照子行。凉风起天末，金石为之鸣。回薄西山岑，摇摇吹客旌。风以比君清，月以比君明。清?愿远播，明照无遗情。 
　　
　　赠王德征户曹谪官之肇庆驿丞 
　　
　　卞和献荆璞，言尽继以泪，虽以三刖足，於心曾不悔。岂不知保身？徒以识为累。楚国有大宝，弃之如瓦块。何况以暗投，按剑或相待。大易贵藏器，龙蛇亦何害。 
　　
　　壬申二月七日出京驻通州有怀 
　　
　　秉节降金台，徘徊瞻斗杓。斗杓东回旋，此极终不摇。下直长安西，三二骨肉交。骨肉谁忍割？矧此多危途。含凄感悲风，羞作儿女号。长弧射天狼，拥彗扫旄头。日月会中天，聚首是何朝？冬自养时晦，慎言思寡尤。 
　　
　　双松颂通州王彦声侍御行台 
　　
　　松枝何太高？高可撑青天；松根何太深？深可彻黄泉；松叶何太繁？繁可庇颠连。高以比君节，繁以比君仁，深以比君智，宜续甘棠编。呜呼如此树，宜种君堂前。 
　　
　　德州吟 
　　
　　南风起浩荡，吹我德州航。黄尘翳白日，白日无辉光。顺逆固有数，风伯亦何伤。 
　　
　　大风起南冥，吹我德州旗。霾云蔽白日，白日无光辉。阴晴固有定，丰隆亦奚为。 
　　
　　舟泊梁家庄?括与应原忠语 
　　
　　万物宇宙间，混沦同一气。充塞与流行，其体寔无二。就中有粲然，即一为万理。外此以索万，舍身别求臂。逝川及鸢鱼，昭昭已明示。我心苟不蔽，安能出於是。知止乃有定，动静原非异。见之即浑化，是名为大智。其次在敬养，敬有为心累，勿忘以勿助。其机极简易，嗟彼世间儒，憧憧起私意，自然本无为，廓之配天地。 
　　
　　临清吟 
　　
　　壬申仲春尾，问道临清流。寒泉汲短绠，新草弥荒洲。去鸟历微霭，焉知光景遒。感物发长叹，云日令人愁。群公递倾盖，所语皆兵筹。折冲在千里，虎噬犹未休。如闻复内向，独抱(祀)[杞]人忧。安得汉骠骑？一鼓清神州。 
　　
　　太湖二章 
　　
　　　　　东洙 
　　
　　刺船过东洙，东洙风景奇。莫打东洙水，惊我白鸥飞。白鸥飞尚可，翠柳鸣黄鹂。 
　　
　　　　　西崦 
　　
　　刺船过西崦，西崦风光幽。莫唾西崦石，渐近太湖头。太湖烟波阔，洞庭渺难收。 
　　
　　泛太湖访九和侍讲聚坞别业 
　　
　　少非风尘姿，雅志在丘壑。偶从野王舟，春夜太湖泊。茆公向我揖，为我举云幕。雨后空宇澄，天高极寥廓。七十二峰峦，缥缈天际落。日短意不穷，更上湖边阁。 
　　
　　登琴台 
　　
　　陟登千仞冈，超然坐琴台。长倚青琅玕，举手望蓬莱。不见瑶台月，但见青鸟来。弱水几清浅？念之令人哀。 
　　
　　自天竺过灵隐 
　　
　　已辞鄂王宫，迢递入天竺。鸟道烟萝深，履声落空谷。一溪度飞来，冷冷更幽独。无为独木桥，於此巢云竹。 
　　
　　钱塘观潮 
　　
　　乘月步层台，独立倚长塔。逍遥望东海，天地归吐纳。夜潮殷如雷，涛头雪山立。病骨怯虚寒，四月欺缊纳。 
　　
　　过塘江将访大冢宰王先生有怀阳明 
　　
　　迢迢涉江去，江介生凄风。涉之将奚为？南湖采芙蓉。美人在远道，我心忧忡忡。登山足□魅，蹈海多鱼龙。俯仰天地内，去子谁予从？ 
　　
　　访阳明洞天 
　　
　　道经蓬莱馆，溪穷到阳明。下看东南峰，苍苍入青冥。不诣此真境，焉知匪虚名？踧踖步岩石，山高岂无灵？子乔不可见，伫立魂屏营。草木若有识，欣欣向予荣。采之欲谁寄？岁晏难为情。 
　　
　　严州诗三首 
　　
　　　　　小阳 
　　
　　弭棹小阳头，小有藏春屿。隔竹十数家，风日美清渚。山木苦未多，空林一鸟语。即事岂知幽？浣纱此溪女。 
　　
　　　　大阳 
　　
　　弭棹大阳头，大有藏春坞。深林隔尘寰，苍石辨大古。岩岫千千重，重重起烟雨。疑有蛟龙居，全身应九五。 
　　
　　　　邬子 
　　
　　投暮宿瑞洪，际晓过邬子。薄云遍轻凉，微雨湿芳沚。高帆信天风，断港出湖涘。因动江湖思，便欲泛彭蠡。遥揖五老峰，汀洲采苹芷。乘流直东下，无乃瞬息耳。 
　　
　　谒徐高士墓二章章十句 
　　
　　蔼蔼东都季，群公青云器。耿耿陈窦心，时违势自踬。哲人方龙蛇，沈冥西江汜。下榻岂无论？栖栖欲奚俟？载诵厦木言，时之用大矣。 
　　
　　严陵卧扶汉，段生偃藩魏。古来素业流，沮溺乃救世。我拜墓中人，伊人骨已蜕。我拜墓前木，此木栋梁器。载感厦木言，时之用大矣。 
　　
　　过十八滩 
　　
　　行行十八滩，一滩度一?。?尽逢水源，平澜见明月。踏月逾庾关，於兹是小歇。人世多?滪，寻常互倾灭。我身在风涛，阅月百圆缺。此事难重陈，重陈五情热。 
　　
　　蛋子 
　　
　　蛋子何眇眇？自得同水族。缓桨荡朝暄，落日依阴谷。将舟无远梦，下上清溪曲。得失在一鱼，岂荣与辱。 
　　
　　三妇辞 
　　
　　大妇厌糟糠，中妇足粳梁；小妇何绰约？装金调玉浆。愁乐各未终，微日落阴冈。 
　　
　　明月吟三章南安舟中作 
　　
　　举首望明月，明月沉海中；举手招白云，白云游太空。白云不可结，明月不可缝，揽袂长叹息！星火忽已终，安得飞仙子？借我一苍龙。 
　　
　　明月出海东，照入我怀中。两手捧怀笑，浮云生我胸。移枕见远山，开窗得清风。适意非有期，至道末有从。蓬莱隔弱水，无力谁能杭。 
　　
　　仰看明月殿，灿灿姮娥居。我欲跳身入，飞空骑蟾蜍。归来启灵府，中有明月珠。佩之当明月，圆光满八区。愿扫浮云翳，本来无外须。 
　　
　　画 
　　
　　一鹊宿高枝，三鹊鸣且飞。三鹊若得志，一鹊若无为。一鹊养奇趐，九万君得知。 
　　
　　曲江吟张文献 
　　
　　曲江江水长，欲济川无梁。美人不可即，风度安可量？飞鸟择高枝，鸣凤在朝阳。黄唐世已远，千载空翱翱。 
　　
　　武溪吟余忠襄 
　　
　　武溪溪水深，欲往隔云浔。美人在何许？风采空遗音。忧思满南北，托之被弦琴。惟有江门石，可以写我心。 
　　
　　憩南华方丈 
　　
　　应变意弥定，到寺心颇动。泥空乃多修，无事有大用。溪行得自身，云卧无尘梦。迢遥隔岭钟，风吹过阴洞。 
　　
　　出漕溪即事 
　　
　　夜宿漕溪边，云深失归径。山空白露下，林迥玄风定。火轮明东海，魄渊薄西岭。举手问两崖，此中是何景？ 
　　
　　同赵元默联舟如江门 
　　
　　今夕乃何夕？复与子同携。舟楫更相将，灯烛仍交辉。念彼旧游地，一落多路岐。欲恸杨朱泣，泪下不可挥。举首望黄云，太山久已颓。哲人不可作，与子其从谁？ 
　　
　　谒石翁墓二首 
　　
　　哲人久已逝，山水有遗光。履地益怀人，况此埋玉乡？登山勿采松，采之恐枝伤；临水勿汲源，汲之流不长。 
　　
　　夫君有嘉惠，赠我云锦裳。中绣自然字，服之永不忘。忍著君遗物，为人作新妆。酹酒矢心曲，敬进南丰香。 
　　
　　凤凰去不返，万仞空高冈。升冈望孤凤，何时复来翔？感此龙中鸟，睠彼旷世祥。黄唐代已远，五色徒文章。 
　　
　　黄丹道中即事 
　　
　　客子念前路，居人慕岁功。舒眸望南荒，林木郁葱葱。借(间)[问]此何时？日度玄枵中。落叶靡堕影，来鴈无遗踪。自非朔风发，何以辨玄冬？乃知天地大，因兹穷始终。 
　　
　　春情将至贵县有感而作癸酉 
　　
　　青青江蓠草，茫茫隔周道。有女携倾筐，采采忽日暮。日暮把不盈，持此感春情。自君之戍矣，江草八九荣。草荣他人赏，孤居益惆怅。王孙归不归？春草飞蛾长。 
　　
　　立春后七日过三十里滩乍闻莺声 
　　
　　客行三十里滩，欸欸闻绵蛮。声嫩语犹涩，趐新飞且还。感我故园念，春来人未旋。北鴈今已归，南枝久当残。归去来山中，春草游王孙。 
　　
　　新岁 
　　
