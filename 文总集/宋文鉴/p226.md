<!-- { "loadSidebar": true } -->
　　余尝谓圣人之教尤备于礼自尧舜以来积于三代周之所以为周者守此也秦悖人道书灰火学士腐于坑天下之口不复敢言仁义先王之道不亡而存者防何也赖当时耆儒老叟遗及汉世口讽手传或山岩屋壁之间收拾缺编折册朽蠹断絶之余次而成文犹有篇章条类明白葢其初不经于圣人之手至后世又遭磨灭其不能完而少有讹误岂能免也及得郑氏注精微通透钩聨渎会故古经益以明后世学者皆知求而易入识为人之道者汉诸儒之功而成之者郑氏也其于法制更为章明独失之者纬也然当大坏之后圣人不世以一人之思虑欲穷万世之文岂不难哉世之人犹指其一二而讥之遂以郑为一家之小学噫亦甚愚矣葢玩文辞则薄于经术抑不思其所为功者虽犹有所不敢尽况无哉当汉之末奸雄竞起身出禁锢四方聘请不能动其志脱一身于汚浊之世独全其道至使黄巾望而拜不入其境嗟夫厯千百年及此者乃几人尚敢辄讪哉若者可谓贤矣
　　题论衡后　　　　　　　　　　吕南公
　　传言蔡伯喈初得此书常秘玩以助谈或搜其帐中见之辄抱以去邕且丁宁戒以勿广也嗟乎邕不得为贤儒岂不宜哉夫饰小辩以惊俗充之二十万言既自不足多道邕则欲以独传为过人之功何缪如之良金美玉天下之公宝为其贵于可用耳小夫下人偶获寸片则卧握行怀如恐人之弗知又兢兢于或吾冦也而金玉果非天下所无信以充书为果可用乎孰御天下之同贵有如不然也邕之志虑曽小夫下人之及耶
　　书郑綮传　　　　　　　　　　徐　积
　　天下之所恃而为安危者谁乎曰宰相焉耳故自朝廷百执事至于州县之吏不幸而一非其人不过败其一局之事耳至于宰相者其人一非则天下殆矣虽亡宗赤族何益于败葢天子之于天下也得其术则其道甚易宰相佐天子治天下以一身而当天下之责虽得其术其道甚难临之六五曰知临大君之宜此岂非易乎干之九三曰君子干干夕惕若此岂非难乎然而人皆易之何也曰不知量也今有马于此且其行不过百里也驱而倍之则马且病矣龠合升防之量各有所受也以龠合而加之防升之上则溢矣况防升之受一斛之量乎故一邑之才施之一郡则不可也其以一郡之才而当天下之责可乎此黄霸之所以得令名于前而见讥于后也况逺不迨霸者乎甚矣人之不知量也坤之六五黄裳元吉葢君子之有诸中形诸外如此可也大有之九二曰大车以载葢君子以盛徳大烈当天下之责如此则可也干之九三曰君子终日干干葢君子履天下之危当天下之责其忧劳如此可也忠烈如伊尹勲劳如周公而又终以谦易曰劳谦君子有终吉呜呼其难若此而人皆易之何也曰好之也尊官重禄固人之所好也不如是不足充其好快其欲彼安肯曰吾不才也吾辱其位者即其祸败随之耶取天下笑耶为万世之羞耶甚者亡人之国危人之天下不顾也岂予谓不知量者耶安得知量者见之乎予读陈平传嘉平知其任读郑君传爱君知其量呜呼如君者岂易得哉岂易得哉
　　题张唐公香城记后　　　　　　潘兴嗣
　　唐公国士也立朝敢言名动缙绅视万钟之禄不易其操一丘一壑自谓过之方此时仆齿髪方少已无仕宦意第以琴书为乐相视莫逆至于忘年可谓以无累之神合有道之器不愧于古人矣每一至此视公笔迹于坏壁间字浸漫灭惘然于怀真觉上人好事次录其言勒于石
　　书王知载昫山杂咏后　　　　　黄庭坚
　　诗书人之情性也非强谏争于廷怨忿诟于道怒隣骂坐之为也其人忠信笃敬抱道而居与时乖逢遇物悲喜同牀而不察并世而不闻情之所不能堪因发于呻吟调笑之声胸次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之祸是失诗之旨非诗之过也故世相后或千嵗地相去或万里诵其诗而想见其人所居所养如旦莫与之期隣里与之游也营丘王知载仕宦在予前予在江湖浮沉而知载已没于河外不及相识也而得其人于其诗时不遇而不怒人不知而独乐博物多闻之君子有文正公家风者邪惜乎不幸短命不得发于事业使予言信于流俗也虽然不期于流俗此所以为君子者耶
　　书赠韩琼秀才　　　　　　　　黄庭坚
　　读书欲精不欲博用心欲纯不欲杂读书务博常不尽意用心不纯讫无全功治经之法不独玩其文章谈説义理而已一言一句皆以养心治性事亲处兄弟之间接物在朋友之际得失忧乐一考之于书然后尝古人之糟粕而知味矣读史之法考当世之盛衰与君臣之离合在朝之士观其见危之大节在野之士观其奉身之大义以其日力之余玩其华藻以此心术作为文章无不如意何况翰墨与世俗之事哉
　　书邢居实南征赋后　　　　　　黄庭坚
　　阳夏谢师复景四年未二十文章絶不类少年书生语余尝序其遗藁云方行万里出门而车轴折可为霣涕今观邢惇夫诗赋笔墨山立自为一家甚似吾师复也日者阅国马圉人曰千里驹往往不及奉舆毙于早枥驽蹇十百为羣未尝求国医也闻之喟然曰吾惇夫亦足以不朽矣
　　书邢居实文巻　　　　　　　　黄庭坚
　　余观学记论君子之学有本末等衰人虽不能自夀百嵗然必不躐等如水行川盈科而后进耳小学之事虽若糜废日月要须躬行必晓所以致大学之精微耳吾惇夫才性髙妙超出后生千百辈然慕大略小初日便为涂逺之计则似可恨后生可畏当欣慕其才而鉴其失也
　　题济南伏胜图　　　　　　　　黄庭坚
　　御史晁大夫号为峭直刻深观所冩形质似未至也然作伏胜宛然故齐之老书生耳又作胜女子郁然是儒家子此亦丹青之妙
　　题摹燕郭尚父图　　　　　　　黄庭坚
　　凡书画当观韵往时李伯时为余作李广夺敌人马挟之南驰又取其弓引满以拟追骑观箭锋所直发之人马皆应也伯时笑曰使俗子为之当作中箭追骑矣余因此深悟画格此与文章同一闗纽但难得人人神会耳
　　题陈自然画　　　　　　　　　黄庭坚
　　水意欲逺鳬鸭闲暇芦苇风霜中犹有能自持者予观李营丘六轴骤雨圗偶得此意陈君以佛画名京师戏作秋水寒禽便可观因书以题之
　　题徐巨鱼　　　　　　　　　　黄庭坚
　　徐生作鱼庖中物耳虽复妙于形似亦何所赏但令嚵獠生涎耳向若能作底柱析城龙门岌嶪惊涛险壮使王鲔赤鯶之流仰波而上泝或其瑰怪雄杰乘风霆而龙飞彼或不自料其能薄乘时射势不至乎中流折角防额穷其变态亦可以为天下壮观也
　　题自书巻后　　　　　　　　　黄庭坚
　　崇宁三年十一月余谪处宜州半嵗矣官司谓余不当居闗城中乃以是月甲戌抱被入宿于城南余所僦舍喧寂斋虽上雨傍风无有葢障市声喧愦人以为不堪其忧余以为家本农耕使不从进士则田中卢舍如是又何不堪其忧邪既设卧樏焚香而坐与西隣屠牛之机相直为资深书此巻实用三钱买鸡毛笔书
　　题崔圆传后　　　　　　　　　王无咎
　　天下之郡无大小逺近天子皆为之置賔佐曹掾者不唯共守境土行条约均职务而已固将有以出谋议规过失也故守臣虚屈意以事访于賔佐曹掾而为賔佐曹掾者亦専専然不惮举其守之缺者乃其势然也予观近世之为郡者多不知其势之如此故鲜有能尽以事访于其属而为其属者亦鲜有能举上之缺设有能然者则徃徃骤取谴怒捽辱甚者万方掇拾行事酿成其事而去之以骋已之愤而遂其非焉故今天下多不治之郡而朝廷有不审择之过予尝有憾于此也久矣每观韩愈志韩岌墓称其父绅卿为扬州录事参军大衙会日举崔圆之过曰公与小民狎至其家害于政圆惊谢曰录事言是圆实过乃自署罚钱五十万则未尝不反复叹慕其贤焉及读唐书绅卿则固无传圆虽有传然是事乃不列于其中亦可惜也夫愈以文行贤后世必不轻其言过誉诸人其事可信无疑矣然而史不列之者岂其有遗者欤故予辄取其事书于传之后以补之噫古之遗者良多予独区区以补此者是亦有为而然也
　　书五代郭崇韬巻后　　　　　　张　耒
　　自古大臣权势已隆极富贵已亢满前无所希则必退为身虑自非大奸雄包异志与夫甚庸驽昏阘茸鲜有不然者然其为虑也实难不忧思之不深计之不工然异日衅之所起往往自夫至深至工是故莫若以正夫正者操术简而周智者为绪多而拙夫正者无所事计也行所当然虽怨仇不敢议之况继之者贤乎郭崇韬于五代亦聪明权智之士也佐庄宗决策灭梁遂一天下自见功髙权重奸人议已而庄宗之昏为不足赖也乃为自安之计时刘氏有宠庄宗嬖之因请立爲后而中庄宗之欲又结刘氏之援此于刘氏为莫大之恩而庄宗日以昏湎内听妇言为计宜无如是之良者然卒之杀崇韬者刘氏也使崇韬缪计不过刘氏不能有所助而已岂知身死其手哉好谋之士败于谋好辩之士败于辩惟道徳之士为无所穷而祸福之变岂思虑能究之哉
　　题郇公诗帖　　　　　　　　　张舜民
　　我生不及郇公而家有公选诗十巻所选皆精于时已信公之能诗也迨观此作为信然其文采深润与字书故同当时非特郇公大抵前辈皆若此傥与今人语必曰其文未甚髙其书未甚精至其自秉笔命语则鲜不戾者艺顾如此况其大者乎苟率是求攻坚致逺之效是以误成事
　　主父之事　　　　　　　　　　张舜民
　　近嵗渭南县有田夫得宿藏于土中凡七瓮水银者二金银者五金银皆刻主父字按汉主父偃以金败而至于杀其身灭其家今日乃知偃之死非缪也中庸曰莫见乎隠莫显乎微故君子慎其独也荀卿曰声无逺而不闻行无微而不彰当偃之死于今久矣徒观其事而不见其迹犹未足以为信何以暴其数千年之后今之人结交于户牖之间托物于苞苴之内期于无人之境投于夜半之时欲人之不我知真愚也哉
　　龙井题名　　　　　　　　　　秦　观
　　元丰二年中秋后一日余自吴兴道秇东还会稽龙井有辨才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫髪遂弃舟从参寥策杖并湖而行出雷峯度南屏濯足于惠田涧灵石坞得支径上风篁岭憇于龙井亭酌泉据石而饮之自普宁凡经佛寺十五皆寂不闻人声道傍庐舍或灯火隠显草木深郁流水上激悲鸣殆非人间之境行二鼓矣始至夀圣院谒辨才于潮音堂明日乃还
　　记残经　　　　　　　　　　　李昭玘
