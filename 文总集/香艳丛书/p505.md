<!-- { "loadSidebar": true } -->
　　漫从俗客歌金缕，幸有诗人赋玉台。 
　　从此名山添韵事，四明本是接天台。 

　　潦倒尘寰廿载遥，长安未试马蹄骄。 
　　谁知粉黛偏青眼，为我琵琶唱绿腰。 
　　司马青衫浑欲湿，元龙意气未全消。 
　　一般魂梦遥相恋，月白风清万里桥。 

　　壶中天?书《十洲春语》后　　云湖樵客 
　　修来瓶史，爱春兰秋鞠，各标位置。天海微茫云片碎，不尽凤姿摇曳。崇嘏非男，相如是女，共及春风第。墨缘小结，峨眉博得心死。　　犹忆鹦鹉香深，枇杷月淡，巷曲停游骑。十二画屏珠络索，多少闹红酣翠。酒罢灯残，梦醒人别，城下空江水。秋娘易老，凭说重唱金缕。 
　　珠帘高卷斗蛾眉，江上青山似昔时。 
　　输与才人多艳福，家家团扇索新诗。 

　　二十四番花易谢，百千万劫月空明。 
　　谁知北里缠绵曲，都是南朝凄恻声。 

　　真娘院落寂风铃，啼遍乌鸦柳不青。 
　　记否昼廊红烛底，四弦如雨酒初醒。 

　　坐倚银屏一惘然，漫听呜咽诉当筵。 
　　谁知飘落污泥者，半是瑶台品字莲。 

　　题《十洲春语》集徐钒本事诗句　前题　　灵蕤馆主 
　　司马闲题乐部篇（李良年），洞天深处擘瑶笺（钱谦益）。 
　　蹙金孔雀非为贵（卞思义），红染蛮花半凤仙（屈大均）。 

　　玉筝红烛艳春罗（高　启），抛管沉吟唤奈何（陈维崧）。 
　　他日重寻肠断处（梁清标），桃根桃叶画楼多（周在浚）。 

　　芍药吟成象管新（陆　葇），当歌且惜眼中人（何良浚）。 
　　明灯美酒留君住（宗征舆），同是樽前未了身（吴　锵）。 

　　三春锦席醉良宵（王顼龄），艳影愁随蜡泪消（俞南史）。 
　　好取使君留一顾（朱白藩），当筵明月斗新潮（刘体仁）。 

　　乐府新声按拍催（顾　樵），陈王八斗自奇才（田茂遇）。 
　　木衔精卫宁知阔（周亮工），无数明珠涌出来（冒　襄）。 

　　油壁迎来是旧游（吴伟业），梁家小凤紫衾稠（纪映钟）。 
　　可怜惊破霓裳舞（余　怀），何处天边风露楼（王士正）。 

　　洛浦欣逢解佩珰（李元鼎），飞来无数紫鸳鸯（朱彝尊）。 
　　如何最是堪怜处（潘　江），一朵花枝压众芳（林景清）。（谓玉立词龛） 

　　十千买酒郁金香（万寿祺），豪竹青丝夜未央（龚鼎孳）。 
　　来往灯阴花影内（徐　波），金陵乐府杜秋娘（昊梦阳）。（谓金缕室） 

　　薛涛笺尾署瑶京（周　肇），密约谁怜是目成（叶舒颖）。 
　　莫更重弹白翎雀（张　翊），花曾解语欠分明（程嘉遂）。（谓花解楼） 

　　自从误识樱花后（王伯稠），送客乘潮听鹧鸪（孙　旸）。 
　　好事日多还记得（陈红绶），梅花不信陇头无（冒丹书）。 

　　金屋瑶台岂易攀（黄周星），却教花影落人间（卓发之）。 
　　每因梦见添愁绪（王　留），独院疏灯夜欲残（赵　釴）。 

　　青山依旧美人家（吴　雯），月下犹疑乡钿车（吴　霭）。 
　　记得教坊新队子（袁　凯），春摇晴色树交花（昊懋谦）。 

　　录《十洲春语》成自题七律十六首并杂感旧游 
　　十二璚牙凤字牌，棘心纤眇镂风怀。 
　　酒垆说剑逢红拂，水阁横箫唱紫钗。 
　　三峡偶寻神女梦，八关谁禁太常斋。 
　　輶轩不废言情什，莫泥环圭任抵排。 

　　花难常好月难圆，且约樵青话水天。 
　　虾菜市楼三月雨，莺桃画舸五湖烟。 
　　寓公白社同飘箨，华胃朱门有堕鸢。 
　　莫怪斜阳春草路，舞裙歌扇换年年。 

　　磊落吾生少负才，悔曾结客向燕台。 
　　缠头压马听歌去，绣臂鞲鹰看猎来。 
　　上谷流云摇短帢，大梁积雪照深杯。 
　　谁怜侠想都消尽，洒涕当风感郁哀。 

　　绁辔东游姑幕城，黄埃如雪上彯缨。 
　　峥嵘台阁羞同辈，泛滥莺花愧主盟。 
　　驿店眠云春是梦，筝弦抗月玉为声。（柳宛娟、王双林、香月、绣蕊，皆齐鲁间琵琶名手） 
　　无聊听到皋兰曲，凄绝陈留阮步兵。 

　　隋家烟月木兰桡，梦忆扬州廿四桥。 
　　空傍玉钩寻翠钿，已无璚树狎红箫。（江都赵玉卿，居风梧阁，善吹箫。丙申之夏，友人招饮平山堂，邂逅席上，遂留作十日欢。越年重访，已无消息。） 
　　萸湾罱榜横春絮，瓜步帆灯送夕潮。 
　　枉有罗衿啼点在，不随飞燕影同消。 

　　丁巷辛街断夕晖，枣花飘落野菁肥。 
　　五侯门第莺难问，六代江山燕已归（媚波楼赵小云，已落籍从某公子去，王心兰久还秣陵）。 
　　白纻春衫怀蒋捷，玉纱昼■⑴怨崔徽（三句谓浮香阁本事）。 
　　自沈霞彩无消息，瓜约萍期梦亦违。 

　　兰陵风雨泣摧兰（阳湖耿兰珍，名冠北里，乙未春以病下世），又向西陵吊玉棺（钱塘王双喜，工琵琶，能弹海东青、卸甲、月儿高、白翎雀诸曲，以乙未五月死，年仅十四）。 
　　酒舫阁萍江月蚀，春灯照醉井波寒。 

　　重楼萧瑟栖山鬼（篁语楼，兰珍所居），上界真灵隶女官（双喜殁后，觇者言姬为瑶天仙乐使者、宝瓶仙子后身，今仍隶其藉）。 
　　眼看珊瑚双玦碎，漫携璚瑟唱朝欢。 

　　晨星淡白晓烟黄，赌酒临安典鹔鹴。 
　　醉里梦游群玉府，愁中春老郁金堂（谓汪月兰、潘宝珠、陈珊宝、张心香诸女伎）。 
　　风蝉小鬓横灯见，冰麝流苏窄地香。 
　　过眼飘零随败絮，伤心老大嫁浮梁。 

　　藕叶香疏到簟心，柳丝风缓过罗襟。 
　　柁楼鸥语嬉凉翠，镜槛蛾眉妒远岑。 
　　尽有朝云遮白日，却看春水冶黄金。 
　　那知酒醒桃根去，瀫渚芙蓉有露侵（王桂香，兰溪人，为江山船第一琵琶手，珠梅、玉凤均不及也。余曾一再听之）。 

　　玉簪（巷名）凉月小娟楼，明渌春烟薛素舟。 
　　悔使邯郸嫁厮养（谓吴蕊娟），不教汧国宠车驺（谓渌西楼主）。 
　　四檐红桂金鱼锁，一朽青山白凤游。 
　　何止苕甤风易落，难寻盼盼与柔柔。 

　　春到罂湖水似醺，湔衣人拜九娘坟。 
　　烟边画角多新柳，天际横栏有薄醺。 
　　车子六萌延鶠盼，侍儿双髻媚兰熏（指苏雅娘水衡香旧事）。 
　　未堪酒醒歌残后，只听渔郎唱莫云。 

　　谁悟当场色亦空，漫精雕缋恼天工。 
　　十三池馆犀黄押，二八婵娟翡翠笼。 
　　西曲未残青杏月，北邙早讽白杨风。 
　　可怜炙腑苓蘅气，收拾啼斑笑影中。 

　　泥沙为怨玉为恩，种遍将离与合昏。 
　　露草原非蝴蝶窟，风花多是杜鹃魂。 
　　退红满箧留衫色，凄碧凝壶剩唾痕。 
　　几见沉烟无断火，双风常袅博山温。 

　　月氅霞珰翠风旗，明珠瑟瑟耀缨蕤。 
　　共乘西土无遮会，来送东君欲去时（三月杪，偕同人于寒松亭作饯春会，征锦凤、咏仙二部演剧，并招王素芳、素卿、孙爱月、柴润、杨眉史、杜孏卿、沈桂、王问卿、语香，并流妓舒柴云、小斌、李月娥、王巧林、钱桂珠入座，极一时声伎之乐）。 
　　每有堕钗声似玉，忽看残烛泪如脂。 
　　一听婪尾红都尽，谁管啼鸟在柳枝。 

　　小劫鸳鸯修秘牒，下方兜率说痴稗。 
　　广征彭泽闲情例，细续徐陵本事篇。 
　　未必欢因非恨果（谓立词龛），须知苦障亦甘缘（谓花解楼）。 
　　眼前红紫知多少，一样飞花付水烟。 

　　凄然含睇被秋萝，来听王郎斫地歌。 
　　急溜溅溅穿石壁，华星熠熠挂天河。 
　　漫拚苦志尝莲蘖，那有明心障绮罗。 
　　鼎火不还欧冶去，纯钩钝涩借沙磨。 

　　十洲春语（上） 
　　品艳 
　　梅为花之神仙，牡丹为花之富贵，所遘罕矣。桃之冶，柳之颠，其品斯下。隶二十六，选其尤也。耳目有遗听之，耆好有异亦听之。 

　　第一品花之史　玉立词龛王素芳　 
　　潘家解愁，姜女宾竹。才夺东君，名冠西曲。宜佐谭。 
　　海棠　“千觞未足酬佳丽”（韩维展）。花戚里也。垂丝者曰“醉美人”，“川红”缬晕，“西府”搓绵，含蕾香深。吾当以金屋贮汝，为华品。 
　　花史，如灵壁洞天石玲珑，七十二孔，吐纳云气，时有鲜香。 
　　字润卿，神淡而味缛，貌靓而意酣。能兼王蕊梅之清，周宝镫之艳，左阿琐之素，董茜姬之娇。亸鬋窄衿，喜作吴饰。倘相见山塘柳角，争当以流苏蠡舫载之。常倚笛歌曼声，玉茗稗畦，供其咀吮。或檀槽倦拨，亦不屑唱冷街盲女词也。住城东古织锦村，窄巷春芜，游无浪蝶，有疑其冷傲者。 

　　第二品花之契　谱骚楼施玉芳　 
　　檀牙缥眇，英妃弄弦。微茫下视，但有苍烟。宜焚香。 
　　兰花　“地荒终恐费栽培”（刘克庄）。“玉魫”，兰之翘者，曰世爱君不与众草伍。黄磁绮石，宜倩金道华种之。为幽品。 
　　花契，如携碧落琴，抚高山流水曲，略一拂指，余韵满梁。 
　　姬行三，能得媚娘之媚，睐娘之睐，雅娘之雅，和娘之和，洵可儿也。气婉而善约，情袅而能纡。握手片时，每令人作三日想。或曰思香媚寝，无以过之。 

　　第三品花之眷　月痕馆沈漱糜　 
　　郁穆靖婉，温泉之神。挑田万顷，琼叶自春。宜伴坐。 
　　水仙　“此是无情有韵花”（徐似道）。重台细缊，或长离桥随星所化。玲珑玉骨，正不让虢国夫人十二盆也。为远品。 
　　花眷，如纯银参带镜，龙文外约，凤采内韬。■⑵架高悬，能照枕角。花痕微芒皆白。 
　　字瘦梅，滃州产。以避海夷之警，侨寓双湖间。神滟滟然，影亭亭然。素肩削玉，莲跗握寸。无溢睐，工隽言。所居修梧罨桁，翠筿平帘。露响烟声，娱其静思。相对默坐，犹濯心春水，微滓都蠲。憔悴冬郎，何幸听新声白纻也。 

　　第四品花之昙　麝■⑴楼李倚阑 
　　妙华蟠盖，员觉楼台。玉京弟子，金粟如来。宜抚琴。 
　　栀子　“受用此花无尽香”（杨爽斋）。栀为花彤史，一株香一园。写扇心黄，绣衣肤白。不独同心可赠，葳郁其棻。为殊品。 
　　花昙，如罗浮天际，残雪四百峰，玉气高寒，逼人肌粟。 
　　字意兰。眉宇俊秀，而寓以英爽之致，其泥人尤在靥■⑶间。好作堕马妆，蜡花斜簪，凤袾偏袒，仿佛玉壶生倦妆图。意气静穆，袭人生淡芬。不啻携庄暗香驻电琴，听金花一曲也。居寒香亭之东，假媪居奇，以是鲜停鞭问酒者。 

