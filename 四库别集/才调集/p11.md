<!-- { "loadSidebar": true } -->
　　久别离

　　别来几春未还家玉窗五见樱桃花况有锦字书开缄使人嗟此肠断彼心絶云鬟緑鬓罢梳结愁如廽飙乱白雪去年寄书报阳台今年寄书重相催东风兮东风为我吹行云使西来待来竟不来落花寂寂委青苔

　　紫骝马

　　紫骝行且嘶双翻碧玉蹄临流不肯渡似惜锦障泥白雪关山逺黄云海树迷挥鞭万里去安得念春闺

　　宫中行乐词【或刻三首作宫中行乐又另五首作紫宫乐今从宋刻本集次】

　　小小生金屋盈盈在紫微山花挿宝髻石竹绣罗衣每出深宫里常随步辇归只愁歌舞散化作彩云飞

　　又

　　柳色黄金嫩梨花白雪香玉楼巢翡翠金殿鎻鸳鸯选妓随雕辇征歌出洞房宫中谁第一飞燕在昭阳

　　又

　　卢橘为秦树蒲萄出汉宫烟花宜落日丝管醉春风笛奏龙吟水箫鸣鳯下空君王多乐事还与万方同

　　又

　　玉树春归日金宫乐事多后庭朝未入轻辇夜相过笑出花间语娇来烛下歌莫教明月去留着醉姮娥

　　又

　　绣户香风暖纱窗曙色新宫花争笑日池草暗生春緑树闻歌鸟青楼见舞人昭阳桃李月罗绮自相亲

　　又

　　今日明光里还湏结伴游春风开紫殿天乐下珠楼艳舞全知巧娇歌半欲羞更怜花月夜宫女笑藏钩

　　又

　　寒雪梅中尽春风柳上归宫莺娇欲醉檐燕语还飞迟日明歌席新花艳舞衣晩来移彩仗行乐泥光辉

　　又

　　水緑南熏殿花红北阙楼莺歌闻太液鳯吹遶瀛洲素女鸣珠佩天人弄彩球今朝风日好宜入未央游

　　愁阳春赋

　　东风归来见碧草而知春荡瀁惚恍何垂杨旖旎之愁人天光清而姸和海气緑而芳新彩翠兮阡眠云飘飘而相鲜演漾兮夤縁窥青苔之生泉缥缈兮翩跹见游丝之萦烟魂与此兮俱断醉风光兮凄然若乃陇水秦声江猿巴吟明妃玉塞楚客枫林试登髙而望远痛切骨而伤心春心荡兮如波春愁乱兮如雪兼万情之悲欢兹一感于芳节我所思兮湘水滨隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人

　　寒女吟

　　昔君布衣时与妾同辛苦一拜五官郎便索邯郸女妾欲辞君去君心便相许妾读蘼芜书悲歌泪如雨忆昔嫁君时曽无一夜乐不是妾无堪君家妇难作起来强歌舞纵好君嫌恶下堂辞君去去后悔遮莫

　　相逢行

　　相逢红尘内髙揖黄金鞭万户垂杨里君家阿那边

　　会别离

　　结髪生别离相思复相保如何日已逺五变庭中草渺渺天海途悠悠汉江岛但恐不出门出门无逺道道逺行寄难家贫衣复单严风吹雨雪晨起鼻何酸人生各有志岂不懐所安分明天上日生死誓同欢

　　江夏行

　　忆昔娇小姿春心亦自持为言嫁夫壻得免长相思谁知嫁商贾令人却愁苦自从为夫妻何曽在乡土去年下扬州相送黄鹤楼眼看帆去远心逐江水流只言期一载谁谓歴三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红妆二八年一种为人妻独自多悲凄对镜便垂泪逢人只欲啼不如轻薄儿旦莫长追随悔作商人妇青春长别离如今正好同欢乐君去荣华谁得知

　　相逢行

　　朝骑五花马谒帝出银台秀色谁家子云车珠箔开金鞭遥指点玉勒近迟逥夹毂相借问疑从天上来邀入青绮门当歌共衔杯衔杯暎歌扇似月云中见相见不得亲不如不相见相见情已深未语可知心胡为守空闺孤眠愁锦衾锦衾与罗帷纒绵会有时春风正澹荡莫雨来何迟愿因三青鸟更报长相思光景不待人须臾髪成丝当年失行乐老去徒伤悲持此道密意无令旷佳期【一本无此六句】

　　○李商隐【四十首】

　　镜槛【或刻锦槛】

　　镜槛芙蓉入香台翡翠过拨弦惊火鳯交扇拂天鹅隐忍阳城笑喧传郢市歌仙眉琼作叶佛髻钿为螺五里无因雾三秋只见河月中供药剰海上得绡多玉集胡沙割犀留圣水磨斜门穿戏蝶小阁鎻飞蛾骑襜侵鞯巻车帷约幰鈋传书两行雁取酒一封驼桥逈凉风压沟横夕照和待乌燕太子驻马魏东阿想象铺芳缛依稀解醉罗散时帘隔露卧后幙生波梯稳从攀桂弓调任射莎岂能抛断梦听鼔事朝珂

　　晓坐【一云后阁】

　　后阁罢朝眠前墀思黯然梅应未假雪柳自不胜烟泪续浅深绠肠危髙下弦红颜无定所得失在当年

　　碧城

　　碧城十二曲阑杆犀辟尘埃玉辟寒阆苑有书多附鹤女墙无树不栖鸾星沈海底当窗见雨过河源隔座看若是晓珠明又定一生常对水晶盘

　　又

　　对影闻声已可怜玉池荷叶正田田不逢萧史休回首莫见洪崖又拍肩紫鳯放娇衔楚佩赤鳞狂舞拨湘弦鄂君怅望舟中夜绣被焚香独自眠

　　又

　　七夕来时先有期洞房帘箔至今垂王轮顾兎初生魄鐡网珊瑚未有枝捡得神方教驻景收将鳯纸冩相思武皇内传分明在莫道人间总不知

　　歌席代妓赠两从事

　　新人桥上着春衫旧主江边侧帽檐【隋独孤信举止风流曾风吹帽檐侧观者塞路】愿得化为红绶帯许教双鳯一时衔

　　代元城吴令暗为答

　　背阙归藩路欲分水边风日半西曛荆王枕上元无梦莫枉阳台一片云

　　杏花

　　上国昔相值亭亭如欲言异乡今暂赏脉脉岂无恩援少风多力墙髙月有痕为含无限意遂对不胜繁仙子玉京路主人金谷园几时辞碧落谁伴过黄昏镜拂铅华腻炉藏桂烬温终因催竹叶先拟咏桃根莫学啼成血从教梦寄魂吴王采香径失路入烟村

　　灯

　　皎洁终无倦煎熬亦自求花时随酒逺雨夜背窗休冷暗黄茅驿暄明紫桂楼锦囊名画掩玉局败棊收何处无佳梦谁人不隐忧影随帘押转光信簟文流客自胜潘岳侬今定莫愁固应留半焰回照下帏羞

　　代魏宫私赠【黄初三年已隔存没追代其意何必同时亦广子夜呉歌之流】

　　来时西馆阻佳期去后漳河隔梦思知有宓妃无限意春兰秋菊可同时

　　齐宫词

　　永寿兵来夜不扄金莲无复印中庭梁台歌管三更罢犹自风摇九子铃

　　银河吹笙

　　怅望银河吹玉笙楼寒院冷接平明重衾幽梦他年断别树覊雌昨夜惊月榭故香因雨发风帘残烛隔霜清不须浪作缑山意湘瑟秦箫自有情

　　题二首后重有戏赠任秀才【或刻无二首二字】

　　一丈红蔷拥翠筠罗窗不识绕街尘峡中寻觅常逢雨月里依稀更有人虗为错刀留逺客枉縁书札损文鳞遥知小阁还斜照羡杀乌龙卧锦茵

　　春雨

　　怅卧新春白祫衣白门寥落意多违红楼隔雨相望冷珠箔飘灯独自归逺路应悲春晼晩残宵犹得梦依稀玉珰缄札何由达万里云罗一雁飞

　　冨平少侯

　　七国三边未到忧十三身袭冨平侯不收金弹抛林外却惜银床在井头彩树转灯珠错落绣檀逥枕玉雕锼当关不报侵晨客新得佳人字莫愁

　　促漏

　　促漏遥钟动静闻报章重疉杳难分舞鸾镜匣收残黛睡鸭香炉换夕熏归去定知还向月梦来何处更为云南塘渐暖蒲堪结两两鸳鸯护水纹

　　江东

　　惊鱼拨刺燕翩翩独自江东上钓船今日春光太飘荡谢家轻絮沈郎钱

　　七夕

　　鸾扇斜分鳯幄开星桥横过鹊飞逥争将世上无期别换得年年一度来

　　可叹

　　幸会东城宴未回年华忧共水相催梁家宅里秦宫入赵后楼中赤鳯来氷簟且眠金镂枕琼筵不醉玉交杯宓妃愁坐芝田馆用尽陈王八斗才

　　晓起

　　拟杯当晓起呵镜有微寒隔箔山樱熟褰帷桂烛残书长为报晩梦好更寻难影响输双蝶偏过旧畹兰

　　肠

　　有懐非惜恨不奈寸肠何即夕逥弥久前时断固多热应翻急烧冷欲彻空波隔树澌澌雨通池点点荷倦程山向背望国阙嵯峨故念飞书及新欢借梦过染筠休伴泪绕雪莫追歌拟问阳台事年深楚语讹

　　独居有懐

　　麝重愁风逼罗踈畏月侵怨魂迷恐断娇喘细疑沈数急芙蓉帯频抽翡翠簪柔情终未达遥妬已先深浦冷鸳鸯去园空蛱蝶寻蜡花长逓泪筝柱镇移心觅使嵩云莫回头灞岸阴只闻凉叶院露井近寒砧

　　代赠

　　楼上黄昏欲望休玉梯横絶月中钩芭蕉不展丁香结同向春风各自愁

　　又

　　东南日出照髙楼楼上离人唱石州总把春山扫眉黛不知供得几多愁

　　宫辞

　　君恩如水向东流得宠忧移失宠愁莫向尊前奏花落凉风只在殿西头

　　追代卢家人嘲堂内

　　道却横波字人前莫谩羞只应同楚水长短入淮流

　　访人不遇留题别馆

　　卿卿不惜琐窗春去作长楸走马身闲倚绣帘吹柳絮日髙深院断无人

　　代应

　　本来银汉是红墙隔得卢家白玉堂谁与王昌报消息尽知三十六鸳鸯

　　楚吟

　　山上离宫宫上楼楼前宫畔莫江流楚天长短黄昏雨宋玉无愁亦有愁

　　龙池

　　龙池赐酒敞云屏羯鼔声髙众乐停夜半宴归宫漏永薛王沈醉寿王醒

　　泪

　　永巷长年怨绮罗离情终日思风波湘江竹上痕无限岘首碑前洒几多人去紫台秋入塞兵残楚帐夜闻歌朝来灞水桥边问未抵青袍送玉珂

　　即日

　　地寛楼已迥人更迥于楼抽思轻春物伤酲属莫愁望賖殊易断恨久欲难牧大势真无利多情岂自由空园兼树废败港拥花流书去青枫驿鸿归杜若洲单栖应分定辞疾索谁忧更替林鸦恨惊频去不休

　　水天闲话旧事

　　月姊曽逢下彩蟾倾城消息隔重帘已闻佩响知腰细更辨弦声觉指纎莫雨自归山峭峭秋河不动夜厌厌王昌且在墙东住未必金堂得免嫌

　　汉宫词

　　青雀西飞竟未回君王长在集灵台侍臣最有相如渴不赐金茎露一杯

　　席上作【一云予为桂州从事故府郑公出家妓令赋髙唐诗】

　　淡云轻雨拂髙唐玉殿秋来夜正长料得也应怜宋玉一生惟事楚襄王

　　留赠畏之

　　待得郎来月已低寒暄不道醉如泥五更又欲向何处骑马出门乌夜啼

　　马嵬

　　海外徒闻更九州岛【邹衍云九州岛之外复有九州岛】他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁

　　离亭赋得折杨柳

　　暂慿尊酒送无憀莫损愁眉与细腰人世死前惟有别春风争拟惜长条

　　又

　　含烟惹雾每依依万绪千条拂落晖为报行人休尽折半留相送半迎归

　　深宫

　　金殿销香闭绮栊玉壶传点咽铜龙狂飙不惜萝阴薄清露偏知桂叶浓斑竹岭边无限泪景阳宫里及时钟岂知为雨为云处只有髙唐十二峯

　　○李渉【十五首】

　　寄荆娘冩真

