<!-- { "loadSidebar": true } -->
　　博得才名恨尚迟名髙他日自应知五更家寳抛人去揩眼仓皇向墨池
　　
　　周山人稚尊游豫章时己十余年矣今日忽访我金陵容鬂非昔而风范不衰复出吴兴徐生一札徐别亦十年屡有言其无常者似一日得两故人喜成二絶以赠稚尊时己丑之夏四月也
　　
　　怜君双鬂已苍浪意气能如客豫章惟是长干顾新曲有人知是旧周郎
　　
　　其二
　　
　　十载南州徐孺子几回梁月梦魂新因君忽得双鱼信一日真逢两故人
　　
　　汪山人沂者故伯玉司马宗人也年七十九矣而诗不衰貌又不衰其游又不衰将之赵魏间依穆考功而老焉乞余诗为赠得二絶句
　　
　　三辅游成鬓已银蹇驴犹自踏红尘明年试斩淇园竹西入咸闗把钓纶
　　
　　其二
　　
　　司马盟坛众所宗为愁年少不相容穆生学得王家酝三尺糟丘拟塟侬
　　
　　题画梅寄吴江赵令君季兆君广平人也宋广平尝赋之故云
　　
　　空庭一树影横斜玉瘦香寒领岁华解道广平心似铁古来先已赋梅花
　　
　　自瓜洲追大司马吴丈不及有懐
　　
　　风流华省接鹓班一作冥鸿不易攀前路数峰青似染分明秀出是箕山
　　
　　其二
　　
　　依稀红斾影前途欲近仍遥问却无一片交情与乡思先随明月到姑苏
　　
　　追大司马吴丈及之俄而告别有感
　　
　　喜及前茅笑语新终成离别转伤神莫疑肝胆非男子祗为人间少此人
　　
　　其二
　　
　　亦知相别在相逢无那殷勤意万重若过延津晓离合古来双剑是双龙
　　
　　赠僧叅方一絶
　　
　　落迦南浸胜蓬莱西有峨眉北五台寄语圆通三大士可能端为一僧来
　　
　　大宗伯徐公携阿倩见饯娄江命赋之得二絶
　　
　　红绡中单白玉肤问着恐是徐卿雏不须刘尹评身价但道方回胜也无
　　
　　其二
　　
　　窄衫微卷按歌频人道春卿桃李春若使青莲听一曲悔将潭水比汪伦
　　
　　其三
　　
　　飞白传糺坐不空乍回秋水剪双瞳若教携得金陵去乐府应添明下童
　　
　　吴江赵令君特访我吴阊走笔得二絶句赠之
　　
　　阊门祖道如干舫谁似君侯一片情此去吴江枫落候好题红叶到留京
　　
　　其二
　　
　　姑苏七邑摠骚然唯有吴江耐熟眠不向西畴较收获神明茂宰是丰年
　　
　　送张先辈公觐四絶句
　　
　　少年文价重公交车大贝南金总不如见说安昌后堂坐可曾传得戴崇书（君为张大司成所赏识时与谈经术故云）
　　
　　其二
　　
　　武昌前度别吴郎又见张郎出武昌谈笑才情宛相似不烦抵掌悟庄王（君姿调絶似明卿）
　　
　　其三
　　
　　风调吴侬敌楚狂岭南诗酒更披猖未论今夕乌衣巷天上三星并姓张（姑苏张子献翼岭东张子萱俱在席）
　　
　　其四
　　
　　临岐握手莫欷歔白酒黄鸡乐有余若使徒斟建业水可能赢得武昌鱼
　　
　　送郑茂才梁辞梅锦衣宾馆还闽
　　
　　贵主妆台半藓纹金吾新第蔼如云幕中名士从他数谁似青毡郑广文
　　
　　其二
　　
　　枫亭驿前荔子丹万安桥下蛎房寛从教山水金陵好摠是难禁苜蓿盘
　　
　　题赵干烟霭秋涉图
　　
　　澹霭徐分逺近山一溪新涨碧湾环行人不道褰裳苦却似清沂出浴还
　　
　　赠陈簿
　　
　　楚臣衔愤出昭闗五岳犹然方寸间说与傍人谁解惜不如欹枕看钟山
　　
　　其二
　　
　　由来避世有墙东祗合丹阳作寓公新社摠知无约束酒垆诗巻任春风
　　
　　余以秋月履任有闽人孙司狱者廉慈着狴犴间不久迁广东幕僚憔悴不自得濒行搏颡乞言悯之为赋二絶句
　　
　　微官逺道不须论过里先髙驷马门非闗狱吏生来贵为是于家有子孙
　　
　　其二
　　
　　青衫羸马帝城西祖道无人落日低犹有若卢方畆地頳衣能作数行啼
　　
　　送吴翁晋游永嘉
　　
　　三春看尽秣陵花乗兴扁舟下永嘉制得锦囊尘不染满中都贮赤城霞
　　
　　谢宜兴令惠新茶
　　
　　宜兴紫笋（阳羡茶名）未成枪团作氷芽一寸方白绢斜封亲拣送可知犹带令君香
　　
　　其二
　　
　　中泠新水泼氷丝（宋第一茶名）泻向宣州雪白甆念尔欲浇诗思苦千山緑竹晓衙时
　　
　　送王季中北上谒选
　　
　　莫言相识冶城迟才到胸中便吐竒却语父时东海客只今王掾不为痴
　　
　　其二
　　
　　仍携何逊上皇州处处江山有倡酬自是宦成诗亦就永嘉今代出风流
　　
　　其三
　　
　　当君白下趋朝日是我青山独往时若向尊庭问猿鹤已应惭较十年迟
　　
　　昔年归卧江左新安汪惟一惠我五湖长印不出者再稔岁矣庚寅春永嘉林逸民仍刻以惠我不五日许放归一絶志喜即题扇赠之
　　
　　一竿当日钓菰芦蓑底名衔长五湖却被鸱夷生夺去劳君仍与旧鱼符
　　
　　又答竺西子
　　
　　春风病眼日摩娑衣底牟尼在浊波自是老夫明不得君今明得待如何
　　
　　弇州续稿巻二十五
　　
　　●钦定四库全书
　　
　　弇州续稿巻二十六
　　
　　（明）王世贞 撰
　　
　　○文部
　　
　　△序
　　
　　送郡太守广平吴公入觐序
　　
　　徃吴公入觐时天子方坐明堂大计羣吏而公首以贤能应格为赐宴赐褭蹄织文之丝中外耸动以吴公当骤迁而公还治郡自若葢天子方采宰臣言守令用久任法毋得辄议改于是吴公之还治吾吴复三年矣比复当入觐而中外之积荐公至三十余疏计以为天子所以宴享贤能吏者不问当知为公其所优进九卿方岳之官以震动海内者不问亦当知为公即宰臣欲久任公亦不能舍公而他擢吾民欲久有公亦不能夺公于国门之内而固留之也其士大夫之贤公者则谓吾识不及古以所睹记二司隶十三行省之郡长吏有能差肩吴公者乎父老之贤公者则谓吾识不及旁郡以所睹记二百年之吾郡长吏有能差肩吴公者乎天子非用三公九卿之位不足以酬公公不去为三公九卿不足以塞吾吴人之愿而吴公固逡巡不居间一过不佞则自摧谢以无徳于吴人而苟免简书是幸不佞尝读汉史知其时号称治平而收二千石之效莫过于文宣而文帝时独河南守吴公治平称天下第一入拜廷尉为汉循吏首吾不知今吴公之视昔吴公何若然屈指而计今之难于昔固不啻倍屣也夫汉之所为守者一而己今复置二监司三四抚台六七御史以据其上瓜分守之精神以应之而日不足以此宁无难也汉法三章耳即鄼侯之所增者十余条而已今走一州七邑之讼而受成诸三四督抚六七御史二监司之所委谳穷甲乙之令而不能徧以此寜无难也汉田岁赋三十而一又时时赐蠲诸关梁山泽之禁多推以予民而今岁赋吴至十之五矣少府之金帛羽毛齿革日夜取足于吴若寄以此寜无难也汉守得便宜行事今治吏罪自鬼薪以上即取监司裁而吏之为奸私者百倍于昔以此宁无难也然为公上者倚公以自安而不复问为公吏者戴三尺而立顾能人保其业而不中法为公之民者以得及公治赋乐输而恐后盈庭之谳得公片言搏颡欢服解去以故迹公之门而不覩有贵踊入公之庭而不覩有劲胥登公之堂而不覩有舒吏叩公之案而不覩有遗牍以此又胡言难也廷尉于汉为九卿去丞君之鼎一阶耳其所以待前吴公亦良至而未闻有所称塞天子即以是官待今吴公亦能遂忞忞若黄丞相之功名而已耶余窃征今吴公寛厚博大若乔岳之重河海之宏而不振不泄毋论于难易逺隃前吴公即异日之声施于朝宁者当不浅浅也于是郡司理赫君念无以解公装征余之言以为赠
　　
　　赠中丞永丰宋公迁南大廷尉序
　　
　　当宋公之来抚吾南畿也其所治江防则西南千里而遥海防则东千里而近海警以不时至而江冦狎发天子之督责相望大司马厉色而待赤囊之至宋公之所部郡十毋论其它而吾郡赋独当天下半有所请蠲则为大司徒大司空所持十上而五报罢天下之吏治独南畿重而又最繁太宰用考功法计吏惟两台使之是凭而所任耳目最不易宋公坐堂皇按九郡图一览而悉得其凡于是下诸道条上利便备兵观察王君副帅都督黄君以筹海报备兵观察冯君以筹江报公度其重者为条上而其它一切用便宜从事葢未几而江之大盗得悉覆倾其窟巢天子既己嘉重公而又逾岁倭来犯公发兵逆击破之斩首馘生殆尽于是乎有副台之擢褭蹄文绣之赐而是时岁屡告歉征求猬下于是督储大叅杨君至而与王君合以国计民瘼报公大则为上疏请命次则移书政府顜求寛恤细则亦以便宜调剂之百姓葢岁受公之贶而岁不知者公既负神明声诸吏自黄绶而下咸惴惴重足立乃务以含弘掩覆其短而露其长于是人人知自奋其文吏以不贪为寳为县官爱养小民而武吏以不惜死为寳以身任折冲御侮之寄江以南庶几就理而会世贞以不任南京大理卿议所以代者乃亟用公世贞方里居而王君偕诸君谓世贞之习公也过而曰吾軰能一日而舍公公有徳于邦人甚大其可无一言之赠世贞既已谢不敏则相与叹公之习吴也公葢尝为吴贤令云其觏闾闬便苦真若烛照而数计其讲说国家大算建瓴而下注之所措置理解节辏以此为所繇习者不佞葢始然之既而曰否否以公贤令者知公者也以公繇令习者非知公者也夫公道出王文成而才近之在易干元用九乃见天则又曰不习无不利地道光也良知莹然天则自见夫何假于习也夫籓篱剖则无我无我则物不隔物不隔而吾民不与公一体哉其精爽血脉有不相流通者哉即举而措之天下奚难也大理式敬由狱六官之一职也公故丞饶之何所藉余言即余有言余且以不能受代矣焉能为公重矣
　　
　　又
　　
