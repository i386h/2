<!-- { "loadSidebar": true } -->
　　定鼎之先从龙入关生子三长国柱阿思尼哈番次讳天柱即夫人祖也为关东总兵官有名又次廷柱固山额真夫人父讳瑾即总兵公子以副总兵官守孝陵进都督佥事母李太君
　　诰封夫人则故名将讳成梁曾孙大同叅将殉难讳向尧女也夫人生最长其弟文郁侍御史文灿骠骑将军文贤补笔帖式独夫人少有异姿且知书佥事公爱之密为择配会大中丞佟公巡抚四川其子赋斌为刑部员外郎贤而有文遂归焉当夫人归时刑部君大父以宣府挂印大总兵家居中丞公抚蜀未能养也留君与夫人扶侍而宣府公卒中丞公闻讣将北还而奉防留任守制君复以觐省从任所还发未及到诸凡视饍尝药以及含敛殡奠皆夫人一身主之其间丰约赢歉无不中度然且大母王太君春秋髙不能随任日夕借夫人进养寒暖劳逸审伺之不辍如是有年以故王太君临终流涕曰世焉有扶侍之勤如吾妇孙者乎既而中丞公移镇中州薨于官君与夫人偕奔丧所遗幼弟稚妹皆在襁褓夫人乃接受而鞠粥之以丘防而兼保母自毁齿垂髦以至笄丳未尝顷刻离左右迨治妆送姑登车结褵而夫人始以瘵病终也夫金闺之子生长娇穉不习家人事又所至名门巨阀两家彼此各以富贵相矜髙谁则甘勤苦而法则如夫人者然则夫人亦贤已先是京师大厌时有师巫过门言某日当灾至日地震以为验夫人曰地震岂一家灾乎此偶中耳斥之不与语及夫人有疾俗言师巫善祠神名曰跳神每跳师巫被锦绣念诵手击神鞞腰系诸铃铎而步摇之使声与相应至跳毕觇神意当否不当然后扶病者徒跣至神前愬罪无不愈者或以强夫人夫人坚拒之曰死生在天岂一师婆能制之且吾生平无大罪自视了然乃欲以百年归藏之身而徒跣众前以延须臾吾不能矣乃于康熙甲子十二月初七日卒距生崇徳庚辰八月二十日享年四十有六以
　　覃恩诰封夫人子一时杰补主事娶总督仓塲马公如骥侄昭勇将军云汉女女三长适湖广巡抚张公朝珍孙刑部员外圣猷子枚次适佐领公毕拉子户部员外萨木哈三适内务府郎中张公万禄子鼎鼐系以铭曰
　　孝乎亲而不惑乎神此庶士所难也而得之闺中之人虽丰碑华窆睾然墓门其了然归藏者视此身






　　西河集巻八十五
　　钦定四库全书
　　西河集巻八十六
　　翰林院检讨毛奇龄撰
　　墓表
　　诰授奉政大夫翰林院侍读加一级施君墓表
　　上之二十二年侍读施君死于官将择月日归于宣城城南之牛喜冲以病臻时曾与予泣诀属予为表墓之文而恐失记顾检讨髙君知状至是检讨帅孝子彦恪来再拜述君命予思予与君缔交有年今又同馆微命犹将以哀念重累其生平况君命乎君讳闰章字尚白宣城人顺治已丑由进士授刑部主事当
　　世祖章皇帝大婚礼成上
　　皇太后徽号颁赦天下君奉使广西谒定南王于桂林船发漓江防永明兵犯桂林杀定南王而东略地及平乐君还至平乐闻变哭王于官亭将婴城共守尹君挥君行曰使臣无婴城理君乃行抵家以承重居吴太夫人丧服阕补员外郎大司冦刘君重君名一切部事皆属之君引经折狱平反盈百而大憝终无幸者防章皇帝右文拔曹郎尤者充学使御试得七人而君为首因提学山东君叹曰吾世嬗理学三传而皆绌于诸弟子吾一旦抗顔为人师进退学者吾惴焉吾敢以俗学负家学哉故其取士必先行而后文且所在讲学重儒术尝过邹平谒伏生墓观其祠堂壁间所画鼂错受尚书状慨然久之临去垂涕示诸生谓经学已絶其授受宜亟如此已奉
　　命分守湖西所辖吉临袁三州故残破袁无土著民听流民占籍垦土而集其壮者万人曰麻棚吉阀阅家聚文昌折桂两乡多保险吉水令捕其枭长发广袖槛车胶军门君陈兵摐鼔金若赴市者叱防其人屠首发割其所衣广袖衣而尽释之予约令悔罪能招致诸所与者得不死其人流涕愿如约于是自为文使持之谕两乡民两乡民感激争请得一见君归命而麻棚之在袁者亦散去方是时永明兵猖狂转餫最亟御史以逋赋檄君征输君乃作劝民急公歌垂涕而谕之遍歴崇山峻谷间悉穷民状作弹子岭大阬叹竹源阬诸篇以告当事当事咨嗟比之元道州之作舂陵行而民亦输赋毋敢后君乃务休息每日昃一视事但对阁皂山支頥赋诗筑愚楼于官廨之傍环以橘柚暇即与过客登临其中出入屏干掫行部所在设讲堂讲学学者无大小从之如市会
　　廷议裁诸道使民留君者咸醵金建龙冈书院如祠君请君讲学三日去初君驻临江有清江环城下以其清也民过之者咸泣曰是江如使君因改名清江为使君江至是民送君使君江上不能别复送君至湖会湖涨君所乘官舟御史所赠物也轻不能渡民争买石膏填之已渡乏食卖其舟而归康熙已未
　　上初开制科诏丞相御史及诸郡县举天下学士备顾问者三相上君名
　　御试授翰林院侍讲充明史纂修官会
　　日讲员阙
　　上亲出君名令补忌者沮之辛酉典试河南明年陞侍读奉
　　命纂修
　　太宗文皇帝寳训时笔札既烦复以哭叔父讣时过哀毁神气澌散值望日
　　朝下端坐草冯恭定传自午迄酉移按就櫩隙草罢不能起左右掖之至榻间若形存者然而卒无病越数月沐浴卒君数世以理学显祖讳鸿猷曽从陈九龙先生暨石城焦澹园吉州邹南臯游既死号中明子中明子子二长讳詧以君贵
　　赠奉政大夫山东按察司佥事称述明公则君父也君生而仁让于物不忍好自下勤学而博于酬接口吃艰语词顾论理便便闻忠孝事及羇人才士有失职者輙感愤忼忾涕泗随语下尝与同邑吴君赴春官试吴有老母下第君已在第中相持而泣一若与之俱摈者友朋穷无归疾病死丧自经给膳疗以及殡輁必周必具尝服营友人窆恸如天伦且有梓其遗文碑其垄买田置宅以赡其子若姓者平乐守尹君婴城死其子三十未娶君为娶之君尝曰吾去平乐时放舟中流回望尹君送予还其前后伍伯忽兽走斿盖散尽独一轝随决眦没吾至今思之而痛于心方君之道平乐也呉太夫人逾八十日计官程思以嬴日归侍太夫人而太夫人适以是年死然而犹幸及归侍者初述明公孝日与君母马夫人谋所以事呉太夫人呉太夫人偶病洟以为失温叱马夫人归其家而马夫人卒君初字屺云以是也其后述明公悔之然亦卒君从乡荐还谋与叔父砥园公归马夫人主祔庙而重伤父心将俟吴太夫人命祔之惟恐呉太夫人将一日不怿可如何至是使归会
　　覃恩赠马夫人为宜人贺者在门君以手据地号哭匄呉太夫人命呉太夫人命设豆上坐而坐述明公主于其傍食而嘱之且令为文告于庙太夫人白首亲挈马夫人主同述明公主入祔焚黄赠宜人当是时君手据地行伏主前号哭不起左右皆哭贺者徬徨不敢进为之罢贺乃事毕而吴太夫人始减饍若有待者君家世孝友述明公儿时侍王父食食肉退而见呉太夫人以盐虀胶筯惊且泣嗣后王父召之食不往王父怪问故叹曰新妇有孝儿遂并赐肉君少孤育于叔父砥园公已就外傅冬月随羣儿履冰砥园公杖之而逐居塾外之土山寺塾师王君中明公老友也让曰兄一孤而忍出之砥园公泣曰正惟兄一孤故然也虽然命之矣乃亲就寺抱而归君尝官湖西砥园公视君君跪迎之有不悦必服冠跪终日俟其解乃起自中明公歴世创义田不就君仕无嬴财独积俸置义田二百亩继其业君好忘分友天下士天下士多归之典谒日入刺虽临事必屏去趋迎与谈移日景非语竭气败不忍已后进有佳士力奬诱以成其名至所在善行兴举利济其事烦不可得而载也君为文数易其稿客在座即谘之推求施易或竟体无原稿字者要其文一归于正雅其讲学以体仁为本子二彦淳彦恪能世其所学乃为词曰惟君先阀起自石渠粤至尊道建坊于闾懿则代嬗以孝友于歴世而大爰产斯儒当其通籍陈汝臬事赋白云词于赤棘下
　　朝重儒术予观学使程文自齐讲徳于鲁中秉玉节分藩湖西戗疡之后以喣以嬉独其介节餔茹藜过清江者然而哀乃者
　　天子由制科召置之讲读式是来学云何前史编纂未就特乞撰纪如欧阳九以兹笔墨杂置籓溷手足皲况恋亲串于是哀乐中年大伤迄暮而衰亦惟其常君之文章已贮石室君之徳业堪表象阙其泽及人户口能説矧其世学昭于月日今启舆旐将还故阡琢石载事继之以文惟愳石褊载罔克全谨标槩节以垂墓门诰授御前二等侍卫拖沙喇哈番原任兵部郎中加一
　　级逹君暨
　　诰封淑人锡克特勒氏墓表
　　皇清御前二等侍衞拖沙喇哈番原任兵部郎中达里虎者韎韐族也少敏鋭防给善应事
　　世祖章皇帝器之授以内法一旦笔帖式哈番即汉所谓内銮仪衞者君出其知计才技典金吾诸衞以兢以业内深其筹略而外肆其投盖超距之能不数月间遽进君本衞他赤哈哈番即他齐哈哈番当是时君始以佛保名改达里虎
　　敇文所云初任内銮仪衞笔帖式哈番佛保二任本衞他齐哈哈番达里虎是也乃君甫受事值东人多逃举向时开原广宁攻城略地所收卤者往往掉臂去已设督部侍郎于兵部专理其事而以君为副理事官君制军诘奸佐大司戎纠邦国禁令比之列代军司马夏官大夫之选颇得其任乃复以
　　开国天潢所繋良钜迁君宗人府郎中分司戚事掌金匮玉牒
　　上嘉其能仍改君兵部郎中复令以夏官大夫叅司戎之要君竭忠办事部无稽牒因累遇
　　覃恩膺
　　诰授者凡四而其妻锡克特勒氏亦从公累次进封以为荣会擦哈尔布尔尼弄兵塞上君以补司正官挺身勦贼时遇贼大鲁擦哈尔布尔尼率贼三千人用鸟鎗为前茅以次抗战而君遽策骑麾兵度岭忽贼伏发岭右冲而前众仓皇间君率先奋击且遣甲喇衡驰之大败贼众于大鲁之沟特授君拖沙喇哈番准袭一次明年进二等侍衞又明年进二等侍衞拖沙喇哈番而其妻锡克特勒氏亦得以是时进封淑人康熙二十一年君女夫巴尔翰今户部郎中以君讣并状来云某月日将葬君某茔而附锡充特勒氏于其傍请表之嗟乎君之刑于可考已因表之曰公初名佛保继名达里虎即达里胡锡克特勒氏即西克忒克勒氏系曰
　　惟君令质发迹卞韩从龙而起为开国藩初授衞尉尝冠虎冠既佐司戎遂歴夏官尔时五属金枝玉栾借君司戚以资奠磐爰相睢鸠翩翩羽翰九伐正邦圻父是观乃遘小蠢盗兵塞垣败之大鲁献俘天安特厠亲近为桢为干肇事羽衞终于期门况君治内厥有可闻庶扬宠赉以传贞珉








　　西河集巻八十六
　　钦定四库全书
　　西河集巻八十七
　　翰林院检讨毛奇龄撰
　　墓表【二】
　　诰授嘉议大夫陜西督粮道布政使司参政赵君暨诰封恭人许太君墓表
