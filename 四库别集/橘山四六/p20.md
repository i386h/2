<!-- { "loadSidebar": true } -->
　　显奉诏恩肃将使指塞上倚金汤之固权方重于计台【蒯通传皆为金城汤池注金以喻坚汤以喻沸不可近光武纪赞金汤失坠北齐唐邕守并州或曰并州金城汤池帝曰非也唐邕是金城汤池杜诗河岳空金汤】海滨氶绣斧之光礼尤加于郡学【隽不疑传为郡文学暴胜之为直指使者请与相见接以礼意】澄清二路欢喜一词【东坡集传闻四海欢喜一词】恭惟某官硕望巍峩瓌姿蕴借【薛广徳传为人温雅有醖借匡张孔马传賛其醖借可也注醖言如醖酿也借有所荐借也桓荣传温恭有蕴借注蕴借言寛博有余也裴休传休为人醖借进止雍闲】继文昌八座之后绰有遗风在才子十人之中轩然独步宗邸暂烦于纠率【汉平帝诏髙帝子孙今十有余万人虽有王侯之属莫能相紏郡国置宗师以紏之】宸旒罙结于眷知人皆歆艳中都之游【歆虚音切贪羡也艳歆羡也通作盐礼记盐诸利注读为艳使歆艳也】公独勤劳四方之寄熊轓再驾治行久闻于朝廷【景帝纪令长史二千石车朱两轓注轓车之蔽也职源双旌五马熊伏轼前此太守之仪也魏相传朝廷已深知弱翁治行方且大用矣】驿传四驰部封几半于天下【传张恋反髙帝纪乘传诣洛阳注传者若今之驿古者以车谓之传车】俄闻涣宠故畀将输【韵防将送也诗百两将之説文输委输也从车俞声徐曰以车委输也】川合东西尽瞻于使节【杜诗川合东西瞻使节】地分南北允借夫边筹想出令崇朝之间已着效长淮之上濡辔而驰原隰熟知王事之劳【诗皇皇者华于彼原隰又王事靡盬】听履而上星辰伫复家声之旧【杜诗燀赫旧家声】某癖惟好古钝不适时鸣弦于积忧之余滥巾乎思乐之所空坐縻于嵗廪【韩文歳縻廪粟】安得誉于时髦【诗誉髦多士】客有荐雄文仅置在十科之列【扬雄传客有荐雄文似相如者成帝诏雄待诏承明之庭宋司马光请设十科以举士十科谓行义纯固节操方正智勇兼人公正聪眀经术精通学问该博文章典丽善听狱讼善治财赋练习法令详第十二巻】生乃与哙伍犹未离七选之阶【韩信传尝过樊将军哙哙趋拜送迎言称臣大王乃肯临臣信出门笑曰生乃与哙等为伍东坡诗失势今为哙等伍四朝志文阶官之等三十武选官之等五十有六幕职州县官之等七散官之等九皆以左右髙下分属四选】忽有二天之照临讵令半水之寂寞【扬雄传惟寂寞自投阁又寂寞为尸】逖闻新命倍激懦衷虽阻陪弩矢之前驱其敢废缄縢之先贽大厦庇寒士岂胜燕贺之私【杜诗安得广厦千万间大庇天下寒士俱欢顔】东阁延贤人尚遂鳞攀之愿【法言攀龙鳞附鳯翼防以杨之勃勃乎其不可及也】
　　贺庐州丁帅【宋保信军节度淮西路安抚制置司俱在庐州】
　　涣敭明指【扬古作敭】荣建崇牙夺帡幪于婺女之区部封更阔【尔雅须女谓之婺女于辰在丑越之分野越地星纪之次牵牛婺女之分野谷永传日食婺女之分隋唐置婺州天宝曰东阳郡包何诗江山婺女分】壮藩垣于庐子之国威令初伸【庐州古庐子国烈王都之春秋时属舒战国时属楚秦为九江郡】震耀十连驩呼四起恭惟某官气塞宇宙【魏文帝典论美声塞宇宙】学包古今壮志有行直欲斩楼兰之首而悬北阙【傅介子传平乐监傅介子持节使诛斩楼兰王安归悬之北阙其封介子为义阳侯杜诗楼兰要斩时】上心简在自应接后防之武而供赤墀【唐髙宗以雍州司士参军韦绚为殿中侍御史或疑左迁西台侍郎上官仪曰此野人语耳御史供奉赤墀下接武防龙簉羽鸳鹭岂雍州判佐此乎时以为清言梅福传愿陟赤墀之涂説文墀涂地礼天子赤墀】独巻经世之才自诡治民之要【京房传臣出守郡自诡效功注诡责也自以为忧责也王莽传自诡期防萧望之传所用皆更治民以考功】一麾出守誉望已高万里长驱光华益逺半夜动宸旒之想青霄看使节之回【杜诗汉节野童看】凌厉朝行便蕃睿婘【左传便蕃左右亦是率从晋书外戚传缱绻恩私便蕃任遇权载之集便蕃清切烜赫光大】谓京师诸夏之根本故须借月卿之重以保厘【民劳诗注京师者诸夏根本尚书以成周之众命毕公保厘东郊高适诗月卿临幕府】念河东吾郡之股肱又复起云观之贤而镇抚【季布传河东吾股肱郡故特召君耳宋宫观使华州有云台观】属九重之谋帅【离骚君之门兮九重左传晋谋元帅】启十乗以临边【诗元戎十乘以先启行】内则陞蓬莱山论撰之华【元万顷传武后诏诸儒论撰禁中宋制肇营书殿邃在蓬山维时论撰之聫必在誉髦之选】外欲为濡须水守御之备【濡须水在今庐州府巢县一名天河水俗呼马尾沟源出巢湖汉建安中曹操与孙权相拒于濡须月余权与操书曰春水方生君宜速去操乃还】过召公之棠舍遗防犹存【説苑召公述职当桑蚕之时不欲变民事故不入邑中舍于甘棠之下而听断焉陜间之人皆得其所是故后世思而歌咏之】访叔敖之芍陂余波寖广【崔寔月令楚相孙叔敖作期思陂即芍陂也按芍陂在鳯阳府寿州乃孙叔敖所筑灌田可万顷通典章帝建中初王景为庐江太守郡部安丰县有孙叔敖起芍陂先是荒废景重修之境内丰给晋书食货志以刘馥为扬州刺史镇合肥广屯田修芍陂以溉稻田公私有积宋文帝元嘉七年刘义欣为荆州刺史治寿阳于时境土荒毁义欣随宜经理芍陂良田万顷由是遂稔】边人不敢纵南下之牧【过秦论边人不敢南下而牧马文选马不敢南牧】天子遂可寛西顾之忧肥口百万师想真儒之莫敌【肥水在庐州水出鸡鸣山自安县流入经寿春县北又西入淮尔雅归异出同曰肥晋谢安破苻坚梁韦叡堰水以灌合肥皆在此法言鲁不用真儒故也如用真儒无敌于天下安得削傅喜传子玉为将则文公侧席而坐及其死也君臣相庆百万之师不如一贤】颍川二千石信大拜之可期【黄霸传制诏御史其以贤良髙第扬州刺史霸为颍州太守秩比二千石徴为太子太傅迁御史大夫代丙吉为丞相】某滥吹偏州空餐再嵗【王文公集积愧空餐】鸿俦鹄侣蚤尝规英俊之躔【左思蜀都赋鸿俦鹄侣振鹭鹈鹕博物志鴈多羣而鸿寡侣文选未知英秀之所躔宋制乘槎问汉敢妄意于英躔又英躔逸轨杜诗蚤晚到英躔】虎略龙韬今幸托诗书之府【黄石公三畧谓上中下三计太公六韬谓文韬武韬龙韬虎韬豹韬犬韬左传晋谋元帅赵衰曰郤縠可臣亟闻其言矣说礼乐而敦诗书诗书义之府也礼乐徳之则也】望行輶之及境【説文輶轻车也详见第五巻】引贺履以无阶淮扬君薄耶正倚靖绥之效灞上儿戏耳全资容护之恩【周勃传乡者灞上棘门如儿戏耳栁诗细栁开营揖天子始知灞上如婴孩】
　　谢王枢使举充监司科【自注代金倅】
