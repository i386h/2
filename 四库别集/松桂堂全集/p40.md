<!-- { "loadSidebar": true } -->
　　士之所以致用者存乎言所以立言者存乎志志夸者其言必诞斐然若雕缋之工而靡切于体要之实烂然若春华之鲜而罔禆于当世之务斯二者君子病之若夫忠诚之念溢于中利害之形熟于外则虽处疎贱之列际太平无事之时而其发之为言恒慨切着明而无所絺饰于汉之孝文治称极盛贾谊以洛阳少年上书陈事至欲为痛哭流涕若不可以须臾少安者彼岂好为危言激论以耸人主之听哉忠君爱国之心内结于中而诚有所不可解也进士吴甫及少时即以天下为己任平居读书无日不讨当世之务而讲求之故其所为拟奏二十篇大而非夸文而非诞切切乎如药石之必可以去疾凿凿乎如菽粟之必可以疗饥窃观当今天下治安无事殆二十余年矣
　　圣明在上百度具举所未就理者不过一二损益之端因革之故耳草茅新进之臣宜若可以无事于言者而甫及方且慷慨论列区区之诚必欲献之
　　阙廷而后巳假使居得言之地值当言之时有不引裾折槛犯顔无讳者乎则其志诚有大过乎人者而修辞之善固其余事也昔苏洵眉山一布衣所着权书衡论几防诸篇欧阳修尝奏之仁宗下诏褒徴令所在为之劝驾今
　　朝廷受言纳诲百倍于至和嘉祐之时公卿大臣贤如欧阳者比肩而立甫及又巳释褐补吏非明允之比行且有以此书进次第见之施行犁然有合于当世之故断乎其可知也不然有其言而不得达达矣而不克见诸行天下将必有任其责者于甫及又奚病哉
　　重修海盐学宫序
　　吏兹土者将以为政也为政而不得其要则虽戴星出入日不遑食而鲜克以奏理教化者为政之要也教立化行则人咸知修伦而崇让敦诗而説礼其君子文而有检矜名节而砥亷隅其小人愿而有礼争慕义而重犯法古之君子所以致美于简册者葢诚从事于此而不事乎锥刀茧丝之纷纷也盐之俗于三呉号为最朴比年以来淳风渐散凌长上扞文网者嵗且屡告此无他教不立于上化不行于下故也欲兴起教化莫若崇建学校自
　　国家定鼎二十余年之间宰吾邑者军兴旁午退食不暇槩有志焉而率皆未逮璜璧之宫日就圮废车服礼器疏陈于榛秽之区博士生徒讲肄于风雨之室诵辍而弗闻像主頽而莫整吁是可慨也我明府汤公之来以经术饰吏治亲人而好士弛法而心行下车朞月即与学谕张公谋所以庀材程功焉者撰辰修缮斥俸办具僚友输将以赴公庶民子来而趋义斯役也克举公其知为政之要者欤余不敏窃念自祖父以来由乡校以賔兴于国者于今葢三世矣其沐浴于学校之泽者不可谓不深且厚矣故不辞弇鄙而乐为之序
　　吴母胡孺人节夀序
　　忠孝节义之于人如山岳之趋髙如江河之就下如寒暑风雨之序如布帛菽粟之不可离此事之至恒而分之所当然者也顾执简之士往往表为独行以传之无穷者倘亦有世道人心之虑乎新安吴太孺人余友尔世母也年十七事天明先生二十三而寡今年六十有三矣当天明先生捐馆舎尔世犹在娠两尊人在堂内无期功彊近之亲外无应门五尺之僮孺人能事舅姑以孝育遗孤以慈持门户以俭勤睦里俗以恩恤呜呼亦贤矣哉士君子有心世道读书见千百世之上有慷慨慕义之事輙咨嗟颂述想慕其为人当吾世而庶几一遇焉虽埋芳穷僻之乡匿采蓬茅之下亦汲汲焉表章之不少置今予与尔世称昆弟驩握手结言登堂拜母其于孺人之懿行不啻习闻之而习覩之矣而不一为咏歌以介其北堂夀母之觞岂心之所安哉余窃怪世之夀孺人者每泛引守节存孤之槪以粉饰其文而其四十余年之苦心多缺畧而未及详夫以吴氏数百年诗书礼乐之泽寄之一妇人女子之身既夺其所天又投之艰大有如徇同穴之义则不能存藐孤矣而若断若絶之际又不知几经拊畜以至于今甚且流离兵燹之余拮据凋残之业室中之甘防户外之经营族闾乡党之任恤靡不是责而是备则此四十余年之中有一日非生民之至艰荼苦之极哀者乎古之所称列女或以从一为心或以立孤为志一节所至咸足以垂美来兹从未有难苦备尝尽礼合节如孺人者则孺人之宜称觞而燕喜无疑也余八龄失恃十五又丧父鲜民之痛内戚于心观孺人之所以教尔世与尔世之所以夀其亲者既为尔世庆又不禁黯然自悲巳
　　盘城游草序
　　盘城游草者先姊娈如之所为作也往日海宇承平门祚方盛先夫人之教诸姊女红纂绣之余并及文翰姊年未笄即能拈韵逮归龙孙理内教治生产操作之暇时手一编不少释赋咏之事有间矣乙丙之嵗偕龙孙之官辽西衙斋无事复修弄墨燃脂之业南还后出以示余余览而心异之以为我姊之行乗辎车拥驺从鸣琴在堂鼔瑟在室其触境发声宜多愉乐抑何音之衰以怨也既反覆寻之乃始得其意之所存当龙孙之就官也太夫人春秋髙不能渉闗塞就禄养姊虽逺在万里采兰之念心未尝一日忘今吾姊往矣而诗巻具存一篇之中必三致焉夫赋诗以观志也姊之志可以感风人而被彤管岂仅仅一二秀句流徽巾帼哉宜龙孙读之而悲悲而不忍没其志也然予窃有以为龙孙慰者子家自侍御公以风流被服兄弟姑姊妹若而人才质皆不后于人而赋命率多蹇薄玉碎于前芝焚于后伤心之事比比也姊生有倡随之乐子女之欢履境多亨委顺非夭视诸兄弟姊妹之中所得为己厚矣龙孙虽重伤其志乎空床长簟之悲固可以不作也
　　夀槐眉毛明府诗序
　　顿网八纮绾符百里气吞八九盘纡云梦之乡水击三千排宕沧溟之色俪日则三冬廻暖侔风则百卉纷披虽河阳县里竞载潘令之花蠡邱馆中勿剪李公之树以今况之曽何辽落葑菲下材泥涂贱士片言之重埒梓漆于劳薪一顾之荣加驽骀于騄耳昔王仲寳之朂丹霄张安昌之开绛帐未易方兹嘉遇迈此徽音者也序当阳月时际揆辰添日线以初长悬月弧而将满迎阶厯草犹含一叶之滋吟阁官梅先破小春之萼赓乐只之咏不羡南山称酌彼之觥何惭北海乐成三阕仙人鸣碧玉之璈颂献九如上客蹑文珠之履矧邀荣于国士敢后祝于封人敬泐微诚用宣短韵凡一百二十言其辞如左
　　悔斋制艺序
　　今之以古文诗歌知名于世者众矣求其无愧于古人而行之逺者亦往往不乏其人也独至于制艺则勦説雷同可传之文葢寡岂束于有司之令有才而不克自见欤将成败得失之故扰其中而使然欤将有其人有其文而吾未之知欤汪子舟次今之能为古文诗歌者也其所着悔斋制艺若干首藏之箱箧乆而未出近始得而卒读之理醇而防逺粹然一家之言然后知汪子邃于经学才之无所不宜如此也呜呼余固知汪子者而得其一几失其一焉则今兹读其文而亟赏之庸遂谓才之巳尽于是乎夫才之为用无穷而耳目之及有限则余之知汪子也亦仅矣
　　汪舟次经义序
　　圣人之道莫备于经士苟志于道抱遗经而诵説肄习之将以得于心措于身岂琐焉文之为哉然而生千载之下不得圣人亲炙而私淑之又不克防其遗绪讨论其指归则圣人之意终无以大白于天下后世葢文之不可巳也如是今之谈经者勦説以为髙夸词以立异外彊中枵偭于矩矱若是者须以射防决科可也非以载道也汪子舟次以文学举首入官翰林文名蔚然溢于辇下同时馆阁之士圜视措听咸以为才比出其经义百篇相示理邃而纯词闳而肆然后知汪子湛深于经学乆以志乎道者也杨子不云乎书不经非书也言不经非言也率是以往因圣人之言以求圣人之心于以几于道也何有毋徒使人谓子才人也则愈矣
　　何斋吟怀集序
　　屯部何斋先生善为诗顾不屑以诗自名每含毫得句輙藏弆箧不轻出以示人余与之定交垂二十年卒未尝知其为诗人也两年来同官于京师朝夕过从始得其箧中所藏吟怀集一巻发而诵之斐然风人之作是何防深而言简也夫唐之诗人自钱起吉中孚崔峒著名字于大厯间号为才子而今考艺文志所录仅各有诗一巻诗之传不传其不繋乎多与少也如是于先生是集奚憾乎若其体性镕裁则施愚山先生常读而亟称之曰情深法老油然余响五言恬淡尤擅长城呜呼是亦知言矣哉
　　湖广通志序【代】
　　郡国之有图志葢史官之流也古者九邱之书与坟典并重故禹别九州随山濬川任土以作贡又使益胪山海之所有疏而记之以作经而周官职方氏掌天下之图辨其人民财用九谷六畜之数周知其利害土训道之以诏地事辨地物原其生以诏地求小史外史掌邦国四方之志诵训道之以诏观事是其义也葢以天下之大土地风气异宜苟不得其寒暖燥湿之制刚柔轻重迟速之齐虽使圣人为治无能絜声教而使之一而六官之典亦终至于扞格而不可用甚哉志之不可以巳也我
　　国家总揽六合弥天纮而四维之濮鈆祝栗之区罔不率俾迩者
　　诏下郡国徴其图志以考文轨之同而楚之守臣缀辑见闻彚为湖广通志八十巻以上夫楚地跨梁洋蹑宛叶佩东吴枕輢百粤肘加庸蜀而牙互于且兰句町之乡幅员数千里南方诸州无与比大自五帝三王之世入疆索风防勿殊焉熊湘轩辕氏之所登也朱陵紫葢之墟尧舜之所以辑玉而勤后也苍梧之野禹下车泣罪处也荆汤之王业所自始也江汉之间文武之化所首被焉者也楚之为楚濡染于圣人之徳其既乆且逺也如是今又有
　　圣天子在上煦妪覆育仁渐而义摩之则其山水之雄深风俗之醇茂人文物产効灵而贡珍蔚然甲于天下固其所也説者顾谓周太史之所掌十五国之风细不遗于曹桧而楚独无风春秋衣裳之防大不列于诸侯以是为楚病疑不得与齐鲁埒岂笃论哉至于楚之有志则自古昔以来代有撰述如盛之之于荆州吴从政之于襄沔湘中山水之记武昌风俗之编皆流声艺文可资典实然未有合全楚为一者而是书博采广搜折衷至当于以参掌故而补史氏之缺遗洵非特刑法之一家地理之一类也臣以楚人备官畿近获睹是书之成因缀词简末以奉扬大同之庶几庄生所谓邱里之言云尔
　　陆舒成稿序
　　自乡以升于礼部自礼部以升于
　　天子之庭三阅嵗得百五十人与是选者殆所称能言之士也然是百五十人者操舎不同趣仕于朝内外简剧所业滋殊求夫先资之言一一相讐者十不得二三焉是何名实舛谬言行之不相符欤夫言之浅深逺近详约不必同要之于道而巳故一日言之终身复之而不厌否则外泽而中枵犹虚车然莫可行也陆子舒成弱冠登上第褎然以文章名海内其所譔述闳而深醇而肆纵横变化而不淈于圣贤之法天下能言之士众矣审若是得不谓之道矣乎今舒成方为吏有仁民爱物之责推是道也以往用之一邑一邑犹是也用之天下天下犹是也献身成信之实有大异乎朋侪万万者以其言知之也呜呼修辞六艺之末耳而艺之成也因其末可以得其本其措而及于物也若执左契然然则世之不能言者务先慎其所之而其号为能言者亦勉思所以自践巳则不之践而以不知言之名诿诸良有司也将可乎哉
　　杨自西四十夀序
