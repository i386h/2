<!-- { "loadSidebar": true } -->
　　夫人既严兮又顺以祥，来配君子兮是生三良。以才自致兮名声之扬，庆暨诸孙兮学问文章。象服命书兮宠禄方将，气魂天游兮体魄在床。往营新宫兮嶷洛之阳，作诗幽石兮示后无疆。

　　【仙居县太君魏氏墓志铭】

　　临川王某曰：俗之坏久矣。自学士大夫多不能终其节，况女子乎？当是时，仙居县太君魏氏，抱数岁之孤，专屋而闲居，躬为桑麻以取衣食，穷苦困厄久矣，而无变志，卒就其子以能有家，受封于朝而为里贤母。呜呼，其可铭也。于其葬，为序而铭焉。序曰：

　　魏氏其先江宁人。太君之曾祖讳某，光禄寺卿；祖讳某，池州刺史；考讳某，太子谕德：皆江南李氏时也。李氏国除，而谕德易名居中，退居于常州。以太君为贤而选所嫁，得江阴沈君讳某，曰：“此可以与吾女矣。”于是时，太君年十九，归沈氏。归十年生两子，而沈君以进士甲科为广德军判官以卒。太君亲以《诗》、《论语》、《孝经》教两子。两子就外学时数岁耳，则已能诵此三经矣。其后，子迥为进士，子遵为殿中丞、知连州军州。而太君年六十有四以终于州之正寝，时皇二年六月庚辰也。嘉二年十二月庚申，两子葬太君江阴申港之西怀仁里。于是遵为太常博士、通判建州军州事，而沈君赠官至太常博士。铭曰：

　　山朝于跻，其下惟谷。缵我博士，夫人之淑。其淑维何，博士其家，二子翼翼，萼跗其华。诜诜诸孙，其实其葩。孰云其昌，其始萌芽。皇有显报，曰维在后。硕大蕃衍，牲以告。视铭考施，夫人之效。

　　【右武卫大将军黎州刺史世岳故妻安喜县君李氏墓志铭】

　　安喜县君李氏，连州刺史、赠太师、中书令、尚书令继昌之曾孙，镇国军节度使、驸马都尉、赠太师、中书尚书令、秦国文和公遵勉之孙，供备库使、赠安武军节度使端宪之子，是为皇族右武卫大将军、黎州刺史世岳之妻。温柔静恭，内外亲称之。治平四年，年二十五。以十一月二十四日感疾死，至二年二月十七日，葬河南府永安县。铭曰：

　　懿懿献穆，下归以祉。有来肃雍，施及孙子。厥嫔皇宗，莫丑具美。噫乎终藏，兆此新里。

　　【仁寿县君杨氏墓志铭】

　　太子中允致仕晋陵孙君贯之之夫人、仁寿县君杨氏者，其先青州千乘人。曾祖讳元，祖讳从，皆不仕。父讳霖，为进士，数举不遂，初徙其家常州之无锡。夫人年十七归孙氏，舅姑曰：“吾妇之承我也孝。”夫曰：“吾妻之助我也仁。”至生子而成为士，能贤以有名，则又曰：“吾母之能诲我也。”自内外族亲以至州里之言，则又皆以其舅姑夫子之言为信。呜呼，可谓贤矣。夫人生三男子，伯曰舜卿，季曰昌言，皆早死；曰昌龄，签书建康军节度判官厅公事，治平三年，自尚书屯田员外郎召为御史，五月十四日，次高邮，而夫人卒，享年六十四，以某月某日葬某县某乡某里。铭曰：

　　猗嗟夫人，女德之茂，中允之妻，御史之母。孝其舅姑，以顺其夫，又善教子，终成御史。官封偕老，禄养卒齿。归安新丘，送者空里。其哀无穷，劳则多已。 
　

　




　

　
●卷一百
◎墓志
　　【鄞女墓志铭】

　　鄞女者，知鄞县事临川王某之女子也。庆历七年四月壬戌前日出而生，明年六月辛巳后日入而死，壬午日出葬崇法院之西北。吾女生，惠异甚，吾固疑其成之难也，噫。

　　【仙游县太君罗氏墓志铭】

　　仙游县太君罗氏，世家南剑州之沙县。秘书少监陈君讳某之妻，比部员外郎俨、古田县尉侃、卫尉寺丞佩、同学究出身伟、殿中丞之母。年八十三，以某年某月某甲子卒。女一人，适张氏。孙男女若干人。太君有贤行，事皇姑萧氏顺焉，诸姒慕其所为，后亦皆称孝妇。经纪内治，能勤不懈，以至于老。少监君行治劳烈称天下，有施于后世，其子孙蕃衍，能中其家法，皆由太君善相其夫而能教子。陈氏之所以兴，太君与有力焉。铭曰：

　　呜呼夫人，有德有祉。妇于严姑，酒食燕喜。乃相君子，陈宗以兴。乃教众儿，有以贤称。乐其室家，以暨孙曾。归然寿宠，宜后之承。

　　【寿安县君王氏墓志铭】

　　江淮荆湖两浙制置发运使、少府监广陵孙君之夫人寿安县君太原王氏，其先自沧州之清池徙河南，世有显人。太府卿讳某者，皇曾祖也。库部员外郎、赠礼部侍郎讳某者，皇祖也。屯田郎中、赠吏部侍郎讳某者，皇考也。至夫人诸兄，亦皆为郎、尚书，而多以材艺称当世。夫人好读书，善为诗，静专而能谋，勤约以有礼。吏部君爱之尤，而择所嫁。于是少府君为大理评事、签书淮南节度判官厅公事，以夫人归焉。皇姑曰：“自儿有妇，内外族人加亲，而吾食寝甘焉。”少府君材能为朝廷所信，以至休显，其尽心外事、不以家为恤者，以夫人为之内也。嘉四年某月某甲子夫人卒，年五十三。明年某月某甲子葬扬州之天长县博陵乡皇姑之兆。子男二人，某，某。女六人，一嫁苏州节度推官毗陵张诲，一尚幼，四先夫人卒。铭曰：

　　少府，有仪有声。谁相其祁，以迄休成？维王淑女，顺妇慈母，内谐尊卑，燕及婚友。锦韬象轴，告命之华，序章爵邑，维荣有家。方大禄，以宜宠服。呜呼其徂，葬有吉卜。

　　【河东县太君曾氏墓志铭】

　　尚书都官员外郎临川吴君讳某之夫人、河东太君南丰曾氏，尚书吏部郎中、赠右谏议大夫讳某之子。谏议君伉直以摈死，而都官君尤孝友忠信，乡里称为长者。夫人于财无所蓄，于物无所玩，自司马氏以下史所记世治乱、人贤不肖，无所不读。盖其明辨智识，当世游谈学问知名之士，有不能如也。虽内外族亲之悍强顽鄙者，犹知严惮其为贤。而夫人拊循应接亲疏小大，皆有礼焉。嘉三年某月某甲子，年七十四，终于寝。有子四人：芮，秘书丞；ナ，亳州录事参军；其次蕃、蒙，曾出也，皆进士，而蒙为濠州司户参军。于是ナ、蕃皆已卒。芮、蒙以某年某甲子葬夫人某县某乡某所之原。某实夫人之外孙，而夫人归之以其孙者也。涕泣而为铭曰：

　　静专幽闲，女子之方，闳观博考，乃士之常。猗欤夫人，学问明智，其德女子，其能则士。我求于往，孰与比齐？呜呼公父，穆伯之妻。

　　【曾公夫人吴氏墓志铭】

　　夫人吴氏，太常博士南丰曾君之配，世家临川。二十四归曾氏，三十有五以病终。子男三，巩、牟、宰。女一。时博士方为越州节度推官，某年月日，乃启其殡临川，葬南丰之某地。前葬，巩谋于宗之长者，而请于博士曰：“夫人事皇姑万寿太君，承颜色教令，一主于顺，斟酌衣服饮食，尽其力，皇姑爱之如己女。于大人得辅佐之宜，于族人上下适其分。今其葬，宜得铭秘之墓中，于以永永延夫人之德，无不可者。”博士曰“然”，乃来求铭。夫人固早没，不及见其存时，虽然，博士先人行也，而又巩于友莫厚焉，于夫人之葬而铭也，其何让？铭曰：

　　宋且百年，江之南有名世者先焉。是为夫人之子，葬夫人于此。於戏。

　　【乐安郡君翟氏墓志铭（并序）】

　　尚书主客员外郎钱塘沈君名扶之夫人翟氏者，鄂州节度推官讳希言之子，太子左清道率府率致仕讳守序之孙，利州葭萌县令讳令图之曾孙。少则贤孝，父母称之，及嫁为妇，则舅姑称之如父母。处娣姒能和以有礼，畜妾御能正以有仁，闺门雍雍，上下顺治。自皇舅尚书公以才为时用，继以主客及夫人之子，而沈氏日大矣。夫人之德善亦日以显，内外亲皆悦服而归之，以谓其必大享爵禄，终于寿考，乃以治平三年九月十日卒于京师，享年五十七。初主客自河北提点刑狱移知明州，而长子方领开封府事，治有异状，为上所礼，以夫人久疾请于上，留主客京师，诏特听留以佐三司。于是诸名医治夫人无所不为，然终不起。始封长安县君，进京兆、乐安二郡君，生五男三女：男曰遘，翰林学士、右谏议大夫，知制诰；曰迥，泰州军事判官；曰辽，将作监主簿、监寿州酒；曰，漳州漳浦县主簿；曰，试将作监主簿；女适秘书省著作佐郎颜处恭、邢州尧山县令王子韶、太常博士监察御史里行蒋之奇。翟氏，济州金乡人。商州团练使守素者，当太祖时亲信任事，族人因多为武吏，而皇考独好文学，举进士中第，负材任气，不肯有所屈，以终不得意。夫人之兄严亦知名，又早卒。夫人伤其家替，每独叹息。今上即位，翰林守杭州，其季舅惟康以奉献得仕，今为道州宁远县主簿。夫人既卒，诏以主客知苏州，十二月某日葬夫人杭州钱塘县龙居山舅姑之兆。铭曰：

　　沈侯世献，得相惟媛。归嫔于宗，诲子而彦。相之斯何？德则有仪。诲之斯何？庆则有贻。始周姓姬，后氏为翟。于梁曰璜，实佐其国。至汉高陵，又以才称。世降弗嗣，乃齐女子。许公之妻，公武之母，昭于铭诗，无盛与夷。彼暴而兴，亦遄其沮。我以吾仁，其昌孰御。延延中丘，万木如茨。往从舅姑，协我初龟。

　　【高阳郡君齐氏墓志铭（并序）】

　　夫人故翰林侍读学士、赠开府仪同三司王公讳洙之妻，故光禄寺丞力臣、今太常寺太祝钦臣、秘书省著作佐郎陟臣、秘书省正字曾臣之继母也。姓齐氏，好读书，能文章，有高节美行。治平二年，年五十五，以五月初三日终于亳州其子之官舍，治平三年十月初八日，葬于南京虞城县孟诸乡田丘里。初，夫人自哀早孤，誓不嫁以养母。及公失初妻，诸子幼，闻夫人贤行求之，曰：“是必能母吾子。”于是母兄强嫁之。及归，果能母诸子。聪明而仁，恭俭以有礼，阖门欣欣，无一异言。始封县文安，又封郡高阳，而公卒，即举家政属之子妇，斋居素服，不御酒乐，以至没齿。虽时为诗，然未尝以视人，及终，乃得五十四篇。其言高洁旷远，非近世妇人女子之所能为。又得遗令一篇，令薄葬，其言死生之故甚有理。齐氏祁州蒲阴人。夫人曾祖讳某，故不仕；祖讳安，故不仕；考讳永清，莫州防御推官。兄恢，弟恽，皆知名。公四男一女，女嫁尚书职方员外郎陈安道。夫人既善抚诸子，而诸子亦多贤，能致孝。于葬，来求铭。铭曰：

　　在冀中山，有孝季齐。少孤恃母，悲不忍离。及以义行，乃终顺慈。显显王公，学问文章。族为大家，爵禄宠光。来继来助，其贤则誉。铭诗幽宫，以告齐终。齐终有始，自其为子。

　　【同安郡君刘氏墓志铭】

