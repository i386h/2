<!-- { "loadSidebar": true } -->
　　先王之欲齐政立信平施执中天下之利害攸同则非衡无以达其志非衡无以成其功故后代圣人奉之而不坠悬之而无穷逺必照乎庶物近罔欺于厥躬少多之分着彼我之情通廉者不约贪者不丰昭昭有礼殊之义洋洋有和乐之风乃以见权衡之徳器用之雄也观夫制形有象称物以律万万靡差铢铢罔失虽遇寡而必举亦裒多而不溢傥有贾竪懐虚背实虽手巧而用售终身平而贞吉节在不欺徳咸有一用之则竭力于百战舍之则甘心于三黜其昭明也有景纬之文其重坠也有沉潜之质是以春秋仲而均之以法日夜分而俾之无妄体正居中懐柔抱壮揣千钧之重不赢其材称万物之多莫穷其量夫然则人亦有是岂惟斯平士为之物官为之衡材之云多虽黙必重文之不腆虽语必轻非荣辱莫敢怨【阙】　恐莫敢惊挺然诚悬不可欺以轻重确乎不抜孰敢议其屯亨吾当颙颙视听直心举措岂能朶颐腾口如羮也
　　第二【以仪止泰一无浅观业为韵】
　　搜圣人知【疑】垂象伊兹衡之可观材径挺以绳直星连绵而珠攅惟用也甿庶不能以多少隠惟平也轻重不能以诈伪干故得万人所以廛里物或纷竞可以定黍累之圭撮利其分毫可以观低昂之容止执中以告无或不喜则夫衡之为物其用甚大四方正而域中平七政齐而天下泰动而无欲任之故絶私益而无妨【疑作方】行之固不害然能思无不践应仓舒刻舟之深浅问无不知表张重度骨之威仪若乃均其神道形其事业圣人因之以平施边鄙赖之而不怯岂欲决其差谬明其有无小人取之以作则君子见之而交孚则有王臣謇謇宰我【疑】秩秩洞鉴人才神无隠质谅兹衡之攸嫓故守之而勿失傥陈平之见知宰州县之如一
　　平权衡赋【以昼夜平分钧铢取则为韵】　　刘禹锡
　　惟天垂象惟圣作程播二气而是分晷度立五则而在审权衡上穆天时应隂阳之克正下统人极俾凖绳而惟平于是黍累无差毫厘必究等度量而化通逺迩体平均而势行宇宙当其夹钟中律南吕戒铜浑应节于寒暑玉漏方齐乎宵昼繇是命有司而申令考前王而是遵权轻重以审则中规矩而和钧事垂文兮风传乎千古道如砥兮日用于兆人懿夫正以处中平而立矩命其同也有虞之制克彰称其谨焉宣父之言可取故能用该仁里象合天文既左旋而右折量轻并而重分持平罔亏可谓范于秉钧之佐位【疑作涖见礼记】信惟一将有助于执契之君不然则何以悬之而息彼奸诈正之而协于晨夜得平则正我之道兮允执厥中益寡裒多众所用兮不言而化化之有孚功莫可逾立规程罔慙夫镜揣钧石宁失乎锱铢匪假垂钧而其用不匮何劳剖斗而所争自无方今百度惟贞万邦承则顺时设教兮靡不获所同律和声兮允臻其极玉衡正而三阶【四字一作直而悬衡】以平七政齐而庶政不忒矣美君臣之同体犹权衡以合徳宰凖绳之在心庶轻重之不惑
　　第二【同前韵】　　　　　　　　李宗和
　　王者统四时均五则彼权衡之为凖验隂阳之不忒钩深致逺黍累于焉靡差称物平施晷度由之斯得惟权也分其重惟衡也取其平明乎国经固悬兹以垂范掌乎天秩如用兹而永贞衡任权以钧物权资衡以作程故一人体之以清万国万国仰之而庶政以成当其鸟司分畴人敬授既量诸夕又测其昼盈虚气等何借于土圭日夜时分已传于玉漏莫不同度量以应其兹【疑】平权衡以叶其苟顺气以颁节实从时而不谬其功斯博其道式孚谅同君【疑】于逺近故不失于锱铢俾称物者守之无易抡材者持之罔逾皇矣我君康哉神化万方取则自得于均平二气尚分无愆于昼夜不然者何以佐璿枢之斟酌调元气以氤氲申乎旧章孰以权衡之大匪无同异所季【疑】春秋之分齐其重轻等其规矩岂钧铢之是待在绳凖而有取固将平邦国亦以叙彞伦七政惟齐有符乎应天之运百工咸赖实资乎秉国之钧宜其平域中而齐律度贞天下而利黎人惟正直可法惟中平可均夫如是则权衡者盖亦考兹义而是遵
　　第三【同前韵】　　　　　　　　陈　佑
　　俾民不迷兹器维则行之而万象正动之而天下直一人不宰命任权者必公百辟以孚在持衡者守徳此盖国之恒凖教以顺行虽因时以考正乃假人而后成权之垂知俯下而斯重衡之正乃得一以至贞忠以自胜直哉惟清物无偏以表徳器守公而作程动必推移佐璿玑而克正静无偃仰若太阶之既平懿夫衡之诚悬徳乃是茂秉中正以不惑在毫厘而何谬众星分列若歴歴以拱辰一权下临正亭亭而当书斯斟酌之所以俾名实以相副者也尔其观象取则其数可陈积而成重铢以和钧称物平施则其道无极从时利用乃有命惟新既审度而攸凖夫何患乎不均安则无倾正以顺化四时行令必因其隂阳一徳奉天谅贞夫日夜是知分寸相生成乎象盈虚有凖观夫文因黄钟以起数应鸟之司分尔乃七政允修五常斯覩为时徳也诚金义而木仁为器法焉乃左旋而右矩既轻重之必审虽细微而待取平之为美曲逆终作汉臣中以见称伊尹是为殷辅兹乃衡之为道也可大权之为义也斯孚绳从则正徳不可诬动不欺于黍累用有识于分铢若夫求平之至者执中之谓乎
　　衡诚悬赋【以无敢欺以轻重为韵】　　　张　贾
　　衡称物以致用诚至精以作孚惟衡也表正直之有则惟诚也俾轻重之亦【疑】逾是将黙运乎规矩显微乎锱铢齐日月于七政协天地于三无且衡之徳也权以相扶正之道也礼之为枢行【疑】得其诚而物无不应礼归于正而奸不可诬是知大徳所感小人是惨举轻为重彼于信而自亏犯正以邪将畏礼而罔敢衡之用也可大衡之设也无欺既有别于髙下固非差于毫厘懿夫设尔而倚坦然而夷其大不让其细不遗始执谦而益矣终忌满而损之必盈缩而得度乃中正而自持于道深可均于五则遵乎信宜作配于四时原夫衡为器之轨礼为邦之纪宰物者必察其所持为政者必视其所以均则无怨是将施徳于人审乃不欺故曰为仁由已彼天下之至精实至人之用情衡持平而固本权应变而定倾俾廉者之中节抑贪夫而不争虚而受钧石不能以为重进而就圭撮不足以为轻惟合徳之为美故进退而有程我有司以守职操持羣才所奉垂正直之权衡察善败之轻重此所以振千古之贞范副大君之垂拱者也
　　第二【同前韵】　　　　　　　　陈　佑
　　衡之诚也义在乎有孚悬之审也法贵其不渝先贤所以建作智者所以通规模俾人事之在【疑】凖在权衡之合符端平可以揣金石轻重可以分锱铢逺取诸天既齐七政不私于物亦象三无质因材而斯宣文缀星而可览临用详备而有诚物情诈伪而何敢此良工之度木同药镜之照胆故审其思者为衡可持端其事者于物无欺以之忖刻舟爰定其圭撮以之明度量不失其毫厘实同途于执政将一体于有司诚可大而可久必念兹而在兹若乃贸迁有无应用鄽里万物禀原百货资始苟执其均平孰不我以称物则合于圣人有常乃比于君子至哉权衡功与利并成天下之务其利斯博为天下之式其功不轻道在乎至要理归乎至贞提握之间而万人取则寻尺之内而九有致平岂不以作者之圣述者之明守而勿失用之必行将度量而并设与规矩而齐名抡材至精多士无拥【疑】以权衡拟升降以中正为遵奉当平施而不差仰衡诚之义重
　　嘉量赋【以金锡无耗然后量之为韵】　　　敬　括
　　作之嘉量其义惟深嘉者以善为节量者用平其心穷微于子谷之数酌宪于黄钟之音葢取诸象爰范于金亦既成止其仪可觌坚外可程虚中受益功格于衡镜实同乎珪锡以分多少宁患乎不均以立信仁抑行之无斁然美其方能立矩卑莫可逾出入罔恡包含式孚徇公灭私乃为而勿有纳新吐故亦用当其无理将神而共契迹与道而相符且器守乎谦人惟厥操人非器罔主器非人奚导不谨则诈伪生端无方则羡溢为耗职是司者胡顔相冒由此言旃不其至然外乎则槩【前汉律歴志作庣】乃旁穿既因物以进退亦与时而贸迁施于政而四方仰则毗乎理而百代犹传诚可美而可尚愿斯焉而取焉异乎大小区分髙卑奇偶始增撮而就合卒聚升而成斗随求而获进获退顺动而何先何后洎乎职兴都尉计起羊洽平籴而作典布均输而有方常平由是以实大国因之用强岂比天有斗而酒浆不挹山有谷而牛马空量然而当春秋分之期为昼夜至之时于以较矣于以用之实万人之所欲敢望闻于有司
　　度赋　　　　　　　　　　髙　迈
　　昔在太始原于物初天地草昧建皇王以为宰淳朴自理非贤臣而勿居歴云官与鸟职接洪范而周书无不较权衡之轻重考度量之盈虚因物以极神托数以明象积分而成寸引尺而为丈列隂偶而阳奇法天三而地两凖之亿万其如指掌时止则止时行则行随物而应施不失平其至妙也多少不能以藏数其至微也长短不能以隠情易而无欺简而无惑节之以礼其仪不忒圣人进退以观象君子方圆而取则戒百王之规矩为万代之绳墨钦若伯禹圣哉为王道济天下爰厘【疑】大章投足既广行地无疆彼里之难测用度之可量四时以日月为明万国以君王作大同衡律而一轨量海内平而天下泰居日中而成市观异方而毕防在商贾之所资惟尺度而为最夫道以神契物以言筌义无不尽理无不全度之为物也资道以为用度之为道也托物而无偏述斯往矣吾不知所以然
　　金柅赋【以贞而能一斯可制动为韵】　　　孙汝玉
　　圣人患人情多迁物象不一爰指道枢之要因明金柅之质盖以金则持坚而有常柅则制动而无匹当全模于大野【疑作冶】曾因鼓铸之功及入用于生民克保安贞之吉原易道之所施得器度之攸宜任重而难胜者非刚莫能致其定利转而不息者非一无以止其随所以适其所适斯焉取斯在如轾如轩之时自能劲挺处无輗无軏之地物莫称推美其叶范选【疑】而见辞取鍜链而兴制虽成形于橐籥不假饰于磨砺常无销铄懐可以明确禀安排之理端居退止之旌首于万化之内而及百度惟贞然以上经之防难分先儒之见无果一以节驱驰而为事一以当径路而待我苟在镕而备物固察其所由如持重以知名则用无不可是则寓质之时惟工所资将永平于轨辙亦致理于麻丝不为事迁可类仁之方也终然静胜固知道岂逺而夫如是观六爻之所总皆遵乎不动验一徳之可称莫与彼争能我皇由是立心坚固引义依凭躁竞者息之于静域回邪者制之于直绳然则金柅之为器也于今而其道益









　　文苑英华巻一百四
　　钦定四库全书
　　文苑英华巻一百五　　　宋　李昉等　编器用四
　　八月五日花蕚楼赐百官明镜赋一首
　　金镜赋一首　　　　　千秋镜赋一首
　　太原进铁镜赋一首　　镜花赋一首
　　古镜赋一首　　　　　照寳镜赋一首
　　山鸡舞镜赋二首　　　屈刀为镜赋一首八月五日花蕚楼赐百官明镜赋
　　赵自励
