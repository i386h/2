<!-- { "loadSidebar": true } -->
　　李宻陈情表有少仕伪朝之句责备者谓其笃于孝而妨于忠尝见佛书引此文伪朝作荒朝葢宻之初文也伪朝字葢晋改之以入史耳刘静修诗若将文字论心术恐有无边受屈人葢指此类乎近日赵道作令伯祠记辩伪朝字惜未见此
　　出师表缺句
　　孔明出师表今世所传皆本三国志按文选所载先帝之灵下若无兴徳之言六字他本皆无于义有缺当以文选为正
　　周后稷世
　　史记世本国语载后稷至文王凡十五世愚按后稷始封至文王即位凡一千九十余年而止十五世可疑也或曰上古人多夀考然而父子相继三十年为一世常理也以十五世而衍为一千九十余年即使人皆百歳亦必六十而娶八十始生子而后可叶其数岂有此理邪稷与契同封契至成汤四百二十余年凡九十四世而稷至文王年倍而世半之何稷之子皆长年而契之子孙皆短世乎此又可证也夫以周家帝王之世国史载之犹难明若此近世家谱可尽信乎
　　微子面缚
　　史记宋世家武王克商微子肉袒面缚左牵羊右把茅亡弟恒读史至此谓予曰微子有四手兄知之乎予曰书传未闻乃笑曰使无四手何以既面缚而又有左手牵羊右手把茅乎然究言之皆必无之事肉袒面缚出于左氏乃楚人以诳庄王受郑伯之降借名于武王而诬微子也史云微子抱祭器而入周既入周矣又岂待周师至而后面缚乎又究而言之抱器入周亦必无之事刘敞曰古者同姓虽危不去国微子纣庶兄也何入周之有论语云去之者去纣都也虽去不逾国斯仁矣
　　青云
　　史记云伯夷叔齐虽贤得夫子而名益彰顔渊虽笃学附骥尾而行益显闾巷之人欲砥行立名者非附青云之士恶能施于后世哉青云之士谓圣贤立言传世者孔子是也附青云则伯夷顔渊是也后世谓登仕路为青云谬矣试引数条以证之京房易占青云所覆其下有贤人隐续逸民传嵇康早有青云之志南史陶景年四五歳见葛洪方书便有养生之志曰仰青云覩白日不为逺矣梁孔稚圭隐居多构山泉衡阳王钧徃游之珪曰殿下处朱门游紫闼讵得与山人交耶钧曰身处朱门而情游沧海形入紫闼而意在青云乂袁彖赠隐士庾易诗曰白日清明青云辽亮昔闻巢许今覩台尚阮籍诗抗身青云中网罗孰能施李太白诗猎客张兎罝不能挂龙虎所以青云人髙歌在岩户合而观之青云岂仕进之谓乎王勃文穷且益坚不坠青云之志即论语视富贵如浮云之防若穷而常有觊觎富贵之心则鄙夫而已矣自宋人用青云字于登科诗中遂误至今不改
　　蜀取刘璋
　　汉昭烈于十六年冬从刘璋之迎而击张鲁是时孔明留守荆州至明年乃自葭萌据涪出法正之计昭烈亦强忍从之若使孔明在举措当不如此今以取刘璋为孔明病葢亦未之考也
　　巧说少信
　　史记货殖传南楚好辞巧说少信诸家不解此句余谓有为神农之言者许行自楚之滕庄周与惠子俱濠人宋玉作大小言赋又作神女髙唐赋韩诗外传载孔子与子贡交辞于漂女皆南楚巧说少信之明证也
　　汉世武技
　　汉书王尊传迹射士千人注迹射言能寻迹而射取之也又有射声校尉言闻声而能射之合二条观之见汉世武事选练之精如此
　　如日夜出
　　汉书武帝纪建元二年有如日夜出诸家无注予解之曰曷言乎如日光如日也曷不言日夜出日不夜出夜出非日也有不宜有也曷为书纪异也晋书书有日夜出髙三丈遂日之矣班氏书法春秋复起亦不能易矣班之叙传自目为春秋考纪有意于续获麟乎读者爱传志之宏博而忘考纪之简严何哉
　　钱镠
　　司马温公通鉴载吴越王钱佐年十四即位温恭好书礼士问仓吏今蓄积几何曰十年王曰军食足矣可以寛吾民乃命复其境内税三年欧阳永叔五代史乃云钱氏自武穆王镠常重敛以事奢侈下至鱼鸡卵鷇必家至日取每笞一人以责其负则诸案吏各持簿于庭凡一簿所负唱其多少量为笞数笞已则以次唱而笞之少者犹积数十多者百余人不堪其苦欧阳史司马鉴所载不同可疑也胡致堂曰司马氏记佐复税之事五代史不载欧阳修记钱氏重敛之虐通鉴不取其虚实有证矣予按宋代别记载欧阳永叔为推官时昵一妓为钱惟演所持永叔恨之后作五代史乃诬其祖以重敛民怨之事若然则挟私怨于褒贬之间何异于魏收辈耶
　　老泉公论
　　苏老泉云唐三百年文章非两汉无敌而史之才宜有如丘明迁固而卒无一人可与范晔陈夀比肩公矣乎其论乎葢虽韩愈顺宗实录亦在所不取也而宋儒乃以五代史并迁此不足以欺儿童而可诬后世乎
　　君主妻河
　　史记年表秦始以君主妻河君主秦君之女其曰君主犹后世公主也妻河沈之河水如河伯娶妇故事葢戎俗也吕东莱作大事记不达君主之义改主为生又改生作甥失之逺矣是以君子无贵凿也
　　秀羸多能
　　北史称崔浩尫纎懦弱胷中所怀乃过甲兵不如说苑称孙叔敖秀羸多能四字文而不赘先秦文人造语如商彞周鼎因物赋形文质得中后世不朴则雕矣
　　角端步揺
　　晋书载记赞角端掩月步揺翻霜按角端谓弓也李陵遗苏武角端弓知胡人以角端弓为贵耳步揺者慕容也初莫防跋入居辽西燕代名冠步揺诸部因目之为步揺后讹为慕容因以为氏焉
　　景云年
　　孙之翰唐论中宗景龙四年睿宗即位未逾年而改元景云之翰书去其元字而书景云年慎谓前若书景龙四年正月至五月自五月后上书景云六月至十二月庶得其实而贬亦在其中矣之翰之论曰古之人君即位必逾年而改元者先君之年不可不终也后君继位不可无始也一年不可二君也不终则忘孝矣不始则无本矣一年二君则民聴惑矣故书景云年戒无礼而正不典也噫凛凛乎春秋之笔也之翰名甫吾蜀人所着唐论笔力在范祖禹之上与青神王当所编春秋名臣传皆有史迁之风今罕传于世惜哉
　　姚璹谄武后
　　武后时明堂灾姚璹云成周宣榭火卜世愈隆汉武建章炎盛徳弥永其谄而曲如此史乃以之与狄仁杰王方庆同传异哉张唐英云求璹其侣乃与洛水进赤石者可为同等可汚狄王二公之传哉按唐语林武后时争献祥瑞洛滨居民有得石而剖之中赤者献于后曰是石有赤心后欲赏之李日知曰此石固有赤心其余岂皆谋反耶唐英所引葢此事语林罕传人亦鲜知此语所出诚可为史中笑柄耳宋汪彦章为张邦昌雪罪表云孔子从佛肸之召本为尊周纪信乘汉王之车葢将诳楚其颠倒是非助佑奸逆与姚璹对武后正相类其能免斧钺之诛于君子之论哉
　　李泌家传
　　柳玭称李泌佐肃宗两京之复谋居多其功大于鲁连范蠡而取范阳之谋其首也史多逸其事惟邺侯家传为详司马公通鉴多载之至朱子纲目乃以家传出其子孙门生疑非实录善乎眉山史照之言曰家传诚不可尽信亦岂得尽不信哉
　　韦月将崔善正
　　洛阳布衣韦月将上言武三思浊乱椒房浙西布衣崔善正上言李锜谋为不轨身死而无益于事史且微其名噫亦可怜矣易曰壮于趾征凶其二子之谓乎
　　袁生
　　陆机汉髙祖功臣颂曰袁生秀朗沈心善照汉斾南振楚威自挠大畧渊囘元功响效邈哉斯人何识之妙按汉书辕生说汉王曰愿君出武关项王必引兵南走王深壁令荥阳成臯且得休乃复走荥阳如此则楚所备者多力分汉得休复与之战破楚必矣其后髙祖未酧其赏故史不列于功臣之数陆机作颂乃侪之二十一人之列可谓发潜阐幽矣王应鳞曰辕生说行而身隠鸿飞鱼潜脱屣圭组逺希鲁连近慕董公亦古之逸民不可与辩士说客并论也慎按姓氏书辕生乃辕涂之后汉有辕固生之后也其后去车为袁后汉袁良碑叙其世系曰当秦之乱隠居河洛髙祖破项实从其防天下既定还宅扶乐文失其名碑亦阙焉非陆士衡王伯厚发其潜徳人亦罕知之予故彚之以补班史之遗焉
　　牛继马
　　晋书云初石圗有牛继马后故宣帝深忌牛氏遂为二榼共一口以贮酒帝先饮其佳者而以毒酒鸩其将牛金而恭王妃夏侯氏竟通小吏牛氏而生元帝今通鉴省其文竟云通小吏牛金而生元帝牛金可谓枉着一死又负秽名殊可笑也又按唐元行冲元魏之后着魏典三十巻引魏明帝时西柳谷瑞石有牛继马之像旧时谓元帝本出牛氏诬辞也魏道武帝名犍继晋受命此其应也
　　晋惠帝
　　晋书载惠帝闻蛙鸣问为官蛙私蛙见饿者云何不食肉麋由此言之愚昧甚矣及荡阴之败兵人引嵇绍斩之帝曰忠臣也勿杀绍血溅帝衣左右欲浣衣帝曰嵇侍中血勿浣也由此言之英明甚矣一惠帝也相去数年何其乍愚乍明如此史之言或虚或实必居一于此矣
　　桓温诬海西公
　　晋废帝为桓温所废降为海西公崇德太后诏数其昏浊溃乱动违礼度有此三孽不知谁子人伦道丧丑声遐布温之矫诏葢皆诬辞又造謡言谓海西公不男使内人与向龙交而生子所谓本言是马驹今诧成龙子也又欲杀海西三子乃造谣云青青御路杨白马紫防缰汝非皇太子安得甘露浆謡言传布人遂以为实矣温既杀君不厚诬其恶何以为辞按臧荣晋书云废帝深虑横祸乃杜塞聪明既废之后终日酣畅耽于内有子不育以保天年时人怜之为作歌焉以此证之桓温矫诏之辞奸党伪造之謡其可信乎海西公可谓受诬千载矣温公通鉴书此亦不分别史氏之言其可尽信乎
　　包谞
　　包谞诬顔杲卿上禄山降表凌凖诬郭子仪夺王甫之功李肇之诬李泌定麻姑送酒柳珵诬陆宣公计谄窦参小人诬君子何所不至而后世不成人之美者徃徃信之朱子纲目亦不取麻姑送酒事李泌匡复之功亦大矣此小过似可恕也况司马温公通鉴元以此事入考异传疑而纲目乃升为正文君子与人为善之意何在乎或者门人妄笔非朱本意
　　大范小范
　　范仲淹镇延安夏人相戒曰小范老子胸中有数万甲兵不比大范老子也注大范名雍仲淹之父传之至今无人知其误者按范仲淹作范雍墓志云公讳雍字伯淳蜀人也为龙圗待制振武军节度使镇延安卒諡忠献又观富郑公作范文正公墓志云仲淹父名墉为钱俶掌书记仲淹二歳而孤随姚陈氏再适朱氏则雍岂仲淹之父乎相传不考之误至此世系且不明则史之善恶是非顚倒多矣
　　王庭珪
　　陈桱续宋元纲目书王庭珪送胡铨诗逢秦桧之怒分注云贬辰州以死按鹤林玉露云王庭珪自桧死后还家年八十九歳孝宗召见年老足弱令一孙扶上殿孝宗慰谕再三特官其孙以此考之庭珪未尝死于辰州也后世多以正史证小说之误小说信多诋讹然拜官召见昭昭在当时耳目必不敢谬书如此是小説亦可证正史之误也縁定宇一时信笔辰州下多増以死二字尔
　　虞雍国忠肃公守唐邓欲取长安事
