<!-- { "loadSidebar": true } -->
    五老东西，有凌□峰，耸峭，上插空碧，下吞江湖，飞湍激濑，连接绝壑，孰究其本？古老相传曰：“昭德源也。”中有秦公，遍扣南宗。既决心要，周由圣迹，过於山前，倚锡而望，疑为栖宴之场。俄有一叟，自源而出。乃问曰：“君不当此山之主乎？”叟曰：“斯国家名山，某王者百姓。然樵於上，耕於下，取诸利，输诸官尔。”师曰：“予欲庐於其间，可乎？”叟曰：“天下大岳大川，唯释氏庙之，元元祠之，固亦多矣！士有抱浩然之气，韫清净之德，浑於麋鹿，狎於禽犭爰，绝圣弃智，大忘世间，何有不可哉？”师曰：“予虽匪其人，窃慕久矣！”叟於是引师蹑ハ拥锡，拨草而进。则左眄右视，怡然莞尔。谓其叟曰：“予其终焉於斯矣！”
    时则芟芜伐莽，夷石疏泉。初自一邱一庵，一榻一席，韬光味道，影不出谷。累积岁时，野俗相响，始觉鸟径，渐通人烟。□游上流，来往或拥，避之不可，复广其堂。隐之既难，乃居其额，则天五年，前使陇西公所给，用旌其名。况乎树植芳贞，掩映岩岫，梨橘既实，松柽欲偃，所谓荆棘殒而珍卉华，萧艾除而忍草茂。矧夫处如是之方，作如是之事，又安可坚守自得之趣，无有利他之望哉？
    予历於二林，达於幽致，耳饫天籁，神融山光，忘归之心，邈矣尘外。因询其始，乃见诸末，遂命笔砚，不俟请而纪之。曰光化巳未岁，迄於天丁丑年，一十八载矣。
    ☆贯休
    贯休，字德隐，俗姓姜氏，婺州兰人。七岁投本邑和安寺圆贞禅师出家。乾宁初献诗吴越武肃王，复北谒荆帅成。後忤，黜出黔中，再游荆南。高季昌馆之龙兴寺。天复中入成都，王建留住东禅院，署号“禅月大师。”寻建龙华道场，令居之。累加龙楼待诏明因辨果功德大师翔麟殿引驾内供奉经律论道门选练教授三教元逸大师、守两川僧大师，赐紫大沙门。梁乾化二年卒，年八十一。
    ○陈情颂
    有叟有叟，居岳之室。忽振金汤，下彼。闻蜀风景，地宁得一。富人侯王，旦摩诘。龙颜日角，紫气盘屈。揭日月行，符汤武出。天步孔艰，横流犯跸。穆穆蜀俗，整整师律。髯垂雪，忠贞贯日。四裔苏活，万里丰谧。无雨不膏，有露皆滴。有叟有叟，无实行实。一瓶一衲，既朴且质。幸蒙顾盼，词缓思郁。轩镜光中，愿如善吉。
    ○尧铭
    金册昭昭，列圣孤标。仲尼有言，巍巍帝尧。承天眷命，罔厥矜骄。四德炎炎，皆不凋。永孚於休，垂衣飘。吾皇则之，小心翼翼。秉阳亭毒，不遑暇食。土皆苔绿，茅茨雪滴。君既天赋，相亦天锡。德金镜，以圣继圣。汉高将将，太宗兵柄。吾皇则之，日新德盛。朽索六马，罔坠厥命。熙熙萧萧，块润风调。舞擎干羽，囿入刍荛。既玉其叶，亦金其枝。叶叶枝枝，百王允。享国如尧，不疑不疑。
    ○舜颂
    高高历山，有黍有粟。皇皇大舜，合尧元德。五典克从，四门伊穆。大道将行，天下为公。临下有赫，选贤用能。吾皇则之，无攵无逸。绥厥品汇，光光得一。千幅临顶，十在随跸。大哉大同，为光为龙。吾皇则之，圣谟隆隆。纳隍孜孜，孜孜切切。六宗是，五瑞斯列。排麟环凤，爬香立雪。四方纳赆，九围有截。昔救世师，降生竺乾。寿春亦然，万年万年。
    ○续姚梁公坐右铭（并序）
    愚尝览白太保所作《续崔子玉坐右铭》一首。其词旨乃典乃文，再恳再切，实可警策未悟，贻厥将来。又见姚崇、卞兰、张说、李邕，皆有斯文，尤为奥妙。其於束勖婉娩，乃千古之鉴戒资腴矣！愚窃爱其文，惟恨世人不能行之十得其二，一日抽毫，遂作续白氏之续，命曰《续姚梁公坐右铭》一首，虽文经理纬，不逮於群公，而亦可书於屋壁云。
    善为尔诸身，行为尔性命，祸福必可转，真悫言前定，见人之得，如己之得，则美无不克，见人之失，如己之失，是亨贞吉。反此之徒，天鬼必诛。福先祸始，好杀灭绝。不得不止，守嫌寡欲。善善恶恶，不得不作。无见贵热，谄走蹩{薛足}。无轻贱微，上下相依。古圣著书，孳孳。忠孝信行，越食愈衣。生天地间，未或非假。身危彩虹，景速奔马。胡不自强，将升玉堂。胡为自坠，言虚行伪。艳殃尔寿须戒，酒腐尔肠须畏。厉志须至，扑满必破。非莫非於饰非，过莫过於文过。及物阴功，子孙必封。无恃文学，是司奇薄。患随不忍，害逐无足。一此一彼，谐宫合徵。亲仁下问，立节求己。恶木之阴匪阴，盗泉之水匪水。世孚草草，能生几几。直须如冰如玉，种桃种李。嫉人之恶，酬恩报义。忽己之慢，成人之美。母担虚誉，无背至理。恬和畅，冲融终始。天人之行，尽此而已。丁宁丁宁，戴含齿。
    ☆虚受
    虚受，嘉禾御儿人。咸通中充左街鉴义，广明中住大善寺。後唐同光初住京左街敬爱寺，赐紫。三年卒。
    ○大唐嵩山少林寺故寺主法华钧大德塔铭
    夫真如不变，假澄湛以彰名；俗谛有迁，因去来而立号。考真俗而虽异，询性相而何殊。是知生灭之途，古今恒式，若夫性本神咨，道唯天与者，即嵩山少林寺故钧大德之谓也。
    大德法讳行钧，俗姓阎氏，郑州阳武人也。始自髫龀，便鄙喧哗。年十有四，捐俗慕法，依止嵩山会善寺西塔院法华禅师，为和尚执持瓶舄，旦暮焚修，诵《法华经》，励坚固志。三度寒暑，一部终毕。其师深器之，遂与落。迨年满，受具於本寺琉璃坛，自後游讲肆，习毗尼，屡易炎凉矣。然志在讽诵莲经六千部，遂卜居石城山。檀越信士，钦承道德，崇重行藏。於广明庚子岁，请住少林寺。乃曰：“末法住持，无先像设。”由是召募有缘，葺修大殿，首尾三载，缔构悉成，而遇释门澄汰，遂从毁废。後值再开佛法，重励身心，复立殿堂，兼塑佛事。矧以一自住寺，罔辍讽经，供养众僧，星霜四纪。兴慈拯物，临坛度人，戒德馨香，道风遐，士庶写葵藿之敬，僧尼倾归仰之心。能事既周，化缘又毕，於同光三年七月廿日示灭，春秋七十八，僧腊五十九。本寺门人等，依西国法茶毗之，薪尽火灭，收其灰骨，起塔於寺之东北隅，礼也。落弟子宏省，不远百里，命余叙其懿行。辞避不已，乃作铭云：
    真如不变兮世谛推迁，迷滞流转兮达悟幽玄。释宗硕德兮幼慕金仙，住持嵩岳兮载诞圃田。两修佛殿兮不移乎地，长讽莲经兮如一其志。供僧临坛兮声誉远被，化终示灭兮今昔同致。崇宝塔兮寺之隅，播芳尘兮期罔坠。
    ☆桂琛
    桂琛，俗姓李氏，常山人，幼投本郡万岁寺，依无相大师出家。後住漳州龙溪罗汉院。後唐天成三年卒，年六十二。清泰二年谥“真应禅师”。
    ○明道颂
    至道渊旷，勿以言宣。言宣非指，孰云有是。触处皆渠，岂喻真虚。真虚设辨，如镜中现。有无虽彰，在处无伤。无伤无在，何拘何阂？不假功成，将何法尔？法尔不尔，俱为唇齿。若以斯陈，埋没宗旨。宗非意陈，无以见闻。见闻不脱，如水中月。於此不明，翻为剩法。一法有形，翳汝眼睛。眼睛不明，世界峥嵘。我宗奇特，当阳显赫。佛及众生，皆承恩力。不在低头，思量难得。拶破面门，（阙一字）覆乾坤。快须荐取，脱却根尘。其如不晓，谩说而今。
    ☆道清
    道清，後唐天成中沙门。
    ○磁州武安县定晋山重修古定晋禅院千佛邑碑
    原夫佛理，志大意微，有德而风靡三皇，无位而匡乎八表。化迹隐显，利用投机。（阙四十二字）宣戒善日用日新。道证无生，不的不莫，有相不惮於理，执空恐滞於魔。昔在千人志居中（阙二字）敬（阙三十五字）也。生知罪福（阙二字）猛列出家，志气异於常徒，顿舍亲孤然山峪，暑风寒雪，已辩春秋，叶落花生，方知冬夏。缘（阙三十一字）东魏黄初三年，高欢帝所造也。又《杂集异记》云：“魏时有大乘僧，不知生族，诸天降食，以供其斋。忽夜梦二竖，凭（阙二十二字）俗服於山石边，有大周树，本坚枝密。其僧将法衣往树欲挂，其树忽尔开而{隹云}之，俨然掩合，神力弥缝。乃婚媾长於二子，彳爰一十二年，却至树边，树开而（阙十四字）有虎斗庵前，师乃以手约杖驱，而皆弭伏。後之人因其树，号“周禅师之寺”焉。又改为“定晋禅院”。禅室山岩，唯高唯邃，龙池虎穴，左之右之，上至天宫，下穷於地狱，乃为师之（阙二字）道清以考此凡志求（阙二字）踪揆度古基，特兴盖造。从大唐同光元年岁次癸未七月起功，至天成元年岁次丙戌九月院成，法堂僧堂，厨库（阙一字）屋并在岩峦之下。禅棚石室佛经（阙一字）像安於峭壁之中。木秀山巍，<页>（阙四字）禽（阙一字）兽，简畔成群，洞（阙一字）祥风，泉源细水。花芳艳翠，香逐□浓，散雨龙寒，飞霜石冷。幽闲异境，大圣所居，古迹金田，遂重修葺。昔日禅定石室一所，（阙一字）塞无踪，忽然自开，收得道具数件，乃是周禅（阙一字）僧所用之物也。有单梯一条，邻高百（阙一字）倚於岩下，莫知年载。有坐禅棚一所，出於峻壁之中，下去地一十五丈。於同光三年九月十（阙一字）特然修换，材木皆新。棚上有阿弥陀佛一尊、圣僧一座、倚子一只、盖一顶。
    道清睹此圣事，乃全枯意马，苦楚心猿，又罄勤忠，焚香发愿，别化千人之邑，同修一劫之缘，盖造高楼，安排佛像。兹愿已集，碑纪微功。所住山中，素无青石，求之莫有。於天成二年岁次丁亥七月二日，有二龙斗於寺前，峪内雷訇电曜，水溢沟穿，现出青石一条，长一丈七尺，琢之如珉，磨之莹然，龟头，皆获足矣。建兹福事，际会明朝，立（阙一字）之功，上归皇化，君圣臣贤之代，民康鼓腹之年。牧薮歌而乐乎哉！风雨时而礼何有？三郡潜龙之地，九州一统之时。帝慕尧风，皇宗舜海。金枝黄钺，掌钜钅鹿之山河；帝子亲王，秉邢台之旌节。（阙二字）乐业丰稔田畴，民义於君，君贤於德，罚忠劝善，刑法无差，举直退私，人滋寿富。皇天後土，翼助山河，湮毁困穷，皆г霈泽。浩浩九围之道，民无德而称焉；滔滔六合（阙二字）禹吾无间然矣！
