<!-- { "loadSidebar": true } -->
　　孟县儒学在县治东南始建于洪武初年重修于正统某年迄今盖又八十余年矣庙庑堂斋号舍俱就倾圮嘉靖九年皇上颁御制敬一箴于天下学校命勒之于石覆之以亭惟时孟县缺知县县丞黄知常奉命惟谨亭既成矣尚有余材顾明伦堂师生朝夕讲肄之地倾圮非便即以余材改建于旧址西北二门亦修整方拟申请通修庙庑斋号之属未果会升顺德府任县知县去任是年二月钦差廵抚都御史徐公抚临本县下学祗谒先圣庙见庙倾圮不治意甚惕然退临明伦堂听诸生讲肄见堂鼎新阔大问知其由意甚嘉之司训张瓛因以黄县丞欲申请通修庙学未果而升任去徐公允之即询可以任其责者师生合辞以典史乔茂义亷能可任荐公即委之共计木料砖灰诸费估银二百五十两以旧址廹近城垣乃买民地三畆拓之文庙退后复加两楹共八楹两厦戟门比旧髙竦棂星门改建牌坊凿泮池甃以砖石规制盖灿然一新矣又于明伦堂后起盖馔堂五间东西库厨房各三间位置区画各得其所经始于嘉靖九年八月落成于明年九月学师生以兹役也工费浩大名虽改建实则创始非县丞黄知常无以启其始非廵抚徐公无以成其终非典史乔茂义之亷干亦不能致完美如是之速皆不可不记乃托国子生潘伸来征言于予将勒之石昭示无极予惟圣朝之治以兴学育才为先自廵抚而下若县丞若典史皆知以修理庙学作兴士类为急祇承徳意至矣然此皆有司之事也讲学明道以不负朝廷徳意则士之责也吾党之士其亦知所务哉夫帝王之治本于道而帝王之道本于心治道莫大于明伦而心法莫先于敬一此不易之论也自先圣以及诸儒所以庙食万世者明此而已我圣祖兴学育材堂必匾以明伦掲其要矣我皇上继志述事箴复申以敬一盖探其本也吾党之士可不知所勉哉以敬一之心明人伦之道大可圣次可贤出则行此道以赞天子之治处则明此道以赞天子之敎以共承朝廷徳意斯不负矣不然则栋宇轮奂徒为观美亦何益之有哉亦何益之有哉 

　　复许文正公祀田记 

　　许文正公元大儒也沂其渊源所自实上接考亭之统究其利泽及人则实有用夏变夷之功欧阳公所撰神道碑详矣公祠凡三一在河内县儒学之侧一在县东北李封村公坟墓子孙在焉一在景贤村公别墅也景贤村故有祀田二十八畆后为乡民所有公子孙诉于官则曰汝先世尝鬻于我有劵契存焉岁逺人亡真伪无所考证官府亦不得以其田归之正徳丙子钦差巡抚河南地方都察院右副都御史西蜀李公檄下有司表章先贤祠墓倾败者修葺之祠田浸没者理出之公七世孙儒学生泰和乃具公祠田始末以告李公慨然曰公道徳功业师表天下后世宜世世祀祀田剏置不为过况故有乎特念其田久为民所有一旦夺之恐民不堪乃议赎取之于是分巡按察司佥宪东吴韩公濓命懐庆府知府郯城周公举河内县知县平凉髙侯杰出库藏官银二十两尽召田主归其值收其劵契取其田畀许氏子孙泰和辈使世守焉以奉公祀明年分守布政司大叅东吴宋公冕兵备分巡按察司佥宪金台王公镗韩公濓麻城汪公正闽中范公嵩议以斯举也见君子尊贤之礼焉又见爱民之仁焉又见处事之义焉不可以无述斯田也今虽归许氏矣安知他日不复为乡民所有子孙不复鬻之于人也不可以无戒乃命有司纪之于石以示久逺于是知县髙侯杰乃来征言予窃惟文正公道徳功业昭然在天下后世祀田之有无似无大损益而事体所在则有不可不书者春秋成公初年书取汶阳田传者曰取者得非其有之称汶阳鲁田也见侵于齐鲁不请命于天子以正疆界乃假晋兵力以取之与得非其有者同故书之以示讥窃以为晋主夏盟固代天子行事矣诸侯有强凌弱众暴寡如齐之于鲁者盖其所宜治也征齐之罪而返鲁之侵地无可讥者可以取则取岂可以例为得非其有哉所可讥者他日使韩穿来言汶阳之田复归之于齐耳巡抚公复文正公之祀田宜与晋返鲁汶阳田为比而上全崇奉先贤之意下不徒夺民之有权不失正盖有昔人之所未及者分守分巡暨郡守县侯祗奉徳意协赞有成皆不可不书抑于此有感焉郑以祊易许田于鲁春秋书之君子曰于此见郑于鲁有无亲之心盖讥其以祖之分地擅与人相易也夫以田易田尚获讥于春秋则举先祖之地而轻以畀人者又当何如也噫文正公之子孙可不戒哉 

　　元魏国许文正公庙祀记 

　　懐庆府城旧有元中书左丞封魏国许文正公祠庙一所岁久不治府同知王公修补完洁复议以为公道徳功业万世仰赖有补风教不浅匪直泛泛乡贤而已顾未秩以常祀恐无以尽后人瞻仰之诚且庙无典守之人非惟易致倾壊而市井之徒鸡犬之类不免杂入践秽亵渎不敬孰甚拟行令河内县均徭内编银六两于春秋祭丁后府官率各官师生致祭又于均役内取附近人户审编门子一名责令看守本庙司其启闭时其洒扫庶庙貌常新礼仪以肃有补风教多矣议定请于分巡佥事郭公咨于知府司马公皆以为然乃申请巡抚都御史徐公准拟巡按御史王公行两司及提学议布政司左布政使于公右布政使林公按察司署印副使刘公提学副使敖公会议谓宜如府拟符下府同知王公乃征予言以记其始末且曰匪府辄私有请也当道诸公意也予不得辞乃为之言曰礼法施于人则祀之公践履笃实议论纯正可以上继考亭之统而利泽及人功业尤为炳焕法施于人公盖其人也秩以常祀宜矣独近世儒者谓公不当仕元不能不疑于其说予尝着论辨之大畧谓舜文皆生于夷而道徳功业万世仰赖元主虽未可以舜文比然敬天勤民用贤圗治盖亦骎骎乎道矣况当时生民糜烂已极元主乃能知公之贤而以行道济时望之公亦安忍不为之出哉夫作春秋者非孔子乎春秋所外莫大于楚昭王之聘孔子亦往拜焉使不沮于子西孔子固将为楚之臣矣孔子鲁人也尚可以臣楚公元人也乃独不可以臣元乎然则儒者之说谬矣由是观之公之道徳功业既皆可法而出处进退亦无所悖其秩之常祀无可疑矣同知王公崇祀先哲之雅意当道诸公与人为善之盛心盖皆出乎此也故为之言俾刻诸石有志于道者其尚考诸 

　　表彰先儒许文正公碑记 

　　都察院右副都御史四川李公奉命廵抚河南诞兴文敎欲风励诸士子以圣贤之道乃亟求先儒而表彰之肆惟河内县鲁斋文正公学有渊源寔上接考亭之统爰命有司树碑石以颂其徳葺遗书以阐其道复祭田以奉其祀建坊牌以表其里县尹平凉髙侯祇奉徳意惟谨既竣事复建坊于公祠大门外设重门于内庙制益邃以严公七世孙泰和等乃来征言以记成绩窃惟文正公道徳之休光李公高侯表彰之雅意盖有不待赞者予于此独有感焉圣贤之道虽本于性命之微而寔见于纲常之着虽极于弥纶叅赞之功而亦不遗乎洒扫进退之节本末兼该巨细毕举盖切于民生日用而非杳冥昏黙之谓也至入道之方则必先之以小学以立其基本继之以大学以收其成功又有不可躐等而进者孔孟既没道学失传有宋诸儒继出而考亭朱夫子寔集其全既章句大学一书复搜葺小学一编其示士子以入道之方可谓明且切矣鲁斋幼而读书即志于圣贤之道后得考亭小学四书乃尽弃故习一从事于其间故立身行已立朝事君及启廸后进莫不以朱子为依归学以躬行为急而不徒事乎言语文字之间道以致用为先而不徒极乎性命之奥其所得者盖纯乎正而不可加矣近世之士有志乎圣贤之道者徃徃刻意著述留心性命至于修齐治平之方义利取舍之分则多忽焉而不省夫著述以明道圣贤固不废然非所急也性与天道夫子罕言而四敎之施必以文行忠信则其所先者可知矣周子有言圣人之道藴之为德行行之为事业彼以文词而已者陋矣或问程子何不以太极图示人曰恐滋学者入耳出口之弊然则刻意著述留心性命而忽于躬行致用之实者不几于陋而弊乎予病此久矣而未能救也廵抚公县侯表彰鲁斋许文正公之雅意其有在于斯乎有志于圣贤之道者可以省矣 

　　韩文公庙碑记 

　　道统之传其来尚矣三代以前如尧舜禹汤文武之为君皋夔稷契伊傅周召之为臣皆逹而在上故其道行三代而降如孔子之于春秋孟子之于战国皆穷而在下故其道明道行则天下蒙其福道明则天下虽不全蒙其福犹頼其正救之功以不至于大乱孟子既没道益晦塞权谋功利之说既纷纭于天下而异端佛老之徒又旁出乎其间天下之士彷徨骇愕不知所适从者久矣至唐吏部韩文公出始起而辟之异端少息而吾道頼以复明天下之士始晓然知所归往盖文公之功于是为大先儒亦许其接孟子之统者盖有以也或谓公虽有辟佛老之功然于圣人之道亦未能真知论性则谓性有三品论道则以博爱为仁行而宜之为义皆未造堂奥之深噫是固然矣论人者尚论其世三代以前圣人在上斯道大行朝廷之所施设学校之所讲明盖无非仁义道徳之发士生其间耳目之所闻见无异物焉故其知道也易三代而降斯道不明异端竞起权谋功利之说不可胜数而其近理而乱真者则莫大于二氏天下之言性命道徳者不主于老则主于佛圣人之道之存者盖无几矣士习于见闻之陋欲择所从者顾不难哉韩公独以仁义礼智信为性由仁义而之焉为道仁义足乎已无待于外为德其真知灼见盖非他人之所易及矣抑吾于此尤有感焉人之情莫不趋利而避害恶穷而喜逹是利害穷逹之间士君子劝沮之所关也三代盛时圣贤在上其困穷拂欎不得志于天下者非小人则庸人也有志之士孰不思以圣人之道自修其身以赴亨嘉之会哉后世则不然士之知以圣人之道自励者徃徃蒙讥笑被谤讪甚者排摈摧抑使之困穷以死其势盖甚难矣孔栖栖于春秋孟皇皇于战国坐是故也韩公虽未能与孔孟并论然立言饬行终与庸人殊科窜蛮荒谪海上流离奔走其困穷亦甚矣故唐史谓学者之于公也始而笑中而排终而翕然随以定夫笑也不为沮排也不为惧卒能自立为士君子之所归徃非卓然有见于圣人之道其能以至此哉公真可谓豪杰之士矣公名愈字退之世为河阳人河阳为懐郡属县故郡有公祠正徳丙子钦差廵抚河南地方都察院右副都御史李公公余晋谒祠下谓公儒者山斗命懐庆府知府郯城周公举伐石树碑以颂遗烈以风动后之人谘于分守布政司大叅金台杨公志学王公震莆田陈公琳少叅东呉宋公冕兵备分廵按察司佥宪金台王公鉴东吴韩公濓麻城汪公正闽中范公嵩乃命河内县知县平凉髙侯杰来征言予故备论公辟异端明吾道之功以颂之诗云髙山仰止景行行止由公所至以上求尧舜禹汤文武孔孟之道天下固不可谓无其人也有志之士尚念之哉廵抚公名充嗣字士修别号梧山由进士改庻吉士读书翰林其所造深矣故其为政知所崇尚如此云 

　　唐昌黎伯韩文公庙祀记 

