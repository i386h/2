<!-- { "loadSidebar": true } -->
    李于鳞文，无一语作汉以後，亦无一字不出汉以前。其自叙乐府云：“拟议以成其变化。”又云：“日新之谓盛德。”亦此意也。若寻端议拟以求日新，则不能无微憾，世之君子，乃欲浅摘而痛訾之，是訾古人矣。
    文繁而法，且有委，吾得其人曰李于鳞。简而法，且有致，吾得其人曰汪伯玉。
    余尝有《漫兴》十绝，其一云：“野夫兴到不复删，大海回风生紫澜。欲问济南奇绝处，峨眉天半雪中看。”於乎！此义邈矣，寥寥谁解者。
    于鳞与子与书云：“许殿卿《海右集》属某中尉为序，不佞尝欲畀诸炎火，乃周公瑕亦曰是。既已，不能禁其传，然不可以欺智者，亦唯任之。”昨欧桢伯访海上云：某谓于鳞近过一国尉园亭赋诗，落句云“司马相如字长卿”，鄙不成语乃尔，定虚得名耳。此正是游戏三昧，似稚非稚，似拙非拙，似巧非巧，不损大家，特此法无劳模拟耳。于鳞之欲焚某序，的然不错也。
    于鳞才可谓前无古人，至於裁鉴，亦不能无意。向余为其《古今诗删》序云：“令于鳞而轻退古之作者，间有之；于鳞舍格而轻进古之作者，则无是也。”此语虽为于鳞解纷，然亦大是实录。
    始见于鳞选明诗，余谓如此何以鼓吹唐音。及见唐诗，谓何以衿裾古《选》。及见古《选》，谓何以箕裘《风雅》。乃至陈思《赠白马》、杜陵李白歌行，亦多弃掷。岂所谓英雄欺人，不可尽信耶？
    于鳞为按察副使，视陕西学，而乡人殷者来巡抚。殷以刻名，尤傲而无礼，尝下檄于鳞代撰奠章及送行序，于鳞不乐，移病乞归，殷固留之。入谢，乃请曰：“台下但以一介来命，不则尺踬见属，无不应者，似不必檄也。”殷愕然起谢过，有所属撰，以名否则往。而久之复移檄，于鳞恚曰：“彼岂以我重去官耶！”即上疏乞休，不待报竟归。吏部惜之，用何景明例，许养疾，疾愈起用，盖异数也。于鳞归杜门，自两台监司以下请见不得。去亦无所报谢，以是得简倨声。又尝为诗，有云：“意气还从我辈生，功名且付儿曹立。”诸公闻之，有欲甘心者矣。
    于鳞一日酒间，顾余而笑曰：“世固无无偶者，有仲尼，则必有左丘明。”余不答，第目摄之遽曰：“吾误矣。有仲尼，则必有老聃耳。”其自任诞如此。
    于鳞尝为朱司空赋《新河》诗，中一联曰：“春流无恙桃花水，秋色依然瓠子宫。”不知者以为上单下重。按三月水谓之桃花水，为害极大。此联不惟对偶精切，而使事用意之妙，有不可言者。阚る《九州记》：“正月解冻水，二月白苹水，三月桃花水，四月瓜蔓水，五月麦黄水，六月山矾水，七月豆花水，八月荻苗水，九月霜降水，十月後槽水，十一月走凌水，十二月蹙凌水。”
    于鳞自弃官以前，七言律极高华，然其大意，恐以字累句，以句累篇，守其俊语，不轻变化，故三首而外，不耐雷同。晚节始极旁搜，使事该切，措法操纵，虽思探溟海，而不堕魔境。世之耳观者，乃谓其比前少退，可笑也。歌行方入化而遂没，惜其不多，寥寥绝响。
    余为比部郎，尝与蔡子木臬副、徐子与主事、吴明卿舍人、谢茂秦布衣饮。谢时再游京师，诗渐落，子木数侵之，已被酒，高歌其夔州诸咏，亦平平耳。甫发歌，明卿辄鼾寝，鼾声与歌相低昂，歌竟，鼾亦止，为若初醒者，子木面色如土，虽予辈亦私过之。子与复与子木论文，不合而罢。後五岁，子木以中丞抚河南，子与守汝宁，明卿谪归德司理、张肖甫谪裕州同知，皆属吏也。子木张宴，备宾主，身行酒炙，曰：“吾乌得有其一以慢三君子。”寻具疏荐之。余谓子木雅士不俗，居然前辈风，近更寥寥也。
    王允宁为修撰时，余尝一再识之，长大白皙，谈说时事，慷慨激烈，男子也。远则祖述司马少陵，近则师称北地而已，意不可一世士。又好骂人，人多外慕而中畏之。其所最善者，孙尚书升，时为中允。其同年敖祭酒，以书规切之，允宁答云：“仆犹夫故吾耳。顾於南中不宜，且南中亦不宜於吾，以故人取其近似者以为名，曰伉厉守高也。且仆戆直朴略，受性已定，犹仆之貌，修广颡，昂首掀眉，揭膺阔步，皆造化陶冶，不可移易。古之挟仙术者，能蜕人骨，不能易人貌。今公责仆勿高忽卑，择中而居之，亦尝有以里妇之效颦闻於公者乎？仆即死勿愿也。”允宁後念其母老病，乞南，得国子祭酒。归省，道经华山，为文祭之，大约以母素敬神而不蒙庇，即愈吾母病，吾太史也，能为文以不朽神，其辞颇支离怪诞。居无何，以地震死。西安李户部愈素恨允宁，假华山神为文詈而﹃之，今并传关中。
    谢茂秦的来益老讠孛，尝寄示拟李杜长歌，丑俗稚钝，一字不通，而自为序，高自称许，甚略云：“客居禅宇，假佛书以开悟。暨观太白少陵长篇，气充格胜，然飘逸沉郁不同，遂合之为一，入乎浑沦，各塑其像，神存两妙，此亦摄精夺髓之法也。”此等语何不以溺自照。又俞仲蔚古调本是名家，五言律亦不恶，沾沾为七言律不已，何也？乃知宇宙大矣，无所不有。
    王允宁生平所推伏者，独杜少陵。其所好谈说，以为独解者，七言律耳。大要贵有照应，有开阖，有关键，有顿挫其意主兴主比，其法有正插，有倒插。要之杜诗亦一二有之耳，不必尽然。予谓允宁释杜诗法如朱子注《中庸》一经，支离圣贤之言，束缚小乘律，都无禅解。
    于鳞拟古乐府，无一字一句不精美，然不堪与古乐府并看，看则似临摹帖耳。五言古，出西京建安者，酷得风神，大抵其体不宜多作，多不足以尽变，而嫌於袭；出三谢以後者，峭峻过之不甚合也。七言歌行，初甚工於辞，而微伤其气，晚节雄丽精美，纵横自如，烨然春工之妙。五七言律，自是神境，无容拟议。绝句亦是太白少伯雁行。排律比拟沈宋，而不能尽少陵之变。志传之文，出入左氏司马，法甚高，少不满者，损益今事以附古语耳。序论杂用《战国策韩非》诸子，意深而词博，微苦缠忧。铭辞奇雅而寡变。记辞古峻而太琢。书牍无一笔凡语。若以献吉并论，于鳞高，献吉大；于鳞英，献吉雄；于鳞洁，献吉冗；于鳞艰，献吉率。令具眼者左右袒，必有归也。
    冯汝言纂取古诗，自穹古以至陈隋，无所不采，且人传其略，可谓词家之苦心，艺苑之功人矣。然远则延寿《易林》、《山海经图赞》，近而周兴嗣《千文》，皆在所遗，恐当补录。
    乔景叔世宁己酉岁以楚藩参入贺万寿，余时见之，短而髯，温然长者也。所有行卷，仅百馀篇耳，颇脍炙人口。又十馀年，景叔卒。近有以其《丘隅集》来者，云景叔所自选。余犹记其行卷内一七言律《寄王太史元思谪戍玉垒》者云：“学士两朝供奉年，《上林》词赋万人传  。一从玉垒长为客，几放金鸡未拟还。闻道买田临灌口，能忘归马向秦川。五陵他日多豪俊，空望在南尺五天。”词颇佳，而集不之选，何也？集诗小弱不称，岂梓行者有长吉友人之恨耶？闻康德涵卒後，佳文章俱为张孟独摘取，今其集殊不满人意。以此，予於于鳞，不为删削耳。
    太原兄弟，俱擅菁华；（贡上冲、司直氵孝、司勋氵方、虞部濂。）汝南父子，嗣振骚雅。（省曾姬水。）徵仲三绝，彭嘉有二。道复二妙，括得其一。吴中一时之秀，海内寡俦。
    皇甫子安之东览，古《选》颇胜；子遁之禅栖，近体为佳。子安卒，蔡子木以计哭之云：“五字沉吟诗品绝，一官憔悴世途难。”可谓实录。蔡生对余读，辄哽咽泪。又华先生哭施子羽云：“生前独行殊寡谐，死後遗文更谁辑。”比之“一领青衫消不得”者，更神伤矣。
    余十五时，受《易》山阴矣行简先生。一日，有鬻刀者，先生戏分韵教余诗，余得“漠”字，辄成句云：“少年醉舞洛阳街，将军血战黄沙漠。”先生大奇之，曰：“子异日必以文鸣世。”是时畏家严，未敢染指，然时时取司马班史、李杜诗窃读之，毋论尽解，意欣然自愉快也。十八举乡试，乃间於篇什中得一二语合者。又四年成进士，隶事大理，山东李伯承烨烨有俊声，雅善余持论，颇相下上。明年为刑部郎，同舍郎吴峻伯王新甫袁履善进余於社。吴时称前辈，名文章家，然每余一篇出，未尝不击节称善也。亡何，各用使事，及迁去，而伯承者前已通余於于鳞，地时为余言于鳞也，久之，始定交。自是诗知大历以前，文知西京而上矣。已于鳞所善者布衣谢茂秦来，已同舍郎徐子与梁公实来，吏部郎宗子相来，休沐则相与扬扌乞，冀於探作者之微，盖彬彬称同调云。而茂秦公实复又解去，于鳞乃倡为五子诗，用以纪一时交游之谊耳。又明年而余使事竣还北，于鳞守顺德出，茂秦登吴明卿，又明年同舍郎余德甫来，又明年户部郎张肖甫来，吟咏时流布人间，或称“七子”或“八子”，吾曹实未尝相标榜也。而分宜氏当国，自谓得旁采风雅权，谗者间之，眈眈虎视，俱不免矣。
    余自遘家难时，橐饣之暇，杜门块处，独新蔡张助甫为验封郎，旬一再至。余固却之，张笑曰：“足下乃以一吏部荣我乎？”余归，张亦竟左迁以去。自是吾党有“三甫”，肖甫之雄爽流畅，助甫之奇艇超诣，德甫之精严稳称，皆吾所不及也。
    吾弟世懋，自家难服除後，一操觚，遂尔灵异，神造之句，凭陵作者。唯未为古乐府耳，其他皆具体而微。吾偶遗信问于鳞漫及之曰：“家弟轶尘而奔，咄咄来逼空，赖其好饮，稍自宽耳。”于鳞亦云：“敬美视助甫辈自先驱，视元美雁行也。尝取谢句‘花萼嘤鸣’标君家兄弟，不然耶？”又一书云：“敬美乃负包宗含吴之志，称天下事未可量，眈眈欲作江南一小英雄。寻将火攻伯仁，柰何不善备之也。”其见赏如此。
    吴人顾季狂颇豪於诗，不得志吴，出游人间，每谓余不满吴子辈，至有笔之书者，间一有之，而未尽然也。记中年挂冠时，命游屐与诸子周旋。章道华用短，不入卑调；刘子威用长，不作凡语；周公瑕挫名割爱，潜心吾党；黄淳父丽句精言，时时惊坐；王百苟能去巧去多，便足名世；魏季朗滔滔洪藻；张幼于朗朗警思；伯起正自斐然；鲁望必为娓娓。对陆叔平俞仲蔚，便似见古人。又云间莫云卿练川殷无美词翰清丽，时时命驾吾庐。步武之外，有曹甥子念者，近体歌行酷似其舅。王君载者，能为《骚》赋古文，饶酒德，亦何尝落莫也。吾在晋阳有感云：“借问吴阊诗酒席，十年鸡口有谁争。”殆是实录。
