<!-- { "loadSidebar": true } -->
二九○、蒋宗海春农

頮面何忧脂药钱，且听宋椠及唐镌。

手持箧椟飞雄辩，玉屑霏霏落四筵。

《宋元以来画人姓氏录》：“蒋宗海字春岩，号春农，丹徒县人。壬申进士，官内阁中书。工诗，能篆刻，又善丹青。著有《春农吟稿》。”

翁方纲《蒋春农文集序》：“乾隆壬申进士，以古文名家者二人：余姚卢绍弓，丹徒蒋春农。绍弓之文，得力于校勘诸经，贯穿百家。每联几赋咏，绍弓起步庭中，以手自拭其面。同人笑曰：‘此君胸中剖别同异，省却頮面脂药钱耳！’而春农每来座中，手箧椟快辨横飞。有与商古籍者，则屈指唐镌、宋椠，某书某板阙某处，某家鉴藏某帖，如贯珠，如数家珍。问者各得其意以去，而春农杂以谐谑，初若不经意也。”

顾宗泰《月满楼集怀蒋春农舍人》诗：“丁卯桥边偶泊船，为开幽径敞芳筵。”注云：“庚寅过润，招饮椒馨阁，王梦楼、鲍雅堂同聚。”

《楹书隅录》：“宋本《大戴礼记》，润州蒋氏藏书。”

 

二九一、纪文达昀

韩非口吃著说林，校雠七略似刘歆。

山河泡影谈何易，一见公羊涕不禁。

朱珪《协办大学士礼部尚书纪公墓志铭》：“嘉庆乙丑二月，协揆献县纪公薨于位。其冬，公子汝传、孙树馨来请铭。按状：翁纪姓，讳昀，字晓岚，一字春帆，晚号石云。乾隆甲戌进士。辛卯开《四库全书》馆，公实总其成，笔削考核，定为《全书总目》，裒然巨观。”又《五老会诗文达一首》云：“宗泊河间姹，口吃善著书。沈浸四库间，提要万余卷。抑扬百代上，浩博衡锱珠。是为脉望蟫，神仙吞丹符。”

李文藻《琉璃厂书肆记》：“鉴古堂韦氏，颇晓事而好持高价。予房师纪晓岚先生买其书，费数千金。”

文达《阅微草堂笔记》：“赵清常殁，子孙鬻其遗书，武康山中，白昼鬼哭，何所见之不达耶？余尝与董曲江言，大地山河，佛以为泡影，区区者复何足云！我百年后，傥图器书玩散落人间，使赏鉴家指点摩挲曰：‘此纪晓岚故物’，是亦佳话，何所恨哉！”又曰：“尝见媒媪携玉佩数事，云某公家求售，外裹残纸，乃北宋椠《公羊传》四页，为惆怅久之。”

 

二九二、王昶德甫  王鸣韶鹤溪

墨迹何如薛尚功，箧中打本一千通。

鞭笞犬豕庸非酷，得失何妨等楚弓。

《汉学师承记》：“王先生昶，字德甫，号述庵，一字兰皋，又字琴德，江南青浦人。乾隆甲戌进士，官刑部侍郎。”

《东湖丛记》：“王述庵司寇有一印云：‘二万卷，书可贵；一千通，金石备。购且藏，剧劳勚。愿后人，勤讲肄。敷文章，明义理，习典故，兼游艺。时整齐，勿废置。如不材，敢卖弃。是非人，犬豕类，屏出族，加鞭箠。述庵传诫。’”

《铁桥漫稿书初学记校本后》：“嘉庆初，王兰皋少司寇得宋板大字本。余取徐本勘之，得互异字累万。”

《楹书隅录》：“宋巾箱本《春秋经传集解》，向为青浦王德甫先生所藏，后归扬州汪孟慈。”

钱大昕《鹤溪子墓志铭》：“君姓王氏，名鸣盛，字鹗起，自号鹤溪子，西庄光禄之弟。生平喜钞书，所收多善本。”又《跋薛尚功钟鼎彝器款识》：“其墨迹元时为谢长源所得，有周公谨、赵子昂、柯敬仲、周伯温、斡克庄、达兼善、王止仲诸人题。此本乃明人就墨迹影钞者，故行款字体，俱不失真，旧藏虞山钱氏，今为王鹤溪得之。”

 

二九三、朱筠竹君  子锡庚少河

郑马鸿都起遐静，千秋断简发龙威。

扫除脉望开吟舫，一树椒花怅落晖。

朱珪《先叔兄墓志铭》：“公讳筠，字竹君，一字美叔，号笥河，顺天大兴人。考讳文炳，生珪兄弟四人，伯兄堂，仲兄垣，其次公，行五，珪其季也。乾隆甲戌进士，改庶吉士，散馆授编修。以翰林院侍读学士视学安徽。是上方诏求遗书，公奏，言翰林院库贮明《永乐大典》中逸书，宜加采录，上览奏异之，下军机大臣议行。《四库全书》得之《大典》中者五百余部，皆世所不传，次第刊布海内，实公发之也。公聚书数万卷，种花满径，来请谒者不拒，考古著录，穷日夜不倦。卒年五十有三，子二，长锡卣，次锡庚。”又《和竹君兄》诗：“前朝《大典》书，万部谁收整？昌言陈至尊，清听元露警。木天辐填咽，郑马起遐静。断简发龙威，高功题凤屏。遂成千秋嘉，何惜一官冷。”又《闻竹君叔兄归寄怀》诗：“挟册亡羊忙底事？扫除脉望哂频。”又《题椒花吟舫图》：“椒花吟舫谁创修？笥河先生此息游。十年卉木手灌植，一时过从樊张俦。”又云：“少河抱书志肯构，扫除三径芟芜莸。椒馨花开一府仰，棠隶虽远尚可求。”

《先正事略》：“先生子锡庚，字少河，乾隆戌申举人。读书好古，精《左氏春秋》，能世其学。”

《楹书隅录》：“宋本《莆阳居士集》，有少河跋云：‘乾隆庚子之夏，正阳门外不戒于火，逼迩里居。是书与家藏百衲本《史记》，仓猝中同为胠箧持去。余百计钩稽，始还青毡。神物护持，定非偶然。’有‘大兴朱氏竹君藏书之印’、‘笥河府君遗藏图书’、‘锡庚阅目’、‘椒花吟舫’各印。”

 

二九四、周锡瓚仲涟  子谢盦

识得单行吴志本，不忧善眩等黎靬。

可忧可喜斯文种，一老慗遗天壤间。

昌炽案：仲涟先生住阊门外马铺桥，一号漪塘，又号香严居士。

《士礼居藏书题跋记》：“萃古斋送来《吴志》宋椠本。始犹惜是未全之书，及阅其目录、牒文，自一卷至十卷分为上帙，十一卷至二十卷分为下帙，并载中书门下牒一通，乃知此书非不全者。汲古、述古两家书目，皆载有《吴志》二十卷，特世人不知耳。明日，访海宁陈君仲鱼，借其津逮舫同至水月亭访周丈香严。香严识古书，为吾侪巨擘，曰：此为专刻无疑，未见书之必归于读未见书斋，何巧乃尔。相与谈笑而别。”又：“《姚少监文集》，有‘翰林国史院官书’朱印，香严喜藏书，今年已七十外，知余有同嗜，踪迹甚密。余每购一书，必往借所藏秘本证之。二十年来，可为同志之友。抱冲、寿阶先生下世，唯周丈与余，一老一艾，孜孜于故纸堆中寻活计，可喜亦可忧也。”又云：“己卯秋重展，去香严殁五月余矣。”昌炽案：己卯为嘉庆二十四年，上距壬申又七年。是香严之卒，当逾八十矣。又：《开元天宝遗事》跋：“香严季子谢庵，出所著《群书缀述》相质，萃元明以来人著述为目录，以续贵与《经籍考》。子晋之有斧季，相去当不远也。”

刘禧延《研六斋笔记跋》：“吾吴藏书之富，以朱氏、黄氏为最。枫江周氏，足与之埒。研六居士谢盦，自其尊人漪塘已癖好聚书，以故家多善本，錢辛楣、段茂堂诸公常过从借閱。至謝盦，好之弥笃，丹黃校勘，无间寒暑。家且中落，宋、元椠本及精鈔秘本，渐为豪者饵去，而余籍尚夥。所纂《群书缀述》一百四十卷，荟萃诸家论跋，储藏家一大掌录也。此则随时笔记，然所载已多罕见本。宋君采若，近与有连以《缀述》一书工费稍巨，笔记卷帙无多，尚易为力，先刻以传。庶谢盦一生辑录之勤，不至尽泯，而宋君拳拳雅意，已足多矣。”昌炽案：谢庵名未详。荛翁跋《学斋佔毕》又云：“香严作古，书多分散，儿孙藉先世宝藏声名，挟册索重直。”然则香严诸子不能尽贤，其遗书亦即散也。

 

二九五、朱邦衡秋崖  侄奂文游  余萧客仲林

毛钱冯陆故家藏，根脚签题认旧装。

红豆再传弟子列，白莲小筑丈人行。

《士礼居藏书题跋记》：“《经典释文》，同郡朱秋崖为余言，小阮文游有影宋钞本。”昌炽案：文游即奂字也。秋崖为余萧客高弟，其传录《国语》惠校本，自署小门生朱邦衡，盖以仲林为松崖弟子也。

荛翁《太平御览跋》云：“朱丈文游与惠征君栋为莫逆交。”又顾千里诸书跋尾，亦多称文游为丈。则其辈行虽较秋崖为幼，而其齿必较长矣。

顾广圻《题清河书画舫》：“常熟钱遵王、毛子晋、席玉照、陆敕先、冯定远、曹彬侯各家书散出。乾隆年间，滋兰堂主人朱文游三丈、白堤老书贾钱听默，视装订签题根脚上字，便晓属某家某人之物。”

又《张月宵书目序》：“文游晚失厥嗣，手斥万签，较贩鬻家一出一入，同归于尽。”

《吴门补乘》：“余萧客字仲林，年十五，通《九经》。闻有异书，必假钞录。同邑朱奂，藏书甲吴中，馆之滋兰堂，因得博览，手一编，终夜不寝，遂患目。构一室，无窗户，上穴一方，以通天光。设修几，书册鳞次，潜心研究，为《古经解钩沈》。”

《先正事略》：“萧客别字古农，读书弗辍，致目疾。人称盲先生。”昌炽案：余见邦衡手录《述古堂书目》，题“乾隆庚子，录于白莲里之静怡小筑”。

 

二九六、李文藻素伯

所见所闻所藏弆，发凡真有著书才。

安知散帙非全帙，赶庙驱车日又来。

翁方纲《李南涧墓表》：“君讳文藻，字素伯，号南涧，山东益都人。乾隆辛巳进士，同知广西桂林府事。为学无所不赅，齐鲁间藏书家，自李少卿中麓、王司寇池北书库，皆罕传。君慨然以裒辑为己任，曰《所藏书目》，曰《所见书目》，曰《所闻书目》，皆详其序例卷次，志其刊钞岁月。君年四十有九。有三子：章鄄、章棉、章姚。”

钱大昕《李南涧墓志铭》：“南涧一字茝畹，性好聚书。每入肆见异书，辄典衣取债致之。又从友朋借钞，藏弆数万卷，皆手自雠校。”

《南涧文集琉璃厂书肆记》：“乾隆己丑五月，予以谒选居京师五月余，日借书钞之，暇则步入琉璃厂观书。虽所买不多，而书肆之不到者寡矣。”又云：“内城隆福诸寺，遇会期多有卖书者，谓之赶庙。散帙满地，往往不全而价低。朱少卿豫堂，日使子弟物色之，积数十年，蓄数十万卷，皆由不全而至于全。盖不全者，多是人家奴婢窃出之物。其全者固在，日日待之而自至矣。吾友周书昌，遇不全者亦好买之，予好书与书昌同，不及书昌能读耳。”

 

二九七、周永年书昌

清梵云中榜柘提，借书园在泺源西。

伏生孔郑同堂祀，两汉经师半鲁齐。

桂馥《周先生传》：“周永年字书昌，济南历城人，结茅林汲泉侧，因称林汲山人。先生于衣服、饮食、玩好一不问，但喜买书。有贾客出入故家，得书辄归先生，凡积五万卷。先生见收藏家易散，有感于曹石仓及释道藏，作《儒藏说》。约予买田筑借书园，祀汉经师伏生等，聚书其中，招致来学。”

