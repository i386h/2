<!-- { "loadSidebar": true } -->
　　送别灯和尚还乡序【并诗　刘基】
　　有浮屠氏踵门而求见予方以事出不得见明日复来问其乡则世为括人与予为同州故其心尤惓惓焉将归求言以赠其行夫浮屠以离世絶俗为教父母兄弟且不得为其亲也而独惓惓于乡人焉何哉今之人同里巷以居而有不相接者及其遇于他方不啻如见骨肉所适愈逺则其情愈切是乃人心之所同非待乎矫揉勉强为也浮屠氏割慈忍爱以为髙宜殊乎人而师独不然是盖有见于道者也则其为浮屠也岂果惑于其术之说而为之哉世治不古为民者日困农疲于耕而终日不饱其食工疲于作而终身不休息士不识于时而累累无所即追呼徭役之可怜诛求征敛之无厌皆足以累其身愁其心求全躯而茍安舍是其何之乎若师者其迹于是而心则有所寓乎余既重其敏慧又嘉其敦乡人之谊故为之言且继以诗师名复祖别灯其号也诗曰
　　闲居寡尘务遂与嬾惰亲扣门报有客喜见同里人相知岂必素乡语情自真北风吹大江寒水波龙鳞话别一何速令我生苦辛故山到何时溪梅照新春亲朋或见问为道长清贫
　　照上人诗集序【刘基】
　　予初来杭时求士于郑希道先生先生为余言照上人之为诗雄俊峭拔近世之以能诗名者莫之先也余素知郑君善鉴而言不过心常怀之及访于杭人无能言上人之能诗者心窃怪之及余徙居白塔之下而上人乃住持万松岭之寿宁寺于是始得徧观其所为诗盖浩如奔涛森如武库峭如苍松之栖县崖凛乎其不可攀也而忧世感时之情则每见于言外呜呼是宜不以诗闻于杭之人矣夫诗何为而作哉情发于中而形于言国风二雅列于六经美刺风戒莫不有禆于世教是故先王以之騐风俗察治忽以达穷而在下者之情词章云乎哉后世太师职废于是夸毗戚施之徒悉以诗将其谀故溢美多而风刺少流而至于宋于是诽谤之狱兴焉然后风雅之道扫地而无遗矣今天下不闻有禁言之律而目见耳闻之习未变故为诗者莫不以哦风月弄花鸟为能事取则于达官贵人而不师古定轻重于众人而不辨其为玉为石惽惽怓怓此倡彼和更相朋附转相诋訾而诗之道无有能知者矣然则上人之不以诗称于今之人不亦宜哉呜呼有伯乐而后识马有匠石而后识梧槚自古以及于今伯乐几人匠石几人耶抱奇材而不遇以泯死者不少矣予既重上人之诗而又悲夫人之不知郑先生之为伯乐匠石也故为序其端焉
　　书刘禹畴行孝传后【刘基】
　　世之所谓浮屠者果何道而能使人信奉之若是哉人情莫不好安乐而恶忧患故惴之必于其所恒惧诱之必于其所恒愿然后不待驱而自赴浮屠设为祸福之说其亦巧于致人与夫四海之众林林也而无不为其所致何哉彼固非止惑愚昧而己也人情无不爱其亲亲殁矣哀痛之情未寘而谓防防之中欲加以罪孰不惕然而动于其心哉间有疑焉则羣咻之若目见其死者拘于囹圄受棰挞而望救者故中材之人莫不波驰而蚁附虽有笃行守道之亲则亦文致其罪以告哀于土偶木俑之前彼固自以为孝而不知其为大不孝岂不哀哉且彼谓戕物者必偿其死故有牛马羊豕蛇虺之狱谓天下之蠢动者举不可杀也今夫虎豹鹰鹯搏击蜚走以食日不知其几何而独无罪也哉人之杀物有狱矣虎豹食人而无狱何其重禽兽而轻人也彼又谓妇人之育子者必有大罪故儿女子尤笃信其说以致恩于母我不知司是狱者谁欤人各有母将舍其母而狱人之母欤将并其母而狱之欤狱其母不孝舍其母而狱人之母不公不孝不公俱不可以令二者必居其一焉将见羣起而攻之矣虽有狱谁与治之宰天地者帝也彼则谓有佛焉至论佛之所为呴呴妪妪若老妇然有呼而求救不论是非虽穷凶极恶无不引手援之使有罪者弗恒刑是以情破法也夫法出于帝而佛破之是自获罪于天也吾知其无是事也昭昭矣以刘子之贤其不为所惑无足怪者吾独悲夫天下之为刘子者不多也故又为之言以悟夫知爱其亲而不知道者
　　送乘大车住持干明禅寺序【王缙】
　　佛法之初入中国本出于一其后去古而源逺遂析为三曰教曰禅曰律教学之盛有南山之宗有瑜珈之宗有慈恩之宗有天台之宗有贤首之宗禅学之盛则有临济沩仰云门法眼曹洞诸宗律学则有防正之宗资持之宗其既分于是互相矛盾禅则讥教之滞于名相教则讥禅之溺于空寂至于律学虽为禅教之所共持而趋向取舍亦各不同为其学者师异防殊各立门戸不相出入有若楚瘠之视秦肥邈乎其枘凿之不合也呜呼世之圆顶方袍者何限孰能防于一而归其本哉余居京师既久一日大车乘上人相过于桥门觌其容冲冲焉聆其语荦荦焉与之谈其道确乎其有源也沛乎其知所委也询其所自出则晦堂进禅师之上首而余里中子也其至金陵为善世首座宗门诸老皆爱而与进之近膺丛林荐剡而捧檄出住西安干明禅寺将行求言以为别余自束髪志慕家学即潜心于圣贤之道刓精竭思鞠明究曛以至于颠髪种种而不得其涯涘尚何能知佛法之阃域哉然念大车年方壮而志锐譬犹平地任载之器其轮圆其箱方其杼泽其辕輗轴毂之材既良而马牛服驾之力又盛使去偏蹊曲迳而由乎九通八达之衢虽千里不难到也顾在大车力行何如耳吾兾大车励其鞭辟儆防之志而环辙于二乘三之间然后合众说而底一防殊途以同归俟他日倦逰而返方当举吾儒之说以告之盖有所待也大车行矣余日望之
　　送浮屠景晔序【方孝孺】
　　周公孔子之道衰而异端出稍盛之后其说尤炽人趋而信之最深久而遂同称于孔子曰儒释世主恶其然欲斥之者有矣然既扑而愈焰既灭而复兴恶者之五六不胜喜者之千百延至于今塔庙多于儒宫僧徒半于黎庶西域之书与经籍并用吾尝求其故以为杨墨名法之流其说与释氏虽殊其违圣人之道则一然皆不数传輙不复续释氏更千载而不废独何哉盖杨墨名法浅而易知不足以动人释氏之术其深若足以知死生之变其幽若可以运祸福之权惟其深也故过于智者悦焉惟其幽也故昏愚之氓咸畏而谨事之而其徒又多能苦身勚行固执而不为外物所移饰儒言以自文援名士以自助故其根本滋固柯条蔓延纒乎海内无怪其与孔子同称也然孔子之道犹天然岂以其同称而损哉有一善可取孔子且犹进之圣人之容物固如是也况释氏设教一本乎善能充其说虽不足用于世而使其身不为邪僻不犹愈于愚而妄行者乎故儒之于释纵不能使归之于正姑容之恕之诱之以道传之以文然后可使慕入焉四明景晔年甚少从乌伤龙门海公为弟子性慕儒学颇至其来京师而将还也海公属予有以吿之余非释氏徒固无所告也然晔师之居乌伤视土田之沃室庐之稠市防之富亦以为盛矣人告之以京师为尤盛而观之然后知其不诬也夫人学于释氏己久骤而语之以儒道之大不犹昔之疑京师者乎在乎造之而己晔师其归而求焉茍有得于吾之言则去孔子周公之道不逺矣
　　送怡上人序【张宁】
　　自佛法入中国歴汉唐宋元及我皇明上下千余年根株既深枝蔓益衍排之者虽屡而归之者愈众造之者甚鲜而求之者愈力其为教髙固难能也如此彼归而求之者固宜与之盘旋其不归而求者乃亦与之逰不舍则释氏接于人者必有可爱将不以其道而得之其所居清雅可憇也其言语和悦可听也其行止愿慤可近也其往来无子男婢御若礼之有内外其交际无矛盾剑佩若小人之以势利是可爱者也是不归而求者之所以与逰也邑有大刹曰天宁古称多闻僧有号印庵者始继其旧而増修之寺益崇显今年冬所司以其徒怡庵主之所与逰者征文以贺予尝读韩子之送文畅者矣又尝读栁子之送文畅者矣韩子告之以道也栁子赠之以文也文固道之显也若栁子则不归不求而与之逰者也怡庵当入座之暇徐取二儒书观之则知诸君所与逰之意而吾所以赠子者亦在是矣若夫秘密圆通有可以警觉防途者自有不立文字者知之吾固弗能道也
　　丛林一览序【杨守阵】
　　局一隅而欲览四方之竒胜攻一术而欲交九围之俊英此在门墙者犹罕也况在四裔者可得而麾之欤客部郎中孙君廷兰素与余友善一日谓曰吾蜀浮屠子珙号璧溪貌枯松而心皎月行玉雪也兹以荐来京师拜命为松潘纲副既获覩神畿天阙之壮伟退而谒诸硕儒髦士拾其珠咳玉唾于行巻中自以为庆而其中犹未厌也行将去燕适齐溯九江而南访金精于虎丘睇小朶于天竺芦浮鲸波拜神现于小白华山下然后转金陵出荆楚而归在在必求儒林之作以实其巻而于兹题其巻曰丛林一览祈先生言弁之嗟乎蜀之山水名天下而学浮屠者自以其术百家莫能先也珙生于蜀而驰万里以览四方学于浮屠而能内交吾儒博求其言议此与夫安瓮天而矜坎井者何其异哉昔者司马子长足迹半天下则以壮其文辞陈良北防中国则以学周公仲尼之道珙其有是哉请有以语之尔未出蜀时意蜀之山川至矣今览之岳镇海渎则向之所见者何如也周孔之道岂直若海岳而己哉闻而慕之不若目覩而足蹈之也珙其以是推之倘有志于吾道也请更日而竟其说
　　赠禅老清上人授僧録左觉义序【庄防】
