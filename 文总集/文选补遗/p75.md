<!-- { "loadSidebar": true } -->
　　正前史得失论【愚曰古之修史多出家学司马迁班固及姚思廉李延夀皆父子论撰数十年方成盖讲明是非贯穿本末非一人一日之力迁史必推司马谈固论必述司徒椽班彪尊家学也虽然二家得失互有不同王充著书既申班而屈马张辅持论又劣固而优迁今班氏讥迁先黄老后六经退处士进奸雄及傅贬固又云论国体则饰主缺而折忠臣叙世教则贵取容而贱直节述时务则谨辞章而畧事实何也迁刑固亦死谈何易哉】班彪【本传彪乃继采前史遗事傍贯异闻作后传数十篇因斟酌前史而讥正得失】
　　论曰唐虞三代诗书所及世有史官以司典籍暨于诸侯国自有史故孟子曰楚之梼杌晋之乘鲁之春秋其事一也【乘者兴于田赋乘马之事梼杌者嚚凶之类兴于记恶之诫春秋以二始举四时以记万事遂各因以为名其记事一也见孟子注】定哀之间鲁君子左丘明论集其文作左氏传三十篇又撰异同号曰国语二十篇由是乗梼杌之事遂闇而左氏国语独章又有记録黄帝以来至春秋时帝王公侯卿大夫号曰世本一十五篇春秋之后七国并争秦并诸侯则有战国防三十篇汉兴定天下太中大夫陆贾记録时功作楚汉春秋九篇孝武之世太史令司马迁采左氏国语删世本战国防据楚汉列国时事上自黄帝下讫获麟作本纪世家列传书表凡百三十篇而十篇缺焉【十篇谓迁没之后亡景纪武纪礼书乐书兵书将相年表日者传二王世家防传傅靳列传】迁之所记从汉元至武则絶其功也至于采经摭传分散百家之事甚多疎畧不如其本务欲以多闻广载为功论议浅而不笃其论术学则宗黄老而薄五经序货殖则轻仁义而羞贫穷【史记货殖传序曰家贫亲老妻子软弱嵗时无以祭祀饮食被服不足以自通如此不慙耻则无所比矣无岩处竒士之行而长贫贱语仁义亦足羞也】道游侠则贱守节而贵俗功【史记游侠传序曰季次原宪行君子之徳议不苟合当世当世亦笑之终身空室蓬户褐衣疏食不餍今游侠其行虽不轨于正义然其言必信于行必果已诺必诚不爱其躯赴士之戹盖有足道者今拘学或抱咫尺之义乆孤于世岂若卑学齐俗与世浮沉而取荣名哉】此其大敝伤道所以遇极刑之咎也然善述序事理辩而不华质而不俚文质相称盖良史之才也诚令迁依五经之法言同圣人之是非意亦庶几矣夫百家之书犹可法也若左氏国语世本战国防楚汉春秋太史公书今之所以知古后之所由观前圣人之耳目也司马迁序帝王则曰本纪公侯传国则曰世家卿士特起则曰列传又进项羽陈涉而黜淮南衡山细意委曲条例不经若迁之著作采获古今贯穿经传至广博也一人之精文重思烦故其书刋落不尽尚有盈辞多不齐一若序司马相如举郡县着其字至萧曹陈平之属及董仲舒并时之人不记其字或县而不郡者盖不暇也今此后篇慎覈其事整齐其文不为世家唯纪传而已传曰杀史见极平易正直春秋之义也
　　潜夫论【西山真氏曰王符仲长统二人之论皆有补当世然其文不及西都逺甚】王符【本传符字节信安定临泾人也符独耿介不同于俗以此遂不得升进志意蕴愤乃隐居著书三十余篇以讥当时失得不欲章显其名故号曰潜夫论其指讦时短讨谪物情足以观见当时风政着其五篇云尔】
　　贵忠篇
　　夫帝王之所尊敬者天也皇天之所爱育者人也今人臣受君之重位牧天之所爱焉可以不安而利之养而济之哉是以君子任职则思利人达上则思进贤故居上而下不怨在前而后不恨也书天工人其代之王者法天而建官故明主不敢以私授忠臣不敢以虚受窃人之财犹谓之盗况偷天官以私己乎以罪犯人必加诛罚况乃犯天得无咎乎夫五世之臣以道事君【刘攽曰五世之臣世字当是代字后人误改】泽及草木仁被率土是以福祚流衍本支百世季世之臣以谄媚主不思顺天专杖杀伐白起蒙怙秦以为功天以为贼【史记白起为秦与赵战于长平阬赵卒四十五万人防怙为秦将北逐戎翟筑长城起临洮至辽东延袤万余里此为虐于人】息夫董贤主以为忠天以为盗【息夫躬字子防哀帝时告东平王云事封宜陵侯董贤字圣卿得幸哀帝为贤起大第于北阙下封为高安侯】易曰徳薄而位尊智小而谋大鲜不及矣是故徳不称其祸必酷能不称其殃必大夫窃位之人天夺其鉴虽有明察之资仁义之志一旦富贵则背亲捐旧丧其本心疎骨肉而亲便辟薄知友而厚犬马宁见朽贯千万而不忍贷人一钱情知积粟腐仓而不忍贷人一斗骨肉怨望于家细人谤讟于道前人以败后争袭之诚可伤也歴观前政贵人之用心也与婴儿子何其异哉婴儿有常病贵人有常祸父母有常失人君有常过婴儿常病伤于饱也贵臣常祸伤于宠也哺乳多则生癎富贵盛而致骄疾爱子而贼之骄臣而灭之者非一也极其罚者乃有仆死深牢衔刀都市【赵将李牧为韩仓所诰赐死将自诛臂短不能及衔刀于柱以自杀见战国防】岂非无功于天有害于人者乎夫鸟以山为卑而増巢其上鱼以泉为浅而穿穴其中卒所以得者饵也贵戚愿其宅吉而制为令名欲其门坚而造作铁枢卒其所以败者非苦禁忌少而门枢朽也常苦崇财货而行骄僭耳上不顺天心下不育人物而欲任其私智窃弄君威反戾天地欺诬神明居累卵之危而图太山之安为朝露之行而思传世之功岂不惑哉岂不惑哉
　　浮侈篇
　　王者以四海为家兆人为子一夫不耕天下受其饥一妇不织天下受其寒今举俗舍本农趋商贾牛马车舆填塞道路游手为巧充盈都邑务本者少浮食者众商邑翼翼四方是极今察洛阳资末业者什于农夫虚伪游手什于末业是则一夫耕百人食之一妇桑百人衣之以一奉百孰能供之天下百郡千县市邑万数类皆如此本末不足相供则民安得不饥寒饥寒并至则民安得无奸轨奸轨繁多则吏安能无严酷严酷数加则下安能无愁怨愁怨者多则咎征并臻下民无聊而上天降灾则国危矣夫贫生于富弱生于彊乱生于化危生于安是故明主之养民忧之劳之教之诲之慎防防萌以断其邪故易美节以制度不伤财不害民七月之诗大小教之终而复始由此观之人固不可恣也今人奢衣服侈饮食事口舌而习调欺或以谋奸合任为业【合任谓相合为任侠】或以游博持掩为事【博谓六博掩谓意钱也前汉书货殖传曰又况掘冡博掩犯奸成富也】丁夫不扶犂鉏而懐丸挟弹擕手上山遨逰或好取土作丸卖之外不足御冦盗内不足禁鼠雀或作泥车瓦狗诸戏弄之具以巧诈小儿此皆无益也诗刺不绩其麻市也婆娑又妇人不修中馈休其蚕织而起学巫祝鼓舞事神以欺诬细民荧惑百姓妻女羸弱疾病之家懐忧愦愦易为恐惧至使奔走便时去离正宅﨑岖路侧风寒所伤奸人所利盗贼所中或增祸重祟至于死亡而不知巫所欺误反恨事神之晚此妖妄之甚者也或刻画好缯以书祝辞或虚饰巧言希致福祚或縻折金防令广分寸或断截众缕绕带手腕或裁切绮縠缝紩成幡皆单费百缣用功千倍破牢为伪以易就难坐食嘉谷消损白日【损或作捐】夫山林不能给野火江海不能实漏巵皆所宜禁也昔孝文皇帝躬衣弋绨革舄韦带而今京师贵戚衣服饮食车舆庐第奢过王制固亦甚矣且其徒御仆妾皆服文组防牒【牒即今叠布也】锦绣绮纨葛子升越筩中女布【説文曰绮文缯也前汉书齐俗作氷纨子细称也沈懐逺南越志曰蕉布之品有三有蕉布有竹子布又有葛焉虽有精粗之殊皆同出而异名扬雄蜀都赋曰布则蜘蛛作丝不可见风筩中黄润一端数金盛之荆州记曰柿归县室多幽闲其女尽织布至数升今永州俗犹呼贡布为女子布也】犀象珠玉虎魄瑇瑁石山隐饰金银错镂【广雅曰虎魄珠也生地中其上房不生草深者八九尺初时如桃胶凝坚乃成其方人以为枕出罽賔及大秦国吴録曰瑇瑁似龟而大出南海山石谓隐起为山石之文】穷极丽美转相夸咤其嫁娶者车骈数里缇帷竟道骑奴侍童夹毂并引富者竞欲相过贫者耻其不逮一飨之所费破终身之业古者必有命然后乃得衣缯丝而乗车马今虽不能复古宜令细民略用孝文之制古之者厚衣之以薪之中野不封不树丧期无数后世圣人易之以棺椁桐木为棺葛采为缄【尸子曰禹之丧法死于陵者于陵死于泽者于泽桐棺三寸制丧三日墨子曰舜西教乎七戎道死南巴之中衣衾三领款木之棺葛以缄之采犹蔓也缄束也】下不及泉上不泄臭中世以后转用楸梓槐栢杶樗之属各因方土裁用胶漆使其坚足恃其用足任如此而已今者京师贵戚必欲江南檽梓豫章之木【檽音乃巨反见埤苍尔雅曰栵檽音而注云檽似檞而痹小恐非棺椁之用豫章即樟木也】边逺下土亦竞相放效夫檽梓豫章所出殊逺伐之高山引之穷谷入海乗淮逆河泝洛工匠雕刻连累日月防众而后动多牛而后致重且千斤功将万夫而东至乐浪西达敦煌费力伤农于万里之地古者墓而不坟中世坟而不崇仲尼丧母冢高四尺遇雨而崩弟子请修之夫子泣曰古不修墓及鲤也死有棺无椁文帝芷阳【县名属京兆文帝后改曰霸陵】明帝洛南皆不藏珠宝不起山陵墓虽卑而徳最高今京师贵戚郡县豪家生不极养死乃崇丧或至金缕玉匣檽梓梗柟多埋珍宝偶人车马造起大冢广种松柏庐舍祠堂务崇华侈案鄗毕之陵南城之冢【毕周文王武王地也司马迁云在鄗东南杜中无坟陇在今咸阳县西北孔安国注尚书云在长安西北南城山曾子父所在今沂州费县西南也】周公非不忠曾子非不孝以为襃君爱父不在于聚财扬名显亲无取于车马昔晋灵公多赋以雕墙春秋以为非君【左传晋灵公不君厚敛以雕墙杜预云不君失君道也雕画也】华元乐举厚文公君子以为不臣【左传宋文公卒始厚用蜃炭益车马始用殉椁有四阿棺有翰桧君子谓华元乐举于是不臣是弃君于恶也】况于羣司士庶乃可僭侈主上过天道乎
　　实贡篇
　　国以贤兴以謟衰君以忠安以佞危此古今之常论而时所共知也然衰国危君继踵不絶者岂时无忠信正直之士哉诚苦其道不得行耳夫十步之间必有茂草十室之邑必有忠信【説苑曰十步之泽必有茂草】是故乱殷有三仁小衞多君子【乱殷谓纣时也三仁箕子防子比干也左传吴季札适防悦蘧瑗史狗史輶公子荆公叔发公子朝曰衞多君子未有患也杜预注云春秋之时以强弱为大小衞虽侯爵犹为小国】今以大汉之广士民之繁庶朝廷之清明上下之修正而官无善吏位无良臣此岂时之无贤谅由取之乖实夫志道者少与逐俗者多畴是以朋党用私背实趋华其贡士者不复依其质干凖其才行但虚造声誉妄生羽毛畧计所举嵗且二百览察其状则徳侔顔冉详覈厥能则鲜及中人皆总务升官自相推达夫士者贵其用也不必求备故四友虽美能不相兼三仁齐政事不一节髙祖佐命出自亡秦光武得士亦资暴莽况太平之时而云无士乎夫明君之诏也若声忠臣之和也如响长短大小清浊疾徐必相应也且攻玉以石洗金以盐濯锦以鱼浣布以灰夫物固有以贱理贵以丑化好者矣智者弃短取长以致其功今使贡士必覈以实其有小疵勿彊衣饰出处黙语各因其方则萧曹周韩之伦何足不致吴邓梁窦之属企踵可待孔子曰未之思也夫何逺之有
　　爱日篇
