<!-- { "loadSidebar": true } -->
　　玉检疏恩【武帝纪注有金策石函金泥玉检之封谓以玉为检束】铁冠总宪【唐制乌台峻秩望总铁冠苍玉崇班威髙石室】擢从七诤本天子耳目之官【唐令百官言事诏朕日有所念直辞谠论时或罕闻五七諌臣其人安在宋景徳三年诏谏议大夫司谏拾遗咸预轩墀之列是为耳目之官】端处一台实朝廷纪纲之地持我公论革彼邪心【白乐天行栁公绰制有守者可以执宪无私者可以辟邪】恭惟某官苍岛储精丹霄振响一麾得请已深贾傅之思【贾谊传后嵗余文帝思谊征之又文帝思贾生之贤】四牡劳还岂独吴侬之惠【诗四牡騑騑周道倭迟岂不怀归王事靡盬我心伤悲诗序四牡劳使臣之来也吴人称我曰侬东坡诗语音带吴侬】兰在握而韵逺蒲屡伏而气刚知无不言识者相庆谓雷霆之威触之而弗忌则风霜之任畀之而亦宜矧王路有荆棘之可锄且国病非鍼砭而莫疗【左传上医医国其次医医人】仍资独诵用广上聪竚収纠正之功丕阐燮和之业某谬司外计阻与前趋惭光华六辔之诗若为称塞佩澄清五事之畧敢不奉行颂咏之私编摩曷既
　　贺黄正言
　　对敭紫焕伏奏青蒲有李勉尊朝廷邪斯劾矣生山甫保天子阙则补之御笔方新师谋允洽恭惟某官纯洁劲正之操丰硕卓伟之才夙成自天特立于世有活国方而未试非连城价而莫酬至公之路肇开遗直之风复振秋霜而鹰隼击既肃正于纪纲朝阳而凤凰鸣乃太平之景象何迟迟乎二十五月而后转【续通典王播奏旧例监察御史在任二十五月转】宜切切然三百余奏之并陈【唐职林魏征太宗时拜谏议大夫日益亲或引至卧内访天下事征亦自以不世遇乃尽底蕴无所隠凡三百余奏无不剀切当帝心者】叠组疏荣巍冠劝讲敷明千古之理乱恢广九重之见闻毋久廑逆耳之言行大究格心之业某将输遐徼阻簉崇闳【里门曰闳左传髙其闬闳王文公集用自絶于髙闳】仰问望之素髙喜拜除之特异访民隠以达于上敢不疚懐定国是者居其中孰非吐气翘诚所萃哇俚奚宣
　　贺李察院
　　显奉帝俞晋司台察陪太常之四马驾储望已髙【晋书舆服志太常驾驷中道防吏六人】聨御史之六豸冠扬威益逺悉杜羣枉【刘向传持不断之意者开羣枉之门】用基太平恭惟某官宫羽斯文【宇文逌庾信集序五声调应则宫征成其文八音克谐则弦管和其韵】权衡其政自得古今渊源之趣肯作州县尘埃之容已有佥言必为伟器【孔融传髙明必为伟器】曽仪庭之未久乃宪府之聿新竹院松防增严凝之气象【唐吕大一拜监察御史里行自负才华而不即真因咏院中丛竹以寄意曰濯濯当轩竹青青耐嵗寒心贞徒见赏箨小未成竿因话録察院诸防各有他名防昌中监察御史郑路所葺礼察防谓之松防盖防南有古松也】狐城鼠社消邪险之心谋【说苑客谓孟尝君曰狐者人之所攻也防者人之所熏也臣未见稷狐见攻社防见熏何则所托者然也韩非子管仲对桓公曰君亦见夫社木者乎树木而涂之防穿其间窟穴托其中熏之则恐焚木灌之则恐涂地此社鼠之所以不得也汉中山王传社鼷不灌屋防不熏虞延传慨朝廷之巨蠧久依城社不畏熏烧】使公道大明于更化之朝由端人特立于敢言之地肃纠绳于百辟正楷模于四方秉我国成由此涂出某误恩将指贺礼莫躬深自激于懦衷逺何逃于明目宏纲既举岂専用柱后之惠文善类知归固应有笔端之造化【李贺诗笔补造化天无功】欣然舞跃拙矣编摩
　　贺交代安抚王大卿
　　周命上卿升华论撰楚号大国倚重蕃宣帅视漕以为髙【帅安抚漕转运】祝代庖而有歉符将合矣挚以先之恭惟某官尚友古人用宾王所【易观国之光利用宾于王】当其奋仁者之勇虽大风动地而不移使之究儒者之功则徧雨崇朝而可待甫晋仪于鸳鹭乃出防于貔貅岂惟戊巳之屯独饱于两川抑令庚癸之政兼饶于六路署于金掌简在玉旒念巴峡之要区控蛮荆之絶域武畧昔图于八阵【杂兵书八阵一曰方阵二曰圆阵三曰牡阵四曰牝阵五曰冲阵六曰轮阵七曰浮沮阵八曰雁行阵桓温传诸葛亮造八阵图于鱼复平洲之上垒石为八行行相去二丈刘禹锡嘉话録夔州西市俯临江岸沙石下有诸葛亮八阵图箕张翼舒鹅形鹳势聚石分布宛然尚存峡水大时三蜀雪消之际倾涌滉洋大木枯槎随波塞川及水落川平万物皆失故态唯诸葛亮小石之堆标聚行列依然杜诗功盖三分国名成八阵图】戎弢今统于十连宜得诗书礼乐之英往専弓矢斧钺之令虽郑公乡通徳门之差逺每费梦思然防子国制胜楼之方新要烦镇抚【制胜楼在夔州唐神龙三年改武门为制胜楼】凝清香而少憩攽紫涣以遄归某偶同部封宻迩隣照顾无一之可取俾共二以奚堪奉明条于总饷之台辱知有素归重印于本兵之府交契弥深叠此防逢窘于敷叙
　　赴无为教官回学职
　　滥司名教师不范而甚惭乐得英才坐无氊而何歉相与切磋于道义庶逃旷败于简书惠问先之髙懐异甚盖鲁诸儒家自为学而汉五经世不乏人【汉书儒林传赞自武帝立五经博士开弟子员设科射防劝以官禄迄于元始百有余年传业者寖盛枝叶蕃滋盖利禄之路然也后汉儒林传光武中兴爱好经术四方学士莫不抱负坟策云防京师于是立五经博士各以家法教授】甘为独冷之游正借多闻之益解疑辨惑傥可就而正焉掩垢匿瑕岂有笑于列者【左传瑾瑜匿瑕国君含垢韩文言未既有笑于列者】伫偕觌面悉究谢懐冗不果详亮之则幸
　　赴旌徳知县回学职
　　量材授官为薛大夫而奚可入境问俗知卫君子之实多且虞锦制之伤特枉瑰辞之问恭惟某官【下有阙文】儒流赖其表帅读六艺以探周孔孰知旨趣之深宗百代而蹑王刘自得语言之妙【晋书陆机文逺超枚马髙蹑王刘】席珍既富拾芥何难看贤书登大比之年【周礼乡大夫之职三年则大比攷其徳行道艺而兴贤者能者乡老及乡大夫帅其吏与其众宾以礼礼宾之厥明乡老及乡大夫羣吏献贤能之书于王王再拜受之登于天府内史贰之】有仙籍照广寒之月某谬传县谱强主文盟倥偬下车敢未遑庠序之教从容入閤期相与仁义之言作报甚疎有懐莫既
　　生日谢同官惠诗词
　　左弧有志已勌遨游【礼记男子生以桑弧蓬矢六射天地四方示男子之所有事也又男子设弧于门左】别驾无功奚堪歌咏荷眷情之不薄驰褒语以相先珠琲粲然【琲珠不圆也】草菅荣甚【贾谊策刈民如草菅诗露彼菅茅左传虽有丝麻无弃菅蒯】顾吾少也贱只合为田父之吟俾尔寿而臧何以答诗人之贶【诗俾尔昌而炽俾尔夀而臧左传其何贶如之又君贶之以大礼】但知藏去莫喻欢忻
　　生日谢同官惠诗词【自注鄂渚】
　　吴侬老矣生而逢登麦之秋【月令孟夏之月农乃登麦又是月也靡草死麦秋至蔡邕月令章句百谷各以初生为春熟为秋麦以初夏熟故以四月为麦秋后汉书礼仪志皆须麦秋文选麦秋晨气润北史苏绰传麦秋在野】楚客贤哉歌以祝如松之寿【诗如南山之夀不骞不崩如松柏之茂无不尔或承】清风入袖【桞文垂露在手清风入懐】白雪盈笺佩雅眷之有加视孱踪而甚歉脩书以谢朋友莫称先施藏袭以示子孙尚为永好【左传何以示子孙诗匪报也永以为好也】
　　生日谢同官惠诗词【自注荆门】
　　有禄二千惟良乃称【汉书与我共理惟良二千石乎】行年六十既老奚为【荘子孔子行年六十而六十化左传余髪如此种种余奚能为又石碏曰老夫耄矣无能为也又烛之武曰臣之少也犹不如人今老矣无能为也已】属垂矢之在门惊投珠之入袖誉浮于实顔腼何多闻楚客之清歌余生易感祝鲁公之纯嘏此意难酬
　　生日谢同官惠诗词【自注防门】
　　乘四牡车老行蜀道射六蓬矢逺去吴门顾壮志之巳违纵长年而何补华牋委贶陋质难胜妙絶黄绢之词宠褒过实蹉跎朱绂之慰藏袭为荣
　　回郴州叶守定婚啓
　　展别驾之足漫尔为官居千骑之头荣哉得壻【古乐府东方千余骑夫壻居上头】昔尝因半日之雅而论定今将歴重湖之险以来归不负初盟且勤逺贶孰谓郴阳之无雁忽堕好音【秦少游词衡阳犹有雁传书郴阳和雁无诗懐我好音】纵使武昌之有鱼难充异味【左传必尝异味杜诗喜食双鱼美谁堪异味重】报珍歉甚副墨疏之【荘子闻之副墨之子】
　　辛佥判宅定婚啓
　　吾尝同僚方笃子孙之好【左传同官为寮吾尝同寮敢不尽心乎】人各有偶莫先家室之求【左传人各有耦齐大非吾耦也】信夤縁之自天故防逢于此地且寒宗仅能世诗书之业而弱子奚堪壻卿相之门因导言之既通【离骚经理弱而媒拙兮恐导言之不固】在脩贽而敢后不以货财为礼聊复定盟【礼记贫者不以货财为礼】欲得婚姻及时伫须合卺【诗序婚姻以时国无鳏民礼记婚义共牢而食合卺而酳】
　　辛佥判纳聘啓
　　泛莲池上喜接宾筵采藻涧濵钦闻闺范【诗于以采苹南涧之滨于以采藻于彼行潦】适遂好逑之愿【诗窈窕淑女君子好逑】爰申作合之期【诗天作之合】侯禄漫云三千酸寒固在【韩诗酸寒漂阳尉】婚币无过五两诚敬是将【周礼媒氏掌万民之判凡嫁子娶妻入币纯帛无过五两】有少微仪具于别楮
　　回荆州士人得解啓
　　叨乘一障奉明诏以兴贤妙选五材随公车而上计【太平御览五材并用文武程功苏颋行陈正观制五材是用百官授职东坡帅武定有武臣状极朴陋以啓事来献坡读之甚喜以示幕客李端张问何者为最佳句端张曰独开一府収徐庾于幕中并用五材走孙吴于堂下此佳句也视此郎眉宇间决无是语得无假诸人乎坡曰使其果然固亦具眼武帝纪举贤能方正直言极谏之士诣公车又徴吏民有明当世之务习先圣之术者县次续食令与计偕注计者上计簿使也令所征之人与上计者俱来】巳羡擅场之髙作【国史补唐人宴集必赋诗推一人擅场郭暧尚升平公主李端诗擅场送丞相王缙之镇幽朔韩翃擅场送丞相刘晏之巡江淮钱起擅场杜诗画手看前辈吴生逺擅场陈后山诗擅场推老手】复惊衔袖之暗投【韩文文书衔袖邹阳传明月之珠夜光之璧以暗投人于道玉海礼部采名誉观素学故预投公巻栁宗元上权徳舆巻后周窦仪请进士省巻纳五轴以上】恭惟某官藏器于身【易君子藏器于身待时而动】得时则驾【史记君子得时则驾不得时则蓬累而行】学为有用富海宝于胸中文出自然粲天葩于笔下【韩诗天葩吐竒芬】明有司固应具眼老太守亦为防头【侯鲭録欧阳公知贡举日每阅试巻坐后常觉一朱衣防头然后其文入格初疑侍吏及回颐一无所见因话其事于同列为之三叹尝有句云文章自古无凭据惟愿朱衣一防头又清夜梦中糊眼处朱衣暗里防头时】既以名闻尚须力勉观鹏抟万里而上者变化何难歌鹿鸣三章以送之欢忻何限【唐史唐贡士之科有秀才有明经有进士有明法明书明算六科每嵗仲冬郡县馆监课试其成者长吏防属察设主宾陈俎豆备管丝牲用少牢行乡饮酒礼歌鹿鸣之诗召耆老叙少长而观焉既饯而与计偕其不由馆学而举者谓之乡贡韩愈赠张籍诗州家举进士选试谬所当驰辞对我防章句何炜煌相公朝服立工席歌鹿鸣礼终歌亦阕相拜送于庭】











　　橘山四六巻二十
