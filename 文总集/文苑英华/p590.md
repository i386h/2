<!-- { "loadSidebar": true } -->
　　对臣闻孔子云大道之行三代之英邱未之逮也而有志焉又顔囘对孔子云囘愿得明王圣主而辅相之此二者皆伤不可得而见也况臣生大道淳风之运属圣主立政之秋不能有所建明以佐大化此微臣夙心愧耻窃有慙焉曰者圣敕颁宣逺覃幽隠振废滞収介特本州徴臣克赋于王庭陛下温顔屡赐宴见司饔行食羣事颁氷亦可谓厚徳矣自顾性识愚驽智术微浅既防清问敢不具素所闻乎臣闻伏羲神农氏往黄帝尧舜氏作莫不体道以育物立徳以兴化用阐无为之教以不宰之功齐饮啄于鹑居絶往来于犬吠岂不以我清净而人自正我无欲而人自朴乎迨乎政及三王君临万国亦承奉天地爕赞隂阳顺四时之气理五行之叙总仁义以安庻类先博爱以悦羣生使人迁善逺恶而不知其所以然也观夫三王之为君也谨其所好恶而已故君好之则人为之上行之则下效之莫不清心以率物正身以御下九女序列于内三公分职于外度数有恒徭役不作其取人赋也薄而役人力也寒其育物也广而兴利也厚故征伐有道大明咏其功什一而税大田歌其事所以家给人足而理安兴矣易曰圣人乆于其道而天下化成其斯之谓乎爰及末俗政渐浇伪而礼乐弥烦奸盗滋起桀纣昏乱于上幽厉纵逸于下崇台榭之峻恐其不髙也广宫室之居恐其不大也聚滛色之羙恐其不多也穷声音之巧恐其不乐也其敛人财也厚而使人力也众其害物也博而兴利也寡其后兴役无常桑柔病而叹之故其诗曰自西徂东靡所定处葢言其役之甚也徴发无度下人劳病南山疾而刺之故其诗曰赫赫师尹不平谓何葢言其政之乱也自兹厥后强凌弱众暴寡千官树奸于朝廷百贾穷伪于市邑财用匮竭冦攘不止大东又刺之曰小东大东杼轴其空言小大俱尽也又云东人之子职劳不来西人之子粲粲衣服孰有为人上者不平若此而可乆安天下哉此则上失其道政逐多门故天下败而不之觉乃至所以为夏者转而为殷也所以为周者转而为秦也诗云髙岸为谷深谷为陵三代之后于今为庶此史墨所载社稷无常奉君臣无常位自古以言及秦始皇平定六国隋炀帝富有四海不务亷耻唯存战伐内造阿房继以骊山之作外征林邑重以辽东之戍凿驰道则隠以金椎通鸿沟则树以栁杞役及闾左人不聊生曲泛龙舟声多哀思倾天下之赋不足以周其事殚帑藏之财不足以盈其欲是以众怨难犯人自为战所以陈胜吴广奋梃以挞之王充李宻扬声以逼之衅起郊垒而祸生左右望夷宫中不免阎乐之难江都城内卒死裴通之手故易曰天之所助者信也人之所助者顺也此二君者动为之际不由信顺失天人之所助能无及此乎然则合大中之道者如彼失皇极之用者如此古之兴败备在典谟迨隋室道消数钟百六衣冠礼乐扫地无余贤人君子稽天并浸此乃大人利见之日圣主驱除之时我太宗志在救焚心存拯溺因兹感激投袂而起车及于平阳之郊劒及于盟津之防既而戡翦多难克清中夏建非常之功定不拔之业洎位登九五富有万国制礼以示其让作乐以兴其和兼爱以厚其仁节用以崇其义非先王之服不敢服非先王之言不敢道言必本于风雅行务去乎枝叶明刑赏严号令赏当其功则劳臣劝勉罚当其罪则奸人畏惧名器不妄假必俟其能爵禄不虚授必先有徳是以四海之内靡然向风我太宗以至道之心为天下也所征无不克所向无不成孝弟通于神明易简合于天地如此则天地徳之鬼神佑之使风雨以序灾害不作万国莫不懽心四夷莫不咸頼良由不僭不滥无怠无荒所以享国久长多歴年数陛下禀天然之姿定不伐之略披肝胆以决大计殄宫闱之氛祲除诈伪之昏狡日月载廓【一作朗】宗社以安深思祸乱之原乃皇天所以开圣人也自南面临天下九年于兹封堠无警干戈再戢置鼓以招谏设木以待贤故得近臣尽规逺人献政出宫女则使心不乱属大旱则引咎自责盖禹汤之罪已实尧舜之用心书云一人有庆兆民頼之其斯之谓欤深合太宗之宏畧逺符贞观之故事赐愚臣制策云朕以不徳袭号乘时而皇极之道未敷谟明之轨尚阙者微臣何以识陛下之深逺而輙欲议之或恐日月有遗照圣智所不及略陈其愚伏惟陛下留听臣闻书云惟先格王正厥事言灾害之起事有不正者也去岁水旱不时咎征屡作匈奴侵轶边将气沮天其或者正训我也欲令陛下知爵禄之虚授冗散之职多欤乐荡志欤服失度欤何皇极之不建遂至于此也臣闻省官不如省事省事不如清心诚能克已复礼正身率物表有功而彰明徳复古而贵能变禁异服革慢声逺便佞近忠谠断断之士必擢于庙堂九九之术不遗于管库可谓虚其心而众象应正其本而万事理焉书云天既付命正厥徳言正徳以顺天也若舍此道是不知其所从矣制策曰视听貌言恒若时若防极归极作哲作乂一以贯之何方而可者臣闻易曰崇髙莫大乎富贵备物致用立成器以为天下利莫大乎圣人古之王者享圣人之资乘大寳之位北辰居正南面而理亦可谓富贵乎当须存至公之行立大中之道覆帱同于天地通明合乎日月志逺迩之化存易简之功庶征顺序五纪和协百谷用成六畜遂字者无不由焉传曰皇极其建其斯之谓矣若貌之不恭是谓不肃厥罚雨其极恶若得其道则攸好徳以应之言不之从是谓不乂厥罚旸其极忧若得其道则康宁以应之视之不明是谓不哲厥罚燠其极疾若得其道则夀以应之听之不聪是谓不谋厥罚寒其极贫若得其道则富以应之思之不睿是谓不圣厥罚风其极凶短折若得其道则考终命以应之皇之不极是谓不建厥罚阴其极弱故经曰向用五福威用六极斯之谓矣臣闻貌言视听以心为主故有正心者必有正徳正徳临人犹树直表而望影之曲也得乎大雅云仪刑文王万邦作孚此之谓矣有邪心者有枉行枉行临人犹树曲表而望影之直也得乎孔子云诗三百一言以蔽之曰思无邪盖戒此也故王者脩身以道脩道以仁仁也者亲亲为大义也者尊贤为大是以君子先正身而后及于天下如此则六沴不作五福相生贻厥孙谋永无极矣制策曰夫礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯要者臣闻拨乱反正之主继体守文之君抚驭之道虽殊礼乐之用为急自土鼓篑桴之后始自无声污樽抔饮之初彰乎有用既而莫不曲谐九变信合四时是知大乐与天地同和大礼与天地同节移风易俗义切于钟鼓安上理人事寖乎揖让既而祀歴三王时更七国经籍道息飏宣榭之烟埃儒生数穷赴秦坑而歇灭迨乎断蛇立极乘牛设位纪绵蕝之仪鸣鼓舞之节必欲乐宣惉滞礼释回邪取其不肃而成必在既富而教我唐功髙古徳迈往圣坐宣室而访道登明堂以思政六乐为驭利则不争五礼有经思而无犯思闻同异下访刍荛臣闻古之明君之御天下也身坐九重心遍四海礼以导其志乐以防其淫乐以理内为同礼以脩外为异礼乐之不悖内外之相亲可以感于神明通于天地矣诗云肃雍和鸣先祖是听夫肃肃敬也雍雍和也既敬且和何事不行其斯之谓矣制策曰四时武徳制自何君五行文始本之谁代昭徳盛徳莫辨所尊昭容礼容未详所出悉情以对用释予疑者臣闻皇王御宇歩骤相仍莫不作乐以飨其徳立諡以明其行此五帝之常道百王之所不易也且咸池六英韶濩两听尽善尽美窃无间然自秦失盛位汉杂覇道文景相袭刑措不用武宣承统华夷再清乐舞居【疑】功可略言也武徳舞者髙祖作之定祸乱也四时舞者孝武作之示和平也五行者大周曲也文始者本舜舞也孝景采武徳为昭徳以尊太宗也孝宣采昭徳为盛徳以尊武帝也昭容礼容犹古韶夏绍之于汉祖备之于乐志矣臣材非多士不游六合之间梦异赵君总覩九天之上啓处无地战汗不宁况承謏问敢以轻议谨对
　　同前　　　　　　　　　　邢　巨
　　对臣闻太祖文皇之御天下也广直言之路开纳善之门近臣尽规庶人毕议可谓至矣今皇天眷命陛下绍复先业齐心法宫之中冕旒正殿之上详延秀异询及刍荛若乃敷皇极以作则礼乐以垂训彞伦攸序羣徳毕举斯太宗之盛事也岂前王访九畴之要贞三极之本能望清光哉天文昭回万物尽覩臣谬以黄绶之末预闻赤墀之议将何以塞厚问扬天休臣闻诸仲尼曰大道之行与三代之英丘未之逮也而有志焉自上皇不归大道悠久圣人顺天地之性究变化之元虽损益以文质或沿袭以忠敬至于饰礼容以昭贲崇乐舞以立象树君牧人茂时育物其致一也夫务本于道则浮竞可以镇静习俗于变即纯一或以伪迁故轻乐见诮于国风昧礼贻训于圣典盖有由焉唐兴百有余岁髙祖以武功定鼎纽天纲于八纮太宗以睿圣握符纂天光于三象荡亡隋之頺靡圣唐之简易盛徳大业与三代同风伏惟陛下诞受天休光膺景命粤若昭徳殷荐之礼感和通神之教敬事眷圣之征顺时布徳之典将以登格皇穹鸿业也啓迪王命大猷也风雨时若休征也人俗康宁至教也五辉协训八方顺轨尧舜之盛无以加焉成康之道复何足数而犹曰皇道未敷谟明尚阙发天章于圣藻采至言于舆词陛下之谦让也愚臣何足以知之制策曰至如视听貌言恒若时若防极归极作哲作乂一以贯之何方而可者臣闻王政之端本于性也至化之极归于理也能尽其性而合乎理则休征至不尽其性而悖乎理则咎征至故圣人法天以立性畏天以作则见天道之在五行人事应之彰彰类矣自非统性命之理求天人之端孰能从言以作乂因事以求哲旸顺而防其极蒙恒而返其通适于数故虽以五事明宗其极则可以一理贯臣又闻圣心镜物必采于至妙大道虚象埀契于理先然即继圣业者其道同遵王度者其化一陛下体周武之盛徳访唐尧之遗事龟图灵文天光垂象伏愿沐时雨于动植散祥风于涵泳则大中之道何以尚兹制策曰夫礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯义四时武徳制自何君五行文始本之谁代昭徳盛徳莫辨所尊昭容礼容未详所出臣闻礼乐其所由来尚矣先王所以美教化厚人伦以致太平也必将考其理求其端故揖让之教末而安上存乎至简舞咏之功浅而移风归乎至易夫辨升降彰采服此礼之所以饰情也登金石翔景瑞此乐之所以通感也故感发于内乐由衷以致和情见乎表礼自外以为异虽清浊之资考性则殊而教化之端在理斯一况今懿纲被遐裔至道冠生灵和理日跻同乎大顺非礼乐之化其孰能至此乎夫崇徳埀范此同异之用也教齐化宻此人俗之融也至如武徳之盛武之业也文徳之盛顺之至也神道设教制四时于炎厯徳徽可崇增五行于黉序尊三徳于清庙表三容于盛礼圣问昭閟与天道以元亨狂言鄙贱仰天文而知愧谨对











　　文苑英华巻四百八十四
　　钦定四库全书
　　文苑英华巻四百八十五　宋　李昉等　编雅丽
　　文词雅丽策四道　　　　　　张　楚【第五名】文词雅丽策
