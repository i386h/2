<!-- { "loadSidebar": true } -->
    前刑部员外郎嵩阳观道士崔泌，门承贵仕，志慕元宗，顷辞簪绂之荣，遂托嚣尘之外，栖迟隐钓，独往忘归。虽高尚之风，雅正於浮俗；而精贲之道，申宠於幽人。宜回紫洞之游，俾在青宫之列。可太子洗马。（《册府》九十八）
    ○答刘彤制
    朕夙敬之志，惟在昧爽；卿重慎之诚，欲及辨色。国体宜尔，用纳良规，然要须早朝，稍尽夜漏耳。（〖《册府》〗五百三十三）
    ○以理去职具名录奏制
    曾任五品以上清资官以理去职者，所司具录名奏，老病不堪厘务者与致仕。（《唐会要》六十七）
    ○授颜元孙滁州刺史制
    仰并早升清要，特擅风规，往牧黎人，宜荣剌举。可依前件，主者施行。（黄本《颜鲁公文集》〖十七〗）
    ○授颜真卿监察御史制
    长安尉颜真卿，文学擅於登科，器干彰於适用，宜先汗简之职，俾著埋轮之效。可依前件，主者施行。（同上）
    ○择使观察风俗制
    古者三载考绩，黜幽陟明，允升大猷，以（□）劝天下。比来诸道所通善状，但优仕进之辈，与为选调之资。责实循名，或乖古义。自今己後，诸道使更不须通善状。每至三年，朕当自择使者，观察风俗，有清白政理者，当别择用。（《册府》六百三十五）
    ○宣光景元四陵置官制
    伏以八代祖宣皇帝、七代祖光皇帝、六代祖景皇帝、五代祖元皇帝，自昔追尊号谥，稽古有则，而陵寝所奉，须广彝章。其建初、启运二陵，仍准兴宁陵例，置官及陵户。自今已後，每岁至春秋仲月，宜分命公卿，准诸陵例分往巡谒。仍命所司准数造辂，於陵署收掌，以允备礼之用。其建初、启运、兴宁、永康等四陵，年别四时及八节，委所由州县数与陵署相知，造食进献。（《唐会要》二十）
    ○贬田仁琬舒州刺史制
    田仁琬忝居节度，镇守西陲，不能振举师律，缉宁夷夏，而乃公行暴政，不务恤人，挠乱要荒，略无承禀，边官之责，职尔之由，宜黜远藩，用诫边使。可舒州刺史，即驰驿赴任。（《册府》四百五十）
    ○赐宋璟应手制
    所进之言，书之座右，出入观省，以鉴诫终身。（《唐会要》、《册府》一百）
    ○试崇元生各减一条制
    崇玄生试及帖册，各减一条，三年业成，始依常式。（《册府》六百四十）
    ○停来岁江淮漕运制
    所运粮储，本资国用，太仓今既馀羡，江淮转输艰劳。务在从宜，何必旧数，其来载水陆运入京，宜并停。（《册府》四百九十八）
    ○禁止义仓变造诏
    州县义仓，本备饥年赈给。近年以来，每三年一度，以百姓义仓糙米远送京纳，仍勒百姓私出脚钱。自今以後，更不得以义仓变造。（唐会要八十八）
    ○封华山诏
    以今载十一月有事华山，中书门下及礼官详议仪注奏闻，务从省便，（《册府》三十六）
    ○禁东都用钱变动诏
    如闻东都用钱，渐有变动，留守及河南尹作何检校，宜敕刘知柔、单思远稍自勋励，严加捉搦。（《册府》五百一）
    ○季俸先给钱诏
    近断恶钱，恐人家少钱行用，其两京文武官夏季防阁、庶仆，宜即先给钱，待後季任取所配物货卖，准数还官。（同上）
    ○销毁恶钱诏
    禁断恶钱，改铸新者，务於精好，行之久长。如闻诸道置铸，御史专掌，未称所委，仍有滥恶，且更提振，不即加罪。有先铸不如法，总重毁炼，并已纳太府者，并令更拣择不合样，送所出重铸。已後倍须在意，不得更然。两京少府并准此，（同上）
    ○官收恶钱诏
    比来所市恶钱，略计数应未尽，本欲防其私铸，务在总纳於官。若博换尚多，则须抬估价，百姓避孕药愿出恶钱一千文，计秤满六斤，即官以好钱三百文博取。无好钱处，依时估折布绢杂物，每季终各令随近送纳铸钱，仍申主者勘会。（同上）
    ○求言诏
    比令百官，更直待制，期於谠议，时纳箴规，不闻一言，甚无谓也。凡百庶僚，宜体朕怀，各尽昌言，以副虚伫。（《唐会要》二十六）
    ○定三恪诏
    自古帝王建邦受命，必敬先代，以循旧章，曰予嘉客，肃雍成性，温润合理，雅有助祭之容，宛是宜邦之具。（《册府》一百七十三）
    案：《全文》三十九卷《加尊号赦文》佚“曰予嘉客”以下四句。
    ○进奉先县职望诏
    黄长轩台，汉尊陵邑，名教之地，因心为则。宜进奉先县职望班员，一同赤县，所管万三百户，以供陵寝，即为永例。（《唐会要》二十）
    ○京官考满选例诏
    京官考满带禄选，有本司要籍奏留，请不用阙者选数，不须与成劳。（《册府》六百三十五）
    ○陈许豫寿四州分地均耕诏
    陈、许、豫、寿等四州，本开稻田，将利百姓，庆其收获，其役功庸，何如分地均耕，令人自种。先所置屯田，宜并定其地，量给逃还及贫下百姓。（《册府》五百三）
    ○三皇以前置庙诏
    天皇氏、地皇氏、人皇氏、有巢氏、燧人氏，其祭料及乐，请准三皇五帝庙，以春、秋二时享祭。（《唐会要》二十二）
    案：《全文》三十九卷《加应道尊号赦文》佚此三十四字。
    ○改定山水名称诏
    天下山水，名称或同。义且不经，多因於里谚；事若仍旧，何成於禹别。宜所司各据图籍改定讫闻奏。（《唐会要》五十九）
    ○流宋浑岭南诏
    浑幸因门绪，累升荣秩，顷委以澄清，擢居风宪，而公心有害，私欲弥彰。冒法受赃，既坠於家业；败名徇利，载犯於国章。特申念旧之恩，俾从流放之典，宜除名，长流岭南高要郡。（《册府》四百八十二）
    ○举人不得充乡赋诏
    天下举人，不得充乡赋，皆须补国子学生及郡县学生，然後听举。四门俊士停。（《册府》六百四十）
    ○委采访使具官人善恶诏
    三载黜陟，百王令典，殿最之迹，廉问攸归，欲更别遣使臣，虑有烦扰，今载宜委本道采访使具官人善恶奏闻，以申劝沮。（《册府》六百三十五）
    ○流李彭年岭南诏
    彭年幸以资序，累登清贯，委之铨综，任以权衡，不能徇公减私，持平守直，而乃贪财败类，黩货无厌，既玷清朝，有冒法度。顷令推鞫，皆自款承。据其罪名，合当殊死，但以阳和布令，善贷好生，特舍严刑，俾从流窜。宜除名，长流岭南临贺郡，仍即差纲驰驿领送。
    朕以为制理之本，期返淳风，庶叶至公，期於不犯，永言议罪，良用怃然。其陈力就列，本於正已，从事效官，义存守法，为恶者与众共弃，务善者以才必升。凡百庶僚，深宜自勉，立身之道，可不慎欤！（《册府》六百三十八）
    ○赐澧州刺史李泌诏
    今荆南都会，粤在澧阳，俾人归原，惟贤是牧。以尔文可以化成风俗，政可以敛在婺，爰命颁条，期乎共理，无薄淮阳之守，勉思渤海之功。（《册府》六百七十一）
    ○听工部尚书元怀景致仕诏
    怀景朝廷旧德，光阴迟暮，宜听致仕，遂其颐摄。（《册府》八百九十九）
    ○监司每月具宫内用数敕
    总监每年支杂物到，其钞数於本门进。若宫内所须，别索供讫，每月终宜令监司具破用数进。（《唐会要》六十六）
    ○制表年月作一二等字敕
    制、敕、表、状、书、笺、牒，年月等数，作一十、二十、三十、四十字。（《唐会要》二十六）
    ○都督刺史面辞敕
    自今已後，都督刺史每欲赴任，皆引面辞。朕当亲与畴咨，用观方略。至任之後，宜待四考满，随事褒贬，与之改转。（《唐会要》六十九）
    ○禁赐酺聚敛敕
    赐酺合宴，止欲与人同欢，广为聚敛，固非取乐之意。今後宴会，所作山车、旱船、结彩楼阁、宝车等，俱是无用之物，并宜禁断。（《唐会要》二十九）
    ○诸蕃使次第入朝敕
    诸蕃使、都府管羁縻州，其数极广，每州遣使朝集，颇成劳扰。应须朝贺，委当蕃都督与上佐及管内刺史自相通融，明为次第。每年一蕃令一人入朝，给左右不得过二人。仍各分颁诸州贡物，於都府点检，一时录奏。（《唐会要》二十四）
    ○禁朝参不著珂纟散敕
    文武官朝参，著褶珂纟散者，其有不著入班者，各夺一月俸。若无故不到者，夺一季禄。其行香拜表不到，亦准此。频犯者，量事贬降。其衣冠珂纟散，乃许著到曹司。（《唐会要》二十四）
    ○京官两人随仗敕
    京清官及朝集使六品已上，每日两人随仗待制，供奉及宿卫官不在此例。（《唐会要》二十六）
    ○太庙五飨拣择德望通摄敕
    太庙每至五飨之日，应摄三公，令中书门下及丞相、师傅、尚书、御史大夫、嗣王、郡王中拣择德望高者通摄，馀司不差限。（《唐会要》卷十七）
    ○分别铨授敕
    六品以下官，令所司补授。其员外郎、御史并馀供奉官，宜进名敕授。（《册府》六百三十）
    ○拣择太庙室长敕
    太庙九室，室长各三人，於见任斋郎中拣择有景行谙闲仪注者，送名礼部奏补，仍给厨食，满十年与官。（《唐会要》十七）
    ○太庙荐享加牙盘敕
    每月朔望日，宜令尚食荐太庙，每一室一牙盘，内官荐享，仍五日一开门洒埽。（同上）
    ○职田租不得过六斗敕
    天下诸州县并府镇戍官等职田四至顷亩，造帐申省，仍依元租价对定，六斗已下者依旧定，已上者不得过六斗地，不毛者亩给二斗。（《唐会要》九十二）
    ○禁保识官伪滥敕
    诸色选人纳纸保後，五日内其保识官各於当司具名品，并所在人州贯头衔，都为一牒报选司。若有伪滥，先用阙，然後准式处分。（《册府》六百三十）
    ○要官之子年少不得授县官敕
    要官儿子少年未经事者，不得作县官亲人。（同上）
    ○改转员阙敕
    诸州都督、刺史、上佐等官员阙非安稳者，所授官在任经一考己上，宜量与改转。（同上）
    ○禁断内外官守阙敕
    内外官考未满，所司预补替人，名为守阙，特宜禁断。纵後有阙，所由不得令上。（《册府》六百三十五）
    ○享宗庙差摄三公官敕
