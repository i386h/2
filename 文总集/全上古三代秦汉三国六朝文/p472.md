<!-- { "loadSidebar": true } -->
　　今上县之战，更在贼门，战地平如案。（《书钞》一百五十七）
　　◇兵要
　　（案：《诸葛氏集目录》「兵要」第十二。）
　　枝叶强大，比居同势；各结朋党，竞进忄佥人；有此不去，是谓败征。（《北堂书钞》一百十三）
　　人之忠也，犹鱼之有渊。鱼失水则死，人失忠则凶。故良将守之，志立而扬名。
　　不爱尺璧而爱寸阴者，时难遭而易失也。故良将之趣时也，衣不解带，足不蹑地。
　　贵之而不骄，委之而不专，扶之而不隐，免之而不惧。故良将之动也，犹璧之不污。
　　良将之为政也。使人择之不自举，使法量功不自度；故能者不可蔽，不能者不可饰，妄誉者不能进也。（已上《御览》二百七十三）
　　军已近敌罗落，常平明以先发；绝军前十里内，各案左右，下道亦十里之内，数里之外，五人为部，各持一白幡，登高外向，明隐蔽之处。军至转寻高而前，第一见贼转语后，第三第二诣主者白之。凡候见贼百人以下，但举幡指。百人以上，便举幡大呼，主者遣疾马往视察之。
　　凡军行营垒，先使腹心及乡导前觇审知，各令候吏先行，定得营地，壁立（《通典》作「擘五」。）军分数，立四表候视；然后移营。又先使候骑前行，持五色旗，见沟坑揭黄，衢路揭白，水涧揭黑，林薮揭青，野火揭赤，以本鼓应之，立旗鼓令相闻。若渡水逾山，深邃林薮，精骁勇骑，搜索数里无声，四周绝迹，高山树顶，令人远视，精兵四向要处防御，然后分兵前后，以为锁拓。乃令辎重老小，次步后马，切在整肃，防敌至。人马无声，不失行列，险地狭迳，亦以部曲鳞次，或须环回旋转，以后为前，以左为右，行则鱼贯，立则雁行，到前止处，游骑精锐，四向散列而立，各依本方下营，一人一步，随师多少，咸表十二辰，竖大旗，长二丈八尺，审子午卯酉地，勿令邪僻。以朱雀旗竖午地，白兽旗竖酉地，玄武旗竖子地，青龙旗竖卯地，招摇旗竖中央。其樵采牧饮，不得出表外也。（已上《御览》三百三十一，又《通典》一百五十七引此，不出书名。）
　　◇兵法
　　山陵之战，不仰其高；水上之战，不逆其流；草上之战，不涉其深；平地之战，不逆其虚：此兵之利也。故战斗之利，唯气与形也。（《通典》一百五十六，《御览》三百十三）
　　军有七禁：一曰轻，二曰慢，三曰盗，四曰欺，五曰背，六曰乱，七曰误，此治军之禁也。若期会不到，闻鼓不行，乘宽自留，回避务止，初近而后远，唤名而不应，军甲不具，兵器不备，此谓轻军，有此者斩之。受命不传，传之不审，以惑吏士，金鼓不闻，旌旗不睹，此谓慢军，有此者斩之。食不廪粮，军不部兵，试赐不均，阿私所亲，取非其物，借贷不还，夺人首级，以获功名，此谓盗军，有此者斩之。变易姓名，衣服不鲜，金鼓不具，兵刃不利，器杖不坚，矢不着羽，弓弩无弦，主者、吏士法令不从，此谓欺军，有此者斩之。闻鼓不行，鸣金不止，案旗不伏，举旗不起，指麾不随，避前在后，纵发乱行，折兵弩之势，却退不斗，或左或右，扶伤举死，因托归还，此谓背军，有此者斩之。出军行将，士卒争先，纷纷扰扰，军骑相连，咽塞道路，后不得前，呼唤喧哗，无所听闻，失行乱次，兵刃中伤，长将不理，上下纵横，此谓乱军，有此者斩之。屯营所止，问其乡里，亲近相随，共食相保，呼召不得，越入他位，干误次第，不可呵止，度营出入，不由门户，奸邪所起，知者不告，罪同一等，合人饮酒，阿私所受，大言惊事，疑惑吏士，此谓误军，有此者斩之。（《御览》二百九十六）
　　◇作木牛流马法
　　（案：当在「传运」篇中，《诸葛氏集目录》「传运」第十三）
　　木牛者，方腹曲头，（《御览》作小头。）一尾四足，头入领中，舌著于腹。载多而行，少则否，宜可大用，不可小使；特行者数十里，群行者二十里也。曲者为牛头，双者为牛脚，横者为牛领，转者为牛足，覆者为牛背，方者为牛腹，垂者为牛舌，曲者为牛肋，刻者为牛齿，立者为牛角，细者为牛鞅，摄者为牛秋轴。牛仰双辕，人行六尺，牛行四步。载一岁粮，日行二十里，而人不大劳。流马尺寸之数，肋长三尺五寸，广三寸，厚二寸二分，左右同。前轴孔分墨去头四寸，径中二寸。前脚孔分墨二寸，去前轴孔四寸五分，广一寸。前杠孔去前脚孔分墨二寸七分，孔长二寸，广一寸。后轴孔去前杠分墨一尺五分，大小与前同。后脚孔分墨去后轴孔三寸五分，大小与前同。后杠孔去後脚孔分墨二寸七分，后载克去后杠孔分墨四寸五分。前杠长一尺八寸，广二寸，厚一寸五分。后杠与等板方囊二枚，厚八分，长二尺七寸，高一尺六寸五分，广一尺六寸，每枚受米二斛三斗。从上杠孔去肋下七寸，前后同。上杠孔去下杠孔分墨一尺三寸，孔长一寸五分，广七分，八孔同。前后四脚广二寸，厚一寸五分，形制如象，干长四寸，径面四寸三分。孔径中三脚杠长二尺一寸，广一寸五分，厚一寸四分，同杠耳。（《蜀志·诸葛亮传》注。又《艺文类聚》九十四，《御览》八百九十九，并引《诸葛亮集》）
　　◇黄陵庙记
　　仆躬耕南阳之亩，遂蒙刘氏顾草庐，势不可却，计事善之。于是情好日密，相拉总师，趋蜀道，履黄牛，因睹江山之胜，乱石排空，惊涛拍岸，敛巨石于江中，崔嵬赞ヴ，列作三峰，平治洚水，顺遵其道，非神扶助于禹，人力奚能致此邪？仆纵步环览，乃见江左大山，壁立林鹿，峰峦如画，孰视于大江重复石壁间，有神像影现焉，鬓发须眉，冠裳宛然，如彩画者。前立一旌旗，右驻一黄犊，犹有董工开导之势。古传所载黄龙助禹开江治水，九载而功成，信不诬也。惜乎庙貌废去，使人太息。神有功，助禹开江，不事凿斧，顺济舟航，当庙食兹土。仆复而兴之，再建其庙貌，目之曰黄牛庙，以显神功。（案：此文疑依托。）
　　◇阴符经序
　　所谓命者性也。性能命通，故圣人尊之以天命。愚其人而智其圣，故曰天机张而不死，地机驰而不生。观乎阴符，造化在乎手，生死在乎人。故圣人藏之于心，所以陶甄天地、聚散天下而不见其迹者，天机也。故黄帝得之以登云天，汤武得之以王天下，五霸得之以统诸侯。夫臣易而主难，不可以轻用。太公九十非不遇，盖审其主焉。若使哲士执而用之，立石为主，刻木为君，亦可以享天下。夫臣尽其心，而主反怖有之，不亦难乎？呜呼！无贤君则义士自死而不仕，莫若散志岩石，以养其命，待生于泰阶。世人以夫子为不遇，以秦、仪为得时。不然，志在立宇宙，安能驰心下走哉？丈夫所耻。呜呼！后世英哲审而用之。范蠡重而长，文种轻而亡，岂不为泄天机？天机泄者，沉三劫宜然。故圣人藏诸名山，传之同好，隐之金匮，恐小人窃而弄之。（道藏本《阴符经》七家注。案：此文疑依托。）
　　◇季主墓碑赞
　　玄漠太寂，混合阴阳。天地交泮，万品滋彰。先生理著，分别柔刚。鬼神以观，六度显明。（《真诰》十四）
　　◇南征纪功碑背铭
　　万岁之后，胜我者过此。（《隋书·史万岁传》，又见《北史》）
　　◇石刻誓文
　　碑即仆，蛮为汉奴。（《新唐书·南蛮传》）

卷六十·蜀四
◎许靖
　　靖字文休。汝南平舆人，灵帝时举计吏，察孝廉，除尚书郎，典选举。董卓秉政，迁御史中丞。后惧诛出奔，展转孔亻由、陈、许贡、王朗间。孙策渡江，又奔士变。后入蜀，刘璋以为巴郡广汉太守。转蜀郡太守。先主定蜀，以为左将军长史。及即汉中王位，以为太傅，章武元年进司徒。明年卒，有集二卷。
　　◇奔孔亻由自表
　　党贼求生，情所不忍；守官自危，死不成义。窃念古人当难，诡常权以济其道。（《蜀志·许靖传》注引《蜀记》）
　　◇因众瑞上言
　　太傅许靖、安汉将军糜竺、军师将军诸葛亮、太常赖恭、光禄勋黄权、少府王谋等上言：曹丕篡弑，湮灭汉室，窃据神器，劫迫忠良，酷烈无道，人鬼忿毒，咸思刘氏。今上无天子，海内惶惶，靡所式仰。群下前后上书者八百余人，咸称述符瑞，图、谶明征。间黄龙见武阳赤水，九日乃去。《孝经·援神契》曰：『德至渊泉则黄龙见。」龙者，君之象也。《易》乾九五「飞龙在天」，大王当龙升，登帝位也。又前关羽围樊、襄阳，襄阳男子张嘉、王休献玉玺，玺潜汉水，伏于渊泉，晖景烛耀，灵光彻天。夫汉者，高祖本所起定天下之国号也，大王袭先帝轨迹，亦兴于汉中也。今天子玉玺神光先见，玺出襄阳汉水之末，明大王承其下流，授与大王以天子之位，瑞命符应，非人力所致。昔周有乌鱼之瑞，咸曰休哉。二祖受命，图、书先著，以为征验。今上天告祥，群儒英俊，并进河、洛，孔子谶、记，咸悉具至。伏为大王出自孝景皇帝中山靖王之胄，本枝百世，乾降祚，圣姿硕茂，神武在躬，仁覆积德，爱人好士，是以四方归心焉。考省灵图，启发谶、纬，神明之表，名讳昭著。宜即帝位，以纂二祖，绍嗣昭穆，天下幸甚。臣等谨与博士许慈、议郎孟光，建立礼仪，择令辰，上尊号，即皇帝位于成都武担之南。（《蜀志·先主传》）
　　◇与曹公书
　　世路戎夷，祸乱遂合，驽怯偷生，自窜蛮貊，成阔十年，吉凶礼废。昔在会稽，得所贻书，辞旨款密，久要不忘。迫于袁术方命圮族，扇动群逆，津途四塞，虽县心北风，欲行靡由。正礼师退，术兵前进，会稽倾覆，景兴失据，三江五湖，皆为虏庭。临时困厄，无所控告。便与袁沛、邓子孝等浮涉沧海，南至交州。经历东瓯闽、越之国，行经万里，不见汉地，漂薄风波，绝粮茹草，饥殍荐臻，死者大半。既济南海，与领守儿孝德相见，知足下忠义奋发，整敕元戎，西迎大驾，巡省中岳。承此休问，且悲且喜，即与袁沛及徐元贤复共严装，欲北上荆州。会苍梧诸县夷、越蜂起，州府倾覆，道路阻绝，元贤被害，老弱并杀。靖寻循渚岸五千余里，复遇疾疠，伯母殒命，并及群从，自诸妻子，一时略尽。复相扶持，前到此郡，计为兵害及病亡者，十遗一二。生民之艰，辛苦之甚，岂可具陈哉！惧卒颠仆，永为亡虏，忧瘁惨惨，忘寝与食。欲附奉朝贡使，自获济通，归死阙庭，而荆州水陆无津，交部驿使断绝。欲上益州，复有峻防，故官长吏，一不得入。前令交）太守士威彦，深相分托于益州兄弟，又靖亦自与书，辛苦恳恻，而复寂寞，未有报应。虽仰瞻光灵，延颈企踵，何由假翼自致哉？
