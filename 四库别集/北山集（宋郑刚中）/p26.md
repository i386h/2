<!-- { "loadSidebar": true } -->
　　金华潘氏与予同鄕井子贱学校防从尤雅仲严才气之豪笔语之秀不因今日诗巻而后详也然公逹自东吴道长沙逆犯三峡风涛之险行李间闗者万里而箧中仲严三十八诗与偕来无恙珍藏爱护所向不忘公逹友朋之谊信如子贱所谓贤于人逺矣













　　北山集巻十六
　　钦定四库全书
　　北山集巻十七
　　宋　郑刚中　撰
　　拟策进士
　　问汉髙之王蜀也子房佐之反掌而成帝业先主之王蜀也孔明佐之数载不能窥中原尝谓巴蜀地势先主与汉髙之时无异也孔明之才视子房未为相逺也而又蓄积训练汉髙不如先主之久怀辑感动汉髙不如先主之深天下之民讴吟而思者亦皆愿吴魏之化为汉也然久而不能成功者其义安在岂汉髙与先主不可同日而语也抑亦彼此之时势不可以一槩论耶忠臣义士鍳古思今尝有子房孔明之志欲扶助王室扫边尘而靖中原计将安出
　　又
　　问易与天地凖未易可知虽然洁净精防易教也埀教者非圣人固不能若乃率教而学之其亦可论矣平居观象玩辞有疑于心者故今日敢与诸君谈之巽风也如风行天上小畜山下有风蛊若此者非谓巽乎然诸卦有不以巽为风而曰木者何哉离火也如天与火同人火在天上大有若此者非谓离乎然诸卦有不以离为火而曰电曰明者又何耶以至地中有水师地上有水比类以体之遇坎则以水名象也然诸卦有不以坎为水而曰云曰泉曰雨者又何耶作易者果有意耶偶自尔耶按卦求义不知如此类见于上下经者有几诸君不谓精防为难言而略之否
　　又
　　问卦以二体成者五十有六余皆重体乾坤坎离震巽艮兑是也圣人设象名卦重体之意皆寓乎其中独于乾坤隠而不见曰天行地势而已此其故何也于天行不曰干于地势则曰坤又何也坎曰习离曰两雷曰洊艮曰兼巽曰随兑曰丽虽是指重体抑有辨乎其无辨也谓无辨则习两果可以相易而用否果有辨也则六者之义各按卦以对庶祛其惑
　　又
　　问伏羲氏始画八卦神农氏重而为六十四文王分上下经周公作爻辞孔子作十翼皆古学者之论也此五圣人也而易纬止曰易歴三圣何哉或曰重卦者大禹也如是则六圣人矣易纬何所据而云三耶谓禹无与于易可也柰何孙盛之言谓周公无与焉亦可也柰何韩宣子之言又彖系文文王之所作欤抑亦夫子之所作欤谓文王作则彖与系辞乃十翼之数似非也谓为夫子夫子不应自賛曰知者观彖辞则思过半矣又曰圣人设卦观象系辞焉而明吉凶是皆可疑矣非特如此十翼之目惟序卦说卦杂卦无异论余则或以彖象分上下或以文言分乾坤十之数虽在而所以为十者异矣将何所遵乎晋太康初所得古人易有上下经而无彖象文言系辞汉艺文志列于学官者乃十二篇又何哉其所谓十二篇者比今所传本同欤否也诸君繙经有年矣愿闻至论以祛其惑
　　又
　　问臯陶歌虞奚斯颂鲁此班固两都赋序论也读书诵诗窃有疑者何则歌虞之言书可详也求之于诗鲁颂乃史克所作奚斯无与焉固称其颂鲁何所见也閟宫卒章有曰奚斯所作岂閟宫以上三篇则出于史克之手其閟宫一诗乃公子之颂乎信为此论则又有愧乎正俗之作夫固一世名流也其文章岂无据如谓赋灵光者亦有奚斯颂僖之言或者过不在孟坚乎又颂者所以美盛德之形容虽史克敢于鲁作之又何也愿并以告
　　朝防策吴援
　　问将者国之辅也将门英种多在山西不识所谓辅国家者止于攻城略地却敌奏功而已耶抑亦战攻之外犹有辅国安民之道也或谓平乱责武臣则介胄之士自有常职或谓无事之际爱惜财用整齐士卒简练而汰老弱屯田而减馈饷禁徼幸开边之举体信义绥逺之圗是数者有为辅国之深恭惟治朝讲信修睦疆场安靖君軰櫜弓矢读书羣居论议亦有及此者愿详以告
　　朝防策杨庭
　　问扬雄曰天地裕于万物万物裕于天地此言上下相资施报不可以偏废也漆身吞炭结草衔环者古书具载不复缕数恭惟我主上御世之德有如干健接物之温过于阳春中兴爪牙之臣为国宣劳者固自不浅而天地父母之恩所以遇将帅者亦深矣髙官厚廪之外推金帛辍玩好赐田园饮食厚意无一不至者宜诸将之镂骨铭心以碎首捐躯自誓也君将家之秀也主上俾策试艺文又将易其绅笏所以宠君门者益至矣不识他日涖官从政圗与乃父共报主上恩者如何其心愿悉闻之将告于朝
　　北山集巻十七
　　钦定四库全书
　　北山集巻十八
　　宋　郑刚中　撰
　　独坐偶书
　　焚香闭草庐滞念扫无余世事尤宜静交情只可踈屈伸当视蠖湿沫戒如鱼暖甚一牕日三冬宜读书
　　寄徐彦偲
　　都城判袂十年余世路艰昏迹颇孤顾影不知天际鴈置身方类鼎中鱼危言空慕刘蕡策痛哭难防贾谊书一笑何时成破涕为君握手话区区
　　和周希父至日雪
　　风吹云叶碎颠倒六花团腊近先呈瑞隂消故作寒懒逰悲季子髙卧愧袁安出处君休问长謡向酒阑
　　和符倅上范相喜雨
　　圣诏谦慈类禹汤云台得蹇破骄阳【汉明帝时大旱上登云台筮得蹇卦帝不解以问沛献王辅辅对曰蹇坎上艮下此水在山之象果得雨】三秋正此忧焦窘万室今咸共喜康袁扇风清端有助庾莲水渌但知凉东都岂是留裴地公亦相从早趣装
　　送仲列王
　　去年我到栁埀金今日君行栁再隂碌碌文书尝共事怱怱嵗月叹分襟荐才已见名难掩送别何辞酒满斟梦忆西湖好风物须烦着意细登临
　　送张仲仁教授
　　自从文墨困徒劳钦仰先生綘帐髙豹固可窥嗟拟管牛虽未解见藏刀笑言契濶生离恨嵗月侵寻逼鬓毛金马玉堂门戸敞防须平歩慰吾曹
　　赠张叔靖
　　穷逹乘除自有天岂须腾上赋鸢肩千牛疾解多忧折十驾徐行未必鞭再上公孙方见用蚤成贾谊晩堪怜苐令饱贮唐虞道慷慨行观孟子前
　　和吴清叟吴江嵗晩书怀
　　雪消残腊净无尘官栁溪梅欲试新星籥暗移惊客梦帝阍髙启际昌辰补天炼石曽无计却日挥戈正在人莫效儿曹念刚邜酒杯书巻足相亲
　　早过乌龙岭
　　乌龙岭上万峯峦疑是羊肠九曲盘山麓吐云人世逺松梢滴露客衣寒驱驰寸禄意寕乐芜没小园心未安早愿车攻歌复古不须埀老挂衣冠
　　忆梅
　　古园深处读书牕牕外踈梅破腊芳日暮独陪修竹静露寒偏带晩风香清吟但喜花孤瘦醉赏那知树老苍千里逺移无健歩一枝横倚记东墙
　　和友人书怀
　　君似氷壶透里清岂容随众话鉏耕自应才大难为用无柰诗穷益有名祸此遗民缘俗吏扶回兴业赖书生欲烦尽挽天河水一洗当年海上盟
　　和方景南乍晴
　　防暑知秋近淮濆气已清风雷惊夜雨钟鼓报新晴雾散槐庭晓云开魏阙明马行朝路穏人喜积隂倾初鸟方争出残蝉莫乱鸣小牕偏得睡更待晩凉生
　　九月二十二日侍祠明堂口占
　　明廷百辟奉君王祀事严称肃建章天拱星辰陪日表风囬灯烛避龙光侍祠官拜闻鸣玉导驾班囬防宝香宣室受厘谁入对为时陈论莫荒唐
　　和丘师恱二首
　　白菊
　　先放恐输梅篱边趂早开素心甘冷澹秀色肯尘埃眼老书慵防官闲吏不催烦君助幽胜小锸为移来
　　深夜
　　鼔鼙传永漏风露结新寒小爇金初冷孤斟玉屡干感时方自叹假寐敢求安且拨炉中火清吟琢肾肝
　　希父删定惠近诗一轴成四韵谢之
　　小砑花藤字画精五言重喜见长城工深斧凿浑无迹意静波澜转觉平湖上幽竒君胜赋笔端芜陋我堪惊贪多独有珍藏计他日山间要眼明
　　隋堤口占呈李公实郎中
　　十年堤上草青青今日重来春梦惊载路壶浆皆再造向人榆桞若生平渐防英荡传声教永愿银河洗甲兵邓禹车前略无事幕中棊局夜灯明
　　再用青字韵
　　黄旗分破桞梢青旗尾穿林鸟不惊感极老人翻欲泣赦余汚吏始偷生帐闲缥缈传新曲酒賎蹒跚醉老兵与子相从亦云乐袖鞭吟防逺山明
　　和公实早行二首
　　梦破事行李牕灯尚半存寒更传古县落月暗孤村道逺马蹄薄形劳神观昏髙眠忆吾里布被拥朝暾客子发中夜小炉香半存病躯慿瘦马残梦过前村栁近和风尘髙望月昏何时展书巻竹屋对朝暾和楼枢宻宿泗道中书事用存字韵二首
　　堠碑残字缺市屋故基存榆栁欲千里桑麻能几村短鞭追白昼踈幕对黄昏客枕寒无梦孤吟待晓暾老栁不多在故家寕复存防痴穿败屋虎玩出平村天逺楚山秀浪髙淮月昏吟鞭破霜晓马首待朝暾
　　已未十二月二日致斋惠照
　　坛殿夜漫漫临祠愧礼官防神欣乐奏望瘗肃更防雨意埀檐黒风声过竹寒晓庭人寂寞乌鸟拾余残
　　庚辛二月二十二日宿斋省中
　　斋所深严客过难逼人书债未须还檐遮暖日桃夭瘦鸟踏风枝竹影闲细细乳花新茗碗霏霏香雾小炉山满庭斜日无公吏祗似东阳田舎间
　　谭胜仲卿有册宝礼成新句用韵和呈
　　宝函重鎻环金宻册椟双盘带锦斜长乐春风迎母后未央和气集皇家帘埀禁衞收黄繖礼毕天仙下玉华班退笙镛犹在耳五弦歌舜未须夸【是礼毕雪作】
　　初夏忆故园
　　四山木叶緑交加数架茅茨是我家牕隙微风入飞絮竹边清露飬孤花得眠穏寐梦须好无句不幽诗可夸底事年来祗流汗文书埋没鬓毛华
　　道中杂诗呈子勉宝文有便寄叔海也
　　度嵗尘沙汩没中乍趋闲旷意何穷孤丛晩秀霜菊净脱叶已踈山杮红马恃赐闲缰不胜鴈知王命信常通功名成处非人力到手先令玊盏空
　　马上
　　蚤酒冲寒不满肠日髙犹践马蹄霜鸟依宻树旁边语梅在逺林幽处香西去流移还未复东来书讯且都忘征途一任如天逺不过归时杏子黄
　　初寒
　　边城秋意老寒色到庭除雨久苔花暗风髙桞叶踈异乡思骨肉多病喜方书岂是无归计东阳故有居
　　仙人山寨至日
　　戍兵列栅半空苍俯瞰嘉陵万仞江山下不知传鼔角天邉时见引旌幢嵗寒木落鸟穿屋昼静帘埀云绕牕教罢诸营无一事锦腰催拍照金釭
　　寒食偶书
　　楚乡孤坐掩重扉素髪荒唐酒一巵眼闇久因书巻得心闲全自世缘知临流问米方终日踏雪防梅是几时欲上髙楼望吴越无边烟雨正埀埀
　　拟送杨帅
　　乆戍思贤日中兴入觐时旌旗生喜气梅桞动寒枝报国心偏苦安边计自竒一军尝北出万骑絶南窥结闻修好櫜弓谨退师浩歌藏战甲雅拜习朝仪天近雷风迅云深雨露滋告庭行有命祖载敢无诗雪意留金勒歌声寄玉巵明年秋秫贱酿酒约归期
　　偶书
　　痴风连日塞云低庭榭清寒小雨飞叶底孤花无柰瘦墙边新笋不妨肥将迎賔客几成债拨遣文书似解围孤负佳时几尊酒故园松菊望人归
　　送吴信叟
　　人生聚散只寻常特地闗情是异鄕夜话不知边月落离愁还似峡江长抟风有力须腾上守塞无能合退藏黄阁有人如见问为言衰病忆东阳
　　偶书
　　午庭吏防日侵堦坐向春阳亦乐哉防蝶得香穿竹去等鸎求友过花来三年客梦随天逺万里家书对酒开虽有是非荣辱债其如方寸只如灰
　　晚春有感
