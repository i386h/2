<!-- { "loadSidebar": true } -->
　　苏秦战国倾危之士也世之人有称之者以其能以口舌摈却虎狼之秦令其说行天下不至坐受秦祸尝考之事或不然方苏秦自齐归周自周而之秦然后之赵之燕之韩之魏流离狼狈不胜儿童妇女之所讪笑苟得一言纳之利从则从利横则横其区区穷谋本不专有摈秦之心惟不得于秦而从事于诸侯耳岂得以鲁仲连虞卿之事比之哉如其所防诚能尽其形势之强士马之盛而用之秦人岂真不得以逞也君子之道内诚其身而后能诚诸人齐之管仲相其君九合诸侯其事伟矣而不免有叛之者泗濵之问至无以服楚六国忮忍之君视其亲戚骨肉有不能自托而能托唇吻之外交以待毙于秦乎从散国破而苏秦亦以谋死固理之不足惜也昔者尝怪夫子数称东周苏秦之时周至于显王益不振矣先王之遗风犹或不坠故苏秦东学游说于齐而洛阳之兄弟嫂妹皆能非诮以为非其本俗当是之时得孔孟之佐外以礼乐交诸侯而内以农桑治其国东周之是辅尤贤于诸侯万万也苏秦初干显王显王既薄其诈不用而纵其说于诸侯诸侯之事如彼周又他无贤辅秦以夷狄卒并天下有之岂小小之故哉
　　张仪列传
　　六国与秦皆有并吞搏噬之心非为一君独贤也顾秦幸而成耳而世人罪秦不置者以秦戎狄而资之诈也以愚考之秦之行诈不信于诸侯莫如商鞅张仪二人之甚而鞅至自衞仪至自魏固非可专曰秦诈就二人考之鞅之不信又未若张仪之尤甚也当仪之时苏秦同学先以从约取贵仪后出不得不倚秦以为横迹其口舌反覆倾人十城然后利一邑防人数乡然后进一号本不当责之以仁义长者之事而仪之始末得幸于秦屡屡饵其父母之国以为巳食此不特商鞅之所未为亦苏秦之所耻言也吾观张仪欺楚楚怨欺齐齐怨虽其终以计免犹皆觉而疑之独其欺魏魏人至死不能觉其为卖已也平时腰金结驷佯佯往来于闗河之上梁地日削仪身日贵及其岁宴宠衰秦人以礼归之于魏使之坐速寇兵以倾所居之国而魏之父兄弟子方与之优游谈笑而终老焉有商鞅苏秦所无之毒而无苏秦商鞅所有之祸世之奸人如仪者可不谓行险侥幸哉
　　樗里子甘茂甘罗魏冉白起王翦列传
　　战国之世秦人以形势诈力颉颃诸侯故为秦者易为功而事诸侯者难为力樗里二甘魏冉之于当时固非有过人杰出之谋而白起王翦虽为善战然不过纵燎于顺风林果于垂熟而凡其尽锐以为取胜之道者皆其不可再用者也此非惟不当责以古良将之风其视同时廉颇李牧辈犹逺媿之而得为贤乎盖当是时秦势八九成矣天方假毒其手以树君中原谋不必工所施而服战不必良所向而克彼诸侯之臣固有贤于樗里二甘魏冉之谋勇于白起王翦之战其君用之未必能专信之未必能决而又连栖争鸣佐寇自贼顚倒谬误卒俱坠于彀中而后已而数子乘时逐利各以能名见登于好事之齿舌彼诸国之臣其材实过之者国败身辱而名字因暧昧而不彰岂非所遇者幸不幸哉
　　孟子荀卿列传
　　古之君子其学为已也而不专乎为已盖其得之也有余则推以与人也不患于不足成之也劳则其事传之于久而无弊孔孟之道自尧舜禹汤文武周公以来莫之能尚也惟其抱尧舜禹汤文武周公之道而不着于用故郁勃湮积于当时而卒能徐出而大畅之以及于百千万世之逺自其及门弟子既皆身被其传以立于世又自诸子各有所传然受之浅深而行之久近有不能以皆善而要其大归苟出自孔氏之传者至其极衰大壊犹贤于他事万万也何也孔氏之道可逺可近可约可博非若他事淫汚辨杂以为通诞神僻异以为髙也学他氏者于已不必诚而常惧于无以徇人学孔氏者进可以及人而退亦不自辱其在巳者也故学孔氏者近劳而什有八九焉不失为君子学他氏者近佚而什有一焉不免防于小人孟子荀卿之于邹子淳于尸子长卢之属是也自夫孔氏既没世乱道微生民之命悬于谈兵说利之口者若干年而子思之学再传而为孟子子弓之学亦一传而得荀卿荀卿之学未知出于子弓何如也而孟子于子思有光矣夫当孔子之时诸子不弃其师之穷相与追随驰逐列国之郊覊愁困饿而不忍去一时能言之士与夫非诮孔氏而不为其学者声华气势计当十百过之讫无所据托而独孔氏师友一线之传屹然不坠以为儒者折衷非止邹子淳于之徒不可度絜短长而巳耳自是而降诸子愈散其荀卿之学亦一传而谬天下异端曲说愈炽于邹子淳于之徒而孟子之所著书遂与诸子之书之可传者共扶孔氏以至于今日由此言之孔氏之道世治则与之俱治世乱则不与之俱乱自古至今固未尝一日废而学何其劳而孤也世言太史公不知孔子吾读孟子荀卿列传亦灿然知所趣舍哉
　　范睢列传
　　范雎入秦意在于急得秦权以及时偿区区之私仇耳岂有竒计为秦哉夫欲得秦权则不容不急逐穰侯白起欲偿私仇则不容不以兵胁韩魏此如怒犬噬人伺便捷中图一决之快君子盖羞称之然而睢之所以言于秦者则未为非便秦之竒计也虽秦之强不专以睢而昭襄以后诸国于秦若附若离卒能借必成之资以速得志于天下则睢之助也何也穰侯之在秦固有可议而越韩魏以攻齐者尤为非计也今夫欲有所图于天下而无一定之画先断于胸中或至缓其所先而急其所后则虽日屠一城月堕一都而无益于大计使秦人竟守穰侯之防近舍韩魏而逺攻强齐则齐地未必可以即得韩魏亦且共起而谋之外讐日坚内力日分而秦事劳矣自睢为逺交近攻之说秦人一如其敎日夜抟击于韩魏之郊瘵朘蠧食腹心垂尽而肤革不知卒之三晋先亡燕楚踵服而君王后之齐最逺最亲最后亦徐取之若此者谓之睢谋非耶故曰逐穰侯攻韩魏虽出于范雎之私而未必非便秦竒计也鸣呼睢以亡夫乞一生于万死之中出其困辱余智以报平生之仇意得欲行一闻蔡泽之言即纳印去本不切切于秦而秦人竟頼其谋以帝然则非睢之假权也尝观六国视秦初非强弱相絶之国而秦能独伯者六国有客不能用而秦能并六国之客用之也六国之客入秦者多矣而三人之策最为有功于秦其一商鞅以富彊开业振于诸侯其次张仪大破诸侯之从以为横其后则睢所谓逺交近攻者若此三人皆至自魏诸客入秦于其旧国不能保其不亡而此三人者必至大毒于魏焉而后为重张仪以奸商鞅以欺范雎以仇要之六国与秦皆无义客而魏士尤薄也哉
　　乐毅列传
　　战国之君臣未有能以义始终者也吾每读乐毅书为之恻然悲叹焉方燕昭不胜报齐之愤卑辞厚礼以招贤士而毅也往为之屈此其意气之相求也已非纳交要誉于游扬干谒之门者比矣五国之师百城之敌先构其谋而后从之卒功专事擅而诸侯不忌其成兵连役广而天下不议其非毅之言曰五伯以来功未有及先王者盖非虚语也昭王既没新王以一介之疑弃百年之烈毅于是不得不弃燕而走赵及惠王殷勤反复以义见邀则又幡然因赵以通燕进退去就之间犹庶几古烈丈夫之风哉世之论者谓惠王薄于待毅又疑毅不当遽舍燕夫毅于是时不去燕燕未必能全之也毅诚能死死于昭王则可使死于惠王之隙则亦不为得所矣故谓能死于昭王者义也其不死于惠王而去之者亦义也若夫惠王之待毅则犹有礼矣古者人臣之于其国苟为有故而去出疆必有为之道也所往必有为之先也毅之去燕不可为小故也恩暌而辞不汚身疏而家不絶自近古求之改君易将之交处防疑怨衅而能相全者惟毅君臣而已哉或曰毅则义矣子知惠王之不能全毅而许之以有礼何也惠王之有礼毅为之也父有不慈而其子申生伋寿之孝非子之常也君有不仁而其臣为伍奢大夫种之直者非臣之愿也毅为自全而因全其君毅固常学于贤人君子之道也哉
　　蔺相如列传
　　世言蔺相如持空言与秦争璧璧还而终不免赵于璧何益哉余曰不然秦吞诸侯非皆以其能也诈胁之所得较于兵取者往往十居六七则夫今之视赵其意岂止于区区之璧哉秦计既然则相如之抗秦固有不在于区区之璧矣且国之以人为存亡无以异于人之以脉为生死也有一脉之不絶者人虽危而不即死有一贤之可奋者国虽败而不即亡秦诚积强之国见诸国皆畏而有不畏者在焉则其不敢易者必其不畏者也岂为一璧之重轻乎吾观相如盖战国豪俊有谋之士近古曹沫之徒也已故能横躯授命而知秦刃之不敢加强辞临盟而保赵驾之必可反不然秦昭王之无道叛神明欺骨肉何忌于赵何爱于相如哉盖尝考之相如之为赵不但外以口舌折秦盖诸将之与赵始终而能为秦畏者有三人焉廉颇固相如之所逊赵奢晚而与之同位李牧知名进用计当亦在相如之时使相如但以空言为强而无待秦之实则秦之加于赵必不若是恕矣故曰相如者战国豪俊有谋之士也独怪赵以相如之贤所推将适皆一时名杰自不可为无人之国再传之后相如未死已不救于长平之事奢以子败颇废牧诛然后昔之所恃以待秦者皆尽而赵亦亡虽曰废兴使然观国者可不为寒心乎
　　田单列传
　　齐于山东最为大国方湣王之乱乐毅奋区区之燕假天下全力而攻之一战而破济西再战而沼临淄湣王出奔齐之七十二城一日翻然为燕何其亡之暴也及田单起捕虏破残城哨五千之卒以鏖百万之师燕将授首所失七十二城复翻然为齐又何其兴之易也儒者谓使乐毅不以防逃则燕不败田单不坚忍穷城以须持久之变则齐不兴呜呼此二者似矣而皆非全论也何也齐虽无道其君可诛而齐国未可即灭也燕起僻逺出擅中国兵革之盟頼天下方切齿于湣王而乐毅之贤智足以弥变故数岁而无他然其一人之身而居不世之烈既有忧其持之之难者矣当是之时齐亡而田氏子孙不能尽幸而田氏无良子弟耳齐之臣民含怒蓄怨之日久矣宁以千里之大而一人之能安乎故毅去燕而田单一匹雏之力遂得乘间抵隙而图之此天下必至之势非毅之道不得尽用而单之术果有余也且齐簒国也燕虽召公之后而其徳见厌于天与诸国之君无大相过故五六十年之间六国迭兴代仆而卒以同尽于秦秦一再传与六国之余民又相屠戮而俱至于灭盖多杀人以立国者其国之不可久而又欲兼人之国乎哉吾于燕齐之事不能为之数数然者以此故也然使徒以一日战伐言之毅兵虽为近正而田单之术何预于此哉今人既夸其神师火牛等智往往又出于兵谋之外单之为人诡谬而不足称者太史公亦复不载吾亦不暇详论焉
　　鲁仲连列传
