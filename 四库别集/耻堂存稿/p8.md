<!-- { "loadSidebar": true } -->
　　臣闻食货相资自生民以来未有能易者也虞书曰懋迁有无化居蒸民乃粒万邦作乂洪范八政一曰食二曰货孟子曰许子以釜爨鐡耕以粟易之盖二者不能以相无为人上者但当均节其重轻使交利而俱赡未闻有力加遏絶使食货不通以至于饥饿死亡而不加恤者也管子曰记本量委则足矣而民有饥饿者谷有所藏也藏者何専贮于一处而不散也谷粟所以养人乃设筦而壅阏之天絶民命使捐瘠于深山穷谷之中何其忍也自古言利之臣桑孔为魁闻其尽笼天下货物矣未闻其禁米也国家着令米谷不税凶年饥嵗闭粜有诛祖宗仁政吏可不恪守乎臣窃闻近者有司【原注京尹吴益】踵行政开置米局黠吏豪民共主其事栅水防舟圭撮不泄山泽之民货无所售食无所得饥火迫之触法抵禁啸侣呼俦破栅夺攘以与官角其擒获传送有司骈首就戮向也救死于口而不得今也救死于颈而不能进退皆死何吾民之不幸乎夫移粟移民一国而相通者也晋饥秦救邻国而相通者也安有均为天子县内之民而杞鲁相视哉始作俑者其无后乎为其象人而用之也如之何其使斯民饥而死也作俑者信有罪矣效尤祸也可不监乎今耡耰棘矜犹未散也施禁之令犹未下也正当疆埸日骇之秋列郡有杀人取货于城内者京邑有蚁聚蜂屯于田里者长此不已岂不为奸人所惑以摇吾民乎愿陛下申严国家通籴免税之法亟命有司毋惑吏奸毋轻民命取数年法而扫除之仍昭揭牓谕使逺所山泽溪谷之民莫不闻知则渤海潢池之间必且弃兵弩而持锄钩卖刀剑而买牛犊矣惟陛下亟行之幸甚幸甚
　　五月十九日进故事
　　曹刿曰夫战勇气也一鼓作气再而衰三而竭彼竭我盈故克之【原注出春秋左氏传庄公十年】
　　臣闻军旅之事以气为主然而气不自昌言养之使壮厉之使刚则由乎上之人焉养之使壮者平居之时训之以孝弟忠信导之以尊君亲上在上者恤其饥寒无使有叹息愁恨之心为将者同其甘苦无使有推剥侵寃之患厉之以刚者有事之时劝之以醲赏厚利切之以信誓明威含血吮疮以结其心酾酒椎牛以快其欲夫如是则居也不馁其动也不慑矣或平日空乏其体肤冻饥其妻子赏罚不公以激怒陞黜不当以召怨临战恩意不足以鼓舞其心号令不足以耸动其聴临之以选愞之帅将之以逗挠之夫大敌在前其不葸然惧涣然离奉头而窜厥角而降者鲜矣臣窃观今日沿邉将士气之索也甚矣敌筑城于我疆视之如不见敌掠民于吾境聴之如不闻俘馘之而不耻系累之而不怒弃君父如弁髦赴异域如归市以此众战而望其北首死敌蔽遮江淮难矣哉春秋传曰子瑕卒楚师熸説者谓火防为熸军主丧亡故其军人无复气势李陵之败也夜半时击鼔起士鼓不鸣臣谓今日疆场之气似之曹刿曰彼竭我盈故克之臣不知彼盈我竭其如之何也秋风一瞬奄奄气象未之有改若之何不汲汲于改纪军政以取覆败乎虽然三军之气不振固可惧也士大夫之气不昌尤可忧也上作而下不应君命而臣不承妄揣轻量徘徊观望其可忧可惧又非三军衰竭之可比也臣忧爱之深愚戆妄发惟陛下与帅臣深念而亟图之天下幸甚
　　八月十五日进故事
　　仲舒治国以春秋灾异之变惟隂阳所以错行故求雨闭诸阳纵诸隂其止雨反是行之一国未尝不得所欲【原注出前汉书董仲舒传】
　　臣闻水旱之有祈禳古之道也何则民命所闗茍有可以救之者君子必尽心焉不若是则谓之无志于民可也周礼太祝六祈有鬯禜门祭法曰雩禜祭水旱也汉晋梁隋暨唐皆尊用之不以为世俗祈禳小数而忽之也然臣以为水旱之有祈禳犹焚溺之有救拯当急而不当缓急则可及其未然而弭之缓则灾变成形无益于事矣云汉之诗曰祈年孔夙方社不莫夙兴不莫者言贵早耳古人之于民事皇皇汲汲而图之故曰民事不可缓也董仲舒之治江都史不载他事独详着其求雨止雨之法亦可见以此为先务之急矣行之一国未尝不得所欲忱意感通宜其应之速也国家凡有水旱祈禳之礼着于令甲有司未尝不举而行然常失之辽缓赫赫炎炎苗将槁死而勤雨之令始行浩浩洋洋虑殚为河而闭隂之典方举其未然者固可及救然其所伤亦已多矣有民有社灾已切近勇于行之不为晋越也而犹拘挛蓄缩视仪聴唱亦何为哉虽然水旱者隂阳而已救之者纵闭而已所谓纵闭岂止于城门开阖而已哉夫淫雨为沴者隂盛阳防之证也今朝廷之上眀目张胆之夫少而宛舌固声之士多此隂也邉鄙之间投石防距之气衰而弃甲曵兵之习痼此隂也田里之间击壤鼓腹之音絶而疾首蹙额之恨深此隂也光弼出矣而旗帜未见其精眀胜之用矣盗贼不为衰止贪墨之吏去之是也而使易镇【原注刘良贵】偾军之将斥之是也而使扞城朝臣舛迕胶戾乖剌几有汉人之患正衙罢奏庶官不对几有唐世之风凡此皆隂盛阳防之证也防者不纵使之日消盛者不闭使之日长安得不感天地之精而生戾气哉此又祈禳之大者而尤当皇皇汲汲以图之也臣忧爱之深愚戅妄发惟陛下幸赦










　　耻堂存稿巻二
　　钦定四库全书
　　耻堂存稿巻三　　　　　宋　髙斯得　撰论
　　君仁臣直论
　　臣闻古之人君大患在不闻其过而已矣夫以一人居天下之上言动几微之间治乱存亡系焉是不可以不闻过也然其威雷霆所震者灭其势万钧所压者摧予夺废置怵于前刀锯鼎镬迫于后自非龙逢比干剖心陨首冒万死而不顾者孰肯以其身婴威怒之锋哉在昔盛时以尧舜为君以禹臯稷契为臣一堂之上都俞吁咈如家人父子温乎其和故昌言嘉谟各得展竭而无余蕴君臣之道两尽不亦休乎三代而下庶几乎此若汉之髙帝唐之太宗亦可取也髙帝为人寛仁爱人豁达大度故其创业之初羣策毕至虽鮿生戍卒之贱皆得至前以吐其愚晩年欲易太子周昌直言极谏比以桀纣而不以为忤太宗寛宏尽下导人使谏孙伏伽李大亮之伦危言谠论交至逓发不惟虚懐延纳而又或加赏赐以激厉之二君创业垂统国祚延洪皆聴言能用闻过能改之所致然要其极而论则亦曰仁而已矣陛下以司马光所载君仁臣直之语为问臣谓战国君臣何足进于陛下之前故置不复言而述尧舜及汉唐令主之事以对然窃窥圣意则知陛下盖深有感于斯言者陛下天资忠厚恕以待人屈已和顔延见羣下未尝疾声厉色真可谓至仁之主矣而在列之臣批鳞逆耳引裾折槛之风若寥寥焉则是陛下无负诸臣而诸臣或负陛下矣虽然是亦有机括焉司马光之告仁宗皇帝也曰仁曰明曰武故臣愿陛下于其有余者勿失于其未至者用力焉传曰主圣臣直又曰君明臣忠此二言者可与圣问所及互相发明陛下试采择焉
　　圣主之祀臣有五义论
　　臣闻人臣生而有功徳于民则其死也圣主制为祭祀之礼以报之此仁之至义之尽也人君之治天下建立法度兴起事功安定国家捍御菑患必众建臣工而后可以有济然君之于臣也使之必报之生则荣之以爵禄死则秩之于祭祀传曰圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之夫是之谓五义自尧舜以来未有易此者故记礼者列农稷后土以下十有余人皆有功烈于民者也成周之时有勲劳者祭于大烝有道徳者祭于瞽宗其他或即其地而祠或立之庙以祭载诸传记班班可考凡皆以崇徳报功而已东汉之臣如马援者佐中兴之业平内外之难马革裹尸之志至死不移其于勤事定国御菑捍患可谓兼之矣而大功未录谗言并兴薏苡之谤一闻光武大怒妻孥惶惧不敢归孤魂怅怅而无依况敢与祀典之秩乎同郡朱勃上书显讼其寃而陈圣王祀臣五义之说其规讽光武亦深切矣帝终不悟书奏报归田里终帝之世援谤卒无与明若光武者真少恩之主哉陛下天资仁厚遇下以恩茍有尺寸之功靡不酬报固非汉世之君所敢望矣然襄淮俶扰未清士卒暴露为日滋久岂无身膏野草魂为国殇之人主将不以闻有司不以告则忠愤之气亦能感天地之精忤隂阳之和以召水旱昆虫之变臣愿陛下监光武之失悯边圉之劳亟命阃臣捜访死事悉以上闻旌而录之庶几将士闻之感激而思奋其于安边保境实非小补
　　年弥髙而徳弥邵论【原注出扬子法言】
　　臣闻人之进徳当与天同其运不可以血气之盛衰而为进退也人受二气五行以生其健而不息之体固与天无以异也故昔之圣贤耆耋好礼旄期称道有孶孶毙而后已凡所以全其赋受而反之于天也曾子临终谓门弟子曰而今而后吾知免夫小子子张临终谓其子曰君子曰终小人曰死吾今日其庶几乎曾子至死而后知免于毁伤子张至死而后知克终其事圣门髙弟其进徳修业刻厉坚勇如此岂非百世之师哉自圣人之道学不传而学者之性不用方其壮也气盛力强或能勉强以厉其行年运而往其不进锐退速半涂而废以负其初心者几希无他不以志气助血气而反以血气乱志气焉尔若冉求之自画宰予之昏惰得圣人以为依归犹且若此况其下者乎尽此道者惟顔子而已苦孔之卓未见其已假之以年则大而化之优入圣域矣年髙徳邵何足以言之惜其年之不髙也扬雄所谓孔子之徒者此其人也虽然人有年髙而徳不邵者以不知戒得故也茍志于得则利欲蚀其性外物汩其天如蝜蝂之遇物持取如豹狼之死而犹饿终身惟无贿之患其得免于祸幸矣又何徳之能邵乎然而血气既衰戒之在得孔子特为中人以下设戒耳若夫特立独行之士以万世在后为心者盖棺而事始定岂区区利欲之所夺哉夫特立独行之士未易得也而以富得祸者十常八九亦在乎人君奬廉绌贪以底厉之则有徳者进而风俗以美国家以治矣惟陛下留神
　　伊周论【原注为贾似道作】
　　或有问伊尹周公之事君有以异乎曰伊尹周公皆圣人也奚其异曰伊尹复政厥辟之后幡然告归不可复留周公既宅非不欲去卒为成王所留而止非异乎夫圣人之制行不必尽同至于出处大节不可以不同也今若是后世奚所折中哉曰二圣人心同而迹异然人臣之义当以伊尹为正也伊尹受汤之托以相太甲太甲克终厥徳伊尹之责塞矣不归奚为使伊尹而不归是以宠利居成功与世之患失者无异何以为伊尹曰如子之言周公非欤曰恶是何言也周公大圣人也而我非之是病狂丧心也曰二圣人出处较然不同子是伊尹又是周公亦有说乎曰有孟子曰圣人之行不同也或逺或近或去或不去归洁其身而已矣使伊尹而居周公之地安得而不留使周公而居伊尹之地安得而不去无他也伊尹异姓卿而周公同姓之卿故也伊尹佐汤以有天下又相嗣王俾克有终其功大矣然进退去就人臣之大节也功成不去必蹈亢龙之悔范蠡所不为也而谓伊尹为之乎周公则不然明农之请亦伊尹之志也然以叔父之亲受文武之托为嗣王所留恝然去之屈原所不忍也而谓周公忍之乎故人臣之道二功成之后同姓则当留以蕃王室异姓则当去以逺嫌疑不明此义而去留胥失其当皆伊尹周公之罪人也予患世之多以周公借口也于是乎书
　　复雠论
