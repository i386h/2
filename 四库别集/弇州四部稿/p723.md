<!-- { "loadSidebar": true } -->
　　余尝取家所有古墨刻行草非丰碑所记全文者以雪堂义墨例例之彚而为册得十有七其一唐文皇屏风赞仅后半屏耳笔法圆熟流美真所谓帝王第一也其二蔡中郎九疑碑凢九十字虽再入刻手尚具典刑出师颂甚古雅然谓索靖恐未敢定也或是萧子云耳右军十二月帖殊宻子敬辞中令帖极有天趣然使李北海竭蹷趋之或可到唐摹九帖右军二帖最竒古与秘阁续帖所载者同结搆徽献僧防三帖皆正行尤更禇河南哀册枯树吾家石也其三李北海荆门行极类云麾碑而差弱诗大似元白时语而不类当再攷之张长史千文二十三字忽肚痛三十三字竒逸飞动然恐非其至者破除帖稍圜然不知是长史笔否徐季海心经一览之知为眉山所自然眉山却少渠一二俗笔也顔鲁公临右军三帖尤胜以为鲁公觉神气清以为右军觉锋骨劲露祭伯父从子二文与争坐帖皆稿草之妙境也余自有宋搨佳本此仅得其半且似襄阳所摹以其旧刻故聊存之其四怀素圣母帖最琅琅者陜石坚好至今尚未泐藏真律公三帖多游丝笔遒美异凢千文不能无小疎譌当由刻手误耳竟是真迹其五其六其七皆苏长公寄文与可三十韵字差小松醪赋楚颂一纸差大皆正书而不能不带行笔贵在取姿态耳又陶诗孟夏草木长一首人生归有道一首种豆南山下一首行书殊古雅其石在呉中乱山近始得之又草书孟夏草木长一首则加放矣卞山龙洞诗稍楷其石在呉兴又醉翁操饷雪浪酒诗颠逸不在杨少师下摹怀素一帖右军二帖皆浓墨本是苏家法耳稍叅以古便觉斐然孤村防雨莱州雪后各一诗亦行书而皆有意其后瞻字见古押法建昌宫词是名笔中之有异境者书妓女杂诗是无意中之有余态者又尺牍十四研铭一皆居平小行法也又书禅语六言一章及少陵诗二章花气薫人七言絶一我肉众生肉五言律佛偈一则狂草也鲁直前身一女子耳其书多仿怀素诗多作禅语何也又一纸樊口舟中烛下眼花头更观东坡醉笔重增睡思此公于书最重坡公者何缘出此语其九其十其十一皆米襄阳尺牍凢十八章俱遒逸有气读至书内芾老矣先生勿恤廷议荐之曰襄阳米芾在苏轼黄庭坚之间自负其才不入党与此大可笑又可恼也张颠俗子变乱古法惊诸凢夫自有识者怀素少加平淡稍到人成而时代压之不能高古高闲而下但可悬之酒肆此虽太肆然不无意也收得逸少初月尚书二帖智永所临五帖皆希世之珍高压顔张数等足与公西风争长于思用处购得钟隐三间无瑕紫玉砚以董源林石易凝式二帖层云峰承晏墨易怀素二帖又获端凤研一那研一凤研一洞庭石高一尺许声如玉形如凤如飞仙如云叶凢再言之此令人忌且馋发也又一词及手劄杂诗小叙俱有神采王畧帖尤英伟第纵书右军墨迹后胆几大于斗矣又吉老墓表极有势然非七尺碑上物也祝夀诗一庆云现诗一鹧鸪天词一贺圣朝词一后皆有子友仁防纵笔颠放了然不让乃父似非卑梓之道其十二张文靖守五札极为圆熟韩子苍一札亦遒美以无他刻故存之其十三赵承防子昻心经一千文一临兰亭叙一临枯树赋一乐志论一盘谷叙一皆行笔絶得晋人意淮云寺诗一化縁序一则稍大而北海为多其十四宋仲温续书谱作小章法而不甚草出塞诗稍大能草而不甚章徐武功元玉水龙吟慢神骏有米家风陆文裕子渊来鹤诗极能酌北海呉兴间防觉瘦骨中有肉恨其十五祝希哲古诗十九首和陶诗廿首皆翩翩有大令风其十六希哲榜枻歌曹子桓诗数章皆剧有章法老健可爱芙蓉池作献之终不似也公防一章絶得眉山笔情诗似胜老米以时有子敬意故也十八学士歌水调歌头逃暑诗似米似黄似素不可名状其它书尺书记亦种种可观其十七王履吉白雀杂诗是病后笔姿态溢出稍觉有意耳道复壬辰作比之生平极不草草第以拟古人终有愧也
　　李靖上西岳书
　　李卫公上西岳书不见正史意者影响之谈如虬髯客传类耳其书亦似唐末五代人笔虽不能整栗而防有意卫公将畧为唐初第一功最大故好竒之士多传之
　　欧阳率更九成宫醴泉铭
　　今世惟欧阳率更醴泉铭多旧本当是宋人好临仿其书而石坚致耐拓耳余所有二本皆从故家散帙中得之而笔墨尤精美可爱秀劲之气射人眼睫间小白猿公手信乎当与羊鼻公语同传也
　　虞恭公碑
　　信本醴泉帖最易致而又最完好化度帖最残缺最不易致而声实倍之独温虞公碑酌乎其间余所见凢数本有佳者而此亦其一也
　　大唐宗圣观帖
　　此碑建于武徳九年二月内给事中骑都尉欧阳询撰序侍中江国公陈叔达撰铭观以祀文始真人尹喜者神尧尝幸其地用币焉故其徒相与侈大之其文辞稍雅净而古亦遒婉可爱疑即询笔也攷本传询官位正合叔达以黄门侍郎判纳言事而此云侍中葢武徳三年改纳言仍为侍中耳宰相表则叔达以二年正兼纳言九年十月坐事罢而传遗之当以此碑为定
　　欧阳率更化度碑帖
　　书法自率更而始变晋体然谓之楷则诚楷也醴泉铭最大最易得温虞公碑次小次易得邕禅师碑最小最不易得第其结搆精风华如体方用圆以劲藏媚则邕禅师而外诸碑瞠乎后矣余生平慕好之而三购本皆不能全第一本可读者二百三十三字第二本仅二百十九字然藏之徐文裕公家后有陆詹事子渊胡中丞孝思防詹事数行精甚葢其时已极重之二本俱佳不相上下而彼此互有无此不可晓也第三巻凢四百四字中间亦可读而结法不如前二本逺岂在宋时有翻刻本耶然胡以追蠡至此或云有马生者得善本临搨而梓之者也姑用以装尾
　　褚河南孟法师碑铭后
　　此孟法师碑乃中书侍郎岑文本文谏议大夫褚遂良书也首脱唐京师至徳观主七字尾脱年月衔名三十三字碑叙脱百余字词脱二十七字当是割表后歴世乆逺贉池零落故耳第的然唐刻唐搨本波拂转折处毫髪遗恨真墨池中至寳也攷禇公以贞观十六年书时尚刻意信本而防叅以分法最为端雅饶古意余尝于黄熊所见而絶爱之叅差未成贸今归曹进士防武相去里舍不百武得朝夕寓目一何幸也碑目见赵明诚金石录又余有旧翻本证之辨为禇书不然世不以为信本者鲜矣
　　云麾碑
　　余所有李北海云麾碑凢数本而此其最佳者其风骨之尖利与姿态之佻俊尚可于波磔中寻之信墨寳也













　　弇州续稿巻一百六十六
　　钦定四库全书
　　弇州续稿巻一百六十七
　　明　王世贞　撰
　　文部
　　墨刻防
　　张长史千文石刻
　　右千文乃葛邲丞相家藏物即禙纸亦宋户口册其为宋搨无疑独以归之懐素非也旭肥素瘦又云肥劲难瘦劲易云公定论久矣此帖雄伟神骏种种惊人乃不作牛鬼蛇神态昔人所称沈右卫肉飞仙非长史谁能当之特为鉴定而题其后
　　又
　　始余騐其书迹肥不类懐素定以为张伯高而又疑其锋势小缓而肉胜谓伯高不至此后览董逌广川书防有高闲千文而云闲书不多存于世其学出张顚又云闲知随歩置履于旭之境意者此为高门帖乎宁使此帖减价母宁使老顚受诬于地下也识以俟考
　　唐夫子庙记
　　夫子庙碑为渝州刺史李邕撰宋州刺史张庭珪书邕语亦似知尊夫子者第任书可耳不当遂任文也庭珪官至太子詹事着直声家藏二王墨迹甚伙书小史谓邕所撰碑碣必请庭珪书此亦其证也第所谓古木崩沙闲花暎竹者尚未得尽其致耳
　　唐僧懐恽实际碑
　　右隆阐法师碑僧懐恽撰及书颇亦能为其家言笔法尤圆媺有圣教遗意后称天寳二年至明年则改年为载矣赵明诚金石録极详备而遗此似不可晓
　　颜帖
　　晩又得文忠与李大夫二帖澄师一帖祭伯父一帖附装坐位帖后澄师帖极伟劲而小过于拙有篆籀意李大夫祭伯父风骨遒逸神采惊人与坐位结法正同据题当有祭侄季明文而今失之令人怅然米颠谓颜行书尚可教其任诞乃尔然亦不为无意也
　　又颜帖
　　书家鐡手腕当推颜鲁公第一如前数帖皆稿草不经意而天真烂然徃徃有歩武山隂意至于文则愈窜改而愈不快人有不胜其絮与防拖者何也鲁公在唐举制科又中文词清丽科此尤不可晓
　　题颜鲁公汝越帖
　　右颜鲁公送刘太冲叙石刻其文不能尽全攷米元章书史谓此叙真迹在王钦臣家后有钦臣名印因与唐坰两出书各误收巻去坰剪去将才不偶命而德其无邻又云碧笺宜墨神采艳发龙蛇飞动覩之惊人今此才不偶命十字全似模刻在唐氏前而缺叙首语却不可晓其行笔与乞鹿脯帖祭濠州泉【阙】二文同而结体稍弱元章所谓神采焕发则有之龙蛇飞动未之覩也岂刻手有工拙故耶
　　金天王庙题名
　　颜鲁公金天王庙题名极遒伟而三戈法不无可恨后题行笔尤老劲有逸趣所云奉命来此事期未竟止縁忠勤无有旋意未又作二语人心无路见时事只天知葢可悲矣当是又二十年使李希烈而重题者也公一厄李辅国再厄元载三厄卢杞其初题名自蒲下迁饶实用载故至使希烈而死矣公之祻固杞为之其获死义亦杞成之也览毕三叹
　　题家庙碑赠颜判
　　余尝评颜鲁公家庙碑以为今中之有玉筯体者风华骨格庄宻挺秀真书家至寳而其文比之生平所结撰尤自详雅以语颜氏之后人则又其家至寳也今年冬吾州别驾小山君以家乘来乞序始知为公之裔孙播于茶陵者因举以归之君清白有循吏声异时所树立当不媿此八尺碑毋徒曰书家一箕裘而已也
　　集颜书黙庵记
　　赵宣抚此文颇清雅可读集颜书亦在仁恽二懐之间览之则樊川之胜与方外之适俱可想也
　　后周祖庙碑
　　后周太祖庙碑葢宇文氏也其文与书亦出赵宁张仁愿书行笔殊草草意小胜耳丹石之不能谨严始自李太和滥觞于仁愿至二米极矣故志之
　　华岳昭应碑
　　右碑序颂华隂主簿盛防为故相许国苏文宪公颋祈雨获澍而作者也侍御史刘升书按赵明诚金石録于唐碑搜访殆徧而独遗此升书亦仅一见于他碑而已书法八分颇遒美可仲季惟则升卿而乏汉意聊为録之
　　元宫碑
　　此碑建于天寳元年而阙碑额攷其辞当在盩厔为元宫玉真长公主实主之公主睿宗最防女也碑序为仓部郎中戴璇颂为户部郎中刘同升撰末云开府仪同三司尚书右仆射曽孙戴伋书则建碑年号葢追成颂序之日而称者也伋官至仆射而世系年表列传俱无之赵明诚金石録亦失不收俱不可晓者书法八分颇秾艳第以肉胜葢兼开元徐史之法而加损益者也
　　少林寺戒坛铭
　　少林戒坛铭开元三年为学生张杰书当是时杰应尚少且不以书名而笔法老成乃尔又时未尽习帝书故犹有瘦劲意
　　李阳冰书三坟碑
　　按此碑为李曜卿兄弟三墓其人皆有文学早仕宦而不寿以殁最少弟季卿撰表而宗人阳冰以玉筯刻之也其石犹故物故无传改之譌舒元舆所谓防蚀鸟歩鐡石隔壁龙蛇骇觧鳞甲活动庶几于此见其一斑
　　易州鐡像碑颂帖
