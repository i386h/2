<!-- { "loadSidebar": true } -->
　　王室多难祲沴相仍昔嵗纷阻锋交九逵今兹狂煽兵连万雉时事屯危罕有斯逆故今迷疑互起向背者多元恶既悬猜惧弥广奔亡草泽自反莫因近虽曲赦与之更始而愚昧之徒犹多窜伏且遏寇未夷役连遐迩刑政弛张陷罪非一思所以旷敷嘉惠被之亿兆可大赦天下凡与崔惠景协契同谋首为奸逆爰及降叛输力尽勤良由世道交丧流源浸逺风槩靡立以至如斯悉皆荡涤一无所问凡诸反侧咸与维新并加宣慰还复民伍国信之明皎如日月榜勒畿要咸使闻知惟崔惠景诸子不在赦例主者施行【崔惠景南史作崔慧景】
　　立太子诏【即昭明太子】
　　朕属当期运系迹前王思所以长世流祚垂之万叶百辟咸以元良之寄有国莫先自昔哲后降及近代莫不立储树嫡守器承祧乃旁挹羣议逺惟七百建兹蒙稚仰副宗祊承华肇开崇基克永无疆之庆非独在余恩霑渥泽被之遐迩可赐天下为父后者爵一级王侯以下量赐币帛
　　立太子赦诏
　　朕夙纉璿祚君临四方夕惕寅畏若寘渊谷思所以光阐洪基克隆鼎命王公卿士咸以为树元立嫡有邦所先守器传统于斯为重是用俾兹幼防体干作贰永固宗祀以贞万国元良之寄非独在余宜令嘉庆被之亿兆可大赦天下赐民为父后者爵一级主者速施行
　　封授临川等五王诏
　　神牧帝乡冠冕列岳渚宫樊邓形胜是归居中作卫翌宣戎勲隆兹宠号实允旧章并非亲勿居惟贤斯授西中郎将护军宏朕之外弟早宣徳誉董一藩政缉是嘉庸国礼家情瞻寄隆重使持节督南徐兖二州诸军北中郎将南徐州刺史秀风颖俊迈识业标简任居藩翰政以化成使持节都督雍梁南北秦四州诸军事安北将军宁蛮校尉雍州刺史伟体韵淹穆神防凝正纶纶夷雅防賛王业冠军右卫将军恢神检外洽渊量内湛奉职钩陈周衞以穆使持节督荆湘益宁南北秦七州诸军事安西将军荆州刺史憺秀识冲情允文允武经启王业实有厥勤并契阔绸缪分形并气处家尽其匪躬朕承运迭兴光宅四海藩维广树经朔攸属出纳之宜望实惟允宏可使持节散骑常侍都督扬南徐州诸军事后将军扬州刺史封临川郡王秀可进号征虏将军余官如故封安成郡王伟可使持节散骑常侍都督雍凉荆宁南北秦六州郢州之竟陵司州之随郡诸军事宁蛮校尉雍州刺史将军如故封建安郡王恢可侍中前将军领石头戍事领兵景佐封鄱阳郡王憺可使持节都督荆湘益宁四州诸军事平西将军荆州刺史封始兴郡王食邑各二千户【神牧帝乡一作神州帝城戎勲作戎重隆兹作隆名外弟作介弟宣作富北中郎将梁书作辅国将军安北将军作冠军将军纶纶夷雅类集作经纶夷险安西梁书作平西】
　　劝农访民所疾苦诏
　　执耜暂亏则县磬比室秉机或惰则无褐终年非怠非荒虽曰王道不稂不莠实寄民顷嵗多稼无爽遗秉如积而三登之美未臻万斯之基尚逺且风土异宜百民殊务刑章治绪未必同源妨本害政事非一揆冕旒属念无忘夙兴可严下州郡务兹畊殖相畆辟畴广开地利深树国本克阜民天又询访狱市博聴谣俗伤风损化各以条闻无使瘥瘼之苦载兴比屋主者详为科格称朕意焉【寄齐书作赖兹作滋科作条】
　　搜访隠逸诏
　　髙尚其志义焕通爻山林不出训光惇史朕聴朝晏罢尚想幽人蒲玉之礼竚闻峻节可班下州郡博讯逺近若有道映丘园事孚髙尚可以弭竞迁浇还风拯俗皆以名闻靡或遗漏朕将辟衢室而寘几杖开东序而授衮职庶令江海无遗异人必至
　　资给何防诏
　　逺趣髙情前王所贵义兼昔欵倍用兴懐征士何防居贞物表縦心尘外夷坦之风率由自逺往因素志颇申宴言眷彼子陵情兼惟旧昔仲虞迈俗受俸汉朝安道勉志不辞晋禄此盖前代盛轨往贤所同可详加资给并出在所日费所资须大官别给既人髙曜卿故事同垣下【魏袁涣字曜卿】
　　酬荆雍义士献物者诏
　　昔义举之初人懐自竭输赋罄产同致厥诚言稔一槩思有所酬其雍荆郢三州有献物助军国者外可详加蠲报
　　使四方士民陈刑政诏
　　径寸之宝或隠泥沙以人废言君子斯戒朕聴朝晏罢思阐政术虽百辟卿士有懐必闻而蓄响边遐未臻魏或屈以贫陋或间以山川顿足延首无因奏达岂所谓沈浮靡漏逺迩兼得者哉四方士民若有欲陈刑政益国利民沦碍幽逺不能自通者各诠条布所懐于刺史二千石有可申采大小以闻
　　立左降诏
　　刑乖政失其源巳乆罚罪之奏日闻于蚤朝弊狱之书亟劳于晏寝免黜相系补代纷纭一离諐囚乃永嵗月非所以弃瑕録用随分尽才者也是故减秩居官前代通则贬职左迁往朝继轨自今内外羣司有事者可开左降之科
　　降死罪诏
　　朕树洪业光宅区宇而本枝之庆未广椒掖滕衞之地犹藩屏言念弓韣未能忘懐防三子始有磐石之资于焉弥固庆虽自己恩加覃及凡死可降一等五嵗刑降二等三嵗刑以下并悉原放
　　立内职诏
　　刑于垂训周文所以表徳壸闱失序汉氏所以丧邦并被诸方防式昭戒劝魏晋以来虽云简薄而内职名号防差不同在宋太始位置繁缛遂设九品且拟外朝填委椒掖征费无巳自此相仍踵以成旧昭阳九华千门万户朕受命自天始基七百思所以立坊自迩贻厥方来前代职品所宜因革外可详议务令该允
　　封徐世标制
　　骁骑将军彭城令徐世标才畧贞济志懐义烈忠节内欵勲勤外着御侮折冲任惟心膂顷奸慝潜煽危机骤发夷凶弭难实有力焉宜命赏畴庸锡兹土宇可封开国县子食邑三百户
　　授李居壬等制
　　新除太子左卫率军主李居壬志识开敏器懐贞济尽力禁门诚着夷险新除太子右衞率军主潮阳县开国男胡松性业详固才用果烈新除节督青冀二州诸军事宁朔将军青冀二州刺史栢和刚正欵率履着勤効新除左中将军主鸿选气质强果秉心壮宣并反斾南辕以赴危难身先士卒翦此鲸鲵功勤硕茂宜降赏典居壬可封一千户开国县侯松可増封为七百户和可封五百户开国县伯选可封三百户开国县男新除持节刺史将军主男并如故主者施行【潮阳齐书作沙阳】
　　封左兴盛等制
　　逆竖王敬则縦兵内侮陵斥畿甸辅国将军防军将军事左兴盛直阁将军刘山阳受律前驱猋勇争路或衡至首斾或陷悬中麾元恶枭至氛梗载廓赏不逾时义前典可封开国男食邑二百户并进位一阶主者施行【防军将军齐书作前军司马直閤作辅国】
　　授蔡法度廷尉制
　　民命所悬系乎三尺止杀除残实由乎此是以皋陶作士五刑惟明于张莅官世无寃狱且汉代律书出乎小杜吴雄以三世法家继为理职郭恭以律学通明仍业司士爰及晋氏此风未泯叔则元凯并各名家自兹厥后斯尚渐薄迄至于今损弃顿尽衣冠士子耻复用心州郡奸吏恣其取舍舞文防法非止一涂朕膺天受命为兆民主每一念此忘寝与食尚书删定左曹郎中蔡法度少好律书明晓法令世之所废笃志不怠至于章句蹐滞名程乖碍莫不斟酌厥衷允得其门方欲寄以国刑开示后学文才取士岂有定方自世道浇流浮伪云起量计多少辩校锥刀若遵往従旧守而勿失岂所以轨仪上世垂风于后宜加褒擢弗系常阶可守廷尉卿主者施行【三尺一作尺一残一作害文才一作拔才】
　　授王缋蔡约王师制
　　冠军将军司徒左长史始平县五等男缋华宗冠胄器质详和都官尚书约清源素范体业伦正训兹蕃国佥议攸在缋可随郡王师加散骑常侍男如故约可零陵王师加给事中主者速施行
　　武帝践阼后与诸州郡敕
　　钦惟遂古爰及近代虽禅代异时而成功一揆岂惟静民宁乱实由符运总集故能启业垂统光宅区夏齐氏遘兹昬诐斯亡奄及民命蠢蠢倒悬非喻朕大惧四海舟覆二象云倾亿兆与昆冈并燎搢绅与蕴崇共日永言凄悼发愤经营推锋投袂电击风扫借上天之灵因熊罴之用徳未半古功侔前烈齐民既钦若虞夏髙揖万邦兼以防符先着乐推攸在幽显宅心辞不获命猥以虚寡君临万国川壑之懐寤寐盈虑方欲昧旦丕显日昃忘劳思与贤能康济世道卿拥旄万里共治是寄当求民瘼留念狱市威断以御强猾仁惠以抚孤贫使逺近幽深咸得其所方虚位钦能悬爵伫効勿令汉代玺书独行于自古晋世班条靡用于兹日想加克勉副其侧席
　　为武帝与谢胐敕
　　吾以菲徳属当期运鉴与吾言思隆治道而明不逺烛所蔽者多实寄贤能匡其寡闇尝谓山林之志上所宜激贪厉薄义等为政自居元首临对百司虽复执文经武各修厥职羣才竞爽以致和美而镇风静俗变教论道自非箕颍髙人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不以汤有慙徳武未尽善不降其身不屈其志使璧帛虚往蒲轮空归倾首东路望兼立表羲轩邈矣古今殊事不获总驾崆峒依风问道今方复引领云台虚己宣室纡贤之愧载结寝兴
　　与何敕
　　吾猥当期运膺此乐推而顾巳多蔽昧于治道虽复劬劳日昃思致隆平而先王遗范尚蕴方防息举之用存乎其人兼以世道浇暮争诈繁起改俗迁风良有未易自非以儒雅朝髙尚轨物则汨流所至莫知其限治人之与治身独善之与兼济得失去取为用孰多吾虽不学颇好博古尚想髙尘每懐击节今世务纷纠忧责是当不得不屈道岩阿共成世美必望深达往懐不吝濡足今遣领军司马王果宣防谕意迟面在近【果至单衣鹿巾执经巻下床跪受诏书就席伏读】
　　谢赐新厯表
　　窃惟观斗辩日驭生为本审时分地稼政莫先何则胜杀无舛拘忌之理难忽珠璧有征礼节之原攸序
　　为皇太子初谢表
　　臣实防稚温文以不闲三善之训未习四学之仪虽问安内竖因心自发而视膳寝门未任再至乃降皇慈夙膺盛典贰体宸极守器宗祧顾循幼志如临氷壑
　　致仕表
　　徒以桑榆无防时制行及不朝之礼忽在今辰使反身敝庐待终穷巷臣又闻之悬车散发其来旧矣昔广徳请骸义在量力二疎知止愳贻后悔数年以来稍就尽竭气力衰耗不自支持若防天地大恩造物洪施拯其隆满之功救其害盈之灾譬彼日昃假荣终朝踟蹰夕景少观盛化宅壤归泉自无云防祈仁仰泽事止寸阴
　　为始兴王让仪同表
　　徒尘翠幄方降紫泥以兹上令用隔下情况髙拟万石爰均八命室等天潢服加黼黻出则髙陪千乘入则仰司百揆陛下道苞九舜明出十尧万徽必理一物兴念有纡镜暂垂止水
　　拜尚书令到都上表
　　窃位之讥允当斯责王命私请有事相倾油云湛露徒降旻昊之徳弱缟轻蝉不载山岳之重登阶望席怳焉失步
　　让仆射表
　　臣闻役壮休老上典所优晨行暮息事身恒分若夫黄未巳非秋驾之卫筋力为用岂强饭之时养老杖乡抑惟前典服戎吿谢亲学匪任宿肉极其虚惫嵗制防其不辜实所以蠲假衰疾収屏沦暮
　　为褚炫让吏部尚书表
　　窃惟素未辩必谬朱紫之察规矩或昧理丧方圆之功东西两汉左雄孤絶于前南北二晋山涛莫嗣于后良由性藏于貌才隠乎心楚越无以况其迥殊山川未足方其险阻虽复拂暗为明免过生智亦何以登竒収异离渭分泾
　　让五兵尚书表
　　臣闻百舎之赵非宿舂所资千里之越岂一苇能泝何者装轻适于路逺舟弱疲于济深丑貌悴容不借鉴于淄水驽足蹇步终取踬于盐车
　　谢封建昌侯表
