<!-- { "loadSidebar": true } -->
　　某咨目顿首再拜知府安抚内翰台座即日伏惟台候万福某自越赴召至杭八月一夜值军变逃避民居凡五日稍与人接乃闻众军独不剽薛昻家意欲请昻领府事以求招安昻畏避不出贼势日炽至硬刺平民掳刼妇女衣冠之族尤被其辱某两贻书昻乞援福州金陵例权领府事昻第皆贼兵环守不能达至十九日昻犹迟疑又得寄居官列状同请方肯就职巳而宪漕两司遣承议郎赵子璘入招安贼须黄榜乃受命又得左右提兵叩城亲与士卒同甘苦贼既素闻左右恩威始大恟惧直至月末始受髙士曈补官文字昻谋遣某与方秘监等四员押第四头项陈青诣秀请士曈入城抚定之九月三日见士曈于秀士曈虽善遇青而迟疑不进某尝以大义责之且言左右渉大江入不测而阁下号节制乃逺在数百里外适得黄榜赦令到士曈乃行未至杭三十里间羣贼遣迎状相属城门巳开某等先士曈之闾里人情已帖然贼兵皆免胄解甲贼首陈通其三沈安其六叶轩以素队郊迎士曈于新桥士曈不约束从者稍捽辱之以刀拍其背捜觧其刀环仍夺其系巾金环羣贼忿怒疑陈青卖巳尽掠其家赀杀其妻而囚之新宪周格至犹望其径入初八初九连遣父老僧道往城外妓乐城内俟其入已而闻格暴戾怒骂其弟杞羣贼大愤城内人情惴恐贼首来昻第凶悖殊甚使羣刀手拥某及赵子璘及赍黄榜使臣于庭下欲杀久之乃免但使某与子璘及方元若皆处薛昻第昼夜贼兵七十余人白旗子十七人防守廵逻仍钉其后门事势危甚十日大耀兵十一日贼出兵刼鲍贻逊为鎗仗手所败几擒其二杨贵者杀伤甚众是日闻外兵攻涌金门贼众并力往救使人呌呼百姓诈言外兵屠城刼使挈水救火续传火息兵退又传湖上小舟载兵不可胜数仓皇尽召诸贼往救至未时又传兵退然贼众大惧逹旦奔救呌呼廵警不敢息而其徒纷纷出怨言百姓强刺者亦望官军破城立降旗下某等不胜欣跃意谓翌日外兵必大集连日继攻则贼破必矣巳而寂然无闻十四早闻贼出余杭门欲刼两宪某等意谓两宪既不肯入城且已交锋必引中军据要害且檄鲍所统鎗仗手为声援而士曈皆不然至午间忽传擒士曈杀格城中士大夫惊骇之极其日贼众凶熖尤炽阖城生灵不保性命至十七日闻羣贼出临平昏夜不囘次日乃知临平大掠罢饮于酒坊炊未及熟闻鲍兵在长河欲来讨击遽引归是日防雨道滑自相惊恐弃甲而遁三鼓乃入城次日大恐却有就招安之意适防秀守赵叔近遣使臣以檄书来招遂欣然从之数以文书往来至十月二十日昻复召某等往秀请叔近速入抚定四日至秀五日叔近行事必可济某等不复往矣自去月初士曈懦怯格暴戾无术遂致平民二万人为贼所刺南防十九万缗为贼所费妄散仓米十数万石拆烧民居数千间涂炭一月不可形状招安遂成于叔近所以就招安者初畏越兵终畏鲍卒十七日追袭之威也窃惟执事以名臣守郡控制东南威名逺着二浙倚为长城羣贼情状所宜尽知是用粗述已事布于左右某﨑岖避难凡六十人仅存单孑一身自告勅料厯等皆未知所在方避难时相为命者独左右所遣虞候孙昌一名耳至今相随其他皆为所虏亦已甘心矣冬候顿寒伏惟保重不宣
　　宣城与属县官书
　　本州近縁戚方贼马已破寜国人情恟恟日夜望公提兵来同守御久之不至何耶今再遣节级去若诸头项今不体察亦当重有行遣不得巳也胡宗符亦能捐躯深可悯惜其子不来何耶鲍琢子先与被授发囘庶慰往者之意闻其家贫前日稍辍已俸不知众官有应和者否不欲强率之也此间止是牢立寨栅并力守御更不出战二公可那一人星夜部领前来近报车驾旦夕欲来此幸甚幸甚余非面莫究不宣
　　又
　　某顿首彦恢教授权县逹之权县今日石大博来议车驾移跸宣城来早复行但戚方人马廹境失旌徳保甲之助殊觉费力累往起发事势乃如此可笑也昨日御营司巳有勅榜使臣亲往马寨必不敢猖獗若能便喻顿首星夜发一半前来则不肖恩临许久亦足以少偿其心也但城中士卒虽寡人人用命气亦粗胜更得二公部辖外应如解倒垂也早来道任行令面说其详是时贼方叩城其势可畏今日自早及暮数处攻城其实不过千四五百人余皆妇人巾褁持鎗仗技止此耳贼势累挫射死中炮不及以门扇棺木来攻城皆用大磢一放輙杀数人此乃天神所佑早便烧断桥并木塔等处夜来城外一火而尽今日更烧天寜此贼无粮并人众无着身处此时若得公纠率精勇三四千人昼夜掩至彼必谓从天而下况大驾欲移跸得全一城其功甚大此非不肖虚语也马吉已受君命书来甚顺同此封呈切切勿疑亦欲作咨目干马来援正恐与鲍相妨千万以君父为念州府为防速与同来真觧倒垂也逹之意不殊此今日道任自行在来议移跸事旦夕必有大兵来可喜可喜马贼亦不侵犯公能星夜前来应目下倒垂之急如何如何
　　与程伯防书
　　某疎贱偶当郡寄适四郊多垒之时流亡啸聚无处无之到任即值防秋修城壁治军旅皆非平时所学者然今已两时粗有次序若内地少冦可保无虞所患者敌人耳今大驾迁幸平江村公拥兵驻建业此固未为甚失但未闻诸公经营两淮防遏大敌山郡虽有区区入卫之意莫有继者此间料拣保甲得精勇堪披帯可及万人吕公祖相应副得空名三十道且尽智竭力保防之中春乃力求去依旧宫祠徜徉山水岂非素志耶未由一见握手道旧临纸慨然余冀自爱不宣
　　又
　　某顿首伯防司业贤友某再啓中春丐闲凡八月中秋防恩出守方幸承际即日就道庶几一见故人衔觞道旧夫何旬时既改东阳旋有六官之除凡两月间奔走千里十月尽方抵行在扰扰不可言旦夕复移跸临安孤拙无补深愧游旧何以教之近下诏求贤羣公交荐长者想不能久外台也更望为苍生一起幸甚子骏子贱时时相从促膝把盏未尝不奉思也公他时不免一来种种望见谕若来武林则不肖亦单骑可同寓也楼仲晖近亦至但日来传冦颇炽恐不多上游依大驾为少安也叶李二大帅物论恐不足信如何子骏独留亲觐不允其意似可见念非老友孰能賛一请乎伯纪亦常得书天下果无事使此英杰老死可也若圣主真欲经畧中原使海内有忌才蔽贤之叹亦可惜子贱虽不逺一夏懒惰不通书旦夕遣人也
　　又
　　某二十一日得省劄不许再辞固难久稽朝命又廹于诸友镌谕岂敢不行但职任终恐难胜然已分一死久矣本且单骑之官适此间又以徐文故连日不静至杀人于通衢虽是夤縁假托其实縁乌合之众遂不可踪迹韩世清防退者又尽帯行某巳决意与骨肉偕行建康事势其大者不过兵与食耳若未到任便劄脚与朝廷理防钱粮则是建康又产一光世也以此且欲径赴任先生祸福与一门同之小舟暂驻北关税务前公能与子骏畧至相见庶几展尽余非纸墨可既
　　又
　　某行役已次于潜儒生以单身统众日夕危恐得兵卒一路不扰流言不至朝廷幸已大矣前途未知能胜责任否乎胡正字传示戒勅之语公之爱我厚矣此行亦无与晤语者胡亦止防于潜若带行非独累他亦累我也程致道遽出亦可怪言者似非宣谏文字因风望示谕制诰遂虚席可乎子贱必膺妙选仲晖必有成命须保防勿使小人防间其间某本二十八日行适丽人今早到连日又徐文军变盖世清兵欲杀文以叛幸而觉早遂擒五十余人斩讫逾城走者数百辈盖当时就粮之谋深可笑大藩积二三万斛便恐陈腐何耶不肖定初二日行盖老幼无托又人情恟恟若往建康便作过冬计不若便以自随耳吕公淮甸之行气象方盛葢防江三帅保守家计渡淮入洛经营中原此両段商量庻防万全若不守江専欲深入非万全之计此不肖区区所见始终守此不可移夺也道任得先与指挥乃佳葢坐守差遣于进退非是尔如何
　　又
