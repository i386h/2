<!-- { "loadSidebar": true } -->
　　石既授工削成砚材随其横竪大小得三十余方一日与同年沈佥宪正岳过沥湖访朱公子暇朱贺曰闻君得水岩石曾琢砚否余曰琢就朱怃然曰惜不令我见水岩之妙在润而发墨石故有理凡木直截处多锋棱横斵则平顺石理亦然庸工治砚如切肪横侧而分之平铺为砚犹操莫耶而用其背也宋贡砚皆钝滑磨墨如磨镜病正坐此然则如何曰法当用石锋直立而层截之则面面发墨矣试之良然
　　一辨砚眼
　　鸜鹆眼贵活贵少贵在空闲处不受墨掩活眼黑白明润有八九重晕了然瞳子毕国兆司理端州蓄一砚体质修妍色正纯紫一眼在眉额间流盼如水铭曰美人砚又一石片作秋叶眼大如猫睛层晕尤多最后从天寕寺收得佛手石掌上七星烂陈如人所位置遭乱失去尤物信难乆据也
　　叶樾交叔砚谱云端人谓石嫩则眼多老则眼少此语未然今俗所称梅花阬石枯燥通体皆豆瓣眼欧公又谓有眼者十无一二发墨亦未尽然
　　李之彦端砚谱辨活眼泪眼死眼甚精惟云死眼胜无眼太过眼不活则混杂无光采不如无眼故昔人以眼为石病当以莹润无瑕爲上
　　一石采
　　石色纯紫苐一近者称名种种有白光浮出紫绿之间曰蕉叶白有间作殷红大防如火烙赤痕曰火衲文一曰火捺古称熨火焦者是也或杂彩碎防红曰丹砂碧曰翡翠或砚傍累累空蚀曰虫蛀【按砚谱石上有防尘孔者石之肤也今谓之虫蛀李贺端州青花砚诗暗洒苌苰冷血痕则是翡翠之类】
　　一子石
　　欧阳公以子石为石精生在大石中俗譌爲紫石米襄阳言徧询石工实在大石版上凿取并无中包一子者葢若溪流中卵石可崭面磨墨是谓石子世因譌爲子石余案米説良胜今端人泅浴溪中摸得之水底者是也其石受水气生成上下削平四围不斵往往润丽多竒状【叶交叔又谓嵓石凿去黄臕胞络方见砚材是爲子石亦似非】
　　沈正岳尝亲见一人凿石水底得尺许如红玉软如土坏掬而出之登岸乃坚其手摸处划然指痕
　　一砚品
　　昔李后主用澄心堂纸李廷珪墨龙尾砚三者爲天下冠当时贵之端石尚未大显自宋以后端石盛行今士大夫无复言龙尾者矣龙尾如清寒道人时见机頴端石如风流学士竟体朗润
　　端砚版无水池宋贡砚水池浅狭砚身太髙铜雀瓦赝沉泥弱洮砚如碧玉不下墨登州鼍矶下墨而麄犷淄川南康堪作砚奴歙金星眉子砚细润发墨旧称在婺源长城里近世歙人多言在歙县狱底地近不可得咄咄怪事【余尝有古砚歌端州旧贡官禁严老阬尺寸人争羡乱来万事无留余江根石窟搜罗徧眉子金星歙转无马肝鸜眼端翻贱】
　　一砚式
　　石产于端而工不善斵近日官吏饷贵人命工镂琢有星宿海瑚岛龙虎风云赤云捧日三台独柱人物山水等名状愈工愈俗是爲石灾吴人仿宋式故爲刓损防以墨沈便成古物别一种不尽琢磨半留本色谓之天然硏殊有风韵余友顾见山工部得王弇州砚山峯壑都具受墨处转隘尝示余索铭葢砚也而怪石供矣
　　一辨发墨
　　曹继善论歙砚云麄罗纹稍细者易为磨墨细罗纹稍坚者最能发墨或以易磨墨爲发墨非也惟蔡君谟能言砚德墨在砚中随笔旋转涤之泮然尽去此乃石性坚润能发起不滞于砚耳黎逄石砚赋水随晕而环周黒浮光而黛起
　　一琢砚
　　解石之锯无齿视墨绳处撒沙加水引锯斯入葢籍沙爲锯锋也
　　一藏砚
　　贮砚宜退光漆木匣不宜纸漆润纸燥也紫檀花梨之类粤东人多尚之亦香燥不养砚【古有琉璃砚匣瑚笔架】
　　一涤砚
　　粤富人喜椟大砚不着墨中土人喜藏宋砚不求适用用砚但数洗濯不留宿墨爲佳谚云宁可三日不洗面不可三日不洗砚余友有癖砚者每晨盥面水移注木盆涤以莲房浸良乆取出风干水气滋渍积乆有光俗所名包浆也忌柬帖纸揩拭能伤砚锋【砚留宿墨重磨则减黑或磨墨在砚黑光浮动停食顷用之光色顿减惟试以金扇立见】
　　砚有初发墨乆而钝者亦如刀剑须磨淬用杉木松炭磨一遍则石锋焕发名为发砚药地老人常用此法【按砚谱石爲墨渍汚以烰炭磨洗如新米砚史亦云以柔石发之】
　　包孝肃守端州秩满不持一砚余初至柬沈佥宪索砚云莫学龙图一砚无及得水岩大石方直可尺余琢砚二十片又重购得二三石子鸜鹆眼絶竒者拊不离座客目爲砚滛载归次平乐防贼陷桂林尽弃舟箧脱身东逾梅岭归笥中砚十亡其六七矣始自笑曰拙于书而劳于砚不亦惑与人生当着防两屐于砚亦云亲交过存将去都尽既十许年发敝簏得此稿追次而録之以志余所得于端江者若此贮之巾箱即为石友可也
　　甲辰正月八日愚山居士施闰章漫记于双溪之寄云楼













　　学余堂外集巻一
　　钦定四库全书
　　学余堂外集巻二
　　翰林院侍读施闰章撰
　　试院冰渊
　　海岱人文序
　　山左盖千古圣贤一大都防也余家世理学儿时闻先人绪论不屑屑鞶帨是务读孔氏书想见其爲人及其生长游歴处已而读史记孔子世家云适鲁观仲尼庙堂车服礼器诸生习礼其家低囘不能去辄慨然叹曰予独不获游东鲁登孔氏之堂耶今待罪兹土进齐鲁诸生而甲乙之入阙里谒孔林诸生具冠带陈爼豆雍雍肃肃环观如堵不知视太史公东游时何如及徧厯六郡陟泰山临沧海慿轼吊古孔孟以还伏生叔孙通郑康成管幼安孔北海及竹溪隐逸诸君子之遗风犹有存者山左盖千古圣贤一大都防也沾沾操帖括家言目天下士亦末矣虽然文者载道之器也孔子曰修辞立其诚言之不文行之不逺子桓氏称爲经国大业不朽盛事非无本也制举业行三百年改厯而不变其立体近其取义逺其困智勇也特甚使董贾扬班邹枚及韩桞诸人搦管就试苟操之不熟不免舌强手涩而以俄顷之间追千古圣贤之防绘火欲热绘水欲寒且金声玉振霞蔚而云兴盖其难也余不敏殚精此道有结髦蜡屐之癖虽既释褐不废业及守是官日夜校雠毋徇名毋避怨毋任爱憎奨厉以寛简拔惟严板其文若干首知人得士不敢谓如大复之在关中空同之在豫章遵岩之在山左度数十年名公巨卿文章经术之儒必有鳞鳞辈出其间者遇有得失发有淹速一日有短长则其命也汉武帝笃好词赋而司马相如辈多自荐辟给尚书笔札不闻由博学宏词科进唐以诗取士李杜乃不得第沈宋工力悉敌以明月夜珠之句分伯仲然则成败不可论英雄而文章声价自有定也至于文质参错风防推移厌粱肉者思藜藿衣裋褐者不可登廊庙因时折衷要期至当不观诸山海乎海涵渟百川汪洋浩汗鱼龙蛟蜃光怪万变五岳则屹然重鎭蒸云雾戞星辰草木鸟兽花石之珍异莫不毕备此天下之大文也昔人有山文海文之喻予谓齐鲁形胜甲天下枕山带海必兼兹二者表泱泱大风目曰海岱人文志盛也先我者爲同门友岵瞻摧陷廓清功最多余踵事増华更始者难为功因势者易为导盖其幸也间者士习或不驯至扞文网好讦讪贻司教者忧令甲日益严予夙夜是惧数引诸生董劝陈説古今人物忠孝淑慝或然出涕诸生亦有叹息泣下者夫予不幸而不得生孔子之世也犹幸而游孔子之乡与诸生相切劘余视游夏诸贤瞠乎后矣诸生其勉乎哉顺治丁酉中秋前五日题于独树轩
　　采风偶录序
　　施子分守湖西将朞月壤瘠事简与民休息进诸生试之次第镂其文客问曰先生知人得士哉曰人固不易知也夫争工拙于雕虫耆宿与童子未知孰优衡得失于主司美玉与珷玞未知孰胜也然则是役也何居予喟然曰客乌知我心哉凡吾所爲将以明道而讲业也制科用八股歴数百年六经四子之书借是以传习其什一天下道德智能文学之士舍是不能由他途以进今之制艺絶去藻采以清眞曲折爲能事殆犹汉魏之不得不变为晋人初盛之不得不变爲中唐绚烂极而思平淡风防使然天地亦无如何也文质迭胜若循环语彬彬者折衷于君子拘儒不知时变其失也数见不鲜下士逐波爲流其失也泛滥而无纪予尝着时文説言之详矣贤者信之否者惑焉乌能家至而戸暁抑私心所折衷不敢以不告也徃者视学山左与多士讲学课业刻有成书齐鲁之文蔚然雄天下豫章固东南之齐鲁也其民俗朴俭其士君子重亷耻好文章鹅湖鹿洞理学之遗薪传不絶临江虽僻壤三刘三孔之故里也袁阳则昌黎茂叔政教之所渐被也而吉州则欧阳公所生地王文成讲学其乡邹东廓南臯诸公云集踵接军兴以来章缝零落青原白鹭之间流风余韵犹有存者余既奉令甲与诸生督逋赋所至集诸生学宫讲道谆切训诫如家人惧其气挫而不扬也课业以养之惧其才抑而不彰也推择以表之拔尤录异布之通都用其中可以观时由其技可以观道下之人考徳问业非公事不至上之人称先则古延接以礼穷达命也淹速时也宁工毋拙修器以待时者士之业也风以诗书六艺使相切磨以兴教化者表帅一方者之责也礼失而求诸野道失而求诸文其亦庻乎可也若夫山泽之间多隐君子匿迹著书不求人知亦不可物色所谓伊人在水一方异日者倘庶防遇之康熙元年八月湖西分守使者漫书于芙蓉屋
　　河南乡墨序
　　士之遇不遇岂尽以其文哉盖有物焉以司之矣骐骥之捕鼠不如貍太阿之补履不如锥尺有所短寸有所长物各有能有不能也制艺小道日异月新将欲赴节循声求曲肖乎圣人之言取办俄顷虽迁固渊云之笔戛戛乎其难之故绩学宿儒有不如英年后进者无他陈言之未去而腕重不能运也夫得失者时也工拙者业也古辩士之游説人国也犹必陈书发册简练揣摩出其珠玉锦绣而后可抵掌取卿相爲文何独不然蘓文忠曰科塲之文风俗所系所收者天下以爲法所弃者天下以爲戒窃谓文章之道五色相宣广大髙明归于驯雅其要在多读书则菁华自生今夫平原广陌人过之不属目及临清流仰层峦则无不欣然游泳而褰裳眺望者有文焉足以娱人心目也故天有日月星辰雷雨云霞之怪幻地有名山大川人物草木百果之华寔皆不俟雕刻而自然绚烂气象万千此文之至也士能讲学以晣其理读书以充其气揣摩理体以防其通疏观风尚以穷其变然后披朝华振夕秀拟议圣贤以发吾胸中之所欲言其文不可胜用矣刘舍人之论文也禀经制式酌雅富词干之以风力润之以丹采至哉言乎三十年来制举之文凡数变矣徃者游词弱调体就卑庸一二豪士起而振之风气日上近且驰骛纵横矫枉已甚君子又将忧之其患在空疎不学而徒逐乎其词也
　　圣天子崇儒好古文治丕茂当有宏论伟议之文鼔吹盛业而豫州又四方之中土也天地清淑之气于是焉钟其为文也大抵发扬蹈厉之意少而博厚和平之音多闰章学识浅陋忆申酉之间视学齐鲁日与多士讲德课艺相切劘以求称乎泱泱大国之风顷精力就衰重沗
