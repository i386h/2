<!-- { "loadSidebar": true } -->
　　元祐六年五月寳文阁待制国子祭酒郑公穆三上表乞骸骨天子以提举杭州洞霄宫禄之而不烦以政敕过门下给事中范祖禹奏疏曰穆虽年过七十精力尚彊自为布衣闽中士人称四先生穆其一也平生歴官多掌学校在王府十余年持身清谨未尝有过擢居左省论议不茍复为祭酒多士矜式旋观其人终始无缺年耆徳茂力求引去在穆进退诚为可荣而为朝廷计则可惜也古者大夫七十而致仕人君未【阙】许之故有不得谢者则赐之几杖安车自虞夏商周皆然也祭酒为国子师非借其筋力趣办职事正宜用老者为之不必拘以年愿留穆旧职以示朝廷贵老贪贤之美不报太学诸生千余人以状诣司业又诣丞相府请留公亦不报公将行公卿大夫多为诗以赠之三学之士皆为诗空学出祖供张汴东门外三献酒再拜堂下学官拜堂上辞诀而去都人观之叹息曰所未见也公至杭州明年正月告终于皇华馆年七十有五将葬子璆使人来请铭祖禹接公于馆阁又为僚于左省实知公者其何以辞乃序而铭之公字闳中其先光州固始人唐末髙祖为王潮所虏入闽遂死之子孙家福州今为官人曾祖讳某祖讳某皆不仕考讳某以公贵累赠正议大夫妣曹夫人以贤孝称于乡党生公及一兄一妹尝教之曰汝曹当各为世人矩范乃足吾志追封文城郡太君公醇懿端谨出于天资始志学闭门读书或累月不出至忘栉沐进退容止必以礼与乡人陈襄陈烈周希孟为友皆力古人闽中号为四先生天下闻其名乡闾及四方之士称弟子者以千数举进士廷试不第居正议丧哀毁尽礼既葬将庐于墓而终焉门人族属敦勉且告以正议遗命乃复有仕进志皇祐中再至京师六试于有司四为第一登进士末科初仕为河南府夀安主簿诏任满以为国子学官至夀安不数月西京留守王举正奏为西监直讲久之【阙】前诏召为国子监直讲除编校集贤院书籍岁满【阙】馆阁校勘累迁太常博士乞纳一官先南郊追封考妣许之改集贤校理求外补得通判汾州神宗熈宁三年召为岐王侍讲嘉王出阁改诸王侍讲时王府官犹缺员陈襄为御史知杂事因进对言府僚不可不慎择人神宗曰如郑穆徳行乃宜左右王也公居馆閤三十年非公事不及执政之门在王府一纪每讲説可为劝戒者必反覆极陈之二王深敬礼焉元丰三年请外任知越州特迁朝散大夫至则修校舍饰先圣像帅厉学者先是鉴湖以旱干民多田于其中延袤百里官籍而税之既而连年水溢民逋官租积至万缗公悉奏免之未满秩告老差管勾杭州洞霄宫上即位元祐元年入为国子祭酒三年扬王荆王请为侍讲罢祭酒除直集贤院复入王府荆王薨为扬王翊善太学诸生上书乞公为师复除祭酒兼徐王翊善四年拜给事中兼祭酒人曰郑公长者居门下必简静公遇事抗直无所避士论益多之请解祭酒许之五年除宝文閤待制复为祭酒公自为直讲及祭酒诸生请问祁寒大暑必朝服接之童子进见亦以礼迎送诸生尊其经术安其教训心悦而诚服之其成就人才为多都官郎中张景晟公妻兄也将死遗公白金五百托其孤公曰托孤吾所愿金岂宜有哉归金而恤孤皆得其所先妻陈氏枢密直学士襄之妹早卒追封永福县君继室张氏太常丞师雄之女封同安县君陈夫人生一男三女男曰璆通州军事推官女长适杨子令张溥次幼亡次适左宣徳郎林敷先公卒孙男二人畯畛女一人公之东归也过广陵爱其土风淳厚复迩先世之居曰即此亦吾之故乡也买地筑室于州之积善坊及公殁璆遵遗命以其年八月某日葬公于江都蜀冈之原铭曰
　　有宋醇儒曰郑先生幼壮及老惟一以诚乡党髙其风天下仰其名王府求傅学者求师天子不违皆以畀之惟其道徳众之所资有始有终无愧幽显铭公之迹以劝为善
　　集贤院学士致仕髙公墓志铭
　　公讳赋字正臣唐申国公士廉之后五代祖官于中山因为中山人曽祖整不仕祖柔赠左神武将军考尹右卫将军累赠太尉母某氏某郡太君所生母杨氏累赠遂平郡太君公以太尉防补右班殿直景祐中登进士乙科改授奉礼郎四迁太常博士累太常少卿神宗即位迁光禄卿特拜秘书监赐三品服加直龙圗阁进集贤院学士元丰官制易中大夫今上即位迁太中大夫以通议大夫致仕公初为武爵非其所好力学中第乃仕知真定府真定县通判劒州成徳军邢州石州知庆成军衢唐沧潞蔡庐郢七州提防陜西河东两路刑狱判尚书司封太常寺提举万夀观最后守郢求闲局再提举崇福宫遂请老公在成徳永宁军云翼兵谋作乱公密知之以白主帅主帅委公平其事人遂以安先是保州军乱掠公私金帛万计檄公往受而复散之皆得均一以其事闻朝廷旌赏焉庆成地狭民困于役殆无虚嵗多破产者公言于朝十减六七民力遂寛城东嵗被水患募民筑堤御之军城获安衢民好巫鬼毛氏柴氏二十余家世畜蛊毒有小忿即毒之每闰嵗杀人尤多公命擒捕伏辜者数人蛊毒遂絶饶州有寃狱更累守不能决公奉制推鞫不数旬而办人皆服之婺州民相率诣转运使请徙公易其守唐州土旷民寡嵗入至薄公以治平元年至郡取图籍考之自唐乾元时领县七户四万二千六百四十有四歴五代乱及本朝承平今领县四户六千一百五十有五公相其川原曰是皆沃壤可辟而人力不至与弃之无异募两河饥民计口与田比公罢归増民万一千三百八十户给田三万一千三百二十八顷而山林榛莽之地皆为良田嵗益税二万二千二百五十七作陂堰四十有四诏书奨之曰召杜南阳世称循吏其亡久矣朕尚思之卿招懐饥流垦辟荒梗缮修陂堨绩效具昭前人之良何以逺此公再治唐凡五嵗与前守赵尚寛皆防褒赏天子谕执政曰尚寛等在唐辟土疏水招辑民户殆无旷土已有成效宜宣布治状加职以劝天下公自直龙图阁至集贤院学士皆朝廷嘉其垦辟之功也中人程昉以带御器械领都水外监丞奏请于沧州境开西流河口引水河卣州城西入北流河灌三塘洎公时守沧州执政先以书抵公意其协力公以谓大河廹州城嵗増隄防犹恐奔溢不可妄引不从昉议然昉卒开西流河费工钜万而功亦不成昉方以贵近用事执政者主之公力排其説后昉数以事捃公而卒不能得公上言二府大臣或僦舍委巷散处京城间有第宅亦公私非便宜仿前代丞相府于端门前列置大第俾执政居之又言仁宗时兖国公主下嫁一第之费緍钱数十万它物称是臣闻禁中今有大长主长主凡五人若皆以兖国为比则其费无极乞讲求前代及祖宗时典故取中制为定式俾有司守之又言国家置提防刑狱司盖欲平反狱讼使民不寃自罢武臣以来多止一员兼河渠农政常平盗贼兵甲而刑书繁多省阅不给若委之吏则为大弊请逐路置检法官以専平谳疏驳又言汉有云台唐有凌阁皆图功臣祖宗有天下以来文武之臣有大功者不为少而绘像之制未闻宜于禁中建阁图写命词臣为赞事多见施行公虽歴显仕家无余赀退居襄阳元祐七年冬十月戊寅以疾终享年八十有四有白云集十巻杂文十巻奏议五巻刀笔二十巻事类书抄一百巻娶某氏封【阙】　郡君三子曰兴嗣未仕曰兴仁【阙】京副使皆先公卒曰兴礼北京畱守推官一女适进士李齐孙五人传正三班借职传式传行皆郊社斋郎传庆传道未仕孙女六人公歴内外官几六十年天资强力无一日少懈为人刚严内实平恕所居皆有善政吏民纪之衢唐二郡民为立生祠云八年九月丙申襄州襄阳县顺徳保檀溪之隂夫人某氏祔余从祖父奉议郎尝为公掾属公深知之公既殁其孤因奉议以状求铭于太史氏余不得辞铭曰
　　余观熈宁中天子方留意民事兴农田水利遣使者四出冠葢相望当此之时士大夫争言功利然考其实未能如所言也唯髙公自治平中孜孜民政招懐流亡户口岁増发于诚心劳来不怠与夫希世而为之者异矣故诏书最先褒赏数进职秩以风天下之吏比之召杜岂虚乎哉呜呼髙公施实徳于民而见知于人主生有显荣没有遗爱名垂后世为宋循吏凛凛古人之风烈矣
　　长夀县太君聂氏墓志铭
　　夫人聂氏其先太原人曾祖遵美赠大理评事徙居陈祖咏右补阙赠尚书刑部员外郎父震太常博士秘阁校理母吕氏永乐县君校理以徳行文学名一世生五女皆适士大夫之贤者夫人其季也年十七归郝氏郝公讳戭蔡人也夫人之归诸姊之夫皆已官逹郝公家世清白笃行若节夫人安于淡泊若将终身郝公晩登进士第为通山令年五十以父耋老上书辞禄守太子中允致仕请防授父官未及命而丁忧居丧毁瘠负土起坟庐墓三年乃还家诏赐粟帛大臣交荐朝廷累降告命起之郝公志不可夺所亲或劝夫人公方年逾知命盍勉以仕乎夫人曰吾不徳无以助君子矧敢强其所不欲以累其髙哉郝公终辞不受由是得赠父大理寺丞母斛斯氏继母顾氏冉氏田氏皆追封县太君夫人事舅歴事皇姑前后如一皆以孝闻聚族众多接之礼意得宜郝公三妹在室夫人爱养过于已子夫族有甚贫者日周其急斥奁具以继之尝饬家人曰事能忍则何所不利至于妾御亦不加以声色中外未尝有间言教诸子涖官守法廉慎平恕勿为苛察故诸子从政所居称治所去见思夫人从夫封长安县君以长子升朝进封长夀县太君元祐八年九月戊戌终于河南府福昌县季子之官舍享年七十有九四子皆力学长辟之及进士第累官左朝奉郎大宗正丞阐之右宣徳郎知汝州郏城县事皆先卒问之河南府永安主簿阅之乡举经明行修为福昌尉二女长适进士董诜早卒次适乡贡进士李祐孙男女二十九人曾孙一人夫人之没福昌吏民往往聚哭尽哀丧归蔡过郏城次子旧治邑人辍耕罢市吊酹而哭皆曰此善教其子者也夫人不出闺闼而仁心所感如此其年十一月甲申祔于西平县明化乡徳化里郝公之墓初夫人伯姊嫁天章阁待制司马公池是生太师温国文正公夫人既葬季氏以左朝请郎元某之状来请曰先君之葬文正公铭其墓惟吾母之行不可以隠晦不闻愿为之铭余诺而铭曰
　　惟古君子必有贤配敬修于家由内及外猗欤郝公孝感神明实惟夫人辅以至诚克成其夫又训其子立朝居官是有是似天锡之报夀考令终子孙振振不坠素风黔娄之妻孟氏之母夷考夫人无愧于古
　　集贤院学士知潞州朱公墓志铭
