<!-- { "loadSidebar": true } -->
    同志曰友，谊本结于三生；今也则亡，悲益深于一旦。辄陈微悃，仰渎慈尊。亡友太学生绥安谢兆申，少能振奇，壮而学道。疲精竹素，诚艺林之劳人；矢志金汤，信法门之争子。乃以命运之蹇，兼之疾之凶。一领青衫，不分生埋于场屋；半生白骨，终然死客于道涂。嗟戢身之一棺，何殊牖下；叹藏舟于半夜，已隔生前。麈尾剧谈，寻味齿牙之论；蝇头细字，摩娑箧笥之书。陈迹依然，新吾安在？伏念兆申负气壮往，种性多闻。惟其以侠而兼儒，未免借嗔而作佛。舍身布发，固肯为法而忘躯；努目信眉，亦多轻死而重气。心依莲漏，久已种净土之因缘；身入藕丝，或恐作修罗之眷属。在凡夫何从何去？惟如来悉见悉知。敢以未了之交情，仰证无遮之法会。恭惟大觉，早赐证明。放常寂光，摄旅魂于孤圆之白月；入无生忍，销客气于方炽之红炉。誓愿刹尘，穷劫报恩于无量；圆融净秽，它生受敕以重来。 

    （为卓去病募饭疏） 
    农山先生，学本真儒，仕为廉吏。有包函宇宙之大志，而盖头仅存其一茅；有饥寒沟壑之深心，而量腹不充其数口。三旬自笑，一饱无时。原宪之固穷，贫也非病；潘岳之用拙，信而有征。哿矣富人，谁与指道旁之？伤哉贫士，终然泣泉下之珠。敢告同人，共思周急。或授餐致弟子之养，岂必万钟；或扣门送卖文之钱，何妨满陌。无令方朔，长羡饱于侏儒；如彼渊明，亦衔恩于冥报。向仁祖而索食，故自农山之素心；效微生之乞醯，抑亦我辈之能事。谨疏。 


初学集卷八十二 
    ○赞偈 

（佛母大准提王菩萨赞（赞缺））（关壮缪侯画像赞） 
    惟壮缪侯，虎臣国士。王封帝号，崇我明祀。羯奴蛾贼，盗贼之靡。游魂未灭。惟帝之耻。都山铁刀，东沸黑水。长沙铜柱，肃镇南纪。阴护金绳，阳玉玺。佑我皇明，亿万年只。 

    （憨山大师真赞） 
    昔人悼君子之殁，以谓如深山大泽，龙亡虎逝，则变怪百出，舞鳝而号狐狸。师之化去，一纪于斯。盲子据狻猊之坐，魔民称人天之师。聚盲导瞽，居之不疑。自紫柏、云栖辞世，而师继之。法门龙象，靡有孑遗。则所谓鳝狐狸者，何怪其群聚而族啼？呜呼！巍巍堂堂，俨如王之气宇；慈颜威相，恍月满而云披。绎微言于将绝，念记之在兹。刹竿倒却，谁与柱耆？拜公遗像，能无颜厚而忸怩也耶？ 

    （清源好德何氏历世画像图谱赞） 
    昔我登朝，迨事司空。金声玉色，穆如清风。退朝多暇，步さ相过。酌酒切脯，寤言永歌。我怀司空，蔼蔼元气。公叔矫时，徐公不二。峨冠委佩，国有典刑。抠衣缓带，《兔园》老生。皤皤黄发，萋萋宿草。有子竞爽，蔚为国宝。乃辑谱像，乃装卷轴。九京一堂，聚此尺幅。我获拜观，退而耸然。如见眉目，如闻话言。人亦有言，七世观德。惟兹世家，譬彼故国。原庙再修，寝园或毁。展如斯册，图像有炜。猗与司空，源远流长。龟山之谣，百世有庆。在汉征和，祥刑格天。帝锡符策，以授比干。我颂好德，亦天所予。作赞代简，敬告策府。 

    （王氏世德赞） 
    客游吴，入阊门，游尘市嚣与高楼阁道相上下，其中无逸民高士之居也，望而知之。出阊门可三四里。去彩云桥百步，有宅一区。黄土筑墙，蓬蒿缀屋。夹窗疏，明净可数。有人补衣苴履，读书咏歌，声出金石者，王人鉴德操也。余过访德操，读吴参议文仲所述《世德叙》。德操四世一身，皆持斋断肉，泊然如老僧，卜隐于斯者百有余年矣。余闲居访求吴中旧事，胜国时有俞琰先生，隐居南园，著书读《易》。而琰之子仲温，仲温之子桢，桢之孙嗣之，皆隐居尚志。桢为都昌令，未期月，解官食贫，盖亦范史云之流也。今王氏亦四世矣。后之人有习于吴之故者，其亦可以附俞氏之后与？余观俞氏家集，名人遗老若陈子平、郑明德、陈叔方、于寿道诸公之诗文，皆备载焉。而王氏之序世德者，则文仲一人而已。今吴中所谓文章家者，坛坫相望，干谒走其门，碑版照四裔，往往而是。文仲前辈名家，诗笔尔雅，吴人以为东家丘，未尝过而问焉。德操表著先德，不走集世之焰焰者，而惟文仲之求，斯可感也。唐人有赍持金帛求牌版于王缙者，昏夜扣摩诘之门。摩诘笑应之曰：“大作家在彼。”繇昔视今，亦可为一笑。文仲序述后，又二十年，而德操属余继为之赞。赞曰： 
    皋庑不存，乐圃已荒。天随往矣，杞菊不芳。太原四世，石涧七叶。德园并游，竹素相接。吴俗嚣嚣，吴文靡靡。巢车载尘，缃帙盛矢。萧然斯编，如水中月。文心道韵，千秋可掇。 

    （郑仰田高士真赞） 
    其为人也，蓬头突鬓，垢面跣足，行及奔马，健如黄犊。藐王公如僮儿，视礼法如桎梏。其为术也，杂物撰德，节解钩连。东方之射覆，管辂之占候，赵达之算箸，隗之书版，纵横穿穴于一点一画、形声指意之间。呜呼仰田！今其逝矣。有谪而来，限满而去。化白以小别，乘青牛而暂驻。谢缑氏之时人，宴幔亭之亲故。为我寄空中之书，安知其不旦暮遇之也？ 

    （张元长真赞） 
    与之居，隐几而引镜，不见天日；与之行，拍肩而扶杖，不辨径术。尝试与之布席而坐，更仆而语。其深谭雄辨，可以照秦宫而烛水府也；其微词妙义，可以察毫楮而视悬虱也。揽世界于一掌，围八极于寸眸。虽有离朱之明，固将爽然而自失也。斯人也，韩子所谓盲于目而不盲于心。以天眼观之，其殆无目而视，证入圆通之室者与！ 

    （张┆度真赞） 
    张世伟┆度，吴郡松陵。少负雄骏，好直言危行，几陷罗网，以此有声。被服儒素，栖迟泌水，自命为老生。公车辟召，称疾不就，屏贵遗荣。郡国有大事，就而问焉，其言明且清。葑门之教授，南园之著述，庶矣齐名。友人钱谦益，称其风节，足继东京。年七十余，岿如鲁灵光，为乡先生。 

    （刘西佩僧相赞） 
    以为非僧，僧相宛然。以为是僧，僧在谁边？儒衣僧帽，笔床应器。一弹指顷，现去来世。破琴无弦，瓮书有迹。梦中了了，觉时已失。君往求之，谁与证者？覆蕉之中，古松之下。 

    （御史族兄汝瞻画像赞） 
    昂昂，应钟大吕。不吴不敖，不茹不吐。斯其执法西台，巡方齐、楚，横秋风于铁冠，肃霜威于绣斧者与？委委佗佗，开颜舒眉。倦扶灵寿，醉倒接。斯其投老自放，天解羁，穷园林之胜事，乐钟鼓于清时者与？望之如雾雨之豹，即之如晴天之鹤。轩豁呈露，谭笑大噱。愁人为之解颐，病者可以已疟。余每当左弦右壶，辄忾然而三叹，恨斯人之不可作也。 

    （瞿元立画像赞（有序）） 
    公之生平，少保福清公志及余传备矣。公遘会家难，慷慨立节，故其眉宇温然栗然，曾不可以犯干。少无子弟之过，长有长者之言，故其视卑，其息深，退然有以自下。国论之纠纷，人才之变衰，居恒忾然以咨，愀然以惜，故有劳人志士，蒿目忧世之容。读书谭道，假年穷老，隐囊在前，蒲团在后，故有儒生衲子，秀羸戍削之色。太史公有言：“无不善画者莫能图。”今之图公者像也，而岂遂能貌公也哉！公往官两都，与曾于健、于中甫、丁右武诸君子游，清谭缓步，高自标置。于时以为俊流，至有图之绢素者。公状貌短小，而右武眇一目，公呼右武君子，右武亦呼公丈夫。右武尝谓公：“元立长不满六尺，而气雄万夫。”公应之曰：“右武目不具二睛，而见空千古。”公尝与余言，以为欢笑。因赞公像及之，前辈风流，犹可思也。赞曰： 
    有美瞿公，金带朱衣。我仪图之，是耶而非。薰然而春，凛然而霜。忧国攒眉，抚己循墙。公之形似，画莫能图。可想像者，山瘠泽癯。袭其章服，易以布素。书囊禅版，庶得我故。謦咳犹在，世事已陈。我思典刑，恸彼虎贲。拂拭绢素，永言企之。茫茫九京，谁其起之？ 

    （宋主事画像赞） 
    天门峨峨，一夫九首。君折其角，负创以走。皇明天咫，洞烛谩谰。以此幽絷，当彼寄馆。《诗书》弦诵，优游尚羊。月临贯索，风动锒。遇坎不忄栗，出陷不喜。雪泥鸿爪，适然而已。君之兴会，寄于此君。兔起鹘落，舒烟卷云。世间风雨，如一小劫。不见此君，改柯易叶。怒而偃雨，喜而笑风。渭滨千亩，在其胸中。 

    （傅右君画五老石戏赞） 
    生公说法，顽石点头。兴妖作怪，著甚来繇？此五老人，不会佛法。无头无面，谁扣谁答？炉峰蔼蔼，莲漏迟迟。岿然五老，远公之师。 

（题滕公逊像） 
    我坐钩党，归于司败。追捕饮章，锒系械。天地为笼，白日荒荒。聚观叹息，夹道负墙。君独奋袂，相送入狱。杂彼亻兼从，袭我囚服。纷纷朋旧，峨峨冠冕。岂无颈缩，亦有颜腆。彼丈夫哉。弱不胜衣。我观画像，激而赞之。 

    （戏为广陵张李二生小像赞） 
    出则连骑而游，居则共茵而坐。吃张公之酒，难辨醉醒；戴李家之帽，孰分尔我？之二豪者，侍刘伶之侧，我知其不为螟蛉与蜾蠃也。 

（张中吴真赞） 
    貌何萧闲，人本儒素。畜刀圭以活人，能起捐瘠；挥千金而急难，如弃涕唾。人高其轻世肆志，我憎其离乡去故。嗟乎！饮宜城之酒，何如炊长腰之米？钓槎头之鳊，何如烹四腮之鱼？游冠盖之里，何如傍言公之盟坛？近猪兰之桥，何如访采药之旧居？归与！归与！我愿与子，炼银筒，发丹井，招神翁而寻慧车也。 

    （庄乐居士命工采画阿弥陀佛丈六身形相殊妙普劝道俗造杰阁以安之欲使见闻随喜礼拜赞叹各乘愿力往生安乐聚沙居士谦益欢喜踊跃谨再拜稽首而作偈曰） 
