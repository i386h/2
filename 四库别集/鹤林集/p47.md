<!-- { "loadSidebar": true } -->
　　某端平更化初获接服容观玉声于振鹭庭下违去道徳倐又五年有斐君子终不可谖兮未尝不寘此诗于懐也某山野之人少知世事六月间得邸吏报状见御笔新除两谏官除书一颁识与不识莫不为朝廷庆得贤之喜京师竞抄谏疏以流传下邑遂得与舍弟拜观言论侃侃风采谔谔人心道心之论阳明阴浊之説圣逺言湮道衰化敝幸得正言复体贴出来至于覆鸮巢以来鳯凰耡萧艾以植芳草此则又言人之所难言防有动摇山岳之力盖学自伊洛中出者其渊源议论固自不同也然尝读国史士之学古懐道者不为宰相必为谏官而移孝以教忠者至谓欲做谏官不能得盖式讹尔心以畜万邦其所关系甚大只縁大人格非之学不传惟有诤臣一路可以行志比又闻一再抗疏请祠何为太蚤计耶庆歴中孙之翰等因劾宰执不下相继引去仁宗从容谓甫曰卿等言一不听则求去令朕逐言官各自为计则善矣如国事何元符间邹道卿以谏宫闱得罪自谓其言为戆田承君正色语之曰愿君无以此举自满士所当为者未止此也方今坎离失位泰否反卦其所当言者甚多劝行好事以迓续元命力扶善类以培飬寿脉小言入则受小利大言入则受大利正言岂宜一日轻去朝廷之上哉某一摈歳余自知学力不充无以孚信上下只欲潜心伏奥穷理脩身为究竟法忽今月五日误叨进职予都之命恩出望外拊心若惕岂非端人在位有以阴扶宻防不使之终弃耶不作帝城书久矣念不可无一字伸贺谢之悃书不尽言所冀防好贤之衣寳击邪之笏以昌公道以康兆民
　　又
　　某比者春中饬笺用敬讣已闗彻书月兹覩除书承知陡下言坡晋跻柱史拾遗失一谏士虽无龙墀扣额之风记注得一儒臣犹有螭陛直前之路未须引去尽可摅忠右使英名姱节已在水黄河之源山泰华之顶矣蒙泉而出之以时宿火而逹之以壮犹不能不望防功名作久逺防也某自来东嘉适值歉歳悉力招捄除某与同官捐俸廪劝分外其朝廷科降度牒仓司分拨米钱一文粒皆实惠及民今排日粜济度可至六月终今则麰麦丰登雨旸时序秧青水白当有一稔之望生平精力尽耗于此重以鸰原之戚外景与内心相触百念灰寒恐废郡事更望于吾君吾相之前力赐一言令某早得脱去不胜至感余祈珍芍药鼎饬芙蓉裳以竚两地之拜
　　答徐茂翁书
　　某曩在宣城曽得一畨交讯罢归寓里翳然林泉间一字不敢通帝城书虽厚禄故人音问亦废夏六月忽闻御笔除两谏官亟起而视黄纸除书则元直林宗也公道宏开端人进用不但为吾党贺为天下实贺后一月朋友间传示三疏敛容读之司谏平时清谨恂恂似寡于辞今遇事当言风节坚劲议论切直无所避真得谏臣之体王沂公尝谓韩魏公曰向来台谏官如髙若讷辈多是择利如范希文辈亦未免近名近日频见公章疏只如此可矣如此可矣云者某犹以为未能窥司谏之所止也官以谏名立殿陛与天子争是非辨邪正乃其职分昔之小人尝以朋党二字倾忠良今之君子多以心事二字被诬谤国朝名臣如程天球欧阳永叔蘓子瞻周子充皆不免受此名况它人哉不是谏垣献纳经幄从容于上左右深明而力辨之则将恐仁贤见忌于蓄疑骨鲠潜消于积毁虽有正国致君之心亦何自而逹耶殿讲司谏计必垂念于此否某自奉祠官深居退省诵衣锦之章絶不以文字语言求闻逹于世比恭甫登用公甫引去首闻司谏以词翰称誉于诸公间良荷不遗故旧之意虽学植槁落不足以仰副盛心而起家予郡越等进职意者亦由拂拭游扬而致斯哉某丞外府时昉识司谏在郡从之先今既得路亦不能不借一云之终覆也草此申贺并述谢悃所祈謢太白珰毓硫黄鼎以栋吾道
　　答赵茂实书
　　某春夏间常得交讯居闲成癖一向不复嗣音中秋五日夜读黄纸除书承闻疏恩鳯阙寓直鼇扉斯文有光吾党増重犹记往日茂实与某评品文章载南塘语谓自六经左氏国语外至西汉而止又説某料子不曽夹杂晋唐而下草料是时已叹服英猷卓识逈与缀文之士不同一举而为南宫舍人再迁而为翰林直学士固其宜也大抵文章只要古履常法度宗王介甫景元辞气似欧阳永叔盖自西昆剥落后欧王两家实为近于古茂实于此稍加意焉前修不难到也某闲居寖久兀兀一经今已穷年粗有一知片解更不复为言语词章比又叨误恩除阁予郡见具免牍万一未赐允俞只得先过东阳望玉堂如在天上所冀飱沆瀣毓清明厚自珍毖以听金莲归院之诏
　　答唐伯玉书
　　某暮春送客于清湖翠柳边今又见荻花风矣毎懐濬发英猷姱修伟节鴈北飞所以望吾子正也时事岂无可言向日诸公但言君子小人消息之防今此便可破口説君子小人消长之决此亦是个説话只在翻转使耳欲言如海挂一漏万防景仁詹叔诸丈引诚余祈为道体珍重
　　又
　　某比者外甥入京待试輙附一笺申述起居之问计已闗彻省槛得邸吏报承知襆被直郎官省提衡当吏部铨氷条甚清华辙益峻毎闻持左铨当以严典右铨当以寛严以窒贵要请托之门寛以开覊穷阨塞之路于斯二者而用法酌情则得其平矣子正以为何如蜀中闻又有遽报劒阆开逹之防头势颇重益梓防峡间恐又如沸鼎矣毎思东坡手帖云歳猪鸣矣火炉上烧骨头煮血青自有一种泰安风味今那复有向来时节感时之泪不觉迸流重之以兄弟颠连亲戚离散积忧成疾防旬日不解随分又有官事如诛斩逃军放释罪囚减价粜米増钱充防皆不能不费酬应兹岂养疴之地哉屡上丐闲之请诚出衷曲若就早得去不致委于司败幸矣扶惫相闻愿言清明厥躬竚有亲擢
　　又
　　某去秋因恽推官人便草草拜状并以答汪尚中复卦动静説求教回书示及刚反之谊更圆亦书之一助也子正经明行饬学易书年工夫自有诣处今不逺数百里録示婺源记文且云尚未分付指诲修改地中有山谦子正实见于行也性情义理之学人皆谓二程子发之而不知自胡安定石守道孙明复以来已有其渐古文之学人皆谓欧阳子倡之而不知桞仲涂穆伯长诸人已近于古文以理为主体次之学而无统则悖言而无法则支而古今文人学士见诸纪载者不知其防而文公独取古灵先生天台孔子庙记曽南丰宜黄及筠州二学记盖华藻之辨易工而义理之文难好也至若文正公子陵祠堂记胡文定父子极所称道而文公独疑先生之心出乎日月之上光武之量包乎天地之外未免伤粗而不宻栾城晩年作待月轩记自以为见理最髙而文公独谓其轩是人身月是人性未免假外而合内东坡文字任气有疵病处最多安南学记説古人于射时因观者羣聚遂行选士之法却似因人之聚场命之以作角觝无甚义理苏范尚尔岂可以易心临文哉矧如朱先生祠堂文许大题目使某辈当此笔也须是浸灌义理根极体要将文公所説古灵先生曽南丰体段寘之胷中又湏观文正公东坡栾城疵病生在甚处飬其膏而俟其光耘其莠而望其实虽然如此犹不敢轻下笔本之以黄离尚之以白贲体之以含章之坤顺之以养正之蒙博之以畜德之大畜韬之以用晦之明夷原头上浃洽则流之所出自霶霈莫能御矣此皆先民教人之标凖某辈常遵守而勿失不知髙明谓何台谕谆谆仍以朱先生所论记体答来教幸赐勿罪自余切乞为斯道斯文梁栋自任
　　又
　　某去歳东嘉交讯之后邈不嗣音中间承闻祗召入京陞华粉省都弗克申述贺语然与四方朋友未尝不同致君子得舆之喜也子正行高而养粹德新而理明玩心黄中观象白贲眎世间华竞恬不以婴懐再潜于郎不审曽登对否积诚意以格君心主公论以扶国脉度必有可观者然某尝谓与其遇于巷而旡咎则曷若扬于庭而有厉为光明也前时陈叔茂曽拈出明夷左股一段援引颇切而发明未莹后来颇以某之言为然不自揣量动輙搀行夺席良可笑因笔及之某治郡无状一年之间吃尽辛苦赈饥恤荒髪为之尽白其如蠲夏税放秋苖置裕民饷军两库粗有益于东嘉而终以罪去平生所遭类如此更何敢尤人耶侄辈为亡弟请于朝葬荆溪且欲庐墓二年然后议所居止某势不容不暂回德清也偶因问及道其梗槩良晤尚逺更乞冲养道腴竚登经幄











　　钦定四库全书
　　鹤林集巻三十二　　　　　宋　吴泳　撰书
　　答罗嗣贤书
　　某去秋八月访寻碧梧翠竹之游文闱已鎻醉翁矣霜月之夜细敲棋子空落灯花懐我良朋莫适其愿迨理行舻东去又弗克干一语为标月指怅然而已府教学宏而诣文丽以则毎见之词翰间清腴竒峭殆欲谢朝华之已披啓夕秀之未振眎某辈学植之槁笔路之荒大有迳庭然探黄离畜牝之防味中庸尚防之训昔之圣贤所以修身立命体受归全自有可尊可贵者任而直不以文字语言为事业就文字中言之则又当如清水出芙蓉天然去雕饰而后为至也向来兄弟亦好为文词粗识减字换字法今年渐长防来都靠不得日夕戒谨恐惧实惧为宵人之归故每读一书必择要用功处潜玩体索令帖着身上来盖以我观书则随悟而有益以书博我则释巻而茫然此理甚昭昭灼灼修之家庭用之天子之廷不过将此体段充广去嗣贤所谓防学壮行之诲大约其谓此耶浙西春水浙东夏旱梓遂与西州山鄕一带多有流民淮风益肆横天时人事如此忧端无穷大游与五福太乙之説更须详推测下成都教授元有一任回除学官指挥试检寻见示恐或可饶舌也自它更冀为天下之寳珍毖为请
　　答文子舟书
　　某夏中伏拜手帖方谋奉报而剽闻敌骑已犯武休矣冦之始至也宾师有去之道自与他人不同独是音响昧昧畧不闻撰屦消息心窃忧焉后来得兄弟朋友书则知还定后已即回汉中但不审学舍亦遭焚燬否耶﨑岖戎马之间讲明爼豆之事此一难也当世所急者长鎗大劒所问者刍藁糗粮而子舟衣缝掖之衣领青衿之士弦歌是间此二难也诸道惟东军易溃溃则叛叛则招招则骄利为冦而不利御冦子舟虽欲受出征之谋歌献馘之颂书破贼之露布何可得耶此又三难也积是三难都无一可谁不谓子为迂然尚有説副使举动磊落杰特子舟倘抱经济之胷直扣军门以半策干之度必引为上客此则鄕人所属望也朝家每忧西头事重旦晩必迁动一畨却当延誉陆续禀闻尔某仕材答飒秋初忽叨秘馆之命后两月都城火应诏上封事未免又贡愚言较之轮对觉得更踈直也世间事不言则已言则升湛进退直飏下一边安能如騃人痴子不明不了长居户限上耶良晤尚賖愿言寳此令名以时自力
　　答程叔运书
