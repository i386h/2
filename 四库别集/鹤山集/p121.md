<!-- { "loadSidebar": true } -->
　　嘉定八年十一月庚午新知卭州何君卒其二子充褎营徳阳县之义合乡元池里鹤垄命于蔡祔先君食卜葬厥九年十一月甲寅食其季弟徳固以朝请郎老扵家状君行来谒铭某于仕于役久负然诺其后待罪太史氏充以书来趣铭窃迹其状为之志曰何氏系出蜀郡世居汉之绵竹曽大父延世大父革赠朝请大夫出赘扵徳阳史氏因徙名数父耕为四川类省试第【阙】自朝请大夫秘书监出守潼川以卒赠正议大夫妣李氏累赠硕人生三子君为长讳悳方字元方一字伯直自幼至冠未尝去侍侧资分既髙溉以家学二弟悳彦悳固胥视以观淳熈元年秘监守汉嘉公年二十余以词赋试转运司与选秘监每念仲季氏贫欲尽推田庐畀之君力赞其决秘监即世至无以奉賔祭乃卜筑东山之麓四壁萧条以书自娱怡如也初秘监当任子首以命从子之孤者至是君又以遗泽逊扵仲弼人谓礼律先冡嫡君固辞防二弟同举淳熈十五年进士径白宗长奏任焉君不及知也呜呼天下俗薄岂惟隣里乡党不相赒防甚有宗族兄弟甲富乙贫相视为路人者秘监推产于同气施恩扵从子君能耸善扶谊以成考志可不谓贤矣乎君从外铨拟华阳尉未上擢绍熈元年进士阶迪功郎改调阆州司户参军杨恭惠公时总蜀赋以君监兴元府户部大军仓用举将陞从事郎教授龙州永康军永康未上改隆州又以举将改宣教郎知飞乌县制置使辟通判简州堂授通判成都府擢知懐安军卭州卭未及上君为吏严明人不敢干以私其在兴元平防量以市籴谨簿书以出纳吏重足立未满嵗所蓄裕如为前官偿宿更用善粟饷军去之日斗食以上祖帐横道十余里不絶龙为州地僻士鲜君孜孜教养不遗余力士习竞劝自南渡后无举进士者至是赵楙以词赋冠蜀隆虽士乡防校官不修且嵗入薄不足以养士徒恃粥井之利又为转运司所防不以时给君白漕使者赵君善宣即郡截拨廪粟用继知飞乌有奸民比而挠法君疏其尤者闻诸方伯监司而窜徙之余则楬橥扵宅里咸惕毋犯覈嵗之出入凡浮扵用者节之朞嵗间眎始至倍蓰扵是条其赋役之病民者代之输为钱以钜万计又以十之八籍为水旱之备又以修学宫市养士田成都为西南剧而府公率崇位貌胥吏倚为奸吏眎贰蔑如也君绳以法人始知有贰成都学宫凡四蜀之士咸在自比嵗挑达不检孰何之则鼓众诟詈羣去以持其长君曰苟避怨谤将何事可为慨然以身任之汰冗滥严课试谨出入学校肃然通判分东西防君之父子兄弟前后为西防刘文节公为记其事其为懐安也隣邦以币交则以其币报焉约已啬用得余财数万缗籍为备荒若干义济若干赡学若干余以代民赋视飞乌倍之又为浮梁以济人渡且蓄嵗修之费居不知役涉不告病呜呼自贪刻成风视民如雠与吏为市而君所居官约已以裕民力束吏以清政本盖皆今人之所难能者可不谓之贤矣乎无何仲弼以都官郎卒叔坚以知崇庆府致其事君归意愈切闻临卭之命自矢弗出矣卒之年六十有五君为人果毅多识闲家有仪则涖官整严歴任几三十年累阶至朝奉郎娶穆氏赠安人先十二年卒二子长充今为从政郎嘉定府司理参军次褎一女适迪功郎监眉州在城酒务髙允绩孙男女各四人铭曰
　　推产辞官匪以自洁也恤隐赒囏匪以茍悦也擿伏薅奸匪私之讦也趋劳弃安匪名之掠也行吾分之当然人谓我揭揭也勒铭幽仟光先监之烈也
　　朝散郎主管华州云台观彭侯墓志铭
　　恭惟干淳之盛封殖士气积而至扵绍熈之季异材辈出时惟吏部侍郎忠肃彭公以正学直道羽仪禁列孽韩柄国趋和者立致通显公见上辩遏坚恳既又拜疏极言其奸虽繇是挫偃不复起而风烈言言垂芳简册清江彭氏遂为江右名家忠肃之祖愈不仕父文通赠朝奉大夫忠肃之元配敖氏赠信安郡夫人继赵氏赠新安生三子男其冡子即侯也名钦字仲恭一字仲敬以父任为承务郎监兴化军莆田县涵头盐仓忠肃作初筮箴勉之其目曰处事必公举职必勤御吏以正抚民以仁诚以事大和以接人唯俭与廉治家及身公受命如将弗胜凡职所当问如覈登耗时出纳检奸盗戢谰辞访求宿弊敬恭夙夜先是以税户运盐嵗十三运运献白金十二两凡盐丁出入谩不敢孰何侯立罢之而宪禁扵衢又移书转运司极陈収耗盐减脚费及上官敷配亭户强市海物之弊使者皆行其言且以廉谨是褒前执政郑公侨亦闻而举之知武陵县以新制改差佥书荆门军判官未上而忠肃薨嘉定元年四月翰林学士楼公钥上忠肃奏藁乞加命襚録用子孙诏与侯陞擢差遣十一月差主管湖北安抚司机宜文字十二月诏与寺监簿差遣寻除太府寺主簿改大理寺以新安卒皆不及拜四年三月除军器监主簿五年八月轮对其略曰人才者治功之本学术者人才之本今贪冐奔竞欺罔茍且为害极矣古人幼学壮行本诸仁义忠信后世多以科目取士所学非所行所行非所学宜明示好恶风励四方时扵科举之外表显实行以激昻之其次论兵器不中度宜程工歭材勒年名以诏赏罚遂上忠肃事潜邸事初政日所得上语参以事实名圣徳记诏付史馆初忠肃辑祖宗家法为书名内治圣监绍熈四年上之至是东宫官欲得之疑有触忌讳摘数条谓公削之公持不可而归诸策府请外添差通判嘉兴府满二嵗移通判潭州所至方伯监司表其廉平嵗孟夏上降祝册遣吏祠衡岳侯为定祭式勒石斋庐今用之十三年京西制置使赵公方白时宰谓侯有实才十月差知峡州节缩浮费广籴丰储为缓急备又以州控上防练军实葺寨栅阅乡卒寨置甲乙歴往来因以讥间谍戮强盗五人境内肃清社稷坛久圮寓祝亭驿侯命树封如仪且谓社不宜仅视小祀乞下礼官议崇祀典州临大江使客上下贾人凭依避征侯曰是郡计所赖吐刚茹柔非吾志也繇是有以飞语中伤者长阳令久阙前后辟置者不旬月輙以计去侯尝言上请善去者得増命秩或减举员以劝愿仕防又有挟印出境者公白诸台正其罪而帅阃劾侯罢去侯居郡秋毫无妄费去之日视始至増缗钱万廪给未入者千帑人白郡贰以廪给归公公以为校官养才与贡士续食之助侯既去部使者寃之乃与劾郡僚以直前谩侯亦未尝几微见词色也十七年差主管华州云台观绍定元年再任五月己夘以疾卒年六十有五呜呼祖宗丰芑之积山川神气之防是生忠肃而权焰所扼弗尽用以遗侯侯以生长见闻修身刑家使推其所挟得施扵时必有以异乎人而仅行扵职业之间又不合以退士不遇则亦已矣所惜者非才也时也侯尝采前言往行目曰澹斋自镜又取切扵宦学者曰爱莲堂官箴又书坐右曰惩忿如摧山窒欲如填壑迁善如风之速改过如雷之烈其自律之严如此至扵忠肃遗文奏藁家训圣徳记训防裒梓刋锓靡所失坠友爱二弟官其从子之孤者字而教之凡皆人道之当然而侯油然发华皓不渝元配同郡强氏先十八年卒继室丰城孙氏先一年卒赠封皆安人男子一人滋以祖任为将仕郎女子二人长适文林郎黄州军事判官赵括夫次适从仕郎新威武军节度推官李义山先是孙安人葬郡之西山前直三桥襟抱平衍公尝有乐哉斯丘之叹卒后数月得之滋乃卜十二月庚申奉侯之丧窆焉以义山之状求铭铭曰
　　烈烈名卿蹈义秉方贞名揭日帝用不臧谓帝不臧而世其良于何其臧亦罔克长皓皓易汚物理之常莫荣无愧不遇奚伤








　　鹤山集巻七十四
　　钦定四库全书
　　鹤山集巻七十五　　　　宋　魏了翁　撰墓志铭
　　知南安军宗丞都官邵公墓志铭
　　知大宗正丞兼都官郎邵公以绍熈四年二月丙辰卒扵南安军治厥明年十一月壬寅其孤笥籥范葬扵金华县白沙乡杨源又三十有二年笥以书而请曰先君墓道之铭久未有属笥之辠大矣虽然苟得公铭尚可以自赎余阅其状又得泛溪遗藁知公之言之徳铭敢不诺谨按邵氏家婺之兰溪曽大父文大父迪皆不仕父友贤以公赠朝奉郎妣翁氏徐氏曽氏皆赠至安人曽安人遗腹生公讳骥字徳称数嵗丧母克自力学绍兴二十六年入太学中乾道二年进士第以祖讳授寄理左将仕郎调隆兴府丰城尉获强盗法当改秩帅臣龚公茂良将以闻公辞曰此职分也敢徼以为利公淳熈三年为潭州醴陵丞以材擢善化令摄衡山安化皆称治衡山饥民诣县匄贷有转运司枋木米六百石遇造船乃发公谓使吏上请则无及遂先贷而后请使者果大怒委剧吏廉其事无所得犹移主湘隂簿民讼其寃不逾月复旧八年用举主改宣教郎知衢州开化县又承旱歉振防有方朱文公以常平使者忽轻车行县至则喜谓公曰吾所以来有言邑多流莩今大异所闻文公风采震憺吏重足立而扵公独巻巻焉且以陞陟举之先是县有恶少年比为十友持吏短长公摘其渠长前后所坐上之州不为竟治又上于监司于台于省凡三置狱卒论如法俗为之变公以是邑清献赵公北山程公荘简李公流风未泯乃祠扵学以示风厉其他如罢科敷水碓钱免劝谕酒皆去积年之弊连帅监司论荐诏赴都堂审察十二年差监都进奏院寻为大理寺主簿迁丞十六年光宗皇帝受内禅公进绍兴圣烈淳熈圣孝二颂以侈两朝之盛又尝应诏言事论役法税契刑法科举皆中时病因轮对进刍言十篇上每事称善改知大宗正丞又论钱弊略曰铜钱毎越北界而彼之钱未尝秋毫涉吾地也以彼轻货易吾楮币复以楮币要我铜钱是以其无用倾我有用兹其为谋莫测且彼能令行禁止而我顾不能此非直顽民猾商也吏奉法不谨耳上顾问再四下其疏集议所时议咸允绍熈元年权尚书都堂郎官明年以疾请出知南安军地瘠民贫公谨事节费按淳熈十五年以后逋赋为缗钱六万尽蠲以予民贡圣节银三千两三嵗大祀半之异时取诸下三县公请于朝议所以蠲之漕使者林公湜辍帑金为代输三年之一以成公志先是侬智髙叛郡以民当输米石钱则千赋钱二百以供军名曰紫蒿钱嵗约五百万既罢兵乃以资郡少府私用公悉除之在郡逾年政成位孚盖尝即公之嵗阀而慨然有感扵世道之升降焉且公选表召寘奏邸正同郡留魏公当国后二年迁理官又三年转大宗正丞又逾年留魏公相擢兼台郎自郎请外防御史中丞何公澹建请三丞二着权郎得持使者节若为公设而公仅得一逺小郡公之守道不竞扵此亦可略见惟居敬穷理有得扵屈伸之分则素位而行升降久速扵我乎无加也召南之诗曰羔羊之皮素丝五紽退食自公委蛇委蛇序诗者曰在位皆节俭正直上下相师官宿其业体安而志明也呜呼二熈之际其尚有存者乎公享年六十有四娶徐氏以公封赠至安人以子笥爵累赠至恭人子男三人笥尝中国子举补太学员以公任入官今为承议郎新差通判靖州次籥后公二十四年卒范未仕女子二人长适国学上舍生吴熈载次适进士童寅皆卒孙男五人长愚早夭次鲁益晋曽女六人各得所归公耆学至老弥笃任南安日掇司马公通鉴所不载者为书号南北申鉴卒后裒其文得家集三十卷赋二百首余藁有未及録者铭曰
　　视所举知其类观所安见其志厚所予艰其试考无咎子是似
　　太常博士李君墓志铭
