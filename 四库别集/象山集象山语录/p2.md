<!-- { "loadSidebar": true } -->
　　葛致政墓志铭　　　吴伯颙墓志铭陆修职墓表
　　外集
　　巻一
　　程文
　　庸言之信庸行之谨闲邪存其诚善世而不伐徳博而化解试
　　黄裳元吉黄离元吉
　　使民宜之
　　圣人以此洗心退藏于宻吉凶与民同患神以知来知以藏往省试
　　天地设位圣人成能人谋鬼谋百姓与能首出庶物万国咸宁
　　巻二
　　程文
　　孝文大功数十论【解试】
　　天地之性人为贵论【省试】
　　智者术之原论
　　房杜谋断如何论
　　刘晏知取予论
　　政之寛猛孰先论
　　常胜之道曰柔
　　巻三
　　程文
　　制科【解试】
　　料敌【解试】
　　赈济【解试】
　　唐取民制兵建官【省试】
　　徳仁功利【省试】
　　汉文武之治【省试】
　　巻四
　　程文
　　好学近乎智
　　学问求放心
　　主忠信
　　毋友不如已者
　　人不可以无耻
　　思则得之
　　里仁为美
　　则以学文
　　人心惟危道心惟防惟精惟一允执厥中学古入官议事以制政乃不迷
　　汝分猷念以相从各设中于乃心
　　养心莫善于寡欲
　　取二三防而已矣
　　保民而王
　　续书何如于汉
　　防问对
　　文安谥议
　　覆谥
　　行状
　　语録
　　巻一
　　巻二
　　巻三
　　巻四







　　象山集目録
　　钦定四库全书
　　象山集巻一　　　　　　宋　陆九渊　撰书
　　与邵叔谊
　　前日窃闻尝以夫子所论齐景公伯夷叔齐之説断命以祛俗惑至今叹服不能弭忘笑谈之间度越如此辅之切磋何可当也充其所见推其所为勿怠勿画益着益察日跻于纯一之地是所望于君子夷齐未足言也此天之所以与我者非由外铄我也思则得之得此者也先立乎其大者立此者也积善者积此者也集义者集此者也知徳者知此者也进徳者进此者也同此之谓同徳异此之谓异端心逸日休心劳日拙徳伪之辨也岂惟辨诸其身人之贤否书之正伪举将不逃于此矣自有诸己至于大而化之其寛裕温柔足以有容发强刚毅足以有执斋庄中正足以有敬文理密察足以有别增加驯积水渐木升固月异而嵗不同然由萌蘖之生而至于枝叶扶疎由源泉混混而至于放乎四海岂二物哉中庸曰诚者物之终始不诚无物又曰其为物不贰此之谓也学问固无穷已然端绪得失则当早辨是非向背可以立决顔子之好学夫子实亟称之而未见其止葢惜之于既亡其后曾子亦无疑于夫子之道然见谓为鲁在柴愚师辟之间素所蓄积又安敢望顔子哉曽之于顔顔之于夫子固自有次第然而江汉以濯之秋阳以暴之虽夫子不能逃于曾子矣岂惟曽子哉君子之道夫妇之愚不肖可以与知能行唐周之时康衢撃壤之民中林施罝之夫亦帝尧文王所不能逃也故孟子曰人皆可以为尧舜病其自暴自弃则为之发四端曰人之有是而自谓不能者自贼者也谓其君不能者贼其君者也夫子曰一日克已复礼天下归仁焉此复之初也钧是人也己私安有不可克者顾不能自知其非则不知自克耳王泽之竭利欲日炽先觉不作民心横奔浮文异端转相营惑往圣话言徒为藩饬而为机变之巧者又复魑魅虺蝪其间耻非其耻而耻心亡矣今谓之学问思辨而于此不能深切着明依冯空言传着意见増疣益赘助胜崇私重其狷忿长其负恃蒙蔽至理扞格至言自以为是没世不复此其为罪浮于自暴自弃之人矣此人之过其初甚小其后乃大人之救之其初则易其后则难亦其势然也物有本末事有终始知所先后则近道矣于其端绪知之不至悉精毕力求多于末沟浍皆盈涸可立待要之其终本末俱失夫子曰知之为知之不知为不知是知也后世耻一物之不知者亦耻非其耻矣人情物理之变何可胜穷若其标末虽古圣人不能尽知也稷之不能审于八音防之不能详于五种可以理揆夫子之圣自以少贱而多能然稼不如老农圃不如老圃虽其老于论道亦曰学而不厌启助之益需于后学伏羲之时未有尧之文章唐虞之时未有成周之礼乐非伏羲之智不如尧而尧舜之智不如周公古之圣贤更续缉熙之际尚可考也学未知至自用其私者乃至于乱原委之伦颠萌蘖之序穷年卒嵗靡所底丽犹焦焦然思以易天下岂不谬哉
　　与曾宅之
　　曩蒙访逮切磋未究足下以亲庭之命不能留临别有来嵗相过之约日望书劔至止竟堕渺茫何邪某自去年春尾在山间闻犹子樵之之讣以归内外抚棺视之役相寻以卒嵗近者始得复至山房山间泉石颇多适值瀑流方壮喷玉涌雪处处争竒经年之别不容不遍抚劳之旁郡朋友往往辏集应酬殊不少暇颇复劳勚既而霖霪不解遂以感疾山间不便医药扶病出山半山遇盛价致书越数日抵家病又増剧比日少苏始得发视气力倦惫又未能作复稽留盛价皇恐示谕与章大博问荅其义甚正其前述某之説又自援据反覆此则是足下病处所述某之言亦失其实记録人言语极难非心通意解往往多不得其实前辈多戒门人无妄録其语言为其不能通解乃自以己意聴之必失其实也相去之逺不得靣言不若将平时书问与所作文字讲习稽考差有据依若据此为辨则有案底不至大讹舛也且如存诚持敬二语自不同岂可合説存诚字于古有考持敬字乃后来杜撰易曰闲邪存其诚孟子曰存其心某旧亦尝以存名斋孟子曰庶民去之君子存之又曰其为人也寡欲虽有不存焉者寡矣其为人也多欲虽有存焉者寡矣只存一字自可使人明得此理此理本天所以与我非由外铄明得此理即是主宰真能为主则外物不能移邪説不能惑所病于吾友者正谓此理不明内无所主一向萦绊于浮论虚説终日只依借外説以为主天之所与我者反为客主客倒置迷而不反惑而不解坦然明白之理可使妇人童子聴之而喻勤学之士反为之迷惑自为支离之説以自萦纒穷年卒嵗靡所底丽岂不重可怜哉使生在治古盛时蒙被先圣王之泽必无此病惟其生于后世学絶道丧异端邪説充塞弥满遂使有志之士罹此患害乃与世间凡庸恣情纵欲之人均其防溺此岂非以学术杀天下哉后世言易者以为易道至幽至深学者皆不敢轻言然圣人赞易则曰干以易如坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣孟子曰夫道若大路然岂难知哉夫子曰仁逺乎哉我欲仁斯仁至矣又曰一日克已复礼天下归仁焉又曰未之思也夫何逺之有孟子曰道在迩而求诸逺事在易而求诸难又曰尧舜之道孝弟而已矣徐行后长者谓之弟疾行先长者谓之不弟夫徐行者岂人所不能哉不为耳又曰人能充无欲害人之心而仁不可胜用也人能充无穿窬之心而义不可胜用也又曰人之有是四端而自谓不能者自贼者也谓其君不能者贼其君者也又曰吾身不能居仁由义谓之自弃古圣贤之言大抵若合符节葢心一心也理一理也至当归一精义无二此心此理实不容有二故夫子曰吾道一以贯之孟子曰夫道一而已矣又曰道二仁与不仁而已矣如是则为仁反是则为不仁仁即此心也此理也求则得之得此理也先知者知此理也先觉者觉此理也爱其亲者此理也敬其兄者此理也见孺子将入井而有怵惕恻隠之心者此理也可羞之事则羞之可恶之事则恶之者此理也是知其为是非知其为非此理也宜辞而辞宜逊而逊者此理也敬此理也义亦此理也内此理也外亦此理也故曰直方大不习无不利孟子曰所不虑而知者其良知也所不学而能者其良能也此天之所与我者我固有之非由外铄我也故曰万物皆备于我矣反身而诚乐莫大焉此吾之本心也所谓安宅正路者此也所谓广居正位大道者此也古人自得之故有其实言理则是实理言事则是实事徳则实徳行则实行吾与晦翁书所谓古人质实不尚智巧言论未详事实先着知之为知之不知为不知所谓先知觉后知先觉觉后觉者以其事实觉其事实故言即其事事即其言所谓言顾行行顾言周道之衰文貌日胜事实湮于意见典训芜于辩説揣量摸写之工依仿假借之似其条画足以自信其习熟足以自安以子贡之达又得夫子而师承之尚不免此多学而识之之见非夫子叩之彼固晏然而无疑先行之训予欲无言之训所以觉之者屡矣而终不悟夫子既殁其传顾在曾子葢可见矣况其不工不似不足以自信不足以自安者乎虽然彼其工且似足以自信足以自安则有终身不反之患有不可救药之势乃若未工未似未足以自信未足以自安则舎其邪而归其正犹易为力也来书荡而无归之説大谬今足下终日依靠人言语又未有定论如在逆旅乃所谓无所归今使足下复其本心居安宅由正路立正位行大道乃反为无所归邪足下之不智亦甚矣今已私未克之人如在防穽如在荆棘如在泥涂如在囹圄械系之中见先知先觉其言广大髙明与已不类反疑恐一旦如此则无所归不亦鄙哉不亦谬哉不如此乃是广居正位大道欲得所归何以易此欲有所主何以易此今拘挛旧习不肯弃舎乃狃其狭而惧于广狃其邪而惧于正狃其小而惧于大尚得为智乎夫子曰女为君子儒无为小人儒古之所谓小人儒者亦不过依据末节细行以自律末至如今人有如许浮论虚説谬悠无根之甚夫子犹以为门人之戒又况如今日谬悠无根而可安乎吾友能弃去缪习复其本心使此一阳为主于内造次必于是颠沛必于是无终食之间而违于是此乃所谓有事焉乃所谓勿忘乃所谓敬果能不替不息乃是积善乃是集义乃是善养浩然之气真能如此则不愧古人其引用经语乃是圣人先得我心之所同然则不为侮圣言矣今终日营营如无根之木无源之水有采摘汲引之劳而盈涸荣枯无常岂所谓源泉混混不舍昼夜盈科而后进者哉终日簸弄经语以自傅益真所谓侮圣言者矣书言日严祗敬六徳又言文王之敬忌又曰罔不克敬典诗言敬天之命又言敬之敬之又言圣敬日跻论语言敬事而信又言修已以敬孟子言敬王敬兄未尝有言持敬者观此二字可见其不明道矣吾与足下言者必因足下之及此而后言其防只欲足下知古人事实而不累于无根之説足下谓得此説而思之足下以此为説其不明吾言甚矣宜其不能记忆附以已意而失其本真也又如脱洒二字亦不正足下何不言吾之见邪不如古人之见正吾之説虚不如古人之説实如此自讼则有省发之理若只管从脱洒等处思之终不能得其正此理甚明具在人心足下不幸受蔽于谬妄之习今日乃费人许多气力此事若不明白不应安安而居迟迟而来病倦不能櫽括文辞使之简约信乎直书大槩幸三复而顿弃其旧则当知圣贤之言真不我欺也
　　与胡季随
　　辛丑之春在南康见所与晦庵书深服迈往丙午之夏吾山解舎相从越月以识靣为喜以欵为幸然区区之怀终不能孚集达于左右毎用自愧大学言明明徳之序先于致知孟子言诚身之道在于明善今善之未明知之未至而循诵习传隂储密积厪身以从事喻诸登山而防谷愈入而愈深适越而北辕愈骛而愈逺不知开端发足大指之非而日与泽虞燕贾课逺近计枉直于其间是必没身于大泽穷老于幽都而已来书所举某与元晦论太极书辞皆至理诚言左右能撤私去蔽当无疑于此矣不然今之为欣厌者皆其私也岂可遽撰以为验稽以为决哉
　　二
