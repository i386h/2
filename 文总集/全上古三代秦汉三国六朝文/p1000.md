<!-- { "loadSidebar": true } -->
　　《礼》言慈母，凡有三条：一则妾子之无母，使妾之无子者养之，命为母子，服以三年，《丧服齐衰章》所言慈母如母是也。二则嫡妻之子无母，使妾养之，慈抚隆至，虽均乎慈爱，但嫡妻之子，妾无为母之义，而恩深事重，故服以小功，《丧服小功章》所以不直言慈母，而云庶母慈己者，明异於三年之慈母也。其三则子非无母，正是择贱者视之，义同师保，而不无慈爱，故亦有慈母之名，师保既无其服，则此慈母亦无服矣。《内则》云，择於诸母与可者，使为子师，其次为慈母，其次为保母，此其明文。此言择诸母，是择人而为此三母，非谓择取兄弟之母也。何以知之？若是兄弟之母，其先有子者，则是长妾，长妾之礼，实有殊加，何容次妾生子，乃退成保母，斯不可也。又有多兄弟之人，於义或可，若始生之子，便应三母俱阙邪？由是推之，内则所言诸母，是谓三母，非兄弟之母明矣。子游所问，自是师保之慈母，非三年小功之慈母也。故夫子得有此对，岂非师保之慈母无服之证乎。郑玄不辨三慈，混为训释，引彼无服，以注慈己，後人致谬，实此之由。经言君子子者，此虽起於大夫，明大夫犹尔，自斯以上，弥应不异，故传云，君子子者，贵人之子也。总言曰贵，则无所不包，经传互文，交相显发，则知慈加之义，通乎大夫以上矣。宋代此科，不乖礼意，便加除削，良是所疑。（《梁书·司马筠传》，又《南史·司马筠传》。）
　　◇唱断肉经竟制
　　诸僧道诸小僧辈，看经未遍，互言无断肉语，今日此经言何所道，所以唱此革屣文者，本意乃不在此，正为此三十三日。法云法师讲《涅》断肉事。於时僧正慧超法宠法师难云，若经文究竟断一切肉，乃至自死不得食者，此则同尼乾断皮革，不得著革屣，若开皮革得著革屣者，亦应开食肉。法云法师乃已有通释，而二法师难意未了，於时自仍通云，若是圣人，故自不著此物，若中行人，亦不著此，著此皆是下行人，所以不同尼乾者，语有所舍，若无麻之乡，亦有开皮革义论，有麻处，大慈者乃实应不著，但此事与食肉不得顿同。凡著一革屣，经久不坏，若食啖众生，就一食中，便害无量身命，况日日餐咀，数若恒沙，亦不可得用革屣以并断肉。於时诸僧乃无复往复，恐诸小僧执以为疑，方成巨弊，所以唱此不受革屣文，正欲释一日所疑，非关前制。凡啖肉者，是大罪障，经文道，昔与众生经为父母亲属，众僧那不思此，犹忍食啖众生，己不能投身饿虎，割肉贸鹰，云何反更啖他身分？诸僧及领徒众法师，诸尼及领徒众者，各还本寺，宣告诸小僧尼，令知此意。（《广弘明集》二十六）

卷二
◎武帝（二）
　　◇降省齐世王侯封爵诏（天监元年四月丙寅）
　　兴运升降，前代旧章。齐世王侯封爵，悉皆降省。其有效著艰难者，别有後命，惟宋汝阴王不在除例。（《梁书·武帝纪》中）
　　◇降封豫章王元琳诏
　　褒隆往代，义炳彝则。朕当此乐推，思引前典。豫章王元琳，故巴陵王昭秀胄子，同齐氏宗国，高武嫡胤，宜祚井邑，以传世祀，降新淦县侯，五百户。（《南齐书·豫章王嶷传》）
　　◇降封王俭为南昌侯诏（初受禅）
　　庭坚世祀，靡辍於宗周，乐毅锡壤，乃昭於洪汉。齐故太尉南昌公，含章履道，草昧兴齐，谟明翊赞，同符在昔。虽子房之蔚为帝师，文若之隆比王佐，无以尚也。朕膺历受图，惟新宝命，莘莘玉帛，升降有典，永言前代，敬惟徽烈，匪直懋勋，义兼怀树，可降封南昌县公为侯，食邑千户。（《梁书·太宗王皇后传》）
　　◇追赠张弘籍诏
　　亡舅齐镇西参军，素风雅猷，夙肩名辈，降年不永，早世潜辉。朕少离苦辛，情地弥切，虽宅相克成，辂车靡赠，兴言永往，触目恸心，可追赠廷尉卿。（《梁书·太祖张皇后传》。）
　　◇放还罪口诏（四月丙寅）
　　大运肇升，嘉庆惟始，劫贼馀口，没在台府者，悉可蠲放，诸流徙之家，并听还本。（《梁书·武帝纪》中）
　　◇放遣宫女诏（四月丁卯）
　　宋氏以来，并恣淫侈，倾宫之富，遂盈数千，推算五都，愁穷四海，并婴罹冤横，拘逼不一，抚弦命管，良家不被蠲，织室绣房，幽厄犹见役，弊国伤和，莫斯为甚。凡後宫乐府，西解暴室，诸如此例，一皆放遣；若衰老不能自存，官给廪食。（《梁书·武帝纪》中）
　　◇分遣内侍省方诏（四月庚午）
　　观风省俗，哲后弘规，狩岳巡方，明王盛轨，所以重华在上，五品聿修，文命肇基，四载斯履，故能物色幽微，耳目屠钓，致王业於缉熙，被淳风於遐迩。朕以寡薄，昧於治方，藉代终之运，当符命之重，取监前古，懔若驭朽，思所以振民育德，去杀胜残，解网更张，置之仁寿；而明惭照远，智不周物，兼以岁之不易，未遑卜征，兴言夕惕，无忘鉴寐，可分遣内侍，周省四方，观政听谣，访贤举滞；其有田野不辟，狱讼无章，忘公徇私，侵渔是务者，悉随事以闻；若怀宝迷邦，蕴奇待价，蓄响藏真，不求闻达，并依名腾奏，罔或遗隐，使轩所届，如朕亲览焉。（《梁书·武帝纪》中）
　　◇定赎刑条格诏（四月庚午）
　　金作牍刑，有闻自昔，入缣以免，施於中代，民悦法行，莫尚乎此。永言叔世，偷薄成风，婴愆入罪，厥途匪一，断弊之书，日缠於听览，钳钛之刑，岁积於牢犴，死者不可复生，生者无因自返，由此而望滋实，庸可致乎？朕夕惕思治，念崇政术，斟酌前王，择其令典，有可以宪章邦国，罔不由之，庶愧心於四海，昭情素於万物，俗伪日久，禁网弥繁，汉文四百，邈焉已远，虽省事清心，无忘日用，而委衔废策，事未获从，可依周汉旧典，有罪入赎，外详为条格，以时奏闻。（《梁书·武帝纪》中，又略见《南史》六。）
　　◇置谤木肺石函诏（四月癸酉）
　　商俗甫移，遗风尚炽，下不上达，由来远矣，升中驭索，增其懔然，可於公车府谤木肺石傍，各置一函。若肉食莫言，山阿欲有横议，投谤木函，若从我江汉，功在可策，犀兕徒弊，龙蛇方县，次身才高妙，摈压莫通，怀傅吕之术，抱屈贾之叹，其理有然，受困包匦。夫大政侵小，豪门陵贱，四民已穷，九重莫达，若欲自申，并可投肺石函。（《梁书·武帝纪》中）
　　◇平议治网诏（四月甲戌）
　　礼闱文阁，宜率旧章，贵贱既位，各有差等，俯仰拜伏，以明王度，济济洋洋，具赡斯在。顷因多难，治网弛落，官非积及，荣由幸至，六军尸四品之职，青紫治白簿之劳，振衣朝伍，长揖卿相，趋步广闼，并驱丞郎，遂冠履倒错，圭甑莫辨，静言疚怀，思返流弊。且玩法惰官，动成逋弛，罚以常科，终未惩革。夫贾楚申威，盖代断趾，笞捶有令，如或可从，外详共平议，务尽厥理。（《梁书·武帝纪》中）
　　◇以兄子伯游为会稽太守诏（四月）
　　兄子伯游，虽年识未弘，意尚粗可，浙东奥区，宜须抚莅，可督会稽东阳新安永嘉临海五郡诸军事、辅国将军、会稽大守。（《梁书·永阳王伯游传》）
　　◇追封萧颖胄诏（天监元年）
　　念功惟德，历代所同，追远怀人，弥与事笃。齐故侍中、丞相、尚书令颖胄，风格峻远，器宇渊邵，清猷盛业，问望斯归。缔构义始，肇基王迹，契阔屯夷，载形心事。朕膺天改命，光宅区宇，望岱瞻河，永言增恸。可封巴东郡开国公，食邑三千户，本官如故。（《南齐书·萧颖胄传》，又见《梁书·萧颖达传》）。
　　◇赠谥萧颖胄等诏
　　齐故侍中丞相尚书令颖胄，葬送有期，前代所加殊礼，依晋王导齐豫章王故事可悉给，谥曰献武，范僧简赠交州刺史。（《南齐书·萧颖胄传》）
　　◇与何点手诏（初践阼）
　　昔因多暇，得访逸轨，坐修竹，临清池，忘今语古，何其乐也。暂别丘园，十有四载，人事艰阻，亦何可言。自应运在天，每思相见，密迩物色，劳甚山阿，严光排九重，践九等，谈天人，叙故旧，有所不臣，何伤於高？文先以皮弁谒子桓，伯况以绡见文叔，求之往策，不无前例，今赐卿鹿皮巾等，後数日望能入也。（《梁书·何点传》）
　　◇加范述曾礼秩诏（初践阼）
　　中散大夫范述曾。昔在齐世，忠直奉主，往莅永嘉，治身廉约，宜加礼秩，以厉清操，可太中大夫，赐绢二十匹。（《梁书·范述曾传》）
　　◇下诏徵何点
　　前徵士何点，高尚其道，志安容膝，脱落形骸，栖志冥。朕日昃思治，尚想前哲，况亲得同时，而不与为政？喉唇任切，必俟邦良，诚望惠然，屈居献替，可徵为侍中。（《梁书·何点传》，案：《何点传》此下有复诏资给何点，《艺文类聚》以为沈约作。）
　　◇下释保志诏
　　志公迹拘尘垢，神游冥寂，水火不能焦濡，蛇虎不能侵惧，语其佛理，则声闻以上，谈其隐沦，则遁仙高者，岂得以俗士常情，空相拘制。何其鄙狭，一至於此，自今行来，随意出入，勿得复禁。（《高僧传》十。）
　　◇许风闻奏事诏（闰月壬寅）
　　成务弘风，肃厉内外，实由设官分职，互相惩纠，而顷壹拘常式，见失方奏，多容违惰，莫肯执咎，宪网日弛，渐以为俗，今端右可以风闻奏事，依元熙旧制。（《梁书·武帝纪》中）
　　◇许曹郎奏事诏
　　自礼闱陵替，历兹永久，郎署备具，无取职事，糠秕文案，贵尚虚闲，空有趋墀之名，了无握兰之实，曹郎可依昔奏事。（《隋书》。）
　　◇赠谥张弘策诏（五月）
　　亡从舅卫尉，虑发所忽，殒身袄竖。其情理清贞，器识淹济，自藩升朝，契阔夷阻。加外氏凋衰，飨尝屡绝，兴感渭阳，情寄斯在。方赖忠勋，翼宣寡薄，报效无徵，永言增恸，可赠散骑常侍、车骑将军。给鼓吹一部，谥曰愍。（《梁书·张弘策传》）
　　◇诏任
　　聊为七夕诗五韵，殊未近咏歌，卿虽讷於言，而辩於才，可即制付使者。（《文选·任彦升奉答敕示七夕诗启》注引《任集》）
　　◇定梁律诏（八月丁未）
