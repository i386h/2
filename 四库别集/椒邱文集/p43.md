<!-- { "loadSidebar": true } -->
　　南昌为江右首郡藩臬莅焉其山川之胜疆理之广非列郡所及则其学校之制栋宇之崇且丽亦宜为他郡甲郡故有学元季燬于兵我太祖髙皇帝既定天下首诏郡县兴学养士洪武丙子南昌守土之臣肇建郡学有庙以祀先圣先师有学以教育俊茂之士规制壮丽至景泰甲戌几六十年而绘饰防昧杗栋腐折圬塓陊剥巡抚佥都御史韩公雍大加脩筑轮奂嵬人目矣其后学宫寖圮巡按监察御史天台李公钊脩之又数年礼殿亦敝巡按监察御史汝阳熊公翀又脩之至于今而庙与学頽敝日甚治辛亥监察御史姚江韩公明来按兹邦只谒文庙退诣讲堂顾瞻咨嗟以为首善之地倾圮苦兹不可以不脩乃谋诸镇守太监邓公原按察使魏公富副使洪公钟吴公琼佥事陈公祥赵公艮汪公舜民黄公仲昭张公源洁郭公秉昭葛公萱咸以为然遂鸠工属徒市材陶甓至若金碧髹彤黝垩之属皆出府帑羡财市之不以费民又命同知张汝舟断事孙荣以督工匠义民凃凤耆民胡铎以统徒役而总理其事则属之吴公焉韩公激扬之暇躬戾学宫以申劝戒众咸欢趋不烦执扑庙自大成殿以至庑门学自明伦堂以至斋舍昔所有者因旧脩焉昔所无者乃肇作之赐书有楼学宫有廨栖士有庐讲诵有堂名宦乡贤有祠斋宿有宫习射有所观徳有亭至于泡湢库廐皆以序为兴贤育才二坊亦加脩饰凡为屋百八十间为楼六十四间经始于壬子七月之望落成于癸丑五月之朔丹碧辉煌门闼壮丽冠于列郡称其为首善之地者邦人士子来游来观罔不感悦是举也韩公实主之所以经营督劝以防于成吴公之力为多吴公具事巅末以书属予记之嗟夫学校之脩废人材之盛若衰系焉古昔明君谊辟汲汲兴学养士者岂徒以为观美哉诚欲得豪杰之士以翊皇极康世道焉耳故当世士之出于学而用于时者或秉忠贞以佐厥辟或敷惠泽以乂厥民至于储养待用者亦皆皭然自拔乎流俗危言谠论足以折奸雄之气英声劲节足以沮回遹者之心学校有益于人国家也如此今韩公暨外台诸君子脩葺学宫其意固有在矣凡学于兹者効用于时则奋庸熙载俾国家有所赖濳而未用则清议姱节俾憸邪有所畏庶几乎闻者见者皆欣慕曰江右豪杰之士也斯不负诸公兴学之盛意也不然饱廪食而安斋居饰词藻以徼利禄岂诸公所望哉韩公字惟逺起家进士其按部江右清而不激严而不苛崇信厚耻钩距论者以为得宪臣之体云
　　竹坡记
　　出广昌西门三十里其乡曰兴城其里曰仁寿大姓曽氏世居焉曽之彦曰惟学温恭好礼痛斥豪华之习以诗书文史自娱晚益厌薄喧嚣而乐闲静徧卜里中以为隐身之所得胜地焉坡陀蜿蜒溪涧澄澈武陵金鳌之峰峙其东狮岭龙穴之山环其西芙蓉金屏之岫亘其北仙人秀岭之巘拱其南实一里最佳处乃作屋数十楹前为礼賔之堂后为寝休之室左右为藏书之斋种竹数千个以为屏蔽翠云苍雪浮动几席因命之曰竹坡而自号竹坡迂老其言曰古之君子于物无所好其有所好者盖有取尔也陶元亮之好菊宋广平之好梅牛奇章公之好石彼岂有声色臭味之可好哉盖有所取焉耳竹之为物非有梅菊之芳亦非若石有瑰奇之观今吾种竹如是之多而且以自号者心与之契而有所取尔今夫春阳方动羣卉纷敷而吾竹淡然自若有似守道君子利禄不能动其心者伯夷之清徐孺子之介盖有类焉及夫穷冬沍寒万木摧折而吾竹挺然特立有似忠臣烈士刀锯不能夺其志者颜常山张睢阳之忠节盖有类焉吾生也晚于四君子者虽慕之不可得而见矣八窻洞开静对吾竹犹彷佛见四君子之风度焉屈子颂橘有曰行比伯夷置以为像吾之于竹犹屈子之于橘也唯学间过予道其言且请为之记予谓知者乐水意不在水也取其周流无滞有契吾之智矣仁者乐山意不在山也取其厚重不迁有契吾之仁耳世之好竹者取其中虚外直而已而子之好竹乃有出于虚直之外者岂寻常之见所及哉遂为之记
　　通济桥记
　　清溪之水发自闽岭其始滥觞尔迤逦西北流合南上北都大村迁善山谷诸流渐大至黎坊势益湍悍至中坊愈大春夏之际滉漾滈淼滙为巨浸鱼龙水怪出没其间人望而畏之自发源至中坊凡八十里而后防于旴中坊距县五里在溪之东李氏世家焉李氏之先有徳理者仕元为福建廉访佥事入国朝以来若靖州知州恒刑部主事瑄祁阳知县翰皆其族也凡南上诸里有事于县者及县郭士民欲适诸里者皆由此出每歳霜降水落李氏架木为桥以便往来者至春夏则无所用其力有不得已而冐涉者往往没溺主事之兄志荣以纳粟补散官志荣之子拱奎悯人之没溺欲作石梁有志未就而卒其妻魏处士愈明之女也孀居守节且曰吾夫之志不可以不成乃斥卖妆奁节缩用度僦工伐石跨溪为桥长百有二十尺广十有三尺下为石墩四以疏悍流又以俗称水怪能鼓涛以坏桥乃作屋其上奉观音大士像以镇之经始于治庚戌九月至壬子二月而迄工焉凡用白金七百余两知县髙邮何侯瓒扁其桥曰通济魏命其夫侄某求余为之记曰先夫有利人之志而不遂桥之役所以成其志也先夫不幸死无子恐遂湮没敢请先生之文锲于石是先夫与未亡人不朽也予谓魏嫠居自誓之死靡他己足为贤矣又惓惓以成夫之志而求以永其名不尤贤乎嗟夫为人妻如魏者可谓无负其君子矣乃为之记
　　唐氏世徳堂记
　　广昌之金井里有衣冠之族曰唐氏其先本陶唐氏之后子孙散处江南日益繁衍以国为氏至于彦恭盖数十世矣自其祖父以来率以谨厚称务诗书而尽其职分之所当然尝新其所居之堂朴素闿爽乡之士夫尚其徳者遂为扁之曰世徳彦恭仙逰已逺其子曰本逺克念先训日之所为夜之所思惟在于树其徳因命其子永求余言以为之记余因本其先世得姓之由唐宋之世史不絶书当唐太宗时擅草而图形凌阁者则有莒公俭也仕元宗时号丹崖而以诗文称者则有寿昌令节也至宋曰介者为御史尝劾文彦博进身不以正逺谪英州君子以直声伟之曰坰者知谏院尝奏王安石专肆威福坐贬潮州史臣以慷慨赞之其后有讳庚者号鲁国先生仕绍圣中提举避宋末之乱迁于今之金井里也迄彦恭之髙祖曰自徳不求闻达尝出赀构邸舍数十间人之来宿者不索其直且供给饮食焉有病者必命医疗治之既愈而后遣其曽祖曰伯琦少笃学客来访与之讲说书史商确古今亹亹忘倦其冲淡之气可挹也其祖曰淑安材识通敏襟度夷旷脩废桥以利行旅建义塾以淑乡闾人有贷其租不能偿者輙焚其劵不复索有古君子之遗风予生也晚淑安以上吾不及识汝楫以下则以世姻故识之汝楫家富而好施屡以县大夫之劝出谷五百余石储于官以赈其乡里施及邻邦人皆徳之其后闽人作难左右邻之居皆为烈熖所焚而独唐氏之室众皆取涕沃水力救之独得无恙既而本源脩徳益振恒推其余以周人之急守其家法惟恐不及输其公赋常虑后期见乡里尊老则慰以耕凿之言见子弟则导以孝弟之训每遇风清景和则与一二知己逍遥泉石之间或升髙而遨望烟云之聚散或临流而泳翫鱼鸟之浮沉无一毫忧患婴其心人以世徳称之夫何歉焉予因勉之曰子之先世分茅土树勲烈者数世矣吾姑以汝祖之言及乡人所闻之者诵之以告当世其言曰慎尔言将有和之慎尔行将有随之故圣人观出以知入观往以知来夫度在身稽在人由是度之于身稽之于古先哲人之言斯可以树徳矣昔宋人有行仁义三世不懈者其后楚攻宋围其城民易子而食析骸而炊丁壮者皆乘城而战死者大半而宋人祖父以有疾皆免及围解而疾俱复子勉之哉则宋人之报亦在是矣今子处于斯堂美哉轮焉美哉奂焉兄弟具采以雅以南和乐且耽子之燕饎陈餽八簋魦鲂鲿鲤燕集于兹勉树其徳其孰能比天之报善又岂国氏之可伦哉然则子孙之所以昌家产之所以隆追踪唐宋之休声祗遹忠贞之伟烈有不难矣传曰公侯子孙必复其始盖吾乡之世族最多求其如唐氏世徳之泽者乃千百之一二耳是为之记








　　椒邱文集巻十四
　　钦定四库全书
　　椒邱文集巻十五
　　明　何乔新　撰
　　赋【附文附乐歌】
　　吊昆阳城赋
　　昆阳城在叶一舍许楚叶公所筑县治既迁旧城亦圮其可见者頽垣断础而已予招吁流民至叶周览遗迹思光武之骏烈而悼陵谷之变迁也赋以吊之其辞曰
　　后皇嘉惠兮愍蒸庶之流离予承命以吁怀兮爰弭节乎滍之湄陟崇冈以遐览兮风云惨其増悲原野□寥兮頽垣之隐起仆夫跽而告予兮曰兹昆阳之遗址顾楼橹之安在兮雉堞怅其已圯血沦地而化碧兮防沉沙而凝紫耕夫岂识兴亡兮方肆垦而未已叹炎祚之中微兮戚畹窃其威权羌狡童之狂僭兮据鼎耳而埀涎始矫行而罔世兮卒假符而诬天慠然自拟黄虞兮诵六艺以文其奸繄髙皇之龙孙兮愤丕基之忽坠援戈典于楚甸兮将叩闗而问罪彼绿林与新市兮棼总总而来萃既定宛而取郾兮驻诸梁之故垒何狡童之迷复兮驱羣丑而来攻骑胶葛而言迈兮类螳斧而猬蜂围效彼鱼丽兮或鹳鹤之横纵志骄而气溢兮谓不日而成功天道祐顺兮人心迪其果毅王旅阚如虓虎兮军容肃乎暨暨鼓阗阗而雷震兮旍靡靡而电曵风雨助其威怒兮士贾勇而髙厉彼逆徒何蠢蠢兮棼束手而就殪或倒戈而疾驰兮或弃甲而横溃野流血而变赭兮川浮骴而拥秽氛防廓而清明兮人神为之畅快元凶授首兮遂定鼎而涧瀍嘘炎烬于既熄兮迓景命而益延复汉官之威仪兮慰百姓之震衍昔商周师于牧野兮炎黄战于阪泉视兹役之烈烈兮在古未能或先世运忽其变迁兮哀汉社之已屋荒墉穴彼狐兮京观垦为平陆草露凄以沾衣兮林霏淡其惨目惟山鸟之嘤嘤兮恍国殇之夜哭驻予车而一吊兮菀忳忳而含慼
　　三谷赋
　　麻源三谷之胜为吾旴江山水甲今司勋员外郎左君时翊之仙庐在焉时翊尝为予道其泉石幽雅之趣岩壑瑰诡之观予欣然欲逰而未能乃想像而赋之每一展翫庶几乎宗少文之卧游矣
　　出城闉以遐览兮爰陟峻而扪幽度驼岭之谽谺兮访仙台乎山之陬铜陵岌嶪而凝黛兮红泉汨防其鸣璆琪花瑶草纷不知其名兮桂树郁其相缪予乃凌荦确厉清泠窥石门之窈窕蹑云盖之峥嵘石梁龙矫兮卧波仙观翚飞兮凌空吸紫霞兮石阁招白云兮罗峰步予马于灵丰兮怅宿莽之离离访繙经之遗台兮苍烟惨其増凄若乃崇冈崒疉岭巑岏丹光夜烁土花春殷非子期仙隐之所存乎寒燐宵飞山精暮泣折戟沉沙战血凝碧非危郎驻兵之故栅乎山川宛其如昨嗟昔人其安在攀古柏之虬枝兮増予心之永慨谓仙人之不死兮吾不得而见之谓英雄之不朽兮亦澌尽而无遗招黄鹤而讯之兮鹤翩翩其髙翥寻断碑于荒榛兮蜗涎苔花閟而不可覩重予怀之耿耿兮抚幽篁而延伫回飚冷兮欲秋斜月淡兮将夕驾予辀以复路兮聊容与乎田北骋予目以流观兮见夏屋之渠渠万瓦鳞鳞以波偃曰美人之故庐绿树蔼其承宇兮清泉琤其循除咏先生之遗风兮有左琴而右书爱兹境之幽胜兮恍王官于绿野欲诛茅以葺庐兮敢云信美非吾土何所独无芳草兮羌睠睠而怀兹念美人之好脩兮茍去此其从谁倘解印以南旋兮将税驾乎旴之湄从美人以徜徉兮终歳晏以为期
　　梅雪斋赋
