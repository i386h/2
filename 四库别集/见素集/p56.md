<!-- { "loadSidebar": true } -->
　　奏为録正人以端国本事臣窃见皇太子殿下聪明仁孝德器夙成我祖宗圣圣相承立国仁厚天锡祚固其所也昔殷武丁为太子父小乙使居民间与小民出入同事殷祖甲汉宣帝亦居民间其他或涉艰虞拂意之境故能侧身脩行周悉民情裕后光前为守成令主盖处境太顺骄惰易生未必为福今农畆细民家无十金犹慎教子以守先业况太子国之基本天地祖宗华夷之所付托者耶周文王为世子朝于王季日三武王帅而行之周公抗世子法于伯禽成王有过则挞伯禽示成王世子之道也古者世子自为赤子固已教矣太傅在前少傅在后入有保出有师皆选端人与同起居出入使日见正事闻正言行正道左右前后皆正人也春诵夏弦秋习冬读入东学上亲而贵仁入南学上齿而贵信入西学上贤而贵德入北学上贵而尊爵则亲疎有序长幼有差圣知在位贵贱有等入大学承师问道退习而考于太傅太傅罚其不则而匡其不及则德知长而治道得矣身为储君与国人齿让执酱以餽明有孝也步行中乐明有度也逺烹宰明有仁也皇太子年逾幼学趋向大几正决于此而多处宫中少就外傅古人之教恐未宜然夫教所以爱之择正人所以教之也正人古意存焉耳得古意则可行古道成古浑朴之俗今东宫讲读侍从诸臣皆陛下所登简廷臣所论荐必多正人有古意可委重然百司庶府山林隠逸不可谓无其人臣所略知则礼部右侍郎谢铎太仆少卿储瓘南京光禄少卿杨亷其庶矣乎其资序不合实行可取有二人焉致仕按察副使曹时中浑厚澄莹粹然春风人无贤不肖皆服其为人华亭人也华亭张恱清慎人谓时中过之张弼善草书人谓又过之今年七十一嵗尚作蝇头细字其精爽可推也处士刘闵恭慎醇粹孝行高古日无二粥身无完布而处之裕如臣莆田人臣每见媿畏不暇刘大夏徐贯等每拜其门知府王弼斋所必迎致曰对刘君鄙吝自去词藻虽不逮其为人而德宇道风人自难及臣谓礼致时中为宫臣闵仍布衣入侍更勅内阁吏部翰林院科道精访纯德雅望之人使同起居必能涵煦薫陶有所裨益异日成就当大可观且天下后世仰知大圣人所为出寻常万万此臣所以独出意见不自为迂者也臣又惟圣躬立教之本夫不迩声色不事游畋勤问学纳谏诤亲君子退小人畏天威重民命诚孚九庙孝彻两宫身教至矣然古先帝王暨我祖宗鸡鸣视朝与羣臣终日接见询民情讲治道在深宫极少不黩神不佞佛不作无益饮食服用至朴而无华诛罚爵赏至公而无私故无纇德无疵政无幸位无游食无遗贤用节而国富化洽而俗阜成此陛下所夙勉以作式东宫者也臣愚且病二亲衰老日望还山常思古人江湖廊庙有余心焉不揆烦渎少尽忠益区区未已之心尤望陛下留念嗣息未多及以西北边事为意其大小臣工有以率直积忤而才犹可用物论犹归如周经许进杨茂元辈人乞亟収録盖弃之于彼无损用之只益圣德耳是亦教皇太子雅量容直言一端也臣无任勤恳战栗之至谨具奏闻
　　荐贤自代疏
　　奏为荐贤自代恳乞休致事臣拙劣蠢庸过蒙收叙力绵任重能謏位逾常思蹀血塞垣陈尸阛市报天地大德万分而意长分短疾病交攻抱尸素之深慙忧死亡之无日仰惟人君用人随才器使而人才效用亦顾所自处何如耳可禆人国则竭忠效勤终于位可也其未然则委分明志引而归亦可也故仕尽致逺之材而归亦不失知止之义台阁丘樊各止其所而德让之风成矣方今圣人在位君子满朝猥如臣流奚足比数爰自视臬已乞卧家固非邀前誉冀后收也承命勉起良事君之小心引疾决归亦行已之大分若犹顾盼徘徊窃恐孤恩玷节士夫失气廉退道渝臣虽索莫饥頽谅不忍心如此也伏见河南按察司副使陈壮浙江按察司按察使朱钦及臣前所论致仕副使曹时中谨洁懿醇亮直高古风猷滋茂道宇夙臣诚逺立下风非徒追步后尘举以代臣词义允当如蒙乞敇吏部防详议奏简命一贠代臣前职赐臣致仕归还田里则陛下之德上同于天而臣以人事君之责亦少副矣林莽余息当日歌天保祝圣人寿无疆此臣拳拳无已之情愫也无任激切俟命之至奉圣旨吏部知道节该本部题称本官才行俱优众望所归方当向用之时而屡陈休致恬退之志固为可嘉但起用未久等因治十五年四月初九日少傅兼太子太傅本部尚书马文升等具题奉圣旨林俊不准休致钦此
　　灾异疏【治十五年七月】
　　题为灾异事据南京新江口操江把总指挥张彪等呈治十五年七月初三日暴风猛雨江潮涌涨将在港湾泊战巡船只吹摆颠顿矛移缆断致将军人刘牛儿淹死防浮桥官常昱飘流捞获其余自救不遑原额战巡等船三百四十只内除一百四十只沉溺浮水原不堪用四十八只南京龙江提举司听造俱不开外堪用操演数内八十六只磕损一十一只吹打过江才方寻获篷板什物多半损失仅存五十只什物亦多不全见今水操在迩不勾撑驾并教场将台一座崩损神鎗牌垜二座演武等官防厢房共三十一间插鎗房官军窝铺共一百七十五间内外墙垣三百六十七丈四尺俱各倒塌厨灶门隔屋瓦亦多损伤大小树木三百六十八株倒折等因到臣又据南京西城兵马指挥司呈开前项月日被狂风将新江口近年官栽柳树吹倒九百余株縁由前来案照前事已经节查去后今呈前因除防议各题外查得近该礼部题备天下灾异縁由咨行臣等照奉钦依内事理钦遵脩省臣伏见治十四年南北惨寒殊异南京本年十二月二十八日雨雪交下雷电中震治十五年夏雷声迅猛二次狠击不下五六十声轰天喊地鸡犬鸣号人马颠仆间有震死者五月二十九日半夜雷电大作疾雨翻江垂及黎明平地水深数尺墙垣淋倒几半至六月初十日始消七月初三日怒风怪雨变势尤异房屋揺撼瓦石为飞或云风力正暴地亦同震彼时魂夺魄散真的莫辨然房屋墙垣诚多欹倒舟船人畜诚多覆没江潮诚沸溢树株诚根拔稻苗蔬果诚损伤人心诚忧惶灾之所被上太平下镇江可骇可愕而南京尤甚若有为而然者损坏房屋不计其数树株根拔奚止数万而坛庙陵寝传闻亦有数千余株臣目击心计此地何地此日何日此灾变何灾变天心仁爱祖命谆复意者屋之震其疆宇之镇定外攘之先告欤木之拔其根本之滋培内脩之黙啓欤是非臣所能臆说也臣病废余息一日官使义当自实新江口控扼江淮重地而水军实我太祖高皇帝开基制胜之师军声遥震国势深闗奈昼操夜守特甚艰难而计脱幸更多存羸弱贰粥尚窘于支持五兵难责其鲜利且水操江平方及出港风静方敢开船一嵗率无几日交锋不越数铳身命浮寄何水势之习武艺生疎何兵威之猛烈况今船只房屋损坏数多操守乏备道路寒心如蒙乞敇南京工部将前项船只房屋一面勘奏一面造脩仍将拣选送补改差拨跟在逃等项官军专责南京兵部科道验差官清理毋容卫所纷更每班仍轮流一员亲诣防闸一次务使弊革令行兵精额足每季具防过见操送补改差跟随在逃数目题知及转行守备并臣等查照庶事有专责缓急有仗縁系风雨损坏战巡船只官军房屋及处置操军灾异事理谨题请旨
　　恳乞休致疏
　　奏为陈情恳乞休致事臣素薄行能重罹衰疾累乞休致荷蒙圣恩未即赐允者退自省循益深媿恐诚前驱之可冀安后策以何辞扪心循墙由暮达旦陈渎则近激隠忍则重欺然臣事君犹子事父情不自尽仰愬而哀鸣无但已也今日明时也陛下圣主也佥都御史又雄职也逢时遇主而领雄职必贤则荣不贤则重以为辱臣固有以自知矣臣外貌虽未甚羸一身无处非病耳目欠清齿牙常痛肠胃燥结手足麻木其最苦则精神惛愦临事健忘元气久虚寒邪易入药不离口病益切身是以心虽欲前力已罔逮况臣性局诚下恩遇己逾充位赧顔岂终逃于厚议陈词委分容少激于頽风此臣所以展转深筹必欲以去为报者也伏望圣恩哀臣勤悃特敇吏部放臣致仕以毕残年安恒分不胜至愿縁系陈情自实恳乞休致事理谨具奏闻治十五年九月十四日奏十一月初一日该本部题奉圣旨是林俊不准休致着上前去巡视地方钦此
　　申乞休致疏【治十五年九月二十四日进】
　　奏为陈情申乞休致事臣是月十四日自陈无状恳乞退休实封登途悸不自定忍负生成之素自安跅弛之归臣五心劳热脏腑袐结血气枯浮内感每作于虚烦末疾特艰于行步防观弱症惧迫尽期所以夙夜忧惶力求丘首不自知词激可憎者也臣官无剧务禄足逮亲人论间容国章稽逮有服在位亦胡不可縁臣才故如彼病今如此归既有词出竟亡补臣之道进不如退我陛下曲成臣之恩与臣进不若与臣退臣所以披沥胃肠冒干宸听必求得请不自知词渎当罪者也臣蒲栁脆质首怯风霜而葵藿素诚特加畎畆惟望隆嗣述广延接以上纉祖宗垂不可易家法以消弊始则非特归日之心亦既死之愿伏望俯纳荛言览臣前后二疏特敇吏部放臣致仕以养疴残日埋骨故山不胜感幸谨具奏闻
　　西巡稿
　　勘都御史韩邦问疏
　　钦差巡视江西等处地方南京都察院右佥都御史臣林俊谨题为脩政本以弭大盗事节该钦奉勅江西贼情重大兹特命尔前去巡视彼处地方尔至彼广询愽访深究事情先将都御史韩邦问有无误事不职情由从实奏来钦此钦遵臣访得巡抚江西都察院右副都御史韩邦问性度寛洪仪宇闲肃官能粗効政体具谙事偶缺于闗防初曾生谤虑难周于假托久亦自明虽瑞抚诸贼重欠袪除而南赣数年却多停妥只因立心多畏行事尚同风望少頽台纲未振在俶扰之地似或未宜若清简之方诚犹可用臣又惟今日江西之事急若溃澜而巡抚之官艰于拯溺非得震撼不回通敏无滞者鲜克有济伏乞圣明俯垂裁处縁系地方事情及韩邦问系节该奉钦依从实奏来事理谨题请旨治十六年二月初四日少傅兼太子太傅吏部尚书马文升等题奉圣旨是韩邦问待有相应地方调用林俊改都察院右佥都御史着巡抚江西地方换敇与他钦此
　　勘知府王瑭李复贞疏
　　题为脩政本以弭大盗事节该钦奉敇江西贼情重大兹特命尔前去巡视彼处地方尔至彼广询博访深究事情先将都御史韩邦问有无误事不职情由及知府李复贞王瑭有无贪酷害民实迹从实奏来钦此钦遵除韩邦问另本具题外臣访得江西所属饶州府知府李复贞性局寛纵广信府知府王瑭性局慈祥俱不为酷但李复贞溺爱少子恣其出入自由外多浮议偏信吏人任其纵横无忌下曾归怨纲维欠整节目亦疎其审编均徭派徴物料罚脩公廨等项颇有分头侵尅之疑虽人言难信赃迹未明然委少防白之声自昧公平之体王瑭防范不严被盗官库弥缝自免重失人心公罚假脩盖之便多费奉承民讼持可否之瑞每怀犹豫自涉嫌迹委敛怨言所据各官似难重膺郡寄再履仕途中间人品等差则王瑭尚有休致之告亦有保留之词众心之情伪难知一身之进退可录臣又访原任临江府今调广东肇庆府知府吴叙行事刻深律身解弛缪张威福之势虐焰薰人诡立德政之碑怨声载路人命每兴于讼牒姓名重列于弹文众怒羣咻至今未息采诸公论呉叙欠谨之名尚居二人之右伏乞圣明裁处縁吴叙系更调官李复贞王瑭系节该奉钦依从实奏来事理谨题请旨
　　定禄米疏
