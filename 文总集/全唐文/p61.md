<!-- { "loadSidebar": true } -->
    王者作乐，古之大猷。盖以殷荐上帝，严配祖考。况顺天地之理，开山川之风，发挥雅音，导达和气，揖让而理，不其盛欤？自战国以来，此道隳坏，但纪铿锵之节，宁探述作之深。历代因循，莫之改革。朕尝以听政之暇，缅寻前典。虽旧制之空存，而正声之多缺，将何以列彼祠祀，感於灵明。斯事体大，谅资合度，是用躬亲，有以裁校。定六律而为本，避五行之相克。哀慢淫过，去其弊也；清浊刚柔，适其中也。亦既协应，颇为成文。或得之於自然，乃不知其本故。岂上元幽赞，俾正缺遗者哉！方於六代之作，亦各一时之义也。乃命奉常，陈於祀事，用昭诚敬，且敦风俗。而王公卿士，爰及有司，频诣阙上言，请以唐乐名。斯至公事，朕安得而辞焉。然则《大咸》、《大韶》、《大<音>》、《大夏》，皆以大字表其乐章，今之所谓，宜曰《大唐乐》。
    ○追谥宁王宪为让皇帝制
    能以位让，为吴泰伯，存则用成其节，殁则当表其名。非常之称，旌德斯在。故太尉宁王宪，诞含粹灵，允膺大雅。孝悌之至，本乎中诚；仁和之深，非因外奖。率由礼度，雅尚文儒。谦以自牧，乐於为善。比两献而有光，与二南而合德。自出临方镇，入配台阶，逾励忠勤，益闻周慎。实谓永为藩屏，以辅邦家，曾不遗，奄焉殂没，友于之痛，震恸良深。惟王朕之元昆，合上嗣。以朕奉先朝之睿略，定宗社之阽危，推而不居，请予主鬯。又承慈旨，焉敢固违。不然者，则宸极之尊，岂归於薄德？茂行若此，易名是凭，自非大号，孰副休烈？按《谥法》：“推功尚善曰让”，“德性宽柔曰让”。敬追谥曰让皇帝。宜令所司择日，备礼册命。
    ○天宝改元制
    神之降休，礼无不答，永言祀，必在躬亲。
    朕粤自君临，载宏道教，崇清净之化，畅元元之风，庶乎泽及苍生，时臻寿域积以岁朋，未尝懈怠。岂谓微诚感通，烈祖降见，乃昭灵命，是锡宝符。因而求之，应言而获，亦既至止，果表殊徵，谅惟秘词，不可详说。然邦家大庆，何以过焉？是知神仙所缄，造化同固，爰初有待，经韫匮而多时，潜应改元，若符契之相合。景福攸介，祗畏良深，而群官宗室，抗疏於外；元良诸子，屡请於中。逮夫缁黄，兼彼耆老，以至恳诚不已。前後相仍，愿加天宝之名，用易开元之号。顾惟菲薄，曷以当之？然则元训在乎钦承，人心难以推拒。顺天从众，义协至公。敬依所请，实用多愧。斯盖上元厚载，爰及百神。孚佑效灵，协於睿祖。幽赞惟新之历，克彰永代之祥，宜遵祀典，式陈昭报。可以来月十五日元元皇帝庙，十八日享太庙，二十日有事於南郊。宜令中书门下与礼官等，即详定礼仪，具录闻奏。应缘行事，及简较官等，各委有司，不须别差人执当。其北郊宜差公卿择日祭，五岳四渎及名山大川，各令所在长官备礼陈祭。务申诚敬，副朕意焉。
    ○令道教及天地乾坤字须半阙制
    大道先於两仪，天地生於万物，是以圣哲之後，咸竭其诚。今後应缘国家致命，表疏簿书，及所试制策文章，一事已上，语指道教之词，及天地乾坤之字者，并一切半阙。宜宣示中外。
    ○追尊元元皇帝父母并加谥远祖制
    庇生人者，必崇於大道；受成命者，实赖於前烈。恭惟大圣祖元元皇帝，道光太极，首出混元，宏敷妙门，广运真化。虽乘时御气，既超於上清，而储祉发祥，每孚於来裔，祚我宝运，格於皇天。爰自创业，迨於兹岁，频彰嘉贶，屡睹真容，使夫天清地宁，物阜人庶，六气时若，四夷来王，皆圣祖之感也，至道之应也。成功不宰，岂假於强名，降福无疆，敢忘忘昭报？是用荐徽号，增礼册，蠲洁以尽敬，躬亲以致诚。意既昭格，良深感庆，宜因展事，更广扬名。
    夫圣人之生，乃先天地，应变无体，其德犹龙。虽冥之初，不知谁之子，而诞灵之後，亦必有先。圣祖父母，著在图牒。母益寿氏已崇徽号曰先天太后，父周正御大夫敬追尊为先天太皇，仍於谯郡置庙。自馀一事以上，准先天太后庙例。昔契敷五教，殷以为祖，稷播百谷，周以配天。况咎繇迈种，黎人怀德，我之本系，千载弥光，敬追尊为德明皇帝。凉武昭王，朕十一代祖也。积德右地，炳灵中叶，奄有万国，兆先帝功，敬追尊为兴圣皇帝。其陵侧近，仍并禁樵牧，春秋二时，备礼致祭。且圣祖所理，本在诸天，将欲降灵，固宜取象，况为帝号，岂可名宫。其元元宫宜为太清宫，西京改为太清宫，东京改为太微宫，天下诸郡改为紫极宫。两京宫内道士，宜先择有道行者一七人，自馀於新度人中简择取添，满三七人为定额。仍各赐近城庄园各一所，并量赐奴婢等。其道士女道士，先令司封简较，不须更隶宗正寺，所置崇元署宜停。古人制礼，祭用质明，义既取於尚幽，情实缘於既殁。我圣祖湛然，尝在为道之宗，既殊有尽之期，须展事生之礼。自今已後，每圣祖宫有昭告，宜改用卯时已前行礼。
    朕深唯复朴，将致无为，尝恐至理难明，元风未畅，不有时习，焉能化成。自今已後，每至三元日，宜令崇玄馆学士讲《道德》、《南华》等诸经，群公百辟，咸就观礼。庶使轩冕之士，尽宏南郭之风；寰海之内，咸为大庭之俗。其崇元馆大学士宜赐物一百匹，学士赐六十匹，直学士四十匹。宫内先配住道士各二十匹。宣布中外，令识朕怀。
    ○命金宪英袭封新罗王制
    故开府仪同三司使持节大都督鸡林州诸军事兼持节宁海军使新罗王金承庆弟宪英，奕叶怀仁，率心尝礼。大贤风教，条理尤明；中夏轨仪，衣冠素袭。驰海琛而遣使，准□吕而通朝。代为纯臣，累效忠节。顷者兄承土宇，没而绝嗣，弟膺继及，抑惟常经。是用宾怀，优以册命，宜因旧业，俾承蕃长之名，仍加殊礼，载锡汉官之号。可袭兄新罗国王开府仪同三司使持节大都督鸡林州诸军事兼充持节宁海军使。
    ○九月荐衣陵寝制
    祀者，所以展诚敬之心，荐新者，所以申霜露之思。是知先王制礼，盖缘情而感时。朕承丕业，肃恭祀事，至於诸节，尝修荐享。自流火届期，商风改律，载深追远。感动增怀。有《诗》著授衣，令存休浣，在于臣子，犹及恩私。恭事园陵，未标曲式。自今以後，每至九月一日，荐衣於陵寝，贻范千载，庶展孝思。且仲夏端午，事无典实，传之浅俗，遂乃移风。况乎以孝道人，因亲设教，感游衣於汉纪，成献服於礼文。宣示庶寮，令知朕意。
    ○命孔遂之袭封文宣公制
    朕永维圣道，思阐儒风，故尊崇先圣，所以宏至教，褒奖後嗣，所以美前烈。文宣王三十五代孙通直郎前守王府文学圣侯孔遂之，纂承睿哲，克履中庸。三命益恭，敦素凭於祖业；百代必祀，光宠被於朝恩。积庆之馀，既开於土宇；盛德不朽，宜传於带砺。可袭封文宣公兖州长史迁都水使者，食邑一千户。
    ○改年为载推恩制
    履端正名，义取垂范，体元设教，在乎变通。虽沿革从宜，罔不稽古。朕缵复兴运，恭守睿图，尝恐至化犹微，淳风尚薄，未能臻华胥之俗，登可封之人。故未明求衣，日昃忘食，励精为理，思致雍和。历观载籍，详求前制，而唐虞之际，焕乎可述。用是钦若旧典，以协惟新，可改天宝三年为载。
    今春事将兴，阳和布泽，发号施令之日，革故履新之时，宜宏在宥之恩，以助生成之化。其天下见禁囚徒，应杂犯罪死者宜各降一等。自馀一切放免。其十恶及造伪妖妄头首，官吏犯赃，并奸盗等，害政既深，情难容恕，不在免限。凡诸郡县，仍令太守县令劝课农桑，其先处分太守县令在任有增减户口成分者，所繇司量为殿最。自今以後，太守县令兼能勾当租庸每载加数成分者，特赐以中上考。如三载之内皆成分，所司录奏，超资与处分。其丁户仍须案实，不得取虚挂之名，使亲邻代纳，受其奸弊。凡在黎献，实资存恤，一失生业，则流庸不归，每轸於怀，深可矜悯。诸色当番人应送资课者，当郡具申尚书省勾覆。如身至上处，勿更抑令纳资，致使往来辛苦。从闰二月至六月已来，其当上人中，有单贫老弱者，委郡县长官与所繇计会，便放营农。诸军征镇及在羸疾病者，委节度使速择放还。中外庶僚，勉修其职，各副朕意。宜布遐迩，咸使知闻。
    ○放免囚徒制
    王者法天惠人，顺时行令，是惟旧典，用致和平。朕临御万邦，於兹三纪。宵衣旰食，民宏至化，尚恐天下郡县，囹圄滞留，不即疏决，以伤和气。今三农在时，宜助生育，庶覃宽宥之泽，以协上元之心。其天下见禁囚徒，应合死配流岭南。流已下罪并见徒，一切放免。其责保在外及追捉未获者，并同见禁例处分。其京城内，宜令中书门下即分往疏决，应合流人便配讫闻奏。其东京及北京兼诸郡，各委所繇长官准此处分。即宣示中外，咸使知闻。
    ○令详定九宫坛仪注制
    惟神之主，必恭祀，率先之训，义在躬亲。朕钦若昊穹，子育黎庶，思通明灵之德，以洽和平之理，是修阙典，咸秩无文。如在之诚，久陈於郊庙，怀柔之至，亦遍於山川。况九宫所主，百神之贵，上分天极，下统坤维，阴骘生灵，功深亭育。故式昭新典，肇建明祠，将以为人，载祈孚佑。宜叶元辰之吉，用申大祭之记，可以今月立春，朕亲祀九宫坛。仍令中书门下与礼官等，即详定仪注奏闻。
    ○封和义公主出降宁远国王制
    呼韩来享，位列侯王，乌孙入和，义通姻好。怀柔之道，今古攸同。宁远国奉化王骠骑大将军阿悉烂达干，志慕朝化，誓为边。渐声教而有孚，勤职贡而无阙。诚深内附，礼异殊邻，爰锡嘉偶，特申殊渥。四从弟前河南府阳城县令参第四女，质禀幽闲，性惟纯懿。承姆师之训导，宗人之光仪。固可以保合戎庭，克谐邦选，宜膺远好，以宠名蕃。可封和义公主，降宁远国奉化王。
    ○封太华公主制
    肃邕禀德，邦化所崇，汤沐疏封，古训斯在。第二十一女，践修阃则，素承阿保之严；砥砺嫔仪，率由图史之范。璁珩既佩，柔愿无违，蕙问充昭，常华自著。肇施彩级，将具礼於辎；载锡粉田，俾申荣於井赋。可封太华公主，食实封一千户。
    ○封寿光公主乐成公主制
