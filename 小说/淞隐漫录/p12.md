<!-- { "loadSidebar": true } -->
　　天明，生觉凉露侵衣，细荆刺鼻，开眸微视，则第宅全无，亭台尽失，乃偃卧于荒冢上。大惊起立，则正中一巨坟，余四五小冢，其一石碑犹存，剔苔细认，为“杨素雯女史墓”。生知为遇鬼，踉跄而归。越二十余年，家日落，藏书大半散佚，馆于李吴氏。复值七夕，忽梦前女子至曰：“君忆素雯乎？地下亦殊乐，何必久恋人间也？”生方欲有言，闻邻犬吠声，遂寤。因填《鹊桥仙》词一阕以寄意云：

　　予怀渺渺，予情惘惘，秋到兰闺寂寂。伤心潘鬓已萧萧，最怕是年年此夕。　　寻盟何处，招魂何地，瓜果芳筵空设。人间天上两茫茫，正凄绝生离死别。

　　后旬日，无疾而逝。

　　冯香妍

　　香妍冯姓，吴门人。本住金阊以避乱，徙居陆墓有年矣。父亦黉序中人，中年习贸迁术，丧其资，仍在家设帐授徒焉。母氏早丧，家中惟一老媪主持中馈事。香妍貌美质慧，父早晚授之读，书史经目一过，即能背诵，胜于塾中儿十倍。以是奇爱之，掌上明珠不啻也。前行贾汉时，曾买一婢，曰漱华，至是年已十四，性颇灵警，使为闺中作伴，以解寂寞。同塾有杨氏儿者，亦世家子，年与女相若，美秀而文，正堪称一对璧人。女或采花庭前，与生值，两相注视，甚为爱悦，虽不通一语，然两心印许，已达微波。

　　翌日，女摘秋海棠一枝，使婢持赠生，谓“可供于胆瓶，为案头清玩”。并以纸裹一掷生书案。生启视之，乃两绝句，云：

　　新月生凉夜气清，罗衣不耐坐深更。

　　一钩未有团栾意，照著侬来分外明。

　　孤影疏灯怕上楼，泪珠常向枕函流。

　　秋来心事谁能晓，诉与天孙不解愁。

　　簪花字格，秀媚异常，生自叹弗及；纸尾并不署名。生知为女作，什袭珍藏，思和韵作答，以未谐竞病中止。嗣后屡欲觌面申情，以有人在侧，未能通意，俯首叩膺，形于咏叹。

　　适有戚串为生议姻事，生微闻之，意颇不欲，而赧于启齿。继闻已有成议，计无所出，凌晨独至塾中，见女正在木樨树下，折得一枝，低徊玩视。瞥睹生，讶其来何太早，以手招生。生趋前，女举手中花畀之，曰：“此为兄异日蟾宫折桂兆。”生曰：“兄意不在桂花，所冀者，欲与嫦娥偕老耳。安得乞药于西王母，同奔月窟哉？”女颊微红，方欲有言，生遽语女曰：“前惠两诗，已悉妹意，深篆兄心。兄日夕所盼者，正在团栾两字耳。奈缘几乖离，事多错迕，父母已为兄议婚他族，兄虽不愿，而弗能以此心白诸堂上，无已，只有出外避之而已。兄心中惟妹一人，‘在天愿作比翼鸟，在地愿为连理枝’，生生世世，弗敢离也！”言讫，即解玉佩一枚为赠，并为女系之胸前襟上。忽听亭前有嗽声，女急逸去。生亦自归。薄暮，生父母遣人至塾觅生，谓“不归已竟日矣”。女父谓：“今日从未来塾中。”于是阖家疑讶，侦骑四出，踪迹杳然。

　　女知生之行也为己，往往暗中饮泣，达旦不寐，自誓于所绣大士前，愿与生今世为夫妇，矢死靡他，晨夕焚香顶礼。婢殊黠慧，微窥其意，知必因生。托词询女，女以直告，并曲意结纳。

　　婢女有表兄潘元伟，美丰仪，是年以第一人入泮，以至京江，顺道来谒。女父留之信宿。窥女艳绝人寰，心大动，归告父母，特遣媒妁，宛转致词。女父以门户适相当，并仰其富，遂许之，纳币诹吉，亲迎有日矣。女知之大惊，商之婢，无万全策，计不如远。卜于大士前，吉。乃窃父衣冠，易男子装，与婢偕遁。行抵浒关，徨无所适，主婢踯躅河旁。适长年待雇者，以数日不发，急于延揽，问女：“往金陵乎？愿贬价。”女漫应之。箱箧被褥，先已购诸市肆，命取行李，登舟即行。既至，宿逆旅中。每遇风日晴美，辄往游寺观，遇佛即祷。

　　先是，生之出也，伥伥无所之，闻维扬风月甲大江南北，名园广囿，花木繁绮，买径往，僦旧家别墅，以憩行装。或告以园久荒芜，恐有妖魅。生不之信。一夜，篝灯方读，忽闻门外有弓鞋细碎声，行渐近，门呀然自开，一女子娉婷至前，容貌绝世，光艳罕俦。生悸甚，疑为鬼，急呼侍童，则已入睡乡。生战栗之色可掬。女嫣然一笑，摇手止之，谓生曰：“郎尚忆意中人乎？”生问为谁女。曰：“香妍冯氏女，非郎所属意者乎？郎如欲见，可随我往。”即携生手出门，踏月行落叶中，作响。须臾，抵一园，垂柳覆石，疏花篱，画阑屈曲，径颇幽邃。女曰：“此即妙相庵也。兵燹之后，此独完好，聊以点缀名区。”生随女绕廊而行，继而峰回路转，乃得一亭。亭畔一美少年据石磴斜坐，旁立一幼僮作指画状。女谓生曰：“此即意中人，牢记勿忘。他日郎见奴时，幸为留意，毋抛却撮合山也。”生正注眸审视，忽一斑斓猛虎从亭后出，直扑生。生惧，大呼，蘧然而觉，则正隐几假寐也，一灯荧然，万籁俱寂；回觅前女，形影俱杳。生连呼咄咄怪事。

　　明日，偶与居停主人谈狐鬼，因问此间有妙相庵否。主人曰：“距此不过一江隔。”为话金陵多名胜地，六朝金粉，自古艳称。生跃然兴发，既欲往游，怂恿主人偕行。束装就道，流连匝月，迄无所遇。生每日必游妙相庵，与庵中主持者渐相稔，爰乞赁一椽，为诵读下帷所。由是明月清风，昼夜领略，时时物色梦中所见。

　　一日，方趋亭角观斗鸡，则一美少年已先在，谛视若旧相识，恍惚复入梦境。少年亦目注生不转瞬。方欲诘问，一童匆匆入亭，向生曰：“何处不觅杨相公，乃在此耶？”生询姓名。童曰：“此间非谈衷曲处。杨相公寓居何地？”生曰：“离亭数百武，即吾斋室。”童曰：“有同寓人否？”生曰：“素性耐岑寂，不能与俗客处也。”因转揖少年曰：“此即贵纪纲否？颇甚伶俐。仆如此，主可知矣。”少年不遽答，随生下亭，曲折循径行，径尽抵一轩，轩外马缨花怒放，红紫绚烂，临窗芭蕉数本，额曰“绿阴人静”。就一轩区为内外两室，内则生卧房，外则为宾客憩息所。坐既定，生谓少年曰：“似曾相识，但无从忆起。”少年泫然曰：“冯家香妍，君忘却耶？兹不过易钗而弁耳。”生蹶然起曰：“我固谓是阿妹！特已改妆，未敢唐突。此僮非即漱华耶？尚可认也。”于是女为缅述颠末。生因欷不已。女曰：“妹之出也，冒君姓，前于逆旅中得遇冯侍郎公子，以文字相契，劝妹应秋试，特为纳粟入监。妹思为期已近，倘得侥幸获隽，偕君北上，然后改妆未晚也。”

　　自此女迁于生所，昼则课文，夜则谈诗。既而三场文字颇得意，榜发，高列前茅。女托病不见客，一切酬应，皆以生代。北至京师亦然。会试入彀，名次稍后。殿试则居然生出应命矣。及授榜下知县，奉旨归娶，女乃改妆偕返。时潘氏子已娶他姓女，不复究前事。亲迎日，香舆彩仗，仪从赫，极一时之盛。从婢漱华，后亦备小星之列。生之遇女也，先之以梦，顾追忆梦中人容华，恒往来于心，不能去怀；逮部选河南固始县，领凭赴任，摘伏锄奸，折狱听讼，殊有明决。

　　才三年，任将满，有控谋杀亲夫案者，犯妇上堂，亲加研鞫，视之，即梦中人也。询其何故杀夫，则泪堕如绠縻，冤楚万状。验夫尸，则枯瘠如人腊，绝无服毒痕。其姑年止四十许，妖冶动人。访之舆论，秽声藉藉。生知事必有因，再三缉问，底里尽露。盖氏夫患痨瘵病，将死，信俗冲喜之说，迎女成婚。氏夫越宿即殒，女犹处子也。姑之所欢见女美，强欲犯之，女不可；百端诱惑，终不从。所欢憾甚，与姑谋，诬以杀夫，始不过思恐吓之，冀遂其欲。女兄弟闻之，怒甚，登门诟骂。姑羞恼交积，至控于官。衙中胥役，行贿几遍。微生发其覆，则女殆矣。冤既白，女感生德，竟随生归江南，居妾媵焉。

　　廖剑仙

　　燕京廖蘅仙，世家子。少时即以任侠名。邻有妇虐其夫者，诟谇百端，夫屏息觳觫，不敢出一词，率以为常。一日，廖遇其人于途，笑目之曰：“君固须眉而巾帼者？何无丈夫气？”其人曰：“君葫芦中可有丈夫再造散，赐我服之，以洗此耻？否则请勿言。”廖曰：“当为君除却祸根，岂特不畏而已哉！”是夕，妇复申申詈夫，狺语哮声，达于户外。廖时被酒微酣，闻之怒甚，急袖匕首，拔关遽出，一跃登其屋，复从檐际一跃下。妇方戟指痛骂，霜锋过处，头颅已落。其人大惊呼盗，廖已耸身远去。报官穷缉，莫知主名。以廖有前时戏言，窃窃议之，捕役时其门。廖曰：“是不可居。”跳身出外，穷走万山中，足为之茧。偶至一岭，下有茅舍三四椽。入之，阒无一人。茶灶药炉，无不具；舍后菜圃数弓，诸蔬悉备；床下瓮中，余粮充。廖意此必清修之窟宅，隐士之幽居，今得而据之，意甚适也。自此独居山中，饥则食，饱则眠，俗虑全无，几忘尘世。

　　如是者不知几春秋，时值深冬，风雪大作，琼树瑶花满山，几为银世界。廖方戴笠荷蓑，踏冰渡涧，忽见一白猿跳跃而至，手持一柬，见廖即授之，拱立于旁。廖展阅其书，云：

　　寂居深山，何以消遣？吾子道念颇坚，终必有成。以子生有侠骨，可学剑仙，特无师授，总难入门。子来，仆可指导一切。今日六出花飞，瓮头梨花春熟矣，特持一瓢，与子共酌，以永今夕。仆居门径未悉，可偕白猿同来。

　　廖即随猿俱往，逾数岭始至。碧宇红墙，有同兰若。双扉正对溪流，度略而过，即见有二三老猿，踯躅门外，若伺客然。廖至，即启门，鞠躬肃客入。将升堂，一老翁降阶为礼，苍髯皓发，神采飘逸。坐定，老翁自言：“程姓，歙人，明季避兵至此，配白猿为妇，能酿百花酒，服之却病延年。白猿今已蜕去，老夫颇通猿语。”须臾，罗列酒浆，陈设蔬果，所奔走使令者，皆猿也。廖饮其酒，芬芳沁齿，胸鬲皆爽。酒酣，老翁弹铗而歌，诸猿曲踊纵跃，作罗刹舞。老翁起立筵前，拔剑旋转，寒光万道，目为之眩。呼令诸猿斗剑，各举利刃，攒刺老翁。老翁赤手入其中，转瞬间，群猿手内剑，尽入老翁手。老翁掷剑于地，顾廖曰：“君能之乎？”廖曰：“不能。”老翁曰：“以君之质，学之十年，可得其半。”廖知老翁为非常人，伏地愿拜为师。老翁乃留廖居其室之西偏，凌晨即起教之，指授不遗余力。

