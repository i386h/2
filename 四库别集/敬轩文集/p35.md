<!-- { "loadSidebar": true } -->
　　正统元年秋山东佥宪刘公九载秩满宪僚诸公属笔于瑄以道其行瑄犹记从先君子宦游玉田时公已自为御史巡歴畿甸瑄时尚少虽未及承顔接辞于公固已耳其风声之清峻矣及其归内台按滇南按吴中按辽左敭歴内外几十余年劲气直节磊磊落落震耀人之耳目而瑄亦得聆其隠隠之余声焉其后先君子官满去瑄亦忝科名滥官风纪时从朝之贤大夫士询及公之履歴则公已佥宪山东矣而谈公之贤者则如出一喙焉今年夏瑄以菲才误叨宠命来佥宪事乃始获识公之面接公之谈因而察公之心迹公之行则畴昔闻公之名与今兹得公之实若执符契以相合盖无丝毫之差爽于是益信公之贤为不诬矣第以瑄晩进谫薄方将每事咨访于公以冀寡过之万一而公又以考绩将行则瑄之慕公得公识公而不得图所愿于公者其情为何如故因诸公之属笔遂道瑄之重公者如此以为公赠若公之声绩久着于东藩名位行将陟于朝着则有公论在兹不复赘云
　　送刘宪副之任序
　　云南古南诏地方数千里境与荆蜀百越接连俗尚犷悍自前古号未易治逮我皇明天覆海宇子育烝黎云南虽去京师絶逺而择人往厘一如辇毂之地由是人亦重慎劝励人有读诗书习吏事进士与上国士齿者比迹相望犷悍之俗遂变为辑柔之风正统元年冬藩臬状缺员于朝上命在廷之臣如例荐举以补其职时山东佥宪刘公士清适考满待选天官遂为所知荐陞云南宪副或者以谓士清老成士云南絶逺地是其往也宁无几微于心哉余曰不然云南虽逺而其民入版图沐休泽者七十余年雪霜时降疫疠不兴人之去来乎其间者若东西州焉刘公兹行方将思所以上副圣天子择贤才任风纪广视聴决壅滞绥逺人之意夫何以逺近出处较计于其间哉厥今仿古出入均劳之制任外官有重望者往往入补京职况刘公以坚挺之资通敏之识出入风纪者二十余年今之往固宜年愈増而气愈壮官弥髙而志弥笃行见树勋绩驰声誉而有还辕结轸之期又岂久淹于南服哉刘公道出山东宪僚属余叙余遂释或者之言以慰其行云
　　杨氏族谱序
　　山东佥宪杨公手其所作族谱一帙求为之言余观其叙厥次也防自五世祖荣甫而下家世古今变迁与夫生仕出处始终既皆歴歴可考据而其本支疎戚又各有统属聫系而不差一举目而杨氏之世得焉公之用心亦仁矣哉且其五世之上畧而弗书阙所疑也五世之下详而不遗传所信也疑者阙而信者传与世之妄拟夸大其宗而援引附防疎畧失实者异矣其用心又诚矣哉合仁与诚因谱以示教自五世而至于十世至于百世公之子若孙咸能以公之心为心而储善衍庆以及无穷则公之宗其有不昌大者乎公以名进士为才御史自在内台时已荷国家褒赠之恩延及其考妣逮陞今职而又诰封其身若家而公之进脩方锐则所以焜燿其宗增光斯谱而贻教后嗣者又可量乎公之家世具见谱系矣兹不复赘姑书公之所以用心而足垂于后者以还之
　　赠佥宪袁茂实考满序
　　按察古监司也上之疎通壅蔽俾一方之吏治得失生民休戚无微不达下之扶植善柔锄薙强暴屏斥奸贪表拔贞亷洗雪寃滞无民不安而又筹度天下之政酌以古今之宜茍有所知见必形诸建论是其职与古监司埒而又有言责系焉任其职者必有刚果正大之徳而又辅之以卓特明敏之才始为不负所任使类非依阿淟涊昧于事理不能为时之重轻者所能举其职是宜国家简任按察必于内台秋官中拔其素有望誉者以任其职视他任使尤慎且重山东按察大臬司也袁公茂实由尚书刑部主事有能名擢佥宪事今九年矣所谓刚果明敏之徳之才盖兼有之故其巡歴部属必严必勤搜诘奸慝遏抑豪暴疏涤枉滞洗濯善柔凡可以去害泽物者为之不厌若饥渇之于饮食累数风纪之事公独得其近而切者克举所职真其人哉公考绩行有日宪僚诸公属笔于瑄以赠遂书风纪之重如此而公能无怠于心无所事而又进于明铨衡之下其声绩大小轻重自有公论者存进秩将自此始异日毕举风纪之大而难者非公其谁望
　　李氏族谱序
　　谱牒之作所以重本始别亲疎正伦理笃恩爱仁义之道备焉故士大夫茍有所作必慎于传信而不敢易其事山东佥宪李公廷珪念其先世培浚本源引迪支条者逺有所自惧传世久逺或失其次而无以笃亲亲之义于是自其髙祖秀以下凡接于见闻者靡不纪録其用心亦勤矣哉吾因考其世自秀以上世居洛阳至秀始徙居偃师二县皆洛傍邑也秀生敬瑞敬瑞生希圣希圣生五子昭焕彬明泰泰字文中即廷珪父也文中先生少以经教授乡里名声大彰彻一时数为人所推荐或仕或否竟不至于大显卒老洛涯有诗集传于家廷珪得家学累官至今职卓卓有立生子柰柰生清白此其一支也文中先生四兄各以其系具见于谱李氏之世亦盛矣哉是谱也既皆廷珪得于闻见而可信者使其子姓宗族一寓目而咸得其世各亲其亲各长其长各幼其幼孝敬慈爱之风永久不衰则李氏之世愈逺愈昌所谓仁义之道备于谱者于是益可验其实矣李氏之子孙其永保之
　　送太守杨廷实序
　　往年余承乏御史丁内艰归山右侧闻知赵城杨君廷实有善政及余上京师道经其邑则见廷实正已驭吏推爱及民兴学养士凡为邑之务先后缓急本末钜细靡不具举益信廷实之善政非虚语及余在内台廷实考绩来天官藩臬以其治状闻于朝又为所知推荐遂陞知南广方上道闻其母夫人讣弗果之官逮兹制终起复河间郡守秦如圭征文以赠之余谓廷实登科为名进士出宰为贤令尹曽未几年而善誉于人人遂有领郡之命廷实虽未到官得试所设施然以其已验之效推之吾知为邑与为郡地虽有大小民虽有众寡而治理又岂有二乎哉向使廷实得临南广之民则其善政之流行亦何异于为邑而泽可逺施则有加于昔矣方今圣天子厉精图治简任贤能惟所宜为不拘秩次廷实之行其见用尚未可量惟始终一节忠乎国而爱乎民伟然为时之名臣则余之知廷实者益无爽矣是为序
　　送黄布政致仕序
　　山东右布政使黄公自吏部郎官陞秩而来其为政务恃大体不为苛察曽未逾年而敦厚谨信之行孚于大僚广恵爱之风被于民吏众方仰公久于职而公属以国庆如京师不谋于朋友不告于左右遂上章乞致所事厥既得请复便道山东将旋归于大江之南余因面叹曰人于一资之荣斗斛之禄犹不能无縻于心公以郎官之显膺旬宣之重秩与内六卿相埒禄不下数百石有地方数千里而年又未至七十乃超然引去公之贤其逺于人哉公曰不然自百执抱闗击柝之吏皆有常职职不脩不当冒滥禄秩以贻素餐之讥吾年虽未至而聪明筋力渐不逮人恒以位逾于徳食浮于事为惧幸逢圣明优礼臣下之恩如天覆地育而不可胜载凡人臣年虽未满七十有可去之状者亦聴其去吾是以恳恳焉果获所愿将以寻吾旧乡之山水丘壑以钓以采以嬉以逰以乐吾桑榆之年得免所谓素餐之诮幸矣尚敢以引去为贤哉余又面叹曰世有不度所能否冒其职而怠其事亦有年已至而尚耽嗜荣禄眷眷焉而不肯去者视公存心为何如而公之贤果逺于人哉公行矣将见士大夫彊而方仕者法公位逾于徳食浮于事之戒莫不尽其忠而脩其职老而可去而进退之义皆可为人之仪矩公之贤逺于人益信矣宪僚诸公咸重公之归而属余言遂书此以赠之
　　送李叅政致仕序
　　江右古文献之邦名人钜士习诗书尚行义进足以有为于时退足以表厉其俗继迹史氏代不絶书若欧阳公陶元亮辈文章政事髙风清节固已名当代而垂后世士生其间袭余风而景贤范者累累焉山东叅政李公江右人也诗书是习行义是尚生逢盛时出其所蕴奋迹科目歴职郎署叅议河南广东两大藩曽未终考圣天子采大臣荐举之公议陞擢今职公既只命就官尽所以报称之道以年满七十于义当去遂上章乞致所事诏允其请乃拏舟将归大江之南宪僚诸公属笔于瑄以序其行瑄因念始就河南乡试时公以叅议适知贡举事瑄既忝科名荷公知尤深逮今二十年矣瑄猥以菲才由内台承乏山东佥宪而公又陞秩来叅大政每追陪旦夕视公为先辈成徳方将事事谘于公而决其可否而公已引去矣是其私情能无望于公乎虽然公之自处审矣绩其学出其有进仕于强壮之年于以忠乎君而爱乎民义也慎其止谨其退乞身于耆迈之嵗于以全其名而励其俗亦义也进退一揆于义而立身求无愧于士君子出处之道盖由其学有所得闻江右诸贤之风而兴起者古所谓豪杰之士公其人欤其名世其垂后固有在矣若夫故乡之溪山林麓足以资扁舟杖屦之嬉逰宾友琴书足以供风晨月夕之笑乐是皆怡老之佳致而公之归固自得之兹不赘云
　　送黎叅政致仕序
　　逾岭而南皆古百越之地延袤数千里危峯穹壁长溪大壑相与削拔回环深窈莫测竒草异木生其间者荣凋花实率不以时循岭东南又皆大海弥漫旋绕每昼夜晴霁涵星斗浴日月水之百恠靡不轩豁呈露至风或作则涛波汹涌喷薄荡摩霆轰毂击声震山谷其雾气澒洞轇轕茫无畔岸洲岛杂国若扶南真腊黄支婆利国之属动以万计而四时温凉蒸烁之气发作无节故居人行旅将息之道为难今山东大叅黎公岭南清逺人也自读书筮仕出入中外多厯年所官已达矣一旦引老将归其乡藩臬诸公有以岭表山川风气之异如前所云者为黎公告且重其归而劝其择地以处焉黎公曰不然吾家岭外旧矣封树成列先祖之丘垅存焉闾里如昨童稚之交逰在焉今之归方将荐苹藻以伸罔极之孝思具樽醪以欵平昔之亲故又乌以风土之异移易吾之心哉余谓不忘所本孝也不遗故旧义也合孝与义可谓笃于人伦将不择地而安矣风土之说诚不足以动念
　　厯亭送别序
　　济水出太行之王屋山伏流出于济源又伏流东走数千里散见于岱麓栢崖渇马之山至济南遂有泉涌出名曰趵突泉之流或派而为回溪驶瀬或汇而为巨浸平湖经带城郭北合清河以入于海其南多美山层峯峭立连峦起伏直与梁岱防徂徕长白邹鲁海上诸山聫络角立相望泉之北渚有古亭遗址岿然尚存即杜少陵与李北海宴集处所谓歴下亭也逺近山光水色浮摇潋灔其上下葭蒲荷芰纷披烛耀其周阿盖济南得岱麓山水之胜而是亭又得济南山水之胜以故往来为古今逰观者之所适正统四年夏金谿王君昌问由监察御史擢陞山东宪副其尊府春官学士公之友刘文谨适以事至京师从宪副君来济南闻是亭之美间往逰焉则爱其山水花草之清丽徘徊终日眷眷然若不能去者既而戒行有日复取道亭下诸公咸赋诗以赠而属余序余谓文谨行千里而来一无所求独能访古迹而适意于山水物象之观因是知宪副君所与必良士而学士公取人之不茍也篇什既具序以识别
　　送孔节文分教徐州序
