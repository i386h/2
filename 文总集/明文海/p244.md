<!-- { "loadSidebar": true } -->
　　六月二十八日执事亵服来访以慰间阔在他人莫不以为简而某则以为爱其相知不深矣乎少焉别去于道间教以勿事文而工于字始聴之以为爱我退思之又疑其为薄我欲黙不堪敢以为请执事之意岂以文为难言非区区之所能学耶以字之工足以深于道有不待于文耶以文与字为两途如公私善恶不容并进欲其专于一有成耶抑以文非君子之所尚耶以某为轻俊不当作文以自壊耶云尔则薄我孰甚且先正立法以文或溺习字或丧志故忧之执事不禁其字而独禁其文非先正立法之意矣文者载道之器圣贤之明乎斯道者必深乎斯文也为圣贤之徒舍文无以谓非君子之所尚可乎文谓之文字谓之字固不可以相通名然学文者不害其工于字学字者不害其工于文可以交致其力而并进不若公私善恶判然为两途而不可以并进也虽不可判为两途亦不可视为一律如仁义二字三尺童子可识可书仁义之理非圣人不能尽而谓字之工足以深于道不待于文者岂理也哉文固难言也固难学也然不悖于理则可谓之文非必圣贤其意渊源其理髙古其词而后谓之文也自孔孟至于程朱六经传记之文凡几类皆听其传于世其不得传者必与孔孟程朱六经传记之文大相谬戾茍有于此惓惓焉惟孔孟程朱六经传记之文是法焉穷耳目心思之力以图之虽区区庸愚亦或可学学有不得不能传于世亦可称于人曰文何可以不能学而不学也或曰文必工而后可否则莫为然今之论文者率宗于韩曰识见博议论正地步髙章法句法字法不茍然其言亦未必能六经也韩子学圣人未六经其言而亦言之则今之学韩者必俟其至于韩而后敢言也俟其至而后敢言则韩之后文寡矣今之时又寡矣执事常为文自以为与韩何如何其于已则轻以约于人则重以周与或又曰与其文不工而不传不若字之工而可传某则曰宁学而不工不可惧其不工而不学学冀乎成志也不成者才之罪也某宁为此而不为彼也且文虽无孔孟之善更千万世千万人传之皆可见其真也字虽善如钟王勒之金石一更其摹已不复见其真矣是故今之诵兰亭之文者皆是识兰亭之墨者曽几何人哉况古之善书如逸少欧阳询虞世南顔真卿赵子昂之数君子未尝不能文不但模写成书与人为誊録而已今之名公钜儒见某未尝有以不可而不勉使学文者独执事不欲某学文而多索其书是以匠视某也果爱耶果薄耶幸明教我无使惑于歧则庶乎称于人曰执事与某为知已也商确之言涉于不敬幸恕
　　答丁鳯仪【童轩】
　　某再拜鳯仪贤友兄足下仆性迂鄙于世事无所通晓惟嗜读书以识理道为务故于众人之所甚好者仆反视以为后众所忽易者仆则先之惟恐或失以是率常寡合于人矧今居闲处独宜足下弃去而不友者顾乃贬损道徳贶以雄文藻句又欲推而置诸卢扁大匠之列何足下之用心殊于人人而有以同于仆也庄周氏云逃空虚者闻人足音亦跫然以喜况若足下者奚苐足慰孤寂者耶然足下既欲置仆于卢扁大匠之列又欲自处以病夫弃材之地志峻而辞卑学优而心下古之有徳必有言者其若是乎然仆闻之时不用之谓弃道不行之谓病以仆迂鄙承乏东台侍从固不可谓时之不用矣然碌碌庸庸无所建明以自表暴于世则是道之不能行也道之不行所谓病者正在于仆未闻已病而能起人之病者也尚敢以卢扁大匠居乎虽然厚徳不可虚辱请以卢扁大匠之事喻之且人之病有瘵者有盲者有痿痹不仁者有结阂者不一类而足也茍使不善医者治焉则瘵必艾之盲必鍼之痿痹必按摩之结阂必疎利之病去而人无全矣卢扁则不然治人之病必以理元气为主滋调补养日累月増闵闵然若望婴儿之长由是瘵者肥盲者了痿痹者起结阂者通非善医乎至若才之生有防桠者有橜株者有大合抱者有小拱把者亦不一而足也茍使不善匠者用焉则桠必熨之橜必刓之大必斲之小必之而木无全材矣大匠则不然于是因木之材桠者为栌橜者为梓抱者为栋楹拱把者为榱桷非善匠乎嗟乎为文亦若是而已矣故文必以养气为主气盛则理充向使不言则已言则蔚然而成章犂然而中度纲目相因首尾相应不犹善医者必主元气善匠者必因其材以适诸用乎彼有号文章家者务剽贼以为竒工斲削以为巧元气日伤材性日失曰吾之文孟轲扬雄之文也吾之道孟轲扬雄之道也噫不亦优孟之似孙叔敖乎是殆病于心而不知朽于根而弗悟也虽有卢扁大匠其能奈之何哉足下有见于此故发言必要诸理吐词必据诸经犹鍼砭不施而荣卫自周斲削不加而绳墨自具庶几无是病而有是材也虽然不知足下欲蕲胜于今之人耶抑欲蕲至于古之人耶茍欲蕲胜于今则凡今之后生新进才读数十巻书者皆能簸弄笔墨操觚引绳以诳耀于聋瞽之俗所谓能若是是亦足矣如欲蕲至于古之人仆则以为必养其气必畜其材【阙】　　天下之【阙】尽格天下之物尽识天下之【阙】　然后始【阙】　　则气不馁而材不匮虽不蕲至于古之人而已至于古之人矣孔子曰后生可畏今之奋然起于孟轲扬雄之后者安知不在足下乎述懐原学答宗谊三篇比旧尤佳鼓行而前此其戈矛也足下勉之
　　答丁鳯仪书【童轩】
　　轩白鳯仪秀才足下伏辱牋教有以知足下志古学薄仕进耻科举之文以为类诸徘优而不足为此皆贤人君子之所宜存非特足下之自志如此而轩之所以望于足下者亦以此也足下之言曰自六经而下越两汉唐宋诸子百史与天文地志厯数兵畧诸书咸欲一闯其门户沿流溯源欲俾区区道其入海之地岂以轩为粗知理道亦尝从事于文艺之末者耶夫以学文之人而欲导以入海之地譬犹适九折之坂而驱盲者先登固将擿埴索涂终日而不得其所向也是故其志则髙其学则勤惜乎所驱以向道者非其人也虽然以足下向道之心汲汲于知茍有知者亦将稇载以进况轩辱在知爱敢不聊诵所闻以少答来教乎轩闻之古今之为文者不一言人人殊有沧海之文有江汉之文有川泽之文有溪壑之文不可一律齐也是故六经之为书载尧舜禹汤文武周公孔子之道昭如日星所以扶纲常阐伦理继天立极垂宪万世而无弊所谓文章之沧海也下及西汉司马迁之史记刘向之説苑贾谊之新书所以述时事敷王道以明治化之本实文章之江汉也唐韩愈之原道原人等篇栁宗元之守官四维等论所以正人心救时弊以推治道之迹实文章之川泽也宋有欧阳修之本论曽子固之洪范传三苏父子之杂著章疏所以陈鉴戒明得失以备为治之具又非文章之溪壑乎他若庄周列御防韩非邓析之书虽时时有合于道其视六经之文殆犹沧海之于蹄涔尔乌足以语道哉然学者要必蕴六经以立其本贯诸子以资其用搜百氏以充其才旁及天文地志律厯兵制之书又所以博其趣也向使弃其本而不求则亦潢潦无根盈朝涸夕虽有器用之良才识之富其能免于蠡测之患乎故轩以为向道者必以六经为之本也六经皆古圣贤之言也所谓文章之沧海也舍六经而惟子氏之求其殆韩子所谓航断港絶潢以望入于海其不可也足下所谓自六经以下诸子百氏皆欲一闯其门户则庶几知所先后矣嗟夫学莫先于立志足下信有志不羣者也志之不已岂徒闯其门户而已固将升其堂而又将入其室也既入其室由是蕴之为徳行发之为文章建之为事业固非今之所谓科举之学可槩论也然科举之学同本于六经同出于子史百氏而其所以不同者非直以其文有古今之殊盖以业其文者率多陋儒小夫惟欲记诵口耳之学窃科名以阶显荣逐利禄以活妻子故耳使其诚能以道徳事业为髙则今之学即古之学又何科举之足耻哉山杨氏所谓科举非所以得人豪杰之士由之而进者此也足下固不能无惑于此而其志不欲以利达为急亦灼灼明矣轩于足下为同门而于所学忝同道故因足下之请自不知其喋喋如此辞鄙义拙惟足下亮择焉幸甚轩再拜
　　与文宗儒书【李东阳】
　　承手书知沧洲集已録出将就梓足见惓惓故旧之意亨父有灵当怃然于地下矣但所示様本每巻前一页有撰述删定校正刋行等名号似为不典此集为沧洲作何必言撰旧藳去取乃诸同年更议互订何以独归一人校正之职乃后生晚进施于前辈者尤为非当而刋行名氏则宜执事着一跋语殿诸巻后亦未有标于巻首之例四者之中无一可者且今韩栁李杜诸大家集本具在其有无事例不辨可知至于栝苍乃处州郡名施于亨父又不知何以为据向所奉托止云録藳重订乃可入梓正恐有失而不意其失之至于此也今望亟以録藁见寄如已入梓亦须除此四行各以巻后五言律一首以补其阙庶免贻笑好事为盛徳美事之累惟深谅此情不吝改作为幸不然则不若不刻之为愈也辱示近什尚稽攀和正坐此事惶惑故未暇及耳不罪不罪
　　上杨先生镜川公【章镒】
　　近承先生不鄙节以所着文稾见授命镒订正亥豕鲁鱼且俾差其优劣顾惟朴騃之资乌足以当昭明之任然而身处寂寞困顿之郷日无轇轕倥偬之务安敢虚辱尊命而不用其心也哉连日庄诵始得以究知万一盖先生之文气焰似韩骈俪似栁要之皆雄健奥衍而无艰澁枯槁之病若走轻车于熟路也若长江大河滚滚东注而不竭也若蒲捎駃騠不施控勒而驰骤于康庄大道也反覆而涵泳目悦心醉恍然深入寳藏瑚琥珀精金大贝照乗之珠连城之璧充牣于前则固已识其为希世之珍皆欲把玩而不忍释手第愧非石崇王恺素有而富畜之者夫岂能妄议其价耶纵使勉强一置其喙必将以好为恶以称意为怪岂不重贻识者之诮哉虽然愿窃有告也粤自西汉文章家若司马相如董子扬雄刘向之徒卓卓乎不可及其所以传后者皆不见其多仅仅有数唐之韩栁并驾齐驱其集除诗赋外诸体之文韩三百余篇栁四百余篇而已其他不能徧举今先生文集镒所见者计自天顺戊寅以至成化癸已十余年间篇数已兼韩栁二家戊寅以前癸已以后未及见者尚多合而计之无虑千有余篇可谓富矣镒不敢更以前贤渎听如我朝杨文贞为文亦负重名正统间有东里集行世人皆愿见而乐得之近者其子导刋其全集人厌其烦未及展巻而先已欠伸矣文果以多为尚哉先生著述不特文耳外又有诸体诗有私抄等书几至充栋若一一刋行为费甚大莫若敛博而约之乃为精当事在先生亲自裁择以定去取行世者诗歌为类文具诸体各不过三四十篇亦已多矣余为别録以藏于家可也镒又惟诸家文集以年所为类者不若以体制为类便于观览他日定稾以体类如何愚不自量狂僣之甚望矜恕而允听之万幸
　　与李空同论诗书【何景明】
