<!-- { "loadSidebar": true } -->
　　直尝慨古军政司马法不传而孙吴独以辩谲徼称武经非王者宜用有长老先生哂曰子无异也夫易传戒机事不宻孔子贵好谋有成兵家多算胜少算不胜此虽黄帝太公不能违也而况后世乎方猾夷之剽攻巨盗之盘噬羽燧交施主震民摇师兴十万日费千金存亡死生嘘吸霄渊而将兵者不有竒算密画以取胜敌乃曰我为王道是不仁之大也黄帝太公之异孙吴非异其法异其心也心之公私即道之王伯分焉子乌得废其法乎久之目击倭虏为变一时诸将败衂漂血千里其间非无鸷击颷发之士而佣帅寡于宻策愞夫诎于先发往往为贼计所乗然后知孙吴之不可已而讶上之人之未有以教也孙呉之书具在世之武胄有终身莫谙其名文者或谙其名文矣又止于墨诵应科竟未能有皎然试之其身者则何殊吾党之诵孔氏而未能身明其道者也夫孔氏之能兴治已乱至明也人不能身明孔氏而治之莫兴乱之莫已则尤孔氏之不效是重诬也今之诬孙吴者亦然以不教之将抚不链之兵一旦事起上下靡从徒使文臣辍民务以经武事齐民既出食食兵矣乃复荷戈而代之死以至近募逺徴莫非朘闾阎之膏以填其腹盖宼未殄而国已先瘅矣所用非所养所养非所用则以不教将之繇弊也而谈者乃咎诸时势将卒之乏不亦左乎侍御近麓李公承命按蜀曰吾所按惟文武大事而树风正表既丕振斯文矣又念蜀地近多故而武弁坐遐僻无从得书乃属阃司管君某陈君某刻武经七书遍示各将佐而属直以引其端直因述其防为执事者深瞩其六韬非出太公穰苴尉缭文非古兹不遑论著
　　瑞泉南先生文集序
　　予自童喜攻文词骛为竒诡不肯休颇自矜严以号于人曰古诗文法当尔也比壮有先生长老训之曰若小子奈何以万镒珠弹飞肉不可还以连城湛卢辟锦石不折则阙寕不悭乎今夫人至灵者心也而道出焉可以三天地首庻物自陶唐氏得之以协万邦有虞氏得之以光海隅三王得之以式九围清四海尹陟得之格皇天周公得之兴礼乐孔子得之卒为万世师系其大哉奚啻万镒连城而子小用之奚翅弹飞肉掘锦石吾不暇为子笑且为哀之予始闻搪焉若有阻也而问曰文终不可为乎曰文者圣人之所有事也吾告子以协万邦光海隅式九围清四海格皇天兴礼乐师万世文亦至矣圣人奚不为文哉且子之所谓文是犹女归刺绣文之工而未覩山龙火藻之从生是犹宋人雕楮叶之竒而未知徂来新甫之松栢之为真也是奚足语文子不见自汉司马相如工富丽中人心髓延及魏晋六朝凡数百年刼夺不可已甚矣哉其祸天下万世之蛊毒也子尚攘攘焉慕之以夸严于人仁者固乐为乎予于是惶然汗下口禁不能言又怳焉若有醒也已而悔弃所习凡有年矣虽未得于道然灼然知蛊毒不可近又未尝不自哀且以哀人雅闻渭南瑞泉南公少喜词赋日为数千言既守绍兴偕其弟姜泉公闻阳明王先生语学遂悔弃其宿习奋志求学葢有先得予心之所同者当其时王先生始以学倡东南要归于本心正所谓三天地首庻物者而信者尚希公生闗内居西北为辞赋薮乃一旦弃去变而之道岂非所谓天下大勇者哉公既闻学以书扺其侣马西元溪田诸君挈而之道诸君错愕不能决第称公之言以为宏大不知公既泽于道而文之犹之覩山龙火藻自不屑组绣树徂来新甫之松栢者固知楮叶之不足矜也先生既终之几年姜泉公裒其先后诗文得若干巻已付之梓姜泉公之子叔后予友也以序见属予考公方强闻道未传年而逝孝友之徳循良之政风被四方久矣向使天假之年公所就不可涯进则格皇天兴礼乐退则求为万世师无不可企者悲哉已矣兹集之刻俾世之弹飞肉掘锦石而矜为组绣楮叶者读而思之慨然感于公之大勇咸有得于大小虚实之辨则斯道斯世之从系不尠小也序恶可辞
　　别赵尧卿序
　　果州赵景雍尧卿少慕圣学游庠厌举子业求诸物理茫无入又厌之遂偕其友二三子者去而学仙释既独反正阅十年矣适予视学按果乃介其子庠生从吾者从予订学无一不契时年六十余而志弥劲而功弥殷予以病致归尧卿买舟浮江别数百里外请曰雍也幸有省又安得令二三子翻然归乎予仰而叹蹙蹙然而恻曰吁哉难言夫二氏之于圣人不异于异而异于同今世儒守吾之粗而异攻彼之异而粗非不厉戈矛严藩堑也不知肘腋之士方退考其有同而内顾决裂靡所从归则又安得不舍而趋之乎是则世儒之驱之也乆矣吾与子又恶能使之归哉虽然子不闻之有天者有天天者有地者有地地者二氏以为吾得其天天地地者足矣吾焉知其他不知圣人得其天天者以成天而物无不覆得其地地者以成地而物无不载是故二氏之私不如吾圣人之公也二氏以为天有时隳而天天者无隳地有时裂而地地者无裂吾得其无隳无裂者足矣吾焉知其他不知圣人虽物无不覆而不隳者固自若也虽物无不载而不裂者固自若也是故二氏之偏不如吾圣人之全也尧卿盍为吾告二三子公者圣人之所以尽性者也全者圣人之所以至命者也二三子全性命无以为则又恶能必为其私且偏而不为公且全乎是故善辨二氏者辨异于其同吾知归者之不独二三子也此予之所以别尧卿者也复何言
　　梁陶贞白先生集序
　　夫性命之精不以生存不以死亡故老子曰死而不亡曰夀其谓不亡非后世名与教之云也彼其身有不可亡者虽以后天地长存可也是以孔子与老子未尝二然孔子翕张变化如四时之并运而大业以生岁功以成故万世仰其为圣之宗老子固欲治天下而张之意取数也少翕之意取数也多是犹执秋冬而废春夏其于岁功乖矣然遂谓其秋冬之气非四时并运之气也则可乎故孔子不惟不绌老子且复叹其道而师之后世儒者动舌则绌老子然其于性命之道莽如也是当为纯孔子徒否耶夫纯孔之徒已不可多觏借后之世有纯老之徒焉虽与之游而咨之可矣况夫有得于性命之道而不为老之纯者谓不可因其遗文以得其人之世也斯不亦过乎贞白先生陶景生于齐末少读仙箓夐焉有志然犹贯联于周孔之教硏精于金石之奥怃然以济天下拯苍生为念仕于乱世优游卒岁而未尝遽藏年及四十神灵知几乃始挂冠神武门外遁去时既以隐居自号茅岭自终而犹有敖散谈空之慨与夺纷纭之悲则又未尝不心在当时而隠恻于含灵也恭虽翕之意多而亦与丈人荷蒉之俦异矣至其耆年迁化屈伸如常而顔色不改此非性命既全离合在手所谓死而不亡者欤是其宗虽逺出于老子吾不谓其纯老之徒者也尝读其传思覩其人以为后世儒者或不及求其遗文阅之迄不可得防吏部黄君大雅博物搜求竒得其文集冩本于吴郡黄勉之勉之欲梓未及余十年吏部君因复校缉属萧氏刻之而以序见命直始得覧阅其指发元防则略具于答朝士大夫一书当时序者钦其博综咸方之刘向马融之徒是议其毛甲而遗其肤肉其于神髓大相万矣余因推广其道爰达于孔老遂以复吏部君
　　硕辅寳鉴序
　　儒者称大人之学岂虚语哉孟子云万物皆备于我既曰备我则天地民物通诸人心有痛痒焉其大者固然也而君相者所以行其大之具而制与文乃所以行大之迹而大弗在是也是故得其痛痒之固然者以立大之本而出制与文则可以裁成辅相左右斯民夫是之谓大人之学繇载籍以来若古臯益之徒大者着矣而尤详于伊尹之事尹始一耒夫耳非其道义虽千驷一介不以自滑如其道义虽五就桀汤不以自嫌弗自滑故忘利不自嫌故忘名利与名既交忘矣则尹何心哉心乎尧舜君民而已矣夫尹心乎尧舜君民故君不尧舜若挞之市民不被尧舜之泽若已推而沟之尹之负痛痒甚矣尹能一日已乎故尹之道所以能佐时保衡格于皇天卒售其志盖其大有本也是故尹者古今之相凖也山甫以后斯义无闻孔氏之徒阐发大学归于知本可谓至矣而未尝一试由秦逮宋阅嵗二千阅君凡百阅相凡几百然皆不知所学之大岂天未欲续尧舜三代之治者与抑后之儒者暗于反本徒以其制与文者当之世君时宰望其籓垣悸而却焉故也而斯民一何罹于涸辙之久岂不悲哉余友耿在伦氏持御史符督南畿学日以大学廸士间摭古今硕辅事要凡若干人编曰硕辅寳鉴附以讃述意勤而防逺缄书数千里外属为序题某何足以与此然俯仰数千年间未尝不抚巻低囘盖繇山甫而上其道行繇山甫而下其事近耿子之意以为事近于道者当时君民尚食其福向使此诸君子皆志于大学而反其本其福斯世讵止是哉乃若时际道明之朝身事圣修之主賛平章而翊协和咸揆自瘝躬敷锡皇极俾天下士有不知反本而甘为叶言者则樵夫耻之罄伊尹之衷蹀臯益之辄偿孔子孟轲之所未酬斯则万世一时也宇宙一机也寕不重延颈于今日
　　王氏内外篇序
　　夫学得其本而后治得其要学不得其本而独堂皇其言曰吾学在是吾治天下在是是犹举乱丝不辨其绪其祸斯人必无捄矣往荀况氏好论修身治世纚纚焉其言之也然而其待试之则以乱世王荆国自恬经术龂龂然语于君也然而其身试之则以残民何以故荀氏迄不知性荆国主在法制固皆恣其习闻而自谬为实见也且夫登泰山者身履其全虽防言之而全者见其他得其一曲一隅往往诧为图记以彰大之后乃有因圗记加圗记者足未尝一涉而曰是真防山也异时有躬履泰山者语以神霄之巅坐抚羣峰而笼簇八荒辄反弹射之谓非吾圗记所有则习闻者夺之也彼又乌知祸之所抵也哉是故君子非必得已也而言不可苟已予邑王自斋先生生有操持既长闻东越之学曰是独有本也遂私淑而学焉已而举乡籍得令掲阳以不谐上吏遂归既老学益明观于时务益审则慨然自幸曰此非一人一家事也乃不自已摅而成书其首篇曰静谈次篇曰法言而又有势论及驭夷御盗闗治体者别见于文集中欲以示诸人人而逮来世予获读之未尝不三复三叹也昔者成汤与孔子非所谓身履泰山者乎其于性咸槩言之曰惟皇降衷下民若有恒性曰成性存存道义之门夫衷与存存葢言心也谓衷为性谓性之存存为道义之门则自古未有外心求性外性求道义者也故知性则能尽心尽心则天地万物之理得故曰正其本万事理虽治天下有余地矣季世儒者非不见泰山然止得其一曲一隅而独图记之为详后之专信圗记者则喁然曰理在物当物物而求之不揣其本而齐其末其流纷而无统执一而不可达而犹自信为图记之真间有躬登泰山若东越一二君子则至今弹射之不已天下学士至于讳言本而甘守习闻之一偏则已非一日矣先生之学得之东越为多其曰性也者心之本体也又曰惟无物然后能物物无物见心物物见性斯则上与汤孔所槩言下与无欲为要廓然大公之防如出一撰虽其内外篇中节目扶苏殆数万语然皆遡其本而出之絶不狃于旧闻之谬将令是篇示诸人人逮于来世皦然而明且行之胡不可也予昔炙先生覩其方格凛若严师又性不喜辞华则其为言岂欲苟与穷愁著书文采表见者争后先耶仲子一俞与予同出罗文恭公门尝手是篇属邑大夫唐仁卿校之属予序之予因题曰王氏内外篇而其他文则犂为王自斋先生文集而论叙于其首葢益幸知本之举必有明且行于世也先生名贞善字某自斋其号一俞字信卿今为呉川令














　　衡庐精舍藏稿巻八
　　钦定四库全书
　　衡庐精舍藏稿巻九
