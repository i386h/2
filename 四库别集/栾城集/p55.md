<!-- { "loadSidebar": true } -->
　　【令{羽毛}以率府率讲书授通直郎】

　　敕某：先皇帝厚于宗室，勉以为善，有能通于经术，率常试以吏事。尔诵习典谟，明其义训，往服通籍之宠，以为维城之劝。可。

　　【张古知登州】

　　敕某：文登滨海，有边防之责，士出守其地，非选不授。尔服勤南宫，以积劳而往，勉自修饬，无忝明命。可。

　　【高遵易改知全州】

　　敕某：黔南虽远，而任寄为重。尔以亲往，惮于险艰。改命清湘，以安禄养。孝治之笃，岂惟尔私？可。

　　【何琬工部郎中】

　　敕某：昔汉宣帝信赏必罚，综核名实，至于技巧工匠器械。元、成之间，鲜复能及。永惟熙宁、元丰之政，其微见于百工之事，与汉宣比。朕虽继之以恭俭，而至于练精之功，其可忘之？尔历使诸道，吏能有闻，入赞冬官，励精庶务，勉循旧章，以毋失其故。可。

　　【崔公度知颍州】

　　敕某：汝阴土沃民夥，有鱼稻之饶，而讼诉之烦，亦倍他郡。守得其人，则湖山之胜，足以为乐。苟非其人，犴狱烦多，日不遑给。尔蚤以文词备选，更践吏事，亦云久矣。勉勤政事，毋为颍俗所挠，以称朕命。可。

　　【黄礻知宝州钱师孟知横州】

　　敕具官某等：领南诸郡，土旷民稀，而密迩夷落，以疆埸之政为重，故守土之吏，常选于右府。以尔礻仕至通籍，而师臣任以军政。以尔师孟虽为勇爵，而习于文法之治。安城宁浦，有民有兵，其先为安靖，以待外侮，知予所以命尔之意。可。

　　【石景略可宣德郎】

　　敕具官某：朝廷因唐之故，以六曹寺监纲纪百执事之治，凡祖宗法令之旧，合散出入，有司有不能知者，是以分命近臣，条析为书，于兹历年，尔与有劳焉。功虽未究，而考应于格，举自县令，置之通阶，毋郡邑之劳，而被斯宠，尔其勉之。可。

　　【范纯礼发运副使】

　　敕具官某：庆历名臣，莫如文正之贤者。朕访其后人，置之于朝，如见遗老。以尔慎靖而文，肃恪而通，能世其家，是以擢于文昌之要，付以礼乐之事。而乃畏避权宠，自嫌阀阅。东南漕事，国用之根本，任人之重，朝廷难之。均通有无，以实中都，非特私请之便，实亦当今之急也。可。

　　【张汝贤右司郎中】

　　敕某：东南都漕，出纳财赋，几半天下。左右都司，综执纲纪，与闻治要。虽有内外之异，而用人之慎，其选维均。尔比自文昌，出总馈运，治办之称，朕用嘉之。还尔旧司，益勉毋怠，以称朕委寄之重。可。

　　【韩宗道太府少卿朱光庭太常少卿】

　　敕某等：西汉之治，以九卿为重，隋唐以来，政在中台，则寺监之事，盖无几矣。然至于奉常司府，礼乐财赋之所在，用人之慎，初无闻焉。宗道奋于世族之良，练达政治之要，光庭比自谏诤之列，出佐纲辖之司，而皆敦朴自守，才力有闻。擢居二寺之重，益观历试之效。深自勉励，以究成功。可。

　　【李之纯宝文阁直学士知成都府】

　　敕：蜀虽险远，而民习礼义，易与为善，难与为非。一遇循良，怀之没齿，少加虐政，病不自申。昔张咏出守，方兵革之后，抚之以义，民欣戴之。赵奉使，方泰侈之余，节之以礼，民安乐之。及其复来，吏民欢呼，唯恐其去。得失之效，昭然著明。具官某，性本靖深，政实宽厚。处东南苗役之际，简以易从；当西南征伐之冲，安而弗扰。遗泽犹在，父老知之。是以改重职于西清，付遗黎于右蜀。勉因旧治，追继前人、毋使张、赵之贤，独专巴汉之誉。可。

　　【廖正乙秘书省正字】

　　敕某：朕登延俊良，策之翰林。尔推言往古，以及当世，挺然不回，朕甚嘉之。东观图书之府，挟册考义游于其间者，皆士之选也。尔往讲习道艺，长育才干，敦业以待举，吾于养士亦厚矣。勉于问学，思所以成之。可。

　　【刘舜卿加遥郡团练马军都虞侯】

　　敕：朕临御华夷，不求功伐，本欲屈己以安众，故务柔远而息民。蠢彼属羌，夙号逋寇，诱陷思立，得罪先朝，置而不诛，冀其改过。乃敢结连西夏，攻围南川，窃据边城，窥伺便利。天夺其魄，无复畏忌之心；人嫉其奸，思致殄歼之勇。时予良帅，集此肤公。具官某，学通诗书，才任斧钺，静而知变，勇且有谋，至则避其锐锋，去则攻其不备。临洮坚垒，破不崇朝；讲珠长桥，残于一炬。元恶授首，种羌震惊。折馘执俘，恩既均于诸将；发跃指示，赏不可以逾时。宜锡州团之名，仍迁军候之职。河湟遗种，未忘反侧之心；帷幄深谋，当审恩威之用。勉思全胜，以究前功。可。

　　【游师雄改奉议郎陕西运判赐绯】

　　敕某：伐叛柔服，朝廷之大义；避实击虚，将帅之成算。尔出使西鄙，灼知虏情，能宣朝论之详，以助元戎之决，缚致首恶，壤其密谋，诸羌震惊，边吏增气。遂以文史之旧，与有干戈之功，增秩易章，未足为宠，奉使将漕，益观厥成。予欲戢兵，固所望于尔者，兵利乘隙，岂可以为常哉！可。

　　【廖正古通判沧州】

　　敕具官某：景城负海带河，为一都会，养兵备边，任兼将帅，当得才士，往为之佐。尔昔为小官，疾奸除恶，以能名闻。祗服宠命，勉思所以为报。可。

　　【庞元英鸿胪少卿】

　　敕某：朕嘉祖宗将相之臣，有德于朝，有劳于边，访其后人，长育成就，以劝励百辟。矧尔风力强济，出入有闻，赞导国容，职高而事寡。兹朕所以追宠先正之意，尔往勉之。可。

　　【张琬知秀州】

　　敕某：有司进退多士，必以资考为之铨次。尔入官虽久，而法当为邑，擢守嘉禾，出于异恩。其克临民以宽，勿为苛亟，驭吏以严，勿为姑息，思所以答奖用之意。可。

　　【曾孝序通判莫州】

　　敕某：河决而西，北方并塞之地，频年水灾，民艰于食。尔以才选，往贰守事，其思所以均通有无，疏导堙塞，使吾边民免于流徙之患，则吾尔嘉。可。

　　【刘言可内殿崇班】

　　敕某：尔章献外家子，生于纨绮，而能勉自饬励，以成淑均之行。选与宗姻，既缘华族，特增美秩，兹有旧章。益务自修，以永终誉。可。

　　【张峋户部员外郎改户部郎中】

　　敕具官某：尔既出使近部，入赞民曹，其为属任均矣。然犹以资考之异，别中外之名，用人之慎，国有常典，益勉于事，以观成功。可。

　　【韩绪等】〈西贼攻围镇戎军南川寨等处，绪等战守有劳，或复伤中，韩绪、

　　〈西贼攻围镇戎军南川寨等处，绪等战守有劳，或复伤中，韩绪、韩进转二官，杨吉、池评、赵说、臧逊各转一官。〉

　　敕韩绪等：夏戎背恩，侵我疆埸，犬羊之群，遍满川谷。诸将戮力，清野以须，或斩馘酋豪，折其凶气，或坚完壁垒，保我徒。虽矢刃夷伤而忠节弥壮，遂使丑类夺气，引兵遁还，得不偿费，无以复令其下。论功行赏，国有旧章。酬其劳能，增其爵秩。朕既无德不报，尔尚勉于立功。可。

　　【蕃官党令征揽哥赵令京覃恩改官】

　　敕某等：朕嗣守丕业，凡在臣庶，罔有内外，咸欲先之以恩，而后责其所报。尔等守在蕃服，世笃忠勤。朕不以远故遗尔，增秩赐邑，与朝臣比。勉思自效，以答恩宠。可。

　　【顾临再授给事中】

　　敕：朕历观多士，惟有实者可以久用，而不见其败。若夫无实之人，朝为端良而莫入于邪。具官某，质重而文，不阿世俗，比从将漕，比从将漕，擢置东台，封驳之风，震竦朝听。旋以河漳之害，出使赵魏之冲，而直声在人，公议所惜，因其入奏，俾复旧司。勿改平日之心，审察未行之政。朕有过举，不惮改焉。苟无布于四方，害及民物，则朕为有知人之哲，尔亦有常德之誉矣。可无勉哉！可。

　　【孔文仲中书舍人】

　　敕：政令之出，公卿为朕行之，而台谏为朕言之。方其未行，内史舍人得闻其议，与其既行而后言，孰与未行而议之哉！具官某，蚤以直言，铺陈治要，流落虽久，气节不衰，比自右史，迁长谏列。朕审听其言，未尝吐网茹柔，慨然有仲山之节，是以擢置西掖，试以代言。夫文墨雍容，既尔旧学，论思密勿，毋替前劳。可。

　　【张颉待制河北都运】

　　敕：河决累年，堤防未立，西山诸水，汗漫无归。属此秋霖，鞠为污泽。朕北顾之念，寤寐不忘，虽振廪已行，而宿麦未广。欲使斯民无艰食流亡之患，要在使者有爱人恻怛之诚。具官某，早分刺举之权，旋委方州之重，以勤劳久次之选，居出纳右部之繁，赵魏之忧，宜任其责，农桑之政，勉尽所宜。特加延阁之华，以重外台之寄。可。 
　

　



　

　
●栾城集卷三十一
◆西掖告词五十一首
　　【太皇太后三代】

　　○曾祖琼魏王

　　敕：朕祗事东朝，朝夕咨焉以从政。乃者躬见上帝，升侑神考。克以眇躬，率行盛礼，思所以仰报于慈训，谓莫如追宠其先人。太皇太后曾祖某，蚤事章圣，蔚为名臣，智勇冠时，忠勤没世。决策澶渊之役，卒致匈奴之和，勋列鼎彝，庆钟任姒，赋政帷幄，泽被海隅。家传异姓之王，誓坚带蛎；恩加千里之国，昭示子孙。其尚有知，服此休命。可。

　　○曾祖母李氏燕国

　　敕：朕嗣守鸿图，初见上帝，推衍天泽，丕冒海涯。矧惟文母之家，尊为外戚之冠，恩自近始，宠无与伦。太皇太后曾祖母某氏，藻之仪，敬而不渎；珩璜之节，动必以时，作嫔大家，肇锡余庆。宜新汤沐之奉，以追窀穸之荣。音徽永存，尚克嘉此。可。

　　○曾祖母李氏韩国

　　敕：和熹之庆，兆自高密，外奋武功，中笃淳行，闺门之风，比隆儒者。维我圣母，钟庆烈武，积累之厚，追配古人，宜其室家，并受光宠。太皇太后曾祖母某氏，夙被女训，有《鹊巢》之风，能使君子，成《羔羊》之行，德配图史，福流子孙。肆予熙事之成，宜锡大邦之宠，服我新命，贲尔旧阡。可。

　　○祖继漫王

　　敕：朕惟祖宗功臣，能父子相继、勋业不坠者，惟曹氏、高氏，克显于世，而皆笃生圣女，辅成二宗之内治。今予神母，实亲庶政，均覆内外，是用宠其先人，以慰慈心。太皇太后祖某，武力自奋，家声益茂，出拥旄节，入董环卫，与汉辛氏武贤、庆忌、唐李氏西平、大凉，较长挈大，罔有惭德。兹予大享于合宫，思与懿戚共享其福，大邦名城，尔实宜之，肇封荆楚，以福尔后。可。

　　○祖母康氏鲁国

