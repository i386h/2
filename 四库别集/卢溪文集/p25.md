<!-- { "loadSidebar": true } -->
　　司马子长欲观天地山川竒伟秀絶幽深穷怪之域览其气状发为文章事业有以惊世而絶俗者必曰上沅湘观九疑是知沅湘九疑之间果有竒伟秀絶幽深穷怪造化之所磅礴其气蒸为云霓散为祥光五色其产为楩柟巨材丹砂玉石古今幽人释子神仙得道之士徃徃相望而出余以罪谪居沅陵闻有梁君者字养源荆楚髙人常登进士第仕至慈利令不乐从事于役年尚强也致其政以归于书无所不观又读黄帝老子释氏之书而超然自得于言意之表其心泊然无可系也尝着老子道徳篇论防言奥义深探出老氏之心胸涣如氷解冻释垢尽鉴明凡夫庸童皆可由是以入圣人之道而探其宗指葢其道本于清净恬淡不争而天下莫能与之争方今主上兴圣统立太平之基正用此道理天下而不以兵强然则篇论之作非有不合于时也葢天地之平道徳之正妙体本然不烦绳削而自合耳公卿大夫有取其书以献焉必见重于世飬源可以出而仕矣
　　送黄秀才序
　　背衡山南走八九百里有岭平地突起其髙不知其几千丈郴之为州倚岭之北韩退之尝谓中州清淑之气于是穷焉葢天以此岭限南北而清淑之气至是而不得过气之所穷而不得过必蜿蟺扶舆磅礴而郁积退之意其必有魁竒忠信材徳之民生其间而又未见也余宣和庚子秋至郴考试贡士见其山川之美实然又见州之杰士何民师宏文博学今四十三年矣近才为复州守其郁积之气尚未发见岂其抱材隠而不出者耶黄子郴人也不逺数千里游学吾邑民师以书先之道其有志于学夫自郴阳﨑岖数千里至江西诚有志于学者也况子文行俱美郴人视子巳如沅江九肋鼈当于郁积穷困中遂奋发而争竒以出可乎试以此示民师年月日卢溪王某序
　　送刘得升序
　　占验之术杂出米盐世之谈命者未有不本于五行星辰以推人之寿夭贵贱卖卜长安市者其术一律也安成刘得升初业儒略通易经大衍之数后遇异人教以算法可逆知未来之事其数积至百千万亿无涯涘特凡人鲜能工之惟儒者精专而识其要故能不失万一于掌握中言事未尝不效也得升为人纯孝今有先儒坟墓之寃欲诉于当途而贫甚若朝夕不能以自活友人刘必大彭清老诸君咸以文字勉之既挟妙术以行吾亦知子必不羇旅憔悴而落莫以归者也庚寅中元日卢溪王某书

　　卢溪文集巻三十六
　　钦定四库全书
　　卢溪文集巻三十七　　　宋　王庭珪　撰序
　　送刘天游字序
　　古之学者必期至于道学不至道则知人不知天造物者之赋于人也以天不以人而俗学之士缮性于人以亡其天故遯天逐物驰鹜于人间而不知返庄子曰心无天游则六凿相攘刘太虚诸孙皆俊秀名九垓者时从余游方冠时请字于余余字之曰天游而语之曰昔卢敖游乎北海至于蒙谷之上见一士焉敖自谓能穷观于六合之外欲友其人若士者笑之曰今子始游于此乃谓穷观吾与汗漫期于九垓之外竦其身入云中敖仰视弗见若有丧也始自叹终日行不离咫尺而自以为逺不亦悲乎天游志大而心广漠视九垓之外一举而千万里非局局然有封畛者所能至也故善学者必观古人之不可传不可知处始识其妙齐威公读糟粕之书于堂上始知斵轮之妙不可以手传鸿蒙拊髀爵跃掉头曰吾弗知吾弗知夫弗知者乃真知者欤学至于此以之经世则知有不器之器不用之用无施不可也故并书以示天游
　　送子野东游序
　　刘子野秋试不利槖其书欲东游谋入太学夫太学者贤士之关也髙堂广厦层檐飞阁矗在天半如清都道山蓬瀛之居四方豪杰充塞其中未易掉鞅而入也子方战艺不得其志乃勇于是行岂非以方州科举之弊近嵗主司或蔑公道不若太学之公无私邪其志亦逺矣万一随牒一试而入焉执经升堂问道于国子先生其门髦士以千数皆角力杰出有迁揉磨琢之益子能择而交之行成而名立无患有司之不公况今主上修法度兴太平退黜不防之吏取士之源复清孰敢黩货而冐禁耶自成均至于四方万里其选举之法无异道也霜风动天草木黄落行矣自爱期子早归以荣其亲
　　赠饶子序
　　饶子本书生挟命术游四方去年秋尝谓余言大江之西荆湖之南有贤人焉以五行推步得三数人是三数人者皆蕴公辅之器瓌磊竒杰名重天下当今接翼而起或指日而知诏除下已而果然虽深于五行者亦骇其言之异葢不知饶子多学占验之术兼用相人之法察色而知之故其精如此今通都大邑岂无落魄不遇而从唐举相者乎他日怀黄金之印结紫绶于腰食肉富贵者宜未忘子之言余亦以是卜子必不覉旅顦顇而终穷困者也
　　赠刘呈才序
　　吾邑僻在一隅山水亦竒絶故人无贫富皆喜教其子弟其父兄甘劳苦日求锥刀以给之间有不肖堕废不能自振立自后乡闾不好善者皆目而靳之至今以为谚童子刘呈才与余比邻七八嵗时能吟诗其父世名医有隂徳在人谓乡闾之谚不敢求人知挈来示余已十嵗矣指物命篇顷刻成诗间有好句不觉倾倒始惊而誉之乡闾闻者不惟笑子之父又且笑余之誉子也岂人情见其朴者鄙其成狎其防者薄其长哉今又日能讲千言学作议论已如鸳雏五色囘翔近人自加怜爱虽羽翮未成决非蓬艾间物也要当从良师友以成就子之美才某人吾友也于子有乡里之契其往从之以是文杂束脯以进必为子动容昔金谿方仲永生五嵗已能吟为四句诗至十二三反不如前时又七年泯然众人荆国公以谓其通悟受于天也卒之为众人则受之人者不至也子今读书视前日益有加则可以贤于仲永然后不孤余之誉子矣
　　詹澹字序
　　诸孙侄名皆从言而字之二孙独防而未字夫泰山东鲁之镇山其雄大秀杰之气亘緜数千里奄有防而夫子洙泗之乡在焉诗曰泰山岩岩鲁邦所詹阿馨名詹字之曰岩鲁天下之至美非刻意力行智巧者之所能得而常出于平易恬淡澄清广漠之中如海焉澹然无涯矣干端坤倪万象倒影百川归之不可为量数彼擅一壑之水以天下之美为尽在已者特未识海之大尔庄子曰无不忘也无不有也澹然无极而众美从之阿鸿名澹字之曰无极詹也澹也尔其思吾所以命名之意极其所学求万物于一性之中将有得于心亦不自知其至焉耳
　　送李生序
　　余少年时急于进取欲与四方豪英争得失惟恐不崭然以出也是时有日者李生名景尝为言得失辄中由是宾兴州里升辟廱试礼部皆往问焉今弃官筑茅屋于卢溪之上将二十年泊然无求自足于尘埃之外无复往时之念李生术益精言事益中虽欲髙张禄位杂死生祸福之变以撼吾闗键不可入矣虽然世之英伟豪俊有志功名之士与林栖谷隠者异趣以子之术遍求而物色之预以告成他日以验子之术子其行焉
　　送卜者吴唐佐序
　　建安吴唐佐值乡闾之乱覉游江南谈五行卜筮之术寖闻于人余邂逅安成僧舍适有疑而叩之初布二十八防终易卦相出入其言祸福如养由基之射无一不中特与市肆论星禽者轨辙颇异岂吴君本儒生通易象兼以彖系之辞断之而然耶今将徧歴江南穷山巨麓有贤士君子隠于其间者假君之术以问之曰厄运将亨明天子在上可以出而仕矣
　　赠尤生相字序
　　尤子以一字言人平生此何术也其説以为书心画也心正则笔正昔人见顔鲁公字知其为忠臣烈士道徳君子其刚毅不屈之气凛凛见于字画至于庸人腐生胸中无奇靣目可憎其衰陋之气亦不能脱笔端此其大略也后世占验之书杂出米盐尤子得之毫楮之间加占验之术考灾福遂至于防妙自吾观之必有能辩之者矣
　　赠刘徳素序
　　雍门周鼓琴能令孟尝君歔欷而涕泣者其言有曰先贵而后贱昔富而今贫摈压穷巷不交四邻今刘徳素可谓昔富今贫而为雍门之所深悲者况火焚其室荡然悉无所有此尤可悲也然徳素昆弟戚属之富而有余者岂肯坐视困穷亦恐徳素未肯号呼而呌之耳傥或哀呌焉必不待闻琴声而慼慼也








　　卢溪文集巻三十七
　　钦定四库全书
　　卢溪文集巻三十八　　　宋　王庭珪　撰啓
　　回王舍人啓
　　伏防知府舍人遣安福县尉持书礼至山中者窃以乌公出鎭之三月先搜处士之庐陈蕃为郡于南州特设高人之榻考之前古号为美谈茍不得人徒成乱俗如某本无魁梧奇伟之质适丁方隅横溃之时纡邹阳可曵之裾耻为游说负虞翻不媚之骨动輙忤人由是归休往而不反初非高隐敢当太守之威仪正坐覉穷恐类山人之索价岂有门阑未造介使先驰礼币荐颁翰牋沓至朶云奇逸下垂蓬室之光一纸慇懃实戴荆州之重恭惟某官名盖天下学为儒宗以英豪挺防之资跻侍从论思之列厌螭头之注记请麟符而布宣号令精明兵民静肃全家饱暖无非五袴之恩环堵恬安例获二天之庇况兹庸品敢盗虚名非不知冯岱相见于苻融礼勤州郡林宗一遇于元礼名动京师实縁衰病之交攻未即奔驰而捧谒心摇云表望极龙门厚礼已过于陈羔报语无嫌于买菜
　　囘魏寺正啓
　　被病残人失修桑梓之役谦词厚礼忽颁羔鴈之仪顾匪其伦难任斯事盖怀祖为郡不过逸少之门况孺子闲居敢下陈蕃之榻伏念某低回暮景飘泊平生坐痴儿不了之诗窜居蛮域迨渠魁殱厥之日初返乡闾未即叅承更烦呼召恭惟某官一朝杰士四海名儒金榜射于天门早登龙虎霜威振于朝内不赦豺狼天道好还忠精上逹旋颁紫诏宠鎭侯邦昔者乌公开藩先聘处士何武按部首访诸生不意古人复见今日某敢不续扣守阍之吏一瞻刺史之天虽无补于事功庶有禆于风俗原其无用或有可观
　　贺王守除直宝文阁啓【佐】
　　伏审显膺褒宠峻陟防严占北斗之魁星名传海防聨清班于宝阁身上蓬山恭惟某官识际混茫笔叅造化桥门防萃号称国士之无双金殿唱名擢居天下之第一诸儒仰首万国闻风早登螭首之防用副龙头之选旋求外补未正中台舆诵逹于京师玺书来于郡国盖弱翁治行朝廷久已知之而黄霸功名天子以为长者尽作中兴之名宰皆縁治郡之休声行观一节之来益竦四方之听南州父老望轻车白鹿之行春北阙公卿想曲盖朱旗之就道某奔驰驿路阻庆门阑鸿鴈虽失于寄书燕雀敢忘于贺厦惟兹疎缓实负兢惶
　　回蔡寺丞啓【洸】
　　伏审召对严宸云汉下九重之诏藩宣大屏旌旗照千里之疆凡受一防而卜栖皆托二天之所庇仰闻寛大之令乐诵中和之诗所被仁风咸生和气恭惟某官望高四海才过万人家声冠冕于本朝人物琳琅而满目惟神螺之川陆控湖广之舟车民物伙繁衣冠骈集乃得魁垒非常之士用副渊衷异睠之求开府浃旬腾声遐迩与我共理其寛西顾之忧令民咸知不隔奉宣之吏即下称扬之诏召归清切之司岂但汉皇之赐金竚看弱翁之拜相某抱病乡邑窃听风声遥望高牙方伏枕而物系其足稍能上马即拥篲而愿扫其门
　　贺杨徽猷子登第啓
