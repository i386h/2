<!-- { "loadSidebar": true } -->
　　溪光摇玉璧，云影漏金盘。谁此伴高兴，画桥凭曲栏。
　　蒲氏别墅十咏鱼池
　　积水自渊渊，来源常汩汩。岸上翠衣禽，对人时一没。
　　普州三亭碧崖亭
　　断巘渌溪边，危亭翠壁前。轩窗谁是客，诗酒自称仙。远壑春藏雨，长波昼起烟。吏人休报事，高兴正陶然。
　　普州三亭东溪亭
　　短彴逶迤渡，高檐夭矫沉。波光环堵净，日色彩梁深。萍荇翻金鲫，兰苕超翠禽。主人公事简，时此照清襟。
　　普州三亭均逸亭
　　亭宇跨城端，新苔磴道盘。风光晴水石，烟景暮林峦。簿领仍多暇，宝从每尽欢。何由掉尘鞅，聊问借阑干。
　　乞画雁寄泾州毋使君
　　寒影乱翻奉岭月，晚行高处陇山云。回中有客能传雁，异日从公乞一群。

　　起夜来
　　晓窗明绿纱，蜀锦压春卧。横腮虎魄冷，惊起新梦破。玲珑转条脱，缥缈梳矮堕。高轴响银床，时误君车过。

　　牵牛织女
　　桂阳有仙人，姓成名武丁。朝为堕人世，人惟识其形。一日语其弟，吾将返青冥。乃曰此七夕，上天呼群灵。织女欲渡河，暂诣牵牛星。诸仙尽还宫，天路罗云軿。吾亦向祈召，当往不得停。弟问何时还，答云三千龄。明日失丁在，恍惚迷所经。后世凡此节，儿女喧家庭。纵横具鍼缕，花果排甘馨。贪巧但云得，欲寐曾莫宁。俗尚每怪妄，吾言谁见听。

　　前溪独游
　　溪水碧溶溶，纡余短彴通。小滩晴霭外，独鹤夕阳中。倚杖对清濑，披襟当好风。几时归住此，长下钓鱼筒。

　　浅水原
　　鹑觚西北地鳞鳞，此处当年起战尘。见说如今沟垅下，断锋残镞属耕民。

　　遣兴三首
　　恻恻抱伊郁，试此登嶕峣。阴风吹繁云，黯黯蒙泰霄。关河眇无际，节物何萧萧。过雁安所之，惊哀翻泬寥。幽怀漭如失，随此群草凋。嗟予生胡为，迹玷明盛朝。服职讵云补，赧然缀群寮。感此四序迁，一昏复一朝。寒霜入两鬓，渐积不肯消。良辰乖所遇，慨叹心魂飘。贱禀迂且介，于时信无庸。欲适阂所之，此道当何从。富贵谅非有，僻陋知可容。岂不愧上恩，耗此釜与钟。昨归得此州，满眼皆乱峰。事物固琐碎，敢兹任顽慵。报国只自明，惟神谍其胸。

　　遣兴三首
　　少小事编简，渊源极沿洄。不自测其深，津涯信悠哉。既长务修省，日以德义培。一篑敢中画，期之至崔嵬。振缨仕明庭，鸳鹭忝游陪。蹇修无嗣者，谁可吾与媒。吐艳落晚春，蔫然抱枯荄。因人寔自耻，寂寞余敢哀。何当清泠泉，襟裾濯氛埃。故山有松菊，待赋归去来。

　　遣兴三首
　　运阴不肯解，山雾尝霏霏。积润日已滋，厌浥沾人衣。展转厌早起，隔窗问晴晖。幸闻太阳出，身体轻欲飞。

　　遣兴效乐天
　　君莫学杨虞卿奉李宗闵，宗闵权势岂能久。君莫学刘栖楚附李逢吉，逢吉禄位宁长守。虽然一时身暂好，其奈千古名常丑。丈夫读书要知道，所信不笃被其诱。大张富贵作罗网，愚者纷纷以身就。左缠右绕不可脱，诛竄还当逐其后。君不见虞卿须遇李固言，君不见栖楚终遭韦处厚。一朝摧折灵气尽，龙如蛇兮虎如狗。劝君圣贤术内好潜心，劝君邪佞党中休入手。岂不知潞州处士田佐时，唤与美官嫌不受。

　　芹叹
　　清霜入寒溪，水迹落一尺。飞沙上芹弃，脆卷如燎炙。孤根抱生意，春泽守遗沥。愿奉野人荐，充君盘中实。

　　秦王卷衣
　　咸阳秦王家，宫阙明晓霞。丹文映碧镂，光采相钩加。铜螭逐银猊，压屋矜蟠拿。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。闲弄玉指环，轻冰扼红牙。君王顾之笑，为驻七玉车。自卷金缕衣，龙鸾蔚纷葩。持以赠所爱，结欢期无涯。

　　秦诏
　　山流濯幽阬，铜篆发古耀。我行奉天县，叟以百钱糶。读之乃二世，元年所刻诏。谓法度量者，尽始皇帝造。辞止曰皇帝，久远若为道。乃命斯去疾，具述纪其右。文章既精简，字画亦佳妙。亥尔何等人，敢作万世调。其为者非是，所累才一庙。区区颂微末，回首皆可吊。郡兵厌宝玉，得此只挥掉。漂流落芒壤，千载厄潜奥。乃知天宇内，事有不可料。此物今何为，惟助观者笑。

　　青城山丈人观
　　群峰垂碧光，下拥岷仙家。神皇被金巾，坐领五帝衙。威灵摄真境，俗语不敢哗。精心叩殊庭，俯首仰紫华。愿言凤罗盟，毕世驱尘邪。循奉蕊珠戒，期之飞太霞。

　　【卷05】
　　青鸟
　　青鸟客馆之车轩，前对长江隔层嶂。欹危一径入林外，竹栅茅檐俨相向。爱其生事亦自足，牛羊纵横鸡犬放。安得与尔号比邻，为作野歌供吹唱。

　　青山道
　　冥冥青山道，丛木含古烟。远客事行役，未晚不敢前。乳虎正养子，采食大路边。但顾已所急，其谁辨愚贤。

　　清阁
　　治道区纭纷，斋阁简应接。身闲意枕簟，虑静厌图牒。孤芳媚深丛，幽哢出密叶。物理兹领会，真境知可蹑。

　　清景堂
　　公外捐尘虑，闲中见物情。蕉花红炬密，竹节粉环轻。燕泊帘钩语，蜂寻笔架鸣。静能知此趣，吃吃笑劳生。

　　晴步西园
　　急雨正新霁，林端明晚霞。松亭临旷绝，竹径入欹斜。花落留深草，泉生上浅沙。稚圭贫亦乐，一部奏池蛙。

　　晴登北城
　　积雨已逾月，久妨于此行。云山劳梦想，风日幸晴明。常爱往来处，尽皆苔藓生。一壕新草木，强半不知名。

　　晴山
　　东北横群峰，新过夜来雨。扶空立屏障，浩翠小万古。岂无短齿屐，携手谁我侣。欲往殊未能，□□□□□。

　　晴望汉川
　　城头看雨霁，天地若新浴。晚容变云霞，秋意著草木。四时易迁改，万事苦迫促。旧山何日归，三径有松菊。

　　邛州东园晚兴
　　公休时得岸轻纱，门外谁知吏隐家。斗鸭整群翻荇叶，乳乌无数堕松花。携琴秀野弹流水，设席芳州咏落霞。向晚双亲共诸子，相将来此乐无涯。

　　邛州俯听三省堂
　　将欲言治人，必先由正身。身正人自治，此化行如神。总总群圣书，论说尤谆谆。后贤守为法，不敢忘逡巡。有欲著其迹，更假他物神。或取几杖明，或用盘盂陈。或则铭于座，或则书于绅。此皆贪道者，欲己日夕亲。涵泳既滋久，盛德光璘璘。鲁侯相门子，佩义而服仁。来乘别驾舆，齿发何青春。开口议政事，条件皆有伦。春露与秋霜，畏爱其吏民。尚惧有片缺，不使其质纯。乃于厅事侧，开轩承甲寅。题曰三省堂，大构高榜新。地古物象野，水竹清衣巾。公暇每居此，寂嘿如隐沦。冥心以自观，外揣复内循。一有所不逮，补绽无纤尘。既已自作诗，文理相彬彬。宛转示明戒，欲使风俗淳。愚重侯所存，再拜无辞频。待己固如此，贤哉君子邻。常愿此基构，永不罹荆榛。有坏则请修，使之名不泯。

　　邛州赏丰亭并序
　　人之创亭意，大率繇己便。夫何我公有，所作异他见。临邛郡东北，井井画群甸。其民喜施力，无岁不登衍。公因到城上，有此多稼羡。而云彼嘉谷，诚我民所擅。如其每用此，岂不乡土恋。伊我牧其众，胡尔惧流转。遂兹谋栋宇，显显向一面。题为赏丰字，义不止营缮。常时命僚侣，于时歌管荐。高谈诧上瑞，衮衮莫之倦。擎酒揖大野，指顾一欣汴。田夫各相语，我辈谁曰贱。太守亦为我，今日又张燕。

　　秋尽日陪诸友登白佛阁
　　危刹隐高阜，孤轩横碧虚。登临赏秋杪，笑傲乐公余。野外景入画，坐中欢可书。重城已严钥，归马尚踟蹰。

　　秋居览景因感所事
　　閒居闭穷巷，拙者诚所宜。掩书坐前楹，默与天理期。是时新雨收，物物含秋姿。疏檐正残日，曲几方凉颸。群雀下空阶，逐逐顾且随。微虫出幽隙，绕绕行复飞。疏篁挺坚劲，不并草木衰。丛兰吐芬芳，岂畏霜露知。观此动与植，一一全天资。因念物禀生，有性各异持。夫人为灵者，仁义实所尸。胡为智巧役，所有日夜隳。不能保其元，妄事纷扰为。汲汲以就死，所耗无纤釐。还本既不完，何用冠且衣。余因激所遇，揽笔成此诗。庶哉学者心，读已而悟兹。

　　秋日寄吕永寿微中
　　落日照容谷，寥然官署秋。开帘临绝巘，凭几对寒流。古意深中得，诗中静外游。三年多少景，满箧是冥搜。

　　秋日田家
　　淘漉沟源筑野塘，满坡烟草卧牛羊。今年且喜输官办，豆荚繁多栗穗长。

　　秋日晚晴呈同院
　　秋风淅淅吹碧虚，白云鳞鳞如卧鱼。共君今夜赏明月，兴来谁欲骑蟾蜍。

　　秋山
　　孤峰露苍骨，疏木耸坚干。高堂挂虚壁，爽气来不断。

　　秋兴二首
　　晨风吹茂林，夕露下芳畹。秋容变憔悴，复此白日短。萧萧岁华暮，冉冉节物换。浩叹倚前楹，使我心曲乱。

　　秋兴二首
　　百虫感秋阴，入夜声更切。问尔苦何事，到晓啼不曷。盈庭不可止，蓊｛上艹下岁｝藏万穴。会是天使然，相将送凋节。

　　秋子
　　袅袅复翻翻，封条压树繁。群芳非姊妹，乱实见儿孙。荫日临虚槛，披风指短垣。主公无奈尔，常为醉幽轩。

　　仁宗皇帝挽诗十首
　　绪业承三圣，规模盛一王。朝廷周礼乐，庠序汉文章。殊俗皆归往，蒸民尽乐康。帝功如此大，宜享寿无疆。

　　仁宗皇帝挽诗十首
　　徇速承王后，聪明复辟初。恩波同海浸，刑网比天疏。屡有搜贤诏，曾无谏猎书。惟余封禅事，应恨缺蒲车。

　　仁宗皇帝挽诗十首
　　求治亲垂诏，观文自著图。何曾凭喜怒，未省蔽谗谀。尘世留微号，烟霄返旧都。悠悠增筴验，难问鬼臾区。

　　仁宗皇帝挽诗十首
　　宝略嬉游少，珠宫艺学优。仙毫媚风帛，睿藻焕星钩。天极推神历，兵防演秘谋。飚流今已矣，长共糓林秋。

　　仁宗皇帝挽诗十首
　　政殿咨丞弼，经筵引俊髦。未尝耽逸乐，终是过焦劳。归路三山远，遗台万古高。小臣无分去，定拥堕髯号。

　　仁宗皇帝挽诗十首
　　神鼎犹烘药，夷槃已实冰。留恩均器服，下诏约山陵。影殿虚绨几，皇堂掩漆灯。萧萧柏城下，空有暮云凝。

　　仁宗皇帝挽诗十首
　　浮世期云尽，清都位欲传。秉珪徒请命，脱躧遂登仙。遗泽流天下，重光照柩前。几时来甲观，更待一千年。

　　仁宗皇帝挽诗十首
　　披衮才凭几，跻阶忽受同。哀文铺帝业，谥册讲仁功。竭蹷趋群后，号咷动两宫。铭旌来巩洛，万里卷悲风。

　　仁宗皇帝挽诗十首
　　幡翣离三殿，箫笳接两都。尧殂如考妣，禹葬省人徒。岂并游韶石，应同去鼎湖。愁闻下竹使，海外走哀符。

　　仁宗皇帝挽诗十首
