<!-- { "loadSidebar": true } -->
　　谨上书先生左右介近得姚铉文粹及韩昌黎集观其述作有三代制度两汉遗风殊不类今之文曰诗赋者曰碑颂者曰铭赞者或序记或书箴必本于教化仁义根于礼乐刑政而后为之辞大者驱引帝王之道施于国家敷于人民以佐神灵以及虫鱼次者正百度叙百官顺隂阳平四时以舒畅元化缉安四方今之为文其至者不可句读妍巧对偶的当而已极美者不过事实繁多声律调谐而已雕镂篆刻伤其本浮华縁饰丧其真于教化仁义礼乐刑政则缺然无彷佛者易曰文明以正观乎人文化成天下春秋经传曰经纬天地曰文尧则曰钦明文思禹则曰文命敷于四海周则曰郁郁乎文哉汉则曰文章尔雅训辞深厚今之文何其衰乎去唐百余年其间文人计以千数而斯文寂寥缺壊久而不振者非今之人尽不贤于唐之人尽不能为唐之文也盖其由于朝廷敦好时俗习尚渍染积渐非一朝一夕也不有贤者奋臂于其间崛然而起将无革之者乎唐之初承陈隋剥乱之后余人薄俗尚染齐梁流风文体卑弱气质丛脞犹未足以鼓舞万物声明六合逮章武皇帝负羲轩之姿懐唐虞之材卓然起立于轩墀之上武功勘定海内刮疵剔瑕乾清坤宁以文徳化成天下惊潜烛幽雷动日烜韩吏部愈应期防而生学独去常俗直以古道在已乃以空桑云合千数百年希濶泯灭已亡之曲独唱于万千人间众人耳惯所闻惟郑卫惉懘之声忽然闻其太古之上无为之势雅颂正始之音恍惚茫昧如丧聪如失明有骇而亟走者有陋而窃笑者有怒而大骂者丛聚嘲噪万口应答声无穷休爱而喜前而听随而和者惟栁宗元皇甫湜李翺李观李汉孟郊张籍元结白乐天辈十子而已吏部志复古道奋不顾死虽摈斥摧毁日百千端曽不少改所守数十子亦皆协赞附防能穷精毕力效吏部之所为故以吏部数十子力能胜万百千人之众能起百数十年之唐之文章所以坦然明白掲于日月浑浑灏灏浸如江海同于三代驾于西汉者吏部与数十子之力也今天子继明守成道徳髙厚功业巍然直与唐并今卿士大夫垂绅曳组森森布列行义超然直与唐比独斯文不可视于唐居上者防画言语綷织章句如彼画工不绘事后素以为质但夸其藻火之明丹漆之多如彼追师不知良玉不琢以为美但夸其雕刻之工文理之缛载毫辇笔穷山刋木模刻其文字布以天下以为后进式后进耳所习闻声名赫奕位望显盛者惟是不知前人有孟轲扬雄董仲舒司马相如贾谊韩吏部栁宗元之材之雄也目所常见制作淫丽文词侈靡者惟是不知前世有三代两汉钜唐之文之懿也父训其子兄教其弟童而硃研其口长而组绣于手天下靡然向风寖以成俗吁无变之者有以待先生也如唐之变之待韩吏部也继唐之文章绍吏部之志惟先生能之先生无与让先生识与天地相际接学臻古今緼奥名节徳范人伦师表所谓有臯防之材伊吕之志周孔之道轲雄之文施之于一国之间和风仁声油然其洽矣施之于廊庙之上皇猷帝功卓然其成矣而命与才戾四十始登一第仕才得上农夫之禄料不能得居庙堂之上调燮元化訏谟百度尧舜其君仁夀其民也天岂虚生先生于世哉传曰五百年一贤人生孔子至孟子孟子至扬子扬子至文中子文中子至吏部吏部至先生其验与孔子孟子扬子文中子吏部皆不虚生也存厥道于亿万世迄于今而道亦明也名不朽也今淫文害雅世教堕壊扶颠持危当在有道先生岂得不为之乎仲尼有云吾欲托之空言不如见之行事之深切着明也先生如果欲有为则请先生为吏部介愿率王建中之徒为李翺李观先生唱于上介等和于下先生系其左介等攻其右先生犄之介等角之又岂知不能胜兹千万人之众革兹数十年之使有宋之文赫然为盛与大汉相视钜唐同风哉语曰当仁不让于师孔子不曰天之未丧斯文也孟子不曰我亦欲正人心息邪説距诐行放淫辞以承三圣扬子不曰后之塞路者有矣窃自比于孟子文中子不曰千载之下有绍仲尼之业者吾不得而让之也吏部不曰释老之害过于杨墨吾欲全之于已壊之后使其道由愈而粗传盖知其道在已不得而让也今也道实在于先生先生岂得让乎介窃痛斯文衰道不充力不足不能救世有贤人君子天下所属意岂特区区小补窃有望乎左右先生留意焉
　　上王待制书　　　　　　　　朱晦庵
　　日月具位某敢薫沐裁书再拜以献知府待诏侍郎某穷居晚学无所肖似往时学不知方而过不自料妄以为国家所恃以为重天下所頼以为安风俗所以既漓而不可复淳纪纲所以既壊而不可复学理无不一系乎人心是以闻天下之士有声名节行为时论所归者则切切然以不得见乎其人为叹及其久也或得见之或不得见之而某之拳拳慕用不少也闻其进为世用则私以为喜闻其阨穷废置则私以为忧及乎要其所就而观之则始终大节真可敬仰者盖无防人而言论风防卒无可称功名事业卒无可纪者亦徃徃而有以此喟然自叹知天下所谓声名节行者亦未足以定天下之人而天下之事未知其将何寄也自是以来虽不敢易其贤贤之心缓其忧世之志然亦窃自笑其前日所求于人之重而所以自待者反轻如孟子之所讥也于是始复取其所闻于师友者夙夜讲明动静体察求仁格物不敢弛其一日之劳以庶防乎有闻者而于前日之所为切切然者则既有所不暇矣当是时听于士大夫之论听于舆人走卒之言下至于闾阎市里女妇儿童之聚亦莫不曰天下之望今有王公也已而得其为进士时所奉大对读之已而得其在馆阁时上奏事读之已而得其为柱史在防谏迁侍郎时所论谏事读之已而又得其为故大丞相魏国公之诔文及楚东酬唱等诗读之观其立言措意上自奏对陈説下逮燕笑从容盖无一言一字不出于天理人伦之大而世俗所谓利害得丧荣辱死生之变一无所入于其中读之真能使人胸中浩然鄙吝消落诚不自意克顽亷懦立之效乃于吾身见之于是作而叹曰士之求仁固当以反求诸已为务然岂不曰事其大夫之贤者云哉今以前日失数公者自惩是以一噎而废食也于是慨然复有求见于左右之意而未获也昨闻明公还自防州抚临近甸而某之里闬交逰适有得佐下风者因以书贺之盖喜其得贤大夫事之而自伤无状独不得一从宾客之后以望大君子道徳之余光也不意夤縁与其向来鄙妄无取之言皆彻闻于视听明公又不以凡陋为可弃狂僭为可罪而辱枉手笔以抵宋倅盛有以称道窃惟明公之志岂非以世衰道防遗君后亲之论交作肆行无忌惮举俗滔滔思有以障其横流者是以有取于愚者一得之虑因以不求其素而借之辞色也耶明公之志则正矣大矣而某之愚未有称明公之意也虽然有一于此其惟益思砥砺敢废其所讲明体察求仁格物之功者使理日益明义日益精操而存之日益固扩而充之日益逺则明公之赐庶乎有以承而幸明公之终教之也虽然明公以一身当四海士大夫军民一面之责其一语一黙一动一静之间所系亦不轻矣伏惟盛徳大业前定不穷其刚健中正笃实光辉者固无所勉强以某之所覩记则古语所谓行百里者半九十里明公其亦念之况今人物然如明公者仅可一二数是以天下之人责望尤切而明公尤不可以不戒不审明公以为何如哉某又闻之古之君子尊徳性矣而必曰道问学致广大矣必曰尽精防极髙明矣必曰道中庸温故知新矣必曰敦厚崇礼盖不如是则所学所守必有偏而不备之处惟其如是是故居上而不骄为下而不倍有道足以兴无道足以容而无一偏之蔽也某之区区以此深有望于门下盖所谓徳性广大髙明知新必有所措而所谓学问精防中庸崇礼者又非别为一事也狂易无取明公其必有以裁之往者明公在防成都汪公声闻宻迩窃意有足乐者比来时通问否此公涵养深厚寛静有容使当大事必有不动声色而内外宾服者明公相知之深一日进为于世引类之举其必有所先矣某杜门养亲足以自遣昨尝一至湖湘出资交防讲论之益归来忽被除命既不敢辞而拜命矣然而明公未归朝廷则某亦何所望而敢前也引领牙纛未有瞻拜之期向风驰义日以勤止辄敢复因宋倅相为介绍致书下执事以道其拳拳之诚伏惟照察
　　与张秘校书　　　　　　　欧阳永叔
　　前日去后复取前所贶古今杂文十数篇反复读之若大节赋乐古大古曲等篇言尤髙而志极大寻足下之意岂非闵世病俗究古明道欲援今以复之古而剪剥齐整凡今之纷殽驳冗者与然后益知足下之好学甚有志者也然而述三皇太古之道舍近取逺务髙言而鲜事实此少过也君子之于学也务为道必求知古知古明道而后履之于身施之于事而又见于文章而发之以信后世其道周公孔子孟轲之徒常履而行之者是也其文章则六经所载至今而取信者是也其道易知而可法其言易明而可行及诞者言之乃以混蒙虚无为道洪荒广畧为古其道难法其言难行孔子之言道者曰道不逺人中庸曰率性之谓道又曰可离非道也春秋之为书也以成隐让而不正之传者曰春秋信道不信邪谓隐未能蹈道齐侯迁衞书城楚丘与其仁不与其専封传者曰仁不胜道凡此所谓道者乃圣人之道也此履之于身施之于事而可得者也岂如诞者之言者耶尧禹之书皆曰若稽古传曰事不师古匪説攸闻仲尼曰好古敏以求之者凡此所谓古者其事乃君臣上下礼乐刑法之事又岂如诞者之言者耶此君子之所学也夫所谓舍近而取逺云者孔子曰生周之世去尧舜逺夫孰与今去尧舜逺也孔子删书断自尧典而弗道其前其所谓学则曰祖述尧舜以孔子之圣且勤而弗道其前岂不能耶盖以其渐逺而难彰不可以信后世也今生于孔子之絶后而反欲求尧舜以前之世所谓务髙言而鲜事实者也唐虞之道为帝王首仲尼之叹曰荡荡乎谓髙深宏大而不可名也及夫二典纪之炳然使后世尊崇仰望不可及其俨若天然岂不髙耶然其事不过于亲九族平百姓忧水患问臣下谁可任以女妻舜及祀山川见诸侯齐律度谨权量使臣下诛放贼而已孔子之后惟孟轲最知道然其言不过教人树桑麻畜鸡豚以为养生送死为王道之本夫二典之文岂不为文孟轲之言道岂不谓道而其事乃世人之甚易知而近者盖切于事实而已今学者不深本之乃乐诞者之言思混沌于古初以无形为至道者无有髙下逺近使贤者能之愚者可勉而至无过不及而一本乎大中故能亘万世可行而不变也今以谓不足为而务髙逺之为胜以广诞者无用之説是非学者之所尽心也宜少下其髙而近其逺以及乎中则庶乎至矣凡仆之所论者皆陈言浅语如足下之多闻博学不宜为足下道之也然脩之所以云者本欲损足下髙逺而俯就之则安敢务为竒言以自髙耶幸足下少思焉
　　上丞相书　　　　　　　　　范希文
