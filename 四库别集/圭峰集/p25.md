<!-- { "loadSidebar": true } -->
　　八十翁黄尚徳歙人也汪生玺称外舅氏为之壻者于今十余年始生未予遇予乌知生况翁也予在太学生班诸生日揖焉生固予面予安能名诸生况生也及博士设讲仪月有旬旬有日日至则举班有籖籖有名名呼则出经有疑则趋而问问有难则跽而聴绎然秩然纵横上下于堂庑间予喜自是得遍名诸生乎匝二旬果然而生尤以善説诗得燕侍因以访其山川土风人贤物产之槩而生也之门地戚属尤其所欲先入于予者也借是知翁为令人为多藏之室生忽避席曰外舅之寿值重九前之三辰予曰八十古曰大耋易离之九三鼓缶为乐时也子则谋之而已耳生乃嘿然去既而予去复诸部生来卒业如初面有矜色曰孔子之言诗也曰多识于鸟兽草木之名信夫予试问之植物也郑之舜华云何动物也曹之蜉蝣云何曰舜木槿也蜉蝣渠略也而必曰颜曰掘阅者言其容也既已蹙然不悦曰天保之诗不有乎如松栢之茂无不尔或承非植物乎鹤鸣之诗不有乎鹤鸣于九皋声闻于天非动物乎夫子之敎何为取诸彼而遗诸此也予曰是固予之先子也物有不容乎容之泽乎外者其中必槁见有槁其中而能免于旦夕者乎舜与蜉蝣是已旦夕久之反也是以君子不贵焉物不有本乎传曰其本深者其末茂茂则贞不有实乎传曰其实大者其声宏宏则逺贞与逺悠久无疆之祯也松栢与鹤是已而自古及今君子贵之生怃然曰闻命矣明年秋生入铨次告归书予松鹤之辩请曰以是寿诸外舅可乎予追惩向也之拒之今弗忍夺也聴之
　　寿萱堂诗序
　　僊游县功建里寿萱堂成于治元年之二月僊游闽土也余未至其地不能知张叔昭为余道之叔昭之言曰炫兄煇作之以奉吾母也吾母之年今七十有五矣乳吾兄弟四人吾父不及见吾兄弟之有头角也吾母辟咡诏之前者胜衣后者冠后者婚前者抱子矣吾四人者视吾乡人之崭崭者不敢轩且轩其于荡覆或后焉烜也愿食粤禄炫也鲁困于乡兹幸玷贤书与子同也尚惟縻此菽水不能进一匕蚤夜背负芒集于髙木之上不意煇也成此其楹之奠多也寡耶其垣之周厚也薄耶其制度之陈丽也质耶虽吾不能知而其方位广隘纵横崇卑吾以心度之亦不能言也曩而吾未来时吾兄弟之志先诸蓍矣未果也而今也始克遂事之成也有数乎吾兄书来曰萱忘忧草也吾树之吾虽忧满懐登斯堂仰吾母视其膳无噎哽候其步无欠伸瞻其颜无颦顣舒舒然不知忧之去吾体也不犹愈于萱也乎义名斯堂以寿萱尔炫其使斯堂少有白耶噫炫也鲁罔闻知顾吾兄之命弗可置其以累子可乎余既拜且贺又合能言之士为诗以歌之书所闻于其首以为叙
　　洊恩光垅诗序
　　监察御史新安吴君清甫始知胙城县至县县之民若瘠土之葭牛羊牧其上而莫之能茁也居一年又若尫新瘥之痏痂则脱矣而瘢则隠隠也居三年又若馏餴气之扑鼻滃滃然籥之煽而罏之焰烜烜也甫曰异哉胙城何昔者之凉凉而今者之熇熇也上其事于行院行院防于都抚以上于朝遂最君治县功当赠其父如君官母如其妻防君寻召入台中其官御史也前之奎章未成下今皇帝嗣位诏廷臣诰制一时颁之君请曰愿易臣亲衔如臣衔制曰可而君父钝遂赠监察御史母江暨何也并孺人焉君归焚黄垅上一时台中之寮咸出颜色荣君之遭也有为之歌曰水洊至坎恩湛湛濡幽九原可作持琬琰洊雷震震匪迅声殷殷天阍孔高今也近人生可死不可无庭训有绎其义者曰是谓恩至而又至如水如雷然如曰洊恩是乎皆曰然又有为之歌曰墓门之夕兮下则燐与上星墓门之旦兮啼鼯与忽羽葆之拥笳鼓兮行行天丁龙亭屹函虬鳞羊一豕一秬鬯馨开函宣制谷应山鸣又有绎其义者曰是谓寂如闇如而忽喧如焚如如曰洊恩光垅是乎又皆曰然于是羣寮彚矣各奏能矣琯若林矣蟾蜍涸矣而乃英英云升矫矫虬腾霄虚星荧江白澜惊富矣丽矣君喜曰若是足矣虚其右方谒予书之为序
　　齐寿图序
　　翠渠周先生去蜀归莆几廿年年亦八十矣而予则念莆未尝一日置也或知之问曰公于先生旧乎有徳乎抑丽泽之资乎予曰无之未尝一日识拜先生其前也曰然则胡为若是惓惓也予曰先生释褐守广徳予时家食也有传祠山之辩至者览之惊曰兹非有虞之时乎胡为重黎氏出也继其以仪部来守抚抚之属县宜黄与予疆错忽而保伍聮属之法浸淫逼我墙屋矣觉之惊曰兹非成周之时乎胡为举大司徒之职也无何移而守镇逺镇逺罗施鬼蛮接境也又得所着府志读之叹曰是谓箕子之敎也去镇逺而参蜀之政生致安氐覆其巢而置王官焉又叹曰王然于之开西南夷是过乎彼亦屈兵威而然也此尝一矢一镞之遗乎均之治镇逺也俾夷为华而已矣若其治广徳与抚也则均之复古而已矣诚使世之为吏者人人俾夷为华焉人人复古焉其裨益世道何如哉吾为世道惓惓也或又曰世亦尝有复古者矣卒之不可复而乱生鹤鳬之胫有言不可续断之言华夷之大辨也况无若咻之者之众也予曰必若子言是惩新周而右捐之也宜咻之者之众也虽然孔孟亦病乎咻而卒老于行耳于先生也何尤监察御史林云从先生馆甥也适齐寿图成闻之喜曰是可以寿翁于世世矣请书其上为序归献之曰齐寿者且寿呉宜人也予念无拒理从而聴其请
　　送贰守何君考绩序
　　吾少时读昌黎文知道有何之姓坚其秀出贤者也及官于朝则慕东洲熊公之清简壮何道亨之敢言至拜其庐赏刘质纯之长于辅导为同年光三君子皆道人也独右坚贤耶遂不能忘懐于道以道告者受也积久之道在吾目中矣因悉其麻滩所从入之道古凿絶壁腰腹间以通行人其突兀荦确则以踵曳而匍匐撑狞其坎坷则防趾先而凌兢踯躅视閤道险倍之特近焉尔水经其下雷霆震于地中险于是称曰小瞿唐则宜噫异哉在堪舆家法是之谓地轴地轴密厥壤吉道或防之吾縻留都时除目报下建昌同知得何君君道州人吾时求道急道幸亦有临我者乎既休归卧山中君入山讲主宾礼语达旦弗求休乃知坚其遥遥胄也东洲其外舅氏也道亨其同姓而质纯其先大夫同年也伯兄髙荐梓文以式仲兄亦梓其文也然后益自庆若有潜通焉以得君者方将与之泛西池追逐云月为胜赏而宣使之牒且晨下不果留莫而宪牒又下匪输饟则平反也由是府之席虚馆之突黔者多矣无何巡院最上曰才都抚最上曰贤继为之最上率若是民亦曰最当若是安之及是满三载当上考行太守韩君契君深知吾之意属道及君也属言其行吾方隠度君之成也其本诸家世戚属父兄欤抑地之灵使然欤道之贤今方彚征阙下必有能辩之者君既至为我问之
　　平冦録序
　　正徳十二年秋上命都察院左佥都御史王守仁为提督召官裒兵开军门于南安用翦平诸冦孽为民害者于时应召而来都指挥佥事许清至自司知府邢珣至自贑某淳至自汀伍文定至自吉李斆治通军门指挥郏文如之指挥余恩自贑至知县王天与自宁都至张戬自程乡至南康县丞舒富先立战功亦在选胥集纛下军门审分之为十道道与卒千厘为左右翼兵备副使分守参议以精兵卫饷道比游击军门随以推官危寿指挥谢昶冯廷瑞卒千殿中军下令曰惟天子不鄙夷守仁俾与二三臣承兹大役顾就绪不就绪国有彞典在卒其曹诛伍畀在守仁又曰兵法攻坚则韧乘瑕则神吾度桶冈逺左溪横水逼且屡衂瑕果乘之则且瑕易与耳众喜曰得乃十月已酉冯中军趋横水则清珣天与右翼趋左溪则文淳斆恩富左翼趋文定戬且趋且击以遏奔冲约与中军防甲寅中军逼横水而阵以缘旅猱升絶巘用夜半燎起礮訇林壑震駴兵环蹙之贼愕不能兵走至黎明破垒五遂破横水各道乘胜破垒二十有三遂破左溪中军则闭营休兵以先各营防湖广巡抚院约犄角桶冈不为应戊午令各道纵进至己巳凡破垒二十有五诸附横左者悉平乃领兵笑曰五日桶冈耳牒匙龙入利十一月癸亥令十道俱发冒雨吾疾登酋已背絶壁阻水阵珣乱而前戬冲其右文定绕其傍急击之贼少却富王天与疾趋接战贼奔淳迎击贼败甲戌合兵大战贼遂大败破垒十有八乙亥合湖兵追奔遯者至丁丑破垒十有一凡六十日破垒凡八十得大酋凡八十六于是百年逋诛之冦隤然土其崩矣嘻宸枢庙算一何神耶然而江西巡抚院帑银兼万之赍巡按院纪验着功之详副使参议餽饷之周湖广巡抚院参合之势可少哉方岳羣僚大悦裒诗次为平冦録于以为国贺为天下贺来属玘序玘惧或尘乙夜之览名氏不敢讳也乃燧孙氏金秦氏两巡抚副都御史侨屠氏巡按御史璋杨氏副使海黄氏参议又推本吏部尚书华守仁父也用献吾君益重世臣焉是为序
　　长兴曽氏族谱序
　　谱云者谱吾之所自出以逮于吾也吾之所自出有至于忘焉者逺故也吾之所自出至于逺且忘之则凡分吾之所自出有至于忘焉者无怪也矧分日益多逺日益甚其或遂至于虐且乱焉者亦有之矣当是时使谱法素明又宁有是哉长兴曽氏金谿大宗也旰水一出境委焉有江都君者又与予好其子汉故在诸生中予特寄目焉庚午季冬汉北上持宗谱一编来请曰先君尝欲厘正此汉不意庶几成之先生若念先君而幸赐之序以为曽氏规先君即不死也予受而观之先之曰小宗谱自洪而上距孟昭凡五世凡孟昭之所出皆与焉大槩从睂山谱也次之曰通谱自洪之孙而上距泶凡十八世凡泶之所出在长兴者皆与焉大槩仿庐陵谱也又次之曰源流曰防谱有二其一为陶原祖南丰其一为南丰祖抚州吉阳南武城自千而上距受氏之始凡若干卷而受氏以来迁徙开阖留其大都焉大槩述陶原南丰谱也汉又曰先生赐之序以言汉志汉即不利犹利也噫汉何汲汲于谱也如是哉虽然自南武城生大其学绍孔颜开思孟使后世均公而祀之而三氏之子孙或官其人或复其身曽氏独不与往往能自奋起为世名人与彼三氏抗今复有如若人者出焉岂特不忘其所自出而已哉汉明年南归书以归之

　　圭峰集卷十
　　钦定四库全书
　　圭峰集卷十一
　　明　罗玘　撰
　　记
　　梅厓记
