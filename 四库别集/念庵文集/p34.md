<!-- { "loadSidebar": true } -->




　　念庵文集巻九
　　钦定四库全书
　　念庵文集巻十
　　明　罗洪先　撰
　　説
　　见羲説
　　易之八卦庖牺氏先天之学也庖羲氏通神明之徳类万物之情以教天下于是象天法地逺观近取见至赜而不穷者不出于有无之相因始设竒偶二画以象之二画错而八卦成八卦错而四圗着是卦画者庖羲氏之文谓圗无文者非知圗者也圗之文不一阴阳消长之象则一阴阳消长天地之变化也于先天何居且夫先天云者言夫天地之所由始是天地所不能与也而况于人乎夫安知其逆顺与否而又安所据而圗之哉尝试言之先天其源后天即其委也善穷源者必循其委即变化之所由始而天地可推矣是故观圗之自震而离而兊而干则一阳渐长之象形焉阳主发动其机进而上往上往者生遂者也故曰顺言顺而遂也则出有之谓也观圗之自巽而坎而艮而坤则一阴渐消之象形焉阴主敛静其机退而来复来复者反本者也故曰逆言逆而反也则入无之谓也二者推荡而天地之变化赜矣虽然方坤阴之已逆而震阳之未生固隂阳消长之间也是时也无有乎眹兆无有乎端倪无有乎期彼一阳之来果何所自哉是故有不始于有而始于无无不终于无而终于有一息之出其先则入之源也一日之子其先则亥之交也一月之朔其先则晦之终也一嵗之复其先则剥之极也故曰复见天地之心言观此而天地可见也然则阖辟之始必自浑沦恍惚坱圠沕穆不涉有无不属动静拟议有所不能至思为有所不能及其犹阴阳消长之间乎故曰易逆数也是故以其无分于动静有无常为主宰而言谓之天心以其动静有无交错变化而拟议思为一无所与而言谓之大易以其变易不穷终不离于主宰而言谓之逆数盖自其源而观之若已判然于天地开辟之始自其委而观之则亦不离于隂阳消长之间惟不离于隂阳消长之间则亦不离于此心往来之际孰知夫元精之先一息也孰知夫夜气之先旦昼也孰知夫混沌之先日月也孰知夫开藏之先嵗运也孰知夫太极之先天地也是庖羲氏之学而未之尝言也故曰通神明类万物不出于有无之相因风气渐浇情伪相感列圣继作皆因时以捄獘于是文王重之以尽其变周孔系之以効其动及其久也意义繁圗书聚诸家之学竞起而莫之准矣是故徇于有者见动而不见静于是刑法名理功能之说兴其蔽也常外驰而不自止是化物者也堕于无者见静而不见动于是偏槁苦空虚静之说兴其蔽也常内揵而不相应是絶物者也恶絶物者斥无为之言为异端恶化物者病有为之迹为同俗或舎二见而求一致者则又未能超后天之质以还先天之源而不免执见以为本庖羲氏之学隠而不见者数千年于兹矣于数千年之后诸家纷纭之中综往圣未言之意于数画之圗非自有得于此心之往来自一息之微推而至于天地变化脗合洞彻浑一无二其孰能之
　　刘士仁字説
　　天地之气翕聚而至于发散必且氤氲磅礴薰蒸融液弥漫于覆载间不独甲拆之微肖翘之形丝缕毫芒靡不贯彻虽石至顽悍土至刚瘠亦复含泽润而吐华滋盖生生之动莫能遏也斯时也名之曰春春之为言从屯从日指日之暄燠草茁然欲奋出之象也惟人亦然至静之后真心来复太和毕达无有间隔自爱亲敬长尽人之逺迩疎戚极于万物灵蠢纤钜通一无二神感防应不异彼此盖得天地之生生而未有遏之者也斯念也名之曰仁仁之为言从人从二二者天地惟人同之言同天地之春也故曰仁者浑然与物同体不能同体即不足以应春之生生大哉仁乎其三极之精乎春之至也渐仁之成也难学与不学有辨矣龙山刘节推君将冠其长子子韶之子应春问字于余余字之曰士仁夫人之仁以其心而士之仁以其学未有不学而中心安仁者是以必属之士彼爱亲敬长此心不容遏者也即此一念推之可同于天地嗟乎士仁吾知其愿学矣
　　天命説
　　世之言自然而不容强者类名之曰天有所赋予而不可违者类名之曰命委之天命则一毫经画措置之力大抵皆无所施此夫人而知之也虽然亦有不尽自知者矣自吾知有生也而视聼焉而言动焉而爱亲敬长慈幼焉有一不足者乎谁则诱之谁则使之惟其自有生而足也则其生也若有赋予之者而其所自足者又皆自有生而然此独可以私意杂乎其间哉圣贤者以为吾之心固有若然者矣而言性者顾或失之乃名之曰天命之谓性其言天命者又失之也乃复解之曰莫之为而为者天也莫之致而至者命也言至于是不待师友之传授诗书之训释而吾之心固已昭然无隠矣虽然如此而视聼可矣视而扰扰聼而逐逐岂所谓天命者乎推而论之言有所餂动有所为爱有所强敬有所饰慈有所蔽非有诱其中而使之然乎此虽加以师友之益诗书之泽而吾心之欲其昭然无隠不可得也于是圣贤者以为吾之心固又有若然者矣乃复示吾人以学学也者所以学吾之心也学其所谓天命而去其不出于天命者也不出于天命者何也凡吾有以为之有以致之也有以为之有以致之非他也即吾之视聼而动意乎中者是也白沙先生有见于是也其言曰学以自然为宗言希天也阳明先生曰致良知良知者自然之知无二言也皆所以致其命者也至命者至之也知命为之主也俟命惟所适也立命者弗去是也学者之事也学不达于天命不可以言尽心心有不尽则日困于纷挐胶轕而无以自免是所谓天之刑人也而何羡于获年哉往余读一峰先生文知秋江刘氏有素彬翁心雅敬之嘉靖己酉春先生之孙受及弟旸侄冕访于石莲洞中语及蓉江刘子者孝友人也其平居恂恂谨于礼不敢私其家以病乡人问其世素彬翁之孙也予喜两家再世有人可以不坠先人之业为之动色久之受因告曰沆四十时常辱教于双江君则以孔子四十不惑者语之或者以为言太髙也今加十年而志不衰曷亦有以解之乎余谓曰有孔子之志学而后可以语不惑不惑者言于天命之性学之而不疑者也五十而知非始知也日用而无不知也加于不惑矣蓉江如曰此圣人之事吾则安能为幸为觧曰无所为而为者义也非训字语耶其谓莫之为莫之致者又何以异也今之以言夀人者多托之长生长生无足道也而其言有曰无淈滑尔魂兮彼将自然闻者不以为髙大而懐惧心以是取譬蓉江之惑释矣
　　为后説
　　礼有无子无无后何言乎后也不忍其无归而为之丧不忍其不食而为之祭不忍其父母妻之无养而为之主是三者事至重也身有所繋情不得以兼举情有所専礼不得以并隆故曰为人后者为之子而为其父母朞盖为死者之虑至周也夫舎其父母之情而为人后此非得已也而一有利于其间则有无之之心矣利于人而舎其父母不可道也孔子射于矍相之圃为人后者不得入其意以为斯人之不可语慈孝犹败军之不可语勇亡人之不可以与圗存也絶之弗严后世必有因为后而亡父母者圣人禁乱于未萌故民鲜入于刑戮此礼不可一日无也后世之言后者徇其名以利之耳悖其实而人莫非之顾以为圣人之经不足以捄有司之法未之思也予尝睹三陈孝友事而賛之以为充三陈之心可以复古之礼无难矣陈辅国辅华有兄辅邦为人刚梗而笃于爱弟二人之奉其兄自少至老未尝一言忤也辅邦死无子辅华诔之辅国曰吾兄之墓宿草矣而室且无人吾何以尽吾心哉吾视其视吾昆季犹其身也其视吾昆弟之子犹其子也亦孰择而为之后亦孰忍自后而不为之后哉且吾恨世之为后者之为利也而又忍效之虽然吾二人之不能常保犹夫兄矣后世孰有知吾心者吾将割花桥双源坑之田若干石以供嵗事俾世世守之吾二人之传渐逺则吾兄之祭不废孰与为后者之怠弃哉辅国既死辅华卒举其议余闻而澘然者久之盖伤其志而感其有合于古礼也夫古者贵専而兹以合举何言乎合也以其无利之之心而又能行乎其不忍也呜呼世之名存而实亡与实同而名异者可尽道哉因书其事以为劝复附为说俾议礼者参攷之
　　月借日光説
　　月本无光借日为光此必古语宋儒闻而不察以黑毬拟之真啽呓之说也易曰日月相推而眀生传曰月盈则亏书曰哉生明旁死魄此明言月之生死盈亏也日之象则兔兔卯神也卯本日位而藏于月月象则乌乌酉神也酉本月位而藏于日此象坎离之交也干交于坤而为坎坎为月精其中之阳兔之譬也坤交于干而为离离为日精其中之阴乌之譬也阳明隂暗隂本无光其光则阳之藏也故谓之借光盖指其生死盈亏不定而言之也故一月之首谓之朔朔之为言苏也犹日死而复苏其字从月从逆言月至此逆而反也顺则死逆则生数往者顺往者屈也知来者逆来者伸也呜呼有能知逆之义者其于道也庶几乎
　　双寿图説
　　昔孟子以父母俱存为君子之一乐而即以不愧不怍继之其意以为非俯仰无愧怍固不足以恱乎亲不足以恱乎亲则亦不足以为君子矣不然世之具庆者何限其皆谓之乐矣乎葛山王生安器游予门每与语孔顔之乐骎骎然有意乎寻之也一日持其父思畏君母刘氏双夀圗来乞言问之曰母刘以明年戊午而思畏以己未并夀七十予为之喜曰生乎汝曷自反其心其果乐乎予言无以为也父母于子一体也自子之外归也使其欣然若有得焉父母见之有不动色者乎使其戚然若弗寜焉则必骇讶而相问此其见之外者然也况深有得于中者哉生果求其乐矣乎验之于君子之俯仰而已矣
　　辨
　　良知辨
　　予问于龙溪子曰吾记熙光楼若何曰将以捄病非言学也曰何曰良知者感触神应愚夫愚妇与圣人一也奚以寂奚以收摄为予不答已而腹饥索食龙溪子曰是须寂否须收摄否予曰若是则安取于学饕餮与礼食固无辨乎他日龙溪子曰良知本寂无取乎归寂归寂者心槁矣良知本神应无取乎照应照应者义袭矣吾人不能神应不可持以病良知良知未尝増损也予曰吾人常寂乎曰不能曰不能则收摄以归寂于子何病吾人不能神应谓良知有蔽可乎曰然曰然则去蔽则良知明谓圣愚有辨奚不可求则得舍则失不有存亡乎养则长失则消不有増损乎拟而言议而动不有照应乎是故不可冺者理之常也是谓性不易定者气之动也是谓欲不敢忘者志之凝命之主也是谓学任性而不知辨欲失之妄谈学而不本真性失之凿言性而不务力学失之荡吾惧言之近于荡也龙溪子曰如子之言固未足以病良知也
　　四圣辨
　　夷之清尹之任惠之和与孔子卒不同者孟子屡引而不发非有爱于言不能言也三引孔门弟子之言以告丑者欲其深思而再问耳至谓集大成则已指其故矣而所谓其中与其至者卒未之明言岂待人之自得哉夫射者之于鹄犹学者之于天命也学不本于希天犹射不指夫正鹄纵力有余或过其鹄谓之中不可矣夷尹与惠忘私也而未能尽性至命与鹄犹有间者也孔子希天是谓至命至命者至鹄也忘私脩行之极也至命希天之极也学见于行则有迹有迹则犹有可举有可举则有所遗故其流各有弊然以其所造皆无私意之留故皆曰圣学通于天则无为无为而无不为矣孔子尝曰我则异于是无可无不可惜哉顔子没而此意不传下学上达知我其天之语告之子贡而不能悟微孟子其孰知孔子之所指乎
　　物辨
