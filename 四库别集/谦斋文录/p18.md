<!-- { "loadSidebar": true } -->
　　都察院右副都御史何君鉴尝知吾宜兴予重其为人因闻其家世之旧庭训之善得厥考朴庵公之贤公既卒鉴奉工部左侍郎徐公贯所为状请予文表于墓道之石乃摭而书之何之先本青州人五代时有曰茂者仕吴越为节度使卒于绍兴之新昌子孙因家焉代有仕者祖讳友谅国朝为训导祖讳遵道考讳彦广皆隐于乡公孝友信义出于天性甫弱冠即代理家政力田供养奉时祀馆宾客婚嫁弟妹皆不以烦其父后当分异父念其劳欲多与之公独取瘠田敝屋悉以器物让诸弟母爱少女既嫁公犹析产与之父母疾公不去左右至吁天请代居丧毁瘠塟祭皆如礼尤重意气间游京师里人有以白金数十两托公有所营置道为贼所刼公为贷金终其事而还过杭得遗金一囊于道俟其人而还之岁饥里人乏食捐粟济之有借公马者毙而偿以价公慰遣之而不责旅次宁海开户而卧有虎当门躭视久之揺尾而去园有瓜二实一蔕人称瑞兆以为阴徳所致公敎子有法鉴举进士知宜兴时遣使迎养公以亲在不果行常书清慎勤三语为戒鉴为御史复勉以许身报国后被封为文林郎山西道监察御史知河南府时公已终制乃就养无何直大饥人相食乃归命鉴悉心赈捄以全民命及鉴为都御史巡抚南畿又戒之加说详焉故鉴所至有声绩在两畿尤卓卓可称者皆公敎也然则公之贤使身得一职任一事以自用于世其禆补岂小哉公以齿徳当为乡饮宾辞不赴没而塟于乡则为之刻石着徳以示后之子弟礼亦宜之非徒为孝子之私而已公生于永乐己亥六月初九日卒于弘治乙卯正月初二日寿七十七以丙辰年某月某日塟于某山之原配吕氏贤而克相封孺人子二长即鉴次銶女一适刘演 

　　林勿斋先生墓表 

　　先生姓林氏讳智字若浚别号勿斋系出唐邵州刺史藴之后世居闽之莆田曽祖崇寳父徳如皆隐居不仕先生生二年母陈氏没又五年徳如翁亦没赖继母郑氏抚而鞠之稍长出从里儒授尚书习举子业寻补县学生正统甲子中福建乡试戊辰会试中乙榜授宜兴县训导至则严立敎条示诸生以读书作文之法俾各有所依循晨必衣冠张烛坐堂上朗诵经书已而取古法书临摹至数百字手倦则复诵读以倡诸生日以为常虽祈寒盛暑不懈诸生亦各勉修士习为之一变大有补于学校秩满升铜梁敎谕未几丁母忧服竣复除宜兴旧徳先生之敎者踊跃趋迎及士宦子弟悦从者数十辈大肆讲学文敎聿兴提学御史陈选举先生自代吏部虽不能用谒选之日遂升县令先生谓人曰当道宜用人所长某将老矣安能舎诗书而事簿书哉博一敎官终身足矣昆山叶文庄公时为吏部侍郎知之擢苏州府教授先生至苏学其敎法无异宜兴时诸生始若不能堪久之服其化益亲爱之致有身为显官而追念不舎者先生前后为校官几三十年皆在江南而四方缙绅多闻之故每当大比之年藩省争先礼聘为主司考浙江者一江西者再凡所取多知名士称为有识鉴云先生性至孝常痛父母早世每春秋时节祭祀呜咽流涕者竟日祖祠旧卑隘撤而新之増祀田若干畆妇翁赵立没而无嗣为之经纪其丧得免暴露甥陈元幼孤携之官敎育之与诸子等既长复为之娶妇乃遣之归其它周贫睦族重信义事多类此生宣徳丁酉六月十日以弘治甲寅正月五日卒享年七十有八以某年某月某日塟某山之原娶赵氏子男八人曰峦岳宻岊嶅仚岫昆峦早卒孙男女二十七人曽孙四人呜呼先生之徳之学莆人知之苏人知之予宜兴之人知之岂待表而后见然天下不可以莆与苏与宜兴槩也而能尽知乎况数世之下又有可恃者乎是固门下士所宜悯而忧之者某于门下受敎为最先故特为之表而不让焉 

　　赠怀逺将军锦衣卫指挥同知寗公配陈氏墓表 

　　正统己巳广西弗靖今赠怀逺将军锦衣卫指挥同知寗公卒于寇难其配陈氏与其次子瓌皆相失莫知存亡独其长子瑾无恙事平瑾遂选入内庭年始十一既长资性明敏益见向用积官至御马监大监后三十年为成化庚子瓌获生还至京师大监公见之甚欢又六年成化乙巳陈氏亦还大监公遣人迎至京母子相见如故时宪宗皇帝在位今上在春宫闻其事为叹异暨太皇太后太皇后皆有赏赉既而瓌从征大同累功升锦衣卫世袭指挥同知因得赐诰赠其父如其官而其母封太淑人居数年太淑人思归故土瓌具疏乞恩特蒙改广东右卫以便侍养太淑人之归也三宫赏赉之厚复如前日人皆荣之既抵家数月俄以疾卒大监公闻讣哀痛上赙祭加厚并命有司造坟安塟太皇太后皇太后暨诸王亦皆有赙大监公乃择明年某月具其父衣冠合太淑人塟于邑白云山之阳来乞文于墓上而腾骧指挥刘澄为之状惟寗氏世居南海东充都大良堡人后割其地増置顺徳县故今为顺徳人先世尝有显者谱亡不可考入国朝有讳日华者生武安安生公其讳真字克诚为人淳朴不好华靡居常茹素以杀牲为戒处乡里尤善扶持患难周济贫乏人素贤之其生永乐己丑没于正统己巳得年四十太淑人性勤俭善理家人所以贤之者如此其生永乐辛酉没于弘治癸丑七月九日也子男二长即大监公少侍英宗皇帝于干清宫今掌清宁宫事兼提督五军营凡朝廷有大昏礼并四夷宴享多委之次即瓌孙男一尚幼夫人有善行虽不幸遭变故亦未有不获报身后者如公之死其不幸可谓极矣乃生大监公以忠勤事上称贤近侍克致恩典与其配虽存亡不同而同享其盛则一而已要非偶然者至若大监公身虽在内而梦寐不忘其亲其诚孝所感卒获与其母若弟相见又岂偶然哉是宜书之揭于其墓以示其后之人云 

　　曹府君徐孺人墓表 

　　嘉兴有名族曰曹氏曹氏有贤配曰徐孺人讳秀澄同郡嘉善儒家女也父曰文玉母曰陆氏以永乐甲申四月四日生孺人既笄归于曹为以东府君之配孺人自幼端重寡言笑在父母旁循礼度而孝敬不倦及为妇事以东能执妇道性尤勤俭恒率诸婢昼夜纺绩不以为劳家人化之诸刺绣纎巧之作皆媿缩不敢出视生子琼敎之甚严琼奉母敎若乡慎行务农生殖称克家子其后产业日盛食指日繁孺人卒不习侈靡事及以东没寡居五十年布素终身未尝更一新衣其勤俭自若也有孙曰山早失母孺人怜其幼躬自鞠育虽甚爱之然敎之益严俟其既长俾学于家塾日必考其课业或书不成诵则声色俱厉不少为容贷平生不喜尼媪有登门者輙麾之去曰无坏我门法其正如此孺人好施不吝凡乡里之贫无食死无塟者必命其子周恤之岁饥视人亲疏悉以次赈给之食其惠者甚众及其子没至山益好施与士大夫交游益广而曹氏之名籍籍起浙西谓其世范固逺盖亦有孺人之敎焉孺人既老山奉养备至年九十三而卒实弘治乙卯九月九日也子一人即琼承事郎娶陆氏孙一即山以中书舎人娶钱氏四川按察使博之女曽孙男六人嵩邑庠生崟岑岩仑巃卜以丁巳十月二十四日塟邑之柳溪合夫兆也山持状赴京师诣予泣拜曰山非祖母鞠育无以至今日所以不逺数千里躬造门下以请者唯欲得一言表于墓上以彰吾祖母平日恭孝慈节之美则泉下永有光矣予感而言曰昔人有言妇者家之所由盛衰也故中馈之吉着于家人厉阶之害见于大雅其事不诬往往可验则曹氏之盛孰谓其无然哉宜刻之以慰山之志以示诸来裔 

　　虎贲左卫经歴张府君墓表 

　　府君既没之十六年其子钦虎贲左卫经歴三载考最蒙恩赠府君如其官阶征仕郎母马氏为孺人于是钦泣而念曰朝廷不遗下臣施及恩典吾父母不幸皆不及见痛恨何可言吾将致其事归守先墓谨録敕词燎之以告于地下顾惟墓上之石尚无文以刻又何以发濳徳昭慈训而见宠光之来之有自耶乃奉山东叅政张克谦之状晋谒再拜而请予与张少相知而经歴君又邑人也不能辞取其状视之语皆不诬按状府君讳亨字嘉会世家宜兴为宋叅知政事磻之后自曽大父国用而上居邑之桥亭里人称桥亭张氏国用仕元为鹰坊提领生广徳州学正茂卿茂卿以族大迁今所居曰张渚是生师贤师贤生愈髙愈髙生致逺致逺生三子伯曰本彝季曰伯常其仲为府君府君生而纯雅稍长从仲父致和学致和尝为信丰令刚毅方正敎导有法临诸子甚严独爱府君由其孝友明顺不烦束约也正统间大臣有奉敕循行江南主断繋豪民一时健讼者蜂起或讼其考翁事连信丰并被将逮至京师府君于时极力营救往返道路数冐艰厄不自恤也其事卒白人皆称为能子其平居父母之侧温然无违礼母周氏没事继母黄氏孝养不替兄弟相处怡怡如也虽衣服饮食无弗共者及推以待诸从昆弟子姓以及婣戚朋友皆为笃于恩义虽僮仆无不善遇之以至人有急难周之不吝其事不能枚述尝客金陵同舍人遗金数斤获之弗启竟迹其人还之其人出半以谢拒之毫厘不受又尝获监引于道坐候其人少顷有泣者至则一富商奴所遗即与之奴谢曰非公吾必死主人之手感拜而去乡有窭人缺食而贸其屋既给之粟而使复居之如故曰俟岁稔偿我未晚吾不忍汝饱而无居也乡旧产茶四方来鬻者必实其直奴辈有不豫者曰若欺心而増减之吾岂可为哉因之以戒诸子侄凡息钱租粟之入宜寛贷而勿敛怨如此庶家门可保而久也有司屡役掌乡税不事掊克岁饥更出粟数百斛以助赈济郡县欲例授章服则辞曰吾安于韦布久矣敢冐图荣显耶邑大夫岁举乡饮礼请为宾至再即辞谢不出教子居京秩虽不获生受封命然人间之福安享已备可谓无憾于世者矣府君晚号真率翁寿八十有四以成化七年某月某日终于正寝后某月某日其配马孺人亦卒寿八十二孺人出同里士族少有淑行及归于张妇道母仪皆有可称以卒之某年某月某日合塟于南华山之原子男四人曰原曰思皆克家曰钦即经歴君曰铨女二人长女适义官吴佐次适士人蒋昕孙男八人女四人曽孙男五人夫徳之优者不近名以为髙足以转移乎风俗产之厚者能散财而益富足以庇覆乎乡闾观于府君可以槩见为张氏后人者尚嗣其仁于百世之下使君子之泽无有穷也噫此固府君之意也 

　　○传 

　　南京工部尚书刘公传 

