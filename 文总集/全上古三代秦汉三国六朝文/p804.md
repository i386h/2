<!-- { "loadSidebar": true } -->
道台，俗姓陆，吴人。废帝时居瓦官寺。孝武时，会稽守王荟为起嘉祥寺，后还吴，隆安中卒，葬虎丘山南。

　　○答丹阳尹

　　盖闻大道之行，嘉遁得肆其志；唐虞之盛，逸民不夺其性，弘方由于有外，致远待而不践。大晋光熙，德被无外，崇礼佛法，弘长弥大，是以殊域之人，不远万里，被褐振锡，洋溢天邑，皆割爱弃欲，洗心清玄，遐期旷世。故道深常隐，志存慈救。故游不滞方，自东徂西，唯道是务，虽万物惑其日计，而识者悟其岁功。今若责其属籍，同役编户，恐游方之士望崖于圣世，轻举之徒卓长往而不反，亏盛明之风，有谬主相之旨。且荒服之宾，无关天台；幽薮之人，不书王府，幸以时审谳，详而后集也。（高僧传五。）
竺昙无兰
昙无兰，天竺人。太元中居扬都谢镇西寺。

　　○三十七品经序

　　《三十七品》者，三世诸佛之舟舆。声闻支佛亦皆乘之而得度，三界众生靡不载之。故《经》曰：“大乘道之舆，一切度天人。”然则《三十七品》或离或合，在一增四法而有四意止四神足，无四意断；五法则有五根五力，七法无七觉意，八法而有八等，则为五经也。依如此比，当应为七经，如此则离也，而诸经多合，唯一增尔耳。《中阿含》身意止有安般出入息事，将是行四意止时，有乱意起者，执对行药也。又诸经《三十七品》，文辞不同。余因闲戏，寻省诸经，撮采事备辞巧便者，差次条贯，伏其位，使经体不毁，而事有异同者得显于义。又以三三昧远之乎末，以具泥洹四十品。五根中云：“四禅四谛，有目无文。”故复属之于后，令始涉者览之易悟，不亦佳乎！又以诸经之异者注于句末也，《小安般三十七品》后则次止观，《律法义决三十七品》后次四谛，《小十二门》后次三向尔为泥洹四十品。止观四谛，成道之行，不可以相无也，是故集《止观三三昧四禅四谛》，系之于三十七品后，欲令行者览之，易见而具行也。序二百六十五字，本二千六百八十五字，子二千九百七十字，凡五千九百二十字，除后六行八十字不在计中。晋泰元二十一年岁在丙申六月，沙门竺昙无兰在扬州谢镇西寺。（《释藏迹》十。）

　　○大比丘二百六十戒三部合异序

　　夫戒者，人天所由生，三乘所由成，泥洹之关要也。是以世尊授药，以戒为先焉。戒者，乃三藏之一也。若不以戒自禁，驰心于六境，而欲望免于三恶道者，其犹如无舟而求度巨海乎？亦如鱼出于深渊，鸿毛入于盛火，希不死ㄡ者，未之有也。行者以戒自严，猛意五十八法者，取道也何难哉！兰自染化，务以戒律为意。昔在于庐山中竺僧舒许得戒一部，持之自随。近二十年，每一寻省，恨文质重。会昙摩侍所出戒规矩与同，然侍戒众多施有百一十事，尔为戒有二百六十也。释法师问侍，侍言我从持律许口受，一一记之，莫知其故也。尼戒众多施亦尔百有一十，三十事中，第二十一，二百五十者云：长钵过十日舍堕，续言是比丘当持此钵与比丘僧。二十二二百六十者云：钵破缀齐，五更未得新钵，故者当归众僧。推其理旨，宜如二百五十者在长钵后事，与破钵并者，为重长也。余以长钵后事注于破钵下，以子从母故也。九十事中多参错，事不相对。复徙就二百六十者，令事类相对，亦时有不相似者，重饭食无余因缘堕，应对重饭不属人言不足，此除因缘事与别请并，故以对别请。此一戒在重饭，一戒在别请亦为有余缘则得重饭，亦得越次受请也。不舒手受食，自恐教人恐怖，此二戒无对，将传写脱邪？梵本关乎众多施，亦有不相对不相似者，莫知所以也。余因闲暇，为之三部合异，粗断起尽，以二百六十戒为本，二百五十者为子，以前出常行戒全句系之于事末，而亦有永乖不相似者，有以一为二者，有以三为一者，余复分合，令事相从。然此三戒，或能分句失旨。贤才聪睿，若有揽者，加思为定，恕余不逮。（《释藏百》一。）

　　○千佛名号序

　　《贤劫经》说二千一百诸度无极竟，喜王菩萨仍问：“今此会中，宁有大士得此定竟，入斯八千四百诸度无极，及八万四千度无极法，入八万四千诸三昧门乎？”佛答言：“有。不但此诸开士也，当来贤劫一千如来，亦得入也。除四正觉。”喜王白佛：“唯愿世尊说诸佛名字姓号。”佛为喜王说诸佛号字，号字一千，数之有长，而与立发意。二品重说，皆齐慧业而止。以此二品检之，有以二字为名者；三字名者。有以他字足成音句，非其名号，亦时有字支异者，想梵本一耳，将是出经人转其音辞，令有左右也。长而有者，或当以四五六字为名号也。兴立发意不尽名，自慧业以下，难可详也。余今别有可了，各为佛名。意所不了，则全举之。又以字异者注之于下，然或能分合失所。深见达士，其有觉省，可为改定，恕余不逮。（《释藏百》一。）
帛道猷
道猷，俗姓冯，山阴人。居若邪溪，终虎丘。

　　○与竺道台书

　　始得优游山林之下，纵心孔、释之书，触兴为诗，陵峰采药，服饵蠲疴，乐有余也。但不与足下同，日以此为恨耳。因有诗曰：连峰数千里，修林带平阴。云过远山翳，风至梗荒榛。茅芡隐不见，鸡鸣知有人。闲步践其径，处处见遗薪。始知百代下，故有上皇民。（《高僧传》五）
赵正
正一名整，字文业，洛阳清水人，或曰济阴人。仕苻坚为著作郎，迁黄门侍郎、武威太守。坚败后为僧，更名道整，终于襄阳。

　　○出家更名颂

　　佛生何以晚，泥洹一河早。归命释伽文，今来投大道。（《高僧传》一。）
竺佛念
佛念，凉州人。

　　○阿育王子法益坏目因缘经序

　　原夫善恶之运，犹形影之相顾。受封朗验，凡三差焉。现也、中也、后也，播九色之深恩，以悦天妃之耳目。孤禽投王而全命，形受五机（一作则。）之切酷，斯现报也。群徒潜沦于幽壑，神陟轮飘（一作沦漂。）而不改，身酸历世之殃畔，不晓王子之丧目，斯中报也。阿兰纵祸于无想，婴佩永惑于始终，终为著翅之暴狸，飞沈受困而难计，斯后报也。故圣人降灵，必有所由，非务不务，（一作预。）清白明矣。玄鉴三世弱丧之流，深记来变坏形之累，趣使引入百练之室。自如来逝后，阿育登位，网维阎浮，光被六合，图形神寺，八万四千，罗汉御世，泛济亿数。国主师宗，玄化滂沛，万民仰戴而不已，神钦赖而愈深。然王子法益，宿植洪业，生在王宫，容貌殊特，后复受封，（一无“后”字，作复受此对。）靡知缘起。会秦尚书令辅国将军宗正卿领城门校尉使者司隶校尉姚者，南安郡人也，亲姚韶之次兄，字景嶷。文为儒表，则烈勋千载；武为邈群，则皎然而独标；亢音通实，则辨机而旷远；执素纵情，则翱翔而无伦。德也纯懿，范也难模，赫逸翰于群才，振龙威于昆锋。然愍永感之叵救，伤愚党之不寤，欲绍先圣之遗迹，坚玄宗于末俗，故请天竺沙门昙摩难提出斯缘本，秦建初六年岁在辛卯，于安定城二（一作三。）月十八日出，至二十五日乃讫，梵本三百四十三首庐，传为汉文，一万八百八十言。（一作一万八千言。）佛念译音，情义实难，或离文而就义，或正滞而傍通，或取解于诵人，或事略而由备。冀将来之学士，令监罪福之不朽，设有毫厘润色者，尽铭之于萌兆，故叙之焉。（《释藏所》，又《迹》七。）
释道慈
道慈，豫章人。太元中居庐山，后入京师。

　　○中阿含经序

　　《中阿含经》记云：昔释法师于长安出《中阿含》、增一《阿毗昙》、《广说》、《僧伽罗叉》、《阿毗昙心》、《婆须密》、《三法度二众从解脱缘》，此诸经律，凡百余万言，并违本失旨，名不当实。依忄希属辞，句味亦差，良由译人造次，未善晋言，故使尔耳。会燕、秦交战，关中大乱，于是良匠背世，故以弗获改正。乃经数年，至关东小清，冀州道人释法和、宾沙门僧伽提和招集门徒，俱游洛邑，四五年中，研讲遂精。其人渐晓汉语，然后乃知先之失也。于是和乃追恨先失，即从提和更出《阿毗昙》及《广说》也。自是之后，此诸经律渐皆译正，唯《中阿含》、《僧伽罗叉》、《婆须蜜》、《从解脱缘》未更出耳。会僧伽提和进游京师，应运流化，法施江左，于是晋国大长者尚书令卫将军东亭侯优婆塞王元琳，当护持正法，以为己任，即檀越也。为出经故，造立精舍，延请有道释慧持等义学沙门四十许人，于诸所安，四事无乏。又预请经师僧伽罗叉长供数年，然后乃以晋隆安元年丁酉之岁十一月十日，于扬州丹阳郡建康县界，在其精舍，更出此《中阿含》，请宾沙门《僧伽罗叉》令讲梵本，请僧伽提和转梵为晋，豫州沙门道慈笔受，吴国李宝、唐化共书，至来二年戊戌之岁六月二十五日草本始讫。此《中阿含》凡有五诵，都十八品，有二百二十二经，合五十一万四千八百二十五字，分为六十卷。时遇国大难，未即正书，乃至五年辛丑之岁，方得正写，校定流传。其人传译，准之先出，大有不同。于此二百二十二经中，若委靡顺从，则惧失圣旨；若从本制，名类多异旧，则逆忤先习，不协众情。是以其人不得自专，时有改本，从旧名耳。然五部异同，孰知其正？而道慈愚意，怏怏于违本！故诸改名者，皆钞出注下，新旧两存，别为一卷，与目录相连，以示于后。将来诸贤，令知同异，得更采访。脱遇高明外国善晋梵方言者，访其得失，刊之从正。（《释藏迹》九）
卷一百六十
释氏（四）
释僧睿
睿，魏郡长乐人，师事道安。

　　○大品经序

