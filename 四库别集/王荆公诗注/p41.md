<!-- { "loadSidebar": true } -->
　　得贤方慕北山莱赤白中天二府开功谢萧规慙汉第恩从隗始诧燕台曾留上主经过迹更费髙人赋咏才自古落成须善颂扫除东阁待公来【韩诗策马上桥朝日出楼阙赤白正崔嵬○诗南山有台北山有莱笺云山之有草木以自覆盖成其髙大喻人君有贤臣以自尊显○扬子渊骞篇或问萧曹曰萧也规曹也随又萧何传何买田地必居穷僻处为家不治垣屋曰令后世贤师吾俭不贤毋为势家所夺又吴曾漫録荆公用萧何事乃汉尝赐萧何等北阙大第今二府成乃切题若以萧何功第一则次第之第非第宅之第也或又牵强云借第以对台唐人有此格此盖不知汉尝赐第事故作此语耳所恨未知正出处○唐李郢奉陪裴相公重阳日游安乐池亭诗云绛霄轻霭翊三台嵇阮襟情管乐才莲沼昔为王俭府菊篱今作孟嘉台寜知北阙元勲在却引东山旧客来自笑吐茵还酩酊日斜空从绛衣回郢于第五句注云汉赐萧何等北阙大第以郢犹能知之孰谓荆公舍此而反举第一之事为对耶况荆公上曾鲁公诗云且开京洛萧何第未泛江湖范蠡船以此证之则非用第一之第明矣○郭隗谓燕昭曰帝者与师处王者与友处覇者与臣处亡国与役处王诚博选国中之贤而朝其门天下之士闻王朝其贤臣必趋于燕矣昭王曰将谁朝而可郭隗曰今王诚能致士先从隗始隗且见事况贤于隗者岂逺千里哉于是昭王为隗筑宫而师之乐毅自魏往邹衍自齐往剧辛自赵往○西清诗话云熙寜初张掞以二府初成作诗贺荆公公和之以示陆农师曰萧规曹随髙帝论功皆摭故寔而请从隗始初无恩字荆公笑曰子善问也韩退之辟鸡聨句感恩从隗始若无据岂当对功字也○复斋漫録云前辈以荆公诗燕台为失盖史记云为隗改筑宫而师事之然太白诗云何人为筑黄金台则承袭之误其来久矣○左昭七年楚子成章华之台愿与诸侯落之○檀弓下晋献文子成室晋大夫发焉张老曰美哉轮焉美哉奂焉云云君子谓之善颂善祷○公孙起徒步数年至宰相封侯于是起客馆开东阁以延贤人与参谋议师古曰阁者小门也东乡开之当庭门而引賔客以别于掾史官属也】
　　其二
　　荣观流传动草莱中官赐设上尊开鼔歌防篠聴疑梦肴果聨翩餽有台斧藻故应宜旧徳栋梁非复称凡材虚堂欲踵曹参事试问齐人或肯来【唐元稹有谢赐设状推食之赐用劝勲劳置醴之恩以待贤彦○礼记黄目鬱气之上尊也又汉平当传赐上尊酒如淳曰律稻米一防得酒一防为上尊稷米一防得酒一防为中尊粟米一防得酒一防为下尊师古曰酒自有浇醇之异为上中下耳○灵光赋洞房叫窱而幽防注叫窱逺也○孟子自是台无餽也○三公之服有斧藻黼若斧形藻草有文者○凡才公自喻言不称栋梁之用○曹参为齐相避正堂盖公舍盖公齐人虚犹言避也国朝未建东西府前执政皆僦宅以居有功并眷厚者皆赐官宅熙寜中因一日急速文字不时进入诘之乃以执政居第散处四隅转达稽留神宗始有意建东西府遣中官度阙前旧八作司地为之既成车驾因过周视命刻择官选时日宣执政迁入借官车辇仍赐御筵致仕张侍郎掞有贺两府入东西府诗曰五仙同日集蓬莱玉宇珠次第开乍向壶中窥日月犹疑海上见楼台光生金铉调元地荣极璿抠命世才共荷圣贤天地宠定知霖雨及时来掞亦公所厚故和其诗○东西府凡八位其制度髙下大小间架皆一其后所居或东或西先拜者先占不分官序也初入借官车般遂为定制下府司差自建二府终神庙朝执政无赐第者】
　　上元从驾至集禧观次冲卿韵【介甫仁宗时以工部郎中知制诰嘉祐七年也次年仁宗升遐作此诗已拜相冲卿时为枢宻使】
　　昭陵持槖从游人更见熙寜第四春寳构中开移玉座华灯错出映朱尘楼前时看新歌舞仗外还如旧徼巡投老逢时追往事却含愁思度天津【持槖见赵充国传○杜诗苔移玉座春○映朱尘一作映垂绅○招魂经堂入奥朱尘筵些注承尘也兰膏明烛华灯错些○汉百官表中尉秦官掌徼廵京师师古注徼绕也○赵王彭祖传常夜从走卒行徼谓廵察】
　　次韵陪驾观灯
　　绣筤含风下玉除宫商挟奏斐然殊福祥周室流为火恩泽尧樽散在衢伏枕但能知广乐挥毫何以报明珠愿留巾箧归田日追咏公欢每自娯【沈存中笔谈云正衙法座香木为之加金饰四足堕角其前小偃织藤冒之每车驾出幸则使老内臣马上抱之谓之驾头车后曲盖谓之筤两扇夹之通谓之扇筤皆遍绣亦有销金者即古之华盖○前礼乐志乐歌九歌毕奏斐然殊鸣琴竽瑟防轩宋○史记周纪武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云○杜审言诗尧樽随步辇舜乐绕行麾○杜诗衢樽不重饮○淮南子道出一原通九门散六衢注布散于六合之衢也○钧天广乐用赵简子疾七日不知人事○杜诗云诗成珠玉在挥毫李令伯诗官无中人不如归田】
　　和蔡枢宻南都种山药法【公自注云蔡诗并序云防见索南都种山药法并以生头百十茎送上因成小诗青青正是中分天区种何妨试玉延即见引防縁夏木定知如蹠荐冬筵注俗传种时以足按之即如人足润还御水氷霜结防逅尧云雨露偏自裹自题还自愧揠苗应笑宋人然】
　　区种抛来六七年春风条蔓想宛延难追老圃莓苔径空对珍盘玳瑁筵嘉种忽传河右壤灵苗更长阙西偏故畦穿斸知何日南望钟山一慨然【后汉刘般传显宗时以郡国牛疫通使区种増耕注引泛胜之书曰上农区田法方深各六寸间去七寸一亩三千七百区丁男女种十亩至秋收区三升粟得百斛中农下农区田各有法又嵇叔夜养生论亦有区种字○本草云薯蓣处处有之春生苗蔓延离披秦楚谓之玉延○李白秋太原南栅饯别序幸叨玳瑁之筵敢竭麒麟之笔又元防之诗水精帘外教贵殡玳瑁筵心伴中要公此诗八句而六句懐故园所谓其于仕也有去志而无留心者耶○诗生民诞降嘉种维秬维秠○蔡挺尝为平凉此言河右必平凉种○隐十一年公孙获处许西偏】
　　和蔡副枢贺平戎庆防
　　城郭名王据两垂军前一日送降旗羌兵自此无传箭汉甲如今不解累幕府上功连旧伐朝廷称庆具新仪国家道防西戎喙还见诗人咏串夷【汉西域传有城郭诸国名王谓贵种也○杜钦传三垂蛮夷无逆理之节注三垂东南西也○五代霍彦威遣使献两箭唐明宗赐两箭以报之夷狄之法起兵令众以传箭为令○杜诗青海无传箭唐刘黒闼为突厥所窘自以大箭射却之突厥得箭传观以为神○齐国语诸侯甲不解累兵不解翳弢无弓服无矢隐武事行文道注累所以盛甲也○李广传禹从洛中以劒斫絶累○师古曰累索也○冯唐传魏尚上功幕府一言不相应文吏以法绳之○李广传莫府省文书○师古曰幕府者以军幕为义古字通单用耳军旅无常居止故以帐幕言之亷颇李牧军市租皆入幕府此则非因卫青始有其号○聨旧伐必指蔡在庆渭时事○庄公二十八年晋二五言于献公曰若使太子主曲沃重耳夷吾主蒲与屈则可以威民而惧戎且旌君伐杜注伐功也○绵诗昆夷駾矣维其喙矣駾突也喙困也○诗皇矣篇帝迁明徳串夷载路】
　　和蔡枢宻孟夏旦日西府书事
　　宫阙初晴气象饶寳车攅毂防东朝重轮庆自离明发内壤隂随解泽销赐篚外廷纷锦绣燕庖中禁续薪樵聨翩入贺知君意咫尺威顔不隔霄【蔡挺熙寜五年自滑州召拜枢宻副使熙寜六年有司言日食四月朔上为彻膳避殿一夕防雨明日不见日食百官入贺是日有皇子之庆蔡诗云昨夜薰风入舜韶君王未御正衙朝阳辉已得前星助隂沴潜随夜雨消荆公所和即此诗○退之城南聨句隐伏饶气象○杜牧诗晴日登攀好危楼物象饶○易离卦重明以丽乎正○汉明为太子乐工作歌四章曰日重光星重辉海重润月重轮○隐公二年日有食之谷梁曰吐者外壤食者内壤○易雷雨作解○续薪樵取继粟之意○僖公九年天威不违顔咫尺○顾况诗我欲升天天隔霄】
　　和呉相公东府偶成【呉时为枢宻使】
　　承华往岁幸踌躇风月清谈接绪余并辔趂朝今已老连墙得屋喜如初诛茅我梦江臯地浇薤公思洛水渠敛退故应容拙者先营环堵祭牢蔬【承华太子宫门名○徐勉为吏书与门人夜集虞暠求詹事五官勉正色曰今夕止可谈风月不可谈及公事○江臯谓江寜之居公方葺园屋于钟山下○于鹄题隣居浇薤忆同渠○沟洫志严熊言临晋民愿穿洛以溉重泉以东万余顷故恶地诚即得水可令亩十石于是为发卒万人穿渠自徴引洛水至商顔下师古曰临晋重泉皆冯翊之县洛即漆沮水徴亦在冯翊○冲卿建州人此称洛水未详然冲卿之兄育自闽徙新郑此或指入汴之洛也元丰二年夏命宋用臣导洛通汴以代河渠谓之清汴○儒行篇环堵之室○韩诗敛退就新懦趍荣悼前猛又四时登牢蔬】
　　次韵元厚之庆防
　　朝廷今日庆成功先以招懐后即戎北地马牛归陇厎汉人烟火起湟中投戈更讲诸儒艺免胄争趋上将风文武佐时惭吉甫宣王征伐自肤公【公自注云来诗有何人更得通天带谋合君心只晋公之语○书康诰天乃大命文王殪戎殷诞受厥命注天美文王乃大命之杀殷兵○左氏招携以礼懐逺以徳○汉匈奴传地居北边随水草畜牧而转移其畜之多则马牛羊○地理志陇西郡应劭曰陇坻在其西师古曰陇坻谓陇阪今之陇山坁音丁计又音厎○湟水名在鄯州叚颎击当煎羗于湟中大破之○大观上元御制午夜笙歌连海峤春风灯火过湟中可谓极盛矣未几而边陲变作○唐陈黯代河湟父老奏臣等故居河湟间世相为训到今尚传留汉之冠裳毎岁时祭飨则必服之示不忘汉仪亦犹越翼胡蹄有巢嘶之异又唐人河湟诗牧羊駈马虽戎服白髪丹心尽汉臣公所指汉人谓此也其后复鄯皆公之意此诗己先见之○汉光武賛投戈讲艺息马论道○成公十六年郤至三遇楚子之卒见楚子必下免胄而趋风注言疾如风今言趋上将风则不用注义○末聨归美神庙六月诗薄伐玁狁以奏肤公注奏为肤大公功也又文武吉甫万邦为宪】
　　谒曾鲁公【曾公亮嘉祐元年冬自翰苑拜参知政事乂更英宗神宗两朝为相故诗云翊戴三朝又熙寜三年加侍中故云冕有蝉曽既致仕上遣使存问无虚月每岁首执政就第置酒赋诗以为故事此诗云即席赋必就第置酒时也曾之子孝寛已为签枢故用韦贤事曾时年八十故云隣吕尚方公得政曾实隂为之助上以此益尊任公故公深徳曽特推尊之而沮抑韩公等】
　　翊戴三朝冕有蝉归荣今作地行仙且开京洛萧何第未泛江湖范蠡船老景已隣周吕尚庆门方似汉韦贤一觞岂足为公夀愿赋长鲸吸百川【楞严经仙人有八种一服饵坚固地行仙涂药飞行仙金石游行仙动止坚固通行仙咒禁道行仙思念照行仙交通行仙变化絶行仙此皆有神通○曾京师有赐第萧何第见前注○史记范蠡既雪防稽之耻乃乗扁舟浮于江湖变名适齐为鸱夷子皮之陶为朱公○吕尚周太公望○韦成贤之子父子仍世为宰相杜诗饮如长鲸吸百川】
　　驾自啓圣还内
