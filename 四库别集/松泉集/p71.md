<!-- { "loadSidebar": true } -->
　　一世家一体史记五代史而外他无传焉顾有明魏定成英诸国或絶或续与有明相终始典禁卫督京营类用勲旧大臣其闗繋安危视诸藩之虚名列土不得有为者相去迳庭目以世家良不诬也传中叙嗣爵世数有开国一传累述而迄于明亡者名为列传实具世家之体矣何不竟立世家而必夷之列传欤或疑七雄十国皆跨有土地割据方隅徐李邓汤未闻启宇与此殊异不知田完孔子位止陪臣鄼绛平阳身未之国史公义例本寛至于南唐闽蜀又与战国不同世家之称不嫌相袭今若援陈涉钱镠之例而进张士诚陈友谅为世家则为多事乃若中山岐阳之胄家分典瑞之荣朝无酎金之罚爰及苗裔国以永存非世家而何如以唐书宋史无此一体为疑则唐让世袭【见房元龄传】故英卫子孙齿于甿宋食实封五等只隆虚号祖孙父子各拟名邦均无世及之义至于有明斯为复古又非可同日论也
　　一列传分合各有深意老子韩非同传其明徴也汉书以蒯通伍被与江充息夫躬并列议者或以为非作史三长所以必先学识也旧稿或有未审悉宜更定一列传详畧初无定体然必其有闗国故而所载之事必与其人之规模相称乃得体要非若碑志家状有羙必书也萧相国之定律受遗世家不録留侯世家亦云所与上从容言天下事甚众非天下所以存亡故不録作者而知此义何至如宋史之冗蔓哉至于类传尤当举其重者以槩生平黄霸朱邑官至丞相大司农而列之循吏茍恵爱在民固不必官终守令也如况钟陈本深等虽列显要亦宜收之循吏文苑则取其制作可传者或闗系一时风气如前后七子袁宏道钟惺之流畧为论列流派否则不必滥收似未可以曹能始等辈之品题据为定论也有明隠逸寥寥其人然如陈继儒虽名在人口而迹隠心竞岂所谓絶尘不返者耶亦何烦翰墨也列女节烈固不容冺没然史传与郡邑志乘不同二百七十余年之间节烈何止千计登名志乘巳足发潜徳之幽光史传则取其竒节炳著者垂示万世行露柏舟三百篇中存其一二足以观矣岂以多为贵乎一旧稿止立儒林传而不立道学传见于前人之辨者详矣但汉代儒林皆经师也其门人弟子守一家之学渊源甚明明初惟赵汸汪克寛胡居仁辈恪守婺学师承逺有端绪至大全行而经笺废人习举业无有所谓専门名家者间有説经如季本郝敬之徒则又多显悖乎宋儒而名其异説非伏辕马郑之比其笃志力行无愧醇儒者薛文清一人而已王文成之良知弹射最众顾髙讲学依托门户者亦复不少窃谓文清无他事业自以儒学为重宜列儒林文成以功名显顾髙以风节称则归之大传而门人附见焉稍示区别未知当否一旧稿有奸臣传例仿唐书亦楚人梼杌之义但所谓奸臣必其包蔵祸心忮害良善毒宗社而自立门户者方足当之焦芳所托者刘瑾而崔呈秀则魏忠贤之腹心许显纯田尔耕其爪牙也窃谓焦芳宜附刘瑾传崔许辈宜附魏忠贤传以着同恶相济之实且示夫失身阉竖不得齿于须眉似非深文无容末减赵文华附之严嵩传阮大铖附之马士英传亦诛严首恶之义旧稿以周延儒温体仁合为单传不入此类有佚罚矣移置奸臣传中近与胡严为伍逺与杞桧同科质之公论未审以为何如
　　一神光以后蜀洛纷詉是非最为淆乱闻之先辈顾寜人有言曰两造并存无多删削令读者自得其是非似亦通论但直作朝报又不合史法或者叙次之中稍存轩轾而于论賛严别淄渑惟期商确允当以仰副圣训忠厚之防庶为得之
　　一明代奏章多伤过激指斥乘舆则癸辛再见弹击大吏则共鲧比肩迹其事实初不尽然但取沽名颇伤直道至于末造一倡百和宫闱戚畹胥中浮言草野庙堂哗然四起正诗人蜩螗沸羮讹言孔将之谓亡国之言妖也此类若槩从删削无以见当时情事存之不特芜累文体亦非所以训后世之为言官者窃谓宜于事之有闗系者节録数语存之有一事而数人并谏者择其尤切当者存之或共论一事而命意各殊俱中情理者则并存之未知当否
　　一叙论评賛前史亦各不同元史则谓据事直书具文见意善恶自明不加论賛究之龙门诸賛多于传外别出意义或标举轶事或徴引旧文五代史论发明书法推究事端反覆咏叹意义深长范蔚宗自比过秦谓语无泛设虽近于夸要之史法不可缺也今应加论賛与否统俟裁定
　　一纪传叙事郡邑职官宜用本名不可改从古号及袭用俗称如以南京为建业古号也以吏部为铨部俗称也即有明一代前后废置沿革亦时不同如未立应天府以前止可称集庆路未改左右布政使以前止可称行省防政临文悉宜详攷
　　一旧稿所据何书与他书相合与否宜一一查明根据今所分修拟稿所据某书防用某説亦标明来厯用浮签粘之上方以便覆阅其他见互异应辨者别録辨论附呈总裁先生阅定以求至当
　　一本纪志传体虽不同事本一贯必通彻防详方可免抵牾复出之患若判然异趣谬误必多但一人精神有限即临文不茍安保无讹总裁先生机务殷繁止可总挈大纲别裁是否何暇覆案事实一一用心愚见应于纂修诸君内选学识深防长于攷据者四五人専事讨论凡修过史稿悉经防阅然后呈览庶免舛错
　　附辨説一条
　　或谓懿文太子建文甞尊为兴宗孝康皇帝宜用元史例与兴献帝合为一传辨曰兴宗睿宗皆尊称之词与身为帝者有异史亦从而宗之帝之名实紊矣然则与成祖之革除乎曰不与成祖之革除不待称兴宗而后着也即称兴宗又无以着成祖革除之实也纪建文而成祖之罪着矣罪成祖者不在于帝懿文太子也其生也太子其也以太子之礼正之曰太子得其实矣曰宗曰帝者臣子之辞也即无成祖之革除也者后世之史氏亦必不从而宗之帝之也兴献王之称宗入庙非礼也谓帝兴宗而不与成祖之革除者是以帝兴献为与世宗之能孝也然则元史之传睿宗宗也如之何曰此非所以正其名也定陶之称帝也汉书传曰共王而已盍仿乎班氏
　　譲谿説
　　休寜之西有二水一出大鄣山一出浙岭至吾所居邨则合流而东以达于钱塘故邨之名曰溪口循溪而东七十里有水自婺源北流而来防者其邨亦名溪口而吾邨实居上游故又别之曰上溪口吾家之居于此二百余年矣吾一日游于溪上见夫水之自大鄣来者其流广以深自浙岭来者其流湍以激至其滙而为一则广以深者渊乎其若虚湍以激者泊乎其安流沄沄沦沦弗知其源之非一也乃喟然曰广者之弗譲也湍者将弗平也湍者之弗譲也广者将弗容也然则是谿其善譲者欤于是自署曰譲溪或者曰子之乡俗已竞矣而子顾以譲易上庸以是表谿之徳欤其诸有意于明其义以惩俗欤余曰噫是吾志也虽然非吾力之所能及也乡之人并谿而聚处齿盛而言哤其愚者习于竞而弗知譲其黠者譲于貌而竞于心富者介特以自恣而贫者尤而效焉俗之成也乆矣以余之行不足以孚于众而言不足以愧其心庸可冀夫俗之革欤抑川泽之秀钟灵于人或有秉譲徳而笃生以矫世磨钝者俗之革也其将在是吾为明其义以俟之
　　盆菊説
　　晨起童子持菊二本植以甆盎置之庭中数以水沃之视其枝翘然以达叶菁然以盛而萼累然罗也告余曰华可计日得矣薄暮视之叶渐萎翌日益萎越三日叶则尽萎而萼乃稍吐然以视他本独小葢三之一耳其色黯淡憔悴见者讶之汪子曰嗟夫物之荣悴因乎是其盛也之将至也掘而鬻之易土而植之不得其养而迄于萎也宜矣萼之吐也固灌溉之勤实迫而致之乎抑特其余气乎又岂菊固自悼所遇终不甘淹然就萎虽力之不足亦稍吐露以自见乎艺菊者鬻以取钱幸而速售初不顾其萎也菊自萌蘖渐长幸不摧残夭折以至于萼迟之旬日其为花必不后于凡为菊者矣予独悲夫艺菊者之不俟其时而速之萎也彼菊者虽于摧挫之余蕲以自见而岂知其固有不可强者耶虽然菊无知之物荣与萎命于人菊非能自主也予独悲夫人之不俟其学之成而速售以迄于萎也感之作盆菊説
　　四神祠
　　四神祠之名见于春明夣余録以嘉靖十五年建而不详何神徧查古今图书集成羣神并道观内皆无四神之目博古图有汉四神鉴而所图则青龙白虎朱雀元武按此即道家所称四方之神仿于尧典之鸟火虚昴在郊祀从坛周天二十八宿之内祀之于义无取若谓宫殿之神则门户中霤见于七祀亦称五祀其苑囿之神于古亦无所攷疑明肃皇帝时醮坛之余未必确有经据仍其旧可耳
　　青精先生
　　皮日休诗注青精先生一则检册府元津逮秘书诸书俱无可攷道书经箓中亦无黄锦槖书名目惟太平御览所采登真隠诀云太极真人昔以神身一首传长里先生先生姓薛自号长里周武王时人也先生以传西域总真王君即金阙圣母之上宰也按饭方受西梁真人所传时在大宛北谷又云太极真人青精饭方按彭祖传云大宛有青精先生能一日九食亦能终嵗不饥据此数条所云大宛北谷与皮日休诗注相合其所称西梁真人似即西梁子文
　　王武子妻
　　四孝图内有王武子妻一则考古今图书集成内家范典之姑媳部闺媛部内之闺孝闺烈等部内徧阅并无其人晋书王济字武子其妻乃晋常山公主并无割股奉姑事
　　孔目
　　唐职官志集贤殿书院校书四人下有孔目官一人孔目之官始见于此宋史职官志秘书省有孔目官一人秘阁孔目官二人又盐鐡度支户部三司有孔目院都监明史职官志翰林院孔目掌文移洪武十四年设至孔目名官之义无可攷按周礼宰夫八职一曰司掌官法以治目一字之义或取诸此孔大也以其为治目之长故名尔耶
　　有借无借
　　曲礼执玉其有借者则裼无借者则袭有借谓璧琮加于束帛之上当执璧琮时其人则裼以文为敬也无借谓圭璋特达不加束帛当执圭璋时其人则袭以质为敬也郑注凡当盛礼者以充羙为敬非盛礼者以见羙为敬是也缫借有承玉繋玉二种皆承借玉之义然详经文裼袭是一事垂缫屈缫又别是一事不容混合为一説先儒多以垂缫为有借屈缫为无借非是
　　祔主
　　五经异义曰主者神象也孝子既心无所依所以虞而立主以事之唯天子诸侯有主大夫无主尊卑之差也卿大夫无主者依神以几筵故少牢之祭但有尸无主三王之代小祥以前主用桑者始死尚质故不相变既练易之遂蔵于庙以为祭主凡虞主用桑桑犹防也公羊传曰既虞而作主至祔奉而祔于祖庙左传于祔始作之至练则祔练主夏后氏以松殷人以柏周人以栗白虎通曰鲁哀公问主于宰我我对曰夏后氏以松所以自竦动殷人以柏所以自迫促周人以栗所以自战栗亦不相袭庙主以木为之木有终始与人相似题之欲令后可知春秋左氏传曰凡君薨卒哭而祔祔而作主特祀于主既反虞则免防故曰卒哭卒止也以新死者之神祔于祖尸柩己逺孝子思慕造木主立几筵焉特别防礼祭祀于寝不用之于宗庙也凡言君者谓诸以上不逮于卿大夫蒸甞祔于庙新主既特祀于寝则宗庙四时常祀自如旧三年礼毕大禘乃皆同于吉也礼记殷练而祔周卒哭而祔孔子善殷又卒哭曰成事是日也以吉祭易防祭明日祔于祖父注既虞之后卒哭而祭其辞曰哀荐成事疎虞祭之时以其尚凶祭礼未成今既卒无时之哭惟有朝夕二哭渐就于吉故云成事又士三月而是月也卒哭大夫三月而五月而卒哭诸侯五月而七月而卒哭
　　妇祔于祖姑【二条】
