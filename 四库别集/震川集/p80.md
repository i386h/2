<!-- { "loadSidebar": true } -->
　　帝王之御天下也欲垂万世之统者必欲其谋虑之逺欲保万世之业者必致其嗣守之勤谋虑以垂统仁之周也嗣守以保业敬之至也是故徳业光昭而心源继续顕承丕大而佑启无疆自古有天下者其祖宗肇之于前而子孙继之于后所以长世而不替者用此道也请因明问而陈之昔唐虞之际以天下相授受而示之以精一执中之防彼其平时都俞吁咈相告语于一堂之上者无非此道然犹咨命之谆谆者诚以天下重器不能不为之长虑也故以天下与人而并以治之之道与之斯知所以与天下矣受人之天下而并其治之之道受之斯知所以受天下矣不然徒以天下相传则非尧之所以授舜舜之所以授禹也夫三圣人面相授受而犹如此况祖宗之天下传之子孙而能不为之长虑乎诚念今日得之之难而他日保之之尤难故垂训以为子孙计者不容不详且切焉是故圣有谟训明徴定保禹惟有是训也而其子孙能敬承之有夏之厯至四百年圣谟洋洋嘉言孔彰汤惟有是训也而其子孙能克从之有商之厯至六百年文武宣重光奠丽陈教故子孙嗣守大训无敢昏渝有周之厯至八百年盖禹汤文武为其子孙虑天下者如此其周而啓太甲成康所以保天下者如此其至也我太祖髙皇帝受命自天奄有函夏圣武神文天经地纬削平僣乱海宇乂宁登天下之贤俊相与修明政刑暇则又亲洒宸翰睿思所及动辑成书如存心省躬诸录以至孝慈女戒昭鉴其大者如三编大诰资世通训洪范之注及又以意命羣臣纂修寳训律诰职掌集礼诸书自古帝王著作之盛未有如此之富也若祖训录特为圣子神孙深远之虑尤详且切矣尝自叙以为创业之初备尝艰苦人之情伪亦颇知之自平武昌以来豫定律令颁而行之至于开导后人复为祖训一篇立为定法大书掲于西庑朝夕观覧以求至当首尾六年凡七誊稿而定我子孙钦奉朕命不负朕垂训之意天地祖宗亦将孚佑于无穷矣于是颁赐诸王且录于谨身殿乾清宫东宫壁因顾侍臣曰朕着祖训录所以垂训子孙朕更歴世故创业艰难常虑子孙不知所守故为此书日夜以思具悉周至抽绎六年始克成编后世子孙守之则永保天禄大哉皇言诚万世圣子神孙所宜钦承而敬守之者也是书之目有曰圣训首章又有曰持守曰严祭祀曰谨出入曰慎国政曰礼仪曰法律曰内令曰内官曰职制曰兵衞曰营缮曰供用其篇袠简要而条贯靡遗纲领宏大而精防具悉歴世保之以为大训至于朝廷之典章百官有司之所行有不待尽述者请举一二明言之有曰凡古帝王以天下为忧守成之君常存敬畏以祖宗忧天下为心则宜永受天之眷顾夫圣祖起自布衣同时僭王叛国芟夷殆尽海内旷然尤且惴惴然惧天下之起而相轧也况自古承平之久无常静之国而南面之奉可以娱耳目悦心意者交引于前人主能时懐警惧而渊涓蠖濩之中此心卓然清明则晏安之欲不生而虑周于天下衅孽之萌无所作矣今日之所当绎思者此也又谓忧常在心则民安国固盖惟望风雨以时田禾丰稔使民得遂其生又谓四方水旱当騐国之所积优免税粮嵗虽无灾择地瘦民贫亦优免之夫圣祖虽在深宫之中乃至祁寒暑雨靡不关心当时庻事草创建都封邑征伐四方用度广矣而免租之诏无嵗不下今天下宴然而大司农徃徃告乏嵗一不登议改折带徴有司且相顾以为旷恩矣使闾阎不被免租之恵民何以聊生圣主顾畏民嵒思小民之依简劭农之官广蠲贷之泽则海内之民乐生矣今日之所当绎思者此也又谓帝王居安常懐警备动止必详人事审服用仰观天道俯察地理皆无灾变然后运用【疑有阙文】夫圣祖躬擐甲胄出入兵间及为天子犹谨备之如此人主必当俨神明之居慎出入之际端拱穆清正容谨仪和鸾之节清道而行开延英阁以登魁磊耆艾之士朝夕燕见抽绎顾问考古騐今则圣徳日脩天眷日隆亦不劳心于非意之防矣今日之所当绎思者此也又谓平日持身之道无优伶近狎之失无酣歌夜饮之欢正宫无自纵之权妃嫔无窥恣之专又谓内府饮食常用之物设局于内职名旣定要在遵守故当时日歴圣政记所称后妃居中不预一髪之政外戚亦循理畏法无敢恃宠以病民寺人之徒惟给扫除之役本朝家法超絶前代如此至今隂教脩明后宫顺序尤望体圣祖述周礼设局之义修掖庭永巷之职使戴金貂之饰者有济济谨孚之美无戏敖骄恣之过左右勅正则王爵天宪不至旁落矣今日之所当绎思者此也又谓四方诸戎得其地不足以供给得其民不足以使令吾恐后世子孙倚中国富强无故兴兵致伤人命但羌戎与西北边境至相密迩累世战争必选将练兵以谨备之今日御西北之冦其上策在于不攻其无策在于不善守谨备边塞驱而出之中国御之之道惟此而已若欲开边境以快心于狼望之北必无幸矣圣祖尝戒诸王逺出开平谓守边之要未尝不以先谋为急故朕于北鄙之冦尤加慎宻今日之所当绎思者此也我世宗肃皇帝导扬末命告戒深切我皇上改元一诏实奉皇考之教明诏所谓仰惟末命之昭垂深望继述之兼善者也夫郊社等礼所以遵祖训者莫大于此若夫言官加恤录之恩方士致左道之辟宗人解甸人之系若卢施寛释之仁百司严黜陟之典铨选破资格之条冗员申裁省之令郡县别望之差没虏布招懐之恵殪敌速上功之簿至于重贪墨之罚督勘覈之报举大臣之赠谥加闲散之名服听监司之荐辟所谓推类以尽义通变以宜时有难尽述者明诏又曰各地方官以武备为不急以玩冦为苟安将贼盗妖逆隐蔽纵容不早扑灭往往醸成大患祖训所谓忧天下者明诏得之矣又曰天下军民十分穷困国用虽诎岂忍照常徴四方闻之孰不感泣田租逋负改折蠲免与夫大官之所增尚方之所趣办缮部之竹木兵曺之子粒多所停罢则祖训所谓忧民者明诏得之矣又曰内府各衙门供应钱粮朕加意节省自有余又今户工二部科道稽查各监局库叚疋军器香蜡等物祖训所谓内府设局与周礼天官之义合者明诏得之矣若夫求贤纳谏不一而足凡可以正士习纠官邪安民生足国用等项长策仍许诸人直言无隐此即祖训所谓防壅蔽而通下情也然则与皇祖之训盖无不相符契者宜天下之人如蹷而起如聩而闻含齿戴髪靡不拭目以观徳化之成也顾愚生犹惓惓于皇上之绎思者实臣子忠爱之忱不容已耳书曰我受天命丕若有夏歴年式勿替有殷歴年欲王以小民受天永命愚窃以为今日圣天子颂焉问我祖宗列圣世有实录表年纪事撰述功徳以为信史迩者皇上深诏近臣纂修世宗肃皇帝实录载笔之士必能仰体宸衷勒成钜典然窃以先皇帝享国最久年载旷悠又无前年记注之书编摩摉辑成一家之言若有未易然者矣夫实录之名何所起欤抑古之论史每难其事昔刘子元与宰相言二史不注起居而欧阳永叔论日厯之废盖近代为史之通患而子又谓史有三长至曽子固序南齐书其论美矣二子之言后世多称之可得而备述欤兹者先皇帝彚进史舘方当下之学官诸士子皆得而与知者宜以所闻着之于篇其毋譲焉
