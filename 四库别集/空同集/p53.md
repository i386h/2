<!-- { "loadSidebar": true } -->
迹者因乎彰者也思者追乎实者也永者存乎继者也激者本乎风者也故观人以彰可以识世思而永之政也系也然不激不着着无定形视施以明显默拔微斯其致矣而御史许君按县还也则谓予曰吾比游于苏门盖登孙登台云恍若见其人徘徊焉若聆厥啸焉子曰思哉许君曰台圯予令修焉巳为祠祠登于台北予曰永哉自是有彰乎然厥施系焉又激扬之臣也风斯行矣夫孙登者晋之贱丈夫也无妻子属云而栖其邑北山土穴内是苏门之山也乃其人夏衣草衣冬而被发自覆至微末不足述而史氏则称之曰登好读易抚一弦琴性无恚怒人或投之水中欲观其怒登既出便大笑然登不欲言阮籍尝候之既见与语登不应籍退而至山半闻有声若鸾凤音焉则其啸也又嵇康从登游三年问终不荅康别去曰先生竟无言乎登乃曰火生而有光而不用其光人生而有才而不用其才故用光在乎得薪所以保其耀用才在乎识真所以全其年言如斯而已若登者诚何如人哉语曰桃李不言下自成蹊故人患在无实誉不必显晦不必微实斯思思斯永矣故登者非赫赫闻者也非有河上公之授经庞鹿门之耦耕非如陶隐居岩处而朝议渊明嗜酒苦诗也迯污而洁我随安卑而尊我追含之而见者不谓其无峻绝而当时不以为敖苦约而天下不以为矫故过其里者思其台登其台若见其人徘徊焉若聆厥啸焉祠之若靡之永也斯非实之明效哉孔子曰邦无道其默足以容世之不幸莫大于使人默予故曰观人以彰可以识世盖言晋也亦谓登非徒默者也世不可使人默亦不可使人不默何也溺于显则廉耻之道丧廉耻丧则政坏政坏则风不激故风者生于政者也政视其施思而永之必实焉彰此激扬之先也许君得之矣夫嵇康者亦晋之闻也乃卒不免于刑戮诗曰昔惭柳下今愧孙登鸟兽之见毕弋莫不高翔疾走者知二者祸巳也及冥于所欲鲜有能免焉者何也见欲而不见祸也故曰不习为吏视巳成事乃人自不必绝妻子污埋如登也能如河上公诸人自足免于世矣然而罕焉岂以激之者寡耶乃今人非惟不之激顾悻悻曰风奚益于世讵不大可诧也哉知县赵钺曰啸台傍故有思亲聚远二亭百泉南有秾翠亭咸圯监察公曰咸复焉然孙祠之余材材咸无扰于官民又曰是役也按察佥事刘君实襄之云许名完丹徒县人刘名泽济宁州人正德十年夏五月北郡李某记记之日落成日也 

少保兵部尚书于公祠重修碑 

开封城马军衙桥西故有于少保祠云初公以定倾保大之功居无何而死于是天下人闻公死咸惊而疑而涕泣语曰鹭鸶氷上走何处寻鱼嗛而公前廵抚河南时实廨马军衙桥西而梁父老于是闻公死则咸涕泣日相率潜诣公故廨为位哭奠焉会□□皇帝立诏白少保谦冤宥其家而遣祭其墓乃梁父老则又咸涕泣相率私起祠故廨傍祠公伏腊忌梁父老则把香曳筇趿履若少壮咸翼如不期至稽首祠下哭填门塞户矣会又　敬皇帝立诏曰少保谦赠特进光禄大夫柱国太傅谥肃愍立祠岁春秋祠之而曰旌功祠乃于是梁父老则又咸涕泣相率数百千人诣阙门伏诉少保谦前兵部侍郎时廵抚功云愿梁立祠如杭祠不报而梁父老归伏腊忌岁仍聚哭公于私祠今三十年余矣正德十年监察御史廵按张君清军许君并谒公祠下见其门屋三间仅存堂欹漏欲颓矣鸽雀扰扰栱栋鼠走鸱啸周垣尽圯羊猪外来于是悄然思俯而悲也巳仰而欷曰嗟斯非梁地邪宋不此都哉靖康之事千载衔焉二帝不南矣夫定倾者世保大者食泽流者思故祠之言思也血食使之世者也于是下令曰少保祠撤故易腐扶欹植颓起圯新而绘垩而级而隅而荣而序备矣曰谒者奚止也则重而堂器奚贮也则翼而廊而道士玄林守焉西北隅其房也望之栗栗而巉巉枚枚而严严是使之世者之道也李梦阳曰子观今人论肃愍公事未尝不酸鼻流涕焉盖伤为臣不易云夫事莫大于君出虏入排迁主战四者旦夕之势而存亡之判也乃今人议则异是或见鲍庄事輙曰夫葵犹能卫其足然独不思勇士不忘丧其元乎孟子曰所欲有甚于生者故生而有所不用也然将军蠡留侯良功成身抽天下两高焉此又何焉于乎难言乎难言乎岂所谓计免者非忠贪盛者违智欤而贼酋拥　太上皇大同城下勒降也大同人登城谢曰赖天地宗社之灵国有君矣至宣府城下宣府人登城谢曰赖天地宗社之灵国有君矣至京城下京城人又谢曰赖天地宗社之灵国有君矣于是公扬言曰岂不闻社稷为重君为轻斯言也事以之成疑以之生者欤且　太子之易南宫之锢二者有能为公恕者否邪公有不如意辄拊膺忿曰此一腔血竟洒何地闻其言孰非酸鼻流涕者而独咎予也于乎伤乎伤乎虽然宗泽岳飞非下于人者艰难百战卒愠衄而死若公者死可矣死可矣公廵抚诸所业载传状乃今不复述第述其始终若是亦大者云祠修于是年春越夏而告成张君名淮南皮县人许君名完丹徒县人事祠事者开封知府贺君锐也系之诗曰于铄旋运曷平不陂康屯倾否哲者斯利于维哲英鉴精含贞匪时曷征匪猷曷兴靡疑靡惊厥伐用成厥育是轻委躬于诚蛇何盘社龙何在野干极卼元臬日月易舍惷尔乃贼乃奰国邑之乱之讧陵庙岌岌公丁其时矢身以殉山仡排议不戁不震佥曰和宜公曰有战四方之事譬丝游刃　帝弗疑公泣视师义激六军如虎如罴惟直斯壮人心干城肃肃我垒悠悠我旌羯奴喙突疆场载清载清载宁　皇归于京古曰荷难今谓曰痴忠古爰嘉今胡嫉而何谗非名何毁非功孰谗靡和孰毁弗同彼巧彼荏厥肤斯厉古则曰直今曲自为于乎少保时晦时昭古谁无死死有荣褒峩峩庙祠栋隆崇基神之游之旆旆其旗白马朱衣有风凄其歘其有光若往若来即面罔见跂望涟洏兹邦哿居氓实尔思 

大梁书院田碑 

大梁书院田成或问书院有田乎李子曰有哉赵宋之肇也睢阳石鼓岳麓白鹿四者其巨矣然必田焉祭也以达乎养何也聚人之所必庙其所师庙必有祭祭非田何出矣聚而不养则散制散成聚莫先乎财易曰何以聚人曰财故田者财以之生养以之成者也曰田若是急乎李子曰闻之先生天地非养无以物圣人非养无以民士非养无以成身故养者天以之生地以之行人以之成是故二气推荡风霆流形消息往来各足其精天地之养也则明因利嘉谷时成制恒备奸寿康安平圣人之养也审今酌古仁纬义经厚积广施性坚德明士之自行也是故先王之士也与民异田则代耕何也不如是无以专志而业精也故士所之庠序别其冠衣程其饩廪端其术业凡以异民也后世则又选胜而区稔拔其良聚焉于是有积书之院祭养之田又以异士而考成也曰窃闻之孔子耕也馁在其中矣学也禄在其中矣敢问士易聚而难成何也曰聚非其聚也予尝蹑大梁之台造院谒祠登堂陟阁矣丛篁茂林长廊委翳鸟鸣狸走问曰士奚不聚也曰无田曰祭乎曰祭有司办之今田矣士仍不聚也问之曰无倡之尔故曰聚非其聚也曰知难聚而必田之何也曰善身者不以一噎而捐食善田者不一歉而弃穑故宁伪行欺世而不可使天下无信道之名宁矫死干誉而不可使天下无伏义之称宁田而难聚聚而难成而不可使天下无养士之仁于乎识斯义者可与成亹亹言变通与诗曰视民不恌君子是则是效兹之谓也是田也都御史内江李公监察御史吉水毛公实倡之而提学副使历城边公赞之后都御史道州何公而监察则信州汪公大名王公桂林喻公成之是田也更数君子而其势愈兴久而弥贞嗟吾士自是其聚也夫其聚也夫买田人姓名今刻之碑阴而田之仓则立郡学内出纳学官者司之矣 

鄢陵县城碑 

年月鄢陵县城成城周二千三百三十七丈高二丈五尺基广二丈堑广三丈深三之一城四门各楼门各有郛周庐十敌台十一城四角各楼楼橹修修长堞遒遒翼翼濯濯下壑上削昼遉宵逻铃柝是节伺察有伯簿吏乃钩外奸潜夺内犬靡聒是役也始于正德丁丑正月弗踰年而告成费盖巨万缗徒数万人云畚杵如云登登四闻樽劳均力人人欢悦缩溢伸乏咸有经纪厥知县章为之云是故费罔官损役匪农妨覩者叹迹聆者颂能监之者嘉核之者褒初知县章至县也行城履隍垣齾池凸污秽黄蒿径蹊交交以问左右左右对曰是地也残焉故矣前中原盗起控弦擐甲者盖数十万焉渡河转战先驱略鄢鄢之城不攻而陷民以之荼是故民疮痍未还也烬于今犹烈知县章于是俯而思仰而叹曰嗟乎无城无县无县无民予诚不能苟一日而食乃于是集部吏召父老延乡士夫议城事佥曰是役也众知县章曰吾能众曰费曰吾能费曰费而众上之人必以为利巳曰诚巳也彼即以为弗巳忸也诚弗巳也即以为巳吾何忧曰彼谓民劳曰诚佚之即以为劳之可且章闻之计小者害大道谋者寡成故乡校毁侨麑裘诮孔圣贤且尔况其下乎始盗之入也鄢之士若夫若父老若吏不曰设城坚吾奚以荼上而省若臬若郡长吏不恨曰设城坚吾鄢奚以荼及平也上之人谓城劳也疑巳利也诸议者又谓费也众也斯所谓厝薪而忧火者也夫渴而后井井岂渴及哉不城吾诚不能一旦食鄢及城事兴果有谤知县章于监者核焉获颠末乃于是罪谤者而嘉知县章移檄褒焉李子曰令哉章何则大者举则细者可推矣夫政莫大于动众功莫大于域民夫城者域民之急必众而成者也是故书称勤墉易戒覆隍城漕城谢城韩城朔诗人咏焉武夫宗子非城莫譬也春秋之义城筑必书虽羙刺殊旨要之其大巳力任其大民以之域众而弗扰是克今也故曰令哉章或曰鄢郑克叚者也叚城京也祭仲忧其不度何也李子白公私异也是故君子之动众域民也公而后功正而后政章斯有焉故曰克令章龙氏汉川县人以举人前为德兴县学谕有捍贼功擢令官云鄠致仕尚书刘公书抵李子曰凡令鲜克令龙也克令而又城吾鄢夫春秋城必书愿子书焉而鄢学谕田君祜及乡士若夫又咸赞趣书于作鄢陵县城记 

河南省城修五门碑 

