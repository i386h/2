<!-- { "loadSidebar": true } -->
　　葢闻在天成象羣星仰于北辰在地成形百川趋于东海是知璿玑盈缩并运天枢江汉朝宗争环地轴尘沙日月同渤澥之轮廻百亿铁围等阎浮之数量章亥步骤岂尽世界之边首忽微宁穷刧海之算象牛桷力方十行之堦梯免马渡河譬三乘之等级定水坏须弥之山智炬燃金刚之刹敬表六和现沙门之进止永乘四教示声闻之律仪至于千叠火然鹄林变色四禅灾起鸽影传辉羽林出使汉开濯龙之祀桑门传译晋防洛阳之拜【并艺文类众】
　　周经藏愿文
　　年月日某和南【云　云】葢闻九河疏迹防蕴灵丘四彻中绳书藏羣玉亦有青丘紫府三皇刻石之文緑检黄绳六甲灵飞之字岂若如来秘藏譬彼明珠诸佛所师同夫净镜鹿苑四谛之法尼园八犍之文香山巨力岂云能负以岁在昭阳龙集天井奉为【云　云】奉造一切经藏始乎生灭之教讫于泥洹之説论议希有短偈长行青首银函文玉匣陵阳饵药止观仙字闗尹望气裁受言未有龙树利根看题不徧斯陀浅行同座未闻尽天竺之音穷贝多之叶灰分八国文徙罽賔石尽六铢书还大海仰愿过去神灵乘兹道力得无生忍具足威仪又愿国祚遐长臣民休庆四方内附万福现前六趣怨亲同登正觉【广明集】
　　戴逵【广明作晋戴逵误续髙僧传云时以逵即晋谯国戴逵非也晋太元十二年徴逵不久卒梁大通三年命公方生经一百四十三载又非济北明矣】
　　贻仙城慧命禅师书【慧命姓郭太原晋阳人深味禅心慧声遐被居河阳仙城山善光寺有菩萨戒弟子济北戴逵名髙诸国乃贻书于命命答之　鼎按书有云渚宫沦废将厯二纪又云及乎从仕留连文翰则逵本仕梁元帝时梁亡归周艺文有隋戴逵太子箴是复入隋或为东宫官也】
　　菩萨戒弟子戴逵贻书仙城命师座下窃以渭清泾浊共混朝宗之源松长箭短同秉坚贞之质幸頼含灵五常理宜范围三教是以阙里儒童阐理经于洙济苦县迦叶迁妙道于流沙虽牢笼二仪葢限兹一世岂如兴正法于鹿苑荡妄想于鹫山半满既陈权实斯显诚教有浅深人无内外禅师德声逺震行髙物表摄受四依因牧羊而成诵负笈千里歴龙宫而包括故能内贯九部总雪山之秘藏外该七畧备璧水之典坟支遁天台之铭竺真罗浮之记昙赋七岭汰咏三河宝师妙析庄生璩公著论爰集若吞云梦如指诸掌加以妙持净戒如防明珠善执律仪譬临悬镜禀罗云之密行踵賔头之福田抚挹定水便登觉观髙防禅枝将逾喜舍是以不逺潇湘来仪沔陆植杖龙泉仍为精舍回车马谷即创伽蓝凿岭安龛讵假聚沙成塔因山搆苑无劳布金买地开士云防袂似华隂法侣朋冲众齐稷下禅室晨兴时芳杜若支提暮啓暂入桃源香山梵响将阮啸而相发日殿妙音与孙琴而齐韵紫葢贞松仍麾上辨洪崖神井即莹髙心故以才堪买山德迈同辇崇峯景行墙仞悬絶弟子业风鼔虑欲海沈形洎渚宫沦覆将歴二纪昼倦坐驰夜悲愕梦未能忘怀彼我归轸一乘遣荡胸襟朗开三达既念鼠藤弥伤鸟系昔在志学家传赐书五礼优柔三餍饫颇絶韦编构述余绪爰登弱冠捃摭百家及乎从仕留连文翰虽未能探龙门而梯防稽赋鹪鹩而咏鹦鹉若求其一介亦髣髴古人但深悟聚泡情悲交臂常欲蝉蜕俗解贪味真如一日郧城讯修隗馆屈膝情欣系韈遇同进履未尽开襟遽嗟飘忽寻望拂衣世网脱屣牵丝沧浪濯缨汉隂抱瓮行餐九转用遣幽忧渐悟三空将登苦忍仙梁观玉不废从师深涧折桃无妨请益所希弥天胜气乍酬凿齿雁门髙论时答嘉宾冬暖如春愿珍清轨室迩人遐弥轸襟带余辞残简望囘金玉【正法续髙僧传作法轮马谷作驾首莹作蓥迈作望】
　　释慧命酬戴先生书
　　幽林沙门释慧命酬书济北戴先生夫一真常湛徼妙于是同万圣乘机违顺以之殊迹是以西闗明道东野谈仁雕朴改工有无异轸今若括此二门原兹两教岂不归宗三转会入五乗借浅之深资权显实斯若池分四水始则殊名海控八河终无别味檀越幼挺竒才夙怀茂绪华辞卓世雅至参智涉五明学兼三教益矣能忘蹈颜生之逸轨损之为道慕李氏之踪虽复六经该广百家繁富圣贤异派儒墨分流或事旷而文殷或言髙而防逺莫不纳如瓶受説似河倾明镜匪疲洪钟任扣子建挹以竒文长卿恧其髙趣故虽秦楚分墟周梁改俗白眉青葢龟玉之价弗逾栖凤卧龙鱼水之交莫异加以识鉴苦空志排尘俗形虽廊庙器乃江湖是以属叹牵丝兴言世网辞同应陆调合张严嗟朱火之遽传愍清波之速逝方应濯足从道洗耳辞荣九转充虚四禅排疾然后寻八正以味一真解十纒而遣三患斯之德也宁不至哉贫道识镜难清心尘易壅定慙华水戒非草系才侔撤烛学谢传灯内有愧于德充外无狎于人世是以淹滞一丘寓形蓬栁端居千仞托志筠松测四序于风霜三旬于朓魄至乃夜闻山鸟仍代九成昼视游鱼聊追二子荜户敝衿既在原非病朱门结驷亦于我如云所叹藤鼠易侵树猿难静劳想鹫头倦思鸡足至于林雕秋叶曽无独觉之明谷响春莺终切寡闻之叹忽承来问曲见光誉幽气若兰清音如玉诚复溢目致欢而实抚膺多愧虽识谢天池未辨北溟之説而事同泥井慙闻东海之谈所冀伊人于焉加我黄石匪遥结期明旦白驹可絷用永终朝善敬清猷时因素札言不洗意报此何伸【并广明集　卧续髙僧传作虬误加作好终作今】
　　甄鸾
　　笑道论【并啓　武帝天和四年广集道俗亲量三教优劣废立勑司大夫甄鸾详佛道二教鸾啓上笑道论三巻三十六条文极详据事多激扬帝以为伤蠧道士于殿庭焚之】
　　臣鸾啓奉令详佛道二教定其先后浅深同异臣不揆疎短谨具録以闻臣窃以佛之与道教迹不同出没隠显变通亦异幽微妙密未易详度且一往相对佛者以因縁为宗道者以自然为义自然者无为而成因縁者积行乃证守本则事静而理均违宗则意悖而教伪理均则始终若一教伪则无所不为案老子五千文辞义俱伟谅可贵矣立身治国君民之道富焉所以道有符书厌诅之方佛禁怪力背哀之术彼此相形致使世人疑其邪正此岂太道自然虗寂无为之意哉将以后人背本妄生穿凿故也又道家方术以升仙为神因而诳惑偷润目下昔徐福欺妄分国于夷丹文成五利妖伪于汉世三张诡惑于西梁孙恩搔扰于东越此之巨蠧自古称诬以之匡政政多邪僻以之导民民多説惑騐其书典巻巻自违论其理义首尾无取昔行父之为人也见有礼于其君者敬之如孝子之养父母见无礼于其君者恶之如鹰鹯之逐鸟雀宣尼云君子之事上也进思尽忠退思补过将顺其美匡救其恶故上下能相亲也春秋传曰君所谓可而有否焉臣献其可以去其否臣亦何人奉敕降问敢不实答其道德二巻可为儒林之宗所疑纰缪者去其两端请量删定案五千文曰上士闻道勤而行之中士闻道若存若亡下士闻道大笑之不笑不名为道臣辄率下士之见为笑道论三巻合三十六条三巻者笑其三洞之名三十六条者笑其经有三十六部战汗上呈心魂失守周天和五年二月十五日前司毋极县开国伯臣甄鸾啓
　　造立天地一
　　太上老君造立天地初记称老子以周幽王德衰欲西度闗与尹喜期三年后于长安市青羊肝中相见老子乃生皇后腹中至期喜见有卖青羊肝者因访见老子从母怀中起头鬓皓首身长丈六戴天冠捉金杖将尹喜化胡隠首阳山紫云覆之胡王疑妖镬煑而不热老君大瞠考杀胡王七子及国人一分并死胡王方伏令国人受化髠头不妻受二百五十戒作吾形像香火礼拜老子遂变形左目为日右目为月头为昆仑山髪为星宿骨为龙肉为兽肠为虵腹为海指为五岳毛为草木心为华葢乃至两肾合为真要父母臣鸾笑曰汉书云长安本名咸阳汉祖定天下将都雒邑因娄敬之谏乃叹曰朕当长安于此因尔名之周幽王未有何得老子预知长安与尹喜期乎又案三天正法混沌经云混沌之始清气为天浊气为地便有七曜万像之形其来久矣岂有化胡之后老子方变为日月山川之类乎若尔者是则幽王之前天地未生万物云何道经有三皇五帝三王乎然则天地起自幽王矣又造天地记云昆仑山髙四千八百里上有玉京山大罗山各髙四千八百里三山合则髙一万四千四百里又广説品云天地相去万万五千里计紫微宫在五亿重天之上是则髙于昆仑山数百万里而老君以心为华葢肝为青帝宫脾为紫微宫头为昆仑山不知老君何罪倒竖于地头在下肝在上以颠倒故见亦倒乎以长安为度闗之年幽王为开辟之嵗将以化物讵可承乎
　　年号差舛二
　　道德经序云老子以上皇元年丁夘下为周师无极元年癸丑去周度闗臣笑曰古先帝王立年无号至汉武帝创起建元后王因之遂至今日上皇孟浪可笑之深又文始传云老子从三皇已来代代为国师化胡又云汤时为锡夀子周初为郭叔子既为国师应传典籍何为不述但列伊尹傅説吕望康邵之人乎而传説者唯注老子为柱下史道家注为周师便是俗官如何史传不説又上皇元年嵗在丁夘计姬王一代七百余年未闻上皇之号检诸史传皆云老子以景王时度闗鲁哀公十六年孔丘卒即周敬王时敬王即景王之子景王即幽王之后一十余世此则孔老同时而化胡经乃云幽王之日度闗不闻更返何得与孔子相见乎化胡又云为周柱史七百年计周初至幽王止有三百余年何得妄作然上皇之年道门诡号故灵宝云我于上皇元年半劫度人其时人夀万八千嵗如何超取半劫前号将来近世用乎一何可笑且上皇无极并是无识穿凿作者欲神其术仍以年号加日冀有信者从之又云代代为国师葛洪神仙序中具説前圣人既出匡救为先而夏桀陵虐涂炭生民成汤武丁思贤若渴老子何以贤君不辅虐政不革修身养性自守而已期颐将及自知死至潜行西度独为尹説直令读诵不劝授人身死闗中坟陇见在秦佚吊之三号而出究前传经后人妄论虽曰尊崇翻成辱道
　　气为天人三
