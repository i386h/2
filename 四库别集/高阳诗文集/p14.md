<!-- { "loadSidebar": true } -->
　　谁抉晴云月涌生霓裳应不减华清最怜修月吴生手白鹤光中散玉英 

　　其三 

　　几搦霜毫赋有年日华无珥月婵婵似缘雍伯饶情思分得瑶光种玉田 

　　其四 

　　竹花无影月纤纤鹤氅霞衣拥竹帘玉漏正沉风正急金盘忽泻水晶盐 

　　○夜坐 

　　老眼摊书五寸灯可堪小楷细于蝇夜深铁凤邀风语身比长廊罢院僧 

　　○渝关以兵赭地之毛予下令种柳资军需也再来而柳始花 【 四首】 

　　十万营成万仞山大嬴环薄玉为湾不知官柳栽多少初见轻花落研间 

　　其二 

　　山峦水渚柳依依忆得来时雨雪霏一到临渝八百日侍阑重见絮花飞 

　　其三 

　　不向春风舞綘纱绾愁牵绪满天涯十年手植初成阵细柳营中学六花 

　　其四 

　　倚楼长笛月明中入破偏随宛转风摇落不堪愁里听满城甲马又西东 

　　○寒吟 【 二首】 

　　万里纵横万寓宽将军不复计楼兰鴈来南国芙蓉驿马歇西原苜蓿滩 

　　其二 

　　天子神威咏濯灵元戎初匣旧青萍宴开丹凤东西幕节阵钵罗南北庭 

　　○题畵 

　　高峰老树桂虬龙瀑布飞花溅瘦笻十里滩声惊落鴈满亭秋色拟垂虹 

　　○哭同年韩弼我太守 【 三首】 

　　鹿鸣携手四十年十载分符向远天几度塞鸿飞不到衡阳惊报落虚弦 

　　其二 

　　曾忆长安春酒杯十三年里首重回无端鴈荡峰头月归落家园入刼灰 

　　其三 

　　五马翩翩尽有闻盐车东下总君恩阿谁飞落箧中语几叹天朝狱吏尊 

　　○送式周郭年兄诣公交车 【 盖年伯大司马以戊榜云称尚书家期予式周式周副我】 

　　玉钩鋹蒜尚书家帘卷沈烟袅杏花七十二龄新进士琼林邀月倚窓纱 

　　○得儿鉓手书 

　　七郎也寄数行书字字分明问起居一到天涯头更白夜来勾梦到庭除 

　　○鉓儿寄字云问爹安无事早来 

　　平安无事早归来字字真诚字字催可耐此身属社稷祇今□在未堪回 

　　○程星海夜坐闻涛是日遣将 

　　有客高谈霜月清小楼不碍海涛惊天风似惜军容壮竟夜如闻甲马声 

　　○除夕同儿鉁坐小阁念君父深恩感岁华易迈诚点焉自失也因拈霜鬂明朝又一年句用霜字韵 

　　雪山清映戟枝霜笳皷声欢夜未央此夕故园人自老那堪白发更他乡 

　　○二月闻鴈 

　　几听孽鸟语关关尽罢虚弦落照间却讶塞鸿偏有胆又随春信到天山 

　　○杨总戎隧碑 

　　曾识公孙何等班于今片石见三山英风想象遗踪在化鹤何年竟不还 

　　○过曲尺河不入 

　　十里平沙曲尺河小城东畔徤儿多倌人似惜新亭泪小队低佪不肯过 

　　○中后所 

　　春懒荒台艹亦稀幔亭风日满征衣最怜王谢乌衣巷无复寻常燕子飞 

　　○宁远 

　　矗起层峦水拍堤边城风色正凄凄相看海燕闲来往玳瑁无梁借一栖 

　　○缾花 

　　高牙风峭戟枝寒杏蕋新香春正阑却忆韦家花树会关城初向一缾看 

　　○殚忠楼用儿錀对雨韵 【 二首】 

　　帝城云树倍应新谁遣风烟柅旧轮自是当关饶虎豹春来秋鴈更称臣 

　　其二 

　　凤水苍山绿野新雨香花径衬雕轮寄声万眝楼双鹤莫向云霄怨老臣 

　　○立夏用程幕韵 

　　小院同人认菜花应怜关外野人家不知蓂荚春都尽尚着狐裘放晚牙 

　　○殚忠楼 【 五首】 

　　三十年前献寿杯赤盘麟脯擎高台于今朝雨关城下独望孤云燕子来 

　　其二 

　　骄风急雨满回中烽火惊传入汉宫闻说至尊怀巨鹿谁堪麟阁定元功 

　　其三 

　　长剑空看高倚云风烟四海自纷纷谁家预作清平曲故杂悲笳夜夜闻 

　　其四 

　　□罢新袍听晓鸦坐虬云拥绣旛花□儿夜看□□落敢向山头撼岳家 

　　其五 

　　秋风白发故人情相对一尊塞外城坐久莺花浑故国突来晓角两三声 

　　○楼中闻笳 

　　西风落木海山秋小院谁攒万里愁待得升平归去日听笳应说殚忠楼 

　　○喜雨 

　　手提孤剑向边州木叶萧萧又早秋新调徤儿身未贴那堪风雨暗汀洲 

　　○闻笛 

　　短笛谁家曲未停高楼初是数峰青一时尽洗□笳耳静倚雕栏带月听 

　　○喜满赵二都督至 

　　一剑谁当虎豹关最怜侠骨海山间夜来风雨惊人起合有双龙下碧湾 

　　○室韦部一首 

　　柳城东北地环辽峱越河边九部骁一自贞观朝贡后至今人说有丰貂 【 室韦贞观中初贡丰貂】 

　　○奚国 

　　白狼河北东□边五部奚斤毳帐连可惜冷硎十二万延和不效景云年 【 景云元年奚贡方物延和元年以十二万□奚败绩】 

　　○霁国□□别种也贞观中入贡 

　　南连潢水四山环风土依稀似奚丹中国圣人天共大至今只晓旧贞观 

　　○契丹 

　　开元天子祀东都扈从□渠侈曼□最是突于为怏怏东华公主入平卢 

　　○铁勒 

　　皷纛新恩墨未干朝来介弟又承欢天家不欲浑强盛南北重封小可汗 

　　○班婕妤题扇 【 六首】 

　　一霎西风梧叶空翩翩只在殿西东须知御手牵裾意可向高台怨避风 

　　其二 

　　殿角秋风上翠旗玉垆香篆绕帘飞尚方侍寝朝来起巳卷桃笙付典衣 

　　其三 

　　金茎露冷月如霜特下钗头双凤凰但勿南熏侵玉体纵捐箧笥亦何妨 

　　其四 

　　几看辇路饶秋草便觉凉生水玉中遥忆春风曾寂寞这回休独怨秋风 

　　其五 

　　倏然秋思满银屏飒爽西来夜语铃箧笥未藏仍在握且从珠箔扑流萤 

　　其六 

　　玉宇琼楼五月寒纵当朱夏向谁看怀中亦有湘妃扇闲洒臙脂画牡丹 

　　○读陶士行传 

　　八翼天门典八州孤贫小吏亦何求只因一饭知贤母双发为儿换督邮 

　　○寄一亭 【 三首】 

　　蝶飞绿草翠成茵酒滴珍珠倒葛巾城上云阴池上雨合来都供研头春 

　　其二 

　　涓涓秋水草为堂帘卷凉飔燕语梁一夜雨添新涨后荻芦学展绿枕枪 

　　其三 

　　山云矗矗鬬孤亭木叶初寒片雨青枯管抛来无个事闲看鹦鹉自梳翎 

　　○初夏闻蝉 

　　二月新丝浑尽卖隔林初听缲丝娘陇头风叶陌头种半为高门促嫁妆 

　　○喜雨 

　　呼雨呼晴鸠自亲天公总不费机神□来一雨浮瓜蔓闲煞河间像仰人 

　　○雨夜 

　　一雨突来清夏日却教秋思满虚聪偶传家信垂乡泪况是独吟对夜缸 

　　○冯骑都尉唐墓 

　　棘蒲南畔古城闉冯北冯南沙水滨莫惜骑都容易老一官白首几多人 

　　○东田庄 

　　屋后青秧水畔扉方舟曾忆系渔矶柳花日扑人头白柳叶青青燕子飞 

　　○齐家口二首 

　　停杯却立弄潺湲水势平吞虎豹关闻说长年识表啜白牛湾北骆驼湾 

　　其二 

　　石发于今尚挂树浪花当日故漫天最怜东下鼋龟窟留得西徧万井烟 

　　○刘生 

　　渡口杨花搅夕曛离情一片共纷纷重来鼓枻秋风里拟采芙蓉持赠君 

　　○再过延福淀 

　　麦花翻蝶未成秋梅雨初□□□□一□西风吹大壑农家门外系渔舟 

　　○夜次洺关用江济寰给谏韵 

　　天低野旷参横斜鼓吹迷离乱水涯堠吏不知人意懒夜深灯火照孤槎 

　　○吕仙祠 

　　走毂奔蹄梦里生道人点破巳分明纷纷渴睡白袍子犹说寒灯梦不成 

　　○黄华 

　　洞老不知成魏晋祠残何论历隋唐桃花紫气年年在争得闲人对夕阳 

　　○牡丹邨小苑 

　　谁家小苑锁幽香映日轻红过短墙似是砑光谁舞罢倚栏无意掠残妆 

　　○冠县道中 【 居人指小城云今御史冯令邑时抚流店】 

　　日夕牛羊小院纷居人都说小冯君平芜野罄三川柳■〈禾罢〉稏春回万顷云 

　　其二 

　　桑柘成阴陇麦黄千家齐佩令君香欢呼骢马行春客鸂■〈涑鸟〉滩头有憩棠 

　　○田庄 【 二首】 

　　大渥孤城十里余幽人初辟藕花居夜来风雨蛟龙鬬自课儿童细读书 

　　其二 

　　八月涛声夜吼鼍枕边杂听打鱼歌等闲高揭云霞眼万顷芙蓉雨一蓑 

　　○晓发武遂 

　　滩头野水晓生寒马踏杨林月色阑万壑空青如有待最高峰上倚云看 

　　○送本通和尚 

　　种种法从性里知还来方外访名缁等闲悟得峨眉月到处清光是旧时 

　　○送曾省庵 

　　翩翩裘马走风尘留得尊前应住身恠向夕阳怜倦鸟夜来江月冷亲人 

　　○白云观即事 【 二首】 

　　羣仙遥望集灵台羽客霓裳暎日开铃铎加闻天外度长生阁上拜初回 

　　其二 

　　何年鹤返白云乡此地空余脱骨香多少酣歌金马客年年花下问遗方 

　　○宫词 

　　三十六宫浑见月知他清影向谁多珠帘不断春风度又报辚辚翠辇过 

　　○周炼师说经 

　　瑶台初罢讲时钟宝箓亲函入九重自是汉皇识?倩肯劳方外访奇踪 

　　○宫怨 

　　曾侍君王供奉班昭阳一别舞衣闲杨花管领春多少日逐东风伴玉环 

　　○少年行 

　　白日翻风易水秋满腔侠气淬吴钩夜来批得雠家骨醉向垆头唱酒筹 

　　○桃花湾 

　　燕子呢喃春欲暮晓来花信风初度知他谁是武陵人开尽碧桃千万树 

　　○芳艹谷 

　　芳芳凄凄随意绿东风吹雨香盈谷王孙何地未归来尽日白云看不足 

　　○高阳台 

　　高阳台迥月如华省识当年上将牙地坼台空人世老夜深古月满溪花 

　　○过督亢亭 

　　水边篱落野人家处处垂杨宿暮鸦似说舞阳西献后孤亭寒色满天涯 

　　○少年行东寗文鳞 

　　玉勒金羁白鼻騧阿郎今夜醉谁家寒鸦啼破长安月笑指青楼度落花 

　　○王茂才别墅 

　　危楼百尺瞰花城云卧南窓午梦清一蝶南华成栩栩隔林风送步虚声 

　　○送友人 

　　山城吹角月婆娑一派秋声向客多巳是愁中听不得那堪重唱渭城歌 

　　○饮王慎庵茂才得其弟干符调会城报 

　　别抱十年醉里逄君家兄弟尽人龙尊前忽落黄河色一鴈翻云第几重 

　　○送邹泗山太史归豫章二首 

　　秋风浙沥鴈南飞此夕闻君放逐归欲寄愁心随去鴈不堪霜露下寒晖 

　　其二 

　　孤臣此夕遂初衣塞马何劳问是非无那故人零落尽寒风吹雨夜霏微 

　　○大将军略地过广宁遂下楼船归奏方略 【 三首】 

　　汉家神武振天声大将初扬海外兵似说干州残草木欣欣亦解向威名 

