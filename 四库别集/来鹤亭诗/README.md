<!-- { "loadSidebar": true } -->
来鹤亭诗 元 吕诚


　　钦定四库全书

　　集部五

　　来鹤亭诗

　　别集类四

　　元

　　提要

　　（臣）等谨案来鹤亭诗九卷补遗一卷元吕诚撰诚字敬夫昆山人工于吟咏诗格清丽与同里郭翼陆仁袁华相唱和尝于园林蓄一鹤后有鹤自来为伍因筑来鹤亭并以名其诗集考集中第一卷多岭南诗二卷有洪武辛亥南归重渡梅闗诗云去年窜逐下南溟万里归来鬓已星辛亥为洪武四年是明初尝谪迁广东已而赦归其縁何事获谴则不可考第八卷诗内有洪武癸酉纪年癸酉为洪武二十六年而杨维桢前序作于至正七年丁亥至是已四十七年计其时诚亦耄矣诸书皆称吕处士无言其尝仕于明者则仍元遗老也集不知何人所编维桢序称尝和其古乐府自上京至江南謡弄若干首今集中皆无之则原序虽存诗已多所散佚非其原本又顾嗣立原本百家诗选称其尚有既白轩竹洲归田诸稿今所见者维此集或维桢所言在于他集之内欤

　　乾隆十年月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●来鹤亭集原序

　　苏之邑凡六大率风浮俗淖大家尚气势交关贵人视文艺蔑如也独昆山多才子魁出者往往称吕袁袁曰子英吕曰敬夫也两人为诗风流俊采皆一时之选予固未能优劣之予诗喜乐府古体子英虽多为予和之敬夫又必争鸣于右自上京以下至宫闺江南謡弄凡若干首敬夫作黄庭楷缮冩成要予评且曰予诗非先生弗能知弗能知能评者寡矣知而能评而引说于其首舍先生谁人哉曰嘻诗有情有声有象有趣有法有体而禅巫之提唱武士之呌呼文墨生之议论不在有焉故予毎评诗不有其有而有其不当有者皆非诗也姑以商之又草野烟萝边塞台阁之不无异也谈诗者以地异律焉易地则不能也予观敬夫未必不为朝廷侍从才也敬夫在埜而蔚然之言足以钟鼎一时侍从焉于戏人之才也又何以地律哉虽然吾于敬夫不无感者矣代有兰台芸阁之居而其言覆野俾诵敬夫之言其不泚然在颡者敬夫可以予说出之矣至正七年三月三日铁■〈遂〉老人会稽杨维祯序

　　昆山为州并东南之海夷方之物坌集丛至卉服鸟言之人贸焉杂处其间虽比屋能坐致富赢然其民不幸不闻礼乐文物之懿亦日趋于愚而已彼秀民能读书为士负文艺之竒往往见之于四方鸿儒老生交口相许予虽旦暮出入廛中其冠服修好而民莫知察也余尝昆山取友得四人焉郭羲仲陆良贵袁子英三人之为诗或雄或雅或温厚或流丽跌宕虽或不同要皆能去夫险阻僻陋之习其一人则敬夫敬夫成童时尝从予受学既长益气夷色壮学端识敏自知奋厉且工为诗其词多竒丽清婉出己意见不肯剽取古今人言是皆盛世治平之气而使然耶不然何其声一出于和且美也敬夫又能取友羲仲相与议论可否其资亦深矣乃裒其为诗若干卷杨君廉夫叙之其言固足以取信当世予可畧矣然予以敬夫虽处而未仕而杨君亦因其材质之美而许之亦何所不可也使他日诵敬夫之诗而征予言或者知其不诬矣至正戊子春上已日昆阳郑东叙

　　此书先公壮年授徒时所抄自己丑至今藏之已五十有一年矣惜其集中于吾昆往事故迹着録颇少无以考见前辈嘉言善行之一二县志载公为娄东巨族少力学淹贯经史于世利淡然无所好所居有园圃若山林之胜尝蓄一鹤复有鹤自来为伍因筑来鹤亭邑宰屡聘为训不就卒老于乡噫视今大家子弟欲求如公又可多得哉天顺三年夏五月望昆山后学郑文康记

　　●钦定四库全书

　　来鹤亭集卷一

　　（元）吕诚 撰

　　游石湖次五峯李著作韵

　　三月石湖湖水涯绕城山色过楞伽队队行春柘枝鼓阴阴新雨石楠花

　　和张伯雨鹤亭夜坐韵

　　草阁清宵中淰淰苍筤四壁影疎疎天头云过多于鴈池里星移或似鱼

　　懐迁善斋寄希先生

　　絶爱征君斋阁好哦诗竟日未能来桥头栀子侵江色坊里桐花覆雨开

　　立春日试笔

　　正月一日立春日已喜氷霜昨夜除阊阖卿云扶帝座东南佳气满坤舆玉盘彩缕谁能共雪树梅花政待舒坐忆故人春雨里草堂尊酒幸相于

　　送道士郑蒙泉北上

　　一道荣光指北辰七星文剑烂如银上皇频赐双茎露阿母时迎九色麐灵籁满旗飘婀娜卿云团盖护轮困天门夜奏金龙简愿祝无为寿圣人

　　寄谢张贞居所惠诗文

　　外史高居灵石坞湖山寂寂重余荣平生道园虞太史故人圣井薛玄卿手捉麈尾玉同色眼看鸥波秋与明五十篇诗句句好小笺龙鳯字纵横

　　池亭雅集得回字

　　池阁清泠晓四开风泉满院殷轻雷谢家草色侵衣上司马琴声到幕回琼树亚枝飞鹤子红粱蘸甲腻蠡杯诸郎醉墨淋漓甚未絶风流宋玉才

　　戏赋禁体雪

　　剪水仙人驾玉虹散花来自蘂珠宫八埏总入洪蒙内万象同归太素中鹇影翩翩微映月蝶羣阵阵巧随风谢家此日夸清辩盐絮由来未儗工

　　暮春来鹤亭谩兴

　　緑树轩窻燕子过清阴宻覆小陂陀笙调鳯咮新簧涩础润龟趺宿雨多落絮游丝空散漫埜情幽思欲如何日长倦倚乌皮几闲染霜毫试衍波

　　次韵答郯九成苏城冬夜

　　哦诗起坐城头屋梅气生寒近榻前钟鼓时闻髙阁报鴈鸿或与断云连好懐忆得幽人共清事多为百虑牵我有草堂池水上思归明日买呉船

　　寄周子固先生

　　汝南先生予所钦暮年筑室大江浔妙传邵子先天学独得濓溪太极心金鼎芙蓉长候火雪巢风月自鸣琴期君乞与青囊术草阁梅花重一临

　　登苏台懐古

　　一月长洲花乱开酒酣携客一登台绕城山色临呉会满地溪声走越来北阙天高星使下西陵日落钓船回独怜泰伯荒祠在烟雨金铺长緑苔

　　赋带露樱桃

　　万緑藂中缀木难折来灵液尚漙漙玉纎香剥鸡头软仙掌寒分鹤顶丹天酒淋漓樊子醉月盘璀璨汉臣看不妨更渍蔷薇水润我谈玄舌本干

　　秋晚

　　鸡号天未明柝静四邻寂疎星如聨珠残月悬殿壁风清鹤在林露重水成滴危坐絶百非嗒然丧形质大明启东方云霞半空赤

　　巢云为道士赋

　　道士炼白云构之玉山腹可泊兼可栖非槎复非屋盘礴太素中万象入毫粟朝骖一青鸾暮返两黄鹄驾言往从之期君大丹熟

　　李五峯伯雨廉夫希仲夜集来鹤亭上

　　璆璆环佩玉锵鸣夜燕蓬莱卫叔卿饕餮雷文商爵古驺虞雪操舜琴清藏阄座暖春屏锦舞剑星流璧月城客散琼台风露冷梦中时见许飞琼

　　上柏台

　　铁冠十载柏台仙居官无事清且贤鳯凰九苞出丹穴麒麟五色下青天霜飞白简枫宸迩云拥露车风雨边尺一明朝唤归去声名已作路碑传

　　栖云为玉山某僧赋

　　山僧爱山复爱云绕座云山天所借山云与僧有宿契故向云间筑僧舍飞来玉山都是云枕席屏帷云作藉朝与云耕暮共栖云来云去任东西亦知此身无住着强把栖云壁上题我意山僧忙戱剧有女如花招不得平生故说色是空一榻白云空是色是空是色总无凭且与浮云过此生却笑林端双白鹤结巢飬子老营营

　　七月十五夜看月得明字

　　秋来见月人皆喜我独感时非世情河北弥漫无故道呉东凋丧不聊生欃枪夜发光如日鼓角秋高声满城门外大潮天地白好歌桂檝击空明

　　南海道中

　　海树排云出江潮过雨浑船通柑子港山绕木绵村
　　其二
　　深深乌石渡渺渺白鸥波忆得荷花里江南夜雨多
　　其三
　　一雨晚来霁冥冥野色分江明衔塞日风飐落洋云
　　其四
　　果熟杨梅雨林蒸茉莉风飞云天上白旭日海边红

　　大庾岭留题

　　晨兴散筞云封寺巗岫天开紫翠图一水南来分百粤大江东下入三呉
　　其二
　　霜旭开晴晓出关冲寒驴子猬攅攅西风百里南雄道緑树丹枫满意看

　　南行舟中

　　南食有底不可意北客相逢若介肥何事大官供蛮耳塘厨将炙乏朱衣
　　其二
　　山中无江多是溪英川侧近有猿啼修竹宁同曲水会桃花还似武陵迷
　　其三
　　春开冬开岩下花朝虚暮虚溪里家白帽渔郎山色瘦青裙樵女髻鬟丫
　　其四
　　转参移斗送年华碧落青松梦里家近似卢敖游汗漫逺如贾谊谪长沙
　　其五
　　荔枝花发暗蛮村孔雀惊寒减翠文也有北人开眼处碧山无数插红云
　　其六
　　小舫无行车马喧短挠轻桨破红烟无由逺逐轩皇驾素瑟重听五十弦

　　胥山晚泊

　　海风吹雨洒船窻石子沙滩占半江黄帽唱歌牵百丈避人鸥鸟去双双

　　过十八滩【滩有铜盘狗脊等名唯天柱惶恐最险者】

　　十八滩头秋水高扁舟掀舞一鸿毛泷声东峡双崖怒石脚牵江百丈牢得食鸬鹚窥浅濑收鱼灯火守寒皋要知惶恐连天柱未许舟师率尔操

　　浈阳峡山飞来寺

　　峡山山上飞来寺绀阁层层树里开僧璧已随猿女化梵钟曾逐蜃楼回万松夹道时闻雨众壑奔流夜殷雷犹有昔贤珠玉在断碑剥落弄莓苔【猿女乃孙恪妻后至寺还璧化■〈犭员〉而去也】

　　番禺澷兴

　　炎方吊古易兴哀知是昆明几刼灰黄木湾围南海庙白云山拥粤王台百年此地衣冠尽五月南风舶艑来游览尚余高兴在怱怱莫遣二毛催
　　其二
　　莫言南海是天涯逺客何妨歳月賖岂谓居夷忘故土直须浮海泛灵槎药洲石卧仙羊去蕃塔风高铁鳯斜白首飘零谁慰藉几回松菊梦还家

　　南海口号六首

　　象郡大蕃当百粤羊城方面镇南州环山雉堞云霞晓落日旌旗海岳秋
　　其二
　　荒服未尝沾政化岛夷今始识衣冠船来争市龙鱼鲊客至先需荔子盘
　　其三
　　谁家女儿高髻妆行春踏花屐齿香留客不将茶当酒铜盘蒌叶进槟榔
　　其四
　　春看客里逢元夕大市小市烧灯红女郎手鼓如杯大半夜荅歌明月中
　　其五
　　炎方物色异东呉桂蠧椰浆代酪奴十月暖寒开小阁张灯团坐打边炉
　　其六
　　儋耳夷人不着衣缬花藜布满身围轻舟似叶争飘海载得槟榔换米归

　　越楼观灯

　　午夜氷轮烂不收又看春色满南州沉香火底鳌山柱翠幕星前羯鼓楼小队天魔花作阵初筵云醴玉为舟要知此景非人世何必罗公作幻游

　　粤王台懐古

　　神剑当时斩白蛇华夷悉入卯金家徒怜南海居蛙坎未识中原制犬牙献璧称藩真得计槖金满载已堪嗟荆榛满目荒台下独倚东风听晚笳

　　游白云诸山三首

　　半空苍翠薄层崖万木森森碍日车八十老禅延客坐九龙山上试新茶
　　其二
　　后岩岩上看飞泉蒲涧曽闻降五仙黄竹断碑前代烬禹粮尧韭昔人传
　　其三
　　瑶草春深白鹿眠丹霞楼阁翠生烟偶来石上寻棊局犹恐归时不计年

　　诃林光孝寺方丈

　　斜日荒凉噪乳鸦菩提新叶小如茶石廊久雨无人到落尽闲庭诃子花
　　琪林留题
　　琅玕照乌几桂浆开玉缸道士喜客至呼鹤舞一双

　　玄鹤

　　琪林两玄鹤鸣舞欲高飞白雪侵丹顶缁尘染素衣金秋霜月满玉宇晚风微此日修翎长芝田夜不归

