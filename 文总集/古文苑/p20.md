<!-- { "loadSidebar": true } -->
　　表顿首顿首将军麾下勤整六师芟讨暴虐戎马斯养【古者天子六军此僣称斯读作厮养去声奴仆辈也】罄无不宜甚善甚善河山阻限狼虎当路【虎狼指阻兵争强者】虽遣驿使或至或否使引领告而莫达初闻郭公则辛仲治【郭图辛评二人与谭为党书以字称之】通内外之言造交遘之隟使士民不恊奸舋并作闻之愕然为增忿疐校尉刘坚皇河田买等前后到到得二月六日所起书又得贤兄贵弟显雍及审别驾书【刘坚田买皆所遣至使人贤兄指谭也魏志谭字显思熈字显奕尚字显甫吴书曰尚有弟名买显雍岂买之字汉书熈字显雍乃尚兄也审配为冀州别驾有书贻表王粲亦为刘表修书答之不见答】陈叙事变本末之理乃知变起辛郭祸结同生追阏伯实沈之踪忘棠棣死丧之义【左传髙辛氏有二子长曰阏伯季曰实沈不相能也日寻干戈诗闵管蔡之失道故作棠棣其诗曰死丧之威兄弟孔怀】亲寻干戈僵尸流血闻之哽咽若存若忘乃追案书传思与古比昔轩辕有涿鹿之战周公有商奄之军【史记黄帝名轩辕与蚩尤战于涿鹿之野三监挟武庚以叛周公伐之遂伐奄】皆所以剪除灾害而定王业者也非强弱之争喜怒之忿也是故虽灭亲不为尤诛兄不伤义也【孟子周公弟也管叔兄也】今二君初承洪业纂继前轨进有国家倾危之虑退有先公遗恨之真当唯曹氏是务不争雄雌之势唯国是康不计曲直之利虽防尘垢罪为圉折入污泥犹当降志辱身方以定事为计何者夫金木水火以刚柔相济然后克得其和能为民用【左传天生五材民并用之】若使金与金相迕火与火相烂则燋然摧折俱不得其所也今青州天情峭急迷于目前曲直是非昭然可见仁君智数大绰有余裕【青州指谭仁君指尚】当以大包小优容劣归是于此乃道教之和义士之行也纵不能尔有难忍之忿且当先除曹操以卒先公恨事定之后乃议兄弟之怨使记注之士定曲直之评不亦上策耶【记注史官也理之曲直付之史笔盖言天下自有公论】且初天下起兵以尊门为主是以众寡喁喁莫不乐袁氏之大也今虽分裂有存有亡向然景附未有革心若仁君兄弟能悔前之缪克己复礼以从所驩则弱者自以为强危者自以为寜诚欲勠力长驱共奬王室虽亡之日犹存之愿【今能克去私忿以同尊汉朝为心绍虽云亡犹其生存之志愿】则伊周不足参五霸不足六也若使迷而不返遂而不改则戎狄蛮夷【初绍与曹公言吾当据河北阻燕代兼戎狄之众南向以争天下】将有诮让之言况我同盟复能勠力为君之役哉则是大公坟垅将有污池之祸夫人弱小将有灭族之变【大公犹言尊公指其父绍夫人指其母刘氏弱小谓其家之幼稚污池言人将绝灭其宗丘墓坏为池沼左传吴其为沼乎】彼之与此岂可同日而论之哉且行违道以自存犹尚不可况失义以自亡而遗敌之禽哉此韩卢东郭自困于前而遗田父之获也【战国策韩子卢者天下之壮犬也东郭俊者海内之狡兎也韩子卢逐东郭俊环山者五极于前犬疲于后田父见而两获之以喻好战必自敝】昔齐公孙灶卒【子雅也】晏子知子期之不也【注以其不臣】故曰二惠竞爽犹可【杜预注子雅子尾皆惠公之孙竞强也爽明也】又弱一个姜氏危哉【左传昭三年齐公孙灶卒晏子曰惜也子期不免殆哉姜氏弱矣二惠竞爽犹可又弱一个焉姜其危哉三子皆齐公族姜齐姓也言兄弟同德则齐犹庶防以喻谭尚恊心则袁族可保】与刘左将军及北海孙公佑共说此事未尝不痛心入骨相为悲伤也【左将军刘昭烈北海太守孙公佑时在荆州】今整勒士马愤踊鹤立冀闻和同之声约一举之期故复遣信并与青州书若其泰也则袁族其与汉升降乎若其否也则同盟永无望矣【重遣书与谭尚兄弟并劝勉之以义泰谓和睦如初否谓终于乖戾矣】临书怆悢不知所言刘表顿首【不三四年袁氏竟为曹操所灭刘表卒亦以废嫡立庶亡祸同一辙】
　　曹操
　　与杨太尉书论刑杨修【魏志杨修太尉彪子也字德祖举孝亷除郎中丞相请署仓曹属主簿时军国多事修总知内外事皆称意临菑侯植以才徤爱幸数与修书植后以骄侈见防太祖既虑终始之变以修颇有才策而又袁氏之甥也于是以罪诛之洪内翰迈随笔云古文苑载操与彪书数修之罪以为恃豪父之势每不与吾同怀将延足下尊门大累便令刑之是时汉室将亡政在曹氏袁公四世宰相为汉宗臣固操之所忌彪之不死其手幸矣呜呼危哉】
　　操白与足下同海内大义足下不遗以贤子见辅比中国虽靖方外未夷今军征事大百姓骚扰吾制钟鼓之音主簿宜守【所谓以罪诛之】而足下贤子恃豪父之势每不与吾同怀即欲直绳顾颇恨恨谓其能改遂转寛舒复即宥贷将延足下尊门之累【设词以恐詟之】便令刑之念卿父息之情同此悼楚亦未必非幸也谨赠足下锦裘二领八节角桃枝一枝【桃枝竹为杖】官绢五百匹钱六十万四望通幰七香车一乗【说文幰车幔也以七种香木为车】青防牛二头【牛所以驾车者】八百里骅骝马一匹赤戎金装鞍辔十副【以金饰鞍荐以狨坐】铃苞一具驱使二人并遗足下贵室【夫人袁氏也故袁荅卞书云明公所赐已多】错防罗縠裘一领织成鞾一量有心青衣二人长奉左右所奉虽薄以表吾意足下便当慨然承纳不致往返【厚赠欲以慰其心】
　　杨彪
　　荅曹公书
　　彪白雅顾隆笃每防接纳私自光慰小儿顽鲁谬见采录不能期効以报所爱方今军征未暇其备位匡政当与戮力一心而寛玩自稽将违法制相子之行莫若其父恒虑小儿必致倾败足下恩恕延罪迄今近闻尉之日心膓酷裂凡人情谁能不尔【本传操见彪问曰何瘦之甚对曰愧无日防先见之明犹怀老牛防犊之爱操为之改容】深惟其失用以自释【逊词以避祸】所惠马及杂物自非亲旧孰能至斯省览众赐益以悲惧曹公卞夫人【魏志卞氏琅邪开阳人本儒家曹公纳之于谯后丁夫人废遂为继室生子丕彰植丕受汉禅尊为皇太后】
　　与杨太尉夫人袁氏书
　　卞顿首贵门不遗贤郎辅佐每感笃念情在凝至贤郎盛德熈妙有盖世文才阖门钦敬宝用无己方今骚扰戎马屡动主簿股肱近臣征伐之计事须敬咨官立金鼓之节而闻命违制明公【操时为魏公故内外俱称明公】性急忿然在外辄行军法卞姓当时亦所不知【言不能救止之自称卞姓尊于称某氏】闻之心肝涂地惊愕断绝悼痛酷楚情自不胜夫人多容即见垂恕故送衣服一笼文绢百匹房子官锦百斤【制字锦从金帛言其贵于绫罗价与金等故以斤论不较端疋】私所乘香车一乗牛一头诚知微细以达往意望为承纳
　　杨太尉夫人袁氏【夫人袁术姊妹也术字公路汉末僣号本传操忌修且以袁术之甥虑为后患遂因事杀之】
　　荅书
　　彪袁氏【称袁氏加夫名于上执谦以自卑】顿首顿首路岐虽近不展淹久叹想之劳情抱山积曹公匡济天下遐迩以寜四海归仰莫不感戴小儿防细谬防采拾未有上报果自招罪戾念之痛楚五内伤裂尊意不遗伏辱惠告见明公与太尉书具知委曲度子之行不过父母小儿违越分应至此怜其始立之年毕命埃土遗育孤幼【修子嚣知名晋世】言之崩溃明公所赐已多又加重赉礼颇非宜荷受辄付往信
　　曹丕
　　与钟繇九日送菊书【文选有魏文帝与繇书言王缺气詟词卑不若此书整暇信乎人不可有欲心也】
　　嵗往月来忽复九月九日九为阳数而日月并应俗嘉其名以为宜于长久故以享宴髙防是月律中无射言羣木庶草无有射地而生【史记律书无射者隂气盛用事阳气无余也故曰无射】惟芳菊纷然独菲非夫含乾坤之纯和体芬芳之淑气孰能如此故屈平悲冉冉之将老思餐秋菊之落英【屈原名平离骚曰老冉冉其将至兮恐修名之不立饮木兰之坠露兮餐秋菊之落英】辅体延年莫斯之贵谨奉一束以助彭祖之术【列仙传彭祖殷大夫也姓籛名铿歴夏殷年八百余嵗常食佳芝善导引术】














　　古文苑巻十
　　钦定四库全书
　　古文苑巻十一　　　　　宋　章樵　注
　　对
　　董仲舒
　　郊祀对【汉书本传仲舒相胶西王以病免居家以修学著书为事朝廷如有大议使使者及廷尉张汤就其家而问之其对皆有明法】
　　廷尉臣汤昧死言臣汤承制以郊事问故胶西相仲舒臣仲舒对曰所闻古者天子之礼莫重于郊郊常以正月上辛日者所以先百神而最居前【仲舒治春秋此对止据春秋所书鲁郊言之未足以该天子之礼啖助曰天子以冬至祭上帝又以夏之孟春祈谷于上帝礼曰于郊故谓之郊鲁以周公之故特得以孟春祈谷于上帝亦谓之郊郊皆用辛日上辛不吉则卜中辛又不吉则卜下辛所谓吉事先近日也若以冬至则不当卜此说为长】礼三年防不祭其先而不敢废郊郊重于宗庙天尊于人也【礼记王制曰防三年不祭唯祭天地社稷为越绋而行事郑氏注不敢以卑废尊】王制曰祭天地之牛角茧栗宗庙之牛角握賔客之牛角尺此言徳滋美而牲滋微也【王制郑氏注握谓长不出肤】春秋曰鲁祭周公用白牡色白贵纯也【公羊子曰鲁祭周公用白牡鲁公用骍犅羣公不毛注白牡殷牲也骍犅赤脊周牲也不毛不纯色所以降于尊祖】帝牲在涤三月牲贵肥洁而不贪其大也【礼曰养牲必在涤三月涤者养牲之宫名也养之三月而牲成】凡养牲之道务在肥洁而已驹犊未能刍秩之日莫如令食【音饲】其母便【佚谓口食粟料有品以养牲之刍秩饲其母】臣汤谨问仲舒鲁祀周公用白牡非礼也臣仲舒对曰礼也臣汤问周天子用骍刚羣公不毛周公诸公也何以得用纯牲臣仲舒对曰武王崩成王幼而在襁褓之中周公继文武之业成二圣之功德渐夫地泽被四海故成王贤而贵之诗曰无徳不报故成王使祭周公以白牡上不得与天子同色下有异于诸侯臣仲舒愚以为报徳之礼臣汤问仲舒天子祭天诸侯祭土【公羊子曰鲁郊非礼也天子祭天诸侯祭土注土谓社也】鲁何縁以祭郊臣仲舒对曰周公傅成王成王遂及圣功莫大于此周公圣人也有祭于天道成王令鲁郊也【伊川程氏曰成王之赐伯禽之受皆非也】臣汤问仲舒鲁祭周公用白牲其郊何用臣仲舒对曰鲁郊用纯骍刚周色尚赤鲁以天子命郊故以骍【周礼阳祀用骍牲毛之注骍牲赤色毛之取纯毛也阳祀祭天于南郊及宗庙刚与犅同】臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙每事问慎之至也陛下祭躬亲斋戒沐浴以承宗庙甚敬谨奈何以鳬当鹜鹜当鳬名寔不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃奉使九卿【廷尉汉九卿也】问臣以朝廷之事臣愚陋曽不足以承明诏奉大对臣仲舒冐死以闻
　　雨雹对【按汉书武帝本纪及五行志并不载元光元年雨雹岂史有阙文邪鲍敞以私问焉将以穷造化之变也观仲舒之对广大精切岂汉儒拘拘灾异者之比耶】
