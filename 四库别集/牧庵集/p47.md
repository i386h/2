<!-- { "loadSidebar": true } -->
　　至元二十有三年燧以直学士召至翰林孙公时为闽省郎中数千里状其考卢川府君之行将托之石见求既为铭其坟道矣大徳四年为懐孟总管且卒顾言其子壻郭忠恕曰死必求姚翰学铭吾碑至大二年燧方承防翰林忠怒其时已为宗正府郎中始致是妇翁之命呜呼何公区区不鄙余言若是之不忘也公讳显字荣甫其乡望迁徙考妣年葬兄侄名爵前述悉之公幼学既长以某家兵籍岁从大将南征世祖立极置江淮江汉两大都督东则李璮开阃益都西则史权开阃邓州与宋杨州襄阳两制帅掎角及璮诛废督府皆为统军至元五年大集天下兵围襄阳起本平宋八年敕统军驻淮北实制下流西扰之兵明年改行枢宻院者二年改行中书省于淮之西十年襄阳下废省复行院明年丞相巴延行中书省将大军济江又废院与是省合公以从戎捍敌应变仓卒益示暇豫未尝窘错故由书吏至令史数年不调宋亡明年积是劳勤官中顺大夫遥授知英徳府同知太平路总管府事又明年改江西行省郎中宋余孽两王盗据广海遣将给餽凡其征需动咨幕画随亦殄平十八年官少中同知荆湖北道宣慰司事朝廷遣使钩考钱谷及侵牟者遂大徴集诸道官吏无虑千数于鄂省责公主计局其使善烦其令为藁甫定则一易之傍求多涂约束计吏于行苞苴公众辩曰册已具矣何至众多为是持久不絶之务乎有丝髪遗罪请身任使为之止其不屈威暴如此乃归计吏二十三年廷议以平南升秩过峻例阤公为朝列迁福建行省郎中以犯法臣隂楮緍十三万定能正而不阿卒无所染明年以僧格为丞相为尚书省中书六曹悉以归之而钩考尤酷省臣而下或杖辱而闽中独轻平未尝若浙省迫人于死者南雄械贼百余人为草窃者当死公谳之惟刑三十人他悉纵遣安溪贼连十五砦为防公谕下之省议茍下惟罪首恶至是下者数千人众欲尽屠壮士分有其子女公防劒止曰省议云何敢掠取者论如律惟磔首恶一人大徳二年复少中大夫懐孟路总管兼诸军鄂啰兼管内劝农事民蒙其利者惟竹始竹之徴利财自戊戍宣课所惟在洛西懐与辉旧皆民产由冯徳用为河南漕长以两郡之竹妨其课利请官有之制国用司为奏可而禁之法宻虽其故主辄取一个亦坐以盗数其节为布罚园傍之田民耦耕侵犯而出亦指为罪民甚害之官复谒园伐取竹日益耗而课入不除公策千部请令故主兴隣地护守无禁斩伐惟责输赋是亦复民产之渐也符下从之今郁为茂草谯楼庙学有老弊者无不经理新完诸王妃主轻郡赋民术席为屋络防周之昼食夜息各异为所或前期一月具而不至民又守视不去去又官吏规取其物无所于诉公至制卉布为大幕容倍百人可以离合卷舒既便以轻载以十车之力送往迎来无不至所皆前政未为者病革犹卧治事卒于郡治仰崧堂之别室是年秋九月九日也年六十一夫人程卒以至元十八年继夫人杨卒以二十有三年今夫人李尝刲股肉进觊已其疾敛则断髪纳柩中示与同穴子五二十有七年长某舟死江中次某以任子为单州判官余未仕女四长程出郭宗正妻今寡次李出适智某余防铭曰
　　崧髙诗言峻极于天维岳降神王不时廵而公之先世家其下其仕其隠谱无究者及公之生珥笔从戎志期振防以立事功周旋统军行省行院虽屡易至为史不变以才见留谋资其优逮夫济江劳力大酬英徳太平遥领知倅官之中顺副以金端寻于江西长省幕僚进而少中其秧益超转而荆南同知宣阃奔走聼命逾十名郡例阤始跻朝列稍卑于吴于闽省幕再为后移内地理问汴省复其少中总管懐孟平生履厯其止于斯治兵涖民何事不为为则事治有誉无刺其于为臣亦尽其义其所卒地郡堂仰崧何公于崧生彼此终岂人之为造物者意归安崧丘后昆以利
　　劝农使陈公夫夫李君神道碑
　　少中大夫岭北湖南道肃政亷访使陈元觊语其妣夫人平生于其友姚燧曰河东李氏有开国于金为金吾卫上将军者子孙虽世搢绅多显人人不目之惟上本其先曰李金吾云夫人则其诸孙陜令钦若之女先君劝农使将授室祖考妣规措公颍川郡君审于采择闻夫人淑姿懿行布币聘之夫人既庙见吾陈氏世绪絶逺族大以蕃先君上有参议提学奉职三兄善于闺壶脩职谨事舅姑孝之娣姒友之姻戚睦之而仆妾恩之咸曰非渐涵姆训有素不若是以履度循法也岁壬辰规措卒天兵金河南独奉职以诏使死乱他族皆完自洛之西徙家觧梁夙所居积荡无遗矣防岁大荒夫人撷稆为粮然火照积以事颍川虽流离造次其故家遗风不衰平时三年而颍川亦卒叅议与张夫人嫂也事之如规措颍川先君叅某军中或自军所来橐之一钱尺帛不有之私室必归兄嫂先君求得奉职二孤女民间夫人子过所生归诸令门元凯生有三年不为天所恤以岁丁未四月四日卒年三十四葬之嶷山先茔亦頼天之灵获托其遗体者今白首矣每悼夫人弃世之早前先君二十四年先君后跻位光显不及同其禄而元凯之士则濡先君休泽者禄养滋不及矣今惟有表章徳美于是金石以慰灵下泉开示子孙于方来者犹或及焉敢属笔子燧曰吾姚氏与陈同姓也燧之曽祖妣亦李金吾诸孙不知于夫人姑欤又戚属也此燧不敢以不文为譲者劝农使讳膺夫人二子元凯元英英殇孙坤女孙二人皆有归矣铭曰
　　良农于穑天勤其力或报之秋秩秩夫人来殡于陈百罹艰优君子中道弗偕其老年复不脩何天隂隲啬施淑徳贻子是酬持斧绣裳风纪四方民瘼之瘳为时闻臣人贤其赈谁异其谋夀母之子名不世齿泯泯堪羞剡首之碣有美枚列以表阡丘









　　牧庵集卷二十四
　　钦定四库全书
　　牧庵集卷二十五
　　元　姚燧　撰
　　坟道碑
　　赠少中大夫轻车都尉渤海郡侯解公坟道碑
　　至元三年武宗若曰内外庻官五品而上既皆宣授于其子孙亦光显矣而其祖考犹或布衣嵗时庙享工祝致告无所称谓非所以兴孝天下也乃敕省臣列五爵三土加阶勲而等威之五品子男从男正子者县四品郡伯皆惟考一代三品郡侯父及祖二代一品国公祖而上逓衰之至曽为极焉惟褒词用御前寳者以其名开他如宣授用是少中大夫秘书监丞解节亨之考禧赠少中大夫轻车都尉渤海郡侯妣樊渤海郡太夫人祖政祥中顺大夫上骑都尉渤海郡伯祖妣樊渤海郡太君节享将昭圣代礼使臣下之羙且侈吾家千载希阔之遇树碑先将托笔于燧因惟前古不及三品者不以封谥揆今为制下及五命至徳深仁为何如哉扬厉张皇史臣义为解故解氏略其逺绍惟始上世讳元家真定者有子十有二人高祖讳彻登金进士第五子曽祖其季讳信当金末世为真定绫锦院长官娶安氏实生中顺安卒继娶宻氏国初徙所领织工将度漠道卒野马川中顺事继妣以孝间读书力学强敏兼人淹贯经史尤邃易学傍及天文歴法靡不精究金弃河朔全赵已为元有会武仙杀都元帅史天倪以城叛而臣金由太君为高苑金武义将军女霖之女遂避地高苑嵗戊戍太宗诏试多士中是选者复其家中顺以易义登第卒年八十三肇茔殡之渤海安丰乡之东原太君卒年九十四曾祖死逺役柩不得归别制衣冠呼其防合曽妣考妣两世皆窆是焉二子禄及少中惟少中樊出诚笃而多学为轩岐言是邦疾者特为司命择师教子恬忽时荣嵗荒则发庾赡饥凶防急贫无待见告赙而周之则吾所储如彼外府少不留吝称贷迟归火券罢偿部使者经郡观省民俗必以其事上闻其章不计堂帖有司大书其门旌曰义士词垣之臣赋诗交咏凡是乡闾无间尝饮惠与否争进馈贺其日免织工取直未入绫余五百匹至大之元冬十月二十有七日不病而卒年八十一妣郡太夫人亦樊氏金行部员外郎之女常从母受学故于经史及列女传皆尝诵习且善书归子解氏贤淑有间舅姑姻戚称其孝睦亦以至太之元冬十一月二十日卒二子节亨筮仕为工曹吏出为济録事叅军杖其豪右使酒公所者于市由是恶少钦迹再转徳州判官大新庙学以振风教移狱疑囚凡有司积嵗不能正其罪者皆檄谳之合前为録事聼审得情使诬诋者不得脱死无辜者頼以伸雪无虑引连数百人事有今太子少传李谦德州学记郡文学所纪部使者之章可稽焉擢光禄寺主事集贤院都事袐书监著作郎今进而丞秩跻三品又降恤诏推恩二代下及墓其于孝子慈孙责已塞矣防谦提领济寕益都屯田以亲年下无兼侍辞不赴三女长适知和州万宣次适同知胶州姜阳季适太常少卿王景元男孙六俨侍仪舍人仪国学生四未名女孙六长适般阳学正麟王余姆铭曰
　　生烜其名随死而泯犹于栁车曽未旋轸一世鼎鼎幸趋者多思所致然夫岂在他由积无素功徴徳薄譬被潢潦其盈易泄惟义士君诗礼青氊术已惠人矧财善捐笃生孝子家学弗畔一为集贤两东观用是宸枫进官少中推恩其先俾贵与同又爵之侯土以渤海于祖少陁惟土未改中顺伯之两妣皆樊太君夫人贲及墓门平生侯伯精多用物安知斯时不已肉骨矧兹秘丞膴仕日跻尔伯侯进爵会齐安定东原万家可置户以守之用华百世
　　磁州滏阳髙氏坟道碑
