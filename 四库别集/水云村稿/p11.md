<!-- { "loadSidebar": true } -->
　　庭茂诗和平醖借云闲霭润虽未溃于成而巳识雅人深致评者俱谓乃祖通守公六义正传流芳至此信哉忆咸淳间从矩斋武城侯夜宴于来薰亭听通守公与云舎赵抚州説诗槩以读书为本领其言深严微婉具有节度而于寻常容易者无取焉君家所有更赠君敢举此语庭茂宜猛进深造以钩其元防见摆脱窠臼超入悟境
　　侯诚翁清啸集跋
　　诚翁为人温柔敦厚有诗人资质为诗清丽激壮合诗家律度阅清啸集星煇雾霭醒人心眼而古体更有风味至若赋独孤琴防序甘克俊诗则造诣益深余子落下风矣诚翁吾同里也同庠也又世契也而见君集独晚乌得无媿抑予老气鼓不作愿为深林不语僧久矣君如不弃尚时起予不然请谢曰无人为视昭华管自卷秋芦片叶吹
　　跋道堂壁间诗
　　门前尽日走黄尘夜叩山房寄此身在太极先元有道除神僊外少闲人沙填方石千年梦水绕南防几度春纵得桑田谁解守海枯尘起更伤神
　　右至大戊申元夕后四日霁景清酣诣南山访友信歩陟巘愒玉虚寮见壁题此诗风味可人因记而钞之不着姓氏友曰某人作也顾某人者村中一哗民乃吟笔如许故曰不以人废言
　　附录宿南防道院
　　门前满眼是黄尘夜叩山房寄此身在太极先元有道除神僊外少闲人沙填方石千年防水到南台几度春纵得金丹真不死海枯尘起更伤神
　　记十年前闲歩到南台僊宅见壁间新题一首不着姓名兴致髙逺句律清雅恨不知为何人所作又不见其他作春赏翫桃园邂逅危诚可出示吟巻首篇即前所题始知出翁老笔余爱慕巳十年矣捧读尽巻余北靣欲和翁首篇而笔秃墨残诚难对垒因一笑效欧公语曰且敎退之独歩云
　　官文翁所作性命论跋
　　性命双圆之妙大明一录披剥见髓莱山官兄静彻妙悟融二敎而为之评圭堂复生一笑首肯然二圭四真重闗宻意从何下手盍为我言之今世妙龄俊秀无不防头塞耳钻入汚泥中寻死窟子独超然自拔求脱杻械所谓百花閙处松千尺羣鸟声中凤一鸣抑细玩评论似伤浮虚刋削就实乃善近见王月田一诗谈性命简实可爱他日当录寄为一助
　　跋吴贯道所藏邓月巢与吴云卧书
　　月巢云卧二先生俱昔江西诗伯也月巢冲澹闲雅云卧简洁清修而诗各如其人焉予生晚犹幸获亲二吟翁而月巢奬爱之尤深夕阳在山风吹海立安得复见乡邦有如斯人者贯道示予此幅懐旧凄然犹想风流老泪一洒
　　跋吴云卧与包文肃公荐士书
　　云卧翁清髙简澹翛然如蓬阆间人学问精深为包门髙第弟子文肃公特敬异之此书真淳笃实见前軰风范而拳拳荐士意尤足厉俗矣计此书当是寳祐戊午春公以秘阁修撰为江西转运副使兼守隆兴其夏以事归里云
　　徐孝子诗巻跋
　　建安徐氏子和幼有至性尝刲股愈二亲疾以是得孝子名时贤为诗文美之是诚可美也而或疑于圣门毁伤之戒矣予曰事安可执一律论邪孝经所谓毁伤意其为鬬狠危父母者言非必为防身救亲者言也亲疾委顿命县丝髪医弗痊祷弗应为子者惊忧震栗旁皇窘束不获巳而出此庶几伏一念之诚延一旦之命而遑恤其他天地鬼神犹为之感格回生起死如鼓应枹谁忍复以毁伤议之其得孝子名固宜或又曰为是事者天知地知鬼神知然不必求人知
　　杨则阳覆瓿集跋
　　则阳杨君临汝名士也里居与吾旴壌接犹台雁然予故知君未识君识君乃在劒谿上相看俱老色矣恨见晚也出所着覆瓿集示予予快覩疾读其文如广长舌谈微妙法横説竖説奔霆巻海而理趣特深其诗如老将持重之师营垒部伍各按节度而时出竒兵邀截取胜执此以往缫借圭璧荐之清庙宜矣顾曰覆瓿窃所未喻拟起吾家歆于九原而诘之延祐甲寅中秋【时公年七十五】
　　黄蕖屋玉楼记跋
　　记玉楼事唐人寓言尔黄君为文以补阙寓之寓也辞清意逺真若登丹霄而与之遇良工心独苦哉然反覆玩阅辞有賸处更刋落镕链峻洁峭即神聚气完又尽善也赞以诗曰白玉楼成记不传至今人惜锦嚢仙羡君独歩萧台境携取琼章下九天
　　文丞相家传跋
　　旧钞文丞相纪年一帙正与此同今蕖屋此编比旧加详岂当时相从兵闲目其事不忍遗从而附益之邪丞相至公血诚贯金石而燿日月居然与张许二顔分席追数仗节死义之年倐阅三十有三矣昔人有云中原之于晋日逺日防思之令人陨涕恃死不朽赖存此编其广传之使忠臣义士流芳千古非民彜世敎一助乎噫可哀也巳延祐甲寅三月晦题【时公年七十五】
　　跋曹忠达公守汴竒防
　　宋靖康中金再入冦既渡河御史中丞曹公辅奏谓去岁敌寨城外西北地势卑下不知决水灌之最失防今宜分城中兵数万出据东南劄连珠寨以接外援候敌营西北引水以灌必获利钦宗以为然宰相唐恪曰水可决兵留为根本不可出公曰兵留城中用兵之死法尔恪坚持不出兵反先决水灌西北而东南乃无兵竟被敌据遂絶外援以致亾国悲夫曹公之防竒防也奸臣误国颠倒妄施可胜诛哉公字载德南劒沙县人山杨文靖公时志墓书此事足以发千古之愤志又书汴失守后敌再邀上出郊议未决宰相何防奏事出云车驾翼日出郊公遽云敌意不可测此行恐与前日不同防厉声诟公公又率冯澥同説葢谓澥乃防同乡且齿长冀幸一听防不从及驾幸敌营帝果北狩然则二相庙谟若是弃君卖国俱奸臣也后百世忠义士犹宜奋笔诛之时公签书枢密院事尔讵能夺宰相之议或谓此时驾欲不出亦不可得葢事势溃决至此巳无可为者其失在不用公之初议出兵据东南引水灌西北此为误国之大者延祐乙卯九月晦日书其家传后以寄三叹【时公年七十六】
　　梅湖道人墨梅跋
　　自和靖香影句传天下遂令梅增万世重乃知西湖寒碧是此华成名处今老僊濡毫吮墨为此花写真而以梅湖自号葢是本色展巻一览粲粲万玉神采逼真只形色缁素别尔客复徴予下一转语予无语只朗吟曰近来黒白无分晓墨作梅花卖得行
　　题范蠡泛湖图
　　老范霸越沼吴功存宗社葢一代智士也世论率谓有大勲劳宜享大富贵顾乃虑及乌喙翩其鸿防不旋踵弃钟鼎等敝屣何大早计邪噫以功名自见易以功名自终难古今功臣弗令终正坐挟勲吝权不思勇退傥此老亦然即黄金之铸将易为属镂之赐焉得智易曰知几其神乎蠡也得之老子曰功成名遂身退蠡又得之展巻快覩神采如生故为之赋诗曰霸越功成早见几春风一舸泛鸱夷丹青半幅人千载胜似黄金铸就时
　　赵宗丞奏稾跋
　　大宗正丞白云先生赵公崇嶓忠鲠如汉更生词华如唐太白幼尝挹其光霁蓬瀛昆阆中人品也记寳祐乙卯歳犬马齿甫十有六时朝野推公奏牍切直愿见弗获厥后临汝侯髙安公从容出示屡见之今云居翁卓荦济美重加缇袭又悉取陛对封事钞纂弗遗复使愚得见而垂白巳望八矣慨乡哲之益逺幸遗稾之仅存直气棱棱重我哽咽不觉形之咏歌且语翁曰此君家隋珠和璧也非君不能存此惟君之曾元能永寳此后或有编前代直臣传者将采诸此其诗曰六十年前梦渺茫宗臣谏稾墨犹香夕阳影落肠空断门掩东风看海棠
　　曾从道诗跋
　　年时阅曾君思道诗爱其珠明玉锵心目为快今又阅金昆从道诗觉元丰稾更胜曲阜集何曾氏羣从多材艺也荆华萎防重我吟社细读五古佳处造诣似韦七古佳处部勒似韩杜律虽小劣句亦多佳虽则云然予更有肘后为君助混合陶韦柳三家以昌其五古孰复少陵诸大篇以昌其七古则又取法少陵五律以昌其五律取牧锡浑沧诸作以昌其七律如登华岳不止于中峰寺解包驻锡必登絶顶望见沧海日出处不亦善夫属有逺役无暇剧谈他日归来畀我新句
　　题渊明漉酒图
　　若复不快饮空负头上巾逹论也然亦何至用巾漉酒不避汚垢渍薉邪韵人胜士托此寓髙致乃认为真即痴人听説梦耳微茫杳霭中露顶运臂急酒之状宛然一展巻知是名笔动人醉兴舌本流津
　　济川吟稾跋
　　吾州谌氏多诗人有南牕澹稾有桂舟遗稾今又有济川欸乃集盛哉南牕兴致雅澹不尚雕镂桂舟功力精深妙入梱域济川兼二体而时出之且徧游南北名山洞府与僊官贵神黙防紫霞翠雾中故新吟更挟清气唐宋诗人山出棊置率一鸣即巳今独谌三世有集岂非盛哉予生晚不逮识南牕老诗伯幸识桂舟翁其与予讲评毛郑诗必上溯江沱汝坟下逮匪风下泉探索深音神情倾豁今老矣诗巳束阁读济川集洒然曰周礼尽在鲁矣
　　题陆生贵山吟稾
　　贵山性情集韵度清而句律妥镕链所到无欠无余予客闽久罕见善吟若此问何人曰尤谿陆某也问何在曰年甫二十有五殁巳三载矣悲夫不及半靣也灵葩异卉不耐风日此李长吉邢惇夫軰所以令人悲愤慨惜者乎生儿难儿能诗尤难诗工而夀永又大难吾意怜才览巻欲泪延祐丙辰孟秋陈子正出此集因志数语聊慰九原魂如有知当曰幸逢身后知音更胜生前识靣【时公年七十七】
　　蜀江图跋
　　右颍川德英父所藏蜀江图也广仅半尺修逾四丈西起威州东讫江陵跨十有八郡其间山川城垒人物聚落僊宫梵宇风颿浪舶厯厯在眼真竒笔也忆少日阅舆地志极爱西州风景形势雅欲溯巫峡阚劒闗周视古英雄争战处略慰胸中之竒顾蹉跎浸老付来生矣展玩伤懐因寄一叹并赋之谁挈坤维入画图东西川合汇荆湖金汤夹岸提封接玉帛连樯贡赋输劒阁几烦豪杰梦锦城曾是帝王都如今混一兵氛息闻道烟花渐似吴
　　读曾丹潭梦吉家谱【名申本里人徼职】
　　余家宅西里与先哲曾南丰先生子固南轩相距数武自江楼居士以来与诸曾世讲有婚媾之好焉一日梦吉元吉昆季歩余水云深处叙寒暄道今故已出世谱视余曰此我祖文昭子开先生元丰所手编而从祖文肃所参订者也追惟遭罹衰乱分崩荡祈园庐荒废旧业萧条独是编出入必俱岿然灵光某等绍承无状借此少逭不孝之罪公其为我序而存之俾我子孙世有攷焉予三薫沐读之则见编辑犂然整比有纪至存献一录悉当代名公钜卿之作披对不觉起敬顾谓曾君曰斯谱之存人事乎天道邪夫以有宋仁厚之泽垂三百年大经细目绸缪曲尽非有浚削也一旦风飚惨动半壁谁撑岂无文武大吏张韩岳陆之俦效命贾勇九死不回乃竟弗能留祥兴之社之不屋何也岂非皇穹易向人力无如何哉公家哲祖父既谨缄誊固扄鐍力岂尽轶诸君子上而用能保全永世者天赞之矣余居同里闬知公家世以忠孝长厚相传绳绳勿替间尝一再展文昭祠下精爽昭回与谿光相映发祖德孙谋真可为百世祚天之黙相曾氏岂有量也既书其尾并录展墓诗遗之







　　水云村稾巻七
　　钦定四库全书
　　水云村槀巻八
　　元　刘壎　撰
　　墓表志铭
　　始祖工曹刘公墓表
