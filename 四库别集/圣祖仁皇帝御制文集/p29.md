<!-- { "loadSidebar": true } -->
　　盖闻笃时之士以之应变则乖蹈故之儒以之经方则拙是以夏虫不可以语氷而秋蝉不足以知雪
　　盖闻上之御下不贵挈瓶之智下之比上必由盈缶之孚是以敎战以忠非察慧之用救饥以信无匮乏之虞盖闻兴善察亷朝廷之典安上庇下臣子之忠是以叔向贺贫在建徳以为本子文逃富不勤民以自封盖闻锡爵酬庸必首进贤之典疏勲命秩宜先劝善之褒是以潞子见拘士伯分田于衍箕师告防胥臣受县于先茅
　　盖闻仁义之性不因地而迁移贞白之姿不随时为丰啬是以兰蕙生于幽谷不以居僻而损其芳松栢产于茂林不以嵗寒而凋其色
　　盖闻律吕迭宣而音以萧条为主采章代变而形以寂寞为君是以乐主人和非縁钟鼓之节礼由天秩不传玉帛之文
　　盖闻舞羽之朝不废刑章之设画衣之制实辅礼教之穷是以严父之威期于式谷慈母之爱寓于折葼盖闻徳之所届靡逺弗周化之所孚无幽不被是以祝网中之飞翮而六合戴其恩荫樾下之暍人而九州怀其惠
　　盖闻吴歈越吟异转而皆乐荆艳楚舞殊姿而并妍是以五方坟垆咸兴謡于尧壤八方燥湿同被化于虞弦祭文
　　祭明太祖文
　　自古歴代帝王继天立极功徳并隆治统道统昭埀奕世朕君临海防运防升平轸念民生省方问俗途经白下慿眺钟山缅忆前徽兴言徃烈园陵入望瞻封树之依然史册可徴企芳规之俨在仪章式举殷礼聿称敬遣耑官代陈牲帛爰申禋祀之诚用着景行之志冀神爽其不昧降云车以格歆
　　祭至圣先师孔子文
　　仰惟先师徳侔元化圣集大成开万世之文明树百王之仪范永言光烈防不钦崇朕丕御鸿图缅懐至道宪章徃哲矩矱前模夕惕朝乾覃精思于六籍居今稽古期雅化于万方繄惟典训之功实覩乂安之效兹者廵省方国至于岱宗瞻望鲁邦爰来阙里空堂至止恍闻丝竹之声旧寝徘徊喜动宫墙之色车服礼器宛然三代遗风几杖册书夐矣千秋盛迹忾明灵之俨在文治遐昌肃禋祀以惟防精忱庶格
　　祭元圣周公文
　　惟公丕承圣绪懋叙人伦光烈觐扬成一家之继述官礼制作埀万世之经常道阐图书探六爻而易贡心传精一兼三代以訏谟启东鲁之典型犹存故泽入尼山之梦寐未坠斯文朕稽古省方瞻言至止郊原纵目遥深松桷之思庙貌崇观爰切羮墙之慕特申祗荐代以亲藩惟冀神灵尚克歆飨
　　谕祭江南江西总督于成龙文
　　朕惟国家敷治简贤道先保障人臣奉公奏最节重清勤苟四知之克严歴终身而弗替宠褒宜贲恩恤用昭尔于成龙志笃醇诚谊敦贞介甫膺民社聿着循声既懋旬宣弥彰令绩是用畀以节钺绥乃邦畿尔克抚字维勤苞苴尽絶迨两江迁镇一节防渝驭下则大革贪风励已则寒同儒素虽古防吏曷以加兹乃倚任方殷遂溘焉沦逝轸怀良恻异数频颁呜呼萧然官舍竟担石之无存焕矣纶章庶泉台之克慰苾芬在御尚其歆承
　　谕祭江南江西总督于成龙第二道文
　　惟尔苦节克贞鞠躬匪懈真一介之弗取越数官而弥坚奄忽云亡能无悯防呜呼清风未逺长存表徳之思宠防重颁丕着旌贤之典尔灵不昧其克钦承










　　圣祖仁皇帝御制文集巻二十九
　　钦定四库全书
　　圣祖仁皇帝御制文集巻三十目録
　　赋
　　春雨赋
　　梧桐赋
　　弩赋【幷序】
　　夜亮木赋【幷序】
　　西苑芙蕖赋
　　松赋
　　玉泉赋
　　行殿读书赋【幷序】
　　竹赋【幷序】
　　阙里古桧赋【幷序】



　　钦定四库全书巻
　　圣祖仁皇帝御制文集巻三十
　　赋
　　春雨赋
　　神籥絪緼化机和煦元气上融醲膏下聚首五行者曰水润万物者惟雨于时苍祗莅节青鸟司晨余寒未敛禁火方新风轻飏以习习云宻布而鳞鳞垂九霄之嘉澍飞四野之甘津始触石以吐液旋弥空而散泽初曵缕以吹丝继縁霤而滴墀乍密还踈欲断又续拂宇披檐挹川注谷既磅礴而淋漓亦弥漫而渗漉戛绮埒之明玑流铜池之文縠木欣欣以向荣草萋萋而如沐若夫徂畛徂隰是蓘是穮塍麦渐秀田禾始苖广地道之发育资土脉之沃饶虽霑体而涂足幸渥叶而濡条况乃灌溉神州濊汪赤县无逺弗届靡幽不遍洒郊牧而欢呼浃寰瀛而舞忭庆玉烛之长调喜丰年之屡见夫惟天地之徳广大无私春生夏长云行雨施寓栽培于
　　无意普美利于不知植品物以咸若含细大而莫遗所以解泽旁皇湛恩深厚覆被民生惠鲜陇畞兴有渰于三阳敷仙霖于千耦世竝享夫丰亨俗咸登于仁寿洋洋乎造物之功予一人乎何有
　　梧桐赋
　　抚万彚之生成揽植物之畅茂见蔼蔼之梧桐为良材之仅觏当绮阁而结柯临玉阶而吐秀既托根以得地亦含灵而迎扇淑景于春阳振英华于清昼扬蕤瑶树布叶金銮碧滋密缀翠缬深攒防澄晖于帏幄濯鲜色于琅玕被光华于日月耀羽仪于凤鸾乃有酿云上覆琼泉下浸长浥润于丹穹永敷荣于紫禁雨滴疎声风吹籁鸣乍飨回于环佩已乐合于竽笙若夫新条始引清露初流如洁清之士邈焉而寡俦挺节无挠陵虚欲上如謇直之臣介然而不党菶菶者其阴可以矢巻阿之颂音离离者其实可以广湛露之雅什韵虞氏之文琴絙轩皇之素瑟信天地之嘉生非凡材之能匹彼夫桃李之佳荫松栢之贞心甘棠蔽芾于南国玉树青葱于上林虽留咏于在昔讵埒美于斯今至于峄山孤立之姿龙门百尺之榦或擢本于邱樊或渐色于岩畔岂若兹树之曜颖朝阳植枝霄汉负耸壑之遐标增丽城之荣观也哉
　　弩赋【幷序】
　　弩之制昉于有熊氏周礼掌之稾人后世寖失其巧爰命工人规古遗制而神明之省度悉合乃为赋曰
　　观五材之利用美四弩之超羣法轩辕之天巧象枉矢之星文关施牙列枢合机分尔其势若迅雷形如规月雪镞骞腾霜铓激越迈白的之神竒埒黄间之飘忽坠百石于三连引千钧于一发若尔秋原萧飒春草萦茸长楸猎马甫草军容既省括而命中亦裂眦而洞胷弋封狐于巨壑射飞隼于髙墉至于鱼丽六师龙骧万骑羽箭霆鸣雕弧雨厉逾贯虱以呈能轶穿杨而逞艺彼夫黒矟朱防玉劒金鋋或收功于后劲或制胜于中权虽宣威而克敌未届逺而乘坚岂与夫夹庾唐大之制同垂烈于戎旃
　　夜亮木赋【幷序】
　　塞上古木夜视有光遇雨益明移置室中即之可以烛物嘉其有异故赋
　　猗嘉木之逈异垂四照之华英蜿轮囷于川壤萃盘错于柯茎外禀防徳内蕴离精焕然夕皎灼尔宵明晼瑞星之初丽炯璧月之渐生既腾辉于山谷亦扬彩于檐楹若乃灵根濯雨荣枝浥露芳泽加鲜澄晖逺布方隐之而弥耀旋即之而如晤洵昭质之无亏何防行之是惧尔乃金膏灺蕊鹤焰韬光独飞熛而振采长煜煜以煌煌吐琼文于赤水悬瑶景于昆冈非朝华而夕谢殆积闇以能彰于是列之桂宫置以椒室流映金铺近烛缃帙岂浮艳之为容亮灵竒之足述庶含章之可贞虽在野而靡失
　　西苑芙蓉赋
　　惟泽芝志于尔雅菡萏咏于风诗繄金塘之丽草允栁沼之朱仪夫其的烁轻莎翩蹮清濑玉节蟠根翠羽襞盖缕黄作须跗紫成蔕荫太液之涟漪荡昆明之雾霭尔乃幽房晨折芳葩夜舒前迎丹殿后匝瑶除髙披直道斜嬝周庐萋萋川碧淼淼天虚光留锦鹜阴唼文鱼叶漾珠而错落影翻月而轩渠若夫黛罨如烟华浓似绮藻采横洲霱云被沚或雪沁琼英螺含碧蘤桃倩红菊分金蕊竞秀扬辉烂兮出水如仰如俯似低复昻亭亭交倚田田并将宛若瑶林之四映矫如朱鹭之载翔至于萍合桥痕蒲牵波縠溪静禽喧台髙树复梅雨滴而浮馨麦飇扇而散馥氤氲于讲席之书郁烈乎侍臣之服间命沙棠之楫驾芙蓉之舟似搴华峰之种无待汾水之讴宴羣工于在镐聊悦豫以凝庥盖其擢素挺生拔泥不滓外直中通花荣实防洁比髙人清同君子是以庐山则渊明届焉濂溪则惇颐乐只余愿贤士之释荷裳乃睠幽姿而不自己
　　松赋
　　猗欤乔松钟灵上苑柯百尺以如搴盖千年而欲偃散积秀于莲荫孤芳于兰畹标艳冶之不矜抗风尘其独逺若夫盘根泰岱耸干匡庐涵贞温岫映彩嵩衢比徳则质符君子授秩则名荣大夫三眠逊其劲节百木让为仙株尔其緑玉抽鍼黛蛾攒叶夭矫虬鳞腾趠龙鬛谡谡离羣森森爽睫碧驾峄桐翠增尧荚至十围蓊郁连抱巃嵸涛乍惊而疑雨声既逺而犹风景闻之于牖比陶潜抚彼于篱东更若招栢为朋呼筠偕响白频游青牛时徃萝茑旁牵芝苓暗长落氛雾于琼堦蔼菁葱于书幌或俯垂紫磴或斜倚清池鹭独鶱而啄实鹤载舞而巢枝日腾照兮光蔚荟月流素兮隂纷披繄符邱之神王羌偓佺所心怡是以茂姿式咏于雅诗贞修表扬于戴礼箕山则栋欲生云石室则脂堪作饵非幽品之可怀曷详美于图史至若皁衣迎气白草迷烟雪霏千里氷凝万川橘柚罢色杞梓藏妍独斯树之不改厯嵗寒而苍然凉飇至弗移其操沍阴积弥着其坚信国家之桢干而表徳者所取焉
　　玉泉赋
　　若夫天产瑰竒地标灵迥融则川流峙惟山静抚风壤之清淳对玉泉之幽靓信芳甸之名区而神臯之胜境也尔其洞壑厜防岩阿丛复源出髙冈溜生寒麓瑶窦溅珠琼沙歕玉控以翔螭引之鸣瀑初喷薄以飘丝旋潆洄而曵縠既瀺灂于涧谿遂弥于陵陆侔色则素缬无痕俪质则纤尘不属挹味则如醴如膏揣声则为琴为筑于是长输逺逝澶漫演迤曲之为沼渟之为池拭一之明镜防千顷之琉璃排玲珑之雁齿跨蜿蜒之虹鬐拓澄湖而西汇环仙籞而东驰当其春日载阳惠风潜扇草緑初芽栁黄欲线卷百尺之湘漪拖十重之楚练荫逺树之芊緜泛落英之葱蒨及夫长嬴届节新涨平堤林霏夕敛岚彩晨飞抽碧筩以徐引缀丹的以纷披展含风之翠葆搴裛露之红衣若乃炎歊既回鲜飇疎豁泠泠桂间嫋嫋苹末见鳬鴈之沉浮望烟云之出没掬晧魄于晴澜散清晖于深樾至于凄辰中律水树萧骚木叶尽脱防霜始飘耿氷雪以流映拥贞萋而后凋揽六宇之旷邈寄余怀于泬寥是其为状也何时不妍何妍不极境近心逺目营神逸有林坰之美而无待于攀跻有亭榭之安而无劳于雕饰岂所语于入华林者拟濠濮之游渉太液者象蓬瀛之域也耶
　　行殿读书赋【幷序】
　　东廵十有余日矣寒夜初永行帷清肃取大易尚书及前代史籍探索披览夜分乃休侍臣髙士竒每以过劳为请然朕勤政爱民之外惟涵泳乎诗书心契古人寤寐勿倦非此何以自乐耶乃作行殿读书赋以示之
　　绍
　　三后之令绪兮抚曩代之遗踪爰省方而设教兮言时廵于兖东轸予怀于蔀屋兮息予驾于蒿宫发图书于行笈兮穷坟典之渊通溯帝王之余烈兮勤效法之深昔唐虞之询岳兮辟四门而明目禹泣罪而下车兮汤解网以致祝文猎渭以求贤兮武迈邦以问俗景列圣之芳模兮睎千秋之懿躅庶咸五而登三兮亦觐光而式谷惟时商秋甫谢寒律初寻风日髙肃云物萧森陈羽卫之清约兮憩帷宫之静深爱三冬之暇景兮惜万防之余阴于是心旷情怡气恬神摄玉虬书严铜蠡宵歇望山海之崇深兮凛载登而载渉讵博洽之自矜兮何菁华之足猎鄙虞初之属车兮陋河东之遗箧冀文教之永敷兮播风声而四浃
　　竹赋【幷序】
　　江南修竹成林森如緑玉见辄爱之昔人所以歌君子也舟行闲暇偶作赋曰
