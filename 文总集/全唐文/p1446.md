<!-- { "loadSidebar": true } -->
    天以大运生万物，而以正气锺贤人，至和来宅，其德乃具，公实有焉。幼而擢陵苕之秀，长而成清庙之器。群伦月旦，咸以第一流处之。及从乡赋，洎升名太常，果居上第。明年，诏郡国征贤良，设四科以尽材。公居文词清丽之目，授宏文馆校书郎。时德宗新即位，声ピ虏庭，西戎畏威，贡内附。诏谏议大夫崔河图持节即虏帐以报之。使臣欲盛其宾寮以自大，遂嘿表公为介，授大理评事。除书到门，公方为人子，不敢许以远，称病弗果行。归宁寿春，养志尽敬。丞相杨炎勇於用材，擢公为左拾遗，奉安舆而西。未几，再集荼蓼，居後丧将阕。是岁建中四年，京师急变，黄屋顺动，狩於巴梁，公徒行间道以归王所。既中月，而诏授起居郎，充翰林学士。创钜愈迟，病不拜职，改太子司议郎。从大驾回，入尚书为司金元士，且参榷之务。有顷，持愍册宣恩於蓟门，将行，锡银朱於青蒲上。复命称旨，转吏部员外郎。是曹在南宫为眉目，在选士为司命。公执直笔，阅簿书，纷盘错，一瞬而剖。时文昌缺左右丞，都曹差重，遂转左司郎中，寻迁中书舍人。执事者系公识精，以斟酌大政，非独用文饰也。会江淮间民被水祸，上愍焉，特命公宣抚之，许以便宜及物。赤车所至，如东风变枯，条其利病，复奏咸可。转刑部侍郎。时主计臣延龄以险刻贵幸，而与京兆尹相恶，以危事中之，尹坐谴，已又逮系其吏峻绳之。事下司寇，主奏议者欲文致而甘心焉。公侃然持平，挫彼岳岳。君子闻之，善其知道不私。刑曹既清，以馀刃兼领选事。居一年，授权知吏部侍郎，又一年即真。是秩言能审官者，本朝有裴、马、卢、李四君子，物论以公媲焉。时得病发痈，有国医方直禁中，上促遣如第，且敕之曰：某贤臣也，悉术以治之。及有司以不起闻，上震悼加等。
    公娶琅琊王氏，石泉公之曾孙，友婿皆一时彦士。长子某，蚤不禄。第二子敬则，历太仆少卿，今为濮州刺史兼侍御史中丞，锡金紫，以课最就加贵秩，俾视九卿。第三子敬元，以词艺似续，登文科，历左补阙，今为尚书刑部郎中。第四子炅，举进士。最小子某。咸砥砺纂修，宜为名公家子。其迈德垂裕之光也乎！
    公少以名器自任，及显达，急於推贤。视其所举，则在西省荐权丞相，由右史掌训辞；在中铨表杨仆射，由地曹郎综吏部。二公後为天下伟人。凡执文章权衡以揣量多士，一入中禁考策词，三在天官第章句。披沙剖璞，由我而显者落落然居多。推是风鉴，移於大冶，则范之内无非祥金。嗟乎！天不遐其福而孤民望，使《由庚》之什不作於贞元中，惜也！初，公既终，诏赠大宗伯，後以第三子在郎位被霈泽，再追褒至司空。故昔之葬仪用常伯，而今之碑制用三公云。铭曰：
    仁麟智龙，为瑞一辰。未若君子，瑞於人伦。惟唐德宗，道类汉宣。责实绳下，风棱言言。公丁斯时，籍在隽贤。从难表节，执羁而还。帝曰汝器，黄流瑟然。可为大寮，左右化源。乃饰王度，乃驰轩。既执刑柄，亦操吏权。阳和熙熙，贮在颜间。守法持正，嶷如秋山。火不侵玉，幸臣畏伏。凤鸣祥烟，枭噪低ㄣ，帝方倚用，天不假年。公寐无寤，其名愈远。门人达者，赤舄元衮。公居甚卑，其德愈尊。两子朝服，骈驱朱轮。佳城何在，胄贵之里。螭首龟趺，德辉是纪。呜呼後人，下拜於此。
    ○高陵令刘君遗爱碑
    县内之大夫鲜有遗爱在其去者。盖邑居多豪，政出权道，非有卓然异绩结於人心，浃於骨髓，安能久而愈思？大和四年，高陵人李仕清等六十三人思前令刘君之德，诣县请金石刻之。县令以状申於府，府以状考於明法吏，吏上言：谨桉天宝诏书，凡以政绩将立碑者，其具所纪之文上尚书考功。有司考其词宜有纪者，乃奏。明年八月庚午，诏曰：可。令书其章，明有以结人心者，揭於道周云。
    泾水东行注白渠，酾而为三，以沃关中，故秦人常得善岁。案《水部式》：决泄有时，畎浍有度，居上游者不得拥泉而颛其腴。每岁少尹一人行视之，以诛不式。兵兴以迁，寝失根本。泾阳人果拥而颛之，公取全流，浸原为畦，私开四窦，泽不及下。泾田独肥，他邑为枯。地力既移，地征如初。人或赴诉，泣迎尹马。而上泾之腴皆权幸家，荣势足以破理，诉者复得罪。繇是咋舌不敢言，吞冤含忍，家视孙子。
    长庆三年，高陵令刘君励精吏治，视人之瘼如瘭疽在身，不忘决去。乃修故事，考式文暨前後诏条。又以新意请更水道入於我里。请杜私窦，使无弃流；请遵田令，使无越制。别白纤悉，列上便宜。掾吏依违不决。居二岁，距宝历元年，端士郑覃为京兆，秋九月，始具以闻。事下丞相、御史。御史属元谷实司察视，持诏书诣白渠上，尽得利病，还奏青规中。上以谷奉使有状，乃俾太常撰日，京兆下其符。司录姚康，士曹掾李绍实成之，县主簿谈孺直实董之。冬十月，百众□奔，愤与喜并，口谣手运，不屑鼓。揆功什七八，而泾阳人以奇计赂术士上言：白渠下，高祖故墅在焉，子孙当恭敬，不宜以畚锸近阡陌。上闻，命京兆立止绝。君驰诣府控告，具发其以赂致前事。又谒丞相，请以颡血污车茵。丞相彭原公敛容谢曰：“明府真爱人，陛下视元元无所忄吝，第未周知情伪耳。”即入言上前。翌日，果有诏许讫役。仲冬，新渠成。涉季冬二日，新堰成。驶流浑浑，如脉宣气。蒿荒沤冒，迎耜释释。开塞分寸，皆如诏条。有秋之期，投锸前定。孺直告已事，君率其寮躬劳徕之，徒欢呼，奋衤发衤而舞，咸曰：吞恨六十年，明府雪之。レ奸犯豪，卒就施为。呜呼！成功之难也如是。请名渠曰刘公，而名堰曰彭城。桉股引而东千七百步，其广四寻而深半之，两涯夹植杞柳万本，下垂根以作固，上生材以备用。仍岁旱，而渠下田独有秋。渠成之明年，泾阳、三原二邑中，又拥其冲为七堰以折水势，使下流不厚。君诣京兆索言之，府命从事苏特至水滨，尽撤不当拥者。繇是邑人享其长利，生子以刘名之。
    君讳仁师，字行舆，彭城人。武德名臣刑部尚书德威之五代孙，大历中诗人商之犹子。少好文学，亦以筹画干东诸侯，遂参幕府。历尹剧县，皆以能事见陟，率不时而迁。既有绩於高陵，转昭应令，俄兼检校水曹外郎，充渠堰副使，且锡朱衣银章。计相爱其能，表为检校屯田郎中兼侍御史，斡池盐於蒲，锡紫衣金章。岁馀，以课就加司勋正郎中执法。理人为循吏，理财为能臣，一出於清白故也。
    先是，高陵人蒙被惠风而惜其舍去，发於胸怀，播为声诗。今采其旨而变其词，志於石。文曰：
    噫！泾水之逶迤。溉我公兮及我私。水无心兮人多僻。锢上游兮乾我泽。时逢理兮官得材。墨绶蕊兮刘君来。能爱人兮恤其隐。心既公兮言既尽。县申府兮府闻天。积愤刷兮沈疴痊。划新渠兮百亩流。行龙蛇兮止膏油。遵水式兮复田制。无荒区兮有良岁。嗟刘君兮去翱翔。遗我福兮牵我肠。纪成功兮镌美石。求信词兮昭懿绩。
    唐故宁庆等州节度观察处置使朝散大夫检校户部尚书兼御史大夫赐紫金鱼袋赠右仆射史公神道碑
    仆射名孝章，字得仁。本北方之强，世雄朔野。其後因仕中国，遂为灵武建康人。曾祖道德，赠右散骑常侍，封怀泽郡王。祖周洛，银青光禄大夫检校太常卿兼御史中丞北海郡王，赠太子太保。考宪诚，早以武勇绝人，积功至魏博节度使，终於河中晋绛慈隰等州节度观察使检校司徒兼侍中河中尹，赠太保。其薨也，大臣中书令晋国公裴氏为之碑，其名益显。公即侍中之元子，母曰冀国夫人李氏。幼而聪悟，父母贤而加爱焉。及长，好学迁善，秀出侪辈，邺下诸儿号为书生。元和中，太尉为魏帅，下令抡材於辕门，取大将家翘秀者为子弟军，列於诸校之上。公独昌言愿效文职，太尉深奇之，遂假魏州大都督府参军。
    长庆二年，常山众叛，害其帅沂国公田司徒於帐下。沂公发迹於魏，人犹怀之。诏命其子布以尚书授钺，统魏兵问罪於此疆，且报家祸。布既启行，士气不振，涣然内溃，独与冗从之旅，偃旗而归。百愤攻中，卒自引决。先侍中时为中军都知兵马使兼御史中丞，全师在野，哄然推戴之，请为假侯以镇定。中贵人飞驿上闻，穆宗夜召翰林学士草诏书，以真侯命之，实有魏土。从众而合权也。是岁，公自摄官转本府士曹参军兼监察御史，赐朱衣银印，推恩以及子也。一旦跪於父母前，进苦言曰：“臣窃惟大河之北，地雄兵精，百天下贤士心侮之，目河朔间，视犹夷狄，何也？盖有土者多乘兵机际会，非以义取。今臣家父侯母封，化为贵门，君恩至矣。非痛折节砺行，彰信於朝廷，无以耳识者之讥，寤明君之意。节著於外，福延於家。乘时蹈机，祸不旋踵。”言讫泣下数行。父俞母赞，天性交感，三心既叶，万众潜化。天子闻而嘉之，曰：“彼真孝子。”乃授检校太子左谕德兼侍御史，充节度副使。累迁至散骑常侍兼御史大夫，赐金印紫绶。既贰军政事如命卿，弛张损益，得以参决。潜革故态，人知向方。
    大和二年，沧景节度使李全略卒，其子同捷窃据故地。诏下以文诰弗革，遂用大刑。先侍中表请率先诸侯，使元子以督战。制曰：可。公承君父之命，乃捐其躯，一举而下平原，压沧垒，由是加工部尚书。及王师凯旋，上表愿一识承明庐，诏允之。遂赴北阙下，得觌於便殿。上曰：“向吾始征沧州，议者皆曰：‘彼魏之姻也，虑阴为寇谋。’吾发使数辈以侦之，其还也，佥曰尔父沥款於宾筵，尔母抗词於帘下，愿绝姻以立效，其经始启发出於尔心。今沧海砥平，策勋之日，宜贵尔三族。命尔父为侍中，迁镇於近地。加尔礼部尚书，析相、卫、澶三州为镇以居之。俾尔一门大荣，以夸天下。”公拜稽首，谢父迁，让己爵，礼无违者。翼日，下诏於明庭。人咸曰：史氏之宠光古无有也。
