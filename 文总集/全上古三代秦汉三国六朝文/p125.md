<!-- { "loadSidebar": true } -->
　　臣闻三代之祖积德以王，然皆不过数百年而绝。周至成王，有上贤之材，因文武之业，以周召为辅，有司各敬其事，在位莫非其人。天下甫二世耳，然周公犹作诗书深戒成王，以恐失天下。《书》则曰：「王毋若殷王纣。」其《诗》则曰：「殷之未丧师，克配上帝；宜监於殷，骏命不易。」今汉初取天下，起於丰沛，以兵征伐，德化未洽，后世奢侈，国家之费当数代之用，非直费财，又乃费士。孝武之世，暴骨四夷，不可胜数。有天下虽未久，至於陛下八世九主矣。虽有成王之明，然亡周召之佐。今东方连年饥馑，加之以疾疫，百姓菜色，或至相食。地比震动，天气溷浊，日光浸夺。繇此言之，执国政者岂可以不怀怵惕而戒万分之一乎！故臣愿陛下因天变而徙都，所谓与天下更始者也。天道终而复始，穷则反本，故能延长而亡穷也。今汉道未终，陛下本而始之，於以永世延祚，不亦优乎！如因丙子之孟夏，顺太阴以东行，到后七年之明岁，必有五年之馀蓄，然后大行考室之礼，虽周之隆盛，亡以加此，惟陛下留神，详察万世之策。（《汉书·翼奉传》）
　　◇日辰时对
　　师法用辰不用日。辰为客，时为主人。见於明主，侍者为主人。辰正时邪，见者正，侍者邪；辰邪时正，见者邪，侍者正。忠正之见，侍者虽邪，辰时俱正；大邪之见，侍者虽正，辰时俱邪。即以自知侍者之邪，而时邪辰正，见者反邪；即以自知侍者之正，而时正辰邪，见者反正。辰为常事，时为一行，辰疏而时精，其效同功，必参五观之，然后可知。故曰：察其所由，省其进退，参之六合五行，则可以见人性，知人情。难用外察，从中甚明，故诗之为学，情性而已。五性不相害，六情更兴废。观性以历，观情以律，明主所宜独用，难与二人共也。故曰「显诸仁，臧诸用」。露之则不神，独行则自然矣，唯奉能用之，学者莫能行。（《汉书·翼奉传》：上以奉为中郎，召问奉：「来者以善日邪时，孰与邪日「善时？」奉对。）
　　◇庙祀对
　　昔成王徙洛，般庚迁殷，其所避就，皆陛下所明知也。非有圣明，不能一变天下之道。臣奉愚戆狂惑，唯陛下裁赦。（《汉书·翼奉传》。）
　　◎京房
　　房字君明，东郡顿丘人。本姓李，推律自定为京氏。初元中举孝廉为郎。建昭二年出为魏郡太守，征下狱，弃市。
　　◇拜魏郡太字上封事
　　辛酉以来，蒙气衰去，太阳精明，臣独欣然，以为陛下有所定也。然少阴倍力而乘消息。臣疑陛下虽行此道，犹不得如意，臣窃悼惧。守阳平侯凤欲见未得，至己卯，臣拜为太守，此言上虽明下犹胜之效也。臣出之后，恐必为用事所蔽，身死而功不成，故愿岁尽乘传奏事，蒙哀见许。乃辛巳，蒙气复乘卦，太阳侵色，此上大夫覆阳而上意疑也。己卯、庚辰之间，必有欲隔绝臣，令不得乘传奏事者。（《汉书·京房传》：元帝以房为魏郡太守，自请得岁竟乘传奏事，不欲远离左右，以建昭二年二月朔上封事。）
　　◇因邮上封事
　　臣前据补以六月中言遁卦不效，法曰：「道人始去，寒，涌水为灾。」至其七月，涌水出。臣弟子姚平谓臣曰：「房可谓知道，未可谓信道也。房言灾异，未尝不中，今涌水已出，道人当逐死，尚复何言？」臣曰：「陛下至仁，於臣尤厚，虽言而死，臣犹言也。」平又曰：「房可谓小忠，未可谓大忠也。昔秦时赵高用事，有正先者，非刺高而死，高威自此成，故秦之乱，正先趣之。」今臣得出守郡，自诡效功，恐未效而死。惟陛下毋使臣塞涌水之异，当正先之死，为姚平所笑。（《汉书·京房传》：房未发，上令阳平侯凤承制诏房，止无乘传奏事。房意愈恐，去至新丰，因邮上封事。）
　　◇至陕复上封事
　　乃丙戌小雨，丁亥蒙气去，然少阴并力而乘消息，戊子益甚，到五十分，蒙气复起。此陛下欲正消息，杂卦之党并力而争，消息之气不胜。强弱安危之机不可不察。己丑夜，有还风，尽辛卯，太阳复侵色，至癸巳，日月相薄，此邪阴同力而太阳为之疑也。臣前白九年不改，必有星亡之异。臣愿出任良试考功，臣得居内，星亡之异可去。议者知如此於身不利，臣不可蔽，故云使弟子不若试师。臣为刺史又当奏事，故复云为刺史恐太守不与同心，不若以为太守，此其所以隔绝臣也。陛下不违其言而遂听之，此乃蒙气所以不解，太阳亡色者也。臣去朝稍远，太阳侵色益甚，唯陛下毋难还臣而易逆天意。邪说虽安於人，天气必变，故人可欺，天不可欺也，愿陛下察焉。（《汉书·京房传》：房至陕复上封事云云，房去月馀，竟征下狱。）
　　◇奏考功课吏法
　　古帝王以功举贤，则万化成，瑞应著，末世以毁誉取人，故功业废而致灾异。宜令百官各试其功，灾异可息。（《汉书·京房传》）
　　◇别对灾异
　　地者大臣之位，当载安万民，怀藏物类。而动摇者，此不欲为君载安万民，动摇，思欲不安，思欲篡逆也。（《开元占经》四）
　　阴倍阳则地坼，臣叛君则义废，此人君不亲，上下不厚，致此灾也。不救，则骨肉相残，父子分离，氐羌叛去。（《开元占经》四）
　　日行，房乘三道，太平日行上道，升平日行次道，霸世日行下道。（《隋书·天文志》上，《开元占经》五引有删节。）
　　国有谗佞，朝有残臣，则日无光，暗冥不明。《易》曰：「日中见斗，日中星见」，明其冥也。故贬之为暮也，其救也，远佞谄，近忠直，修经典、闭私道，则日光明。（《开元占经》六）
　　人君骄溢专明，为阴所侵，则有日蚀之灾。不救之，必有篡臣之萌。其救也，君怀谦虚，下贤受谏，位有德，禄有智，日蚀灾消也。（《开元占经》十）
　　日月薄，赤，见日中乌，将军出旌，举此不祥，必亡。（《开元占经》六）
　　日斗，或赤或白，或苍或黄，虎入邦。此谓守邑破亡，国君以此亡。（《开元占经》六）
　　数日俱出若斗，天下兵大战。（《开元占经》六）
　　日蚀尽，无光露者，亡其邑。（《开元占经》九）
　　人君好用佞邪，朝无忠臣，则月失其行。（《开元占经》十一）
　　月昼明，奸邪并作，专明擅君之朝。（《开元占经》十一）
　　月若昼明者，月为臣，日为君，臣以明续君，当其在时，不可与君用力，含秽以舒刑。今昼明者，奸邪并作，专明擅君之朝不救，则失其行而毁矣。其救也，出退强臣，断谗佞，近直臣，亲贤良，则月得其行，不可专行矣。（《开元占经》十一）
　　月三晕毕，天下中外俱赦。（《开元占经》十五）
　　月蚀者，人君行适过时专受所致（一作「制」）也，不救，则致水灾，坏城。（《开元占经》十七）
　　人君不行仁恩，破胎伤孕，春杀无辜，则岁星失度。（《御览》五）
　　营惑作变为华州，人君之祸也。出於东，骨肉欲篡。近北，边国谋。入於西，则兵大起，蛮貊战。入斗，则大臣叛。径东西，万民病，不救之，则致日蚀既，下谋上。其救也，设立政事，正图书，修经术，改恶为善也，则国家安矣。（开元占经三十）
　　火起灾何？人君贪财，赋敛尽民货，即火为起。不救，必有日蚀之灾矣。其救之也，举廉直之士为首也。（《御览》六百二十七）
　　回风起何？风者，天之号令也，当直而正，普而不偏，佞人众，君迷惑，则回风起。不救，则致逆风起。其救也，用公直，黜邪枉，此灾消矣。（《御览》八百七十六）
　　狂风发何？人君政教无法，为下所逆，则致狂风发泄。其救也，修政教，聘贤士，狂风消矣。（《御览》八百七十六）
　　人君贼罚良善，政教无常，使命数变，则致暴风折木，发屋鸣瓦或害杀人。其救也，修旧典，任忠臣，思过自改，则风灾消。（同上）
　　人君擅私恩，恣意重情，不与臣下同谋，即致偏雨夜堕也。不救，致若雨降，万民愁，潦水绝道。其救也，兴公道，无私党，此灾消矣。（《御览》八百七十七）
　　无云暴雨何？人君封拜无功，进无德，则致不云而雨暴。过恶暴扬，诛及无罪，密云而不雨。其救也，诛强恤弱，信及兆民，云雨时也。（《御览》八百七十七）
　　虹霓近日，则奸臣谋。贯日，则客代（一作「杀」）主专君政，大臣乘枢。不救之，则兵至，宫殿战。其救也，释安乐，诫非常，正股肱，入贤良。（《开元占经》九十八引两条，《御览》八百七十八。）
　　雷鸣连而不绝者何？夫雷鸣万里，今鸣不绝，此谓人君行政事无常，民不恐惧也，故致游雷之灾。雷当先电而鸣，雷今与电俱出，或鸣而后电者何？此谓执法者贪苛。（《开元占经》一百二引两条，《御览》八百七十九。）
　　久旱何？曰人君无施泽惠利於下人，则致旱也。不救，即蝗虫害谷。其救也，宥谪罚，行宽大，惠兆民，劳功吏，赐鳏寡，廪不足。人君亢阳暴虐，兴师动众，下人悲怨，阳气盛，阴气沉，故旱。万物枯死，数有火灾，此金失其性。若夏大旱则雩，祠之以素车白马，布衣，以身为牲。或云，诛谗佞之臣於市，则三日之内，雨降於天矣。（《艺文类聚》一百、《御览》八百七十九。）
　　山者，三公之位，台辅之德也，乃兴云出雨，漫溉万物，助天成功。今崩去者，此谓大臣怀叛不忠也。（《开元占经》九十九）
　　江河沸者，有声无实，此谓执政者怀奸不公，众邪并聚，则致此灾。不救，必有叛君谋。其救也，令百官举公直，选有德，置於政。（《开元占经》一百）
　　井水沸者，谓人君好用谗邪所致也。（《开元占经》一百）
　　水中火出何？所谓阴气溢，亡阳施也，女妃无阳，则敌气溢至，水中火出。不救，有天殃，阴害阳。其救也，正妃妾，率后宫，施命令，诘四方，嫁贞女，赐鳏寡，此灾即消。（《开元占经》一百）
　　五谷无实何？君无仁德，臣怀叛戾，华饰虚举，荐贤名实不相副。内为苏秦之行，外似夷齐之语，故致五谷多无实，朝廷无贤，害气伤穑。不救，国大饥。其救也，选明经，举茂才，改往修来，退去贪狼，施恩行惠，赏赐劳臣，此灾消矣。（《御览》八百七十四）
　　君贤臣职，五谷滋丰。（《北堂书钞》一百五十六）
　　◇律术对
