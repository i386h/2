<!-- { "loadSidebar": true } -->
　　伏以一行作吏縁饰皆儒雅之条再转为丞殿最必清真之誉何先贻于尺牍庸少叙于寸懐恭惟知丞正字仙韵邃清神标凝峙气浩然而飬之以直望俨然而即之也温虽六月之鹏早上于扶揺而百里之鸾尝栖于枳棘髙才暂屈姑临雁鹜之行大器当升定簉鸳鸿之侣拱而俟耳谁曰不然某猥以衰龄谬当剧邑雁书虽上许呈身集凤之堂代者何迟尚绊迹飞鳬之舍敢叹期之度但欣樾防之依予不负丞丞负予君诚自谓我匪求防防求我仆愿自资声虽成文言莫尽意
　　贺詹丞啓　　　　　　　　　朱子渊
　　伏审调官铨曹贰令剧邑才尚淹于渉笔良鬰众情贶先枉于飞缄仰钦厚意恭惟知丞朝议性质凝重心术防明炳然翰墨之华籍甚搢绅之望囬翔浸久蕴借弥优再转为丞虽雄图之少屈八命作牧谅华渥之方来某顷幸承顔兹辱贻翰贡小夫之牍少寓微诚依君子之僚尚资余芘
　　贺邓丞啓　　　　　　　　　虞智周
　　种潘县之花惭无妙手对崔庭之竹愿托浓隂矧先十部之临益重寸心之感恭惟某官行方以峻德粹而温景星凤皇众皆争覩浑金璞玉世莫能名文士尚论古人用儒以饰吏事先声所至岂惟清雁鹜之行精意濳通端可息风涛之害渉笔占位难淹于大手耸壑昻霄何碍于横飞不待突黔即膺泥紫某尸位碌碌慕义拳拳愿识面于荆州喜同寮于士防亶为际遇将事从容丞负予予负丞伫防搢绅之美子生孙孙生子永为仕契之荣
　　贺张主簿啓　　　　　　　　元子俊
　　一行作吏偹员方愧于哦松贰政得贤庇职获聫于栖枳车尘在望私分自荣台命宠光感深増惧恭惟某官学博以约徳粹而温翠竹碧梧外想威容之闲雅青天白日中函气质之清明盍摅经济之才姑领勾稽之职暂阅簿书之冗勉从防计之劳盖将托宿于蘧庐行且腾芳于枫陛谓百里岂大贤之路吾尝闻之彼十行皆细书之文子其然矣某叨尘末路滥吹负丞初考己书寸功无补徒有恧中之愧曽无善后之图同舟而无异心庶几共济防绩而借余烛更赖分光
　　贺沈尉啓　　　　　　　　　赵徳庄
　　伏审拟自铨曹掾于岩邑协佐鸣弦之化式资防棒之威先声既传公议允属恭惟仙尉学士根经种学贯道絺章中蕴气以浩然外腾声而籍甚盍积登于儒舘犹须试于尉曹吏隐吴门尚晦子真之徳盗奔晋国已收士防之功某猥服冷曹尝欵英防欣尚依于华防愧预枉于珍函
　　贺魏尉啓　　　　　　　　　张全真
　　山城摄事满懐三斗之尘函使将勤有宠双鱼之贶于徳固谦矣斯心其谓何恭惟某官韵宇储崧弥文倒峡刃游余地翩翩信公子之佳吏隐仙官鬰鬰岂此居之久伫膺奏最式大前修某伎止于斯老之将至云胡不喜得平生相识之人惠然肯来赖王事同寅之助所藏胸次未竟毫端
　　监官【监镇　监场监酒　监税】
　　贺李监镇啓　　　　　　　　陈师禹
　　伏审涓选刚辰典司清职动欢声于井陌囬爽气于西山恭惟知镇朝议仙韵冲深神机凝静藏之以待如白璧眀珠之珍叩之则鸣若黄钟大吕之韵粹然家学籍甚时名暂烦闗市之征壮图上屈行被庙堂之擢异渥方来进任中朝用光先正某猥居郡幕获比官聮昨预拜于郇云兹又披于乐雾甚慰仰髙之久良欣借润之多倍卑悰式殚危悃
　　贺李监埸啓　　　　　　　　程子光
　　祗膺纶涣分典货源进用所阶流闻抃蹈恭惟某官家传素业行蹈清规久参幕府之游积有公朝之誉维兹新命寔是中都使八政之允修用能富国则三军之素饱外足强邉选任匪轻褒嘉可待某风期自昔问讯未遑拜藻翰以甚荣抚懦衷而増愧
　　贺孔监埸啓　　　　　　　　史唐老
　　伏审光奉茂恩肃司清职才尚淹于筦库良郁众情贶先枉于缄縢仰钦厚意恭惟监场朝奉受才杰异造理精微大族本于中州华胄出于先圣粹然家学籍甚时名虽暂屈于壮图谅即膺于异擢某自怜碌碌殊愧翩翩依君子之僚尚资余芘贡小夫之牍少寓微诚
　　贺翁监酒啓　　　　　　　　张文饶
　　平生仰德常驰引领之情今日依人幸有盍簪之契承顔伊迩抚已増荣恭惟某官食徳庆门飞声仕路神助杯觥之句知蕴借之有余尔惟麴糵之才或设施之可卜暂萦心计即以最闻公家之利无不为曰既富矣贤能之举不待次行将见之某粗知读书不习为吏半生牢落技何取乎穿杨一第间闗仕偶沾于栖棘不图际防获有依承矧惟托宿之居宻迩移封之地簿书余暇敢忘请益之勤樽酒相从当奉论交之欵
　　贺游监税啓　　　　　　　　王子礼
　　瞻风滋久预懐倾盖之诚卜日鼎来行有盍簮之契其为厚幸寔倍常情恭惟某官徳蕴中和气全刚大涵飬庙堂之用淹囬闗市之征货财所积以如山商贾愿归于其市暂劳心计即以最闻胶鬲或起于鱼盐当从此始文子不轻于筦库必举所知某粗知读书不习为吏凡钱谷米盐之事未尝过而问焉今簿书期防之荣乃由此其选也尚虞狂斐或致旷瘝有以利吾国乎已卜其邻之富友其士之仁者幸分我烛之光
　　兵官【统制路分】
　　贺韩统制啓　　　　　　　　范东叔
　　钦奉诏书进褒师律直上邽之严近为中垒之光华恭惟某官才雄万夫身履百战禀山西之气膺阃寄于九重破歴下之军续家声于千古果扫妖氛之暴亟升勇爵之劳某久仰戎轺况依邻寳賛喜未遑于奉记懐诚首辱于縢牋徒积感铭敷宣曷既
　　贺曹路分啓　　　　　　　　　徐南仲
　　长剑倚空壮矣平生之志髙牙啓道欢言指日之迎未瞻燕颔之竒姿有宠鵞经之妙墨光生暮齿庇托余防恭惟某官千里折冲一身是胆矫矫戎轺之义英英武纬之雄賸驰铜柱之名暂屈金华之地蛟龙得云雨讵闻鬰鬰之居貂蝉出兠鍪拭目津津之喜某叨丞一障幸歴三时居闻骑气之来殊激懦衷之立顾横槊赋诗之逸可得而闻使磨铅防墨之流亦足以发





　　五百家播芳大全文粹巻二十四
　　钦定四库全书
　　五百家播芳大全文粹巻二十五
　　宋　魏齐贤
　　叶　棻同辑
　　贺啓
　　试中科目【馆职　贤良　状元及第　发举】
　　贺试中馆职啓　　　　　　欧阳永叔
　　被诏试文陞华儒馆伏以某官天麟异禀庙琏至珍学通今古之渊源言合质文之体要英躔髙歩羣俊夐以望风雄彀笼材妙选称为得士果膺帝意入耀书林给札挥毫耸如墙而骇目奏篇称善喧贵纸以传都惟秘府之育贤乃熙朝之盛美优游嵗课岂铅椠之是专选取国材实栋梁之此出蔚然茂业奚测逺涂方懐抃跃之私遽辱置邮之问仰衘隆眷徒切愧诚
　　贺试中贤良啓　　　　　　　杨大年
　　制科攸设崇重贤良仙殿肇开是司图史必得一时之俊彦始膺万乘之选抡恭惟某官兰茝腾芳珪璋挺质钟东南之秀气爰负美材歴州县之下僚久淹初命明诏适求于茂典名卿爰覩于荐抡召对紫庭祗膺清问挥毫洒落见武仲之不休对防称嗟升平津于第一翼日便颁于成命十洲式庆于荣登暂淹对月之曹岂测抟风之势
　　贺试中贤良啓　　　　　　　杨大年
　　贤良之选今古攸难汉道方隆尝闻下诏唐室之盛式覩悬科允属圣朝恢复前制恭惟某官文辞英发学术渊深西洛驰名早聮衡于二陆东堂较艺曽得隽于一枝旋膺聘于旂旌久淹翔于樽爼适大君之虚伫果近列以明扬祗谒紫庭恭膺清问胶西条对明三代之质文主父登延形一人之叹息俄被丝纶之命荣归翰墨之林公朝盖示于育材书府聊资于假道黙诵三箧虽同安世之补亡分判五花即见相如之视草方増喜颂猥沐华牋仰披藻缛之辞尤切琢磨之恳
　　贺试中贤良啓　　　　　　　阙　名
　　设科以求特起之才发防以访可行之论是为髙选果得异能恭惟某官志敏以强词严而赡迹前世之事而博极羣书议当今之宜而常引大体及亲承于圣问遂絶出于时髦方喜闻风遽防枉记仰惟谦抑之过第积感铭之深
　　贺试中贤良啓　　　　　　　张钦夫
　　发防大庭蜚英隽轨所论不苟公言允孚惟皇家设科本取多士之用而君子从政岂为一身之谋故官无尊卑而报国则均事无大小而行志则一方观逺业以慰舆情先辱愧于辞牋徒増深于感抱
　　贺试中贤良啓　　　　　　　朱廷瑞
　　膺诏造庭奏篇入第一时遴选多士荣观窃以唐汉设科盖以符非常之俊刘董论事亦足见有为之才国家累圣相承得一甚盛半为当世之公相或出同门之父兄自非学洞天人识贯古今发愤吐懑不惧撄鳞之危救溢扶衰深知调瑟之变则何以礼隆侧席望重搢绅抗足而脱尘埃矫首而登云汉恭惟某官明烛万里富兼九流不为章句之腐儒窃鄙簿书之俗吏以天下而自任为众人之不能谠论激扬压以万钧而弥壮多闻霶霈窘之一日以如流理物有药石之良及民如布帛之暖通逹国体疑素宦于朝动寤上心恨相见之晚较然明白畧已施行顾论説之有原将陶镕之在手某素惟寡学猥预持衡观水于澜讵穷渤澥按图求骏偶识骅骝惠然投我以夜光何有报君之玉案载懐谦抑益用閟藏得之若惊常欲置之懐袖永以为好犹将示诸子孙感服之私诵言罔既
　　贺秦相子状元及第啓　　　　汪彦章
　　伏审令嗣状元亲承圣问擢冠羣英朝廷欣贡举之得人天下庆公台之有子胪传一出舆颂交驰恭惟某官勲塞两仪泽流百世惟盛徳神明之克相故英才似续以方兴赫门闾之光辉新江山之气象三年而奉诏防固南宫进士之所同一举而首词科盖东阁郎君之未有擅塲屋敢言之气入衣冠盛事之图老成识面以争先童稚祝身而愿学虽廹于典故姑令王勃以居前然结此眷知行见鲁公之拜后某传闻榜帖属守麾符沧溟徒防于鹏抟大厦莫陪于燕贺暑风清淑机务优游愿求有粹之和益茂象贤之庆
　　贺状元及第啓　　　　　　　　汪彦章
　　兰省登贤鼎分三杰枫宸赐第独擅一防首跻纶綍之褒亟陟蓬瀛之峻朝廷着为盛事衣冠流为美谈伏惟某官器博以周才全而敏心传家学世代王言图万里之鹏抟甘十年之蠖屈髙文大册谓非公而谁宜为劲草孤标顾于我不容何病果趋明诏下应劳谦真一世英当万人敌有昔山林肮之气无时科举骫骳之风卓尔不羣褎然为首名未题于雁塔身已致于麟台力追前人每收旧物乃如无状尝佐攸司先覩大篇口诵手披之不厌精研奥旨心悦诚服而可知愧修谒之未遑辱贻音之骤及偹陈至契益服下风惟韩氏之少师曁吾家之大父一时相与四海共传逮至严君亦防特荐仆之恩地公实外门子防文章已増光于太史羊公事业将不愧于中郎静言浮议之有加深激悃悰而无已定交伊始啓事莫穷
　　贺状元及第啓　　　　　　　王瞻叔
　　胪传上第魁冠羣英下明诏于九天恩光桂籍收大名于一日光映儒林伏惟欢庆恭惟某官英气凌云宏材耸壑富以巾箱之学发为金石之辞卓尔异人时推于间出伟然大器不俟于晚成以妙龄秀发之资奉髙谊讲问之对诸老谁先于贾傅天子亲擢于平津喜黉舍之有人掩词塲之得隽惟他日公卿之路当由此而致君凡一时父母之心皆向风而祝子华涂始践逺业难量某久餍虀盐更窥珠玉知洋洋于流水偶賛文衡引皓皓于明堂实由圣鉴拥长牋而肯顾溢陋巷于生光
　　贺状元及第啓
