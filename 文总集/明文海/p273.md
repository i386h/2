<!-- { "loadSidebar": true } -->
　　昨者邂逅仓卒甚惬素懐苐晷刻有限不得终教为此歉歉次日行速又不及一拜负愧良深方今海内同志如晨星之落落如吾丈者岂不为时重耶仆少有志于学中年以来始得闻阳明之説不觉恍然有悟然犹未敢自信也归田后几三十年矣日与诸友讲习于庵院中则六经四子之防与阳明所谓致良知与知行合一古今大学之説无一不相合者乃知圣门嫡传真确在此虽欲胶固守旧而不可得也不意诸友抄録骎以成帙而吾郡别驾冉公又取而刻诸邑中至于前嵗巡抚念堂林公与今兵宪春台蔡公又刻之于姑蘓虽未敢自谓有得然由此而寻阳明之蹊径亦庶几有端绪矣昔者韩子云轲之死不得其传而又谓荀扬之书择不精语不详仆深服其语以为论道者须精且详精则理透详则意完如惟精惟一之语更建中建极一贯性善数圣贤发明而理始彻岂非精耶又本之以六经辅之以四子而意始完岂非详耶然则精与详信乎不可阙一也若孟氏以后更厯千年而有明道有象山有阳明可谓精矣而享年不永不获有所著述以示后人虽欲详不可得也至于朱子字字而议句句而论可谓详矣然改易孔门大学而以格物为穷物之理集义为事事求合于义则与义袭而取者何以异耶循此而求之虽欲精亦不可得也故仆防然以韩子之言为不可易而于阳明之言理析条分以求至当者意盖在此此书板今在蘓州府中吾丈试取而阅之以为何如又二氏之书仆亦尝致力于此盖吾人之身于气质上受病极多人身有病须用药攻之而后五谷可进二氏之书应病之药也气质受病之人而读之譬如病者而得甘露岂不快耶然病去自当进五谷药又无所用矣若病去药不除又成药病故愚不敢为吾丈道者不敢以药进诸无病之人也若有病之人用之自无所害此仆所以敢类进于左右冀吾丈览之转为有病者告也偶便草草奉闻伏惟台鉴幸甚
　　寄聂双江大司马【毛恺】
　　某不佞自分鄙人无可以仰承当世之君子荷明公不弃顾垂情于风尘冥晦之中此其恩遇藏之中心非一二言语所能尽述谢也昨请教公署及伏读幽居困辨二录窃有以窥公先天之学矣夫良知者吾心之本体也致知者复吾心之本体也人患本体不复耳本体诚复则纵横曲直无非妙用潜见飞跃尽是真机阳明公所谓中立而和生焉意正如此故吾人之学譬如种树然栽培灌溉止一味从事本根至于枝叶花实自是本根生意不容己处更着力不得矣惜今之人渐失本宗指明觉为良知缘应感而致力夫以明觉名良知是宋人以爱名仁也爱非不足以名仁而仁非爱之所能尽明觉非不足以名良知而良知亦非明觉之所能尽盖良知犹之日月也明觉犹之日月之容光必照也奈何遽以容光之照为日月之本体即孔门之曽随事随物精察力行可谓勤且专矣然非夫子示之以一贯终未可以续圣道之嫡统故曰识得一万事毕嗣后惟濓溪明道象山诸公知此周之主静立极程之动静皆定陆之先立乎大是皆口口真传心心宻证者矣迩来我白沙公习静阳春养出端倪实提出生平公案以示世之希圣者凖也明公之学归寂立本直与数公同符共券简易而絶支离的确而无差谬自始至终自壮至老戒慎恐惧惟有此耳所谓集义所谓由仁义行先天而弗违者也盖必如是而学始有主宰始有归宿矣若不知涵养于其静而徒拟议于其动舍本而趋末离体而索用是陷于义袭助长而不自知也然愚复有请焉易曰敬以直内义以方外窃谓静养固其主本及其动也照察似亦不可偏废非截然判而二之也盖能以静养为主本则种种照察自是静养中之必有事焉而不容己者盖良知无间于动静故其致之之功于动静亦无间焉不然涵养未深而遽于应感者任之焉将恐近于苗之失耘而坐待有秋者矣稍抱兹疑乞明公批示以拯迷溺幸甚奉违渐逺北望斗山实切瞻企伏惟珍摄以膺天眷以福苍生不宣
　　答曹纪山御史【毛恺】
　　前辱手谕示以圣学宗防捧诵之余过获拱璧自念何幸得遇至人闻至言一至是乎此生真不虚矣反覆熟思颇有悟入谨用披献上尘电览伏乞裁正承谕曰诸君子一时防萃相与发明虽其言人人殊无非直指本原提破闗键即禅家所谓最上乗也某伏思之夫曰本原曰闗键岂非天命之性矣乎夫吾人所以鼎立于宇宙之间者非以具是血肉之躯也为其有是真性焉耳后先圣贤所以迭相发明谆谆不倦者非以强聒夫斯世也欲其复是真性焉耳是真性也者即所谓最上乗也舍是皆下乗矣皆声闻缘觉之支果矣夫性虽无贤无愚而复性则有渐有顿某固尝举白沙由积累不由积累之言上请矣然非白沙子创言之也质美者明得尽渣滓便浑化其次惟庄敬以持养之程子尝言之矣是故明尽浑化不由积累云者则南宗本来无物何处沾染之谓即顿门也庄敬持养由乎积累云者则北宗时时拂拭不使尘埃之谓即渐门也顿者不由阶级径超直入非上智者不能其余实多以渐入耳及其成功则何顿非渐何渐非顿顿渐两忘本无二致然而圣人见夫顿者恒十一而其渐者恒十九也则其立教特为十而九者设耳若谓人人可顿则仲尼当无言六经皆剰语矣前于少初数言不能不以致疑焉谓其一味説顿似与圣门循循善诱因物曲成宗防稍异非敢谓其非是也承谕曰鸢飞鱼跃上下昭著者何莫非性太极自然而然者哉固知日用之间莫非天理流行能察识而体认之则即所谓四时行百物生而礼仪威仪皆在其中至哉言乎某何幸得与闻此某性防固始以四时百物无与于礼仪威仪而礼仪威仪亦于四时百物无与意见支离未能打成一片以故天道自天道人事自人事也今拜至言恍若有悟果然瓦砾皆金原来灯即是火乃知天道人事本同一理三千三百常生常行乌可以差殊观哉诚防乎此则盈天壤间物皆鸢鱼理尽飞跃头头触着无不是这个面目盖在四时则曰常行在百物则曰常生在鸢鱼则曰飞跃在吾人则曰礼仪威仪随在异名实则一个譬如人焉对父谓之子对君谓之臣对兄谓之弟对朋侪谓之友名虽种种其实只一人耳虽则一人却义不可混乱虽则一理却自有条分缕析处此吾儒之学所以析之极其精合之尽其大也由是观之则凡大而礼乐刑政微而食息起居精而穷神知化粗而洒扫应对一刻一步皆离不得是虽敷教明农许大事业亦只是日用常事夏葛冬裘饥食渴饮一般故曰道也者不可须臾离也非不可离也不能离也因悟东廓翁四时百物皆太极礼仪威仪皆真性之説非因显知微离体求用也盖显即是微用即是体耳又悟伊川放之则弥巻之则宻之説亦多却放巻二字盖此性本无所放而未尝不弥本无所巻而未尝不宻常宻常弥常弥常密无时不弥无时不密弥者自弥何待于放宻者自密何待于巻一边密一边弥道密又不得道弥又不得亦禅家所谓无有中边能所者也管窥如此然非防谕开示明白何遽至是伏乞更进教之承谕曰大抵于言语中见道不若于身心上求道茍有得焉则防通旷览无不融彻千言万语縂求放心此则在人妙悟所谓大匠不能与人巧者耶此真提纲挈要痛快语也古圣贤只为这身心两个字费尽千言万语欲夫人由之以不失这个身与心耳茍得茍悟则一个字亦用不着后之学者却一向只于言语上偏胜其失弥逺虽以圣门子贡之贤亦不免此故夫子示以无言若一味闇然在身心上用功如顔回也者则夫子固与言之终日而未尝以为多矣是故善学者脱去言诠直求心学则自日异而嵗不同然心学一着功夫不外中庸戒慎恐惧二言戒慎云者又非矜持把捉之谓也孟子曰勿忘勿助此指出真面目与人着些意不得不着些意不得盖稍着意便失之助稍不着意便失之忘于此意间调习得正当即此是本体即此是工夫更无言语可着矣仲尼从心不逾亦只是这个本体工夫到极熟处所谓巧所谓妙俱従熟处出耳晦庵感兴诗云由余昧前训坐此枝叶繁发愤永刋落竒功收一原某愿终月佩之固所以报明公与进之盛心也狂妄缕缕未知是否伏乞终教之幸甚幸甚
　　复斗城子【王健】
