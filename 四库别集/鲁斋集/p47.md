<!-- { "loadSidebar": true } -->
　　国家取士沿袭李唐未能复古考诸科名记贤公卿参伍相望此法之幸也盖天下之士气禀不一词章亦异遇主司之能犹未免以志尚为离合况承讹袭舛者复不少乎此非科举之法难中实有司之见难遇耳然其法虽不足以尽天下之竒才犹足以成就天下之贤士方年少锐气英发芒彩烜燿一鼔有余勇再而三则馁矣间有介然之悟收敛精华追寻根柢讲习讨论之业既备省察克治之功亦密陶镕徳器涵养益宏虽终不遇不失为士之良师至于困踬摧挫厄穷无聊老且死固比比也虽为士者不自爱重而天地英秀之气沮于科举者亦不少矣予以是于楼君汉章而有感焉君讳奎旧字叔懋婺之东阳人曽祖讳瑞祖讳允载父讳雷皆不仕楼自汉以来指东阳为望族其后徙于鄞者以参政宣献公显居于永康以枢密襄靖公显惟东岘之宗独微十二府君允载为乡曲所尊敬攻媿先生实志其墓知其后必有人焉君少而颖悟日诵万言下笔辄出新语人谓东岘之兴必此子也既长出从诚斋国録陈公山堂国博章公学皆器重之时迂斋楼公来掌乡泮以作成人才为己任爱公之文属以凖度自是骨骼开张精神缜密老成皆放出一头地谓一第特易易耳既而补上庠以小疵沮抑者累年孔山乔公竒其才授以漕牒即与计偕礼部屡黜之再中上庠成外校与秋荐复为礼部所黜君恐负师友之期父兄之望将敛华就实大其所成天不永年以淳祐辛丑六月甲申终于正寝得年五十有一娶平江朱氏子男二人衎衢卜以辛亥三月丁酉于县之孝徳乡南山君资峭劲尚气节意度轩豁与四方竒伟之士把酒剧谈无所忌往往以功名相避逊然面折不容人过亦或惮之乃若事亲从兄友爱弟侄愉睦无间言以君之天才卓荦气吞余子乃俯首下志工声律之业以求合有司之程度固不能不少贬矣何至屡兴屡仆终不遇而死哉而谓科举之法能尽天下之人才予以是叹人才之不幸也于戯悲夫铭曰
　　天与之秀又开以名孰扶孰抑莫究厥成有邱斯閟有石斯铭遹绍尔志相维后人
　　定海县丞杨公墓志铭
　　君讳某字元定姓杨氏曽祖讳渊祖讳伯玉父讳林皆不仕世为婺之金华人诚斋先生国録陈公上第也生于淳熙丙午七月甲辰自幼天姿凝重家虽贫约不与凡儿伍父兄异其志命从学刻苦肄业进不可御里师巷塾不足以应其求始进于大师讲下友朋交誉借借以儁是时丽泽收声其门人橘坡王先生山堂章先生与诚斋先生皆以汲引后进为己任而静轩吕公克绍家世相与切磨其间乡评之所取重虽不能不以举业为工程然躬行之实讲说之正固已大异于习俗由是学有所宗士有所则数十年儒风不坠者作人之功未泯也君执经诚斋之门克勤克敬如事严父诚斋视之亦犹子也宾至多侍讲论或至夜分于是多识前言往行得为学之本嘉定庚午贡于乡辛未中上庠选时絜斋袁公为司成天台潘公子善为正録党禁初开正道昭著气象翕然静轩导君于潘公又得闻学问渊源之懿观感服习心平气降律己自是益严择友自是益切功名之念自是而益轻钝于场屋者凡二十有余年巳夘仅一荐又屡黜于春官端平乙未因以累试思奏名天府廷对入等授迪功郎常州晋陵县主簿再调临安府于潜县丞逺势利安澹泊与长官为文字之交戸庭寂然人不知其为官府也未尝求知于人诸公多得于案牍间皆知其学之有源也交荐于朝秩满府尹欲罗致之君翩然而归逾年始谒选更授庆元府定海县丞宦情既薄不欲矫世挂冠其无意于斯世也久矣宝祐改元二月甲戌以疾终于正寝初移峦居士徐公求贤士以淑诸子君以少年应聘矩度修整言语谨确起公之敬遂以其子妻之子曰瑞国学免解进士女一人适迪功郎绍兴府余姚县主簿唐烁孙女二人尚幼以是年十一月壬寅于赤松乡五石山之原一日璐以墨绖来请曰某已砻石而先君墓上之文未有所属知吾父者无逾于子愿有以纪其平生以慰不肖孤罔极之痛予谓显亲宜求当世闻人昧昧陋巷者何足以垂后曰吾但求其知不知不计其闻不闻也予不得而固辞虽然君尝察予无用于世勉以为己之学导之以师友之正是君知予者厚而予不足以知君予见君之居家也终日俨然青灯永夜手不释巻沈潜道体俗事一毫不入于心坐立有常处未尝倾倒跛倚语黙有当善未尝戯言茍笑孝友笃至夫妇相敬如宾与人交恭而有信澹而能久不为激讦之言不为表襮之行诚意既格上下益信服之予所知者如此呜呼士患不知学学患不知厉而固守力行之勇内不为私欲所牵外不为俗习所动斯尤难也自君之亡而为学之士益就寂寞作人之功不几于泯乎是可为世道惧也而系之以铭曰人孰不学学必为己斯焉取斯鲁之君子既承其原盖取其委亦曰于仕我行我止亦曰于止若无他嗜青灯素编有永于味五石之山窅然尔遂一气之宁千古之閟我其铭之以笃来裔
　　右诗文二十巻宋鲁斋王文宪公之所着也其为言正大纯雅闳肆典实而天道之显晦人事之治否物理之盛衰莫不具焉故其羽翼乎圣贤之学而为一代之所宗者也正统辛酉秋八月予来官金华因公之六世孙四川宪佥王公迪得公遗稿读之深有契于心如饮醇酎不自知其醉矣遂与贰尹鄱阳刘君仁杰商订编校命公之乡生何赞缮写成书已而谋诸同寅各捐禄米锓梓以传复得邑民陈乗忠助力而成始工于壬戌之冬讫工于癸亥之夏予故书此以识嵗月云庐陵刘同识
　　鲁斋集巻二十
