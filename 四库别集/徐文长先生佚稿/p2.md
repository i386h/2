<!-- { "loadSidebar": true } -->
　　十四岁苗宜人卒病渐剧时渭私磕头不知恤请以身代请医路卜人语以谶语恶不食三日嫂怜渭好语之稍粥宜人竟不起是年兄淮归自燕宜人讣迟妨兄潞丁酉贵州之科
　　十五岁
　　十六岁
　　十七岁
　　十八岁
　　十九岁
　　二十岁庚子渭进山阴学诸生得应乡科归聘潘女秋八月潞卒于贵州冬妇翁得主阳江县簿携予偕
　　二十一岁寓阳江夏六月奼得潞兄讣秋兄淮至阳江余随之归寓广省久冬始抵玉山岁除矣改春大雪往岳庙看绿萼梅诗二首刻文略
　　二十二岁夏复往阳江冬复归
　　二十三岁科癸卯北始一迁居俞家舍冬妇翁以代觐归自阳江不过家予仍赘其家塔子桥
　　二十四岁妇翁自觐得罢归买东双桥姚百户屋
　　二十五岁三月八日之巳枚儿生是年兄淮卒冬有毛氏迁屋之变赀悉空
　　二十六岁科丙午北妇潘死十月八日寅也丧毕赴太仓州失遇而返
　　二十七岁丁未
　　二十八岁自潘迁寓一枝堂师季长沙公 【讳本】 
　　二十九岁己酉科北始幸迎母以养买杭女胡奉之劣
　　三十岁卖胡胡氏讼几困而抑之
　　三十一岁寓杭玛瑙寺湖州人潘某之借读所伴其读饭我两月后余稍负之悔
　　三十二岁应壬子科时督浙学者薛公讳应旗阅余卷偶第一得廪科后北初夏赴归安潘友招图继我耦后先以三女余三忤之上文云悔悔是也是时移居目连巷与丁子范模同门
　　三十三岁
　　三十四岁
　　三十五岁乙卯阮公讳鹗视学以第二应科复北
　　三十六岁
　　三十七岁季冬赴胡幕作四六启京贵人作罢便辞归
　　三十八岁孟春之三日幕再招时获白鹿二先冬得牝是夏得牡令艹两表以献科戊午复北冬迁住塔子桥
　　三十九岁徙师子街夏入赘杭之王劣甚始被诒而误秋绝之至今恨不巳
　　四十岁聘张
　　四十一岁取张应辛酉科复北自此祟渐赫赫予奔应不暇与科长别矣
　　四十二岁随幕之崇安再入武夷至衢入烂柯山冬枳生为壬戌十一月四日酉未几幕被逮
　　四十三岁移居酬字堂冬赴李氏招入京
　　四十四岁仲春辞李氏归秋李声怖我复入尽归其聘不内以苦之盖聘之银为两满六十出李之门人杭查氏予始闻怖持以内查查不内故持以此归李李复不内故曰苦之是岁甲子当科而以是
　　故夺后竟废考上文曰长别者是也
　　四十五岁病易丁剚其耳冬稍瘳
　　四十六岁易复杀张下狱隆庆元年丁卯
　　四十七岁狱
　　四十八岁狱生母卒出襄事
　　四十九岁狱
　　五十岁狱
　　五十一岁狱
　　五十二岁狱万历元年癸酉
　　五十三岁除释某归饮于吴明日元旦拜张座
　　五十四岁张父死仲冬念二日入五泄
　　五十五岁得兆信云准释秋往游天目寓杭为何老作春祠碑遂走南京纵观诸名胜
　　五十六岁孟夏赴宣抚吴幕招是年为丙子
　　五十七岁春归自宣府寓北京病仲秋始归越枚劫客囊至召外寇
　　五十八岁春某者起孟夏拟至徽吊幕至严崇见归复病易
　　五十九岁稍瘳李子遂 【讳有秋】 至自建阳悦而起秋劳韩吴二贤改葬先考妣两室人而未及两兄嫂至今以为缺事
　　六十岁赴棊招至京是年为庚辰
　　六十一岁是年为辛巳予周一甲子矣诸祟兆复纷复病易不谷食
　　六十二岁枚至自家归仍居目连巷金氏典舍冬枚决析居予与枳徙范氏舍枚附其妻叶家
　　六十三岁
　　六十四岁
　　六十五岁
　　六十六岁季春枳赘王冬枳徙我自范弁寓王
　　六十七岁
　　六十八岁枳边往边投李帅仲春枚徙我居后衙池王家孟夏我仍归王
　　六十九岁冬十一月枳复之李帅
　　七十岁
　　七十一岁合家并居王
　　七十二岁亦居王
　　七十三岁居王

　　纪师 
　　师类 
　　纪恩 
　　纪知 

　　○纪师

　　余所师者凡十五位
　　六岁时管士颜先生
　　陈孔和先生
　　上虞朱先生 【短处亡其名字】 
　　赵邦肃先生
　　陆文望先生 【经师】 
　　兵贵张先生 【短处】 
　　马艹崖先生 【短处】 
　　马白峯先生 【三四月】 
　　晚庵谢先生 【短处】 
　　郑时美先生
　　张松溪先生 【短处】 
　　汪青湖先生 【乃萧静庵先生特介之令某从习举业不专】 
　　季彭山先生终其身而不习举业
　　朱张二马金皆短侍而尤短者朱也居上虞后不及一面矣张不过数日罢去住远村后亦不及一面汪先生命题作文持往数次阅而巳廿七八岁始师事季先生稍觉有进前此过空二十年悔无及矣

　　○师类

　　王先生畿正德巳卯十四年举人不赴会试至嘉靖丙戌五年会试中进士不廷试至嘉靖十一年壬辰始廷试
　　萧先生鸣凤弘治十七年甲子解元正德九年甲戌进士嘉靖八年己丑郑守漳故乡自东府余始见之
　　季先生讳本弘治十七年甲子春秋魁正德十二年丁丑进士嘉靖廿六年丁未渭始师事先生
　　钱翁楩解嘉靖四年乙酉五年丙戌成进士与之处似嘉靖癸卯余年二十三四间
　　武进唐公顺之乡戊子会己丑号荆川

　　○纪恩

　　嫡母苗
　　张氏父子 【太仆殿撰】 
　　绩溪胡司马 【少保】 

　　○纪知

　　萧公鸣凤
　　季先生本
　　钱翁楩
　　何公鳌
　　异县唐先生顺之
　　凤阳刘公知山阴者
　　建阳李子遂有秋
　　朱子号卦州孔阳
　　王先生慎中弟某中
　　陈山人海樵寉
　　萧友女臣栩
　　周丈允大沛
　　柳丈彬仲文
　　吴丈文明凤旸
　　沈丈纯甫炼
　　汪先生应轸
　　何公鳌先舅某与季师过杭何谪参议归住西兴驿夜饮师出代白浚书读之曰西汉文字也好如萧子雝
　　唐先生顺之之称不容口无问时古无不啧啧甚至有不可举以自鸣者
　　沈光禄炼谓毛海潮曰自某某以后若干年矣不见有此人关起城门只有这一个
　　汪先生轸简婿不果至从臾冯天成
　　初学于管先生字士颜即读唐诗鸡鸣紫陌曙光寒
　　王庐山先生名政字本仁十四岁从之两三年先生善琴便学琴止教一曲颜回便自会打谱一月得廿二曲即自谱前赤壁赋一曲然十二三时学琴于陈良器乡老
　　十五六时学剑于彭如醉名应时者俱不成
　　八岁学时文于陆文望先生

　　徐文长自着畸谱终

　　●徐文长逸稿卷之一

　　山阴张汝霖肃之父　王思任季重父　评选　张维城宗子父较辑

　　五言古诗

　　寄吴宣镇 
　　送诸公子北试 
　　槎海篇 
　　孤山玩月次黎户部韵 
　　挽某君 
　　雪二首 
　　古意 
　　寄京中友人 
　　伯子云亭有千叶石榴忽作一房如拳 
　　送别 
　　记梦 

　　○寄吴宣镇

　　髯公本儒者而有燕颔姿一朝秉元戎虏马不敢嘶赫赫百年内举筹不数枚大易称神武岂在多伤夷　明主见万里何况数驿驰白壁本不瑕青蝇亦何为昨闻勑尚方作貂缀冠禔插羽高尺五庸以华勋题愿君秉忠谅以答鼓鼙思

　　○送诸公子北试 【父殿元官侍郎】 

　　不恋下邑芹耸身务皇学鎗然赴北征翩翩出西郭棘丛条渐辞梅边手堪握无书报南宫深恐涴经幄

　　○槎海篇 【门人吴系别字鹿庭善述河东业赠以是号】 

　　当时有男子乘刳海上秋舟辞篙者楫水非人间流一瞬陟九万顾见耕者牛彼美机上妇踄梁乃其逑不量何者缘乃为天上游只今千世下一男子其俦断槎以刳剡一壸千金收海路俨犹昨高苍垂玄沟但恐子不往一往到上头

　　○孤山玩月次黎户部韵

　　湖水澹秋空练色澄初净倚棹激中流幽然适吾性举酒忽见月光与波相映西子拂澹妆遥岚挂孤镜座客本玉姿照曜几筵莹忧时吐高怀四座尽倾听便欲高蹑孤山却言处士疏徒抱梅花咏如以径寸鱼蹄涔即成泳论久兴弥泠返棹堤逾迥自顾纵清谈何嫌麾麈柄

　　○挽某君

　　掌故今何往非星即霁汉薤上露不长竹间名岂短我欲号■〈巾惠〉帏其如犴扉 【狱门】 管灵车即修途送者持涕返阳春荏以倾花久梅实弹巳迈河豚候归歆莼菜饭

　　○雪二首 【在系】 

　　夜雪一何花晓树千条缀定有潇然人独卧纷如内圜瓦白压予鼠穴绵与毳

　　其二

　　屋腐隙西椽密雪夜如织朝窥床簟头白糁高一尺侧身不敢摇寒笼戢僵翼伴侣同苦辛何从乞浆食

　　○古意　 【定迈徐庾】 

　　泪竹小帘扉孀娇卓氏闺犊鼻总相许鸾云无定飞好收缝客线去衲出家衣不见鸳鸯底荷花拔锦泥

　　其二

　　谁捉曹纲手攀葵指日中自言虽酒妇愿共死临卬充闾墙卧猬沟水叶徒红畵出相如老香坟偃一松

　　○寄京中友人

　　寒风夜中起游子朝作客河流一尺氷屋瓦三寸雪人言今岁冷连岁屡觉热何事古江南翻为今塞北君把如与秋触手冷于铁此时山中人覆絮败毛褐欲寄寄莫由此意共谁说

　　○伯子云亭有千叶石榴忽作一房如拳　 【真能走验】 

　　造化百幻诡何物保相避霎然创以呈俨尔夙所肄取玉自昆仑削金役翡翠博物如司空傥亦难诘致扣伯费言辞伯答未全聩有蕡榴核仁无忝竹丛义 【竹笋不外生者名曰义竹】 既劳花给妆复取实供馈符呈百子占□□二尸醉 【酸石榴能醉二尸】 嵌砾孙自繁胎珠母深閟辟彼幽闺姬十年乃始字灌浇以助长空劳竭沟澻修巳法前规拱桑讵能祟岂真不能祟夕拱而朝瘁矧膺安石祥可废临谷惴颇噱甘露人是觉还是寐尽杀匪天心伏甲露帷次饵虎不以道竟为虎所食

　　○送别

　　柳丝未可折芳艹茁未芽徘徊西郊道惆怅落日霞

　　其二

　　念子探上国论礼适俭奢他日踵前蹋长佩纷琼华

　　○记梦

　　万历十七年五月十一日为夏至后一夕万与数客酌埜外而左首有一寺大甚拟酌罢憩焉命题各赋诗一客先成某次之客多宁波人而沈明臣桂茂枝预焉先成者桂也某诗曰
　　长歌自入汉小聚不湏招野色浩千里春声闻伯劳眷言入左梵何如登妙高　 【洒洒似陈伯玉怀古诸篇】 

　　徐文长逸稿卷之一终

　　●徐文长逸稿卷之二

　　山阴张汝霖肃之父　王思任季重父　评选　张维城宗子父较辑

　　七言古诗

　　鸿胪篇 
　　葵阳篇 
　　送章君之海宁教授 
　　瀛洲图 
　　若耶篇 
　　古意 
　　送郑主人 
　　二峰篇赠钱塘陆宗礼 
　　短褐篇送沈子叔成出塞 
　　三公柱石篇 
　　横山黄伯子持图索题 
　　过项羽故宫 
　　太真早起图 
　　鳗井 
　　某子旧以大蠏十个来索畵久之答墨蠏一脐松根醉眠道士一幅 
　　赋得片月秋帆送冯叔系北行 
　　送王君恤刑江北 
　　送内兄潘五北上 
　　沈小霞梅为侄良甫题 
　　题内兄家所藏畵鹿一篇 
　　四花图 
　　醉歌赠姚崇明公 
