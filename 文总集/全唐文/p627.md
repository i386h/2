<!-- { "loadSidebar": true } -->
    司马上成敬荷，高明下济，禀乎刚克之威；俊称贤，当彼在官之誉。抑扬治道，含吐艺文，温恭俭逊总其枢，正直廉清充其用。聿从乌府，来佐凤江，万里表最，三台虚伫。而尚澄襟静室，揽辔中逵，藏往知来，诚为易道。穷高极远，不昧周经，言锺化牝之符，克信怀珠之术。慨祠堂之褫落，悲厥迹之堙讹，命众工，精求政匠，旋加刻削，广事雕锼，同有子之追写仲尼，等左彻之共朝轩帝，精诚通於至理，仿佛见於仙。烟□气色，似获严凝之助；日月照临，如增降鉴之象。延群峰於户牖，绕浚壑於阶墀，众圣尽臻，百灵咸暨，岂止一也为异，双鲤见祥？袁真梦於太元，邓艾通幽於司马，不俟四天之位，宁尸八部之荣，威仪悉整，箫管皆彻。由是人无天札，岁靡灾异，风雨调顺，稼熟成，一邦之氓，佥荷其庆。长吏颜元孙，旧德名家，鸿才硕学，性等玉壶之洁，心同金奏之谐，端右一州，羽仪当代。录事参军魏晰司功参军裴侑李眺等，策名来仕，清德莅官，不亏基创之馀，弥笃敬恭之操。尽申明荐，咸勖至诚，未穷倏忽之游，终保清之气。安歌兮缓节，ㄌ瑟兮鸣篪，始沐藻而祈恩，便奠椒而降祉，清光满室，瑞气盈庭。粤以大唐先天二年太岁癸丑三月戊寅，甫功毕。夫寂然不动，感而遂通，极乎幽赞之情，招乎福谦之佑。无方无体，至变至精，显道而列ㄧ容，兴物而崇清庙。事通元妙，光丽自然，屏翰千载，舟航万古。式扬粹烈，爰作铭云：
    帝王兴起，必有藩捍。非独也周，亦闻於汉。於穆懿戚，挺兹桢。拯溺救焚，夷凶静难。功成不处，德盛无邻。威同夏日，德侔阳春。德盛伊何，辅主惠民。功成伊何，没代留神。神道设教，圣人所服。得一永符，乐天招福。不行而至，不疾而速。利用靡穷，聪明难渎。欲达吾信，词陈史祝。
    ☆黄元之
    元之，睿宗时人。
    ○润州江宁县瓦棺寺维摩诘画像碑
    夫魁北藏枢，秉三奇於紫掖；昆西运轴，森万族於黄舆。方领圆冠，棹九流而宗学海；霓裳羽服，乘六甲而下仙岩。虽辰像微茫，不能味甘陈之识；陬维邈，不能探章亥之功。仁义与礼乐可遵，未出死生之境；昏默与清虚可尚，才居天地之先。且造化以六合为功，圣人以二门分教，岂夫百千万劫，量其远近，三十七品，语其功业者哉？况性相之微，不可以名言得；虚有之妙，不可以智力知。三千之净土无边，八万之法门虚受，能住不思义解脱者也。
    维摩诘者，华言净名居士也。没於妙喜之国，生於毗邪之域，大仙那提之子，常修梵行，世号白衣居士焉。故总妙圆明，现身方丈，无起无住，不去不来，空色空而取真空，灭生灭而求寂灭，或归之於无物，或得之於默然，邪正於是路殊，语言由其道断：居士之真宗也。若家室不离而教传缁服，天子回向而身为白衣。让金粟之尊，未即如来之位；晦玉毫之相，空留长者之名。亦犹百之王，以下莫能大；六虚之相，居高而自卑：居士之洪谦也。若移外方之诸佛，一室规乎四天；对乐世之众生，一劫成乎七日。毛孔之内，鼓大海之波涛；芥子之中，郁须弥之。掷世界於恒沙之外，不觉不知；摄高堂於大会之前，同瞻同仰。岚风动地，口吸莫以为难；猛火燃天，腹贮但闻其一：居士之神通也。若群邪作梗，诸恶延灾，众生茹焚溺之悲，含识迫伤夷之患。由是骋自在之力，纵无碍之肆，破烦恼而击悭贪斩毒蛇而擒醉象。朦幢暂建，面缚四魔智剑才挥，心降六贼。故使波旬振，不能变帝释之容；外道摧残，不能窃真如之业：居士之威力也。
    若非相成光乎是相，故见於威仪；无言假道於有言，方形於问答。宏乞食之理，须菩提但觉茫然；闻宴坐之谈，舍利佛不能加报。摩诃迦叶息言於二乘，大目扌建连吞声於四众。亦由明镜内鉴，照之而不疲；洪钟外发，扣之而必应。是以五百弟子，同称我不堪任；二千门人，尽得无生法忍：居士之灵辨也。若智总大雄，心行菩萨，虽人我无相，以拯救为怀。忧本无忧，忧凡俗之忧；病本无病，病众生之病。富室贫里，等资其福田；酒肆淫房，广谈其善诱。则知去重昏之小翳，朗惠日而无私；（阙一字）中根之大茎，г法雨而同润：居士之慈悲也。若前际後际，无昧於因缘；成时化时，不违於本愿。光严悟矣，行念其道场；新学豁然，坐知其宿命；晨持乳钵，未息粗言；中设饭盂，普均香气。有疾菩萨，忧恼於是并除；犯律比邱，疑悔由其倾荩：居士之利益也。若恭承父训，事方便以崇严；瞻望母仪，奉智度而资受。结齐肩於法喜，坐咏宜家；期上足於尘劳，行同入室。因风起对，共赏慈悲，他日趋庭，独推诚实。知识慕善，道品所有居先；伴侣求真，度法由其见托：居士之宗党也。
    若上楝下宇，空寂为轮奂之资；净服名衣，惭丑入裁缝之用。开八正之路，则众马交驰；坐四禅之床，则身心不动。智惠之果，秋垂无漏之林；净妙之花，春发总持之苑。禅悦为味，讵假珍羞？解脱充浆，宁思玉液？奏法音之乐，则丝竹藏声；烧异品之香，则旃檀罢郁：居士之游处也。於是随意所转，觉路遐通；应缘而摄，梁津克济。恢勇猛之志，则火（阙一字）生莲；广（阙一字）虚之因，则水中现月。法本希有，若都优昙之花；道之将行，大备贝多之叶。举阎浮之国土，礼敬忘疲；想毗耶之人天，声尘不朽：居士之遗迹也。得其道者，则三乘弟子，羞称多闻；行其法者，则七种学人，莫不爱乐。是致四天赞仰而无暇，十地攀接而无阶，王者资而九有清，群生闻而六念作。虽骊龙改地，共尊金粟之仪；水土迁行，长奉宝台之供。我国家神明造物，圣政调时，涤瑕秽而玉镜清，划浇讹而大朴。牢笼七十七代，郁映万八千年。率土之滨，罔有弗韪；普天之下，共惟帝臣。京坻积而铜爵鸣，钟鼓和而玉羊现，将益四生之福，爰开十善之因。精舍广ヌ之园，列郡扬净名之教，万姓资其分别，八方畅其休明：天地平成，於是乎汲引。
    在江宁县瓦棺寺变相者，晋虎头将军顾恺之所画也。尔其上缠珠斗，下控金陵，六代为天子之都，三分入王孙之国。礼让流行之地，英灵诞秀之乡，鹫岩分虎踞之山，雁塔枕龙盘之水：总幽与形胜，则瓦棺之寺焉。昔有晋庄严净域，时梵侣以规模虽广，雕饰未周，永念粹华，每疚怀於须达；共成圆满，而假力於檀那：凡厥施财，莫匪鸣刹。顾君连扣资数百，{卞}逾千万大众眙愕，不知其然。君习气精微，洗心闲雅，虽缨弁混俗，而缋素通神。白缁徒，令其粉壁，於是登月殿，掩云扉，考东汉之图，采西域之变。妙思运则冥会，能事毕则功成，神光谢而昼夜明，圣容开而道俗睹。振动世界，谓弥勒菩萨下兜率之天；照耀虚空，若多宝如来踊耆之地。由是士女骈比，拥路争趋，车马轩轰，倾都盛集。玉贝交献，须臾而宝藏忽盈；青凫乱飞，俄尔而铜山崛起。缯绘帛者继踵，施衣布者架肩，当鸣刹而虽则可惊，不崇朝而过其本数，非夫精义入神者，孰能与於此乎？虽江山寂寥，居处缅邈，年移代改，留侯叹过隙之驹；郭是人非，丁令化辽城之鹤。由是观其道场妙矣，谓应供而来仪；床枕俨然，疑有怀於问疾。目若将视，眉如忽，口无言而似言，鬓不动而疑动：岂丹青之所叹咏相好之有灵哉！
    顶礼者肃如在之心，瞻仰者发归依之念。信受演说之旨，大布於人天；住持负荷之规，实存於牧宰。刺史杨令琛，怀轨物之量，韫不伐之才，五服当列土之荣，千里负专城之寄。移风易俗，频垂董相之帷；揖道归真，再拥文侯之。长史薛宏，以仁贤雅望，迂德於仲举之舆；司马成景贺，以卿相高才，屈迹於士元之骥：俱游六艺，贮ぷ金而常满；共逢三朋，揽衣珠而永悟。县令陆彦恭，风神俊迈，境宇恬虚，虽驯雉已彰，实割难焉用。风亭月牖，还开见宝之词；石冷泉清，颇瓷分襟之赏。修菩萨之行，则仰之弥高；现宰官之身，则威而不猛。相门出相，兹焉在兹，伫闻抟击鹏衢，栖迟凤沼，岂徒播兹风化，奏彼弦歌而已哉！永郑孝义，逸气飞腾，英怀倜傥，擢命世之标，挥舍人之符彩。我之自出，凤楼鸣五色之雏；家之积善，牛渚降九派之族。宏才博学，再阅康成之门；爱客好贤，重睹当时之驿。朋友推其令誉，人吏偃其高风，历州县而暂劳，献盐梅而讵远？
    主簿于植，才艺早著。水镜长悬，将骋骥於高门，先渐鸿於下位。尉史惟清，以雍容儒雅，门专秉直之风；以磊落才雄，岩引乘箕之宿。则知龙驹千里，非黄绶之所羁；鹤鸣九皋，惟青天之是属。家裘不坠，望台铉而相辉；堂构克隆，见公侯而必复。寺主昙影及徒众并诸寺大德等，并法身挺秀，觉意圆明，屈拔提之尊号，怀盛明之忍辱。四十二之贤圣，接踵比肩；一十八之（阙一字）虚，心持目想。勇猛精进，将亿耳而齐驱；博达多闻，与阿难而并骛。言论辨了，有类鹏著；体性利根，更嘉鸯掘。故能经行不倦，拯济忘疲，模楷四流，笙簧二谛。邑人左补阙冯宗、右拾遗孙处元等，并资忠履孝，抱义怀仁，凝大江之精灵，郁高山之景行。莫不衡门育德，华省驰声，或长揖九徵，或光膺八命，所以东南蓄宝，江左有人焉。
    既而道俗披诚，宾僚托款，滥见推於相质，远不让於当仁。弟子谬忝词场，频擢桂林之秀；言瞻法宇，早从树之游。睹泡影之皆虚，悟声色之非实。虽心为形役，而志与道俱，思惟必在於佛乘，梦想无忘於梵行。观居士之迹，不可思议；阅居士之言，得未曾有；恨不亲承圣旨，捧袂於不二之门；躬奉尊颜，跪履於大千之界；托菩萨之下位，共拂天花；接比邱之末行，同窥圣果。昔赞舞鸾之化，每有愿於揄扬；今从问鹏之游，岂得默而无述？尔时欲重宣此义，是以敢作铭云。其词曰：
    元气浩浩，大匠存存。钅追鞴精粹，折托乾坤。四生有劫，六趣无门。爱流夕涨，尘飞昼昏。（其一）
    巍哉世雄，应期来现。妙矣居士，随缘利见。大庇生灵，遂荒台殿。劫尘遐邈，恒沙法遍。（其二）
    空床寂寂，虚室闲闲。文殊奄至，波旬遽还。拔毛沃海，剖芥藏山。地分珠柱，天润玉颜。（其三）
    智惠无边，威灵具足。广延宝座，高蹈金粟。振动人天，津梁道俗。火宅垂荫，幽徒炳烛。（其四）。
    於赫有晋，像教斯传。缋事（阙一字）矣，灵仪在焉。神光夕照，瑞相朝圆。如电掣，皎若星悬。（其五）
