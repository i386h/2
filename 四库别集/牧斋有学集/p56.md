<!-- { "loadSidebar": true } -->
　　孔子曰：“述而不作，信而好古，窃比于我老彭。”注言老彭不一。包咸曰：“老彭，商贤大夫，即彭祖也。”王肃曰：“老，老聃；彭，彭祖也。夫子称老彭，目其老寿，记其封国，老彭即彭祖审矣。”邢曰：“一云即老子也。所据者《世本》、《史记》也。《世本》云：姓，名铿。在商为守藏史，在周为柱下史。《史记》曰：周守藏室之史也。又曰：老子为柱下史，老彭、老子非一人而何？”考诸经传，无彭祖述古之文，而夫子答曾子问，一曰“吾闻诸老聃”，再曰“吾闻诸老聃”，《论语》窃比之老彭，即《礼记》问礼之老聃，初无二人，断可知也。然而应世之迹，条然殊异。在尧时则为颛顼之玄孙，历虞、夏至商末而往流沙，年八百而寿未终，史所谓受封彭城，殷末世而灭者是也。既而复出于周世，为柱下史，见周之衰，复出关往流沙。史言百有六十馀岁，或二百馀岁者是也。此一人者，虞、夏、商、周之际，神奇幻化，出没无常。吾夫子既目击而亲承之矣，于述古则曰“老彭”，于问礼则曰“老聃”，一人而两称之，所以志也。此文之互见者也。
　　吾钱，固后人也。顷有事世谱，援据《世本》以厘正包、王之文，自谓可信不诬。族孙曾字遵王粪除厥父室庐，读书其中，以新堂来请名，余遂名之曰：子有志学古，请言吾氏之古。虞夏邈矣，自殷迄周，世守藏室。周公史佚与鲁公伯禽之事，如謦咳相接也。吾夫子之问礼也，一乘车、两马、一竖子，自鲁过周，弗告劳也。翻十二经，以说中之。以一言曰：“太谩，弗置辨也。”助祭于巷党，而日食呼而咄之曰：“丘止柩，反葬而后敢问也。”《易·象》、《春秋》在鲁，与丘明乘而观书于周史，端门之命，须此而告备也。故曰：“好古敏以求之。”又曰：“所不知者，丘盖阙如。”近世末学小生，矜虫刻，斗鸡距，惊而相告，狠而相非，东方作矣，而胪传不已，不亦悲乎！考吾先世之大宗彭祖至于余九十五世，而子又加三矣。遗经旧史不与古人俱往者，俨然在此堂也。以余之老耄，犹将羹墙仰止，朝夕陈拜，而况子少壮努力者乎？
　　昔之以述古名堂者有矣，习于钱之故，数祖典，遵圣谟，考德问业，莫斯堂宜也。谨书之以为记，俾刻石陷置壁间，而余亦将游息于斯，以交儆焉。
　　【黄氏千顷斋藏书记】
　　戊子之秋，余颂系金陵，方有采诗之役，从人借书。林古度曰：“晋江黄明立先生之仲子守其父书甚富，贤而有文，盍假诸？”余于是从仲子借书，得尽阅本朝诗文之未见者，于是叹仲子之贤，而幸明立之有后也。仲子来告我曰：“虞稷之先人少好读书，老而弥笃，自为举子以迄学宫，修脯所入，衣食所馀，未尝不以市书也。寝食坐卧，晏居行役，未尝一息废书也。丧乱之后，闭关读《易》，笺注数改，丹铅杂然。易箦之前，手未尝释卷帙也。藏书千顷斋中约六万馀卷，余小子α聚而附益之，又不下数千卷。惟夫子之于书有同好也，得一言以记之，庶几劫灰之后，吾父子之名与此书犹在人间也。”
　　呜呼！往古无论矣。自有宋迄今五百馀载，馆阁秘书存亡聚散之迹，可按而数也。自金、元之破氵反，三馆之书载而之北。建炎中兴，书之聚临安者，不减东都。伯颜南下，试朱清、张海运之议，又载而之北。大将军中山王之北伐也，尽收奎章内府图籍，徙而之南。北平之鼎既定，则又辇而之北。以二祖之圣学，仁宣之右文，访求遗书，申命史馆，岁积代累二百有馀载，一旦突如焚如，消沉于闯贼之一炬，内阁之书尽矣，而内府秘殿之藏如故也。煨烬之馀，继以狼籍，举凡珠囊玉笈、丹书绿字，梯几之横陈，乙夜之进御者，用以汗牛马，制骆驼，蹈泥沙，籍粪土，求其化为飞尘，荡为烈焰，而不可得。自有丧乱以来，载籍之厄，未之有也。今晋江黄氏顾能父子藏书，及于再世，一亩之宫，环堵之室，充栋宇而溢机杼者，保全于劫火洞然之后，岂不难哉？海内藏书之富，莫先于诸藩。今秦、晋、蜀、赵矣，周藩之竹居，宁藩之郁仪，家藏与天府埒，今皆无尺蹄片纸矣。汶、洛、齐、楚之间，士大夫之所藏，又可知也。黄氏之书俨然无恙，则岂非居福德之地，有神物呵护，而能若是与？
　　古书之放失久矣。莆阳曾云在史馆亲见谢承《后汉书》为德清少师携去，余问之其后人，不可得。富顺熊南沙为文，言有桓谭《馀论》，属直指使者访之，而不可得。庆阳李司寇家有《西夏实录》，其子孔度屡见许，而不可得。兵火焚掠，弥亘四方，今之奇书秘册灰飞烟灭，又不知其几何也。世变凌迟，人间之图书典记日就澌灭，今日之流传委巷册兔园者、覆酱瓿者，安知异日不以为酉阳之典而羽陵之蠹乎？然则黄氏之书积之固难，而藏之亦不易，固未可以苟然而已也。《传》不云乎：“君其备御三邻，慎守宝矣。”人有千金之产，扃、、缄汲汲焉，惟慢藏是惧，而况千万卷乎！
　　【西田记】
　　西田者，太仓王奉常逊之之别墅也。出太仓西门郊牧之间，奥隈表里，沙丘逦迤，畴平如陆，岸坟如防，瓜田错互，豆篱映望，衤发衤挂门，グ缘路，水南云北，迥异人间，游尘市嚣，不屏而绝，西田之风土也。广平百里，却望极目，玉山东南，虞山西北，若前而揖，若背而负，日落霞起，月降水升，归室属连，倒影薄射，西田之景物也。娱宾之堂，颜曰“农庆”。秋原，农务告作，饣盍妇在田，农歌满耳，主人取以明农而省稼也。燕处之庵，颜曰“稻香”。琴书横陈，花药分列，凝尘蔽榻，燕寝凝香，主人取以清斋而晏晦也。越长堤而西，菰蒲蔽亏，凫鸭凌乱，清潭泻空，秀木漏日，有霞外之阁以览落日，有锦镜之亭以俯远水。又折而西，西庐在焉。中祠纯阳，法筵精洁，旁绘屋壁，粉本萧疏。启东轩则娄江如镜，面北窗则虞山如障，颜之曰“垂丝千尺”，曰“绿尽而西庐之事穷”。客游西田者，以谓江岸萦回，柴门不正，诛茅覆宇，丹ぬ罕加。竹屋绳床，类岩穴之结构；牛栏蟹舍，胥江村之物色。主人却谢朝簪，息机云壑，箕裘日新，兰如故。夙世词客，前身画师，擅辋水欹湖之乐，谢三年一病之苦。杖履盈门，漉囊接席，无朝非花，靡夕不月，此则主人之乐而西田之所以胜也。
　　客有曰：“子知主人之乐矣，未知主人之忧。家世相韩，身居法从，宸章昭回，行马交互。大田卒获，宁无周京离黍之思；嘉宾高会，或有青门种瓜之感。续方叔名园之记，忾叹盛衰；咏右丞秋槐之诗，留连图画。子非主人也，亦焉知主人之乐乎？”客以其言告蒙叟。蒙叟笑曰：“吾闻之生住异灭，惟一梦心。有作梦窗下者。梦窗非无窗，梦非有，安得以梦中建立为主人之乐乎？有觉眠一堂者。觉者之堂，即眠者之堂，安得以梦外迁改为主人之忧乎？三灾起时，坏劫不至，四禅西田，一亩之宫，劫火近销，兵轮远屏，此世界中之四禅也。舍利弗不能见佛土严净，螺髻梵王见如自在天宫。主人通西方观经，妙达圆净，如佛所言，或有佛土。以园观、台观而作佛事，安知此土非寂光土，于四土中示现华观，沉灰琼台，骤雨如梦中事，岂足问哉？”
　　西田落成，会奉常六十始寿，群公属予言张之。余未游西田，于其胜未能详也，聊约梦语以为记。重光单阏之岁中秋二十日。
　　【莲蕊楼记】
　　黄子子羽要陆兄孟凫过余而请曰：“翼也游二夫子之门三十年矣。少年善病，望强仕如胡，明年六十矣。牵丝州邑，幸不获罪吏民。成都劫灰，安吉馀烬，仗佛力以无恙。乱后还沙溪故居，不自意乱而得免，免而得归，不罄馀年修净业，以西方为大归。茫茫三界，长为旅人，不亦悲乎！筑小楼三楹，持诵晏息。常闻人心内辨正八和，合为莲华、心华自然，开自见佛。又此花含蕊宝池，视行人勤惰以为敷萎，颜其室曰‘莲蕊’，所以志也。唯夫子为之记，昕夕观览，庸以鞭退策进，如天鼓焉，敢固以请。”孟凫病，助之请益力。无何，遂厌世而去。信人世之不可把玩也，乃泫然执笔而为之记。
　　《记》曰：余少读《净名经》，随其心净，则佛土净。欲求净土，当净其心。窃疑其少异西方往生之说。已而观李长者论净土权实，谓阿弥陀净土为取相凡夫，少分心净者说，则又疑。已而观曹溪《大鉴极》，论目前西方以东西比量罪福，则又疑。此二大士者证明净名唯心，何以若是谛决，而于往生法门，几欲尽舍舟筏也哉！晚读《十六观经考》，论九品往生，喟然叹曰：嗟乎！吾侪生此世间，正天台所谓悠悠凡夫耳。今夫愚夫村媪颛蒙浑沌，撒豆念佛，即豆是佛；画圈念佛，即圈是佛。无少闻见，无少知解，彼且不知有心，何不净之？有下品众生，备造四重，垂死苦逼，心力猛利，如矢离弦，如象解半，此之为心净不可言，而况于不净乎？唯是悠悠凡夫道胎，薄暖识厚，名包利裹，身盖世缠，黑白净染，种种和合，择便利则以持名为捷径，避罪业则以西方为逋薮，鼎鼎百年，悠悠愿力，专不若凡，愚猛不迨，恶逆以少，福德因缘，求生彼国，则亦无怪乎其背驰矣！维摩居士灼知末世多此人根，破除取相，开示惟心净土方山。曹溪不惜横竖钩贯，证明其说。曹溪曰：“东方人有罪念佛，求生西方。西方人有罪念佛，求生何国？”直指人心，与佛语函盖相应，而或者曰：“破净土也，心平何劳？持戒行直，何用修禅？”是亦为破六度也而可乎？知惟心净土彻上彻下之宗旨，则知阿弥陀极乐净土，是实非权；无量寿十六观净土，是实非权；净名中佛足指按地所现净土，是实非权；方山明十种净土，是实非权；曹溪欲与目前诸人移西方于刹那，亦是实非权。净名为一车方山，曹溪为二轮运载行人，摄归念佛。净土一门，岂有他哉？子羽行安节和，天资近道，晚而归心净业，殆亦宿世受熏如染香。人身有香气，吾知香光三昧，去子不远矣。昔齐邺中有真玉师者，誓生安养，闻东方有莲花佛国，乃曰：“人尽西奔，一无东慕。诸佛净土，岂限方隅？”遂发愿求生彼国，斯亦往生之导师也。
　　今为净上师者，パ锥于净名，不相和会久矣。吾惧学者之束于具说也，因推言之，以广子羽之意。
　　【云阳草堂记】
　　顾子云美卜居于云岩之阳，所谓塔影园者，读书尚志，抚今怀古，读《后汉·宣秉传》，论其世而知其人，穆然太息，颜其三间之屋曰“云阳草堂”，而请予为记。
