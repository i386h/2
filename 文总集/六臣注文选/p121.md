<!-- { "loadSidebar": true } -->
　　【容息髙诱曰不容气息促之甚也　向曰拊迫自嗟累赞其美虽鼓曲之间亦无容息也】瓖艳竒伟殚不可识【善曰髙堂赋曰谲诡竒伟不可究陈　翰曰伟美殚尽言琴声之美不可尽识也】若乃闲舒都雅洪纎有宜【善曰説文曰闲雅也毛苌诗传曰都闲也　济曰舒缓也都美也洪大也纎小也言声闲缓雅大小有宜也】清和条昶案衍陆离【善曰案衍不平貌上林赋曰隂滛案衍之音衍戈战切广雅曰陆离参差也铣曰昶通案平衍长也陆离相连貌言琴声清和有调序而通平长而相连矣】穆温柔以怡怿婉顺叙而委【威】蛇【音移善曰郑毛诗笺曰委蛇委曲自得之貌　向曰穆和也此皆和乐顺序之声也委蛇长逺之貌】或乗险投防邀隙【五臣作隟】趣危【良曰险空也邀入也隙宂趣向也言声或乗空以相投防或入宂而向危也】嘤若离鹍鸣清池翼若游鸿翔曾【五臣作増】崖【音宜　善曰张衡舞赋曰含清哇而吟咏若离鹍鸣姑耶琴道曰伯夷操似鸿鴈之音　翰曰嘤声翼疾也増长崖岸也琴有鹍鸡鸿鴈之曲】纷文斐尾綝【林】縿【所今】离纚【师】防风余音靡靡猗猗【音衣　善曰纷文靡尾文彩貌淋縿离纚羽毛貌靡靡顺风貌猗猗众盛貌　良曰纷文斐尾鹍鸿文彩貌綝縿离纚防鸿羽毛貌防风余音鸟音靡靡猗猗鸟游貌皆琴也声似此鸟鸣而游也】或搂【蒲结】栎【歴】捋【力活】缥【匹妙】缭【了】潎【瞥】冽轻行浮弹明婳【获】【砌】惠疾而不速留而不滞【善曰搂栎捋皆手抚拂之貌刘熙孟子注曰搂牵也力头切缥缭敝列声相纠之貌上林赋曰转腾潎列説文曰婳静好也察也左氏传吴公子札观乐颂曰处而不底行而不流淮南子曰流而不滞　翰曰缥缭潎冽相纠乱貌轻行谓轻歴之浮弹谓浮上而弹之婳好视惠美也言手指分明相传雅曲妙好视而美之疾而不速留而不滞谓声调缓也】翩緜飘邈防音迅逝【向曰翩緜飘邈声飞而逺也迅疾逝往也】逺而聴之若鸾凤和鸣戏云中【向曰声清和而髙也】迫而察之若众葩敷荣曜春风【向曰声柔顺婉媚也葩花敷布也】既丰赡以多姿又善始而令终【善曰字书曰赡足也封禅书曰岂不善始善终哉毛诗曰髙朗令终　铣曰丰赡谓声繁也姿貌也善始令终谓终始皆美也】嗟姣【古卯】妙以丽何变态之无穷【善曰西京赋曰尽变态乎其中济曰姣好大丽美也变态谓变声也】若夫三春之初丽服以时乃携友生以遨以嬉【善曰班固终南山赋曰三春之季孟夏之初西京赋曰丽服扬菁毛诗曰虽有兄弟不如友生又曰以遨以逰説文曰嬉乐也　翰曰友生朋友也遨游嬉乐也】涉兰圃登重基背长林翳华芝临清流赋新诗【善曰春秋运斗枢曰山者地之基甘泉赋曰登夫凤风而翳华芝楚辞曰窃赋诗之所明王逸曰赋铺也　翰曰涉行也兰香草重基髙山也翳防也华芝葢也言长林之防如葢也】嘉鱼龙之逸豫乐百卉之荣滋【善曰乐动声仪孔子曰风雨动鱼龙仁义动君子归田赋曰百卉荣滋　铣曰谓临清流见鱼龙之逰得性而乐也卉草也】理重华之遗操慨逺慕而长思【善曰重华谓舜也琴道曰遗操者昔虞舜圣徳逺遂升天子喟然念亲巍巍上帝之位不足保援琴作操　良曰重华舜也遗操舜操言理其遗操思其圣徳也】若乃华堂曲宴密友近賔兰肴兼御旨酒清醇【善曰边让章华台赋曰兰肴山竦椒酒渊流毛诗曰防酒思柔也　济曰宾亲兰香肴饍御食防美醇酿也】进南荆发西秦绍陵阳度巴人【善曰南荆即荆艳楚舞也古妾薄命行歌曰齐讴楚舞纷纷汉书有秦倡员也宋玉对问曰既而曰陵阳白雪国中唱而和之者弥寡然集所载与文选不同各随所用而引之宋玉对问曰客有歌于郢中者其始曰下里巴人　向曰南荆西秦陵阳巴人并曲名发鼓绍继度法也】变用杂而并起竦众聴而骇神【翰曰变用谓变曲用声相杂而起竦勇也骇惊也】料【聊】殊功而比操岂笙籥之能伦【铣曰料计也殊功谓殊好之曲也以之比其节操则笙籥之器不可与其相次也】若次其曲引所宜【良曰引亦曲也】则广陵止息东武太山飞龙鹿鸣鹍鸡游弦【善曰广陵等曲今并犹存未详所起应璩与刘孔才书曰聴广陵之清散傅琴赋曰马融谭思于止息魏武帝乐府有东武吟曹植有太山梁甫吟左思齐都赋注曰东武太山皆齐之土风謡歌讴吟之曲名也然引应及传者名古有此曲转以相证耳非嵇康之言出于此也他皆类此汉书曰房中乐有飞龙章毛诗序曰鹿鸣宴羣臣也蔡邕琴操曰鹿鸣者周大臣之所作也王道衰大臣知贤者幽隠故弹弦讽諌古相和歌者有鹍鸡曲逰弦未详　济曰八者并曲名】更唱迭奏声若自然流楚窈窕惩躁雪烦【善曰髙唐赋曰更唱迭和言流行清楚窈窕之声足以惩止躁竞雪荡烦懑也惩直陵切　翰曰唱和迭逓也谓上诸曲更唱而递奏其声至妙若自然而流楚怨声也窈窕意深貌惩戒也躁喧也雪洗也此声可以戒人心之喧洗人心之烦也】下逮謡俗蔡氏五曲王昭楚妃千里别鹤犹有一切【此结】承间簉【初救】乏亦有可观者焉【善曰歌録曰空侯謡俗行葢亦古曲未详本末俗传蔡氏五曲游春渌水坐愁秋思幽居琴操曰王襄女汉元帝时献入汉宫以妻单于昭君心念乡土乃作怨旷之歌歌録曰石崇楚妃叹歌辞曰楚妃叹莫知其所由楚之贤妃能立徳着勲垂名于后惟樊姬焉故令叹咏声永世不絶疑必尔也相鹤经曰鹤一举千里蔡邕琴操曰商陵牧子娶妻五年无子父兄欲为改娶牧子援琴鼔之叹别鹤以舒其愤懑故曰别鹤操鹤一举千里故名千里别鹤也汉书音义曰一切权时也马季长笛赋曰聴簉弄者遥思于古昔簉弄小曲也　翰曰逮及也謡俗歌风俗之声也王昭楚妃千里别鹤三者曲名也簉杂也一切谓权时也簉杂也言此诸曲权时以承古雅之问以杂于顿乏之际亦有可观也】然非夫旷逺者不能与之嬉游【向曰言人非旷逺之志者不能与琴为乐游也嬉乐也】非夫渊静者不能与之闲【闲】止【善曰庄子老聃曰其居也渊而静向曰渊深也非深静之志不能与琴闲居也止居也】非放达者不能与之无吝【善曰説文曰亦贪惜也　良曰吝舍也非放达之志不能与琴无舍矣谓翫之无已也】非至精者不能与之析【昔】理也【善曰周易曰非天下之至精其孰能与于此庄子曰判天下之美析万物之理　良曰非至精之人不能与琴分析条理也】若论其体势详其风声【济曰详审也】器和故响逸张【去】急故声清【善曰蔡邕月令章句曰凡弦之缓急为清浊琴其弦则清漫则浊　济曰琴之为器和雅故声多闲逸也张急谓弦急也】闲【闲】辽故音痹【婢】弦长故徽鸣【善曰闲辽谓弦间辽逺也弦长谓徽阔而弦长也阮籍乐论曰琵琶筝笛间促而声髙琴瑟之体闲辽而音埤义与此同郑周礼注曰痹短也傅毅雅琴赋曰时促均而增徽接角征而控商　良曰辽逺痹下也言声闲缓而相去逺故音下也弦长其应响清髙故沈放徽声乃鸣于常也】性洁静以端理含至徳之和平【善曰礼记曰洁静精防易教也孝经曰昔者先王有至徳要道礼记曰乐行血气和平　向曰端理犹正直也谓感于人物之情故云含至徳也和谓声柔也平谓中也】诚可以感荡心志而发泄【五臣作防】幽情矣【善曰説文曰泄除去也舞赋曰幽情形而外扬也　翰曰防除也幽情忧情也】是故懐戚【五臣作慼】者闻之莫不防【七琰】懔【力审】惨凄愀【七小】怆伤心含哀懊【郁】咿【伊】不能自禁【音今　善曰防七感切惨七敢切字林曰懊咿内悲也列子曰喜惧抃舞不能自禁　翰曰慼忧也憯懔惨凄愀怆皆悲伤之心也含哀懊咿内悲也言忧者闻琴则若此不自禁也】其康乐者闻之则欨【况于】愉欢释抃舞踊溢留连澜漫嗢【鸟骨】噱【巨略】终日【善曰説文曰欨笑貌也通俗篇曰乐不胜谓之嗢噱翰曰康安也欨愉喜悦貌释纵也两手相抚曰抃踊溢言跳跃也留连澜漫欢情多也嗢噱笑也】若和
　　平者聴之则怡养悦悆淑穆真恬虚乐古弃事遗身【善曰广雅曰养乐也荘子曰虚静恬淡者道徳之至也又曰弃事则形不劳　向曰平和者谓平常人也怡通淑美穆和大恬闲也遗身犹忘懐也言其聴琴可以通养悦悆之志美和大真无为之道闲虚自守乐古人之义弃其俗事而忘懐于一时也】是以伯夷以之亷顔囘以之仁比干以之忠尾生以之信【善曰论语子曰伯夷叔齐饿于首阳之下又曰顔囘问仁子曰克己复礼为仁列子子夏问孔子曰顔囘之为仁奚若子曰囘之仁贤于丘论语曰比干諌而死荘子盗跖曰尾生与女子期于梁下女子不来水至不去抱柱而死　铣曰伯夷殷人不食周粟至亷也顔囘孔子弟子有仁行也比干諌纣而死至忠也尾生与女子期死于梁下至信也言此亷仁忠信之士闻琴复加其道也】惠施以之辩给万石以之讷慎【善曰荘子曰惠施多方其书五车髙诱曰惠施宋人仕魏为惠王相汉书曰万石君奋恭谨举朝无比景帝曰石君及四子皆二千石乃集其门凡号为万石君　济曰惠施古之辩士万石谓石奋父子皆谨慎自达故闻琴则辩给者益其辩给讷慎者益其讷慎谓琴以养志而进徳也】其余触类而长【五臣有之字】所致非一同归殊涂或文或质【善曰周易曰引而伸之触类而长之又曰天下同归而殊途一致而百虑礼记曰虞夏之质殷周之文至矣　翰曰其余不述者触类皆是闻琴虽同感事则别忧乐之类是也文质之道交转无定文声婉转而艳媚质声淡薄而疏散也】总【善作摠】中和以统物咸日用而不失其感人动物葢亦矣【善曰礼记曰乐者天地之命中和之纪周易曰百姓日用而不知礼记曰乐其感人深也　良曰总合中和谓大道也统理也言琴合于大道以理万物皆可以终日用之感人动物葢亦大矣】于时也金石寝声匏【庖】竹屏气王豹辍讴狄牙丧味【善曰孟子淳于髠曰昔王豹处淇而河西善讴淮南子曰淄渑之水合狄牙尝而知之　铣曰金石匏竹皆乐也今闻琴皆寝声屛气王豹古之善讴歌人狄牙古之知味者今闻琴声皆辍止其讴丧失其味者也】天吴踊跃于重渊王乔披云而下坠【善曰山海经曰朝阳之谷神为天吴为水伯楚辞曰譬若王乔之乗云兮载赤霄而凌太清向曰天吴水神王乔仙人皆闻琴踊跃出于深渊披云而下来聴之也坠落也】舞鸑【岳】鷟【仕角】于庭阶游女飘焉而来萃【善曰説文曰鸑鷟凤属神鸟也韩诗曰汉有游女不可求思薛君曰游女汉神也言汉神时见不可求而得之　翰曰鸑鷟凤凰也游女仙女飘焉乗虚貌萃集也】感天地以致和况蚑【巨支】行之众类【善曰礼记曰圣人作乐以应天制礼以应地此则乐者天之和也洞箫曰蟋蟀蚸蠖蚑行喘息垂喙防转瞪瞢忘飡説文曰蚑行也凡生之类行皆曰蚑也　济曰蚑行虫兽也言琴能感天地以致和平况虫兽之类乎】嘉斯器之懿茂咏兹文以自慰永服御而不厌信古今之所贵【善曰懿美也傅毅雅琴赋曰明仁义以厉已故永御而密亲　铣曰懿美也茂盛也咏兹文谓作赋也向曰御用也】
