<!-- { "loadSidebar": true } -->
广艺舟双楫卷六榜书弟二十四榜书古曰署书萧何用以题苍龙白虎二阙者也今又偁为擘窠大字作之与小字不同自古为难其难有五一曰执笔不同二曰运管不习三曰立身骤变四曰临仿难周五曰笔毫难精有是五者虽有能书之人熟精碑法骤作榜书多失故步盖其势也故能书之后当复有事以其别有门户也榜书有尺外者有数寸者当分习之先习数寸者可以摹写笔力能拓起收使转笔笔完具既精熟可以拓为大字矣杜工部曰九龄书大字有作成一囊则古人童年先作大字可见矣学榜书虽别有堂壁要亦取古人大字精者临写之六朝大字犹有数碑太祖文皇帝石阙泰山经石峪淇园白驹谷皆佳碑也尚有尖山冈山铁山摩崖率大书佛号赞语大有尺余凡数百字皆浑穆简静余多参隶笔亦复高絶榜书亦分方笔圆笔亦导源于锺卫者也经石峪圆笔也白驹谷方笔也然自以经石峪为弟一其笔意略同郑文公草情篆韵无所不备雄浑古穆得之榜书较观海诗尤难也若下视鲁公祖关逍遥楼李北海景福吴琚天下弟一江山等书不啻兠率天人视沙尘众生矣相去岂有道里计哉东坡曰大字当使结密而无间此非榜书之能品试观经石峪正是宽绰有余耳作榜书须笔墨雍容以安静简穆为上雄深雅健次之若有意作气势便是伧父凡不能书人作榜书未有不作气势者此实不能自揜其短之迹昌黎所谓武夫桀颉作气势正可鄙也观经石峪及太祖文皇帝神道若有道之士微妙圆通有天下而不与肌肤若冰雪绰约如处子气韵穆穋低眉合掌自然高絶岂暇为金刚努目邪白驹谷之体转折点画皆以数笔成一笔学者不善学尤患板滞更患无气此是用方笔者方笔写榜书最难然能写者庄雅严重美于观望非深于北碑者寡能为之而无弊也自萧何题署之后梁鹄韦诞卫觊盛以此偁唐时殷仲容资圣王知敬清禅并知名一时盖榜书至难故能书者致为世重也北人工为署书其知名者并着于时题洛京宫殿门板则有沈含馨江式北京台殿楼观宫门题署则窦遵瑾周天和时露寝成赵文深以题榜之功除赵兴守每须题榜辄复追之其重榜书至矣故榜书当以六朝为法东坡安致惜无古逸之趣米老则倾佻跳荡若孙寿堕马不足与于斯文吴兴香光并伤怯弱如璇闺静女拈花斗草妍妙可观若举石臼面不失容则非其任矣自元明来精榜书者殊尠以碑学不兴也吾所见寡陋惟朱九江先生所书朱氏祖祠额雄深绝伦不复知有平原矣吴中丞荷屋则神采雍容气韵絶佳数寸大字莫如郑道昭太基仙坛及观海岛诗高气秀韵馨芬溢目般若碑愼伯盛偁之以为古今石本隶楷弟一谓其雄浑简静则诚有之遽臆定为西晋人书则不无嗜痂之癖考般若碑是北齐书也梁碑神道渊穆极矣然各体不同简王则高浑雍容靖王则丰整酣逸忠武王则茂密美致新理异采吴平忠矦匀整安静忠武王酷肖刁遵吴平忠矦甚类苏慈若能展作榜书固当独出冠时然吾未见能之者也云峯山石刻体高气逸密致而通理如仙人啸树海客泛槎令人想象无尽若能以作大字其秾姿逸韵当如食防风粥口香三日也瘗鹤铭如瑶岛散仙阳阿晞发般若碑与南康简王始兴忠武四碑比肩眞可为四渎通流于后世矣平原中兴颂有营平之苍雄东方朔画赞似周勃之厚重蔡君谟洛阳桥记体近中兴同偁于时此以雄健胜者八关齐骨肉停匀绝不矜才使气昔人以为似鹤铭诚为近之宋人数寸书则山谷致佳如龙蠖蛰启伸盘复行可肩随太基观海诸碑后正不必以古今论但嫌太妩媚耳篆书大者惟有少温般若台体近咫尺骨气遒正精采冲融允为楷则隶之大者莫若冈山摩崖其次则唐隶之泰山铭宋隶之山河堰俱可临写也近西法日精有显微镜大数千倍者凡有佳碑悉可作榜书观则并不以区区数碑限矣榜书操笔亦与小字异韩方明所谓摄笔以五指垂下捻笔作书盖伸臂代管易于运用故也方明又有握笔之法捻拳握管于掌中其法起于诸葛诞后王僧虔用之此殆施于尺字者邪作榜书笔毫当选极长至二寸外软美如意者方能适用纸必当用泾县他书笔畧不佳尚可勉强惟榜书极难眞所谓非精笔佳纸晴天爽气不能为书盖又过于小楷也字过数尺非笔所能书持碎布以代毫伸臂肘以代管奋身厉气濡墨淋漓而已若拓至寻丈身手所不能为或谓持帚为之吾谓不如聚米临碑出以双钩之易而美观也行草弟二十五近世北碑盛行帖学渐废草法则既灭絶行书简易便于人事未能遽废然见京朝名士以书负盛名者披其简牍与正书无异不解使转顿挫令人可笑岂天分有限兼长难擅邪抑何钝拙乃尔夫所为轩碑者为其古人笔法犹可考见胜帖之娄翻失眞耳然简札以妍丽为主奇情妙理瓌姿媚态则帖学为尙也碑本皆眞书而亦有兼行书之长如张猛龙碑阴笔力惊絶意态逸宕为石本行书弟一若唐碑则怀仁所集之圣教序不复论外此可学犹有三碑李北海之云麾将军寓奇变于规矩之中颜平原之裴将军藏分法于奋斫之内令狐夫人墓志使转顿挫毫芒皆见可为学行书石本佳碑以笔法有人处也帖以王着阁帖为鼻祖佳本难得然赖此见晋人风格慰情聊胜无也续阁帖之绪者有潘师旦之绛帖虽诮嬴瘠而清劲可喜宝月大师之潭帖虽以肉胜而气体有余蔡京大观帖刘焘太清楼帖曹士冕星凤楼帖以及戏鸿快雪停云余清各有佳书虽不逮昔人亦可一观择其著者师之惟国朝玉虹鉴眞虽出张得天之手而笔锋毫发皆见致可临学吾粤诸帖以叶氏风满楼帖为佳过于吴氏筠清馆也吴荷屋中丞专精帖学冠冕海内箸有帖镜一书皆论帖本吾恨未尝见之海内好事必有见者傥有以引伸之邪学草书先写智永千文过庭书谱千百过尽得其使转顿挫之法形质具矣然后求性情笔力足矣然后求变化乃择张芝索靖皇象之章草若王导之疎王珣之韵谢安之温锺繇雪寒丙舍之雅右军诸贤散势乡里苦热奉橘之雄深献之地黄奉对兰草之沉着随性所近而临仿之自有高情逸韵集于笔端若欲复古当写章草史孝山出师颂致足学也学兰亭但当师其神理奇变若学面貌则如美伶候坐虽面目充悦而语言无味若师争坐位三表则为灌夫骂坐可永絶之王侍中曰杜度之书杀字甚安又偁锺卫梁韦之书莫能优劣但见其笔力惊绝吾谓行草之美亦在杀字甚安笔力惊绝二语耳大令沉酣矫变当为弟一宋人讲意态故行草甚工米书得之后世能学之者惟王觉斯耳宋人之书尤爱山谷虽昻藏郁拔而神闲意秾入门自媚若其笔法瘦劲婉通则自篆来吾以山谷为行篆鲁公为行隶北海为行分也山谷书至多而玉虹鉴眞所刻阴长生诗有高谢风尘之意当为第一米友仁书中含南宫外拓而南宫佻僄过甚俊若跳掷则有之殊失庄若对越之意若小米书则深奇秾缛肌态丰嫮矣岳忠武书力斫余地明太祖书雄强无敌宋仁宗书骨血峻秀深似龙藏然则豪伟丈夫胸次絶人点画自异然其工夫亦正不浅也元康里子山明王觉斯笔鼓宕而势峻密眞元明之后劲明人无不能行书倪鸿宝新理异态尤多乃至海刚峯之强项其笔法奇矫亦可观若董香光虽负盛名然如休粮道士神气寒俭若遇大将整军厉武壁垒摩天旌旗变色者必裹足不敢下山矣得天专师思白而加变化然体颇恶俗石庵亦出于董然力厚思沈筋摇胍聚近世行草书作浑厚一路未有能出石庵之范围者吾故谓石庵集帖学之成也吾粤书家有苏古侪张药房黎二樵冯鱼山宋芷湾吴荷屋谢兰生诸家而吴为深美抗衡中原实无多让愼伯书品不偁之可异也先师朱九江先生于书道用工至深其书导源于平原蹀躞于欧虞而别出新音相斯所谓鹰隼攫搏握拳透爪超越陷阱有虎变而百兽跧气象鲁公以后无其伦比非独刘姚也元常曰多力丰筋者圣识者见之当知非阿好焉但九江先生不为人书世罕见之吾观海内能书者惟翁尙书叔平似之惟笔力气魄去之远矣干禄弟二十六赵壹非草曰乡邑不以此较能朝廷不以此科吏博士不以此讲试四科不以此求备诚如其说书本末艺即精良如韦仲将至书凌云之台亦生晚悔则下此锺王禇薛何工之足云然北齐张景仁以善书至司空公则以书干禄盖有自来唐立书学博士以身言书判选士故善书者众鲁公乃为箸干禄字书虽讲六书意亦相近于是乡邑较能朝廷科吏博士讲试皆以书盖不可非矣国朝列圣宸翰皆工妙绝伦而高庙尤精承平无事南斋供奉皆争妍笔札以邀睿赏故翰林大考试差进士朝殿试散馆皆舍文而论书其中格者编捡超授学士进士殿试得及第朝考厕一等上者魁多士下者入翰林其书不工者编检罚俸进士庶吉士散为知县御史言官也军机政府也一以书课试下至中书教习皆试以楷法内廷笔翰南齐供之而诸翰林时分其事故词馆尤以书为专业马医之子苟能工书虽目不通古今可起徒步积资取尚侍耆老可大学士昔之以书取司空公而诧为异闻者今皆是也苟不工书虽有孔墨之才曾史之德不能阶清显况敢问卿相是故得者若升天失者若坠地失坠之由皆以楷法荣辱之所关岂不重哉此眞学者所宜絶学捐书自竭以致精也百余年来斯风大扇童子之试已系去取于是负床之孙披艺之子猎缨捉衽争言书法提笔伸纸竞讲折策惜其昧于学古徒取一二春风得意者以为随时不知中朝大官未尝不老于文艺欧赵旧体晋魏新裁所阅己多岂无通识何必陈陈相因涂涂如坿而后得哉俗间院体间有高标实则人数过多不能尽弃然见弃者固己多也惟考其结构颇与古异察其揩抹更有时宜虽导源古人实别开体制犹唐人絶律原于古体而音均迥异宋人四六出于骈俪而引缀絶殊其配制均停调和安协修短合度轻重中衡分行布白纵横合乎阡陌之经引笔着墨浓淡灿乎珠玉之彩缩率更鲁公于分厘之间运龙跳虎卧于格式之内精能工巧遏越前载此一朝之絶诣先士之化裁晋唐以来无其伦比班固有言盖禄利之道然也于今用之蔚为大国虽卑无高论聊举所闻穷壤新学或有所助云尔今应制之书约分二种一曰大卷应殿试者也一曰白折应朝考者也试差大考御史军机中书教习皆用白折岁科生员童子试则用薄纸卷字似折而畧大则折派也优拔朝考翰林散馆则用厚纸大卷而字畧小则策派也二者相较折用为多风尚时变畧与帖同盖以书取士启于乾隆之世当斯时也盛用吴兴间及清臣未为多觏嘉道之间以吴兴较弱兼重信本故道光季世郭兰石张翰风二家大盛于时名流书体相似其实郭张二家方板缓弱绝无剑戟森森之气彼于书道未窥堂户然而风流扇荡名重一时盖便于折策之体也欧赵之后继以清臣昔尝见桂林龙殿撰启瑞大卷专法鲁公笔笔清劲自兹以后杂体并兴欧颜赵柳诸家揉用体裁坏甚其中学古之士尙或择精一家自余购得高第之卷相承临仿坊贾翻变靡坏益甚转相师效自为精秘谬种相传涓涓不绝人习家摹荡荡无涯院体极坏良由于此其有志师古者未覩佳碑辄取九成宫皇甫君虞恭公多宝塔闲邪公乐毅论翻刻磨本奉为鸿宝朝暮仿临枯瘦而不腴靡弱而无力或遂咎临古之不工不如承时之为美岂不大可笑哉同光之后欧赵相兼欧欲其整齐也赵欲其圆润也二家之用欧体尢宜故欧体吞云梦者八九矣然欲其方整不欲其板滞也欲其腴润不欲其枯瘦也故当剂所弊而救之近代法赵取其圆美而速成也然赵体不方故咸同后多临砖塔铭以其轻圆滑利作字易成或有学苏灵芝眞容碑道德经徐浩不空和尚此二家可上通古碑实非干禄正体此不过好事者为之非通行法也吾谓九成宫难得佳本即得佳本亦疏朗不适于用虞恭公裴搨己不可得况原搨石乎姚辨志亦仅宋人翻本此二碑竟可不临欧碑通行者大则皇甫君小则温大雅可用耳率更尚有显庆二年化度题记黄叶和尚碑但颇僻学者不易购耳今为干禄计方润整朗者当以裴镜民碑为弟一是碑笔兼方圆体极匀整兼九成皇甫而一之而又字画丰满此为殷令名书唐书偁其不减欧虞者当为干禄书无上上品矣若求副者厥有唐俭又求参佐惟李靖碑皆体方用圆备极圆美者盖昭陵二十四种皆可取也近有樊府君碑道光新出其字画完好毫芒皆见虚和娟妙如莲花出水明月开天当是褚陆佳作体近塔铭而远山万里此与裴镜民皆是完妙新碑二者合璧联珠当为写折二妙几不必复他求矣大卷弥满体尙正方非笔力雄健不足鎭压宜参学颜书以撑柱之颜碑但取三本臧怀恪之清劲多宝塔之丰整郭家庙之端和皆可兼收而并用之先学清劲以美其根次学丰整以壮其气郭家庙体方笔圆又画有轻重最合时宜缩移入卷美壮可观此宜后学者也但学三碑己为大卷絶唱能专用臧怀恪尤见笔力也唐末柳诚悬沈传师裴休并以遵劲取胜皆有清劲方整之气柳之冯宿魏公先高元佑最可学直可缩入卷折大卷得此清劲可喜若能写之作折尤为遒媚绝伦裴休圭峯碑旡可安国寺少变之乃可入卷此体人人所共识者也小欧道因碑遒密峻整曾假道此碑者结体必密运笔必峻上可临古下可应制此碑有焉求其副者邠国公碑张琮碑八都坛独孤府君四碑又有于孝显碑峻整端美在苏慈虞恭公之间皆应制之佳碑也北碑亦有可为干禄之用者若能学则树骨运血当更精绝若刁遵之和静张猛龙之丽密高湛之遒美龙藏寺之雅洁凝禅寺之峻秀皆可宗师至隋碑体近率更尤为可学苏慈匀凈整洁既巳纸贵洛阳而栖岩道场舍利塔整朗丰好尤为合作凤泉寺舍利塔铭匀凈近苏慈美人董氏志娟好亦宜作折右八种者书家之常用而干禄之鸿宝也但须微变便成佳折所恶于九成皇甫虞恭公者非恶之也以碑石磨坏不可复学也必求之唐碑则小唐碑多完美石本其中极多佳书合于时趋者能购数百种费赀无多佳碑不少今举所见佳碑可为干禄法者箸之于下张兴碑秀美绝伦河南思顺坊造像记额丰美匀凈韦利涉造像精美如绛霞绚采南阳张公夫人王氏墓志婉美太子舍人翟公夫人墓志遒媚王留墓志精秀无匹李纬墓志体峻而笔圆一切如来心眞言和密似刁遵马君起浮图记体峻而美焦璀墓志茂密罗周敬墓志整秀峻爽以上随意举十数种各有佳处张兴碑之秀美直逼唐俭而罗周敬碑尤为奇絶直与时人稍能唐碑者写入大卷无异结体大小章法方长皆同大卷不变少许直可全置大卷中不期世隔千祀乃合时至是稍缩小为折亦复佳絶诚干禄弟一碑也又有一法唐开元石经皆清劲遒媚九经字样五经文字笔法皆同学者但购一本读而学之大字几及寸小注数分经文可以备诵读字书可以正讹谬师其字学清整可以人策折一举而三美备穷乡学僮无师无碑莫善于是矣厯举诸碑以为干禄之用学者得无眩于目而莫择乎吾今撮其机要导其次弟焉学者若不为学书只为干禄欲其精能则但学数碑亦可成就先取道因碑钩出加大摹写百过尽其笔力至于极肖以植其体树其骨次学张猛龙得其向背往来之法峻茂之趣于是可学皇甫君唐俭或兼苏慈舍利塔于孝显随意临数月折衷于裴镜民樊府君而致其润婉投之卷折无不如意此体似世之学欧者也参之怀恪郭庙以致其丰劲杂之冯宿魏公先以致其遒媚若用力深结作精全缩诸碑法择而为之峻拔丰美自成体裁笔性近者用功一时余则旬月苟有师法者精勤一年自可独出冠时也此不传之秘游京师来阅千碑而后得之樊府君碑轻缣素练宜于时用写折竟可专学此体虚和婉媚成字捷速敏妙无双卷折所贵者光所需者速光则欲华美不欲沉重速则欲轻巧不欲浑厚此所以与古书相背驰也卷折结体虽有人时花样仍当稍识唐碑某字某字如何结构始可免俗卷折欲光吾见梁斗南宫詹大卷所长无他一光而巳光则风华秾艶求此无他但须多写稍能调墨气爽笔匀便已能之篆贵婉而通隶贵精而密吾谓婉通宜施于折精密可施于策然策虽极密体中行间仍须极通折虽贵通体中行间仍须极密此又交相为用也折贵知白策贵守黑知白则通甚矣守黑则密甚矣故卷折欲光然折贵白光缥缈有采策贵黑光黝然而深卷折笔当极匀若画竖有轻重便是假力不完美矣气体丰匀而舒长无促迫之态笔力峻拔而爽健无靡弱之容而融之以和酣之以足操之以熟体自能方画自能通貌自能庄采自能光神自能王驾騄駬与骐骥逝越轶而腾骧论书绝句弟二十七昔尝续愼伯为论书绝句择人间罕偁者发明之及述此书论之盖详未能割爱姑坿于末隶楷谁能溯滥泉勾容片石独夐然若从变处搜灵庙应识昆仑在震迁勾容有吴葛府君碑额为正书弟一古石浑厚质穆亦自绝尘眞隶楷之鼻祖灵庙碑在隶楷交变之间意状奇古若从欲变之始言之则杨震张迁二碑实开隶楷之意矣受禅应为卫觊书邯郸韦誔比何如瓘恒世受眞传法一脉踰河走传车受禅碑颜眞卿以为锺繇刘禹钖徐浩以为梁鹄今从其同时人闻人牟准卫敬矦碑文以为卫觊书觊与邯郸湻并以古文名子瓘孙恒世传笔法恒传崔悦至宏浩为北书之宗又传江琼至式故北书率卫派也元常法乳知谁在珍重丰碑有枳阳文质蹒跚开石阙始知晋法有传方晋枳阳府君碑丰厚茂密在文质之间今传元常诸帖字体犹有其意眞元常嫡嗣也太祖文皇帝神道稍加姿美然亦魏晋正传善学者当能会之铁石纵横体势奇相斯笔法孰传之汉经以后音尘绝惟有龙颜弟一碑宋爨龙颜碑浑厚生动兼茂密雄强之胜为正书弟一昔人偁李斯篆画若铁石体若飞动可以形容之餐霞神采絶人烟古今谁可偁书仙石门崖下摩遗碣跨鹤骖鸾欲上天石门铭体能态飞逸不食人间烟火书中之仙品也琅瑘茂密集书成郙阁裦斜章法精能戒熹平变疎匾仅传古法彦云铭秦斯琅瑘石刻茂密极矣汉隶惟郙阁有此意裦斜异笔而同意熹平以后隶法大变今楷出焉惟鞠彦云墓志独有郙阁之法裦斜分法知谁继瘦硬应推吊比干风荡齐碑成一律修罗雄峻独为难吊比干文瘦硬无匹出于裦斜齐碑百余种皆以瘦硬取胜然无雄峻秀韵之味惟隽修罗碑独峻拔耳铦利森森耀戟鋋始兴碑法变锺传率更后出书名擅谁识先师贝义渊率更书有武库剑戟森森之气窦臮以为出于北齐刘珉想以其峻峭处近之其实信本南人南碑始兴王碑与率更皇甫君碑无二乃知率更所从出然南碑无不圆浑者此则先变锺法矣骨遒血莹态丰秾怀令青青秀一峰变化方圆尽奇丽光芒鳞甲若游龙怀令李超墓志骨血奇峻结撰精丽变化无端兼备方圆与张猛龙皆为结体无上上品也子建遗碑独擅场卫家体质贵雄强大刀斫阵偁无敌沉着偏兼痛快长昔人偁中郎骨势洞逹后世惟曹子建碑有之虽体杂篆隶致诮百衲衣然沉着痛快中有浑穆气象是般若正传也其开爽则启唐人矣异态新姿杂笔端行间妙理合为难谁人解作兰亭意君起浮图仔细看唐马君起浮图记字裹行间姿态百出诡制妙理变化一新而不失六朝法度猛龙之后未多见锺司徒意外巧妙絶伦多奇于此有焉鲁公端合瓣香熏茂密雄强合众芬章法已传郙阁理更开草隶裴将军鲁公书举世偁之罕知其佳处其章法笔法全从郙阁出若裴将军诗健举沉追以隶笔作之眞可谓之草隶矣南宫书评妙难量跳掷偏兼对越庄灵庆池边遗石在神锋峻立独回翔韦纵书灵庆池碑体格不出唐人是欧虞新体然龙跳虎卧兼庄若对越俊若跳掷之长且笔画完好深可宝爱山谷行书与篆通兰亭神理荡飞红层台缓步翛翛远高谢风尘属此翁宋人书以山谷为最变化无端深得兰亭三昧至其神韵絶俗出于鹤铭而加新理则以篆笔为之吾目之曰行篆以配颜杨焉欧体盛行无魏法隋人变古有唐风千年皖楚分张邓下笔苍芒吐白虹自隋碑始变疎朗率更专讲结构后世承风古法坏矣邓完白出独铸篆隶冶六朝而作书近人张廉卿起而继之用力尤深兼陶古今浑灏深古直接晋魏之传不复溯唐人何有宋明尤为书法中兴矣
