<!-- { "loadSidebar": true } -->
　　叨荣册府旧瞻北斗之名假宠缇屏行借卿云之防承顔伊迩咏德弥深学海龙俊林冠冕洁方履坦粹然白璧之无瑕浩气养刚直若朱弦之不挠歩禁涂之宻勿殚从槖之论思抗旃扬疆外之华执宪耸朝端之望听履星辰之上尝坐总于铨衡运筹帷幄之中尝坐参于宻画伫奉十行之札亟归两地之班某久服声猷幸依德庇见盖公而问治道即遂趋承继陈仲而坐题舆庶防称职薰风初扇籥署骤升愿调列鼎之羞式副凝旒之眷
　　倅到任谢左司启
　　仰盛德之门墙夙懐向慕佐列城之条教兹幸趋承已奉官箴敢陈竿牍伏念某禀资剧陋赋分至寒家世所传惟礼乐诗书之习官涂寡偶困尘埃棰楚之间念齿发之向衰怅事功之未立再试尹何之邑深愧空餐一题仲举之舆蔑闻善状幸逃吏议洊冒除书自欣迟暮之年获遂依归之愿此盖伏遇某官直清温厚博大踈明文章辉光如引星辰而上议论磊落若决江湖之流早擅美于儒林亟蜚英于朝路一言寤意三接防恩公府简僚蔼着弥纶之誉大邦作屏懋扬岂弟之风方圣明总揽于权纲而耆俊还归于台阁谅已载驰于三节岂容敛惠于一方遂跻禁槖之严庶慰朝绅之论自惟疵贱尝辱记怜枉记室之幅书久荣藏于十袭奉黄堂之坐啸方仰托于二天
　　倅到任谢总领启
　　祗奉除书滥分别乘想鸳行之昨夣如在九霄慙骤足之非才讵能千里幸托帡幪之庇庶安蹶跌之踪恭惟某官智畧蓍襟懐日月英规迈俗岂惟艺出于千人妙手拨烦盖以身兼于数品早膺时用深结主知进陟版曹蔼列星之瑞彩出司军赋总万灶以赢资倚湏召节之颁亟歩禁途之邃某邈违魏阙叨佐山城鹪鹩之巢一枝已逾素分河润之及千里尚丐余波庚伏云初炎歊未艾兾精调于鼎餗即茂对于宠光
　　倅到任谢台察启
　　驰驱弗骏谬当骥足之衢峻绝莫枝遐仰乌栖之府念已恪次敢后修诚伏念某人品不髙天赋甚啬早遽落于学殖莫搴其华晚覊游于宦涂祗塌其翼洊劳累日属见周星自知置散之宜乃复抱虚而进枢机宥宻之地骤尔编摩风波顿撼之踪居然歴落岂期宸命误畀倅符况兹十国之为连重以二都之居守非人安可念与化以同流有德则宜庶不空之载咏岂伊孱陋堪任使令兹盖伏遇某官照采英躔统真圣域汪洋大肆追作者自得之文涵养益深有浩然至刚之气结眷简清闲之晏陪校讐宏逺之羣烂东壁之辉光尽披缃帙进南台之纠察助振纪纲虽凛乎风采之耸闻而薫然慈仁之蔼着致是虚薄亦滥选登某敢不增益未能磨砻朽钝视封畿之千里当共布于寛条庇广厦之万间恐或遗于谴域
　　幕职
　　教官到任谢师相启
　　自笑陈人已分汲薪之困适当昭代輙叨融帐之荣抚小已以无堪揆私心而增愧窃以国家贲饰治体鼎新皇猷修文德以来逺人以柔道而理天下贤闗中辟盖将恢教化之源乡校旁开益以遴师儒之选矧豫章之名郡实方面之雄藩想韩公未见之江山遥增爽气即徐孺已徃之人物足见风流必得英髦为之表倡如某者资才冗散术业迂踈编固谢于绝韦砚自惭于穿铁虽早歳获荐于乡老逮中年始擢于春官继纒风木之悲无复星槎之兴迨营寸禄就养偏亲虽外任尚湏于数年在私计已出于万幸兹盖伏遇某官以时人杰为国栋隆天使资于中兴民自期于先觉节更夷险业茂初终奋王臣不顾之躬昔程婴而未称存赵全天子莫大之孝今魏绛而岂止和戎扶王室已大于勲劳下白屋方勤于吐握故兹孱陋亦预甄陶某敢不增所未闻坚其素守可以为师矣敢希前哲之余必也正名乎尚冀旧恩之复
　　教官到任谢政府启　　　　　晁之道
　　明廷第颂俾先英俊之游哲匠抡材服在师儒之列内自知其不称众或以为过优已奉官箴敢陈谢牍窃以熈宁造士肇新教养之官元丰正名益慎简试之法人无侥幸学有渊源逮宏词之设科乃神考之遗志顾甚髙之选将必得当世之异人而不振之文无以副有司之盛意岂招徕之日尚浅而好恶之论未同致使甚愚亦玷兹列羞为陵后敢懐宿将之私愧在卢前犹有虚名之惧尚尘优渥俾长诸生许以自谋俾之易处问淮南之米稍寛衣食之忧浴沂上之风遂得弦歌之乐为之四顾而满志庶乎一割而有功矧兹虞舜之旧都犹有王通之遗范敢不自勉非以为荣此盖伏遇某官硕大髙明中和沉毅尽性之学顾游夏为未深绚道之文笑渊云之已陋盖自一言合契三接防恩已推经济之才宜在岩廊之地而险夷不易其操巻舒愈见其贤载协卿云遂跻公衮惟神考所以遗公于今日之意而执事所以効忠于本朝之心气合而志同云蒸而雨至方且修明百度追光华于二帝之时惠绥四方使混同乎一家之俗谓所当先者学校而不可废者人材本原先朝养育之心修举一代作新之法元勲伟绩固当冩之麒麟盛德余功犹足化乎藿蠋自怜固陋深倚生成再念某门户已衰踪迹不振五世素业空惜凋零千载明时尚思奋发而赋才驽下与世濶踈誉未信而毁已加志虽修而身愈困仰惟知奬独异等伦襃借之荣众人为之改观提擕之力大恩至于忘言实我先人接公异眷矜其弱息惠以不孤德并浃乎幽明士益归于风义倘终怜其志愿俾少効于涓尘岂不知鸣盗之已卑犹以为陶钧之未答望平津之舘怅奔走以无阶登阙里之门希歩趋而莫及惓惓之恳毣毣难周
　　教官到任谢漕使启
　　陋巷六期猥需选次修途百舎才抵冷曹稍无沟壑之忧仍有简编之乐窃以近甸之服五百里实迩帝京大郡之生八十员是崇侯泮肇兴东晋浸重南徐属当昭代之隆荐有鸿儒之寓陈秀公之名理既久渐磨苏魏国之典州尚存膏馥虽虎帐荐更于戍役而鳣堂不废于诵弦宜得老成以开后进某寒乡贱子晚辈孤生名则甚微半世选举而始得学虽弗辍过时勤苦而难成昨忝邑功曹之劳遽叨郡文学之选此盖伏遇都运秘监发明古学成就人才曲怜穷苦之踪俾窃细微之禄某虽慙朴拙粗识径庭愿守初心耕道而猎德更推余力种学而绩文不知所裁亦可弗畔
　　教官到任谢监司启　　　　　李成季
　　服乡校之官已非其任据先生之席尤滥于名盖师不可以少知器必先于自治苟为无本何所取材窃禄太优反躬知惧伏念某性资烦闇学识迂踈素乏兼人之能误当闻道之责圣贤可仰何容握管以窥天豪秀满前良愧奔蜂之化烛而况俯仰一室沉酣六经无簿书纷迫之劳有朋友讲习之乐退惟侥冒宜自激昻敢不考上下责实之时循终始修己之効讲道劝义庶无旷于厥官论世读书将必行其所志
　　签判到任谢上位启
　　黄巻无功取名过分青衫试吏触目面墙自惟庸踈不腆之人辱在奔走奉承之数黾勉就列愧感兼萦伏念某生而多艰学仅有志扬雄思苦初不为塲屋无用之文李广数竒盖已动山林独往之志藜藿虽无太羮之望畎亩讵忘华轩之思解诗书之布韦人以为忝位幕府之僚佐力有何功此盖伏遇某官以绝人之资任经国之寄虽陈力就列未尝一饭而忘君若大旱作霖夙储多士以待用俯首不肖放懐并收植木而取材培壅灌溉助其长笵金以为器方圆大小惟其成曲怜毛义之有亲谩试尹何而为邑某敢不举足可法以口语心履地戴星或庶防委吏之当啜菽饮水亦足为贪夫之亷
　　幕职到任谢韩相启　　　　　苏子由
　　顷违轩闼寻至北门自领簿书复将期月魏都雄盛号称河朔之上游职官卑微最为府中之末吏事既甚伙议皆得参顾惟浅庸何以堪处而况旱气方退流民未还盗贼纵横犴狱填委是健吏厉精竭力而不足之日非庸人偷安自便而能办之时伏惟某官伟量施人盛业盖世乐育贤俊误知鄙凡窃以佐幕之司似若无责之地勉强以处则事皆可与因循而去则身实甚闲敢无自强少答知遇
　　制属到任谢席师启
　　衰年冗吏已分湮沦上府賔僚遽叨掀拔腼顔就职刻骨防恩窃以砥行立名士固难于知已干时求进俗多竞于呈身衒鬻呌呼夤縁请托倚声名而挟形势广布梯媒冲车马而走尘埃徒劳筋骨招延进用者既出于勉强禆賛闗决者宜急于奉承曾无恻怛忠厚之情岂有绸缪事业之効流风既久习气为常况当天歩之艰难政頼人才之经纬殿邦分阃逺繄柱石之大臣造席借筹宜得金闺之上客爰自旌舆之引道但闻簮笏之同风持帚于舎人之门弹铗于公子之室争先自试愿充賔客之缺员慎简不轻宜极士林之髙选如何收置乃及妄庸伏念某智术朽踈才资暗陋甘嗜古人之糟粕遂成渉世之膏肓谓学以润身每劬躬而守道信得之有命耻屈已以狥人嵗月渺徂齿发漂逝簿书箱箧但谨守于诏条藩溷门墙亦未忘于笔砚抑优游而自适敢振厉以求知属闻材舘之开首造和门之谒弹冠自洁初无鬷蔑之一言解榻见知何啻阮瞻之三语顾遭逢之特异方黾俛以自惭择士棘闱旋忝持衡之任修容大府遽叨入幕之荣夙夜以思进退是念才微位下攀缘无丝发之因恩厚位髙然诺有丘山之重里巷相传而惊叹缙绅动色以耸观近世所无孤生何幸此盖伏遇某官蕴真儒之效称命世之才以髙文大册羽翼六经以公道诚心权衡万物故于选用之际尤示曲折之情进孤士而任贫贤革浇风而厉頺俗崇功广业方逺驭于长涂浅见謏闻将何观于竒士某敢不益坚素节更励初心正学以言肯小亏于雅道得时则驾终仰附于荣名
　　满解
　　解镇江任谢执政启　　　　　汪彦章
　　抱虚求进常惧颠隮投老忘归卒烦汰遣荷生成之不替知愚戆之无他提荦荦沟壑之身出汹汹风波之地感深至骨涕溢交頥伏念某渉世多难洿朝最久心惓惓而虽在发种种以奚为昨居冗散之中辱在记怜之数一辞家食四领州麾三年而劳力劳心一身而畏首畏尾屡恳还于印绂愿归老于丘园防孤根蕞尔以易揺方众怒赫然而难犯鉼居井眉而牵徽纒理固难全鹿走山林而系庖防心知不免防白日青天之照烛赐震风凌雨之帡幪虽知三至之亡疑不使一挤而遽去既曲全于恩数仍尽削于刑书眷私无异于在庭拭遂囬于造物兹盖伏遇某官应期辅世同德享天陈豳公七月之诗已安宗社上郭令中书之考方镇华夷凡受知半面之间有防庇终身之后况叨簮槖尝侍茵慿虽云晚进之衰踪犹是中兴之旧物特捐所廪使活其孥免指顾于人间使扬眉于物外一则仲父而二则仲父永托洪钧知我春秋而罪我春秋尚全晚节
　　解资州任谢宣抚启
　　滥长斯人每克勤于小物尚慙委吏竟有负于初心曾坐席之未安何为郡之足乐麦未再熟已及期不以罪行得从理去兹盖伏遇某官蔼世令闻为时伟人秉趋操以律荐绅擅文宗而华邦国盛名所被善类是凭若用意于三薫岂获私于一顾某凋年易感积病益侵故已向山林而独行特未变姓名以隠去空愧甚盛之德终为不报之恩
　　解合州到任谢监司启　　　　何子应
