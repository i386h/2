<!-- { "loadSidebar": true } -->
元岳柱八岁时，观画师何澄画《陶母剪发图》，指陶母手中金钏洁之曰：“有此可易酒，何用剪发？”何大惭，即易之。
新衣
桓冲不好新衣。浴后，妇故送新衣与冲。怒，催使持去。妇更持还，传语云：“衣不经新，何由而故？”桓笑着之。
彭祖面长
汉武帝对群臣云：“相书云：鼻下人中长一寸年百岁。”东方朔大笑。有司奏不敬。朔免冠云：“不敢笑陛下，实笑彭祖面长。”帝问之。朔曰：“彭祖年八百。果如陛下言，则彭祖人中长八寸，面长一丈余矣。”帝亦大笑。
仙福
有术士干唐六如，极言修炼之妙。唐云：“如此妙术，何不自为，乃贶及鄙人？”术士云：“恨吾福浅。吾阅人多矣，仙风道骨，无如君者。”唐笑曰：“吾但出仙福，有空房在北城，甚僻静，君为修炼，炼成两剖。”术士犹未悟，日造门，出一扇求诗。唐大书云：“破布衫中破布裙，逢人便说会炼银。如何不自烧些用，担水河头卖与人。”
六如尝题《列仙传》云：“但闻白日升天去，不见青天走下来。忽然一日天破了，大家都叫阿癐癐。”亦趣。吴俗小儿辈遇可羞事，必齐拍手，叫“阿癐癐”。
医意
欧文忠公语东坡曰；“昔有乘船遇风而得疾者，医家取多年舵牙，为舵工手汗所渍处刮末，和丹砂伏神之剂煎饮，疾遂愈。乃知医者，意也。”东坡曰：“如公言，今学者昏惰，当令多食笔墨灰。”
轮回报应
一人盛谈轮回报应：慎无轻杀，凡一牛一豕，即作牛豕以偿；至蝼蚁亦罔不然。时许文穆曰：“莫如杀人。”众问其故。曰：“那一世责债，犹得化人也。”
为宅
徐孺子，南昌人，十岁与太原郭林宗游。同稚还家，林宗庭中有一树，欲伐去之，云：“为宅之法，正如方口。‘口’中有‘木’，‘困’字不祥。”徐曰：“为宅之法，正如方口。‘口’中有‘人’，‘囚’字何殊？”郭无以难。
蔡元定地理
蔡元定善地理，每与乡人卜葬改定，其间吉凶不能皆验。及贬，坐朱晦庵党，为胡纮所劾，有赠诗者，曰，“掘尽人家好丘陇，冤魂欲诉更无由。先生若有尧夫术，何不先言去道州？”
先辈有云：“若伤天理以求地理，而复有灵验，是天亦怕老婆矣！”此语虽戏，亦可醒迷。
哈立麻
永乐四年，西僧哈立麻至京，启建法坛，屡著灵异。翰林李继鼎私曰：“若彼既有神通，当作中国语，何待译者而后知乎？”
请僧住院
晏景初请一名僧住院，僧辞以穷陋不可为。景初曰：“高才固易耳。”僧曰：“巧媳妇煮不得无米粥。”景初曰：“若有米，拙媳妇亦自能煮。”
辟僧
欧阳公家儿小名有僧哥者。一僧谓公曰：“公不重佛，安得此名？”公笑曰；“人家小儿要易长，往往以贱物为小名，如狗、乌、牛、羊之类是也。”僧大笑。
昆山学博张倬与一僧谈。僧曰：“儒教虽正，不如佛学之玄。如僧人多能读儒书，儒人不能通释典。本朝能通释典者，宋景濂一人而已。”张笑云：“不然。譬如饮食，人可食者，狗亦能食之，狗可食者，人决不食之矣。”
重袈裟
赵悦道罢政闲居，喜僧而拒士。有士往谒再四，阍者不为通。士曰：“参政直得如此敬重和尚？”阍者曰：“寻常僧亦平平，相公只是重袈裟。”士曰：“我这领蓝衫恁地不值钱？”阍者曰；“也半看佛面。”士曰：“也半看孔夫子面。”
辨鬼
阮宣闻人说人死有鬼，宣独以为无，曰；“今见鬼者，云着生时衣服。若人死有鬼，衣服亦有鬼耶？”
王弱生驳之曰：“人梦中穿衣服，将谓衣服亦有梦耶？”余谓生时衣服，神气所托，能灵幻出来，正是有鬼处。
《鬼董》辨十王
佛言琰魔罗统摄一素诃世界，三千大千世界，素诃其一也。南瞻部，特素诃中之一洲耳。今讹为阎罗。又《阿含》等经有十八王，王主一狱，乃阎罗僚属。十王之说，不知何来？转轮王王四天下，亦非主冥道，乃概列于十王。余如宋帝、五官之类又皆无稽。又七七日而所历者七王，自小祥以后二年，乃仅经二王，何疏密太悬耶？
论神佛
北魏简平王浚，年八岁，谓博士卢裕曰：“祭神如神在，为有神也，无神也？”对曰：“有。”浚曰：“有神当云‘神在’，何烦‘如’字？”张商英字天觉。夜执笔，妻向氏问何作。曰：“欲作《无佛论》。”向曰：“既无矣，又何论？”公骇其言而止。后阅藏经有悟，乃作《护法论》。
苏公论佛
范蜀公不信佛，苏公常求其所以不信之故。范云：“平生事非目见即不信。”苏曰：“公亦安能然哉，设公有疾，令医切脉，医曰‘寒’，则服热药，曰‘热’，则服寒药。公何尝见脉而后信之？”
妓歌佳
郭洗马入洛，听妓歌，大称佳。石季伦问：“何曲？”郭曰：“不知。”季伦笑曰：“不知安得言佳？”郭曰：“譬如见西施，何必识姓，然后知美？”
换曲换调，换姓亦换面乎？此喻误矣。
观灯
司马温公夫人，元宵夜欲出观灯。公曰：“家自有灯。”夫人曰：“兼看游人。”公笑曰：“我是鬼？”
范文正欲求退，子弟请治园圃。公曰：“西都园林相望，孰障吾游？”语意类此。
歌哭
司马温公死，当明堂大飨，朝臣以致斋，不及奠。肆赦毕，苏子瞻率同辈往。程颐固争，引《论语》“子于是日哭则不歌”以阻之。子瞻曰；“不云歌则不哭。”。
红米饭
《樗斋雅谑》云：近一友有母丧，偶食红米饭。一腐儒以为非居丧者所宜。诘其故，谓“红，喜色也”。友曰：“然则食白米饭者，皆有丧耶？”
理学新说
理学家多主新说。有解“年四十而见恶焉，其终也已”曰：“人当其年尚见可恶之人，则德不进可知矣。”周元孚笑曰：“惟仁者能好人，能恶人，应是三十九岁时也。”
道学语
有一道学每曰：“天不生仲尼，万古如长夜”。刘翰林谐曰：“怪得羲皇以上圣人，尽日燃烛而行也！”
谐性刻薄而有口才。析产时，从其父巨塘公乞一干仆。父以与其兄。谐争之。父曰：“兄弟左右手耳，彼此何别？”一日父小恙，适谐来候，舒右手使搔痒。谐故取左手搔之。父曰：“误矣。”谐曰：“左右手彼此何别？”其虽亲必报如此！
《列子》辩日
孔子东游，见二儿争辩日远近。一曰：“日出之时，大如车轮，日中之时，小如盘。岂非日出之处去人近，近见大而远见小乎？”一曰：“日出之时，苍苍凉凉，日中之时，热如探汤。岂非日出之处去人远，远者凉而近者热乎？”孔子不能决。
不读书
王荆公初参政，视庙堂如无人，一旦行新法，怒目诸公，曰：“此辈坐不读书耳！”赵清简公同参知政事，独折之曰：“君言失矣！如皋、夔、稷、契之时，有何书可读？”公默然。
《字说》
王荆公作《字说》，穿凿杜撰。刘贡父问之曰：“牛之体壮于鹿，鹿之行速于牛，今‘犇’‘麤’二字，其意皆反之，何也？”坡公亦问曰：“以竹鞭马为‘笃’，不知以竹鞭犬有何可‘笑’？”又尝举“坡”字问荆公何义。公曰：“坡者，土之皮。”坡公笑曰：“然则滑者，水之骨乎？”荆公并无以答。
又东坡尝语荆公：“‘鸠’从九亦有说。”荆公欣然就问。东坡曰：“‘鸣鸠在桑，其子七兮。’连娘带爷，恰是九个。”张文潜尝问张安道方平：“司马君实直言王介甫不晓事，是如何？”安道云：“贤只消去看《字说》。”文潜云：“《字说》也只是二三分不合人意。”安道云：“若然则足下亦有七八分不晓事矣。”
《牧誓》
唐高定七岁时，读书至《牧誓》，问“奈何以臣伐君？”父郢曰：“应天顺人耳。”曰：“‘用命赏于祖，不用命戮于社。’岂是顺人？”郢不能答。
诗论
李西涯尝有《岳阳楼》诗云：“吴楚乾坤天下句，江湖廊庙古人情。”杨文懿公亟称之。有同官不以为然，驳之曰：“吴楚乾坤之句，本妙在‘坼’字‘浮’字。今去此二字，则不见其妙矣。”杨曰：“然则必云‘吴楚东南坼乾坤日夜浮天下句’而后为足耶？”
方棠陵豪以广东宪副入贺。张昆仑山人以诗饯之。方曰：“君诗虽佳，而非情实，如无山称山，无水赋水，非欢而畅，不戚而哀。予诗虽劣，情实俱在。”答曰：“诗人婉辞托物，若文主之思后妃，岂必临河洲见雎鸠耶？即如饯行，何必携百壶酒而云‘清酒百壶，唯笋及蒲’？若据情实，则老酒一瓶豆腐面筋耳。”京师闻者大笑。
秽里
梁刘士章为南康相。郡人有姓赖，居秽里，投刺谒刘。刘嘲之曰：“君有何秽而居秽里？”赖应声曰：“未审孔丘何阙而居阙里？”孔庙东南五百步，一有双石阙，故名阙里。
赋柳
李泌赋诗讥杨国忠曰：“青青东门柳，岁晏复憔悴。”国忠诉于明皇。上曰：“赋柳为讥卿，则赋李为讥朕可乎？”
争田
余肃敏公为户部时，两势家争田未决，部檄公理之。甲以其地名与己同姓，执是故产，公笑曰：“然则张家湾张产耶？”
无为子
杨次公自号无为子。佛印问其说。次公曰：“我生无为军耳。”印曰：“公若生庐州，便可称庐子矣！”
六字地名
杨用修在史馆，有湖广土官水尽源通塔平长官司进贡。“水尽源通塔平”，盖六字地名。有同列疑为三地名，添之云“三长官司”。杨取《大明官制》证之：“此一处，非三地也。”同列笑曰：“楚、蜀人近蛮夷，故宜知之。我内地人不知也。”杨戏应之曰：“司马迁《西南夷传》，班固《匈奴传》叙外域如指掌，班、马亦蛮夷耶？”
争姓族
诸葛令恢王丞相导共争姓族先后。王曰“何不言葛、王，而云王、葛？”令曰；“譬之驴、马，不言马、驴。驴宁胜马耶？”
牝牡雄雌
周丞相与客闲步园中玩群鹤。问曰：“此牝鹤耶，牡鹤耶？”客从旁曰：“兽称牝牡，禽为雌雄。”相曰：“‘雄狐绥绥’，狐非兽乎？‘牝鸡之晨’，鸡非禽乎？”客不能对。
一从牛，一从隹，自是禽兽之别。雄狐牝鸡，文人之巧言耳。《考工记》曰：“天下大兽五，则禽亦可谓之兽。《礼记》曰：“猩猩能语，不离禽兽。”则兽亦可谓之禽。五行有木而无草，则草亦可谓之木。《洪范》言“庶草蕃芜”而不及木，则木亦可谓之草。
诸葛恪
孙权大会将佐，命诸葛恪行酒。次至张辅吴昭，先有酒色，不肯饮，曰：“此非养老之礼也，”权谓恪曰：“卿但令张公辞屈乃饮耳。”恪即难张曰：“昔尚父九十，秉旄仗钺，犹未告老。今军旅之事，将军在后，酒食之事，将军在前，何谓不养老也？”张无辞，遂为尽爵。
