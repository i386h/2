<!-- { "loadSidebar": true } -->
　　李君徳进自太学归蜀祭酒袁公喜其笃实而嗜学也为书毋自欺以勉之李君将归以名其斋逾江过灊山属予为之记予闻学之之道知与行而已自昔圣人继天立极不曰知而曰精不曰行而曰一知不精行不一犹不知不行也圣贤相传啓悟后学言知必曰知至言意必曰意诚至则事物之理无不通诚则念虑之发无不质曰至焉诚其精一之谓欤知与行者学之涂辙至与诚者学之归宿有志于道者可不孳孳求止于是欤江出岷山东望沧海不知其几千里也滔滔不息卒亦至焉诚故也观于此则毋自欺之意可见矣予方懐信道不笃之惧而徳进之请适有感于予遂不辞而述其所闻以谂之且以自警云





　　古文集成巻十四
　　钦定四库全书
　　古文集成巻十五　　　　宋　王霆震　编前丙集一
　　书
　　报燕惠王书【乐毅】
　　迂斋批云【可以见燕昭王乐毅君臣相与之际略似蜀昭烈诸葛武侯书词明白同见肺腑】
　　西山批云【战国防士谈説之辞】
　　臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者【迂斋批曰不敢斥言故托之侍御者】不察先王之所以畜幸臣之理又不白臣之所以事先王之心【迂斋曰书中多是解説此两句】故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有髙世主之心【迂斋曰缘此所以归燕】故假节于魏以身得察于燕先王过举厠之宾客之中立之羣臣之上不谋父兄以为亚卿【迂斋曰缘此所以仕燕】臣窃不自知自以为奉令承教可幸无罪【西山曰此自叙所以事先王之由】故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于甲兵习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒锐兵长驱至国齐王遁而走莒仅以身免珠玉财寳车甲珍器尽收入于燕齐器设于寜台【西山曰台名】大吕陈于元英【西山曰宫名】故鼎反乎磨室【西山曰当作厯室徐广曰磨厯也】蓟丘之植植于汶篁【西山曰徐广曰竹苗曰篁谓燕之疆界移于齐之文水】自五霸以来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪【迂斋曰此毅所以事燕王之心缘此所以受封】是以受命不辞【西山曰此叙王所以幸己之由】臣闻贤圣之君功立而不废故着于春秋【迂斋曰此以下转来燕惠王身上】蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余教未衰执政任事之臣修法令谨庶孽【迂斋曰见燕昭王平日调度区处】施及乎萌皆可以教后世臣闻之善作者不必善成【接上】善始者不必善终昔呉子胥説聴于阖闾而呉王逺迹至郢【迂斋曰以阖闾比燕昭王以夫差比惠王】夫差弗是也赐之鸱夷而浮之江呉王不寤先论之可以立功故沈子胥而不悔子胥不蚤见王之不同量是以至于入江而不化【西山曰此下自白所以去燕之由与不敢背燕之意】夫免身立功以明先王之迹臣之上计也离毁辱之诽谤堕先王之名臣之大恐也临不测之罪以幸为利义之所不敢出也【迂斋曰言已所以去燕归赵】臣闻古之君子交絶不出恶声【迂斋曰言不敢显斥惠王之过】忠臣去国不洁其名臣虽不佞数奉教于君子矣【西山曰此结一篇之意而安燕王之心】恐侍御者之亲左右之説不察疏逺之行故敢献书以闻唯君王之留意焉
　　絶秦书【吕相】
　　东莱曰【吕相絶秦魏锜封于吕邑故称吕相晋欲伐秦故先数秦之罪后世檄书盖自此始观此书亦见得风声气习之变春秋以前辞命未尝有不着实者到后来以虚言相诬亦自此始晋数秦罪若以实论只有一二件其他皆虚如秦晋初间同围郑秦从烛之武之言遂与郑盟此是秦曲至晋为令狐之盟而又召狄与楚伐晋诸侯是以睦于晋此秦最曲秦之曲只是数端耳见得左氏书此事有笔法如秦有韩之师此本是晋许秦赂晋不与秦取之此是晋曲今晋却言秦不是秦纳文公乃是大功今言是穆之成如晋文之征鲁卫使诸侯朝秦自是文公欲图霸是时秦穆虽预诸侯之朝本不是为秦而却言有大造于西此则已未有一分恩于人却言有十分别人有十分恩于已则作一分説】
　　又曰【文章不分明指切而从容委曲辞不迫切而意已独至惟左传为然如当时诸国徃来之辞与当时君臣相告相谋之语盖可见矣亦是当时圣人余泽未逺涵养自别故辞气不迫如此非后世専学言语者比】
　　西山曰【此春秋列国徃来应对之辞】
　　成公十三年夏四月戊午晋侯使吕相絶秦【吕相魏锜子盖口宣已命】曰昔逮我献公及穆公【晋献公秦穆公】相好戮力同心申之以盟誓重之以昬姻【穆公夫人献公之女】天祸晋国文公如齐惠公如秦【辟骊姬也】无禄献公即世穆公不忘旧徳俾我惠公用能奉祀于晋【秦纳惠公】又不能成大勲而为韩之师【秦伐晋于韩获惠公】亦悔于厥心用集我文公是穆之成也【成功于晋】文公躬擐【音患】甲胄跋【草行也】履山川逾越险阻征东之诸侯虞夏商周之而朝诸秦则亦既报旧徳矣郑人怒君之疆埸我文公帅诸侯及秦围郑【晋自郑贰于楚故围之郑非侵秦也晋以此诬秦】秦大夫不询于我寡君擅及郑盟【询谋也盟者秦伯谦言大夫】诸侯疾之将致命于秦文公恐惧绥静诸侯秦师克还无害则是我有大造于西也【造成也言晋有成功于秦】无禄文公即世穆为不吊蔑死我君寡【弱也】我襄公迭我殽地奸絶我好伐我保城殄灭我费滑【伐保城诬之费滑滑国国都于费今缑氏县】散离我兄弟挠乱我同盟【滑晋同姓】倾覆我国家我襄公未忘君之旧勲【纳文公之勲】而惧社稷之陨是以有殽之师【败秦师于殽】犹愿赦罪于穆公【晋欲求解于秦】穆公弗聴而即楚谋我天诱其衷成王陨命【秦使鬬克归楚求成楚庄防弱不能与晋竞欲立王子职而为商臣所弑】穆公是以不克逞志于我【逞快也】穆襄即世康灵即位【晋襄秦穆皆卒】康公我之自出【晋外甥】又欲阙剪我公室【阙其月反徐如字】倾覆我社稷帅我蝥贼以来荡摇我边疆【谓秦纳公子雍】我是以有令狐之役【败秦师于令狐】康犹不悛入我河曲伐我涑川俘我王官剪我羁马我是以有河曲之战【与秦师战于河曲秦师夜遁复侵晋入瑕】东道之不通则是康公絶我好也【言康公自絶故不复东通晋】及君之嗣也【君秦相公】我君景公引领西望曰庶抚我乎【望秦抚恤晋】君亦不惠称盟【不肯称晋望而共盟称尺证反】利吾有狄难【谓晋灭潞氏时】入我河县焚我箕郜芟夷我农功【夷伤也】防刘我边陲我是以有辅氏之聚【败秦师于辅氏】君亦悔祸之延而欲徼福于先君献穆使伯车来命我景公【伯车秦相公子】曰吾与女同好弃恶复修旧徳以追念前勲言誓未就景公即世我寡君是以有令狐之防【秦晋为成将防于令狐不肯齐盟秦伯归而背晋城】君又不祥【祥善也】背弃盟誓白狄及【与也】君同州君之仇讐而我昬姻也【季隗廧咎如赤狄之女也白狄伐而获之纳诸文公】君来赐命曰吾与女伐狄寡君不敢顾昬姻畏君之威而受命于吏君有二心于狄曰晋将伐女狄应且憎是用告我【言狄虽应答秦而心实憎秦无信】楚人恶君之二三其徳也亦来告我曰秦背令狄之盟而来求盟于我昭告昊天上帝秦三公【穆康共】楚三王【成穆庄】曰余虽与晋出入【犹徃来也】余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人【昵亲也】寡人帅以聴命唯好是求君若惠顾诸侯矜哀寡人而赐之盟则寡人之愿也其承寜诸侯以退【承君之意以寜静诸侯】岂敢徼乱【徼要也】君若不施大惠寡人不佞其不能以诸侯退矣敢尽布之执事执事实图利之
　　上秦皇书【李斯】
　　迂斋批【此先秦古书也中间两三节一反一覆一起一伏略加转换数个字而精神愈出意思愈明无限曲折变态谁谓文章之妙不在虚字助词乎】
　　臣闻吏议逐客窃以为过矣昔者缪公求士【不引前代他国事只説秦亦有意】西取由余于戎东得百里奚于宛迎蹇叔于宋来邳豹公孙支于晋此五子者不产于秦【妙】而缪公用之并国二十遂霸西戎孝公用商鞅【客】之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪【客】之计拔三川之地西并巴蜀北收上郡南取汉中包九夷制鄢郢东据城臯之险割膏腴之壤遂散六国之从使之西面事秦功施到今昭王得范睢【客】废穰侯逐华阳彊公室杜私门蚕食诸侯使秦成帝业此四君者皆以客之功由此观之客何负于秦哉【结得直是斩截】向使四君郤客而不内疏士而不用【正説已尽又反説】是使国无富利之实而秦无彊大之名也今陛下致昆山之玉有隋和之寳垂明月之珠服太阿之劔乘纎离之马建翠凤之旗树灵鼍之鼓【举轻明重】此数寳者秦不生一焉而陛下説之何也【与五子者不产于秦同一句法】必秦国之所生然后可【上面一节只是顺説又倒説有无限精神】则是夜光之璧不饰朝廷犀象之器不为玩好郑卫之女不充后宫而骏良駃騠不实外廏江南金锡不为用西蜀丹青不为采所以饰后宫充下陈娯心意説耳目者必出于秦然后可【将上面反説一两项又倒一倒不觉重叠愈觉精采】则是宛珠之簮傅玑之珥阿缟之衣锦綉之饰不进于前而随俗雅化佳冶窈窕赵女不立于侧也夫击瓮叩缶弹筝搏髀而歌呼呜呜快耳目者真秦之声也郑卫桑间韶虞象武者异国之乐也【以韶虞与郑卫并説此战国之习】今弃击瓮叩缶而就郑卫退弹筝而取韶虞若是者何也快意当前适观而已矣【人才满前适用而已矣】今取人则不然【方正説】不论可否不论曲直非秦者去为客者逐【两句一正一反】然则是所重者在乎色乐珠玉而所轻者在乎人民也【含无限意思】此非所以跨海内制诸侯之术也【説秦始皇之辞不得不然】臣闻地广者粟多国大者人众兵彊则士勇是以防山不辞土壤故能成其大河海不择细流故能就其深王者不郤众庶故能明其徳是以地无四方民无异国四时充美鬼神降福此五帝三王之所以无敌也今乃弃黔首以资敌国郤宾客以业诸侯使天下之士退而不敢西向裹足不入秦【秦若不用必归它国】此所谓借冦兵而赍盗粮者也【它国得士而用之便成孝公惠昭】夫物不产于秦可寳者多【以小喻大亦以自见】士不产于秦愿忠者众今逐客以资敌国损民以益讐内自虚而外树怨于诸侯求国无危不可得也
　　上太常博士书【刘歆】
　　迂斋批【辨难攻击之体峻洁有力】
