<!-- { "loadSidebar": true } -->
　　士君子处难处之地而能成功者非独其才之有为也盖亦有髙逺不凡之识坚忍不拔之操焉夫天下之事纷至沓来利害得失之几间不以发非有才者固不能办也然而事之轻重缓急莫不各有一定之序士君子之有识者则恒先其本而后其末虽随机应变者不可预图而其规模所在则未尝不先定也规模既定则小故不摇浮言不惑而事之不济者鲜矣国朝之制圣天子髙拱于穆清之上省方观民之典则委风宪重臣其名曰巡抚夫受九重之托而一方安危之寄巡抚之职盖已有不易尽者而边方尤难盖内地之巡抚止于察吏治之臧否验民生之休戚而已事有常规可守而行至于边方则外与强敌为邻常规之外又有用兵之寄焉用兵虽有总戎专职然而政令之弛张军机进退巡抚重臣镇守内官无不叅预少或不同则动相掣肘坐是败事者多矣况夫敌人之盛衰无常中国所以御之者在士卒之用命与否耳士卒之情抚之不可以无恩而驱之则不可以无威威过则离恩过则慢古人谓爱民如婴儿故可与之赴深溪又谓能爱而不能令犹养骄子不可用也斟酌于政令之间恩威不偏使士卒乐于用命斯亦难矣僚友既和士卒用命然后外侮可御地方可安斯不亦甚难矣乎然而士君子之有识者则处之莫不有道姑以一家之事明之君父母也僚友则兄弟之共事者也士卒则家众也敌人则外侮也兄弟所见虽或不同至于欲父母之喜而畏其怒则同兄弟所见或有未善吾不必遽责之也则告之曰如此则败家事得无贻父母之怒委曲恳欵不诡不激有不欲信从者乎家众所急者饥寒困苦也事事不恤而惟责以用命其将谓何吾则益其衣食去其患害家众饱矣暖矣身安而无事矣犹或慢令再三教戒之而不改则众皆知其罪之有在矣然后惩一以戒百有不肃而奔走者乎兄弟和家众用命则于御外侮何有窃意巡抚重臣若以待兄弟之道御僚友则无有不和御家众之道御士卒则无不用命外侮可御地方可安功业之成盖可坐而致矣申台张先生由南京光禄卿擢都察院右副都御史巡抚辽东同乡士夫官南京者相与饯别谓瑭为同年友也宜为言瑭谓辽东边方也而先生之才识操守俱过人其立功可必也故以此告之昔吾乡先生如钧阳马公灵寳许公俱立功邉方然后入佐大政于岩廊之上至今赫赫在人耳目申台念哉罔俾阿衡专美有商同乡固以此望先生矣 

　　仰止黎先生改北京通政提督誊黄序 

　　嘉靖甲申予承乏南京太常寺始与大通政仰止黎先生相识见其谈笑自如不立崖岸窃以为和易可亲及察其居官守身各有例程无少渗漏则又以为非茍同者徐与之处听其论天下事不激不随整整有条理可按而行则又知其中所藴蓄有不可以常情测者由是遂与定交动息相咨出入必偕盖三年无少变焉今夏吏部因北京提督誊黄通政缺以先生荐诏允之先生戒行僚友各赋诗赠别函谷许先生属瑭为序于戏颂徳叙情期以逺大诸作备矣兹复何言无己则誊黄乎先生之才于天下事无所不可为其视誊黄盖牛刀而鸡割也宜不必论窃尝谓君子之智随寓而发故牧羊可以扰万民作室可以相天下况黄之所纪皆诸臣立功之迹而国家开创之畧亦有存乎其中者哉黄所纪功臣多国初人承平虽有之亦鲜矣圣祖提三尺劎以有天下虽勇知天锡然亦有诸臣之助焉黄所纪公侯伯则赞庙谟而专阃寄者也黄所纪指挥千百户之属则执干戈而冒矢石者也当其时间闗百战性命盖有不可以朝夕保者亦既劳而且危矣创业艰难君臣同之先生翻阅之际夫岂能无所感乎论功锡爵与国咸休山河带砺之盟圣祖未尝有彼此也考乎其后则传爵至今者有焉夺爵覆宗遂至无噍类者有焉稽于黄可知也其传爵者岂非忠孝敬信受知于朝廷而见佑于神明者乎其夺爵者岂非悖逆骄奢得罪于朝廷而见怒于神明者乎祖宗之立功同而子孙之盛衰异翻阅之际吾知先生之不能无所感矣由小可以知大由人臣可以知人君先生其有意乎哉他年辅佐之功业盖未必不于誊黄有发也吾于先生乎有望矣 

　　湛甘泉考绩序 

　　圣贤之学明徳新民而已无他道也近世学者往往从事于博洽葩藻之间不然则髙谈性命以为理学至于明徳新民之实则留意者鲜矣弘治正徳之间甘泉湛先生与一二同志独以古学为倡天下之士翕然称之曰甘泉先生今之道学也嘉靖三年南京国子监祭酒缺员吏部以为非先生不可乃以名闻诏可之既莅任则严规矩申约束日与诸士子讲古圣贤明徳新民之道暇则习燕射礼雅歌撃磬以养其心使无外慕士习盖丕变焉三年教成将奏绩北上司业琴溪陈先生间谓瑭曰临别赠言古也甘泉北上必将留侍圣天子不南来矣子雅厚于甘泉者也岂可黙焉已乎予应之曰予往年亦尝问学于甘泉予则以格物致知为先甘泉则以存心为主所见畧不同然非存心则无以为格物致知之本物格知至则心之体用益备盖有交养互发者焉是则要其终固未尝不同也甘泉既以其学造就天下之英材备朝廷之选用矣则其入告天子岂假外求哉今虽有言恐无益也琴溪曰固然然古之赠言者岂必皆有所益乎亦尽心焉尔已瑭曰唯唯窃闻臣之告君与师之告弟子其道虽同其术则异师之告弟子或开其端而不究其归或提其纲而不及其目盖欲其深思而自得之也臣之告君则不然详畧相因首尾毕举盖欲君即可见之施行不复劳其心思也昔鲁君尝问政于孔子矣孔子告以治天下国家之道自修身尊贤亲亲敬大臣体羣臣以至子庶民来百工柔逺人懐诸侯无不毕具其施行之条目功效之次第复纎悉周宻其要则不外乎诚之一言其所从入则始于择善固执之两端噫可谓详而约矣圣天子励精图治夫岂鲁君可比古圣贤之道固宵旰所欲闻也甘泉入而奏绩夫岂可不知所留意哉在上闻大道之要在下蒙至治之泽吾于是乎有望矣琴溪曰此甘泉之志也盍遂书以为临岐赠于是乎书 

　　少司成郭杏东考绩序 

　　杏东郭先生任南京国子监司业盖三年于今矣教行化成乃北上奏绩于明天子僚友各赋诗赠别甘泉湛先生谓予同乡不可无言呜呼予何言哉离合之情规待之意诸文之述备矣予复何言则举吾儒之常谈以告其可乎今之国子监古大学也古者大学教人之法具载圣经其纲领有三而其条目有八要其功用所终则至平天下而极原其用力之始则由格物致知以进固吾儒之所常谈而众人之所习闻也窃以为天下之物多矣欲一一而知之其势盖有所甚难者孟子有言知者无不知也当务之为急古之君子何为而学也为修齐治平而学也则其格致之所当急者固有在矣身如何而修家如何而齐国如何而治天下如何而平细而言语威仪大而礼乐刑政此其物之所当格而不可后者也博学而审问焉慎思而明辨焉一旦卓有定见则所谓物格而知至者在是矣由是而发之以诚主之以正然而身不修家不齐未之有也使其得君得位以行其志然而国不治天下不平者亦未之有也大学之道亦若是而已矣至于究其本源则为性为命形于著述则为诗为文固非二道特其缓急先后各有次第不可紊耳今之君子不察乎此刻意诗文则曰立言不朽此英杰之所以名当时而垂后世也留心性命则曰无极二五穷神知化此大儒所以继往圣而开来学也至有为趋诣快捷方式之学者则又曰理出于心心存则万理备吾道一贯此圣人之极致也奚事外求噫为此论者皆天下豪杰之士也吾岂敢谓其不然哉特恐其于修齐治平之道反有所畧则所学不适于用而所用不出于学于古人之道不免有差耳平生管见以此为的往尝与朋友论之或然或否然者未必深以为然否者则怫然征于声发于辞者有之矣岂非平平之谈人所习闻故厌忽之耶因是闭口不谈兹以杏东任大学教人之职而雅有志于古君子之道也故申以告不知杏东竟以为然否也 

　　贺大司徒韩老先生寿八十序 

　　天之保佑国家莫大乎锡之以寿考之臣盖使之以上翊王度下泽生民其任非小小故也顾其离合进退之迹则有不可以一律齐者焉或始终在庙堂之上或始合而中离卒乃大见信任致功业赫然于天下后世是皆有数存乎其间其为天保佑国家之意则无以异也始终在庙堂之上若伊傅诸公是也周公辅相武王平定四海其忠圣盖天下尽知之至成王之时召公则在庙堂之上周公乃以流言之变避居东都后成王感风雷之变启金縢之书始悟而迎公以归大加信任于是乃戡定祸乱坐致太平功业之隆至今余二千年犹赫赫如前日事窃以为周公之功固大矣使非天赐以寿考之福成王未及悔悟辄先朝露抑安能至是哉是知周公之寿考盖天保佑周家之意有在而非人力之所能为也厥后周公语召公以老臣辅国之功归于天寿平格其所感者深矣孝宗朝质庵韩老先生位大司徒以正直忠厚闻于天下今上初元太监刘瑾用事先生乃退居洪洞迄今盖十有五年矣而起居康徤聪明志虑不衰今年寿登八十子士竒以凤阳贰守擢守懐庆便道归省九月二十六日值老先生初度之辰称觞上寿懐庆同寅诸公闻之谋致礼往贺焉乃来征言于瑭瑭窃惟老先生蚤以名进士任諌垣扬厯中外几四十年乃至大任忠义在朝廷利泽在藩省声名在天下盖有不待赞者而中经变故与周公避居东都之迹相类方今黄髪元老可以系天下之望者中外不可多得老先生乃寿考康健不衰安知天之意不有在乎他年蒲轮迎归端坐庙堂之上赞我圣明太平之治于亿万年之逺如周公之在当时盖亦理之所有者也天之意虽未可知而天下之士固以此望老先生矣今日寿考之贺盖上为宗社下为生民而不止为一人一家之私也诗云髙山仰止景行行止老先生固天下之所仰哉 

　　赠太宰玉峰朱先生致仕序 

