<!-- { "loadSidebar": true } -->
　　接径千里，出若云只。三圭重侯，听类神只。察笃夭隐，孤寡存只。魂乎归徕！正始昆只。田邑千畛，人阜昌只。美冒众流，德泽章只。先威后文，善美明只。魂乎归徕！赏罚当只。名声若日，照四海只。德誉配天，万民理只。北至幽陵，南交耻只。西薄羊肠，东穷海只。魂乎归徕！尚贤士只。发政献行，禁苛暴只。举杰压陛，诛讥罢只。直、赢在位，近禹麾只。豪杰执政，流泽施只。魂乎归徕！国家为只，雄雄赫赫，天德明只。三公穆穆，登降堂只，诸侯毕极，立九卿只。昭质既设，大侯张只。执弓挟矢，揖辞让只。魂乎归徕！尚三王只。
　　○贾生吊屈原赋
　　恭承嘉惠兮，俟罪长沙。仄闻屈原兮，自沉汨罗。造托湘流兮，敬吊先生。遭世罔极兮，乃陨厥身。乌乎哀哉兮，逢时不祥！鸾凤伏窜兮，鸱枭翱翔。阃茸尊显兮，谗谀得志；贤圣逆曳兮，方正倒植。世谓随、夷溷兮，谓跖、蹻廉；莫邪为顿兮，铅刀为锸。于嗟默默兮，生之无故！斡弃周鼎兮，而宝康瓠。腾驾罢牛兮骖蹇驴，骥垂两耳兮服盐车。
　　章甫荐屦兮，渐不可久。嗟苦先生兮，独离此咎！
　　谇曰：已矣，国其莫我知，独堙郁兮其谁语？凤漂漂其高逝兮，夫固自缩而远去。袭九渊之神龙兮，沏深潜以自珍。弥融爚以隐处兮，夫岂从皑与蛭蟥？所贵圣人之神德兮，远浊世而自藏。使骐骥可得系羁兮，岂云异夫犬羊！般纷纷其离此尤兮，亦夫子之辜也！离九州而相君兮，何必怀此都也？凤皇翔于千仞之上兮，览德辉焉下之。见细德之险微兮，摇增翮而去之。彼寻常之污渎兮，岂能容吞舟之鱼！横江湖之鳢鲸兮，固将制于蝼蚁。
　　○汉武帝悼李夫人赋
　　美连娟以修娉兮，命樔绝而不长。饰新宫以延贮兮，泯不归乎故乡。惨郁郁其芜秽兮，隐处幽而怀伤。释舆马于山椒兮，奄修夜之不阳。秋气僭以凄？目兮，桂枝落而销亡。神茕茕以遥思兮，精浮游而出疆。托沉阴以圹久兮，惜蕃华之未央。念穷极之不还兮，惟幼眇之相羊。函菱获以俟风兮，芳杂袭以弥章。的容与以猗靡兮，缥飘姚乎愈庄。燕淫衍而抚楹兮，连流视而娥扬。既激感而心逐兮，包红颜而弗明。欢接狎以离别兮，宵寤梦之芒芒。忽迁化而不反兮，魂放逸以飞扬。何灵魂之纷纷兮，哀徘回以踌躇？势路日以远兮，遂荒忽而辞去。超兮西征，屑兮不见。寝淫敞{艹兄}，寂兮无音。思若流波，怛兮在心。
　　乱曰：佳侠函光，陨朱荣兮。嫉妒阘茸，将安程兮？方时隆盛，年夭伤兮。弟子增欷，湾沫怅兮。悲愁于邑，喧不可止兮。响不虚应，亦云已兮。焦妍太息，叹稚子兮。懰栗不言，倚所恃兮。仁者不誓，岂约亲兮？既往不来，申以信兮。去彼昭昭，就冥冥兮。既下新宫，不复故庭兮。呜呼哀哉！想魂灵兮。
　
　卷七十四
　　○韩退之祭田横墓文
　　贞元十一年九月，愈如东京，道出田横墓下，感横义高能得土，因取酒以祭，为文而吊之。其辞曰：
　　事有旷百世而相感者，余不自知其何心。非今世之所稀，孰为使余歔欷而不可禁？余既博观乎天下，曷有庶几乎夫子之所为？死者不复生，嗟余去此其从谁？当秦氏之败乱，得一士而可王。何五百人之扰扰，而不能脱夫子于剑铓？抑所宝之非贤，亦天命之有常？昔阙里之多士，孔圣亦云其遑遑。苟余行之不迷，虽颠沛其何伤！自古死者皆一，夫子至今有耿光。跽陈辞而荐酒，魂仿佛而来享。
　　○韩退之潮州祭神文（五首录一）
　　维年月日，潮州刺史韩愈，谨以清酌腶脩之奠，祈于大湖神之灵曰：
　　稻既穟矣而雨，不得熟以获也；蚕起且眠矣而雨，不得老以簇也；岁且尽矣，稻不可以复种，而蚕不可以复育也，农夫桑妇，将无以应赋税继衣食也。非神之不爱人，刺史失所职也。百姓何罪，使至极也？神聪明而端一，听不可滥以惑也。刺史不仁，可坐以罪；惟彼无辜，惠以福也。划割云阴，卷月日也。幸身有衣，口得食，给神役也。充上之须，脱刑辟也。选牲为酒，以报灵德也。吹击管鼓，侑香洁也。拜庭跪坐，如法式也。不信当治，疾殃殛也。神其尚飨！
　　○韩退之祭张员外文
　　维年月日，彰义军行军司马守太子右庶子兼御史中丞韩愈，谨遣某乙，以庶羞清酌之奠，祭于亡友故河南县令张十二员外之灵：
　　贞元十九，君为御史，余以无能，同诏并踌。君德浑刚，标高揭己，有不吾如，唾犹泥滓。余戆而狂，年未三纪，乘气加人，无挟自恃。彼婉娈者，实惮吾曹，侧肩帖耳，有舌如刀。
　　我落阳山，以尹鼯猱，君飘临武，山林之牢。岁弊寒凶，雪虐风饕，颠于马下，我泗君眺。夜息南山，同卧一席，守隶防夫，抵顶交跖。洞庭漫汗，黏天无壁，风涛相豗，中作霹雳，追程盲进，帆船箭激。南上湘水，屈氏所沉，二妃行迷，泪踪染林。山哀浦思，鸟兽叫音，余唱君和，百篇在吟。
　　君止于县，我又南逾，把盏相饮，后期有无。期宿界上，一夕相语，自别几时，遽变寒暑，枕臂鼓眠，加余以股。仆来告言，虎人厩处，无敢惊逐，以我艨去。君云是物，不骏于乘，虎取而往，来寅其征。我预在此，与君俱膺，猛兽果信，恶祷而凭？
　　余出岭中，君俟州下，偕掾江陵，非余望者。郴山奇变，其水清写，泊沙倚石，有逻无舍。衡阳放酒，熊咆虎嗥，不存令章，罚筹猬毛。委舟湘流，往观南岳，云壁潭潭，穹林攸擢。避风太湖，七日鹿角，钩登大鲇，怒颊豕豞，脔盘炙酒，群奴馀啄。走官阶下，首下尻高，下马伏途，从事是遭。
　　余徵博士，君以使已，相见京师，过愿之始。分教东生，君掾雍首，两都相望，于别何有？解手背面，遂十一年，君出我人，如相避然。生阔死休；吞不复宣。
　　刑官属郎，引章讦夺。权臣不爱，南康是斡。明条谨狱，氓獠户歌，用迁澧浦，为人受瘥。还家东都，起令河南，屈拜后生，愤所不堪。屡以正免，身伸事蹇，竟死不升，孰劝为善？
　　丞相南讨，余辱司马，议兵大梁，走出洛下。哭不凭棺，莫不亲斝，不抚其子，葬不送野。望君伤怀，有陨如泻。铭君之绩，纳石壤中，爰及祖考，纪德事功。外著后世，鬼神与通，君其奚憾？不余鉴衷。呜呼哀哉！尚飨！
　　○韩退之祭柳子厚文
　　维年月日，韩愈谨以清酌庶羞之奠，祭于亡友柳子厚之灵：
　　嗟嗟子厚，而至然耶？自古莫不然，我又何嗟！人之生世，如梦一觉，其间利害，竟亦何校！当其梦时，有乐有悲，及其既觉，岂足追维？
　　凡物之生，不愿为材，牺樽青黄，乃木之灾。子之中弃，天脱帚羁，玉珮琼琚，大放厥辞。富贵无能，磨灭谁纪？子之自著，表表愈伟。不善为斫，血指汗颜，巧匠旁观，缩手袖间。子之文章，而不用世，乃令吾徒，掌帝之制。子之视人，自以无前，一斥不复，群飞刺天。
　　嗟嗟子厚，今也则亡。临绝之音，一何琅琅！遍告诸友，以寄厥子，不鄙谓余，亦托以死。凡今之交，观势厚薄，余岂可保，能承子托？非我知子，子实命我，犹有鬼神，宁敢遗堕？念子永归，无复来期，设祭棺前，矢心以辞。呜呼哀哉！尚飨！
　　○韩退之祭侯主簿文
　　维年月日，吏部侍郎韩愈，谨遣男殿中省进马佶，致祭于亡友故国子主簿侯君之灵：
　　呜呼！惟子文学，今谁过之？子于道义，困不舍遗。我狎我爱，人莫与夷，启始及今，二纪于兹。我或为文，笔俾子持，唱我和我，问我以疑。我钓我游，莫不我随，我寝我休，莫尔之私。朋友昆弟，情敬异施，惟我于子，无适不宜。弃我而死，嗟我之衰，相好满目，少年之时。日月云亡，今其有谁！谁不富贵，而子为羁。我无利权，虽怨曷为？
　　子之方葬，我方斋祠，哭送不可，谁知我悲？呜呼哀哉！尚飨！
　　○韩退之祭薛助教文
　　维元和四年，岁次己丑，后三月二十一日景寅，朝议郎守国子博士韩愈、太学助教侯继，谨以清酌之奠，祭于亡友国子助教薛君之灵：
　　呜呼！吾徒学而不见施设，禄又不足以活身，天于此时，夺其友人。同官太学，日得相因，奈何永违，只隔数晨！笑语为别，恸哭来门。藏棺蔽帷，欲见无缘，皎皎眉目，在人目前。酌以告诚，庶几有神。呜呼哀哉！尚飨！
　　○韩退之祭虞部张员外文
　　维年月日，愈等谨以清酌庶羞之奠，谨敬祭于亡友张十三员外
　　呜呼！往在贞元，俱从宾荐，司我明试，时维邦彦。各以文售，幸皆少年，群游旅宿，其欢甚焉。出言无尤，有获同喜，他年诸人，莫有能比。
　　倏忽逮今，二十馀岁，存皆衰白，半亦辞世。外缠公事，内迫家私，中宵兴叹，无复昔时。如何今者：又失夫子，懿德柔声，永绝心耳。
　　庐亲之墓，终丧乃归，阳喑避职，妻子不知。分司宪台，风纪由振，遂迁司虞，以播华问。不能老寿，孰究其因？托嗣于宗，天维不仁。酒食备设，灵其降止，论德叙情，以视诸诔。尚飨！
　　○韩退之祭穆员外文
　　呜呼！建中之初，予居于嵩，携扶北奔，避盗来攻。晨及洛师，相遇一时，顾我如故，眷然顾之。子有令闻，我来自山，子之唆明，我钝而顽。道既云异，谁从知我？我思其厚，不知其可。
　　于后八年，君从杜侯，我时在洛，亦应其招。留守无事，多君子僚，罔有疑忌，惟其嬉游。草生之春，鸟鸣之朝，我辔在手，君扬其镳。君居于室，我既来即，或以啸歌，或以偃侧。诲余以义，复我以诚，终日以语，无非德声。
　　主人信谗，有惑其下，杀人无罪，诬以成过。入救不从，反以为祸。赫赫有闻，王命三司，察我于狱，相从系缧。曲生何乐，直死何悲！上怀主人，内闵其私，进退之难，君处之宜。
　　既释于囚，我来徐蚶，道之悠悠，思君为忧。我如京师，君居父丧，哭泣而拜，言词不通。我归自西，君反吉服，晤言无他，往复其昔。不日而违，重我心恻。
　　自后闻君，母丧是丁，痛毒之怀，六年以并。孰云孝子，而殒厥灵！今我之至，入门失声。酒肉在前，君胡不餐？升君之堂，不与我言。呜呼死矣，何日来还！
　　○韩退之祭房君文
　　维某年月日，愈谨遣旧吏皇甫悦，以酒肉之馈，展祭于五官蜀客之柩前：
　　呜呼！君乃至于此，吾复何言！若有鬼神，吾未死，无以妻子为念。呜呼！君其能闻吾此言否？尚飨！
　　○韩退之独孤申叔哀辞
　　众万之生，谁非天耶？明昭昏蒙，谁使然耶？行何为而怒，居何故而怜耶？胡喜厚其所可薄，而恒不足于贤耶？将下民之好恶，与彼苍悬耶？抑苍茫无端，而暂寓其间耶？死者无知，吾为子恸而已矣；如有知也，子其自知之矣。
