<!-- { "loadSidebar": true } -->
　　大祖高皇帝建都察院专治刑狱蓝公子贞及詹徽为都御史未几徽专任而子真左迁漳洲推官高皇帝慰谕而遣之几月而漳洲狱空属县南靖为山贼焚刼而县以民反闻军卫将出兵屠之公力请止单骑临视得其状白免获数万人公既没十有余年而其子日省请予表其墓于乎是非直道阴德故耶其世系百行翰林胡公光大铭已详不复赘为之诗俾读而歌思之蓝君中山自唐家吉宋季勤王连婣帝室烈烈文山忠贯日月研席深交矢死铁钺有孙万宇是曰瑞轩义质早凋笃庆后昆显赫麟棷瑞轩玄孙少失怙恃克由仁义慈训成之祖母王氏而亦盛宗泽流无纪天假续之迪其敏聦洞究经旨旁愽子史夕惕惟夤不慕青紫弱冠遇乱扶携奔窜主干仁里横经讲贯贼不忍兵几至化成匹休古史善效有征天朝洽一归安其家葢衍其学金辉月华三征七辟诏书旁午翻然振志教于人府抚民奕奕靡有亲炙教成浩归兹欲敛迹初志弗成高皇特旨　召擢重官朝纲以明进退从容识邪与正夫语丁宁海滨用靖隐德所覃活者数万草然不磨有读毋慢 

　　○处士张公 

　　余尝诵乡先辈传君与砺刘君仲修所为高明楼诗称张君明之隐德知其必有子孙也及尝游新淦识张君务本君明之子也少有羙誉为新喻学官见元室将乱弃官隐居种菊自娱口?夭傲一室因号曰西窓自予见之时鬓皓白神采和畅论议精确其妇翁盖滕君王霄之子杜于凎邑以女妻之此其时家富累千金连姻贵室独能不为富贵所溺超然觉悟中更乱离晚处穷约无芥蔕于其心者予又知其必有贤子孙也其族子伟慷慨好义尤与予善每为言西窓有子孙之贤予虽未及识而又知其族之多贤子孙之贤无疑也予有所亲黄叔昭谪辽海致书言张君文亮之文学行义不媿古人既而见之乃西窓之冡孙也初为县主薄令为学官母丧服阕奉状来请铭其先君之墓按状君韩息消字子微系出唐曲江文献公九龄之族而文定公复显于宋世家吉水之北门高祖讳国华宋末避兵于金城之秀峯门因家焉曾祖讳得新字鼎叔家故饶财尤好施与泽梁达路多所修葺未甞示矜人以为德祖君明也性踵善义以笃于君生十余岁诸经传注已备诵不遗乡先生陈玊樵最奇重之曰是子有性遇乱奉新抚弟称孝友尤着敦厚之誉元万户锺君清远老废于家无子惟一女与清远素相善者欲求子微婿畜之西窓以长子不许清远曰君惟知已顾我老无子得子微之厚孝敬以付托终老身身死且瞑目亦君子之盛德事也其可我辞西窓许之子微往来二氏尽其供飬人以为难尤务勤俭不喜浮华既而清远死而族求分财产即叹曰尔锺氏物也我何其焉其居室悉推与之别为小屋以居而奉外姑尤谨人皆称其义洪武乙亥三月六日得微疾呼诸子嘱以善奉大父及外祖父言讫而逝年五十二子男八人震文亮曰旭曰昕曰昭曰暄曰晹曰暐曰暺女适表庆锺氏后八年卒而文亮归始克合葬于邑之善政乡藤桥诸山之原余谓君之义可表也为铭诗曰世大隐德不侈其报报以后贤其侈可较询之张君轻利若尘推与弗取行义为仁纷纷薄俗争欲忘亲尚或观此盍亦还淳其庆可观我铭不诬有诽无劝人则非矣 

　　○翰林院检讨廖君　 【甲申】 

　　于戏余读甘棠之诗而知古之人善政遗结于人心久而益着愈远而不忘也然岂常多有哉予友廖君敬先奉诏起修大祖高皇帝实录既至而事毕　上曰是老儒即以为翰林检讨余退以告同官曾君日章王君汝王梁君用行皆举平君额曰昔吾县之父也问之曰岂弟哉古人不是过也廖君卒于官三君子哭之尤恸鸣呼好礼君子者或不恤小人善抚微贱者或骄于士大夫方以有上者或好而佞已为守则易尉而为尉则凌守也惟岂弟者庶几□是也岂不可全人也廖君之为县也其礼于士大夫君子可见已其初为丞怀庆之河内当西北之冲邑小事烦又当新附军旅所过供具浩穰县令久阙积不治廖君时年尚少也不数月政成郡守王兴宗宿望老成然严难事大叹奖以为不可及县清化镇啇税多陷匿布政司官来捕执其首为奸状事连迁余家征逋巨万不能定遂以委君君视百姓如家也区画贫富相补不数日足其所征逋布政司大善更置酒为谢而去君考满既垂发戴白拜至属道路多至垂泣者既至　京师时方以苏州为难治而属县吴江尤号繁剧朝庭谓君及兴宗俱有名也乃以兴宗守苏州而君丞吴江兴宗遇剧务辄以委君不得专治吴江也有富民二氏以水决圩田事数年讼不已至闻朝庭下有司督其理屈者沋氏修废圩岸几数十里岸废决已数年上下高深六数十尺弥望水决无迹可求而沈氏文以富闻天下兴宗谓使他人督之将谓其贿所溺事不集又烦朝庭遂以语尝他官他官亦皆恐惧莫敢往兴宗大言曰宜莫如廖县丞也君欣然往督其役为之方法巧思出人意表如期而毕沈氏亦深德君惟拜谢而已不敢发一言君精敏绝伦吏抱文案藂杂手署口诀倾刻而毕令簿拱手叹服未尝疾言遽色也使民皆不忍欺兴宗俱满考当去老稚遮道去不得行君后坐为人连累谪凤阳河内吴江之民就视之皆倾相望于道其居者夜则焚香祝之为之祈福人或问之曰君何以能得人心如此也曰吾不知也君视百姓犹吾子耳呜呼兹非但能鼓舞有才者之所能也君讳钦以字显宋御史中丞刚之裔七世谦字益仲受学于朱子之门仕为吉水县尉因家于县之东溪高祖彦翁曾祖季崇祖明德世为士父观字观民始于乡之双峰下号退省翁卓然独行君子也自言平生未尝对俗人一饭与予先君子交最好笃于教子积书至多君为儿时从先叔父刑部公学易君之弟敬存亦从学竞爽刑部公叹此廖氏双明月珠也君又从罗如箎先生受诗经名誉日起国初兄弟俱应江西进士举不中君召试　京师优等历仕至今官君壮游南北闻见充拓诗謌清丽而时发其奇雄文章典雅屡考试贡举川广之人士莫不谓君为藻鉴权衡也君之季弟敬已刚介寡合特与予善而君诸子自勤自廉兄弟尝仕而休也予与黄季岳兄弟过其家焚香看图画月明饭酒庭中徙倚竹树下出浴溪水中行歌相荅及君幸同官昕夕相见自勤为蜀府纪善来巧相值谈咲论旧俯倾湏臾而君遽以微疾不起万古永诀夫在常情如何其可悲君自永乐元年四月十一日拜翰林之命継修文献大成日务纂书业而未就以二年四月朔得疾寓会同馆先是予斋宿与坐夜语其孙祖还侍侧忽谓予曰是子聦敏可教惜吾恐不见其成立也乡人僚友问侯日相属四月十日夜遂没享年六十三妻王氏士族有懿德子男四人长自公省亲于冀北道卒予尝为之作传自勤自廉自谨皆儒雅自勤英伟善谈论知名当世自廉力学善为诗五月得讣告即涉大水来迎君之将归葬于乡山之原且奉状乞为之表将刻右揭之其墓君有女适陈伯玮胡方平有孙祖还祖回祖归祖欢祖兴世有庇赖也已于戏尝闻君孝友笃至为弟受罪自诬服感动狱吏为之垂泣涕 
　　天子初见间所惊见即以民疾苦对故能至　天子称道之卒也遣医劳问叹息之而吾党之士皆痛悟之他日史馆官不传之孝友必传之于循吏也 

　　○户部侍郎刘君 

　　宋皇佑元年冯京榜进士先茂州公希孟三举推恩特奏与吉水董偁兄弟四人及杨纯师刘良肱俱及第董世家流坑杨世家土?并塘先世家东门刘世家潢溪里今三百年来子孙犹相往还也诗书之泽岂不长哉良肱仕至通判蕲州其先家亿田里其讳鄷始迁潢溪良肱后世有显德洪武庚申诏以翰林典籍戴安之举特遣使征刘龙仲海以为户部侍郎良肱之十一代孙也非世有积累其能然哉初仲海少时也淳敏异常几冠遇元末大乱其父方远与其诸兄举宗奋义推申斋刘先生之子子永为盟主子末兵败走方远力战为贼所杀宗族无少长皆死仲海独与祖母彭得脱流离奔窜无宁岁余年祖母病新愈闻有兵至即付之匿山谷中复闻兵益近祖母曰盍去诸涕泣不可遂为兵所执至郡城军校令赋诗立就乃舍之奔还而祖母死矣负土为坟屡绝而苏人皆称其孝其为侍郎未几左迁为达县主簿九年民皆德之归家治生笃于教喜宾客意度蔼如也其寿七十有一其承宗承安承训承裕其墓在里大水磨店坑之原其丧祭一仿朱子所定其遗言皆出于正云 

　　○元乡贡进士周君 

　　宋承中华之统三百余年致治几于三代不幸辽金二虏糵牙其间至于元氏遂以夷狄入而代之诚有天地以来非常之变然一统者亦几百年有不得而废之者于是正统之论益纷纷然矣当元至正中危素始建言修宋史而二虏皆有故臣遂为三史于时以布衣慨然争之不合径去者吾家季大父伯中与里人周公以立也岂非伟男子哉盖当是时得入史馆以为至幸一俛首听事即富贵可指得而二公不屑也其视区区之富贵为何如哉以立所上书万言其畧曰辽与本朝不相涉又其事者已具五代史虽不可论也所当论者宋与金而已然本朝平金在先而事体轻平宋在后而事体重宋之为宋媲之汉唐而有光辽金之为辽金比之元魏而犹歉或曰金人尝甘心于徽钦靖康统绝则金当续矣臣愚应之曰周幽王尝陷大戎之难平王东迁宗周黍离矣仲尼作春秋乃明尊周之义周之统未尝繇幽王而绝也晋怀愍亦罹青衣之辱元帝南渡神州陆沉矣朱述纲目亦申帝晋之义晋之统未尝随怀愍而遂亡也圣贤经世立法正以存天下之大防焉耳书奏不报伯中复上书当时惟揭文安公与二公言合同馆皆雚然以为狂揭公深是之而不能主也呜呼虽一时废不用万世之下虽与日月争光可也季大夫之没以至正庚子周公没亦以是岁距今永乐丙戌春秋四十有七而公之孙岐凤为国子学官奉其族兄宽仲容所为公行状请为文表公之墓余不敢辞按状公讳闻孙自以立世家吉水之泥田其先自吴将公瑾之子都县侯胤居庐陵以卒子孙由是家庐陵之乌东至隋有讳汾翁者为会稽剌史遂复荣显又一世以唐长庆中徒家泥田遂为言水人高祖子渊宋上舍生祖泽之擢宏词科号磻洲先生当时之称大儒若郭湜溪罗涧谷皆门人也为阵书楼时称书楼下周家磻洲年八十余乃卒赵文敏公以道学称之祖镇国与兄世国俱登咸淳进士第世国仕直宝谟阁以论事斥贾似道忠言谠论天下诵之父厚素奇受之手写汉书以授而戒以无近名公由是从事于愽约至夜不就枕当食忘飡精思力践问办炳如也母宋夫人疾病病逾二年昼夜侍不觧带终丧哭泣几不能生至正辛巳举进士明年会试得乙榜特赐燕□文馆赋诗揭文安公大称赏之遂荐入史馆由是也财数月径题为鳌溪书院山长丁父忧服除为贞文书院山长弟子弥进与磻溪时相埒也免斈田逋租小民甚德之已而遇乱还乡里挨人宗谨倾货奋义为保障公为之谋主一日谍报群冠谋攻刼之宗谨以众寡为忧公方食笑曰寇虽众皆鸟合我兵保乡井人自为战吾宗不可一举足誓与乡闾俱存亡贼闻果散去宗谨由是保障十余年公启之也丙申载贡居前列行省以便宜除白鹭洲书院山长寻擢袁州教授未及赴而乱已极行中书省大参全公领兵数万来吉公为画取袁城策手写数言年甚备不能用公隐于新凎之石洞其后全公果败而公亦寻卒矣年财五十四葬吉水大畬山之原公娶罗氏有妇德后公八年卒子男一人曰会子嘉先卒曰观子宾以弟元瑞之子为后也女一人适福州卫知事孔体忠孙男三人岐凤其长也为之表而系以诗曰 
