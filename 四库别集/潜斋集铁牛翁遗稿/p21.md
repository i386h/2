<!-- { "loadSidebar": true } -->
　　勔勮勃王家三珠树也第乃翁福畤有谀儿癖虽然有子如此亦岂易然哉谭氏一门父子昆弟长编巨帙照映乡国独以乃翁平生所着掲之篇首而归尊焉其贤于谀儿也逺矣
　　陈氏与子请字跋
　　陈检阅以仓扁术过余为其子请字子既冠窃有志于学父执名之曰景仁余谓仁之道大不可若是其防也字之曰恕翁求仁之道于此为近夫子曰有一言而可以终身行之者其恕乎子其勉之
　　跋马子恢家藏三贤帖
　　观紫阳先生笔帖于百载之下于其人不于其书论鹤山先生交道于百载之上观其人亦观其所与而已愚于此得二道焉后学潜斋何某端拜敬书
　　或问于湖字帖于晦翁先生曰世人重于湖字何也曰好是他不把持爱放逸故也尝恨不得一见其真迹今于马君子恢家藏得观其所与乃先公鹤山交际之帖三复信然拜手敬书
　　昔人评山谷帖谓其书入神品盖山谷纵横变化自成一家不肯随人后其司马攘苴兵法之竒阵也后之人未梦见太史而好竒者鲜有不血指者矣
　　跋何玉华南山八咏集
　　宗家逢原儒谕以髙使君南山八咏寄教且征和篇盖南山何氏祖茔在焉至元戊子尝道分阳适与诸公清眀上塜之集陵前八景犹依依在目今得诗如见兰亭茧纸尚想山隂遗事俨然也敬次前韵以归且书尾以证他日云
　　徐主簿仲修老子画像賛
　　颀然其颡华然其颠身有极后心无极先人谓尔生夀八百年孰知既死夀亘乾坤人谓尔教经五千言孰知一嘿言满八埏无名可名强号元叅前如见在天地根
　　夹谷签事生祠賛
　　昔日何居取我衣冠而褚之今昔谁居于吾乎厦屋渠渠四牡维骐六辔如丝望之俨然而威即之温然而慈噫天不复兴礼乐则已如其礼乐防公吾谁与归
　　石崖侄孙写神求賛
　　有頯其颡有泽其頄謷乎其虚而不与物移厉乎其觚而不与世畸持此以浮防天地恶乎然乎知欤愚欤犹使或者得以写其形似何居吁是殆见未善者机也
　　夀星画像賛
　　伎青鹿兮章舞白鹤兮虹裳神人俨兮云上夀千嵗兮未央
　　賛汪爱莲谕食牛
　　天使牛耕民乃能谷既食其力忍食其肉恶死爱生万生同欲力不人竞俯首就戮暴殄物命恣饫口腹太上好生昭示祸福人能戒欲天为锡禄仁哉爱莲欲并生育明听告言矜此觳觫
　　林同舍求初心大字并賛
　　复下一阳动于重隂及此善保天地之心
　　富山方表叔求写神賛
　　其颡隆然其额丰然髯之皤然顔之酡然其居也不为人后其动也不为人先于以养生于以引年是虽畸于人而独全乎天
　　蛟峰先生画像賛
　　大原孔孟的派朱张忠恕毅刚大直方义存出处道系存亡立言垂后徳久弥光
　　林子敬写神求賛
　　尔形矍矍尔目铄铄两足卓荦天涯海角袖有椎凿摧山撼岳虎匿龙逃六丁眙谔或者不知问其所学则掀髯而作曰吾服儒服冠儒冠吾从吾朔而吾进于其技故人诧我为青乌为白鹤
　　眀叟髯弟写真賛
　　有髯枞枞突成一公歴世孔疚弱外强中不矜已独不诡众同有儿綦屦有孙扶笻聊适吾分以夀厥躬
　　毅斋画像賛
　　尔形颀颀尔貌竒竒使位称夫人命偶夫时则其仕当路食太仓畴谓非宜而其受食于天乃如彼何居虽然子之齿其犹未其方来者固未易知
　　写神自賛
　　痴形陋貎瘦骨羸肌跻之班行而华黻之则若将凂休之田野而被褐之则谓之宜岂尔前世固鼔枻而渔钓或荷条而耘耔不然何其宿业之未尽而习气之余遗虽然衣敝不寒食粝不饥尔其蹙额攅眉伥伥然常若不足者何居问之一世一世不知尔其独抱此心悠悠然而与百世以为期
　　祭蛟峰先生文
　　天生哲人千载一期固有负经纶天下之志乃至鬰于数而不得以竟其所施当其鬰而不逹不惟人不得以致其力虽天亦不能违自古大圣大贤与夫一世之豪杰不得志以死者何限而卒不得以救夫时惟公声名在天下功业在方册而其蓄大发宏潴深流溢识者方望其福泽之被天下使匹夫匹妇之不余遗至有不得以尽如其意者时耶命耶吾不得而知十数年来每一进见但见其忧忧戚戚扼腕而攅眉穷逹仕止惟义惟命公岂为一身区区者之私故其语及民事则为之太息而歔欷畏天命悲人穷固圣贤之责而民之痒疴疾痛公忍视之藐焉为手足之痿痹然力不能扶则已何为自鞠自苦以至于斯又况世之所谓孤臣者其虑患之深而操心之危麟折其足而奠楹拽杖泰山之頽其忽而君子此心固非众人之所能识而其事亦知与不知者之所深悲民失所怙士失所师九原不作公全而归呜呼天地无穷事防无极愚以是悲吾道之孤竒盖棺事定公之生也无愧固未知后死者之何居百里絮酒一束生刍黙鉴此心尚其来思
　　祭山房先生文
　　士生天地间要不偶然盖有数存其盛衰闗乎时运消长系乎斯文是非人之所能为而委命于天者为之吾固尝歴数一代之人物上下数十年间凋谢殆尽而奄奄如木之遭霜落落如星之向晨岂果时之不齐而斯文将至于夷冺乡之硕徳伟望今防何人如吾山房先生者才有用而其位不满学未尽试而志不克伸謇迍邅乎吾道而重以多故之忧殷鸡呼起起而偶值夫龙蛇之厄辰天之降防吾是以伤夫折足之麟追惟畴昔每握手论议至于书问之相闻惟长吁太息为之蒿目而眉颦患难相救骨肉弟昆惟气同而志合故情至而义敦睠兹交道匪直旦暮不知者谓近托乎婚姻今遽如许吾谁与亲天不愸遗一老后死者何足与于斯道而复嗟夫嵗月之流驶世故之惊奔静言寤擗不可重陈疾不及省讣不及奔痼于衰病负咎奚云缄辞絮酒老泪盈襟寄此情血天地鬼神呜呼哀哉尚飨
　　王石涧临清诗藁防
　　石涧兄我先人甥也长予六年幼学时随吾先姑归吾家予方童丱兄与儿辈争念诗文已跨人先及长为举子业不肯落人后近世学者废举子业好尚为诗石涧于好尚中独如曾子嗜羊枣脍炙之美不能以易毎一过予辄以所自为诗奋髯高歌如曾子歌商声满天地闲居闻此一大乐事也今年春予卧病菟裘石涧来访出诗一大编曰予近作也愿求一言以自信开巻读之盘空硬语掷地金声使人惊喜以年考之石涧八十一矣其精力不衰笔力愈劲如此病乡持玩纾忧娱老之一助也石涧进而年过九十授尚书九十五作抑诗使吾及见防当黄髪相看一笑大徳癸卯正月既望潜斋何梦桂敬序


　　潜斋集巻十
　　钦定四库全书
　　潜斋集巻十一　　　　　宋　何梦桂　撰杂文
　　分阳麻姑桥疏
　　生仙夸两乡在分阳夐隔风雨麻姑去千载看沧海防变桑田长桥己堕虹霓横河久无乌鹊圯上老人编书莫问谷中道士倒影犹存春水隤堤纵有三石牛不能经济山流防却教驷马车何自往来拟创宏规仍复旧贯莫道三家市无千金子须向五路头结万人縁百八盘行路甚难那狭世怎堪着脚十二月舆梁未就这好事须做到头众力共成隂功无量
　　麻岭造庵疏【并序】
　　麻姑岭介万山僻处行道人久病之兹鸠众縁结小庵以为往来顿息之便愿相与乐成
　　麻姑岭上一行跨六七里山塲木客巢边众议结两三间店屋鸟迹盘盘穿窈谷鳌峰矗矗接层霄前不店后不村风雨何所于避来时朝归时暮水火何自而求才办得茆把与盖头一任你草鞋牢系脚人家布施三钱五孔积少成多胥宇告成万古千秋结縁方便
　　童道人立庵
　　至元庚寅秋叅政高公提军入长乐境平九都乱白莲道人童普兴得一生于万死中既而为驱又复生还是虽叅政公再生之造亦惟佛力故佛经有云我若向刀兵刀兵自摧折我若向镬汤镬汤自枯竭乃今始信佛不妄语其故庵半为兵燬其存者民复拆而为薪欲报佛恩无地兹有善识童觉定舍庐为庵舍田地为供复以普兴为法嗣将以续佛慧命普施无量是心即佛要是佛防中人相逢不偶其自今以往式引勿替自一灯传至百灯千万灯东林一防千古俨然至元壬辰中和节潜斋居士书
　　叶道判修天乐观疏
　　碧洞仙人当年一去访桃源防度春风青溪道士【道判叶法善】今日重来见桑田倐成海水维此地四百年香火为吾邑第一所道塲摩挲绍兴名胜之题碑问讯宣和盛时之锡额鼎湖龙去空遗前代衣冠华表鹤归不记旧时城郭风雨空堂虫蛇穿壁荆榛破屋狐兎上门魏伯阳之炉灶无烟辕弥明之头颅半雪三清殿在岿然鲁室灵光五季钟存俨是汉时铜狄意有神眀外防要令嗣续中兴愚公立志可移山精卫有心能塞海虽天外事也由人做柰世间财不是鬼输豪门富室总大檀那别馆离宫尚多孙子若不靠诸土信士善人乐助岂不教一方灵坛古迹终休不言虚注虚题只告旋捐旋舍大家挥金指廪有虚空无量圣师在上鉴临终身换水添香愿世界一切众生同归仁夀
　　状元坊施茶疏
　　暑中三伏热岂堪大驿路往来渇时一盏茶胜似恒河沙布施况有竟陵老僧觧事更从鸠坑道地分香不妨运水搬柴便好煽炉熁盏大家门发欢喜意便是结千人万人縁小比丘无遮碍心任他吃七椀五槐去
　　修章岭路疏
　　半生赤脚行遍江南道五十四州老去白头怕说章岭路三十二折星斗在三峰髙处云梯从陆地上来万石棱棱鸟迹参差一迳盘盘羊肠屈曲蜀道难难矣青泥犹是康衢庐山高髙哉丹崖特其夷壑惟此鼪鼯蓬藋不堪车马轮蹄村翁长记儿时尚存好路山妪久成鬼録仅有荒基伊欲再结小庐重开大道虽问讯山猿何曾绎路柰摩挲石牛不觧粪金须结众因縁共成大方便此日工执椎徒荷锸直需夸娥氏移去此山他年车击毂人摩肩免使楚野女相逢狭路逺来近恱里咏涂歌
　　鹤鸣寺修造疏
　　丛林最胜记当年飞鹤开山梵宇将頽向何处野狐说法堂上夕天罗象纬藏中雨潦化龙宫不堪拄地撑天只恁喝佛骂祖待坐到芦芽穿膝怎得这茅把盖头须得佛中人共成天下事譲禅师摩砖成寳镜小比丘自当努力向前给孤独布地作黄金大檀那莫要甘心退后一文布施万劫因縁
　　为僧作圣节道塲疏
　　伏以寳册进东朝天拱八千春之遐筭玉巵奉南面世逢五百嵗之真人穹垕荐嘉臣民賛庆兹盖恭遇夀和皇太后徳偹坤元适遇宴侈瑶池之旦皇帝嘉新干防又当瑞腾虹渚之辰子后母先天造地设今古实为希遇气运甚属难逢是虽介福王母受兹然亦万年天子不已鹤驾通宵而龙楼问寝凤阁向晨而鸡旦入朝春满两宫天齐万夀生喜逢于佛日祝愿效于封人恭率缁流拜于金相使君亲之年天地之久盖人民所系社稷所闗天命申其用休君子谓之善祷徳必得禄徳必得夀舜与母以齐休神防时怨神防时恫文偕任而同福伏愿龙天昭鉴鸿祉来崇
　　青原禅师题化修造疏
　　青原七祖道塲江西第一胜地自前溪月落东岭云归上下千年寂寥久矣古刹頽圯东支西倾欲彻而新之非大力量不能成就辄持短疏上叩檀那兾发菩提心欲成大胜事
