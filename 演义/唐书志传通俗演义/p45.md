<!-- { "loadSidebar": true } -->
　　却说高祖集文武商议曰：“朕始创仁智宫，将报皇祖考之德，卿等以为谁可奉此宫事？”谏议大夫苏世长奏曰：“太子建成慈仁慎密，可居之。”高祖大悦，即下诏，着太子出守仁智宫。诏下数日，高祖亲率文武幸仁智宫，群臣各侍从随行。齐王元吉、秦王世民亦在行列。建成已先知得高祖亲幸其宫，准备迎接。密遣人告元吉曰：“秦王深得内外心，若不因便宜图之，吾等危亡无日矣。”元吉闻此消息，即与郎将朱焕议曰：“日前嘱君之事，在此一举。若事成，自有重用。”朱焕曰：“受君之命，敢有违错！王无忧。诛秦王，吾之任也。”元吉即以兵甲付之，使其先入宫中，候有动静，即为内应，朱焕领命去了。元吉又虑秦王侍从者多，先着校尉桥公山部甲士于宫门外拦截，不许混入。

　　此时齐王分拨已定，遣人通知建成。次日，车驾已到宫中，公山等惧有变，亦不免祸，迳入秦王府中报知。世民听得大惊曰：“我得何罪，太子欲害于吾？”即入宫诉知建成欲谋害事，正遇宁州人杜凤亦言此事。高祖大怒曰：“骨肉如此，何以正外侮哉？”即遣校尉张田收建成问罪。众臣皆奏曰：“陛下以太子居仁智宫，为社稷计也，虽有奸谋，未见实迹，乞宽宥其罪，而问其属。”高祖怒不息，因下诏捕其所属王珪、魏徵及左卫率韦挺、舍人徐师谟、左卫车骑冯世立，欲杀之以薄太子罪。孙伏迦曰：“太子所属罪固有，谋秦王出为一朝之故，其臣犹有未知者。今若并杀之，足显太子有叛意也。陛下虽（惟）召太子问之，其冤自白矣。”高祖从之，乃手诏召建成。建成闻诏来召，惊惧不敢往，集官属商议。师谟曰：“事已败露，不如举兵诛秦王为名，国家可定。不然患及身矣。”建成将从之。詹事主簿赵弘智谏曰：“太子若此举，我等皆受灭门之祸矣。今秦王已知殿下之谋，其府中将士环（擐）甲待战者，不下万人。若与之比量，其能胜乎？如今之计，称皇上有诏来到，虽损去车服，屏其随从，轻往宫中谢罪，庶明无此事，尚可及也。何乃速为受罪乎？”建成依其议，乃入见，叩头请死，投身于地不能起。帝怒不解。众臣力劝之，乃下令囚于幕中。

　　时秦王在旁，欲与之分辨，见上囚了建成，亦俯首不语。忽边廷飞报：“庆州都督杨文干发兵反入宁州，杀死守臣，声势已近宫廷矣。”高祖惊问众臣曰：“贼近仁智宫，谁可讨之？”秦王奏曰：“文干竖子耳。官司当即擒之。就使为祸，亦刻漏之矣（失）。正（止）须遣一将，可致麾下，何重劳圣虑耶？”帝曰：“文干事连建成，恐助应之者多。汝宜自行。若事平定，还朝立汝为太子。吾不能效隋文帝自诛其子，当封建成为蜀王。蜀兵衰弱，他日若能事汝，汝宜念骨肉亲以全之。不能事汝而起叛意，汝取之易矣。”世民领命，即部兵出征文干，不在话下。

　　却说元吉见秦王既行，乃入宫见高祖宠妃张婕妤、尹德妃曰：“秦王自私金帛，或皇上有所颁赐，彼辄谏止，封帑簿，非有功者不得支。上因止而不赐。今又欲专功于外，希图其赐，使娘娘等不见府库服玩。若今复以建成为太子，他日得君位，尔宫嫔无不富贵者矣。”德妃曰：“王无忧。我见上，自有解说。太子之位，必复矣。”元吉喜而出。遇见封德彝，亦为建成言之。德彝曰：“明日朝见，力为君奏此事。”元吉曰：“事若就，必当重报。”遂与德彝别。次早高祖尚未出宫，张婕妤与宫妃皆为建成游说曰：“海内无事，陛下春秋且高。昔日曾赐诸王宴享，秦王辄悲泣，正为嗔忌妾属耳。若陛下万岁后，秦王得志，妾属无遗类。东宫慈爱宽洪，必能全养我等。今被囚废之，唯陛下为臣妾保善后计，复其原位，斯有望也。”言罢，皆悲不自胜。帝恻然谕之曰：“待孤与群臣议之。”遂出宫问及建成之事。封德彝奏曰：“东宫有长者之量，为内外所容。虽一时有忤陛下，乞赦之，使其得改过自新，苍生蒙福也。”高祖曰：“寡人曾许于秦王。如复东宫之位，无以示信群下矣。”德彝曰：“立长不立幼，国家之大体。秦王弟也。太子君长，陛下立之，自可以塞众议。何谓失信耶？”高祖闻德彝之言，意遂变，赦建成之囚，召入责之曰：“尔今兄弟，自当和睦。虽念王业艰难，各保其位，无复为相残之祸。后再不轻赦也。”建成叩头受命。高祖遣还守京师，惟归罪于王珪、韦挺，并流巂州去讫。

　　却说秦王进讨文干，兵未至宁州，文干被部下所杀，以其首级来降。世民班师，见高祖，奏平服之功。高祖大悦，将文干首级传示京师。下诏回长安。

　　范氏曰：建成擅募兵甲，以危君父，其罪大矣。高祖不以公议废之，乃惑于奸臣之计，牵于嫔妃之请，致使兄弟不相容于天下，皆高祖不明之过也。

　　静轩周先生有诗断曰：唐于眷属得登庸，谋议纷纷非至公。龙竞腾空云扰扰，雁排乱齿雨濛濛。岂知骨肉天亲内，复作兵戈剑戟丛。俯读仰思深可慨，原归高祖不明中。

第五十四节 秦王承诏征突厥 张谨调兵战颉利

 　　却说唐高祖车驾已归长安，太子建成迎接。群臣参贺罢，高祖曰：“东宫僚属，不以仁义训导，使建成蹈弗赦之祸。今后虽（惟）选硕德老成者辅之，庶能保其位也。”众臣皆以：“中允王珪、洗马魏徵，是二人才德伟闻，陛下可赦其罪，必惩劝太子于有道之归矣。”高祖允奏，特赦二人之罪，复其原职。又诫秦王曰：“自后兄弟各齐心辅治，勿越分而生异心。国法必所不容。”世民顿首称谢。

　　武德七年秋七月，突厥入寇，边廷消息报入长安，高祖大惊，慌聚文武议曰：“孤素知夷狄反覆无常。今秋高马肥，大举入寇。若一旦人马到长安，何以当之？”群臣畏惧，皆曰：“突厥所以屡寇关中者，以子女玉帛皆在长安故也。若焚长安，陛下迁都以避其锐，则胡寇自息矣。”高祖欲从之。一人大呼曰：“不可！”众视之，乃秦王世民也，进前曰：“夷狄为患自古有之。陛下以圣武龙兴，所征无敌。奈何以此贻四海之羞耻，为百世之笑乎？愿假数年之期，臣请系颉利之颈，致之厥下。若其不效，迁都未迟。”太子建成谄之曰：“突厥犯边，得赂则退。秦王外托御寇之名，内欲总兵权，成其篡夺之谋。”言未毕，一人出曰：“秦王之论，金石之言。主上便可举事。何必纷纷以动众议耶？”言者乃谏议大夫苏世长也。高祖乃改容劳勉，诏世民将兵出豳州，以御突厥。史断云：高祖每有寇盗，辄命世民讨之。事平之后，猜嫌益甚。

　　却说秦王以李世勣为参军，房玄龄为参谋，点起大兵十二万，潜出长安，径望豳州进发。正值初秋天气，红尘极目，雁阵南飞。后人有《塞曲》二首，单道出征将士，遇此萧条光景，亦只得弃家而行也：

　　吹角出辕门，军中寂不喧。塞鸿惊阵起，胡骑隔河屯。箭劈秋云黑，旗摇落日昏。腰间双剑在，犹未报君恩。

　　又曰：

　　出得长安道，秋云一望赊。野狐啼古堠，磷火照寒沙。铁甲秋风冷，牙旗暮雨斜。单于犹未灭，战士莫思家。

　　秦王屯兵胡堡，先唤程知节、秦叔宝曰：“你二人先引五百军去守雄关，敌住胡兵。吾自随后持兵来也。”叔宝曰：“颉利突厥二可汗举国入寇，连营三十余里，势如丘山。大王如何只与某等军五百去守隘口？胡骑掩至，将何策以御之？”世民曰：“吾使汝等少带人马去，必有所主。夫出兵之道，先察天时，次审地利。今近秋半，必有霖雨。胡兵虽有数十万，安敢深入险地？故不以多军付汝，恐受苦。吾以大队且屯关中，不过一月，待戎狄自退之时，天必晴霁。此时，吾以大军随后掩之，无有不克。汝何多疑哉？”房玄龄亦曰：“昨夜观天文，见河汉毕星失度，此月之内，必有霖雨也。大王之见，的与天机符合。秦公但去无忧。”程、秦二将领兵而去。世民与一班战将张瑾、程名振、殷开山、段志贤等，各备军粮马草，以防秋霖。

　　果是未数日天降大雨，盆倾瓮氵塞，淋淋不住，豳州城外，平地水深三尺，旌旗衣甲尽皆濡湿，粮运阻绝。胡骑饥疲，器械顿弊。大雨三十余日不止，马匹多毙。夷人不服水土，往往病黄而死。东营大将阿赤环入见突利曰：“天时久雨，骑众疲弊。大王若不退回，必被唐军所算。且目下牛马皆死，粮食不继，非攻敌之计也。”突利曰：“游骑报知，唐军已屯雄关。倘今便退，世民有追兵，何以御之？秋雨落之已久，不日开晴，愿与卿等决战。唐人有军饷可资也。”突利虽是严令禁之，胡人如何止约得定？忽报：“秦王大军已近豳州。”〔突利曰〕：“唐军冒雨而来，山坂浚滑，正好乘其疲而战之。”即约东营颉利可汗，率万余骑，掩至豳州城下。唐军立营未定，见胡骑一涌而来，皆惧不敢出。世民乃引殷开山、段志贤等五万人马，摆开阵势。对面颉利可汗跨马立于门旗下。世民马上扬鞭而言曰：“国家与可汗和亲，何为负约深入我地？我秦王也，奉命来讨汝等。可汗能战，独出与我战，若以众来，我只用百骑相当耳。”颉利不知其意，但笑而已。世民又遣李世勣曰：“尔出军前，如此如此说之。”世勣跑马出告颉利曰：“尔昔与我主结盟，有急相救。今乃引兵相攻，何无香火之情也？”突利亦不应，胡骑各面面相觑，欲战不战，皆有退意。

　　房玄龄见虏阵不整，驰入见世民曰：“大王渡河，吾引兵急至，二可汗不足破矣。”世民曰：“吾且疑之，彼必自乱。”即轻骑突出阵前，引数十骑欲济沟水。颉利隔岸看见世民轻出，又闻香火之言，疑突利与世民有谋，乃高叫曰：“王不须渡。今日非战斗之会也。但欲与王申固盟约耳。”言罢，即引胡骑退回。黄昏雨如注下，世民亦收军回营中，谓诸将曰：“虏骑所恃者，弓矢耳。今积雨弥旬，筋胶俱解，弓不可用。吾有坚甲利兵，以逸待劳。乘今夜虏贼不知持防，可以挫其锋也。”众将皆曰：“王之计甚妙。”世民着李世勣守军中，自与众将夜出冒雨而进。至突厥营中，将二鼓矣。是夜雨益甚，胡骑各散乱安歇，并无巡禁。世民令三军呐喊，虏营中大惊，鞍马不及，只顾逃走。唐军火炬齐发，冲入虏营，杀死者不计其数。颉利二可汗黑里不敢恋战，各自逃窜。唐军大杀一阵，夺得弓矢、驼马无算。次日天明，突利可汗收集人马，已折去一停，深悔恨之。遣人于东营会颉利，欲来与唐军决一死战。

