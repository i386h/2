<!-- { "loadSidebar": true } -->
　　君补外无几仆即谪去间关江海之涯已数岁矣此时想望故旧如云月影影可望而不可亲所歉者不能具一尺礼奉候耳以故知君亦无便岂不亦黯然销魂哉时有所自得但独行踽踽无所可请语者益念君如渴耳古人断弦绝口岂不为然耶北视蜀学政责任重大道拳未弘无以表凖寔愧于里君宁不教及颙望君久闲居应有太玄等注作亦望示下开昧古人大率不独成亦不独见盖将以自验通乎万世耳君应不自吝相见无期临书兴怀万万不尽

　　●书简三 【 三十首】

　　与孟望之
　　与李亚卿承裕
　　答马敬臣
　　答王舜夫
　　与李　御汝贤
　　答李汝贤
　　答崔子锺
　　与郭介夫司业
　　与边太常庭实
　　与江宪长一首
　　答韩天锡
　　答吴野西一首
　　覆盛都宪
　　与顾顺中
　　与徐都阃漙
　　寄孟望之一首
　　覆陈方伯文表
　　答何仲默
　　荅杨举人恺
　　答彭宪长
　　与张生庭
　　与毛生起
　　与王生嘉宾
　　答郭价夫
　　与顾良爱
　　与吴约中
　　与温民怀
　　与杨用修
　　答顾顺中
　　与范师舜
　　与李本真
　　答温民怀
　　答杨达甫
　　答章以道
　　答郭价夫
　　答边国龙
　　答粹夫
　　与袁都宪
　　与袁都宪纯夫
　　与李震卿道长
　　与吴学正嘉祥
　　与张伯祥宪长
　　与王伯圻都宪
　　答君釆

　　○与孟望之

　　顷辱惠书知孝履和平感慰执事在汶上感疾闻之即与国昌遣使奉问来者曰行矣遂止及再得讯遣人则不及矣怅惘自愧无状执事孝性淳笃居哀尽礼当有以式乡人者颙望万千此中自执事归后僚友相会亦甚落莫高谈豪兴令人神爽浩发益思君尔国昌近日大巡有言仆甚惜之律身无玷御事明决虽过于通达大抵求无过举之心云尔自是一种美才国家养士未易得者岂不可惜岂不可惜君闻之应一怃然也瞻晤无期临书怅惋伏惟节哀顺变以时加护不备

　　○与李亚卿承裕

　　奉别已十稔矣流落江海之滨未缘修问荷蒙大君子不遗畴昔屡枉书讯感怍不可言伏惟际会享辰相猷赞化弘益良多足慰足慰某无似视昔疲薾甚矣无足为故旧道者所谕令侄辈皆清才俊彦稍加纯熟其成就不可量也披奉无期惟　若时为国自重

　　○答马敬臣

　　文章正宗如数祗领感谢仆自入东省以试事迫期奔顿不可言道德凉薄无以振吉士风不过随例校文尔虽勤何益执事已効于西省者宁吝一教我耶颙望万千

　　○答王舜夫

　　比者辱以佳稿见示格调清远古昔作者当不多让敬服敬服仆尝谓吾人天贠粹美得于造化亦大难事使不志道以充其质终自小尔虽谓之弃天可也古人日邈俗学固陋平居　学强记尽为文章之资求之制行应务依旧本生性气所为读书致用安望昔人之藩篱邪仆蚤岁问学无所师承亦随众致力词藻伥伥贸贸于无益之涂极十余稔及壮年以来知自悔悟回视少年已自浪过者多不可一二追复矣至今怅然大抵体道之学缓急有用于世诗文之学君子固不可不务要之辅世建绩寡矣而不适用也大学曰物有本末事有终始知所先后则近道矣盖言君子之学不可昧其本末先后之序也因高贤聊尔道之悚悚怍怍

　　○与李　御汝贤

　　顷闻荣擢颇不厌众怀亮高明决不动意也吾人羁縻爵禄中譬之牵丝傀儡由人提掇尔岂能自力为之所谓君相造命者以此况君子自见于世而取信于后者亦不在此爵位间而得意与否又何足计执事直言正气取重缙神而美正弘猷天下仰止虽暂抑于时安知非深养厚积以为他日大受之地耶惟执事信之苟不辱于道而毁于行虽州县之琐尾一卿相之自得也惟执事信之日远奉会无期冀加爱

　　○答李汝贤

　　吏回承手书见教感激谂霜驾已还西望不觉怅惘尔来谕云欲遂退闲之志此自是儒者养高之行但古人之学贵以悦亲为孝使吾之志遂矣而亲之心一有不如其愿侍奉之下宁能宴然邪此亦鄙人之心事也向来拂抑轗轲百不如志而犹勉勉以苟禄者此耳执事之志吾固不能知其大者恐亦未能过此以为学道之善也如何如何豸衣一件表信　颔入幸幸

　　○答崔子锺

　　韩生过历下得手教甚慰怀仰易之可疑者乃在先天后天河图洛书之说不在卦爻之义程朱传义已尽矣蒙示以近来友朋谈易与性著作纷然仆在都下日甚少平生取友亦甚寡不知为谁氏执事有闻可一令仆闻乎甚拳拳

　　○与郭介夫司业

　　自君到南都杳无便使不得奉闻动静甚悬仰比来敷教之下想纳福无恙人事稀疏官务又简读书进道为益弘多仆梦寐南都久矣倘天?一闲散职事与执事徜徉石城锺阜之间访二谢之遗踪吊六朝之旧物则平生之愿遂矣不知天意如人意否振之先生想已到官为仆致区区千万

　　○与边太常庭实

　　春间仆出试士不意忽遽就别怅惘可知自执事到南都累承书讯且稔台候安好无恙为慰馆陶生以未出巡不得即如意来春当有处也居省下若苟且行一事则将来者决不可阻望念之仆奔驰尘土中无一好怀南望惟愧灼示

　　○与江宪长一首

　　某顿首到长清已半月不得奉侍君子之论暵然如渴也行县一绝呈以传笑省中谒院尘如雾县里抡文卷若山絻得身便心却若不知何处是真闲此可谓无所不受用矣呵呵便足裁此附上以代晤语愧草率

　　○答韩天锡

　　所示多合鄙见容谢容谢用人先正阃帅此拔本尘源之论顾在为抚巡者何如尔余人不过慨息而止蜀中军政比之他镇狼狙尤甚求当一方如古人者眼底其谁他方来者十常八九多债公尔无??巠手久久敝而不振也振教及亦漫慨及之昔年张游击世贤即如此人亦不可得虽不能大有振刷而掺守公廉心术仁厚军士亦自蒙福今亦何可见斯人哉晋桓宣武入蜀得诸葛武侯在日所用小吏年近百岁矣问之曰武侯当时有何可述小吏曰侯在时亦不见甚异于人只没后他人便不能及尔故张公卒后予思每痛之未由承谒草草札覆致晤语尔不宣备

　　○答吴野西一首

　　示来谯丽扁语甚善但钦昊敬授之义惟天子可以当之今省下制尔恐未称且钟鼓所以报朝昏示霄更也于四时气候不相涉命以授时似亦未稳望尊裁连日官中文书酬应未得一暇不能澄思虑及诗作月晦前后此债断可偿也刻木者不湏阁　相候有即缀之未足矣古人有续貂者顾非仆乎李供奉诗集四册锺参军诗品一册盖近刻行者奉为吟哦之助李之格调锺之评品宋元以来诗人往往兢趍时好寘此不讲久矣野西为骚坛之雄无亦注意以挽颓风耶

　　○覆盛都宪

　　某顿首启沈教授自还阆中辱教翰感激无量先生以刚　之德行公平之政心事光明炳如星日岂独缙神知之而海内有闻者皆知之况某曾侧席奉教于患难之际而有不谅大君子之心者哉先生谆谆谕以素履亦何过计如是伏念先生下车以来勤劳庶务罔存于逸搜剔奸蠹百废俱举诚一时之嘉际矣使体国爱民之君子视之盖有不胜其赞羡者而又何以有言乎哉大抵蜀中一切政事偷惰废弛上下习与性成久矣故一覩厉精振奋之美必骇于耳目掣其肘股宁能安之故怠缓者苦其催督奸欺者恐其发摘贪墨者惧其败露侵渔者恶其沮遏放纵者怨其检束率皆不才官吏及豪奸之民尔实心敷政之君子山野质朴之良民则以为便矣又安有他议乎先生当自信之重之富顺典吏行贿龚判先生以仆知而不言为讶此告者误也仆至富顺试士有生员上书被提因而黜之自是一事与龚判何关且其事至今疑而未决当时安能的知果否纵闻之安可信而告之不几于轻率害人乎望先生体悉龚判固不检苦亦无大赃贿所谓城门失火殃及池鱼尔夫物来顺应者御事之要从容不迫者行事之美其急効者未有不壅滞而不达者也壁之江河秋水暴涨万壑俱下则四溢而旁流岂不为害且先生素性刚直不能委曲以悦人故相与者恒不洽其心如此虽然正直不回之德诚心体国之政亦不能为所损矣惟先生信之重之所欲言者万万非笔褚可尽聊此布意某顿首

　　○与顾顺中

　　建昌僻简官事优暇想得读书也同事者难处久矣蜀人常言过激则为扬叔安不及则为赵从之二者之间必有至当之道执事雅量洪才福军民弥渔猎应不大声色矣仆尝自信以天下未有不可感之人而有不能感之实使律己以法御事以道　心以诚物以恕可以孚豚鱼矣况同类邪此亦执事固有事因漫道之尔徐都帅溥仆巡视比畿学时曾在学子之列盖有旧也以武举而置此亦抱亏者尔温雅敦谨可与向善旦夕望教之谢洪谟会仆于夔曾附一书封乃执事寄令弟者今奉上会晤未由驰仰不尽叙

　　○与徐都阃漙

　　得三月书知建昌风土亦能安好无恙甚以为慰所寄遁甲书读之虽不能晓其曲折所以之故大抵时日孤虗旺相之论即孟子所谓天时者矣盖举事已有定谋假此以安众志之术耳古之用兵如神者多藉此实非由之而能致胜使赵括选日提兵仍不免坑卒之尼孙武漫尔陈师亦能成攸馘之功故曰周以甲子日而兴纣以以田日而亡盖在人事而不在时日也苟惑泥于此而废自修非所望于智者也何如何如将寒冀多爱

　　○寄孟望之一首

　　某启承手书谆谆如面晤感激顷得执事山东之除甚幸成之他往而执事复来非鄙人之幸得乎所望早发驾以慰渴想耳仲默竟不起天乎何夺哲人之速耶去年五月仆过陕大复以疾辞不会仆自高陵趋渭南复有诗寄仆篇末致永诀意仆即骇之旬日后果不起痛哉天乎丧我良友顷与华泉谋刻其诸作捡访得四本所遗尚多方欲遣人来申请于执事忽闻荣起之报以故安以待之望大复诸诗文备收入装束可也会近驰想不尽具

　　○覆陈方伯文表

　　使至获翰教且审有广右之擢欣慰但高贤久滞转以常调犹未厌众心尔大拜当在旦夕需耐需耐三省试官今举去五人学问在所可取年皆四十以下科第亦不久望拣择而聘之幸甚启行不知当在何时若迟月余犹得奉别也试事奔迫远惟千里不能趋贺幸矜照

　　○答何仲默

