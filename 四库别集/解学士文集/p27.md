<!-- { "loadSidebar": true } -->
　　解氏姬姓唐叔虞之子食采于解子孙以邑为氏今山西平阳府解州也予尝道经弘农入函谷关滨可而行百数十里太行中条在河东隔岸依依然如与人兼行也问其土人云渡河去解州纔一日程然以事拘系不得　造其地未尝不为之踌躇叹息而俛仰于百年之先也及过洛阳过豊镐覩文武周公之遗过武功有邰城后稷之始封皆为之裵禀顾望至幽拜姜嫄后稷墓下读其庙碑俯临泾水想见当时悲歌吊古悠然有感于中而所思益以远而益知亲亲一念之诚亘古今而不可冺岂可于其近而亲切者而反忽之哉故予以家谱自生七年以来即知诵习为之考证至于今三十余年未尝一日废以怠也旧谱相传自秦汉之际徙家鴈门今山西大同府也至天宝中有讳隐字退翁与子禹字德远并举进士及第退翁仕为蕲州司户参军德远为湖州安吉县令值安史之乱父子皆寓于蕲由蕲迁金陵德远用荐为吉州刺史因家庐陵同水乡臻善里今古水县西鹧鸪洞迹符南山之麓世传许逊治蛟孽迹其所篆符于此地故得名俗讹呼为积富而吉水县则南唐后主保大八年析庐陵所置或云隋大业中尝置而旋废史传不载不知其果然否也黄巢之乱吉之世族相与率乡兵拒欲之由是吉独不罹其害或云吉州有山名天狱巢亦闻而恶之遂敛兵去盖传闻耳今吉水县治有招义寨实刺史公之曾孙讳盛字世隆者所筑以御巢而子孙因家为世隆在南唐追赠仆射子孙皆仕为制置至宋仁宗嘉佑己亥仆射子之孙讳希孟字伯轲天圣进士茂州司户参军知廉州致仕子安字吉甫熙宁进士濮州参军秘书丞致仕父子始即县东之鉴湖书院居焉先是其傍有道院梁上二锺自相击以索击之一夕地陷名曰陷湖其曰鉴湖者因制置公之请而南唐烈祖所赐名也书院本仆射公之所作环垒而可见者有五皆为湖其前而傍皆有第宅周垣其南曰平湖北曰茭湖皆淤为平畴西曰青湖为江水所决独鉴湖与东湖夹两山之脊而潴其水虽有淤泥不至冺没尤多芙蕖遶岸林木蔚然解氏之居在鉴湖上者盘矗如旧而弦诵之声不绝宋丞相刘冲之少时游学其所题句犹在也缙上距濮州公纔十世家谱之传中更大乱收拾幸存世有纂续而其世年表婣家别录先垄啚志宗文啚记姓原记画像记显扬记委曲详尽比于他谱似为尤胜又出于欧苏之谱之先而世未能尽见也嗟乎自中唐以来七百余年纔三徙其居而不出于州里之间考其山川已有变易而一卷之谱犹存其旧子孙不失其业非连世之有积于已而有得于天安能不与山川俱变易而与时世俱转移也哉惟谱之所载已久虽山川不能无异者此考证之所为作也谱有显扬自唐至今每举必父子兄弟联芳袭武而起以为常其讳元者累功封太原王讳诚者连三世国公亦可谓盛矣然比于他姓功名富贵过此者尤甚多也求其能与此谱同久远而无所阙遗者则诚所谓绝无而仅有者也然则欲长有家谱而永亢厥宗者固有不在于功名富贵之外欤此谱之修续者为亲而作初非为人而作也凡出于吾宗而或贫而贱而不通于文学之类而流落穷困者而可不念而恤之欤其在祖法有不义当黜谱为讳其名字但书曰某而不绝其子孙者此文谱之所以为忠厚也况解氏在今山西固多而江西之族甚少其在庐陵吉水安福永豊永新万安新凎纔数房又皆不及鉴湖之监为鉴湖之子孙者尤当凛然于斯也旧谱无序先人以为不欲载之空言然予窃惟世年表记诸作可谓尽善而世未之知故序而传之使凡为谱者或来取法而有所激劝不为无补此又区区之用心也 

　　○重修解氏族谱序　 【丁丑】 

　　余方修族谱曰序将为天下谱法也或曰不其诞乎且天下之所法有欧苏二谱其法蔑以加矣曰嘻兹非滞于见小而不解耶苏氏谱独详所亲余尝谓其用心之不广欧阳公称其族来自唐末不显乃不知万安有梁国公墓碑尚存寔沙溪之祖本周将臣与宋太祖为布衣交太祖受禅义不屈其没也太祖强封焉则欧公考摭之太谬亦且未尝履历于江乡耳至如曾子固作谱而与史记诸书皆不合王安石作萧世基神道碑以干贞为南唐年号二公尚如此故知国史易考而家谱尤难也解氏谱自西汉至今洪武丁丑一千六百余年将六十世更数人之手凡几大乱纔五六播迁至宋咸淳闲人发芙蓉山王夫人塜前地得世系碑遗像具存墓碑亦在焉先世从祖江华公龙翔得以考正述作知在汉则有代丞相福司隶光东汉云中侯胜西晋扬烈将军结齐高士叔谦魏都督天嘏周大司空忠鲠唐开元学士崇质金紫光禄大夫琬皆本世系刻石藏之墓前者则朝奉公世隆也江华公善书能画于是因宋熙宁进士濮州公吉甫所修增益验事而置副本甚多尝置从祖田下房如山家收遇春秋时祭若忌日则展示焉元季之乱其嗣一藏民家为寇焦烈一寄虎丘山观为从父德先义士取去失于水寨幸先祖妣大夫人徐氏以的本遗像事略装其行李家君还自燕剔轴怀之崎岖随身屡失屡得出入锋镝灵诱贼寇皆神事之数见梦家君随所求获此固非天耶事别有记洪武壬子从祖季通先生持事略参取宗谱则宋绝定间从祖樗散老人一龙所修北江华公详略异耳比族所以存此以从祖叔母金壁邓氏乱中揭与田簿相随庇依孙邓家为义士得宝无坏斯亦天之意矣予自幼务此参之传记访之遗老广之于异闻历之于山境旧居必履指古墓必拜扫名家婣谱必借观而详审为先祖片言半语必手抄而质问焉抽金匮石室以验于古考曲誉妄毁以征于今自生七年至于二十年间未尝少懈洪武庚午将还京师从兄朋从尝共修事畧一卷亦颇明直然而尚恨未为平阳之观而下鴈门之拜也乡之遗事则颇审矣尤恨于洪武甲子从兄简约复见世系碑于水南民家参之所传较若昼一拟从辇取则其家见火光蛇怪其上椎裂粉散无复可求矣此兄亦尝以为痛惜是用载谋刻石椠刊?木以广其传其历代以来名人巨公翰墨文章巨编大帙难可备存姑摘其不可遗者着之若家之学士忠贤女妇贞烈则无不传其详而愚不肖亦咸载为提之以世次而昭穆不可乱矣表之以族房而亲疏不可间矣征之以时世而废兴之故交游之事不可诬矣存其遗书而流风遗韵可得而景想矣志其葬埋里居而慎终追远之事庶几备而足以使人兴起矣诚使天下之谱皆如是之期切也亦区区之用心故曰重修解氏谱为天下谱法也 

　　○解氏族谱题辞 

　　吾宗得于天者何其盛不得于人者何其阨哉天定胜人久而必信人定胜天偶然一时耳安知非至阨所以为至 
　　盛乎解在春秋之晋扬几不免于楚张候忍血制盛未闻功赏孤纔德举年不及施连世浸微汉兴福为代相后虽位侍中仆射不大显延年经学不传乃传他人万年教陈汤立大功不赏竟罪徙炖煌东汉至胜纔得世袭侯爵国除复微至梁邹侯父子显魏晋遭贼伦之祸宗族流离六朝十姓之随机数着功名亦数祸败至隋大将军忠鲠衍兵法夭死世但传其书公琰事高宗至玄宗传称为小人谗谮数屈黄巢之乱世隆举宗奋义障吉阳全活甚众纔得朝奉郎告身数通而已彭玕刼众归马殷时先制置公不从乱亦活万余人终身不言濮州公不悦于蔡京父子弃官隐居太原王佐宋高宗立殊勋汨于秦桧奋欝以死元氏编修宋史史臣亦私愤不着其先世里居但云不知何许人吉阳侯晖有文章而史云鸷猛木强荆南制置濳忠义天知贬死南安其战功甚多史不为立传评事公子宣于董德元为至戚德元显附权要公贻书切责不与相见江华公龙翔殁于王事夫人江氏能复其仇亦无褒恤国学公庄山先生以赋斥贾似道摈处于家易国公诚三世为公竟亦绝享太史公元亡死义子殁北方一门勤王战殒相继伯中先生兄弟连举海内知名为世所忌摈以不弟后伯中奉诏修三史论以宋为正统小人龃龉拂衣竟归山泉先生迯伪汉之征辞邓禹之见若是二千年来征辟不就道纳粟不受官者諎不绝书世不易业视当时鬼蜮能为祸害云化烟消死生堪羞耳正义不谋利明道不计功吾宗有为不致怨于人亦不责报于天天定胜人之说吾姑为此谱发有万子孙观于此者庶亦将有所感也夫 

　　○吉水桑园周氏族谱序 

　　吉水桑园周氏雪江先生讳志远仕元为东宫说书其犹子子直为太学先生君子与同出入于大司徒楚国欧阳文公翰林学士揭文安公之门子直不幸蚤卒独雪江与其弟静隐达泉交游于鬪争金革之会复际　明时予少得侍杖履听其议论及其世系私窃识之后其幼子子用驰羙誉愽涉经传尤长于史学得与之同乡校予方修家谱历访名宗质其疑难子用剖析据于周氏谱又加详焉其曰吉有周氏显者大抵皆出乌东皆曰乌东系出公瑾而不知公瑾何以有后于乌东有不知读史者指公瑾为都乡侯有以公瑾为汉周景从孙以忠为太尉以异为洛阳令则又读史三国志误之也瑜实景孙而陈寿以为从孙忠非太尉而曰太尉洛阳令晖也而以为异耳晖异遇害董卓而寿亦不知故曰其误之也今新凎峡江镇有周瑜将台台下有庙去市中北行可数里故汉巴丘县治也本传云下庐陵留镇巴丘即此也后云道卒巴丘则巴陵之巴丘县地志者弗考误以台为墓遂致论者争言其卒在今之巴陵墓在今之安庆宿松而不知其留镇实在古之庐陵今之峡江也瑜二子长循早卒次胤都乡侯罪徙庐陵后当召还卒于乌东长子豫袭都尉居汝南少子泰留守塜庐陵此公瑾之所以有后于乌东也其后子孙散处若今庐陵之观草永新之厚田安福之后林泰和之爵誉里吉水之渥田枥坑是也桑园之有周氏由吾仲山翁自枥坑徙也仲山翁之先屡更世变谱牒散逸其世次迁易之详也莫可考见此子用之辩同予少所闻未尝敢忘不幸子用早卒今年其兄子善子彦与其族人咸相谓予曰惟子上及闻诸老之言与亡弟为莫逆又于氏族之书号能辨愽庶几下足以启慈孙之心上有以正史传异同之缺不可无一言着于谱牒之末庶乎可以祛其疑后世有赖焉非惟族人可以祛其疑后世有赖焉非惟族人独私感之予辞不暇则遣其子孙恂来京师求之予不得辞为着子直等数小传记旧所闻叙之如此云 

　　○宋氏重修族谱序 

