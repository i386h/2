<!-- { "loadSidebar": true } -->
　　烟缕出丛薄，山家住茅茨。 
　　人世杳然隔，何殊太古时。 

　　溪流绕巉岩，一苇去不息。 
　　沙濑清且浅，水底见竹色。 
　　文石无岁年，山根侵历历。 
　　谷鸟鸣转幽，溯徊安所极。 
　　水花爱明净，绝境杳难即。 
　　可有浣沙人，一笑似相识。 

　　邻女幼归某家，因婿无籍，沦于塞下，闻而有感？ 
　　曾向邻居共绛纱，裁云咏絮斗芳华。 
　　香沾绣帙同分线，春暖妆台互送花。 
　　漫说罗敷原有婿，可怜蔡琰竟无家。 
　　于今辫发双垂耳，紫塞斜阳泣暮笳。 

　　浦映渌，字湘青，江苏无锡人，武进黄云孙永室。着有《绣香小草》。 
　　尤姬锤玉已入空门，复欲适人。甚急。以诗嘲之。 
　　涂笺抹锦武无端，枉杀多才似易安。 
　　此后若参狮子座，如来无发亦冲冠。 

　　冯娴，字又令，浙江钱塘人，冯仲虞女，诸生钱廷枚室。着有《和鸣集》、《湘灵集》。 
　　年和夫子九日拟登吴山因雨不果原韵 
　　重九宜晴雨声密，相望窗前秋瑟瑟。 
　　未过小圃访黄花，恐负花期被花责。 
　　芳辰寂寂遣情难，倦插茱萸感百端。 
　　身世浮萍空碌碌，何如秦女蚤乘鸾？ 
　　怜余夙怀林下志，相对溪山愿差遂。 
　　年来四壁聊可栖，悠然三径有馀致。 
　　潇潇风雨静中听，竹影松枝帘外青。 
　　兴到岂知尘内事，烟云闲泼墨无停。 

　　李芹月，字璧池，江西临川人。李穆堂女孙，蔡棨室。早寡。 
　　过渑池县 
　　渑池好会忆当年，击击弹琴岂偶然？ 
　　岭树蒸云疑作雨，溪风激石乱鸣泉。 
　　已悲逆旅歌三陟，未息劳生卸一肩。 
　　日暮更投前路宿，故园芳草梦魂牵。 

　　李蘩月，字采池，璧池妹，庐陵欧阳上爱室。 
　　过芜湖 
　　轻舟渺渺下青徐，客里河山纵目初。 
　　一片乡心收不得，淡烟残月照芜湖。 

　　吴玉青，字佩环，浙江钱塘人。 
　　踏青 
　　苏公堤畔画桡停，踏去香风百草青。 
　　自对春山看花鸟，六桥歌管几曾听？ 

　　吴年，字古春，号雪庭，浙江归安人，乌程董启埏室。着有《雪庭遗稿》 
　　贾生 
　　汉文有道主，贾生王佐才。 
　　千载幸一遇，惜不究所怀。 
　　年少倏超迁，同列相抵排。 
　　一斥不复收，野鸟言其灾。 
　　志大不易副，名高世所猜。 
　　创建出非常，往往成祸胎。 
　　不见东市上，安刘晁氏危。 

　　张勤淑，字友琴，四川遂宁人，孝廉吴艾香翀室。着有《翠荇斋吟》。 
　　舟次梦与竹西徐安人话旧，早起欣然有渡江之想 
　　夜静绝嚣尘，离怀入梦频。 
　　江分南北岸，月照去留人。 
　　往事真堪笑，新诗谁与论？ 
　　明朝风日好，鼓棹莫逡巡。 

　　倪瑞璇，江南宿迁人，徐起泰继室。 
　　戏赠山人李老（山人有足疾，为余舅氏灌园） 
　　李山人，年已翁，可怜白发颜犹红。 
　　矮茆屋，是尔宫，青黎杖，是尔童。 
　　烟霞满怀邱壑卧，夜呼骨痛朝呼饿。 
　　戚施举步行逡巡，天意厚汝汝莫嗔。 
　　汝不见孙腆成名无一足，符坚快意得半人。 

　　赵同耀，字洵娴，江苏常熟人，邵广融室。着有《停云楼稿》。 
　　对镜见影戏赠 
　　晓妆日日与君亲，怎奈相逢隔月轮。 
　　对面不妨原是我，回头欲问更何人？ 
　　漫疑笑眼还相笑，只恐颦眉便效颦。 
　　绝顶丹青无过此，周旋形影孰为真？ 

　　韩韫.玉，江苏长洲人，宗伯韩慕庐蒌季女，明府顾渭熊室。着有《寸草轩诗》 
　　病中 
　　月落霜寒叶满墀，卧疴正及晚秋时。 
　　风檐网结长垂幌，砚匣尘封久废诗。 
　　瘦影怕从明镜见，泪痕恐有枕函知。 
　　何因乞得青囊术，拟向南华叩静师。 

　　吴丝，字黄绢，安徽合肥人，总兵吴英女，吴县钦牧室。 
　　过莺脰湖 
　　风光淡淡晚凉天，遥望渔家夕照边。 
　　傍岸绿阴藏钓艇，一竿秋水半湖烟。 

　　李因，字是庵，号龛山女史，浙江钱塘人，光禄葛微奇侧室。着有《竹笑轩吟搞》。 
　　鹫岭山庄寻秋 
　　十丈悬崖挂辟萝，参云峰顶见嵯峨。 
　　闲搜怪石秋林晚，独听残钟晓月过。 
　　黄叶山前人迹少，白云天际鸟声多。 
　　冷泉亭下潺潺水，不许渔舟唱棹歌。 

　　吴山，字岩子，安徽当涂人，县丞卞楚玉琳室。着有《青山集》。 
　　泊舟香口 
　　薄幕到香口，风回即泊舟。 
　　一溪分竹进，两岸断江流。 
　　落日明残牖，荒烟袭废楼。 
　　篱边鸡犬静，寥落使人愁。 

　　卞梦珏，字符文，号篆生，江苏江宁人，卞楚玉女，孝廉刘峻度室。着有《绣阁遗草》、《西泠闺咏》。 
　　秋眺 
　　吟息启层楼，秋光放眼收。 
　　云归山自在，江静水安流。 
　　远树平于草，孤村小若舟。 
　　寸心犹漫拟，聊许似闲鸥。 

　　邱绍英，字少英，号伴航，江苏长洲人。着有《伴航集》。 
　　遣怀 
　　人生大抵寄邮亭，巾帼须眉岂径庭？ 
　　脂粉习消诗有力，烟霞病痼药难灵。 
　　春慵祗费香供睡，露冷方知鹤伴醒。 
　　自笑深闺风景异，横陈书卷对疏棂。 

　　吴喜珠，安徽歙县人，方如麟室。早寡。 
　　粤城怀古 
　　仙人不跨五羊来，碧海丹山次第开。 
　　洗氏谈兵名将气，尉佗称帝匹夫才。 
　　功留铜柱存冤魄，骨掩花田转劫灰。 
　　此是炎方冠带国，书生曾请弃珠崖。 

　 月明夜夜听潮鸡，岂有珊瑚树可栖？ 
　　不嫁谁怜何泰女，成仙真愧葛洪妻。 
　　鳄移炎海惊涛静，蝶到罗浮好梦迷。 
　　只有包公贱岩石，五丁前此葬端溪。 

　　赵家块肉付崖门，王气凭他海气吞。 
　　谁念宫人皆北去，可怜丞相尚南犇。 
　　江山岂许偏安藉，珠贝堪为货殖存。 
　　莫检新书添怅惘，唾壶敲落玉钗痕。 

　　陈治筠，字淇园，江苏昆山人，余恒斋室。 
　　笔 
　　自拜中书令，斯文独在兹。 
　　毫装青缕巧，管吐绿沉奇。 
　　五色才人梦，双湾少妇眉。 
　　惟君能领取，此外有谁知？ 

　　朱中楣，字远山，江西庐陵人，侍郎李梅公（元鼎）室。着有《文江倡酬集》、《镜阁新集》。 
　　春日熊雪堂少宰以和黄山谷梅花韵见投同梅公作 
　　几年偕隐同归洛，纷纷世态春冰薄。 
　　今古长安似奕棋，惟有投闲是先着。 
　　每思登眺帝子楼，风雨靡靡滞城郭。 
　　荒园颓倚杏花村，社鼓频传■⑵恬漠。 
　　时吟佳句响琳琅，满纸烟霞真骇愕。 
　　续貂髠颖韵难成，欲附青云为寄托。 
　　绿波隐隐泛兰舟，红萝森森羡华萼。 
　　隋堤旧院冷秋千，谯国新旌缀珠珞。 
　　海棠无力怯春寒，梦破春愁愁满橐。 
　　融和天气景芳菲，芸窗课子差足乐。 
　　舞燕翻飞堕碧空，流莺宛转惊铃索。 
　　屈指韶光又一年，闲看花开渐花落。 
　　不关春色苦相催，但恨封姨还肆虐。 
　　淡宕轻阴润杂弦，良宵烹茗奴称酪。 
　　却为听诗减夜眠，举案呼尊共微酌。 
　　寄语猿鹤莫漫猜，而今始践山林约。 

　　尤澹仙，字素兰，号寄湘，江南长洲人。着有《晓春阁集))。 
　　春夜喜山人送梅 
　　寒林漠漠春无影，款扉有客来铜井。 
　　折得梅花远寄将，一枝犹带溪云冷。 
　　我亦罗浮谪下仙，相逢此夕岂徒然！ 
　　狂呼明月伴我饮，世人那识三婵娟？ 

　　读武侯传 
　　经世推王佐，伊周共瘁勤。 
　　君才能一统，天意定三分。 
　　饮血承遗诏，攻心静徽氛。 
　　英雄终古恨，泪洒出师文。 

　　方芬，字采芝，顺天大兴人，方维翰女。着有《绮云春阁诗草》、《红蕊山房学吟稿》。 
　　阻风景步伯武原韵 
　　大风彻夜舞狂漪，正是扁舟系缆时。 
　　两岸霜枫萦远梦，一帆寒雨乱乡思。 
　　江间白浪青山动，天外黄云画角吹。 
　　寄语石尤须早息，扬船稳渡莫教迟。 

　　张蘩，字于采，江南吴江人，张天一女弟，吴士安室。着有《衡栖集》。 
　　戏为外子拨闷 
　　失意休教苦自煎，与君把卷论前贤。 
　　儿顽自笑同王霸，婢钝何须学郑玄？ 
　　涤器当垆情更洽，操舂举案志犹坚。 
　　久藏赖有床头酝，莫负梧桐月正圆。 

　　杨琇，字倩玉，浙江钱塘人，沈遹声侧室。着有《远山集》。 
　　西湖竹枝词 
　　断桥西去竹间庐，不道山孤人亦孤。 
　　岭上桃花知妾是，水中萍叶似郎无？ 

　　塞下曲 
　　白草萧萧塞马秋，浓霜入夜冷征裘。 
　　玉关不锁长安月，万里随风度陇头。 

　　叶氏，浙江仁和人，叶宛西女，赵赞元室。着有《友琴轩集》。 
　　苏堤行 
　　西陵渡口骑驎驎，油壁香车多丽人。 
　　桥湾柳绿酒帘扬，王孙恣意嬉青春。 
　　昔年苏公筑堤好，今日长堤遍荒草。 
　　花落花开能几时，山色湖光终浩浩。 
　　君不见女墙石础苔痕没，千年华表鼯鼪穴。 
　　贾家秋壑岳家坟，沧桑阅尽三更月。 

　　陈绛绡，字彩霞，江苏长洲人，参军吴蘩孙侧室。着有《香阁吟稿》。 
　　秋草 
　　裙腰憔悴可人怜，曾记探春拾翠钿。 
　　故国魂销吴苑水，行人肠断越溪烟。 
　　极天山色馀残日，带薄寒光入暮年。 
　　一自西风摇落后，明妃冢上月娟娟。 

　　陈结璘，字宝月，号兰修，江苏常熟人，孝廉瞿昙谷元锡室。着有《畯喜堂集》、《藕花庄集》。 
　　田家杂兴四首 
　　新晴缓屐过村西，菜麦同青水拍堤。 
　　放鸭船归香雪满，听莺桥断麹尘迷。 
　　沧桑任老花三径，烽火难耕雨一犁。 
　　何处芳菲堪挂眼？十年魂梦五陵溪。 

　　岭外轻雷暑气蒸，茅檐翁妪话年登。 
　　危塍雨过难容屐，狭港船归唤起罾. 
　　虹影蘸湖云自敛，波光锁树翠犹凝。 
　　休耘荷锸桥头立，晚市争看贩早菱。 

　　秋日郊墟喜渐凉，稻花降陌散晴香。 
　　争梨鸟雀喧斜日，踏藕儿童闹晚塘。 
　　老树傍门常扫叶，好山当户故低墙。 
　　悠然独坐南窗月，早挂清芬白苎裳。 

