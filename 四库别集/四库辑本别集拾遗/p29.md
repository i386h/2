<!-- { "loadSidebar": true } -->
必克矣。，，扼吭捍胸，人知其所为备，则殆未可以辄胜也。惟能卒然乘不意而击其后，故吾有不兵以正合，以奇胜。豪杰之攻秦也，周章首以百万之师，至戏下而不得进。沛公继战雒阳，亦辄不利。遂从轘辕略南阳，而西攻武关，破蓝田。迎刃披靡，捣秦人之背，竟降子婴。吴王濞之举兵也，其将田禄伯亦曰：「愿得五万人循江淮而上，别收淮南长沙入武关，与大王会。」此亦一奇也，濞不能从。顿兵下邑，不战而溃。夫两人之相与
刘梦得有言：「贾生明王道，卫绾工车戏，同遇汉文时，何人居贵位？」余考诸史，谊当太宗时为太中大夫，后拜梁王傅。顾绾乃以功次为中郎将，至景帝立，始为王傅，继以吴楚军功封侯，遂迁丞相。则当孝文时，绾固未贵也。又谊早死而绾后达，尤复不伦。诗人虽欲傅会遣词，乃不知其舛有如此者。
董仲舒为汉儒宗，断稿一出，弟子以为大愚。刘更生通达古今，着《洪范传》，其子从而攻之，若仇敌然。夫儒者之学，本所以明仁义，修教化。考论六艺，不失大中而已。不专己守独，私有圣贤之说而自用之也。况乎穿凿附益，流为巫瞽。虽其门人子弟不得无罪，而师父之间，实有以招之焉。然则逢门杀羿，诗礼发冢，信不诬矣。
李汉《昌黎集》，自云收拾遗文，无所坠失。今世传者，稍稍各以其私录附益《外集》。初尚四篇，《通解》、《崔虞部书》、《明水赋》、《河南同官记》，东平吕夏卿所列者是也。它如《祭汴州董相文》、《与刘秀才书》、《李渤书》，是又旁出于《正集》，见于柳宗元书，载于唐史，其传也犹信。至如《雷塘祷雨文》，乃在子厚《正集》中，则非退之所作甚明。《直谏表》、《论顾威状》、《范蠡招种议》，浅露鄙俚，吾益羞之。余文有伪有真，阙所疑而不敢辨。夫孟轲荀杨而下得其传者，惟韩愈氏。不幸浮屠之说胜，使愈之道卒踬昧而不行，遗札无几。又欲乘其罅而厚诬之，岂不重可悲欤？吾惧其终而不能自明也，于是乎书。
《诗烝民》美樊侯之德。首言「柔嘉」，惧其不节之以礼也，则曰「维则」。言「令仪令色」，惧其不推之以诚也，则曰「小心翼翼」。言「出纳王命，王之喉舌」，赋四方明若否，而惧其道不足以自济也，故乃曰「既明且哲，以保其自身」。又惧其流也，则又继之曰「柔亦不茹，刚亦不吐。不侮鳏寡，不畏强御」。夫言岂一端而已。后世之士，不务明《大雅》之旨，遂拾单词以为口实。见有忠而被诛，信而获罪者，相与从而尤之曰：「非明哲也。」方朔之湛浮，胡广之中庸，味道之模棱，余庆之长者，视人泰然有自得色，盖皆出于此矣。夫所谓「明哲」，岂方朔、胡广之谓乎？所谓「保身」，岂味道、余庆之谓乎？使樊侯不能不吐刚而畏强御，幸而不死，是特一持禄懦夫耳。顾安足以语道理哉？仲尼有言：「志士仁人，有杀身以成仁。」扬子云亦曰：「庸行翳路，冲冲而活，君子不贵也。」
雷声之隐然，地震之砉然，虽贲育之勇无所谓力。良平之谋，未知其自处，何者？发于不意故也。故君子不可不养静以俟动。
《羔裘》之大夫，以其君不用道也，故去之。《遵大路》之君子，以其君失道也，故去之。至于《南山》，则大夫遇其君之恶者也。夫遇恶而后去，其辨之盖不早矣。故序《诗》者异之于郑桧。君子之任也，行其义也。「道之不行，我知之矣」。又曰：「不知命，无以为君子。」若夫贤者，则未足以及此矣。《诗》于君子，常以出处去就为言，至于贤者，然后有困穷放逐不能餐饱之词。孟子所谓「所就三、所去三」者也。大哉君子，非以道事君者，乌可以语是哉？
《戴驰》之诗曰：「女子善怀，亦各有行。」夫人未尝无怀也，而有所谓善怀者。「嗟我怀人」，求贤也。「每怀靡及」，敬事也。与夫《召南》之「有女怀春」，卫诗之「我之怀矣」，固有间矣，是所谓「亦各有行」也。
晋献之听谗，特好之而已，未必信之也。故《采苓》刺之，其诗曰：「人之为言，胡得焉？」是尚庶几其改也。陈之宣公，则既多信之矣。君子不独刺之，而又忧之。其诗曰：「心焉忉忉，心焉惕惕。」初曰「忉忉」，终曰「惕惕」者，由忧而至于惧也。若夫东周之王，其于谗也又甚焉。《采葛》之诗曰：「一日不见，如三岁兮。」则是岂独「忉忉」「惕惕」云哉？故序《诗》者以为惧谗之诗，盖以忧为不足道也。至于幽王之时，则谗之祸成矣。君子得罪，而盗言孔甘，荡然莫可救止也。《巧言》曰：「无罪无辜，乱如此膴。」匪其止于「维王之卬」，则所谓忧与惧者固无及矣，徒亦自哀其不幸而已，故曰伤谗焉。
孟子有言：「饥者易为食。渴者易为饮。」且谓「以齐而王，犹反手也」。当是时，不独庸人愚士私怪其说，虽其高弟弟子公孙丑之徒，盖亦疑以为不然。吾读《褰裳》之诗，见郑人厌苦于兵革，而思获赴愬于他邦者，何其切也。其言曰：「子惠思我，褰裳涉溱。子不我思，岂无他人？」呜呼，其势岂不急而其情岂不可悲哉？譬夫溺于水而陷于火者，方其四顾号呼愿济须臾之命。狂奔疾走，沉没溃烂。当此之际，有一人焉，能援手而出之，解其涂炭之苦，而措于安平之地。则其人之感恩戴德宜如何哉？齐桓公攘狄而之卫，卫人人思之愈久而不忘。《木瓜》之诗是也。彼一伯者假仁义而 【楼】  【搂】 诸侯，尚能如此。况乎以王者之仁政，而抚乱世之遗黎乎？夫惟孟子能知之，故曰「惟此时为然」。
「东方未明，颠倒衣裳」过之大者也。「庭燎之光，鸾声将将」过之小者也。宣王之过，过于勤而已。若夫齐君，则号令固亦不时矣。故《庭燎》之诗，止于箴之。而《东方》之无节，则在所刺也。
天下之治乱，在夫人材之盛衰；国家之废兴，系于贤者之出处。方厉王之际，人才微矣。掊克在位，而匪用其良，则贤者亦不可得而致也。宣王承其丧乱之余烈，侧身修行。其始也，固尝任贤使能如《烝民》，新美人 【林】  【材】 》。如《采
微接下如《吉日》，其临政愿治之意，周密备具如此；于是始得夫吉甫、张仲、方虎、申樊之徒，相与出而辅相。然后能攘戎复土，修政事而会诸侯。号令自出，号为中兴，可谓知所本矣。然中人之志，不能不始勤劳而浸衰怠也，故《鹤鸣》诲之如何？亦教之反其本而已。求贤所以本也，故言：「鹤鸣于九皋，声闻于野。」则其德音之着闻，不患于难知也。「鱼潜在渊，或在于渚」。方其在渊，则鱼可谓深而难求矣。然阳升则出而在渚，盖贤者世治则见。惟有道而从之，则不患于难致也。既能致之，则必能任之。上贤而下不肖，所以任之也。故又曰：「乐彼之园，园有树檀，其下维萚。」夫如是，则贤者得志而有功矣。吾能远举而信任之，则天下之贤才，无疏远贵贱，其有不为吾用者乎？故于是则虽「它山之石」，而皆「可以为错」也。盖宣王之所以兴衰拨乱，由于任贤而使能。将欲使之持盈守成而无废前美，则非急于用人，其孰能致哉？然宣王卒以不悟，此「皎皎白驹」所以有空谷之遁也。《白驹》贤者去之，国人思望而欲其留之之诗也。「皎皎白驹，食我场苗」者，欲其来而食于我也。与「丘中有麻」，所谓「将其来食」同意。「絷之维之，以永今朝」者，将以留之也。「所谓伊人，于焉逍遥」者，欲留而不得见，则思所谓白驹之贤者，于何焉而逍遥乎？「皎皎白驹，食我场藿」者，待之厚也。「絷之维之，以永今昔」者，留之久也。「所谓伊人，于焉嘉客」者，爱之思之则敬之矣。「皎皎白驹，贲然来思」者，欲其来之疾也。「尔公尔侯，逸豫无期」者，以情望之也。「慎尔优游，勉尔遁思」者，思之久而不可得见矣，则亦勉之以嘉遁而已。「皎皎白驹，在彼空谷」者，言贤者之退而穷处。「生刍一束，其人如玉」者，言虽穷而德有余，居隐约而貌不衰也，与「硕人俣俣，君子阳阳」同意。「毋金玉尔音，而有遐心」者，虽勉之以嘉遯，而又庶几其复反也。庶几其复反者，王犹足用为善故也。「弗躬弗亲，庶民弗信」，动民以行，不以言也。
《噫嘻》言耕而不及获，《丰年》言获而不及耕。《载芟》详于播始而略于收成，《良耜》详于收成而略于播始。祈与报之诗也，故其词异。先王以为非尽人事，则不敢以有祈也，故必致其耕播之勤。若夫成岁之功，则吾何力之有哉？其亦归美以报神，立言之序当如此也。
天有雨以施其泽，君有臣以行其政。泽自上而下者也，政自王而出者也。幽王之时，内有「三事大夫」，外有「邦君诸侯」，所以行政任事之臣，可谓众多如雨矣。然内则「莫肯夙夜」，外之则「莫肯朝夕」。百官之长各离居而弗亲，执目御之贱反憯然而日瘁。卒至于「戎成不退，饥成不遂」。则虽众多如雨，非所以为政矣。众多而无政，不自于王出故也。政不自于王出，则犹雨之无政者也。故诗人取以况之，而序诗者从而解之曰：「雨自上下者也。众多如雨，而非所以为政也。」
「有頍者弁，实维伊何。尔酒既旨，尔殽既嘉。」诸公之望王，岂徒餔啜云乎哉？盖曰「既见君子，庶几有臧」。则固将有以启迪王心而告以善，且以解吾心之奕奕也。「死丧无日，无几相见」，兄弟之情，尚恩也。「岂不尔思，中心是悼」，君臣之分，尚谊也。
「君子学道则爱人，小人学道则易使」《有駜》，颂僖公君臣之有道也。其诗曰：「夙夜在公，在公明明。」故「鼓咽咽，醉言归」，所谓道者如斯而已。
马伏波好名喜功，惫不知止。晚节龃龉，卒困于谗，不亦惜哉？或曰：人臣之义固忘身。当五溪之征，而援以老见怜，苟安可乎？曰：五溪之事，度非己而不夷，请行可也。己能夷之，人亦能夷之，又安用请？建武中兴士大夫为侯王者以百数，天下既定，老臣宿将阖门而奉朝请。一日边候有犬吠之虞，此后来新进争功投足之秋也。顾援已封侯揭节矣，己所已有尚当分以与人，况可矍铄而冒之哉？观其戒松固也甚智，而敕严敦也甚明。至于谋己则不周如此。惜乎，时无有以孟子论冯妇之事告之者，悲夫！
庆赏刑威之谓政，仁义礼乐之谓教。孟子曰：「善政得民财，善教得民心。」所以得民心，岂一朝一夕之故哉？盖必有渐靡存焉。此敷五教所以不可不在宽也。
《春秋》桓六年：「九月丁卯，子同生。」世子生不书，此何以书？谷梁氏所谓「疑，故志之」者，近得其说矣。盖方是时，举齐鲁之人，皆以子同为齐侯之子也。《猗嗟》所谓「展我生兮」者，亦诗人拒时人之言也。故圣人因其生也，正其名而谨书之。
