<!-- { "loadSidebar": true } -->
　　“首楞严三昧”者，晋曰勇猛伏定意也，谓十住之人，志当而功显，不为而务成。盖勇猛伏之名，生于希尚者耳。虽功高天下，岂系其名哉？直以忘业宗而称立遗称，故名遗训三千敷典诰，群生瞻之而弗及，钻之而莫喻，自非奇致超玄梵，可以应乎？圣录所谓勇猛者，诚哉难阶也。定意者，谓迹绝仁智，有无兼忘，虽复寂以应感，惠泽者仓生何尝不通，惠以仁智，照以玄宗，所以寂者，未可得而分也。故其篇云：“悉遍诸国，亦无所分。”于法身不坏也。谓虽从感若流，身充宇宙，岂有为之者哉？谓化者以不化为宗，作者以不作为主，其自忘焉，像可分哉！若至理之可分，斯非至极也。可分则有亏，斯成则有散，所谓为法身者，绝成亏，遗合散，灵鉴与玄风齐踪，员神与太阳俱畅。其明不分，万类殊观，法身全济，非亦宜乎？故曰不分无所坏也。“首楞严”者，冲风冠乎知丧，洪绪在于忘言，微旨尽于七住，外迹显乎三权，洞重玄之极奥，耀八特之化筌，插高木之玄标，建十准以伺能，习妙旨以调习。既习释而知玄，遗慈故慈洽，弃照而照弘也。故有陶化育物，绍以经纶，自非领略玄宗，深达奇趣，岂云究之哉？沙门支道林者，道心冥乎上世，神悟发于天然，俊朗明彻，玄映色空，启于往数，位叙三乘。余时复畴谘，豫闻其一，敢以不敏，系于句末，想望来贤，助删定焉。（《释藏迹》七。）

　　○渐备经十住梵名并书序

　　波牟提陀，晋曰一住。维摩罗，晋曰二住。波披迦罗，晋曰三住。阿至摸，晋曰四住。头暗邪，晋曰五住。头罗迦摩，晋曰七住。阿遮罗，晋曰八住。抄头摩提，晋曰九住。昙摩弥迦，晋曰十住。渐备经，晋曰十住名。

　　第一住名悦豫，第二住名离垢，第三住名兴光，第四住名辉耀，第五住名难胜，第六住名目前，第七住名玄妙，第八住名不动，第九住名善哉意，第十住名法雨，渐备经十住行。

　　第一住令亡，第二住说戒行，第三住说十二门五通事，第四住说三十七品事，第五住说四谛事，第六住说十二因缘事，第七住说权智事，第八住说神足变化事，第九住说神足教化事，第十住亦说神足教化事，渐备经护公以元康七年出之，其经有五卷五万馀言，第一卷说一住事，今无此一卷，今现有二住以下至十住为十品。

　　渐备经十住，与本业大品异，说事委悉于本业大品，不知何以а于凉州。昔凉州诸道士释教道竺法彦义，斯二道士，并皆博学，以经法为意，不知何以不集此经又亦不闻其有所说。始知博闻之难，为人兴显经，且亦是大经，说事广大，义理幽深，乃是众经之美望，辞叙茂赡，真有奇闻。而帛法巨亦是博学道士，昔邺中亦与周旋，不知何以复不集此经，又不闻其言，博闻强记信难。有护公出《须赖经》，虽不见，恒闻彦说之，张天锡更出《首楞严》，故当应委于先者。元康七年十一月二十日，沙门法护在长安市西寺中出《渐备经》，手执梵本，译为晋言，护公菩萨人也。寻其馀音遗迹，使人仰之弥远。夫诸方等无生诸三昧经，类多此公所出，真众生之冥梯。大品出来，虽数十年，先出诸公，略不综习，不解诸公何以尔。诸公才明过人，当能留心思研，心以为至业者，故当极有所得。先出诸公，故恨太简，于文句殊多可恨。大品顷来东西诸讲习，无不以为业，于文句犹不同，觉其转深，但才分有限，思寻有极，幽旨作（案有脱误）非短思所尽，然文句故可力为，方欲研之，穷此一生，冀有微补。渐备经恨不得上一卷，冀因缘冥中之助，忽复得之。渐备所说，位分众行，各有阶级，目下殊异于众经，方欲根悉研寻之，如今茫茫，犹涉大海，不知第一住中何说。彼或有因缘，信使君不可不持作意，（案有脱误。）尽寻求之理，大品上两卷，若有可寻之阶，亦勤以为意。护公出《光赞》，计在《放光》前九年，不九年当八年，不知何以遂逸在凉州，不行于世。寻出经时，乃在长安出之，而都不流行，乃不知其故。吾往在河北，唯见一卷，经后记云十七章，年号日月，亦与此记同，但不记处所，所以为异。然出经时，人云聂承远笔受，帛元信沙门法度，此人皆长安人也。以此推之，略当必在长安出此经。梵本亦言，于阗沙门只多罗所斋来也，此同如慧常等凉州来疏，正似凉州出，未详其故。或乃护公在长安时，经未流宣，唯持至凉州未能乃详审。泰元元年岁在内子五月二十四日，此经达襄阳，释慧常以酉年因此经寄牙市人康儿，展转至长安，长安安法华遣人送至牙市，牙市人送达襄阳，付沙门释道安。襄阳时齐僧有三百人，使释僧显写送与扬州道人竺法汰，《渐备经》以泰元元年十月三日达襄阳，亦是慧常等所送，与《光赞》俱来。顷南乡间人留写，故不与《光赞》俱至耳。《首楞严》《须赖》，并皆与《渐备》俱至。凉州道人释慧常，岁在壬申，于内苑寺中写此经，以酉年因寄，至子年四月二十三日达襄阳。《首楞严经》事事多于先者，非但第一、第二、第九此章最多，近三四百言许，于文句极有所益，须赖经亦复小多，能有住处，云有五百戒，不知何以不至，此乃最急。四部不具，于大化有所阙。《般若经》乃以善男子善女人为教首，而戒立行之本，百行之始，犹树之有根，常以为深恨。若有缘便，尽访求之，理先梵本有至信，因之勿零落。（《释藏迹》九。）

　　○阿毗昙心序

　　释和尚昔在关中，令鸠摩罗跋提出此经，其人不闲晋语，以偈本难译，遂隐而不传。至于断章，直云修妒路。及见提婆，乃知有此偈。以偈检前所出，又多首尾隐没，互相涉入，译人所不能传者彬彬然，是以劝令更出。以晋泰元十六年岁在单阏贞于重光，其年冬，于浔阳南山精舍，提婆自执梵经，先诵本文，然后乃译为晋语，比丘道慈笔受。至来年秋，复重与提婆校正，以为定本。时众僧上座竺僧根支僧纯等八十人，地主江州刺史王凝之，优婆塞西阳太守任固之为檀越，并共劝佐而兴焉。（《释藏迹》十。）

　　○法显传自记游天竺事后序

　　是岁甲寅晋义熙十二年岁在寿星，夏安居末迎法显道人既至，留共冬斋，因讲集之际，重问游历。其人恭顺，言辄依实，由是先所略者，劝令详载。显复具叙始末，自云顾寻所经，不觉心动汗流，所以乘危履险，不惜此形者，盖是志有所存，专其愚直，故投命于不必全之地，以达万一之冀。于是感叹斯人，以为古今罕有。自大教东流，未有忘身求法，如显之比，然后知诚之所感，无穷否而不通；志之所奖，无功业而不成。成夫功业者，岂不由忘夫所重，重夫所忘也哉？（《释藏兵》八。）

　　○戒因缘经鼻柰耶序

　　阿难出经，面承圣旨，五百应真，更互定察，分为十二部，于四十九年之诲，无片言遗失。又钞十二部，为《四阿含》《阿毗昙》《鼻柰耶》，三藏备也。天竺学士，罔弗尊焉，讽之咏之，未坠于地也。其大高座沙门，则兼该三藏，中下高座，则通一通二而已耳。经流秦土，有自来矣。随天竺沙门所持来之经，遇而便出，于十二部，毗曰罗部最多。以斯邦人，庄老教行，与方等经兼忘相似，故因风易行也。道安常恨三藏不具，以为阙然。岁在壬午，鸠摩罗佛提斋《阿毗昙钞》《四阿含钞》来至长安，渴仰情久，即于其夏，出《阿毗昙钞》四卷，其冬出《四阿含钞》四卷，又其伴宾《鼻柰》，厥名耶舍，讽《鼻柰经》甚利，即令出之。佛提梵书，佛念为译，昙景笔受，自正月十二日出，至三月二十五日乃了，凡为四卷，与往年昙摩侍出戒典相似，如合符焉。于二百六十事，疑碍之滞，都讠叟然焉。上闻异要，焕乎可观焉。二年之中，于此秦邦，三藏具焉。然世尊制戒，必有所因。六群比丘，生于贵族，攀龙附凤，虽贪出家，而豪心不尽，鄙悖之行以成，斯戒二人得道，二人生天，二人堕龙，一入无择，明恃贵不节，自遗伊戚。向使中开家子，遇佛出学，虽不能一坐成道，何由如此之困乎？然此经是佛未制戒时，其人所犯秽漏行多，既制之后，改之可贵。天竺持律，不都通视，惟诸十二法人坚明之士，乃开缄滕，而共相授，耶舍见嘱见诲谆谆，人可使由之，不可使知，其言切至，乃自是也。而今以后，秦士有此一部律矣，唯愿同我之人，尤慎所授焉。未满五岁，非持律人，幸勿与之也。（《释藏兄》一。）

　　○僧伽罗刹所集佛行经序

　　僧伽罗刹者，须赖国人也。佛去世后七百年生此国，出家学道，游教诸邦，至楗ヌ越土，甄ヌ贰王师焉。高明绝世，多所述作。此土《修行道地经》，其所集也。又著此经，宪章世尊，自始成道，迄于沦虚，行无巨细，必因事而演，游化夏土，莫不曲备，虽《普耀》《本行》《度世》诸经，载佛起居，至谓为密，今揽斯经，所悟复多矣。传其将终，我若立根，得力大士，诚不虚者。立斯树下，手援其叶，而弃此身，使那罗延力大象之势，无能移余如毛发也。正使就耶维者，当不焦此叶。言然之后，便即立终。贰王自临而不能动，遂以巨ㄌ象挽，未始能摇，即就耶维，炎叶不伤，寻升兜术，与弥勒大士高谈彼宫，将补佛处贤动第八。以建元二十年，宾沙门僧伽跋澄斋此经本，来诣长安，武威太守赵文业请令出焉。佛念为译，慧嵩笔受，正值慕容作难于近郊，然译出不衰，余与法和对检定之，十一月三十日乃了也。此年出《中阿含》六十卷，《增一阿含》四十六卷。伐鼓击柝之中，而出斯一百五卷，穷通不改其恬，讵非先师之故迹乎！（《释藏宜》一。）

　　○达摩多罗禅经序

