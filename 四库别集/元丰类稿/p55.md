<!-- { "loadSidebar": true } -->
　　右，臣伏奉敕命，就差知沧州，已起离前来。窃念臣远违班列十有二年，伏遇陛下神圣文武，当天受命，制作法度，以集太平之功。群情，孰不自愿为能，以托名于万世。而臣曾未得须臾之间，进望清光。窃不自揆，愿奉德音。犬马之情，固非一日之积。今将至京师，伏望圣慈，许臣朝见。臣不任。

　　【乞登对状】

　　右，臣于十月二十六日，伏蒙圣恩，赐对延和殿。陛下假之以玉色，奖之以德音，访之以治天下之道，而及于当世之事，其敝安在。臣昏愚不肖，不足以称圣意。遽言国家之大体，则惧非臣之任；毛举天下之细务，则又非臣之志。是以不敢率然以对。夫智之不明，辞之不敏，此臣之罪也。计臣之材与臣之位，不敢以言高，亦臣之分也。退而伏念臣材质浅薄，偶有好古之勤，向道之志，遇陛下高明光大，方修先王之政，以集太平之功。而臣藐在外服十有二年，无炫鬻之一言，无左右之素誉。地穷势绝，不敢期于自通，分以孤愚，老于疏远。属陛下聪明睿智，洞照群情，公听并观，不遗小善。赫然独断，察臣之本末；超然远御，收臣于滞涸。至于抚慰之私，顾问之宠，虽世之抱道德、堪重任之士，恐不能当，岂臣之微所可辄得？虽减身碎首，未足以报非常之赐。其于倾竭肝胆，以自效其愚忠，有出位之责，犹不敢辞。况亲承圣问，实臣吐尽诚素之时。其不敢自默，此臣爱君事国之义也。

　　窃以先王之治天下，必有典籍，以为当世之法。传之后嗣，使永有持循。故在《夏书》，称“《政典》曰：‘先时者杀无赦，不及时者杀无赦。’”则夏之治天下之书，曰《政典》也。其在《商书》，称“制《官刑》，儆于有位”。曰：“惟兹三风十愆，卿士有一于身，家必丧；邦君有一于身，国必亡。”则商之治天下之书，曰《官刑》也。其在《周书》，称成王“还归在丰，作《周官》”。盖以董正治官之意，训告群臣，今书《周官》之篇是也。于是之时，事为之制，曲为之防，故经礼三百，威仪三千。所谓经礼三百者，周礼六卿，属皆六十，盖举其全数。则周之治天下之书曰《周礼》也。

　　三代以后，时君所为，务在苟简，纪纲宪度，阙而不图。盖远莫盛于汉，而孝文之世，贾谊欲定官名，议寝不用。中莫懿于后周，虽分六府之位，以仪刑经礼，而典籍无所传闻。近莫美于唐初，以尚书六职，本天下之治，而不能修列其法，论著于书。开元之际，始追次旧章，以为《六典》，而尚书已失其职。然三代之后，治天下之书，有此而已。

　　今陛下以法制度数宜有所自，故上稽《周礼》；以官仪注措宜参近事，故旁求《六典》。则又质诸当世之宜；裁以圣虑。始自三省，至于百工，皆正其名。夫名正然后位定，位定然后事举。名正、位定、事举，则设官致理之方尽矣。使万官千品，各循其分；彝伦庶绩，皆得其任。然后陛下程其能，等其实，以章别幽明；信其赏，必其罚，以推行惩劝。庶务虽众，举其目而无不周；四海虽广，正其本而无不治。况推寻采掇，虽付在有司，而是正准裁，实由圣断。至夫大法既具，然后条分类别，以陛下之所指授，勒成一代之典。明示四方，使知出自圣作。岂独以之弥纶当今之务，固当藏之金匮，为万世法。

　　臣愚固陋，窃不自揆，于夫经营之体，损益之方，所谓位定而事举者，欲进其妄意之滞见，庶有毛之补。然心之委曲，难以书尽。伏望特垂圣慈，许臣上殿敷奏，使臣得披腹心，以称前日之圣问。万分之一，有足以上当天心，臣死生幸甚。俯伏待命。臣不任云云。

　　【乞出知颍州状】

　　右，臣愚不自揆，怀犬马之情，敢昧万死以闻。不敏之诛，所不敢逭。伏念臣性行迂拙，立朝无所阿附，有见嫉之积毁，无借誉之私援。在外十有二年，更历七郡，虽有爱君{乡向}国之心，托势疏远，无路自通，期于抱志没齿而已。陛下居法宫之深，临万官之众，而臣以单外之迹，一介之微，陛下廓四聪之广，出独见之卓，不由臣之鬻，不因人之党助，收怜拊慰，劳问褒嘉，语重意殊，可谓非常之遇。士之有大过人之材者，殆未足以致此，岂臣之鄙所当冒得。日夜思念，臣以庸下之器，在隐约之中，而独为圣主所知如此。蝼蚁之躯，知死不足以图报。今还朝以来，甫及数月，未有丝忽自效之勤，而辄以私诚上陈。臣之妄庸，虽受诛绝之刑，不足以塞责，惟陛下察而哀之。

　　臣母年七十有一，比婴疾疹，举动步履，日更艰难。陛下处臣京师，臣幸得侍庭闱，以便医药。圣泽至厚，常恐不能克堪。今臣弟布得守陈州，臣母怜其久别，欲与俱行。顾臣之宜，惟得旁郡，庶可奉亲往来，以供子职。而抱疾之亲，陆行非便。今与陈比境，许、蔡、亳州及南京，皆不通水路，惟颍可以沿流。臣诚不自揆，不讳万死之责，敢昧冒以请。伏望圣慈，差臣知颍州一任。窃恐顾临到任未久，无例为臣移易，缘若候顾临满阙，则臣弟布陈州却已满任。欲望特出圣恩，许臣不候顾临任满交割。臣冥寒陋，蒙陛下特异之知，未有锱铢之称。而顾迫子母之恩，规私择便，仰烦圣聪，当伏斧，以须罪戾，惟陛下哀怜听察。干犯天威，臣不任云云。

　　【再乞登对状】

　　右，臣去冬再蒙圣恩赐对。臣愚浅薄，无轶伦之行、绝众之材。徒于辈流，粗识文字。至于讲求天下之务，非敢谓能，盖尝有志。遇陛下绍天开迹，大修治具，一言片善，人人得以自效。而臣流离漂泊，藐在外服。有深忌积毁之莫测，无游谈私党之可因。转徙八州，推移一纪。无侧行之一迹，得参于御隶之间；无尝试之半词，得彻于岩廊之上。心思消缩，齿发凋耗，常恐卒填沟壑，独遗恨于无穷也。陛下体生知之质，起日新之政。揆之以道，以易汉唐五代之卑；本之于身，以追尧舜三代之盛。臣虽欲奋驽钝，愿备驱驰，而处疏贱之中，无可致之势。伏遇陛下明无不照，察臣滞迹之不容；圣无不通，采臣孤学之有得。出自睿断，接之便朝。所以询谋抚纳，勉慰称扬之殊，皆非素望所及。臣虽草茅之陋，顾非木石之顽。盖士穷且老，身孤立于天下，而独为圣主所知如此，燔躯沈族，岂足论报？其于剖心析肝，以效其区区之忠，固臣之所不敢不尽也。是以窃不自揆，冒言当世之事。陛下宽其不敏之诛，而收其臆出之见。谓有可以当圣意者，臣愚蹇钝，分岂称此。盖由陛下神圣文武，度越千载，而虚心纳下，无伐善之意、徇己之情。故兼听广览，小能薄技，无所不录。而臣愚遭遇，得以及此。今臣备数毂下，虽日得造朝，而身不迩法坐之凝严，耳不接德音之温厚，涉四时矣。其毕忠愿知之心，之义，岂须臾废哉！

　　伏念臣尝言天下之经费，以谓皇治平，庶官之员倍于景德；议今之兵，以谓西北之宜在择将帅。待罪三班，获因职事，考于载籍。盖官日益众，而守塞之臣有未称其任者。得以推其事实，审其源流。其于裁处之宜，亦尝略窥其要。窃欲饰其所闻，敢终前日之说以献。陛下方日孜孜，大有为于天下。内则更张庶事，外则经营四方。如臣之说有可采者，庶几制天下之用以养财，御天下之材以经武，有助圣政之万一。臣于受恩，非敢谓报，庶以明臣犬马之志，未尝不向上之所为也。

　　臣又尝言，陛下方上稽《周礼》，旁参《六典》，以更定官制。臣于经营之体，损益之数，愿有毛发之补。伏闻百度已成，万务已定，而臣曾不能吐一言，陈一策，庶得因国大典，托名不泯。今条分类别，宣布有期，臣诚不自揆，以谓更制之日，新旧革易之初，弥纶之术，固不可不有所素具。窃欲自效，少裨圣画之绪余。臣于三者，或万有一得。然事有本末，理之详悉，宜得口陈。伏望特出圣慈，许臣上殿敷奏。干冒宸严，臣不任。

　　【申中书乞不看详会要状】

　　右，伏以自来修撰国史，皆妙选众材，共当寄任。今通修五朝大典，属巩专领，已是一人而冒众材之任。顾巩衰拙，惧不克堪。其今来所修《会要》，计三百卷。修纂以来，经涉十有余年，编修等官，已更六人。限至秋季末成书，即今已是八月中旬。某若依限修进，不惟须合考求首尾，参详得失，仍更并须检寻文字，照据其间，恐合更有更改损益。不独于巩以旬月而求就十有余年之功；又复于巩已于国史，是以一人而冒众材之任，惧不克堪；而更益以《会要》，一人而兼数人之任。纵使容巩添展期限，缘累朝典章，本末闳大，不同小小文字，自顾材力实不能兼。况今来进本装写并已了毕，伏乞更赐敷奏，取自朝廷详酌，别赐指挥。

　　【辞中书舍人状〈阁门告报有旨，更不得辞免。不曾上。〉】

　　右，臣准阁门告报，蒙恩授臣中书舍人者。窃以唐虞三代之君，兴造政事，爵德官能之际，所以播告天下，训齐百工，必有诏号令命之文，达其施为建立之意。皆择当世聪明隽、工于言语文学之臣，使之敷扬演畅，被于简册，以行之四方，垂之万世。理化所出，其具在此。至其已久，而谋谟访问，三盘五诰誓命之书，刻之为经。后世学者得而宗之，师生相传，为载籍首。吟诵寻绎，以求其归。一有发明，皆为世教。盖其大体所系如此。

　　逮至汉兴，虽不能比迹三代致治之隆，而诰令下者，典正谨严，尚为近古。自斯已后，岂独彝伦秕ル。其推而行之，载于名命，亦皆文字浅陋，无可观采。唐之文章尝盛矣。当时之士，若常衮、杨炎、元稹之属，号能为训辞。今其文尚存，亦未有远过人者。然则号令文采，自汉而降，未有及古，理化之具，不其阙欤？

　　伏惟陛下以天纵之圣，阐明道术，所以作则垂宪，纪官正名，皆上追三王，下陋汉唐。至于出口肆笔，发为德音，固已独造精微，不可穷测。则于代言之任，岂易属人？臣浅薄暗瞀，学朽材下。误蒙陛下知之于摈排忌疾之中，收之于弃捐流落之地，属之史事，已惧官。至于推度圣意，讨论润色，以次为谟训，彰示海内，兹事至大，岂臣所堪？况侍从之官，实备顾问。而臣齿已衰，心志昏塞，岂独施于翰墨，惧非其任。至于谋猷献纳，尤不逮人。伏望博选于朝，旁及疏远，必有殊绝特出之材，能副圣神奖拔之用。所有授臣恩命，乞赐寝罢。

　　【授中书舍人举刘自代状】

