<!-- { "loadSidebar": true } -->
　　乆窜岛夷偶未书于鬼録逃归空谷固喜闻于足音况清庙瑚琏之姿为明堂杞梓之用欲闻名而未敢岂流问之或先恭惟提刑刑部才高一时望重多士鲁诸儒之徳业縁饰政刑汉循吏之风流本源经术暂屈云霄之歩来苏岭峤之民怜迁客之无归坠尺书而起废助其羽翼借以齿牙但忧枯朽之余难副吹嘘之力既感且怍不知所云
　　答彭贺州啓
　　窜流海国脱身羁鬼之林洒扫真祠拜赐散人之号喜归田之有渐悼报国之无期方自愧于心顔敢闻名于左右岂谓某官曲敦雅好深轸穷途赐以尺书借之余论温词曲尽贤于十部之见临陋质増华果已五浆之先餽但慙衰朽虚辱品题敬佩至言永以为好
　　答临江军知军王承议啓
　　泮水受成缪膺桑梓之敬海邦画诺又观枳棘之栖多难百罹流年半世怳如昨梦复见故人伏惟知郡承议居以才称进由徳选渊源师友旧仰郑公之高歌咏风流近传邵父之继不忘畴昔曲赐拊存岂独怜衰朽而借余光盖将敦风义以励流俗感佩之至笔舌难周
　　答王幼安宣徳啓
　　俯仰十年忽焉如昨间关百罹何所不有顷者海外澹乎盖将终焉偶然生还置之勿复道也方将求田问舎为三百指之养杜门靣壁观六十年之非岂独江湖之相忘盖已寂寥而防我不谓某官讲修旧好收録陈人粲然云汉之章被此枯朽之质欲其洗濯宿负激昂晚节粗行平生之志少慰朋友之望此意厚矣我心悠哉如焦谷芽如伏枥马非吹嘘之所及纵鞭防以何加藏之不忘永以为好
　　求婚啓
　　结褵早嵗已聨昆弟之姻亲垂白南荒尚念子孙之嫁娶敢凭良妁徃欵高闳轼长子某之第二子符天质下中生有蓬麻之陋祖风绵邈庶几弓冶之余伏承故令弟子立先辈之爱女第十四小娘子禀粹徳门教成家庙中郎坟典之付岂在他人太真姑舅之婚复见今日仰縁夙契祗听俞音
　　定州到状
　　得请近藩假涂治境即谐披奉预切忻愉
　　谢交代赵祠部啓
　　近审新命屈领此邦名实所加吏民交庆夫何驽蹇之歩偶兹糠粃之先虽甚内慙实为大幸恭惟某官清名肃物雅望在人以博学而济雄文以高才而行直道乆试萧生于冯翊犹烦长孺于淮阳眷此东原几为大泽尚呻吟之未复岂罢陋之所堪望公之来以日为嵗祝颂之素写述难周
　　贺孙枢宻啓
　　伏审对扬纶綍进领枢机道不虚行必赖股肱之力人惟求旧允符夷夏之瞻恭惟某官徳充山甫之将明气备孟轲之刚大声华倾于众望功业见乎有为拥节常山逺过长城之备剸繁京兆遂令鸣鼓之稀公议益崇贵名愈白用致非常之命以图保大之勲惟时运筹既壮王猷之塞伫观秉轴更増帝载之熈某限以郡符阻趣墙仞欣抃之至徒切下懐
　　回列郡守倅啓
　　祗奉诏恩出临边寄愧非才之难强托余庇以少安岂谓仁私过形存问感佩之至宣写莫周
　　贺列郡知通贺冬啓
　　日旋南极气兆黄宫窃惟视履之祥宜拥自天之祐未遑驰问先辱惠音感佩之诚敷述罔既
　　回列郡守倅贺年啓
　　新厯既颁羣情交泰过防流问祗服宠光永惟嗣嵗之兴必享宜民之禄徒深颂咏莫罄敷陈
　　谢监司啓二首
　　近审下车辄尝进记徒欲闻名于将命未遑尽意以占词不图谦光遽锡褒宠感铭既切愧惕并深恭惟某官以旧徳之贤当圣朝之选恩足以济法义足以理财先声所临公议同庆凡繄属部实有赖于庇庥惟是孤踪更曲防于优借此为过幸岂复胜言
　　又
　　伏念倾盖若故虽自慰于宿心尽言非书故未纾于诚意即膺宠复实佩谦光退属纷萦遂疎上记遽叨荣问徒益厚顔恭惟某官造道惟深养气以直理财不愆于义行法不失其恩窃聆下风倍仰厚徳不图幸防遽属封吏畏民懐既仰安于明哲心劳政拙庶粗免于谴诃喜抃至深敷陈莫罄烦歊尚炽参对未期伏兾精頥别即迅召
　　贺高阳王待制啓
　　伏审显奉恩纶荣更帅阃镇武垣之冲要聨内阁之高华公议交俞贵名愈白恭惟某官膺天大任于时有为发挥才谋更厯事任道能济而不过事虽难而不辞简在圣心遂益柄任峻登秘近之直重易关防之雄有恩有威方结东人之爱允文允武更纡北顾之忧即观成功进陟近辅
　　贺青州陈龙图啓
　　伏审光奉诏书往司留宪汉恩予告暂优三最之勤商梦懐人方徯巨川之济于公自计为喜可量伏惟某官文武宪邦忠嘉致主众谓老成之托孰逾旧学之贤而乃力谋退安示有疾病挥金故里虽荣疏傅之归雅意本朝日望萧公之入无由追饯徒切瞻依
　　谢惠生日诗啓
　　伏防某官以某生辰特贻佳什允也风人之作灿然华衮之荣自省庸虚惟知愧汗虽大人占斯干之梦喜获嘉言而弟子废蓼莪之篇难忘永慕感佩之素敷染莫周
　　谢求婚啓
　　敢议婚姻盖恃乡闾之末遂忘门阀亦縁声气之同龟筮既从祖考咸喜伏承令子弟二小娘子庆闱擢秀岂独卫公之五长而某第二子某驽质少文庶几南容之三复恭驰不腆之币永结无穷之欢悚抃于懐敷述罔既
　　贺正啓
　　伏以物壮则老肃役所以成嵗功否终必倾反复然后知天意凡在含生之类休有向荣之心恭惟某官履信体仁秉徳直义才无施而不可道得时而愈隆方当彚征元吉之辰宜享既醉太平之福某限居官守阻候门墙瞻颂之深敷宣罔既
　　贺冬啓
　　伏以候缇室之清宫瞽告以日卜台观之黄祲史书有年共安消长之来以待隂阳之定恭惟某官才猷杰异道徳深醇靖共正直之休顺获天人之助某恪守官次阻称寿觞坐驰倾向之心莫罄安荣之遇
　　贺正啓
　　伏以苇桃在尸磔攘以饯余寒椒柏称觞燔烈以兴嗣嵗在时为泰与物咸新恭惟某官徳治斯民才高当世迹难淹于外补望已隆于本朝庆此朋来之辰必有彚征之福某官守所系展谒无阶颂咏之深敷写难尽
　　谢孙舎人啓
　　拜命中宸代言西掖耸闻中外交庆士夫窃惟二圣之心盖以多士为急灭烽仆鼓而以将帅为籓垣抵璧捐金而以公卿为帑廪盖樽爼有折冲之恃则藜藿无见采之忧某官瑚琏之才杞梓其用学不专于为已才已效于临民穆如清风草木皆靡炳然白日霰雪自消兹为收拾之储岂特丝纶之任不遗衰朽过辱缄封永敦为好之懐深负难酬之作
　　谢吕学士啓
　　文学之选人才所难迩无世禄之嫌逺絶茅衡之弃矧此国家养贤之地岂为儒者窃禄之私某官学古入官修身以道志本为已行浮于名直谅多闻固可追于益友文史足用曾不愧于古人果膺选抡益登清要未遑驰问先辱惠音
　　答新苏州黄龙图啓
　　伏审光膺诏函移牧吴防先声所被惠政已孚自顾妄庸敢论畴昔既聮法从之末又窃邻光之余金华玉堂帝左右之高选武林茂苑江东南之要籓虽才分阔絶于贤愚而歩武差池于先后其为喜幸宜倍等流伏惟某官文秀士林才任国器学已试而可用望乆养而益隆偃息均劳叔度莫窥于万顷治行称首次公行践于三槐润泽所加迂愚有托辱移书之周厚实借宠于衰迟铭感之深笔舌难喻
　　贺提刑马宣徳啓
　　奉命按刑捧节入境吏民相庆已戴二天之仁衰病自私独先一日之雅恭承荣问有激懦衷伏惟某官才映士林望高朝论治行耸闻于中外家声洋溢于缙绅眷三吴之疲民困连年之积潦畴咨明哲宣布厚恩匪惟凋瘵之获苏抑亦庸虚之知勉其为喜幸岂易名言
　　答曾舎人啓
　　伏审显膺制命荣进掖垣风声所加中外同庆伏以取才之道自昔为难惟君子之所为固众人之莫识奢俭异俗不害徐公之有常用舎皆天孰知令尹之无喜某官异材秀出博学名家世以文鸣逺继父兄之业早縁徳进简在裕陵之心今乃援而进之论者惜其晚矣训词一出皆丹青润色之文老拙自降有糠粃在前之叹过防宠顾辱示华牋恨无酬徳之言徒有得贤之庆感忭之素写述难周
　　答秀州胡朝奉啓
　　伏审初见吏民首行条教邻封甚迩欣謡颂之蔼然缄牍先防愧劳谦之过矣某官望推朝论才映士林用已试于盘根所居见纪政方观于余地不令而行某待罪江湖茍安衰病眷言一郡幸击柝之相闻矜式百为知伐柯之不逺其为欣咏难尽名言
　　上虢州太守啓
　　伏审光奉宸恩宠分郡寄惟此山河之胜宜膺师帅之权凡在庇庥莫不欣抃切以农故地虢国旧邦周分同姓之亲唐以本支为尹富庶雅高于二陜莺花不谢于三川韩公三十一篇风光咸在贾岛五十六字景色如初有洪淄灌溉之饶被女郎云雨之施四时无旱百物常丰寳产金铜充仞诸邑良材松栢赡给中都至于事简讼稀潇洒有道山之况鱼肥鹤浴依稀同泽国之风自匪巨贤不轻假守故来者未尝淹乆而优恩已见迁除非总一路之转输则入六曹而侍从前人可考新命何疑伏惟御府某官学造渊源道升堂奥精祲尽天人之蕴高明穷性命之防中外屡更功名茂着铜虎暂淹于百里朱轓聊寄于三堂仰望旌麾俯临民社共徯星言而夙驾思承道化乎其民某仕版寒踪賔僚俗吏乆仰圭璋之望素钦星斗之名岂谓此时获依巨庇惟良作牧已兴来暮之歌謡有陨自天惟恐别膺于纶綍无任丹恳倍切驰情
　　贺年啓二首
　　效五物以观云咸知嵗美备八能而合乐益验人和伏惟某官进徳及时宜民受禄肇履三阳之应求膺百顺之归未遂披承徒増欣咏
　　又
　　三阳应律万寳向荣永惟视履之祥宜获自天之祐未遑展庆徒切颂言
　　高丽大使逺迎啓
　　伏审观光魏阙自忘浮海之勤授馆吴都将有披云之幸过承谦徳先枉华缄感荷之深诵言莫既
　　副使啓
　　伏审只率邦常来修方贡适此海隅之守得瞻使节之华首辱缄縢过形谦抑其为感怍难尽名言
　　谢大使土物啓
　　伏审扬舲造朝弭节就舎归时事于宰旅方劳逺勤发私币于公卿亦防见及莫遑辞避但切感铭
　　谢管设大使啓
　　鸣鹿食野方主礼之粗陈骊驹在门叹賔欢之莫尽遽辱移书之重益慙为具之疎即遂愿言徒増铭佩
　　副使啓
　　伏审舎馆初定徒驭少休粗接賔欢方愧饩牵之陋曲敦私好特班琛贡之余感佩于懐愧怍无量
　　谢副使啓
　　伏以裴回弭节必忘靡盬之勤笑语飞觞深懐不腆之愧过承荣问益荷谦勤感佩于衷笔舌难尽
　　罢登州谢杜宿州啓
　　桑榆晚景忽防收録之恩山海名邦得窃须臾之乐自非明哲少借余光内自顾其空踈必难逃于旷败某官高风肃物雅望应时既恺悌以宜民亦儒雅而饰吏每假齿牙之论曲成羽翼之私感佩良深敷述奚既
　　杭州到状
　　得请支郡备员属城幸兹衰病之余托在庇庥之末即谐瞻奉预切欣愉
　　贺王发运啓
　　伏审荣膺制检总领漕权惨舒六路之民表里大农之政风声所暨忻悚交并恭惟某官学术过人忠嘉许国暂屈分符之寄已膺侧席之思乃眷东南欲少苏于疲瘵无心内外当益罄于谋维凡在庇庥岂胜欢慰
　　贺新运使张大夫啓【一本作贺叶运使】
　　伏承抗旌入境揆日临民方一节之风驰已列城之云靡矧惟雅故尤激懽悰伏惟某官早以异材着闻美绩议法造令乆禆于庙谋宣化承流益试之民事自闻新命实慰舆情再惟衰朽之余得荷寛明之庇其为厚幸未易防陈【着闻美绩下四句一本作望高郎选粲列星之经躔华使周爰凛外台之风采】
　　答乔舎人啓
