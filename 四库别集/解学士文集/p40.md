<!-- { "loadSidebar": true } -->
　　裴君子彦为孝感之二年其所亲刘何岳就省之还言孝感之俗朴以忠其民俭而兴于让田渔牧各事其业事而不浮子彦文之以礼节镇之以不烦孝感之民各适其适也予因谓孝感之易治而亦爱吾子彦之能因其俗也今永乐元年孟秋子彦以再考来　京师自府与布政按察两司官课绩皆言子彦廉能为政有方天官卿与之往复论难必欲穷其所以然且不明言善于爱民者子彦颜色自若徐曰固爱民恨催科不拙耳闻者为惭因曰若尝部馈饷程期急道里远孝感又小邑独能僦商舡苏民力商人服其信而民怀其德上司以无责而孝感以为绩若之何信孚于人称其易耶对曰信非一旦暮能立也惟事事信于人而且信于商则易然耳又曰若尝部孳畜赴汝南时暑雨道远同部送多亡失若独无欠阙若何以之术耶曰非有异也仁民爱物初无二理察其利害善恶欲时其饥劳逸勤迪其下人而心存乎是而于其事而怨疾之程也其失已或寡矣对犹欲他引讽之未已也问者遽曰诚是书上考且休矣其且去子彦悠然而退于是有母在年八十余矣子彦援例得归省扁舟衣锦耀荣金川之上　京师士大夫想其意气之欢愉风采之华溢既贵而有能名足以为亲之庆也又足为乡之欢也皆为之诗歌咏之予友金君幼孜请为之序余尝谓孝感易治而爱子彦之能月其合矣及今而知子彦尝催科之剧于抚字之余处之有法岂非仁者是不推长于镇静而又优于应变也书不能尽言也且其言益不繁杂也而皆有旨趣其意不迫切也而皆有风谕岂不可书以为序乎 

　　○送储先生赴官序 

　　公孙丑问于孟子曰夫子加齐之卿相得行其道若是则动心否乎孟子曰否我四十不动心此谓富贵不能淫也贫贱之不能移威武之不能屈穷达得丧祸福之凡自外至者皆不足为之动可以类推也岂惟孟氏为然哉饭糗茹草若将终身被袗衣鼓琴若固有之者舜之不动其心也鼓力渭滨不为之困心鹰扬牧野不为之得意处畎亩亦嚣嚣位阿衡亦嚣嚣然不阿衡畎亩之有异哉伊尹太公之不动其心也委吏乘田不足为之辱大夫司寇不足为之荣丈孔子之不动心也孟子曷不引以明之而宫黝之徒之养勇嘐嘐然与其弟子辨耶立言以为教辟而示之门引天下后世学者以入于圣人之途也骤而语之莫知乎其所用大矣柰何孟氏以来求若圣贤之不动其心者何其少也若今之所患仕者皆重内而轻外喜近而恶远乐荣要而厌卑官散秩尤以为厌憧憧然往来于心者日夜惟在于是心得所重所喜乐洋溢光采焕发于外而所轻所厌恶憔悴如被疾然呜呼知言养气之功是曾有一日之集也于是可以观人之尝学否也吾友延陵储君为先生有年矣一旦受命为王府纪善冒大雪中携挈妻子适万里其友皆驩然送之行先生之不动其心知命为　王府纪善不知其为外为远为卑官散秩也是以送者亦为之喜而谓予不可无一言以赠之知君学圣贤之学为众人所难也纪善以辅道为职非卑官散秩之比天子慎择之而命之寄以展亲之任非学圣贤之学如吾储先生者不可也况先生家世名宗族好德予少时已有艳慕之心知言养气之功尤当致其力以进于成昔者滕文公之见孟子言晓之而终遂不疑也今之　亲王岂在诸侯之下欤吾见其不疑于先生也必矣 

　　○送刘孟献诗序 

　　孟献刘君吾乡之世家也于吾家有连世之好其诸父明道举义兵保障其乡先生君子往来其间为之画计于时所居金滩之上当水陆之冲而民不知有流离之苦者几二十年刘君宾客之盛岁时宴集赋诗论文无异平日故其子弟皆知隆师友而无势利之习吾尝得其金滩八咏诗一编而读之皆一时名士所作美其家之先所积之厚既富而不忘其儒素吾尝为之击节叹赏与孟献一门群从极登临之适而吊其先人之遗迹濯清风追明月未尝厌也前年孟献以才贡京师历事四方将有超擢而孟献念其家政莫为之理子幼莫为之训援例得归而且自谓其膏肓泉石之癖不任于驱驰也拜辞阙下欣然而思曰吾清兴在金滩之上矣士大夫多为之诗而予为之序夫孟献之不习于势利不薄于朋友故有得于其家而去就之际胸次悠然有可喜者信吾乡之多君子也他日余得谢事而归相寻于浪波钓艇之间金滩八咏之编犹可赋而续之孟献先归以相待 

　　○送周氏崇缙归文江序 【乙酉】 

　　余尝侍先公得听教诲于雪江周先生先生仕元为东宫说书先生慷慨好义其出而仕也与其犹子子直俱子直得补太学生此在元盛世天下方以进士为至荣先生得官未上而子直卒即弃官归其丧因循祸变崎岖江乡不自悔惜先公与之交莫逆尝为余言而子直之配先大父之女兄也由是知其家世之详而喜与其后进交游雪江先生既没余获与其犹子子用同为县学弟子员交游益密常往来其家子用诸子姓皆好礼而甚文余尝与之登崇冈以延眺濯清泉荫嘉树赋诗饮酒醉而奕棋达旦笑语不寐其时虽旷荡不检束然狎而能敬余尝信子用之善教而诸子之森然竞秀必将大有成也于是俯仰十余年间子用亦弃余先亡余再往过之其诸子犹其在时前年覩江西荐书而崇述兄弟牵联得书去年余读进士卷廷中天子亲擢崇述兄弟二三以二苏期待之于是崇述之弟崇缙来省之盖崇缙少孤在群季中特淳谨遇我特厚其学又勉焉而未可量又将有光耀于崇述于其归也序之如此云 

　　○送徐宿州序 

　　崇威徐君天性孝友在乡里以善事其亲为人所称道后出仕时迎亲觐省之礼未尝有缺及调居广右边夷繁剧之所崇威恐非其亲之所宜处也劝以东归其亲不忍与之暂离也钊曰吾安之未几而崇威擢为中书舍人与俱至京师盖予因童儿时得趋侍后来别去二十年乃复见其父子娱乐于宦游羁旅中而皆欣欣焉此古所谓慈父孝子者于是乃复见其真而尝以此卜崇威之必将显融也既而崇威连任为官跋涉水陆往返几万余里道淮入关逾南山以出泝江入广人皆谓崇威之仕为不达也而崇威处之夷然无愠无怨安于义命不援不凌常有乐志古所谓夷险一节者复得见其真而又以此卜吾崇威之将显融也今而果用荐于宿州知州帝乡之重地民淳事简崇威又将迎其亲以就禄养以身教宿之人凡交游皆为之喜其亲必将闻而喜之也余之所以卜之者将由是而验又私窃为自喜也翰林庶吉士李宗白辑送诗得若干首而予为之序 

　　○送养蒙罗先生归庐陵序 

　　国初时乡先辈复仁罗公朴直无华受知先朝以弘文馆学士致仕而归玊带裘马之赐焜耀闾里未几卒而上思之不已即求其嗣将授以官而其从子养蒙以疾辞上亦不能强起之养蒙肥遯山林以诗书自娱从而受学者亦弗拒也于今垂四十年矣先朝至圣至仁天地之量于是亦可槩见其万一而养蒙豪杰之才韫于烟霞泉石之间而时时发于议论见于文章则人亦未必尽知而天之所以报之者盖甚厚而不薄也予家君学士君之交莫逆也由是养蒙与家君往来亦密而予因得识其为人及壮而归自京会于文江之西谌溪谷平之间学士君之风流固在每高谈剧饮坐客尽倾间语予曰吾无以报国家吾将谓吾子孙以为　国家之光吾老矣死且不杇亦先季父志也予甚壮其言及永乐甲申予知礼部贡得汝敬之文而进之蒙上恩宠擢之入翰林在二十八人之列则养蒙君之令子也又日与之游恂恂然务学日夜思所以承君之志于是益知君之善教其子而其前所以语予非虚也又明年乙酉君来　京师入见退就禄于汝敬未几而归兴如建瓴矣其仲子汝完又乘舟来迓之予惟君之出处从容诚有道之士也孟子所谓进退绰绰然有余俗者非罗君而谁与君之寿考康宁之福以为江乡之重者天之所赋未可涯也 

　　○送萧典祠序 

　　舜之命伯夷曰汝作秩宗夙夜惟寅直哉惟清季路问事鬼神子曰未能事人焉能事鬼甚哉祀事之难也所以动天地之感治幽明之如通隐颂之情积微着之渐其几不可测而其应为甚速其理不可昧而其事为至神以方寸之光辉洁白括今古于湏臾一六合而无间也而况祀事为官守宗庙坛墠坎瘗柴燎之所俎笾簠簋缻鼎之器粢盛牲涤酒醴之物升降俯仰进退之容繁简疏数寂灭权谋术数索隐行恠以欺世而盗名者则纷乎其间非敬直内而尽事人之道又不能也圣天子推恩复怋王于旧国以萧氏紫霞为其典祠紫霞庐陵人自少时飘然有出尘之想无物欲之累清而不同于俗是以寄迹老子法中洪武癸丑应太祖高皇帝宠召隶太常乐生陪郊庙之舞秩海岳之祀为乐师于藩府屡归省其亲与予见于　朝三十年不见其傲惰之容舜与孔子之庶几乎其有默契者焉而敬之一字终身诵之可也或曰秩宗司天下之祀而紫霞秉一郡之典且季路孔门之高弟也疑若未可同欤曰恶是何言也统万事者固当谨专一职者不容忽持满捧盈一杯水之事顷刻之心不谨覆溢之患响应幽明祸福无感之机岂有二乎哉孔门日致其省也于是紫霞佩印绶行矣其所与者籍田奉祠葛清隐太常奉礼彭永年及其郡人相与饯而属予序之 

　　○送弟朝夫及第南归吉水序　 【丙戌】 

　　予弟朝夫名绘以字行同出高祖庄山宋季大儒在大学以錻斥贾似道径归忠厚之德精慱之学富而好礼享高寿以卒而二子八孙若先祖直我与弟观我求我朝夫大父渊静先生成我尤知名当世观我求我请进士举而先祖登第为显官人皆为庄山之积德也既而先公筠涧与弟恭先同举于监又谓先祖之积庆也入　国朝诸公皆由科目出身仕者名声人咸谓先祖兄弟皆积德也及予与祠部兄又联登进士第又谓先祖之积德将多于前朝夫弟文夫举进士今为翰林检讨今年朝夫又擢进士甲科且敕赐南归续斈所以期待之甚重人皆谓渊静之积为盛也况朝夫自少失父渊静教之母刘养之及渊静没朝夫从予斈青灯勤苦甚与予相似今其归也又与予遭遇畧同也众皆以为祖考之庆岂不信然哉朝夫尚日孜孜焉务德俾后之子孙又有善继则人又将推而归之今日之荣光他日富贵皆不足自羡自期也 

　　○送周君崇效奉母归文江序 

　　崇效之先人于余家数世之交游亲戚皆非寻常之比而自余之身相与为交游亲戚者皆无愧其先人所未知自今以往余知后人两家之契谊能久而益笃而其几则兆矣吾以崇效之行卜之也余好书字而不妍媚好者或寡少而崇效见辄喜之好为诗歌而不绮丽知者已少而崇效每欲得之好为文章而不婉缛深知者尤少世之学而求之者未必皆其中情喜之也之三者崇效见辄求之盖真喜之者且曰他日传之子孙有以追慕世契而不辱斯文是或一助也于是崇效兄弟有官翰林崇效念手足之情往来数矣今兹其寿母夫人来就禄养而载念其家崇效即具舟远迎于以慰其兄于此慰其弟于家慰其母慈于起处之间千里之远不四于庭户不以为劳而甚于安乐之无兆示法于后之人具于孝友而且求为之一吾俾知其常有战兢不足之意而无纵肆自悻之心怀传家淑后之思而兆随俗取誉且以崇效之才兆不能取功名为世用也忍而碌碌所就者大其将有所感发者岂但余两家之契谊而已哉 

　　○送恂如赴京序　 【丁亥】 

