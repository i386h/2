<!-- { "loadSidebar": true } -->
「不见梅梢不见根，参横咫尺未能扪。掀篷何自掀篷尽，一任江风吹断魂。」「半江鼻观已前知，恨不身先急棹飞。虽则梅花不全见，妙香满载野航归。」既题掀篷已，又出此轴，亦掀篷也。与梅花因缘独在江湖何耶？余在成都西楼下，见晁子止侍郎有诗在扇云：「短篷烟里冷萧萧，两岸梅花各见招。吹散前村一杯酒，满江风雨不相饶。」余屡玩频哦，子止曰：「君爱此耶？」出小横轴江路野梅数枝，曰：「为我题此，当以扇乞君。」余沉吟良久，曰：「西楼何自有江声，安得梅花的皪明。斗转参横无定舍，侍郎行处亦随行。」子止即举扇与余。至江陵，刘共父枢密觅去。味此风标，与掀篷大同而小异者耶？
 【《永乐大典》卷七千八百十二「梅」字韵，页十三上引「王质雪山集」。(影印本第三十六册)】 
　赵蕃：《干道稿》二卷，《淳熙稿》二十卷，《章泉稿》五卷
赵蕃，字昌甫，号章泉。其先居郑州，后徙信州(江西)。宋绍兴十三年(一一四三)生。官太和主簿，终以秘阁正郎聘之，未至而卒，其时绍定二年(一二二九)。追谥文节。《宋史》卷四四五有传。四库馆臣自《永乐大典》辑《干道稿》二卷、《淳熙稿》二十卷、《章泉稿》五卷。
现存《永乐大典》录：
赵蕃诗 【七条】 　赵蕃淳熙稿 【一百零九条】 
赵蕃干道稿 【三条】 　赵昌甫词 【一条】 
以上共一百二十条，馆臣漏辑者十六条。
　　松湖 
有水可为湖，栽松欲以呼。不贪鱼鳖数，无取芰荷都。老杜论能拟，陶翁兴不孤。风吟与雪钓，曾有画图无。
 【《永乐大典》卷二千二百六十六「湖」字韵，页十三上引「赵蕃诗」。(影印本第二十册)】 
　　成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵
　　　其一
瓦砾何所知，说法犹咄咄。况此空洞中，孰能无启发。
　　　其二
危岑百尺高，下有溪流深。高深日相激，合此无尽音。
　　　其三
人行冥昧中，遇坎辄自省。闻是微妙音，安得忘所警。
　　　其四
我有嗜睡癖，衾枕长与偕。晨昏要无失，曷日住君斋。
 【《永乐大典》卷二千五百三十六「斋」字韵，页十七下引「赵蕃淳熙稿」。(影印本第二十九册)】 
　　谢答严用韵送绿萼梅
潇湘良玉质，浅黛拂修眉。倚竹无人问，碧云添一涯。
 【《永乐大典》卷二千八百九「梅」字韵，页二十一下引「赵蕃淳熙稿」。(影印本第三十五册)】 
　　次韵何叔信二月蜡梅犹盛之作
江梅未醒如冻蝇，蜡梅先折能宁馨。江梅既开瘦欲绝，蜡梅吐香方未歇。几思觅句摅襟期，嫌如疏笋伤肝脾。君诗与花辱俱见，却悔临渊秪痴羡。君因此花诗再题，过读快若垢得篦。从渠见者不着目，亦胜长安纷市鬻。
 【《永乐大典》卷二千八百十一「梅」字韵，页八下引「赵蕃淳熙稿」。(影印本第三十六册)】 
　　咏蜡梅
蜡梅初看十日前，黄深紫鲜香欲然。要充铜瓶顿棐几，欲折罢折还加怜。蜡梅重看十日后，黄淡紫荐香欲覆。是当雪砌与霜檐，欲开未开咸未就。山叟山居山径荒，秪有竹树参天长。浮花不省着老眼，此物未免搜枯肠。雪消霜熟冬行 【莫】  【暮】 ，日凝天应有数。蜡梅引破春风路，红洁缃繁看树树。
 【《永乐大典》卷二千八百十一「梅」字韵，页八下引「赵蕃淳熙稿」。(影印本第三十六册)】 
　　朱村道中
绿竹人家近小塘，暮秋村酿熟村场。我行甚亟忘休歇，孤负木犀来往香。
 【《永乐大典》卷三千五百七十九「村」字韵，页二十一上引「赵蕃淳熙稿」。(影印本第五十册)】 
　　独行五首 【其它三首已辑入武英殿本《淳熙稿》。】 
　　　其一
所思终不见，渺渺政愁余。试向江头钓，怕逢双鲤鱼。
　　　其二
烹鱼得素书，欲读字半漫。上如说相思，下如祝加餐。
 【《永乐大典》卷八千六百二十八「行」字韵，页十下引「赵蕃淳熙稿」。(影印本第九十五册)】 
　　初八日人事少闲命车出游因以寻诗首访滕王阁纷然屠沽思为之败已过东湖得孺子亭亭阁幽邃乃陈阜卿复作者一时诗板甚多择数知名句录之又东数步得孺子祠有像设及曾公衮书南丰所作祠堂记及沈持要重立岁月壁崩粪积殊异敬事迤逦避雨入持寺谒澹台子羽墓阅雷公祠墓有大篆立于其前祠有乐章无尽所作雨止绝南昌县径还舣舟之地作五诗 【其它四首已辑入武英殿本《淳熙稿》。】 
细雨微风湖上亭，柳深荷密竞青青。生平漫与形神接，客里孤游耳目醒。题咏纷纭几诗板，画图零落半幽屏。像祠只在荒墩外，小复舆篮更一经。
 【《永乐大典》卷八千八百四十四「游」字韵，页十一上引「赵蕃淳熙稿」。(影印本第九十七册)】 
　　过贵溪数里望月岩作
宿雨洗清秋，行行早放舟。团团正林 【抄】  【杪】 ，隐隐半岩幽。永谢妖蟆食，宁须玉斧修。少微并婺女，何事独名州。
 【《永乐大典》卷九千七百六十三「岩」字韵，页十九上引「赵蕃诗」。(影印本第一百册)】 
　　公择客于玉山簿尉之馆忽有挽为宜黄之行者公择过余谋之作诗呈公择兼简簿尉
我裾未洗闽山土，君驾柴车过茅宇。相从仅作一夕留，冒雨冲风何自苦。如君人才岂终滞，瑚琏要为清庙器。宜黄玉山俱作客，近湜何殊远居易。我贫不得为君谋，恐君远适关我忧。作诗寄示三径蒋，并简平生顾曲周。
 【《永乐大典》卷一万一千三百十三「馆」字韵，页九上引「赵蕃淳熙稿」。(影印本第一百十五册)】 
　　闻邑中灯夕颇盛作诗呈子肃
晨起犹如欲雪天，晚来旋觉散晴烟。传闻隘郭沸灯 【大】  【火】 ，想见当筵杂管弦。铁马春冰期异日，卖薪买酒看今年。谁怜病叟寒窗底，独拥残灰整旧编。
 【《永乐大典》卷二万三百五十四「夕」字韵，页十七下引「赵蕃干道稿」。(影印本第一百八十三册)】 
　　为龙泉令赵舜徒题
诚能得初心，何必返初服。有以固中扃，不须防外逐。
 【《永乐大典》卷七千二百四十「堂」字韵，页十九上《龙泉志》引「赵蕃诗」。(影印本第七十一册)】 
　彭龟年：《止堂集》十八卷
彭龟年，字子寿，号止堂。清江(江西)人。宋绍兴十二年(一一四二)生。干道五年进士，官至中书舍人。开禧二年(一二○六)卒。赠龙图阁学士。《宋史》卷三九三有传。四库馆臣自《永乐大典》辑《止堂集》十八卷。
现存《永乐大典》录：
止堂集 【四条】 　止堂先生文集 【二条】 　止堂先生集 【一条】 
彭止堂文集 【一条】 　彭止堂集 【十五条】 　彭止堂先生集 【二条】 
以上共二十五条，馆臣漏辑十五条。
　　盆花示儿
羣儿爱盆花，如我爱其子。但将养花心，委曲求诸己。花不负人力，随时深浅红。种学得如斯，岂不慰乃翁。
 【《永乐大典》卷五千八百三十八「花」字韵，页十二上引「彭止堂集」。(影印本第六十一册)】 
　　袁州万载县月桩记
淳熙丙午二月某日，江西转运判官王公回，将上旨核袁之分宜岁计，道万载，宰玉牒伯游，具以其邑匮告。王公蹙然曰：「独分宜有上命乎？皆吾道也，合计之。」于是大会邑之出入盈缩，得其赋目不称状。乃与守张公康议，尽蠲宿负，计缗钱一万六千有奇。异时万载岁得苗若干斛，复增若干斛，为若干斛以佐其乏，沿催钱旧以送使，则又割千缗予县事下邑之士。若民闻之，驩曰：「吾民其少宽矣乎？」是不可不记。则独以书属某曰：「自韩文公论刺史观察使不以情实相予，乃今数百年。事变之来，虽各有故，而其病大率皆出一脉。姑观吾州之月桩，视它所增倍蓰不啻。质之旧志，及创初时，守忤将漕者，故赢其数，几陷守于戾。二人之恶，固云散电灭矣。而此钱一立，几与天地相终始。上下痞隔，祸乃至是。今王公能与吾守定议，捐赋以宽吾邑。使来者不敢藉之以扰民。」不记不可也。某曰：「饥不厌大嚼，渴不厌满腹，此邑人之情固也。然王公岂多此乎？公近且将举一州一路利病罢行之，不难远且天下，毋宁兹邑。今傥为是，于公意恐不足，何如？」则曰：「前七年，岁在己亥，上尝诏天下计使，通融郡邑财赋。诏出掖门，忧国者日日耳蠲令，久未有应者。今王公将旨计分宜而并万载，得损所赢，益所阙，王人不当如是耶？若传，喜事者慕，畏事者劝，利不独吾一邑而已。」某曰：「是宜记。」某月某日。
 【《永乐大典》卷六千五百二十四「桩」字韵，页十三上引「彭止堂集」。(影印本第六十二册)】 
　　邹道乡公冠子文
二十而冠，礼固有仪。十五而冠，义亦从宜。未冠则列以童子之品目，既冠则责以成人之作为。吾自汝总角，爰迨今兹。听汝言而察汝质，必能卓然建立，称吾所期。方吾窜岭表也，则曰：「父为国事耳，何足动。」及吾斥湖外也，则曰：「父坐前事耳，何足疑。」念祖母之省侍阻，念诸叔之音问稀，念诸兄诸弟不得相与处以学，则每咨嗟而涕洟。凡孝弟忠顺之端，固已见于此矣。所以充扩成就，则惟汝笃诚而弗移。彼合抱之木非不大，然生于毫末之细。彼九层之台非不高，然始于案土之卑。汝其尊六经以为本，博羣籍以为稽。有可友者取以为友，有可师者奉以为师。积日月而不已，年迄至于期颐。虽将圣之耳顺从心，且庶几其可及。而况孝弟忠顺之实，又安有不孚于上下，格于神祇。俾世人称愿曰：「幸哉，有子如此，以畅吾父吾祖之泽于无所终穷，岂不自于斯时乎？」汝其勉之，汝其勉之。
 【《永乐大典》卷一万六千二百十八「冠」字韵，页八上引「彭止堂集」。(藏牛津大学图书馆)】 
　　辞免除台簿申省状(绍熙壬子)
