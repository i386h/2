<!-- { "loadSidebar": true } -->
　　勅故某官杜羔生于仁族发为公器敦厚孝友本乎天性文学政事出于余力自立朝右蔼然素风司谏平刑駮议防问凡所践厯不懈于位以年致政以疾就第出处进退皆叶时中遽此沦谢恻恻兴念夫生有荣禄殁有宠赠所以极君道厚时风亦圣人有始卒之义也宜追端揆以申褒饰犹有精爽知吾不忘可赠尚书右仆射
　　幽州兵马使刘悚除左骁衞将军制【以兄刘悟奏请】
　　勅某官刘悚夙负气槩早习骑射才推燕赵之士学究孙吴之书加以忠厚可当任用况有令弟为吾信臣节着艰贞情钟友爱夫宠寄于外莫重于藩垣委任于中莫亲于禁衞加此一职宠示二人岂不为荣季出叔处可左骁衞将军
　　前幽州押衙瀛州刺史刘令璆除工部尚书致仕制
　　勅某官刘令璆【渠尤切】勲伐之家弓裘之嗣尝修戎职亦领郡符迨此迟暮知有止足夫壮而奋发以忠事国老而知退以道安身人所难能理宜嘉尚俾超崇秩以宠高年可工部尚书致仕
　　卢众等除御史评事制
　　勅幽州节度判官卢众等幽蓟重镇卢龙旧军是吾北门委在上将实资寮佐以济谋猷尔等或叅务戎旃或专司奏记俱因事任各展才能而御史府官廷尉寺吏用申褒奬以劝忠勤勉奉元戎伫成嘉绩
　　张伟等一百九十人除常侍中丞宾客詹事等制
　　勅卢龙军押衙兵马使什将随军某等夫爵赏行于上则忠劳劝于下有国之典其可废乎吾思蓟北首将及吏合众聚力镇寜一方緜以嵗年积成勤效今以朝右贵秩言坊清班举为宠章用申酬奬
　　梁璲【徐醉切】等六人除范阳管内州判司县尉制
　　勅卢龙军节度要籍梁璲等咸以干能早膺任使各叅军要同济戎功言念恭勤宜加优奬郡掾邑佐分而命之仍兼旧职勉申来効可依前件
　　渤海王子加官制
　　勅渤海王子举国内属遣子来朝祗命奉章礼无违者夫入修职贡出锡爵秩兹惟旧典举而行之
　　石士俭授龙州刺史制
　　勅石士俭东川帅涯上言士俭久习武艺兼通吏事可使为郡责成其功吾闻江油巴夷杂处勿以遐陋而忘缉绥奉法爱人无负知已可龙州刺史
　　韩苌授尚辇奉御制
　　勅韩苌局分六尚职奉七辇兹惟优秩列在通班以尔立身颇恭守事甚谨宜有所奬可升于朝可尚辇奉御
　　孟存授成都府少尹制
　　勅孟存尝叅剧务亦牧疲人咸有能名得于主帅三蜀征镇屯于成都虽有忠贤委为尹正至于賛修庶务通统诸曹承而贰之实资亚理勉勤厥职无累所知可成都府少尹
　　杜元颖等赐勲制
　　勅中书舍人杜元颖等有位于朝有劳于事不加庆赐何劝恪勤宜各策名列于勲籍可依前件
　　商州寿州将士等赐勲制
　　勅某官某等夫勲者所以驭贵叙劳亢身庇族非因大庆不降殊恩尔皆委质从军服勤事国宜按勲籍分而赐之可依前件
　　内侍杨志和等授朝防大夫制
　　勅杨志和等咸分要职列在内司慎静检身恭勤守事宜以章绶命为大夫佩服宠光尔无失坠可依前件
　　内常侍赵亮加勲制
　　勅内常侍赵亮等列名禁籍祗命宫闱多厯嵗时积成劳効宜加勲赏以洽恩荣可依前件
　　乌行初授衞佐制
　　勅乌行初重之子早禀义方诗礼弓裘式闻不坠赏延之典本劝忠勲环衞之官兼资慎择非唯父任亦以才升可佐衞曹参军
　　乌重妻张氏封邓国夫人制
　　勅古者夫为大夫则妻为命妇况在小君之位未加大国之封岂唯有废徽章抑亦无劝忠力也乌重妻张氏以鸤鸠之徳作合邦君辅成勲猷驯致爵位虽从夫贵未授国封今以南阳本邦善地锡为汤沐加号夫人兹乃殊荣足光闺阃可封邓国夫人









　　白氏长庆集巻五十二
　　钦定四库全书
　　白氏长庆集巻五十三
　　唐　白居易　撰
　　中书制诰六【新体凡四十八道】
　　镇州军将王怡判官李序先被贼中诛囚并死各赠官及优防子孙制
　　敕朕常思镇冀之间吊伐之际有仗顺死义不吾闻者因命正列状以闻而某官王怡等顷陷艰虞思伸忠効或名节将立并命于幽忧或义烈临奋失身于戮辱履危如虎尾视死如鸿毛若无褒扬何劝天下既降饰终之命仍加身后之礼追崇延宠有越常伦冀使死节之魂忠愤之骨知我怜悯殁无恨焉怡可赠左仆射序可赠给事中
　　武寜军阵亡大将军李自明赠濠州刺史制
　　敇王师之讨蔡平郓也自明为武寜裨将于元戎凡所指踪必先致命三军之士于今称之有劳未图无禄早代生不及赏殁而加恩庶使猛将义夫闻而相劝曰死而不忘况生者乎可赠濠州刺史
　　裴泰可太府少卿知左藏库出纳制
　　敇前度支河北盐使朝议郎捡挍尚书刑部郎中使持节贝州诸军事兼权知贝州刺史侍御史充本州防御使上柱国赐紫金鱼袋裴泰九土之贡百品之货辨其名物谨其出纳常在外府统以上卿宜求干敏之才以为之贰而泰顷分务兼抚郡民当军兴之时法行政立则受藏之府事繁物殷量其器能可以专委勉膺是任无替前劳可守太府少卿知左藏库出纳散官勲赐如故
　　李昌元可兼御史大夫制
　　敇通议大夫使持节仪州诸军事仪州刺史兼御史中丞上柱国李昌元弓裘令子疆塲劳臣能读父书甚识戎事每在战阵未甞无功及委藩条亦闻有政而知臣者君也赏劳者爵也亚相之秩威重宠崇加乎尔身以劝能者可兼御史大夫
　　田頴可亳州刺史制
　　敇正议大夫前捡挍右散骑常侍使持节洺州诸军事兼洺州刺史御史大夫充本州团练使上柱国赐紫金鱼袋田頴自别屯将垒专领郡城而能勤恤师人与之劳逸故临戎则士乐为用抚下而众知向方忠勲既彰能政亦着牧守之选吾所重之谯鄼之间人亦劳止授尔印绶往劳来之宜推前心伫立后効可捡挍右散骑常侍使持节亳州诸军事兼亳州刺史御史大夫本州团练使镇遏使散官勲赐如故
　　薛伯髙等亡母追赠郡夫人制
　　敇某夫人某氏等始播妇仪终垂母道教其令子为我良臣而皆茂着才名荣居爵位永言圣善冝及显扬俾追唘邑之封式表统家之训可依前件
　　李佑授晋州刺史制
　　敇郡守之官与吾共理下之安否系乎其人必稽前功方降是命某官李佑夙负材器累经任用常领军郡颇着政声而平阳旧都近罢征镇上疆事物既广且殷借尔良能为予抚字夫均其征役简其科繇谨身省事以临其人而人不安未之有也往是道以康晋人可依前件
　　武寜军将王昌渉等授官制
　　敇王昌渉等早以材力召募从军元和以来南征北伐咸有劳绩着于一时主帅上闻乞加褒赏故以寺卿宪职序而宠之无弃前功在申后効可依前件
　　马摠亡祖母韦氏赠夫人制
　　敇某官马摠亡祖母韦氏播兹懿范贻厥嘉谋施及孝孙实居贵仕将明余庆其在追荣不唯垂裕后昆抑亦光昭幽壌宜降封丘之命以慰令伯之心可赠某夫人
　　路贯等授桂州判官制
　　敇藩隅之重委以侯伯军府之要掌在宾寮贯等以文行修身以智谋从事佐亷问澄清之务抚华夷错杂之人俾其乂安实在防赞宜及宠命以光所从可依前件
　　驸马都尉郑何除右卫将军制
　　敕周设七萃汉列八屯皆以拱将王宫肃严徼道统兹骑吏其属亲贤某官郑何擢秀士林挺质公器以贞和陶其性以礼乐文其身善积德门庆连戚里况久践名职累着声猷念旧奨能宜加荣宠环列之尹不易其人俾宣力于爪牙不失亲于肺腑可右卫将军余如故
　　封太和长公主制
　　敇公主之封号也或以善地或以嘉名立爱展亲兹惟旧典第四女端眀成性和顺禀教静无违礼故组紃【详伦切】有常训动必中节故环佩有常声歳茂秾华日新淑问乃眷肃雍之德俾开汤沐之封可封某公主
　　宋朝荣加常侍制
　　敕河东节度都押衙试太子宾客兼御史中丞宋朝荣甞因战功擢领邉郡揆能适用故有转迁龙楼上寮衙门右职虽有兼命未表殊恩宜加骑省之荣不改宪台之重以兹宠任足报忠勲尔其敬承无隳乃力可捡挍左散骑常侍余如故
　　赠阵亡军将等刺史制
　　敇故某官某等王师问罪至于淄青尔等同执干戈亲当矢石忠而尽瘁勇而亡身或退卒于师或进殁于战俱死王事深恻朕心念捐躯于军前宜追念于泉下郡守之贵以示褒荣可依前件
　　诸道军将等授官制
　　敇平齐之役也诸军指期众校合战某官等各输戮勇同树勲勤永思积日之劳颇愧逾时之赏故于奬授有所超迁朝右贵班宫坊清秩或防宪职分以命之庶知我心不忘忠力可依前件
　　裴度韩等各赐一子官并授侄女壻等制
　　敇某官某等谒庙郊天改元肆眚是为大庆与众共之矧股肱心膂之臣与吾同体延赏任子其可废乎尔等或以文华或以吏职有所修立禀于义方自当褒升况霑庆泽俾举展亲之典用叶推恩之道犹子爱壻各命以官尔其敬承无忝朝奬可依前件
　　入囘纥使下军将官吏夏侯仕戡等四十人授卿监宾客谘议卫佐同制
　　敇某官夏侯仕戡等前命郑懽之入囘纥也尔等防护使车用祗王命悉心尽力有恪恭防涉之勤焉宜以省寺军卫之班宫坊府邸之列举为宾典分以宠之辨等旌劳于是乎在可依前件
　　卢昂可监察御史里行知转运永丰院制【时王播奏请】
　　敇虢州司戸防军卢昂前负瑕疵事多暧昧今闻修省善亦昭彰况有大僚同知情状且明非罪仍举有才吾信人言遂可其奏尔思自効无辱所知可依前件
　　张惟素亡祖纮赠戸部郎中制
　　敇右散骑常侍张惟素亡祖某县令某德合上才终下位命屈于当代庆流于后昆故其孝孙实登贵仕经曰无念尔祖诗曰贻厥孙谋此言孙之谋能显扬其先祖之德能垂裕于后也不追荣于列宿曷旌德于太丘可赠戸部郎中
　　兴州刺史郑公逵授王府长史李循授兴州刺史同制
　　敇郑公逵等或以行称或以才举进修所致班秩不卑改命序迁各适其用且乗朱轮于郡邸曳长裾于王门士子名宦至斯亦不为不遇也立朝案部各敬尔官可依前件
　　权知陵州刺史李正卿正除刺史制
　　敇审材之要考察为先吾之于人试可乃用李正卿颇闚吏道因假郡符畏法爱人善于其职夫速旌其能则吏劝久于其政则化成未可转迁就加真秩副吾知奬无怠始终可陵州刺史
　　知渭桥院官苏浰授员外郎依前职前进士王绩授校书郎江西廵官制
　　敇某官苏浰【良以切】甞以干良分领剧务受任称职主者上闻绩既有成赏安可阙前进士王绩亦以艺学籍名太常着其令闻及此慰荐一以课进一以才升咸加班荣同以褒奬台官校职尔各钦承可依前件
　　湖南都押衙监察御史王璀可柳州司马依旧职制
　　敇某官王璀【取猥切】郡司马之官秩禄颇厚凡在戎行有军课者多兼命以优宠焉而璀以鞭弭櫜【姑劳切】鞬【经天切】从事征镇前后主帅咸称有功宜加新命仍率旧职盖欲旌往劳而责来効也尔其勉之可兼柳州司马安南告捷军将黄士傪授银青光禄大夫试殿中监制
　　敇某官黄士傪【仓含切】戎首来降陪臣告捷服勤靡盬将命无违宜以恩荣奬其劳効贵阶崇秩兼而宠之可依前件
　　王镒可刑部员外郎制
