<!-- { "loadSidebar": true } -->
　　以发秘府览书林遥集乎文雅之囿翺翔乎礼乐之场殷周之失业绍唐虞之絶风【善曰言以文雅为园囿以礼乐为场圃续也绍继也　翰曰秘书之府　良曰嗣绍继也言礼乐法制有所失絶者皆继之】懿律嘉量金科玉条神卦灵兆古文毕发炳焕【善曰作焕炳】照耀靡不宣臻【善曰律六律也嘉量斗斛也金科玉条谓法令也言金玉贵之也蓍曰卦龟曰兆神灵尊之也古文先王之典籍也宣徧也臻至也　翰曰懿美也律谓正时月之节者神卦灵兆卜文也言此诸事于国政之要皆美而正之均而平之崇而行之古文前典尽发而明之炳焕照耀明徳也言如此明徳宣之无所不至臻至也】式軨轩旂旗以示之【善曰式用也汉书曰莽立大夫卿车服黻冕各有差軨轩皆车也尚书大传曰未命为士车不得有飞軨郑曰如今防车也周礼曰交龙为旂熊虎为旗　向曰式用也軨轩车也旂旗旗名也车服有差以示百官有节】扬和鸾肆夏以节之【善曰大戴礼曰行以和鸾趋中肆夏郑周礼注曰鸾和皆金铃也汉书音义曰肆夏诗乐也步则歌之以中节　铣曰扬动也和鸾金铃以节车行也肆夏乐名步则歌之以中节也】施黼黻衮冕以昭之【善曰言制服有差亦明贵贱也尚书曰黼黻絺绣周礼曰公之服自衮冕而下　济曰以衣服昭其等差也】正嫁娶送终以尊之【善曰汉书曰莽请考论五经定娶礼　良曰正天下吉凶之礼以知人之次序焉】亲九族淑贤以穆之【善曰汉书莽诏曰姚妫陈田王予之同族也尚书曰惇叙九族五姓世世复无有所与　翰曰淑美穆和也】夫改定神只上仪也【善曰汉书曰莽奏定南郊　良曰改定祭神只之礼使得其中】钦脩百祀咸秩也【善曰汉书曰莽奏定羣神之礼尚书召诰曰祀于新邑咸秩无文　铣曰钦敬咸皆秩序也谓敬百祀皆得次序也】明堂雍台【五臣本作辟雍】壮观也【善曰汉书曰莽奏起明堂辟雍　向曰明堂布政室辟雍讲艺之所】九庙长夀极孝也【善曰九庙一曰黄帝二曰虞帝三曰陈王四曰齐敬王五曰济北愍王六曰济南伯王七曰元城孺王八曰阳平顷王九曰新都显王汉书曰王莽隳壊孝元庙独置孝元庙故殿以为文母籑食堂既成名曰长夀宫籑士巻切与馔同　铣曰天子七庙莽加黄帝虞舜二庙是为九矣又置长夀宫以为文母籑食之堂】制成六经洪业也【善曰汉书莽奏立乐经然经有五而又立乐故云六经也　翰曰洪大也】北懐单于广徳也【善曰汉书曰莽重赂匈奴上书慕従圣制以诳曜太后　济曰懐来也单于匈奴也】若复五爵度三壤【善曰晋灼汉书注曰若预及之辞汉书曰莽奏曰周爵五等地四等臣请受爵者爵五等地四等尚书曰列爵惟五分土惟三　向曰若顺也五爵公侯伯子男也壤田也言民田有三等之给】经井田【善曰汉书曰莽令天下公田口井其男口不盈八而田过一井者分余田与九族周礼曰九夫为井　良曰经营也谓田之畆数营而均之】免人役【善曰汉书曰莽令更名天下奴婢曰私属皆不得卖之】方甫刑【善曰汉书曰莽分移律令仪法尚书曰穆王作吕刑孔安国曰后为甫侯　良曰方比也甫刑尚书篇名言制刑法以比之】匡马法【善曰马法司马穰苴之法也谓成出革车一乘教戎备也史记曰司马穰苴者田完之苗裔也齐景公以为将军将兵扞燕晋之师其后田和因自立为齐威王用兵行威大放穰苴之法而诸侯朝齐威王使大夫追论古者司马法而附穰苴其中因号曰司马穰苴兵法　良曰匡正也司马法兵革之事将正而行也】恢崇祗庸烁徳懿和之风【善曰周礼曰以乐徳教国子中和祗庸孝友尔雅曰懿烁美也　翰曰恢大祗敬庸用烁盛懿美也崇贤良敬而用之此盛徳美和之风也】广彼搢绅讲习言谏箴诵之涂【善曰搢绅谓经儒之人也汉书贾山上疏曰古者工诵箴谏瞽诵诗士传言谏过也　向曰搢绅儒生也言广用儒生讲习经义以为箴规讽诵之道也涂道也】振鹭之声充庭鸿鸾之党渐阶【善曰毛诗曰振鹭于飞于彼西雍我客戾止亦有斯容易曰鸿渐于陆　铣曰振鹭鸿鸾皆喻贤人也充庭渐阶言多也渐进也】俾前圣之绪布濩流衍而不韫椟【善本作韣善曰论语子贡曰有美玉于斯韫椟而蔵诸椟与韣古字通音读　翰曰俾使绪业也布濩分散貌衍广也韫椟蔵也言使前古圣帝之业分散流广兴行于时而不藏也】郁郁乎焕哉【善曰论语曰郁郁乎文哉又曰焕乎其有文章　济曰郁郁乎焕哉盛美之言也】天人之事盛矣鬼神之望允塞【善曰言有圣徳信能允塞鬼神之望　济曰允信塞满也】羣公先正罔不夷仪【善曰尚书曰羣公既皆听命又曰亦惟先正夷仪言有常仪也　良曰百官羣公之治既正无不端平有等差也罔无夷平也】奸宄寇贼罔不振威【善曰尚书曰蛮夷猾夏寇贼奸宄　向曰无不振惧威徳】绍少典之苗着黄虞之裔【善曰史记曰黄帝者少典之子姓公孙河图着命曰握登见大虹意生黄帝汉书曰予惟黄帝舜帝咸有圣徳营求其后将祚厥祀于是封姚恂为初睦侯奉黄帝后妫昌为始睦侯奉虞帝后　向曰黄帝少典之子也着盛也黄帝虞舜莽之先祖】帝典阙者已【五臣本作以】补王纲弛者已【五臣本作既】张炳炳麟麟【五臣本作炜炜】岂不懿哉【善曰麟麟光明也麟与燐古字同用翰曰炳炳炜炜盛明也懿美也】厥被风濡化者京师沈潜甸内帀洽侯卫厉揭【绮例】要荒濯沐【善曰言风化所被近者逾深逺者稍浅故京师沈濳而要荒濯沐也论语曰深则厉浅则揭　铣曰被及仁风霑濡淳化者则帝都且深矣沈潜深也　良曰甸内谓近都邑也币洽谓被霑风也侯卫要荒逺服也厉深霑也揭浅霑也濯沐微霑也近者深逺者渐浅也】而述【善本作术】前典廵四民迄四岳【善曰言法术前典而廵四民至于四岳也管子曰士农工商四民者国之正民也尚书曰二月东廵狩至于岱宗五月南廵狩至于南岳八月西廵狩至于西岳十有一月朔廵狩至于北岳　翰曰术法也四民四方之民也迄至也言法前代帝王之典礼廵省四方之人　问百年考农务至于四岳申宗祀之仪】增封泰山广【善本无广】禅梁甫斯受命者之典业也【善曰典常也言封禅之事王者常业也管子曰昔封泰山禅梁甫者七十有二家汉书音义项岱曰梁父者泰山下小山也　向曰典常也】葢受命日不暇给或不受命然犹有事矣【善曰受命谓高祖也言髙祖受命而不封禅始皇不受命犹有事乎泰山言俱失也史记曰始皇之上泰山中阪遇暴风雨　向曰言自古有受命为君者四方未寕营营不暇惜日不足亦不及有事于封禅则汉髙也或不受天命祥瑞之应犹或登山有礼者则始皇也】况堂堂有新正丁厥时崇岳渟【庭】海通渎之神咸设坛场望受【五臣无受】命之臻焉【善曰言莽既受命故岳渎之神皆设坛场而望来祭也堂堂盛也晏子齐景公曰将去此堂堂国者而死乎　向曰堂堂盛貌丁当厥其也　铣曰髙山深海四渎之神皆设坛场以祭之而望新君之至淳深也受命谓莽也臻至也】海外遐方信延颈企踵回面内向【五臣作向】喁喁【鱼恭】如也【善曰吕氏春秋曰圣人南靣而立天下延颈举踵矣论语素王受命防曰莫不喁喁延颈归徳　翰曰企举踵足也回靣内向谓顺服于君喁喁众口喜悦貌】帝者虽勤让【善本无让】恶【乌】可以已乎【善曰何休公羊传注恶犹于何也　翰曰帝者谓莽也恶辞也已止也言天下倾心帝者虽欲勤为辞让不事封禅之礼可以止乎言不可止也】宜命贤哲作帝【五臣本无帝字】典一篇奋【善本作旧】三为一袭以示来人摛之罔极【善曰言宜命贤智作帝典一篇足旧二典而成三典也谓尧典舜典　良曰宜作帝典一篇述至徳令振尧舜之典合三篇以为一书袭行于时以示来世舒于臣下之心使无极也摛舒奋振罔无也】令万世常戴巍巍履栗栗【善曰巍巍髙大也论语子曰巍巍乎其有成功尚书曰栗栗危惧　济曰令万世之后常戴荷巍巍髙大之徳履其敬谨之道也栗栗谨敬也】臭【许又】馨香含甘实【善曰言明徳比于馨香甘实故臭而含之　向曰令天下常臭闻馨香之誉含甘美之实徳】镜纯粹之至精聆清和之正声【善曰易曰刚健中正纯粹精也　翰曰镜鉴也聆听也言天下謌謡清和之正声】则百工伊凝庶绩越熙【善本作庶绩咸喜　善曰尚书曰允厘百工庶绩咸熙又曰庶绩其凝喜与古熙字通　铣曰工官伊惟凝成庶众绩功越逾熙广也】荷天衢提地厘【善曰孔安国尚书传曰厘理也上荷天道而下提地理言则而效之　向曰天下之士皆欣荷天道之亨通统其地理以助君之安人也地为臣道提统也厘理也】斯天下之上则已庶可试哉【良曰言封禅盛事此天下之上则也近可试为之】
　　典引【并序蔡邕曰典引者篇名也典者常也法也引者伸也长也尚书疏尧之常法谓之尧典
　　汉绍其绪伸而长之也】
　　班孟坚【翰曰典者尧典也汉为尧后故班生将引尧事以述汉徳是命曰典引】蔡邕注
