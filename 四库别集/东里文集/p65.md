<!-- { "loadSidebar": true } -->
　　永乐二十二年工部营缮清吏司主事刘季箎卒于官其孤绅寅奉事状介吏部郎中陈叔刚请为幽堂之铭将归葬焉君为刑部侍郎时尝监修永乐大典于文渊阁与余常相聚有知契故不得辞按状刘氏其先汴人宋建炎初某官某扈从南渡遂官余姚其子孙业儒亦代有仕者至讳某为丹阳书院山长尝考浙江乡试其祖也讳某为慈溪县儒学教谕门人私谥中肃先生其父也母张氏君讳韶字季箎以字行自幼端静喜学问为父母所爱既承其家训长而进学乡先生宋玄僖王孟晹之门刻苦自励二先生咸器重之登洪武甲戌进士第授行人司行人时重行人之选非进士不授凡方岳大臣率出此君为之一以所学不肯苟尝持节使云南四川朝鲜所至宣上德达民隐馈赆一毫无所受事闻赐钞袭衣丁丑升陕西布政司左参政先是陕有逋赋民积岁不能输有司峻刑督之君至慨然曰民困故不能输为之父母又忍峻刑督之耶与其寮谋分行郡县觧其絷缓其期劳来绥辑而从容劝诱焉民皆感激思奋曰是赤子矜念我我可不戮力以累仁人奔走假货以输无几毕完陕不产碙砂而岁有课额民窘不能偿至或偾其家者君为奏罢之洪渠水溢为民患躬行视之为设法治堰民赖以安盖凡可以利民者率尽心焉华有郭子仪祠已坏过之叹曰此崇德教民之务何可忽督令丞修葺之凡所过祠宇有关风化而坏者必风郡县葺理之其违政体槩类此在陕四年可书之绩尚多被召为刑部左侍郎尤恳恳重民命平反具狱数事陕平民王某为强盗所引逮至而所引者已伏法不能自白君察其冤召所引者之妻子使识之而听其记竟得实王免于诬有典守钱谷而亏兑者既被逮则援引千余人同罪君廉知其诬卒辨所诬引者释之河阳逆旅夜有朱赵二人异室而宿朱怨家后追至杀之而误中赵朱实不知天未明行十数里逆旅主人疑朱杀之追执送官鞫讯考掠朱不胜遂诬服不敢求辩君独曰是偶邂逅相聚非素有负且计其装非有图也特缓其狱遣人密察之无几有司竟得杀赵者而朱以缓狱不死杨州民胡氏夜有贼入其室杀人而遗刀尸傍旦视之柄有邻家苏氏私识官捕鞫苏苏曰家失此刀之矣不服既备极诸刑竟诬服君潜使人怀刀往察其邻一童子识之曰我家物也遂得贼而释苏盖其理刑一以求生为务永乐乙酉　朝廷广召文儒纂修大典命太子少师姚广孝礼部尚书郑赐监修而择六卿之贰有文学者一人为之副遂以命君讨论裁处人多服之书成受厚赐庚寅坐失出罪人左迁两淮塩运副使未行复留丁酉改工部营缮主事躬勤治职未尝以崇庳为意壬寅得痹疾明年正月某日卒享年六十有一君为人清素虽历显要而泊然自持居家敦孝友之行接人有谦让之节雍容雅度有犯不校闲暇手不释卷治经长于春秋喜吟咏冲澹优柔有陶靖节韦剌史之趣所著文集若干卷藏于家娶潘氏子男四绅寅辰复辰中永乐庚子顺天府乡试先君一年卒女二长适安远县学训导擢佐次尚幼君之葬以洪熙元年正月八日其墓在其邑某乡先陇玉烛之原铭曰 
　　学有以用于世才有以达其志得失无所怍乎内勒铭其藏垂休永代 

　　○太子少保礼部尚书兼　武英殿大学士赠荣禄大夫少保谥文靖金公墓志铭 

　　太子少保礼部尚书兼　武英殿大学士金公以宣德六年十二月十六日卒讣闻上嗟悼甚至赠荣禄大夫少保谥文靖命礼部尚书胡濙赐祭又命自丧至祥禫皆遣官祭　勑有司治丧葬百需所以褒宠之厚且备矣公讳善字幼孜以字行其先世见余所作其考雪崖先生神道之碑公自幼嗜学问内承家训之笃长从前进士聂铉先生受春秋经得其微旨中进士乙科授户科给事中太宗皇帝初临御注意文学士改翰林捡讨居无几简翰林之臣七人处之内阁付以密务而两制悉归焉七人者庐陵觧大绅胡光大永嘉黄宗豫南昌胡若思建安杨勉仁公与士奇也数月皆升官公为侍讲授承德郎仁宗皇帝在东宫时翰林春坊司经局之臣日讲经史公专说春秋敷析简明　睿旨称善遂命纂十二公事作春秋要旨三卷以进永乐五年升右春坊右谕德仍兼侍讲授奉训大夫七年　车驾廵狩北京公与光大勉仁同扈从八年扈从北征冬还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从廵北京从征北虏十二年复从北征升翰林学士仍兼谕德修五经四书性理大全为総裁官授奉议大夫十四年还南京明年扈从廵北京预修太祖皇帝实录十八年升文渊阁大学士仍兼翰林学士二十年扈从北征二十二年复从征北既旋师中道　宫车晏驾初丧至敛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士踰月升太子少保兼武英殿大学士专典内制赐大臣五人银图书其文曰绳愆紏缪盖以匡直勉之公其一也奉　命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多冤抑命自今临决必会大学士三人同审而公预焉　诏百官有亲违离三年以上者听给告归省公首奉归省母盖前此百司职务填委无敢言私至是公首奉　诏赐赉甚厚是岁丁太夫人忧上嗣位诏修　两朝实录起公为总裁官明年奉命持节之宁夏册封安化真宁二王妃历河南关东西之境吊览周秦汉唐以来遗墟故址悉见赋咏所过兵民休戚既还具言于上实录成赐金织袭衣文绮白金鞍马是岁扈从廵边至宣府而还岁余得疾上遣大医院官视疗数月竟不起春秋六十有四公为人简易沉默温■〈衤谷〉有容居家敦孝友之行既仕事上以诚持论□正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同寮能让于人泛爱无忤其学该博文章和平宽厚类其德性四方求者无虗日靡不酬应得其一篇一咏者皆宝重之书兼工真行尝考会试者一读廷试卷者四不伐善不骛名初升学士宠赉日加即以盛满为戒名其燕处之居曰退庵疾革士奇与勉仁问之有何言公言受国重恩上无所益　朝廷下无所益生民何言傍或启之请身后之泽者公正色曰君子所耻讫终清明未尝词组涉乱既卒自公侯六卿暨诸同之长皆哭吊奠祭士无贤愚皆有丧善人之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公葬以卒之明年某月日墓在某县某乡某原铭曰 
　　玉笥□巍金州湛澄公生其问萃龢挺英宾兴贤能济济偕至青萍出匣淬砺初试六御乘时登庸玉署清邃崇严参典密务恪勤夙夕小心寅恭于狩于征龙旗率从上承蕳知履坦平平鹍游沧溟鹏翱九天历事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位 

　　○故汝宁府通判詹君墓志铭 

　　洪武九年汝宁府通判姑孰詹君以疾闻得赐归道经新蔡卒遂葬新蔡龙潭之侧至永乐十年子恩为开封府学训导以公事过新蔡将启其墓归葬求墓不可得询诸傍近盖河决其地已久徙见波涛渺漫也盖距葬时三十有七年恩恸先人体魄之罹于不幸也将取古人葬衣冠之义为墓庶以系其后人之思又以为葬必有铭庶不泯其先德焉于是以湖广布政司参政李衡所述行状介翰林孔目杜谦来请按状君讳俊字用章詹世家姑孰祖讳正考讳贞皆隐于耕读居青山之下君少好学受易于前翰林学士陶安洪武四年被征授河南磁州同知赐冠服银带到官书公勤廉谨抚教安怀八字揭座隅以自励时兵革初定民复旧业君劳来安辑之劝督耕桑兴学选师明饬教令举贤荐能抉剔弊蠧盖力居多焉民有诉发地得金为众所夺者君立众于庭谕以义剎众悉还所夺民德君怀□谢之拒之曰我以义利导民乃躬为之耶民愧而去尝董民馈饟潼关大寒道中车牛多毙饟亏即觧所服银带易粟代民输民□制带偿君君曰吾得纾民忧何爱一带且未尝名货也何为偿不受为政一于公平林县官关府檄君权理无几有今民以赋出战衣磁州耆老羣诉于□乞还君以均赋岁蝗自为文祷神蝗及境不下而过尝旱作悯旱诗自责已而大雨沾足三年升汝宁府通判凡所以尽心民事亦如磁州而守身益严尝治廨舍役夫得窖钱以内君君曰此汝所得者何与吾事悉畀之郡关守贰君独治之民无失业吏无滞牍及去□汝之民老壮皆有不忍别之意盖年四十有四而卒□□吟咏平生所作多散逸□公余小稿一卷藏于家尤喜作大□娶朱氏子男一□女一嫁韩奕孙男三万里中永乐十八年乡试千里百里曾孙男一铭曰 
　　呜呼詹君生能仁其民没不能庇其身孰之为之匪繇乎人青山在原岿然表坟春秋霜露来拜如云灵旋归哉以福后昆 

　　东里文集卷之二十 

　　●东里文集卷之二十一 

　　墓志铭 
　　墓碣铭 
　　墓表 

　　◆墓志铭 

　　孙子良妻杜氏墓志铭 
　　乐母胡氏墓志铭 
　　故妻夫人严氏墓志铭 
　　太傅黔国公夫人程氏墓志铭 
　　张处士妻陈氏墓志铭 

　　○孙子良妻杜氏墓志铭 

　　兵部郎中海宁孙子良丧其妻杜氏将归葬其邑安吉乡横塘原求余为铭曰吾妻之没也吾深悲之不能忘吾妻之归吾家也事吾亲甚谨甘旨滫瀡之奉不待咨吾而未尝乏也吾妻生长宦族父母甚爱之盥漱烹饪之事未尝任也既来事吾亲白此妇职也躬任之如素习焉吾亲有疾昼夜侍忧形于色吾亲安乃己吾弟妹皆吾亲所爱也吾妻亦爱之如己弟妹焉簪珥衣物恣所取吾亲没弟妹未嫁娶也吾妻皆为之嫁娶毕力尽礼如吾亲之存也其孝如此吾自为太学生登第为翰林庶吉士至为兵部郎中未尝一日不在公而敢退谋其家也而吾家之朝暮寒暑之需宾客之奉吾亦未尝置意而无所不足者有吾妻之理于内也而今亡矣所生五丈夫子长者十余岁幼者未齓又幼者始晬今吾朝出而晚归则长者携其幼者森森左右牵吾衣而号啼呱呱吾妻没伤于吾之情又如此此吾所以深悲而不能忘也吾妻海宁县丞某之孙行简之子生廿有一年而归我又廿有三年而卒其卒在永乐十一年十月一日五子旼昫昉旺暿呜呼幸乞我铭铭曰 
　　家人之义女治乎其内内则之纪孝莫大焉夫杜宜人者非其有闻乎不然其何以臻乎是也来者尚承于世世 

　　○乐母胡氏墓志铭 

