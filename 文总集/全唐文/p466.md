<!-- { "loadSidebar": true } -->
    黯然销魂者，岂非生离之恨与？帝里天津，槐衢分黑龙之水；巴陵地道，枫江连白马之门。亲友徘徊，缔欢言於促膝；故人樽酒，掩离涕於交颐。於时晚吹吟桐，疑奏别离之曲；轻秋入麦，似惊摇落之情。白日将颓，青山行暮。想姑苏之地，夕露沾衣；望吴会之郊，断风飘盖。嗟乎！岐路是他乡之恨，沟水非明日之欢。玉斗临吴，太阿之气可识；金陵背楚，小子之路行遥。动各赋诗，式昭离绪。
    ○初夏邪岭送益府窦参军宴诗序
    分首三春，送君千里。青山白日，非旧国之春秋；翠清樽，是他乡之杯酒。况复圭峰南望，切登高之情；渭水北流，动临川之叹。於时寒光将歇，春景未华，残雪飘花，犹开六出；轻水涵影，未解三川。晨风轸孙楚之情，岐路下杨朱之泪。虽载言载笑，赏风月於离前；而一咏一吟，寄心期於别後。诗言志也，可不云乎？
    ○秋日饯麴录事使西州序
    麴录事务切皇华，指轮台而凤举；群公等情敦素赏，临别馆而凫分。促樽酒而邀欢，望山川而起恨。於时露团龙隰，□敛雁天。落叶响而庭树寒，残花疏而兰皋晚。闻秋声之乱水，已怆分沟；对零雨之飘风，倍伤岐路。五日之趣，示淹兰藉之娱；二星之辉，行照葱河之境。清飙朗月，我则相思；陇水秦川，君方呜咽。行歌不驻，遽惊班马之嘶；赠言可申，聊振飞鱼之藻。人探一字，一韵一篇。
    ○赠李八骑曹诗序
    夫人生百龄，促膝是忘言之契；大夫四海，交颐非赠别之资。然而想山川之遽遥，送归将远；惜岁华之不待，行乐无时。是用辍征骖以少留，敞离亭而多暇。山芳袭吹，坐疑兰室之中；水树含香，宛似枫江之上。加以御沟新柳，近入离弦；宾馆馀花，遥催别酒。既而荥波东注，灞岸南登。绿蚁倾而高宴终，金乌落而离言促。虽相思有赠，终结想离华滋；而素赏无暌，盍申情於丽藻。人为四韵，各赋一言。
    ○扬州看竞渡序
    夏日江干，驾言临眺，於时桂舟始泛，兰棹初游，鼓吹沸於江山，绮罗蔽於□日。便娟舞袖，向绿水以频低；飘歌声，得清风而更远。是以临波笑脸，艳出浦之轻莲；映渚蛾眉，丽穿波之半月。靓妆旧饰，此日增奇；弦管相催，兹辰特妙。能使洛川回雪，犹赋陈思；巫岭行□，专称宋玉，凡诸同好，请各赋诗云尔。
    ○秋日与群公宴序
    昔挂瓢隐舜，蹈箕山而不归；解组逃齐，泛沧波而长往。咸用潜心物外，摈影邱中，岂若似迹小山，陶心大隐？叶仲长之怡性，偶潘岳之栖闲。群公或道合忘筌，契金兰而贵旧；或情深倾盖，披玉叶以交新。准时玉女司秋，金乌返照。烟含碧┠，结虚影於鳞枝，风起青，动波文於翼态。庭榴剖实，擎丹彩以成珠；岸石澄澜，泛清漪而散锦，既而誓敦交道，俱忘白首之情；款尔连襟，共挹青田之酒。不有雅什，何以摅怀？共引文江，同开笔海云尔。
    ○圣泉诗序
    元武山有圣泉焉，浸淫历数百千年，垂岩泌涌，接磴分流，下瞰长江，沙堤石岸，咸古人遗迹也。兹乃青绿芰，紫苔苍藓，遂使江湖思远，寤寐寄托。既而崇峦左岐，石壑前萦，丹万寻，碧潭千顷，松风唱响，竹露熏空，潇潇乎人间之难遇也。方欲以林壑为天属，琴樽为日用。嗟乎！古今代谢，方深川上之悲；少长同游，且尽山阴之乐。盍题芳什，共写高情。
    ○钓矶应诘文
    余以三伏晨行，至七里濑，此地即新安之江口也，有严子陵钓矶焉。澄潭至清，洞澈见底，往往有群鱼戏，历历如水上行。舟人有钓者，试取饵投之，或有游而不顾者，或有贪而辄吞之者，引竿而举，因以获焉。其始出也，掉尾扬，有若恃力而自免；其少退也。则鼓鳃濡沫，有似屈体而求哀。嗟乎！势牵於人，道穷乎我。将欲以下座而歌冯子，又安能中辙而呼庄周哉？余乃祝之曰：“猛兽搏也，拘於槛阱；鸷鸟攫也。絷於樊笼；素龟灵也。被河津；白龙神也，挂鳞且网。何不泥潜而穴处？何故贪饵而吞钩乎？”於是放之江流，尽其生生之理。
    时同行者顾诘余曰：“夫至人之处世也，拟迹而後投，隐心而後动，终始不易其业，悔吝不乖其情。而吾子沈纟昏於川，登鱼於陆，烹之可以习政术，羞之可以助庖厨，曩求之将何图？今舍之将何欲？”
    余笑而应之曰：“圣人不凝滞於物，智士必推移於时。知几之谓神，含生之谓道。殷乙圣也，囚於夏矣；孔某贤也，畏於匡矣。以明哲之贤，尚罹幽忧之患，况鳞羽之族，能无弋钓之累哉？故曩吾有心也。恐求之不得；今吾无心也，既得之而亡求。夫求与舍，不亦双美乎？烹与羞，不亦两伤乎？况疗饥者半菽可以充腹，为政者一言可以兴邦，亦奚必因小鲜而後明三异之规，剿大命而後寄一飧之饱？擒而不杀，可不谓仁乎？获而不飨，可不谓廉乎？且夫垂竿而为事者，太公之遗术也。形坐溪之石，兆应渭水之璜，夫如是者，将以钓川耶？将以钓国耶？然後知古之善钓者，其惟太公乎？又有妙於此者，其惟文王乎？夫文王制六合为钩，悬西伯为铒，荐之於清庙，投之於巨川，一引而获太公，再举而登尚父。由此观之，蹲会稽而沈者，鲍肆之事也；踞沧海而负鳌者，渔父之事也。斯并眇小者之所习，安知大丈夫之所钓哉？”
    ○祭赵郎将文
    惟灵降精辰象，委质昌期。弃笔文场，早徇封侯之志；票彡缨武帐，坐戎秩之荣。属滇浦扌延妖，昆明习战，应星文而动将，奉天罚以扬威，不能宏妙算於五戎，叶神谋於九变，致令王师失律，凶狡凭陵。穴南临，同五溪之深入；邛关北阻，类双崤之不归。亭候多虞，故有负於明代；春秋责帅，岂无愧於幽途？夫任贤与能，明君之事也；陈力就列，忠臣之义也。虽见危授命，固诚节之有馀；临难权机，何智谋之不足？呜乎哀哉！
    某猥以散材，谬专分阃，途经夷落，路践戎场。停疲骖於九原，悲来有地；痛遗骸於四野，泣下无从。暂辍征旅之勤，爰崇掩骼之义。庶幽灵有托，梧邱息入梦之魂；壮士不还，薤露起送终之曲。呜乎！九真边徼，万里长安，城危疏勒，山峻皋兰，因原为陇，即壤成棺。夕阴曦而平芜晦，秋风急而荒戍寒。呜乎哀哉！异域幽埏，但有新栽松柏；他乡古木，非复旧邑榆。感平生其若斯，聊申絮酒；倘聪明之不昧，式荐箪醪。
    ●卷二百
    ☆聿凑
    凑字彦宗，京兆万年人，永淳二年解褐婺州参军，六迁司农少卿，加银青光禄大夫。开元时迁右卫大将军，封彭城郡公，拜太原尹兼节度支度营田大使，卒年六十五，赠幽州都督，谥曰文。
    ○谏征安西疏
    臣闻兵者凶器，不获已而用之。今西域诸蕃，莫不顺轨，纵鼠窃狗盗，有戌卒镇兵，足宣式遏之威，非降赫斯之怒，此师之出，未见其名。
    臣又闻安不忘危，理必资备，自近及远，强干弱支。是以汉实关中，徙诸豪族。今关辅户口，积久逋逃，承前先虚，见犹未实。属北虏犯塞，西戎骇边，凡在丁壮，征行略尽，岂宜更慕骁勇，远资荒服？又一万行人，诣六千馀里，咸给递驮，并供熟食，道次州县，将何以供？秦陇之西，人户渐少，凉州已去，砂碛悠然，遗彼居人，如何得济？又万人赏赐，费用极多；万里资粮，破损尤广。纵令必克，其获几何？傥稽天诛，无乃甚损。请令计议所用所得，校其多少，即知利害。况用者必费，获者未量，何要此行，顿空畿甸？
    且上古之时，大同之化，不独子子，不独亲亲。何隔华戎？务均安靖。洎皇道谢古，帝德惭淳，犹尚绥怀，不崇征伐。有占风觇雨之客，无越海逾山之师。其後汉武膺图，志恢土宇，西通绝域，北击匈奴，虽广获珍奇，多斩首级，而中国疲耗，殆至危亡。是以俗号平，君称盛德者，咸指唐尧之代，不归汉武之年。其要功不成者，复焉足比议？惟陛下图之。
    ○论谥节愍太子疏
    臣闻王者发号施令，必法乎天道，使三纲叙十等咸若者，善善明，恶恶著也。善善者，悬爵赏以劝之也；恶恶者，设刑罚以惩之也。其赏罚所不加者，则考行立谥以贬之，所以劝诫将来也。斯并至公之大猷，非私情之可徇，故箕、微获用，管、蔡为戮。谥者，臣议其君，子议其父，而曰灵、曰厉者，不敢以私而乱大猷也。则其馀安可失衷哉？
    臣窃见节愍太子与李多祚等，拥北军禁旅，上犯宸居，破扉斩关，突禁而入，兵指黄屋，骑腾紫微。孝和皇帝移御元武门以避其锐，亲降德音，谕以顺逆，而太子据鞍自若，督众不停。俄而其党悔非，转逆为顺，或回兵讨贼，或投状自拘。多祚等伏诛，太子方自逃窜。向使同恶相济，天道无徵，贼徒阙倒戈之人，侍臣亏陛戟之卫。其为祸也，胡可忍言？於时臣任将作少匠赐通事舍人内供奉。其明日，孝和皇帝引见供奉官等，雨泪交集，谓曰：“几不与卿等相见。”其为危惧，不亦甚乎？臣每思之，不胜愤毒。今圣朝雪罪礼葬，谥为节愍，以臣愚识，窃所惑焉。
    夫臣子之礼，严敬斯极，故过位必趋，蹙路马刍有诛。昔汉成之为太子也，行不敢绝驰道。当周室之衰微也，秦师过周北门，左右免胄而下，王孙满犹以其不卷甲束兵，讥其无礼，知其必败。由是言之，则太子称兵宫内，跨马御前，悖礼已甚矣，况将更甚乎？而可谥，此臣所未喻也。
    以其斩武三思父子而嘉之乎？然弄兵讨逆，以安君父，可也。当解甲於朝以请罪，而乃欲因自取之。是竞为逆，可谥乎？此又臣所未喻也。
    将废韦氏而嘉之乎？然韦氏逆彰义绝，虽诛之亦可也。当此时也。韦氏未有逆彰，未为义绝。韦则母也，太子子也，岂有废母之理乎？且既非中宗之命而废之。是劫父废母，亦悖逆也，可谥乎？此又臣所未喻也。
    夫君或不君，臣安可不臣？父或不父，子安可不子？借如君父有桀纣之行，臣子无废杀之理，况先帝功格宇宙，德被生灵，庙号中宗，谥曰孝和皇帝，而逆命之子，可谥乎？此又臣所未喻也。
