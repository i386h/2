<!-- { "loadSidebar": true } -->
　　弘治丙辰君之父竹泉先生为御史京师予为庶吉士往拜其门盖先生尝为庶吉士有名予故请问焉而是时见君甫十六七清莹如王可爱方从句容曹来鳯授胡传春秋再踰年戊午报君捷乡试矣予闻谓竹泉先生有子往贺焉而曰当不止此盖君久游重庆刘衡仲之门而其仲父蓬州守允中严督弗懈故知不若是止也正德戊辰果举进士而北方举春秋者莫或先焉是时竹泉先生以四川右参议家居予在翰林贺君谓先生乃今真有子矣明年己巳秋君被说为吏科给事中予是时左迁文选主事实见其文盖尝叹息以为俊异者云辛未以竹泉先生之丧西归而是时予复左迁寿州及癸酉还任吏科乙亥迁河南按察佥事兵备信阳而予巳家居皆未能吊贺焉然中怀耿耿未尝不在君也庚辰春君疏乞致仕诏进河南布政司右参议以归陇去鄠杜数百里谋会不果嘉靖癸未春以予与其仲父允中契也书来请予铭允中之墓寻复以所述乐府诸作寄予予亦闻其为乐日日甚欢乃己丑秋报君病不起矣盖八月廿四日也予甚惜之距生成化庚子十月十七日寿五十岁卜卒之明年庚寅冬十一月十日葬州西岍山之原以元配师孺人祔其弟郡庠生铨具书币蓬州公子郡庠生銂述状命其侄郡庠生司衡来请予铭君讳钦子明其字居尝自谓定峰故人皆称之云君在吏科前后凡七年其始不肯阿附孽寺以此不及于祸尝抗疏劝毅皇帝视朝为视朝数日诸凡封驳不避权贵人而同列弹劾诸疏多出其手其终有漏言者当道■〈女忌〉之乃稍迁河南云而兵备信阳者五年功最多盖尝推演武候八阵图为九曲新书刋布以训战士募义勇黜老弱修城堑谨烽堠远近恃以为安南阳汶宁护卫官军横甚扰民殆不可制君请入操王不可竟入操而其患遂息汝宁民兄弟争田各诬其子不法而其子皆学举者法当黜君以数语决之而兄弟感悟不争而退而其子皆完无事罗山豪张辅者杀其妾之母死妾母族讼诸县吏辅又诬以他事陷狱死乃以病告君知状执辅抵死信阳贫富两民争田里中二恶少素怨富民乃诱贫者杀之而自杀贫者以灭口诳其守曰自相杀耳君按之曰一人先死后死者杀之谁也具得恶少斩之以狥□学恒者□宁大盗也阴养死士肆行刼掠无敢言者通贿郡□伺动止屡捕不获君乃假以公事过其地执而论之死其党解散数百人于是远迩骇叹称君为神明相戒不敢犯君君又尝擒南召之盗有功诏赐白金十两又尝奋击商南山阳诸盗盖斩首二十余级擒僣号者渠魁八人余党百人诏赐白金彩帛擢用不次岁尝大旱君祷雨即大雨浃境遂以有年大夫士诗歌之信阳士固多奇然举者亦甚少君于城□□北隅建仕学书院择其奇者居之亲为课业乃两科而举者十有三人焉盖骎骎乎盛矣于是申州之墟□恩民安风教大行抚按前后凡六论荐超拜可跂足□也乃蒙萎菲之谤以归用不究其才识者以是为歉君潇洒伟人也略无几微形于言面养母以志教诸弟□□材而施乃今各有成焉暇则诵诗读书旁及群籍□歌泉石其乐陶陶书为述作汇成卷帙盖虽未臻耋耄其所获亦非细矣君家世陇州人也曾祖讳璇举乡榜五任县学教谕赠右副都御史祖讳仲实河南右参政进阶大中大夫竹泉先生讳价磊落不羁翛然物表不慕声利者也母王氏封恭人生四男子君其次子也兄钝早卒君奉嫂氏视诸孤恩礼备至君配师氏继蹇氏皆赠封为孺人焉蹇孺人生男子司绍司御而司继司礼司射司书则侧室出也共六男子师孺人生一女子适通渭举人王德光蹇孺人生者三长适郡学生李□次适平凉护卫指挥毛麟其次与侧室所出三人者俱幼未聘方君之在身王恭人梦日射其怀五老造其室巳而诞君故资禀特异焉人以为吴岳降神尔也显其光倏其陨灭殆亦返其初乎是未可知也铭曰 
　　吴岳矗矗锺灵尔族尔族克承以遐尔福五世多贤以引以续藩伯宫保维庆斯笃文行彬彬竹泉蓬州维君似之益弘厥猷厥猷奕奕先民是匹夕郎宪臬乃言底绩谁其构我谗人罔极既归且乐既饫而息乃父乃祖同归窀穸高岸为谷打兹铭石 

　　○康生子宽墓志铭 

　　呜呼康生其何以至是邪康氏武功人其六世祖尚书公永乐时有大功德于世子孙未能厚食其报至生父太史公德涵虽曰大魁天下然未久即以谗废及生颖悟绝人人见其如此以为麟角鳯毛英英然所以振康氏之业者其在斯人矣呜呼孰意其遽至是也初太史公配安人尚氏生子辄夭既为翰林修撰居京师而正德戊辰十月十日生乃即蓐太史公喜即以报予明日予往贺焉巳命名昭胤矣后名曰栗年十六而冠字曰子宽入为武功县学生受毛诗世其业十七而娶吾女女亡继娶灵宝杨氏为方伯叔安之女嘉靖己丑五月太史公书来言生病伤寒未久当愈予方使人问之亦以为愈矣寻得报以是月二十二日卒年仅二十二呜呼惜哉予昔闻生之才未见也既入甥馆以古定相贫视其所不敢论试之操觚立就纵横数百言大类止斋予则大奇之以示诸生无不骇叹称服者比两入试乃竟不第以死谓非命哉然于举子业虽为之非其甚好也顾好古歌辞近体诸诗不刻意往往有似李杜者盖百余篇生卒后太史公为刻诸木俾后世有知生者生为不死矣生豪宕好气人也又负才侪辈皆出其下以此岳岳未肯轻下人然其在予则益甚敬又能乐道人善至于酗酒游荡凡诸膏梁气习则刬绝弗为好事者见其气岸不可近遂以狂悖加之是不知生者也语曰观人先其大者盖太史公尝病剧生乃徒跣走泣吁天乞以身代太史公其继母张夫人之始至也有女奴出嫚言无礼不恭生怒棰之几死骂之曰此代吾母为者汝主也奴辈敢若是耶其孝敬如此其后群小谮言无实生亦惑之或有时怒寻复解悟曰人之为言胡得焉亦不深蓄也故其卒张夫人哭之甚痛口出□下至□仆亦无不哀哭者曰主虽待我严然甚恤我吾女生子不育杨氏亦无子而太史公更无次男远迩大夫士以此为歉夫康氏植德所由来远太史公光明磊落□德疾邪虽年踰五十而神完气壮若□四十人焉□□终无子也生以是年十一月二十八日合■〈穴上之下〉吾女浒西□茔之侧予哀而为之铭铭曰 
　　嗟嗟苍天胡?尔粹而夺之遄尔有好言盈百其篇既久而传尔身殂矣其名不刓 

　　○康烈妇杨氏墓志铭 

　　予壻武功康生栗子宽既卒且葬予为志其墓矣乃其继室杨氏饮药死殉生其父太史公德涵使人走报予且曰新妇至此痛彻心骨殆何□言然不可无志敢复以累兄予闻之泫然出涕不能□犹吾女之亡嗟乎世复有此女乎康生素靳非辟不止之行尝曰奸污残贼天道未有弗与还者故行年二十二曾无非礼之动乃今至是天其有意报之也以良□?之而烈烈若是乎亦此女天资之美有得于父兄之教者不可诬也盖杨氏世为弘农人出汉太尉震之后其高祖仕为都御史祖□□□□□□布政使叔安配安人许氏许安人者吏部尚书襄毅公女也生四子四女烈妇其季女也烈妇生正德壬申正月二十二日是时布政公为佥事浙江闻升四川副使遂名曰升容云性喜诵诗闻善言其父及诸兄为讲古烈女至闻死节事未尝不叹慕焉而曰何古今人不相及也年十七而嘉靖戊子归康生继吾亡女明年己丑五月生遘疾且殆顾谓烈妇曰即我不幸死如为一椁容三柩我与王氏之女二矣其一汝也能从之乎烈妇泣诺曰吾意正如此不从何为不数日生果不起烈妇坚志必以死殉其姑张夫人及诸女辈见其如此乃相与日夜防卫极缜密也而家人毒鼠药误遗室中烈妇潜服数□赖觉之早投救护免张夫人知其志不可回言之太史公而使张夫人及诸女因讽之归宁父母冀或以爱夺也乃悔恨弥切日夜号泣欲西其父母不得巳令其兄宋与其嫂送之来且以有心计者一妪与俱烈妇至则伏柩哭巳乃入内谒其□殊有喜色曰吾谓夫巳葬乃犹未也张夫人度其意必有变复言太史公公曰谨防卫耳翌日与诸防卫者相处极欢有出者必曰勿去吾甚恐众见其如此以为无故矣独张夫人者不以为然益严环守既数日而十一月七日己亥晨起膏沐□诒言宿饭作渴索酰汤卧内□乃以砒霜三二两吞下之巳乃登厕登厕归觉毒作不能支复诒其守者曰适入厕见崇颇不快又索酰汤令极暖连饮三碗曰稍可矣张夫人入见其色大惊疑搜其袖中遗砒在焉亟呼家众相与投救之烈妇徐曰妾此来欲以死从夫子游地下耳前所囊物曰金珠者砒霜也恐姑疑我我故假言之乃今尽服之矣人言酰下砒霜百药不可解我恐解而坏吾志故为此今勿解无益徒挠人耳惟呼吾嫂来治后事众不听呼其兄嫂至以杯药予之不纳逼之甚则啮其杯立破复予之药皆不纳而坚合其齿于是楔以铁箸箸且曲矣齿终不可启也既而曰巳矣吾与饮此药吾不食砒霜矣凡吾所以为以死为乐生为苦也柰何以苦事逼我其嫂启箧出衣皆近所手制以送死者无不备且精也于是不得已为着之着异而绝颜貌安舒略无仓卒岂鬼神者阴以相之使其毒不内挠正色以毙也嗟乎方生之初逝也情激心裂痛莫可制其死或易至于归谢其父母又三月余矣父母劬劳之恩眷属缱绻之意顾不能一移其初志而不迫不怒从容就死如此古之达人志士未足与之先也然方其西也各以二屦为其父母寿比见其舅姑亦各寿以二屦以今视之盖永诀耳其初未之知也其用意精密志久而恒如此此岂尝从事于学问若士大夫孳孳亹亹者邪嗟乎孰谓十八女子而能至于斯也脂韦之士怀二心之臣闻其风可以愧死儿女子弗足言矣闻奏表闾则有司存向者康生约与同葬乃今果不负幽壤之下可以无憾为之铭曰 
　　虢州之山青且崇大河北注波溶溶含精毓粹锺巨公维杨暨许阀阅雄金昆玊季婚媾同包罗正气收化工乃生烈媛世所空悦仁甘义春拍胸鸿毛一死何从容游魂直与霄汉□九疑寥廓湘娥从下视浊世如蚁□浒西高塜嘉树丛鬼神长为环幽宫三光凋落名其终 

　　○明故河南按察司经历阎公配孺人王氏墓志铭 

