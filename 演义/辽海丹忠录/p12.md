<!-- { "loadSidebar": true } -->
　　臣伏睹奴酋发难以来，河东世将，望风投降，反戈向内，荡我疆圉，百姓莫不剃头乞命，我之师臣与各道臣奔逃。郑重经略，三授尚方剑，加设抚臣，沛发内帑，竭天下之力，以供方虎之所指挥，竟无敢一矢东向者。而兵乱于内，强促于外，举朝文武百官，莫不变色相对。设曰无将无兵，臣窃惑之。岂辽东数千余里，无一忠义；四海九州之大，无一奇才异等之士，超距投石之勇，堪为国家吐气者！观前后邸报，南卫铁山诸处遣民，犹肯徒手保险，死不降奴，号天饮泣，以待王师。又幸有毛文龙者，持孤剑，穿贼中，与豪杰士王一宁等，设计盟誓，以二百人夺镇江，擒逆贼佟养真等，献之阙下，且不费国家一把铁，一束草，一斗粮，立此奇功。当时登抚若肯疾速策应，资以器械衣粮，使之收拾残民，立成一军，时出挠贼，凡诸陷贼之人，必有思汉内应者，岂非制奴一奇策耶！奈何信王绍勋之偏私，藉口先发为恨，一不策应，坐令孤绝，又虚誊塘报，破坏功臣。臣窃伤之。以为文龙不幸，既隔于奴，又隔于登莱，无生文龙矣。今回乡人又称，文龙于前月中，设计杀奴贼二三千人，奴令李永芳、佟养性以车驾炮往，与文龙为难，又放还朝鲜人，约共缚之。当事者以文龙无邸报，恐回乡人为奴所遣以诱我。猾贼多计，其事诚不可知。然使实有此捷，而望其来报，则事势之至难者。何则？奴既绝河东之路，绍勋等又谗妒其功，惟恐文龙不死，茫茫大海，何处可得达乎？
　　臣愚以为，文龙纵无后功，但以镇江一事观之，此真奇侠绝伦可以寄边事者。陛下试问满朝文武，从来有大将，不费一铁一草一粮，而能立功如文龙者乎？有能置身四陷之地，孤绝无援，能当忠义孑遗，感发成功如文龙者乎？如此胆略，夫岂易得！使今有三文龙，奴可掳，辽可复，永芳、养性可坐缚而衅之鼓下矣。且可就辽平辽，鼓舞残民，用其必死之心，炼成精卒，不待四出征兵，扰动天下，川蜀乱可以不作矣。今弃文龙于绝北，委忠义于虎狼之口，力尽而不救，不资以器械衣粮，使之坐毙，以听奴所鱼肉，以为养真报仇，佐奴酋而致其疾于我也，岂不哀哉，岂不惜哉！夫舍残辽必死之精卒不收以为用，而远募天下以致乱，弃奇策有效之文龙不救，而偏信一筹莫展之绍勋，侈口三方并攻，而索兵索饷，无时可成。不知存立文龙一军，即成眼前三方之策。舍有用，录无功，孤忠义，辅残贼，不顾天下安危，但局于一己好恶，如此不已，臣恐天下乱尽，尚不能越三岔河一步，而社稷已危也。
　　臣愚无识，诚见边事危急，而阻绝忠义，坐失干城，内自贼而遗禽于奴，深为失策，故不避狂瞽言之。伏乞陛下严敕经抚诸臣，消融成心，亟图救援。或飞一诏，募召海兵，即所在拜文龙为大将，录其民之有功者，次第升迁。仍敕梁之垣，当冒险曲达，将所赍银两，宣谕朝廷德意，遍加赐赍，使益感激立功，早收全辽，不至并坏天下，则社稷幸甚，天下幸甚！
　　乞立他为大将。
　　寥落何人议筑坛，匣中血剑每空弹。九重忽诺无知荐，静扫烽烟四宇安。
　　侯给事震，疏请取梁监军所赍二十万金，及王绍勋所统兵，悉资文龙，敕为帅，以联络岛屿间狡黠之壮士，涣散之人情，自统游兵一支，出没变化，不受束缚，亦一奇策。
　　到了广宁失陷，抚臣拿问，经臣更用王在晋，兵部尚书经略。始初王经略一本道：
　　毛文龙寄迹朝鲜，潜踪海岛，囚虎难闻，飞鸟难依。乞发闽兵三千，航海应援，乞令户部给银六万，以济其急。
　　后一本又道：
　　朝鲜，一弹丸之属国耳。四封之布置，所出几何，而使之战，则臣必不能；听空拳之将，而使其丐衣食于外国，则臣又不忍。惟有急呼饷于计部而已。
　　臣前请饷六万，犹存见少，而该部复吝其一。当此军饷缺乏，臣岂不深维计部之难，而有此可用之师，不图接济，无异灰忠臣义士之心，而亦何以令属国劝也。除淮兵见在登莱，堪以即发外，今当天常属就近粮二十万石，仅十万石；户部再发银十万两，动支买布三万匹，解发文龙。仍敕工部给以火药火器、铅铁皮革盔甲等物，随船带去，庶各兵衣食不乏，而器具应手矣。至毛文龙备历孤危，犹怀报主，条议方略，尤征壮猷，即授总兵职衔，颁给敕印旗牌，一切假以便宜行事，仍令王绍勋、严大藩等同心协力，共图征剿，有功之日，一体升授。
　　圣旨升毛文龙总兵，王一宁登州府通判，赞画军事，赐敕他便宜行事。
　　敕至皮岛，毛将军拜了命，各将官俱参谒称贺毕，毛将军就移咨关会朝鲜，行文知会各岛，将当日镇江擒捉佟养真并车辇弥串拒敌效劳将士，除守备苏其民同王一宁解功赴京，有功把总张盘、陈忠、李景先、王甫、尤景和、毛承禄，都札授守备职衔，张盘督领皮岛陆路防守人马，陈忠督领皮岛水兵出战人马。查得石城岛紧对北岸黄骨岛，广禄岛紧对北岸归服堡，三山岛紧对北岸菱角湾、和尚岛，三犋牛、长山岛紧对红嘴堡，俱是要地，就着王甫、尤景和、毛承禄分守，李景先教训新招辽地各岛习水新兵。千总张元祉、张魁、吕一学，都札授把总，张元祉督水兵哨探应援各岛，张魁督沙喇船接济辽东避难入岛百姓，吕一学管理登莱天津山海塘报。又将钦给银六万两，动支奖赏家丁刘继祖等、耆民巩文杰等，就分遣耆民巩文杰、家丁刘继祖，督率兵民，在皮岛西北水口采石伐木，筑起水关；家丁官养栋、耆民葛起凤等，督率兵民，在皮岛南面、东西两面垒砌墩台，以便望；家丁金汝才、耆民龚诚等，督率兵民，在本岛砍伐木植，大搭造营房并总镇府，家丁徐计功、耆民孙泉等，督率兵民，砍伐木植，打造战船、运船；耆民陆元升、彭国昌等，督率民匠，整备器械。又牌行各岛守备，相度地形，添设关隘、墩台，打造战船。本岛有效用百姓，俱着严行拣选，给与衣甲器械，不时训练，以备战守。又多差拨夜，潜至南卫，探有各村堡屯民避难逃回的，多方拨船接济至岛，随便安插；愿从军的，即分发训练，候武艺纯熟，即与补伍开粮；愿在岛的，即拨田屯种；原系工匠，即令入局做工；愿归中国的，即量给口粮，送入登津等各岛。凡遇有警，许得互相接济，不得推诿，致误军机。仍又时常巡历各岛，阅视兵马船只，抚安新旧人民。把这些岛处处都弄得岩险可守，这些岛中兵士，个个都教得精勇可战，居中驭外，璧合珠联，真已成一个雄镇了。
　　列屿成星共，居中气象尊。谁知沧海上，重辟一乾坤。
　　毛将军既授总兵，则与天津登莱总兵一体行事，凡是沿海援辽将士，俱得节制调发，这番战守机宜，都得自做主张，奴酋料已不能安枕，料已不能占据了。正是：
　　龙城飞将新持节，匹马休思入汉关。
　　世何尝无建功之人，不得人表彰，则不显；亦无不能建功之人，不委以事权，则不行。若非诸贤荐扬，朝廷假之以爵位，则亦当与穷岛流民埋没于荒烟蔓草中已耳。固知萧何应为三杰之首。
　　得思白、岵云两疏，而毛将军根脚定，所以得成八年牵制之功。
第十五回　陈方略形成聚术　分屯驻势合联珠
　　巍然雄镇峙东溟，战舰满寒汀。鼓吹遥连燕冀，旌干远映淄青。
　　唇齿相依，辅车相庇，犄角成形。血战期衰虏运，奇勋丕振王灵。《朝中措》
　　天下事，偏有无心得之者。当日河东失陷，朝议三方进取，登莱、天津、广宁，都设有巡抚，屯有重兵，广宁由陆，登、津由水，要三路并行。谁知登、津两处，糜了多少钱粮，也不曾出得一船一兵，得他一矢一戟，后来并广宁失却，一番经纬，尽成画饼。何期毛将军因招抚得了镇江这奇功，因避兵又得了皮岛这胜地，北连四卫，南接登莱，东呼朝鲜，西吸天津，隐然成一重镇。当日毛将军奉有敕旨，总兵东江，一个皮岛与各岛，弄得星联棋置，隐然有虎豹在山之势。若只株守了这块土地，做一个龟兹小国，与国家任他的心，王抚差他的意思，岂不有负！他除将自各岛军后简练，以图恢复，他将各岛与登莱天津、金复海盖地形，远近进兵所在，细心筹画，想同一个方略，上本道：
　　平辽副决兵毛文龙为制奴灭奴事：切臣一介庸愚，在辽二十余载，谬蒙辽东抚臣王化贞委任，遂以孤军擒叛逆于辽民溃散之余，复镇城于丽国畏懦之后，虽至风劲冰坚，粮匮援绝，而犹仗皇上威灵，庙堂胜算，计复宽，术联南卫。而上年十二月内，奴贼渡河之后，尚余十余万归正之民，暨阴阳其志之丽人，牵制奴无西犯，倘津登之援师一至，广宁之进兵有期，臣张势宽镇，倡率南卫，用报王抚臣知遇之恩；既报皇上宠异之典矣。乃今津、登之应援，议同筑室；山海之防守，患切剥肤；设奇正以定分合，保危关以卫神京，复如理乱丝。臣虽孤处海隅，瞻依阙庭，未尝不太息悲咽，而继之以涕泣也，敢以一得之见，为皇上陈之。
　　西虏反覆不常，谓宜待以羁縻。至于喜峰、山海各处，用先臣郭登守大同空营火炮地龙，及刘某炮石之属，以资城守，而更密运神谋，以折虏志，使彼为我用，而不为我患。此山海待西虏法也。朝鲜素称小国，自我有东事以来，兵饷丧于浑河之役，水卒死于诏使之还，既骚我卒于彼之江洋，更挪彼饷于我之兵士，固疲极矣。而无籍之徒，非谋赉经抚咨文，则钻求部府批札，动骑官马，满驮私货，随途扰害，举国尽为攒眉。臣思奴酋发难，皆为市井无赖所激，宜速敕登莱抚臣，严禁奸人托名咨札以入丽者。此登莱联朝鲜法也。
