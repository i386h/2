<!-- { "loadSidebar": true } -->
    公之遘闵，年初九岁，诏复朝散大夫尚辇奉御，特令中贵扶入内殿。意苦而羸形绝地，辞哀而迸血沾衣，左右动容，上亦欷，因抚而谓曰：“此去病之孤，吾当壮而将之，万户侯不足得也。”衣之以朱绂，锡名曰忠嗣。部曲主家，後宫收视，每随诸王问安否，独与肃宗同卧起。至尊以子育，储后以兄事。公亦惟事惟直，不倾不堕，未尝迕目，孰云有过。每岁天子练戎整旅，冬狩秋田，翼辔奉车，越莽凌阡。格麟长杨，掩兔黄山，蹴履轻狡，流离往还。斫累益奋，搏捷无前，出而有获，多不自贤。上既知公有日单之纯固，加李广之材气，义形於主，确然秉志。少而侍中，虑不省事，乃试守代州别驾大同军戎副。干法大豪，闭门自敛，卖功老将；俯伏听令。凉秋八月，桑乾草腓，方佯白登外，驰突长城下。单戈指虏，轻骑犯胡，有向必摧，能当辄破。往往射雕者，居公掌握中，匈奴惮边，不敢抵当。肃宗为上泣曰：“王忠嗣负材敢战，必恐亡之。”即日徵还，守未央卫尉。入侍之岁，时方就冠。元献皇太后降家人之慈，盛择配之礼，命之主馈，恩情甚厚。公以雠耻未雪，激愤愈深，每对案忘餐，或独居掩涕，元宗虽欲大其伸而全其屈，终亦观其志而感其衷，俾以中郎将官从徐公萧嵩出塞。但使通知四夷事，饱习军阵容，不得先启行，无令当一队。且有後命，虞其夭阏，枕戈假寐。如诏三年，及徐公将入觐京师，改辕张掖。公曰：“无以归报，愿一甘心。”乃候月乘风，卷旗鞭马，精兵七百弩，深入郁标川。遇赞普牙官，践更角武，戈铤山立，介马云屯。雾雨忽开，旌旗相接，将校失色，犹欲引驰。公谓一足未移，追射且尽，无敢妄动，观我破之。乃超乘贯羌，当前皆废，吐蕃大将，临高整旅。公陷胸走腹，曲折回旋，取白马於众中，舍大黄而益振。肩倚膝，蹈藉蹙圯，蜂轶机骇，群挤乱坠。提刀四顾，如土委地，纲决网漏，逋诛久矣。既伐且吊，当而勿喜，芟夷之又蕴崇焉，系累之亦焚燎焉。执讯获鬼，何啻数千，牵羊絷驹，殆将万计。拥戎州以入塞，积京观而徐回。幕府上功，贰师奏状，上益叹息，诏令凯旋。天子御勤政楼，亲阅军实，太常稽宪度，奖授执金吾。上亦多元戎，因为右丞相，仍令图写，置於座隅。自兹厥後，恒当重任。赵承先之败於怒皆也，只轮不返，公度桑乾河，虏其全部，复失亡之车重。杜希望之辑盐泉也，戎侵宇下，三帅受擒，公独溃坚围，护经时之板筑。信安王之临辽碣也，用武於卢龙塞，朝鲜盛刊垒之功。韦光乘之征骆驼峡也，会援於李陵台，河朔受全军之惠。
    初佐戎关陇，分镇河湟。一之岁，拔新城，走莽布，夷烽垒，烧积聚。二之岁，开九曲，夺三桥，梁洪河，氵斥西海。雷鼓，勇士厉，指蹴振耀，傍徨塞裔。开元之末，拥旄汾代；天宝之始，兼统朔方。獯鬻内离，九姓横叛。大单于控弦度漠，声言来附；拔悉蜜引弓乘後，克日会师。中使遽闻，帝思氵荡。受降尽狄，屈指犹迟，亟决急装，天书百下。公以为出疆之任，得守便宜。冒顿北方之强，未当屈折；叛胡畏服大种，不轻用兵。势阔言甘，可虞他变。盛师临木刺，致饩出兰山，含垢并容，两存视隙，全威持重，闭壁坚营。无名王大人到辕门受事，绝单车匹马报候吏前期。防密虑周，诈穷情见，果穹庐桀点，将侵镐及方。右地郅支，已解仇交质，几欲图成大祸，宁唯响化未醇。於是设间以散其从，肆谍以离其约，二虏不合，遁逃远舍。天子使绣衣御史问後将军不念中国之费、乘机之速，其上畏懦优游之故。且陈支解戎鬼之谋，苟事得其中，如将军素料。又匈奴何时可灭，公条对不羁之虏，易以计破，难以兵碎。彼有乖离之渐，我知贪利之戒，威加幽荒，武畅阴海，土崩归德，不二三岁。因白逗遛未决之状；备列平戎一十八策，玺书还报，从公所画。突厥前有畏汉之Τ，後有事雠之恐，缩衄迁徙，散亡贫破，遭罹瘃堕之患，傍缘谕告之辞，朝不及夕，以王师，受言而去者什二三，委辫而降者五千帐。明年秋，引军度碛，定计乘虚，至多罗斯，坏巢焚聚。涉汨昆水，下将降旗，皆例戟自残，舆尸请命。斩白眉可汗之首，传置藁街；系葛督禄娑匍可敦，献於阙下。阿波达干持爱妾宵遁，乘六羸突围。啸聚东蕃，迫胁小种，立乌苏为君长，自尊任为贤王，保萨河仞山，据丁零古塞。谓中国有碛卤之限，官军无可到之期，按甲休徒，击鲜高会，思归故地，卒复大名。闻岁方暮，严冬仲月，公出白道誓众，自单于北伐。俾仆固怀恩、阿布斯为乡导，觇视井泉；命王思礼李光弼为游军，收罗服听。顾万里若俄顷，过山川如枕席，岂百舍之敢休，不再旬而履狄。夜驱胡马，暗合戎围，自丑至辰，头驱面缚，乘无物故，士蓄，馀怒，羁虏全国，永清朔土。告类上帝，荐功皇祖。三代之盛，猃狁孔炽，方叔、吉甫，驱之而已。勤霍倦卫，蒙亦终毙，倾秦筑怨，縻汉偿费。虽张愿列三城，卫公擒颉利，才遏乘冰之势，但雪泾阳之耻。则自命将以来，肃将天刑，诛而不伐，素定庙胜，阵而不战，龙荒绝贵种，大漠无王庭，恢武节而振天声，未有如公之比。公始以马邑镇军，守在代北，外襟带以自隘，弃奔冲而蹙国；河东乃城大同於□中，徙清塞横野，张吾左翼；朔方则并受降为振武，筑静边云内，直彼獯虏。巨防周设，崇墉万堵，开阳闭阴，拓迹爰土，藏山掩陆，磅礴固护。西自五凉，东暨渔阳，南并阴山，北临大荒，联烽接守，乘高掎要。塞风扬沙，绝漠起鸟，悉数於瞬息，传致於晷刻。元黄不得杂其象，秋毫无以逃其状，矧袭侵与牧马，敢凌遽而南向？冰河风壮，车甲鳞萃，谁何疆理？千长百帅。秦将隶於降虏，汉卒羁於戎骑。公乃衡悬华裔，势分众寡，由中制外，长御远驾，恢我朔边有如彼，图难於易又如此。当秉钧之颛国也，巧文伤底网密事，借公为资，动摇国本，讽操危法，言酷意诬。虽丞相置辞，犹惊狱吏，而贯高长者，竟出吾王，成公谪居，人无不恨。方逆胡之兆乱也，意并河东，伪筑雄武，常山临代，飞狐扼塞，制夷夏之吭，抚崤函之背。徵邻请助，邀公赴会，将欲诡遇买欢，冀得兵留镇废。公先期应诏，未觏而退，奏论本未之难，指切未然之戒。危辞泄漏，凶党交害，摘抉排折，俾公终败。公之始仕也，自家移孝，孤童被识，策虑奋发，义勇Τ亿。其受任也，厉三军之气，同万夫之力，致诛则百蛮竦，振武则暴强服。支离约已，尽悴事国。呜呼哀哉！惟公明迈激朗，信廉仁勇，机敏神速，内和外重，处盛权不得以非理挠，临大节不可以危亡动。道将世迕，器与时屯，折冲厌难之臣，旋踵及身，不淄不磷之坚，挫於刀笔之前。此慷慨义烈之士，所以掩泣而流涟。矧我依仁，受赐托姻，逮予守官，秉策司勤。运厄功在，诚存理冤，明没河渭，苍迈古原。左掌太华，邪睨鸿门，刊铭路隅，庶慰精魂。其词曰：
    古人有言，兵者凶器，战实危事。三代为将，道家所忌。得非好胜乐杀，欺降嗜利。绝域刭李，杜邮悲起。每原始而要终，吾固知其所以。温温清源，幼寤圣君。勇必顾礼，质而能文。摧刚为柔，塞兑解纷。破虏忘（阙）平戎让勋。肃致天讨，义诛不顺。密谋神断，四回六奋。火烈风埽，霆驰电震。舍服解网，知成示信。胥脍归尧，三苗格舜。有守矜功，谓之不克。井堙木刊，孰云非贼？惟後将军，古训是式。先计後战，贵和贱力。哀胜不敢，持全制极。遭罹（阙）故，颇僻反侧。苍鹰厉吻，雏鹜争食。颠倒静迈，汨陈白黑。威暴都赖，功隳即墨。浩歌沧浪，饮恨南国。希仁圣之遐畅兮，亦管诛而蔡殛。谓贤哲之悔亡兮，颜与冉又不得。桓尊周而灭项，犹存功而掩慝。苟思人以爱树，将十世而宥直。如为虏而报雠，使伏谗而失职。顾城以流恸，投潘诔而太息。贾生徒惊於纟纟墨，北叟焉知其倚伏？松凋玉缺，直罔贞蹶。竟埋干将，终碎明月。宿草陈根，芜没苍坟。垂清风於颂石，与终古而存存。
    ☆王昂
    昂出自戎旅，以军功迁河中尹，充河中节度使。永泰元年检校刑部尚书知省事，後充荆南节度观察使，寻复如故。时元载秉政，与载深相结托。载诛，贬连州刺史，坠硖江卒。
    ○对沈谋秘略科策第一道
    问：西自临洮，东洎沧海，延袤万里，控扼三边。林胡不宾，犬戎犹梗，守之冲要，备其窥窬。聚多则戍卒不充，布少则敌人莫御。用舍之理，扬扌而言。立镇屯兵，其来非久；悬道分列，自昔犹安。李牧守边，匈奴窜伏；魏尚为郡，郊垒宁。今欲悉罢军城，委之牧宰。敬达嘉话，将献吾君。
    对：昔者大刑甲兵，陈诸原野；次刑鞭扑，致之市朝。将以闲邪防淫，禁暴御乱。乃觌千古，兹率厥常。我后光膺宝命，诞敷文德，建皇王之中，协时雍之化。声教远洎，无国不洽，犹恐至道未孚，边亭或耸，爰招集谋画之士，议诸疆塞之虞，斯诚居安虑危之深策也。顾以蒙陋，庶能无闻，将何以副沈秘之求、奉对扬之列？恭承清问，敢不荐其闻矣？臣闻夫为国之道，必在任贤；保境之方，必先择将。国家授武秩，设边防，东自榆林，西连蒲海，可谓制度秘远、典章大备，而犹以辽霭未清、湟烽或照者，但未得其人耳。今若垂旌扬之期，崇奖激之道，用不求备，任惟其材，举吴起则舍其贪，推穰苴则略其贱，务升智术，弗限资年，则将得其人矣。既得其众，必能抚其人，必能尽其力。将得其材，以之东镇，则林胡清；以之西征，则犬戎息，何忧乎制御之不足、多少之为患也？若乃布化宣威，实资牧宰，守全保固，亦在城池，则知牧者邦国之先，而疆场之主也。疆场无主，则启戎心；戎心之生，人慢其政，国之患也。今者选建良牧，委之临人，修缉军城，足以御敌，则可以捍我中宇，绥彼边，何以废城，然後为得？谨对。
    ○第二道
    问：用兵制敌，先资良将。搜奇掇异，昔贤病诸。厚貌深情，最为难辨；受金善盗，终而有益。至如清言要理，行之则违；强力暗通，口不宣意。临问定职，何以分之？李将军简易便人，程不识刁斗严卫，张飞勤於礼士，关羽接於常流。四子所施，幸甄优劣，两适为用，何斯短长？今边烽未亡，善将悬急，试可淹於岁月，拔萃昧於元黄。子其直言，以祛未悟。且三全五事，十过九差，何所废兴？何所施用？理国之贵何首？爱人之道何为？各书名数，伫济邦国。
