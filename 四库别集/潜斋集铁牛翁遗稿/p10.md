<!-- { "loadSidebar": true } -->
　　把心期半生孤负玉堂元在何处朱弦弹絶无人听空操离鸾烈女遇不遇休更问悠悠世事都如许人生草露看百歳勲名青铜鬂影抚剑泪如雨　和谁语落落江空歳暮人间一梦今古雷塘十里斜阳外野草寒鸦无数身世寓聊尔耳江山有恨谁堪付冰心更苦都説与梅花参横月落一醉且归去
　　答何君元洞仙歌夀词
　　天涯何处望苍江渺渺纵买解飞人不到笑双丸乌兎两鬂霜蓬聊尔耳那是人间三岛　黄粱初梦觉起看孤云还自长歌自长啸不记桃源何地橘渚何年生涯事惟有炉烟茶灶问先生谁友有白石青松共成三老
　　喜迁莺感春
　　东君别后见説道花枝也成消瘦夜雨帘栊栁邉庭院烦恼有谁撋就犹记旧看承处梅子枝头如豆最苦是向重门人静月明时　知否人不见纵有音书争似重携手旧日沈腰如今潘鬂怎奈许多僝僽极目万山深处肠断不堪囘首情寸寸到如今只在长亭烟栁
　　夀毅斋思院五十二歳沁园春
　　尚书当年蓬矢桑弧初度佳期是词林老虎文塲威凤人中祥瑞天下英竒太守买臣【五十歳】中书坡老【五十一歳】五十二年囘首非人间事且开眉一笑醉倒金巵　阿婆还忆年时也曽趂鸿胪拜玉墀念青衫荷叶嫁衣尚在青铜菱影破镜犹遗半席寒氊一官俛首造物还应戏小儿问天看是他谁戏我我戏他谁
　　八声甘州伤春
　　倚防干立尽看东风吹度栁绵飞怕杜鹃啼杀江南鴈杳游子何之梦断扬州芍药落尽簇红丝歌吟今何在一曲霑衣　往事不堪重省记栁邉深巷花外幽墀把菱花独照脂粉总慵施怅春归留春未住奈春归不管玉顔衰伤心事都将分付榆砌苔矶
　　再用韵述懐
　　自辽东鹤去买何人挿得翅能飞笑平生错铸儒冠误识者也焉之谩道寒蚕冰底瓮茧解成丝何许丝千丈补得龙衣　镜里不堪勲业縦梦中八翼不到天墀看墦间富贵妻妾笑施施对青山千年不老但梅花头白伴人衰严陵路年年潮水不上渔矶
　　和邵清溪自夀贺新郎
　　世事浑无定问人间翻来覆去阿谁能忍海怒惊涛山相拍选甚鱼龙不任看今古英雄销尽坐对青山闲白日付长江流送千年恨天有意唯何甚　待将洗耳泉邉枕正梅花霜寒月白斗囘西柄自夀一觞花前醉醉亸防旛金胜笑儿軰汾阳中令倚遍层楼阑干曲慨乾坤青云影无限事樽前兴
　　再用韵伤春
　　花落风初定倚危栏衷情欲愬踌躇不忍把酒问春春无语吹落游尘怎任待泪雨红妆蔫尽不道燕啣春将去误啼鹃唤起年年恨芳草路人愁甚　浮生一梦黄粱枕且不妨狂歌醉舞尘谈挥柄金谷平泉俱尘土谁是当年豪胜但五栁依然陶令千古兴亡东流水望孤鸿没处残阳影无限意伤春兴
　　三用韵寄旧宫怨
　　更静钟初定卷珠帘人人独立怨懐难忍欲拨金猊添沉水病力厌厌不任任蝶粉蜂黄消尽亭北海棠还开否纵金钗犹在成长恨花似我瘦应甚　凄凉无寐闲衾枕看夜深紫垣华葢低揺杠柄重拂罗裳蹙金线尘满双鸳花胜孤负我花期春令不怕镜中羞华髪怕镜中无伴孤鸾影天尽处悠悠兴
　　再用八声甘州韵感兴
　　叹人生聊尔便晨风翼倦也回飞况自骑欵段欲追麒骥千里安之种得芝瑶草不染满头丝一醉梅花下笑舞青衣　説甚封侯万里待朱门画防大第崇墀人世何时足造物任隆施怪周公如今不梦意周公政自怪吾衰归来去夕阳牛陇夜月鸥矶
　　和何逢原见夀洞仙歌
　　青衫白髪独倚江楼小待欲题诗压崔颢慨凤台今在否白鹭沙洲芳草外剩得闲身江表　醉来疑梦里梦入梅花歌彻青衣听清窈起看飞鸿没尽白鸟驹谁能数曹瞒袁绍待明年七十问何如笑只是今朝浣花堂老
　　和何君元见夀玉漏迟梅
　　问春光开未江南野水得春初小独殿群芳郤道花前开早长苦冰霜压尽更説甚风标清窈些子好孤香冷艳有谁知道　年年吹落还开听画角楼头送他昏晓何处玉堂满地苍苔不扫谁是肝肠铁石与共説歳寒懐抱花未老无奈酒防情少
　　和雪蓦山溪
　　飞仙欲下水殿严妆早娇澁怕春知跨白虬天门未晓霓裳零乱肌骨自清妍梅檐月栁桥风世上红尘杳重门深闭忘却山隂道呼酒嚼琼花任醉来玉山倾倒无言相对这歳暮心期茅舍外玉堂前处处风流好
　　再用韵
　　春工未觉何处琼英早夜半剪银河到人间楼台初晓霏霏脉脉不是不多情金帐暖玉堂深郤怪香尘杳天公谪下暂落红尘道顔色自还怜怕轻狂随风颠倒冰心谁诉但吹入梅花明月地白云阶相照天寒好
　　三用韵
　　蓬蓬窣窣睡梦惊囘早谁为散天花遍人间夜深分晓虗空幻出富贵照乾坤琼万顷玉千株莫道壶天杳平明三尺不拣江南道只怕不坚牢被天工小儿翻倒凝冰泮水世态总无凭明日事昨朝人谁丑还谁好
　　夀何逢原北堂沁园春
　　孔葢蜺旍月佩云裳人间女仙问韶光九十何如今日明朝好处最是明年戏舞称觞一堂家庆眼见儿孙曽又竒絶处看菱花白髪不改朱顔当年手种红莲笑几度桑田沧海干想蟾胎炼就紫皇灵药龙髯飞堕玉女云軿青鸟重来红霞俨在一曲云和犹未闲羞尘世把蛾眉蝉鬂空为谁妍
　　浣溪沙寄刘总管
　　细栁连营緑防重暖风旗影飏蛇龙昼闲吟思入千峯紫绶金牌人緑鬂綉鞯丝辔马青騘防将三箭取侯
　　封
　　又用韵并简二千户
　　金紫山前山万重山髙云宻下苍龙春来好雨遍三峯芳草郊原眠茧犊垂杨营垒系花騘趣归行有紫泥
　　封
　　蝶恋花即景
　　风信花残吹栁絮栁外池塘乳燕时飞度漠漠轻云山约住半村烟树鸟呼雨　竹院深深深几许深处人闲谁识闲中趣弹彻瑶琴移玉柱苍苔满地花隂午
　　大江东去自夀
　　半生习气被风霜销尽头颅如许七十年来都铸错囘首邯郸何处杜曲桑麻柴桑松菊归计成迟暮一樽自夀不妨沉醉狂舞　休问沧海桑田看朱顔白髪转头今故乌兎相催天也老千古英雄杯土汾水悲歌雍门苦调堕泪真儿女兴亡一梦大江依旧东注
　　自夀再调玉漏迟
　　青衫华髪对风霜倚遍危楼孤啸恶浪平波看尽世间多少忘郤金闺故步都付与野花啼鸟秪自笑悠悠心事无人知道　扰扰世路红尘看销尽英雄青山亦老宇宙无穷事业到头谁了髙楼一声画角把千古梦中吹觉天欲晓起看蕋梅春小
　　和玉漏迟
　　自怜翠袖向天寒独倚孤篁吟啸半世虗名孤负白云多少欲问梅翁旧约怕误我沙头鸥鸟时一笑行行且止人间蜀道　休怪歳月无情叹尘世浮生闲忙闲老待趂黒头万里封侯都了今古勲名一梦听未彻钧天还觉羗管晓楼角曙星稀小
　　和邵清溪水龙吟咏梅见夀
　　分知白首天寒千林揺落寻真隠天工付与冰肌雪骨暗香寒凝自许贞心肯教色界软红尘近怅緑衣舞断参横梦觉依稀旧家犹认　不为角声吹落向花前为伊悲恨玉堂茅舍风流随处年年孤冷不是人间肝肠铁石相逢休问筭知心只许东风漏泄一分春信
　　送吕总管八声甘州
　　恨公来较晚早归朝骢马去难留是朱轮华毂聫珪叠组家世公侯今在玉堂深处借重防偏州好把青氊拂奕世勲猷　明日东津归路正梅花霜暖春上枝头看连旗列鼔送客下江楼对云山千年不老向楼前阅尽几行舟留名在严陵濑下日夜东流
　　传言玉女夀何逢原母夫人九十一
　　阿母今朝飞下琼楼金阙先教玉女为传言细説蟠桃手种尚记此春时节三千春后开花初结　宴罢瑶池洗蛾眉己半雪九旬偷度笑韶光一吷仙翁月日筭与人间全别从今一歳年年三月
　　最髙楼夀南山弟七旬
　　南山老还记少陵诗七十古来稀清池拥出红蕖坠西风吹上碧梧枝趂今朝斟夀酒记生时　也不羡鲲鹏飞击水也不羡蛟龙行得雨人世事总危机扶床正好看孙戏舞衫不要笑儿痴更埙箎三老子鬂如丝













　　潜斋集卷四
　　钦定四库全书
　　潜斋集巻五　　　　　　宋　何梦桂　撰序
　　白鸥诗盟序
　　一日有客欵门右手挟黄册左手持丹鸡请于余曰吾将与诸生寻诗盟敢载册歃鸡翼君为盟主尚涖斯盟耶余语之曰诗难子将于何诗客曰君不见刘禹锡都篇与白乐天新井篇啭喉荆棘抑世之黄间固纷纷也吾求天地间无心可与为盟者惟江上白鸥白浪苍烟浩荡万里兴亡理乱荣辱毁誉一不与人世预吾将相从浮游以写宇宙万物之所自适何如余矍然起曰子将此与鸥盟鸥必无子疑矣顾余方乘莽渺游混茫以天地为一鸥尚复能为江上主人哉客曰唯命
　　清溪吟课序
　　诗始三百篇其上公卿大夫其下樵夫贱其性情之所发皆得以托于诗古诗逸五言始李陵七言始沈宋诗非古意去古犹近科举兴并与五七言俱废士非阨于山林逸于湖海与夫失志于朝廷之上而窜逐遐荒者不暇于诗清溪诗友暇日有诗课盖其不用于举子业而用于诗夫春雨时至草木怒生铫镈廼芟而倒植者过半斯文在天地间未始一日泯灭辍于彼者此或茁焉生意固无往不在也虽然诗未易言也黙敦牂嵗夷则月朔日序
　　邵梅间诗序
　　天地冰霜万木冻折而冰姿铁骨玉蕋琼英傲然独出于万物之表故于是时上下尘世无一物得与梅齿其清彻寒絶雅宜在梅间者惟雪与月清溪有诗人癯然一髯翁江空嵗暮顾影无俦独于梅花树下抱膝浪吟酾酒酹花若将与雪月分席者因自号曰梅间夫风尘涴人满目皆是踉空足音跫然以喜梅虽无言余必知无拒子也潜斋何【某】为作梅间序梅间邵之才字徳翁
　　唐月心诗序
　　西风万壑明河在天水月相涵上下一碧有客扣门曰月心亟起揖入坐之月下曰吾方酾酒邀月顾影踌躇自谓三友旷絶尘表子以是心至尚相与酬酌以问子所见月与我同否欤我歌月徘徊我舞影凌乱太白所见如此只益丹心苦能添白髪明少陵所见又如彼二子之诗其趣况不同相去逺甚岂其见月本异抑月同而境异境同而心异欤古人今月今人古月同归流水不知云衢海峤子之所见何似昔时还与此山松间竹外同一光景否子为我速道若见见同则月同不然则吾与子犹二月月心不答袖出诗藁曰月尽在是余蹶然惊喜为之展巻长歌歌罢长啸曰子去我醉且卧矣一揖而别葢明月犹在天津析木间也至元癸未秋八月序
　　金玉诗序
　　棋溪徐君竒之一日访余于双溪之上袖出金玉诗集曰此盖所以搜采名公钜卿骚人墨客之所吟咏之瑰章杰句将以为家庭恶藁借重也世谓至寳萃在是间方托诸棃枣以与好事者共之然丽水之金遇善冶而后贵荆山之玉遇善琢而后珍长编巨帙富则富矣而文价髙下视君一言以为轩轾何如余应之曰子言过矣良金美玉自有定价使余亡言岂能使黄金为土白玉为石哉抑通都大国万金之所储羣玉之所积其色如黄龙气如白虹固有连城不足以易者至于璗镠钣铣琼瑛琳琅横陈而错出者殆非一品岂必尽与防蹄麟趾【金名】悬黎结緑【玉名】同价天下有目者随其所得皆寳也余何言哉余何言哉棋溪曰唯于是乎书
　　赠李景雷序
