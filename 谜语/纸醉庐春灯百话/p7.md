<!-- { "loadSidebar": true } -->
　　愚自知书即竺嗜谜语，每岁所为不下数百条，皆随得随弃，未尝存稿也。乙巳岁，馆同邑伍丈砚侯家，授课之余，恒览旧籍以自遣，每见前人杂说间载谜语，有类诗话，因思辑为谜话，以资谈噱。暇辄命笔，约得数十则，扃诸敝簏，未敢轻以示人。丙午以后，修学法政，不复措意，及此庚戌岁 ，学治渝城法院。同年，眉山郭毓灵雅好谈谜，而此册适在行箧，治公之暇，出以相质。君则跃然以为创获，并为题词四绝，虽诗意未尽敢当，而谊则深可感已。辛亥返里，家居无聊，复有附益。壬子夏，乃取重加厘定，略以类从分为两卷。所录不必尽佳，惟以存话为主，计适百则，遂命今名。虽然文心变幻，月异日新，谜虽小道，讵独不尔。环睹小生，所见一孔，岂是区区者遂足以尽谜语之变哉？顾思《容斋随笔》，集至于五；《后村诗话》，续者再三。古人著书，具有先例，《续话》之成，固有竢焉尔。是岁七月既望，聘臣又识。

　　纸醉庐春灯百话终

　　余十六七岁时雅好作谜，甚恨无一论谜之书，如诗文评诸书者。久之从报纸中见君此话则大喜，以为先得我心。是时，成都陶然亭谜事方盛，余偕友往观，语次及纸醉庐，或指君以告，遂得订交灯下，亟以谜话为问。越夕，君袖油印一卷畀之，时民国二年三月也。余读竟甚快，谓君此作绝可喜，宜以时付梓，传之好事。君退然谦逊，迁延未果。已而，沪上铅印有《邃汉斋谜话》、《橐园春灯话》诸书，其持论立意于君书间有出门之合。君益废然，不复示人，以为彼既流行，人且疑为蹈袭也。然余见君书乃在诸书未出之前，且小有暗合，古今此例正多，游戏之作无关典要，亦何嫌之足避。今春社集诸友皆以此书不行为憾，因共怂恿，乃付印焉。君敏捷善射，一时有“打虎将”之目，其在成都，此事直无所于让。观所作取多用宏，可以知之矣。
　　民国八年三月华阳庞俊跋

 
