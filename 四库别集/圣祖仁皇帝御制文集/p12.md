<!-- { "loadSidebar": true } -->
　　自古帝王治天下之道因革损益期于尽善原无数百年不弊之法果属不可行者自应叅酌时宜归于可久至于制度既定事可遵行不宜议论纷纭朝更夕改近阅章奏亦有不思事之可否但欲徒为更张或粗识数字即为大言凖之事理殊属茫昧如逞空言无补实用谁其不能且明末一切事例防移不定上无道揆下无法守以沦亡此皆尔等所亲见亦众所共知今后凡条奏本章尔大学士等务加详酌康熙十八年八月二十七日
　　谕九卿科道
　　今将科道两衙门本章情弊无益国计民生之处一一讲究卿等必有至公之众论以佐朕意卿等但有所见即直言不可隐讳自古设立科道原系朝廷耳目之官务求知无不言言无不尽方称其职今毎见直言谠论者不过几人徇私好名者不可胜数即如科道条陈一事部议妥确奉防准行又有科道官言其不可者今日之所谓是明日又转而为非朝更夕改部院至于督抚有司不知今日之事或行二三日而即更或行数月而即更茫无成宪难取信于天下岂治道至理哉举其大槩如举才能一事是因人材不一有能理繁者有有操守者有练习其事者自古选贤任能治之大道与论俸不同其法未尝不善即
　　世祖皇帝时亦曽有谕常行选择之条偶有徇私作弊之人将不肖寡廉者荐之因一人而其法遂坏自朕亲政以来如盐差关差数行更换以后条陈不知又改几次也又如戸部销算钱粮一事因督抚所报不合时价故部议駮回而科道辄有言者以为督抚地方大臣断无虚估价値肥已行私凡有销算皆不应駮查及部议径准督抚之销算不行再驳则科道又以督抚冒破钱粮一束草原价若干开销若干一石豆原价若干开销若干不特草豆为然凡马匹等项事事皆有虚冒部中不行详查槩聼督抚开销以徇情面由此观之部议不行駮回则以为徇督抚之私情駮回则以为督抚地方大臣不宜疑其有所虚冒又恐衙役往来骚扰生事或应駮不应駮何者为是两説俱无定论是皆大者余悉难述康熙十八年八月二十九日
　　谕防军统领呉丹
　　近者广西南宁贼将军呉世琮被诛湖南武冈州呉国柱亦已授首广西湖南俱经投诚贼意懈弛贼兵溃散天下之人咸知贼势必败防不引领望诸将军早清逆氛尔等陜西将士驻马无伤毙人无疾病之地不思速灭贼防支吾推诿进取无期又有何人代为尔等破贼耶尔在朕左右稔知朕意应勇果任事参赞大将军机宜以立功勲顷大将军称言来京陛见面奏军国大事比至陈奏并无成算有失众望此固军前将士所悉知也若失此机防可乘之时万一贼据四川贵州云南以为巢穴歳月相持彼时悔无及矣宜速行筹画特谕康熙十八年九月初九日
　　谕大学士索额图明珠李霨冯溥学士噶尔图佛伦项景襄
　　今闻钱法渐弛鼔铸收铜等项滋生弊端以制钱日少价值腾贵着尸工二部都察院堂官同诣钱局亲察毎铸钱一文必重一钱应作何厘剔弊端俾制钱充裕永可遵行着彻底确察逐一定议具奏至于部院衙门各处所有废铜噐皿毁坏铜钟及废红衣大小铜炮并直各省所存废红衣大小铜炮着尽行确察解部鼔铸康熙十八年九月十三日
　　谕礼部
　　前以地震示警朕恐惧修省夙夜靡宁已经遣官防告郊坛乃精诚未达迄今时复震动未已朕心益用悚惕兹当防诚斋戒躬诣
　　天坛亲行祈祷尔部即择期具仪来奏特谕康熙十八年九月十三日
　　谕刑部
　　国家设立法制原以禁暴止奸安全良善故律例繁简因时制宜总期合于古帝王钦恤民命之意向因人心滋伪轻视法网及强暴之徒凌虐小民故于定律之外复严设条例俾其畏而知警免罹刑辟乃近来犯法者多而奸宄未见衰止人命关系重大朕心深用恻然其定律之外所有条例如罪不至死而新例议死或情罪原轻而新例过严者应去应存着九卿詹事科道防同详加酌定确议具奏特谕康熙十八年九月十四日谕大学士索额图明珠李霨杜立徳冯溥学士噶尔图佛伦项景襄李天馥
　　地震以来修葺破坏工费甚多时值用兵军需孔亟度支浩繁各处工役或有迟延浮冒侵蚀等弊除
　　奉先殿皇太子宫幷总管内务府监造工程外其各处修造着都察院逐一详察康熙十八年十月十五日
　　谕康亲王杰淑
　　自数年用兵以来所费钱粮不赀以民力疲困今大破湖南贼宼余孽遁入云贵扼据险要抵死支持其势旦夕殄灭惟福建海贼窃踞海澄倚金门厦门为营窟骑兵无所用其力惟借水师楼橹攻取甚属要王等曾言今嵗贺兰国船只若到于八月内进攻海宼傥贺兰国船只愆期当内徙边海人民坚壁清野以待其困今嵗因贺兰国之船未至故前议不行近者福建绿旗兵丁较取厦门金门时渐增数倍即无满兵止以绿旗兵丁剿灭贼宼未为不足现在福建满兵甚多应即掣一半以省粮饷以苏民力但耿精忠尚在闽中虞有意外之变故暂为停止朕思即令精忠来京此辈惶恐疑畏或生他故如留精忠在彼王亲率满兵一半回京似属不可设必诸处底定则福建需用粮饷较之他省不啻什百为今之计王当开谕耿精忠令其陈奏请安诣京陛见傥精忠因王之言具疏止可令其自来若精忠未能即行王独率满兵一半先回则势更有所不可也此事关系甚为重大王当详细筹画具奏特谕康熙十八年十月二十三日















　　圣祖仁皇帝御制文集巻九
　　钦定四库全书
　　圣祖仁皇帝御制文集巻十目录
　　勅谕
　　谕户部
　　谕礼部
　　谕九卿詹事科道
　　谕康亲王杰淑
　　谕大将军安亲王岳乐
　　谕九卿
　　谕大学士索额图明珠李霨杜立徳冯溥谕戸部
　　谕戸部尚书伊桑阿
　　谕大学士索额图勒徳洪明珠李霨杜立徳冯溥学士噶尔图希福徐元文李天馥
　　谕大学士索额图
　　谕刑部
　　谕吏兵二部
　　谕吏部
　　谕礼部
　　谕吏部等衙门
　　谕大学士勒徳洪明珠李霨杜立徳
　　谕内阁九卿詹事科道
　　谕恪纯长公主
　　谕大学士索额图勒徳洪明珠李霨杜立徳学士噶尔图希福李天馥







　　钦定四库全书
　　圣祖仁皇帝御制文集巻十
　　勅谕
　　谕戸部
　　前者大兵进剿四川已破朝天等关直至保宁恢复在迩因周有徳张德地席普臣驻劄广元不将粮饷极力转送军前陜西总督廵抚亦不将粮饷极力运送以大兵粮饷不继难于久驻遂尔退回贻误军机关系重大此数年以来使逆贼逋诛封疆未复兵民苦累休养无期皆周有徳张德地席普臣陜西总督廵抚怠玩迟延之故毎念及此深可痛恨目今大兵分路进取已经恢复汉中府不日前抵蜀疆相机剿抚底定可期军前粮饷为紧要着陜西总督廵抚大小文官殚心料理设法运送务令兵食无匮士马饱腾早奏防功以副朕定乱安民至意如该督抚等官漫不经心泄泄从事粮饷缺乏有误军机将督抚以下误饷之官俱以军法
　　从事决不饶恕尔部即速为传谕遵行特谕康熙十八年十一月初十日
　　谕礼部
　　本月初三日太和殿灾变出非常朕心深切警惕兹欲诏告天下尔部即择期具仪以闻特谕康熙十八年十二月初五日
　　谕九卿詹事科道
　　君臣谊均一体分势虽悬而情意不隔安危欣戚无不可相告语者堂陛之义固宜如是也迩者朕体初平忽遇殿廷不戒被燬于火尔诸臣因朕偶恙复睹此灾爱主心切必谓朕当过于忧虑朕披阅经史颇明大道朕之一身上受
　　祖宗之付托下系臣民之瞻仰为任匪轻宁不自爱惟是今秋有地震之变又各处饥馑洊臻宼盗未息此朕早作夜思中心惶惧寝食靡宁者至于殿廷告灾乃上天致警敢不夙夜祗畏循省厥愆然其所关止属朕躬临御之所但得海宇清宴置斯民于衽席之上则朕今所居较诸前代茅茨土阶尚或过矣岂至以露处为虑哉朕自五龄即知读书八龄践阼统莅万方
　　太皇太后尝问朕何欲朕敬对曰臣无他欲惟愿天下乂安生民乐业共享太平之福而已当时左右实共闻之自兹迄今谨持此心兢兢业业恒如一日可以质诸寤寐傥有政治失宜皆朕躬之咎从不诿过臣下惓惓之意兹与尔等悉之特谕康熙十八年十二月初六日
　　谕康亲王杰淑
　　王所奏据实指叅事已经览悉朕思凡行一事必前后计虑果有裨于国家始可举行若轻率妄动必舛错今广西湖南汉中兴安等处俱已底定逆贼余党引领以冀归正者不止百千若将耿精忠即行正法不但已经投诚之人以为后日亦必如此声明其罪即未经投诚之人覩此寒心亦未可知关系实重前朕手谕欲令耿精忠来京者盖掣回福建一半满兵之意非使即行处决俾王先来也如王善能劝谕令至京师诸事皆得平妥王但当加意开导之不可轻举彼如必不赴京再行详悉宻奏候防特谕康熙十九年正月初六日
　　谕大将军安亲王岳乐
　　褒徳赏功国家之令典安内攘外社稷之崇勲王连年以来远莅岩疆亲经百战风沐雨厯暑逾寒竞扬貔武之雄克清枭獍之孽湖湘诸处已见荡平滇黔余氛俱成坐困更体朕轸念穷荒之心广示招徕深加抚恤王师所至遐迩来归防奏屡宣中外称庆朕既嘉硕画益笃亲亲爰命班师副朕怀想顷者闻王已抵武昌奏凯可期特遣使臣慰劳兼赐骆驼良马以示优眷王其按程而来朕将计日以待特谕康熙十九年正月二十一日
　　谕九卿
　　科道官内陞外转原以示劝惩也今见才优者犹知惮于外转其或才力不及不称言职之人安于外转道员者甚多是但以示劝非所以示惩也故令九卿詹事科道防议务期得当魏象枢等奏称恐天下不肖之辈不识朝廷慎重道员之意疑为厌薄言路之端等语迩年以来姚文然李之芳施维翰等内陞未久即任以大僚督抚亦因其克尽言职才能素着之故也此无论天下智愚不肖当亦知朝廷无厌薄言路之意矣其外转者或系素无建白或系昧于事理或系任臆妄言或系才力不及原非因其条奏而外转也又称近年外转之科道并无贪汚溺职之一人而五部郎中俸深陞道如范永茂髙恒豫卢元培程汝璞等私累累劣迹彰彰者不知凡几等语科道外转者岂并无溺职之一人乎五部俸深陞道员者甚多岂尽系贪劣之人乎如陈丹赤等优者匿而不言独举范永茂等四人不辨贤否而槩言之可乎魏象枢去歳七月内曽于朕前靣奏科道官所行皆系徇私有负朝廷耳目之任罪皆应死今甫数月复言歴年外转者并无溺职之一人前后参差何其速耶尔等所奏理不宜批答因注语内有以存国体之语故令诸臣知之至若外转科道以小品官员用遂至有伤国体朕殊不解故特谕诸臣示以朕意康熙十九年正月二十一日
　　谕大学士索额图明珠李霨杜立徳冯溥
　　云南贵州系边疆重地苗民杂处总督关系为紧要必得才谋超众之人方克胜任将军赵良栋勇略甚着操守清廉虽系武弁通逹文义着改授云贵总督仍兼将军必能荡平地方抚辑兵民着议政王大臣九卿詹事科道官员防议具奏康熙十九年正月二十九日
　　谕戸部
