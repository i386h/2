<!-- { "loadSidebar": true } -->
    道无方，所以法不垢不净，圣人有以见群生大迷也。乃方以聚之，净以极之，应形主之，列圣辅之。俾夫感而通，通而应，应而不穷，其慈善之功乎？皇朝故中书舍人赠华州刺史吴郡朱君夫人扶风马氏，以淑行为宗姻之表，明识通出世之道。洎居华州之丧，昼哭哀慕，勋为律度。既而曰：“予闻妙觉之用，无幽不烛。宜凭上善，以福吾失。”乃用五采，章施五色，发挥德容，及二圣辅，焕乎有见。圣人之妙相，与夫人之至诚，希夷之中，协用休福，於是乎在矣。肃尝以文墨，从华州之游，爰美成功，或感斯恸。赞曰：
    兑方有国兮，至圣居之。乃示净妙兮，振此群疑。美莲月兮焕金色。色相永思兮不可得。夫人洞此幽赞力，佑我往哲福无极。人既往，道斯存。掌王纶，没州尊。体有美德贻後昆。诞跻妙域参圣神。谁谓至道默昏昏。
    ○释迦牟尼如来像赞
    赞曰：法王崩於竺乾露寝二千岁矣。有像设糟粕，留示後世。上士得之，超诣实际。其次奉之，为为道，为津为梁。应之迟速，视感之深浅；观其所感，圣人之情可见矣。杜陵吏鲍君游，信道之士也。建中兴元际，君游丁先夫人忧，孝纯诚至，哀感亦至矣。谓至道杳冥，在拟议之外；圣人形容，居瞻仰之内。有慈力可以追孝，有宏愿可以神。我仪图之，或赞休福。於是合用彩绣，焕焉发辉，天光照临，容肃穆，有二元圣为翼（谓左右二菩萨）。以夫人母德昭闻，君游孝思不怠，虽欲无利功德，能仁其肯舍诸？！夫孝子之志，闻一毫之福可以及亲者，则竭力而奉之。矧夫教行於夷夏，理贯於幽明。而无良之徒，坐生异论。以蕞尔愚管之所不及，龊然世籍之所不书。乃尢其先人，谓作福无益，抑犬豕之类尔，何人伦足称！予既美君游之孝，因而志之，俾不肖者企及云尔。
    ○四皓赞
    道可佐皇而隘於帝治，是以崆峒、箕山之长揖於轩尧也。德宜辅王而偶生霸世，则四皓之所以晦明於汉氏也。噫！周道绝而王泽涸，秦短世而汉杂兴。六合披攘，兵不暇戢。则四公轩轩然鸿飞於冥，时也。天下大宝，一人攸系。苟蔑嫡崇庶，则乱是用长。而公偻然俯定储后，权也。处则以时，出则以权。时以全已之道，权以安天下之器。得非知几者欤？《易》谓“知几其神乎”，四公体之，故曰时合道合，时塞道塞。生非其时，与道消息，四公之谓与？赞曰：
    秦失其鹿，豪杰并逐。鸾凤何依，白□深谷。英英南山，采采紫芝。汉以剑起，吾谁与归。栖心化元，澹泊无为。礼物虽至，先生默而。惟彼贞石，确不可转。储皇不安，我德用显。大君是惊，惠位是宁。四公屈身，天下和平。弋者何思，鸿飞冥冥。
    ●卷五百二十
    ☆梁肃（四）
    ○兵箴
    皇道无名，帝始有征。故效无杀，作为五兵。曰王及霸，功济天下。威实助德，伐乃除祸。逐鹿于原，战龙在野。大宝О，非兵孰可。动如决河，静逾灭火。苍苍万姓，悬命在我。所行者师，所统者德。功本乎义，不体乎力。顺之曰圣，逆之曰贼。成败存亡，鲜不是则。众不足恃，胜不足保。武王一戎，奄有九有。纣之百克，其卒无后。故长民者，无曰我强，莫予敢亢。寻邑百万，覆乎昆阳。无曰我大，莫矛敢制。陈吴攘袂，嬴氏大溃。武不可玩，玩则必穷。兵不可废，废则终凶。故曰天下虽平，忘战则危。不教民战，是谓弃之。齐桓矜众，九国以离。徐偃仁义，本邦亦隳。《传》美止戈，《易》称以律。古之睿智，神武不杀。治乱之机，系于杪忽。壮直且顺，孰云我遏。旅臣同箴，敢告执钺。
    ○心印铭
    浩浩群生，或动或静，或幽或明。旁魄六合，运用五行。莫不因心，而寓其形。波流火驰，出入如机。如环无端，莫知其归。或细不可视，或大不可围。日月至明，或以为昏。秋毫至微，或以为繁。或囊包天地，或渴饮四海。舒卷变化，惟心所在。夭寿得丧，惟心所宰。心迁境迁，心旷境旷。物无定心，心无定象。明则有天人，幽则有鬼神。若乐相纷，如丝之棼。有无云云，不可胜言。抑末也已，本是不然。惟本之为体，寂兮浩兮，不可道兮，显矣默矣，不可测矣。统万有于纤芥，视亿载于屈指。外而不入，内而不出。不阖不辟，不虚不实。无感不应。无应不神。在天而天，在人而人。常存而未始或存。常昏而未尝或昏。岂惟我然，盖无物不然。岂惟我得，盖无物不得。混而为一，莫睹其极。故曰心生法生，心灭法灭。离一切相，则名诸佛。
    ○溪铭（并序）
    阴阳和而万物生，圣贤合而天下平。和者时也，合者运也。在昔尧舜合禹抑洪水，而天下平者四百年。汤合伊尹革桀骜，而天下平者六百年。文武合太公一戎衣，而天下平者八百年。与夫风雨寒暑，五行四时，佐天生物一也。天之数不可以不变，时则有怀山襄陵浩浩滔天之灾；君之运不可以不极，时则有作威杀戮毒四海之变。变则通，时则有四载之庸；极则反，时则有放伐之功。於戏！惟尚父钟其运而遇其主，蹑其机而作其合者与？于后伯阳不显，仲尼旅人，其不合者与？故曰君子得其进则大行，不得其时则龙蟠也。嘉尚之父动静不失其时，作《溪铭》曰：
    至人无心，与道出处。处则土木，出则雷雨。惟殷道绝，粤有尚父。爰宅于幽，盘桓草莽。天地阖辟，阴阳运行。明极而昏，昏极而明。遇主水滨，谟泰八。牧野桓桓，一麾而平。惟彼日月，得天而光。惟彼圣贤，得时而彰。独夫昏迷，我乃豹藏。文武作周，我乃鹰扬。故曰：大道无体，大人无方。运用变通。至虚而常。作铭溪，今古茫茫。
    ○圮桥石表铭（并序）
    临淮之下丕阝，有古圮桥，盖汉少傅留文成侯张良受神人黄石公兵书之地。初，留侯丑秦，高帝在丰。龙虎不起，风云未会。黄石公知天衢欲平，否极必倾，秦之亡而汉之昌，故先以兴亡之符而授留侯。且曰：“孺子可教！后得济北黄石，其我也，故以号云。”夫受命之君，与佐命之臣，将欲叙天道，定人伦，则必幽赞明神，协成大勋。在黄帝氏方平蚩龙，时阮女启符，风后行诛；然后迎日推，天下大治。在帝尧方被水害，时乃洛出九畴，禹成九功；然后万国宁，黎民时雍，在汉祖方征秦项，时乃黄石授兵，留侯演成；然后绁婴轵道，斩羽垓下。自昔元图元命，著在篆{榴}，皆片言隐辞，无益帝载。惟此三后，感及神书，文章昭明，大业用兴。《易》称：“人谋鬼谋，百姓与能。”又曰：“神道设教，而天下服。”盖谓是矣。凡志不定则事不成，谋不从则业不广。留侯不遭黄石，无以定其志；高祖不获留侯，无以广其业。人神参并，汉道乃行。不然，何通降圣贤，君臣遇合，上得天统，中为帝师，如此其盛也？
    大历七年，矛旅游次堕履之地，于是钻石勒铭，扬于丕阝圻。庶恃力违天徼功妄作之辈，于以敬戒之尔。铭曰：
    阴阳之精，不测曰神。厥有黄石，假形为人。告谟留侯，夷项灭秦。迹寄城，精还氤氲，惟帝轩后，肇兴兵谋。元女降符，实平蚩龙。爰洎陶唐，洪水横流。天乃锡禹《洪范九畴》。乱秦纷如，帝在草茅。赫矣黄石，亦命留侯，不显有唐，绍汉绝风。革暴承天，与轩比崇。亦有反常，贪乱图功。人神莫从，动罔弗凶。有开必先，惟德乃同。宜究兹道，顺于家邦。作为纪铭，永鉴无穷。
    ○衤氐园国寺净土院志
    国精舍净土院者，沙门常辉观佛三昧之所也。按契经西方极乐界曰：有佛无量寿如来，诞敷本愿，爰宅彼土，垂拱东向，以提群生。如想念者。利有攸注；往而至者，住不退地。至矣哉！盖出世之康衢，三乘之舟楫也。原夫真俗同体，圣凡一贯，随心升降，见境差别。于是深静相形，依正相成。离为百界，合成一念，如来发其然也。故因其所习，视其所安，随所感化，示所依处，无量寿国，盖所示之一与？有若观心佛不二者，不来不往，谁缚谁解。如是观者，生之上也；如是信解，观念渐纯，生之次也；系缘从事，厌染怀净，又其次也。或近或远，或真或假，值佛闻法，同归一地，此西方教所以为至也。或者以为法有相空，不可得生被界者，与斯土何以异？是不知佛意远矣。辉既修此道场，惧昧者不知所以然，因命我纪之。
    ○汉高土严君钓台碑
    先生讳光，字子陵，会稽余姚人也。名阐于汉光武之世，《东观书》实载其事。当哀平之后，天地既闭，先生韬其光，隐而不见。建武反正，云雷既定，先生全其道而不屈。消息治乱之际，卷舒夷旷子域，如云出于山，游于天，复归于无间，不可得而累也。则激清风，耸高节，以遗后世。先生之道，可见於是矣，或曰，人伦大统，莫大乎君臣，崇德致用，莫盛乎富贵。而子陵以贱为贵，以臣傲君，二者其失于教与？”君子曰：“不然。夫贤哲之道，一动一静。动而用者，功济乎当世，静而不用者，化光于无穷。故许由于尧，先生于汉，皆不易乎世，游方之外，俾后之人闻清风而向慕焉。盖运有会，事有行，伊吕遇汤武而立大功，子陵遇世祖而立大名。去就不同，同归乎道焉。”岁在大梁，予涉江自富春而南，访先生遗尘，则钓台尚存，仰聆德风，刻颂于石。其文曰：
    季叶浩浩，浇风荡淳。先生括囊，鸟兽同群。四海既平，故人为君。富贵于我，有如浮□。召至禁中，告归江。下视天子，上动星文。接举肆狂，孤竹求仁。介推出死，龚胜兰焚。猗与先生，异乎斯人。俯仰世道，从容屈伸。清溪悠悠，白石磷磷。遗风是仰，终古不泯。
    ○梁高士碣
    有汉高士梁君，讳鸿，字伯鸾，扶风人。君得天元纯，诞其生知。囊括道妙，而游于世。遭汉微阙，浇风偃物。君以为道不可徇时，故安节以高蹈。高蹈不可以激俗，帮登邙以作歌。作歌不可以遗患，故适越以遐遁。遐遁不可以不粒，故寄食于析臼。是以孟氏悦其道而妻子，伯通尚其风而礼之，安夫大而遗其细，忽夫语而顺乎默，乐则行之，忧则违之。斯可谓高世之遗民矣！原夫天之运也，曰明与晦；人之道也，曰否与泰，达人知否与晦之不可为也，故耦而耕，狂而歌，凿丕以逃，荷以游。而晦德避难，不成乎名。於戏，伯鸾！非斯人之徒，则谁与哉？唐大历六年，小子旅于吴，得君之旧游焉。孟子称：“闻柳下惠之风者，鄙夫宽，薄夫敦。”然则闻之风声，亦将舍尔朵颐，以观我灵龟乎？乃刊贞石，以识遗烈。铭曰：
