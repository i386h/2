<!-- { "loadSidebar": true } -->
　　诗何为而厘正也？甘泉子曰：「厘正夫淫诗也，厘正夫小序之淆杂者也。」曰：「其厘正夫淫诗何也？」曰：「非厘刺淫诗也。夫子去淫奔诗也，淫奔之词不可存於经也，此必夫子已删者，后儒复取而杂入焉者也。夫子曰：『吾自卫反鲁而乐正。』曰：『诗三百，一言以蔽之，曰思无邪。』无邪者正也，故雅颂之词，与刺不正者、刺淫奔者，皆正也。故曰：『去郑声，郑声淫。』淫奔之声不使留於聪明，然后可以畜其德也。若夫淫奔之诗，所谓导欲增悲者，何德之畜？夫古之诗皆乐章也，奏之乡党焉，奏之闺门焉，奏之邦国焉。周子曰：『乐词善则歌者慕。』淫奔之词果善乎？可慕乎？果可奏之乡党闺门邦国乎？是化人以淫也，其大不可也。此夫子之所以去之，独存三百篇尔也。一曰『诗三百』，二曰『诵诗三百』。逮其孙安国，亦曰『三百』。今乃三百一十篇，其一十篇者，殆非夫子所删去淫诗，好事之儒复取而混之为三百一十者乎？其云『惩创逸志』，刺淫则可，淫奔之词则不可，是化人逸志以淫也。」曰：「吾子之去之，有据乎？」曰：「有之。诗书不可尽信者多矣。书有伪泰誓，有汲冢周书。或今文有而古文无，或古文有而今文无。武成犹待乎考定，孟氏止取其二三。诗有逸诗，有有其声无词者，断可知矣。」「其厘正小序何也？」曰：「小序者，如今人作诗者必先有序於前，为某人某事尔也。诗之大序，孔门弟子子夏以夫子之意为之。其曰『国史明乎得失之迹』，国史谓小序也。其时近，故其记事也切；与后之生乎千百年之后，而忆说乎千百年之前者，不亦异乎！故论诗者必以小序为正。然其中有数字后儒杂入者，然亦寡矣。厘而正之，使序纯乎古，则序正；序正则诗正矣。」「然而必曰『诵诗』者何也？」「不闻孔、曾、思、孟之指乎？不闻程氏之指乎？孔子曰『诵诗三百』，未闻读诗也。孟子曰：『诵其诗』，未闻读诗也。诗曰：『绵蛮黄鸟，止於丘隅。』则止曰『於止知其所止。可以人而不如鸟乎』耳矣。诗曰：『天生蒸民，有物有则。民之秉彝，好是懿德。』则曰：『为此诗者，其知道乎！故有物必有则。民之秉彝也，故好是懿德』耳矣。此孔子之诵诗也。诗曰：『桃之夭夭，其叶蓁蓁。之子於归，宜其家人。』则曰：『宜其家人，而后可以教国人。』诗曰：『乐只君子，民之父母。』则曰：『民之所好好之，民之所恶恶之，此之谓民父母。』云尔。此曾子之诵诗也。诗曰：『鸢飞戾天，鱼跃於渊。』则止曰：『言其上下察也。』诗云：『维天之命，於穆不已。』则曰『天之所以为天也。』『於乎不显，文王之德之纯。』则曰：『文王之所以为文也。』此子思之诵诗也。诗云：『既醉以酒，既饱以德。』则曰：『言饱乎仁义也。』诗曰：『经始灵台，经之营之。庶民攻之，不日成之。』则曰：『文王以民力为台为沼，而民欢乐之。』诗曰：『刑於寡妻，至於兄弟，以御於家邦。』则曰：『言举斯心加诸彼而已。』此孟子之诵诗也。程明道於诗不用训说，惟加一二，吟哦上下，以养其性情。故於『瞻彼日月，悠悠我思』，则曰：『思之切矣。』於『道之云远，曷云能来！』则曰：『归乎正也。』此明道之诵诗也。吾取以为法焉。诵也者，吟哦咨嗟之谓也。吟哦之不足，则咨嗟之；咨嗟之不足，则长言之。乐发於中，形於言。乐则生矣，生则恶可已也。恶可已，则不知手之舞之，足之蹈之。手舞足蹈者，乐之事也。此诗之教所以为乐之章，而德之所以成也。愚闻之师曰：『有疏，微言塞。今之读诗者滞其心於训诂之间，玩物丧志，果可以成德乎？果可以达於政，使之四方，而能专对乎？果可以兴，可以观，可以群，可以怨，迩之以事父，远之事君乎？诸皆诵诗畜德，德之成而诗之大用也。』愚生千载之下，怅斯文之不明，於每章之下作诵语数字，以备学诗者吟哦咨嗟而得之，以成盛德而达诸大用也。其朱子之训诂，则旁注於逐句逐字之中，可以释训足矣。盖以[省学]者诵习之劳，玩物之病也。而凡朱子赋比兴之指，及其传说，则存之於后，不敢易焉。何居？朱子诗传於诸书为尤善也，故不敢易焉。若夫所删十篇之什，则以淫奔之诗既去，不能什也。或曰：「然则子之取各篇题小序置於每篇之首，何居？」曰：「仿文公以国风周南之说於篇端，使诵诗者一开卷阅篇，即知作诗之义也。」辛亥十一月 
　　
　　祝圣会集引 
　　
　　若水拜手稽首曰：斯会也，其所谓非常之会乎！会也者，会也，会其有极也。相会於人伦之极，相励於不容已之趋也。是故祝圣会者，设会以致敬乎君也。祝毕而会也者，设燕以相亲睦，以相规勉，因会以致信乎朋友之道也。夫君者，人伦之首也，人有能忘其元首而股肱不戚者乎？友者，人伦之纲也，人有自绝其纪纲，彝伦斁而不之恤者乎？故斯会立，则观之者，敬君之心蔼然而生矣，信友之念确然而笃矣。其或非有大不得已而不附者，闻此，其必隐之於心乎！而有思乎！则自反曰：「彼会众皆敬君，而我独不敬君乎？世岂有无君之国乎？」则其赴会之心也必果；又曰：「彼会众皆信友，吾独不信友乎？薄友乎？非友乎？古岂有不须友以成之人乎？」则其不附会之心也必不果；此之谓不容已之趋也。相会於仁义道德之归，化民易俗之矩也，其视洛社耆英诸会，但取适於优游杯咏之间者，少有间矣。然则斯举也，虽谓之非常之会可也。是故为之引，以申作会之意云。壬子五月 
　　
　　寿院长黄慎斋司训八十一华诞叙 
　　
　　或有问於甘泉子曰：「寿其足贵乎？其无足贵也，盗跖百年而日杀不辜。」或曰：「寿其果无足贵也乎？其有足贵也，颜子假之以年，不日而圣。记曰：『知及一年，则知艺谷。知及十年，则知艺木。知及百年，则知艺人。』是故所贵於一年者，为其艺谷也；有一[年]而不艺谷焉，何贵於一年也？所贵於十年者，为艺木也；有十年而不艺木焉，何贵於十年也？所贵於百年者，为艺人也；有百年而不艺人焉，又何贵於百年也？大禹惜寸阴，寸阴，日之积也；陶侃惜分阴，分阴，寸之积也。日积月累，气至而变。螟蛉不满日不化形，甜瓜不至期不脱蒂，故年弥高而德弥邵。耇老成人，古人治天下者贵之，而仁者务焉。书曰：『母遗寿耇』曰：『其稽我古人之德，矧曰：其有能稽谋自天。』夫稽古人之德也者，知人也；稽谋自天也者，知天也；知天人之蕴，必由寿耇焉得之。寿果不足贵也乎？其不为人之所祝愿也乎？诗曰：『[周]王寿考，遐不作人。』作人而必待寿考焉，寿其果足贵也。寿之系於人大哉！」天关诸同志钟子、周子、姚子、邓子、谢子、刘子、冯子，无虑数十子闻之，前曰：「今天关院长司训慎斋子黄子，年八十一，今六月十有二日为华诞初度之辰，诸生谨请以此言寿之，可乎？」默翁曰：「可哉！」闻平甫者，异人告符，终遇有道。老而好学，八十从游。领袖天关，布教作人。得闻乎古人心性之学焉，其稽人也。夫讲究体认天理之学焉，其稽天也。夫稽人不已，必至於希圣；稽天不已，必至於希天。合天人而一之，故能配天地，同悠久，万寿无疆。此诸子之所以为慎斋祝颂之至也，合书为八十一寿诞叙。壬子六月 
　　
　　叙黎氏家训 
　　
　　湛子曰：甚矣哉！道之难行也。以其同然者而感其同然之心，如合符节，然而无应之者，岂人各异心也哉？弗思尔矣。有若人焉，勃然兴其同然之心，相感於未倾盖之前，所谓绝无而仅有者，宁不为之一大快哉！自予为家训以教宗族之人，且白於巡按洪君，准行府县，令本宗族遵行之，又令尽县之人宗族遵行之，又令旁郡县之人之宗族遵行之，於今十有三年矣，竟未闻有应之而兴起者。今年秋八月，有顺德镇康乡之善士黎瑞鸾养真子，行年八十有二矣，乃相慕而兴，於於而来，斋戒而后见，请慎斋司训为之先容，执弟子礼於天关，而慎斋亦八十有一也。同居月余，一日，袖书一册以进。予观之，乃其自作家训也，云慕予家训而为之者，比予家训益备。又出己田四百亩於祠堂，为子孙合食之具，视予之义仓又多焉。夫以八十有二之老，而虚己从学，一难也；为家训以善族，虽今之卿大夫犹所未能，二难也；今之士大夫惟知富囊橐，益田宅，遗子孙，於族人之饥寒，祖考之祠墓，略不少加意，如越人之视楚人然，而不知己与宗族皆出於祖一人之身也，今养真子乃割四百亩之田无难色，又难也。夫三难者，皆天理人伦之至，修身齐家之道，虽曰未学，吾必谓之学矣。若夫养之以天理，文之以礼乐，吾岂复有加益於养真者哉！书附黎氏家训之首以归之，为宗族乡党之荣，且为教焉！壬子九月 
　　
　　精选古体诗自序 
　　
　　甘泉子三十游江门，传习之余，端默无作。先师石翁谓之曰：「子何不学夫诗，用以应世。」则对曰：「水也见唐宋以降人作近体律诗，非惟虚费精神，工作对偶，又去三百篇愈远矣。水其作古选体乎！犹为近之。」翁曰：「可也，然愈难矣。窃惟难者，难於古淡乎！诗者心之声也，古淡之声，由心之古淡为之也。古则凡近之心释，读之者亦释；淡则躁妄之心平，读之者亦平。同声相应，同气相求。夫心也、气也、声也，一也。是故作诗者，气如其心，声如其气；诵诗者因声以感气，因气以得心。千万世之远，诵其诗者可知其人，故诗可以兴，可以观，可以群，可以怨。不可以兴观群怨，不足以言诗，比之俳优学人言语，乌足以动人哉？何以知其人哉？为古体者，非特词气之古淡，心亦古淡焉。服尧之服，诵尧之言，行尧之行，久之亦尧而已矣；服桀之服，言桀之言，行桀之行，久之亦桀而已矣。可不慎择哉！」故水也自兹以来，必作古体，古淡之心存於中而发於外，一去对偶绮丽之习，近体之声气不使留於聪明，恐其凡俗躁妄之心入之矣。今老矣，於古体之中积累繁多，乃命门人选其尤者，得三百余篇，写而藏之，以备观风者采焉以为教云。壬子九月 
　　
　　贺廉宪卢望峰先生八十一寿诞序 
　　
