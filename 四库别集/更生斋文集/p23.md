<!-- { "loadSidebar": true } -->
　　余既为工山神祠及孝感祠壁记矣嗣何氏子姓复请于上官乞以工山神祠何孝子祠合而为一上官据明舆地书移文局中云名虽有三神号实一何氏子姓复持官文书来乞余作祠壁记夫既控于上官而得直则事即编入令甲余亦无以难也无已为援一旧例吾乡及三吴皆祀春秋时吴延州来季子为土谷之神香火甚盛康熙中吴氏远裔居城头者忽控于上官以为此吴氏始祖之庙非他姓男女丛杂所可出入祈祷岁时祭献者也上官遂允其请出示禁止而土谷神祠之祀俨然移为吴氏祖庙矣夫生为食采之地殁即庙食此方是延陵季子之为神固昭昭不爽也今工山一隅何孝子生平栖遁之所死即俎豆于此所谓生有嘉德殁为明神是何孝子之为神于此方亦昭昭不爽也吾愿何氏子姓及居是方者皆赫赫然以神理事之既可以息争又可以教孝则善之善者若南陵何氏之望为庐江灊山而非陈国阳夏史传甚明前记已详言之不更赘 
　　
　　〇新修余杭县儒学碑记 
　　三代以下封建变为郡县郡县之学校侯国泮宫之遗制也郡县学校最古者郡则蜀文翁礼堂县则汉溧阳长校官碑尤着至若郡县建置兆于秦汉郡县名之古者至秦汉止矣独余杭之名尚在秦汉千余载以前郡国志不云乎夏禹东去舍舟航登陆乃以为名是余杭之名尚在秦汉千余载以前乐史寰宇记引旧图经亦同然吾又疑之县去临安仅咫尺而学校创建转迟至宋景德三年反不若洞霄之宫肇自汉武帝径山之寺始于唐代宗岂释道之教隆而儒术反不振乎此亦余杭学者之耻也吾友张君吉安莅政之初即以此为首务首撤大成殿而新之重建两庑改旧七间为九间又易殿前唐涂以石整棂星门辟玉带街改明伦堂为崇圣祠即以祠为明伦堂以迄戟门泮池一律修整前后凡六年而功始迄焉余又怪钱唐临安为唐宋以来都会之地声名文物甲于东南即以金石而论王象之舆地碑目唐宋金石至五六十通然类皆尊胜陁罗尼之咒华严元觉之碑道院磨厓法华刻石释则嵩岳大师鸟窠禅师径川禅师悟空禅师诸石碣道则龙神之祠赤松之迹皋亭神宇之记洞霄提举之碑指不胜屈而学舍之创置庠序之兴废杳无闻焉又岂福田利益之心日胜而崇儒重道之举遂槩置不论乎夫振兴文教贤守宰之任也修明经术一方士大夫之责也吾愿后之官此者时增修而倡率之以佐圣天子文明之化将见学舍之崇隆有大过于琳宫梵宇者是又余之所厚望矣 
　　
　　〇重刻吕子呻吟语序 
　　明儒吕叔简先生有呻吟语二卷乾隆丙辰之元桂林相国陈文恭公评节而刊之越五十年丙午渭南漕督蒋时峰先生重刊以行世然流布者绝少今霁峰先生之莅吾郡也距重刊时又二十寒暑矣先生以恺悌之政守烦剧之区偶值偏灾竭心赈恤遂得感召天和雨旸时若暇日复取呻吟语一编以为可以药世人身心性命间受病者欲校刊以广其传而以叙属之亮吉夫呻吟者疾痛声也必病伏于中始声发于外无以绝其病即无以辍其声因是思居君相之位者能捄一世之病始能绝一世之呻吟下此则有民社之责者能捄万众之病始能绝万众之呻吟呻吟之声绝而欢欣鼓舞之念斯起矣信今先生之校刊是书也谓非欲绝呻吟之声而跻一世于欢欣鼓舞之域乎语曰防患于未然又曰服药于未病之先吾愿世之受病浅及未始受病者三复是编身体而力行之将见一世尽起沉疴而斯民并登仁寿此则不负先生捄世之苦心矣 
　　
　　〇吴守斋先生小传 
　　先生名佩字敬之一字守斋世为钱唐人少开敏勤于学业从倪明经国琏汪大令惟宪两先生游最久两君固名下士凡从游者无不速售然先生少即补博士弟子员浮沉场屋者三十年卒不得如志人咸惜之先生内行甚挚事亲敬长之外抚孤侄及从母之女嫁娶皆以时又以其暇课从子毅成乙丑进士柷甲戌中书有丈夫子六人孙十一人骕已举壬子乡试皆先生为善之报也年六十九岁卒旧史氏曰记有之不知其人视其友传有之韩起与田苏游而称其好仁观先生之所从游及所与游皆魁人正士落落不羣者则先生之学行可知矣余与先生令子炎交知先生最深用敢诠次及之迄今过南屏之岭泛明圣之湖未尝不叹先生一家门才之盛旧德之多皆先生之所积累乌乎盛矣 
　　
　　〇读雪山房唐诗选序 
　　吾友韫山侍御深于诗者也而世不尽知则以制举文之工掩之也侍御又深于论诗者也而世亦不尽知则又以论文之精确掩之也夫侍御之文风力至天崇国初而止若侍御之诗则宛然开元天宝之体格也大历元和之严整也传曰惟其有之是以似之观侍御之所选不可知侍御诗之所自出乎又尝论之王文简沈文悫以名工巨卿手操选政文简则专主神韵而跖实或所未及文悫则专主体裁而性情反置不言其病在于以己律人又强人以就我今观侍御之所选一人有一人之面目一人有一人之性情各不相肖始各极其工选一代之诗而即可为前古后今之法盖善之善者犹忆己亥庚子间余在京师一日集读雪山房与侍御从叔松厓漕督及侍御论诗至夜半于古体则高岑王李杜韩白钱刘韦柳而外尤醉心次山近体则初唐五家天宝数公大历十子之外以玉溪为中兴致光为后劲三人者意见无一不合因相视大笑至酒冰复温烛跋屡易乃散一俯仰间若昨日事而二君之殁已十数年二君诗集之刊定又及十年矣然则余之序兹集者非特序侍御所选之诗即为序侍御之诗可谓兼序漕督之诗亦无不可也 
　　
　　〇苏先生家传 
　　吾里中有淳德君子一人如唐之元紫芝宋之徐仲车者则苏先生是矣先生生七十年困于诸生家又苦贫授徒自给然当世识与不识闻先生名则曰此长者也此大君子也先生何以得此于人哉先生讳灏字景程一字谨人为宋苏文忠公轼二十二世孙高祖良知始自无锡兰仪岸迁居府城遂世为武进人祖廷弼父维仁皆有隐德先生少即颖敏六岁就傅后未尝一日去书家藏宋司马光资治通鉴幼时即乐观之凡古今成败得失皆镜于胸中间发一论父兄不能难也十九补博士弟子员即有声横舍中先生天性孝友家庭间事皆以至诚处之亲戚里党均无间言家苦贫少即授徒以资色养馆餐虽极腆恒不下箸人怪之则曰吾母在家常蔬食也亮吉少先生几二十年同在讲院肄业者五年里中有文课亦无不与先生偕人皆重先生之文与学而亮吉尤敬先生之为人以为友朋中终身无过举者惟先生一人而已性淡于名利虽家无儋石屡举不售处之裕如未尝少见颜色生平成就幼童末学至数十人课艺之暇与人子言孝与人弟言弟即桀傲不纯者闻先生言亦皆感悟二亲殁后无意进取惟留意实学日诵内则篇思贻父母令名数语以自警每遇岁歉必命减膳曰道殣相望吾辈得饱菜羹足矣学宫圯先生率同学倡修人感先生之诚入赀以助者尤多先生娶冯氏无子以兄之子敏善为嗣亲见其读书成立今已举于乡官儒学教谕需次当得县令矣先生年七十有九以嘉庆十三年十月六日卒遗令速葬不用乐工僧道敏善皆遵之又以亮吉交先生最久暇日踵门乞为先生立传亮吉旧史氏也又生平重先生之为人用缀其行事俾他日志耆旧传纯固者有所考焉若状中所胪列类皆束修自好者所能为不足以为先生重故不更录 
　　
　　〇汪氏佩珍遗诗序 
　　尝读唐李翱与陆傪书云李观之文如此官止于太子校书年止于二十九虽有名于时俗其率深知其至者谁哉信乎天地鬼神之无情于善人而不罚罪也甚矣为善者将安所归乎余读而悲之以为隽才之不幸未有如观者而不料汪生之年命才学适与之同生少有殊禀甫成童即善吟咏随父客居海陵屋数椽尝扃户不出以诵读为事濒海无师时生弟瑸从余游生遂介其弟时时以诗质余余阅而赏之以为宣歙间诗人无有出君右者如出门云此际非无泪恐伤父母心则善于事亲可知矣其寄弟云望汝书来早怜余别后思则友于昆季可知矣其舟次偶成云不知何处秋砧急错认山妻捣药声春闺云陌上小桃红不了可能开到壻归时则伉俪之情又何其缠绵悱恻也他若莫愁湖云燕子亦已去高城啼乱鸦可云工于发端遣贫云春来多少好春光春风到处春花香我正携樽醉花底厨娘来聒甑无米可云工于作结又如春晓及杂咏诸诗皆不愧齐梁间人语然功名止于上舍生年亦止二十九何其与唐李观不谋适合如此余虽不敢怨及于天地鬼神然未尝不悯其门祚之衰薄与骚人赋命之穷一至此也临终属其弟以诗乞序余故哀而许之并录其诗入北江诗话中 
　　
　　〇陶侃论 
　　清谈之祸烈矣起于魏正始而西东晋祖述之其间能卓然不为所惑者惟陶侃及卞壸数人而已侃尤有远识即如诸参佐或以谈燕废事侃命取酒器蒲博之具悉投之于江吏将则加鞭扑曰樗蒲者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达耶又尝语人曰大禹圣者乃惜寸阴至于中人当惜分阴此数语岂汉魏以后诸贤所能道耶夫王谢温庾可云江左名将相矣然茂洪麈尾元规清兴安石丝竹皆正始风流之习也甚至太真之伟烈闻过江第一流已尽即复失色非结习未尽何以至此大抵游侠之习起于战国绵延于楚汉之际至西汉全盛之日其风始衰清谈之习起于黄初正始之间横流于晋及六朝至唐一统之时尚未克全变人心以此而漓风俗以此而坏国乱亦以此而循环其祸之烈可胜言哉夫游侠之害起于闾里小人士君子之从风而靡者尚不过十之三耳至清谈之祸自君相启之其祸亦即自君相被之内自中朝以迄薄海内外千百年来使五帝三王之化扫地无余非正始诸人实阶之厉哉故范宁以为王弼何晏之罪浮于桀纣非过论也盖桀纣之害在一时王弼何晏之害及于千古乌乎孟子之功不在禹下者以其能辟异端也弼晏之罪浮于桀纣者以其害世道人心也故因论陶侃而并及之 
　　
　　〇于定国论 
　　汉书于定国传定国为廷尉其决疑平法务在哀鳏寡罪疑从轻加审慎之心朝廷称之曰张释之为廷尉天下无冤民于定国为廷尉民自以不冤是汉时廷尉之公平者张释之于定国二人为最矣余独以为不然夫释之议犯跸者之罪以为方其时上使诛之则已魏王肃已显讥之以为廷尉天子之吏犹不可以失平而天子之身反可以惑谬乎斯重于为己轻于为君不忠之甚者也然释之当时不过言之失耳犯跸者究未尝论死也于定国则不然计定国之为廷尉自宣帝地节元年至甘露元年一十八年之久今按京兆尹赵广汉之死在地节四年左冯翊韩延寿之死在神爵四年光禄勋杨恽之死在五凤四年司隶校尉盖宽饶之死在神爵二年皆定国为廷尉时事也且杨恽之免官也廷尉定国奏恽怨望为訞恶言大逆不道恽之死也廷尉当恽大逆无道要斩宽饶延寿亦皆坐不道诛使事皆出宣帝意耶则定国承望意旨畸重崎轻何以为执法使定国自出己意耶则罪不傅律何以为法之平余以为定国于四人之罪当以法争之不能得即当去官不能去官亦当如乃父于公抱其具狱痛哭以争之以冀主之一悟今不此出而一则拟以无道一则拟以不道且于一人之身再拟以无道不道竟若死尚有余辜者廷尉之平果如此乎徒使中兴令主以诽谤杀人以语言文字定狱非定国加之戾乎而尚窃执法之称尚播不冤之誉何耶 
　　
