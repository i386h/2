<!-- { "loadSidebar": true } -->
　　接皇汉之末绪值王涂之多违【善曰东都赋曰系唐统接汉绪荅賔戯曰王途芜秽周失其驭蔡邕释诲曰王途坏人极弛汉书元帝诏曰政令多违　向曰绪业也涂道也】伫重渊以育鳞抚庆云而遐飞【善曰以龙喻太祖也重渊九重之渊也雄释愁曰懿神龙之渊潜竢庆云而将举史记曰若烟非烟若云非云郁郁纷纷萧索轮囷是谓庆云　铣曰伫待重深也育鳞谓潜龙也庆云瑞云也遐逺也言魏武待时育徳乃抚拂于云天而飞也言天命相感有如龙云也】运神道以载徳乗灵风而扇威【善曰周易曰圣人以神道设教国语祭公谋父曰奕世载徳载行也　翰曰载行也】摧羣雄而电击举勍敌其如遗【善曰左氏传子鱼曰君未知战勍敌之人隘而不成列天賛我也杜预曰勍强也汉书梅福上书曰髙祖取楚如拾遗　向曰电击言如电之威也勍强也如遗谓击强敌如拾遗于地言易也】指八极以逺略必翦焉而后绥【善曰淮南子曰八纮之外乃有八极也　良曰八极天下也略取也翦谓除翦暴乱也绥安也言天下可手指麾而逺取之除翦暴乱而后安百姓】厘三才之阙典啓天地之禁闱【善曰周易曰易有天道焉有人道焉有地道焉兼三才而两之故六范晔后汉书曰梁太后诏曰周举在禁闱有密静之风　翰曰厘理也三才天地人事也禁闱谓天地之闻元气闭塞如禁门之不通而武帝皆开之啓开闱门也】举修网之絶纪纽大音之解徽【善曰老子曰大音希声许慎淮南子注曰鼓琴循弦谓之徽　济曰汉末政大乱礼乐崩坏而武帝举修法网将絶复理且国家之政犹音声也若音之失调则乱也故武帝又继大音之乐调者复致太平纪理纽继解失徽调也】扫云物以贞观要万涂而来归【善曰云物喻羣凶也左氏传曰分至啓闭必书云物周易曰天地之道贞观者也来归归之于已也　翰曰言扫除羣凶以致天下清平之理使天下殊涂而来归其徳焉云物喻羣凶贞观犹清平也要犹使也万涂犹殊涂也】丕大徳以宏覆援日月而齐晖【善曰周易曰天地之大徳曰生礼记曰天无私覆淮南子曰为帝异道而徳覆天下楚辞曰与天地兮比夀与日月兮齐光宏普也向曰宏普也】济元功于九有固举世之所推【善曰史记太史公曰惟祖元功辅臣股肱毛诗曰奄有九有老子曰天下乐推而不厌　翰曰济成元大也九有谓天下也言能成功于天下则举一世羣推其髙徳也】彼人事之大造夫何往而不臻【善曰左氏传吕相曰我有大造于西也杜预注曰造成也　向曰造成臻至也】将覆篑于浚谷挤【子计】为山乎九天【善曰论语孔子曰譬如平地虽覆一篑进吾往也孔安国尚书传曰挤坠也孙子兵法曰善攻者动于九天之上　铣曰将覆篑为山于深谷之中谓立大业也为山将至九天忽山頽谓大功既成而死矣覆篑谓盛土以覆之将为山也浚深也挤坠也】苟理穷而性尽岂长筭之所研【善曰周易曰穷理尽性以至于命郑曰言穷其义理尽人之情性以至于命吉凶所定又曰研喻思虑也　良曰凡亊至于穷理尽性则非长计所能研精而知也谓死生事在其中而无定也】悟临川之有悲固梁木其必颠【善曰论语子在川上曰逝者如斯礼记曰孔子蚤作负手曳杖逍遥于门歌曰太山其頺乎梁木其坏乎　济曰临川有悲谓逝者不息如流是可悲矣良材之人于国如屋有梁今死矣如梁木之颠坠】当建安之三八实大命之所艰【善曰大命谓天命也尚书曰天监厥徳用集大命　翰曰言汉献帝建安二十四年得病是大命之患也三八谓二十四也艰犹患也】虽光昭于曩载将税驾于此年【善曰史记李斯曰当今可谓富贵极矣吾未知所税驾也法言曰仲尼驾税者也李轨曰税舍也　曰税舍也舍驾言死也】惟降神之緜邈千载而逺期【善曰降神谓生圣智也千载一出故曰逺期也毛诗曰惟岳降神桓子新论曰夫圣人乃千载一出贤人君子所想思而不可得见者也　铣曰降神谓天生圣智也緜邈逺也言圣智生自幽逺也千载逺期谓千年一圣即武帝应之】信斯武之未丧膺灵符而在兹【善曰兹此也此太祖也论语曰子畏于匡曰文王既没文不在兹乎天之未丧斯文也匡人其如予何曹植大魏篇曰大魏膺灵符天禄方兹始春秋孔演图曰灵符滋液以类相感　良曰信此神武之道未丧故武帝当灵应之符在此也膺当也】虽龙飞于文昌非王心之所怡【善曰周易曰飞龙在天大人造也东京赋曰龙飞白水汉书曰文昌宫一曰上将二曰次将三曰贵相　济曰文昌殿名言受王位于文昌殿故云龙飞也当受命时非武帝心所悦欲之盖天命也】愤西夏以鞠旅泝秦川而举旗【善曰魏志曰建安二十四年三月王自长安出斜谷刘备固险距守五月引军还长安陈思王述征赋曰恨西夏之不纲毛诗曰陈师鞠旅魏明帝自惜薄祜行曰出身秦川爰居伊阳　翰曰西夏谓刘备也鞠养也旅众也泝度也举旗谓战也言愤见刘备练兵养众图中国乃度秦川而与战也】逾镐京而不豫临渭濵而有疑冀翌日之云瘳弥四旬而成灾【善曰毛诗曰宅是镐京荅賔戯曰周望兆勲于渭濵尚书曰既克商二年王有疾弗豫公乃告太王王季文王公归王翌日乃瘳孔安国曰翌日明日也瘳差也　向曰逾过也镐京长安也不豫谓有疾也渭濵亦长安城也疑谓病甚也言伐刘备过长安乃得病却至长安城而病甚重也　铣曰翌明也成灾谓疾甚重也言遇疾之时冀明日乃瘳何至四十日而甚重也弥甚也】咏归涂以反斾登崤渑而朅【去谒】来【善曰魏志曰建安二十四年十月还洛阳东京赋曰乃反斾而回复汉书王莽册命王寄曰崤渑之险东向郑卫新序大臣曰洛阳西有崤渑思赋曰回志朅来从谋　济曰言疾病既甚言寻归涂以反斾也崤渑二山名朅来言归去来也斾旗之属也】次洛汭而大渐指六军曰念哉【善曰魏志曰建安二十五年正月至洛阳庚子王崩尚书曰东至于洛汭尚书曰疾大渐惟几病日臻既弥留尚书曰帝念哉　翰曰次至也洛汭东都也大渐谓病重将死也念哉戒令也临终留顾六军之士戒誓无有二心也】伊君王之赫奕寔终古之所难【善曰楚辞曰长无絶兮终古　向曰伊惟也赫奕盛貌寔实也言实终古所难有也】威先天而盖世力荡海而拔山【善曰周易曰先天而天弗违汉书项羽歌曰力抜山兮气盖世时不利兮骓不逝田邑与冯衍书曰欲摇太山而荡北海　铣曰先天谓威势为天下所先而才徳盖偏于当世荡动也言勇气一鼓动海抜山也】厄奚险而弗济敌何强而不残【良曰奚何也残杀也言难险必济也虽强必杀也】每因祸以提【善本作禔】福亦践危而必安【善曰难蜀父老曰遐迩一体中外禔福説文曰禔安也时移切　济曰提犹致也言行征伐则为祸也诛暴乱以安百姓是为致福也虽涉践危险其志如安忧国之深也】迄在兹而昧虑噤闭而无端【善曰楚辞曰口噤闭而不言噤巨荫切　翰曰迄至也昧谓疾重不晓亊也噤闭谓不开口也言至此疾重之时虑其闭口则无遗令之端也】委躯命以待难痛没世而永言【善曰鹖冠子曰从祀委命鵩鸟赋曰纵躯委命论语子曰君子疾没世而名不称　向曰委弃身命以待死终痛没此世而永言后事有所悲泣也】抚四子以深念循肤体而穨叹【平声　铣曰頽叹谓悲思陨絶也】迨营魄之未离假余息乎音翰【平声　善曰楚辞曰我营魄而登遐老子曰一能无离乎钟防曰经防为营形气为魄　良曰迨及也营魂也音翰谓作遗令也言及魂魄未离其形体假借余息之气以作遗令也】执姬女以嚬瘁指季豹而漼【麁贿】焉【善曰孟子曰嚬蹙而言嚬蹙谓人嚬眉蹙忧貌也漼涕泣垂貌济曰姬女小女也季豹小男也嚬瘁谓防眉而忧也漼深悲貌谓遗嘱于四子也】气冲襟以呜咽【五臣本作呜呼】涕垂睫而汍澜【善曰蔡琰诗曰行路亦呜咽桓子新论曰雍门周以琴见孟尝君孟尝君泪承睫涕出汉书息夫躬絶命辞曰涕泣流兮雚澜臣瓉曰雚澜涕泣阑干也雚与汍古今字同　翰曰呜呼谓悲多不得言也汍澜泪疾流貌】违率土以静【善作靖】寐戢弥天乎【五臣本作以】一棺【善曰毛诗曰率土之濵古诗曰潜寐黄泉下毛苌诗传曰戢聚也弥天喻志髙逺也尚书五行传曰云起于山弥于天淮南子曰吾死也朽有一棺之土　向曰言其违弃天下以死也乃戢敛弥天之大徳于棺之中也率土犹天下也静寐犹死也】咨宏度之峻邈壮大业之允昌【善曰周易曰富有之谓大业　铣曰咨嗟宏大峻髙邈逺允信也】思居终而恤始命临没而肇扬【善曰谷梁传曰先君有正终后君有正始也　良曰恤忧也肇初也言临死始有抑扬之气】援贞吝以惎【渠记】悔虽在我而不臧【善曰言为履组及分香令臧衣裘是引贞吝之道教为可悔之行也周易曰自邑告命贞吝毛诗曰何用不臧　济曰援引也贞正也惎教也臧善也言引其正道吝悔之事以教其四子不善者则可改悔虽已身亦为不善也谓上序所云吾小忿大过不当效者是也】惜内顾之纒緜恨末命之微详【善曰西京赋曰嗟内顾之所观张坚与任彦升书曰纒緜惠好庶蹑髙纵尚书曰道扬末命也　翰曰内顾家事也纒绵亲密也微细也详悉也此机言武帝之徳甚髙但惜其临终下节乃于姬妾亲密遗令细碎详述之甚也】纡广念【五臣作家人】于履组【向曰谓遗令云学作履组卖之也】尘清虑于余香【铣曰谓遗令云余香分与诸夫人】结遗情之【五臣本作于】婉娈何命促而意长陈法服于帷座陪窈窕于玉房【善曰孝经曰非先王之法服不敢服毛诗曰窈窕淑女汉书郊祀歌曰神之出排玉房　良曰法服谓平生衣服也窈窕美人貌玉房即铜雀台上以玉饰也】宣备物于虚器发哀音于旧倡【善曰礼记曰孔子谓明器者备物而不可用説文曰倡乐也谓作伎人也　济曰宣布也备物谓平生所用物也虚器言虚设终不见用也倡女乐也即向帐作妓之亊也】矫慼【五臣作蹙】容以赴节掩零泪而荐觞【善曰家语曰子贡问居父母之丧子曰戚容称其服楚辞曰长太息以掩涕　翰曰此谓众妓妾奏乐不见君王故忧悲也矫举也慼忧也赴节谓赴曲之节防也荐进也】物无微而不存体无惠而不亡【善曰言服玩虽微而必存仪形无善而必逝言物在而人亡也家语孔子谓哀公曰君入庙仰视榱桷俯察几筵其器皆存而不覩人君以此思哀则哀可知矣　向曰言物之虽微必有长存者人体虽有恩惠无不亡也】庶圣灵之响像想幽神之复光【善曰响像音影之异名鲁灵光殿赋曰忽缥以响像孙卿子曰下和上譬响之应声影之像形】苟形声之翳没虽音景其必藏【善曰音以应声景以随形形声咸已翳没影响故亦必藏也鹖冠子曰景则随形响则应声也　铣曰形翳则景灭声没则音藏音响景影也】徽清弦而独奏进脯糒而谁尝【良曰徽调也糒干饭也言虽进脯糒谁复尝而食之】悼繐帐之冥漠怨西陵之茫茫【善曰毛诗曰殷土茫茫　济曰悼痛也茫茫草木貌】登爵【五臣本作雀】台而羣悲眝【直吕】美目其何望【平声　善曰字林曰眝长眙也博雅曰眝视也眝与贮同毛诗曰美目盼兮　翰曰张目视曰时言美人张目逺视终不见君王是亦何望也】既睎古以遗累信简礼而薄【平声恊韵　善曰礼繁则易乱厚则伤生能遵简薄所以遗累诗纬曰齐数好道废义简礼宋均曰简犹阙也汉书刘向曰贤臣孝子亦命顺意而薄史记曰因其俗简其礼也　向曰机言我望古人奢华以为遗累信可以简略于礼而尚薄也】彼裘绂于何有贻尘谤于后王【善曰言裘绂轻微何所有而空遗尘谤而及后王　铣曰谓遗令云吾衣裘别为一藏后为四子所分终亦何有也乃遗尘黩之谤于后世帝王也】嗟大恋之所存故虽哲而不忘【善曰言情苟存乎大恋虽复上圣亦不能忘故可嗟也　良曰嗟其大恋爱所在心者虽贤哲之士不能忘情也】览遗籍以慷慨献兹文而凄伤
