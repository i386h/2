<!-- { "loadSidebar": true } -->
　　君姓张氏讳仲原字纯臣济州钜野人累世隠徳不仕自君之父鼎始应科举以行义闻君生数嵗学为文章时有动人语诸老先生多称之尝夜读书不寐其母为起灭烛戒之曰汝父饶于财独一男子当资取如意无自苦君曰学在致禄将以显亲也愿从其志既冠举进士随计上试礼部不中居家治馆饩厚礼知名士问学日益髙明父得疾累年昼夜忧不交睫旣弃养尽哀毁瘠终防不窥门内一日尽舎其科举所学慨然叹曰禄不逮亲吾将何求宜从吾所好即其居东南辟地种松竹中为大堂环壁架书邀致俦好论说终日时载酒相劳酒酣赋诗人竞吐竒弹珠投璧磊落相射以此为乐人亦从之不厌也河朔大荒民流亡委幼弱道上君悉养于家饮哺澣沐与家儿等方春物色父母归之饿者踵死枕藉相属募人敛收藏以大冡罗食物吊飨之召浮屠氏用其法呪诵解祓以絶祟厉士贫乏无所依饮食居室随所须必具间假求折劵不问至有阅嵗月不能去者敬劳如初平生好聚书不计所偿掇拾数千巻指以示诸子曰吾为汝曺得良产其利不赀非金玉守无替汝力晋魏以来迄于今以诗名世者凢百余家徃徃成诵至启手足时口不能吟犹蹑蹑自喜所为诗仅五百篇刻意杼柚非一日故雅防清逺多古人不到处呜呼可谓一乡之良士也元符三年五月十七日以疾终享年五十乡人皆伤之先有治命语家人曰吾先君欲改卜髙原葬我大父未几寝疾泣以付我尝恐奄忽负先君语为恨无穷不幸疾苦逮今弥年甫毕大事若有神助死生命也又何憾焉娶钱氏武肃王之曽孙治内有法后君五年而亡子男五人曰绅三班借职曰询曰绩曰纲乡贡进士曰绍女三人长适乡贡进士翟光弼次适乡贡进士王彤一在室诸孙二十二人男曰彦辅彦忠彦正彦和彦逺彦常彦圣彦诚彦珪彦囘彦觉彦临彦能女九人并防崇寕四年十二月二十一日葬于吕村谏议乡之原并钱氏祔焉从先兆也昔君之父就养孑立无他昆弟游膝下逮君年未四十子孙已十数人嵗时拜堂上鴈行进退士族相语以为盛事初闲居不复筮士有相好者告曰君才过人兾及壮时防身取髙位何为冺没闾巷笑而不答后乡人去仕官奔走四方稍稍重名爵忧疾病其甚者颠顿流落殆不能活妻子君方幅巾林下啸吟傲睨较其利害得防然后服君之髙大父以赀其家独君数散施寖失生事家人为忧益自信甚笃自君之卒子孙皆力学执经庠序者数人其一升辟雍为贡士借使昔日侈居养无一毫惠善及物士大夫过门不入后生軰无所睹闻庸庸怠惰至于辱身败门户不能如今日自好无疑此又知其贤于众人逺矣将葬其子绅来乞铭于予予与君晚同塲屋君之父又兄弟游也知君尤详为之铭曰
　　有羙斯人兮好脩滔滔不愿浮我舟馆饩奉客日与游圗书润屋后世谋起羸掩露吾隠忧黄金祸人无乆留千首不见东诸侯从吾所好非所求天寔抑之夫何尤有泉在渊满则流前日种耘后日收鱼冈之蔵其可休
　　仁夀县君蔺氏墓志铭
　　夫人姓蔺氏其先开封人左藏库副使宗道女嫁供偹库副使木公封仁夀县建中靖国元年十月十五日卒于寝舎享年七十一夫人性明慧遇事有识取乎中义动有仪矩闺门内外雍容调一而无间言事其夫尤敬未尝忤辞色木氏族大无世赀夫人既归于其家婚姻之助岀奁中物无一毫吝啬踈服之贫者抚存尤渥不继輙脱簮珥与之察其意得而后已供偹君方谋葬考妣不幸病且卒夫人曰人子之恨莫大于此使长夜不瞑者未亡人之罪也倾其簏为钱二十万卜得其地于祥符县栢榆之原奉姑舅以葬并其夫从之负土徒跣以助封筑行路嗟恻平居岀纳有度俭以自处冠婚祭祀饮食服用不谋于人而皆以时具仕者厉于官学者强于业女即其工妇修其职舂防之贱各运其劳而不知化呜呼夫人之徳可谓贤矣不幸长子早卒哭之甚哀寝疾累月越明年秋疾作如故召诸子促致防具亲举佛事衣衾之制手自纫缀疾寖极告诸子曰吾嫠居守节几二十年纲纪家事一日必葺惟恐贻乃父地下忧汝等方壮而立且复有子矣吾顺化无憾然克孝克和以续厥宗犹有望于汝也言竟而逝以其年十二月二十六日举其柩归于供偹君之圹礼也子男四人长曰彦辅右侍禁监郓州都作院先夫人卒次曰彦国彦常彦弼皆举进士女一人适右班殿直杜士宣孙男三人曰诜曰谔曰说皆幼孙女六人长适三班借职路扶次适进士柴贻序余在室余事夫人为小功尊而防爱尤厚知本末甚详故为之铭曰
　　夫人之徳寔母妇师内明外正不介以私于义能果霈然克施孤嫠立家有养有归所愿既获知死不疑木世风显迨今则防惟徳可作祉禄具依尚尔后人勿替尔思











　　乐静集二十九
　　钦定四库全书
　　乐静集巻三十
　　宋　李昭玘　撰
　　夀安县君卞氏墓志铭
　　夫人姓卞氏嫁为故比部郎中陈公仲孙之妻封夀安县君元祐二年五月十五日以疾终其子以五年正月十九日葬夫人于齐州长清县和平乡千秋里潘封之原从比部公之兆前葬状其行求铭于予因其事为之铭曰卞曹叔后庄以勇闻壸晋侍中忠孝一门后家许昌仕宋滋显震名能诗终督邮掾衮尚书郎咸太府卿賛计主漕以风力称三世有庸善徳垂裕是为夫人曽祖祖父夫人防警姆傅不烦言动有度徳容闲闲母多子男独保女厚孰无姬妾愿得为妇求君子言卜其因鳯凰锵锵盍归于陈陈世大门属有防宻缉柔惠恭好我如一治内有政如吏治官义不私已人无间言比部守绵民阻凶嵗倾禄哺饥后日不继请岀匳具以收殆贫妇无外事我寕忍人旁孤无天覆防犹已冠笄聘婚偹物如礼不幸中寡克艰于家四方田桑罔有蘖芽率身布蔬履俭时力弗谋于亲有祭有食以善教子子不废书论世辨物霈然士夫感疾告终命诸子侍汝父汝承不惰吾慰夀六十九物数所难天胡啬斯而不百年实生三子惟燮冡嗣为州椽曺少官蚤世度敏为吏今于须句唐孝友闻始登荐书长女亦天防有良配齐之儒冠公辅周氏林林诸孙绰有令姿二女稚孩五男学诗陈氏之先余泽未匮夫人缉之其后必大清源之南体魄旣归邦人式瞻我母妇师里名千秋世借厥祉亦旣有孙孙复有子
　　察推闫公行状
　　公姓闫氏讳某字某济州钜野人其先世见于欧阳文忠公所撰赠兵部侍郎曽祖某之神道碑祖某光禄少卿考某赠卫尉卿公少喜读书未就举以光禄恩补太庙斋郎主济州郓城县簿临政明速约束不妄笑语吏持文书踧踧进退庭庑肃如也邑壌素膏沃属嵗大登劝民裒谷万斛越明年旱灾民不饥多頼公以活改京兆司理叅军故相晏元献公以年位持重罕岀治府事僚吏禀白遣亲校报可否小人因縁纫闭中外擅移事莫敢与辞公庭叱之坚请入见因从容请元献公曰朝廷倚尚书勲徳镇方面执事之吏欲日望风采承教命以布威惠今使之整冠敛版聼指顾于小校其如人望何元献公曰微君孰教我翌旦语坐客闫君骨梗有识异日不可量遂荐于朝太师潞国文公继领旄钺防边邑小警湏轻车数百乗期令颇急议者惶畏公以术克致三日而足潞公爱其才每异礼之鄠县有富民胜酒殴人知其必死绐里人张存曰是尝恶言诟汝今可逞存不察殴之致死县索贼胜扳存以告吏受赇诳举具其狱上于府存不能自明公侧知之卒正其罪或有誉公者公曰岀一人死非以邀隂惠但理官之责当如此耳治狱平反皆此类也迁光州军事推官秩满将改官坐签书不当黜两资再调洋州观察推官以治平二年五月十二日卒于官舎享年四十六始卫尉弃诸子妇人王性行正躬自教率仕官皆有立公尤以笃孝闻众兄卒事寡嫂尽礼嫂亡育其孤如己子族人亦不辨也在仕十年所至有声上官多荐其才若元献公潞公彰徳太师王公皆深相知不幸坎未防所施遽褫其夀非命也夫初娶孙氏继室夫人任氏故叅政安惠公之侄孙男一女一男某举进士女适某官某孙男三人曰某曰瑀曰瑾
　　赵知録墓志铭
　　君讳滋字道卿其先赵之平棘人后三世葬滏阳从其族居焉曽祖昉太子中舎祖盛太子中舎赠都官郎中父祐殿中侍御史三司户部判官以鲠亮通给为时名臣庆厯中弃养京师君年十二防其防以归哀毁如成人以侍御遗表恩授太庙斋郎起家深州安平主簿民力薄嵗役河上多窜避违约束令数以累去君时并饶阳郡分人谓君少怯必败事逮功休无一人私遗者欢呼从君太守晁公仲约始器君以为可用荐于朝迁蜀州録事叅军永康有重囚具狱上君疑其寃白守请勿治守怒曰吏敢以私意变狱耶君曰特不敢妄杀人耳防部使者始至引讯不复者君造前輙分明之叱君立庭下时天大寒故不问君徐曰奉法无状愿付吏以先属部使者知不可屈岀滥系者三十余人调淮阳司録叅军到官丁永寕县君母氏忧遂家于下邳服除授湖州归安主簿嵗大水田里被害资借髙者安乡白给得以时诉免常赋穷下转徙失期防幸而复业里胥追责如数君邀令行境上阅寔録未免者请于州州逹于转运司使者罪令丞姑息亏公上非法当劾时李公择知州事喜君强直为君报曰县为朝廷申惠泽不可劾竟如所请官满授汉州録事叅军将行谓其家人曰吾老矣安能俯仰上官睂睫耶蓬庐豆粥以终天年吾所愿也竟不行侍御公先葬滏阳负大河嵗苦沮洳改卜于下邳新安里葬云吉嵗月或逆未防君得疾且有治命召诸子曰死吾所归独先垅未安恐终不得暝无以逃塜讼汝軰勉之无吾罪翌日遂卒寔元祐二年三月二十九日也君四娶张氏孙氏晁氏晁为东州望族夫人即比部郎中仲渊之女以其家法治内甚宜皆先君卒朱氏仁淑善安恤其孤男四人举进士曰崇厚曰崇烈曰崇徳曰世雄世雄力学早亡崇烈大观初以行艺贡为辟廱生后君十七年卒女二人长适进士朱训次适进士朱仁羙君幼竒頴通左氏春秋博览史传务晓大意间为小诗以陶写情性为人倜傥明给内外洞达人初未知一聼其言不复自外情臆赴人急难如救焚溺尝以事抵京师繋舟河次夜闻哭而哀者访之乃船商载泉上供者河水五十日粮既絶行者不保皆窃取散去谓君曰吾非死无以塞责念家在逺乡寄哀一别君闻之恻然曰倒吾槖中冀得五百千可纾君之急勉自持庐社在目中矣商得之悉偿于官遂以无罪去旅食安业坊举子杨泽与君同巷流落不得归有小人诬泽负百千讼于官拘守甚窘忽暮夜来归君一见知非终穷者乃潜脱之与同载归泽涕泣愧谢君曰吾非侠也特哀君之穷耳君自有命故吾谋得行吾何与焉后五年泽登丙科来访君而已亡矣水部郎王谔被召已促驾妻病亟将委其家以去告君曰吾儿弱万一失所恃恐不能葬将如何君曰此吾责也弟行无恤数日果卒君时亦卧疾匐匍以徃亲为理防事皆如礼游士无托每衣食之客至饮酒笑歌彻旦家事有无不问也呜呼正色屈人好义能勇如君不可多得不幸无势以行其志数见于里闾之小节然亦中材所慕薄夫鄙人畏而化者也崇厚将以某年某月日葬君于新安自侍御而下六防同举奔走四方以经大事余昔从君游最乆又喜君之有子也为之铭曰
　　刚决不诡可以任大事振急如已可以惠百世天不擕其志谁毁谁誉曰放以娯其穷于天而逹于人者欤悲夫
　　张广叔墓表
