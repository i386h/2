<!-- { "loadSidebar": true } -->
　　周诗念靡及楚歌懐逺游方舟泝长淮日入不能休洪涛郁云兴嘉禾绕芳洲皓月出其东孤鸿鸣悠悠登舻诚长望聊以写我忧逝者固如斯吾道将焉求永言仰前哲夙夜庶无尤
　　舟中呈崇璧时彦
　　深水清且广浅水狭且浊君子志髙逺曲士甘龌龊聊且登我舟舒此千里目四野一何逺河山间平陆川原麦苗秀苍然多佳木况与平生者日夕相与乐开襟弹素琴绮弦和其曲宣尼不言命詹尹徒事卜层霄奋长翼修途骋髙足庶几逺大志久要义所朂
　　田园居
　　贫居委丘壑衣食营我身日夕在东皋岂辞辛与勤杖防命僮仆荷锄理荒榛翳翳榆栁川蔼蔼桑麻村嘤嘤谐鸣鸟依依耦耕人父老欣相过共防田园间时复倾一壶聊以解劬顔但令谐吾愿躬耕非所叹
　　过清河口
　　长淮东南驰泗水西北骛千古相混并茫然以东去扁舟乱其流日夕方此渡海色浩无极烈风吹髙树浊流扬洪波澄源隠其素泾渭岂不殊由来匪朝暮
　　再酬时彦
　　昊穹斡化时序相推斥昴毕始昬中瑶光已东直枯荄发柔姿潜蚪起幽蛰和风扇淑气流波涣然碧登髙望古人丘冈莽今昔形容不可见荣名在金石琴书对樽酒开懐聊与适君子勤以戒小人酣以溺赫赫而明明前贤以自式
　　登岸纵步因采枸杞
　　舟行靡昏旦滞此长河曲登髙忻所之逍遥散遐瞩霭霭春阳熙迢迢芳原緑寻幽讵云逺采芳自盈掬逺见居人村时憩田家屋鸟雀树上啼牛羊草间牧岂知冠葢重但道桑麻熟翳翳闻逺歌依依眺平陆日暮上归舟澹焉心自足
　　忆舍弟渊
　　长风吹髙树枝叶纷扰乱忧思从中来绵绵不可断夙昔同衾裯今也异乡县时或梦我傍揽之何由见登髙望原野仰视鸿与鴈谐和声肃肃接飞翰遨游九州内乐此年嵗晏嗟我独何为踌躇以増叹
　　虞美人诗【七首　墓在宿迁县五里】
　　妾本寒家女少小在闺门何以丑陋姿乃蒙君子亲葑菲徒见采瓦砾宁所珍感此伉俪恩屏营以昬晨风云混草昧龙蛇跃中野日暮望咸阳抚剑独悲叱长驱淮楚间转战成皋下婉娈彼姝子聊以娱我者钲鼓振山谷旌旗蔽丘原日昃不遑食走马上髙山岩峦杳无极下有千仭渊虎豹对我啼风霜凋我顔征人懐永叹弱质焉所安
　　志士重勋业英雄惜疆土楚汉迭相胜纵横靡朝暮胜则常为雄败则没为虏丈夫虽鹰扬壮心良独苦聊且驰马归乐此歌与舞
　　灞上事不集鸿沟志已违黥布且西逝亚父复东归腹心尚如此何况他人为畴昔京索间释彼父与妻信誓且不頋恩好何足追回首望彭城山川郁崔嵬日暮驻我军劳此战者疲
　　今夕复何夕闻彼将士歌中夜为之惊楚声一何多茫茫隂陵道烈风吹崇阿慨慷一悲啸洪水振层波云结重隂飞鸟不敢过天其亡我乎虞兮可奈何
　　弦絶由调悲歌急知意促妾身岂足念君子当自勗逺图在持重戒彼轻与速宁为百代鬼不受一朝辱有骨当不朽有防长相逐
　　舟次济宁
　　海岱表齐履泗奄鲁望迢逓列藩集嶻孤城嶂飞甍防阡陌华辀隘衢巷冠葢靡晨莫剑骑纷来往允惟民物滋益见田畴广鱼盐有逺贾桑麻无遗壤参差野树出芊绵烟草长旷哉川上游邈矣舟中赏日落笳吹闻雨歇河流涨乐土良所稀匪独山川壮
　　上已日与诸公饮酒
　　斯人寄一世生与忧患并惟兹杯酒间庶以得其情良晨况时至草木欣向荣惠风扇郊原百鸟亦和鸣肴核无余品斟酌恣纵横陶然与天游况复物我形昔称王子乔服药以长生于今定何许但有三山名织女无成匹牵牛不服耕君当恕我醉此言其可聴
　　黄御史宗载席分韵得樽字
　　孟春兆和气旭日丽以暄庭卉含新荑谷风扇芳原佳朋乐兹日携具枉见存肃我文翰友列筵属清樽仰望西山岑俯观佳木园河氷泮余澌流泉激清源嘤嘤林间鸟和音复相宣共谓当尽娯羽觞疾飞骞中酣发微咏谑以笑与言遐思邈云霄奇文馥兰荪頋已夙浅薄幸偕君子论食苹慕周行伐檀感明恩申交在敦谊讵曰殽与飱
　　送卜者毛伯时归常州
　　羲画定犹豫周书重稽疑神圣互为用自古皆有之先生毘陵士早玩连山辞神出芳莲卿云揲灵蓍探象外秘妙发心中奇尝与宋大夫论辨波涛驰扬声湖海上承恩圣明时理悟自不惑心可前知吾亦玩占者因之赠新诗
　　读文天祥诗
　　炎光沦南服朔风荡中土受命在仓卒惜此白日暮杀身孰云难图存乃所慕田单奋即墨临淄忽已举鄢郢不为墟实以包胥故孔明营王业偏蜀犹虎据茂起江左庶以存典午哀哉吾何心兾与数子遇南望沧海云北眺沙漠路波涛浩无极山川横氛雾驰驱岩谷间冒彼霜与露并日饥不食采薇以为餔云为我隂虎豹为我怒时乎其奈何昊天证其素生为丈夫雄死为烈士度一身何足惜鉴之以千古
　　慈幼堂
　　神匮閟灵键仁舆缅遐轨精凝道逾濬志施滋侈蔼蔼闺房秀粲粲髫稚美呱呱方在襁龋龋欲龀齿兰蕤信可念芝英或易萎靡虞沴羣和拔奇愈一匕悬黎葆积内明珠掇渊底大化无全功遐龄有终祉越人善随俗仓公或屯施沛矣敏且周微哉吝以鄙懐爱良可推因家谂兹理
　　送镏天锡校书之沂州学正
　　积雪遍四野洪河水峥嵘寒冬十二月送子金台城子行垂绛帷余居侍金阙一割懐铅刀三秋恋明月忆昨识子时峩冠登紫微浩荡湛露恩赫奕前星辉朝游金马门暮直青藜阁学推匡鼎淳文羡更生博一去湖海浔山川烟雾深云飞瀛洲梦月照魏牟心相知愧不早相别燕山道冀北多归鸿淮南欲春草何处最含情东风沂上亭他年遣掌故当授伏生经
　　题方知县深澹斋巻【五首】
　　志士惜白日达人鉴秋水千尺见底清吾心亦如此卜子苦中战张生劳外蔽漠乎至人心先民以为轨东海有巨鱼翕赩横沧溟一逢任公钓贪饵遂忘生吾闻丹丘凤游青竹实有余美醴泉有余清回翔千仞上缯缴焉所婴时乎其来仪可以瑞文明
　　姑射有神人容华若处子渴饮雨露滋饥餐风云气虑淑神自凝时和物无厉乃知清浄徳所感无不至宓生治单父弦歌坐相忘周汤尉河东苛绕徒自伤池深鱼乐游林静鸟来翔所以汉贤相舍贤避髙堂敛之清一心施之宁八荒
　　留侯万户封郑生千钟仕于道茍无违何妨心水似清白无磷缁行藏有通否苍松凌氷霜可为达士励
　　黄氏余秀堂
　　江水何浩浩上有嘉树林髙堂此逍遥坐见南山岑萋萋时卉繁霭霭浮云隂有酒自斟酌摄衣独抚琴户庭无余喧山水有遗音永言懐古人何以慰我心
　　题张真人画为项御史赋
　　耆山何苍然楼台凌青天门前清溪水遥与蓬壶连日上璚树緑春入丹葩妍双鸟鸣其间华采一何鲜东风送余音惊起幽窻眠却夸韩众鹿飞度三山颠手翳夫容枝玉清防羣仙瑶阶献金箓丹廷传璚筵缅懐紫霞想飘若云之旋玉童四五人吹笙间鸣弦风扫花下石月照松间泉有客天上来袖拂金坛烟素与轩裳契而结云霞縁赠之五采图重以丹丘言舒巻虽异迹同已忘筌伊我拾紫芝曽往瀛洲边手种緑玉树别来几何年应知碧桃花开遍东牕前赤松未辟谷青云期济川且为谢青鸟一寄瑶花篇
　　读韩文有作柬时彦
　　李杜于文章两雄力相鬬弥天振长防万物因奔骤毫芒人间者白日烛宇宙公乎起绍之来自帝左右被发骑麒麟龙鸾蔚先后扪天挟云汉赤手擥星宿披援苍龙角簸弄丹凤噣翻身跨长鲸撇捩牙与脰神闗划灵籥鬼窞斸窬遂初邈无端髙步骋遐觏隂阳囿象类戢戢相辐辏无巨细美恶形色声与臭随其所喜怒齿頬恣凌诟帝欲昌斯文故使起且仆一饭告屡罄五荐仅乃售间闗阳山邑岩壑尹猿狖归迁法曹掾瘴气犹满袖洞庭浩漫天狞飚振坤厚孤舟拂蛟吻几塟危乃救勤逾三十载仅有尺寸就白发冠进贤朱芾映华绶栖迟数亩宅垂戒及童幼艰难志仍卓宦达道愈富挥毫飏昌言为世拔稂莠蹵之八荒外一刷千古垢烛龙出海底九域焕清画横空障狂澜万尽东走衡云为之豁突兀出众岫恠虫畏雷霆竭壑移卵鷇岂徒文倔奇正直天所佑予嗟生孔晚昧伏愧舛谬平生幸遗文矧此获奇授河图与珠球烂熳在户牖况兹际昭代雅颂日宣奏众贤骋髙防济美行见又作诗持似君幸砭予謏陋
　　华山吟送郭公绪之陕西佥宪
　　太华五千仞削成周四方夫容半天开秀色何苍苍而我昔游览飘摇紫霓裳云中过太白雪下来温汤浩歌醉新丰拂袖梅花香夜半歴仙掌长啸明星傍鹤舞瑶树隂月出云台凉岩髙银河近天濶松风长俯视六合间洪河去茫茫却借韩众鹿西度岐山阳髙谈帝王畧欲钓蟠溪璜别来二十载事久情难忘之子一何秀孤英压众芳劳持宪臣节西行肃刑纲鞍马纷照耀交游仰辉光身上五色衣云霞护神羊髙堂振白笔六月飞秋霜鸡犬夜不惊豺狼自摧藏岂徒示崇髙璧立千丈强名増古岳重气与仁风扬倘有世士髙卧烟霞乡举手可引之金阙同翺翔去去勉勋业永言赠新章
　　送陈赏之任广西佥宪
　　中夜观执法明明辉太微乃知绣衣人承恩出皇闱朝发洪河津莫即澄江路朔风吹清霜飞度苍梧去苍梧连桂林山髙云雾深半夜见海日十月闻春禽按部花县中问俗青山下官道出榕隂蹀躞嘶骢马英声振列城望尘羣吏迎鉄冠珥白笔辉赫严天刑虞廷重钦恤周家积仁厚萧艾与芝兰均之庆云覆张汤善磔鼠毛鸷徒纷纭子产修条章晏然民自淳鸾凤信委夷鹰隼自搏击茍无济物心凭陵亦何益子去慎所持前贤以为期人来报佳政慰我长相思
　　题汉隂丈人抱瓮图
　　上书庄子所着与子贡语有助于理故裁之以正
　　寸爝不照室勺水不盈野太山出其云终朝雨天下济物茍如斯宁非通方者安得起斯人与之论化大道本无象末路乃多岐皇皇宣尼父开迹良在兹朝发山隂暮涉黄河湄微茫公旦梦缅邈东周期狷者守其常哲人达其宜不见西郊麟此心安所知
　　玩藻轩【齐梁体】
　　葳蕤转初景旖旎媚澄涟丝弱才交渚香波已泛川稍金塘檝复映镂渠莲鳬唼绡纹乱鱼戏翠浪圆还应悟心赏载咏沧浪篇
　　送夏文度还钱唐
　　剧饮未及醉明星出东方仆夫已在门鞍马俨成装秋风将鸿鹄送子归故乡路逺乏亲友时康尚文章青春凤凰阙迟子复来翔
　　送江克恭还南京
　　予友江克恭将还南京索予文属有采薪之忧未能也勉赋诗一篇庶几表予之衷云宗兄仪之郎中倘观此又必有以敎我也
　　秩宗典礼乐自古称夷防子去获所从况逢明盛时廓落瑚琏器潇洒琼树枝风云壮气节波涛涌文词六馆众所羡七步人皆知新拜南宫官羣僚早见推祝厘肃时事佐礼光朝仪于时八九月马首东南驰天髙鸿鴈逺露冷蒹葭披緑杨生凉风祗足搅予思今者复南来六月赫炎曦云连禾黍郊日照夫容池朝参有当度日夕肩相随未尽契濶情复言离别期自愧草宅囊无沽酒资闭闗抱余瘵兼之十年悲愁至苦自遣情钟当语谁摆落南华篇沈吟伐木诗蓝田出白璧緑烟鸣黄鹂丈夫意气合不在把酒巵雨凉黄尘净河濶孤舟迟归见王子猷吾宗推白眉醉后示斯作挥毫为和之
　　滴翠轩为求无已赋
　　万木蔼幽润千崖散秋色萧条映户深霏微入帘碧影逐花雨飞韵与泉流急观空意无染习静心俱寂即此悟真如一寄空飞迹
　　钟山书舍为傅主事赋
