<!-- { "loadSidebar": true } -->
　　北方久旱民不聊生恐有他虞顷滕少松留百万漕粮之请未及处补京边粮饷且百万太多宜该部之难于允而格其说也思之今岁灾伤为百年来所未有非破格不可太仓太仆银尚可借若借三十万金俟丰收给京军则二库所损无几而军得一月银足抵三月之粮葢仓米一石直不及二钱而多得至五钱是便于军一也三十万银应兑留六十万米于临徳二仓使二三月赈民则此六十万石新米可抵旧米二百万石而米价可减所活必多是便于民二也无处而坐待其民流离恐奸民鼓煽而起即用兵扑灭所费岂止三十万若先是以此系人心则费省民安且正米既留二仓各官军所带私米亦必市于其地而得厚价是便于公司与运粮官军三也有此三便望请御札施行

　　其三

　　织造蒙圣恩减三之一又允留钱粮外吏举手加额颂主上恤民至意即古尧舜不过然非门下黙赞恐部院之言未必能动上听纯等当与江南父老感念刻骨不忘独保留卢述原非曲循部曲意前兑嵎为龎溟在本乡不便故欲与述相调而述则江西人也今溟未调而述调矣纯上疏借军士言以见公论不谓反蒙见疑前部中以居来意留朱先或今不可又以纯言留述耳然区区实为地方计也

　　与王荆石

　　相国闻门下必欲去国念时事有大可虑者恐后生因识行藏古人当事有不得已而黙又有不得已而愚者其识逺甚且去国不难难于匡时惟图其难者

　　其二

　　顷以愚黙之说进葢念三子反复诚可恨而始亦有以激之幸天祚国以山陵事败不然虽百口亦难为词易之夬言决小人之道甚详其曰健而悦决而和言可去则扬于王庭决之而已不可则寜悦而和必不自疎令小人以密防我中我以误国家大计也故孔子以愚为不可及中庸之黙从徳性问学来偶追念往事为谬悠说然不异布鼔雷门矣

　　与杨二山太宰

　　顷者以翁推毂起家数月中再迁使当两浙重地于涯分踰矣拜违为内子医药稽程月余始抵里无何即发而南于至后入疆受事睹闾阎非曩所称呉越守藏吏为织造大窘国计民瘼欲两利难矣独节费时征奏留为今日不容已自分力恐未能然业已在事曷可辞得习水土将毕力图之以副知己之望然所仰藉庙堂指迷至殷在燕辱督教临发又辱雅贶于心不能忘附候兴居所欲请者图专布焉

　　其二

　　喜国是已定议论或从此可息然愿当国众老休休藏纳黙佐大化为幸纯沿途傍观吏治大都以府太守为重太守得人各属无不严惮砥砺故欲民安择抚臣尚矣其次莫如择太守太守有缺似未可循资序迁为也不佞叨抚臣甚惧或无益于地方倘各府缺守幸念浙为海内大省遴选名流为一方重即不佞亦可藉以补塞惟尊裁

　　与凌二洲

　　从邸报见大疏齿及仆若以为可久于任夫久任抚臣真省事息民一要计即仆始愿亦若此苐积戻无补窃甚惭恐为大方厌如昔人所云推不去者而门下直请留于朝不益增仆惭而重为大方累又为门下知人之明累乎倘主上自是择贤者而久之即仆以不职去而门下为徳于桑梓者宏矣

　　答刘少岚太守

　　日闻借总鹾事葢当涂方急国计故为官推择如此即不然苟可宣力何论要散彼以要散论者浅乎覩矣当涂类有识肯以此待兄兄有识肯以此意当涂而薄一中大夫耶齐鲁鹾事甚简一中材足办而用一积劳良二千石是以乌获而举鸿毛不谬哉然就近迁拜省轮蹄之劳或亦体恤行役者之便计也

　　与赵麟阳议从祀

　　读翁议江陵疏令法纪国体两全读议陈王二先生从祀疏令超诣心得之旨晓然于世乃一二君子亦有异同何也大都从祀有宗传羽翼两者诸君子不思耳宗传尚矣羽翼不必道脉即笃行博学亦可与于俎豆之末况二先生耶惟翁力持之其说自定

　　寄阁部诸公论西夏功

　　西夏以困成功不待核勘可知督臣又激圣怒意圣明以此激励东征将士耳苐督臣老矣倘一旦不胜苦楚而死即令共事者独受上赏徒启后日纷纷之议亦非所以核功实而慎赏罚也葢督臣所以不急入者以诸逆既戕抚道有不可宥之罪非如回纥疑畏土番以郭令公助攻为喜故令公可单骑往也假令以兵入逆方为收堡计而不能拒且诱以质如张杰乎西夏城但可困欲困必先复众堡以剪其翼而絶敌人往来之路翼剪矣路絶矣又两战大胜打死哱云以挫其鋭迄事平不敢更出城一战为游釡之鱼然后一意防敌困城抵秋深则敌之气衰而城不攻自溃可知督臣力能办而言不足今其料中矣亦可以为深谋逺虑者式而戒轻率丧师者而或犹短其无才过矣大率西夏之功当以复城堡及城外两战为首假令堡不复鋭气不挫哱云不死则逆与敌一家矣我兵虽欲渡河而西亦难且八月以前外忧强敌内忧师老危可知己八月以后城困敌退卧俟之耳若不揣其本而齐其末或难以服逺近之心督臣之品之识古今希有惟怜豁回天亦国家程功核实惜才励世一大机也

　　寄政府

　　东警宜更遣旧宦各边者经畧辽事如巡抚未至可别用即令兼管尤专而以李寜逺佐之轻车熟路可恃前遣止经畧山海以西战将速调西人屡经战如王通麻贵徐隆萧如蕙辈使各带军丁千余援蓟永全用三连火器必易成功胜一时乌合逺矣但西夏之劳或未尽酬非先厚赉无以服其心而皷其气如逺不可即至先调王保而以他将代之何如

　　寄政府

　　从报知朝鲜戮倭千余烧船百余死可数千时天寒倭不惯经又衣薄不利一也食尽无可抢必饥不利二也倭以毁王墓激朝鲜人之忿朝鲜方乗胜知所以破倭矣不利三也倭之北也空数十国强之以行已有思反者今闻败必坚其始谋闗白且不免不利四也今其发兵助阵时矣西兵入卫三千既留各给犒赏银三四两以皷其气仍令祖承训带辽兵令渡鸭緑于二三十里内分三道为常山蛇阵以进仍先遣牌使朝鲜办十许万军马刍粮同朝鲜兵环而攻之必大胜此声一布或不待我兵至而倭尽戮于朝鲜矣倭一败百败我一胜百胜时乎时乎不可失也

　　寄政府

　　西夏功成告庙献俘大庆也华夷观望从诸大夫疏请圣驾昔石州破穆宗于讲筵下问徐文贞公曰石州如何破了此言一出四海欢颂今方御倭皇上一举玉趾其皷舞将士胜于赏亦胜于鈇钺惟赞成

　　寄部科救魏确庵

　　闻逮总督逺近惊讶总督为一代忠良今且老矣何能胜此苦楚初所虑者恐与敌合而入据内地也今深秋事机已过敌难再入即寜贼未擒而已如逰釡之鱼不足虑矣旦夕论功夺我大帅以快逆心可乎昨交代时官军哭声动地拥留不放今再闻逮不知作何景象万一更有他虞将来事势愈难措手此可想而知也寜城可困不可攻攻之徒损我将士困之为填路入城之计或不待水入城而贼可得也宣大兵急应放回事完分别论功稍增犒赏秦人之气自倍时有大捷天颜必齐行伍之情攻战之机或有出于传闻陈奏之外者惟蚤为暴白使目前军心早定使熈朝赏罚功罪不爽又使反侧不复借口

　　其二

　　报中云魏某已有旨岂曾有旨已宥或仍不欲宥耶此用兵大机括所闗系非止人才可惜也正用兵西逮一督臣东逮一将官徒使我将士挠乱无暇他图而敌人则大快矣会议叙事体仍叙其功乃可自督臣入任甫一年报首获级八百余为各镇所无功一也寜逆分据城堡四十余羽翼已成不数日尽复擒其伪将使今日得行其困城之计而敌与逆不便浑合功二也敌大举以捣巢使其内顾速回而我城堡无一失功三也先是固原甘榆军皆思变自督臣至遂改虑功四也贼两出迎战皆大败死数千哱云勇冠寜镇一死而诸逆丧气不敢更言战功五也秦边腹军民戴督抚如父母而乃以罪夺矣旦夕论功将舍主帅而专归所部与后之人乎知督臣至圣明必宥且叙功恐老臣一旦成疾而不忍言者悔将何及此国家大政也此鼔舞各边督抚一机宜也主上一不允则再疏再不允则三疏四疏未为烦渎惟鼎力倡之想得寜夏人心者有戴忠斋名光启先为会寜令为兵科都阅西边又为寜夏道明达出类止因会试取中旧辅之子遂废夫以此暧昩之过弃不可得之才宜乎有乏才之叹也若蚤补秦中为他日督抚地不患无良督抚矣姚又轩入闗云寜城可困不可攻是到家之谈莅任次日即赴边畧无难色士民即相对喜曰若此则地方安矣然犹有短其才者何也

　　报王懐棘总督

　　云谷间壮猷亦耳其畧得佳刻亟浏览始详收史夷裁岁赏扬威治内及诸镇利恩利威如射中的夫恩人争言之谁齿及威即秦塞年来用威亦多利葢塞上行间终不可积弛积玩令日弱一日不可复振也惟万全必胜之计非多算深谋不得又非真有为国为疆场之心亦不得今门下其人也幸晋枢筦会东征所赖石画不浅闻大将有专恃批捣鄙火攻者即胜亦互有得失况得不偿失葢不知以守为战也守惟以弩为城以连炮为地雷即逺征亦步步不忘守百战百胜无踰此曾为里人赵镇抚世登筹之业见收于司马门幸勿以年稍长而忽之也杞人在林下不能已之懐如此

　　寄李渐庵总宪

　　寜夏君军民怨恨已极京中不知何也如冐滥又不及必须以南大理处之葢此地为前两君已壊而此君又甚之不可不急救此一方也

　　与沈蛟门宗伯

　　当宁以翁执秩为爰立地乃一时共事为杨李二公识者以为翁与二公皆今所称名贤大君子也相与持衡称量海内人才拔茅夬苋化枉为直惟此时然矣纯受事大方计惟察别官属使各举职为兢兢然为官择人就近随宜使官与地相安则亦惟是持衡者之力是赖疆事详掲中惟委照

　　与张心斋

　　往魏确老道翁事母笃孝私窃髙之乃终身之慕如此即古所称闵损王祥奚多焉独国家倚翁为柱石恐难径情而去幸念主上眷留之意少已山林之兴为仆等外藩张仲浙兵士不难镇定王总戎清操伟度大服行伍当前官狼狈后殚力振作为一方禆益不浅将官中如此者有几区区礼貌已为处分妥当决不令失大将体亦无非为地方计也

　　与杨晴川大司农

　　浙中赏叚已解价计银三万六千余越五年不给织户纷纷告扰闾阎生计萧索亦坐此朝廷富有四海奚吝此乃知前岁兵民恣睢以上下之情不通也钱已预给应留应抵者详咨文中惟题请至恳

　　与黄思轩

　　浙中佐领年来稍多奋者以得为善之利也然激发全赖贵司顷直指君荐者皆卓然可用幸拔其尤以风励他属使坚其志于闾阎未必无益昌化令郑国士亷而得民者近为一恶宦肆谤致赍捧官注劣考屡核之无左验而士民惊惶恐劣迁去愿缓之果与地方不相宜则为疏请改调未晚也

　　与王莲塘太史

　　闻莲泉令弟之变伤之而顷得莲洲年兄书则又知有皷盆之戚别来不三载何福宅亦多难如此乃纯入浙后连失两女则罪多天降之罚也喜明公春闱得士为公家梁栋何论桃李行且见盐梅和羹于明公为梓里重南太宰当即柄用永昌可与肤施富平同当大任纯亲老又行能薄归田意甚切独今不可言耳书且发会故新昌令以竿牍至极感注存

　　温恭毅集巻二十六

　　●钦定四库全书

　　温恭毅集巻二十七

　　（明）温纯 撰

　　○尺牍

　　与魏确庵中丞

