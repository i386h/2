<!-- { "loadSidebar": true } -->
南通舜梧北平尧柳○箴兴琴剑铭自盘盂○智察舞鸡爻分封蚁【下句管辂事】荣辱迅譬石光古今驶过拍毱○色见声闻俱能证果花飞钏动尽可栖神○尘网千重密密常笼意地爱绳万结条条尽系情由随他舌似鹦鹉之徒借彼眼如水母之属【以上弘明集】 

红绵套索碧玊穽坑【昔人所谓空谷传声】百尺竿头湏进步十方世界露全身○面上夹竹桃花肚里侵天荆棘○雀舌初调玊醆分时禅思健龙团搥碎金渠碾处睡魔降【茶榜】 

舌头无骨得言句之总持眼里有筋具游戏之三昧○露浥琼英春融雪彩脸欺腻玉鬓惹浓云【戒色】琼英腻雪莲蕋莹波露濯蕣姿月艳珠彩【戒色】上蔡之犬堪嗟人生到此华亭之鹤虚唳天命如何 

四六妙句 

磨丹渍墨有来太乙之青藜正笏垂绅即侍玊皇之香案【翰林】圣化齐虞夏方咸五以登三论述本诗书将袭六而为七【丞相】学士象八节不过一岁之少留刺史入三公便在五云之多处【象八节言一岁八迁也】纵横经库甲乙丙丁四部之书驰词垣天地风云八方之阵【洪年齐贺翰林迁兵部侍启】五凤楼之巨笔九龙簴之大【学士】和叔正冬伯赵司至【冬官工部】送之礼乐不离尺五之天任以三公即近丈三之日【谏议】听六日四分之凤律又见新阳咏五更三点之鹓行巳迷旧梦【李梅亭】 

宋人四六 

宋人四六如才非一鸮难居累百之先智异众徂遂起朝三之怒水利云刻石立作三犀牛重见离堆之利复陂谁云两黄鹄讵烦鸿隙之谣四六中古文也 

宋士子四六 

宋处州士子终场者六人三人与选谢主司启云同矍圃之观人去者半存者半类孔门之取友益者三损者三 
【六十六卷】
杂类一 

【杂类一】
蜀笺川笔川墨 
敲氷纸
十样蛮笺 
蜜蒙花纸 
蠲纸 
养纸芙蓉粉
古制墨法 
朱万初墨 
玊泉墨画眉墨 
松墨 
藏墨诀
香与墨同关纽 
笔经 
澄泥砚
方城砚
论诗画
画家四祖 
画家三霭 
汉画 
周昉画
曹吴 
张僧繇
杜诗入画 
桃源图
拂林图
山林穷四和
画似真真似画 
印色 
正色间色 
间色名
丹的 
钿金 
光明砂
掩障 
木夹 
简牍 
九杇一罢 
金题玊躞 
九曲珠
不灰木火浣布 
王?易琫玚珌 
木难 
玊导 
古钱 
掷卦以钱 
琼寝玊篑 
玊玺考
玊名诂 

太史升庵文集六十六卷 成都杨慎着　从子有仁编辑 后学赵开美校 

蜀笺川笔川墨 

蜀笺自唐巳名天下予修蜀艺文在蜀笺谱一篇近观龙川集陈同甫与朱元晦书云川笔十枝川墨一挺蜀人以为绝品则蜀人之笔墨在宋以为绝品不知何时降为眉州大邑之滥恶耳 

敲氷纸 

敲氷纸剡所出也张伯玊蓬莱阁诗敲氷呈好手织素竞交鸾注越俗竞夸敲氷纸剡水清洁山又多藤楮以敲氷时制之佳盖冬水也 

十样蛮笺 

韩浦诗曰十样蛮笺出益州成都古今记载其目曰深红曰粉红曰杏红曰明黄曰深青曰浅清曰深绿曰浅绿曰铜绿曰浅云凡十样又有松花金沙流沙彩霞金粉桃花冷金之别即其异名又蜀志载王衍以霞光笺五百幅赐金堂令张螾霞光即深红笺也又有百韵笺以其幅长可写百韵诗为名其次学士笺则短于百韵焉 

蜜蒙花纸 

蜜香纸以蜜香树皮叶作之微褐色有纹如鱼子极香而坚韧水渍之不溃烂晋太康五年大秦国献三万幅帝以万幅赐杜预令写春秋释例疑今之密蒙花也其皮可作纸 

蠲纸 

古有蠲纸以浆粉之属使之茔滑蠲之为言洁也诗吉蠲为饎周礼宫人除其不蠲蠲纸之名义取此刘绩霏雪录谓蠲纸起于五代民间有因亲疾刲股亲丧庐墓规免州县赋役岁给蠲符以蠲免之号为蠲纸非也 

养纸芙蓉粉 

养纸芙蓉粉【薛涛事】熏衣荳蔻香【霍小玊事】 

古制墨法 

古墨法云烟细胶新杵熟烝匀色不染手光可射人又曰虬松取烟鹿胶相揉九蒸回泽万杵力扣光可照人色不染手造墨惟胶为难古之妙工皆自制胶法取新觧牛革及筋全用之牛革取其厚处连肤及毛皆割不用入冶成胶即以和烟若冷定重化则巳非新矣今之胶材皆牛革之弃余故虽号广胶去古胶法犹远无怪乎墨品之下也徽墨今名第一者上比潘谷蔡瑫串间犹容十许人况李廷珪乎 

朱万初墨 

元有朱万初善制墨纯用松烟盖取三百年摧杇之余精英之不可泯者用之非常松也天历乙巳开奎章阁拣儒臣亲侍翰墨荣公存初康里公子山皆侍阁下以朱万初所制墨进大称旨得禄食艺文馆虞文靖公赠之诗曰霜雪摧残涧壑非深根千岁斧斤违寸心不逐飞烟化还作玄云绕紫微盖纪兹事也又曰万初之墨沉着而无留迹轻清而有余润其品在郭圯父子间又跋其后曰近世墨以油烟易松烟姿媚而不深重万初既以墨显又得真定刘法造墨法于石刻中以为刘之精艺深心尽在于此必无误后世因覃思而得之余尝谓松烟墨深重而不姿媚油烟墨姿媚而不深重若以松脂为炬取烟二者兼之矣宋徽宗尝以苏合油搜烟为墨至金章宗购之一两墨价黄金一斤欲仿为之不能此谓之墨妖可也 

玊泉墨画眉墨 

南中杨生制墨不用松烟止以灯煤为之名玊泉墨又金章宗宫中以张遇麝香小御团为画眉墨○余谓玊泉之名与灯煤无干只以东坡佛愰轻烟为名岂不奇绝 

松墨 

古墨惟以松烟为之曹子建诗墨出青松烟笔出狡兔翰唐诗轻翰染松烟东坡诗徂徕无老松易水无良工小说载王方翼燎松丸墨富家闻见录云唐李超易水人与子廷珪亡至歙州其地多松因留居以墨名家仇池笔记真松煤远烟自有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之又云三衢蔡瑫自烟煤胶外一物不用特以和剂有法甚黑而光近世称微墨率用桐油烟既非古法墨成亦用漆为衣始光东坡云光而不黑索然无神气亦复安用殆此等耶予得墨法于异人祗用烟胶成即光如漆名之曰一品玄霜殆不虚也 

藏墨诀 

赠君乌玊玦泉清砚湏洁避暑悬葛囊临风度梅月 

香与墨同关纽 

邵安又与朱万初帖云深山高居炉香不可缺退休之久佳品乏绝野人为取老松栢之根枝叶实共捣治之斫枫昉羼和之每焚一丸亦足助清苦今年大雨时行土润溽暑特甚万初致石鼎清昼香空斋萧寒遂为一日之借良可喜也万初本墨妙又兼香癖盖墨之与香同一关纽亦犹书之与画谜之与禅也 

笔经 

刘向说苑王满生说周公籍笔牍书之则周公时巳有笔矣韦诞笔经曰制笔之法桀者居前毳者居后强者为刃愞者为辅参之以荣束之以管固以漆液泽以海藻濡墨而试直中绳勾中勾方员中规矩终日握而不败故曰笔妙又柳公权一帖云近蒙寄笔深慰远情但出锋太短伤于劲硬所要优柔出锋湏长择毫湏细管不在大副切湏齐副齐则波掣有冯管小则运动省力毛细则点画无失锋长则洪润自由此帖论笔之妙颇尽故稡书之 

澄泥砚 

绛县澄泥砚缝绢袋置汾水中踰年而设取则泥沙之妙者巳入袋矣陶以为砚水不涸 

方城砚 

方城砚出方城县葛仙公岩内石如玉莹如鉴光着墨如澄泥发黑生光如漆如油有艳不渗岁久不乏常如新成 

论诗画 

东坡先生诗曰论画以形似见与儿童邻作诗必此诗定知非诗人此言画贵神诗贵韵也然其言有偏非至论也晁以道和公诗云画写物外形要物形不改诗传画外意贵有画中态其论始为定盖欲以补坡公之未备也 

画家四祖 

画家以顾陆张吴为四祖顾长康陆探微张僧繇吴道玄也余以为失评矣当以顾陆张展为四祖展展子虔也画家之顾陆张展如诗家之曹刘沈谢阎立本则画家之李白吴道玄则杜甫也必精于绘事品藻者可以语此 

画家三霭 

沙门元霭蜀中人写真染色以一小石研磨取色盖覆肉色之上后遂如真又有李霭之居金波亭号金波处士又有王霭谓画师三霭 

汉画 

王应麟云曾子固跋西狭颂谓所画龙鹿承露人嘉禾连理之木汉画始见于今邵公济谓汉李翕王稚子高贯辺墓碑刻山林人物乃知顾恺之陆探微宗处士辈尚有其遗法至吴道玄绝艺入神始用巧思而古意稍减矣今于盘洲所集隶图见之慎又按王象之舆地纪胜碑目载夔州临江市丁房双阙高二丈余上为层观飞檐车马人物又刻双扉其一篚微启有美人出半面而立巧妙动人又云阳县汉处士金延广母子碑初无文字但有人物汉画之在碑刻者不止如应麟所云而巳 

周昉画 

东坡诗书生老眼省见稀画图但怪膳昉肥画谱亦言周昉画美人多肥盖当时宫禁贵戚所尚予谓不然楚辞云豊肉微骨调以娱又云豊肉微骨体便娟便是留住丽之谱与画工也盖肉不豊是一生色髑髅肉豊而骨不微一田家新妇耳 

曹吴 

北齐曹仲达画人物衣服紧窄唐吴道子画衣服飘举时人语曰吴带当风曹衣出水 

张僧繇 

刘子玄曰张僧繇画羣公祖二疏图而丘士有着芒屩者阎立本画昭君图妇女大着帷帽者夫芒屩出于水乡非京华所有帷帽起于隋代非汉宫所作以此言之画非慱古之士亦不能作也 

又 吴道子始见张僧繇画曰浪得名耳巳而坐卧其下三日不能去庾翼初不服逸少有家鸡野鹜之论后乃以为伯英再生盖绝艺必审观而后论定也 

杜诗入画 

杜诗花远重重树云轻处处山画本可作 

桃源图 

唐人画桃源图极为工妙舒元舆作记云烟岚草木如带香气熟视详玩自觉骨戞青玊身入镜中韩退之亦有桃源图盖题此画也予及见元人临本 

拂林图 

宣和画谱中拂林图或作佛林又作拂菻不知所谓后考杜环经行记拂林在苫国西一名犁靬其人颜色白妇人皆服珠锦善织络琉璃妙天下菻音力甚切董北苑画跋云拂林图自唐有之其人类中国妇人皆衣胡绫绀文杂锦戴金花步摇缀以木难青珠卢肇双柘枝舞赋云拂菻妖姿西河别部盖如唐人之胡旋女元末之天魔队耳 

山林穷四和 

山林穷四和香以荔枝壳甘蔗滓干栢叶黄连和焚又或加松枣核梨皆妙 

画似真真似画 

慎少时先太师与瑞虹龙崖二叔父看画因问二叔父曰景之美者人曰似画画之佳者人曰似真孰为正慎对曰元微之有诗云颠倒世人心纷纷乏公是真赏画不成画赏真相似丹青各所尚工拙何足恃求此妄中情哀哉子华子龙崖曰诗亦未见佳 慎尔可试作之遂呈稿曰会心山水真如画巧手丹青画似真梦觉难分列御寇影形相赠晋诗人二叔父喜曰只此四句大胜前人近病中追忆往事记而笔之秪二三首【弘治己未升庵时年十二】 

印色 

印色古方用草麻油或用煎粣油皆未为佳近传用川山甲油取其不渗试之良妙 

正色间色 

