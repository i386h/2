<!-- { "loadSidebar": true } -->
　　吾友彭彦实闻其伯父东轩先生之讣命予为之哀辞予于先生无一日之雅哀从何生哉昔程伊川状明道之行谓识与不识者莫不哀伤夫识者哀之固也不识者哀之何哉噫其必有不面而神交非情而义感而出于声音容貌之外者矣故不辞而为之词词曰维少防之垂光兮于吉之野有美一人兮隠居其下葆醇熈兮服儒雅环里之人兮薫德以化德不形兮知我寡山椒水湄兮以游以冶水可钓兮田可稼溯风流兮心独写宜夀考兮介纯嘏羌胡为兮天不假生教于乡兮没祭于社嗟若人之虽亡兮中有存者
　　大司冦刘公哀辞
　　天顺二年十二月十五日刑部尚书万安刘公薨于京师里第天子震悼下自公卿大夫士庶人闻者叹息吊者尽哀如丧其私亲然呜呼公之所以得此于人人者岂无其故哉公濬殿试读巻官也公毎与人言及濬恒见惜之固不敢谓公为知已然已不敢谓非已知也方公在位时濬未尝一造门下及公以疾得告方一造拜而公已不能起矣呜呼惜哉虽然濬之所以不亟拜谒者非简公也不敢以众人待公也则于公之薨也又安敢以众人哀公者哀公哉于是乎形诸辞以声吾哀辞曰天之生公兮非为刘宗帝之用公兮非以华公之躬丰年而豫储峙兮以待荒凶陆居而具舟楫兮以备涛风朝有正人兮孰敢喻我以发防国有仁贤兮孰敢谓其虚空众喁喁以徯望兮方眷注之日隆何一疾之弗起兮溘物化以长终天之意竟不可知兮羌欲问之而无从呜呼哀哉我之哭公兮非止为公
　　祭文
　　祭大司马王公文
　　国家养士百年于兹振衰举坠思报者谁惟公生于边方超出等夷谓古人之言必可用谓今世之事皆当为名一登乎天府身即许于皇家尽吾臣节遑恤其他己巳之变事势嶪嶪元凶余党尚相纠结义切于衷刄不在手手捽其髪啮之以口激发人心危而再安自此公名布满人寰骎骎进用所至着迹门庭之冦一挥而斥经营四方于东于西勦顽踣凶止流饱饥谗人防极翩翩缉缉乗机报怨落穽下石天道昭昭事久终定起公于废付以兵柄公奋其庸坐运庙筹首令岭表安如中州振举宏纲塞絶僣令突未及黔遽尔告病西归故乡岂躭闲适身居于家心县于国呜呼居庙堂之近则忧其民处江湖之逺则忧其君走尝即是以赞公真高平公后畴克继之惟公有之是以似之久辱公知曷以为报尚竭心思纪公神道寓此香帛数十里程侑以斯文以表平生尚飨
　　祭李学士文
　　呜呼世所谓贵贵莫如三公公居师保位重望崇世所谓富富莫如万钟公品第一禄厚秩穹名扬四海心结九重一世之人孰能逾公得君如此其久委任如彼其隆天下方待其膏泽百世共仰其威风胡木氷之是变忽楹梦之兆凶一疾弗起俄然告终讣闻中外孰不怨恫某等幸居禁近每亲德容赖扶持之有自咸涕泪之无从薄陈巵酒用表哀悰
　　祭西昌萧先生文
　　于惟先生一世令则出处关世道之升降言论示学者以标的其在太学也示教以身爱人以德文不取竒学必先识其在内阁也代言必醇秉笔必直言不茍同事多禆益民方荷其隂受之赐士多赖其提拔之力胡奸人之诋诬乃无事而生隙仁贤尽为之扫除气势亦随之萧索或伏欧刀之惨或受边塞之谪幸其善念不至于尽亡犹俾先生全归于乡宅呜呼彼独何心肆行胷臆贪天之功空人之国嗟所得之防何流恶声于无极天有时而终定人至灵而难惑天日一旦开明暧昧于焉昭晰乾元奋独断之刚雷雨霈作解之泽仆者以起疑者以释虽先生之身不幸溘然先逝而先生之心则既坦然明白呜呼一自先生正容易箦士气日沦于卑卑事势日阽乎岌岌讲经者穿穴出于大道之旁摛辞者雕刻坏其本然之质道德分裂鬼怪百出是则先生之出处存亡关乎世道之盈虚升降之消息念惟小子生于遐僻一经品题遂尔超轶念诲言之如昨缅仪刑而不忒心常切于几筵迹久拘于仕籍期以归省道经贵邑具一瓣之心香洒两行之清泣曩守制以南还拘于礼而未克兹免丧而北上谨陈辞而寓戚望佳城而致奠报殊知于万一伏惟尚飨
　　祭韩都御史文
　　呜呼自古及今人才之生曰德曰才为贤为能位皆随时而可致望非积久而不成所谓望者必由嵗月之积累夫岂旦夕之经营良以国家用之而屡着其效逺近闻之而皆识其名如久旱之雨人望之而知其为泽如积隂之星人见之而知其必晴其处也如在山之虎豹其出也如逐雀之鹯鹰用之固足以成天下之事不用亦足以系逺近之情泛观一世斯人无防公其庶乎今又已矣公年弱冠即振风纪仅及立年遽总宪体首按江西令行禁止如霜之严如风之靡再殿岭南民安盗弭如防斯遏如水既泚禁革之政在江人口耳保障之惠沦广人肌髓闻之者胆慑见之者气馁轰轰然于一世之依阿昭昭乎于众人之谲诡以此致誉亦以此致毁喜固以此怒亦以此呜呼自古圣贤亦或如此人之小人天之君子天乎天乎盍缓公死才之生也固不易哉望之成也尤为难尔已而已而九原莫起更防何年有此英伟呜呼哀哉哀哀何已哀虽众同痛实切已因令子归缄辞千里英英之灵庶其鉴只尚飨
　　祭邢都御史文
　　惟兄与我同生海外俱以文科北来出仕聨登朝籍益敦乡契同于一月之间并命超陞显位兄为都宪我为学士大驰朝野之声増重乡邦之气兄先我仕亦先我退家居十有二年得遂归老之计忆惟癸巳之别至今仅及十嵗前年之秋兄以书寄他无所言属以后事岂意去秋讣音忽至肯凭无鬼之论负我故人之意因兄所笔序以为志更为徴之显者庶其永传于世于戏瀛渤之间琼崖之地山川清淑物类华丽防千万年秀气始萃生我与兄盖亦无愧兄今已矣我独后逝既不能执绋以送又不克倾觞而酹举首天南望风洒泪缄词万里命子代祭曰神交以心通谅死生之靡异呜呼哀哉尚飨
　　祭周廷参编修文
　　嗟嗟廷参谓君不夀耶则已年逾四旬方之顔子固为过矣谓君不贵耶则官居七品方之王令固为多矣所可恨者七旬之父垂老六尺之孤尚稚学已优而未得可行之位以济时道已明而未成一家之言以传世善人命薄从古则然彼哉何修富贵长年岂见徳于人者顾得罪于上天天道茫昧无从质焉嗟嗟廷参天也奈何考其平生乐少苦多雕肝镂肠以为文章特施之于风云花草未见用于清庙明堂矩行规步以端操履特称之于亲旧僚友未见知于秉钧当扆呜呼士之不遇乃士之常今虽未达后尚可望惟未下夀而遽死在善人则深为可伤然反于心茍无愧则命虽短而若长百嵗亦死何以较量某生岭南君居浙西均擢乡魁均游虎闱继入翰林又为僚友毎闻君言如饮醇酒观君之持守庄重歩履舒徐恒私心之窃念是皆夀考之符岂意以游言之故遂饮恨以长殂呜呼哀哉嗟嗟廷参何至于斯天耶人耶尚忍言之河氷既解旅榇载归临行致奠声吞涕垂尚飨
　　祭吏部侍郎杨公文
　　呜呼先生人中之凤文中之虎其人则今其道则古一家之父子兄弟济美聨芳一世之经学文名蜚声独歩屡防金匮之书専掌玉堂之署擢贰天官之卿兼处宫端之副于德可谓不孤所志允为无负所惜者泽未洽于黔黎恩将推于祖父前朝之史垂成当宁之眷方注胡一疾而不起动四逺之哀慕丧我良朋居然寡助幸而后死行将归去率僚属以酹一觞表平生之衷愫尚飨
　　祭姚江戚编修文湍墓文
　　呜呼文湍刚劲之资豪放之气高谊激切直上薄于云天巨眼空濶毎下视夫尘世凡众人之嗜好不足以动其心举一世之交游少足以当其意于人之恶虽若不容于人之善未尝有忌时发惊筵之辨臧否罔不称情间有骂座之狂毁誉皆有所试醉言无异于醒面质不违于背有愤世嫉邪之心有勇往敢为之志呜呼文湍之为人殆古所谓阳必刚刚则必明而异夫隂必柔柔则必晦者耶仆也于君若有夙契特于众人之中许以断金之利始落落而难合终偲偲以交励奈何用之不尽期而未遂命与心违中道而逝老我后死余二十禩孰知防漠之魂犹有旧交之谊老妻北来舟次江澨梦中彷佛如见报以风涛将至预告以期使知回避既而果如所言幸免颠踬呜呼文湍人传君之为神涖胥涛而享祀即今所至而徴之无乃兼司夫江湖之事原其神之所以有灵政由其心之无愧气之聚也既落落其不凡气之散也尚昭昭乎不昧其生也不尽用于明时其死也乃见录于上帝呜呼文湍友道之废也久矣曰友曰朋如兄如弟指金石以为期刑鸡犬而设誓腰首稍殊情态顿异云泥隔则易交势位轧则相忌对面如九疑之峰跬步有千丈之势火炎炎于显盛之时氷清清于困穷之际把臂才解遇诸途遽转面而过宿酲未醒逾其阈即滕口以刺过门不入室又为操戈之举落穽不援手忍施下石之计亲其身也遑防况伉俪乎生为人也尚然况下世乎文湍始终无二心生死同一致不忝为聪明正直之神真可谓英迈杰特之士缅想旧游稠人广会一饮百十钟挥毫数千字故即平生之素好用答故人之隂惠诗以写不尽之情酒以侑有从之泪具别纸以焚化就宿草而浇酹伏惟英魂如在来鉴于是不鄙人世之凡言特歆御醒之醇味呜呼痛哉尚飨
　　祭袁秉中太守文
　　呜呼袁兄不相见者逾二十年爱而莫亲中心悬悬意其后防犹或可冀岂期一朝溘焉长逝自兹以往再无见时念我年之亦老尚地下之是期念惟戊辰之春始见兄于京师一见之顷即如素知亶心期之妙契恒跬步以追随幸而同官于朝朝夕相与期白首以周旋日聨翩乎朝着既而兄出守梧我送以赋谓不久而遄归庶全交于末路岂知暂别之年即是永诀之日追想平生音容如昔每过游从之地輙兴思想之心念念不已恋恋至今爰因哭兄之死遂尔惜兄之生有才而不尽用有志而不尽行彼哉为卿为相夫岂尽其才能兄仅终于四品専守乎一城况晚年之遘疾乃昏迷于物情呜呼尚忍言哉言之何及挥泪写词中心于邑缄辞万里表我交执哀哉袁兄尚飨
　　祭先兄文
　　嗟我与兄少年失怙赖祖鞠育未防亦故母氏寡居门户单薄世情浇漓生理萧索宗祀所系在我二人如鸟两翼如车两轮相依以成缺一不可我不可无兄亦如兄之不可无我我出而仕兄守以居内外相资彼此相须母老而病赖兄侍奉无内顾忧得以效用兄营家业弟显祖宗基构日固地望益崇母也云亡我归自京不见我母幸哉有兄别防二十载始复相见同处四年又复分散惟我兄弟同心协力余四十年始有今日方期挂冠同乐晚嵗不意讣音倐然而至病不侍药卒不拊棺兄弟永别何无一言闻临终时亟呼我子意欲有言嘱付于弟口不能言意已可知我心黙喻敢不遵依年近六十亦不为天所可恨者子侄俱小九原之下见祖与考为道汝弟不负所教昔与兄期早归故里今兄既逝弟归何倚勉尽职业未即云归惟子与侄成立是期兄弟二人一气分形死者非死生者非生人孰不死有后有先异时地下期无腼顔呜呼我祖我父世惟一身至我兄弟乃有二人今侄与子又加以倍宗祀有承身后有继兄虽亡矣有存者焉彼哉负我付之苍天弟身絷此心已逺驰缄辞万里以写悲思南望长号肠裂胷摧哀哉痛哉再无见期尚飨
　　祭妻弟金鼎文
