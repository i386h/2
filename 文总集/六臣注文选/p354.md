<!-- { "loadSidebar": true } -->
　　臣固言永平十七年臣与贾逵傅毅杜矩展隆郗【五臣本作郤】萌等召诣云龙门【善曰范后汉书曰贾逵字景伯为侍中七畧曰尚书郎北海展隆然七略之作虽在哀平之际展隆夀或至永平之中　翰曰谓帝召固等六人诣此门】小黄门赵宣【向曰小黄门宦者】持秦始皇帝本纪问臣等曰太史迁下赞语中寜有非邪【铣曰天子令问固等云太史司马迁賛始皇语中何处有非也寜犹何也】臣等对曰【善本无等字曰字】此赞贾谊过秦篇【向曰司马迁秦始皇賛中全述贾谊此篇以明秦亊】言【善本作云】向使子婴有庸主之才仅得中佐【翰曰仅劣也言若劣得中庸之人以为辅佐秦亦未灭谓是时无贤佐】秦之社稷未宜絶也此言非是【翰曰固对此賛以过秦篇为非是也】即召臣入问本闻此论非邪将见问意开寤耶【五臣本无将见问意开寤耶七字】臣具对素闻知状【铣曰既有此对天子召入更问之固终奏闻此论为非也固又具对本所闻知是非之状于帝矣素本也】诏因曰司马迁著书成一家言扬名后世【善曰司马迁书曰通古今之变成一家之言孝经曰扬名于后世】至以身陷刑之故反微文刺讥贬损当世非谊士也【良曰帝言司马迁以陷刑故乃反微其文讥刺朝廷贬损汉世非义士也】司马相如洿行无节【济曰谓私于卓氏女】但有浮华之词不周于用【向曰周备也】至于疾病而遗忠【翰曰谓将死之时述天子之徳遗其忠迹而死】主上求取其书竟得颂述功徳言封禅事忠臣效也至是贤迁逺矣【铣曰言相如以此贤于迁相去逺也】臣固常伏刻诵圣论昭明好恶不遗细微【善本作微细】縁事断谊动有规矩虽仲尼之因史见意亦无以加【良曰刻治也圣论云司马迁非义士之论也因史见意谓修春秋褒贬之事】臣固被学最旧受恩浸深诚思毕力竭情昊天罔极【翰曰被学谓为学官也最旧言久也浸深极深也毕尽也言报天子之恩如天之无极】臣固顿首【善本又有顿首二字】伏惟相如封禅靡而不典扬雄美新典而无【善本作亡】实【向曰惟思靡美也】然皆游扬后世垂为旧式臣固才朽不及前人葢咏云门者难为音观随和者难为珍【自才朽不及前人至观随和者难为珍五臣本无此一段】不胜区区窃作典引一篇虽不足雍容明盛万分之一【济曰雍容美也言不足以言天子美明之盛徳所冀万分而得其一分也】犹乐【善本无乐】啓发愤懑【善本作满】觉悟童【铣曰乐谓乐为其事也】光扬大汉轶声前代【五臣本作世　良曰轶过也言光扬大汉之美过声于前世圣帝明王也】然后退入沟壑死而不朽臣固愚戆顿首顿首曰太极之元两仪始分烟烟【因】煴煴【于云反　蔡邕曰易太极是生两仪烟烟煴煴隂阳和一相扶貌也　翰曰太极混沌气之初也元始也两仪天地也烟煴天地之气】有沈而奥有浮而清【蔡邕曰奥浊也言两仪始分之时其气和同沈而浊者为地浮而清者为天　善同邕注向曰奥深也言混沌气有重浊而沉深为地有浮轻而清为天也】沈浮交错庶类混成
