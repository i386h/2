<!-- { "loadSidebar": true } -->
　　杜工部和裴迪登州东亭送客逢早梅相忆见寄诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云园标节序惊时最是梅衔霜当路发映雪凝寒开枝横却月观花绕淩风台应知早飘落故逐上春来杜公以裴迪逢早梅而作诗故用何逊比之又以却月淩风皆扬州台观名耳所谓东阁官梅者乃新津之地也非扬州有东阁也宋世有妄人假东坡名作杜诗注一卷刻之一时争尚杜诗而坡公名重天下人争传之而不知其伪也其注此诗云逊作扬州法曹廨舍有梅一株逊吟咏其下后居洛思之因请再任及抵扬州梅花盛开相对彷徨终日按何逊未尝为扬州法曹是时南北分裂逊为梁臣何得后居洛阳洛阳乃魏地也既居魏何得又请再任请于梁乎请于魏乎其説之脱空无稽如此畧晓史册者知其伪矣近日邵文庄贤乃手抄其注入杜诗七言律刻行岂不误后学耶伪苏注之谬宋世洪容齐严沧浪刘湏溪父子马端临经籍考皆力辨其谬而文章钜公如邵文庄者乃独信之亦尺有所短也○伪苏注中如谓不分桃花红胜锦为李夫人之语十年厌见旌旗红为四皓语皆架空妄説如盲人风汉之言然犹借古人名也又谓碧山学士为梁章褒又昏黒应须到上头为隋常琮语并人名亦杜撰之又妄撰景差五言律一联尤可笑苏李始有五言古诗而楚襄王时乃有五言律乎其人信白丁也而读者不之悟其柰之何
　　挼绳缚凉州
　　西凉李暠平北凉问梁中庸曰我何如索嗣中庸曰未可量也暠曰嗣若敌我我何能于千里外挼长绳绞其颈耶中庸曰智有短长命有成败若以身死为负计行为胜公孙瓒岂贤于刘虞耶唐诗请缨下南越挼绳缚凉州正用此事
　　莲子随他去
　　北齐时童謡云千金买药园中有芙蓉树破家不分明莲子随他去予尝有诗云偃月堂空罢舞尘靖安坊冷怨佳人芙蓉莲子随他去不及当年石季伦葢用此事
　　乳酒
　　孝经纬曰酒者乳也梁张率对酒诗如花良可贵似乳更堪珍杜子美诗山城乳酒下青云本此
　　魏武帝父子不惑仙术
　　魏武帝乐府精列篇云造化之陶物莫不有终期圣贤不能免何为怀此忧愿螭龙之驾思想昆仑居见欺于迂怪志意在蓬莱周孔圣徂落防稽以坟丘陶陶谁能度君子以弗忧魏文帝折杨柳歌云彭祖称七百悠悠安可原老聃适西戎于今竟不还王侨假虚辞赤松乘空言达人识真伪愚夫好妄传追念往古事愦愦千万端百家多迂怪圣道我所观二诗不信仙术辟其怪诞诚知道守正之言也曹孟徳之卓识比之后来唐之诸君服金丹渇燥而死者岂不天壤哉曹子建辨道论亦言左慈辈之妄其父子相传家教如此今之儒者岂不愧之哉
　　洞宫
　　仙传燕昭王得洞光之珠以饰宫王母三降其地名曰洞宫刘沧有宿洞宫诗沐发清斋宿洞宫又唐人称道院曰洞宫杨巨源诗洞宫曽向龙边宿云径应从鸟外还
　　挚虞论诗赋四过
　　假象太过则与类相逺命辞过壮则与事相违辨言过理则与义相失丽靡过美则与情相悖
　　无名氏六言诗【或云李季章作】
　　蒋凝赋止四韵邠老诗无全章丫头花钿满面不及徐妃半糚
　　海鱼空鸟
　　大海从鱼跃长空任鸟飞唐荆州陟屺寺僧览诗也朱文公尝书之且跋之曰大丈夫处世不可无此气象葢亦取之览斋壁有张璪画松符载赞之卫象诗之览悉加垩焉曰无事疥吾壁也异哉此髠奴能知鱼鸟任其飞跃又何必介意于三才子之笔乎
　　止观之义
　　杜诗白首重闻止观经佛经云止能舍乐观能离苦又云止能脩心能断贪爱观能脩慧能断无明止如定而后能静观则虑而后能得也
　　晚唐絶倡
　　许浑莲塘诗为忆莲塘秉烛逰叶残花败尚维舟烟开翠扇清风晓水泛红衣白露秋神女暂来云易散仙娥终去月难留空懐逺道难持赠醉倚西阑尽日愁此为许丁夘集中第一诗而选者不之取也他如韦庄昔年曽向五陵逰一首罗隠梅花吴王醉处十余里一首李郢上裴晋公四朝忧国髩成丝一首皆晚唐之絶倡可与盛唐峥嵘惟具眼者知之
　　六朝七言律其体不纯
　　蝶黄花紫燕相追杨低柳合路尘飞已见垂钩挂緑树诚知淇水沾罗衣两童夹车问不己五马城南犹未归莺啼春欲驶无为空掩扉【右梁简文春情曲后二句又作五言也】
　　长安城中秋夜长佳人锦石捣流黄香杵珉砧知近逺传声逓响何凄凉七夕长河烂中秋明月光蠮螉塞边絶鴈鸳鸯楼上望天狼【右后魏温子升衣第五六句又作五言】
　　文防玳瑁影婵娟香帷翡翠出神仙促柱防唇莺欲语调系爪鴈相连秦声本自杨家解吴歈那知谢傅怜只愁芳夜促兰膏无那煎【右陈后主听筝后二句五言】
　　旧知山里絶氛埃登髙日暮心悠哉子平一去何时返仲叔长逰遂不来幽兰独夜清琴曲桂树凌云浊酒杯槁项同枯木丹心等死【右隋王无功北山后二句五言】
　　东丹王千角鹿圗
　　辽太祖按巴坚二子长曰乌裕【辽史名倍】次曰耀库济【后改名徳光】唐明宗天成元年丙戌辽主灭渤海【渤海北海之地今哈宻扶余也中国之沧州景州名渤海者葢侨称以张休盛】改为东丹国以倍为东丹王其后舒噜后立次子徳光东丹王曰我其危哉不如适他国以成泰伯之名遂立石海上刻诗曰小山压大山大山全无力羞见故乡人从此投外国遂越海归中国唐明宗长兴六年也明宗赐予甚厚赐姓李名赞华以庄宗妃夏氏妻之拜懐化军节度使东丹王有文才博古今其泛海归华载书数千巻尤好画世传东丹王千角鹿圗李伯时临之董北苑有跋宣和画谱列其目焉【东丹王事见辽志及宣和画谱董逌画跋陈桱通鉴续编梓之以便览考】
　　虞世南织锦曲
　　寒闺织素锦含怨敛双蛾综新交缕澁经脆断丝多衣香逐举袖钏动应鸣梭还恐裁缝罢无信往交河此虞世南织锦曲也分明是一幅织锦圗综音纵经音迳非深知织作者不知此二句之妙
　　王筠咏邉衣
　　王筠咏征妇裁衣行路难其略云裲裆双心共一抹衵腹两邉作八撮带虽安不忍缝开孔才穿犹未达胸前却月两相连本照君心不照天数句叙裁衣曲折纎微如出缝妇之口诗至此可谓细宻矣
　　甄后塘上行
　　蒲生我池中緑叶何离离岂无蒹葭艾与君生别离念君去我时独愁常苦悲想见君颜色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯倍恩常苦枯蹶船常苦没教君安息定慎莫致仓卒与君一别离何时复相对出亦复苦愁入亦复苦愁邉地多悲风树木何飕飕从君致独乐延年夀千秋○此诗乐府亦载而详畧不同然词义之善无如此録之完美故书于此蹶常苦没黄河中行舟常有此患俗云着浅説文艐着沙不行也尚书大传云三艐国名亦在黄河侧甄后此句正北方之语特表出之○甄后中山无极人为魏文帝后其后为郭嫔谮赐死临终作此诗魏明帝初为王时纳虞氏为妃及即位毛氏有宠而黜虞氏卞太后慰勉之虞氏曰曹氏自好立贱未有能以令终殆必由此亡国矣其后郭夫人有宠毛后爱弛亦赐死魏之两世家法如此虞氏亡国之言良是诗可以观不独三百篇也○元人传竒以明帝为跳槽俗语本此
　　柳花香
　　李太白诗风吹柳花满店香温庭筠咏柳诗香随静婉歌尘起影伴娇娆舞袖垂传竒诗莫唱踏春阳令人离肠结郎行久不归柳自飘香雪其实柳花亦有微香诗人之言非诬也
　　香云香雨
　　雨未尝有香也而李贺诗依微香雨青氛氲元微之诗雨香云淡觉微和云未尝有香而卢象诗云云气香流水
　　咏王安石
　　刘文靖公【因】书事絶句云当年一线魏瓠穿直到横流破国年草满金陵谁种下天津桥上听啼鹃宋子虚咏王安石亦云投老归耕白下田青苗犹未罢民钱半山春色多桃李无柰花飞怨杜鹃二诗皆言宋祚之亡由于安石而含蓄不露可谓诗史矣
　　宋子虚咏史
　　宋子虚咏史凡三百余首其佳者如咏甘罗云函谷关中富列侯黄童亦僭上卿谋当年园绮犹年少甘隠商山到白头咏緑珠云红粉捐躯为主家明珠一斛委泥沙年年金谷园中燕衔取香泥葬落花咏张果云沧溟几度见扬尘曽醉尧家丙子春近日喜无天使至蹇驴留得载闲身徐佐卿化鹤云化作辽东羽翼囘适逢沙苑猎开宁知万里青城客直待他年箭主来咏陆贽云诏下山东感泣来谪归门巷锁苍苔奉天以后谁持笔不用当时陆九才咏宋宫人王婉容云贞烈那堪黠敌求玉颜甘没塞垣秋孤坟若是隣青冢地下昭君见亦羞王婉容随徽钦北去尼雅满见之求为子妇婉容自刎车中邉人葬之道旁可谓英烈矣
　　含笑花谜
　　施宜生含笑花诗百步清香透玉肌满堂皓齿转明眉褰帷跛客相迎处射雉春风得意时
　　宋人絶句
　　宋诗信不及唐然其中岂无可匹休者在选者之眼力耳如苏舜钦吴江诗月从洞庭来光映寒湖凸四顾无纎尘鱼跃明镜裂王半山雨诗云山中十日雨雨晴门始开坐看苍苔纹欲上人衣来孔文仲早行云客行谓已旦出视见落月瘦马入荒陂霜花重如雪崔鶠春日云落日不可尽丹林紫谷开明明逺色里歴歴暝鸦囘冦平仲南浦云春风入垂杨烟波涨南浦落日动离魂江花泣微雨郭功甫水车岭云千丈水车岭悬空九疉屏北风来不断六月亦生氷苏子由中秋夕云巧转上人衣徐行度楼角河汉冷无云冥冥独飞鹊旅行云猿狖号枯木鱼龙泣夜潭行人已天北思妇隔江南朱文公雨诗云孤灯耿寒焰照此一窻幽卧听檐前雨浪浪殊未休张南轩题南城云坡头望西山秋意已如许云影度江来霏霏半空雨东渚云团团陵风桂宛在水之东月色穿林影却下碧波中丽泽云长吟伐木诗停立以望子日暮飞鸟归门前长春水西屿云系舟西岸邉幅巾自来去岛屿花木深蝉鸣不知处采菱舟云散防下舸亭水清鱼可数却上采菱舟乘风过南浦数诗有王维辋川遗意谁谓宋无诗乎
　　絶句四句皆对
　　絶句四句皆对杜工部两个黄鹂一首是也然不相连属即是律中四句也唐絶万首惟韦苏州踏阁攀林恨不同及刘长卿寂寂莺啼杏园二首絶妙葢字句虽对而意则一贯也其余如李峤送司马承祯还山云蓬阁桃源两地分人间海上不相闻一朝琴里悲黄鹤何日山头望白云柳中庸征人怨云嵗嵗金河复玉关朝朝马防与刀镮三春白雪归青冢万里黄河绕黒山周朴邉塞曲云一队风来一队沙有人行处没人家黄河九曲氷先合紫塞一春不见花亦其次也
　　王建宫词
　　王建宫词一百首至宋南渡后失去七首好事者妄取唐人絶句补入之泪尽罗巾梦不成白乐天诗也鸳鸯瓦上忽然声花蕋夫人诗也寳帐平明金殿开王少伯诗也日晚长秋外报又日映西陵松栢枝二首乃乐府铜雀台诗也银烛秋光冷画屏及闲吹玉殿昭华管二首杜牧之诗也余在滇南见一古本七首特全今録于左
　　忽地金舆向月陂内人接着便相随却回龙武军前过当殿教看卧鸭儿【唐著作佐郎崔令钦教坊记云左右两教坊左多善歌右多工舞外有水泊俗号月陂形如偃月也又云妓女入宜春苑谓之内人亦曰前头人言常在驾前也其家在教坊四季给米得幸者谓之十家】
　　画作天河刻作牛玉梭金镊采桥头每年宫女穿针夜勅赐新恩乞巧楼
　　春来嬾困不梳头嬾逐君王苑北逰暂向玉阶花上立簸钱赢得两三筹
