<!-- { "loadSidebar": true } -->
　　象彼仲冬节十四句本居大易性情十四句之后是魏公临了丁宁后生语而俞本升居于仲尼赞鸿蒙二十四句之后姑就其意而论之如以为仲冬子半草木尽落人君闭关静养微阳天道至此而极其收敛玄幽虗寂日月至此而合壁躔度匡廓消亡有似于上文内甲所云之坤乙三十日东方丧其明四者合三十阳气索灭藏如此则犹之可也如反取上文之七八九六之四数以为下文别序斯四象之四象则不通矣盖上之所列日魄止是八日在丁方之时有兑之象其七日九日六日则未闻其属何卦为何象也如是则所云象者止于八日之兑谓之一象可也何以谓之四象耶如以为此三也七也九也即无卦象然自月魄逐霄而视之皆象也则一月三十日中皆是象矣又何以止曰四象也又借曰魏公文多谬说彼持假七八九六之数以合三十日正欲以明月尽之晦日为坤体则特举此三十之为晦有何要义又何以晓后生之肓耶况上文二十四句历列八卦之体以凖月魄盈亏之象至坤卦而了矣故紧紧接过八卦布列曜运移不失中元精眇难觌推度效符证居则观其象凖拟其形容则谓之八象可也谓之四象又可乎盖缘魏公以参同一书其在上中下三篇散布甚矣故作圆三五章以结之然犹以为属敷陈泛滥也而于微妙纤细处尚有缺略之弊而终属于彷佛也故谓之曰未纯一曰未备曰遗脱曰不幽深曰不相钩援也故复作五相类图以约之正以纯一其敷陈满其纤微补塞其遗脱润色其幽深而钩援以相逮之其旨意始齐一而不悖故曰大易之性情尽矣夫易者日月也日月者坎离也性情者坎离入而为情出而为性也坎水有金离火有水而土各具焉又非五行之相类而何哉故下文句正在根株不失其素此正专指五相类而言也正在根株言尽去其言语文字之枝叶也不失其素素者太素之素也即虗无也言后生之用功正在虗无安静也虗无安静则大易之性情凖矣黄老之御御此者也炉火之据据此者也一也而无有二道也然其象云何耶乃象彼仲冬之节子半之候草木尽雕落也人君深潜藏也天道至玄寂也日月正撢持而匡廓消亡也此守黑之妙至静至默之道也而不知者顾譊譊于言语文字之间则反自败伤矣岂魏公约而为图之意旨哉故曰谬误失事序言还自败伤别序斯四象以晓后生盲者此也故观于象彼仲冬之象字而下文之四象可知矣下文举四象而先系一象字于首句此即魏公之自注也虽然下文四者之象乃无象之象也篇终矣不得巳而形容之以丁宁学者恐其求之于枝叶花果差毫厘而谬千里也若俞本之升次此章使居于魏公徐注敷陈卦象月魄之后乃正值其平铺漫序律历之简也何暇辄及丁宁后生以梗断其文脉如此乎即有丁宁其辞气亦宜随章不迫如所谓居则观其象等如所谓可不慎乎等是也不应曰别序又曰晓后生盲如此乎其谆切也至若某以圆三五章而意则相承总是一章又以法象章之乱辞为是注圆三五章者盖亦有说缘魏公书三篇其下篇六章一向散说炉火而却以圆三五一篇结之故亦自不得外鼎器炉火而别设一种物象以形容也于是徐注以乱辞印之自升熬于甑山至淡泊而相守并是鼎器炉火事也魏公下篇之说炉火一向以五行配合但亦病于散见耳故至五相类则用图而合于一处于是徐注之乱辞印之自青龙□□六至三五并危一都集归一所并是五行合于□处事也至于其中所云日数取甫则即圆三五章中之节候先白后黄则即圆三五章中之火白芽黄至于反复研悟等语亦即圆三五章中寻审谛思等语也其章章如是细以篇目相俟则徐注之法象章非徐注一书之乱辞而何哉魏公之圆三五篇非魏公一书之乱辞而何哉不然则圆三五章语即法象章语法象章语即圆三五章语魏公亦床上迭床屋下驾屋甚矣如此则惟昔圣贤一章非注吾不敢虗说一叚而何注哉盖怀玄抱眞至变形而仙本魏公之成功而忧闵后生至志士家贫本魏公之成书而言吾甚伤之至末乃徐从事本自巳之注此书而言而其尤可证者则随旁风采指画古文数句为印吾不敢虗说至对谈吐所谋数句智者审思用意观焉是印学者加勉力数句是也其中少似碍者则以徐魏同时何至称为惟昔之圣贤耶而不知当时两人一作一述并隐巳名故徐目魏以惟昔亦少神其说耳后之注书而往往托于古者皆是也由斯以谈诸篇之次某岂敢草率而附会之哉不特此也凡魏□诸篇徐未尝不逐篇印□注之不特肯綮处为然也即诸训戒后生赞扬前□亦悉印注但有详略颠倒互见互隐之不同或以□字而槩印一篇槩印数句或以数句而解一字解□句或注在后而反印经之前或注在前而反印经之后但在人提摘操纵而互观之耳某之与诸注家同异大略如是而于杜氏尤水火之甚盖他注虽谬尚未坏经也杜氏虽不着经然以四字为魏经五字为徐注惟有甚坏经耳其它一无所藉也胡粉章始终相因之同类以铅汞砂银喻之是直指五行之同类也又曰杂性不同类安肯合体居是反说以明五行之同类也而徐注有白子五行始三物一家都归戊巳是亦直指五行之同类也又曰药物非种名类不同是亦反说以明五行之同类也其最后又曰同类易施功非种难为巧而其上文则又先列以五行是又直指五行之同类也由是而知五行者五相类也丹之成否莫要于此舍此更无可诀而傅者魏公以诸篇散见颇属遗脱故既作乱辞而复图以更约之所谓正在根株也而杜氏以三道为相类夫所谓三道特言书篇之名目耳何要事也而魏公乃补其遗脱特作此三相类耶夫御政之政火候也养性者正御政之政也伏食者火候之凖而成功者也一事也不可以谓之类况得而谓之相类耶若夫金木水火土其在人身乃心肝脾肺肾也当其始时一寸水耳固无所谓类也及生成而各居人但知其不类耳所谓一者以掩闭此也故魏公吃紧为人曰此五之不类者乃汝之同类也犹言仁义礼智信同一性也发而应迹则分而五属矣孔孟原其本而告人曰五者是汝之一类也今于此则姑舍之而偲偲然举其论孟之篇目曰学而与为政与八佾三相类也梁惠与公孙与万章三相类也可乎不可乎阜阜冬冬数句非紧要语也缘其分注此书终于隆庆之三年十月廿二始于此月之初九而悟则悟于此年之正六月二十故吾心者悟字也鸡十双者二十日也正兔三□者正六月也言悟于正六月二十日也主言者注□也甘者廿二也十兄者九也十字寄中竖画之一□于用字之中设用字还其竖画之冲于一字之中则为十月两字也言注此书始于十月初九终于廿二也阜阜冬冬者隆之左旁为阜其下为??音同阜是为阜阜也隆之首文为有上而无下之冬庆之脚文亦为有文而无下之冬是为冬冬也虗挂庆之下文于隆字漫取冬冬以叶阜阜之双文韵耳而庆字尚未完也开户之户言庆之?户字之下缺故曰开户也支窓之窓言庆之□似窓楞之支于开户间也然□少东之一画似窓之有西楞而无东楞也贯心言庆之必也自阜阜至贯心并离合隆庆二字也参之斗蓬参三也斗上加以?若蓬然年字也此一句离合三年二字也苍箕中人者言囚字也东方苍龙七宿为箕星四点?图星纪者类以色笔带其三面设更加一面则成?矣?中加以人非囚字乎秦田水月者田水月渭字也秦首三画以徐旁三画彳凖之则徐字也且徐秦同姓犹紫阳本朱某之于邹肵也初某注此书不欲章巳之名而又不欲尽没其迹故为此隐诀以庶几于德祖之知然亦要紧事也故漫而不工耳不特漫而不工且偏旁亦多讹谬然汉武以隐语召方朔云先生来来解云来来枣也而枣从束不从来纬书卯金刀为刘而刘从?不从卯货泉为白水眞人货从贝不从具盖讹谬相袭自古而然耳故魏公自叙篇陈敷羽翮东西南倾某为离合为阳字偏旁皆不合者有见于此也汤遭阨际水旱隔并之为阳人人知之且既有一阳不容重出但味其文义知所谓敷陈羽翮如所谓东西南倾诘屈窘迫似有牵凑离合之意不然文势到此自宜作明易铺叙也重一阳字想亦笔下偶然捏弄以混人耳如此并属微细故不大着解如欲解此等则尚有数叚稍关于义者如既言配以伏食雌雄设陈则继之曰挺除武都八石弃捐盖恐人误认作雌黄雄黄也悟眞篇云休炼三黄及四神亦此意也审用成物世俗所称成物者成金银也审果也言设果成物固当为世俗所称者也五言用八石者不能成物也其它律历章中俞注详矣但任畜微稚之任作南吕之南义见白虎通及史记天官书可不慎乎章菅括微密闿舒布宝菅为锁菅括为约囊布为泉布俱须与拈出各所见诸书文义庶几使后生易读也至于形容伏食既成之神尚有金砂入五内刀圭沾净魄魂痴人尚泥为入口下吭之证而不知金是吾身之水金砂是吾身之木汞向来泄漏则出五内矣今不泄漏而积而至于结丹则即此为入即此为沾矣乌取于口与吭而后可云入云沾哉至于命本危一之从以其深合房六昴七张二四宿之义王震泽集中内甲之对比于诸说尤为简明诸如此者皆宜稍与拈出分疏而某当其时则惟汲汲于大义固不得不详于彼而略于此也虽然鸳鸯绣出从君看莫把金针度与人则某于火记篇中之注有去乾坤坎离并有两个取其上德者是巳却亦莫便认取两个不活动者之上德也晦朔章注中有出入两刻等字消息露于此矣不然则研章索句解得差与解得不差并无得于身心象山之答紫阳论太五云作大传时不言无极太极何尝同于一物而不足为万化根本此切中谈文论字者之病矣
　　敷陈泛滥等说虽是指上中下三篇之文不指□□□章然□□要作五相类图而先为引之□□亦不是除却圆三五章而言也□□为性情虽带坎言其实只是禽之一物然莫便看做人心也止德篇金炁亦相须炁字当是水字

　　徐文长文集卷之十七 【 终】 

　　●徐文长文集卷之十八

　　公安袁宏道中郎评点
　　丰干余允干鸿宥校订

　　论

　　论中一 
　　论中二 
　　论中三 
　　论中四 
　　论中五 
　　论中六 
　　论中七 
　　会稽县志诸论 

　　○论中一

　　文长快语人诸篇本色高奇处非故为荒险欺人耳语中之至者必圣人而始无遗此国难也。然习为中者与不习为中者甚且悖其中者皆不能外中而□之也似易也何者之中也者人之情也。故曰易也。语不为中。必二氏之圣而始尽。然习不为中者。未有果能不为中者也。此则非直不易也。难而难者也。何者不为中不之中者。非人之情也。鱼处水而饮水。清浊不同悉饮也。鱼之情也。故曰为中似犹易也。而不饮水者非鱼之情也。故曰不为中。难而难者也。二氏之所以自为异者。其于不饮水不异也。求为鱼与不求为鱼者异也。不求为鱼者。求无失其所以为鱼者而巳矣。不求为鱼也。重曰为中者布而衣。衣而量者也。自童而老、自侏儒而长。人量悉视其人心。夫人未有不衣者。衣未有不布。布未有不量者。衣童以老为过中。衣长人以侏儒是为不及于中。圣人不如此其量也。若夫释也者则不衣矣。不衣不布矣。不布而量何施。故曰不为中。黄之异缁也则首譬曰尚欲为鱼也尽之矣虽然鱼有跃者化者时离水而彻饮者有矣似难而易也鱼不化不跃而不离水也而饮必无不清者有之乎似易而难也故曰中庸不可能也。

　　○论中二

