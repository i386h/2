<!-- { "loadSidebar": true } -->
　　黄初三年余朝京师还济洛川古人有言斯水之神名曰宓妃【翰曰黄初文帝年号京师洛阳也还还雍丘也斯水洛水也】感宋玉对楚王説【善无説字】神女之事遂作斯赋其词曰余从京师【善作域】言归东藩【善曰魏志曰黄初三年立植为鄄城王四年徙封雍丘其年朝京师又文纪曰黄初三年行幸许又曰四年三月还雒阳宫然京域谓雒阳东藩即鄄城魏志及诸诗序并云四年朝此云三年误　铣曰京师洛阳也东藩雍丘也藩者犹为国之藩篱】背伊阙越轘【还】辕【袁】经通谷陵景山【善曰史记吴起曰桀之居伊阙汉书沛公从轘辕臣瓒曰在缑氏东南也华延洛阳记曰城南五十里有大谷旧名通谷河南郡图经曰景山缑氏县南七里　济曰背违也伊阙龙门山越逾也轘辕坂名景山山名经谓涉厯也】日既西倾车殆马烦尔乃【五臣作乃】税驾乎蘅【胡庚】皋秣驷乎芝田【善曰蘅杜蘅也臯泽也嵩髙山记曰山上有神芝十洲记曰钟山仙家耕田种芝草　良曰殆危烦疲也马疲故车殆也税舎也蘅臯香草之泽也秣驷饲马也芝田地名也】容与乎杨【五臣作阳】林流眄乎洛川于是精移神骇忽焉思散【善曰杨林地名生多杨因名之移变也情思消散如有所悦　翰曰言精神思绪忽然移散】俯则未察仰以殊观覩一丽人于岩之畔乃援御者而告之曰尔有觌于彼者乎彼何人斯若此之【五臣作之此】艳也【善曰未察犹未的审所观殊异也毛诗彼何人斯　向曰觌见艳美也】御者对曰臣闻河洛之神名曰宓妃然则君王之所见也无乃是乎其状若何臣愿闻之余告之曰其形也翩若惊鸿婉若游龙【善曰边让章华台赋曰体迅轻鸿荣曜春华神女赋曰婉若游龙乗云翔翩翩然若鸿鴈之惊婉婉然如游龙之升　向曰神女之体翩轻如惊鸿婉媚如逰龙也】荣曜秋菊华茂春松【善曰朱穆郁金赋曰比光荣于秋菊齐英茂于春松　铣曰秋菊春松其盛而神女荣茂过之】髣髴兮若轻云之蔽月飘飖兮若流风之廻雪逺而望之皎若太阳升朝霞【善曰正歴曰太阳日也　济曰言轻妙光彩似之太阳日也】迫而察之灼若芙渠出渌波秾纎得中【善作衷】脩短合度【善曰神女赋曰禯不短纎不长　良曰迫近视之灼然如莲花出渌波也　翰曰秾肥纎细也言肥细长短正合体度】肩若削成腰如约【善作束】素延颈秀项皓质呈露【善曰魏都赋曰拟华山之削成刘曰太华之山削成四方坚也登徒子好色赋曰腰如束素束素约素谓圆也楚辞曰小腰秀项若鲜卑説文曰项颈也司马相如美人赋皓质呈露呈见也延秀皆长也　向曰言肩防如刻削而成也约束素白也颈亦项也皓白也言长项质白皆露之也】芳泽无加鈆华不御【善曰楚辞曰粉白黛黒施芳泽鈆华粉也博物志曰烧鈆成胡粉张平子定情赋曰思在面为鈆华兮患离尘而无光　铣曰芳泽香油鈆华粉也言不施于首面也】云髻峩峩脩眉聨娟【善曰毛诗曰鬒髪如云神女赋曰眉聨娟以蛾扬峩峩髙如云也脩长曲而细也　济曰云髻美髪如云也脩长也聨娟防曲貌】丹唇外朗皓齿内鲜明眸善睐【頼】靥【于叶】辅承权【善曰神女赋曰眸子烱其精朗离骚曰靥辅竒牙宜笑嘕王逸曰美人颊有靥辅也权两颊睐旁视也　良曰眸目也善睐谓美瞻视也言靥文之生辅承其颊】瓌姿艳逸仪静体闲【善曰神女赋曰瓌姿玮态又曰志解泰而体闲仪静安静也体闲谓肤体闲暇也翰曰言姿态美逸威仪体徳皆闲雅也】柔情绰态媚于语言竒服旷世【善作代】骨像应图【善曰柔弱也绰寛也神女赋曰骨法多竒应君之相应画图也　向曰言情志寛和善于言辞骨法形像皆应图相】披罗衣之璀粲兮珥【二】瑶碧之华琚【音居善曰璀粲衣声山海经曰和山其上多瑶碧毛诗曰报之以琼琚毛苌曰琚佩玉名　铣曰璀粲明净貌珥】
　　【犹服也瑶碧皆玉也】戴金翠之首饰缀明珠以耀躯【善曰司马彪续汉书曰太皇后花胜上为金凤以翡翠为毛羽步摇贯白珠入刘騊駼根赋曰戴金翠珥珠玑刘熙释名曰皇后首饰曰副　翰曰首饰谓钗冠之属言黄金翠羽装其钗冠缀明珠于上以光耀其首也】践逺游之文履曳雾绡之轻裾【善曰繁钦定情诗曰何以消滞忧足下双逺逰有此言未详其本神女赋曰动雾縠以徐步　良曰俗传鲛人从水中出曽寄寓人家积日卖绡绡者竹孚俞也　向曰逺游履名文谓文饰也雾绡薄缣也裾裙裾也】防幽兰之芳蔼兮步踟蹰于山隅于是忽焉纵体以遨以嬉左倚采旄右防桂旗【善曰芳蔼芳香晻蔼也楚辞曰建雄虹之采旄又曰辛夷车兮结桂旗　铣曰防犹映也踟蹰徘徊貌言映幽兰徐步徘徊于山之隅角济曰纵体轻举之貌嬉游也旄旌属举以号令桂旗谓以桂为旗竿也】攘皓腕于神浒【荒古】
