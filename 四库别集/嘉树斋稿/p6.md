<!-- { "loadSidebar": true } -->
　　去住意逡廵逢君欲问津琴书愁里废桑梓旅中亲龙剑交情古貂裘客计贫天门看万里桂玉向谁论 

　　○赠王汝嘉 

　　梦寐同怀久都门一笑亲捉衿占气合投辖见情真盛世怜俱弃穷途愿自珍秋风促征骑聚散倍伤神 

　　○赠王姬新玉 

　　荆山初发迹楚国旧知名色掩三千黛声倾十五城莹莹温质合皎皎夜光生翘首双星近应怜此夜情 

　　○寄钱太学子藩 

　　有美淮南彦无瑕席上珍凌风鹏翮健映日凤毛新意气怜同调才华羡绝伦相逢更何日回首各沾巾 

　　○寄华太学志修 

　　忆昔初倾盖欣同一论交才应凌绝代谊自薄层云天迥鸿声早秋高桂子芬暌携怜既久惆怅对斜曛 

　　○送程太学 

　　去去情难别临风怅独归怜予犹蠖屈羡尔欲鹏飞偶出元无意相遭岂有机休因簪冕误负却北山薇 

　　○送毕鼎夫 

　　樽酒离歌动相看一怆情孤槎踪自泛长剑气犹横萝月空山满苹风远浦生自怜同作客忍复送君行 

　　○哭盛广文仲交二首 

　　斯人招不起愁过石头城江上暮云散门前秋草生乾坤空侠气生死见交情流涕未终意寒空断鴈声 

　　其二 

　　北风吹更急木落白门寒流水竟长逝孤琴已绝弹金兰盟自重玉树叹先残往札空余箧含凄不忍看 

　　○送吴文学流关外 

　　流言真可惧不死是君恩万里辞乡邑孤儿出塞门交情空自恋时事岂堪论雄剑脱相赠悲歌白日昏 

　　○过程良学墓 

　　寂寞空山里孤坟夕照悬无情伤逝水有恨彻重泉名岂天真忌才应世共怜山阳思旧赋愁绝不堪传 

　　○新安江行二首 

　　东南风景好买棹促兹游万壑泉争响千崖翠欲流云藏山寺静日落水村幽自笑浮生迹飘飘似海鸥 

　　其二 

　　不浅东游兴时时问去程清流石齿齿灌木鸟嘤嘤挂席乘风便停桡待月明离心浑不定早晚潮生 

　　嘉树斋稿卷二终 



　　●嘉树斋稿卷三 

　　新安吴继茂叔承着 
　　男吴明春编校 

　　五言律（一） 

　　◆五言律（一） 

　　听汪司马同居士兄树下说法 
　　拥翠楼为希孟弟题 
　　旷视楼 
　　挽镜公 
　　送吴子化武闱擢第北上 
　　江上送汪仲淹归新安 
　　将至都卜居寄朱汝修 
　　程仲权至 
　　庄平道中 
　　兖州公署 
　　东阿公署见朱子得使君题壁遂尔有怀 
　　晓发桃山驿 
　　题大梁北关邮舍 
　　投赠大方伯严公 
　　宿旴■〈日台〉县公署即事 
　　寄陈司理立父 
　　投赠丁令君元甫 
　　寄王文学百谷二首 
　　汪司马龙司理汪仲淹仲嘉郭次甫燕集玉屏山言别 
　　徐山人子裁过山中 
　　赠郑山人子阳二首 
　　挽毕征君 
　　寄王鸿胪 
　　赠兄 
　　赠中公 
　　同吴少君陆华甫咏季和弟庭前竹 
　　同程巨源集仲兄众香合试石壁山新茶 
　　集家叔别业即席得风字 
　　奉和居士兄二月十九日拜普门品之作 
　　寒食日陆华甫同诸昆季集嘉树斋得丝字 
　　得莫公远书却寄 
　　寄余食其 
　　寄王仲房 
　　过毘陵访王叔承不值 
　　华文学自白岳过予山中值予戒行赋赠 
　　送王鸿胪还蒲阳 
　　都下暮春郑鲁文汪舜举茅平仲丁元甫郭明隆张鲁叟程仲权同集小斋得江字 
　　送杨太学归省 
　　嘲程仲权 
　　送袁秘书懋吉奉诏饷边二首 
　　都下除夕立春 
　　都下逢吴同阳志喜 
　　送程藩理子居归省 
　　暮春送彭与伯赴留都 
　　青萍馆赠程君 
　　送程二南觐省 
　　过育堂上人约游西山 
　　滁州道中 
　　山东道中忆阙下故人 
　　宿三山寺听江合 
　　访悦公 
　　衙斋休沐四首 
　　春初同程周二明府登木末亭二首 
　　送程仪部行甫使南滁 
　　检灾行县途中有感二首 
　　送涂使君赴郡 
　　行县夜宿茶亭寺 
　　送江南仲还山 
　　旅思 
　　寄欧工部桢伯二首 
　　白门送季伦弟落第南归 
　　送朱寅丈考绩北上 
　　普惠寺别崇印上人 
　　普惠寺遇同乡空明上人自栖霞至临岐赠别 
　　天长道中 
　　夜宿滕阳 
　　峄县道中 
　　咏水中鹅 
　　泛黄河二首 
　　过泗州 
　　初至都门朱汝修载酒过僧舍 
　　憩宗上人兰若却赠 
　　为孙典客悼内 
　　送彭兴祖 
　　马上晚望西山二首 
　　晓渡芦沟桥 
　　留别燕都同好 
　　都下闲居 
　　赋得烟中寺 
　　出京寄阙下故人二首 
　　东鲁道中寄转运弟用卿 
　　交河道中 
　　过吴子化江上居 
　　广陵与陆无从李季常话旧三首 
　　寄张使君分镇瓜州使君由南成均出守 
　　卧疴江上程君衡见过 
　　宿印公竹斋 
　　同王悦之孙玄亮宿印公竹斋 
　　北归宿萧萧斋与玄极夜话 
　　湖阴道中 
　　北归 
　　立秋日斋居 

　　○听汪司马同居士兄树下说法 

　　石上昙云凈门前祗树春为参居士病遂现宰官儿半偈传真秘三乘证妙因天花清昼雨共是西来人 

　　○拥翠楼为希孟弟题 

　　万迭翠微色琱窓掩映开卷帘时眺望染翰独徘徊碧落芙蓉出青藜太乙来夜深凭槛处剑气射中台 

　　○旷视楼 

　　缥缈连三岛崔嵬俯八垓溪山当槛出日月傍檐开会见仙人下尝闻才子来凭凌霄汉迥延睇兴悠哉 

　　○挽镜公 

　　忆昔水西寺相逢问法时何期寒暑隔竟作死生悲白骨藏新塔青莲长旧池去来元不碍修短世空疑 

　　○送吴子化武闱擢第北上 

　　应扬首奋武慷慨乃儒冠不但陈军旅还须献治安乘时将羽骑计日斩楼兰国士人争识君王待筑坛 

　　○江上送汪仲淹归新安 

　　秋江澄似练诗画采家船露下芙蓉渚樽前鸿鴈天放歌烟水阔挂席濑风便莫作穷途恨充囊有太玄 

　　○将至都卜居寄朱汝修 

　　别来无一字闻鴈几伤神任侠君家事论交我辈人微官聊寄傲薄禄未言贫问讯门前竹能分作近邻 

　　○程仲权至 

　　雨雪岁云暮君来何限情绨袍谁解赠杯酒自平生词组销寒色连床数漏声不知终夜梦几度绕柴荆 

　　○庄平道中 

　　役役何时定悠悠别恨生众山趋海尽长路接燕平飞盖孤云远征车一鸟轻可怜春又暮芳草促王程 

　　○兖州公署 

　　野戍烟初合孤城夜未扃月来官署照星傍使车停梦入蘼芜绿心悬岱岳青严程愁不寐钟鼓起频听 

　　○东阿公署见朱子得使君题壁遂尔有怀 

　　拥传青春度入门白雪飞轩楹生气色冠盖借光辉五马何年至双鱼此际稀凭将三复处聊以奉音徽 

　　○晓发桃山驿 

　　望阙心如斾征车日夜催轻尘朝雨浥佳气晓云开麦陇青黄接桃山苍翠来长淮折东海几辅亦雄哉 

　　○题大梁北关邮舍 

　　驱车遥入■〈氵不〉暂憩此邮亭关上云犹白道傍草自青离人愁听雨使者敢言星莫着游梁赋才华满汉庭 

　　○投赠大方伯严公 

　　承命宣王化缓和政不劳中天瞻斗极列岳仰嵩高龙马图书出盐梅鼎鼐操幸从梁苑燕授简愧时髦 

　　○宿旴■〈日台〉县公署即事 

　　孤城枕淮泗水势欲沉山候馆斜阳外维舟宿莾间鱼龙翻绝壑鸿鴈落前湾素食惭无补中宵泪暗澘 

　　○寄陈司理立父 

　　王程不可缓咫尺阻佳期金石应常保风霜空自持几回江上梦三复箧中诗欲识相思处梅花正满枝 

　　○投赠丁令君元甫 

　　风流为政日宴坐自鸣琴直以衔恩重悠然轸念深此时回菜色满县散花阴更有氷壶月清辉鉴素心 

　　○寄王文学百谷二首 

　　相思芳草歇惆怅白云天半偈传心印全身托酒禅过从犹昨日倾倒总忘年税驾长林下幽栖觉汝贤 

　　其二 

　　潇洒吴门隐飘然绝世氛紫箫招凤侣彩笔换鹅羣茂苑千花尽娄江一水分佳期应未卜徙倚对斜曛 

　　○汪司马龙司理汪仲淹仲嘉郭次甫燕集玉屏山言别 

　　东风情不尽谷鸟语间关芳草迷游迹飞花损别颜同携金屑酒相送玉屏山剩有登临兴还期重一攀 

　　○徐山人子裁过山中 

　　星聚应无约逃虚喜足音班荆初识面倾盖即知心松桂千岩合蓬蒿一径深相留君莫去且共卧云林 

　　○赠郑山人子阳二首 

　　闻君西入洛十载客梁园授简才无敌分庭礼自尊倦游双短屐高卧一孤邹但愿携妻子相从隐鹿门 

　　其二 

　　何期梁苑客疋马到阶除袖里连城璧怀中十载书王门争致醴宾馆特供鱼无那归垂老谁能荐子虚 

　　○挽毕征君 

　　载野悲歌起中宵失客星乾坤何惨淡风雨忽沉冥会葬车千乘传家业一经欲裁思旧赋邻篴不堪听 

　　○寄王鸿胪 

　　迢逓劳相忆交情可断金烟霞吾已老霄汉尔何心看剑寒星动题书霜叶深空持山水曲欲一报知音 

　　○赠兄 

　　一室松山下萧然似磬悬清狂人转逸白眼世堪怜钟鼎从他贵箪瓢且自贤应知抱高节终日枕书眠 

　　○赠中公 

　　此道无容喻性宗论已哗借言灯是火直指法为茶白马来非远青龙去不赊慈悲如有意予亦愿辞家 

　　○同吴少君陆华甫咏季和弟庭前竹 

　　何必连千亩方称万户侯稍云青不断带雨翠常流飒飒疑无暑萧萧爱似秋主人能欵客傲杀晋王猷 

　　○同程巨源集仲兄众香合试石壁山新茶 

　　山合试新茗言从石壁幽隔窓涛尚沸入椀雪初浮味已倾龙井香应掩虎丘维摩有清供满啜客能留 

　　○集家叔别业即席得风字 

　　轩冕本何有林园好自同秪凭陶氏物宁忝阮家风云色连溪上泉声杂雨中坐间催作赋沉醉恐难工 

　　○奉和居士兄二月十九日拜普门品之作 

　　真乐无生灭何如此化身晨昏枝上露亿万劫中春灵境天花满空门贝叶新慈悲能接引佛法正如轮 

　　○寒食日陆华甫同诸昆季集嘉树斋得丝字 

　　瓮头春已熟正喜惬幽期客过供寒具莺啼带雨枝花香迷小苑草色暗前池莫惜今朝醉垂颠有素丝 

　　○得莫公远书却寄 

　　漂泊寒犹故间关老尚存题书来此日弹铗向谁门独夜星随客空江水抱村从知词赋贱扼腕不须论 

　　○寄余食其 

　　尔宅青山下深栖更入山书成藏石室名著在尘寰鹿豕偕幽迹松筠映瘦颜相看共乡邑何事渺难攀 

　　○寄王仲房 

　　遗荣甘玩世岂以陆为沈裘马游应倦莼鲈思已深青云怜旧好白发感初心但愿歌黄鸟丘隅载好音 

　　○过毘陵访王叔承不值 

