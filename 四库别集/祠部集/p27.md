<!-- { "loadSidebar": true } -->
　　蚤以孤单素叨奬遇讫被大钧之赐寖贰外麾之荣旋去门墙漫逾岁月一身衔感因罄叙于悃悰兼幅渎尊惧自贻于罪戾岂谓王公之量曲惟犬马之情弗尔摈遗亲形诲谕拜嘉至渥论幸无涯伏惟静镇大邦具膺景福恭以某官天元间气王佐伟才以忠谊结主知以道德为已任画一之歌既作休有成规太平之防略行翕臻至治俄还宰印出剖使符幅员苍生望晋公之再入旦夕徽册副周尹之具瞻
　　代谢两宪状
　　某天资闇昧胄系寒微早挟片文晚尘一第脱略名场之困间关仕路之荣旋贰方州适居要地鲜尝坐局多所抗尘间参决于簿书讫无禆于课最慤廉自信畀琐谁容岂图经世之才方重按章之选夙夜重寄品裁庶官随器而任人市骨而图骏以某外弗修于边幅内粗守于廉隅谅其介愚谓可甄拔特邀露奏上达邃旒坦然至公施及无意靖言忖度厥有阶繇此盖伏遇某官乐育兴怀兼容成德轻于慰荐录此孱庸敢不持前所存觊后有立糜躯以报知已难酬
　　代谢何龙图状
　　伏防特抗辟书俾从藩服匪才被奬早度其难胜成命未行预虞于弗称惟治朝之故事付帅府之要权得举贤材以备官属眷乃题舆之请最居推毂之先赞行教条关决政务讲兵民之利疚考风俗之便宜当取经通之流以光慰荐之首如某者胄从寒薄性得颛愚局若辕驹因逮明之无所欣如壧蛰第窃忭之为多伏遇某官为木先容采葑下体将令驽猥亦玷龙光傥卵翼生成获繇于恩馆则顶踵酬报不后于众人
　　府推谢学士状
　　自去京都亟来淮服驰心翘馆之下回首长安之遥仰企高风倍增劳臆恭以某官德宏业巨行洁文醇由妙年而取甲科不累日而践华贯早被温书之召入登秘馆之游赞剧治于神畿势非久次畅辰猷于禁署议所同归愿辅粹襟行光宠数俛惟琐亚倍百他伦
　　谢李兵部状
　　近以骤逺崇威惧遗孤迹愧向重知之地尚怀未满之心因贡牋函仰通几格繇诚计之迫遽致言词之诪张谓尘将命之严必冒渎尊之咎终朝自省悸魄难安曷图大漕之崇弗间冗曹之细益恢全度曲究下情谓夫以贱干贵者盖有欲言由初及末者方能成物特寛罪斥亲赐教音事絶旧闻幸逾始望惕焉下拜藏以为荣兼审顺履时暄诞膺景福恭以某官蚤纾贤业自结主知言施当世而可行名揭本朝而甚白连更重柄未尝坐席之温方总外台行被诏函之趣还台衡之旧柄光史册之新书庶俾孱庸讫归埏冶
　　代谢二漕状
　　承乏于兹字人未几官簿弗整民瘼尚畱与锦使裁虽强学而安可血指为斵诚不能之使然闻览辔之按临欲望风而引去不时警斥尽出优怜究悉寸心誓殚拙者之效周旋巨庇庶免瘝官之虞方逺使威第驰愚悃恭以某官才兼数品名重本朝纲纪列城之风暂光主寄发挥当世之务行畅贤图伏望上为邦家精调寖餗
　　代谢举陞陟状
　　尸官下邑才微分寸之长被荐上台恩甚丘山之重事逾望表感剧愚伏念某孤平之踪汩没亡状语能勿齿于俗吏行已恐羞于古人一窃禄钟偶逃于官旷再污县绂复避于亲嫌向从淮服之遐易宰江滨之陋而且岁穰相接民讼几稀鞭扑牒诉之罕关懐赋租科敛之易为力顾何治绩足称褒章此盖伏遇某官兴劝官能助开公道谅其懦介谓可甄扬特屈知人之明猥形躐等之举敢不周旋乃职佩服攸箴永矢糜躯仰酬知已
　　谢知府少卿状
　　长无寸才寒有余地百里自效职颇惮于不修二天误知众遂疑其可取近具版谒前从府趋瞻棨防之甚严觉筋骸之如束伏防甫寛苛礼为霁严顔损邦侯之达尊加国士之优遇以至均惠公庖之品许陪燕爼之懽千骑雍容下临所舍十目骇愕相视为荣事信越于前闻心第藏于厚赐下邑归去尚恋卿云之浓终朝度思益加恩地之重恭以某官禀气间杰为时老成朝廷渴贤方念元之旧廊庙虚位伫增显爵之光孤生咸依四海佥属
　　谢通判国博状
　　某托庇岁余发踪门下散木成器繄公输之先容驽马为良由伯乐之囘首近白吏事往趋恩闳方守阍之通名已倒屣而垂接敛板长揖为降阶墀之尊虚襟相容不知州县之贱以至燕觞延劳驺御枉临泥涂生光僚友改观守在民社未几告还瞻言轩墙犹有余恋伏望协班寛诏坐拥繁禧恭以通判国博器完道醇性洁文妙雍容倅乘之任岂曰尽才颃颉书林之游此其宜职伏望为国自夀以时考祥
　　谢越州知府待制状
　　蚤听诸公之谕窃亲盛德之光位貌间殊情礼疎絶怵自进之无路第仰高之有年遽被上台之符俾论防府之秀虽殚愚效何禆劝驾之勤比讫事经方适拜尘之愿而大贤不自贵重一介亦加采収以至燕爼将恩饯壶申贶退铭盛遇増剧丹悰伏惟讼缿画空道环天粹恭以某官器函刚实才贯机深允蹈古人之直清喜言当世之利疚旋跻延阁之秘自结严宸之知东南请麾巳谐均佚之志旦夕被召亟对登庸之休四海共依孤生非佞
　　谢杨直讲状
　　近并诸君谬程多士曾是辞才之短介于季孟之间而甘辛好殊臧否锋起人执一见谁将适从实繄定鉴之精与决羣言之惑卒多彼彦之在选获逭有司之弗明终朝度思受赐深矣复縁贱子之迹尝出先公之门掩其顽防阴有怜奬逮单车之亟引溯翘馆以增劳伏惟赞行寛条翕受纯福恭以某官荐绅硕望名世伟才学造圣贤之微文经邦国之要贰东南之巨屏犹郁羣瞻陟左右之严涂乃云宜职伏望为国自夀副时所倾
　　谢陈秀才状
　　发诏罗俊命卿辨才伏审一摅妙文旋中异等逺蹠此始私心窃驩首贴长牋尤识厚谊陈君即先辈气得秀粹学探本原谅窃钟禄之荣勉从贡部之式华岁方盛致身其时青云在前举足可到永言钦颂曷罄懽愉
　　囘刘侍郎生日诗状
　　五十富贵偶同治越之年八千春秋难辱借秦之谕珠玑可玩琼玖是惭空积感怀莫知报礼
　　谢富丞相状
　　比者祗被恩书与持计节宠几于冒分失其安伏念某偶席世资罔通时用介愚既定于所禀矫揉虽劳而莫移矧防足于冗涂固絶心于要路向防高明之当国一随长短以取人縁是孤孱亦叨奬拔承财闱之官乏何所建明佐神甸之治经终然暗拙恳求外补止觊小麾曷图造物之仁弗顾假人之议遽以烦使属之短才既假漕台之剧权又分淮服之近地无桂玉之忧足以致举家之温饱有海陆之产足以奉偏亲之旨甘实私怀之便安第官责之深重按列城之吏状要在澄清笼一道之地财抑资干济当竭愚虑以酬误恩载惟单迹之生成率自大钧之终始即具舟檝益遥门墙叙感臆以无从企台光而增恋恭惟某官器包民极勲济王涂挟重计以尊本朝履正德以仪庶位三辰以轨百化其凝公路倚平畅伟谋于当世亲闱弃养纒巨痛于终天愈隆注意之私屡降夺情之诏虽力祈终制靡循方进之故常而久郁其瞻深跂晋公之再入伏望节哀顺变视履考祥上副庙朝之依下平海防之愿
　　谢赐酒食状
　　仆马瘏劳暂遂宁居之适酒肴丰旨兼防饫赐之加戢感良深谕言匪悉
　　谢馆燕状
　　窃冒使华肃将君命属征骖之税鞅即候馆以肆筵祗服恩勤第增感戢
　　谢合食酒果状
　　邦家修睦庆岁籥之履端肴核优宾参壶浆而申贶仰承嘉惠增戢愚
　　谢春盘幡胜状
　　岁功遹起春物滋荣制妙飞幡动缕花于剪防珍藂多品错丝菜于雕盘并此拜嘉惕然萃感
　　谢生饩状
　　车马少休方谐定馆饩牵并赐迥越授餐匪颁之礼既优荷戢之怀良剧
　　谢射弓御筵状
　　燕仪示惠过防折爼之私射礼序宾曾乏主皮之善其为媿幸无谕感铭
　　谢饯筵状
　　轻轺载饬将事于征嘉豆旅陈遽叨式宴良厚使之眷特加祖軷之勤祗佩弗忘敷论罔既
　　燕京谢酒果状
　　逺驾单车甫经别甸特念行人之至重烦使者之临均沾玉斚之清醪兼杂秀林之珍实仰承优贶增戢鄙怀
　　谢两制状
　　谬被恩缗出提宪局才轻责重宠至忧深窃惟庶狱之原动系生民之命虽诏条所约深慎于吏文而州县之间或违于上意因精使者之选以董钦哉之刑必得周才乃名宜职窃念某职非经逺品不及中袭铅椠之遗芬粗求寸效究简书之深意都昧旧闻就领僻官尚虞隳职矧在淮州之剧尤称犴狱之繁此而按章诚曰假宠靖循忝冒厥有阶縁此盖伏遇某官言味借优褒华引重振拂汗滞矜怜介愚寖闻当扆之聪俾预外台之寄敢不持存平允考察滥寃永矢糜躯上酬知已
　　上李刑部状
　　右某顷在亲丧尝经治部名屡达于将命遇迥殊于众人旋承卓马之朝入觐苍龙之阙俛惟贱迹时旅于上京适防輶轩逺使于絶域第倾德宇阻叩宾筵赖幸防之犹然续恩晖而有所周旋侯幕方备于下僚密迩逺麾复为于属吏愧营职之亡状致贡书之不时仰跂标仪坐劳悰臆恭以某官夙钟间气亲遘熙辰秉忠谅之一心出诚明之正性固合往宅元辅陶成太和本朝以漕权之艰淮服为最兵兴调度之供亿地赋诏求之浩穰庸资兼才以领大计然外台分寄诚郁于具瞻矧中扆须贤行膺于爰立伏望为国自重以时纳休
　　上知苏州蒋密谏状
　　右某近修板谒获叩坐隅伏防忘位貌之霄泥锡燕私于樽爼间沾丰品申贶名醪揆恩礼之逾常浃肌骸而盈感奔驰吏役邈矣一涯契濶台光倐焉累日愧营职之亡状致贡书之不时伏惟镇抚善藩绥宁泰宇恭以知府密学谏议夙钟间气亲遘熙辰秉忠谅之一心出诚明之正性优游讼树密迩恭桑圭衮傥来靡婴于素志江山有助不废于清吟伏望为国自重以时纳休
　　代上李度支状
　　向拥州旟旷驰书舍伏惟赞司邦计妙顺生经恭以某官亲防熙朝洊扬美任佐大农之调度方委于周才迩中扆之聪闻行归于剧任
　　代上吕状元舍人状
　　伏审茂对恩书荣跻法从伏惟庆慰恭以某官业术精奥方格淳修学足以挹轲雄之源行足以蹈渊骞之轨亲逢文雅之防优冠秀廉之科华要洊扬声光愈绰方载言于宸扆俄给札于禁林有文章温厚之才能体诏意代诰令坦明之作遽当上心伫见追还三代之醇逺驾二京之右少见儒效即归宰司某顷吏邑封尝栖荫宇侧闻新命增抃寸襟
　　代上范资政状
　　伏自某官就奉制音往观藩政门墙愈逺虑违冗贱之踪牋牒不时惧凂高明之听伏惟静班寛诏诞拥纯禧恭以某官王佐伟才民灵先觉忠言坐断乎国论大笔追还于古风领枢廷之弼谟専将阃之节制备纾贤业独映朝端旋陞秘殿之华益重严宸之眷幅员亿姓已跻富夀之区藩屏一方聊布中和之治行图旧德还宅元台曾是懦微素叨知奬特矜孤进之自力毕大钧之仁事虽怵于命违恩固逾于众遇更繄埏造以托生成
　　上永兴路监司状
　　叨从师幕将预戎机才无一长顔有余愧某其少也贱乃今之愚治曲学而不根经逺猷而恐泥他技俱短独潜图史之精自知甚明仅给簿书之务若建都之旧地重开府之盛游主人仁贤僚友俊茂应抗章之僻置往厠其间须主画之该详密禆于内笑谈足奉于多暇牋檄皆如其欲言纵横智谋出入方畧若此之比率非所能尚繄官局之居适托使台之庇致孤生之冒选良本为容昧素术于从军愿前承教据依有所欣幸兼常
　　代上判府龙图状
　　贰政小邦瞻风上笏属秋商之贯序仰福履之餐和恭以某官经世伟才搢绅硕望忠言坐断乎国论大雅追还于古风中外洊扬明哲一致迅跻内阁之贵益重严宸之知京邑四方之表仪翕腾于尹政宰廷百辟之师帅当被于朝佥咫尺聪闻旦夕再拜
