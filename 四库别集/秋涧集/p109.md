<!-- { "loadSidebar": true } -->
　　至元十七年奉议大夫芦越盐使司提举董侯孝良以规办功最陞授朝列大夫同知顺徳路总管府事自惟材疎能谫何以臻此兹盖祖祢积徳累行涵濡庆泽所从来远矣惟是斲碑乐石光贲松梓庶克自信遹追仰报罔极乃介府幕陈从庆贽礼币百拜以先茔碑为请某承乏燕南以明新是任惟孝与义为世大经今猥来属笔有不当辞者谨按所具事状董氏世居燕之武清县南仁佛里金大定十二年改新仓镇作县故今为宝坻人曾祖以农为业代远偶逸名讳生三子曰永进曰仲仁曰蘂昆仲既蕃孝爱日笃以资雄一乡永进娶彭氏女实生宝溢府君讳柔盖侯之皇考也府君行孝廉善居室一介不妄取与诸人里中以善人称之二亲尝卧病治疗罔效府君曰尝闻人之肌肉可愈困瘵于是黙刲股肉杂他物进之服之果良愈既而父目病几于凝盲府君又以舌日砥其目无几顿还旧观邑里称叹以为孝感所致云尝以事之保暮行通衢间蹵得白金一巨饼值币百余缗诘旦持坐获所候求访者失主至物色询不妄即付之至于牟子钱贫不克偿者率折其券以贷自是孝廉之名轩着燕保间当途者闻之以谓不茍于得可以临财厉俗用荐檄充保定务商次任宝溢埚盐支纳益用心称物极平施之方公私皆有赖焉至元十三年以疾考终牖下享年七十有八董氏其三代皆竁宝坻故茔至公始徙家武清之大定沽遂改卜聚落之南京原是为武清新阡孺人苏氏信都大家事舅姑主内务以孝婉闻生子男三人孝义孝温孝良太君资借训迪纳规矩中者居多故母仪妇道宗族取法焉今年九十有四起居饮啖精健如五六十人孝义有融徳不乐仕宦二子长曰顺管勾盐塲事次爱孙孝温纯谨有干局充盐使司判官三子和张驴昌孙和任盐当官和之子巴克实迈珠孝良孝友纯至防习司空城旦书及长兼通国朝语尝给事贵近以材果管勾三汊沽盐官事至元十年秋大霖三汊被浸亭户例狼籍阻饥侯致卹申明上官发廪米四千余石侯乃计口均给民免菜色水退侯谘度原隰终复为患议戸抽一推起土障塲请于上允焉明年水果至无所虞矣以能陞本场盐司大使仍佩金符以宠异之先是厯年牢盆钱不计成盐多寡即验丁全给致本耗而课不充后复给与不时课不办而卒日困侯白所司革焉遂验亭户煎数在官仍半给之复需其毕运为足其所当付至曩之滞而未颁者仍皆为畀之至今遵行官卒两称其便十三年亭户之哺无可于籴侯以鬻造孔棘恐轶歳办出私廪二千余石禀食之未尝更其费十四年用荐钦授宣命官奉训大夫寻陞奉议兼提举芦越盐司事十七年以均干有方程办饶羡积前后劳迁授今职侯以民社重寄非财赋可拟宣力有加焉子三人长曰革中书省宣事次阿珠次哈尚特格初宝溢府君刲股肉以致亲和厥后府君洎太夫人苏氏在疢子孝温及侯与室刘氏亦踵而行之由是乡里论笃孝者以董氏为称首呜呼孝者人子至行扬名显亲之大致也然代以孝名者非一若休征之剖冰求鲤孟宗之泣竹生笋李建进药而病即瘳盛彦恸哭而明复故今董氏之刲肌而愈亲疾可谓情迫孝至殊途而同归者也诗曰孝子不匮永锡尔类其是之谓乎至庆流裔移理于官宜矣后之来者复能致揭两间以极忠厚孝廉之美将见董氏福禄渊流而未央也是宜铭铭曰
　　暨暨董氏起家幽墟繄曾祖君是生三珠孝廉温洁玉莹不瑜我屋丰润尔焉徳劬维宝溢君乃皇厥图一廉厉俗致身仕途我干我均我我酤人勉不足我恢有余夫孝何居曰父母且病则致忧已何暇虞越惟亲安其乐愉愉要以情至同归殊途锡我类徳宜不孤笃生贤孝高大门闾连城具瞻有俨倅车显亲扬名实由懿模遹追图报于焉是需岌峙丰碑螭首龟趺丐我铭章大书特书幽陵苍苍浑流徐徐照映乡梓永示徳隅
　　故提刑按察佥事刘公墓碑铭【并序】
　　奉议大夫提刑按察佥事刘公既窆之明歳其子珪慼然以追远之志来谂曰孤不天先君勤勉王事不期显厯半道倾摧俾任重致远之举罔克攸尽在珪慕终养之荣曾弗少及不孝之大无足言者惟是刻铭丽石表见墓道庶不朽而为新垅光幸宪使闵焉某惟曩尝与公翺翔中书有联事之雅以分以义有不敢亡友靳者谨按事状公讳济字巨川其先真定行唐人世在野大父某倜傥尚气为乡曲所重考信方直有父风以植产致富心存乐施贞祐兵避地陈颍间散财济众人多倾赴正大末所在游骑充斥令民团结相保众推公充乡义兵都统已而没于事公信之冢嗣也自总角姿严恪不知为儿嬉及长明吏事时赵人董珍者来领魏郡材公为郎署府从事民政军务多所禆益中统建号省府立擢贤举能以恢廓宏绩为亟路辟公应选遂补省左曹掾四年间精覈吏务气明而事办然所期攸邈有不屑为者寻除贰上都粮料使会当佑平致太庾京积已而充中书磨勘官真定郭文进者摭白肖二人毒杀其父歳久莫决府以疑狱闻命公往谳既至按覆簿牍推察物情不终日而虚实两判镇人称其明朝官嘉之至元七年初授承直郎太原路总管府判官公不卑小官思以行志惠吾民为念府东有山曰罕山每沟浍秋泛害及关坊公乃度原隰相水冲以事宜从上官议可焉众欣就役自山南抵汾壖凿渠涂十里以酾水势自是漂没患絶且溉傍田数百顷其兴利除害类如是明年夏六月大早步祷烈石龙祠应焉秋赖以熟九年陞授奉训大夫知献州事既下车囚系填狴犴间公叹曰尽心之戒当于焉是图遂裁遣剖析凡五日牢户为一空然后束吏以法拊民以寛虑科调之不均也为等第之恐田畴之末治也为劝劭之新州治以具视曕崇儒学以敦教本内外厘补井井有条其孝弟任卹之化风偃海滨矣迄今民思不忘秩满宪司廉其能迁奉议大夫佥书燕南河北道提刑按察司事十六年四月竟以勤事致疾既乃终于位享年六十有四夫人程氏魏大家配公徳良称前四年卒即其歳九月廿九日祔大名【阙】贤【阙】　　由盆里繁水之隂宅新兆也二子珪玘今珪亦官奉直郎大明路总管府判官性纯孝从政干果玘厯管库甚愿女三人伯适赵郡武氏仲从邹氏季徐氏公资明辨遇事风生不肯陆陆一事落人后故所至卒有声其孝义出天性固然初调并梁兵西援防事集怅望南云焉兴感曰母氏殡陈四十年不即卒大事倘溘先朝露目其能瞑乎乃于介使告其所以然诺焉驰至陈求访丛垠间罔知谁何因吁天行泣俄得刘叟者示其处下揷验所志物是夕寤寐中尝有以呵之者曰汝母何疑当收之速去即是年冬十月归葬行唐县甘泉七里之先茔礼也传称古人行役云远必思念其亲以笃孝养若公斯举何思遑将其母哉又乡豪董君死葬瘿陶碑石卧荒垅间身后贫不克劖树公按部过赵为求铭表墓以报知已其风义肖上世又如此是宜铭铭曰
　　古评吏治匪循即能循传而列能或槩称时有缓急事方责成佩玉长裾艰于奉承维材应变其任乃胜用或异宜跌焉不兴暨暨刘公才长气小试游刃鋭发于硎擢列郎曹风生台阁若不屑为翩翩荷槖一麾出守殆古能吏错节盘根别夫利器茍利吾氓身弗遑睨于今两州怀思无斁维孝与义为世仪轨子箕而裘已济厥美归息泉扃神亦宁止五鹿之野由盆之里沙麓茫茫繁流弥弥谷变陵迁墓碑有嵬
　　大都通州郭氏迁茔碑铭【并序】
　　孝子之爱其亲也心无乎不至其始也尽欢心以致其乐儋高爵以显其宗又以安富尊荣歆其亲以惬其志望及其终也择善地敞真宅树丰碑彰遗媺别为再祖俾享大宗不迁之祀越是心以为恔者于尚书郭君见其纯且至焉郭氏世为通州潞县人曾祖府君讳伯昌尚义有应剧才金季以劳授州之判官方四郊多垒仍歳饥荒赖公力全活者众民刻惠里庙碑至今其石宛在金制官分严不敢丝髪侵上承下办惠鲜保障能尔其为人可知已大父讳和字和之资持重择交而游经纪远识殊与父肖贞祐初燕不能国遂避地徙河南公奉从母杨挈弟侄至复州乡梓往返数千里间冒涉艰梗举宗全庆竟不失旧物是亦人所难能郭氏之有今日其祥实开于此公少乐读书长以吏业著称且燕之与潞在昔为转漕渊会见闻习熟故公于纲计为详壬辰歳诏立漕司于燕明年癸巳中书钮赫公辟公为经厯官旧条新制兼举而行居无几何民力大纾而廪储崇积会计出纳允当详明官无私焉至今论漕运者皆以公为称首国朝丁未公春秋五十有九卒官下祖妣孙氏出庶之清门内助成家与公合徳后公世一年乙亥歳夀八十终生二子长讳天珪字君宝次天瑞晦徳不仕棣华辉映乐怡怡也乡里以善人归之长即尚书君考秉徳清慎直谅多闻以世美继为漕幕从事为人乐易轻财好施虽指囷解骖未尝见难色乐从贤士夫游延致礼待惟恐不尽又通五行书叩之者推明倚伏率以戒辞为言斯亦知命君子者欤惜乎年不满徳仕未尽用至元改号夏四月廿九日以疾卒夀止四十有七子秀生才十四歳夫人张氏燕之名家女性贞静壸仪有光漕司府君既殁大人持内事甚严家道昌宜内外宗属入门升堂不觉其母子之互为资也享年七十有四终所居正寝实至元廿九年壬辰秋八月八日也秀字秀实姿善淑少以孝闻交于友以诚移于官则理仪观魁伟临事明敏有盼借甫冠由总制院都事迁经厯官继改都省左司员外郎寻就陞郎中已而授少中大夫礼部尚书今佥宣政院事君自惟起身刀笔不十年致位通显徳薄才菲将何以臻此兹非先世积善累庆光潜不耀一旦丛于不肖身者如此是用祗惧昊苍罔极报徳何从顾惟长城先垅厯年已邈斧封马鬛傍无所取穴故祖考叔父而下三柩皆未克大葬言念防伤芒刺负背乃改卜宛平县张华里之北原墨食吉用三十年春二月壬寅以三品仪物封而树之庶几无乎不在之心少有遂焉既襄事百拜以墓碑来请幸内翰惠顾三让求益恳余以孝子顺孙显扬慎追之义关人伦风教者为最谨按善状诺而铭诸铭曰
　　庆由善先顺为福原惟积也厚其流则渊譬彼播植用其道而分所宜其根苗华实有不期然而然猗欤郭氏宗族蝉嫣繄长城之故垅不知其几世几年堂封累累拱木苍烟偪道涂而且隘无可穴而理必迁张华里西其平宛宛风水攸寜郁焉新阡哀哀送终棺衾华鲜祭以大夫有加鼎笾祔安神灵既厚且坚庶窀穸之下慰将寸心之少安孰无子孙焜燿联翩念得之而能竭力让春官之孝贤刻吾铭而表神道永以为郭氏无穷之传
　　大元故中顺大夫徽州路总管兼管内劝农事王公神道碑铭【并序】
