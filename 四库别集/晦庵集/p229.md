<!-- { "loadSidebar": true } -->
　　得之
　　伊川云养志莫如敬以直内此是就未发上説孟子所谓自反而缩以直养而无害集义所生皆指事而言就已发上説孟子方辨告子故専救其偏
　　孟子论养气只合就已发处説程子説养志自是当就未发处説各是一义自不妨内外之交养不可説孟子为救告子义外之失而姑为此言也
　　恐大人所以为大人者不过不失其赤子之心而已
　　论赤子之心恐未然若大人只是守个赤子之心则于穷理应事皆有所妨矣
　　王子垫以人之为士下既不为农工商之事上又未有卿大夫之职故疑其若无所事者孟子言士虽未得位以行道而其志之所尚则有仁义焉
　　尚志之説甚善志字与父在观其志之志同葢未见于所行而方见于所存也
　　説大人则藐之葢主于説而言如曰见大人则藐之则失之矣
　　得之
　　于不可已而已一节以仁言于所厚者薄一节以义言夫不可已而已当厚而薄则怠惰自私而无力行笃义之心而失之不及矣或有发愤勇进者则又失之助长迨夫意气一衰则私心邪念溃出而不可遏此又失之太过也
　　仁义之説未是进鋭退速之説亦未精切葢其病正在意气方盛之时已有易衰之势不待意气已衰之后然后见其失也
　　尽心第一章游氏以知天为造其理事天为履其事固善矣然夭夀不贰一节又乃承上二节而言上乃知而行之此乃守而不变游氏之説恐未当
　　夭夀不贰亦是知天之效但游氏説得下句太轻耳或问中以杨氏所讥王氏之説为非是柄窃以髙明之与中庸虽非二物然细分之亦不为无别中庸者理之所当然也髙明者理之所以然也圣人处已应物固无二道然处已而尽其理之当然者所以为中庸也知处已所以当然之理则髙明也应物而尽其理之当然者所以为中庸也知应物所以当然之理则髙明也王氏判而为二固非矣而杨氏又浑然无所区别则亦不察中庸髙明所以得名之实也其曰智不足以致知明不足以尽诚者其意葢以智为髙明诚为中庸但明字与诚字不类而反与上句所谓智者为一律岂牵于自明而诚之语而误乎若如其意窃欲易曰知不足以致知诚不足以力行惟不足以致知故以髙明为渊深微妙而非局于一事为之末而不知髙明所以为中庸惟诚不足以力行故以中庸为出于人力之所勉强而非天理之自然而不知中庸所以为髙明此则王氏受病之处
　　髙明是説中心所存不为物欲之所累处非指理而言也
　　首章明道第四説云凡人説性只是説继之者善也孟子言人性善是也似以孟子所言为气禀之性若以为气禀之性则固有善矣不得专谓之善也以下文水流之喻观之则又似以气禀本善发而后有善恶也使气禀皆善则所发之恶何自来哉
　　孟子所言不是气禀之性但是性自不容説才説性时便只説个善字所谓天下之言性则故而已者正谓此也
　　横渠氷水凝释之喻似亦无害但以受光照纳为言则防于释氏所谓一灵真性者矣其所谓未尝无者岂以其灵照之中实无一物之不具耶此则心之知觉而非性之实迹也
　　既如此説即是有害矣
　　舜察迩言所以无智者之过葢智者之过常在于骛髙逺而厌卑近也
　　舜之智不过非独为此一事须以全章体之
　　舜隠恶而扬善听言之道当如此葢不隠其恶则人将耻而不言矣后之当进贤退不肖之任者亦以隠恶扬善盗兼包并容之名是不知隠恶扬善之义也
　　隠恶扬善不为进贤退不肖言乃为受言择善者发也和而不流则非不恭之和中而不倚则非执一之中中和而不流不倚者择之精有道而不变者守之固择之精则不患乎道之难明守之固则不患乎道之不行能勉乎此则无贤智之过矣章句中谓四者各有次序不知如何岂不流尚易而不倚为难如富而无骄易贫而无怨难乎
　　和而不流中立而不倚须就强字上看如此説无功夫矣
　　武王周公之所以为达孝者柄窃以为舜之大孝所遭之至不幸也文王之无忧所遭之至幸也至幸与至不幸皆不可以为常惟武王周公之孝而天下通行之孝也
　　恐无此意
　　章句中以学知利行为仁困知勉行为勇窃恐未尽乎仁勇之徳也夫仁者安仁固不容以利行为言知仁勇皆谓之达徳则勇固通上下而言也不可专以困知勉行者目之以柄观之三知三行云者所以总言达道达徳之在人其气质虽有不同而及其至之则一也三近云者言人未至乎达徳而求至之者其用功当如是也似不必以三知三行分知仁勇如何
　　此等处且虚心看到并行不悖处乃佳
　　敬大臣则不章句中以为信任专而小臣不得以间之故临事则不也柄窃观下文官盛任使之意似以为不使之役役于细事乃所以敬之也惟其不役役于细事故其精神暇逸不至昏而迷于大体也
　　不然
　　二十七章既言大哉圣人之道矣而复以优优大哉冠于礼仪之上者葢言道体之大散于礼仪之未者如此
　　得之
　　二十四章成已仁也成物智也以柄观之论语以学不厌为智诲不倦为仁又与此相反且学不厌与成已虽皆在己之事然一则学以明其理一则实体是理于吾身一知一仁犹可言也若夫成物乃仁之事何所与于知而归之耶
　　若非有智何以成物
　　二十八章生乎今之世反古之道如此者烖及其身夫子非使后人不得复古也但以为生于春秋之世既无得位之理徒欲以匹夫之防而复古之道则不可耳使得时得位何不可者
　　反古之道连上文愚贱説
　　前辈多以夫子损益四代之制以告顔子而又曰吾从周其説似相抵牾者然以二十八章吾学周礼今用之吾从周之意观之则夫子之从周特以当时所用而不得不从耳非以为当尽从周若答为邦之问乃其素志耳
　　得之
　　君子动而世为天下道行而世为天下法言而世为天下则世犹言世上也法是法度则是准则有可跂之实故言法言未见于行事故以其言为准而行之也
　　得之
　　答杨至之【至】
　　所喻诗序既不曽习诗何縁便理防得只今且看四子音后所题依其次序用心讲究入得门户立得根本然后熟读一经子细理防有疑即思不通方问庶有进处若只如此泛泛掲过便容易生説虽説得是亦不济事况全未有交涉乎所説易传恐亦方是见得皮肤如何便説得易之大全无余蕴矣向尝面説至之有肤浅之病不知曽究其所以然而加濬治之功否后之归永春后曽复来否子顺子能为学复如何彼中朋友后之讲论可师叔文持守可法诸友若能频与切磋必有益也漳州朱飞卿近到此病作未得细讲陈淳者书来甚进异日未可量也
　　答杨至之
　　率性之説大槩得之然亦有未精宻处
　　修道之教当属何处亦出乎天耳
　　君子中庸章二又字不用亦可但恐读者不觉故特下此字要得分明耳
　　人皆曰予知一条説得是中庸不可能一条亦然然三者亦是就知仁勇上説来葢贤者过之之事只知就其所所长处着力做去而不知择乎中庸耳
　　中立不倚之説当于或问中发之
　　素隠行怪一章文义极分明如何看不破圣人之言固浑融然其中自有条理毫髪不可差非如今人鹘囵儱侗无分别也
　　及其至也或问中已如此説足以相发明侯氏之説如何是非全体中之不能者更请子细看未能一焉固是谦辞然亦可见圣人之心有未满处各见一义自不相妨也况此两章正相连如何见得不是一意
　　不见不闻此正指隠处如前后章只举费以明隠也达徳次第甚明不须疑着柔逺人亦然
　　物之终始或问説得极分明请更详之不须便立异议也上焉者王天下者其上不容有人故只得以时言之上文极分明矣代明之説细碎无理
　　答李守约【闲祖】
　　读书之法无他唯是笃志虚心反复详玩为有功耳近见学者多是率为穿凿便为定论或即信所传闻不复稽考所以日诵圣贤之书而不识圣贤之意其所诵説只是据自家见识撰成耳如此岂复能有长进前辈葢有亲见有道而其所论终不免背驰处者想亦正坐此耳所説持敬功夫恐不必如此徒自纷扰反成坐驰但只大纲収敛勿令放逸到穷理精后自然思虑不致妄动凡所营为无非正理则亦何必兀然静坐然后为持敬哉
　　答李守约
　　所示课程及日用功夫甚善但有疑虽当识以俟问然亦不可不时时提起闲看傥或相值殊胜问而后通也
　　答李守约
　　克已复礼为仁曽子言容貌顔色辞气而其要在动正出之际
　　大抵得之但曽子之语功夫更在三字之前此特语其效验处耳
　　自古皆有死集注云无信则虽生无以自立不若死之为安恐语有未莹
　　安字极有味更宜玩之
　　仲弓为季氏宰问政程子曰便见圣人与仲弓用心之小大谓仲弓为蔽于小则可若曰仲弓必欲举贤之权皆出于已有若要誉而市恩者则恐仲弓之贤未必至是
　　程子之意固非谓仲弓有固权市恩之意而至于防邦但一蔽于小则其害有时而至此亦不为难矣故极言之以警学者用心之私也
　　卫君待子而为政胡氏所谓具其事之本末告诸天王请于方伯命公子郢而立之于名正矣然孔子之于卫重非世臣亲非贵戚之卿则恐卫君之未能安己以听之也
　　胡氏之言乃圣人大用之全体但其间曲折之微圣人须更有随宜裁处处不患其不从也若但令出从蒯瞆为辄之私计则可其如卫国何哉程子论请讨陈常处云所以胜齐者孔子之余事此可见圣人之用矣卫公子荆善居室
　　言居室则似是处家之意
　　定公问一言可以兴邦旧防言不可以若是为句今以言不可以若是其防也作一句不识别有微意否
　　如集注説恐二字亦自相应以若是絶句恐不词也夫子不答南宫适
　　适虽非问然其言可取则亦不应全然不答疑其实有贬当世而尊夫子之意夫子不欲承当故不答耳管仲夺伯氏骈邑
　　亦尝疑蘓説少异然牵于爱而存之此但当用吴氏説引荀子以证之可也
　　避地避世避色避言
　　所遇不同固有未及徴于色而已发于声者矣
　　闶祖比会江西一士人谓太极图主静之説乃出于老氏之説
　　江西士人大抵皆对塔説相轮之论未尝以身体之故敢如此无忌惮而易其言耳
　　敬斋箴云须臾有间毫厘有差
　　须臾之间以时言毫厘之差以事言皆谓失其敬耳非两事也
　　十月未尝无阳之説发明程子之所未尽至为明白
　　此理分明列庄之徒葢已窥见之矣故有宻移之説
　　答李守约
　　三诗甚善然为学当以修身穷理为急不患不能此也师礼自度未有以大为朋友之益故不敢当来喻似未悉鄙懐也
　　答李守约
　　示喻为学之病此非他人所能与直须痛自循省勇猛奋发方有下工夫处若只如此悠悠恐无入徳之期也
　　答李守约
　　所喻春秋难读固然大抵今所可见者但程先生所谓大义数十炳如日星然亦时有所谓隠之于心而未能惬当者况其精微之意乎此湏异时别商量也集古后録甚荷畱念但向见传漕处本中有一跋古钟鼎帖铭载翟伯夀説或分一字作两三字或合两三字为一字者甚有理后来见尤延之説常州有葛子平推此説以读尚书甚有功以是常欲得之而悔当时不及传録今此本乃无之不知何故试烦更为寻访恐有别本只为检此一段来也
　　答李守约
