<!-- { "loadSidebar": true } -->
　　武皇帝得利剑于希夷之间提携六年而四用之宜其庶绩晖如哉徃者北戎猖狂渝盟盗壃大出虏门戍卒屡奔武皇赫然奋雷霆之威驱貔虎之师靖烽烟于塞垣复帝子于北廷非武皇一用其劔耶贼镇阻兵邀爵山东刼众以济其奸臂险以扞其诛王师萃之屡战无功兵衂将稽贼势益张并丑乘之遂萌枭心乃刼吾兵乃固吾城反书既闻卒愕京师舆人谣曰上宜亟以节假之且赦其辜俾守北门以伐敌谋不然并且东连潞兵北合戎师分卒以趍太行巻甲以下河东国家其能甘心于潞冦耶武皇曽不逗挠于其衷亟发武符按言诛之羽檄朝驰夕擒并顽非武皇再用其剑耶并部既平潞守益坚王师告劳国用告虚内外咨嗟讹言沸腾飞言上闻上为不闻诛潞之心益牢责战之诏日严卒能克大憝于山东枭渠魁于国门非武皇帝三用其剑耶浮屠之流其来绵绵根盘蔓滋日炽而昌蛊于民心蚕于民生力屈财殚民恬不知武皇始议除之女泣于闺男号于途廷臣辨之于朝亵臣争之于旁羣疑胶牢万口一辞武皇曽不待疑卒诏有司驱羣髠而髪之毁其居而田之其徒既微其教仅存民瘼其瘳国用有加风雨以时灾沴不生非武皇帝四用其剑耶今者嗣皇帝纂武皇之耿光传武皇之遗剑宜乎铦其锷不使其挫寳其刄不使其泥而又硎之以义淬之以智匣之以礼苞之以仁持之以信与天下始终天下幸甚

　　清夜录【宋俞文豹】

　　庆厯间华州士人张元昊累举不中第落魄不得志负气倜傥有纵横材尝薄逰塞上观览山川有经畧西鄙意雪诗云战罢玉龙三百万败鳞残甲满天飞又鹰诗有心待搦心中兎更上白云头上飞欲谒韩范二帅耻自屈乃刻诗石上使人拽之市而笑其后二帅召见之踌躇未用间已走西夏与曩霄谋抗朝廷连兵十余年文豹闻秦桧当国时有士人假其书谒扬州守守觉其伪以白金五百两徼原书管押其回秦接见之即补以官资或问其故曰有胆敢假秦书若不一以官束缚之则北奔胡南走越矣观秦此举加韩范一等矣淳佑十二年朝廷以京学逰士佻达不纯尽行放逐颇闻其间亦有张元其人处心仁厚意度弘深开庆元年各尽照旧例放之叅供夫学校所以养士科举所以取人而豪杰之士则非二者所能牢笼全在君相罗之于法度之外也

　　过庭录【叶适】

　　徃承平时三馆岁曝书吾每预其间凡世所不传者类冗陋鄙浅无足观及唐末五代书尤甚然好竒者或得其一争以夸人不复更考是非此亦藏书一僻也本朝公卿家藏书惟宋宣献最精止二万余巻葢凡无用与不足观者皆不足取吾旧所藏仅与宋氏等而宋氏好书人所未见者吾不能尽得也自六经诸史与诸子之善者通有三千余巻读之固不可限以数以二十年计之日读一巻亦可以再周其余一读足矣惟六经不可一日去手吾自登科后每以五月以后天气渐暑不能泛及他书即日专诵六经一巻至中秋时毕谓之夏课守之甚坚宣和后始稍废岁亦必有一周也每读不唯颇得新意前所未达者其先日差悞所获亦不少故吾于六经似不甚灭裂南史记徐盛年过八十犹岁读五经一徧吾殆不愧此前軰说刘原父初为穷经之学寝食坐卧虽谒客未尝不以六经自随蝇头细书为一编置夹袋中人或效之后佣书者遂为雕板世传夹袋六经是也今人但随好恶苟诵一家之说便自立门户以为通经内不求之已外不求之古可乎后生稔习闻见所以日趋于浅陋也

　　文章辨体彚选巻六百二十五

　　●钦定四库全书

　　文章辨体彚选巻六百二十六

　　（明）贺复征 编

　　○録二

　　致身録【明史仲彬】

　　洪武三十一年戊寅【闰五月辛夘建文帝即位】冬十一月史仲彬以明经除翰林院侍书
　　先是洪武二十四年彬应诏执贪纵官吏廷见髙皇帝条具若干言当时俱付法司论死髙皇帝命主政户部彬恐钱谷事重顿首固辞更访治道称旨赐酒馔于廷及钞四百锭驿舟传归建文帝即位越五月诏起山林才徳士有司以名闻适监察御史刘有年上仪礼十八篇并叙彬明经【仪礼故彬家所藏刘夙与讲习至是上之于朝命藏秘阁】特诏所在礼请来京十一月十八日陛见试四书疑一道钦授翰林院侍书【阶待诏上正九品秩】
　　建文元年春正月遣往衡山
　　告即位也元旦上受朝贺毕谓侍臣曰朕奉天地山川之灵以登大寳改元伊始将告五岳神祇其命儒臣以往阁臣拟彬衡山初六日陛辞阅三月报命
　　夏四月更定官制疏谏不报
　　用寿州训导刘亨言乃与方孝孺等议大加更定彬具疏大畧以安静法祖为言会金华楼琏亦上疏称引孟庄子之孝上于楼疏批此与昨史仲彬疏同意此正所谓知其一未知其二者六卿果可卑于五府耶祭酒果可在于太仆下耶假令皇祖而在当必以更定为是羣臣勿复言
　　秋七月廷斥监察御史尹昌隆为奸党因荐魏国公徐辉祖上嘉纳之
　　时燕藩已称兵两月矣昌隆手疏面奏劝上让位守藩廷臣愕然彬执笏麾之曰天下乃太祖之天下非皇上所得私授者一人逆命遂举而授之尤而効之又何以焉选将募兵今日急务臣窃见魏国徐辉祖忠义性植智勇絶人以当一面燕可平也昌隆狂言惑世请速加诛上曰人臣之义当以仲彬为正昌隆素有敢言之气其勿为罪
　　二年春三月疏均江浙赋役从之
　　时建文帝正值更制彬乃上疏曰国家有惟正之供赋役不均非所以为治浙江本赋重而苏松嘉湖又以籍入沈万三【松江】史有为【嘉兴】黄旭【苏州】纪定【湖州】准租起税此以绳一时之顽岂得据为定则乞悉减免以苏民困窃照各处起科畆不过斗即使江南地饶亦何得倍之奈有重至石余者臣往年面奏先帝赋敛太重蒙旨嘉劳特以臣本苏人而史有为又臣之族属也恐坐以私未敢尽言幸皇上明圣每事从寛敢竭愚忠伏聴采择疏上诏可苏松准各处起科苏松人仍官户部
　　夏五月改彬为徐王府宾辅仍兼原官【阶长史下正六品秩】
　　时三王未遣之国长史以下诸员直宿内阁叅议事宜多见亲幸故壬午削籍殆尽焉
　　三年春正月副工部尚书严震直督饷山东闰三月彬归报命
　　转饷已专责严震直矣副之者曰敌情虚实并将士强弱宻侦以报闰三月十八日还朝见上于文华殿奏夹河之役非战之罪也盛庸智深勇沈当今将畧还为第一至庄得张能楚智平元斩将搴旗力战以死宜急加恤典以为风励燕王用兵变化不测用强恃壮亲掠我阵幸庸结阵甚坚屹不可动复以单骑逼营越宿鸣角穿营而去葢恃勿杀叔父之谕也军中众谓皇上失之太仁帝曰奈何已有是命不可返也黙然者久之更奏机宻事十二条帝叱左右曰勿泄因诵君不宻则失臣臣不宻则失身机事不宻则害成之句叩首而出
　　冬十一月以省亲还乡随赐勅命
　　自转饷归请告凡四不许至是得请适皇少子以十三日生查京官歴三年满者得五百十二人帝亲制词彬以前二日满考皇帝勅曰国家建官文武殊局中外分曹等最辨职难兼也尔徐府宾辅兼翰林院侍书史仲彬用明经起家矢尽忠报国或校书或转饷或宻疏或面陈文材兼武畧具隆辅藩与襄帝并茂朕资启沃实用宏多阶尔承徳郎妻沈氏为安人追厥所自父母有教育之恩忠孝本一致之理尔父居仁从尔阶尔母黄氏从妻阶给假归家以申宠锡父母深恩今已展矣国家多事尔毋忘焉特勅十八日奉旨发中书科誊写与他二十一辞朝限三月以里来京
　　四年三月彬入京陛见口授翰林院侍读
　　时北兵日逼诏勤王者分道四出遂依限单骑入京戒其子曰而父官虽卑被朝廷恩宠见几引避非所愿也万一有难尔守先帝孝弟力田之谕以成家保身毋为我虑
　　夏六月庚申廷议避难彬请从方孝孺坚守之策
　　燕王渡江李景隆往许割地不许还报上愕然无措羣臣恸哭茹瑺等请幸湘湖王韦等请幸江浙方孝孺谓当坚守京城以待四方之援众议哗然不决彬独以方言为是楼琏亦言効死勿去为正上微首肯羣议乃定燕兵薄金川门监察御史魏冕及彬请诛徐增寿从之先是燕兵将薄城下左都督徐增寿谋降魏冕廷殴之至是在左顺门语同列曰皇上必面缚出降乃可魏冕与彬亟请加诛上怒甚下殿手刃之复请诛李景隆手诏召来使未至金川而门已献矣
　　大内火起帝从鬼门遁去从者二十二人
