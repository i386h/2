<!-- { "loadSidebar": true } -->
　　维嘉靖六年孟夏，大中丞静斋陈先生得命致政而归泰和，则怿怿然语诸郡部曰：「吾遂志矣。」语诸公卿，亦曰：「吾得遂志矣，如得生。」诸公卿亦瞷之，议於朝曰：「静斋子何为其怿怿然也？诸所部郡语於外，亦曰：「静斋公何慰而怿怿然也？镇江贰守梁君宗烈语於其友甘泉子亦曰：「静斋公何慰而怿怿然也？」甘泉子曰：「子谓之何？」梁君曰：「公自嘉靖四年秋，拜江南巡抚之命，其冬则上疏辞，不允。其明年又辞，不允。又明年又辞，不允。今年夏又辞，未及允，凡四疏，乃今俄而得旨。如求物者，百求而不至，俄而得之，彼所谓遂志者，以此而怿然与？」曰：「然，然而未也。」又曰：「公由翰林吉士，而部属，而督学於湖之南山之西，而参藩，而廉宪滇之南、山之西、河之南，左辖於山之东，遂以副都巡抚，寻入南台，为吏部左侍郎，遂以右都巡抚。官至二品，不为不尊矣；由弱冠举进士，?历中外三十余年，禄不为不久矣。公以此而怿然与？」曰：「然，然而未也。」梁君曰：「凡自始仕迄今，所历五省十有一郡，必崇教化、下贤士、表先哲、复书院、举乡约、别奸慝，咸有贤声。公盖以此自慰而怿然与？」曰：「然，然而未也。古有所谓齐死生、一得丧者，公盖其人非耶？彼箪食豆羹且不能不见於色，况得丧乎！况死生乎！乃其中之所存，必有所恃以自慰者乎！是故知死生之道，则知得丧之道，知得丧之道，则知饮食之道。夫饮食得丧死生，其致一也，其可声音笑貌为之哉？然而令尹子文三仕三已无喜愠之色，而未知其仁者，何也？此又公之所独知，而人不及瞷者也。」梁君与其守佐刘君、崔君闻之，乃因梁君而请曰：「愿以此赠静斋公之归，以泄郡人之思。」甘泉子曰：「静斋知我，我复何言？予思赞公以求仁为志，以独知自勉，优游涵养於庐山之间，行当召复大任，人又将瞷公之有喜色与否也。」 
　　
　　赠太常边华泉应召提督四夷馆北上序 
　　
　　嘉靖六年夏，华泉边先生由南京太常卿诏改北，提督四夷馆。南都士大夫咸荣其行，相与言曰：「夫华泉子入仕三十余年，?历中外，而迁转出入南北太常者五，曷为其然与？夫太常之职，非闲於礼乐、能协神人、和上下、通远近者，莫克居之。华泉子其有以致之也。」或曰：「华泉子娴於才华，诗必似杜，文必似韩，书必似晋，以北收声於时，时则重之，而致然与？」曰：「此华泉子之余事耳，不宁惟是也。」曰：「华泉子博学浃闻，於书无所不窥，於古今无所不究，以是通礼乐，柔能远迩。又旁习於华夷译语，以是而致然与？其兆之矣。」曰：「此华泉子之裔绪耳，不宁惟是也。」於是其僚柏斋何子以告於甘泉子曰：「子宜有言。」水曰：「水也何言？无已，则言也。异乎二者之撰。若华泉子者於四夷之事，其优为之哉！今夫山木之枝，尚有其本；涓涓之流，亦有其源，而况於人乎！而况於君子之学者乎！夫五常同体而异用，五行同气而异质，五采同质而异色，五土同运而异风，五方同声而异音，五民同心而异言，五书同画而异象。知其异，所以致殊也；知其同，所以致一也。致一者尽理，致殊者尽分，理之与分，一而已矣。今夫人之有生也，自悬弧矢，已志於上下四方。夫上下四方，即己性分内事也，故曰『一而已矣』。然则华泉子之学，其亦若是乎哉！於四夷之事，其优为之也已。行将登枢要，坐庙堂，应天下之务，同四方之风，以辅成四夷来王之治，亦推此同心，尽此性分，致此理一焉耳，是故一致而万化出矣。华泉子其往，亦不可不自以为己任也。」 
　　
　　问寿序 
　　
　　程生来观光，从甘泉子游者六月矣，以其家君讷庵五月逢悬弧之辰，问於甘泉子曰：「辙也以侍教，不得归称爵，愿闻寿之道，将寓於家君，可乎？」甘泉子曰：「子学孔子，不闻孔门之寿乎？曰『仁者寿』，子欲问寿，盍先问仁！」程生曰：「愿闻仁者之所以寿也。」甘泉子曰：「天地之大德曰生，圣之大德曰仁。夫仁也者，人之生理也，得生理则生生而不息。夫天地之长久，生生而不息而已焉耳。」程生请益。甘泉子曰：「愿而家君仁其心，使心志虚明，浑浑乎！盎盎乎！与天地相似，则德不朽矣。」程生又进而请益焉。甘泉子曰：「愿而家君仁其身，使四体胖焉而长春，坦坦乎！申申乎！与天地之周旋相似，则业不朽矣。」程生又进而请益焉。甘泉子曰：「甚哉！程氏之子爱敬其亲也。其寿之无疆乎！欲而家君仁其子孙，以裕於后，使子子孙孙求仁焉，以生生於无疆，与天地之发育相似，则世德世业且不朽矣。其寿也不亦至乎！虽然，前二者，吾子其致寿於家君，若夫后之贻寿於子孙者，吾於家君命子之久学於观光验之矣。」 
　　
　　送别驾李君赴任柳州序 
　　
　　番禺璧山李生如凤为南京国子助教，三载考绩，一介不取，一行不苟，一教不忽。诸生乐之，僚友依之，堂尊旌之，天曹贤之。召命时钦，捧檄至止。人皆曰：「李君非科道则部曹矣。」及迁，乃得柳州通判。人皆愕然，谓如凤当有不怿然者。甘泉子曰：「浅哉其望如凤也，隘哉其视天官也。且以为柳判非别驾，别驾不足以展骥足耶？抑为富民厚利不足以供欲耶？将盘错之地不足以试利器耶？抑天官之治荒远，反不以贤耶？将鄙夷之氓非赤子耶？赤子非元后父母之所矜惠耶？凡此皆非也。夫治在体上德意而普诸氓而已矣。」於是如凤诣甘泉子曰：「翱也。幸从子於南雍二载矣，於学无所不讲闻矣，独未闻治民之道，敢请焉。」甘泉子曰：「噫嘻！如凤，而谓治之与学有二乎哉？夫道，一而已矣；夫学，刚柔合德，中而已矣。夫治，曰刚曰柔，中正而已矣。惟刚柔成德，然后可以治民。故沈潜刚克，高明柔克，强弗友刚克，燮友柔克，一以治己，一以治人，不刚不柔，厥德久修。夫然，则盘错可解，骥足千里，鄙远斯仁。圣德覃被，人咸称贤，将谓天官向乃择人而治之也，匪薄柳也。富有厚利孰大焉？何不怿然之有？李生其往，钦哉！」戊子二月 
　　
　　张母潘孺人寿诞序 
　　
　　体敬张子，广之穗城产也。负粤山之秀，抱珠江之清。山以钟其仁也，江以汇其智也，故能早膺举选之科，职司夏官之钥，身依钟阜之日，心悬岭表之云。时届瑶池之宴，咸集兕觥之宾，乃戊子二月之杪，寔维母潘孺人七十一华诞之辰也。体敬言於贺宾曰：「母之成宰也以古道，宰也乃旷亲於薄职，不得戏五彩之衣，致万寿之祝，则何以为子矣？幸有以教之。」或进而言曰：「以若山祝若寿，俾如山之不朽，不亦可乎？」曰：「宰也则既闻命矣。」或进而言曰：「以斯江祝斯寿，俾如川之方至，不亦可乎？」曰：「宰也则既闻命矣。」或曰：「虽然，犹未也，请以问甘泉先生。」体敬以问甘泉子，曰：「夫母子一体也，慈爱一道也。是故寿亲之道在敬身，身者，亲之支也。寿亲之道，在仁身，仁者，亲之生理畀我者也。子云：母成己以古道，古孰非仁智乎？故祝亲以山川，孰若寿之仁智乎！山近仁，川近智，山近体，川近用，体如山则不动，用如川则不息。仁不动则寿以长，智不息则寿无疆。始也母成其子，终也子成其母。」曰：「母子慈爱，一而已矣。然则子之寿亲也，岂假於外乎哉？」张子拜曰：「宰也则重闻命矣，愿奉以周旋。」 
　　
　　泉翁大全卷之二十 
　　
　　文集 
　　
　　门人江都沈珠等校刊 
　　
　　序 
　　
　　仁山汪子文集序 
　　
　　甘泉子曰：「文也者，以言乎其心者也。心也者，一也，心不一，不可以为心；文不一诸心，不可以为文。文也者，本诸心，发诸言，而理於道者也。夫道，一而已矣，阴阳合一之谓道，刚柔合一之谓德，内外合一之谓性，心事合一之谓学，动静合一之谓神。故在天成象，在地成形，天以经之，地以纬之，而天地之至文皆原於一也。自书契以来，六经之文，一致者也。秦汉而后，文人代出，自数大儒之外，未闻一言有概乎道者，不知而作者比比而然。成化间，顺天治中有徽州汪仁山氏循者，其殆庶乎！汪子初从定山庄子闻白沙先生之学，即奉以周旋。予始於定山状中得其数语，异之。及予莅南雍，其子戬者从予讲学，纳其先君子之文若乾卷，予读之，果尊信白沙之学者，而於紫阳反若不能释然。然若汪子之文，盖概乎其一者也，使其不遂早世，培其根以达其枝，廓其端以致其光大，追诸儒之轨，以由六经之道，岂可量哉！虽然，其去世之记诵词章，模仿形似，软熟腐烂，魄存而神丧，无一言概乎道，以称文者，远矣。予有感於仅见之余，而憾其所志之未终，遂为序之以付戬，俾刻之，毋使其泯而无传焉。戊子二月 
　　
　　和州志序 
　　
