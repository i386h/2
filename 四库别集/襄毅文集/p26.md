<!-- { "loadSidebar": true } -->
　　予尝备员都台巡抚江右时以古亷李先生精忠直节清徳正学言于朝为之请赠谥盖先生当代人望表表然不易得者也今观先生所赠魏公廷用遗墨一巻着意观之见其聚精藏锋于钩画之内一笔不茍譬之大人君子垂绅正笏端坐于庙堂之上虽不加喜怒人皆望而敬畏之非寻常之书可比也杨子曰书心画也心画形君子小人见矣若先生之书非有君子之徳其孰能之廷用尝为浚县丞以子瀚贵封监察御史刚方不阿惠政有闻而且有诗名瀚亦克肖家声懋着声迹称予故题此以传

　　跋顾廷贵手巻

　　余少时尝诵古人之诗有曰贵人昔未贵皆愿顾寒微一自登枢要何曾问布衣心窃疑焉及登仕途观世之市道交诚有如诗之所云者方其同砚席歴寒苦更相导勉誓他日得志相引援真若可信一旦云泥异途多反眼若不相识或权位相扼则多方相倾陷虽门生故吏亦多视势之炎凉为重轻此皆禽兽四裔之所不为而忍为之何世道之不古若一至此哉今观宪副刘君钦谟上舍顾君廷贵始同韦布时钦谟赠以诗及钦谟既贵而归复为之重书是可见钦谟贵而不骄久要而不忘而亦廷贵之贤有以致之其视市利之交大不侔矣皆可书也因书以为世教劝凡羣英之作在巻者皆词致高逺可为宝重顾氏子若孙尚珍藏之哉

　　跋王元之简墨

　　右王公元之简墨二十三幅其二十一幅元之为都宪总师南征今都督李公为叅将时所贻者二幅元之进位司空致政家居李公进平蛮将军总兵官时所赠者元之才气高一世非其人不轻许与今观贻赠李公之简虽曰筹兵略约机宜叙旧好而赞公之贤曰仁智勇严曰茂功伟绩曰谋虑极善曰为国之诚谆谆称其出诸将之右是诚李公之贤足以当之故元之形之于笔札也今李公作镇湖湘兵声振扬蛮夷畏服而且屡献克捷之功环湖湘数千里之境晏然无事足以分主上南顾之忧貂蝉封拜指日可卜然非公素有元之所称之贤能致是乎元之一代名卿李公一代名将且其简墨苍古雄俊类其为人皆可书也故书以为李氏家藏之宝

　　跋赠冯宪副聨句巻

　　右武功先生诸公与予聨送冯士定宪副诗一时仓卒牵合成篇不暇煅削赋一律恐招四公子棋之诮然诸公皆名能诗意气亦颇相入而武功乗兴挥洒笔势豪放落落乎有张长史之趣观者必能鉴别也但士定与予同乡同门而仕路每相值予知其人品心迹甚端料事甚明处事甚善临大事甚不怯若使之当重寄而展所抱负必大有所济惜诸公之诗未及也虽然明天子在上求贤如渴执政元老荐贤图报之心亦皆拳拳焉吾知士定兹行必有遇矣诗云乎哉

　　跋葑溪草堂聨句藁

　　右诸老枉驾草堂与余聨句藁武功先生手笔也先生文翰重天下聨句时已酒酣兴发信笔立书似不经意而势态豪放神彩俊逸比之他时书尤为可爱虽晋有风俗不多让也世传王右军兰亭帖兴乐而书若有神助醒后连书数十百纸终不能及颜鲁公醉后书京庠石刻者亦然岂酒酣兴乐则神完气全不自知其臻于妙与斯藁字画虽家数不同而其得意之妙盖近之矣但先生与诸公意气相入笔力高古而鄙句亦厕于其间又复跋后且为之书无乃招碔砆混美玉之诮乎良用良徳知爱重如此其贤于人逺甚故书之

　　跋钱允言游山诗巻

　　右天全徐阁老惟清祝大叅廷美刘佥宪累游西山更相赋咏亲书以贻同游高士钱允言而云间钱学士次韵之什珠玉相辉山川増重虽南金不易得也允言复求予题予再阅之玩天全自叹之句深有感焉昔谢安石负一代盛名隐会稽放情丘壑雅好音乐每与王逸少许询支道林辈游东山必以妓从当时人曰安石不出将如苍生何然徳业未闻心志已荒君子不深取焉此安石所以止于安石而晋之治所以止于晋也今天全公歴事累朝文翰相业独步一时大叅佥宪奋扬中外徳业兼隆皆以功成名遂而求退允言又东吴诗人而相与遨游乃不安石是好惟吟咏性情是图其气志之高下奚翅霄壤耶况学士公词翰超絶有类天全使诸公复起其匡济乂安之功复隆古雍熙泰和之治决非安石比也予将何言哉予亦曰诸公不出将如苍生何此为世道言也

　　跋聨句赠金内叔巻

　　成化五年冬十二月雍叨拜总督两广军务兼理巡抚之命将戒行内叔金公适有使事由金陵来吴与雍相庆不数日欲别去乡党诸老具酒肴就朱挥使池亭饯之见公威容辞气雅相敬重乃相与聨句为赠而俾雍亦厕其间雍不获辞因念公平生为人刚果正直竒特英爽好善嫉恶出于天性而或交游有险极力引救畧不顾避诚有古烈士风既举进士天曹知其有剸繁治剧搜剔奸秽之才故有南京工部之除到官未三月与僚友同寅恊恭肃清弊政上下交誉之峻擢大用可期矣然予尝闻先正有云内刚不可屈而外能处之以和所济必多矣又曰以之遇则可以成功不遇则可免祸者其晦乎公宜警之予故于末句致意焉仓卒牵合不暇煅炼未免招续貂之诮知者不以为诮

　　跋致仕魏冢宰寄袁亷宪诗

　　南齐冢宰先生文学徳望重一世而年几百龄诚当代人瑞也袁宪使舜举尝一造访不遇先生乃作诗逺寄温厚和平蔼然有徳者之言且手笔细书庄重不茍岂非年弥高而徳弥邵者与舜举律已执法清誉卓然越资超擢人犹未满望且能雅敬先辈不以其退休而迂道逺谒有古君子忠厚之风宜先生敬重形诸咏歌而期望焉士可以不自立哉袁氏子若孙宜世宝之也

　　题东巡倡和诗巻

　　予驻节羊城按察使祁阳宁君出其叅政浙江时偕同事分巡官倡和诗巻与予观意盖欲予有所鉴别而难于言予遍阅之诗若干首皆缙绅士夫更倡迭和之辞亦云富矣复何言哉独追念景泰中予巡抚江西今冢宰崔公为左布政使适宁君为大行人赍诏书至既还崔追送数舍循例以白金数锭为赠宁一无所受至其它开诏处亦然时予与崔已深器重之而期其逺大必矣今甫二十载君累官中外其操益谨已进至外台之长夫行人官八品而按察使三品士夫舆论方期君进极品未已则凡士之出仕可自库其职而不自重又可不图坚晚节而图幸进不已哉予故乐书之以为仕者劝

　　○表

　　拟唐以韩愈为京兆尹兼御史大夫谢表【代乡闱作程文】

　　伏以神州重寄总民社于赤县之先宪府尊官肃臣僚于清班之首顾兹兼职宜付殊才岂意凡庸遽蒙超擢兹盖伏遇皇帝陛下圣由天纵学与日新主鬯春宫逹徳久闻于中外握符天位深仁广被于华裔承列圣之丕图阐巾兴之昌运窜奸邪登俊乂配虞舜之聪明収兾部定幽都叶成汤之勇智功高莫比徳盛难名臣赋性戆愚立心狂直学虽慕古才不通今待罪荒州承召已登于国学宣威强镇蒙恩复进于天曹方深鳏旷之羞又玷宠荣之命发奸摘伏惭赵广汉之如神纠缪绳愆愧韦思谦之不屈臣敢不道以徳齐以礼振风教以安四民端其本澄其源树风声而清四海于以赞皇图之巩固于以祝圣寿之悠长臣无任瞻天仰圣激切屏营之至谨奉表称谢以闻

　　○铭

　　铭端砚

　　端溪北岩产石竒絶成于琢磨之工次于文房之列马肝深紫莹而且润鸲眼圆緑高而又活扣之闻宫商相宣呵之见烟雾四塞有兔爰爰仰视盈月其受水也兎浴波而月载生明其运墨也兔藏云而月旁死魄盖山川之精英非寻常之瓦石铭而刻之以彰玉徳宝藏于家不啻拱璧吾子孙其世守为苏城韩门之旧物

　　忠孝堂铭为总兵官彰武伯杨公作

　　凡厥有生惟皇降衷曰子曰臣惟孝惟忠其忠伊何以身徇国知无不为罔敢怠忽其孝伊何行道立身终始不渝扬名显亲猗欤杨公关右华族服官守家维此是笃三令节镇克殚劳勤边陲晏然建兹茂勲才优志充尽瘁罔既尧舜君民厥心斯遂帝心汝嘉推本所生鸾书辉煌存殁显荣禄养既丰时祀弗懈今兹永感眷言增嘅惟公之行循乎天常惟公之名奕世允彰翼翼其堂我铭其壁昕夕弗忘神锡尔极

　　○赞

　　徐布政像赞

　　其心休休其容肃肃其才足以尊主而庇民其徳足以表世而范俗蚤脱颖于儒林遄蜚英于科目擢宪府之美官继前修之芳躅立朝则补过而拾遗按部则发奸而摘伏外台持斧威声久振于中州行省专符令望独高于九牧既功成而名遂遽抗章而辞禄无愧一生克全五福彼君子兮盖古所谓知止不殆知足不辱者与

　　三谷居士像赞【南城左叅政父也】

　　其心休休其容怡怡其学不流于异其行不毁于随其身独善其庆后垂其遗徳宠史笔之褒其赠官荣圣恩之推噫殆古所谓无用以为用无为而无不为者与

　　常山杨氏族谱赞

　　此常山杨氏之族谱也其支流蔓衍于今其本原肇基于古始封杨侯厥维鼻祖中叶屡迁乃居兹土箕裘逺绍家声不坠乎诗书科第相承宦迹每荣于簮组惟积徳而累仁肆流芳而接武攻轩岐之世业其术允精扩济利之仁心其功斯溥孝思更切于显扬家乗久劳于缀补宗支聨属合修允契于庭坚昭穆分明叙列又同于义甫噫此故家文献足征所以重浙东之称数欤

　　庆太平春图赞

　　一鼓而平桂州白面之厓已刳峡贼之腹心再鼓而空横石大坑之寨复断峡贼之喉颈五征不克之险巢悉灰烬于两战之余百年难制之狂冦皆族灭于旬日之顷黄童白叟鼓舞得更生之欢碧水丹山清肃无烽烟之警是固监军总戎亲督战以成功而实天佑国家锡南邦之嘉靖掀天动地威风震慑乎百蛮旋乾转坤欢声沸腾乎五岭赞军台老目击盛大竒勋画图张筵齐庆太平春景
　　成化元年乙酉冬十二月大军次浔州进攻大藤峡贼太监卢公总戎赵公亲统兵直捣桂州厓等处太监陈公亚卿薛公游击和公与予及御史汪霖刘庆亲统兵直到横石岭等处皆复夹攻势如破竹俘斩以万计不半月而峡贼尽平凯旋之明日适值新正因置酒大会作此以纪其盛是月除日

　　贾太守像赞

　　此吾乡郡太守贾公为御史时写真也其气昻昻其容申申特立耸春山之凝重徐行蔼秋水之精神甲第高登文学见推于流辈琴堂小试循良称重于儒绅爰膺剡荐入为宪臣封章谏院待漏严宸白简豸冠凛无私之铁面绣衣骢马行有脚之阳春四海固期其逺到三吴尤慕其来旬当宁简知铨曹上陈暂屈以专城之寄甚慰乎无告之人严而不苛羣吏畏其清操寛而有制四民感其深仁政通人和俗厚风淳虽羣情深恐其速去而清议常欲其大伸彼君子兮真所谓庙堂之器邦国之珍其名位所至岂有垠哉

　　郑叅政像赞

　　此吾友郑公克寛之像经济才优刚方气盛发逹贤科遭逢列圣立朝为良御史分省为贤叅政奸邪怀侧目之嫌黎庶遂更生之庆惟图称效耻事奔竞勇退急流顺时安命美髯照金紫之荣野性适山林之静彼君子兮所谓知止足之几得出处之正者欤

　　云窝张先生遗像赞

　　其学明通而不背于正道其心纯一而不惑于他岐其操存一本乎诚而不出乎矩度其注述一根乎理而不专乎文词谒选天官显庸及时忽焉观化遽止于斯天虽茫茫终焉有知令器已发轫于秋官其季亦为庠序之竒将来荣盛不卜可期而朝廷褒赠之恩典指日而必推与

　　○字说

　　李氏四子字说

