<!-- { "loadSidebar": true } -->
　　临沂刘瓒文瑞为集贤都事时其父信甫母田夫人已推恩拜官封搢绅为文辞荣之今瓉官仪曺秩五品信甫又以子贵拜奉训大夫益都路沂州知州飞骑尉临沂县男田夫人封临沂县君沂州今年八十有八夫人八十有二扵是大夫士又为歌诗以诵咏其福履之盛属余序余尝观于树艺之事矣生息蕃庑而利之收倍焉者必风雨之时土地之沃而人事之周也三者缺一焉则其生也弗遂惟人亦然天之所畀者厚身之所积者充子孙之孝养无不至则其所享必有优于人者矣彼有所不足者非赋予啬于有生之初则培植不加于有生之后甚至戕其所得扵天者不然同生宇宙间何万有不齐哉沂州孝友忠信能冲澹以养父心勤约以资生畜书以教子捐赀以周人之急而善徳又足以善其里俗伉俪皆登上夀居乡邦受禄养安强夷愉无有不惬扵心岂非得之天者厚积之已者充而养志者之无不至而致然欤呜呼何沂州扵斯三者之独偹也汉官仪三老五更取男女完具者则入虽有徳有夀又必以有子为可贵况有子笃于孝又以宠禄及其亲乎虽然吾闻化国之日舒以长方今四海寜谧和气充鬯沂州得享安荣扵夀域之内则得于朝廷者多矣又不但三者之偹也
　　送刘粹衷赴旌徳令序
　　刘君粹衷之为旌徳令也客有过予而言曰粹衷名进士其为人也和而易宜在馆阁为文章从容搢绅间奈何治县县难治也必有彊明之才而后可以剸剧粹衷奈何治县予应之曰子以后世之吏求粹衷乎世以彊明称者未必良吏也彊而无以养之必严刻明而不善用必苛察以严刻苛察而施诸政亦难为下矣大抵若是者皆急扵近名近名非良吏也古之君子未尝有心扵治人而人未尝不治扵君子诚以待物则物无不孚公以涖事则事无不当君子之身礼乐之器也政教修礼乐之用行焉礼乐之用行民将不治而化矣是可与严刻苛察者言哉孔子曰斯民也三代之所以直道而行也盖民不难治后世无善治之吏扵是乎有难治之民及其难治而又急之则所治者与治之者俱困矣诗不云乎岂弟君子民之父母孰谓和易者不足以治县夫麟仪仪鳯师师不鸷不狞飞者走者莫不为之先后麟鳯亦何用其鸷与狞哉粹衷方将为麟鳯于旌徳旌徳之人方将先后之不暇而子顾以向者之言惑之无乃不可乎客唯而去明日粹衷来别因述与客言者为粹衷道之
　　周此山集序
　　风雅颂不作诗之变屡矣大抵与世相为低昂其变易推也近世为诗者言愈工而味愈薄声愈号而调愈下日锻月錬曽不若昔时闾巷刺草之言世徳之衰一至于此我国家以淳厐大雅之风丕变海内为治日久山川草木之间五色成文八风不奸士生斯时无事乎文章而其言自美况以文章而歌咏雍熈之和者乎周此山先生自括苍来京师访予灵椿寓舍与语竟日知能为诗因索其所作观之何其言之蔼如也夫志得意满者其辞骄以滛穷而无所遇者其辞郁以愤高蹈而长往者其辞放以傲先生懐才抱艺蚤有意扵用世既而托迹丘园不见徴用且老矣今考其诗简澹和平无郁愤放傲之色非有徳者能如是乎传曰温柔敦厚诗教也先生可谓有温柔敦厚之徳矣予官桥门七年凡四方文字当程校者皆与寓目焉尝疑山林间必犹有可观者未之见也此诗盖余所谓未见者乎因为选其最佳者得若干首题为周此山先生集云
　　丁氏世谱序
　　周小史奠系世辨昭穆其世谱之攸作乎夫系世固邦国之志然凡得立宗以缀其族者非有谱识所从出条所由分则世逺族众其系必紊而昭穆之辨淆矣此世谱不可以不作也余不丁氏吴兴大姓也昔国家用兵江南时其家文籍尽散轶世绪无所于考清溪君道纯蚤已出家为道士乃惕然以为隠忧搜遗讨残积以嵗月作丁氏世谱一卷干枝扶踈纲防聮络而凡祖考告身举削遗文墓志咸载又求志之不存者买佳石重刻之作时思庵墓侧徴记名人与是编共传于旡穷呜呼六十年来故家子孙宅宅田田有不能道其先世一事者孰谓丁氏世谱乃出于其后人之出家为道士者乎丁氏三世武弁至宣教公始力学登进士第为天子史官斯亦荣矣典教南康日尝叅订朱氏仪礼经传通觧锓梓以行扵世夫先王之为教也莫重于礼礼经亡缺之余莫偹于此书朱子于此盖终身拳拳焉然则谱中所载事实此其章章然者也又何必以他功业自见扵世哉余谓礼所以秩人纪也世谱作则人纪秩而礼行焉丁氏世有礼学冝能作是谱欤或曰老子为周史为礼师清溪君又有得扵此欤
　　祭噐圗序
　　元统三年春太庙署言延祐中朝廷遣官至钱塘造太室祭器工物精纯俱中法度乃者文宗皇帝升祔器皿趣办一时视列室所陈功苦弗类宜用延祐故事更造之太常以其言言诸礼部而上于中书中书移浙江行省如所请而遣太常从事曰伴住者来视工扵是行中书省参知政事富珠哩某与左右司都事李某任程督事有司承命唯谨以是年六月壬申为冶铸尊罍彛豆登铏簠簋盘坫盆勺之类凡百有四事吉金在镕范制孔良错镂磨治光润龙变八月己未告成载如京师夫礼非器不存而敬者礼之所以存也器有未善则所存者有不足矣先王之扵祀事所以偹物而致美也今天子以仁孝承宗祧以礼乐风天下嵗时祼荐登降俯仰之间敬之所存其不在斯乎
　　送甘允従甫北上序
　　天可得而知乎曰天难知而理可寻霜未陨而裘褐制日未入而膏烛具何也人知燠寒昼夜之必相代而至也夫既知其必相代而至也而或戚戚扵未至或用其知力以求其所不必至是皆谓之不能知天陈留甘允従甫年少富才华天厯中遭逢圣明得在廷阁从搢绅先生纂经世大典方进用俄以病去乆之来江南补行省掾又拓落不偶扵是闭门读书治文章穷巷草灭屦而允从之学大进矣夫蓄之厚者其用舒郁之乆者其逹茂允从去此其将有得于天乎天何心哉盈虗消息相推而至者天不能啬扵人而人不能辞扵天也今中书左丞耿公器识宏朗位高而礼恭海内之士咸愿进见兾得展布尺寸况允従有知遇之素顾不得少自见扵宰都物之地乎吾知允从将有得扵天者殆亦扵是乎卜之呜呼余阅世深矣事皆不足据惟天可信允从其行矣哉








　　安雅堂集卷四
　　钦定四库全书
　　安雅堂集卷五
　　元　陈旅　撰
　　序
　　宋景濂文集序
　　金华有二先生曰栁公道传曰黄公晋卿皆以文章显名当世予逰荐绅间窃获窥其述作栁公之文厐蔚隆凝如泰山之云层铺叠涌杳莫穷其端倪黄公之文清圎切宻动中法度如孙呉用兵神出鬼没不可正视而部伍整然不乱金华多竒山川清淑之气钟之扵人故发为文章光焰有不可掩如此予方歆艶二公以为不可几及客有授予文一编者读之见其辞韵沈郁类栁公体裁严简又絶似黄公惊而问焉乃二公之乡弟子宋君濓之为也因作而曰大哉文乎不可无渊源乎西京而下唯唐宋为盛宋姑不论以吴兴姚铉所集唐文粹观之奚啻三百余姓虽张苏萧李常杨之流气逸辞雄各自名家终不能返于古何哉无所宗也独韩愈氏吐词持论一本之六经然后斯文焕然可观故凡经其指授者往往以文知名于一世夫浑涵弥纶之道淳厐冲雅之音欲借是以宣扬之使其文字各従职而不紊苟不传之扵师奚可哉我国家混一以来光岳之气不分大音斯完中统至元间豪杰之士布列词垣难以一二数天厯以来海内之所宗者唯雍虞公伯生豫章揭公曼硕二公而已二公之所指授其必有异于庸常哉设以韩愈氏方之二公则濓当在李翺皇甫湜之列也予虽不能文不可谓无意于斯譬犹候虫而时一鸣也其视二公黄钟大吕之音果何如也窃喜金华山川之秀代不乏人而二公之学有所传故因序濓之文而敢志其私焉
　　江浙省郎中实喇卜伯温之官序
　　国家制行省以莅外服体势侔中书以所制者逺所统者众所寄者为甚重也然而以勲戚大臣之柄政扵上也连帅牧守羣有司之禀命于下也乃使数君子者于其间综治文牍论定可否欲上无所咈而事中律度下有所受而物顺轨则使百十郡邑之民无或有愁苦之叹而政无不成者则幕僚之为任亦难矣然而举同幕之议而颛裁之犹以其身任责扵上下而不得有所顾避者则元僚之为任尤难也而况任是责扵江浙又有尤难于他省者乎至元六年山北亷访副使实喇卜伯温除江浙行省郎中盖慎选也伯温精明而醇愿闿鬯而缜理通经学古而用之不迂练覈吏事而本之以仁义凡前代治乱得失之迹与所厯山川形势城邑废置民物丰耗以至古今张弛之所以不同者皆有所考证以致其用世之心焉故内而为监察御史外而为诸省宰士诸部使者声称皆大闻扵时若伯温者固宜从容着定以賛襄天子之大化乃复屈寘逺外使任其所尤难者无以方今之江浙有不得不寘若人于上府固不暇为伯温计耶呜呼东南民力竭矣而一省所上土赋恒居天下十六七伯温所任之尤难者有不在于兹乎夫有嘉树也必务培其本而后落其实而食之今江海之上有嘉树焉伯温往封植之它日余南还従伯温休于树间以观秋风之落其实也
　　静观斋吟藁序
　　三百萹而下汉魏诸诗弗可及已晋宋间则陶渊明为最高后世之务为平澹者多本诸此然而甚难也盖平则貌凡澹则味薄为平澹而貌不凡味不薄此以为甚难也唐大名家如杜少陵诸人不得専以是体论之若韦苏州辈其亦平而不凡澹而不薄者乎盖其天趣道韵之妙有非学力所能致者鲍溶辈固徒苦耳余久在京师四方瑰竒伟丽之观萃焉比得鄱阳刘芳伯之诗而观之何其独为是平澹者也余闻芳伯治易书诗三经沉潜理性之蕴则其养于中者有素矣平生隠居清澹之乡日与云烟水石相上下悠然以忘老则其诱于外者无所乎入矣中有所养而外无所诱则其冩之扵吟咏之间者岂世之学为诗者所能至哉余雅慕古制以家贫逐禄奔走无好懐时有酧应之作皆不过所谓貌凡而味薄者毎一萹成令人自厌数欲力变其所为卒不能变而止耳何日从芳伯山水间尽洗尘抱収清气而养之或者其可以少自变乎能少自变则进而与芳伯共攀前人之逸辔而相与往来于寥廓之表芳伯名传其先有曰宇者庆厯二年进士官至秘书丞弟定皇祐二年进士官至吏部侍郎与苏文忠公为友文学之绪逺矣
　　陈允恭捕蝗序
