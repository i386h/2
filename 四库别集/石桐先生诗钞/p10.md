<!-- { "loadSidebar": true } -->
　　天寒阴欲雨，木落峭含风。岭外去何远，原头望不穷。
　　闲思书未尽，转恐力难通。寂寞更无语，唯闻叫渚鸿。
　　中秋夜，寄子乔粤中
　　时，余与子乔各有丧子之痛。
　　凉宵新雨后，久坐未能眠。佳节情偏恶，当空月正圆。
　　独看转清汉，应去照炎天。那更伤心共，愁吟滞极边。
　　石枣村感旧
　　姨母适村王氏，年衰，夫亡子散，予来省视，题东堂壁。
　　停车石枣村，村舍旧知门。零落几家散，支离一老存。
　　积阴荒径湿，斜照古楼昏。往事自能忆，盛衰谁与论？
　　临水
　　临水闲独立，水流静无声。无复羡鱼志，聊爱秋波清。
　　泠泠白日照，皛皛天宇晴。林木动凄飒，凉风西北生。
　　渐衰忽不禁，悄然肌骨惊。年华逝如此，壮怀吁已平。
　　陈迹日积多，百感交中情。欲语谁能喻？偕俱唯海婴。
　　念我同心言，有弟在边城。
　　喜五星、步武、丹桂过访，置酒，因忆子乔南中
　　寂历荒村暝，群鸥喜并来。正当秋月满，才见桂花开。
　　各出袖中句，共倾镫下杯。因思宦游客，孤棹粤江隈。

　　石桐先生诗钞




