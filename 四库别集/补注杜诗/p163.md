<!-- { "loadSidebar": true } -->
　　鲁钝仍多病【洙曰语参也鲁苏曰郑鲁钝多病近稍倦书】逢迎逺复迷耳聋须画字【苏曰王笠不仕佯狂诈聋每説话即画字后隐嵩山隋文累诏不起】髪短不胜箆泽国虽勤雨【修可曰谷梁传正月不雨言不雨者勤雨也注思雨之勤】炎天竟浅泥补注【鹤曰周礼泽国用龙节勤雨如修可引谷梁之説则是其时不雨何以下云炎天竟浅泥又云小江还积浪当是言得雨勤数然以炎天而泥故浅也】小江还积浪弱防且长堤归路非闗北【俯曰子美北人未得归鄕故云归路非闗北】行舟却向西暮年漂泊恨今夕乱离啼童稚频书札【洙曰古诗烈士暮年又遗我一书札】盘飱讵糁藜【洙曰孔子陈蔡间七日不火食藜藿不糁】我行何到此物理直难齐【洙曰庄子齐物】髙枕飜星月严城叠鼓鞞【洙曰张景阳此郭非吾城入闻鞞鼓声定功曰礼记鼔鞞之声讙】风号闻虎豹【洙曰芜城赋风嘷雨啸又苦寒诗虎豹夹路啼】水宿伴鳬鹥【洙曰蜀都赋晨鳬且至雁衔芦云飞水宿哢吭清渠】异县惊虚往【洙曰古乐府它鄕复异县】同人惜解携【洙曰易出门同人】蹉跎长泛鹢【赵曰鹢大鸟船首画之以惊水神俯曰泛鹢行舟也】展转屡鸣鸡嶷嶷瑚琏器【洙曰子贡瑚琏器梦符曰谢琨问羊孚曰何以器举瑚琏羊曰故当以为接神之器】阴阴桃李蹊【洙曰李广桃李不言下自成蹊】余波期救涸【洙曰僖二十三年传其波及晋国者君之余也庄外篇车辙中有鲋曰吾得斗升水可以活矣】费日苦轻赍杖防门阑邃肩舆羽翮低自伤甘贱役谁愍强幽栖【苏曰柏简失意居九华山叹曰今日晦迹朝中故人畧无愍强幽栖之心】巨海能无钓【洙曰任公子投竿东海】浮云亦有梯勲庸思树立语默可端倪赠粟囷应指【洙曰鲁肃家富于财常散以赈穷乏结豪士时周瑜为居巢长闻之往求资粮肃有米二囷各三千斛直指一囷与瑜瑜竒之乃结侨札之交蒭曰自嶷嶷瑚琏器以下叙美羣公能餽其贫故有赠粟之句】登桥柱必题【洙曰成都记云升仙桥司马相如初西去题其柱曰不乘高车驷马不过此桥后果以传车至其处桥在望鄕台东南一里管华阳县】丹心老未折【梦符曰古乐府半溪度曲本厠偏伍卒一战殄凶渠制赐文犀节驿报紫泥书入营陈御葢还车乘紫车皇恩空已重丹心怅不纾渡泸且不畏凌溪嗟有余】时访武陵溪【洙曰别赋心折骨惊武陵溪秦人避乱之处】
　　奉贺阳城郡王太夫人恩命加邓国太夫人补注【鹤曰阳城郡王乃江陵节度卫伯玉旧次及梁权道皆以为大厯三年作案新旧史大厯初伯玉丁母忧朝廷以王昴代其任讽将士云云遂起复再任今诗乃贺其母受封则非三年作甚明旧史又云广徳元年乘舆幸峡伯玉有干畧乃拜江陵尹荆南节度等使寻封阳城郡王此语葢在大厯初丁母忧之前故此诗云郡依封土旧当是伯玉封王时母同受封而旧史帝纪又云大厯二年六月壬寅荆南节度使卫伯玉封阳城郡王与传自异然丁母忧在大厯初为是此诗当在广徳二年后大厯元年前作若如纪言则大厯二年卫之母已死又元年柏中丞遣柏别驾将命江陵起居太夫人时已有太夫人之称矣】
　　卫幕衔恩重【梦符曰按前汉书晋灼注曰卫青征匈奴絶大幕大克获帝就拜大将军于幕中故曰幕府赵曰一本题下注云阳城王卫伯玉也以其姓卫则用之尤工】潘舆送喜频【洙曰潘安闲居赋太夫人乃御板舆升轻轩】济时瞻上将【赵曰申言郡王节度江陵为上将】锡号戴慈亲富贵当如此尊荣迈等伦郡依封土旧国与大名新【赵曰言郡封虽仍是阳城郡而夫人之国加为邓国是为新矣】紫诰鸾回纸【赵曰紫诰紫锦之诰也鸾回纸谓纸上之字有回鸾之辨也】清朝燕贺人【洙曰大厦成而燕雀相贺】远传冬笋味【洙曰孟宗后母好笋令宗冬月求之宗入竹林痛哭笋为之生】更觉防衣春奕叶班姑史【洙曰班姑曹世叔妻班彪之女名昭字惠姬博学髙才世叔早卒有节行法度兄固着汉书其八表及天文志未及竟而卒和帝诏昭就东观蔵书阁踵而成之】芬芳孟母邻【洙曰潘安仁闲居赋此里仁以为美孟母所以三徙】义方兼有训【洙曰左传爱子教之以义方】词翰两如神【苏曰王献之词语秀丽笔画雄劲两如神江左为独歩】委曲承顔体骞飞报主身可怜忠与孝双美画麒麟【洙曰麒麟阁名也上画忠臣像】
　　江陵望幸【洙曰望车驾临幸也时大驾在蜀　广徳元年作】
　　补注【鹤曰江陵以上元元年九月建都故诗云雄都元壮丽王内翰云望车驾临幸时大驾在蜀然明皇幸蜀在至徳元载是时未以江陵为都当时代宗幸陜时此诗合是广徳元年是年代宗幸陜以卫伯玉有干畧乃拜江陵尹荆南节度等使意是时代宗有意幸江陵故有此作梁权道编在大厯三年殊无义无乃循旧次耳故此诗与前篇俱不应编在大厯三年诗内】
　　雄都元壮丽【洙曰汉髙纪上见宫室壮丽怒萧何曰非壮丽不足重威】望幸歘威神【洙曰鲁灵光殿赋景福兮帝室之威神甘泉赋配帝宫之悬圃兮象泰壹之威神赵曰顔延年车驾幸京口云望幸倾五州也歘许勿反注云有所吹起也】地利西通蜀天文北照秦【定功曰谓长安在荆渚之北】风烟含越乌【洙曰谢元晖诗风烟有鸟路江汉恨无梁古诗越鸟巢南枝】舟楫控吴人未枉周王驾【洙曰顔延年车驾幸亰口诗虞风载帝狩夏谚颂王游春方动宸驾望幸倾五州又周御穷辙迹夏载厯山川周王驾谓穆王满】终期汉武巡【洙曰汉武行幸雍幸汾阴荥阳还至洛阳瞻望河洛巡狩豫州】甲兵分圣防【苏曰羊祜得圣防耒分甲兵西北防秋】居守付宗臣【洙曰萧何传汉之宗臣左传君行则居守苏曰赵胜大事付宗臣议论】补注【鹤曰宗臣指郭子仪按史雍王适为闗内兵马元帅郭子仪副之复京师以子仪为京留守】早发云台仗恩波起涸鳞【洙曰哀江南赋由有云台之仗涸鳞见余波期救涸注】
　　江边星月二首【大厯三年作】
　　补注【鹤曰诗云江月辞风防江星别露船当是大厯三年秋江陵舟中作】
　　骤雨清秋夜金波耿玉绳【洙曰谢元晖诗清河晨耿耿寒渚夜苍苍金波丽鳷鹊玉绳低建章赵曰金波言月玉绳言星】天河元自白江浦向来澄映物连珠断【洙曰史五星如连珠】縁空一镜升【洙曰古诗破镜飞上天】余光忆更漏况乃露华凝【洙曰谢庄诗露华识猿音】
　　江月辞风防江星别雾船鸡鸣还曙色鹭浴自晴川歴歴竟谁种【洙曰谢惠连诗亭亭映江月古诗天上何所有歴歴种白榆】悠悠何处圆【洙曰沈休文咏月清光信悠悠谢希质月赋升清质之悠悠降澄晖之蔼蔼】客愁殊未巳他夕始相鲜
　　舟月对驿近寺【大厯三年作】
　　补注【鹤曰题云舟月又诗云月朗自明船朱楼白水边当是大厯三年舟中作】
　　更深不假烛月朗自明船金刹青枫外【洙曰西京杂记以黄金为刹】朱楼白水边【赵曰冯衍显志赋伏朱楼而四望】城乌啼眇眇【洙曰左传叔向曰城上有乌齐师其遁】补注【希曰江陵府松滋县有白水镇古乐府有乌夜啼汉文纪以眇眇之身师古曰眇眇犹言细末也】野鹭宿娟娟【苏曰张充月赋照娟娟之沙鹭】皓首江湖客钩帘独未眠
　　舟中【大厯三年作】
　　补注【鹤曰诗云风餐江柳下雨卧驿楼边即前篇所谓驿近寺之驿也当是大厯三年在江陵作】
　　风餐江柳下雨卧驿楼边【苏曰阻风餐柳下值雨坐蓬窻句法絶妙不知谁诗也恨不见全篇与鲁直读至此遂记而疏之疑子美亦法此二句而作也其诗二句在晋文类中】结防排渔网连樯并米船【洙曰樯船上帆竿】今朝云细薄昨夜月清圆飘泊南庭老只应学水仙【赵曰公自谓也】
　　遣闷【大厯三年作】
　　补注【鹤曰诗云地濶平沙岸舟虚小洞房当是大厯三年江陵作】
　　地濶平沙岸舟虚小洞房【洙曰谢元晖洞房殊未晓】使尘来驿道城日避乌樯【洙曰一作乌枪赵曰泊船之处近城日为城所障不照及樯故曰避乌樯】暑雨留蒸湿江风借夕凉【苏曰段瑄泛舟夜闻江风清冷瑄欣然曰冯夷借我一夕之凉】行云星隐见【贤遍切】叠浪月光芒萤鉴縁帷彻【赵曰萤光可以照物故曰萤鉴】蛛丝罥鬓长【罥音畎防伯曰罥鬓犹掠鬓也】哀筝犹凭几【凭皮孕切】鸣笛竟霑裳倚着如秦赘【之芮切洙曰贾谊传秦人家富子壮则出分家贫子壮则出赘师古曰言其不出妻家亦犹人身之有赘一説赘质也家贫无有聘则以身为质也君平曰子美寓他鄕如赘婿然】过逢类楚狂【洙曰楚狂接舆】气冲看剑匣【洙曰任彦升剑气凌云又张华见剑气冲牛斗】颖脱抚锥囊【洙曰平原君传曰夫贤士之处世也譬如锥之处囊中其末立见毛遂曰使遂早得处囊中乃脱颖而出非特末见而已】妖孽闗东臭兵戈陇右疮【苏曰班仲升云陇右兵戈疮痍未艾】时清疑武略世乱局文塲余力浮于海【洙曰语道不行乘桴浮于海】端忧问彼苍【洙曰见赋端忧多暇注诗彼苍者天】百年从万事故国耿难忘【苏曰辛受老年百事俱废无心系恋唯故国旧友耿耿难忘】
　　江陵节度阳城郡王新楼成王请严侍御判官赋七字句同作【大厯三年作】
　　补注【鹤曰公以大厯三年暮春至江陵而今诗云楼上炎天氷雪生当是其年夏作也史云伯玉大厯初丁母忧则是时未再朞也虽曰起复亦不当作楼命客赋诗当时士论丑之宜哉】
　　楼上炎天冰雪生髙飞燕雀贺新成【洙曰淮南子大厦成而燕雀相贺】碧窗宿雾蒙蒙湿朱栱浮云细细轻【修可曰晋羊球登西楼赋云画栋浮细细之轻云朱栱湿蒙蒙之飞雨王逸少见之击节爱羡竟日】杖钺褰帷瞻具美【洙曰见杖钺筑疆开意防注贾琮为冀州刺史旧典传车驾骖垂赤帷裳迎于州界及琮之部升车言曰刺史当逺视广聴纠察善恶何有反设垂帷裳以自掩塞乎乃命御者褰之百城闻风自然悚震】投壶散秩有余清【洙曰祭遵投壶雅歌】自公多暇延参佐江汉风流万古情【洙曰庾亮镇武昌佐吏乘月登楼不觉亮至将避之亮曰少住吾于此兴不浅陶侃曰亮非独风流兼有为政之术】
　　又作此奉卫王
　　补注【鹤曰诗云三伏炎蒸定有无则是与前篇不相逺作】
　　西北楼成雄楚都远开山岳散江湖二仪清浊还髙下【洙曰阳清为天阴浊为地】三伏炎蒸定有无补注【鹤曰王坦之传二仪以至公立徳列于清轻者上为天浊重者下为地又河圗括地象两仪未分其气混沌清浊既分伏者为天偃者为地汉郊祀志作伏祠孟康曰六月伏日也周时无至此乃有之师古曰伏者谓隂气将起迫于残阳而未得升故为蔵伏因名伏日也立秋之后以金代火金畏于火故至庚日必伏庚金也】推毂几年唯镇静【洙曰推吐回切冯唐传推毂遣将赵曰推毂以言卫王奉命为将】曳裾终日盛文儒【洙曰邹阳何王之门不可曵长裾乎】白头授简焉能赋【洙曰雪赋受简于司马大夫汉书登髙能赋可为大夫】愧似相如为大夫
　　舟出江陵南浦奉寄郑少尹审【大厯三年作】
　　补注【鹤曰鸣螀随泛梗别燕赴秋菰当是大厯三年秋作是时公移居公安公安在江陵之南故出南浦也时郑审为江陵少尹】
