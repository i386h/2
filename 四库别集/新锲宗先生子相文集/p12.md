<!-- { "loadSidebar": true } -->
　　子与既以比部郎中出治汀矣。亡何。余亦出为参议乃又守汀。岂不数哉。余以戎至汀。子与盖三觞余碧云朝斗之上。其秋余与子与从事闱中。则又拥衾而谈者浃旬也。是时子与治汀已一年。而明年当　觐于是以十月戒涂余乃临岐而叹曰嗟乎子与余二人何以别哉。往余与子与为郎时。鸣珂授简翱翔古道一何盛也。一岁之间。咸拔茅出矣世言恒难外吏。李王二君并臬。余乃藩吴至微为从事。而守者独子与也。夫郡提封千里。乃其兵戎财赋礼乐教化。咸纷然总于守之一身。日一束带坐。则馁者冻者。繇者租者。甲者羽者。饷者缨者。牒者檄者杂立其庭盖蚁附绳集也而乃又以一人之心知耳目纬错其间固难哉固难哉子与始至汀。会粤寇犯汀。关吏告急子与则提戈跃马督精锐三千走之。而贼至。逃匿深山中窃相诫母出恐为徐使君所苦。汀故事。贫者匿其赋以售田而富者恒收其田不收其赋以故富者不赋赋者不田而子与乃下令曰。其有不赋而田者。吾收之民遂不敢不赋。而民之有控者。子与位名之前与语。辄遣去。而一日之间牍隆隆山起子与握管而散之如驰焉。而老吏大猾不能得一钱也。间则召郡诸生谈大事而子与乃又辟碧云朝斗二岩读书其中。余登厥台徘徊焉。子与无论精意故事。即其温恭德容。懃懃煦煦靡不感人之心以故郡父老辄语其孥息至泣下曰。彼徐君何爱我也且又不费我一蔬自老人为儿时希觏之矣而闽之学士大夫亦靡不慕子与光采。辄曰徐使君徐使君云余读汉书其吏有治行则其君下玺书劳苦今子与之政何如汉者。今且北谒　帝帝廉其状必大异子与子与奉玺书。被章服。出都门扬扬行使观者咸嗟曰。若辈不可以外吏困。岂不愉快哉。子与归且过齐鲁吴越之墟李君耕矣。而王吴二子。吾知其不困于吏也。政使为吏所困。奚言困二子哉子与不信。则讯问诸耕者。 

　　○赠廵台斗山樊公序 【 代督台譔】 

　　斗山樊公在台中。及观风畿甸时诸所上封事余读之叹曰古之所称埋轮揽辔者流也。无何。公以上命按闽。乃予亦抚命至。予之至盖后公六月也覩公所为治闽者。乃亦悚然而嗟焉乡也吏斯者辄武视其民。而鱼肉之。金钱绮橐。靡不巍然高也今也吏竞竞懔懔不敢需民矣即需弗予矣。何也则公逐之者严也乡也邑而势者。暴其邑郡而势者暴其郡视人之便利田宅。辄恐夺之至榜笞其人于庭而甚遂杀之也。且田而不赋租吏莫敢窥其门焉今也巨者帖首。小者潜迹田宅者稍稍还其人矣。即不还亦酬之直矣。其逋而内也。少者百金。多者千金何也。则公之锄之者严也。乡也囹圄累累然大辟未论。报者戌未籍者徒。未遣者赎。亡金者税。亡租者。骨立其间也。今也狱空无人矣。即有之。桎梏简鲜矣。狱吏不能索一钱也。何也。则公之论讯之疏。涤之者严也乡也市人以其絮缯米塩而鬻之市也官市之。则半其直市人怒而哗。甚者则思以其絮缯米塩而售之夷也。今也官之直等民矣。即不等。不鬻矣。市人驩洽无夷心矣。何也。则公之绳之者严也。乡也诸贵人至传舍。既已大餐。而舆马筐笥去矣。已又索传舍长金。不予则鞭。予之而理赋者。又破其所予贵人金。不报传舍。长日啼而逸也。今也诸贵人不敢索金矣。即索金。传舍长目摄之矣。何也。则公之约之者严也。乡也监司二千石以下。时时走道路。供帐饮食。至劳民也。今也上下颛精于簿牍非行部不出矣。即出不费矣。何也。则公之诫之者严也。乡也里父老之役于宫也。官者百索之。胥者十索之徒者五索之。盖日縻之百金也。至不任。辄弃其家而走。今也祭祀饮射之外。不用一蔬矣。胥徒至有空腹而立者。何也则公之察之者严也。盖公之明之罔不洞也。公之威之罔不摧也。公之泽之罔不周也。即古之埋轮揽辔者。堇堇焉。着空名于天下。比功而推。何能及公也。闽父老闲居。对其孥息。诵公者。辄苏苏陨涕恐公代。于是率其子弟数百人。诣　阙上书。固请留公。　天子览其书异焉。诏下御史台议而台臣以为故事无久廵者。又重违民请。于是故迟其代二载。始代父老子弟。罔不驩语若更生也。斯见民心哉。斯见民心哉。虽然予之心盖甚于民焉。夫盗贼之起。莫不由于吏贪而豪肆。狱冤而市扰。事繁而财匮。今吏廉矣。豪绳矣。狱平矣。市理矣。传舍清矣。里甲节矣。则民又安肯以其父母妻子所仰赖之身。而弃之于盗。则今日盗之所以渐弭者。非公之功而谁也。方公与予共事戎马之际也。兵而予调也。饷而予予也。公不以为忤也。何者予之心。公之心也。兵而公。或莫之调也。饷而公或莫之予也。予不以为异也。何者。公之心予之心也。心一则事比。志合。则绩彰以故群校云翔。三军虎视。两平大寇如射隼焉。然则盗之所以平者。非公之功而谁也。故曰。予之心。盖有甚于民焉虽然。公之入也。簪笔侍　上。北而辽代。南而瓯粤。公以其目覩之者从容为　上言。俾封强之臣。得以仰承庙谟。而展采错事。天下之民将靡不受公之赐。何况闽也。海上之捷。公惠之言。且以南北大计期予。意至厚也予则以为今日大计。盖在公矣。即古之所称埋轮揽辔者。诚不能尽公哉。诚不能尽公哉。 

　　○赠袁宪长之云南右方伯叙 

　　夏四月闽省被寇。而立山袁公奉掌宪命。至不得入。驻邵武。则檄邵武兵数千入援也。是时省城被围。已四十日。而外援之兵。乃无先邵武者。则公虑远哉。公虑远哉。寇既觧去。公始至。至则讯俘清牍。锄奸绳豪。如电之迅。如飙之驰。日皇皇焉。思以起百年之弊而新之。老吏大猾。心悚色颤也。未浃旬。滇藩之命至矣。客谓闽数被兵。法纪稍弛。如公者正宜久持三尺以卫苍生。何遽迁去。又何滇哉。宗子曰。嗟乎。圣人之防患也微。而知者之虑事也远。公之滇命。盖庙谟乎。盖庙谟乎。方今西北急胡马。而淮杨吴越闽粤之间。御倭日严。民稍稍安枕者。仅晋洛楚蜀之墟。而滇者。又楚蜀之外障也。其地错夷而居。嚚讼好鬪。一言不相中。则持刄而起。辄相毙殪所谓宽之则治。急之则乱者也。今距京师且万里而法纲日益疏阔。贪官污吏。往往暴征横敛。以怒其民。是可惧也。公今奉　主上德意。而往临之。缓而征。薄而赋。轻而繇。劝而耕。咨而疾苦。瘳而疮痍。俾贪官污吏不得暴行其间则夷心益附夷心益附。则西北之障益严。楚蜀之间。如金汤而四维之矣。故夫公之滇命。非故缓闽而急滇也。所谓防患于微。而虑事于远者也。当汉时孟获拥众据滇。而孔明五月渡泸。七纵而七擒之。岂兵力哉。盖南人称天威焉。今其营垒固隐隐在也。公试披荆而问之。其神略秘谋。不可得窥矣。而江山川谷。草木风云。尚有可心悟。其经画之几者。今海内日讲戈戎。而公又孔明故所治蜀人也。才高而识卓。誉洽而望隆。他日秉钺建旄。立功万里。何愧蜀相哉。何愧蜀相哉。公昔守泰邮时。尝有惠政流于下邑。今江淮之间。苦兵矣。而重有冀于公之复临之也。故于公之往也。又言戎焉。 

　　○移郡邑学官弟子文一首 

　　窃惟天下之治系才才系学。学系教。自昔隆。之矣。我国家黉序星布。儁乂云兴。治化昭明炳焉。与黄虞王茂则教然哉。职不学。　上采铨臣。言被以豸绣赐之玺书。命督尔八闽学事。岂不甚幸甚幸者与乃职之拜　命也。则悚容而惧。何也。　上之所急诸生者。非文也。将求其才而用之也。使职之所教诸生。异日者。称　上任使。不用者。亦不失为文儒。则何用惧万一　上需之无以应之。用之无以酬之。则将数职以不能教诲之罪。职奚请而释焉。用是上　绎　皇纶。下程圣训。远采昔典。近稽物情。作闽学约言。总约八篇。分约参拾柒条。夫约之为言诫也。又言省也。士不可纵。则诫之。又不可以腐词碎语辞其耳目。则省之。是故称约焉。既约之矣。其或在不遵吾约者。则宪章炳炳在也。学官弟子。及二三大夫。其亦思所以共守之。慎念哉。慎念哉。文到亟下。所属母忽。 

　　○再移郡邑学官弟子文一首 

　　职惟拜　命以来。未尝一日释念于二三子。亦以二三子有跂予之心焉。将以旦夕戒舆上涂。廵行郡邑。以宣教事。顾念世伪日滋。人性易淆。不严制而大为之防。则不才者得窥窃以揜其陋。而才者反无以自见其美。夫试者。将使才而美者用劝。不才而陋者用惩也。今或使才不才混。而劝惩之道微。则安用试。故今所为试规者至严。然惟求无负于二三子。非有他也。文到有司亟下之学官。学官亟以日教诸生。而涤虑以候焉。夫法之行也。如金如石。如江如河。敢尔布告。惟百执事寔共图之。 

　　○总约八篇 

　　遵帝第一 
　　辨学第二 
　　宏志第三 
　　慎履第四 
　　勤业第五 
　　谈艺第六 
　　端范第七 
　　诫俗第八 

　　·遵帝第一 

　　夫　高皇帝何为而作卧碑哉。诚念学者之棼棼纶纶。而无以一之于正也。是故。师长而戒其眇视。以崇敬也。有司而戒其挟制。以敦厚也。公门而戒其轻入。以培节也。戒勿建言。戒勿畯词。戒勿讦过。以养耻也。保身惜行。以远祸也。含情忍性。以却咎也大哉　皇言。其示天下以教学之大纲也。　皇上赐以玺书。则视碑尤着焉。曰心曰敬。则学之本也忠信礼义孝第廉耻。则学之实也。母尚浮诞。则文之规也。夫膳而复其身家之繇。则学之资也。选其贤而退其不肖者。则学之纪也。诸司不得预学事。则颛其柄也。贪酷利病。得以封事具闻。则重其权也。大哉　皇言。其示天下以教学之全功也。故夫有所繁训于诸生者。非渎也。　帝训详矣。不可得而遗也。有所切饬于诸生者。非刻也。帝训严矣。不可得而纵也。才则进之。非私也。　帝之所予。不可得而靳也。不才则退之。非忍也。　帝之所夺。不可得而庇也。然而奉法者。则常患于不明不公。夫不明者。辟之日不知夜。月不知昼。犹可言也。不公者。则是废权而手为之轻重。废度而口为之短长。不可言也。奉法者。不敢不公矣。不敢不明矣。乃或挠之。则将奉　玺书而从事。又挠之。则将题尺疏上请　明主。而委绶去之以谢诸生安能局促偃蹇而徒拥空名于二三子之上为也。且竆达人之所必有也。而惟上不负　帝。下不负诸生。一任之矣。 

　　·辨学第二 

