<!-- { "loadSidebar": true } -->
　　不佞十载前从山隂刘生得画梅诗一帙读之至足下輙击节赏叹以为不意今人中有才如足下者而是时不佞方索居无能借交游通尺素于左右顷嵗周旋文父始稍稍窃闻下风迩者邦相兄来令敝邑王次公往来瀫水间每一晤言輙交颂足下不容口私心则愈益乡往欲借明府君绍介相闻屡矣顾恒以病冗夺乃兹辱手教俨然临之雄词丽藻穆如清风雅谊欵忱投我肝膈不佞何以得此于足下哉以足下才而当西京建安无论梁孝诸王即陈思兄弟奚能难足下者顾不自满足而过知不佞不佞非枚叔刘生其人曷以称同调下执事也不佞自髫丱习古文辞念载于今靡能尺寸自树惟是海内名流什九不鄙而与之交独以未识足下为憾乃今得一当足下十年寤寐之思慰矣邦相人便敬布腹心小刻俚言就正大雅足下傥有意卒教之者彭蠡归鸿不佞尚当翘首俟焉
　　报孔旸王孙
　　不佞曩从友人黎惟敬辈结社燕中每与扬扢当今名胜至大江之右则惟敬輙津津口足下也于时私心窃以向往久矣迩者邦相丈借重敝邑不佞以臭味获与朝夕过从晤间尤亟称述足下不置杪秋遂荷佳篇并属诗册方借手以尺素通记室乃足下大教辱先临之而且申以瑶草侑以华刻一再捧阅恍然若与足下晤语龙沙之上不自知楚越千里隔也足下丽藻清才宿根天授竟所造诣岂直雄视东南故当凌铄大厯元和而上而倾才下士亹亹一念尤信陵梁孝以来所仅遘见者至如友雅之辑即李何徐薛辈相与愉快九京何论当今乃不佞株卧一丘顾得因縁邦相缔神交下执事抑何竒且幸也匡庐滕阁不佞寤寐有年矣重以足下洎诸君在则何能顷刻忘深春或遂挂帆之兴当舣棹江门首诣足下依隐亭中能分孺子半榻偕胡生为十日饮否
　　报何仁仲
　　不佞童丱时即厌弃博士家言少长随侍家大人都下稍援笔习古文辞顾当世贤豪作者未数数覩也一日家大人从署中归手一编示不佞曰是汉东何仲子诗也是曩甞从余习举子业今且翩翩以诗自雄矣于时即受置几席读之具见足下神情朗逸风疎霞举埃之表恍然若于仆之衷素有相入者輙和之以寄足下一再相闻后尺素夐絶惟心念之顷为世路所驱黾勉北上燕楚异域分于足下无縁晤语比至都下过康山人甫就席有骑而叩门者问其姓名即曩所称説何仁仲也輙相对握手欢极平生挥毫雄饮狂态淋漓旬日之间十数聚首一何竒且快耶俄不佞落羽东归足下亦鼓枻南返十年寤寐得之一旦旋复失之区区七尺何能堪此离索回望黄金台馆腑欲为裂惟黯然长吁而己里中落落追念旧游日以为嵗昨忽别驾熊公持一书一刻至云足下自楚中寄我者亟取阅之则燕中倡酬之什与不佞诸诗种种具在嗟乎足下之于友义笃矣自得深矣顾不佞何以当辱也披诵来教无非里言三复之余令人气结至订期过我又翻然神动色飞苐所谓米家画舫迄今寂寂岂汉东仲子易而卧游宗生耶抑子猷兴尽中道遽返也足下勉之兰亭春色不减武陵来嵗愿蹔辍渔竿一操瓢笠若耶云门之畔倘有青鞋布袜长啸而来者不佞虽驽劣犹能一旗鼓相当也别驾使旋卒卒附报不一
　　报呉叔通
　　不佞结髪操觚闻海东呉叔子稔矣顷浪游金阊武林邂逅诸同志称述足下不容口鄙心窃愿交焉顾无从修短刺谒姓名于下执事昨偕汪司马过两琅琊海上归抵舍而乡人以双鲤至亟投筯发缄则足下见贻手教洎下赠诸篇也足下艺苑菁英人伦秀出鸿骞鷟举横絶无前不佞固亟愿执鞭奚翅接席而乃先施菲劣谕义茒衡雅量虚懐太丘有道髙情逺韵摩诘襄阳风霜之气飞动于寸蹏金石之音铿訇于尺箑不佞把翫三过既私窃庆幸于吾乡一当足下而临风长谣美人离隔则又未甞不叹河山之邈如憾执手之无自也仆自髫鬌厌弃时防妄希大业研精毕命念载于兹虽间辱钜公滥相呴沫而幽忧疾病进寸退尺加以倥防狷戅索处穷居青眼既乖二毛滋见丈夫树立伥伥莫之惟是足下崛起頽波力追曩哲即大浙之西家骥人璧分庭抗礼寡见其俦矣勉之叔通日月如驰努力不朽异时左提右挈方驾前修西京盛唐讵曰遐轨哉乡人立待报音卒卒未展鄙言四律敬谢琼瑶惟足下之垂教焉
　　报张茂才
　　癸已之夏陈观察过我定交不佞与抵掌谈天夜分而罢别去武林甫阅月而以贤书寄我意观察竒人所渔猎当得瑰玮絶特之士比开巻而足下姓名巍然首举焉不佞之为观察喜可知也又阅月而洪茂才来敝邑輙传致足下惓惓云将以返棹之候抵不佞结文字驩夫以足下才何有于不佞顾才如足下诚不佞愿为执鞭者于时窃又大喜过望葢不寐而企足下髙轩四浃日矣嵗迫易使君御者在门不得已一赴三衢归而家大人出示手教而知足下之已过瀫水也则岂直惟河山之戚踯躅鄙人足下鼓枻而东亦寜无兴尽之憾耶翰谕谆谆靡非肝腹至五七言诸体清声古色隽调瓌词黄初开元灿烂筐箧不佞读而应接不遑错愕自失咄咄张生胡足下埋名铲照东海之濵闳抱大观一至于此当今诸老垂尽宇宙寥寥代兴盛世使全越山川重于九鼎非足下而畴其任之仆犬马长矣聪明衰矣才尽于文通涕下于逸少岂其敢以鼠璞鱼目矜侈隋和惟是足下厚谊虚懐雅不容已同声之契实缔于今惟足下念此盟言毋忘夙昔也大集索序鄙人寜有推诿乃静卿行迫而新嵗文逋辏沓几夺寝溲谨先缀七言四章附骥末简即词愧腆嫺总之衷膈所摅非敢为佞惟足下鉴之亮之异日序成更覔便鸿致之都下郭隗之台黄金百尺足下左防飞黄右骖騄駬方一骋而空率土之羣何言蓟北暇而过问昔时屠狗复有狂生胡元瑞乎华阳无恙碣石独存秋清木落幸挈荆髙二三子击筑放歌歌易水之章以待我
　　报崔子王
　　鲍生回辱手教缕缕置之袖中字犹未灭而嗣音洊至大贶之锡云霞烂焉载读诲言故人所以属我者厚矣第不佞自结髪以来委身铅椠犬马日长碌碌蓬蒿进之不能以鸿笔润色皇王之大猷退之不能以微言绍明神圣之絶学即间以雕虫末业染指大方不朽之涂恐难预必且病近世之殚精性命者薄九丘百氏为陈言刿志词章者鄙六代五朝为勦説靖之间一二名公卓然特立而时无英雄轻于持论今其著述流行海内后学取信贻盭良多故不自揣揆掇拾謏闻用相质正或得以夤縁曩喆传示将来庶几虞稗之流犹贤博奕之士可耳足下盛谕云云讵仆所敢望哉惟辩或过烦词间伤激大槩为髙因下本之前人借非足下古谊古心何从领略今兹以往仆将守雌齐物以毕余生坚白异仝匪所计矣昨载晤王参知咏叹髙雅甚悉足下如氷壶秋月回絶尘缁而光辉朗润弥不可遏又如玉盘露屑虽食之寒澹而能令俗子脏肺泠然未易为饾饤纷华者道也讼堂清暇卧理余间篇章綦富休文八咏一一和之以寄胡生武川双鲤辰发酉至鄙人日侯于瀫江之上矣
　　报张大来
　　郭隗台前髙贤满坐仆酒态狂发而足下川澄渊渟若千顷之波浩乎而无纪极也仆于时窃已心醉久之俄防蹇驴出春明门青衫无赖不复能覔足下五陆三市间客嵗秋首赴燕满意物色曩时诸酒人击筑放歌寻荆髙故事计望见足下顔色不逺复以病卧京口委顿东归一榻衡门汤药为伍生平意气尽矣明府公甫下车即出足下手书副以华什叙致缱绻许予真切顿令病骨习习欲飞噫嘻足下仆五上春官两刖大都三返穷谷丈夫树立自分己矣惟是雕虫之技妄冀于著述稍见一班若足下盛业伟才絶出一世谓宜登石渠坐天禄大者黼黻帝猷追踪夷契次亦当如左马杨刘辈然藜秉笔洋洋纚纚以播告八方乃燃尾曝腮亦且数四岂造物小儿必欲以盐车阨良骥耶兰陵酿法颇异往时郁金之香不减唐日足下傥有意乎曵屐放舟为临卭十日饮乗兴歴武夷穷防宕而归麄足作东南佳观不落莫也新春扫榻以待髙车君典遗集梓行何似幸至一观禹金足下所称鼎足于来谕中得之乃仆素乐道其人者计亦能聫璧同来乎盛暑挥汗作荅俾刻百巻悉索敝赋以上惟大匠斤削之
　　再报大来明府
　　晨起啓闗而叶令君使人手持双鲤至曰得之西江上游者急呼童剖之素书烂焉无论加飡相忆语语肺肝而且懐以新诗授以素笔至酒赀之餽寄顿杜康至今尚酩酊柴桑之秫也足下捧铜章宰百里栽花鸣琴之暇日跨双鳬入上阳名姓纪于御屏且为天下治平最异时文人循吏两传并入辉赫简编吾党士良为吐气乃若叶令君之宰敝邑足下亦欲闻其政乎古所谓恺弟神明公勤亷饬当官之美咸备一身今海内贤能所在蔚起仆不敢妄恣较量至夷考唐汉以还史书所録即裒然一代未有若令君之絶出者也自令君下车即以足下故知不佞骊黄之外顾不佞于令君踪迹旷疎嵗不载觌岂解为缓颊随生惟是贤声惠绩下彻闾阎上通衿佩万众一词亦岂能掩其实耶足下西江政绩仆得之参知王公大自瓌异兹者复令君矫矫相望楚越间计闻此而喜可知也罗太宰学术风猷岳峙当世其遗言绪论掇拾而表章之实在足下此外皆牛刀余割无所俟不佞云云矣
　　报胡文父
　　次公车骑己达龙沙计日相与下上徳甫用晦宗良贞吉孔旸诸君子鳞比里中一呼毕集含毫洒翰白雪四飞将遂匡庐之颠瀑布无色斗牛之分紫气烛天千古快心殊令人妬不肖索居海上互乡难言迩邦相至始获一吐胷中块磊苐彼此相对旁观遂无复人也一咲一咲
　　燕中与文父小牍二通
　　裕卿鸡鸣出函谷殊骇听闻昨晤惟寅亦云挥泪而别而何仁仲以为尚留都门误也今特遣一信问诸水濵
　　二
　　信归已悉彼寓所裕卿片纸至黯惨不可读且欲拉吾及足下同买一蜻蜓艇鼓枻而南亦防内至快心事仆凌晨前发迟足下潞河之阳足下须办装亟至无为使燕世子闻率荆卿渐离辈击筑放歌大閙黄金台下也
　　报李通侯惟寅
　　读贝叶斋草鄙人以姓氏占籍青云几十七焉快哉无所憾矣自君侯倡盟大雅域中诸谈艺士凭轼趋风华阳碣石之间蔚为隽国每花朝月夕风天雪郊挈盒携尊连镳并辔无论双阙五陵西山金银楼殿四百余题名其上殆遍虽寻丘仭壑稍具遐观君侯必聨络賔朋穷其胜而后已按是编一时倡和宴游之盛触目可想像也今往事遂为陈迹而故人亦大半入岱仅君侯与仆以其时年齿差少故相望仅存若太白之配残月耳君侯虎头燕颔行且立勲万里外一通侯故物不足言仆自别君侯离羣索居持一竿东海之上即拥众扶余称王夜郎安能与英卫元勋絜量髙下哉贤郎隽声杰起几跨阿翁不佞髪种种矣而心故长何日相遇中原覩其腾霄厯块也
　　与李临淮
　　连朝风色莽莽咫尺间遂不能相过一道别悰行期己卜暮春之朔扁舟泝潞河发矣古人所以执手徘徊临岐恋恋者非无丈夫之志以知己之难遇也仆于君侯诚所谓倾葢如故者况益之二十年之雅而值兹数千里之别彼此恋恋更当何如析双剑于河梁坼长虹于蓟野中夜悲歌不自知衰涕之交集矣俚言二律呈正大方心长调短不足言别君侯念之




　　少室山房集巻一百十九
　　钦定四库全书
　　少室山房集巻一百二十
　　明　胡应麟　撰
　　书牍十首
　　与李惟寅
