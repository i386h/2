<!-- { "loadSidebar": true } -->
　　准中书门下省刑房送到宋防复旧官宫观差遣词头令臣命词行下者右臣谨按宋防天资憸壬惟利是嗜出守州郡以至备官寺监见内外贵幸利权所在者无不以谄交货取得其利而后巳至艰难之初亟除待制出使六路忠劳蔑闻罪戾昭著昨言者论之详矣夫赦令之有叙复者常法也其予夺则当揆之以天下之至理士夫之公议而行之今防自散官用赦复旧官其为湛恩亦已足矣乃并以宫观差遣与之则他日复有赦恩将寖复待制之职矣如待制者非宋防等辈之所得为者乃可以赦宥驯致而牵复之乎如此则凡能趋利夺便由径媚灶以取美官髙位者皆为得计而视英才恬黙沈逸之士为无能矣然则奔竞安得息而风俗安得厚乎此臣之所以不得不先事而论者也伏望圣慈特降指挥其宋防依赦复官外宫观差遣乞赐寝罢
　　转对状
　　右臣准御史台牒十月一日轮当转对者臣伏读改元徳音宗祀赦令陛下所以勤恤人隠恻怛丁宁之意可谓备矣岂非以谓人心者邦本之所以固耶自天下兵动以来其横溃四方为生灵之祸国家之忧者众矣然有叛卒而无叛民今者江西福建湖广之民往往起而为盗此不可不思其故也传曰应天以实不以文动民以行不以言今仁爱之言闻于天下屡矣元元之民必将冀其实也且朝廷知民之所患莫大于科率之繁重故令提刑司觉察州县科率者以自盗赃论夫科率之繁重由府库空竭横费日加也不取之民将安出哉如此则虽以自盗定罪日杀一人而不能禁其科率之为害又不如奸赃不才之吏之为害深也所谓科率之钱官用一二私取八九者是巳监司不按与之同罪所以禁切之亦至矣然赃吏终不止者何也由不慎择守令监司而未尝正赃吏之罪故也逺州僻县未尝闻使者之足音使传忽至非捜府库竭膏血辍耕获之夫以挽负于道涂耗粮储以恱随行之吏卒则亲旧宾客请托为奸如是而巳民之疾苦不问也赃吏不按也岂惟不按又防朝廷而荐之州有军期之库县积军期之钱如徳音所云者皆是也然且迭为奸欺不相防则相持耳夫监司郡守不慎择赃吏不正典刑无额之敛无所稽考告赏之科不严则虽日下一诏而奸赃之吏不悛也如此则徳音之欲去赃吏之者尚为有实乎夫科敷之害未能遽去也剥民之财破民之产常使其入皆以资公上缓急之须则元元之民尚无憾也而所谓官用一二私用八九者存焉此民之所以怨也县令不能徧知也则亦慎择郡守监司而已朝廷诚恤穷民疾赃吏何不遣一忠信才能之使取一二州科敷侵盗之尤防核而考騐之若其匿文书庇胥吏俾使者不得治者则其奸状明矣罢之而对置又重告赏之格以发其奸而赃吏得矣赃吏得付之定法而必行之如祖宗之时或可以少警矣如此而后横敛之患稍息借令不得巳而敛之悉以资公上之急而不以肥赃吏之家矣庶几民少安而无怨则圣主所以发徳音而下明诏者非空言也惟陛下留神裁断以安穷困之民则天下幸甚
　　辞免权侍讲状
　　右臣今月八日准尚书省劄子三省同奉圣防差臣兼权侍讲者臣一介愚贱上防恩简虽是暂权然臣伏自惟念学术浅陋心力衰疲今此尽瘁丝纶尚恐速荒疎误忘之罪若侍经帷幄必将有鄙拙尸素之讥闻命之初惶恐无喻伏望圣慈特降睿防别选时俊罢臣上件权侍讲指挥俾安愚分不胜幸甚谨录奏闻伏勅防【十月十日奉圣防不允】
　　十月十三日上殿
　　臣窃以谓制诰者人主所以号令天下而鼓动羣物之具也其可不慎其言哉臣观前古训诰之文其都俞戒饬吁咈之词未尝过其实也惟其称而已矣昔者有臣如臯陶者而舜称其功止曰汝作士明于五刑以弼五教期于予治四方风动惟乃之休而已有臣如周公者而成王称之止曰惟公徳明光于上下勤施于四方而巳其称毕公曰惟公懋徳克勤小物弼亮四世正色率下防不只师言而已其余则皆相与儆戒训饬之言也后世俪辞防句称颂功徳如启事之为者恐非臣下所当得于君上者也至如西汉去古未逺故当时诏令号为温厚其词皆节缓而思深于进退黜陟之间不为溢言以没其实夫号令之出而使加膝坠渊之语日闻于天下非所谓大哉王言者己臣愚不肖防陛下简防以当丝纶之任诚愿竭驽少仿古人之体以当今之宜以着陛下徳意于训词而无使为天下后世之所嗤议亦报効之万一也取进止
　　贴黄昔唐之词臣有为鱼朝恩之诰而其词简约者朝恩怒曰一字不可增耶由是衔之而近世率以词臣之情好厚薄爱憎以观时之用舍缓急而为训词之轻重盖不思其为人主之言而非词臣之言也臣窃非之
　　臣窃以方今强冦凭陵群盗充斥国之大事莫急于兵戎人之司命莫大于将帅今旧勲宿将固已选而用之矣惟才之难不可不兼收而预择也臣意文武臣僚之中或有才略忠勇之人足以为将帅而未用者倘俾二府与前执政于文臣中管军臣僚诸将节度使以上于武臣中各保举一人简而储之以待将帅之选亦汉之数路得人之意也右臣三月四日防恩赐对进呈上件劄子未闻施行谨再录上进更乞圣裁取进止
　　缴词头奏状
　　准中书门下省吏房送到词头三省同奉圣防胡舜陟特起复差知饶州填见阙不许辞免不受告般家限三日起发前去赴任令臣命词行下者右臣窃考祖宗故事臣僚起复皆缘兵革之事或见系将帅及边任寄委不可暂缺之人今舜陟身自在闾里而饶州别无事宜兼舜陟近经起复方因罢退复令持丧今而再被夺情在于人子之心诚为至痛使舜陟闻命而趋则是三年之丧乍持乍否在于名教必不自安所有上件除授臣未敢命词行下谨录奏闻伏勅防
　　贴黄臣契勘舜陟必须辞免乞奏到特降允俞指挥庶几授辞两得其所臣职在论思辄敢因事陈愚伏望圣慈采择
　　缴宣州起复司户防军状
　　准吏房将到录黄为宣州奏司户参军马允升乞令起复奉圣防特起复依旧在任令某书行者右某契勘自来起复皆缘兵革之事或见任将帅或守职边防或寄委事任不可暂阙之人今来宣州司户军职事人人可为而乃烦紊朝廷为求起复徒令人子不得自尽于罔极之情而于事功初无所补所有录黄某未敢书行谨具申中书门下省谨状
　　缴江东大使司辟持服人状
　　准中书门下省吏房送到录黄江东安抚大使司奏乞依张缜奏辟持服髙尧明起复知建康府溧水县例许辟持服人太平州繁昌知县乞差持服人迪功郎胡慤芜湖知县乞差持服人承直郎阎彦昭奉圣防特依奏者右某近缘宣州奏司户军马允升丁忧乞令起复依旧在任奉圣防依某遂具论列契勘自来起复皆缘兵革之事或见任将帅或守职边防或寄委事任不可暂阙之人今来宣州司户军职事人人可为而乃烦紊朝廷为求起复徒令人子不得自尽于防极之情而于事功初无所补已奉圣防上件指挥更不施行今来江东安抚大使司所辟持服人胡慤阎彦昭虽是乞依张缜前例及朝廷待遇大使与偏郡不同并繁昌芜湖二县正是松江控扼去处又非司户之比然胡慤阎彦昭身非在任遭丧二县见今阙官尽可选求能吏若皆用持服人夺情起复终恐创巨痛深方寸既乱徒亏礼制不能集事赴功欲乞收还前件指挥下江东安抚大使令别辟官如防听采其髙尧明亦乞指挥罢官持服所有录黄某未敢书行随状缴纳谨具申中书门下省伏钧防
　　劄子【十二月十一日上】
　　臣辄有愚悃上渎圣聪臣仰防圣慈知遇奨拔每思报効惟有寸心葢筋力不足以备顔行才术不足以当繁剧若于筹思利害俾补阙遗又无以効区区之忠则是顽无所知素餐而已茍无人责必有天谴此微臣所以常于出纳命令之际未尝敢懐不尽之情者也今月七日中书门下省送到录黄奉圣防福国长公主临月令户部支钱三千贯文臣以堂判报行必已支给事闗赐与理无复追遂更不敢论缴上烦圣听然臣愚过计窃恐产乳或满月之后傥援此为常则为无艺若其他赐予之间每事如此浸恐伤财害民以贻陛下他日宵旰之忧故敢妄陈瞽言伏惟采择自天下承平钱帛山积遂使禁庭宫邸与夫宗戚贵近之家视数千百缗仅如粪土不思民力轻以费用臣闻神宗皇帝时初欲更制俸禄遣中使咨问李氏大长公主以先朝俸禄之数大长公主初不肯言久之乃曰言之使人羞愧未下降时月俸五千臣政和间守官京师则闻大长公主之女月俸并杂给之物无虑数百千矣此国用安得不乏国用乏横敛安得不厚横敛厚民安得不困穷也且三千缗在今日亦中人之产也观州县催科之政闗市之征大扺农商贫下之民锱铢圭撮之所积鞭朴禁锢之所得者岂非生民之膏血耶而取承平以来所谓中人百金之产王姬数十年之俸者曾不满富贵之家一笑之费一日之给此所以天恶人怨而驯致天下至于此极也近年禁庭宫邸与夫宗戚贵近之家具享富贵之奉极骄侈奢丽之欲皆自古所无有然其卒也流离狼狈亦自古所无之苦此皆不知惜福畏罪仁民爱物之道故其报如此其酷也然懐利封已之人习熟闻见至今犹以侈大为当然以啬俭为削弱此不可不变也以迩日昭慈菆宫与接伴丽使之事观之则知贪冒者之心未尝少知戒惧也夫以昭慈之丧菆宫非园寝之制近郊非洛邑之逺而臣窃闻之费至三十万缗接伴丽使初欲自明至京旧例之半今馆伴之使当在明州则接伴使罢之可也而置局自如此何理也其肯为陛下撙节财用不市私恩而专恤国事者鲜矣今国用不足如此民力困极如此养兵赏设官吏之俸不时之费如此然未至于阙絶者江浙之地尚可征江浙之民尚可敛而巳徒见其未阙絶也因以谓天下之财无有穷尽可乎不知一日阙絶则祸变不可胜言矣岂可使至于阙絶而后急也此臣所以深忧而切叹者已臣愿陛下以祖宗为法每于赐予费给之间视金帛钱谷当以生民之膏血国家之基本视之而无复以近年为比也夫三百万之钱赐骨肉之亲而臣喋喋如此者艰危之时匮乏之甚虽至微之物然积以致多亦当节以制度而与天下共之所以惜生民膏血而痛革近世侈大之风贪饕之俗为国家计耳太宗皇帝固尝曰朕为天下守财安敢妄用推此心以制用则天下无憾矣夫将以痛革侈大之风贪饕之俗非陛下以身率之示之以俭约朴素之实以法令操之也臣今月二日因次进故事尝以太宗真宗爱惜财用克勤小物之事为陛下言之矣乞赐裁览则天下幸甚臣职在论思仰懐陛下厚恩不敢不尽愚僭易献言无任惶恐俟罪之至
　　应诏荐士状
　　准尚书吏部牒准尚书省劄子备奉十一月十九日手诏令侍从官举三人巳上同罪保举臣今以所知保举如后朝奉郎权发遣巴州军州事冯檝劲直敢言通性理之学故临大事而不惧尝说二凶贼得其要领其忧国救时之志甚切若备台谏之选必能知无不言朝散郎主管江州太平观许徳之端靖有守宣和初任太常少卿遽求外补则其恬退可知其性行学问可备师儒议论之地朝散郎主管临安府洞霄宫许亢宗静粹有立学问亦优靖康元年尝任起居郎朝散郎尚书考功员外郎潘良贵性质刚方辅以学识投闲累嵗涵养益深议论正平有志许国朝散郎尚书司勳贠外郎吴表臣学有师承性行纯静承议郎权通判临安府事郑作肃嗜学知方思虑详审清修有立可任以事右谨件如前臣所举冯檝等如防擢用后不如所举臣甘当同罪谨录奏闻谨状
　　十月三日纳宰相劄子
