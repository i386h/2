<!-- { "loadSidebar": true } -->
    乾元初，漫叟浪家於溪之滨，以耕钓自全而已。九江之人，未相喜爱，其意似惧叟衣食之不足耳，叟亦不促促而从之。有王及者，异夫乡人焉，以文学相求，不以羁旅见惧；以相安为意，不以可否自择，及於叟也如是之多。叟在舂陵，及能相从游，岁馀而去。将行，规之曰：“叟爱及者也，无惑叟言。及方壮，可强艺业，勿以游方为意。人生若不能师表朝廷，即当老死山谷。彼区区於财货之未，局局於权势之门，纵得锺鼎，亦胡颜受纳？行矣自爱！耿容州欢於叟者，及到容州，为叟谢主人：闻幕府野次久矣，正宜收择谋夫，引信才士，有如及也，能收引乎？二三子赋送远之什，以系此云。
    ○送谭山人归□阳序
    吾於九疑之下，赏爱泉石，今几三年。能扁舟数千里来游者，独□阳谭子。谭子文学、隐名山野。隐身□阳之阿，世如君何？牧犊爱□阳之宰，峻公不出南岳三十年，今得□阳一峰，谭子又在焉，彼真可家之者邪？子去为吾谋於牧犊。近峻公有泉石老树，寿藤萦垂，水可灌田一区，火可烧种菽粟，近泉可为十数间茅舍，所诣才通小船，吾则往而家矣。此邦舜祠之奇怪，阳华之殊异，氵惠泉之胜绝，见峻公与牧犊，当一一说之。松竹满庭，水石满堂，石鱼负樽，凫舫运觞，醉送谭子，归於云阳，漫叟元次山序。
    ○别韩方源序
    昔元次山与韩方源别於商馀，约不终岁，复相见於此山。忽八年於今，始复相见，悲欢之至，言可极邪？次山与方源，昔年俱颐於山谷，有终焉之意。今方源得如其心，次山在冠冕，次山一顾方源，再三惭羞，时复饮酒，求其安我。今方源欲安家肥阳，次山方理兵九江，相醉相辞，不必如昔年之约，此情岂易然者邪？乙未之前，次山有《元子》；乙未之後，次山有《猗于子》；戊戌中，次山有《浪说》。悉赠方源，庶方源见次山之意。
    ○别王佐卿序
    癸卯岁，京兆王契佐卿年四十六，河南元结次山年四十五。时次山顷日浪游吴中，佐卿顷日去西蜀，对酒欲别，此情易邪？在少年时，握手笑别，虽远不恨，以天下无事，志气犹壮。今与佐卿年近五十，又逢战争未息，相去万里，欲强笑别，其可得乎？与佐卿去者有清河崔异，与次山住者有彭城刘湾，相醉相留，几日江畔！主人鄂州刺史韦延安令四座作诗，命余为序，以送远云。
    ○别崔曼序
    漫叟年将五十，与时不合，垂三十年，爱恶之声，纷纷人间。博陵崔曼，惑叟所为，游而辨之，数月未去。会潭州都督张正言荐曼为蜀邑长，将行，叟谓曰：叟异时乃山林一病民耳，宜不相罔，行矣勿惑！吾子有才业，且明辨，又方年少，必能树勋庸，垂名声。若求先达贤异，能相扌文拭，正在张公。张公往年在西域，主人能用其一言，遂开境千里，威振绝域，宠荣当世。公往在淮南，逡巡指麾，万夫风从，遭逢猜疑，弛而不为。今海内兵革未息，张公必为时用，吾子勉之。所相规者，宜缓步富贵，从容谋画，少节酒，平气耳。
    ●卷三百八十二
    ☆元结（三）
    ○道州刺史厅壁记
    天下太平，方千里之内，生植齿类，刺史能存亡休戚之。天下兵兴，方千里之内，能保黎庶，能攘患难，在刺史耳。凡刺史若无文武才略，若不清廉肃下，若不明惠公直，则一州生类，皆受其害。於戏！自至此州，见井邑邱墟，生人几尽。试问其故，不觉涕下。前辈刺史，或有贪猥昏弱，不分是非，但以衣服饮食为事。数年之间，苍生蒙以私欲，侵夺兼之，公家驱迫，非奸恶强富，殆无存者。问之耆老，前後刺史，能恤养贫弱，专守法令，有徐公履道、李公е而已。遍问诸公，善或不及徐、李二公，恶有不堪说者。故为此记，与刺史作戒。自置州以来，诸公改授，迁黜年月，则旧记存焉。
    ○茅阁记
    己巳中，平昌孟公镇湖南，将二岁矣。以威惠理戎旅，以简易肃州县，刑政之下，则无挠人。故居方多闲，时与宾客，尝欲因高引望，以抒远怀。偶爱古木数株，垂覆城下，遂作茅阁，荫其清阴。长风寥寥，入我轩槛，扇和爽气，满於阁中。世传衡阳，暑湿郁蒸，休息於此，何为不然？今天下之人，正苦大热，谁似茅阁，荫而庥之？於戏！贤人君子为苍生之庥荫，不如是邪？诸公咏歌以美之，俾茅阁之什，得系嗣於《风》、《雅》者矣。
    ○右溪记
    道州城西百馀步有小溪，南流数十步合营溪，水抵两岸，悉皆怪石欹嵌，盘缺不可名状。清流触石，洄悬激注，佳木异竹，垂阴相荫。此溪若在山野，则宜逸民退士之所游；处在人间，则可为都邑之胜境、静者之林亭。而置州已来，无人赏爱，徘徊溪上，为之怅然。乃疏凿芜秽俾为亭宇，植松与桂，兼之香草，以裨形胜。为溪在州右，遂命之曰右溪，刻铭石上，彰示来者。
    ○菊圃记
    舂陵俗不种菊，前时自远致之，植於前庭墙下。及再来也，菊已无矣。徘徊旧圃，嗟叹久之。谁不知菊也，方华可赏，在药品是良药，为蔬菜是佳蔬。纵须地趋走，犹宜徙植修养，而忍蹂践至尽，不爱惜乎？於戏！贤人君子自植其身，不可不慎择所处，一旦遭人不爱重，如此菊也，悲伤奈何？于是更为之圃，重畦植之。其地近宴息之堂，吏人不此奔走；近登望之亭，旌旄不此行列。纵参歌妓，菊非可恶之草；使有酒徒，菊为助兴之物。为之作记，以托後人，并录药经，列於记後。
    ○殊亭记
    癸卯中，扶风马向兼理武昌，支明信严断惠正为理，故政不待时而成。於戏！若明而不信，严而不断，惠而不正，虽欲理身，终不自理，况於人哉？公能令人理，使身多暇，招我畏暑，且为凉宁。亭临大江，复在山上，佳木相荫，常多清风，巡回极望，目不厌远。吾见公才殊、政殊、迹殊，为此亭又殊，因命之曰殊亭。斫石刻记，立於亭侧，庶几来者，无所憾焉。
    ○寒亭记
    永泰丙午中，巡属县至江华，县大夫瞿令问咨曰：“县南水石相映，望之可爱，相传不可登临。俾求之，得洞穴而入，栈险以通之，始得构茅亭於石上。及亭成也，以阶槛凭空，下临长江，轩楹□端，上齐绝巅。若旦暮景风，烟霭异色，苍苍石庸，含映水木。欲名斯亭，状类不得，敢请名之，表示来世。”於是休於亭上，为商之曰：“今大暑登之，疑天时将寒。炎蒸之地，清凉可安，合命之曰寒亭。”乃为寒亭作记，刻之亭背。
    ○广宴亭记
    樊水东尽其南，乃樊山北鲜，津吏欲於鲜上以为修舍。漫叟家於樊上，不醉则闲，乃相其地形，验之图记，实吴故宴游之处。县大夫马公登之，叹曰：“谢公《赠伏武昌诗》云‘樊山开广宴’，非此地邪？吾欲因而修之，命曰广宴亭，何如？”漫叟颂之曰：“古人将修废遗尤异之事，为君子之道。於戏！天下有废遗尤异之事如此亭者，谁能修而旌之，天将厌悔往乎？使公方壮而有是心也，吾当裁蓄简札，待为之颂。”故作《广宴亭记》，以先意云。
    ○九疑山图记
    九疑山方二千馀里，四州各近一隅，世称九峰相似，望而疑之，谓之九疑。亦云舜望九峰，疑禹而悲，从臣有作九疑之歌，因谓之疑。九峰殊极高大，远望皆可见也，彼如嵩华之峻峙、衡岱之方广。在九峰之下，磊磊然如布棋石者，可以百数。中峰峰之下，水无鱼鳖，林无鸟兽，时闻声如蝉蝇之类，听之亦无。往往见大谷长川，平田深渊，杉松百围，桧栝并茂，青莎白沙，沿穴丹崖，寒泉飞流，异竹杂华。回映之处，似藏人家。实有九水，出於山中。四水南流，灌於南海；五水北注，合为洞庭。若度其高卑，比洞庭、南海之岸，直上可二三百里。不知海内之山，如九疑者几焉？或曰：“若然者，兹山何不列於五岳？”对曰：“五帝之前，封疆尚隘，衡山作岳，已出荒服。今九疑之南，万里臣妾，国门东望，不见涯际，西行几万里，未尽边陲。当合以九疑为南岳，以昆仑为西岳。衡华之辈，听逸者占为山居，封君表作苑囿耳。但苦当世议者，拘限常情，牵引古制，不能有所改创也。如何？故图画九峰，略载山谷，传於好事，以旌异之。如山中之往迹、峰洞之名称，为人所传说者，并随方题记，庶几观者易知。时永泰丙午年也。
    ○二风诗论
    客有问元子曰：“子著《二风诗》何也？”曰：“吾欲极帝王理乱之道，系古人规讽之流。”曰：“何如也？”夫至理之道，先之以仁明，故颂帝尧为仁帝；安之以慈顺，故颂帝舜为慈帝；成之以劳俭，故颂夏禹为劳王；修之以敬慎，故颂殷宗为正王；守之以清一，故颂周成为理王，此理风也。夫至乱之道，先之以逸惑，故闵太康为荒王；坏之以苛纵，故闵夏桀为乱王；覆之以淫暴，故闵殷纣为虐王；危之以用乱，故闵周幽为惑王，亡之於积累，故闵周赧为伤王，此乱风也。”订曰：“子颂善上不及羲、轩、汤、武，闵恶又不及始皇、哀、灵，焉可称极帝王理乱之道？”对曰：“於戏！吾敢言极，极其中道者也。吾且不曰著斯诗也，将系规讽乎？如羲、轩之道也久矣，谁能师尊？如汤、武之德，吾则不敢颂，为规法过於是也。吾子审之。”
    ○[B19A]论
    元子天宝中，曾预燕於谏议大夫之坐。酒尽而无以续之，大夫叹曰：“谏议冗者，贫无以继酒，嗟哉！”元子醉中议之曰：“大夫颇能用一谋，令大夫尊重如侍中，威权等司隶，若何？”大夫问谋，对曰：“大夫得[B19A]婢一人，在人主左右，以[B19A]言为先讽则可。”“请有所说。”“大夫不闻古有邰侯，侯家得[B19A]婢，寐则[B19A]言，言则侯辄鞭之。如是一岁，婢[B19A]如故，侯无如婢何。有夷奴，每厌劳辱，寐则假[B19A]，其言似不怨主，而若忠信。侯闻问之，则曰素有[B19A]病，寐中[B19A]言，非所知也，引[B19A]婢自辨，词说云云。侯疑学婢，鞭之不止，髡之钳之，奴[B19A]愈甚。奴於是重窥侯意，先事[B19A]说，说侯之过，警以祸福，侯又无如奴何。客有知侯祸机，因[B19A]奴之先，扣侯门谏侯，侯以改遏免祸。侯纳客为上宾，复其奴，命曰[B19A]良氏，子孙世在於邰。大夫诚能学奴效婢，假[B19A]言以规谏人主，俾悔过追误，与天下如新，大夫见尊重，威权何止侍中、司隶？”大夫乃叹曰：“呜呼！吾谓今之士君子，曾不如邰侯夷奴邪！”
    ○丐论
