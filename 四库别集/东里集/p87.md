<!-- { "loadSidebar": true } -->
　　古者宗法行人皆尊其祖敬其宗而俗化以厚后世宗法废人犹有不忘其尊祖敬宗之心不沦于薄俗者则頼谱牒之行也故谱牒可以系人心惇化本而仁人君子必致谨于斯焉然更世多故迁徙不常传歴既逺统系之不眀代序之不知亦理势之所有惟仁人君子则着所可知而缺其所不可知又谨之至也数百年来士大夫着谱可范世者庐陵之欧阳氏眉山之苏氏欧阳谱凡二十世祖而缺其中七世苏氏自髙祖以上失其传谱録始于髙祖以下此皆着其所可知而缺其所不可知其心固以为一家之中其事孰有重于尊祖而敬宗者其可以不谨乎故曰仁人君子之心也岂如薄俗夸大喜髙而冒昧无实者之所为乎太仆少卿甄徳辉作甄氏家谱断自其祖至其孙凡五世曽祖而上盖不可知所可知者其祖考而下而凡祖考生卒葬娶皆详焉其所致谨非有合于仁人君子之心欤盖甄始居真定之获鹿徳辉之祖五处士因元季之乱徙河间之庆云既没而葬焉一子成遂家庆云成有笃实之行益大其家三子徳刚徳辉徳源徳辉以春秋中洪武庚午乡举初授汝寜府同知又改襄阳湖州二府遂陞南京太仆少卿其为政果毅公敏有闻缙绅间夫其能致谨于其家之所重宜其推而施诸外无徃不达也因刑部主事徐孔章求序此谱輙为书巻端
　　丰城荷塘袁氏族谱序
　　丰城多前辈君子吾少而学也盖景仰焉仕于朝四十年丰城之仕京师者又多才且良不忝其乡之前闻人吾皆得与之游最后得监察御史袁海秉常其为人亷正和厚其处物寛裕眀信起家科目自学官为御史恭慎平恕务持大体鲁多君子盖吾于丰城亦云秉常既陞太原知府将行以其兄秉彞所作袁氏谱属吾甥康荣求序按袁出妫姓舜之后陈胡公之裔伯爰孙辕涛涂以王父字为氏后或作爰作辕实一本也又后去车作袁汉以来代有显者丰城之袁始居豫章西山之蓼洲至处士徳由蓼洲徙丰城之搜湖其后又徙荷塘此谱专録荷塘之族质而眀简而备固作者之贤也夫谱以考源流明本支辨疏戚以启孝敬亲睦之行盖家之重器也必有贤者而后能作之不贤者之为谱假托谬援前之崇重华显者为其所自出而不知乱其宗陷于不孝卒为世所讥诮也袁氏斯谱吾故曰作者之贤也所録自袁二府君以下至今十有二世子孙益衍而益繁又有如秉常之光荣特达于圣明之世非其先务善施仁积累之厚有以致之乎继自今袁氏子若孙览斯谱者尚究之吾之所从出与吾之所同出以勉尽夫孝敬亲睦之道且力学务徳以图益光其先如秉常今日而又加盛者庶几不负作谱仁其族之盛心是为序



　　东里续集巻十三
　　钦定四库全书
　　东里续集巻十四　　　　明　杨士奇　撰序
　　读杜愚得序
　　李杜正宗大家也太白天才絶出而少陵卓然上继三百十一篇之后盖其所存者唐虞三代大臣君子之心而爱君忧国伤时闵物之意徃徃出于变风变雅者所遭之时然也其学博而识髙才大而思逺雄深闳伟浑涵精诣天机妙用而一由于性情之正所谓诗人以来少陵一人而已世之注杜多矣浅者或陋深者或凿不足以究杜之心防辞奥义盖有汨而不白者焉虞文靖公集取其近体百余篇为之注盖得杜之心而长篇短章闗乎世道之大者未徧及也剡单复阳元用志于杜而不足于前注遂以所自得亦为之注考事究防必归于当其疑不可通者阙之凡十八巻名读杜愚得简直眀白要其得杜之心为多阳元洪武中为汉阳湖泊官谋刻以传未有所遇而卒武昌丁鹤年重其书从其家求得遗稿欲成阳元之志又未有遇前三十余年余过武昌鹤年以属余及张从善余时未暇録而心恒不忘比与训导严頥语及之頥曰江隂之善庆兄弟清尚务义喜为诗尝刻当时名人所作以传此其无难者遂求从善所録本证之不数月頥书来言刻完求序何其成之速也事固各有遇然今之遇如善庆求十一于千百不易得也论者谓杜集诗之大成以其兼备众体也文靖亦言学杜则无徃而不在善庆斯举非徒不泯阳元之用心其于学杜者有助益焉遂书为序
　　杜律虞注序
　　律诗非古也而盛于后世古诗三百篇皆出乎情而和平防婉可歌可咏以感发人心何有所谓法律哉自屈宋下至汉魏及郭景纯陶渊明尚有古诗人之意顔谢以后稍尚新竒古意虽衰而诗未变也至沈宋而律诗出号近体于是诗法变矣律诗始盛于开元天寳之际当时如王孟岑韦诸作者犹皆雍容萧散有余味可讽咏也若雄深浑厚有行云流水之势冠冕佩玉之风流出胸次从容自然而皆由夫性情之正不局于法律亦不越乎法律之外所谓从心所欲不逾矩为诗之圣者其杜少陵乎厥后作者代出雕锼锻链力愈勤而格愈卑志愈笃而气愈弱盖局于法律之累也不然则叫呼叱咤以为豪皆无复性情之正矣夫观水者必于海登髙者必于岳少陵其诗家之海岳欤百年之前赵子昻虞伯生范徳机诸公皆擅近体亦皆宗于杜伯生尝自比汉庭老吏谓深于法律也又尝取杜七言律为之注释伯生学广而才髙味杜之言究杜之心盖得之深矣观其题桃树一篇自前辈以谓不可解而伯生发眀其防了然仁民爱物以及夫感叹之意非深得于杜乎或疑此编非出于虞盖谓欧阳原功所撰墓碑不见録也伯生以道学文章重当世碑之所録取其大而畧其小故録此未足以见伯生然必伯生能为此也此篇旧未有刻本江隂朱善继尝刻单阳元读杜愚得其子熊得此编又请于父而刻之吾闻熊有孝行固其克承父志欤
　　庐陵李伯葵先生诗集序
　　余童丱侍陈心吾先生入郡城时郡中儒师耆老多在日过从相乐李伯葵先生年最少诸老出伯葵恒独留毎出所作诗介陈先生评余时未有知也而见陈先生爱玩称赏之不厌伯葵出余私请焉陈先生曰众意凡陋伯葵独志髙古众窘局蹐伯葵独舒徐有余且其进未可量也余心识之陈先生没余益壮而不至郡城者二十年独时时闻徃来传诵伯葵之诗心益慕之又二十年再见于南京相握手月余先生虽苍顔白颠而矩度雍容言论雅则乃其意恒慨叹前辈之逺而不能忘焉于是得观其平生所赋益多嗈乎金石之和也玱乎佩玉之清也乎兴寄之逺也浑乎古意之犹存也盖先生学富而志笃意广而才髙一芥尘俗不得入其灵台丹府间是以其诗之昌也先生懐仁秉义蹈履以正所居郡城之北安澹适而避荣名虽其子贵显而角巾布袍于于然入则集其子弟及乡之俊秀谈道终日或天清景和则出偕幽人贞士遨嬉溪山泉石超然自得于埃氛之表也而吉之为守贰以下欲有所问政者皆之焉以及四方之缙绅名人过吉欲有所致礼者皆之焉呜呼吉自诸老沦谢惟伯葵先生岿然独存今又捐舘五六年吉之士其能忘先生者哉先生蚤嵗之诗陈先生尝序之今其子河南左布政使昌祺并集中嵗以后之诗将刻之又属予序予蚤知敬先生而与昌祺同朝相知三十年昌祺自登髙科歴朝署出长大藩寛厚亷洁卓然名臣固先生之教也序其可辞乎
　　通鉴纲目集览正误序
　　朱文公因司马文正资治通鉴作纲目五十九巻大书为纲分注为目其书则孔子作春秋之义以正人心植世教有助于治道者也分注既详而其言与事或出于深僻有非浅尠所能遽通昔王行卿尝着集览以便学者其意善矣然其间不无文选蹲鸱之陋亡友右春坊賛善陈济伯载为正其谬误四百余事名曰集览正误伯载学博识端于此书致力勤而歴年多考据精切殆无余憾有助于纲目者也其书故藏予家近陪太师英国公在史舘间论及纲目书公益深叹集览之误因出伯载所着公阅而是之曰冝广其传遂取梓行之嗟乎纲目有闗治道之书也伯载此编诚不可无者太师公勲徳大臣好贤重儒之有素而图其不泯所存厚矣士君子有志尊主庇民之道而欲稽古以扩充焉者是编岂小补之哉予深嘉之故为序诸简首
　　蠖闇集序
　　为学不求诸经为教不本诸经皆茍焉而已经者圣人之精也不明诸经则不达圣人之道然世未尝无学者惟善教者难遇也元之世江右经师为四方所推服五经皆有専门精深明彻讲授外各有著书以恵来学当时齐鲁秦蜀之士道川陆奔走数千里以来受业者前后相望迨国朝龙兴江右老师宿儒徃徃多在学者有所依归如南昌包鲁伯傅拱辰临江梁孟敬胡行简庐陵陈心吾刘云章欧阳师尹萧自省刘允恭刘伯琛陈村民临川吴大任何伯善皆岿巍浩博而凡有志经学者所必之焉何先生名淑以诗经名家登至正辛卯进士第授湖广武冈县丞会湖湘冦乱不果上时吴伯髙为江西亷访使辟先生署从事不就虽冦祸延及乡里而执经相从者常不絶洪武中以贤良徴继以太子賔客召皆引疾辞他日特召天下名士九人先生预焉既至入见固以疾辞归而从学者益众朝廷后复遣使即其家起之时蜀献王亦遣使奉书币来聘盖先生以前月捐舘矣使者相顾叹息而去先生得于经脩于躬光明俊伟岂徒以空言示学者哉先生之文铿然金声莹然玉洁发明至理一以启迪人心扶植世教盖譬诸布帛菽粟之有资乎民生之实用也余家距先生之乡数百里童子时伏读先生程文心切慕之而不能趋拜请教稍长则先生厌世矣毎以自憾呜呼前辈老成凋谢尽矣而使寡陋小子滥备斯文之任循省愧汗恒用感叹今年先生之孙寜国府学训导士彦在京师出其家所刻蠖闇集属余序之蠖闇先生所自号其退处之居也集中古近体诗二巻赋序记说题防行状墓表志铭防问六巻尝见先生所着诗经衍义等书皆已传世因念国初诸老皆有著作今独梁何二家所着有传盖由其门人及子孙之贤也则余于序斯文安得不益増感叹而重先生之有后哉
　　王忠文公文集序
　　古之为士者文行皆备而必行为之本故三代以上文最髙古而无以文名者其所本不系于文也秦汉以来士始有専以文名如或违道畔义君子不道也扬子云剧秦美新是已若断断焉发于忠君爱亲之诚读之使人感激奋发希慕之不置虽去之千载犹目前然者诸葛武侯之出师李令伯之陈情是已近数百年来士多喜读韩文公欧阳文忠公苏文忠公之文要皆本其立朝大节炳炳焉有以振发人心者也我国家龙兴之初金华宋公景濓王公子充相继入翰林持文柄时诏修元史二公皆任总裁岿然一代之望也已而王公以翰林待制奉命招谕云南之未下者至则以天命人心从违吉凶之道反覆开谕其人初已向服会有倔强拒命者公奋义死之后十年天兵下云南王公死事始暴白于中朝然旌褒之泽未及也皇上嗣大统之五年义乌丞刘杰白其忠于朝下诹于众而信诏赠翰林学士中奉大夫赐諡忠文于是距公之死七十年矣命下之日舆论欣快盖忠孝人人性分所固有者为天下者必表章之以正人心善俗化治道所系也其或晦于前而必彰于后者天道显忠佑善虽乆逺不爽也杰又辑王公平素之文将刻以传属余序公之文蚤有声于胜国时既入国朝首见用于朝廷于郊庙宋学士诸公序之详矣余特録其死节事以着其文之本也呜呼王公之死以使命盖与唐顔鲁公同鲁公之书传于后虽片楮尺素人得之千金不易矧文者至理要道之所寓乎其传无疑也公名祎义乌人死年五十有二杰所建白十事采用其九论公死事在焉其亦可为达于政事者矣
　　性理羣书补注序
