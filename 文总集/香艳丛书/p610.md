<!-- { "loadSidebar": true } -->
　　王珑，太仓州人。年十八，与兄嫂共居，艳名噪一时。客岁上巳，余偕友人访之，值珑将赴某鉅公招，华妆炫服，匆匆就道。阅日载造其庐，适因清恙，午睡初起，帕罗覆额，芳泽无加，而逸韵风生，媚丽欲绝，始叹清水芙蕖，妙在绝去雕饰耳。于时试茗之余，继以欢宴，余于薄醉，浼其轻歌，珑力疾为度《十二红》一曲，双蛾微敛，横波流光，一串珠喉流转，如鹂音入耳，闻声对影，令人真个销魂也。夏五初旬，闻其许字吴人王某。余初疑传言之妄，往探其实，则已斑骓夙驾，蕡实宜家矣。询伊长嫂爱奴，乃知珑虽年少，早已矢脱风尘，而志在随人，又不愿作势家姬妾，因与王某夙契，识其气宇非长贫贱者，决计于归，弃纷华如敝屣焉。噫！黑风孽海，飘泊多矣，珑以稚齿韶颜，独能早登彼岸，度亦有善根哉。 
　　爱奴，苏州人，向居金陵，近以年长，退为房老，色犹未衰，举止温和，长于应对，都人士每乐道之。 
　　黄翠儿，字绿筠，常熟女伶，王天福妾也。初大妇三胖子遇之虐，嗣以色艺冠时，举家仰食于翠，始善视之。余于去春相识，时翠已十九年矣。融酥作骨，抟粉为肌，素质艳光，虽玉蕊琼英，未足方喻。鉴湖童子杏浦见而倾倒，留顿浃旬，欲以多金赎之。翠亦幽怨盈怀，愿奉公子盥匜。因格于势，未果。无何而有小玉奴之事。小玉奴者，天福之媳，早岁曾适童姓，继归于王，亦以脂粉为生。其父母知之有年，一旦讼之有司，意欲别售富室子。事本与翠不相涉，有以谗言进者，将居翠为奇货，遂被逮。时翠方娠，杏浦为之上下营救，余亦多方调护，始以疾放归。惊心甫定，怀珠遽陨，风雨梨花，几经摧折矣。先是有河南某丞慕翠名，思购为妾，丞素渔于色，且自顶及趾，无雅骨，翠百计辞之，慬而获免。会以讼余，养疴金陵，丞又极于所往，觇翠孤弱，将劫之以行。翠阖户悲号，截发以誓，奸谋乃寝。比其反也，岁聿云暮，天福夫妇方以讼事破家，不能自存。翠虽心乎杏浦，而身处窘乡，义难恝然以去，且天福夫妇，亦不肯遽舍此钱树子也。维时杏浦馆于安宜，问遗不绝。尝寓书于余暨潘子研香，就近保护之。研香赋诗十绝纪其事。余谓杏浦洵有情痴，需以岁时，自应作延津之合也。讵意天不假缘，杏浦于闰夏遽赋玉楼，鸳盟未谐，鹏飞何亟。吾为杏浦伤，并为绿筠痛矣。附录研香十诗，以志人琴之悼，且诒好事者资为美谈云。 
　　青娥原是谪仙人，幻色空花惹宿因。 
　　误落黑风三万劫，明珠一粒委泥津。 

　　娟娟翠竹似容光，门巷春深驻泰娘。 
　　何处槐枝横夹道，江干憔悴女儿箱。 

　　琅玕一片总凌空，只在山隈水曲中。 
　　红杏交枝春意闹，此君无节不玲珑。 

　　妒花风色太披猖，从此温柔未有乡。 
　　庑下孤桐厨下爨，赏音那得蔡中郎。 

　　沦落空怜绝世姿，阿谁颠倒独情痴。 
　　名花借得东风力，暮暮朝朝好护持。 

　　春归红袖魂同去，月上青楼影共还。 
　　望断天涯人不见，梦中情泪滴成斑。 

　　如瓜小艇逐鸱夷，烟水苍茫杳不知。 
　　莲子心肠红豆影，可怜苦里暗相思。 

　　西风白下柳欹斜，呜咽秦淮水一涯。 
　　半纸云蓝情万缕，总教人不薄烟花。 

　　春光依旧入扬州，宵市桥边古渡头。 
　　一树马缨迷客路，愿郎曲折到红楼。 

　　骑省多愁鬓已丝，为君更唱断肠词。 
　　安能天意从人愿，大妇同行小妇随。 
　　陈银儿，苏州人，居水关之东。弱岁学歌，声如雏凤，尝一夕工数剧，老伎师叹弗如。豪客赠遗无虚日，然性慷爽，阿堵物不以关怀。及长益厌铅华，素服淡妆，亭亭玉立。与绿筠夹河而居，年并十九，固一时双璧也。余友陈子心忏，雅爱寻芳，而轻薄万千，惬心者少。客春上巳，偕余闲步平康，独于银儿一见心醉，迷香洞中，拟作苏姑子好梦。暇即往访，挑以辞不答，屡叩之，或以疾辞。余私询其义妹福儿，始知银与新安蔡生订有婚誓，迨吉于归，不同章台柳矣。余笑谓心忏曰：“‘花枝已属东风管，珍重流莺别处啼’二语，可代银作答。”心忏为之惘惘者累日。然犹幸佳期迢递，无妨造室晤言，挹彼清芬，不必定作拗花人也。未几闻绿筠为讼累，银益叹此中不可居，而生亦适以油壁来迎，遂于四月杪辞家竟去。吁！银亦可谓出淤泥而不染者矣。第闻生以丞职待选，侨寓维扬，年当授室，使君固自有妇也。银于定情时，位非小星，然他日相逢，莫能两大，争春梅雪，恐费平章，则银尚于此少商量矣。偶与心忏论及之，心忏又为之闷闷者累日。 
　　福儿年十五，丰姿韶令，银尝教之歌曲，亦能继其声。 
　　陆庆儿，嘉兴人。本良家女，为王三童养媳，虐于其姑，驱事章台，非本志也，葳蕤自守，楚梦犹虚。余友潘子研香亟称之，因往访焉。年方及笄，淡薄妆梳，体无华饰，而笑弯秋月，羞晕朝霞，柔媚中别饶幽致。挑菜节研香邀游平山，复相遇于长春岭之西榭。时值峭寒未解，残梅在枝，庆伫立花阴，风吹鬓影，愁思弱态，如不胜情。研香语余曰：“是儿终非风尘中人也。”即于席间赋《满庭芳》一阕云： 
　　慵髻低鬟，颦蛾敛黛，湘裙微蹴莲钩。盈盈二八，相见半娇羞。众里胜常道罢，生姿处一晌凝眸。金尊奉，莺啼呖呖，宛转引歌喉。　　人间多恨事，花时雨横，月上云稠。况黑罡风里，挫折飘流。那得藏诸金屋，深爱护、玉软香柔。嗟予是伤春杜牧，端的为花忧。 
余亦口占一阕和之云： 
　　红晕潮鲜，绿堆云腻，香泥浅印双钩。低徊索笑，相识尚含羞。携手落梅风外，盈盈酒并入明眸。娇无那，霞杯怕赌，小酌润歌喉。　　旧游曾记忆，桥头柳暗，渡口花稠。怎淑姿蓬巷，越样风流。恰遇潘郎清润，闲吟罢、心醉温柔。还试问相思此后，何处可忘忧？ 
　　对酒高歌，慷当以慨，庆为呜咽久之。迫夏中，闻有武林某公子以重金购为侧室，甚有宠，余喜妍香之言验矣，更重为庆儿幸也。 

　　补遗 
　　余昔往来邗上，停桡每无多日，未与花月之筵，一时名姝如林巧儿、金瑞芳、周二明官等，皆未谋面。今狎游既数，寓目遂多，虽空冀北之群，尚落蓝田之屑，或齿加长而风韵犹存，或名稍轻而幽情独抱，芳心艳影，宁教一例沉埋？因复附书数人，亦雪泥之纤爪云尔。 
　　杨大，苏州人。藉甚声名，甲于北里。向为鹾尹董某所昵，潜居别馆者数载，后因厄于大妇，仍返邗沟。虽给侍宴游，不复握云携雨，盖以报董之知遇也。余于今春相识，已逾季魄请待之年，而秀外慧中，弥觉翛然绝俗，大家举止，前辈典型，当为此姬首屈一指。 
　　赵三，字绣芳，亦苏州人。金瑞芳之义妹也。姿容俏洁，不以脂粉污颜，即粗服乱头，丰韵殊绝。至于足翘细笋，腰折回风，尤觉颠掉纤柔，具有万方仪态。余友倩芗主人夙与之善。 
　　张三，字素娥，亦苏州人。姿仅中人，而赋情特甚，与知己交，绸缪缱绻，一往而深，不以贫富易其念，且遇急难，不惜倾箧赠遗，是亦风尘中独具真性者。 
　　杨小宝，本郡人。年十七，姿制明净，眉宇间棱棱露爽。善南北曲，兼工小调，一矢口应弦合节，歌场推为独步。性和易，妙于语言。其母素有疯疾，或以不顺之辞怜佳客，小宝周旋其间，每一言解颐，能令公喜。余以解语花目之。 
　　闵德儿，苏州之木读镇人。年二十余，艳名甚着，几欲方驾王、陈诸姬。余每于城阴放棹时，邂逅水亭，修蛾曼渌，貌亦秀韵非常。第喉舌间重浊，不类吴音，且以其颀之状，病于双趺，彳亍庭前，未免苗条太甚也。 
　　闻德，本名姬周二侍女。姬向与闵某善，有锲臂盟，后闵以游荡不羁，卓锥无地，姬延之至家，寝食与共，虽伉俪不过也。居久之，闵潜与德私，与姬情殊不属。姬觉而恚恨，逐闵及德。德遂偕闵徙居城阴，作脂粉生计焉。 
　　苏高三者，姓高，行三，崇明人，寄籍姑苏，转徙维扬。时邻人亦名高三，人以其称从同也，加苏字以别之。其实姬亦从夫之名，并未以姓氏着也。颀身玉立，慧眼波流，见者罔不色授魂与。且善伺人，言必中肯。问其年，已数到星张轸翼矣。向与城北校书艳名相埒。校书本姓张，名银儿，江阴人，详见《续板桥杂记》，今并以齿长不与诸姬伍。而城北以风情着美，姬以歌曲擅长，皆尚有声于时，不致门前冷落也。自方、黄两家各以无赖速讼，河房中咸怀雀鼠之警，城北既浮家吴会，姬亦戢影邗沟，每过城隅，不胜人面春风之感。 

　　跋 
　　珠泉《续板桥杂记》将付梓，余既为之序矣，年来长斋绣佛，颇自忏悔，戒绮语。乃珠泉复持《雪鸿小记》示余，又三月烟花谱也。因戏之曰：“古云人生只合扬州死，盖以地多佳丽，辄欲销魂，故作此无赖语。但沉腰易瘦，潘鬓蚤斑，未必非森罗殿上为慧业文人寄个泥犁消息。倘金枷玉锁，何处访窈娘堤耶？”珠泉起而谢曰：“然。此即余之忏悔语也，烟花谱未始非棒喝意也。”遂书以代跋。越州青阁居士。 
 

　　珠江梅柳记　清　周友良 

