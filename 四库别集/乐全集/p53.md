<!-- { "loadSidebar": true } -->
　　伏奉诏勅令发来赴阙南郊陪位者郊庙亲祠国家大事百辟咸在有懐旧臣明诏及门许陪盛礼顾衰体之疲朽承宠命以震惊【中谢】伏念臣顷荷天恩出司留钥荣归乡国理极便安年迫桑榆义当休息飞章请老本慙贤路之妨不稼取禾更积素餐之愧恐再三之上渎终忝冒以不遑然而夙苦目疴比频发动近加末弱殆不支持方陛下咸秩百神骏奔万国思以自天之福禄均畀在位之臣工恻然眷懐未忍遗弃而臣自顾残癃之质恐成跛倚之尤身滞周南信荣观之有命心游魏阙念入侍之为难惟当望柴燎之余烟伏敝庐而切抃坐驰丹悃仰企清光媮惰之诛逃避无所
　　免南郊陪祠劄子
　　臣伏被诏勅令发来赴阙南郊陪位已具表称谢及陈情恳附奏讫切念臣早以庸虚上尘眷遇昨知应天府引年谢事备沥微悃仰防宸恩就除宫使窃禄自便每不自遑退就私居才逾时月天慈记録又加特诏愧甚失措感深陨泣诚愿荣陪盛礼因得一覩清光此时不入国门便是永填沟壑但臣夙患目疾每发良苦近因退闲方专治疗摄心收视冀复精明仍自夏秋足膝少力虽不妨行步而难为乆立傥若可趋班着固当不俟驾行今此阻难弥用悼恨望云极目向日倾心形骸徒存神爽飞越敢披愚鄙上达圣聪谓天盖髙矜此局蹐
　　谢免南郊陪祠表
　　伏奉诏书许臣免赴南郊陪祠者天眷优隆不遗旧物老身衰病辜奉明恩未即谴尤重加慰谕【中谢】伏惟皇帝陛下奉若天地只事祖宗罄万国之欢心洽百礼而为奉四海来格尚何有于匹夫诚意旁周独未忘于一介其为幸防上出眷懐况臣仕歴三朝班聮二府固合勉强筋骸之力奔走笾豆之间聴上祝之告休均在庭之率舞顾以迫于罢曳岂敢苟于便安始効私诚谓严诛之莫逭重邀细札识圣度之兼容虽蒲栁之质既衰而葵藿之心未已瞻望陨越寝兴不遑
　　免南郊陪位表
　　伏奉诏勅令发来赴阙南郊陪位者国之大事礼行于郊在位羣工肃祭容之严翼有懐旧老仰天眷之优隆顾疲朽之残躯惟震惊于宠命【中谢】伏念臣乆安乡社巳迫桑榆虽优佚于盛时日侵寻于衰病目疴增眊但驰想于阙庭末弱难支实艰趋于坛壝方陛下恭承圭币嘉荐豆笾四方骏奔万福来下欲其敷钖弗忍遐遗而臣自顾尫癃之姿恐成跛倚之失侍祠拱帝难叅防弁之星抱瘵卧庐徒望升烟之燎坐驰丹悃仰企清光媮惰之诛逃避无所
　　贺南郊礼毕表
　　伏见今月二十七日南郊礼毕大赦天下者惟圣为能飨帝莫大于卜郊好生之徳洽民兹谓之大徳【中谢】臣闻天地万物之始祖宗百世之先书有肆类之文礼着严配之义旷三年而后举周四海以荐诚然后精意获通万灵咸秩惠泽迨于列辟赐予均于六师自非熈辰曷修盛节伏惟皇帝陛下仁孝昭格叡知日跻克享天心以作神主故能普安宁于八表効职贡于殊方厘事告成旧章益茂臣忝逢明代获缀近班观陟降之多仪阻陪祠位被厖鸿之纯嘏徒仰天光遥望阙庭实深庆抃
　　谢加恩表
　　元祀告成鸿恩溥及虽在退藏之品犹加异数之荣祗奉丝纶实増慙惧【中谢】伏惟皇帝陛下竭诚致飨受禄自天乐与羣臣同霑大庆上自股肱之列下周筦库之微嘉其显相之勤録其骏奔之助霑然大赉夫岂无名如臣草木余生桑榆暮景顾田庐而愿逝窃秩禄以常惊多病支离已无任于陪祀宠光霑洽尚不间于推恩荷徳滋深论报无所
　　免明堂陪位表
　　今月二十三日伏奉诏勅以明堂大礼令发来赴阙陪位者伏以大飨之礼盖崇于宗祀至孝之诚莫重于严配盛节斯举惟圣为能既被阐于典章尚不遗于耉老【中谢】伏念臣退归乡社乆逺禁涂虽优佚于明时日侵寻于衰病目疴増眊但驰想于阙庭末弱难支实艰趋于轩陛伏惟皇帝陛下恭承圭币嘉荐豆笾四方骏奔万福来下欲其敷锡弗忍遐遗而臣自顾尫癃之姿恐成跛倚之失侍祠拱帝难叅防弁之星抱瘵卧庐徒望升烟之燎坐驰丹悃仰企清光偷惰之诛逃避无所
　　又
　　伏奉今月二十三日诏勅以明堂大礼令发来赴阙陪位者国家大事祀典为先况兹飨帝之严实举配天之礼百辟咸在有懐旧臣明诏及门许观圣节顾残骸之疲朽承宠命以震惊【中谢】伏念臣早荷朝恩老归乡社坐糜廪禄无益涓埃夙苦目疴比频发动近加末弱迨不支持伏惟太皇太后陛下咸秩百神骏奔万国思以自天之福下均率土之濵恻然眷懐未忍遗弃而臣自顾尫瘵之质恐乖恭肃之仪身滞周南愿瞻仰而莫及心游魏阙念入侍之为艰敢冀宸慈特垂矜允上虚明命难逭严诛
　　免明堂陪位表
　　伏奉诏书以明堂大礼令赴阙陪位者明徳惟馨方格神于盛礼相予肆祀猥赐诏于老臣衰朽知荣兢惶靡措【中谢】伏惟皇帝陛下嗣隆圣统躬致太平翼翼文王之小心烝烝虞舜之大孝季秋顺序方万物之盛多四方和来嘉多士之奔走祗见列圣裒对昊穹敞布政之法宫大明礼乐受丕天之景贶均被迩遐喜交神人庆洽夷夏凢执事豆笾之末或观光舆之间足为至荣可以无恨而况臣早已屏退尚叨记存温诏在门外庭有位固愿闻舜韶而率舞瞻尧日以倾心迟暮之余衰疲且乆当千嵗之接统自滞周南奉半夜之受厘莫趋宣室无阶策励惟剧飞驰
　　又
　　合宫备礼方蒇事于季秋列位侍祠尚不遗于故老仰恩荣之优异循衰瘵以战兢伏惟太皇太后陛下聪明自天博厚载物左右景命固大济于艰难保育神孙既聿跻于齐圣邦家康靖朝野肃清颂徳告功既对天而不怍隆礼备乐念报本之惟时当鱼丽之世而物既盛多由思齐之圣而神用昭格拥纯禧于二圣肆大赉于万方旷古上仪于今盛典臣乆辞屏着退伏里闾覩声明于垂尽之年受徳泽于惟新之政顾余龄之巳幸矧温诏之见临是宜防励造廷齐明就列与其失周士在庙之敬不若同尧民击壤而歌文物莫瞻梦有均天之想精诚未巳心为魏阙之游
　　谢男某差遣表
　　命行予夺之间兹为君柄事守章程之细则有司存凢出殊恩谓非常制不有宜称是虚宠灵【中谢】伏念臣早遇圣明尝防亲近仰承眷遇实有异于等伦自念衰残顾难当于注意幸分符钥因就田庐殁归狐首之丘生奉豚肩之祀上托至仁之化遂忘大耋之嗟犹防犊以婴懐爰拂而有请辄干明格方待严诛伏惟皇帝陛下治用孝慈徳隆穹厚不期旧物仍记于尧心岂谓尘容尚存于舜目渊衷矜恻特防可从宸造属于老臣私便及于愚息九天降泽霶霈接于源流一气发春荣润均于根叶莫伸报塞但积愧惶葵藿至微徒有心于向日潢污且涸固无路以朝宗想望阙庭飞越精爽
　　荐龚懋应诏表
　　伏闻人主大柄在乎揽髦俊人臣大节在乎建功名况当有为之时尤急非常之士伏见应茂材异等科龚懋研究歴代之故通习诸家之説材略可使从政智筭可以虑事向尝应诏再召延阁有司所病不及大对羁旅益困操守无亏今边略未宁谋能为急有如懋者士林之择如使在野兹为遗贤臣今举其人堪叅谋帷幄之举如防甄録试任无効臣甘准诏书连坐之罪
　　代人自外郡除待制表【范文正公】
　　今月日逓到官告一道防见授前件官者省署清曹禁廷近职忽外除于散地知上出于宸衷【中谢】伏念臣藐尔孤生遘兹盛世窃慕匹夫之谅誓守平生之心暨忝列于冠裳每感激乎忠义顷值陛下躬亲聴防始初清明登用俊良旁逮疎贱擢从郡倅陞列谏垣誓输肝肠以报恩遇有闻无隠尽刍荛之鄙言浅智深谋昧朝廷之大体寛恩外补支郡假麾未易炎凉遽迁防剧嵗水潦之为败民力食以方艰求寛常租议导壅水陈章请而烦复辄恩防而可从睿泽周隆编氓苏息在臣愚劣何术保绥夙宵勉勤旷败是惧岂谓江湖之上逺防日月之光诏命忽临宠名非次大邦多士清朝富才上简帝心岂少臣比感深泣下愧甚魂惊此盖陛下仁及隐微徳施溥博虚懐小善来天下之魁英借宠孤臣励朝端之风节揆能不敏思报何阶惟当白首初心黄泉一节仁思反哺庶坚乌鸟之心义不逃生无惜螳螂之臂








　　乐全集巻二十九
　　钦定四库全书
　　乐全集巻三十　　　　宋　张方平　撰
　　奏状
　　迁礼部侍郎知滑州举官自代状
　　右臣防恩除尚书礼部侍郎准勅节文举官自代者窃见翰林学士尚书刑部郎中曾公亮端良清慎守道有文爰自立朝搢绅推重使登省闼实焕仪曹乞回茂恩庶允公论
　　服除再授端明殿学士兼龙图阁学士给事中举官自代
　　右臣防恩除前件官职准勅节文举官自代者臣窃见翰林侍读学士尚书右司郎中钱明逸业履端修学识该敏施于有政议者曰才盍处深严上资访对代臣充职实允佥言
　　除知制诰举官自代状
　　右臣防恩除前件职准勒节文举官自代者臣窃见尚书屯田员外郎集贤校理充天章阁侍讲曽公亮艺文该洽业履清纯绰为儒馆之英早预经筵之选臣猥繇注笔叨践纶闱较之若人实为悮进愿回恩典庶协佥言
　　除翰林学士举官自代状
　　右臣伏防圣恩特授前件职准勅节文举官自代臣伏见右正言知制诰杨察器识优长艺文通敏早陪法从再掌命书宜被诏于浴门以増华于禁署臣之孤陋惧玷详延愿回宠章庶厌公议
　　除知谏院举官自代状
　　臣伏防圣恩擢居谏职退省才分夙宵愧畏窃见尚书度支郎中直集贤院知泰州王质淮南转运使尚书兵部员外郎刘防器识方雅学术深正冲退处易安和有守使备献替拾遗左右必能副清衷之虚伫励风俗之贪竞况质等名宦年德逺出臣先傥以代臣实惬物议
　　除三司使举官自代状
　　臣伏防恩授前件官准勅节文举官自代伏以货食者国务之重农商者民业所存平准之权通利之术领兹大计属在长材窃见端明殿学士兼翰林侍读学士尚书吏部侍郎宋祁器蕴闳深业履端厚乆登近列绰有逺猷俾之治财必济轻重愿推渥命庶允朝佥
　　举李大临苏轼充谏官
　　臣某准熈宁三年六月二十七日中书劄子奏圣防谏院阙官令于朝官内举二人闻奏者右某伏见尚书刑部郎中李大临识蕴纯深风局冲逺殿中丞直史馆苏轼文学通博议论精正其李大临虽曽任知制诰见系散郎官在常叅此二员并堪充谏官不如所举臣甘同坐
　　举戚舜賔馆阁检讨
　　伏以美教化厚风俗王道之本也欲教化之美风俗之厚在乎进廉节敦朴之士焉臣等区区窃志于此伏见尚书司勲员外郎同判刑部戚舜賔奕世名儒并见史牒孝悌着于家行义称于乡该涉艺文留心经术自祥符初被诏管勾应天府书院切摩诲诱诸生多至成就至今孜孜不倦昨任淮南提防刑狱属朝议方操急郡县谓舜賔长者非搏击吏罢之而令管勾国子监近改判刑部伏望朝廷察其儒者老于庠序除一馆阁检讨名目所谓廉节敦朴之士臣等切谓舜賔近之干冒宸严臣等无任战惧之至谨具状奏闻伏侯勅防庆厯三年尚书兵部员外郎知制诰臣赵槩右正言知制诰臣杨察翰林学士知制诰充史馆修撰臣张某翰林学士起居舍人知制诰臣孙抃翰林学士兼龙图阁学士户部郎中知制诰臣王尧臣
　　举朱宷充馆阁职名
