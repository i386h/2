<!-- { "loadSidebar": true } -->
　　吾州跨西冈而城，而冈占城之半，是为“九龙之原”。《檀弓》志晋大夫之葬，直谓之“九原”。《水经》说滹沱经九原城北流，此其地也。冈势突起，下瞰井邑，民居官府，率无以称，故作州者以庙学、道院、佛寺镇之。道院旧传为唐七圣观。盖天宝八年，玄宗亲谒大清宫，上圣祖玄元皇帝尊号为“圣祖大道玄元皇帝”，高祖、太宗、高宗、中宗、睿宗五帝，皆加“大圣皇帝”之号。州郡立紫微宫，画玄元像事之，五帝则列侍左右。杜工部《冬日洛城北谒玄元庙》诗有“画手看前辈，吴生远擅场。五圣联龙，千官列雁行”之句，为可考也。“七圣”云者，必增入玄宗、肃宗父子，乃得为七。是则此观其起于代宗朝乎？玄元大殿规制宏敞，而古意犹在，知其为数百年物，至以鲁灵光比之。玄元像，则抟土刻木所成，巍然尊大，极天人之相。耆旧谓出于神人之手，宜不妄也。按玄宗起紫微宫，天下所同，而此州不得独有七圣观；果尝以“七圣”为额，是斥名矣，是以七圣为断矣，有国者率用万世自期，尚肯以七为断乎？意其本名紫微，流俗以七圣尊像所在，辄改名之耳，旧门题曰“紫微”，为可见矣。其后，观有白鹤之异，复改“白鹤观”；图经无所见，惟石晋天福二年，木工慕容增葺之，书于版记者如此。大中祥符二年，诏郡国立“天庆观”，故“白鹤”又改焉。天水氏以轩辕为祖，起祠殿于玄元之左，彻太仓而立之，号曰“明庆”，堂宇亭榭，斋厨廊庑，过唐旧之半。见于都官员外郎、知州事丹宗闵《明庆殿记》及著作郎、知平遥县事、权通判杜岐公衍《列仙亭题咏》者如此。宣和末，金兵入郡境，并东城而南，观以不废。承平之久，道化大行，土木之役，岁月不绝。迨贞祐之乱，遂埽地矣。宣抚使刘公易起殿于明庆之故基，而州将樊侯天胜力复玄元之旧，此兴复之大凡也。岁庚戌春二月，予还自镇州，管内道士王守冲谓予言：“兵荒之后，吾所居无尺木寸甓之余，先师拨土立之。计所成不能前世百分之一，而吾师弟子之心力尽矣。先师留语以《观记》属吾子，幸吾子不让。”予私窃慨叹：予年运而往矣，其所经见亦已多矣！曩予婴年，先大夫挈之四方。十八乃一归，始闻乡里谈天庆异事。每岁二月望，道家以为真元节，云是玄元诞弥之日；及其期，有鹤降此殿，多至十数，少不下三二。州人习以为常，皆先期延望，刺史约先见者有朋樽之赐。鹤既至，翔舞阶庭，了不惊异。黄冠千里来会者，项背相望。如是三日乃罢。从是，予两见之，特乱后鹤乃不至耳。此观既经絫朝崇饰，他道院莫与为比，位置爽垲，旷若人表，高斋坐啸，可以尽山川之胜；古木蔽映，窗户幽邃，屏障几席翦焉无埃尘。岐公白子西之诗，高司户子文之笔札，孙内翰国镇之文，往往在人口传知；雄水壁极风涛起伏之变，有蜀两孙之风；张永淳“天蓬四圣”，毛发生动，威重可怖，号为河东名笔；皆游人过客之愿见者。食指既众，以高业见称者行辈相及，而王姓为多。宋中叶有王尊师洞谦、王道判洞真；百年以来，老师王治淳度王大用，大用度王志常，志常度守冲。老师年八十，衣冠状貌，无蔬食诵经、山林枯悴之态。每杖屦出游，路人为之敛容加敬。大用器量不凡，所与游皆州里名胜。志常出农家，十六七许时，牧牛田闲，遇异人挈之而行，一日至天坛之阳台宫。后八年来归，父母惊喜，疑其死而复活，遂度为道士。气质混厚，真受道之器。年近九十，以去冬留颂而逝。皆予所接见者也。因为守冲言：“子之居，人境俱胜，异事又多，垂示永久，宜无不可。今紫微刘君历六百甲子，道行淳笃，神观开朗，予方质以所闻，撰《新兴方志》。子之师不以属笔且当志之，况于平生之言。”乃为记其事，且为长谣，以《招鹤》命篇，使并刻之以为真元故事。其辞曰：

　　胎仙之来兮驭者谁？金支翠蕤光陆离。来几时兮倏上驰，渺翩翩兮烟景微。藐姑射兮玉雪肌，物不疵疠兮年不饥。幡然弃我兮我畴依，去家千年兮丁令威。去何速兮来何迟，予乡里兮今是非。玄元之祠兮松十围，蒿蓬金碧兮更换移。南枝越鸟兮安故栖，子独无情兮淡忘归。趣云装兮莫予违，明年真元兮与子期。

　　太古观记

　　全真师郝君，初自宁海来赵州，坐州南石梁下。六年。侄婿郭长倩为真定少尹，过州问知师处，率家人致谒，师瞑目不为答，长倩夫妇流涕而去。州人始知敬之，请师住真定之太古观，不之许。及长倩赴召，乃往居之。师燕坐既久，心光内映，大《易》之学，恍惚有神授之。其教督严，挥斥公人以为玄门之临济。闲一二言休咎，如期而验。道价重，闻达京师。卫绍王崇庆初，赐号“广宁全道太古真人”，自是四方皆以郝太古目之。师东归，不五六年而观废于贞祐之兵。岁丁酉，师之高弟范炼师自东原来，裴回遗址，有复修之意而未暇也。幕府参佐赵侯国宝之夫人冀氏，出奁中物直百金，起中殿、堂庑、斋厨，下及用器，无所不备。堂众岁费亦时给之。癸卯冬，予自燕都南归，炼师馆予于庆源道院，为予言：“冀氏殁矣！致力于吾门者宜不可忘。子幸以文记之。”往予小功兄寂然，亦为全真道，予尝问：“子之道奈何？”寂然举女几野人辛愿敬之之言曰：“全真家其谦逊似儒；其坚苦似墨；其修习似禅；其块然无营又似夫为浑沌氏之术者。”予北渡后从炼师游既久，盖以敬之之言为然。是家自皇统以来，起于丘、刘、谭、马诸师，而郝君于诸师为方外眷属。今《太古集》所载言词，往往深入理窟，其以古道自任、有不可诬者。世人知君之道盖寡，冀特女士乃能知之，至捐所甚爱，为起庭宇、治场圃，若营其居室然者，岂以名取之乎？冀氏龙山大族，名士京甫之伯姨，炼师说其诚实知义理，中岁授道书即有所得，得尊师重道，盖有所本云。

　　紫微观记

　　东平左副元帅赵侯之太夫人既老矣，即弃家为全真师。师郓人、普惠大师张志刚，居冠氏之洞清庵。庵之制初亦甚陋。乞名于丘尊师，改号紫微观。赵侯为之起殿阁，立堂宇，至于斋厨、库厩所以奉其亲于家者无不备。岁乙巳九月落成，请予记其事。予为之说云：古之隐君子，学道之士为多，居山林，木食涧饮，槁项黄馘，自放于方之外，若涪翁、河上丈人之流。后世或附之黄、老家数，以为列仙。陶隐居、寇谦之以来，此风故在也。杜光庭在蜀，以周灵王太子晋为王建鼻祖，乃踵开元故事，追崇玉晨君以配“混元上德”之号，置阶品，立范仪，号称“神仙官府”。虚荒诞幻，莫可致诘。二三百年之闲，至宣、政之季而其敝极。黄冠之流，官给命书，以散郎与大夫之目，循历资级，无别省寺。凡冥报之所警，后福之所开，则视桑门所前有者而例举之。始欲为高而终为高所卑，始欲为怪，而卒为怪所溺。其徒有高举远引者，亦厌而去之。故自放于方之外者，犹一二见焉。贞元、正隆以来，又有全真家之教。咸阳人王中孚倡之，谭、马、丘、刘诸人和之。本于渊静之说，而无黄冠禳禬之妄；参以禅定之习，而无头陀缚律之苦。畊田凿井，从身以自养，推有余以及之人。视世闲扰扰者，差若省便然。故堕窳之人翕然从之。南际淮，北至朔漠，西向秦，东向海，山林城市，庐舍相望，什百为偶，甲乙授受，牢不可破。上之人亦尝惧其有张角斗米之变，著令以止绝之。当时将相大臣有为主张者。故已绝而复存，稍微而更炽。五七十年以来，盖不可复动矣。贞祐丧乱之后，荡然无纪网文章，蚩蚩之民，靡所趣向；为之教者，独是家而已。今河朔之人，什二为所陷没。无渊静之习，无禅定之业，所谓举桑门以自例者，则兼有之。望宣、政之季，厌而去之之事，且不可见，况附于黄、老家数以为列仙者，其可得乎？呜呼！先哲王之道、中邦之正，埽地之日久矣！是家何为者，乃人敬而家事之？殆攻劫争夺之际，天以神道设教、以弭勇斗嗜杀者之心邪？抑三网五常将遂湮灭、颠倒错乱、人与物胥而为一也？不然，则盛衰消长、有数存焉于其闲，亦难于为言也已！侯名天锡，字受之，崇儒重道，出于天性，虽在军旅而文史未尝去手。尝与奉天杨焕然读徂徕石君《唐鉴》，至论释、老家，慨然以为知言。决非漫为风俗所移者。是《观》之作，特以养志云。年、月、日，河东人元某记。

　　朝元观记

