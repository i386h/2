<!-- { "loadSidebar": true } -->
    突厥时属乱离，所以款塞降附，其与部落，非有雠嫌，情异北风，理固明矣，养成其衅，虽悔何追？今者河曲之中，安置降虏，此辈生梗，实难处置，日月渐久，奸诈逾深，窥边隙，必为患难。今有降者部落，不受军州进止，辄动兵马，屡有伤杀，询问胜州左侧，被损五百馀人。私置烽铺，潜为抗拒，公私行李，颇实危惧。北虏如或南牧，降户必与连衡，臣问没蕃归人云，却逃者甚众。南北信使，委曲通传，此辈降人，翻成细作。傥收合馀烬，来逼军州，虏骑凭陵，胡兵应接，表裹有敌，进退无援，虽复韩、鼓之勇，孙、吴之策，令其制胜，其可必乎？望至秋冬之际，令朔方军盛陈兵马，告其祸福，以缯帛之利，示以麋鹿之饶，说其鱼米之乡，陈其畜牧之地，并分配淮南、河南宽乡安置，仍给程粮，送至配所。虽复一时劳弊，必得久长安稳，二十年外，渐染淳风，持以锐兵，皆为劲卒。若以北狄降者，不可南中安置，则高丽俘虏，置之沙漠之曲；西域编，散在青徐之右：唯利是视，务安疆场，何独降胡，不可移徙？近者在边将士，爰及安蕃数纤，多作谀辞，不为实对。或言北虏破灭，或言降户安静：志欲自言功效，非有以徇邦家。伏愿察斯利口，行兹远虑，边荒清晏，黎元幸甚。
    臣料留住之议，谋者云遵故事，必言降户之辈，旧置河曲之中，昔年既得康宁，今日还应稳便。但时异事变，先典攸传，往者颉利破亡，边境宁谧，降户之辈，无复他心，所以多历岁年，此类皆无动静。今虏见未破灭，降户私使往来，或畏北虏之威，或怀北虏之惠，又是北虏戚属，夫岂不识亲疏？将比昔年，安可同日？臣料其中，颇有三策：若盛陈兵马，散令分配，内获精兵之实，外祛黠虏之谋，劳永安，此上策也；若多屯士卒，广为备拟，亭障之地，蕃汉相参，费甚人劳，此下策也；若置之朔塞，任之来往，通传信息，结成祸胎，此无策也。伏愿察她淆者，详其善恶，利害之状，长短可寻。纵因迁移，或致逃叛，但有移得之者，即是今日良图，留待河冰，恐即有变。臣蒙天泽，叨居重镇，逆耳利行，敢不尽言？
    ☆吴兢
    兢，汴州浚仪人。以史才荐拜右拾遗内供奉直史馆，开元中拜谏议大夫兼修文馆学士，历台洪饶蕲四州刺史，加银青光禄大夫，封长垣县子，天宝初入为恒王傅。八年卒，年八十馀。
    ○乞典郡表
    臣自掌史东观，十有七年，岁序徒淹，勤劳莫著，不能勒成大典，垂诫将来，顾省微躬，久妨贤路，乞罢今职，别就他官。至於理人之政，在兢尤所详晓，望令试典一郡，刺举外台，必当效绩循良，不负朝寄。又兢父致仕已来，俸料斯绝，所冀禄秩稍厚，甘脆有资，乌鸟之诚，幸垂矜察。
    ○让夺礼表
    草土臣兢言：伏奉去年八月十日恩敕，追臣赴京，起复尚书水部郎中，依旧兼判刑部郎中知国史事，闻命惊号，心手无措。臣兢中谢。臣行负幽明，祸延所怙，衔哀茹血，五情崩溃。卜邻之训，永慕不追；陟岵之感，穷冤已及。但心同木石，未能自死，岂悟皇明，旋加辟命。且臣闻在家称孝，居国必忠，苟违斯理，实亏礼教，焉有躬婴荼毒，而迹忝南史；首伏苫庐，而名叨东观？将何以发挥帝典，褒贬人伦，定一代之是非，为百王之准的？臣不敢远喻前古，广饰浮辞，自近岁以来起复者，则有御史大夫解琬、黄门侍郎张说、工部侍郎苏，皆诉哀陈款，特蒙矜遂，此实成例，窃敢庶几。伏愿陛下敦孝理之风，全通丧之典，追收纶涣，俯纳恳诚，许其毕疚私庭，终服凶次，获申负土之礼，用展攀柏之悲，则虽死之年，犹生之日。无任荒迫之至，谨遣臣大学生终奉表陈乞以闻。
    ○第二表
    草土臣兢言：频表乞哀，诚辞已罄，未蒙矜亮，奖喻弥切，鞠躬周章，倍增号震。臣闻自昔墨，本因兵革，权宜变礼，不为文儒，後来浮薄，存丧纪，事匪军容，亦从权夺。陛下休明抚运，景业惟新，伏望革近代之浇漓，复先王之至德。况史官之任，为代准的，若苟亏情理，辄徇恩荣，目强颜，操简书事，适足玷圣朝之孝理，何以树终古之风声？特乞天慈，少加矜察，使毕情苫由，少申悲露，则天地之恩，实为至厚，臣子之道，幸此克全。无任恳迫之至，谨诣朝堂路左奉表乞哀以闻。
    ○第三表
    草土臣兢言：臣去秋九月一日冒死哀诉，冀得终服私门，天眷犹邈，未垂哀察，影穷号，罔知自。又奉十一月二日敕，史馆要才，须从权夺，宜令州县敦谕发遣者，伏对崩号，触绪屠裂。臣某中谢。臣孝亏诚感，奄遘悯凶，沥胆衔荼，崩心茹棘，骸残喘，岂冀生全？天泽曲私，屡加夺命，令居史阁，是掌记言。臣昔忝此官，十有馀载，才轻寄重，答效无施，未能褒贬有章，数纤伦知劝；谟大训，与日月俱悬。即微臣平日，其旷职如此，今心形陨越，荒疾失图，宁可重处南、董之司，频叨班、马之列？实贻贪禄之咎，更招废礼之辜，顾视等夷，何施面目？且三年之制，贵贱同遵，四时之悲，几筵是托，乞归身苫由，趋侍松茔，既不负素心，亦不玷皇化。黩已屡，伏待刑书，无任崩迫之至，谨诣朝堂路左奉表乞哀以闻。
    ○为桓侍郎让侍中表
    臣彦范言：伏奉恩制，除臣侍中，光大之命，忽降望表，颠越之惧，顿积心涯。臣某闻君子树功，心在利物；义夫建策，口不言赏。故田畴以责塞为（阙十六字）趾达於闾里筮仕本祈於州县。属天道贞观，功能咸录，曾未一纪，殆将十迁。二入宪司，莫禁奸宄；再升会府，宁裨准绳。掌棘木之刑，讼声讵弭？受羽林之寄，军容未肃：循省知惧，寝兴弗遑。顷逆竖等潜构祸端，窃窥神器，外结凶党，阴怀密图，则天大圣皇帝天纵睿明，察之於将兆；陛下性命神武，擒之於发机。臣职统士卒，受命枭斩，此宗社之福也，陛下之明也，臣何力之有焉？金紫佩腰，已亏於曩节；貂蝉冠首，胡颜於後命？不出旬朔，顿越等伦，臣知不可，物议谁塞？臣又闻暴进者罹咎，知止者无辱，《诗》有匪服之议，《易》著折足之诫：历考前载，益用惶惑。且赏罚之柄，国之大典，罚一罪使天下革心，赏一人使天下知劝。今皇极肇建，明命初基，惠化始覃，而赏劝失中，此臣所以固让也。况此官出纳帝命，喉舌王言，政之理乱，实所攸系，岂可以微蚋之力，能负邱山；一苇之航，克济溟渤？伏愿览任官惟贤之旨，察量能受职之义，寝已施之泽，鉴不夺之诚，幸甚幸甚。
    ○谏畋猎表
    臣兢言：伏见明制，来年五月五日幸东都。道路皆以陛下至长春宫及沙苑，当有畋猎之事。今东土耆艾，关河士女，莫不欣跃舞忭，翘望帝车，延颈企踵，所思者德。伏愿陛下举无失礼，动则有章。《诗》云：“敬慎威仪，惟人之则。”愚臣以山陵始毕，甫及逾年，陛下服虽除，心丧未已，四海之内，八音尚遏，岂可遽将犬马为娱，鹰隼是务？必或如此，则恐伤人子之道，亏天地之经，欲令万方，何所取则？况《礼经》云：“三年之丧，自天子达之。”陛下既俯顺当时之请，唯行易月之制，奈何更盘于游畋，以徇从禽之乐？岂可谓明王之孝理天下乎？而望德教加於百姓，必不可得也。昔鲁侯观鱼于棠，《春秋》尚列其戒，陛下若既葬而猎，後代岂不为刺？且驰骛山泽之，经过林薄之下，水之危未远，衔策之变不恒。伏愿陛下重慎防微，须为社稷自爱。老子曰：“我无为而人自化，我无欲而人自朴。”《诗》云：“尔之教矣，人胥效矣。”由是观之，居上者必慎所好。愚臣职居待问，兼掌史笔，窃以君举必书，位在无隐，既闻众所流议，实恐有玷圣猷。区区之诚，唯在於此，辄敢冒死上陈，伏愿留神省察，恕此狂斐之罪。
    ○谏十铨试人表
    臣闻《易》称“君子思不出其位”，言各止其所，不侵官也，此实百王准的。伏见敕旨，令韦抗等十人分掌吏部铨选，及试判将毕，递召入禁中决定，虽有吏部尚书及侍郎，皆不得参基事。议者皆以陛下曲受谗言，不信於有司也，然则居上临人之道，经邦纬俗之规必在推诚，方能感物。抑又闻用天下之智力者，莫若使天下信之，故汉光武置赤心於人腹，良有旨哉。昔魏明帝尝卒至尚书省，尚书令陈矫跪问曰：“陛下欲何之？”帝曰：“欲按行省司文簿。”矫曰：“此是臣之职分，陛下非所宜临。若臣不称职，则就黜退。陛下宜即还宫。”帝惭而返。又陈平、丙吉者，汉家之宰相也，尚不对钱之数，不问路死之人。故上自天子，至於卿士，守其职分，而不可辄有侵越也。况我大唐万乘之君，卓绝千古之上，岂得下行选事，顿取怪於朝野乎？凡是选人书判，并请委之有司，仍停此十铨分选，复以三铨还有司。
    ○上贞观政要表
    臣兢言：臣愚比尝见朝野士庶，有论及国家政教者，咸云若陛下之圣明，克遵太宗之故事，则不假远求上古之术，必致太宗之业：故知天下苍生所望於陛下者，诚亦厚矣。易曰：“圣人感人心而天下和平。”今圣德所感，可谓深矣。窃惟太宗文武皇帝之政化，自旷古而来，未有如此之盛者也，虽唐尧虞舜，夏禹殷汤，周之文武，汉之文景，皆所不逮也。至如用贤纳谏之美，垂代立教之规，可以宏阐大猷，增崇至道者，并焕乎国籍，作鉴来叶。微臣以早居史职，莫不成诵在心，其有委质策名，立功树备，正词鲠义，志在匡君者，并随事载录，用备劝戒，撰成一帙十卷，合四十篇，仍以《贞观政要》为目，谨随表奉进。望纡天鉴，择善而行，引而伸之，触类而长之。《易》不云乎：“圣人久于其道，而天下化成。”伏愿行之而有恒，思之而不倦，则贞观巍巍之化，可得而致矣。昔殷汤不如尧舜，伊尹耻之，陛下傥不修祖业，微臣亦耻之。《诗》云：“念我皇祖，陟降庭止。”又云：“无忝尔祖，聿修厥德。”此诚钦奉祖先之义也，惟陛下念之哉，则万方幸甚。不胜诚恳之至，谨奉表以闻。谨言。
    ○请总成国史奏
