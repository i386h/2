<!-- { "loadSidebar": true } -->
　　进士科始于隋而盛于唐故南士之登第者自唐始江右之有进士始于某七闽之有进士始于欧阳詹然皆在唐中叶以后而曲江张子夀则在开元前已以道侔伊吕科进矣然则南方之士之登第者其权舆于岭南乎岂宁惟是南士在唐未有为状元者而大中中开建之莫宣卿已魁天下士唐三百年间南士登宰辅者才一二人而岭海之间得三人焉说者乃谓山川之气独钟于物不钟于人不亦诬乎夫大化流行赋予万物得其偏者为物得其全者为人物得其偏而不全其精华秀实尚有如是者矧人之所得者乃天地之全气乎是诚一偏之论无足取者若谓气运有盛衰故人才之生也不能无厚薄多寡之异则信有之矣岭南自入国朝以来进士科固未尝乏人而近年以来日以寖盛今圣天子正大綂之初临轩亲策进士擢三百人而吾岭南得十五焉其一増城呉君浍也君秀颖而笃实在辈行中恂恂然谨饬自持诚一岭海之佳士也君既登第其同学友某辈谓増城前此未有登进士者有之今日自君始不可无一言以志其始以予郷人也特以见属予惟増城菊坡先生之郷也先生气节才名髙出一代当时朝廷虚台席以待之诏旨丁宁趣召再四竟辞不赴议者谓当大拜而始终固辞者古今一人而已君生其乡其流风余韵去今未逺也尚当取法乎斯人由是以追踪乎曲江公之清风大节使天下之人称之曰岭南进士不独古得其人今亦有之庻乎足以破栁宗元之论而洗吾岭南之厚诬也君其勉之哉虽然是岂特一吴君之责凡我岭海之士皆不可不知勉也予欲因君以发之
　　送太子少保礼部尚书西蜀周公致仕序
　　太子少保礼部尚书西蜀周公尧弼以年至乞致仕上命乘传以行陛辞特勑光禄赐酒馔内帑锡宝镪三千贯于时同朝公卿谓公行不可无言以赠既而西洛耿公适来代公与其僚倪张二公议谓予与公同官且偕出翰林有斯文之好而以赠言见属予少公一岁公行矣寻亦践公之迹方资人言以为赠言以赠公葢将以为人赠予之张本于是乎撮公志行之大者以为公赠公蜀人也自古蜀多文学之士入皇朝来百年于兹而蜀之文名始大着于公公始以尚书蔡氏传发觧于乡入对大廷赐进士及第擢官翰林在舘阁二十余年凡国家大制作大纂修无不与焉既而出教两京太学为天下儒宗晋陟春官长贰者逾十年稽古礼文之事多所建明属朝廷更化大礼仪大防纪丛于一时如祧庙祔庙之议皆百年以来无前比者经公裁酌遂为定制他如亲藩典制外夷朝聘与夫学校科贡之类举有成规公于春官邦礼之任可谓克称而无负矣然而喋喋者犹或不满于公岂孔子所谓命也哉葢天之于贤人君子也每欲成全而扶持之使其道大行于天下然亦或有泥之者使之不尽行虽若废之而实所以振励激昻之使成全其大者焉公自防有志于圣贤之学繙阅简册輙有著述之意其在太学也尝与诸生疑辨辑录成书归而进于朝矣然非其全也葢当道学大明之世众人勦说雷同之时进步于极髙之颠求罅于至足之余甚欲以其所见表着于世补昔人之所未备而为之忠臣然以拘于职务方为圣天子所委注未暇也兹以年至方将具疏乞身于九重以偿其夙昔之志而喋喋者乃趣其行岂天欲成全公之素志汲汲然惟恐其缓而尚或未决耶公归矣古之圣贤不求合于时而求合于道不求知于人而求知于天一息尚存此志不容少懈其所著述多在晩年及是时成一家之言补先儒之阙垂后世之训留不朽之名于天地间此予素所望于公者也恶知喋喋于我者非所以尽忠益于我者哉孟子有言行或使之止或尼之行止非人所能也欧阳子亦言后世茍不公至今无圣贤公其念之哉好恶出于一时是非定于百世人其如命何公行矣予且尾公后公居西蜀我居海南相望数千里间幸而不死尚及见书之成
　　送太子少保礼部尚书涪陵刘公致仕序
　　太子少保礼部尚书掌太常寺事涪陵刘公凌云年未至以足不良于行乞致其事上弗许既而章再三上上以其情词恳切特俞其请且勑有司月给粮米岁给舆以示优礼大臣之意嗟乎圣天子之于大臣恩礼一何厚哉然此非特以为公葢以公职所掌者国家之礼乐佐天子以郊天享庙者逾十年每遇大礼致辞于殿陛之上周旋于坛壝之间咫尺天顔以导引赞助圣躬以祼献所以对越上帝灵承列圣在天之灵以致其顾歆于以受禄于天而锡绥和丰穰之庆于天下非但供一事涖一职者可比也公寅清勤恪服劳有年为先皇帝所眷注今上嗣登宝位方赖公之用而顾容其以私去噫岂得已哉葢古者仁君之于其臣下也方其壮而强也用之必尽其才而不遗余力茍或疾而耄焉则亦便其私而不强其所不能致事而归犹必使之得所安养以终其天年其仁义之兼尽也如此后世则有不然者矣欧阳子尝言由两汉以来虽仕至三公每上印绶即自驾其车辕一辞髙爵遂列编氓而韩文公亦云中世士大夫以官为家罢则无所于归由是观之则前代之仕者平生竭力以尽心所事一旦老而休焉葢有不得其所者矣孰若公生盛时起家诸生而荐厯华要叠荷恩封及其祖考若妣官登八座位极人臣兹其归也而又特给之日食资以人力昔人所谓虽有还政之名而仍享终身之禄者公实有之公世以农峻为业有田园之乐有林泉之胜仓囷足禾稼亭沼饶花木有可以养生之具有可以适趣之景昔人谓闭门归隐则俯仰山林之下者公亦实有之矧今年方五十有九距古人引年之期犹将十稔兹以疾而预告非以老而谢事近时公卿大臣有以老疾家居者朝廷有事往往起之具有成比公偶以疾去非废不可起也国计之重甚于身谋民瘼之瘳急于己疾公之归也其尚颛精神近医药以毋忘乎圣天子之所轸念九重之使朝临而万里之辕晡驾可也予犬马之齿较公为长归装久束第以国史事重未敢言私然旦暮间尔公之再来予已去矣予与公同年登第今三十有六春秋矣在班行中特相亲厚公行其太常僚属感公厚徳相率求予文以赠行于是乎书兼以致予意云
　　赠都宪彭公致政还岭南序
　　入皇朝岭南仕者惟宝安为最盛予所及见者礼部侍郎陈公副都御史罗公佥都御史卢公陈公以文学显名中外而罗卢二公则以才猷着功边方然皆能始终以名节全归其乡是三人者并出乎一邑之间非独岭海所无虽中州内地亦不多见也今彭公景宜以工部左侍郎改右副都御史巡边于辽几九年矣故事厯官三考当陞其秩公年仅六十七即上章乞致其事上俞其请乡人在京者咸曰公岭南仕宦者之巨擘也谓濬以文字为职业而以送行文见诿惟公兼三人者之所任而又尽有其所长二都宪公立功西北而公则兼于东夫生极南之陬而驰功名于朔易之防以固边陲孰谓南人绵薄也哉虽然方公轻裘缓带指麾叱咤于朔云边雪之中未足为公勇也惟当众人奔趋酣豢之秋屹然立截然断毅然去无毫髪顾恋意然后见其勇耳孰谓南人绵薄也哉夫天道以南为阳阳固刚矣而风气之在地者则柔百越处地之极南人生其间体柔而用刚葢地气然也濬尝厯考史传岭南人仕中朝者恒不多见若唐曲江之张日南之姜湟川之刘宋则南海道宗武溪安道潮阳元増城适子仅此数公而已然皆进以礼退以义求所谓幸进患失者葢鲜焉若是者虽系其人所存所遭之不同抑亦由于地气使然欤公生诸公后遭际圣明起家科目官御史则振风裁贰廷尉则慎刑罚为郡守则蔼循良之誉总方靣则广甸宣之政两任边寄所至则威行而惠施撮其平生厯履蔼然乡先生典刑千百世犹一日也今又谨知足之戒决勇退之节优游田里以收桑榆之效岿然独立于岭海之间为乡邦之耆旧朝廷之遗老使乡人子弟处者得以考徳而问业出者有以取法而遵承所谓天地间之全人也亶其然乎濬也于公有乡契于其行也不能无言戸部郎中祁君顺公通家子也请书之帛以赠
　　送王继甫南归序
　　予交游海内贤豪多矣心所推重而乐相与者可屈指数也而宣城王继甫其一人焉豪迈开爽不屑细故口论天下事亹亹有证据遇事奋发敢为葢亦一竒男子也然官止一县令两居其官輙不久竟不得究其所蕴年冨力壮可以有为也乃毅然谢事以去嗟乎其进也何难而其退何易哉继甫年弱冠即领乡荐试春官得校官不屑就卒业太学再试又不中居太学者久之寻以舍选得蜀之郫县县卑僻而民贫当西畨入贡道畨僧往来岁无虚月到则羣入县治索庖廪稍不如意令佐以下咸被羣辱继甫至严门禁不许擅入畨僧狃故常直至防事见令不为礼大肆其凶继甫目左右拉下痛杖之几至毙吏胥以下咸吐舌久不得入叹曰西僧为西蜀人患非一日矣藩臬大吏不敢厉声色临之况加棰乎邑人于是大慑相戒不敢犯其令而西僧入境者自是亦少戢矣未几丁家艰解任起复改山东阳糓县县多推埋之盗白昼掠舟车焚庐舍罔有所忌惮继甫至问父老以民所疾苦咸言莫苦于盗不得聊生继甫即选丁壮严守备闻有盗者即躬鞍马具弓矢率壮夫驰赴之往无不获者盗寻逸他境大扺其为治以抑奸强扶贫弱为事兼并家忌之肆为谤讪然其守正不囬检约严宻攟摭无所得卒亦莫如之何也其政绩灼燿在两县人口耳者不可一二纪然能振发于众人委靡之中此二事尤为可喜今年春偕天下百司朝觐阙庭既竣事即上章乞致事当道者闻其名苦留之继甫坚欲去幸遂所志即束装南归既去数日交游者始知之给事中河东樊冕景瞻西蜀冉哲尚仪姑孰杨璧应奎监察御史东旲朱铉良玉刑部郎中防稽谢廉允清工部主事钱塘杨懋克勤谓予曰吾辈与继甫相交好者知之深而善文莫如子今其去矣宁能黙黙无一言乎予曰诺嗟乎古所谓竒男子者今世葢不多见也而继甫岂非世之仅有者乎然而位不满其才如以千里马使之折旋畦径之间纵有追风絶尘之足亦何所施焉今而又放之于长山茂林之间不复驾驭之可惜也哉虽然千里一蹶古人深戒又孰若遂其自然之性虽无驰骋之快亦免困踣之虞之为愈哉予既以是言复诸君俾书以寄继甫又系以诗诗曰良马千里姿逸态何权竒有足不得骋居然自鸣嘶伯乐世岂无道旁空叹咨此事古已然不但今人悲世重冀北产按图定黄骊谩劳耳批筒空有肉騣垂胡天赋竒质于地乃不宜幸哉免鞭防莫羡黄金覊长林多清泉食饮聊自怡人生适志耳去去将何疑















　　重编琼台藁巻十四
　　钦定四库全书
　　重编琼台藁巻十五
　　明　邱濬　撰
　　序
　　归田乐诗序
