<!-- { "loadSidebar": true } -->
　　万历辛卯天下复当大比不佞某以翰臣及科臣某并膺上简充浙江考试同考试官职监临者为巡按御史某职盐者为盐法御史某既预聘诸省学官至秋仲末又骤檄诸属有司堪领内外事者既定乃卜锁院日偕职提调者为某官某监试者为某官某进提学副使某所简士三千有奇三试之某与同考分阅得九十人择文之尤良者二十篇以式例当序也某谨序曰自我　祖宗圣神始创大业未遑礼乐有如佐　命元臣在尔浙若宋濂刘基辈乃辟世胜国久无从用科目以进迨应我　皇祖初年之首聘亦当是三四十岁人别肠其后制科既定而王文成守仁之生实成化壬辰谱称其娠弥十四月则娠时正辛卯矣揣宋刘之谒　皇祖既四十左右人而　皇祖升遐之后兼总建文四年始历年二十有二计在胜国甲子诸贤迭锺不有生于辛卯如刘宋必有娠于辛卯如守仁者矣即未尽然然不敢谓尽否也自守仁以成化辛卯娠而尔之乡沈光禄炼又以嘉靖辛卯炼举虽不敢望守仁亦孔门之狂狷也统计之百四十年来四甲子四辛卯贤才之锺特四盛于我　皇朝也乃如此则造物者可责之以不劳又可诬之以不厚乎故不佞序录文之首当以文不以文而以三四公者非他也盖特以三四公望诸子也亦兼望诸子于他日以少酬造物者之劳与厚也何者前代制科条目不常元社将屋智者先知苟冒昧进趋则沦胥以溺一难也聘征绝响白黑不明自衒自媒徒成自失二难也故刘宋豪英必待　明皇而后售非以其难乎今也　圣祖神孙相承相袭贤典之盛前代所无一易也制科弘启群俊汇征从者如云品者如镜二易也以此之易校彼之难将孰趋而孰却故使刘宋在今亦必不畏难而舍易使王沈处彼亦必不幸易而趋难夫既云易矣非难矣可汇征矣不爽鉴矣则三千人中岂匿刘宋之踪录者九十可量其竟无王沈之隽乎傥有之而秉阅者偶不录或录之而不在高等而辞于众曰我固非不明且慎也难矣傥亦有如前造物云云者默尸其间矣乎时至之蚤暮或欲遗之大或欲老其才不可一一以预也虽然予致望之意则不敢自谓不隆矣今辛卯矣娠者蚤而为守仁举者晚而为炼幸终以塞不佞之望也不佞其亦何敢预亦稍望诸子酬四甲子造物者之厚与劳欤尼父有言人失弓人得之得失蚤晚不必校如刘宋终辟世王沈不祠从亦不失为刘宋王沈抚臣某榷臣某某中臣某布僚某按僚某都僚某某或赞教于他日或简而役于今并劳苦多实效及以礼际凡数位使宾者愈兴并盛事

　　○齿录序（代）

　　万历岁辛卯之秋首尾接己亥两月滇诸所选士于所宜举礼悉视其旧至是将归而醵钱合宴以齿序而录之录成将刻来告序于御史亦旧也御史曰诸君子序其齿可矣而必及其上下中三党之亲者岂亦以彼我皆有意于他日所可用情地耶夫中党者兄弟辈也然而士有过谨者于中党者虽亲亦预防其冒缘有过厚者于中党者虽疏亦滥收其缌绝及他日果蒙彼此用情之候则过谨者之于疏或反内之曰亲也而成彼之用情过厚者之于亲或反外之曰疏也而败彼之用情者往往是矣此又何说耶非吾之所敢忆逆也至于齿有始为生于学而减者是徒知末世之重少而不知先王之重老始于欺师终遂至于欺君即是录必欲符始籍且并欺其友夫欲知先王之重老观曲礼所称十年至百年文王世子所称设三老至五更祭义所称同爵则尚齿至后则及爵者则可以无事于三欺矣善哉颜驷之对汉武也汉武问驷曰叟为郎在何时何其老也驷曰臣文帝时为郎文帝好文而臣好武至景帝好美而臣貌丑陛下好少而臣巳老是以三世不遇噫驷盖不改故以欺君而骛进者欤场中文字糊以阅加子于父加弟于兄加弟子于其师加乡之后进于长者而为之子弟师生若先后辈必悚然不安于其心必如二宋互相先后定于君后间斯无憾此齿录继发榜而兴以先乎齿者不可少也御史言于右因滇士之请而槩言之也非谓滇士蹈是辙而专言之也

　　○志序二首（代）

　　会稽以山称始夏至于今四千有余年以邑称始隋至于今千有余年地非不名世非久长兹土者非不多也而志则尚垂?夬万历甲戌新自松阳移令是邑念之检礼牍得前令杨公某所图巳有绪可举遂以请于太史张公某阅六月而书成又四月而竣刻是为万历乙亥之三月余始览而欣之既复叹曰会稽以千余年之久未有志然而治未尝不治也志果关于邑而不可一日垂?夬乎未尽然也然而今之谱奕者非谓无谱则奕者尽不能奕顾必谱者以为宁谱而备善奕者之或遗毋宁恃其善奕遂决于废谱而卒果不免于遗也志果无关于邑而可以千余年垂?夬乎亦未尽然也噫此予之所以必有事于志欤然而先此图之者亦屡矣而竟不克就又何也旁观者严于责备曰志必超于人如是如是不则不称任事者苦于得谤曰志必殉于人如是如是不则不免于人言而不知任事者不问其尽称与不果肯握管以书即不能悉副旁观者之所云然岂无一二之补不犹愈于历千有余年无一字征于文献者乎今太史者古所称备史之三长者也矧邑之志即间有遗殆余咨讨者之未预欤吕览出悬千金易一字都人不改易是文信之威箝之也而史通一书徒能诋前作者又无所追益于其间是子玄之妄也今邑何所箝哉且又未敢谓是书必不可追益诸君子在今日诚可易则易而畜之以俟慎毋为都人其在他日必有继此而修之者正可出所畜者以酬其追益慎无为子玄斯不负于会稽矣

　　又（代）

　　会稽自建邑以来千有余年至杨令君某图于太史张公而始有志又四月而刻成且布也请序于余余读之见其刻书四首地书次治书再次曰户曰礼为养与教之书而括其意谓养关于地之物产教关于地之风俗说得空突夫地当其始也芒芒一物耳虽未尝截然自为九州岛又犁然自为郡与邑而风气物产之呈固隐然有州郡邑之界存乎其间而养与教之具亦无烦于舍此而别有所取然而地之技止于是矣于是州与郡邑之域兴长吏之治作而养与教之道举盖天地之权有所不行于风气物产之后而始假吏以济之是道也高冠而谈者类知之及书于册则往往若有若无杂见而错于纪岂谓书志者与论治者固不相谋耶其殆未知天地之与长吏交相济以为治之理矣而今四书中所列正其义也是义也非太史不能阐非令君不能信之深而行之敏也若是噫予于是即有以卜会稽之治矣

　　○一登龙门引

　　陈生辉甫觐其乃公归自灵宝遇于道周襟带修饰眉宇粹和虽退然敛抑而有冲然之意同类见之曰是子虚而往饱一归矣而莫知其所以然也及是持卷过我令书问何以则进曰鴈鹜之微也饮于卑陂啄于污畦以　数粒之粮莠肠膈未脂而羽毛旦日瘁矣及其乘朝而飞遇夕而止偶集于彭蠡之阳葭芦际天稻粱若云藻荇蔽流鱼鰕触喙而遶趾当斯之时即鹘鲸之取犹足给也而况于区区之鴈鹜有不各随其饮啄之量之大小而充之者乎余曰余知之矣子盖得师而尔矣然则师为谁曰临汾之杰也杨其姓也仰煦先生其方学者之所称也对于廷而称　上旨丁丑甲榜中之隽也奉　命以知灵宝为鄙人之父之长公而钦其德父以事之者也小子因之则师以事之也余曰予知之矣为书四字于端而述其言以引之如此云

　　徐文长逸稿卷之十四终

　　●徐文长逸稿卷之十五

　　山阴张汝霖肃之父　王思任季重父　评选　张维城宗子父较辑

　　寿文

　　奉寿少保公母夫人序 
　　赠吴通府公母夫人序 
　　胡志甫生日赠篇 
　　赠王翁七十序 
　　贺季母吴孺人序 
　　寿王翁五十序 
　　寿胡母序（代） 
　　寿张滦州朱宜人序（代） 
　　寿某州守某君序（代） 
　　寿诸左泉序（代） 
　　赠葛太君序 
　　赠族兄序 
　　赠陈翁序 
　　奉寿马先生六十序 
　　少保公五十寿篇 
　　寿徐安宁公序 
　　贺郁太君序 
　　赠冯君序 
　　赠子锡序 
　　赠黄母序 
　　寿朱母夫人序 
　　王抚州六十序（代） 
　　刘沅州寿序（代） 
　　寿篇 
　　赠某叟序 
　　寿某刑部公七袠序 
　　贺潘又山七十序（代） 
　　赠朱礼部五十双寿序（代） 
　　寿卫辉太府暴公序 
　　二兄配冯太孺人生日序 
　　寿太仆商公八十序（代） 
　　寿周武清序 
　　寿学使张公六十生朝序 
　　寿二王翁序 
　　寿王鸿胪序（代） 
　　寿陈封君松坡序 
　　赠陈君七十序（代） 

　　○奉寿少保公母夫人序 【继母】 　只两意开局

　　丈夫鹑居而豹隐其英毅阔远之气发于顾盻欬诧之间见于干济积散之实足以摄一家重一乡而盖一邑名闻于四达之衢是人者凡人欲仰而亲之不易得也然而必有为其妻者焉得耦之以为夫丈夫虎视而龙跃其功烈垂千万年其望震天下其威之所及远在扶桑日出之外位之所致兼上卿保传之崇其为　天子之所知遇则出尚方之所有倚毗慰劳之言日驰而月至是人者凡人欲仰而望之不易得也然而必有为其母者焉得俯之以为子夫所为不易仰者非我师翁少保公其人而所谓不易亲者非我师翁之尊公其人乎夫不易亲者得耦之以为夫不易仰者得俯之以为子人皆谓方太夫人之福亦既超然盛矣而张太夫人一旦从而继之固有方太夫人所不能兼之于前者而太夫人能兼之于后而我公日视夕问出于禄养之外又且以事方太夫人于昔者而事太夫人于今盖太夫人之福至是而极盛其德亦至是而大有所征矣今年为太夫人七十寿五月廿有五日实其生辰时幕下之士某辈与宾游所入幕而侍者相与言曰我公视　吾辈犹子其于太夫人则诸孙行也顾屇兹嘉辰其可以无颂乃顾谓某曰子宾典文章其操笔以思渭既不敢辞乃稽首作而言曰昔鲁侯服淮夷国人颂之而推及于所生曰天锡公纯嘏合妻寿母合今我公鞭笞东夷宁一海甸捊 

　　○赠吴通府公母夫人序　其持论不踰尺寸

