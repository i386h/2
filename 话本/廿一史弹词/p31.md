<!-- { "loadSidebar": true } -->
刘牢之，纵反叛，内指神京。（桓温幼子元，先同王恭等反，以为江州刺史，后加都督荆州四郡事。元举兵攻江陵，杀殷仲堪杨佺期，表求领荆江，诏以元都督八州军事，厉兵调卒，久伺朝廷之隙。自谓有晋国三分之二，数使人上己符瑞，欲以惑众。张法顺谓元显曰：元新得荆州，人情未附，若使刘牢之为前锋，大军继进，元可取也。乃下诏罪状元，以元显为大都督，刘牢之为前锋。法顺至京口，谋于牢之，牢之以为难。法顺以牢之有二心，劝召杀之，元显不从。牢之数恶元显，欲假元以除执政，复伺元隙而自取。元使牢之族舅何穆说之，牢之遣子敬宣诣元请降，元抗表传檄，罪状元显，举兵东下。檄至，元显大惧，下船而不发，闻元至新亭，弃船退军，二日复出陈于宣扬门外。军中相惊，言元已至南桁，元显欲引兵还宫，元遣人拔刀随后大呼曰放仗，军人奔溃。元显走入东府，元收缚之。元入京师，自为丞相，总百揆，都督中外，录尚书事扬州牧，徙道子于安成郡，斩元显法顺等。以牢之为会稽内史，牢之曰：始尔便夺我兵，祸其至矣。大集僚佐，议据江北以讨元，参军刘袭曰：事之不可者，莫大于反。将军往年反王兖州恭，近日反司马郎君元显，今复反桓公，一人三反，何以自立？语毕趋出，佐使多散走。牢之惧，帅部曲北走，至新州缢死。  桁，音舫，方舟也，驾万舟以为桥。在国之南，故曰南桁。安成郡，今吉安府）
桓元来，称楚帝，浔阳迁劫。（桓元举兵肆逆，诱牢之，破官军，杀元显，自总百揆，篡势已成。卞范之劝元早受禅，朝廷册命元为相国，封楚王，加九锡。表请归藩，使帝作手诏固留之，范之为禅诏，逼帝书之，遣司徒王谧禅位于楚，元遂称帝，改元永始，封帝为平固王，迁于浔阳。元登御座，而床忽陷，殷仲文曰：将由圣德深厚，地不能载。元大悦。刘裕起兵讨元，元兵溃，浮江南走，至浔阳，逼帝西上。刘毅等追之，元挟帝入江陵，收集荆州兵。未三旬，有众二万，复帅诸军挟帝东下。毅等战于峥嵘州，大破之。元复挟帝入江陵。元伏诛，帝乃复位，何无忌奉帝东迁。  浔阳，今九江府。平固，县名，属南康。此南康，今赣州是。峥嵘州，在武昌府武昌县，一曰新生洲，半属黄州府黄冈县）
乱荒荒，草泽间，崛起英雄。（桓元称帝，刘裕与何无忌同舟还京口，密谋与复。刘毅家于京口，亦与无忌谋，无忌曰：桓氏强盛，共可图乎？毅曰：天下自有强弱，苟为失道，虽强易弱，正患事主难得耳。无忌曰：草泽之间，非无英雄。毅曰：所见惟刘下邳。无忌笑而不言，还以告裕，遂与定谋。平昌孟昶为桓弘主簿，至建康还，裕谓之曰：草问当有英雄起，卿颇闻乎？昶曰：今日英雄，正当是卿耳。于是毅无忌昶等合谋起兵，收众济江，推裕为盟主。平昌县，属济南府。京口，今镇江府）
刘下邳，灭桓元，乘机遘会。（刘牢之参军刘裕，先领下邳太守，劝牢之击元，牢之不从。牢之败，裕约何无忌还京口，曰：元守臣节，当事之。不然，当与卿图之。元称帝，裕与无忌刘毅起兵，移檄远近。元加桓谦征讨都督，屯东陵，卞范之屯覆舟山西。裕毅身先士卒，进突其阵，谦等大溃。元先潜使殷仲文具舟，至是浮江南走，裕入建康，诛元宗族，遣诸将追元。尚书王嘏奉迎乘舆，元挟帝入江陵，毅连破之，元与心腹百余人夜出，仅得至船。毛修之诱元入蜀，宁州督护冯迁遇元，抽刀而前，元曰：汝敢杀天子。迁曰：我杀天子之贼耳。遂斩之，帝东还。以裕都督十六州军事，出镇京口。陈氏曰：刘裕起于无赖，邂逅孙恩桓元之力，自为盖世之雄。  下邳，今邳州。覆舟山，在江宁府城西北七里，东连钟山，北临元武湖，刘宋改名真武山）
夷刘毅，杀谯纵，刬灭卢循。（都督荆宁秦雍军事刘毅，自谓功与裕埒，既据上流，阴有图裕之志。会毅疾笃，请从弟藩为兖州刺史以自副，裕伪许之。藩自广陵入朝，裕以诏书罪毅藩诛不轨，赐藩死。令王镇恶以百舸为前驱，声言刘兖州上，去江陵二十里，舍船袭城。毅觉欲闭城，镇恶已驰入，毅帅左右突出，夜投佛寺，寺僧拒之，毅缢死。益州参军谯纵杀刺史毛璩，自称成都王，称藩于秦，封蜀王。裕遣刘敬宣讨之，不克引还，纵使桓谦会秦将苟林寇荆州，裕以朱龄石为益州刺史，率将军臧熹伐纵，别有书函封付龄石。署函边曰：至白帝乃开。诸军虽进，而未知处分所由。至白帝发函，曰众军悉由外水取成都，臧熹从中水取广汉，老弱乘高舰从内水向黄虎。于是诸军前进，纵果以重兵守涪城备内水。龄石率重军由外水猝至，去成都二百里，纵遣侯晖夹岸筑城拒险，龄石攻其北城克之，斩晖，南城亦溃。于是舍船步进，贼营望风奔溃。谯弃城走，自缢死。初孙恩赴海死，余众数千人，复推恩妹夫卢循为主。桓元欲抚安东土，乃以循为永嘉太守。循虽受命，而与其党徐道覆寇暴不已，陷番禺始兴诸处。裕以朝廷新定，未暇攻讨，即以循为广州刺史，道覆为始兴相。循闻裕北伐，与道覆径袭建康，寇长沙南康庐陵豫章，皆陷之。江荆都督何无忌败死，豫州都督刘毅，与循战于桑落洲，大败，其众皆为循掳。朝廷急征裕还。时北征将士多创病，循既克二镇，兵十余万，裕栅石头淮口，筑查浦药园廷尉三垒，以兵守之。循寇掠无所得，谓道覆曰：师老矣，不如还浔阳，并力取荆州。道覆帅众趣江陵，刘道规大破之，道覆单舸走。裕追循，战于大雷，循等大败。将趋豫章，乃悉力栅断左里，裕破栅而进，杀溺无算。循收散卒还番禺，道覆走始兴，裕遣将将军刘藩等克始兴，斩道覆。循收兵至番禺，裕已先遣孙处据之，循围攻不克，走交州，刺史杜慧度与战，焚其舰。循溃，投水死，慧度斩首函送建康。  外水，一统志云：秦李冰既凿离堆，又开二渠，一渠由永康过新繁入成都，谓之外江水；一渠由永康过陴入成都，谓之内江水。蜀人以此水濯锦鲜明，又名锦江，在成都府城南七里。永嘉，县名，属温州府。番禺，县名，属广州府。始兴，郡名，今韶州府。桑落州，在安庆府宿松县南一百九十里。石头，城名。淮口，淮水之口也。查浦，皆垒名。大雷，今安庆府望江县。左里，在南康府都昌县西九十五里。交州，今安南。）
歼慕容，取姚泓，用兵无敌。（南燕主慕容超，定都广固，裕抗表伐之，引舟师自淮入泗，至下邳步进，过大岘，与燕兵战于临胊南。日向昃，胜负未决。参军胡藩曰：燕悉兵出战临朐，守城必寡，愿以奇兵从间道取其城。裕遣藩潜师攻临胊，声言轻兵自海道至，遂克之。超惊溃，裕遂北至广固，克其大城。超入保小城，裕筑长围守之。超遣韩范请救于秦，不至，裕四面急攻之，燕尚书悦寿开门纳晋师。超突围走，追获送建康斩之。秦主姚兴，定都长安；兴卒，子泓即位，称皇帝。裕自加中外大都督伐秦，遣将军王镇恶檀道济自淮淝向许洛。镇恶等入秦境，诸屯守望风款附，道济遂至许昌，军成皋，荥阳虎牢皆降，进逼洛阳。秦陈留公姚洸遣将军赵元战死，洸降。镇恶等进军潼关，裕引水军发彭城，自淮泗入清河，泝河西上至潼关。镇恶请帅水军自河入渭，以趋长安，裕许之。泓使姚丕守渭桥以拒之，镇恶泝渭而上，乘蒙冲小舰，行船者皆在舰内，秦人但见舰进，惊以为神。至渭桥，军士食毕登岸，镇恶密使人解放舟舰，水急，舟倏不见。宣喻士卒，示无归志，身先士卒，大破丕军。泓引兵救之，不战而溃，镇恶入平朔门，泓降。裕入长安，送泓至建康斩之。  广固故城，在青州府尧山之阳。临朐，县名，属青州府。大岘，山名，在临朐县东南一百五里，上有穆陵关在焉。淮淝，二水名。许洛，二州名。荥阳，县名。虎牢，关名。）
刘穆之，王镇恶，文武称能。（初，裕起兵时，问何无忌曰：急须一府主簿。无忌曰：无过刘道民。召见，即署主簿。裕托以心腹，动止谘焉，诸大处分，仓卒立定。累加尚书左仆射。裕北伐，留守建康，穆之内总朝政，外供军旅，决断如流。宾客辐辏，求诉禀咨，盈阶满室。穆之目览词讼，手答笺书，耳行听受，口并酬应，不相参涉，悉皆赡举。后以佐命元勋，追封南康郡公。初，苻氏之败，王猛孙镇恶来奔，有谋断，喜论军国大事。裕伐广固，人或荐于裕，与语悦之，谓参伍曰：吾闻将门有将，信然。署参军事。裕伐刘毅，使镇恶前驱，卒至荆州，毅缢于牛牧佛寺。镇恶身被五箭，以功授龙骧将军。又从裕伐秦，自誓不克关中，不复济江。至潼关，大破姚丕于渭桥，姚泓降。以功封征虏将军，安西司马。为沈田子所图。裕即位，追思其功，封为龙阳县侯。  东莞，今沂水县，属青州府。  刘穆之，字道民，东莞人。王镇恶以五月五日生，猛曰：昔孟尝君恶日生而相齐，是儿亦将兴吾门矣。故曰镇恶）
加九锡，封宋公，龙行虎步。（初，裕北伐秦，遣长史王弘还建康，讽朝廷求九锡，诏以裕为相国，总百揆，封十郡，为宋公，备九锡之礼。裕辞不受，旋自进爵为王，增封十郡，复辞不受。及自长安归，始受相国宋公九锡之命。初，裕从徐兖刺史桓修入朝，桓元妻刘氏谓元曰：裕龙行虎步，瞻视不凡，恐不为人下，宜早除之。元不决。）
就东堂，下毒手，谶应昌明。（裕以谶文云：昌明之后，尚有二帝。昌明，孝武帝字也。乃使中书侍郎王韶之密谋弒帝，韶之以散衣缢帝于东堂。裕称遗诏，立琅琊王德文。）
晋恭帝，贬零陵，一年有半。（恭帝名德文，安帝之弟，裕所立也。元熙二年，裕欲受禅，而难于发言，乃集朝臣宴饮，从容曰：桓元篡位，鼎命已移。我唱义兴复，平定四海。今年将衰暮，欲奉还爵位，归老京师。群臣莫喻其意，中书令傅亮悟曰：臣暂宜还都。亮至建康，征裕入辅。亮具诏草，使帝书之，帝欣然操笔，曰：桓元时晋已无天下，重为刘公所延，将二十载。今日之事，本所甘心。遂书赤纸为诏，逊于琅琊第。裕即位，废帝为零陵王，即宫于秣陵县，以兵守之。帝即位于安帝义熙十四年十二月，废于元熙二年四月，止一年半。废于元熙二年四月，弒于宋武帝永初二年九月，亦止一年半。    秣陵县，在江宁府城东南秣陵桥东，宋为秣陵镇即此。  谥法：尊贤让善曰恭）
