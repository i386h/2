<!-- { "loadSidebar": true } -->
　　及飞龙之始，戚藩告衅，方事经略，未遑研习；及三年之初，始玩宝迹，既科简旧秘，再诏寻求景和时所散失，及乞左右嬖幸者，皆原往罪，兼赐其直。或有顽愚，不敢献书，遂失五卷，多是戏学。伏惟陛下，爰凝睿思，淹留草法，拟效渐妍，赏析弥妙，旬日之间，转求精秘，字之美恶，书之真伪，剖判体趣，穷微入神，机息务闲，从容研究，乃使使三吴荆湘诸境，穷幽测远，鸠集散逸，及群臣所上，数月之间，奇迹云萃，诏臣与前将军巢尚之、司徒参军事徐希秀、淮南太守孙奉伯科简二王书，评其品题，除猥录美，供御赏玩。遂得游目瑰翰，展好宝法，锦质绣章，烂然毕睹。大凡秘藏所录，锺繇纸书六百九十七字，张芝缣素及纸书四千八百二十五字，年代既久，多是简帖，张昶缣素及纸书四千七十字，毛弘八分缣素书四千五百八十八字，索靖纸书五千七百五十五字，锺会书五纸四百六十五字，是高祖平秦川所获，以赐永嘉公主，俄为第中所盗，流播始兴。及泰始开运，地无遁宝，诏庞沈搜索，遂乃得之。又有范仰恒献上张芝缣素书三百九十八字，希世之宝，潜采累纪，隐迹於二王，耀美於盛辰，别加缮饰，在新装二王书所录之外，由是榻书，悉用薄纸，厚薄不均，辄好绉起，范晔装治卷帖小胜，犹谓不精，孝武使徐爰治护，随纸长短，参差不同，具以数十纸为卷，披视不便，不易劳茹，善恶正草，不相分别。今所治缮，悉改其弊，孝武撰子敬学书戏习十卷为秩，传云戏学而不题；或真行章草，杂在一纸，或重作数字，或学前辈名人能书者；或有聊尔戏书，既不留意，亦殊猥劣，徒闻则录，曾不披简，卷小者数纸，大者数十，巨细差悬，不相匹类。是以更裁减，以二丈为度，亦取小王书古诗赋赞论，或草或正，言无次第者，入戏学部，其有恶者，悉皆删去，卷既调均，书又精好。羲之所书紫纸，多是少年临川时迹，既不足观，亦无取焉。今榻书皆用大厚纸，泯若一体同度，翦截皆齐。又补接败字，体势不失，墨色更明。凡书虽同在一卷，要有优劣。今此一卷之中，以好者在首，下者次之，中者最後，所以然者，人之看书，必锐於开卷，懈怠於将半，既而略进，次遇中品，赏说留连，不觉终卷。又旧书目秩无次第，诸秩中各有第一至於第十，脱落散乱，卷秩殊等。今各题其卷秩所在，与目相应，虽相涉入，终无杂谬。又旧以封书纸次相随，草正混糅，善恶一贯。今各随其品，不从本封，条目纸行，凡最字数，皆使分明，一毫靡遗，二王缣素书珊瑚轴二秩二十四卷，纸书金轴二秩二十四卷，又纸书玳瑁轴五秩五十卷，皆互秩金题玉燮织成带。又有书扇二秩二卷，又纸书飞白章草二秩十五卷，并ヤ檀轴。又纸书戏学一秩十二卷，玳瑁轴，此皆书之冠冕也。自此以下，别有三品书，凡五十二秩，五百二十卷。悉ヤ檀轴，又羊欣缣素及纸书，亦选取其妙者，为十八秩一百八十卷，皆漆轴而已。二王新入书，各装为六秩六十卷，别充备预。又其中入品之馀，各有条贯，足以声华四万，价轻五都，天府之名珍，盛代之伟宝。陛下渊昭自天，触理必镜，凡诸思制，莫不妙极，乃诏张永更制御纸，紧洁光丽，辉日夺目，又合秘墨，美殊前後，色如点漆，一点竟纸，笔则一二简毫专用白兔，大管丰毛，胶漆坚密，草书笔悉使长毫，以利纵舍之便，兼使吴兴郡作青石圆砚，质滑而停墨，殊胜南方瓦石之器，缣素之工，殆绝於昔。王僧虔寻得其术，虽不及古，不减郗家所制。二王书，献之始学父书正体，乃不相似，至於绝笔，章草殊相拟类，笔迹流怿，宛转妍媚，乃欲过之。羲之书在始未有奇，殊不胜庾翼郗，迨其末年，乃造其极，常以章草答庾亮，亮以示翼，翼叹服，因与羲之书云：「吾昔有伯英章草书十纸，过江亡失，常痛妙迹永绝。忽见足下答家兄书，焕若神明，顿还旧观。」旧说羲之罢会稽，住蕺山下，一老妪捉十许六角竹扇出市，王聊问一枚几钱，云直二十许，右军取笔书扇，扇为五字，妪大怅惋，云「举家朝冫食，惟仰於此。何乃书。」王云：「但言王右军书，字索一百。」入市，市人竞市去，姥复以十数扇来请书，王笑不答。又云，羲之常自书表与穆帝，帝使张翼写效，一毫不异，题後答之。羲之初不觉，更详看，乃叹曰：「小人几欲乱真。」又羲之性好鹅，山阴昙襄村有一道士，养好鹅十馀，王清旦乘小船故往，意大愿乐，乃告求市易。道士不与，百方譬说，不能得。道士乃言：「性好道，久欲写河上公《老子》，缣素早办，而无人能书，府君若能自屈，书《道德经》各两章，便合群以奉。」羲之便住半日，为写毕，笼鹅而归。又尝诣一门生家，设佳馔，供亿甚盛，感之，欲以书相报。见有一新床几，至滑净，乃书之，草正相半，门生送王归郡，还家，其父已刮尽，生失书，惊懊累日。桓玄爱重书法，每讠燕集，辄出法书示宾客。客有食寒具者，仍以手捉书，大点污。後出法书，辄令客洗手，兼除寒具。子敬常笺与简文十许纸，题最後云：「民此书甚合，愿存之。」此书为桓玄所宝，高祖後得，以赐王武刚，未审今何在？」谢奉起庙，悉用材，右军取书之满床，奉收得一大箦。子敬後往，谢为说右军书甚佳，而密已削作数十板，请子名书之，亦甚合，奉并珍录。奉後孙履，分半与桓玄，用履为扬州主簿，馀一半，孙恩破会稽，略以入海。羲之为会稽，子敬七八岁学书，羲之从後掣其笔，不脱，叹曰：「此儿书後当有大名。」子敬出戏，见北馆新泥垩壁白净，子敬取帚沾泥汁，书方丈一字，观者如市。羲之见叹美，问谁所作？答云七郎。羲之作书与亲故云：「子敬飞白大有意。」是因於此壁也。
　　有一好事年少，故作精白纱礻戒，著诣子敬。子敬便取书之，草正诸体悉备，两袖及衤票。（《御览》作「襟」。）略周，年少觉王左右有凌夺之色，制礻戒而走，左右果逐之。及门外，斗争分裂，少年才得一袖耳。子敬为吴兴，羊欣父不疑为乌程令，欣时年十六，书已有意，为子敬所知。子敬往县，入欣斋，欣衣白新绢裙昼眠，子敬因书其裙幅，及带，欣觉，欢乐，遂宝之。後以上朝廷，中乃零失。子敬门生，以子敬书种蚕，後人於蚕中寻取纸，大有所得。谢安善书，不重子敬，每作好书，必谓被赏，安辄题後答之，朝廷秘宝名书，久已盈积。太初狂迫，乃欲一时烧除，左右怀让者，苦相譬说乃止。
　　臣见卫恒《古来能书人录》一卷，时有不通，今随事改正，并写《诸杂势》一卷，今新装《二王镇书定目》各六卷，又《羊欣书目》六卷，《锺张等书目》一卷，文字之部备矣。谨诣省上表，并上录势新书以闻，六年九月中书侍郎臣虞上。（□□□□□□□，又略见《御览》七百四十八，引两条。）
　　◇郊配用牛数议
　　祀帝之名虽五，而所生之实常一。五德之帝，迭有休王，各有所司，故有五室。宗祀所主，要随其主而飨焉，主一配一，合用二牛。（《宋书·礼志》三，大明五年九月，博士虞议。）
　　◇四时讲武献牲议
　　检《周礼》，四时讲武献牲，各有所施，振旅春，则以祭社，茇舍夏苗，则以享礻勺，治兵秋，则以祀方。大阅冬狩，则以享，汉祭祀志，唯立秋之日，白郊事毕，始扬威武，名曰犭区刘，乘舆入囿，躬执弩以射，牲以鹿。太宰令谒者各一人载获车驰送陵庙，然则春田荐庙，未有先准。（《宋书·礼志》四，大明七年二月，太学博士虞议。）
　　◇宣贵妃立庙议
　　《曲礼》云：「天子有后，有夫人。」《檀弓》云：「舜葬苍梧，三妃不从。」《昏义》云：「后立六宫，有三夫人。」然则三妃即三夫人也，后之有三妃，犹天子之有三公也。按《周礼》，三公八命，诸侯七命，三公既尊於列国诸侯，三妃亦贵於庶邦夫人，据《春秋传》，仲子非鲁惠公之元嫡，尚得考彼别宫；今贵妃盖天秩之崇班，理应创立新庙。（《宋书·始平王子鸾传》，大明七年，上又讽有同云云，有脱文。《通典》四十七作有司奏，故宣贵妃既加殊礼，未详应立庙不，虞议。）
　　◇宣贵妃庙议
　　《春秋传》云：「而作主，尝帝於庙。」尝为吉祭之名，大祥及衤覃，未得入庙，应在衤覃除之後也。新安王心丧之内，若遇时节，便应吉祭於庙，亲奉亦在无嫌。之为言，以後亡者於先庙也。《小记》云：「诸不得於天子。」今贵妃爵视诸侯，居然不得於先后。又别考新宫，无所宜。且卒哭之後，益无理。《宋书·礼志》四，大明七年三月。
　　◇昭太后庙议
　　《春秋》之义，庶母虽名同崇号，而实异正嫡。是以犹考别宫，而公子主其祀。今昭皇太后既非所生，益无亲奉之理。《周礼·宗伯职》云：「若王不与祭，则摄位。」然则宜使有司行其礼事。又妇人无常秩，各以夫氏为定，夫亡以子为次。昭皇太后即正位在前，宣太后追尊在後，以次序而言，宜跻新祢於上。」（《宋书·礼志》四，泰始二年正月长兼仪曹郎虞议，又《通典》四十七末句作「宜跻於上位」。）
　　◇皇太子纳征议
　　按《仪礼》纳征，直云玄束，帛俪皮而已。《礼记郊特牲》云：「虎豹皮与玉璧，非虚作」也。则虎豹之皮，居然用两璧，宜仍旧各一也。（《宋书·礼志》一，明帝泰始五年十一月，长兼国子博士虞议，又见《通典》五十八。）
　　◇皇帝幸东宫作鼓吹议
　　舆驾度宫，虽为婚行，迹实游情求洽，作鼓吹非嫌。（《通典》一百四十七，武帝时仪曹关皇太子某月某日纳妃。依礼旧不作乐，未审至尊明幸东宫，应作鼓吹与不。舆曹郎虞议，案，武帝当作明帝，其事在泰始中，因误以为晋时耳。）
　　◎颜奂
　　奂，大明中祠部郎。
　　◇郊配用牛数议
　　祀之为义，并五帝以为言。帝虽云五，牲牢之用，谓不应过郊祭庙祀，宜用二牛。（《宋书·礼志》三，大明五年九月，祠部郎颜奂议。）
　　◎颜僧道
　　僧道，大明中博士。
　　◇晋陵国庙祭议
　　《礼记》云：「所祭者亡服则不祭。」今晋陵王於衡阳小功，宜依二国同废。《宋书·礼志》四，大明七年十一月，有司奏，晋陵国刺孝王庙依庐陵平王等国例，一岁五祭，二国以王三卿，主祭，应同有服之例与不。博士颜僧道议。
　　◎王元曾
　　元曾，东海人，大明中为沛国别驾。
　　◇与刘惠书
　　此岁贤子充秀，州闾可谓得人。（南齐书刘献传，献父惠。又《南史》五十）
　　◎孙萨
　　萨，彭城人。
　　◇诣郡列辞
