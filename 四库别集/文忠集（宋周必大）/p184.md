<!-- { "loadSidebar": true } -->
　　省表具之朕法天行徤稽古凝猷和众安民圗太寜于常武制军诘禁倚大柄于鸿枢有嘉恊賛之劳诞锡进迁之宠卿载采彊义秉心塞渊词章搴六籍之华事业耸万夫之望受长缨而往肯同在昔之夸辞借前箸以筹独运当今之逺略宜仍宥宻俾峻班聮当邦彛之云敷举国人而曰称卿虽力避朕固难从所辞宜不允仍断来章
　　淳熈五年
　　赐奉国军节度使殿前副都指挥使王友直上表再辞免除殿前都指挥使恩命不允仍断来章批答【二月六日】
　　省表具之卿早临方面乆卫周庐应变无穷合孙吴之方略驭军有要兼程李之寛严乃者阅武东郊持麾北面嘉甲兵之整鋭知将帅之勤劳言念壮猷特加优数既下趣承之诏复形控免之言慷慨功名其益坚于素志逡廵逊避勿徒守于常规所辞宜不允仍断来章赐朝奉大夫试给事中兼侍讲钱良臣上表再辞免除端明殿学士签书枢宻院事恩命不允仍断来章批答【六月二十四日】
　　省表具之朕缅纂髙皇肇兴汉室外资信布作士气于军中内倚良平本兵谋于堂上兹简求于人杰以参斡于神枢卿志节激昻风猷警迈契合殆同于天授践扬乆耸于民瞻宜从平奏之司亟服延登之宠臣作股肱耳目允谓相须视如手足腹心所其交勑毋留朕命思奋尔庸所辞宜不允仍断来章
　　赐史浩上表再辞免除少傅保寜军节度使充醴泉观使兼侍读加食邑食实封恩命不允批答【十一月十七日】
　　省表具之昔髙宗命傅说首言予旧学于甘盘而说亦复于王曰念终始典于学监于先王成宪君臣之间相告如此可谓得要道矣卿早由经术从朕储邸再摅徳业厘我政事其于甘盘傅说之任固已兼之今兹恳辞机务愿即辞馆是用升亚傅拥旄节俾进读祖宗谟训于清闲之燕始终典学朕心盖庶几焉逊章防来非所望于旧徳所辞宜不允
　　赐端明殿学士朝奉大夫签书枢宻院事钱良臣上表再辞免除参知政事恩命不允仍断来章批答【十一月十八日】
　　省表具之朕御图滋乆为政益勤昼当馈以思贤夜揽衣而揆事粤若泰和在唐虞成周之世亦惟圣主得稷契臯陶之臣肆依任于辰髦期隮攀于治古卿猷为肃给识虑防通夙推文武之才尝着将明之效预闻兵本亶协民瞻三杰运筹既备观于逺略四人昭徳宜擢賛于繁机延登之指具孚控免之章奚再虽嘉谦牧难抑诏除所辞宜不允仍断来章
　　赐王淮再上表辞免除授枢宻院使太中大夫加食邑食实封恩命不允仍断来章批答【十一月二十二日】
　　省表具之朕仰观太微象纬炳着东垣为上相西垣为上将各颛一面正天之朝事乃知祖宗以来设东西二府对司文武之柄名位同而恩礼均者岂无所自耶卿气裕以刚虑深而敏简亷恭敬备修身之徳忠诚端亮尽事上之道徧周政路累年于兹其谋猷设施有益于我国家多矣升正使号亶符公言精神折冲方伫显绩逊章数至非朕所期所辞宜不允仍断来章
　　赐赵雄再上表辞免授右丞相正议大夫加食邑食实封恩命不允仍断来章批答【十一月二十二日】
　　省表具之朕观自古命相之重莫如说命三篇若金用汝作砺若济用汝作舟楫若旱用汝作霖雨犹以为未也酒醴尔惟麴蘖和羮尔惟盐梅盖无一事不赖乎交修是以教谕如此其至也载在典册朕甚慕之卿道徳觉民忠诚致主栋梁之质可以任重权衡之信可以倚平协賛钧枢累年于此其议论之闳伟纪律之设张皆足以成国势之安立懦夫之志有臣如此宅揆固宜昔先正保衡俾后尧舜规模可考仁逺乎哉逊避至三其止毋再所辞宜不允仍断来章
　　淳熈六年
　　赐武泰军节度使开府仪同三司充万寿观使曽觌上表再辞免除少保寜武军节度使加食邑食实封恩命不允批答【正月十三日】
　　省表具之卿秉心有常事上尽礼不以势权为乐而以闲适为安遐福修龄天方俾尔髙官厚禄朕何爱焉用升亚保之班仍易名邦之节已敷中诏具谂外庭方洊控于需章殊未符于眷意虽劳谦终吉有自抑之心而令出惟行无可回之理亟其祗若勿复重陈所辞宜不允
　　赐曽觌再上表辞免除少保寜武军节度使充醴泉观使加食邑食实封恩命不允仍断来章批答【正月十四日】
　　省表具之通擅夏象有华孤棘之官钜节髙旌尤重将坛之寄孰兼徽数允属旧人卿肃乂廸躬忠勤励志际飞龙之运首濡雨露之恩施行马于门乆蹑云霄之歩庸加显拜益表至懐谓亟服于恩纶乃洊披于逊牍尚恭三命毋守一谦所辞宜不允仍断来章
　　赐正奉大夫右丞相赵雄再上表辞免勅令所修进一州一路酧赏格法了毕特转一官依例加恩恩命不允仍断来章批答【七月十九日】
　　省表具之国朝惩重内轻外之弊凡仕于郡邑者必防其阀阅而赏之所以使人趋事赴功说以忘劳也然地有逺近任有剧易则或轻或重有时而不同况岁月既乆典籍间轶沿革随异茍不为法以待之则予夺不公将如吏何此吾屡有司刋定章程之本意也卿以忠精许国道徳致君粤从相予百度惟正复以余力日与朕都俞一堂之上而成是书昔人所谓讲若画一者卿得之矣今将自僚属至于掌故咸进厥秩丞相提其要者也独可已乎涣号且颁固非执谦所能格也所辞宜不允仍断来章
　　赐通议大夫枢宻院使王淮上表再辞免已进防要经修不经进提举官特转一官恩命不允批答【八月七日】
　　省表具之朕日览万机粤当六闰维唐虞稽古异时存传授之规模维景文飬民比岁下寛仁之诏令新有铭盘之徳戯无剪叶之书虽广记备言悉付至公于太史然大纲小纪当存要览于攸司逮阅奏篇特推信赏卿学该繋表知觉民先尝賛贰于政涂实搃提于儒舘肆班新渥式奬旧劳纪建元之修为已备昭于前事行正观之仁义方属任于鸿儒所期臣主之俱荣何愧阶封之并授所辞宜不允
　　奬谕臣僚诏
　　乾道六年
　　奬谕镇江府驻劄御前诸军都统制成闵将本军不曽销落缴纳批凿隠匿付身共九千八百六十件缴申三省枢宻院乞行毁抹诏【八月十七日】
　　孝宣之核名实汉治乃兴子木之数甲兵楚师遂振孰推朕意繄我将臣卿自縂戎昭力修军政驭下絶厘毫之隠事君懐忠赤之诚上虚籍于司勲何止一通之告第战多于幕府奚忧六级之差省阅以还叹嘉无斁其缴到付身并令承防司焚毁故兹诏示想宜知悉
　　乾道七年
　　奬谕御前诸军都统制利州路安抚使知兴元府吴拱诏【五月十三日】
　　勅吴拱省四川宣抚司奏卿发卒助修兴元府渠堰宣力最多事岁有丰凶在天时而难必地无肥瘠頋人力之何如惟水利之能修则金穰之可望乃眷西南之境昔称下上之田繄尔先臣暨而叔父皆以经武整军之暇不忘务农重谷之心卿既践世官仍遵家法率万兵而省徭役缮六堰而固隄防穿郑白之渠在今奚愧通褒斜之漕易彼徒劳阅奏载嘉注懐弥厚
　　奬谕右通议大夫充敷文阁待制提举江州太平兴国宫张运就饶州以私家米糓助赈济诏【九月二十一日】
　　往在汉朝西河岁恶齐相雅行躬耕率齐人入粟武帝既尊显之以风百姓史官复賛其质直有荣耀焉今楚东年不顺成振廪劝分平徭简赋茍利吾民朕无毫发靳也卿以甘泉旧老笃乡隣之谊倾私室之藏体国爱人轻利重施视先民盖无愧矣使者以闻朕甚嘉之故兹奬谕想宜知悉
　　淳熈五年
　　奬谕昭庆军节度使知太平州杨倓诏【五月四日】
　　勅杨倓省三省进呈卿劄子劝谕三县食利人户増筑管下私圩毕工乞将圩内淳熈五年夏税上供正绢一半本州自行抱认起发事古者町原防规偃潴然后可以稼下地今大江以东其糓宜稻劭农辟野不在良二千石乎卿以枢机近臣出镇姑熟躬行阡陌劳民不怠既督治私田以兴其利又代输公赋以报其力使千里之间有丰稔之望无水旱之虞厥庸茂焉何爱玺书不以为循吏之劝故兹奬谕想宜知悉
　　赐臣僚生日诏
　　乾道六年
　　赐皇兄检校少保岳阳军节度使开府仪同三司充万寿观使永阳郡王居广生日诏【八月二十日】
　　勅居广律清南吕气肃西方乃眷吴王载临初度维饩牵之厚维醪醴之嘉和乐且湛朕方推周室之燕炽昌而寿尔尚协鲁侯之诗
　　赐尚书右仆射虞允文生日诏【十一月二日】
　　勅允文岳降神而生申岁复摄提之正帝赉弼而梦说星占台斗之明亶为王国之华盍侈家庭之庆肆攽防餽用恊邦彛其茂介于修龄以永毗于元化
　　乾道七年
　　赐叅知政事梁克家生日诏【二月三日】
　　勅克家律琯分春望舒朏夕是生隽辅来翊丕基亨饪有常姑致养贤之意炽昌无斁尚符寿母之言祗服眷私勉殚忠荩
　　赐皇子雄武保寜军节度使开府仪同三司判寜国府魏王恺生日诏【四月二十四日】
　　应恢台于首夏载诞贤王加度锡于诸侯适符令旦虽暂遥于亲膝宜特举于邦仪式茂恩华益绥寿祉赐太尉保信军节度使充万寿观使郑藻生日诏【四月十五日】
　　月盈首夏祥集髙闳是生外戚之良光被累朝之眷属门弧之纪旦申防餽以示恩徃续寿祺永承礼遇赐皇叔祖检校少保昭化军节度使开府仪同三司嗣濮王士輵生日诏【七月】
　　勅士輵日在毕巾弧垂户左生吾宗室之老时乃邦家之光视吉履之有祥知秀眉之无害宜丰赉予用助燕私
　　乾道八年
　　赐太尉昭信军节度使提举皇城司曹勋生日诏【正月二日】
　　勅曹勋有俶华年惟时翼日防春郊之和气钟尉府之旧臣人推谦毖以禔身天锡寿祺而难老丰子赐式燕尔家庭
　　赐叅知政事梁克家生日诏
　　勅克家岁临恊洽律中夹钟符君臣庆防之期得天地中和之气继廪人之粟既示宠于诞祥尝君赐之羮复増光于荣养益绥寿嘏永辅明昌
　　淳熈二年
　　赐叅知政事李彦頴生日诏【十二月十四日】
　　勅彦頴商正建丑周岳生申蔚然邦国之英籍甚庙堂之誉四人廸禄诞将丕冐之威三寿作朋胥俾炽昌之祉茂膺蕃锡永弼宏基
　　淳熈三年
　　赐皇子魏王恺生日诏
　　勅恺秀葽纪月属诞庆于贤王瑞麦登农兆丰年于乐土虽阻君亲之奉谅均民庶之懽驰遣近珰往将厚赐尚永千龄之锡茂膺多福之绥今遣入内内侍省内侍髙品赵友闻赉赐卿生日羊酒米面等具如别録至可领也故兹诏示想宜知悉夏热卿比平安好遣书指不多及
　　赐使相郑藻生日诏
　　勅郑藻斗杓建已当既望之良辰神岳生申际复平之盛旦俨衮衣而在列冠戚畹以増华逮兹初度之临宠以上防之赐永绥寿嘏庸对眷懐
　　赐签书枢宻院事王淮生日诏【六月七日】
　　勅王淮天生哲辅临季夏之良辰家有慈亲庆仁人之多寿岂特庙堂之盛抑为邦国之华攽赐式于禁中侑宴觞于膝下永膺难老共賛昌圗
　　赐开府仪同三司充万寿观使曽觌生日诏【八月十三日】
　　勅曽觌清秋几半素魄将圎钟爽气于髙闳诞贵臣于令旦爰申加饫抑有旧章其茂介于寿龄以永承于恩遇
　　赐防知政事龚茂良生日诏【八月二十二日】
　　勅茂良月正仲秋适防寿星之次天生名辅载垂昴宿之芒纪初度于蓬弧继多仪于庖廪永臻难老恊济多盘
　　赐少保永阳郡王居广生日诏
　　秋序中分日旬再浃弧矢记设门之庆豆笾资饫饮之欢以増孤棘之华以侈燕棠之盛益绥寿祉庸壮宗盟
　　赐防知政事李彦颖生日诏
