<!-- { "loadSidebar": true } -->
　　始余初冠，应进士贡，在京师，穷不自存，以故人稚弟拜北平王于马前。王问而怜之，因得见于安邑里第。王轸其寒饥，赐食与衣。召二子，使为之主，其季遇我特厚，少府监、赠太子少傅者也。姆抱幼子立侧，眉眼如画，发漆黑，肌肉玉雪可念，殿中君也。当是时，见王于北亭，犹高山深林巨谷，龙虎变化不测，杰魁人也。退见少傅，翠竹碧梧，鸾鹄停峙，能守其业者也。幼子娟好静秀，瑶环瑜珥，兰茁其芽，称其家儿也。
　　后四五年，吾成进士，去而东游，哭北平王于客舍。后十五六年，吾为尚书都官郎，分司东都，而分府少傅卒，哭之。又十馀年至今，哭少监焉。呜呼！吾未耄老，自始至今，未四十年，而哭其祖子孙三世，于人世何如也！人欲久不死，而观居此世者，何也？
　　○韩退之尚书库部郎中郑君墓志铭
　　君讳群，字弘之，世为荥阳人。其祖于元魏时有假封襄城公者，子孙因称以自别。曾祖匡时，晋州霍邑令。祖千寻，彭州九陇丞。父迪，鄂州唐年令，娶河南独孤氏女，生二子，君其季也。
　　以进士选吏部考功，所试判为上等，授正字，自鄠县尉拜监察御史，佐鄂岳使。裴均之为江陵，以殿中侍御史佐其军；均之征也，迁虞部员外郎。均镇襄阳，复以君为襄府左司马、刑部员外郎，副其支度使事。均卒，李夷简代之，因以故职留君。岁馀，拜复州刺史，迁祠部郎中。会衢州无刺史，方选人，君愿行，宰相即以君应诏。治衢五年，复人为库部郎中。行及扬州，遇疾，居月馀，以长庆元年八月二十四日卒，春秋六十。即以其年十一月二十二日，从葬于郑州广武原先人之墓次。
　　君天性和乐，居家事人，与待交游，初持一心，未尝变节，有所缓急曲直薄厚疏数也。不为翕翕热，亦不为崖岸斩绝之行。俸禄入门，与其所过逢吹笙弹筝，饮酒舞歌，诙调醉呼，连日夜不厌。费尽，不复顾问，或分挈以去，一无所爱惜，不为后日毫发计留也。遇其空无时，客至，清坐相看，或竟日不能设食，客主各自引退，亦不为辞谢。与之游者，自少及老，未尝见其言色有若忧叹者，岂列御寇、庄周等所谓近于道者耶！其治官守身，又极谨慎，不挂于过差；去官而人民思之，身死而亲故无所怨议，哭之皆哀，又可尚也。
　　初娶吏部侍郎京兆韦肇女，生二女一男。长女嫁京兆韦词，次嫁兰陵萧瓒。后娶河南少尹赵郡李则女，生一女二男。其馀男二人、女四人，皆幼。嗣子退思，韦氏生也。铭曰：
　　再鸣以文进途辟，佐三府治蔼厥迹。郎官郡守愈著白，洞然浑朴绝瑕谪，甲子一终反玄宅。
　
　卷四十三
　　○韩退之柳子厚墓志铭
　　子厚，讳宗元。七世祖庆，为拓跋魏侍中，封济阴公。曾伯祖爽，为唐宰相，与褚遂良、韩瑗，俱得罪武后，死高宗朝。皇考讳镇，以事母弃太常博士，求为县令江南。其后以不能媚权贵，失御史。权贵人死，乃复拜侍御史，号为刚直。所与游，皆当世名人。
　　子厚少精敏，无不通达。逮其父时，虽少年已自成人，能取进士第，崭然见头角，众谓柳氏有子矣。其后以博学宏辞授集贤殿正字。俊杰廉悍，议论证据今古，出入经史百子，踔厉风发，率常屈其座人，名声大振。一时皆慕与之交，诸公要人争欲令出我门下；交口荐誉之。
　　贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为刺史；未至，又例贬永州司马。居闲，益自刻苦，务记览，为词章，泛滥停蓄，为深博无涯涘，而自肆于山水间。
　　元和中，尝例召至京师，又偕出为刺史，而子厚得柳州。既至；叹曰：“是岂不足为政耶！”因其土俗，为设教禁，州人顺赖。其俗以男女质钱，约不时赎，子本相侔，则没为奴婢。子厚与设方计，悉令赎归；其尤贫力不能者，令书其佣，足相当，则使归其质。观察使下其法于他州，比一岁，免而归者且千人。衡、湘以南为进士者，皆以子厚为师；其经承子厚口讲指画为文词者，悉有法度可观。
　　其召至京师而复为刺史也，中山刘梦得禹锡，亦在遣中，当诣播州。子厚泣曰：“播州非人所居，而梦得亲在堂，吾不忍梦得之穷，无辞以白其大人；且万无母子俱往理。”请于朝，将拜疏，愿以柳易播，虽重得罪，死不恨。遇有以梦得事白上者，梦得于是改刺连州。呜呼！士穷乃见节义！今夫平居里巷相慕悦，酒食游戏相征逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识，落陷阱不一引手救，反挤之又下石焉者，皆是也。此宜禽兽、夷狄所不忍为，而其人自视以为得计，闻子厚之风，亦可以少愧矣！
　　子厚前时少年，勇于为人，不自贵重顾藉，谓功业可立就，故坐废退。既退，又无相知有气力得位者推挽，故卒死于穷裔，材不为世用，道不行于时也。使子厚在台省时，自持其身已能如司马、刺史时，亦自不斥；斥时有人力能举之，且必复用不穷。然子厚斥不久，穷不极，虽有出于人，其文学辞章，必不能自力以致必传于后如今，无疑也。虽使子厚得所愿，为将相于一时，以彼易此，孰得孰失，必有能辨之者。
　　子厚以元和十四年十一月八日卒，年四十七。以十五年七月十日归葬万年先人墓侧。子厚有子男二人，长曰周六，始四岁；季曰周七，子厚卒乃生。女子二人，皆幼。其得归葬也，费皆出观察使河东裴君行立。行立有节概，重然诺，与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人，性谨顺，学问不厌。自子厚之斥，遵从而家焉，逮其死不去。既往葬子厚，又将经纪其家，庶几有始终者。铭曰：
　　是惟子厚之室，既固既安，以利其嗣人。
　　○韩退之河南令张君墓志铭
　　君讳署，字某，河间人。大父利贞，有名玄宗世，为御史中丞，举弹无所避，由是出为陈留守，领河南道采访处置使，数年卒官。皇考讳郇，以儒学进，官至侍御史。君方质有气，形貌魁硕，长于文词，以进士举博学宏词，为校书郎。自京兆武功尉拜监察御史，为幸臣所谗，与同辈韩愈、李方叔三人俱为县令南方。二年，逢恩，俱徙掾江陵。半岁，邕管奏君为判官，改殿中侍御史，不行，拜京兆府司录。诸曹白事，不敢平面视。共食公堂，抑首促促就哺歠。揖起趋去，无敢阑语。县令、丞、尉，畏如严京兆，事以办治。京兆改凤翔尹，以节镇京西，请与君俱，改礼部员外郎，为观察使判官。帅它迁，君不乐久去京师，谢归，用前能拜三原令。岁馀，迁尚书刑部员外郎。守法争议，棘棘不阿。改虔州刺史，民俗相朋党，不诉杀牛，牛以大耗。又多捕生鸟雀鱼鳖，可食与不可食相买卖，时节脱放，期为福祥。君视事，一皆禁督立绝。使通经吏与诸生之旁大郡，学乡饮酒、丧婚礼，张施讲说，民吏观听，从化大喜。度支符州，折民户租，岁征绵六千屯。比郡承命惶怖，立期日，唯恐不及事被罪。君独疏言，治迫岭下，民不识蚕桑。月馀免符下，民相扶携，守州门叫欢为贺。改澧州刺史，民税出杂产物与钱，尚书有经数，观察使牒州，征民钱倍经。君曰：“刺史可为法，不可贪官害民。”留噤不肯从，竟以代罢。观察使使剧吏案簿书，十日不得毫毛罪。改河南令，而河南尹适君平生所不好者。君年且老，当日日拜走仰望阶下，不得已就官；数月，大不适，即以病辞免。公卿欲其一至京师，君以再不得意于守、令，恨曰：“义不可更辱，又奚为于京师间！”竟闭门死，年六十。
　　君娶河东柳氏女，二子昇奴、胡师，将以某年某月某日葬某所。
　　其兄将作少监昔，请铭于右庶子韩愈。愈前与君为御史被谗，俱为县令南方者也，最为知君。铭曰：
　　谁之不如，而不公卿？奚养之违，以不久生？唯其颃颃，以世厥声。
　　○韩退之太原王公墓志铭
　　公讳仲舒，字宏中。少孤，奉其母居江南，游学有名。贞元十年，以贤良方正拜左拾遗，改右补阙，礼部、考功、吏部三员外郎。贬连州司户参军，改夔州司马，佐江陵使，改祠部员外郎，复除吏部员外郎，迁职方郎中、知制诰，出为峡州刺史，迁庐州，未至，丁母忧。服阕，改婺州、苏州刺史，征拜中书舍人。既至，谓人曰：“吾老，不乐与少年治文书。得一道，有地六七郡，为之三年，贫可富，乱可治，身安功立，无愧于国家可也。”日日语人。丞相闻问语验，即除江南西道观察使，兼御史中丞。至则奏罢榷酒钱九千万，以其利与民。又罢军吏官债五千万，悉焚簿文书。又出库钱二千万，以丐贫民遭旱不能供税者。禁浮屠及老子，为僧道士，不得于吾界内。因山野立浮屠、老子像，以其诳丐渔利，夺编人之产。在官四年，数其蓄积，钱馀于库，米馀于廪。朝廷选公卿于外，将征以为左丞，吏部已用薛尚书代之矣。长庆三年十一月十七日，未命而薨，年六十二。天子为之罢朝，赠左散骑常侍，远近相吊。以四年二月某日葬于河南某县先茔之侧。
　　公之为拾遗，朝退，天子谓宰相曰：“第几人非王某邪？”是时公方与阳城更疏论裴延龄诈妄，士大夫重之。’为考功吏部郎也，下莫敢有欺犯之者。非其人，虽与同列，未尝比数收拾，故遭谗而贬。在制诰，尽力直友人之屈，不以权臣为意，又被谗而出。元和初，婺州大旱，人饿死，户口亡十七八。公居五年，完富如初，按劾群吏，奏其赃罪，州部清整，加赐金紫。其在苏州，治称第一。公所至，辄先求人利害废置所宜，闭阁草奏。又具为科条，与人吏约，事备，一旦张下，民无不忭叫喜悦。或初若小烦，旬岁皆称其便。公所为文章，无世俗气，其所树立，殆不可学。
　　曾祖讳玄柬，比部员外郎。祖讳景肃，丹阳太守。考讳政，襄、邓等州防御使，鄂州采访使，赠工部尚书。公先妣渤海李氏，赠渤海郡太君。公娶其舅女。有子男七人：初、哲、贞、弘、泰、复、洄。初，进士及第；哲，文学俱善；其馀幼也。长女婿刘仁师，高陵令；次女婿李行修，尚书刑部员外郎。铭曰：
　　气锐而坚，又刚以严，哲人之常。爱人尽己，不倦以止，乃吏之方。与其友处，顺若妇女，何德之光！墓之有石，我最其迹，万世之藏。
　　○韩退之尚书左仆射右龙武军统军刘公墓志铭
　　公讳昌裔，字光後，本彭城人。曾大父讳承庆，朔州刺史。大父巨敖，好读老子、庄周书，为太原晋阳令，再世宦北方，乐其土俗，遂著籍太原之阳曲，曰：“自我为此邑人可也，何必彭城？”父诵，赠右散骑常侍。
