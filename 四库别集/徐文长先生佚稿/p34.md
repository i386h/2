<!-- { "loadSidebar": true } -->
　　今夫以百里之长而听断百里之民长之心一耳非有二也耳与口目一耳亦非有二也而百里之民盖千万其心亦千万其耳目与口夫非千万其心与耳目与口如此其众矣且鬼以匿而狐以奸者百出而乘其所不及至欲以一心一耳目一口以临之一不当则强弱倒置淳黠无所别书史起而阴把其衡平者十一而不平者夲九谤讟兴而怨声作矣噫然则孰为听断非难哉刘侯名某者之长我山阴也其才能真足以起敝而补完破裂特以承某侯后侯恬然安之此句作骨不欲猎取赫赫事更张独其听断则真若止水须眉靡所不烛若禹之铸鼎即有魑魅魍魉亦夔夔睢睢毕露而不可逃其折而氐昂之又若权石然无不惬其轻重而后巳自一事至百千事自一日至三年民蹙而入者无不踊而出于是一邑百里之中帖帖若无事吏胥舆台之辈亦缩手重足而退听无有攫民一粟一钱者在汉史刘陶以孝廉宰顺阳无他事特以县多奸猾陶能摘而发之既去吏民思之为作歌曰悒然不平思我刘君何时复来安我下民今侯之以　召入也民思而歌之亦如之未巳也谋共文而碑之而属书于某噫固其宜也异时邑校圯侯新之不令劳且费于民江汰天乐侯堤之可十万丈广狭长短视田业而责之主者民亦不知有劳凡此皆教与养之大者也然学不圯堤不坏则侯亦不作吾所谓不猎取赫赫而必欲功自巳出云者大抵然也噫有才而不急于名此更难

　　○王先生去思碑（代）

　　先生名一化字汝诚扬之秦兴人自幼以经行闻隆庆丁卯应岁贡科授嘉禾训导四年擢新昌教谕会宫斋坏不治无以居诸生遂出俸新之业既有专所乃与诸生约曰某日当诣会课某日当会课于邑中第上下有疑必亲解有不足必周于是诸生益思奋起德艺倍往昔邑偶缺长吏监司以篆属先生辞不可则取绶佩之至邑堂召父老为宣解　圣谕使讼者内革不先以楚迨还篆民不忍其去满几年监司若院使者致奖者再三会应天缺教授铨以先生名请于上可之先生遂舍新昌赴应天士与民多先生教且尝摄邑有令政怀之相与砻石于宫将纪其盛率父老一二辈走留都属余以书予惟先生扬人也宦其乡者有董公仲舒以经义名汉书其乡之先辈则有胡公瑗此则兼经与治而有之先生生长其乡意不使二公者独美于前故试而辄效也如此其令人碑之也真矣然予少时抱经在庠中尝闻新昌二许先生之贤既去而人亦碑之今距此更四十年来教新邑者不知其几乃始一再见其然噫亦难矣然余抑闻之乡校之易毁也自春秋至于汉之东京往往特书其事其毁也至不避公卿大官矧为之师者朝夕其间者也耶假令有一疵即人自为厚也免于訾亦幸矣安能令其碑于去后也如是然则先生之得此也岂不诚难矣哉为作诗曰
　　昔予抱经游于乡校二许先生实膴厥教迨其性矣士有遗思砻石以书螭首巍巍今四十年师则继踵生长泰乡佩胡服董京兆之泮比隆辟雍举以授师其寄弥崇余书则琐碣师徒勤儒林列传付之史臣

　　○沈氏祭田碑铭（代）

　　某五世祖祥二府君曾祖■〈礻谷〉斋府君葬会稽东二十里阮家湾故有田以供祭渐干没初改逐支递办后乃渐久渐疏追远念忘又或力短心长过时滞举某实痛之某兹特割私田若干亩特取岁入用给两府君岁祭其于例应逓办者自不相妨而于所谓力短滞举者亦可少宽其责备噫某此举亦聊为饩羊耳昌大其事不无望于后人诗曰海之于河首尾则亲河之首源乃自昆仑计里三万计时百旬于海之委宁不远耶然而祭海必先曰河人孰无祖祖孰无祭或数或疏以物丰匮因匮而疏责备则难莫敖之馁吾忍坐观甾畬若干亩以备岁奠粢盛牲醪毋缺盥荐如瓞有瓜后嗣其昌我倡微捐聊为饩羊

　　○沈氏冢其外亲及祭田碑铭（代）

　　某外祖姓陶名某字某会稽陶家埭人娶外祖母董氏生女三长适先君东平公某外祖死时外祖母年纔二十五孀四十五年死时年七十矣而妾王氏者孀时年十八孀至今五十二年陶竟不后以故当二孀之生也某母夫人迎之并养于家及董媪之死也为买山曰戴于殓含卜吉以葬而王媪生圹附焉岁时墓祭无怠无废某意孟庄之孝不改父政然礼以物与物匮礼废鲜不由之某兹用钱若干买田若干亩给戴于冢世世牲醪上以迎体母心下以成就不改物具礼废咎将谁归诗曰
　　我母之母于维董妪虽曰外家实祖母属 【音注】 偕我陶翁翁卒无嗣我母迎妪以养以事卒则葬之以冢以祀妪媵曰王陪妪来我预圹附妪以待穸妥生养死归乃同一所买田若干亩给牢礼费子孙守之世世勿替匪直大家 【音姑】 弗馁于兆实继大母迎归之好

　　徐文长逸稿卷之二十终

　　●徐文长逸稿卷之二十一

　　山阴张汝霖肃之父　王思任季重父　评选　张维城宗子父较辑

　　书问

　　答吴宣镇 
　　答许口北兵宪 
　　答王新建 
　　与陈戚畹 
　　与王口北兵宪 
　　答许口北 
　　与宣府 
　　答何先生 
　　与某公 
　　答茅君 
　　答李独石 
　　简许口北 
　　答王口北 
　　答许口北 
　　答张太史 
　　答李长公 
　　与章君 
　　与吕君 
　　简友人 
　　柬王将军 
　　答叔学张君 
　　答钱刑部公书 
　　奉尚书李公书 
　　与朱翰林 
　　与李子遂 
　　与朱太仆 
　　答俞都戎 
　　答李长公 
　　答朱少监 
　　报朱太仆 
　　与薛鸿胪 
　　与陆韬仲 
　　答潘中六 
　　与陈 

　　○答吴宣镇

　　儿以所惠权什一于京师自不得便去而居食二事迫之使来复就荫于楩柟之一叶便当进谢旧恩仆以形迹止之让不以为简也寿作未免过诸公之眼谓须为吾儒立赤帜入道语以张之故聊复效颦然不敢自以为是故欲进而复止惟高明裁酌

　　○答许口北兵宪

　　清宴超谈数日来齿大间尚有余味兹更以妙句恭一读之耳畔复聆钧天矣翁其少俟高斋乌几当有扑扑然小缶之响也

　　○答王新建 【瑞楼】 

　　旅次朔漠遂复迫冬无一毫之益于主人徒费其馆谷而巳承奖不特生非其人抑且未有此举也刻尊翁老先生集语未了而辄许当是此公夙心生亦何所预也兹者处于外禅稍得燕游每陟高眺远凄不胜情南望关榆益倍知巳之想行者倚辔艹艹布字应先生暨两公嗣不及专书芙蓉芳兰歌舞益妙矣安得如曩者再领于筵末耶

　　○与陈戚畹

　　曩所沐非言可尽书至推奖又非鄙劣所可当明春当入关与左右翱翔圃榭之间更挹懿美也小艹奉记室求教不具

　　○与王口北兵宪

　　东施之眉愈颦愈媸过不鄙遗辄复遵命履寒涉远兼布奉候之忱

　　○答许口北

　　一言之加温于挟纩纩复美矣温当何如第念诸所遗乃左右交于王公者以宠山人如逾分何捧检拜嘉暖气满屋以遵曩约却不遂候也

　　又

　　千羊之皮不如一狐之腋珍此貂毛?矞岂比常毳矧奉雅意价连城矣

　　○与宣府

　　序艹书上求教然后发希勿吝指瑕也三公来索意欲书三纸分投之手皲而笔冻敢以勤记室何如明日专望敝裘破絮只箱不能悉贮再乞其一

　　○答何先生 【名九州岛号春亭宿迁人】 

　　先生以子文而谬奖鄙劣鄙劣亦因子文而得知先生是日饭我于斋悉出篇札读之既复描写风致坐中俗客亦翩翩欲飞老朽庶几后尘能不驰越即山川縳我吾岂橘柚也哉知握手有日也小诗畵竹略见区区病起懒书未悉倾慕

　　○与某公

　　念别者久追惟雅情益增忡忡季子微兄每一寄书必及麾下高谊仆始知公今为游戎千里之才殆应少展矣而子微者抱才久困又复拙于时样计今所处当亦蹇落不偶而其郎君名大观者诚袖夺魁之手并亦悠悠仆独奇之闻公亦稍剪拂傥帷幕馆谷间有可接引愿始终之也仆旧日闻公说辽阳事从酒觞禅寺边拔刀弄马呼啸划然六月盛炎令人肌粟只今临书乃复想见其然不由人不起舞堕帻也外小抹一幅寄将遮壁坐寒耳无他物可致情也

　　○答茅君 【湖人】 

　　辱书初论三物知足下固高视一世所谓具只眼者良造执策以临舍黄泽之蹄宜俱却步重孤高举聊拟为公作一马首辄赧然有所进天寒不堪旋书敬以旧途鄙作十二首计四纸塞命镜一颊得两丑自尔不能免也语在笔尖顾复阁缩亦坐寒耳非敢简也

　　○答李独石

　　公威名赫然仆亦思一仰挹顾兹行以山水撩人而然冠盖尊严似非芒竹可接俟他日转镇敝省或当纳履曳裾于油幢间也道里修阻致馔腆多不胜感荷

　　又

　　仆每从书册中慨慕古之名将而不可见往往兀坐叹息者移时况近在六十里间兼以敦说诗书礼乐为儒党中白眉者哉再招而不敢造者是必有说存于其间也可以默会仰乞亮原仆之扫门岂无日耶

　　○简许口北

　　惭享我公分庖之惠令人每饭不下咽顾无可仰答者聊作墨君一枝以见眇微欲陈情素益露酸寒辟如锦绮满席羔驮盈俎贵介王孙奕奕彬彬方以裘马相雄墙角忽出疏梅不笑必厌矣非公妙雅宁易赏识耶绝倒绝倒

　　○答王口北

　　以韦贱仰交王公恐涉非分是以宁甘疏外野客清寒僧厨斋寂承此食肉之盛惠得免瘦癯因思无竹雅言形诸图畵惟公超雅谅不揶揄停笔以思扪心知感

　　○答许口北

　　缅惟超旷兼之藻黻谓宜日不去左右方是鄙心第以宵鹤涂鹙势不可以追逐故复悠悠耳昨愈出愈奇便当勉步以请也

　　又

　　鄙章纔投和篇辄至霎尔取营妙若宿构辟如老将快马研阵突围使人旗鼓猝不得息安得不竖旗以降耶

　　○答张太史 【当大雪晨惠羔羊半臂及菽酒】 

　　仆领赐至矣晨雪酒与裘对证药也酒无破肚赃罄当归瓮羔半臂非褐夫所当服寒退拟晒以归西兴脚子云亦趣风在戴老爷家过夏我家过冬一笑

　　○答李长公

　　刘君来得长公书并银五两前此亦叨惠矣何勤笃乃尔耶令人不可当顾念老病渐逼灰稿须臾耳无可为报如轮回之说不诬定庶几了李源圆泽一段公案闻勋业日隆大用在即即披甲跃马三发小侯破的而饮羽买韩卢五明马适至便牵往莲花峯顶浮大白不计斗石侍儿抱琵琶枨枨响万谷中俨然突骑出塞之为者此等豪筋侠气定勃勃长在掌股间正今日囊锥时事也如相忆伯喈便可呼虎贲坐饮耳临书三叹

　　○与章君

　　昨偶有占奉复失详辱饷屡矣却领则违尊雅领之又似范晔载市尚食果皮饮酒毕命犹饕也两笺并涴之菊虽不成染但就鄙蒙作此以来此为第一古人作有叶之物简则不足遮瞒人耳故曰人皆以清疏为巧我则以繁密为然就中量有余不能堆积并用焦墨也此不可与俗眼评譬语生物茂密者必有余者也一理耳畵美人便往一览欲公赓此鄙词尽其中丰神无佯避且曰少俟也成则幸兼轴以来之常笺辄读薄篇一净之

　　○与吕君

