<!-- { "loadSidebar": true } -->
    臣庄言：伏奉今月十九日制书，以臣为中大夫持节魏州诸军事守魏州刺史。宠命光临，心灵震夺。中谢。臣才质污滥，学艺空疏，往缘乏人，谬参多士。膏雨降而鲜鳞跃，和风流而短翮飞，遂以庸微，累升清贯。天台望重，始预郎官；帝赞务殷，仍г县宰。翊州司而罕效，抚边镇而何功？睿泽旁滋，皇明远照，曲顾先臣之旧，不忘支属之姻。迁臣以大树之荣，总臣以仪本之任。既而力微招责，禄厚延疴，深虑即填沟壑，不得重趋阶陛。伏属天地仁慈，听臣入都医疗。承恩之日，顿减焦劳，在路已来，小将瘳健。若何以仰祗嘉惠，俯策疲驽，当河北之奥藩，忝山东之厚寄？魏郡太守，岂岑熙之可攀？冀州刺史，宁籍章之敢列？伏乞回光敛露，寝汗停纶，矜臣窃位之诚，遂臣量能之请。庶知人之鉴，影响不差；循吏之声，期年而至。无任忝冒屏营之至，谨诣朝堂奉表陈让以闻。其所让人，别状封进。
    ○为崔使君让润州表
    臣某言：伏奉今月日制书，以臣为使持节润州诸军事润州刺史，散官如故。前命甫流，後恩遄集，进退维谷，忧喜聚门。臣某中谢。臣材质孤陋，艺能鄙薄，徒以颇承旧业，遂得历践清资。国庠司级，（一作极）既非所据，六卫陪轩，又无足采。久欲避贤公府，移疾家园，不悟冲眷曲临，殊私属委。匏沟东望，始拜宠於韩台；竹里南浮，遽迁荣於楚泽。何以仰承皇寄，俯缉徭？伏乞日月回光，□雨流霈，深惟鉴察，改任良能，则朝有至公，臣知免戾。无任屏营之至。
    ○代于京兆请停官侍亲表
    臣某言：臣闻审官而用者，君上之明也；量力而动者，人臣之义也。然则审官先於责实，量力在於知止，苟违斯道，是必终凶。臣以薄劣，素空行艺，遭逢际会，累忝驱驰。自受京尹，向逾周月，上无报国安民之效，下乏推贤审已之能，官谤日深，内省知愧。伏以去年冬末，迄於今日，窃听闾阎，颇有流散，在於京辇，亦多攘夺。臣兄枉横，为贼所伤，哀苦之中，忍耻尤甚，虽久令分捕，而竟未就擒。臣之无能，於兹可验，偷安重任，夫亦胡颜？况臣同气数人，相次沦没，闺门之内，哭不绝声。应由臣无德而禄，召此殃衅，兴言感慕，痛骨摧心。又臣老母，素多羸瘵，近从数载，颇益沈绵。臣妻先亡，无人侍侧，饮膳衣服，臣悉亲躬。顷任京兆少尹，中间又司帑藏，虽称要剧，亦有馀间。臣每退朝便道，亲方药，自公言归，早见安否，老母以数在左右，都忘呻吟。及臣典领大府，事繁务切，鸡鸣而出，暮夜方归。清书之时，莫见亲面，凡所服饵，或非调适。心有未快，疾亦转侵，在臣焦灼，启处无地。专力养则有妨吏职，徇公事则阙奉慈颜，忠孝两亏，纪纲将废。以天伦哀绪未平之日，忧老母方寸已乱之时，虽欲自强，必不胜任。倘渐荒府政，小紊朝经，他日噬脐，固将何及？或当重责，已负前恩。是敢泣血祈天，沥肝请命，乞特免臣所职，就养私门。非惟有光孝理，实亦少裨元化。龟蛇贱类，上报何阶；乌鸟微情，反哺斯足。无任恳愿迫切之至，谨诣右银台门奉表陈乞以闻。诚惶诚恐，顿首顿首。
    ○谢敕书兼赐冬衣表
    臣某言：伏奉某月日敕书，慰问将士等。跪承宠锡，仰荷天慈，忭跃周章，不知所措。臣某中谢。陛下体仁恤远，崇德念功，恩浃勋贤，礼优方国。臣行能无取，志略非长，徒以尝谬台司，遂叨藩守。诚宽覆饣束之罪，更切致寇之忧。岂谓宸卷不遗，天波荐及，奖饰加於尸素，恩意逮於庸微？岭嶂万里，回日月之私照；偏裨一介，沐乾坤之厚施。缁黄载跃，班白相欢，腾喜气於城垒，舞祥风於旌旆。臣旷官已久，无补休明，恋阙滋深，又移寒燠。累忝逾涯之赐，敢安非据之荣？邱山至重，灰壤宁报？无任感恩恋主屏营之至。
    ○为郭令公请停亲征表
    臣某言：经略副使太子右谕德傅涛至，伏承銮驾，欲有亲征。恭闻圣旨，载惶载惧。臣以薄劣，谬总元戎，受命於朝，成师以出，虽志期静难，而力未摧凶。邦甸多虞，有贻圣虑，遂使六军雷动，七萃天行，臣实无能，万死馀责。然臣面辞之日，已具奏闻。假令寇贼猖獗，犹愿陛下务於持重，内安宗庙，外固人心。臣之素怀，正在於此。纵微臣智力浅短，终无所成，陛下仍须别择英才，授之师律，岂有事非至切，便欲亲戎？诚恐上国衣冠，自生震恐；远方士庶，更有惊疑。以臣观之，窃谓非便。凶虏伤沮，其势式遏，天威赫赫，所向皆靡。陛下责成之日，愚臣死难之秋。伏望付臣以专征，委臣以集事，回鉴上国，端拱中朝。岂惟微臣受赐？抑亦万方幸甚！谨奉表以闻。
    ○上陕州刺史裴稹谥状
    尚书省考功：夫存以行观其志，殁以谥表其德，则名实不亏，善恶知劝。谨按故尚书祠部员外郎赠使持节陕州诸军事陕州刺史裴稹，鼎铉公族，璋令名，孝克负荷，忠能匡谏。宏图方壮，利涉未息；舟壑遽迁，音徽已沫。命官[B14A]德，合荷宠章；考行饰终，敢徵前典。谨上。
    ●卷三百八十六
    ☆独孤及（三）
    ○景皇帝配昊天上帝议
    谨按《礼经》，王者其祖之所自出，以其祖配之。凡受命始封之君，皆为太祖。继太祖而下六庙，则以亲尽迭毁。而太祖之庙，虽百代不迁，此五帝三王所以尊祖敬宗也。故受命於神宗禹也，而夏后祖颛顼而郊鲧；缵禹黜夏汤也，而殷人郊冥而祖契；革命作周武王也，而周人郊稷而祖文王。则明自古必以首封之君配昊天上帝。惟汉氏崛起丰沛，丰公太公皆无位无功德，不可以为祖宗，故汉以高皇帝为太祖，其先世微故也，非足为後代法。伏惟太祖景皇帝以柱国之任，翼周弼魏，肇成王业，建封於唐。高祖因之，以为有天下之号，天所命也。亦犹契之封商，后稷之封邰。郊宗祖之位，宜在百代不迁之典。郊祀太祖，宗祀高祖，犹周之祖文王而宗武王也。今若以高祖创业，当跻其祀，是弃三代之令典，遵汉氏之末制，黜景皇帝之大业，同於丰公、太公之不祀，反古违道，失孰甚焉？夫追尊景皇帝庙号太祖，高祖、太宗所以崇尊尊之礼也。时更七圣，载经二百，名臣硕儒，备经讨论，未尝有献同异於宗庙。今将议其全典，变更先圣制度，曷知其可？若配天之位既易，则太祖之号宜废，祀不修，庙亦当毁。尊祖报本之道，其坠於地乎！汉制，擅议宗庙，以大不敬论。今武德、贞观之宪章未改，国家方将敬祀事以和神人，郊之间，恐非所宜言。臣谨稽礼之旧文，参诸夏殷周汉故事，配飨天帝之制，请仍旧典。谨议。
    ○故太保赠太师韩国苗公谥议
    太师禀天纯懿，为唐股肱，两朝当国，庶绩惟允。论道赋政，送往事居，协恭秉彝，动罔违德。惠和以懋其事，明哲以保其身。昔尝悬衡九流，剖竹四郡，刀尺之下无滞用，襦之间无贫人。洛阳居守，东夏辑睦。天宝之季，二京为戎，皇舆西狩，亿兆左衽。太师践危机不易心，处横溃不忘国，奋身拔迹於豺狼之口，道不而节不夺，忠之大者。至德、乾元年中，天下多故，皇纲未张，肃宗循汉宣故事，用刑名绳下。而太师以曹参为师，持清静守职，励翼王度，将顺事典，人亦宁一，厥猷茂焉。能知人，能官人，慎选乃僚，言刈其楚，至有拔群萃而取公器，不五六年比肩衮职者。光映策府，当代荣之。《汉史》称胡广与故吏陈蕃并为三司，太师有焉。夫九德咸事，宽为之首；百工惟时，哲则能惠。宜其享天眉寿，为国元老。古者生以行观其志，殁以谥易其名。谥之美恶，视行之大小。後代或三字以表德，贞惠文子是也；或二字以彰善，ガ文终侯、留文成侯是也。盖其迹大名盛，则礼优谥崇。太师德冠绅，位侔周召，将加诔谥之制，宜以ガ、留为准。谨按《大戴礼》体和居中曰懿，文贤有成曰献。稽千载之令典，合二名以配德，请谥曰懿献。谨议。
    ○故御史中丞卢奕谥议
    卢奕刚毅而忠，直方而清，励精吏事，所居可纪。天宝十四载，洛阳陷没，於时东京人士，狼狈鹿骇。猛虎磨牙而争其肉，居位者皆欲保性命而完妻子。或先策高足，争脱羿彀；或不耻苟活，甘饮盗泉。奕独正身守位，蹈义不去，以死全节，誓不辱身。势窘力屈，以朝服就执，犹慷慨感愤，数贼枭獍之罪。观者股栗，奕不变其色，西向而辞君，然後受害。虽古烈士，方之者鲜矣。或曰：“洛阳之存亡，操兵者实任其咎，非执法吏所能抗，师败将奔，去之可也。委身寇仇，以死谁怼？”及以为不然，勇者御而忠者守，必社稷是卫，则生死以之。危而去之，是智免也，於忠何有？盖荀息杀身於晋，不食其言也；仲由结缨於卫，不避其难也。元冥勤其官而水死，守位而忘躯也；伯姬待保姆而火死，先礼而後身也。彼四人者，死之日皆於事无补，夫岂爱死而贾祸也？以为死轻於义，故蹈义而捐生。古人书之，使事君者劝。然则禄山之乱，大於里克、孔悝；廉察之任，切於元冥之官。分命所系，不啻保姆，逆党兵威，烈於水火。於斯时也，能与执干戈者同其戮力，挽之不来，推之不去，岂不以师可亏，义不可苟，身可杀，节不可夺？故全其操持於白刃之下，孰与夫怀安偷生者同其风哉？谨按谥法，图国忘身曰贞，秉德尊业曰烈。奕执宪戎马之间，志藩王室，可谓图国矣。国危不能救，而继之以死，可谓忘身矣。历官十一任，言必正，事必果，而清节不挠，去之若始至，可谓秉德矣。先时黄门以直道佐时，奕嗣之以忠纯，可谓尊业矣。请谥曰贞烈，谨议。
    ○故左武卫大将军持节陇右节度经略大使兼鸿胪卿御史中丞赠凉州都督太原郡开国公郭知运谥议
