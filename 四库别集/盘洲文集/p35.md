<!-- { "loadSidebar": true } -->
　　銮辂就干已报功而飨帝鸡竿作解爰敛福以锡民凡在式围率同击壤【中谢】恭惟皇帝陛下秕糠巢燧冠冕农黄偃武兴文不胶马上之治制礼作乐式展【缺】中之祠岳只下而凟鬼从地垠开而天阃决六甲既迎于黄气一蜚岂泄于青蝇合动籥之前言鄙封钱之小虑覃此蓼萧之泽脱然丛棘之囚率土昭苏羣情涤濯滥司郡寄获广上恩札布十行仰汤后解网之徳罪寛三细体成王空圄之隆
　　荆门谢到任表
　　旧乡学稼乆号龙具之中昭代振淹忽玷虎符之末遵期上道涓日备员【中谢】伏念臣生也无庸少而自苦驽材侥幸同介弟中词学之科天语褒嘉称先臣获忠孝之报骤跻儒馆始接英躔暨秃节之来归蹈骇机于不测而臣屡缘父命前诣相门逹危疑欲去之情掇猜忌不回之怒既佐郡甫终于两考偶投荒正值于斯时守臣观望以中伤御史凭依而论列狱辞既上乃骫法而郤回吏议不公即舞文而求合锢废已緜于一纪清明斯覩于三光惟当阳君之故区在云梦泽之西鄙虽承平之风未复而醇厚之俗不移苟无贪吏之诛求便有乐郊之气象深虞瘝旷直抵谴诃兹盖皇帝陛下覆物如天视民犹子遴侯邦之左契録治行于御屏下诏百官欲迭居于内外承流六服宁有间于迩遐凡此博求未尝轻授载惟异渥猥及私门追叹九原出明纶而赐諡召还二季躐清贯以登朝当宰辅之进除书顾姓名而勤圣问念无是似之质莫称非常之恩铭骨自期粉身何补臣敢不仰思旰食力效秋毫宣布恩隆常佩七条之训抚柔凋瘵敢轻一障之乗
　　贺郊祀表
　　苍驷六虬欵颂祗而拜贶圜坛八陛庆扫地之掲防熈事崇成众心交忭【中贺】窃以七政以齐而辑瑞称类帝之弥文四卜不从乃免牲纪就郊之过举于皇昭代何算陈编恭惟皇帝陛下上圣凝姿中天立极藏干戈于既定其兴也浡焉解琴瑟而更张不胶者卓矣自政机之独揽兹槱燎之载飏玉梢璆磬以谐音兰酒柘浆之备物灵斿来下瑞牒光前坐宣室以受厘御端门而肆赦臣耳闻错事身阻侍祠举相如数十人作歌无庸马走若儿寛千万嵗上寿有羡鹓行
　　谢赦表
　　八音之调作歌礼成茧栗五刑之疑有赦泽动鸡竿凡在尧封率同虎拜【中谢】恭惟皇帝陛下恩周地轴治叶天玑总揽权纲振孝宣之治道周章黼绣讲元鼎之祲容坛奉玉以胪驩府封钱而肆凿井而饮已腾宁壹之歌画地为牢共迓空虚之庆臣甫承人乏获布上恩戒此遐萌啓良心而逺罪奉兹轻典副盛徳之好生
　　贺皇帝庆皇太后八十表
　　进夀东朝宣恩北阙殿上皆称万嵗瑞应非常海内之凡九州歌呼同庆【中贺】臣闻喜黄髪而颂夀母鲁国有诗摘紫房以和慈顔晋人自赋若长乐备常珍之奉在前王无故事之传恭惟皇帝陛下道大兴商功光系汉日致其孝有曽闵事亲之风帝降之祥得黄老养性之福虽蚤朝而晏罢必夏凊而冬温逢八十春秋之尊出五三经籍之右吹律式迎于首祚举觞遂介于长年欢连宫闱泽洽黎庶比屋起南陔之养瑶池呈西老之符兴庆之率百官曽非旷典建元之复三算何数陈编臣逺守小邦侧闻盛礼回銮纪事防踪常録于汗青赐札锡民异渥获推于戴白
　　贺皇太后庆八十牋
　　庆归慈壸礼讲夀觞链石以来孰争年于彤史呼嵩所暨咸播泽于黔黎【中贺】恭惟皇太后殿下徳范光前仁心及物比任姒迹助文谟武烈之兴好黄老言得天长地久之应方圣主极怡怡愉愉之养宜皇干锡穰穰简简之祥式对三防仰称万夀黼黻斑衣之乐秕糠黄髪之歌寳殿腾欢台献瑞七十曰老已夸古昔之希八千为春永受迩遐之祝臣博观载籍未睹异闻恩在私门记巻帘之殊渥仪分广陛想贡牍之清班
　　代贺皇帝表
　　矞云结幄烂南极于紫霄元日称觞介东朝之黄髪邮音所寄嘉颂载腾【中贺】窃以有三足乌说西昆之戴胜链五色石闻上古之防鼇已标仙籍之长生或播皇风于不朽庆緜长乐事始昌辰恭惟皇帝陛下圣禀姜任行齐曽闵问安视膳蕃厘专郷于媪神据徳依仁介福鼎来于王母礼行膝下欢匝宫中八千嵗春方百分之及一十七代史比万夀以无双臣逺使重湖与闻旷典仰泰阶而肃序厥路无繇祝坤极之増年后天而老
　　贺天申节表
　　日永星火以正夏玉烛咸和电绕斗枢而照郊金铺有庆浮迩遐之喜气集髙厚之厖禠【中贺】恭惟皇帝陛下濬哲题期勤劳济业天连珠而合璧民击壤以登台日躬揽于政机更力行于治道按六经而校徳方驾羲农称万夀以献觞齐踪彭老臣叨居小垒阻造广庭心慕尧封不胜多男之祝手披鲁颂乃赓台背之章
　　天申节贡银状
　　九夏乗离千秋迎节虽下陈之封略有上夀之章程前件物涌地效灵瞻天賛庆介荆州之三品不腆方输匪朱提之一流难防庭实
　　谢赐绍兴二十九年厯日表
　　逺推竹律据易道以归竒中出穗书亘坤舆而班朔虽为常宪时谓新恩【中谢】窃以命南正北正之官厯翁逌始积大余小余之数厯法可求惟昌辰革乖次之非故大纪得厚生之善足诋孟陬之殄岂差大火之流恭惟皇帝陛下钦象衡旋齐尊曜魄张登三之治具受衍万之休符好雨好风转破块鸣条之沴若烟若雾睹连珠合璧之祥既成嵗以定四时盖次春而大一统遂令共贯咸得开编臣名缀典城职当宣化奉行政典敢干木铎之刑劝劭农功庶获火耕之效













　　盘洲文集巻三十六
　　钦定四库全书
　　盘洲文集卷三十七
　　宋　洪适　撰
　　表三
　　谢赐御制损斋记表
　　渊好易玩山泽之立辞睿藻名斋掲日星而垂象乃刋琬琰溥及簮绅臣【中谢】窃以六位成书有数家之口授四方观化必当宁之躬行与其考梁丘朱鹿之异同何以益黄帝尧舜之平治仰九五圣神之学束三万训诂之言恭惟皇帝陛下道纉缉熈理潜易简据狼弧蹈参伐而神武不杀郤虙妃屛五女而清静无为钩探羲文窒侈目荡心之欲品评唐汉监持盈守位之非爰标榜于宸居独践修于损徳翠不裂而瑇不蔟尽革纷华墨之妙而笔之精它无嗜好着寳奎而集六合太极之函三风动迩遐日趋淳朴臣恭铭座右已秘校官今禄利而学者不明共惭童习自奉飬之君子有节上法圣谟
　　知徽州谢到任表
　　叨拜言纶复分符竹繇小垒而升辅郡去遐边而接故乡责重弗胜恩隆难述【中谢】伏念臣弱材无似末技易穷顷获戾于权臣即问耕于田父起废忽临于一阵备员甫歴于三时体鸿雁劳来之章竭驽骀鞭防之力政无善状偶见取于疲民辞至外台遂共腾于需牍岂期茂渥有此超除尺五去天望觚棱而甚近夫三为屋指井邑以相隣惟富州择吏之不轻恐谴域诣曹之莫免兹盖伏遇皇帝陛下徳游和气泽播黎苖方循名责实之朝寸长必录故宣化承流之选详试所行欲察字甿不嫌易地臣敢不究心簿领率俗农桑对以春秋愿奉典城之计着于甲令益图报国之忠
　　谢赦表
　　凝旒行孝方视絮于慈闱贯索韬光遂解除于宻网恩波匝宇罪党虚囹【中谢】恭惟皇帝陛下徳过舜文行髙曾闵自逺迎于騩驾常款戏于斑衣问安否之何如偶愆调防祷神只于上下必底康宁亟图勿药之功复沛蓼萧之泽仁心宥过和气致祥臣连玷左符并逢旷典二算之复八十已敷惠于遐萌五刑之属三千今涤瑕于兹土愿裒吉语永介夀祺
　　大行皇太后上仙慰表
　　衅生慈壸痛贯宸衷奉讳之初提封同戚【中慰】伏以大行皇太后生全五福徳洽六宫三母翼周播徽音而并驾一成祀夏诞圣质以中兴方期夀祉之增忽怆仙游之隔恭惟皇帝陛下得虞舜事亲之道极文王问疾之忧念騩驭之艰难养加于孝违棘风之变故情过乎哀愿寛防极之悲式体系隆之重臣限以官守不获奔赴阙庭臣无任
　　显仁皇太后祔庙慰表
　　栢城襄事隔慈景于东朝压主宁神讲严禋于清庙凡居覆载靡不悲懐【中慰】恭惟皇帝陛下养夺母仪情深孺慕五表而临素□防极哀悰九虞之奉真游弗纯吉服逮兹登配益感劬劳愿抑凯风寒泉之思以慰普天率土之望臣限以职守在逺不获奔诣阙庭
　　谢赐绍兴三十年厯日表
　　叙书则断尧典防授民时言天者以夏正茂明厯法妙于推防钦若统元【中谢】恭惟皇帝陛下受籍求端握符行健在璿玑以齐七政徇木铎以戒百官太史司日月之行不差宿离鸿范着天人之应时若燠寒臣敢不仰体深仁恪思共理教下民之农事复当火纪之朝考要说于术家有庆金穣之嵗
　　贺立皇子建王表
　　选建宗英行真王之故事敉宁邦本系率土之羣心凡属照临举同呼舞【中贺】恭惟皇帝陛下系隆汉统彊固周宗陈王业之艰难永懐艺祖辨庙祧之昭穆不私本支蚤求绳武之贤久茂积身之徳若古有训惟断乃成一索得男名恊洊雷之象众星共北光腾左辖之纒复塞嫌萌益髙圣虑臣猥临近郡获拜细书歌螽羽之诗慕华封之善颂作燕禖之祝惭枚叟之逸才
　　谢赐御书手诏表
　　方底再封制官刑而出綍周行九命诵睿藻以书绅具瞻云汉之光交积渊氷之惧臣【中谢】伏以三风之戒狥货若稽汤后之谟八灋之紏治邦详着周人之典盖骄骜不通古今则安能应变期防不报簿书则何以责成或舒缓以飬名或拱黙而尸禄乃居官无黔突之计故素餐有伐檀之讥皆轸虑于冕旒遂成章于笔墨流传所届废格有诛恭惟皇帝陛下弊革贿交务先政核六事谢苞苴之责百篇等训诰之文罢蠙淮之鱼德髙禹贡去穉田之螣指合周诗风移当自于身修奎采复朌于心画臣乆违朝籍猥守王畿絶宻岭而断枫香愿攀任昉问马曹而招竹隠敢效徽之
　　谢赐绍兴三十一年日厯表
　　璿玑齐以七政凤厯奏篇摄提正于孟陬龙躔更始同文所暨承式惟防【中谢】恭惟皇帝陛下道妙范围仁周动植畴人杂最宻清防之书正月始和若观象魏之灋纪中兴而有永极广覆以相传臣职忝承流荣霑赐札永惟五纪欲敛福于编氓必使三时无辍耕之游食
　　提举浙西常平谢到任表
　　支郡理人已殿道州之考外防置使骤膺司部之除入境云初逾涯是惧【中谢】伏念臣品卑马走用尠鸡尸洊分符竹之荣蔑着涓尘之效在外十九年矣清班已隔于修门取禾三百防兮厚禄敢期于近甸忽叨出綍遂使登车【阙】万钟之藏乆见欺于防雀开一卢以卖方并按于狐狸正积弊之刬除岂弱才之堪任兹葢皇帝陛下更张治具曲播人材朝令夕行智兼收于羣防叔出季处恩不替于一门乃若皇华付之驽品臣敢不驰驱郡国宣布诏条发粟以赈贫民何须矫制乗传而张空簿孰敢效尤
　　代朱丞相第三辞免表
　　秉钧虚受深懐覆餗之忧批诏洊朌尚阏循墙之请辄控再三之凟庶几万一之从【中谢】伏念臣识不炤防器非重任浸执股肱之政略无根柢之容报上阙焉省躬惕若方大明更化已臻琴瑟之调而中昃传餐颇轸甲兵之问若时枚卜众所具瞻岂容测海之蠡可备济川之楫月三日而成魄谊合辞盈阶六符以观天理难代匮伏望皇帝陛下俯垂公聴亟讲可音不嫌涣命之还俾免师言之诮姚崇成天下之务别选能贤汲黯寝淮南之谋必期益国
　　江东常平谢到任表
