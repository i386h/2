<!-- { "loadSidebar": true } -->
　　词曲者古乐府之末造也古乐府者诗之旁行也诗出于离骚楚词而离骚者变风变雅之意怨而廹哀而伤者也其发乎情则同而止乎礼义则异名之曰曲以其曲尽人情耳方之曲艺犹不逮焉其去曲礼则益逺矣然文章豪放之士鲜不寄意于此者随亦自扫其迹曰谑浪逰戱而已也唐人为之最工桞耆卿后出掩众制而尽其妙好之者以为不可复加及眉山苏氏一洗绮罗香泽之态摆脱绸缪宛转之度使人登髙望逺举首髙歌而逸懐浩气超然乎尘垢之外于是花间为皁而栁氏为舆台矣芗林居士歩趋苏堂而哜其胾者也观其退江北所作于后而进江南所作于前以枯木之心幻出葩华酌酒之尊弃置醇味非染而不色安能及此余得其全集于公之外孙汶上刘子荀反覆厌饫复以归之因题其后公宏才伟绩精忠大节在人耳目国史载之矣后之人味其平生而听其余韵亦犹读梅花赋而未知宋广平欤
　　鲁语详説序
　　道一而已而有中偏大小正邪粹驳之不同何也中故大大故正正故粹粹故一彼狭小偏私僻邪驳杂为道者失也其所以失或由师传或由凿智或由气禀故殊途各出骛而不返道无是也先圣先师为此所以有教救学者于多岐欲归之于至当故曰吾道一以贯之一者仁也圣门之徒皆学为仁夫子言行莫非仁也其在论语者着矣某年十六七见先君书案上有河南语録上蔡谢公龟山杨公论语解间窃窥之乃异乎塾之业一日请诸塾师曰河南杨谢所説与王氏父子谁贤塾师曰彼不利于应科举尔将趋舍选则当遵王氏于时某未能树立而輙萌好恶矣既防庠序方崇忌讳肆谀谄歌功颂徳陵跨唐虞或道史书及李杜诗章乱离之句则众以谤讪操切之才二十年川壅大决睦盗猝兴势揺嵩岱然后信王氏学术不本于仁穿穴碎破以召不仁之祸也当兹时天子临轩防士收采谠言党禁向弛于是卲康节皇极书张横渠正防篇河南先生诸经诸説元祐忠贤言论风防稍出好之者徃徃传冩袭藏若获希世之寳而谢公语解则已锓板盛行噫此岂人力也哉后四载嵗在乙巳女真入侵嫚书腾闻诏音夜颁引慝孙位靖康元禩遂撤王安石配食坐像废字説勿得用俾学者兼用先儒收召遗老佚贤欲改弦更化虽狂澜既倒捧土莫遏而遗书幸存出于良知者如济贯河终不冺没然后益信仁者人之本心大中至正是是昭昭未尝亡也人自不求尔今皇帝勇智中兴灼知祸败之衅本由王氏以其所学迷误天下变乱宪章得罪宗庙于是诏三省政亊并遵至和嘉祐发自圣性笃好孔子所作安石所废之春秋又于讲筵进读神祖所序司马光所纂之通鉴下杨时家取三经义辩寘之馆閤选从程氏学士大夫渐次登用甄叙元祐故家子孙之有闻者仍追复其父祖爵秩将以刬削蛊蠧作成人物朝兾贤才之頼国培安固之基此绍兴五六年间大哉王言一哉王心凡百臣子所宜和将顺不忍违矣而狃习旧染者见王氏言行不类有同俗趋利之便而于程氏则如嫫毋之恶轩鉴也蓄忿伺间仲其诡罔反以専门归咎堂奥夫学士大夫意向殊乎王氏则摈斥随之必如是説始堪仕进蔽离穷防百唱千和既率天下出一私口矣又相与攘袂扼腕柴栅阙里禁人趋之不亦甚乎自古詧言之法必观其事王氏宗派效于绍圣元符崇观政宣已来夫何可掩试举其大者则纉瞿聃虚空之绪乱邹鲁礼义之实谈二帝三皇之治济申商韩非之政托人子继述之孝毁祖宗艰难之业指丰亨盛大之象肆穷奢极侈之欲慕开疆辟土之绩速佳兵好还之祸乗国破君亡之衅扶背主僣命之贼环燕巢危幕之势致荆扬蹀血之苦积刑赏不平之愤起周庐干纪之变假偃武息民之説成外交固位之计殄烝民三纲之道甘臣服讐敌之辱称太平无事之美导般乐怠敖之失结忠贤諌説之舌生隆家卑国之渐皆背违先圣操心不仁而精于经义字説立乎本朝据权断论之大騐也若君子私淑所被曽微一人簉其列焉特用此观之明善喻利之判岂不昭灼乃复营营翩翩变移黒白上欺君父下蔑清议不念率兽食人近有覆辙亦何意哉愚不肖幸闻伊洛至教承过庭之训而冥顽怠废不早用力盖尝妄意论语一书为仁道枢管欲记所见闻指趣附于章句之下内揆浅防乆而未果髪秃齿豁恐负初志矣适有天幸投畀炎壤结庐地偏尘事辽絶门挹山秀涵水姿檐竹庭梧时动凉吹朝夕饭一盂蔬一盘澹然太虚不知浮云之莽也观过宅心自是始笃乃得就藁遗诸童丱博学而详説之将以反説约焉若夫推己及人指南洙泗之路放滛讵诐分北荆舒之旅非愚所能也困而学之期成功于不二而已矣绍兴甲戌三月甲寅朔序


　　斐然集巻十九
　　钦定四库全书
　　斐然集巻二十
　　宋　胡寅　撰
　　丰城县新修智度院记
　　事无记无以传久逺有大事不足记而有小事足记者有常事不必记而亦有当记者人生必有业古之民业四今之民业七既服耒耜而又执斤削既通货财而又习弓矢失常变守盖弃材也治道所恶君子不言也各安其业不相侵紊犹动物不植走物不飞理之固然则又不必记也均是农也或卤莽或力田则力田者可取矣均是工也或竒衺或信度则信度者可取矣取之以劝能者戒不能者则不以细故常事而无记也今夫儒服衣冠则当修仁义礼乐一取正于仲尼乃其业也诋訾先圣而归向异端五浊贪欲而守持斋素殃民害物而懴罪祈福实诸所有而谈论空寂犹之弃材焉则无可称者矣去父母毁肤发攻苦学佛为广宫大厦以事佛而居其徒相与绍隆而不替此为僧之常业也凡其所建立必求吾儒之能文者以纪述之若不必记而君子有不免为之言者亦因其敎寓劝戒焉尔既已为僧而又隳败其业甚则破戒律私妻子近屠沽市贩或至弃寺而居风败佛像经巻为窭薮亦不顾恤如是者众矣则能不畔其教而守其常业者岂不足道乎丰城龙泽寺主僧广照以修佛事縁化有徐氏父子施最厚照一不私己尽用以葺其庐凡殿堂门閤寮庖浴匽丹靑铸甃物物咸称寺在邑西五十里山崦中松篁蔽亏涧壑舂撞人境佳处也绍兴壬子末予侍亲自杭西行至是少憇焉家居爱其淸旷留度冬春甚适明年夏四月将去而之衡山广照请曰山僧埀老多病劬瘁于此屋未尝有士大夫车辙马迹也今幸辱临得一言刻诸石没齿无恨予既许诺又以其事问诸里邑无间毁者遂为之记盖叹世有当为而不为不当为而为之者则凡能为不失其分者亦可嘉也
　　湘潭县龙王山慈云寺新建佛殿记【记首一百四十字先文定作】
　　自古学道之徒严事其师等于君父遡流循榦厥有原本若中国业儒者必宗仲尼西方浮屠氏号名虽众亦以佛为无上士天人师未能或之先也仲尼梦奠之后门弟子欲以所事圣人移于有若而曾子不可以此防民犹有设故臣像侑坐先圣端视至尊拜伏不以嫌君子有忧之昌言于朝以为天地以来中国规制未有如此者庶防乎曾子之心非迂言也西方之敎虽异于是凡慈孝忠顺之属尊卑贵贱之分礼乐刑政所以维持人纪胥立于世者皆扫除之曰是有为法非实际也吾尝攷其事则有不得遯者其法有父子之传其位有賔主之异其叙有戒腊之次其居有丈室堂寮之别其名位有长老主事众僧童仆之等其奉养有寒裘暑葛朝晡蔬谷之具其情文有交际往来送死哭服哀乐之节尤恐其壊也则又为之规律以整齐之守此者为威仪犯此者为罪其严如是固秉彛之理欲去之而不能者而其言曰若以亊观是为事障若以理观是为理障吾不为是也至其师弟之际抑又谨甚自其敎东行精舍徧天下凡殿宇绘像归依所向必以佛居上位菩萨罗汉次第布筵列屋而环之入其门大殿翚飞金碧相照巍然而中尊者不问可知其为如来也所从久矣而湘潭隐山大禅寺尝有主僧创意徙佛于左庑革殿为阁刻木高三丈象千手观世音居之夫观世音固慈悲神通其视如来盖亦瞻前忽后安能遽履佛地哉一日挈弟子登坐其师之席揖其师退侍弟子之旁倒置而逆施之自有佛以来无是理其徒艴然不悦盖理有不可者人心所同也有大比丘法赞实嗣总持命僧子积敦匠庀工营殿于阁前复其常制瑰丽雄深瞻仰端正既成求文以记之予谓人生有三重焉君父彛伦也师承至徳也冰寒于水无水则无冰以弟子既传道而可以黜师是逢防既尽巧而可以杀羿推此志也子而齐圣亦可先食于其父臣而庇民亦可易位于其君虽学佛者絶伦离类无意乎三纲犹不取此也况中国之大经乎赞是举有感于吾心故为之一言殿成于绍兴三年某月某日若工与费经营常事也则不必书
　　富阳观山严先生别庙记
　　古之君子治则见乱则隐汉室中兴子陵可以仕矣乃不肯屈去而隐居终其身道之不明贤者过之子陵之行不防于过乎武夷胡寅曰否不然也昔者世祖无一旅之众起平僣贼寻邑王郎赤眉铜马陇蜀之主众皆数十万折棰笞之无不如志天下耆定躬揽乾纲而独断之三公之尊犹困于吏事郑兴孙言以辟祸韩歆直谏而不免彼其功烈盖世亦有轻待其臣之心子陵不屑就焉非介然狷者将以警帝也子陵文叔布衣交友之素岂后冦邓诸公其襟度旷夷足加万乗而脱屣卿相固有呑纳海宇之量开辟造化之才矣使书功于竹帛图形云台之上未知孰先孰后子陵不为此頋为彼者人君意满志得常喜傲视士大夫简贤而忽老违众而用己以区区圭组为足以怒役一世使茍贱无耻者日进洁修自重之士望望然去之其乱亡不旋踵矣此子陵勤恳爱文叔之深情而世祖所为屈己忘势从其所好不敢以君臣之分临之者也至于今千有余年流风余韵犹足以窒贪竞无厌之心作頽懦不振之气前贤所谓有大功于名敎吾乃以见之子陵防稽人归耕富春山中即今之富阳也西南数十里有桐洲石濑世传为子陵埀钓处山纡水回秀色可揽真遗世遯迹之地文正范公初建祠宇今属之桐庐而富阳县观山亦有小庙岿然图经不载其像设衣冠殆非达人胜士幅巾野服之高致土偶壁画杂以鬼神物怪士女朝夕持楮币奔走曰此阎大王也安能使人想见仪形而兴起哉庙瞰大江潮汐呼汹云山浮动与江涛相起伏亦神气英灵之所止宅有好古君子稍更制作去其鄙俚而归诸简雅俾邑有望思骚客徘徊揖先生淸风于东海之濵岂曰小补云乎哉
　　悼亡别记【丁亥冬】
