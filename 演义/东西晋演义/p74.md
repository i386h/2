<!-- { "loadSidebar": true } -->
　　忽慕容垂入，秦王坚问曰：“吾欲伐晋，收江南，群臣言不可，卿意云何？”垂曰：“今天下秦得十分之七，独东南一隅未归，若以陛下之神武，文武之贤能，大兵一出，何期不捷？陛下可以乾纲独断，勿采群臣之言，以致留患于子孙也。故《诗》云：‘谋夫孔多，是用不集。’陛下宜断圣心足矣。昔晋武平吴，所仗者张、杜二三臣而已，若从众言，岂有混一四海之功也？”秦王坚大悦曰：“与吾定天下者，其惟卿乎？”
　　言讫，赐帛五百匹，即令其点兵。
　　张夫人闻知亦谏曰：“天地之生万物，圣主之治天下，皆因其自然而顺之，故功无不成。黄帝服牛乘马，因其性也；禹浚九州，障九泽，因其势也；后稷播植五谷，因其时也；汤武率天下而攻桀、纣，因其心也；今朝野皆言晋不可伐，陛下独决意行之，妾不知何所因也？自秋冬以来，鸡夜鸣，犬哀吠，厩马多惊，武军兵器自动，皆非出征之祥也！”坚曰：“军旅之事，非妇人所当预！”
　　坚幼子铣，最有宠，亦谏曰：“国之兴亡，系贤人之用命。今阳平公，国之谋主，而陛下违之；晋有谢安、桓冲，而陛下伐之，臣窃惑焉！”坚曰：“天下大事，孺子安知？”
　　秦王坚下诏，大举民，每十丁遣一兵，其良家子年二十以上有材勇者，皆拜羽林郎。下书期克之日，晋以司马昌明为尚书左仆射，谢安为吏部尚书，桓冲为侍中。并立第以待之。良家子至者，三万余骑，拜赵盛之为少年都统。
　　是时朝臣皆不欲坚行，独慕容垂、姚苌及良家子劝之。阳平公融谏曰：“垂、苌我之仇敌，良家少年，皆富饶子弟，不娴军旅，何可听也？”坚不听。
第二五六回　秦王下诏寇江南
　　癸未八年七月，秦王苻坚下诏，召集各部军马，大举伐晋。
　　八月，秦王坚唤阳平公融至前曰：“你督后将军张蚝、冠军将军慕容垂等，领步骑二十五万为先锋，先入伐晋，以探虚实，敌之强弱，先报吾知。”融曰：“臣既先行，后宜调兵急来接应。”融辞去讫。又宣兖州刺史姚苌，封为龙骧将军。秦王坚谓骧曰：“朕本以龙骧建业，龙骧之号，未曾假人，今特以相授，东南之事，尽以委卿。卿可尽忠报国，无得二心，卿领兵二十万从北路伐晋，接应阳平公苻融。”苌谢曰：“臣蒙拔擢，授以重任，万死不辞，焉敢异志？此回不灭东晋，不敢生还。”
　　言讫，领兵就行。时左将军窦冲进言于秦王曰：“王者无戏言，此将之封，不祥之征也，惟陛下察之！”秦王坚默然不应，悔闷归宫。
　　却说慕容垂受命领兵起行，其侄慕容楷、慕容绍曰：“今秦王骄矜已甚，叔父建中兴之业，在此行也！”垂曰：“然非汝谁与成之？且莫泄耳！”苻融以兵二十五万，号为一百万，来至颍水下住草营。坚遂发长安，戎卒六十余万，骑二十七万，秦兵至项城，凉州兵始达咸阳，蜀汉兵皆顺流而下，幽、冀兵至于彭城，东西万里，水陆并进，运漕万艘。融等率兵先至颖口屯扎。
第二五七回　谢安肥水退秦兵
　　却说晋孝武帝设朝，近臣奏知，秦王苻坚命苻融为将，以雄兵百万，战将千员，来寇江南。晋帝闻知大惊，急问文武，谁人敢去退秦兵，诸文武尽皆失色。中书监、录尚书事谢安出曰：“陛下养国士，待之如手足，今日闻秦兵一至，尽皆缄口结舌，此何理也？臣虽无才，愿施犬马之劳，以退秦兵，少报陛下知遇之恩。”晋帝曰：“卿有大才，必有大用，而卿乃朕之元老，不时朕要与卿同议国之大事，岂可出征？卿可另选别将去迎！”安曰：“今事急矣，无人向前，臣若不行，则将士不复用命！”帝国：“秦师百万，非可用文以退，卿执要前去何益？”近臣奏曰：“有文事者，必有武备；有武备者，必有文事。臣观谢尚书，胸中有百万兵，不似臣等耳，宜与去之，可选大将副贰，破秦必矣。”帝曰：“朝中谁人堪任大将？可速举之。”谢安曰：“臣侄谢玄，勇略双全，可任大将。”帝曰：“朕闻昔周郎以数万之兵，破曹百万之众。今举大将，不似其人，难保社稷矣。”谢安曰：“以其论之，不在周郎之下，陛下若用之，破秦兵必矣，如其失事，臣请先纳此头。”帝曰：“非卿提醒，朕几误大事！”即时差人召谢玄。王彪之曰：“玄乃一儒生耳，非苻融之敌也！不可用之。”周雍曰：“玄年幼德薄，恐诸将不服，则生乱矣，必误陛下！”谢安曰：“若不用谢玄，则东地必休矣！臣请以全家性命保之！”帝曰：“吾亦素知谢玄乃奇才也，孤当托之。”安曰：“若不付以重任，其才不能尽展也。”晋帝曰：“然！”于是召谢玄至，拜毕，帝曰：“今秦兵侵境，孤欲命卿总督人马，以破苻坚如何？”玄对曰：“文官武将，皆陛下故旧之臣也，玄年幼不才，安能破敌？”帝曰：“朕亦素知卿才，今拜汝为副都督，卿勿推辞！”玄曰：“倘文武中不服者，如何？”帝曰：“如有不遵令者，先斩后奏。”玄曰：“臣受恩已久，固不敢辞，臣愿领兵。”于是帝使谢安总督天下诸军事，谢玄为征北大将军，以兵数万，出拒秦兵，二人领旨即出。
　　谢安次日传下号令，教诸处多谨关防，牢把肥水，不得轻战。诸将但相聚，无不笑其懦也。安以调兵坚守，众不服，互相耻笑。安升帐，设座会东南诸将，安谓众曰：“吾领承王命，总督诸军，昨已三令。吾令汝等各各坚守，不遵吾令何也？”
　　桓伊曰：“吾自跟大司马平定西蜀，大小数百战，敢勇向前；彼诸将昔从桓公，皆披坚执锐出生入死之士也。今主上以公为大都督，令退秦兵，宜早定奇计，调拨分头进征，方能成功。
　　今却死守，以待天自杀贼，何其无谋之甚也？吾等非怕死贪生之人，使我辈皆随颜顺志，此何理也？”言讫，帐上下皆曰：“桓将军言是也！我等情愿决一死战。”谢安听罢，掣剑在手，指而言曰：“苻坚名闻天下，戎狄尚自惧怕，今在境界，非容易敌也。汝等诸将士，并受国恩，当以和顺，共图破敌，以报主上。今吾自有妙算，非汝等所能料也。吾知汝等各不相顺，故违吾令，是何道理？仆虽一书生，今蒙主上授以重任者，岂无有尺寸可取？谓能任事负重故也！汝宜守隘口险要，不许妄动，如违令者，以此剑立斩。各宜凛遵，勿得多言！”于是各分头去把守。
　　却说苻融摆布军马，直至川口，连营一千余里，前后四百余屯，夜则明火烛天，昼则旌旗蔽日。细作探知东南用谢安为将，领大都督，总制军马，各守险要不出。苻融问：“谢安何如人也？”权翼曰：“江东伟人，足智多才，昨制桓温，皆此人之谋也。”苻融闻知，怒曰：“竖子有何高谋，可令前队进兵讨之！”权翼曰：“安之才学不在桓温之下，不可以轻敌也。”苻融曰：“吾用兵更不如一竖子耶？勿多言，看吾擒之！”
　　苻融乃自引前军，各攻诸处关隘。
　　谢安闻知，即召谢玄至，谓曰：“汝与谢琰、中郎将桓伊以八万精兵，出屯肥水，以拒秦兵。”玄曰：“今秦兵百万，猛将千员，今以八万之众，前去拒秦兵，叔父用何计以拒之？”
　　安曰：“汝只管先去，且莫与战，吾后自有奇计破之。”于是玄与谢琰、桓伊以兵八万，出屯肥水之上，以拒秦兵。
　　当苻融使人探晋兵虚实，使人还，道：“晋兵未满十万人，在肥水屯驻，不敢来迎。”融闻晋兵不满十万人，即使人入秦，报秦王曰：“今晋兵弱少，不敢来战，甚易于攻，请陛下车驾亲迎。”秦王坚见书，即日亲领戎卒六十万骑起行。当来至苻融军中，秦王坚下令曰：“大军徐徐进，朕自以轻骑二千，兼道先赴军前。”诸将奏曰：“古有谚云：肩不出项，陛下可停驻，待其报捷，不可亲自向前。”秦王坚曰：“朕若不去，则三军不肯向前。”言讫，引二千人先行来至苻融军中。苻融接着，入于中军，问劳已毕，融命排宴奉秦王坚，秦王坚是夜宿其中军。
　　却说晋会稽王司马道子，见秦兵势大，国人皆恐。乃入朝奏曰：“今秦兵百万，势难拒挡。今闻钟山土神，极灵有应，请陛下出旨，封钟山土神为相国之号，祈其为国为民，必有感应。”帝曰：“从卿所请。”于是降诏旨，命会稽王道子，以诏旨去钟山封其土神为相国焉。
第二五八回　安肥水论兵大战
　　却说谢安受命拒秦，全无惧意，整日与王羲之围棋赌耍，不视军情之事。谢玄见秦兵势大，恐寡不敌众，至夜私自回城来见谢安曰：“今日侄在对岸，看见秦兵漫山塞野，旗鼓相望，连营千里。吾恐寡不敌众之势，乃回见叔父，可用何策攻之，以安众心，免劳主上之忧矣。”安曰：“汝火速归营，调兵紧守肥水，切莫妄动。吾自有计，若有紧急，再使人来报，不必自来。”玄不敢复言，只忙出归营去讫。
　　而谢玄心中不定，忧兵少粮尽，恐秦兵杀过肥水。过数日，乃使张玄入朝，朝请叔谢安出城。张玄领兵即入城，见安告急曰：“请明公火速出城，秦兵至矣！诸将皆要出战。”安不得已，遂自命驾出城。诸将皆曰：“今上以都督任公，公不求破秦之策，而日夜围棋，不视军情。主上寝不安席，以江南百万生灵之命，委公保之，公何如儿戏耶？”安对诸将曰：“今秦兵来犯我境，其气正盛，我军且乘高守险以待之。彼以百万之师，吾只八万之弱，安能胜乎？今但奖励士卒，广布守御之策，以观其动静。今彼兵驰骤于平原旷野之间，正得其志，彼若求战不得，自有懒怠之心，此时吾当用奇计矣！将军宜息风火之性，以图国家之计。”桓伊等面虽应允，心实不服。
第二五九回　安玄围棋赌别墅
　　安被众所逼要战，遂邀侄谢玄，与亲朋王羲之等私游山墅。
