<!-- { "loadSidebar": true } -->
　　罪当遐弃方解组以去官恩许终更复旋舻而就事召惊魂于一夕九升之际收涣汗于终朝三禠之余喜动亲顔宠孚民听荷旒扆廓乾坤之施不求其初念门墙矜簪履之遗乃至于此扪心惕若揽涕潸然伏念某弱植易摇驽筋难彊顷从使传误被诏除延阁通班假一麾于南国故乡在望足三釜于北堂徒黾勉于夙宵但糜捐于歳月盖投闲置散者分所当得而拨烦剸剧者才岂能堪积此叨逾至于汰罢上累藏疾纳污之徳中怀省愆念咎之疑或谓他肠此所告者过也自怜孤迹谁与改而正诸讵意台光下临蔀屋皆照致膺申命获返故栖此盖伏遇某官庄重鎭时髙明拔俗英文敏识本三代儒学之宗忠言嘉谋亦一时国论所倚居然真辅相之器绰有贤父兄之风民皆系心上已注意殊庭澹漠叅九华妙防之先清禁凝严列五阁英游之冠然犹吐握下士寤寐招贤博收豪杰之才共佐光华之旦就如艰拙亦在记怜务尽掩于过差使曲全于终始某敢不坚持一节力报万分无他技能愧承乏江海之上不相背负誓托命鑪锤之间感激罙深喻言曷既







　　龟谿集巻八
　　钦定四库全书
　　龟谿集巻九　　　　　宋　沈与求　撰
　　啓
　　贺除畱守啓
　　伏审赐环亟下信节遄归饬燕馆以留居御朝端而趣对身关国体想忘跋履之劳徳享天心宜拥福厘之集恭惟某官朝廷硕辅社稷宗臣以皋防之才逢尧舜之主引君当道蚤输密勿之忠措世太平已底经纶之绩勲铭具在纪律毕张聿从眞馆之游乃托价藩之任申伯之居南国虽赖蕃宣周公之咏东山终还左右及此介圭之觐实符仄席之求谅展辰犹数膺昼接然以素望之所属必惟旧人之是图竚秉国均转洪钧之一气益熈帝载平泰阶之六符载念微生尝叨异顾与燕雀而同贺庶桃李之埀隂
　　问中书啓
　　伏念某猥以微生叨从末宦效九九之技夐若江湖之濵瞻两两之符恍然云汉之表顾门墙之弥峻致竿牍之罕通引领云劳倾心则壹恭惟谋谟帝所劢相王家顺迎六气之和茂拥三灵之祐伏以某官夙钟间气亲际昌辰遂以非常之才助成无竞之烈发挥一徳使邦朋之寖消感槩百为由国是之先定及此精神之防应于寤寐之求天睠孔昭民瞻允属据百寮之上已知体貎之崇居三事之先即俟仪刑之正上以副一人之意下以慰四海之心更乞深念宗祊加防寝餗某卑情无任祝颂防切之至
　　贺漕使加职啓
　　伏审显膺徽数宠进崇资凡托庇庥举深欣属恭以某官存心甚逺养气至刚亮节端诚实表仪于当世危言鲠论皆根本于生民不图近功可赞大事愤愚民之冒昧连狡冦之猖狂爰饬使轺式严师律九攻九拒多自于指踪万举万全岂容其假息至于转饷曽不乏供果消南顾之忧遂躐西清之秩防勲方茂第赏惟新观赐札之系传知召环之狎至退惟陋质叨沐余光承命之初为喜益倍
　　谢荐举啓
　　课功无状偶逃大吏之谴诃进秩有阶忽冒上臣之荐籍过形襃字加贲沈踪顾塞责之靡遑唯衔恩而独至窃以圣人以学而成俗是为教化之原儒者以道而得民非若簿书之比故于州县之职莫先庠序之联虽列处侯邦第使视漕于幕府而选从帝学更令通籍于桥门至烦一代之宗师并举四方之寒畯号曰吾属收为巳知然而泮水泛居或类河中之木需章典奏必搜席上之珍宜得魁垒轩昻之才加以疏通该洽之识名实四达言行两纯使之无遗庶云有补如某者天资昏懵人品羇单少也读书徒粗知于为已长而干禄盖茍求于及亲以应俗多老生之常谈而经世乏古人之大节长恐没齿分为散材乃霑黄甲之恩渐免白丁之役及补郡吏复居校官设施皆熟于平时游处既多于暇日稍寻黄巻转授青衿必有我师虽欲从其善者此非子座岂待请而避之迹未至于顚隮心已惭于忝冒方期斥去遽辱名闻此盖伏遇某官提衡九流推毂多士小德役大徳每蹈孟轲之言先知觉后知将成伊尹之志遂以丹霄之定价勉兹白社之寒生不间庸愚亦加采録顾矜怜之若此叹报効之云何某敢不増所未长鞭其不及驽马十驾庶申伏枥之悲敝帚千金终发扫门之喜
　　谢运使差权知县事啓
　　恭承邮报俾摄县章调宓令之琴焉知政理拥毛生之檄聊遂亲谋防幸有余包羞无所伏念某嵚可笑约结亡竒懵学难成顾短檠而自媿薄游寡偶抚长铗以谁怜栖迟太学之十年窃取奉常之一第尚须官次伏处乡邦谁是餽浆之人空余乞米之帖兹因弭节方获曳裾擢于田里之中寘在门墙之末公移逺逮就假一雷之封疾置惊传亲着五云之字顾惟凡琐乃尔遭逢此盖某官逺业济时髙风励俗裕民足国已操邦计之赢择德量能更欲人材之当故令散吏辄补旷官某敢不勉尽所长以待乃事体一日葺居之戒宁惮小劳臻五月报政之期庶收微效
　　问运使啓
　　向自扬舲督府引襋行台滥从俎豆之间数奉珪璋之表朅来敝邑阻拜前尘缅惟规略之余休有神明之相恭以某官望隆当世行配古人才地有余虽多多而倚办辞源无极犹戛戛以知难言皆合于上心动必关于国体暂屈经纶之手遂恢富足之原言听计行实逢千载之防家给人足更迈九年之储柄用可期师瞻已峻更乞上为宗祏加防寝兴某下情无任祈向依归之至
　　新令逺迎启
　　伏审某官比膺芝綍屈领铜章调宓令之琴行观美政整王乔之舄共仰仙风退念飘蓬之余空怀扬粃之惧承顔之幸翘足以须
　　贺毛给事啓
　　伏审温纶亟下大斾遄归腾闻四方耸动羣听窃以殿中献纳之地是为门下论駮之司非风节梗槩则不足以典枢机非论议该通则不足以承顾问故扬雄于汉擢先待诏之联而李藩在唐望隆批勑之手得人如此视古庶几恭惟某官学为儒宗才配人杰持心耿介压嵩岱而不移蕴量恢闳包沧溟而无际炳文章之光焰极师友之渊源名盖一时用先诸老徐坚眞舍人様蚤擅中朝望之实宰相才聊从外补席方及暖政已报成紫泥俄见于赐环青琐复叅于持槖想金瓯之久覆指玉铉以旋登公论所期斯言可必某缪从末路景仰英风兹闻明命之颁弥激懦衷之喜榆枋斥鷃敢知鹏运之高庭户飞蝇但欲骥程之逺依归抃跃倍百等伦
　　贺贾舍人啓
　　伏审茂膺诏检宠进词垣聨侍从之荣班极文章之盛选音腾疾置光动故乡恭以某官学配古人才高当世早驰妙誉擅沧海之遗珠独冠贤科应昆山之片玉用光诸老擢自一人校雠兼六籍之微刋正尽羣言之失践扬滋久闻望益隆进直螭坳记载之功唯允首陪鸡防调防之徳攸全爰从礼乐之司入掌丝纶之地舍人様有如此大手笔无甚难红药裁诗畅中和之逺韵紫微草诏追颢噩之醇风绍苏贾之才名超伊管之相业乃符舆论亦出家声某踪迹陆沈音尘斗旷侧闻成命之出弥増末契之荣目想俊游辄起弹冠之兴心怀美廕尤倾贺厦之诚
　　谢改差常州学官啓
　　问涂湘水方怀陟屺之思易地兰陵复预采芹之乐幸既安于子职喜遂发于亲顔揣分云优循涯以愧伏念某天资梼昧人品羇单妄刻意于诗书旋蹑踪于衿佩一随计牒九换年华菘韭春秋屡动故园之兴齑盐朝暮贪观上国之光偶脱白丁遽聨黄甲洎亲荣三釜之禄饰身叨五两之纶谓寸进之可期宜分隂之亦竞而乃赴铨十月补吏一涯取道重江念毛生之檄徒捧待期荐歳顾墨子之突未黔敢图小物之私曲缀大贤之念达吁天之危悃遂择地之初心讫使便安尽从愿欲兹盖某官恩深帱载徳懋燮调推大钧之无垠众由平进谓小人之有母独轸深慈便菽水之奉于近乡脱风波之危于逺役矜怜若此报称云何某敢不激昻其衷砥砺所学庭闱爱日已寛迟暮之怀庠序承风益广朋游之乐
　　贺冯承防啓
　　伏审锋车入觐斧扆对扬超玉笋之新班冠金銮之旧直除音四出欢颂一时窃以举三代之遗英而当号令文章之事取四海之隽望而摠言语侍从之官此上所以笃于近臣而世亦将期以大用况夫亲承密防独望清光地接六符之中阶秩高两禁之上列帝选于众公惟其人恭惟某官炳岳渎之灵尽东南之美徳量盖存夫逺大道术已造于纯全气詟九州繇直养而无害才周万事殆曲成而不遗忠既格于天渊信亦行于蛮貊昼膺三接歳阅九迁词掖代言思若涌泉之决儒宫正席化如时雨之施腾闻东序之弦歌归听北扉之铃索方将摅尊主庇民之术岂特焕经天纬地之文遽衔恤于倚庐致兴思于仄席聿颁召节仍趣赐环天子虚怀安问鬼神之所以都人拭目复观风采之凛然迨出亲除式昭异数定见金瓯之覆即期玉铉之登徳裕之文用虽长于大手吉甫既相礼自絶于同僚斯言不诬惟日以俟某离竒弱质么麽微生顷防特达之知曽乏先容之助侧闻显渥倍激驩悰久托范模行费大钧之坱圠仅同燕雀更欣夏屋之帡幪
　　贺新守盛学士啓
　　伏审细札疏恩左符分命起自列僊之馆来临多士之乡芹藻生辉布韦増气恭以某官刚明蓄徳端厚凝姿粲然星斗之文粹矣圭璋之表贤关濶步早收俊造之科仕路横翔遂入英雄之彀乘轺擅肤使之誉列棘耸名卿之称醖借有余于风流縁饰无先于儒雅一昨辞荣北阙均逸南州田里絶叹息之声治功蔼着庠序脩孝弟之义名教勃兴集此美谈发于遗爱况兰陵之孔道接苕水之上游乔木相望稔服善邻之教令甘棠具在饫闻雅俗之歌謡用是此邦弦诵之徒思见我公色笑之乐兹闻除目实激懽悰顾惟齑盐之冷官曽是门阑之下客燕雀相贺同看大厦之防成桃李方华独认旧蹊之路穏依归抃跃倍万等伦
　　贺卢左司啓
　　伏审祗承严召亟被峻除显陟中台之端荣居上宰之属音腾邮置驩动搢绅窃以尚书防万事之本元左司贰六曹之纲辖所以抗议轩陛叅谋庙堂因唐建官始重都公之号迨宋稽古实为法从之储惟慎简求岂轻除授恭以某官气压万象心潜九流本师友之渊源发文章之光熖出符国瑞同威凤之九苞居恊地灵配元龟之五摠爰自早歳朅来上都勃焉起三俊之名凛然归四海之望既横翔于雄构遂独步于英躔绛帐谈经咸憙鼎来之学赤裳赋命遽咏遄归之诗方追台妙之游复领使华之寄虽登车之志逺念侧席之恩深是宜趣还庸副虚伫欲知相业试观省闼之弥纶行庆帝俞即步禁涂之清切自顾门防之下客曽尘衡石之上游夤縁芜辞窃取英眄喜乐正之好善亦既有余谓公叔之为文岂能无望
　　贺毛显谟知鎭江府啓
　　伏审某官恳辞清禁荣綂要藩严助怀归本厌承明之直萧傅复出盖观宰相之材唯其被宠光而益新所以全誉处而弥固有识相庆不谋同词恭以某官望重吏师学深王佐秋阳江汉防道术于环中景星凤凰耸徳名于天下劲气发后凋之操沈谋迎先见之几忠无他肠才有余地视文章之小技素所优为举节义之大闲方将独立笑曲士之未徧为贤者之不能故于用舍重轻之间以见进退难易之际抗章避宠奏屡却而复前襃诏赐俞意重违而愈厚讫从荷槖爰假竹符峻秘职于西清委良翰于南国明哲具美既歌山甫之遄归治行腾闻即庆弱翁之大用某承顔虽晚受顾则深初聆謦欬之音已荷齿牙之论窃冒丛云之防更许包防黙希霖雨之恩终期振槁
　　贺正啓
　　月穷于纪方占嗣歳之祥星囘于天遂履初元之吉维世巨哲实享纯厘恭惟某官正色立朝虚已游世功名自致早亲日月之光节义独高更励冰霜之操对越三阳之序导迎六气之和即拥春祺入熈帝载某逖违恩阀阻奉寿觞瞻颂惟勤名言曷喻
　　同前
