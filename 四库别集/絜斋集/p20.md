<!-- { "loadSidebar": true } -->
阴阳风雨晦明天之六气也过则为菑人以蕞尔之躯常与是六者相遭护养不至有感于气之过差不病者希矣若古先民念斯民受病之苦也非药不去而药之为性有温有热有寒有平其品不一于是乎名之曰君曰臣曰使佐而为制之方精切宻微毫发不差随其病而施之或补或泻抑其过助其不及而反之和平此全济羣生之大用也而罔市利者辄欲以琐琐私意而增损剂量之可乎今建昌太守丰侯廉直自将果于为善以乃祖清敏公自律其倅洪都也属岁大疫挟医巡问周徧于委巷穷阎之间察其致病之源授以当用之药药又甚精全活者众郡人甚徳之及来盱江仁心恻怛如在南昌时慨念先大父为政此邦如古循吏追述厥志而敬行之捐钱三百万创两区萃良药惟真是求不计其直善士尸之一遵方书不参己意具而后为阙一则止愈疾之效立见人竞趋之而不取赢焉贻书属余识所以设局不规利意庸告后人余以为视民如子牧守职也子疾父母疗之真情之发自不容己岂曰利之云乎哉成周医师之职统于天官邦有疾病分而救之为民而已公家无所利焉侯固有志于古者直给之药夫岂不愿顾有限而难继贸易之举虽不能直给要相续而不竭侯于是有取焉药物既良不责其息亦不戾于古矣侯之救民不惟尔身之康抑又康尔心焉秉彛之懿戕于物欲不尔鄙夷善教而药之所以康尔心也身与心俱康此所谓国其瘳者耶若夫计较纤悉急于牟利药不及精与市肆所鬻无别虽岁时民病且莫能瘳又岂能康尔心耶君子是以知侯之为贤也侯名有俊字宅之四明人 

绍兴报恩光孝四荘记 

会稽郡城之东南有佛刹焉高明伟杰枕山之椒其名曰报恩光孝赐田十顷科徭悉蠲盖我高皇帝孝思罔极荘严像设以为昭考追福之地故异于他寺焉田本山阴膏腴禅衲云委仰给无乏而自图籍漫漶农习为欺虽丰富租不实输况凶年乎官督所负责之必偿其嚚自若以故岁大减圭撮丐粟以餬其口僧徒病之绍熙中长老惠公住持此山求所以核奸欺实廪廥者熟虑而得其策属耕者与约中分田租吾与汝均汝不吾欺吾不汝讼欢如一家兹为无穷之利众曰唯唯诚如师言要约既坚乃筑四荘荘为屋七楹以受农功之入在梅市者曰寳盆在感鳯者曰寳林温泉曰阮社承务曰木栅秋声飒然刈获登场分割适均资储寖广而日加葺焉有圃有籓有闸有船有度僧局裒钱百四十万积其赢以贸牒而耕夫之家亦皆室有储粟野有遗穗欣欣然见于颜色彼我兼足客主相安虽歉岁无憾心孰与夫彼欺此讼而交相为愈乎事之当否昭晰如是而审于决择实自今始惠公之识有过人者矣一日访予言其本末求为之记余惟佛教显行缁徒日盛高堂邃宇不耕而食古盛时所无有为吾儒者纵不能庐其居食其粟又从而登载称美以助发之可乎虽然斯寺也乃人主致孝思所在尊崇之极供亿宜厚非他寺比是宜书惠公始从荼毒委以笺翰者再掉头不顾今乃勇于集事裕已及物众皆称之非他人比又宜书合是二宜虽欲勿书焉得而勿书观吾言者致察焉可也 

廉清阁记 

余官浙东得与孟君达父为僚一日谓余曰吾为阁于廰事之旁未有以名子为我名之余往登焉周览胜槩负秦望之崇挹卧龙之奇连冈迭嶂争雄竞秀照映几席蓬莱丽谯邦君之居岿然翼然助我佳致旁临阛阓比屋如栉而不闻市声虚静轩豁俗氛逺屏有似乎高人胜士秉节励操表表自立者楚辞云宁亷洁正直以自清乎此古人之素心也是阁之作是心寓焉请以亷清为名亦因以旌达父之心达父曰古修洁之士畏人知之今揭诸此非吾之所敢当也余曰此士之常尔箪食豆羮蹴尔而与乞人不屑况士乎至亷而不贪至清而不污良心则然无计乎人之知不知也而达父何疑焉达父以茶盐为职财货之枢一路趋之而能抱公洁己秋毫非义之馈不至其门检核吏奸号称任职非所谓亷清者耶夫亷清特士之一节而孟子论伯夷之风闻者兴起以为百世之师斯亦伟矣达父力学尚志勇于进德充其心必将冰清玉洁始终不渝期造于古人之域可不谓贤乎贤者所为事虽甚微亦必絶俗故是阁之胜超然尘外榜以亷清其名为宜有如达父之贤其徳亦宜达父真无愧于斯矣后之居是官登是阁者顾瞻斯名惕然自省力为修洁之行则又余所望也达父曰唯唯遂为之书 

静斋记 

吾友临川黄君申之洁修好古名其书斋曰静而语余曰此先君子之遗训也幸为我详言之余以为学问之要得其本心而已念虑之未萌喜怒哀乐之未发表里精纯一毫不杂静之至也其初则然而保之养之无时不然虽酬酢万变而安静自若则本心不失矣今夫雷出地奋震惊百里可谓壮矣而非有意以为之也故虽震惊之极而实未尝不静今夫大风之作万窍怒号可谓烈矣亦非有意而然故虽怒号如许而亦未尝不静日往则月来月往则日来天象之自然也寒往则暑来暑往则寒来天时之自然也岂有意于其问哉惟人亦然目视而耳聴手举而足履天机之动不期而应冬裘而夏葛饥食而渴饮日用之间孰非自然时止则止非有意于止时行则行非有意于行此所谓无思无为寂然不动也此所谓惟精惟一允执厥中也此所谓不识不知顺帝之则也呜呼非天下之至静其孰能与于此学者潜心此道趋向既正体验既明未可以为足也此道此心相与为一如水之寒如火之热天性则然非由外假造次颠沛未尝不静此则吾之本心与天无间者乎若夫异端曲学如槁木如死灰胥于寂灭之域非吾圣门之所谓静也申之其谨择焉 

咽爽亭记 

云巢居士王公临川人物之英也尝宦游矣而雅意静退以放怀林壑为乐云巢盖公别墅故紫微舍人于湖张公实名之嘉定五年余至临川居士仙去久矣而识其二子修谨好礼有故家风味因与之游一日出其先君子诗篇示余读之亹亹不厌清警之句有所谓爽气真可咽者似餐朝霞饮沆瀣等语余击节赏音又观其先友苏侯所记云巢佳趣益知居士摆脱尘累醉心书史植花竹玩图画登高临深翛然奇逸可敬人也其曰爽气可咽岂虚言耶因谓二子盍即别墅筑亭名曰咽爽以无忘先大夫之高致七年春余官成均长子贻书曰咽爽既营将断手矣请识诸余惟天地间清爽之气周流无穷与人心之爽本无间隔由昬于利欲故扞格而不入疏瀹而澡雪之去其所以昬我者耳目所接山川风雪四时佳景入我怀抱岂不澄然莹然休休然有无涯之乐哉爽气非靳咽之也而不能咽是必有恝置者矣甚哉爽之可贵也古之君子虚明洞彻万理昭融至于兴衰理乱之故靡不精察周公曰爽邦由哲是己彼反是者迷于是非之分一身之间过行日积子产曰兹心不爽而昬乱百度是己泾渭清浊由此区别有志于道者当安所决择哉晋人尚清谈居官不事其事或问之以手板拄颊曰西山朝来致有爽气若甚旷达者而时秽其行或口不言钱岩岩清峙壁立千仞而羯胡刘石之乱畏死祈哀不知愧耻是皆不得古人之真爽自谓超俗俗莫甚焉云巢之咽爽固异于此矣二子亦达斯理者余故并以是语之 

耐轩记 

沈括梦溪笔谈记丞相向公之除仆射也真宗自谓即位以来未尝除端揆于是为首意公必喜使李宗谔视之至则门阑悄然贺之则唯唯而已宾客亲戚亦无宴饮者既而复命上称其大耐官职公之徳度可谓宏矣然自咸平祥符拜仆射者凡六人至天禧之元年公始为之时宗谔之殁已四年矣括所记乃如是此所以启观者之疑遂与圣训之所褒者亦疑之呜呼是岂可诬也哉元老大臣受知明主褒嘉之辞洋洋乎与二帝三王典谟相为表里真圣人之言也而可以括之记载不能尽实而并疑之乎故君子深信焉公之裔孙震之辟轩于私第旁求名于余告之曰耐其可乎此君家故事也先正之徳之量不以大官大职动其心充养蹈履辈古王佐后嗣子孙取则焉可也昔者伊尹非其道义禄以天下而弗顾系马千驷而弗视周公身贵而愈恭家富而愈俭厥徳洪毅如海斯涵如岳斯峙非富贵之所能怵也荣耶悴耶我无欣戚通耶塞耶我无加损万变交于前而在我如一呜呼真伟人也哉彼小丈夫不知如是之为可尚也而本然之心类多不明富贵不能滛贫贱不能移人之本心也慕富贵而苟就之恶贫贱而轻去之失其本矣自本心之不明也目诱于色耳诱于声口诱于味四肢诱于安逸所诱者无穷而非高爵重禄则无以遂其欲于是乎丧其所守而屈意求之汲汲乎惟恐其不我得也得之则跃然以喜不得则戚然以悲朝夕念虑不出于耳目口腹肢体之间又岂能任天下之重乎人之度量相越其逺如此大耐官职之褒信其为一代之宗臣也震之作乐山堂既已有志于此心之不动矣复以耐名轩旦旦观之警策砭针以古王佐及先正为法以溺流俗耽富贵者为戒庶有益乎震之曰然盍为我识之于是乎书 

止善堂记 

干道淳熙间象山陆先生以深造自得之学师表后进其道甚粹而明其言甚平而切凡所启告学者皆日用常行之礼而毫发无差昭晰无疑故天下翕然推尊而其教尤着于所居之金溪至今邑多善士趋向不迷有志斯道而耻为世俗子学盖其源流逺矣嘉定中萧君禹平宰是邑新学宫讲肄之堂而以止善名之欲使学者求大学之指要而续象山之气脉其训告切矣盖尝语余曰此吾所究心而不能忘者幸为我识之余闻道无穷尽充满天下无非斯道然必有归宿而后定于一故易曰艮其止止其所也书曰安汝止又曰钦厥止诗曰于缉熙敬止凡易诗书之所称皆纯乎正大无纤微之差者也故一定而不可易大学之止于至善其亦无一毫之差者乎如金之至精如玉之至粹如规矩为方圆之至如准绳为平直之至于此乎止则真得其所止矣伯夷止于清伊尹止于任栁下惠止于和非不善也而孟子所愿学者独集大成之夫子盖必若夫子始可以为至善也射必破的其艺始精几于的而不能中则亦不精矣惟道亦然隠诸中心而安质诸圣人而合始可为据依之地微有差焉于道歧矣禹平名堂之意所望于诸生盖如此虽然执柯以伐柯睨而视之犹以为逺见其为至善吾从而止之可谓不差矣然未能相与为一则犹未善也全体浑融了无间隔斯其善之至乎学者于此盍致思焉发愤力学期于自得庶可以续象山之传而无负于禹平所属望者禹平名舜咨昭武人也今为太学博士云 

徳斋记 

诗云伐柯伐柯其则不逺中庸记先圣之言曰执柯以伐柯睨而视之犹以为逺言不能无间也如是而为道吾循而行之夫岂不善然不能无间故虽近而犹逺也呜呼圣人启告学者何其精微哉舜处人子之至难而克谐以孝夫子七日不火食而弦歌不絶颜子箪瓢陋巷不改其乐曾子执亲丧水浆不入口七日此常情之所不能圣贤则不待勉强何哉水之寒火之热天性则然耳然则可学而至欤曰天下无二道人皆有之何为其不可学也朝夕而思之造次不舍一旦豁然清明在躬出处语黙无有间隔昭昭乎其不可诬也是之谓自得徳者得也由是而存养由是而践履形于运用发于事业何往而非此心耶番阳冯君圣与有志于斯者也既以徳名其斋遂申斯言告之 

敬义立斋记 

