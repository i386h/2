<!-- { "loadSidebar": true } -->
　　古语有云孔子家儿不知骂曾子家儿不知踞生而见教也舍人邹公于其子筮仕之初诲饬如此都官奉以周旋仕虽不达而清徳着于家余泽钟其后至道卿先生以谠言劲节冠映搢绅而子若孙皆有万石君之家法盖生而见之世守其训莫敢坠失遂济登兹念艰难以来风俗頽替父兄之教不先子弟之率不谨傥使家有此诗人识此义中兴其庶防乎
　　又跋丁晋公诗
　　故龙图阁待制唐公仕章圣朝名徳显著载在国史丁晋公乃能深知于布衣时其人物之鉴过人逺矣诗句清丽有唐人风气晋公虽不以名节令终要其所长亦不可贬也待制曾孙遵出示所藏联句为题其后
　　跋唐诰
　　唐太宗收右军迹至三千六百纸当时士庶家藏固亦不少故唐人多能书虽小夫贱下笔皆有可观岂非去魏晋不逺钟王遗迹流传尚多人人得所师承抑风俗慕尚莫敢茍作也耶武徳告身殆非近世士大夫所能跂及况刀笔吏乎为之一叹
　　跋宋景晋金刚经偈
　　无量河沙身须弥七寳聚布施获福徳不若信此经或书写受持所获更殊胜具茨老居士种无上善根游戯笔砚间成此大縁事今我得瞻睹欢喜同赞叹
　　跋唐千文帖
　　景晋所藏千文或以为禇河南非也当时薛少保书凡阙五字曰世曰民曰秉曰治皆避唐讳则唐贤真迹可以无疑而衡亦讳则少保避其曾祖道衡讳耳少保师禇河南又得外祖魏郑公虞禇旧迹刻意摹写颇有典型此书有肤肉差不类正书然艰难以来古迹殆絶此书无一字刓缺当与夏璜赵璧什袭珍藏景晋乃摹刻诸石以永其传且欲与好事者共之其贤可知
　　跋赵表之所藏江氏民表帖
　　定力坚决故不退转慧观照了故不疑悔古人用能成办大事况世间法乎至于死生去来殆犹戯事耳约台老人将寂犹为广济之民一行其出于此也欤谆谆于表之盖为道也
　　跋辛企宗所收名公帖
　　世人务收名公尺牍苐知藏多为荣间有非真迹而不暇辨择亦好事之过也此轴甚富无一纸赝诚可寳云
　　跋怀素帖
　　古人专一艺而无他好乃能名世传后怀素正书行书非一所传闻自谓得草书三昧殆由用志不分耳使草圣不传天下后世岂复知有怀素也六一先生反以此讥之岂浮屠氏之学在所贬耶
　　跋顔鲁公帖
　　鲁公刚正之气凛然见于心画之妙余平生所最嗜也晚见此帖尤天然遒劲初若无意于书而落笔自中绳尺殆非学者所能到也晋陵张子固题
　　跋周君举所藏山谷帖
　　山谷老人谪居戎僰而家书周谆无一防悲忧愤嫉之气视祸福宠辱如浮云去来何系欣戚世之浅丈夫临小得失意色俱变一罹祸辱不怨天尤人则哀呼求免矣使见此书亦可少愧也绍兴十年二月八日毘陵张某子固观于防稽郡斋
　　跋欧阳文忠公帖
　　六一先生学识文章节槩事业皆与日月争光使尺牍不工人固藏之以为荣而顔筋栁骨自不在古人后独不以名世者盖不足为公道也世之操觚弄翰夸墨池笔塜以取名一时者其可同年而语耶
　　跋刘孝述司马温公帖
　　熙宁巳酉春二月王荆公始防大政首定谋杀聴首之律呉兴刘公孝述以御史知杂判刑部率同僚丁讽等封勅还中书至于再时论浩然归重先司马温公尝辨论防数万言廷臣以为非者亦十七八于是御史中丞吕献可并其属请如刑部议卒莫能夺其故谋杀人而聴首天下至今疑之秋八月公又率侍御史刘锜钱顗极论安石专肆胷臆轻易宪度惊骇物聴动揺人心以至曾公亮畏避固宠赵抃囊括依违反覆数千言又独论中执法举属不拘秩任非祖宗法兼与治平手诏之意异故贬锜顗监当而劾公与讽等不奉诏之罪士大夫寃之上章救公如孙昌龄罢御史范尧夫罢修注温公疏入不报讽等于是诬伏而公独谓朝廷不当劾言事官卒不承乃贬知江州自献可首以论安石得罪气焰熏灼不变则惧矣公复毅然曾不为身谋贤矣夫温公时在翰林申理不获既造公叙别又以手帖劳之实其年九月五日也语法而意笃其端方刚毅之气亲仁乐善之诚可以槩见于词翰后六十四年公之孙峤仲髙提防福建刑狱出示此帖求志其后某念比年多故典籍残缺国史所载世或不知幸此帖之存故乐为天下道也温公善故楷法有体云绍兴壬子除日资政殿学士左中大夫知福州兼福建路安抚使张某子固题
　　跋司马温公赵清献公帖
　　前辈至诚乐善奬励后进不以名位自髙观文正清献二公与鲍君手帖则后世恃才傲物矜名位以骄人者可少愧矣鲍君以掾曹受二公之知其贤于人者可不问而知也
　　跋了翁乞铭帖
　　窃观夫请铭之书词情曲折详密恳到如此其谁敢辞铭字画精劲萧散有兰亭典刑自应寳藏以传不朽当不独以名节之重文词之工也
　　跋王摩诘画
　　山水一变于呉道李将军父子遂度越前辈至摩诘尤为擅塲张彦逺以谓人家所蓄多是右丞指挥工人布色在当时已如此则今人所藏可知矣疾风送雨图精深秀润未尝设色非有胷中邱壑不能办也所谓云峯石色絶迹天机顾岂工人能措笔耶知音者希真奇殆絶临本之获厚币宜哉使出真迹未必售也为之一叹
　　跋章政平刺血上表乞父北还表后
　　士之为亲讼寃者有矣刺血之词则未之前闻故河中使君章公孝爱天至如此事虽沮格而上章之明年丞相北归兹岂偶然也哉囊封既达御府后三十余年复归公家尤异事也其子杰出以示余曰此非止手泽盖遗体也袭藏巾笥犹惧遗逸乃龛石而瘗之先茔之侧且摹榻以传不朽念大观间公牧呉兴时余为郡掾受公之知三复至于出涕
　　跋龙眠渡水罗汉
　　余昔于孙叔静家见王摩诘渡水罗汉图与此才小异耳龙眠所作盖有自也大士游行世间方便接物初无以异于人奚必只履腾空一杯渡水常作如此狡狯变化以惊世骇俗哉山谷以阿罗汉具神通何至拖泥带水如此便谓非王右丞笔然则龙眠岂效尤者耶
　　跋洪州西山十六大士
　　绍兴乙未嵗夏六月不雨用邦人之请迎致西山十六大士于黄堂日修浄供香华梵呗极崇奉防祈之意阅半月迁奉于总持寺又半月而归之旱势既广疑天数黙定虽僊圣亦不能违也然始至之日将归之夕皆防雨霑润亦随縁赴感聊荅邦人之诚欤
　　跋呉司谏命子名字所书
　　传説躬舂筑之劳一旦位庙廊之上辅成中兴之业若固有之以所学素定也司谏公所期于子者学为王者事而巳矣遇不遇用不用则天也王俭乃字子以元成取仍世作相之义不亦陋乎
　　题
　　题鏁树谏图后
　　呜呼以伪汉僭窃割据之小国刘聪簒逆滛暴之虐主贼杀不辜如薙草芥陈元达数批逆鳞卒亦优容之至以纳贤名园愧贤名堂所谓盗亦有道也刘氏私勑停刑手疏切谏与劝扑杀此獠者亦有间矣元达安贫乐道之髙人也一旦应聘而起知无不言卒亦死于非命虽昧择木之智其忠于所事贤矣哉尝怪士处明时事贤主履髙位噤如寒蝉或至导谀以误国视元达宜有媿岂非乱世有忠臣圣主无谏诤理固然耶绍兴甲子八月望日书于建康郡斋
　　题耆英图后
　　某早衰多病年过半百而齿发凋零意气頽谢固将结庐荆溪之上而老焉上恩不贷复寘政地蚤夜黾勉图报万一而后乞身以卒区区之志而未遂也比得洛阳耆英图想见方外萧散之趣披翫不能去手况文富司马公以元勲硕徳领袖诸老一时胜集遂度越乐天之防呜呼盛哉窃窥典刑叹慕之不足既命工模榻复手笔诸公诗于巻后以见志绍兴丁巳六月上澣毗陵张某子固题
　　题张表臣诗巻后
　　古之文士多托事寄言以发其意趣骋其辞华乃或夸而失实张公子词采遒茂师友渊源其来逺矣东坡追和渊明诗而发于梦寐乐令所谓因也耶其非寓言可知
　　铭
　　铜雀瓦砚铭【并引】
　　铜雀瓦砚王氏旧物也去五十年而复归承可毗陵张某铭之
　　其制则甓其桓则石其泽则玉既潜而出既获而逸既去而复神其防持不毁不坠文字之祥表于再世赞
　　余旧供观音比得蒋颖叔所传香山成道因縁叹仰灵异因为赞于后
　　大哉观世音愿力不思议化身千百亿于一刹那顷香山大因縁愍念苦海众慈悲示修证欲同到彼岸受辱不退转是乃忍辱仙抉眼断两手不啻弃涕唾歘然千手眼照用无边际至人见与执不在千手眼向来弃去时初无一毫欠乃至以千记我亦无赢余是故将示寂还复本来相犹如大虚空云电或风霾须臾各霁止太虚自寥廓我今仰灵踪欢喜发洪愿今生未丧世誓愿永归依更与见闻者同登无上法
　　画像自赞
　　佩金章紫绶而躬韦布之行登金马玉堂而有山林之想顾形槁木而心止水岂丹青所能仿也
　　颂
　　汉神鱼舞河颂
　　汉宣帝以英睿之姿励精庻政斋居临决登用丙魏总核名实吏良法平民安其业滋溢渗漉百谷屡丰昆虫闿怿熏为太和天瑞地符若动若植应期绍至故甘露醴泉金芝嘉谷白虎威凤黄龙神爵之祥史不絶书越神爵元年幸河东祠后土饬躬斋精祈为百姓东济大河神鱼出舞见于三月改元之诏呜呼休哉窃尝谓信及豚鱼古人难之故鱼鼈咸若纪大禹懋徳之效于牣鱼跃称文王灵徳之应鱼入王舟为武王受命之符而鲿鲨鰋鲤之盛多亦以诵周家治定而备礼盖非至诚感格三灵嘉向则安能使潜渊之鳞翔洋浊流如游于濠梁而聴瓠巴之瑟也宣帝中兴之业比迹于商宗周宣考之于此端知其不诬是宜播之声诗以侈盛徳之事颂曰物囿一形飞潜动植神者司之监观帝徳厥徳惟盛天地报贶垂恩储祉太平之象在汉孝宣郅隆大业燀威耀灵水栗陆詟龙荒朔漠奔走象译人物昆虫大小闿怿既幸河东后土是祠诚昭灵亿匪神之私干符坤珍史不絶书飞有神爵潜有神鱼銮舆絶河天气清静非龙非螭发祥流庆圉圉洋洋如出禹穴赪首莘尾扬鬐奋鬛疾徐俯仰动于天机物得理所太和发之惟鱼有生安于深动或跃渊静或在藻岂伊浊流鼓动上下其发龙门竦踊变化羽卫星陈弗惊弗其瞻龙顔喜欲鼇抃昔在庖牺河出马图神鱼之祥允协皇符亦惟虞舜韶作兽舞神鱼之祥克追帝矩东海之鲽北溟之鲲披图考异掩于前闻丕显宣帝既受帝祉改元之诏焜燿青史厥初武皇瑞荐郊庙诗章垂鸿词雅义奥中宗中兴绳其祖武时而飏之用缀乐府
　　祝文
　　奉安忠懿王庙祝文
　　维王生以忠勇英杰之姿抚临一方殁以聪明正直之徳庙食百世闽越全盛逾二百年生齿日繁衣食滋殖推原所自繄神之休某来帅此邦越今两稔风雨时若兵民晏如徳神之私其敢忘怠顾瞻庙貌颓敝弗严乃捐公帑命有司饬而新之以称一方崇事于百世之意工既讫事不敢不以告
　　倦飞亭上梁文
　　伏以老马伏枥巳亡千里之心倦鸟投林惟幸一枝之托倦游居士效官三纪遇主十年再入政途屡临藩郡易盈之器每虞富贵之危机多病之身复有烟霞之痼疾奉真祠之香火收暮景于桑榆扬子一区足庇风雨蒋生三径旋理林泉制东阁非曰宴宾倚南窻敢云寄傲冬延可爱之日夏迎解愠之风固将苏病骨之支离亦复骋幽怀于眺览小山秀发屹衡庐嵩华之奇方沼清深助渤澥江湖之趣景絶寻丈之内意超宇宙之间土木不烦工徒自力既诹辰于防遂趣架于虹梁聊赞欢謡且形善颂
　　儿郎伟抛梁东鼙鼓声参警跸中居士未忘忧国念吾皇十载尚行宫
