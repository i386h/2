<!-- { "loadSidebar": true } -->
　　黄老黄庭经
　　
　　余于道藏中得一巻曰黄老黄庭经妄庸人标之曰太上黄庭中景经葢欲以配内外景也其注曰上清元命真人李千乗李君不知何许人尚不及考其出处窃意其经与注皆李君笔也自古训故之学未有精悉至此其精悉之极也则先经而后注也或先注而后经也皆未可知也是故曰李君笔也于文则竭蹶而趣内外景不及也岂天与人之别乎然而近古矣谈理则黄庭之羽翼也征韵则琴心之遗响也友人王舜华以小楷书之尤自楚楚可爱舜华文而颠恒自谓小右军用以相夸诩予谓此经真成中景若始得称小右军因大笑而罢
　　
　　黄庭经合右军墨刻松雪墨迹
　　
　　右军书黄庭有以时代置喙者有谓为呉通微笔者如黄伯思董逌辈要是胸中微有书眼中无珠耳毋论陶通明启事可据试取宋搨石本观之唐以后人能办此否也赵吴兴临笔精媺之甚第不可合看合之觉石本如绛云在霄舒巻自如临本或不免羊欣之叹耳吾此语殊有意须于宣城诸葛家叩之乃能得所以
　　
　　文待诏书常清静经老子传
　　
　　余久不受润笔资而华孟逹昆季厚贽币而来请铭其王父之墓郄之至再三乃抽一筴投案上而去启椷则文待诏书常清静经后附以太史公所著传小法楷法皆极精妙前貌老子像虽彷佛自赵承旨而聃耳修眉神采俨若生动岂惟出蓝而已按葛仙公记此经授受云自东华帝君帝君东汉人王姓七真所奉教主也后圣帝君据羣灵位业图为第四天主在第三天太上老君后老君则所引经中语者仙史诸贤欲尊老子为老君而不能合则谓为穷劫以前之上真时出应世大约荒唐不可考而经又最后出辞旨俱不能如苦县是以明理之士徃徃为之置喙余亦不敢狥也待诏跋尾谓为北山炼师书充福济观常住福济观不知在何地而炼师之骨业已朽矣入吾手非逺当亦他徃聊识其末以贻得弓者
　　
　　赵吴兴书阴符经后
　　
　　阴符经古未有自唐初禇河南先后奉命书百七十巻今石刻存者贞观六年行草一卷永徽五年正书一巻而欧阳渤海亦有贞观六年正书一巻其大小皆踰黍米而皆妙绝赵吴兴此纸葢据欧阳本为正故至圣我以时物文理哲而止跋尾名姓为某人书及前收藏二印皆刮去之止余一子昻印当是收藏家不能慎落飞鳬手惧为所踪迹故耳字稍大于欧褚二家结法出乐毅洛神而时叅以此海精严紧密中神彩流动故当是吴兴最合作笔也按河南行草于理哲后有故曰圣人不朽二十六字考合藏经皆无之而正书则有自然之道静至进于象矣凡六十九字而文亦不同道藏别一本复有哲人以虞愚我以不愚圣人以期其圣我以不期其圣故以沈水入火自取灭亡在自然之道静前因而注者仅侯善渊邹诉耳其同褚正书本而注者亦仅李荃而胥元一继之其同欧阳本而注者则有黄居真曹道冲沈亚夫任道明蔡氏唐淳俞琰刘处玄袁淑凡十余家又颇证后増百字之谬此吴兴所以的然据欧阳本也其标阴符作阴苻却误苻草也苻洪之改符而苻也甚明吴兴善书而徃往有右军偏旁之累此亦一证云
　　
　　又
　　
　　道藏内阴符经凡数十种注释亦如之而独此赵文敏书最为定本他经注有谓天性人也人心机也立天之道以定人也为杜光庭所増而削之此人似未见欧褚李荃本若光庭五代时人也有削天生天杀道之理者夫道之理诚谬然不可削也愚窃以为当云盗之理观下文曰天者万物之盗天有生杀乃所以为盗耳绝利一源用师十倍当云千倍不当云十倍也夫三返之为万倍则绝利源之为千倍可推矣夫贼不以祸而曰昌盗不拟止而曰宜此经之深旨也天之至私用之至公生死互根恩害相生其五千言之秘乎哉他本有自然之静六十八字朱元晦谓其理独妙非也辞旨俱与前文不类元晦不过以其有阴阳八卦律吕诸语而深契之耳不知有此正所以非阴符也阴符之妙一机而已矣机一逆而已矣凡巧士得机而顺畅之经必逆而敛之固穷之穷似误而非误也敛也知我罪我其斯言也已
　　
　　徐太仆藏仙师篆阴符经
　　
　　余侍师次过同年兄徐太仆所亟问余师所重二氏何经余对以释则心经金刚楞严维摩道则道德黄庭阴符太仆咋舌谓前六者则既闻命矣若阴符之为阴何居也且是经三百字而少顾曰贼曰盗曰杀曰死曰机娄娄见之夫岂圣人所忍言余时不敢对居两月而师首以所书正篆阴符赠太仆太仆捧持若拱璧以异锦装之乞余题其后余乃谓太仆可以有言乎凡天地之气阳主施阴主敛施主顺敛主逆阴符之为阴也以敛以逆故也逆取而顺守之是故曰贼曰盗也杀者所以生也死者亦所以生也皆机也吾子欲度世而存乎将顺世而往乎太仆曰善初师所书阴符且十本余儿骐亦沾赐焉而独太仆所得最神妙儿骐骤见之色动乃欲益它墨迹以互市者余笑曰此亦可以逆而取乎太仆觉之乃止
　　
　　紫姑仙书阴符经
　　
　　此经我昙阳仙师重之前后为人书数本而世贞独不敢请偶有仙降于孙荣祖氏试叩之即欣然见许以辰日相示因屑箔金界青纸置孙密室中至日而经成后称上洞海天南极惟慈尊者书又云自始修至祥符二年记诵三万六千五百通而白日羽翰矣然考之此经乃九天玄女授之黄帝轩辕氏贞观中欧阳信本褚登善俱有奉敇书开元世李荃为之注故而自后注故者凡数十家今谓文阳真人证真时所道玉蟾翁摘尘而是义始聆下土大不相合且书法虽精整而过于巧媚多以意撰造良乖正始疑即孙氏所炼鬼仙笔也其人自云徽人尝为郡诸生颇习养生家言年四十七而逝大槩豪爽儇利有才识幻变顷刻种种而不能脱冡墓间气陶贞白有云作才鬼不作顽仙似为此君解嘲
　　
　　周公瑕书道徳经
　　
　　晋史右军传及书断俱云为山阴道士写道德经笼鹅以归而梁武陶隠君所评右军遗迹则称有黄庭经青莲居士诗直谓黄庭换白鹅黄长睿则以右军有道德而无黄庭为诗误洪景卢则以右军有黄庭而无道德为史误又有云诗史两不误者然今世黄庭之迹依希尚存而道徳则自古絶响矣今年六月望后友人周公瑕避暑弇州园为作小楷二经道徳极精严有古意而黄庭真迹之仍孙矣此子吾吴城一时右军仆之得此亦何异买王得羊哉惜无昙■〈石襄〉白鹅作润笔因题于后以志吾快
　　
　　又
　　
　　周公瑕往年为余书老子道徳经五千言亡何而失之岁庚辰公瑕归自谼中念且老从我索一传客或谓公瑕廹得传而余恨失经以从臾公瑕续书之昔人所谓焕若神明顿还旧观者殆不偶哉既装成袠而志其后按太史公传老子谓楚苦县厉乡曲仁里人也姓李氏名某字伯阳周守藏室吏也居周之衰乃遂去至闗闗令尹喜曰子将隠矣强为我著书于是老子乃著书上下篇言道徳之意五千言而去莫知其所终又云老子百六十余岁或言二百余岁以其修道养寿也又云老子之子名宗宗为魏将封于叚干宗之后假仕于汉孝文帝而假之子解为胶西王太傅其本末甚明然自太史公言道家使人精神专一动合无形赡足万物儒者博而寡要劳而寡功道家宗老子而儒者宗吾孔子孔子之教葢万世人王取则焉而其徒不明两家之始所合遂抑绌老子以为异端而老子之徒其庸鄙诡诞者覩西来之迹宏竒高大炫耀一世遂不暇与吾儒辨而更窃渍其余渖以求与之角而并传葢艳释迦之称累劫则谓在伏羲为郁华子在祝融为广寿子在神农为大成子在轩辕为广成子在少昊为随应子在颛顼为赤精子在帝喾为録图子在尧为务成子在舜为尹寿子在禹为真行子在汤为锡则子在周始为老子夫轩辕之世广成居崆峒千七百年而其后犹未巳也逺者姑亡论已前是而为广寿为大成后是而为随应为赤精又何人耶且尧舜禹非异代也一时而为三子何迁逝之速也三代以还贤公卿非乏纪也又何为而不一及也乃至谓老子生于商为周文王守藏吏曰燮邑子武王时迁柱下史成王时守故官为经成子遂西游流沙康王时复归曰郭叔子昭王复西迈云云葢又傅会化胡经之说也竒释迦之有三十二相及七十二好相则亦曰七十二相八十好相也伟释迦之长丈六尺则亦曰丈二尺也不知孔子九尺六寸人以为长人而异之若丈二尺而人不怪且骇者未之有也且史何以不载也夫老子至圣也其化而为太上灵真至尊也又奚必借西方之事而矫餙之然至儒者之所抑绌而指为异端者又可笑也老子往往皆格言其体至虚而不无其用至大而能泯其迹精以治躬粗以治天下取之固逢原矣大道废有仁义知惠出有大伪六亲不和有孝慈国家昏乱有忠臣知言哉君子之于世甚无乐乎其名也仁义也孝慈也忠臣也其名不得已而有之故曰絶仁弃义民复孝慈絶者絶其名复者复其实也将欲噏之必固张之将欲弱之必固强之将欲废之必固兴之将欲夺之必固与之谓倚伏负胜造物若诱人而使之盈葢使理国缮身者于张强兴与之际愯然而思警也非以导人巧也夫不得老子之所以立言不解其文义而妄为之辟荀卿氏所谓贱儒也世贞一言而当获谴于今之为二家者然使吾老子孔子而在以为谴哉不以为谴哉
　　
　　章藻书老子要语后
　　
　　老子凡五千二百七十七言曰五千言者举成数也其言道徳经者后人所崇加也曰上下篇者以竹简重而分之也其上曰道经下徳经者后人谬也老子之位业天中天也其言人中天也逺而治天下治而至于久而不可废近而治身治而至于终其身不殆者恒理也亦恒事也谷神玄牝众妙之门启焉抱一守雌专气致柔始露不死机矣然是奉天者也非开天者也是歴世者也非出世者也吾故曰人中天也凡老子之言中曰私曰利曰得志曰取天下皆是谓其理当然耳取势决是以不讳誖也探机精是以不避险也夫然后后世得而羣訾之外若乖于吾儒之所谓无所为而为善佛之所谓不住色而布施者不知本意故不尔也若夫欲夺固与欲弱固兴之类葢言造化巧也亦非以诲巧也然而不善用之则巧矣是经也曰五千言今何以仅四千二百九十言约之也约之者何谓其授人诤也约之而理固未尝不备焉不然吾不敢约也书者谁章藻仲玉也
　　
　　王元驭书仙师批点黄庭道德二经
　　
　　贞常以黄庭道徳二经荐师观既返贞卒业所圈点不过二十余所窃怪其少叩之师若曰人所恒奉持者不必我也若所解者不必我也若所不尽解人所不恒持而我有契于言象之表者试为若拈一二焉不然圣人之言犹天然谁得而去之而亦何用我丹铅为于是炳喆道人亦为贞书一纸
　　
　　王学士书黄庭经
　　
　　元驭学士书法在虞褚间而过自挹不肯与墨池盟间兴到作一薄蹏竟则裂之或有求者复不应以故行世絶少今年乃为华亭徐长孺书黄庭内景经神采风调翩翩出蹊径外吾不知于汝南公主志枯树赋如何当亦不落夹矣书阴符者信本登善度人者诚悬金刚者子瞻法华大洞玉者子昻余皆获寓目焉纵跌宕八法能如易迁宫中人写玉晨蕋珠语耶昔许黄民所藏杨司命书内景已散佚贞白先生间闗访购乆而后得之长孺仅一叩而得元驭手授不亦大幸哉今人知寳右军残误之外景而不知司命有内景惜其灵翰永秘聊为拈出之以元驭书作司命隆凖可也
　　
　　嘉兴周逸之刻黄庭内外景经
　　
