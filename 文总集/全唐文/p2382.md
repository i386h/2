<!-- { "loadSidebar": true } -->
    ○对盗瓜判
    〈常州申称：钱客每以种瓜为业，遂被伶人洪崖盗食其瓜并尽，为客所擒。遂作术化出满田是瓜。客乃放之。崖去後，了无复瓜，客诣县告崖是妖贼。〉
    钱客家邻白社，业在青门。米实葱花，光浮五色；蓝皮密理，美至三摇。长怀洗玉之珍，方有致金之望。洪崖行乖夔足，道契狼心，不能李径遗冠，翻乃瓜田蹑履。徇兹猿臂，因采掇而全空；眷彼龙蹄，随指挥而忽见。宁劳宋灌，自含冰谷之文；不假曾锄，俄结火山之实。钱既迷於术化，洪乃集彼回邪，於是释此妖人，将殊盗者。初观带母，似逐仙来；後察空苗，疑因梦失。幻人为幻，幻已去而无瓜；迷者知迷，迷既祛而有悟。论妖疑切，诲盗情深，虽陈莠口之词，莫辨讹言之实。洪崖不在，丹笔何施？客告未晓真虚，崖实未知；州县更宜寻问，方可裁量。
    ○对芋判
    〈甲以蹲鸱自业。丁告其惰农。〉
    我疆我理，盖取其宜；采葑采菲，止存其善。甲以凿井而饮，耕田而食，艺彼芋区，安厥蓬户。不知尧舜之力，聿求天地之利。有斯而享，同计然於范子；无闷乃可，均沃壤於岷山。鄙哉彼丁，好讦为直，昧长沮之自乐，讶夫子之不勤，告以惰农，未闻其可。或恐人惭相鼠，务彼蹲鸱，匪斧析薪，颇黩纲纪。则片言难折，审慎攸宜，请俟三缄，方申一剖。
    ○对卑子判
    〈柏禽南邻有卑树，垂枝於家。侍儿取以啖禽。禽送官，仰正断。〉
    柏禽操深介直，期在公清，用理於家，可移於国。东家之枣，昔闻去妇之悲；南邻之卑，今见侍儿之执。论其嫉恶，虽曰至公；究其饰情，终为小行。所盗不言多少，量情应有重轻。请更详求，方可裁断。
    ○对梨橘判
    〈郑州刘元礼载梨向苏州，苏人宏执信载橘来郑州，行至徐城，水流急，两船相冲，俱破。梨及橘并流，梨散接得半，橘薄盛总不失。元礼执信索陪，执信不伏。〉
    荣泽名区，长洲奥壤，土宜虽异，川路攸通。故使贾客相趋。乘时射利，商人递委，从有之无。大谷元光，言移汴北；江陵朱实，欲渡淮南。於是鼓帆侵星，俱辞故国，扣船忘夕，并届徐城。两争飞，双帆不背，异虚舟而见触，均斗舰之相逢。遂使桡逐兰摧，疑建平之[A081]下；棹随桂折，若河上之查来。落果於焉星散，傍人由其鹜没，一游一泳，橘包裹而全收；载沉载浮，梨漂零而半矣。然防虑之术，未闻责已；而深溺之弊，直欲尤人。乍寻似合酬填，审细便难允许。何者？梨因散失，船则共伤，若为梨觅陪，过自归於毁椟；如损船索偿，理乃齐於指马。既非情故，徒事披陈。
    ○对盗稻橘判
    〈会稽杨真，种稻二十亩。县人张辨盗将。令访知，收辨科罪。诉杨真盗辨木奴，复合科罪。〉
    泉芳稻，风传十里之香；江陵木奴，地均千户之封。青花竟吐，色乱烟波，朱实方成，影分霞锦。杨真、张辨，植业营生，楚既失之，齐亦未得。且覆车改辙，前代之通宜；牵牛蹊田，往贤之深诫。岂有一彼一此，俱行盗窃之心；以公以私，深失是非之路。锺离牧之推让，曾不留心；淳于恭之助收，岂知励俗？论犯虽知先後，语罪谅乃同归，请勘两家之赃，方定片言之狱。
    ○对瓮负判
    〈甲瓮负，被乙荡倒。索陪，乙不伏。〉
    惟彼负徒，行者固宜矜避，至於颠仆，荡者岂其故为？甲且有词，愧林宗之妙赏；乙为无状，殊叔宝之情言。谨守既谢於挈瓶，敝漏方忧於射鲋，欲令陪价，须尽事由，必其广陌修衢，往来不接，故为搪突，是有常刑。傥若狭路重，风尘暗起，误而击触，毁亦可矜，刑故则罪合宜加，舍误则陪何足算。但官之议事，贵在量情，言荡非故犯之名，称负乃小人之事，勒陪半价，将谓合宜。
    ○对二月不供宫人炭判
    〈钩盾二月不供宫人炭，请处分。〉
    弄田之所，钩盾是司，牵丝效官，掌炭成务。形虽比漆，烧则如金。入侍安之熏炉，香焚百合；处仙人之丹灶，巧液千金。变寒作暄，转冷成热，投其铸冶，可以方其造化；验其燥湿，可以测其阴阳，充百郡之时须，为万邦之日用，二月不供，三章有犯，违令抵罪，依条请科。
    ○对凿井获镜判
    〈凿井得古镜，不送官司。邻告违法。〉
    玉浮辉，珠星湛耀。汉阴旧址，方除饰智之心；谯国开源，忽遇神仙之兆。乙乃劬劳是务，穿凿为功，暂因梧树之傍，遂览菱花之照。光芒骇目，明心，见飞鹊之时来，睹回鸾之屡舞。虽则私护，合送官司，爱而欲留，法将焉许？自招其责，谁复哀矜，邻人告之，雅符公正。
    ○对方领为衣判
    〈甲为方伯，以黄纨方领为衣。丁告，不伏。〉
    分土建邦，地方千里，择贤授职，荣加九命。将以大炜时宪，钦奉国仪，惠康庶绩，宣扬大化。甲为方伯，实佩仪章，既剖竹以分忧，伫坐棠而行政，理宜潜润德教，广扇仁风，用申象阙之仪，以副专城之望。何得异文翁之简化，昧朱邑之廉平，擅易长裾，忽为方领。效韩延之东郡，有制黄纨；比胡质之南荆，曷无清誉。且簪绂之节，礼有等威，逾矩不祥，僭奢斯咎。服之不称，身之为灾，自投三尺之书，须免六条之秩。
    ○对赀次如苴卜得乾坤判
    〈甲赀次如苴，乙强力为甲持钱，举半以遗侯家。甲告乙盗用钱。乙云：“望依权力，人不敢负。”又景之宋卜得乾坤，丁告违禁，不伏。〉
    赀货山积，行役如流，四人别其工商，六位占其来往。惟景与甲，食利遇时，等朱公之在陶，慕梁生之适越。丰其家产，列次於苴，观彼《国风》，将之乎宋。小人窥利，冀获浮□之财；君子于行，希就陨星之郡，既假人而出举，实予而望之。乙寡贞廉，欲附其末，既亏典礼，诚不足征。异管仲之处南阳，同孔子之去东鲁，所持虽则减半，将存故未全赊，纵见遗於侯家，实无追於殷道。徒资权要，空遇乾坤，据法律而未通，在《礼经》而无禁。甲称盗用，颇涉盗由；丁告差违，岂为差谬？文饰其过，犹掩耳而盗钟；诘问其源，殊疾行而恶迹。乙则有罪，景乃无辜。彼按三章，用肃严霜之典；此详五听，须宽玉之条。状迹既造殊途，割断岂宜同罪？
    ○对登城而指专席而坐判
    〈甲登城而指，乙告其惑众。甲云：“实无妖言。”又丁专席而坐，庚遂吊之。或以为失礼，庚不伏。〉
    《礼经》爰备，丧纪攸设，君子行之以立身，贤者俯之以合道。理须“非礼勿动”，循不忒之威仪；临而必哀，吊有丧以匍匐。甲也未达，自贻登城之罪；庚也有仪，俄惊失礼之谤。彼则戾矣，此何误焉？且登而不言，既异仲宣之赋；吊而未爽，无违孔父之经。抚事劳於三思，片言申其一割。但指则为惑，何必有於妖言？吊其有丧，宁可科其失礼。向若登而不指，乙告即曰诬人；坐而不专，庚吊便为失礼。况理则无昧，事其可观，自邀惑众之科，未阙吊人之礼。甲之罪，斯为得欤？论庚之辜，颇多失矣。
    ○对旄人奏散率木修防判
    〈日本请吏赐宴於朝，旄人奏散，不以为。惠文冠所持辞，云属娄氏。又柴桑备阳侯修防率土木。丁独不从。曰：“将俟息壤。”无何堤成，徒告其妖，县以为瑞。科告不伏，并仰正断。〉
    朔南声教，万国宾王，神灵滋液，百珍宝用。日本归献，越沙海而西浮；阳侯顺流，泛沧江而东徙。衣冠所列，是同於中外；帷盖其飞，有观於今昔。而赐之礼乐，饰以堤防，歌钟之奏已闻，土木之功爰事。将使陈兹禁，无差绝国之音；乘彼柴桑，有广通津之备。彼而奏发，稍失有常；此独不从，实乖於众。遽彰纠禁，几抗成词。初引罪於娄，竟登期於息壤。职司之分，是则可矜；妖妄之疑，未应为允。惠文所劾，旄人不可刑；息壤既成，县断理宜称瑞。各从案记，庶用平反。
    ○对常好种荔继母出服判
    〈戴子恭平居常好种荔，时人以为不道。又曾元母出不知服。〉
    《易》曰：“出处语默非一途。”《语》曰：“慎终追远民归厚。”则所好不等，有如其面，合礼而作，难责因心。戴恭戴安之馀，曾元曾参之後。二十八宿，外当处士之星；七十二人，中有至孝之性。幽寂水石，高山景行，多所仰止，信而钦风。弦歌取乐，无忘种荔；霜露增感，早切采兰。居然傲时，遵是继母，春池湛澹萋已绿，风树萧条静复鸣，茎叶相依，亦谓盛矣；屺岵无托，则可亲之。将备歉岁，无情故匣；伫期剪缉，别偶双飞。将高奇致，化成异物。结而为裳，思得其趣；不苟制服，曷所见尤？楚客兴歌，江潭可想；周公范法，日月斯悬。彼俗何知？正刑不滥。与其嗤诮，岂如勿言。道存固合赏人，义尽理难论罪。
    ○对结交四骑获豹不赏判
    〈南郡元栖，好黄老通德，结交四骑。所由以为非宜。又捕鸟鼠获元豹，诉不酬赏。〉
    乘轺持斧，汉家有直指之使；鸟兽草木，舜典标山泽之官。考行议能，以先清举；选徒校猎，自符月令。抱瓮矫俗，已见褒升；徒搏异物，不闻加赏。假汉廷之迹，犹或心劳；越周家之雄，乃闻手格。州科妄罪，须正本条；使称违式，未详其事。
    ○对被祷斗学盘盂书判
    〈甲被祷於北斗，乙告其诅。云：“侯家恐盗。”又丁学盘盂书，庚相为引重。後遂举行其罪。或止之，甲云：“以此报德。”〉
    律防奸慝，书垂劝诫，有犯无赦，德懋必彰。载以玉条，藏之金匮，使邪妄知禁，忠义有凭。至如北斗星象，东台秘迹，非愚庶之所规祈，实词儒之所探练。甲被以淫祷，丁伏膺以猎精，乙摘诅以明辜，庚引重以旌誉，诘理则事穷讨贼，原心则情在崇儒。证汉代之浮讹，荐彰其蠹；习殷时之典训，载穆其方。且祝诅星历，刑莫重焉！铭颂盘盂，道亦斯在。息夫妄惑其术，昔时已灭其身；李尤刻缉其词，後世亦高其旨。曲而不离，请标於详刑；婉而且微，闻举罪以酬德。乙之所诉，请金科，或人止之，恐昧前典。
    ○对漆室染疮绯衣版授判
    〈甲逢故人，引入漆室，遂患漆疮。诉云料理。又景版授刺史著绯袍，村正云不合。〉
