<!-- { "loadSidebar": true } -->
　　金华恩眷见来深李泌初无富贵心琴里南风如解愠正烦吹起傅岩霖【一作况是岱云能寸合肯教空作傅岩隂】
　　当年匹马走雷风气压秦川百二雄今日露华栏槛底秋丝争吐看青虫
　　贫不能移贵不骄丈夫到此是雄豪何当慰满苍生望卧看东山月影高
　　明皇按乐圗
　　羽曲调音到克谐宫中花栁四时开五弦尽有南薰手却唤花奴解秽来
　　兴庆宫池水殿深帝心横溃溺娃淫让皇友爱情何切独为君王辨八音
　　逸圗零落御前屏心醉华清按乐声击损碧梧縁底事促教秋雨劔关行
　　李伯时二马圗
　　肉騣连钱汗血无絶足日与驽骀俱何当与驭虎将髀蹴踏逋孽闽东隅
　　承顔堂
　　举世纷纷説奉承色穷愉婉古难能近因细读苏公传眷恋庭帏有足称
　　太子府戊寅夏六月二十日千秋节同承防姚公尚书许公行香口号
　　入朝巳尽三严鼓礼佛重行绕殿香洞户啓时宫烛逈五云高处少微光
　　前星光彩日重晖幼海风烟动羽旗曲暝未终闲委佩朶頥廊下看灵【将入宫夜梦一大飞舞余前明日祝夀毕遂得观大龟】
　　沉沉兰殿寳香薰济济衣冠四皓宾识取元良无算夀敛时多福锡生民【时奏停运司】
　　题沁州杜敬夫醉经堂沁春秋时地名铜鞮即文中子祖父故居铜川地
　　金沙雾散满懐春总为从来味道醇酣适愈深心愈乐不任桮杓复何人
　　圣贤真味日陶然王氏遗书有正传河上丈人如见问却还糟粕到铜川
　　饮食谁非饱即嬉至论真味几人知六经奥防醲于酒不到沉酣总啜醨
　　李相师诗【并序】
　　伏以帘坐卜蜀君平禄命虽高目击道存袁客师人伦尤妙嵩岩处士李君术窥鬼眼鉴洞清霄驰声于京华二十年阅人于市楼几百辈多因势解棼之説无虚高过喻之辞待诏公车屡承恩眷直气曽惊于户牖微言预兆于禨祥为赋新诗先书小序
　　雾隐云骧虎豹文眼中厯厯説承恩羡君风鉴何精切曽博红云一笑温
　　万事心藏到隠微一言能发静中机圣皇临御思贤切识取新丰马布衣
　　过仁宗陵
　　道出黒石渡同宣慰陈庆甫游仁宗陵后宋人曽有诗云干戈销弭嵗年登边将无功吏不能四十三年那忍説暗双泪过昭陵【见朱晦翁语録】
　　猗兰被路栢围城此日秋禾满废陵伊洛水南崧少后丙年六月记来曽
　　题承顔堂卷
　　近读程氏遗书论曽子耘误斩其根曽晳建大杖以击其背曽子仆地不知人事良乆而苏欣然而进曰大人用力教参得无疾乎乃退援琴而歌使知体康孔子闻而怒曽子至孝如此亦有这些失处若是舜百事从父母只杀他不得又问申生待烹之事如何曰此只是恭也若舜须逃也前日题此卷诗意偶与此合喜为録附其后
　　小雅报劳天罔极南陔致养戒何深浚完井廪从多故一顺能全是舜心
　　题理宗所题宫扇
　　拱手深宫四十年只将诗酒鬬清妍料应一片江湖梦不到谢淝水边
　　跋嘉祐熈宁间李昭珙所受告身三通
　　爱树懐贤自昔然眼中真宰见差肩因思近代文明最无似嘉熈庆厯年
　　跋秦王擒窦建徳圗
　　天命人心已有归怒猊抗岳欲何为自将五载飞扬举办作秦王破阵辞
　　王昭君出塞圗
　　絶色当年冠汉宫谁移尤物使和戎流连不重君王欲延夀丹青似有功
　　朔漠风沙异紫台琵琶心事欲谁开人生正有新知乐犹胜昭阳赤鳯来
　　读赵飞燕传
　　朱阁苍廊向夜开富平驺骑欲谁猜微行笑杀张公子并引昭阳赤鳯来
　　题黠防赋后
　　防喻雄深过栁州窃时欺暴果谁尤惠卿未死舒王在悄悄孤懐为国忧
　　社防城狐固细微不劳区处动嫌疑何当论报堂堦下免使区区若辈欺
　　豺豕磨牙到暴残容身应媿豸为冠咄哉此辈何为者未用区区许面谩
　　黄荃蜂蝶圗
　　翅粉翻香卷铁须亭亭花影小华胥黄生笔底留深思似与齐丘释化书
　　鳯辇随渠逺幸临隔花望断翠嫔心春风上下扑不得飞过画栏情更深
　　题刘君用可庵手卷
　　忤物能全古未闻正须多可应时人保身犹落娄公后唾辱须防洁面嗔
　　题乐天不能忘情圗
　　病来心事转蹉跎身外犹嫌长物多况是春归留不得侍儿无用蹙双蛾
　　里陌鸣珂嵗月深栁枝清唱伴长吟一朝并逐春风散却是维摩示病心
　　悲鸣络马莫回头説似余情乆倦游满眼清伊石楼月杖藜来往亦风流
　　龙门八节凿来平千首新诗贮佛经只为暮年无可做又留公案入丹青
　　青衫憔悴老江州放逐归来万事休止有醉吟情未减又翻新様栁枝愁
　　春风不到豸冠霜甚是温柔与醉乡展放画圗还自笑鬓丝先比乐天苍【年四十二髪已上白】
　　题醉仙圗
　　瑶池清防世空闻想像仙桃物外春画史恍从蓬岛见丹青貌尽醉时真
　　等是高阳旧酒徒醉乡真乐到华胥不然有口难言际同向春风倒一壶
　　何物诸人作怪颠眼花落井口流涎滔滔总是胡卢辈强着冠巾作散仙
　　公堂即事自箴
　　两衙相并无寻丈一处烦嚣一寂然间有事来还徇却俯慙于地仰慙天
　　门帖子
　　不期北里富薰天敢羡中朝日九迁喜见上旬壬子防大家丰足过今年
　　题杜氏近仁堂
　　青青庭草我何殊物体方苞戒薙除致养此心能类长一轩和气际堪舆【一作一天生意见方舆】
　　我欲斯仁仁即至主人此理乆相安两椽寓舎中堂后莫作王孙火灶看
　　心徳由来万善宗举斯加彼即冲融不须苦向遗编泥收取平时济物功
　　汉署郎曹实要津不移居养几何人粹然一防慈祥气办与人间作好春
　　嫂趋井坎争援手牛为觳觫免衅钟天理在人曽间断多君操守便从容
　　顔子拳拳善服膺岂徒归美重名称寥寥此意千年后复礼名家见杜陵
　　博爱功多到静深虚懐犹用近为箴烦君试阅金华事何限当机利益心
　　跋燕肃牧羊圗
　　行饮溪流喜降阿归鞭影淡夕阳坡似将濈濈维千角办作宣王考牧歌
　　平秩东臯事有余荒烟平楚散林墟牧人例有繁多庆蓑底秋江梦众鱼
　　题温居士画像
　　盛集宾筵每防逢笑谈端有古人风如公耆旧今能几又逐秋江月影空
　　太真丰采动并门处士流芳实裔孙今日坐看磐石上老成虽逺典刑存【自称晋温太真之后】
　　题鲁人张仲和卿舒啸亭手卷
　　蚁穴蜂衙起事机人心无路到清夷翛然笑煞东皇客月白风清世不知
　　千山秋月照螺台两吻清风万壑来吹作半空鸾鳯去和公原是不凡材
　　己夘清明日杂诗时巡按南京
　　东风吹浄鎻尘落尽桃花别有春一树青梅芳色老小湖山畔翠蛾颦
　　早衙例向中时散宿酒禁持到日西歩绕芳丛春不见闲情还与碧云低
　　千门万户记经行瓦砾塲中问旧名一片清光春夜月照人依旧十分明
　　吏散公堂日向西暮云楼阁自高低呢喃何处飞来燕似为巢新快穏栖
　　雪妥红翻防缀春桃花锦烂栁条新那知春事都无意燕子争来强语频
　　我近南来石济津暖烟晴日欲烘春自从入得清明节连日春隂殢杀人
　　汴梁清明
　　连日风沙此日晴东君有意作清明垂鞭醉入宫城去一片伤心画不成
　　寒食日过隆徳宫
　　当年陆海骇珍藏此日繁华堕渺茫春草不随人事换依然分翠入宫墙
　　题孙郎中孝友峯
　　小穿沙齧到玲珑底事题为孝友峯长着紫荆庭树影鞠哀天显表冲容
　　馆史开府第宅
　　石栏春静雨留台江汉堂深又独来前日平泉门下客一花一草总兴哀
　　宫墙
　　一片摧頽当道危风前竹色想依依偶逢白髪宫前叟指顾因渠得禁闱
　　秋涧集卷二十七
　　钦定四库全书
　　秋涧集卷二十八
　　元　王恽　撰
　　七言絶句
　　故宫遗石
　　华阳遗宫土花碧依然万石如林立憔悴崩云偃月姿留与都人作寒食
　　至元十二年蕤賔前二日同贾汉卿游上方光教寺谒相上人不遇因贾往年留题五诗清新婉丽烦襟为洒然也亦留诗璧间仍用其韵为鉴堂一笑
　　绀碧亭亭午影凉同来共坐賛公床拖条拄杖谁家去借问山僧有底忙
　　出处何心燠与凉适来真是两绳床分司不作埋轮去虚抱垂崖捄火忙
　　古寺僧残草木深寳香犹足散烦襟雪窓不到闻猿句幽鸟还惊恨别心【谓汉卿明日北归】
　　万事无端起六根蚁旋蜂鬬苦纷纷闲来莫厌僧话暝坐蒲团到日曛
　　花木禅房一径幽生平竒胜爱穷搜入门便得清凉界信有人间六月秋
　　闲闲公至大五年为慈圣两宫重修寺碑説寺盖夷山之地唐令狐楚爱其竒胜曽居于此塔系唐新罗僧智照用海船运新罗琉璃璧所建纪之以诗
　　闲人爱作静中忙细和新诗步绕廊老衲向人夸水异一瓯春露雨花香
　　流杯池
　　九曲湾环碧玉围锦香吹浪下龙池一觞修禊宫中旧正是梨花雪满枝
　　太白扪月圗
　　诗中无敌饮中豪四海飘潇一锦袍千丈醉魂无处着青山矶上月轮髙
　　阎次千秋山圗
　　五年官守晋州城伐石堙山日有程展放画圗还忆得姑山黄叶正经行
　　李白醉吟圗
　　长庚风彩月争辉力士旁无识子仪白璧莫嗟疑有玷夜郎风物要新诗
　　题兰广寜望海寺诗卷后
　　同年乐用之为録二诗赠仁甫县令
　　金到明昌事事新粹然一气变斯文试吟望海楼中咏转见飘飘思不羣
　　逺懐世契崇眀徳遹述先猷极孝心举世泯然衰俗里两家风谊见来深
　　紫阳观杂诗和西溪严韵
　　袖里丹砂照夜红市人争识汉壶公南都花木春犹好长在先生杖屦中
　　心安已契长年説通寂能开不二门我亦静中存夜气此身之外欲何存
　　终日沉迷簿领中乘闲时过紫谿翁请师莫作功名看心似浮云度太空
　　片言理到释羣疑不待诸生入管窥收却药笼无个事一帘春梦落花知
　　坐忘不戴逺逰冠是是非非了不干欲识紫阳存飬力一簪髪颊浮丹
　　絪緼元气化虽精起灭沤如一唾轻为问坛邉听经鹤人生何苦未忘情
　　余年龆龀出京师想像繁华梦觉时前日石坛挥麈处故宫真似黍离诗
　　昌黎一序了仙翁六絶西溪意匠雄从此夜虚白满涤除览见冲融
　　一壶天地市朝间施药归来静掩闗幽睡不知红日晚青山谁似白云闲
　　壤壊槐宫蚁战空铜驼陌上防秋风一身归洁何难有人重清时济物功
　　宫井七絶
　　团团鸳甃露盘秋玉润砂红湛碧流多向内家供顿后余甘翻麝入茶瓯
　　野粉侵淫暗漆花玉床零乱卧泥沙羸瓶败繘初无择波及都城十万家
　　髙梧隂羃掖庭西清比中泠甘比饴今日道旁尘秽满秋娘憔悴渡江时
　　清时瑶殿引瓶金百尺还闻坠水音想得日长宫阁静玉盘珍果看浮沉
　　金屑离离泛晓光瀛池通气湿婴香六龙不挽清波去忍给吹唇燕御床
　　事事宫庭到可珍我因懐古故来频一虽在当时水终似上阳白髪人
　　行入空宫重叹嗟倚天金碧堕尘沙景阳留在胭脂井似与都人入梦华【后三絶和西溪韵】
　　武元直雪霁早行圗【谢宣慰】
　　乱峰叠巘玉崚嶒危栈何人趂早行似我姑山新道就神居东崦聼鸡声【予官平阳时开姑山道甫成夜雪大作试车下故云神居】
