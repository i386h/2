<!-- { "loadSidebar": true } -->
　　哲人不存，怀抱谁质。糟粕犹在，启滕剖帙。见柱下之经二，睹濠上之篇七。承未散之全朴，救巳颓於道术。嗟夫！六艺以宣圣教，九流以判贤徒。国史以载前纪，家传以申世模。篇章以陈美刺，论难以核有无。兵技医日。龟策筮梦之法，风角冢宅，算数律历之书。或平生之所流览，并於今而弃诸。验前识之丧道，抱一德而不渝。（庄周云：「轮扁语齐桓公，公之所读书，圣人之糟粕。者，《金》之流也。柱下，老子。濠上，庄子。二、七是篇数也。云此二书最有理，过此以往，皆是圣人之教，独往者所弃。）
　　伊昔龆龀，实爱斯文。援纸握管，会性通神。诗以言志，赋以敷陈。箴铭诔颂，咸各有伦。爰暨山栖，弥历年纪。幸多暇日，自求诸己。研精静虑，贞观厥美。怀秋成章，含笑奏理。（谓少好文章，及山栖以来，别缘既阑，寻虑文咏，以尽暇日之适。便可得通神会性，以永终朝。）
　　若乃乘摄持之告，评养达之篇。畏绝迹之不远，惧行地之多艰。均上皇之自昔，忌下衰之在旃。投吾心於高人，落宾名於圣贤。广灭景於崆峒，许遁音於箕山。愚假驹以表谷，涓隐岩以搴芳。（缺十七字。）莱庇蒙以织畚。皓栖商而颐志，（卿寝茂而敷词。缺五字。）郑别谷而永逝。梁去霸而之会。高居唐而胥宇，台依崖而穴墀。咸自得以穷年，眇贞思於所遗。（老子云：「善摄生者。」庄子云：「谓之不善持生。」又云：「养生有无崖，达生者不务生之所无奈何。」绝迹，上皇，下衰，宾名，义亦皆出庄周。广成子在崆峒之上，黄帝之师也。许由隐於箕山，尧以天下让而不取。愚公居于驹阜，齐桓公逐鹿入山，见之，涓子隐於宕山，好饵术，告伯阳《琴心》三篇，庚桑楚得老子之道，居畏石之山。楚狂接舆，楚王闻其贤，使使者聘之，於是遂游诸名山，在蜀峨眉山上。徐无鬼岩栖，魏侯劳之，问「先生苦山林矣，乃肯见寡人。」无鬼问：「君绌嗜欲，屏好恶，则耳目察矣。」常采芋栗。老莱子耕於蒙山之阳，著书十五篇，言道家之事，织畚为业。四皓避秦乱，入商洛深山，汉祖召不能出。司马长卿高才，而处世不乐预公卿大事，病免，家居茂陵。郑子真耕隐谷口，大将军王凤礼骋不屈，遂与弟子别於山阿，终身不反。梁伯鸾隐霸陵山中，耕织以自娱，後复入会稽山。台孝威居武安山下，依崖为土室，采药自给。高文通居西唐山，从容自娱也。）
　　暨其窈窕幽深，寂漠虚远。事与情乖，理与形反。既耳目之靡端，岂足迹之所践。蕴终古於三季，俟通明於五眼。权近虑以停笔，抑浅知而绝简。（谓此既非人迹所求，更待三明五通，然後可践履耳。故停笔绝简，不复多云，冀夫赏音悟夫此旨也。《宋书·谢灵运传》《艺文类聚》六十四。）
　　◇江妃赋
　　招魂定情，洛神清思，覃曩日之敷陈，尽古来之妍媚。矧今日之逢逆，迈前世之灵异。小腰微骨，朱衣皓齿，绵视腾采，靡肤腻理，姿非定容。服无常度，两宜欢颦，俱适华素，于时升（《初学记》作「出」。）月隐山，落日映屿，收霞敛色，回飙拂诸。每驰情於晨暮，矧良遇之莫叙，投明（《初学记》作「珠」。）以申赠，觊色授而魂与。嗟佳人之眇遇，眺霄际而告语。惧展爱之未期，抑倾念而暂伫。天台二娥，宫亭双媛，青（神接，紫衣形见。或飘翰凌烟，或潜泳浮海，万里俄顷，寸阴未改。事虽假於云物，心常得於无待。况分岫湘岸，延情苍阴，隔山川之表里，判天地之浮沉，承嘉约于往昔。宁更贰於在今。傥借访於交甫。知斯言之可谌，兰音未吐，红颜若晖，留眄光溢，动袂芳菲。散云辔之络驿，案灵辎而徘徊，建羽旌而逶迤，奏清管之依微。虑一别之长绝，眇天末而永违。《艺文类聚》七十九，《初学记》十九，《御览》二百八十一。）


卷三十二
卷三十二　　◎谢灵运（三）
　　◇谢对康乐侯表
　　昔强氐暴虐，恃僭历纪，既噬五都，志吞六合。阶没西河，倾覆南汉，凌籍纪郢，跨越淮泗。於时策画惟疑，地险已谢，咸惧君臣同泯，有生无馀，亡祖奉国威灵，董符戎重，尽心所事，克黜祸乱，功参盘鼎，胙土南服，逮至臣身。值遭泰路，日月改晖，荣落代运，输税唐化，生幸无已，不悟天道下济，鸿均曲成。乃眷遐绩，式是兴征。分虎钮龟，复显茅土，鸣玉拖绂，班景元勋，泽洽往德，恩覃来胤。永维先踪，远感崩结。岂臣弱，所当忝承。臣闻至公无私，甄善则一。皇恩远被，殊代可侔。是以信陵之贤，简在高祖之心，望诸之道，复获隆汉之封。观史叹古，钦兹盛美。岂谓荣渥，近沾微躬，倾宗殒元，心识其会。酬恩答厚，罔知所由。（《艺文类聚》五十一。）
　　◇诣阙自理表
　　臣自抱疾归山，於今三载，居非郊郭，事乖人间，幽栖穷岩，外缘两绝，守分养命，庶毕馀年。忽以去月二十八日得会稽太守臣ダ二十七日疏云：「比日异论尊沓，此虽相了，百姓不许寂默，今微为其防。」披疏骇惋，不解所由，便星言奔驰，归骨陛下。及经山阴，防卫彰赫，彭排马枪，断截衢巷，侦逻纵横，戈甲竟道。不知微臣罪为何事。及见ダ，虽曰见亮，而装防如此，唯有罔惧。臣昔忝近侍，豫蒙天恩，若其罪迹炳明，文字有证，非但显戮司败，以正国典，普天之下，自无容身之地。今虚声为罪，何酷如之。夫自古谗谤之，圣贤不免，然致谤来，要有由趣。或轻死重气，结党聚群，或勇冠乡邦，剑客驰逐。夫闻俎豆之学，欲为逆节之罪；山栖之士，而构陵上之衅。今影迹无端，假谤空设，终古之酷，未之或有。匪吝其生，实悲其痛。诚复内省不疚，而抱理莫申。是以牵曳疾病，束骸归款。仰凭陛下天鉴曲临，则死之日，犹生之年也。臣忧怖弥日，羸疾发动，尸存恍惚，不知所陈。（《宋书·谢灵运传》）
　　◇上书劝伐河北
　　自中原丧乱，百有馀年，流离寇戎，湮没殊类。先帝聪明神武，哀济群生，将欲荡定赵魏，大同文轨，使久凋反於正化，偏俗归於华风。运谢事乖，理违愿绝，仰德抱悲，恨存生尽。况陵茔未几，凶虏伺隙，预在有识，谁不愤叹。而景平执事，并非其才，且遘纷京师，岂虑托付。遂使孤城穷陷，莫肯拯赴。忠烈囚朔漠，绵河三千，翻为寇有。晚遣镇戍，皆先朝之所开拓，一旦沦亡，此国耻宜雪，被於近事者也。又北境自染逆虏，穷苦备罹，征调赋敛，靡有止已，所求不获，辄致诛殒，身祸家破，阖门比屋，此亦仁者所为伤心者也。
　　咸云西虏舍末，远师陇外，东虏乘虚，呼可掩袭。西军既反，得据关中，长围咸阳，还路已绝，虽遣救援，停住河东，遂乃远讨大城，欲为首尾。而西寇深山重阻，根本自固，徒弃巢窟，未足相拯。师老於外，国虚於内，时来之会，莫复过此。观兵翟威，实在兹日。若相持未已，或生事变，忽值新起之众，则异於今，苟乖其时，难为经略，虽兵食倍多，则万全无必矣。又历观前代，类以兼弱为本，古今圣德，未之或殊。岂不以天时人事，理数相得，兴亡之度，定期居然。故古人云：「既见天殃，又见人灾，乃可以谋。」昔魏氏之强，平定荆冀，乃乘袁、刘之弱，晋氏之盛，拓开吴、蜀，亦因葛、陆之衰。此皆前世成事，著於史策者也。自羌平之後，天下亦谓虏当俱灭，长驱滑台，席卷下城，夺气丧魄，指日就尽。但长安违律，潼关失守，用缓天诛，假延岁月，日来至今，十有二载，是谓一纪，曩有前言。况五胡代数齐世，虏期馀命，尽於来年。自相攻伐，两取其困，卞庄之形，验之今役。仰望圣泽，有若饥渴，注心南云，为日已久。来苏之冀，实归圣明，此而弗乘，後则未兆。即日府藏，诚无兼储，然凡造大事，待国富兵强，不必乘会，於我为易，则在得时。器械既充，众方粗足，方於前後，乃当有优。常议损益，久证冀州口数，百万有馀，田赋之沃，著自《贡》典，先才经创，基趾犹存，澄流引源，桑麻蔽野，强富之实，昭然可知，为国长久之计，孰若一往之费邪。
　　或征关西之败，而谓河北难守。二境形势，表里不同，关西杂居，种类不一，昔在前汉，屯军霸上，通火甘泉。况乃远戍之军，值新故交代之际者乎。河北悉是旧户，差无杂人，连岭判阻，三关作隘。若游骑长驱，则沙漠风靡；若严兵守塞，则冀方山固。昔陇西伤破，晁错兴言，匈奴慢侮，贾谊愤叹。方於今日，皆为赊矣。晋武中主耳，值孙皓虐乱，天祚其德，亦由钜平奉策，荀、贾折谋，故能业崇当年，区宇一统。况今陛下聪明圣哲，天下归仁，文德与武功并震，霜威共素风俱举，协以宰辅贤明，诸王美令，岳牧宣烈，虎臣盈朝，而天威远命，亦何敌不灭。矧伊顽虏，假日而已哉。伏惟深机志务，久定神谟。臣卑贱侧陋，窜景岩穴，实仰希太平之道，倾睹岱宗之封，虽乏相如之笔，庶免史谈之愤，以此谢病京师，万无恨矣。久欲上陈，惧在触，蒙赐恩假，暂违禁省，消渴十年，常虑朝露，抱此愚志，昧死以闻。（《宋书·谢灵运传》。）
　　◇与庐陵王义真笺
　　会境既丰山水，是以江左嘉遁，并多居之。但季世慕荣，幽栖者寡，或复才为时求，弗获从志。至若王弘之拂衣归耕，逾历三纪，孔淳之隐约穷岫，自始迄今，阮万龄辞事就闲，纂戎先业，浙河之外，栖迟山泽，如斯而已。既远同羲、唐，亦激贪厉竞。殿下爱素好古，常若布衣，每意昔闻，虚想岩穴，若遣一介。（《南史》作「个」。）有以相存，真可谓千载盛美也。（《宋书·王弘之传》，又南史二十四。）
　　◇与弟书
　　闻恶溪道中九十九里有五十九滩，王右军游此恶道，叹其奇绝，遂书「突星濑」於石。
　　◇答弟书
　　前月十二日至永嘉郡，蛎不如鄞县，车螯亦不如北海。（《御览》九百四十二。）
　　◇答范光禄书
　　辱告慰企，晚寒体中胜常，灵运脚诸疾，比春更甚忧虑，故人有情，信如来告，企咏之结，实成饥渴，山涧幽阻，音尘阔绝，忽见诸赞，叹慰良多，可谓俗外之咏，寻览三复，味玩增怀，辄奉和如别。虽辞不足观，然意寄尽此，从弟惠连，後进文悟，衰宗之美，亦有一首，并以远呈：
　　承祗洹法业日茂，随喜何极，六梁徽缘，窃望不绝。即时经始招提，在所住山南，南檐临涧，北户背岩，以此息心，当无所忝邪？平生缅然，临纸累叹。敬惜为先，继以音告。傥值行李，辄复承问。（并《广弘明集》十五。）
　　◇答王卫军问辨宗论书
