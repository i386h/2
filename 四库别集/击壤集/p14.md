<!-- { "loadSidebar": true } -->
　　洛阳最得中和气一草一木皆入看饮水也须无限乐况能时复举杯盘
　　洛阳花木夸天下吾辈游胜庶士游重念东君分付意忍于佳处不迟留
　　洛阳交友皆奇杰逓赏名园只似家却笑孟郊穷不惯一日看尽长安花
　　南园一色栽桃李春到且图花早开多谢主人情意厚天津客不等闲来
　　送酒尧夫先生因戯之　　　　　　光
　　林下虽无忧可消许由闻説挂空瓢请君呼取孟光饮共挿花枝煮药苗【前送牡丹药苗尧夫皆有诗】
　　和君实端明送酒
　　大凡人意易为骄双榼何如水一瓢亦恐孟光心渐侈自兹微厌紫芝苗
　　暮春吟
　　林下居常睡起迟那堪车马近来稀春深昼永帘垂地庭院无风花自飞
　　依韵和镇戎倅龚章屯田
　　十五年前初见君见君情意便如亲虽然林下无他事不那心间思故人万物比之论至底丹诚到了揔输真过从洛社胜诸处何日能来共卜隣
　　安乐窝铭
　　安莫安于王政平乐莫乐于年谷登王政不平年不登窝中何由得康宁
　　愁恨吟
　　城里住烟霞天津小隠家经书为事业水竹是生涯恨为云遮月愁因风损花恨愁花月外何暇更知他
　　悲喜吟
　　呉起初辞魏张仪乍入秦西河防惠乆南楚受欺频
　　善恶吟
　　君子学道则务本小人见利则忘生务本则非礼不动见利则非贿不行
　　所学吟
　　人之所学本学人事人事不修无学何异
　　君子行
　　何者为君子君子固可脩是知君子途使人从之游与义不与利记恩不记雠扬善不扬恶主喜不主忧
　　思省吟
　　仲尼再思曽子三省予何人哉敢忘修整
　　梁燕吟
　　物情谁道尔无知秋去春来不失期今嵗新雏又成就去时宁不重依依
　　邹田二忌
　　邹田二忌不相能买卜之言恶足明利害伤真至于此姓田人去恨难平
　　孙厐二将
　　孙膑伏兵称有法厐涓鑚火一何愚兵家诡诈尽如此利害今人自不殊
　　一言感人
　　为女不嫁为士不官齐人一言田子辞焉
　　四公子吟
　　时去三王事归五霸七雄既争四子乃诧孟尝居先信陵居亚平原居中春申居下
　　淳于髠酒諌
　　赐酒于君饮不知味执法在前恐惧无既当此之时一斗而醉宗族满堂既孝且悌尊卑以亲少长有齿当此之时二斗而醉賔之初筵跄跄济济献酬百拜升降有礼当此之时三斗而醉里闬过从如兄如弟时和嵗丰情怀欢喜当此之时五斗而醉朋友往还讲道求义乐事赏心登山临水当此之时八斗而醉男女杂坐杯觞不记灯烛明防衣冠倾圯当此之时一石而醉
　　东海有大鱼
　　东海有大鱼网无能近砀然一失水蝼蚁得而困
　　土木偶人
　　土木偶人慎无相笑天将大雨止可相吊
　　辨谤吟
　　田丹功葢国貂勃语回君谤者古来有犹能杀九人
　　三皇吟
　　三皇之世正熈熈乌鹊之巢俯可窥当日一般情味好初春天气早晨时
　　五帝
　　五帝之时似日中声明文物正融融古今世盛无如此过此其来便不同
　　三王
　　三王之世正如秋权重权轻事有由深谷为陵岸为谷陵迁谷变不知休
　　五伯
　　五伯之时正似冬虽然三代莫同风当初管晏权轻重父子君臣尚且宗
　　七国
　　七国纵横事可明苏张得路信非平当初天下如何尔市井之人为正卿
　　扫地吟
　　管晏治时犹有体苏张用处更无名三皇五帝从何出扫地中原俟太平
　　天人吟
　　羲轩尧舜虽难复汤武桓文尚可循事既不同时又异也由天道也由人
　　利害吟
　　兎犬俱毙蚌鹬相持田渔老父坐而利之
　　时吟
　　骐骥壮时千里莫追及其衰也驽马先之时与事防谈笑指挥时移事去虽死奚为
　　二説吟
　　治不变俗教不易民甘龙之説亦或可循常人习俗学者溺闻商鞅之説异乎所云
　　言行吟
　　言不失行行不失义自天祐之吉无不利言与仁背行与义乖天且不祐人能行哉有商君者贼义残仁为法自弊车分其身始知行义脩仁者便是延年益夀人
　　治乱吟
　　财利为先笔舌用事饥馑相仍盗贼蜂起孝悌为先日月长乆时和嵗丰延年益夀
　　太平吟
　　老者得其养防者得其仰劳者得其饷死者得其葬
　　商君吟
　　商鞅得君持法处赵良终日正言时当其命令炎如火车裂如何都不知
　　能怀天下心
　　能怀天下心肯了人间事岂止求于今求古亦未易
　　始皇吟
　　并吞天下九千日一统寰中十五年坑血未干髙祖至骊山丘垅已萧然
　　有妄吟
　　作伪少隂徳饰非多隠情人心虽暧昧天道自分明手足既皆露语言安足凭
　　乾坤吟
　　用九见羣龙首能出庶物用六利永贞因干以为利四象以九成遂为三十六四象以六成遂成二十四如何九与六能尽人间事
　　皇极经世一元吟
　　天地如葢轸覆载何髙极日月如磨蚁往来无休息上下之嵗年其数难窥测且以一元言其理尚可识一十有二万九千余六百中间三千年迄今之陈迹治乱与废兴着见于方防吾能一贯之皆如身所歴
　　应龙吟
　　龙者阳类与时相须首出庶物同游六虚能潜能见能吸能呼能大能小能有能无
　　何处是仙乡
　　何处是仙乡仙乡不离房眼前无冗长心下有清凉静处乾坤大闲中日月长若能安得分都胜别思量
　　谢宋推官惠白牛
　　毛如霜雪眼如朱耳角方齐三尺余状异不将耕旷土性驯宜用驾安车水边牧处龙能扰月下牵时兎可驱从此洛阳图防上丹青人更着功夫
　　依韵和王安之少卿六老诗仍见率成七首
　　六老皤然鬓似霜从心年至又非狂园池共避何妨胜樽爼相欢未始忙杖屦烂游千载运衣巾浓惹万花香过从见率添成七况复秋来亦渐凉
　　六老相陪卿与郎闲曹饶却不清狂过从无事易成乐职局向人难道忙烟栁嫩垂低更緑露桃红裛暖仍香乗春醉卧花隂下恰到花隂别是凉
　　六翁谁让少年塲老不羞人任意狂同向静中观物动共于闲处看人忙天心月满蟾蜍动水面风防菡蓞香肯信人间有忧事新醅正熟景初凉
　　六人相聚防时康着甚来由不放狂遍地园林同已有满天风月助诗忙文章髙摘汉唐艳骚雅浓薫李杜香水际竹邉闲适处更无尘事只清凉
　　六客同游一醉乡又非流俗所言狂追游共喜清平乆唱和争寻惊防忙荐酒月陂林果熟发茶金谷井泉香千年松下尘谈麈襟袖无风亦自凉
　　见率野人成七老野人惟解野踈狂编排每日清吟苦趂辨年闲适忙夏末喜尝新酒味春初爱嗅早梅香问君何故须如此不柰心头一防凉
　　林下狂歌不帖腔帖腔安得谓之狂小车行处莺花閙大笔落时神鬼忙门掩柴荆阛阓逺墙开瓮牖薜萝香一般天下难寻物洛浦清风拂面凉
　　依韵和张静之少卿惠文房三物
　　文房三物品皆精报谢愁无秀句成欲状升平在歌颂奈何才不逮升平
　　依韵和王安之少卿谢富相公诗
　　宠辱见多恶足惊出尘还喜自诚明闲中气象乾坤大静处光隂宇宙清素业经纶无少愧全功天地不虚生野人何幸逢昌运一百余年天下平
　　安乐窝前蒲栁吟
　　安乐窝前小曲江新蒲细栁年年緑眼前随分好光隂谁道人生多不足
　　瓮牖吟
　　瓮破已甘弃言收用有方用时须借口照处便安牀不假轩窓力能回日月光清平卧其下自可比羲皇
　　人生长有两般愁
　　人生长有两般愁愁死愁生未易休或向利中穷力取或于名上尽心求多思惟恐晚得手未老已闻先白头我有何功居彼上其间掉臂独无忧
　　自咏
　　天下更无双无知无所长年顔李文爽风度贺知章静坐多茶饮闲行或道装傍人休用笑安乐是吾乡
　　中秋月
　　一年一度中秋夜十度中秋九度隂求满直须当夜半要明仍到天心无云照处情非浅不睡观时意更深徒爱古人诗句好何堪千里共如今
　　小车吟
　　春暖秋凉兼景好年丰身健更时和如茵草上轻轻碾似锦花间慢慢拕
　　昼梦
　　梦里到乡闗乡闗二十年依稀新国土隠约旧山川身已烟霞外人家道路边觉来犹在日一饷但萧然
　　晚步洛河滩
　　晚步洛河滩河滩石万般青黄有长短大小或方圆考彼多无数求其用实难琅玕在何处止可使人叹
　　和李文思早秋五首
　　一雨洗觚棱三川气象清林风传颢气木叶送商声忽忽莲生的看看菊吐英太平时里老何以报虚生径小新经雨庭幽遍有苔风前闲意思阶下静徘徊不分筋骸老难甘嵗月催时时借芳草赖有酒同杯王金秋已至烁石景方防直养能希孟闲居肯让潘竹间风嘒嘒松鏬月团团洛社多贤友人人可共欢池畔拖垂栁栏边笑晚花败荷倾敝葢老桧露枯槎嵗暮惊时态年髙惜物华东陵风未替解忆故园日脚云防淡林梢叶渐黄可堪须变色彻了为侵霜酒到难成醉风来易得凉老年何所欲惟愿且平康
　　尧夫何所有
　　尧夫何所有一色得天和夏住长生洞冬居安乐窝莺花供放适风月助吟哦窃料人间乐无如我最多
　　长忆乍能言
　　长忆乍能言朝游父母前方行初下膝既老遂华颠在昔四五嵗于今六十年却看儿女戯又喜又潸然
　　答友人
　　何者名为善处身非惟能武又能文可行可止存诸已或是或非系在人遍数古来贤所得歴观天下事须真吉凶悔吝生乎动刚毅水讷近于仁易地皆然休计较不言而信省开陈虽居蛮貊亦行矣无患乡闾情未亲
　　独坐吟
　　天告自丁寜人多不肯聴四时皆有景万物岂无情祸福眼前事是非身后名谁能事闲气浪与世人争天意自分明人多不肯行莺花春乍暖风月雨初晴静坐澄思虑闲吟乐性情谁能事闲气浪与世人争
　　意未萌于心
　　意未萌于心言未出诸口神莫得而窥人莫得而咎君子贵慎独上不愧屋漏人神亦吾心口自处其后
　　自适吟
　　郏鄏城中鳯凰楼下风月庭除鸎花台榭时和嵗丰闲行静坐朋好身安清吟雅话
　　老翁吟
　　皤然一老翁凡百事皆慵旧物不尽记故人难得逢幽花浑在雾残梦半随风只且愿天下时和与嵗丰
　　鐡如意吟
　　此物鐡为之何尝肯妄持辰随大子永伴小车儿击碎瑚处敲残牙齿时谁能学此辈才始入鞭笞
　　道装吟
　　道家仪用此衣巾只拜星辰不拜人何故尧夫须用拜安知人不是星辰
　　道家仪用此巾衣师外曽闻更拜谁何故尧夫须用拜安知人不是吾师
　　安车麈尾道衣装里闬过从乃是常闻说洞天多似此吾乡殊不异仙乡
　　如知道只在人心造化功夫自可寻若説衣巾便为道尧夫何者敢披襟
　　四者吟
　　目时然后视耳时然后聴口时然后言身时然后行前不见厚禄后不见重兵惟其义所在安知利与名
　　偶得吟
　　壮嵗若奔驰随分受官职所得惟锱铢所丧无纪极今日度一朝明日过一夕不免如路人区区被劳役
　　四事吟
　　防有四不赴时有四不出【公防生防广防醉防大寒大暑大风大雨】无贵亦无贱无固亦无必里闬闲过从身安心自逸如此三十年幸逢太平日









　　击壤集巻十三
　　钦定四库全书
　　击壤集巻十四　　　　　　宋　邵雍　撰偶书
