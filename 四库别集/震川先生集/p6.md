<!-- { "loadSidebar": true } -->
　　古者尊天而重神，不敢自信，而待于卜筮以取决。而至诚无私之德，常与神明通，是以鬼神应之，各极其理之所至而无毫发之爽，故卜筮必可信，而禹以为治天下之一畴。「择建立卜筮人」而命之卜筮，盖其重也如此。卜之体色墨拆，有雨、霁、蒙、驿、克之五兆，占之变化往来，有贞、悔之二体。于其差忒不齐之中，而衍之以观其从违。金縢「卜三龟」，大诰「朕卜并吉」，士丧礼卜葬。卜者三人，古者卜筮皆用三人。盖吾之所甚严而信之者，仅取衷于一人，时或不能与神明会，故详以求之。「龟从、筮从」，盖卜筮兼举，而龟筮协从。大事先筮而后卜，晋侯得阪泉之兆，赵鞅遇水适火，又筮之，是也。又有独用之者。卜稽如台，梦协朕卜，卜河朔黎水，予得吉卜，「卜筮不相袭」是也。龟筮共违于人，虽于卿士、庶民有不恤。夫既谓之大疑，则固有人所不及知而天知之者，蓍龟之理微矣。雨、旸、燠、寒、风者，天地惨舒之气，而系于人主视、听、言、貌之间。盖天人相感之机，有不可诬者，故箕子以意类明之。五者来备，各以其叙，所谓时也。极备极无，所谓恒也。雨、旸、燠、寒、风之时不同，其为休之征同也。故以五事之修类属之，以为其当如是而已矣。求其所以肃之必为雨、乂之必为旸、哲之必为燠、谋之必为寒、圣之必为风者，不可得也。雨、旸、燠、寒、风之恒不同，其为咎之征同也。故以五事之不修类属之，以为其当如是而已矣。求其所以狂之必为雨、僭之必为旸、豫之必为燠、急之必为寒、蒙之必为风者，亦不可得也。汉儒不原箕子之意，规规然务离而析之，所以流为灾异之学。庶征以天道人事相推较，故又借岁、月、日、星为王与卿士、师尹、庶民之喻。盖旁衍及之，非本畴之正传。岁以统月，月以统日，岁与日月运行不息，而成生物之功。王以统卿士，卿士统师尹，王与卿士、师尹勤职不懈，而致天下之治。积日成月，散月于日而月不见；积月成岁，散岁于月而岁不见。君臣上下小大繁简之致见矣。岁、月、日、时无易者，王、卿士、师尹不失其职。此百谷之所以成，乂之所以明，俊民之所以章，家之所以平康，而为治之征也。日、月、岁、时既易者，王、卿士、师尹失其职。此百谷之所以不成，乂之所以昏，俊民之所以微，家之所以不宁，而为乱之征也。治与乱，存乎其职之失与不失而已矣。王、卿士、师尹以职言，庶民之可言者，情也。如星有好风好雨，有所好者，庶民之情也。庶民不能自致，则固卿士、师尹之责耳。日月之行而有冬夏，月之从星而有风雨，上之举动系乎民之休戚者如此也。月入箕则多风，离毕则多雨，宿轸则雨，宿井则风，风雨以其气相感，故谓星之有好风好雨也。福极，天之所命者，而人主制其权。故养之而可以使之寿，厚之而可以使之富，节其力而可以使之康宁，教之而可以使之「攸好德」，不伤之而可以使之「考终命」。然有养之、厚之、节之、教之、不伤之所不能及者，故必有潜移默夺于冥冥之中，此所以为位育之极功，而居九畴之终也。 

　　昔王荆公、曾文定公皆有洪范传，其论精美，远出二刘、二孔之上。然予以为先儒之说亦时有不可废者，因颇折衷之，复为此传。若皇极言「予攸好德」，即五福之「攸好德」，而所谓锡福者，锡此而已。箕子丁宁反复之意，最为深切，古今注家未之及也。不敢自谓有得箕子之心于千载之下，然世之君子，因文求义，必于予言有取焉矣。 

　　尚书叙录余少读尚书，即疑今文、古文之说。后见吴文正公叙录，忻然以为有当于心。揭曼石称其「纲明目张，如禹之治水」，信矣。自是数访其书，未得也。己亥之岁，读书于邓尉山中，颇得深究书之文义，益信吴公所著为不刊之典。因念圣人之书存者，年代久远，多为诸儒所乱。其可赖以别其真伪，惟其文辞格制之不同；后之人虽悉力模拟，终无以得其万一之似。学者由其辞，可以达于圣人，而不惑于异说。今伏生书与孔壁所传，其辞之不同，固不待于别白而可知。 

　　昔班固志艺文，有尚书二十九篇，古经十六卷。古经，汉世之伪书。别于经，不以相混，盖当时儒者之慎重如此。而唐之诸臣，不能深考，猥以晚晋杂乱之书，定为义疏，而汉、魏专门之学，遂以废绝。夫书之厄已至矣。伏生掇拾于流亡之余，以笃老之年，仅仅垂如线之绪于其女子之口，千万世之下，因是可以稍见唐、虞、三代之遗，而可不知所爱惜哉！ 

　　朱子盖有所不安，而未及是正，吴公实有以成之。而今列于学官者，既有着令，荐绅先生莫知广石渠、白虎之异义，学者蹈常习故，漫不复有所寻省。以数百年杂乱之书，表章于一代大儒之手，而世亦莫能以尊信之，可叹也已。 

　　考定武成惟一月壬辰，旁死魄。越翼日，癸巳，王朝步自周，于 【于　原刻作「于」，依尚书校改。】征伐商。 

　　王若曰：「呜呼，羣后。惟先王建邦启土。公刘克笃前烈，至于太王，肇基王迹。王季其勤王家。我文考文王，克成厥勋，诞膺天命，以抚方夏。大邦畏其力，小邦怀其德。惟九年，大统未集。予小子其承厥志，底商之罪，告于皇天后土、所过名山大川。」 

　　曰：「惟有道曾孙周王发，将有大正于商。今商王受无道，暴殄天物，害虐蒸民，为天下逋逃主萃渊薮。予小子既获仁人，敢祗承上帝，以遏乱略。华夏蛮貊，罔不率俾，恭天成命。肆予东征，绥厥士女。惟其士女，匪厥玄黄，昭我周王。天休震动，用附我大邑周。惟尔有神，尚克相予，以济兆民，无作神羞。」 

　　既戊午，师渡孟津。癸亥，陈于商郊，俟天休命。甲子昧爽，受率其旅若林，会于牧野。罔有敌于我师，前徒倒戈攻于后以北，血流漂杵。一戎衣，天下大定。乃反商政，政由旧。释箕子囚，封比干墓，式商容闾，散鹿台之财，发巨桥之粟，大赉于四海，而万姓悦服。 

　　厥四月，哉生明。王来自商，至于丰。乃偃武修文。归马于华山之阳，放牛于桃林之野，示天下弗服。丁未，祀于周庙，邦、甸、侯、卫骏奔走执豆笾。越三日，庚戌，柴望，大告武成。既生魄。庶邦冢君暨百工受命于周。列爵惟五，分土惟三。建官惟贤，位事惟能。重民五教，惟食丧祭。惇信明义，崇德报功。垂拱而天下治。 

　　余所考定如此。只移得厥四月以下一段，文势既顺，亦无阙文矣。汪玉卿尝疑甲子失序，盖先儒以汉志推此年置闰在二月，故四月有丁未、庚戌，本无可疑也。 

　　孝经叙录孝经一篇，十八章，河间颜芝所藏，芝子贞出之。孝经古孔氏一篇，二十二章，孔氏壁中所藏，鲁三老献之。汉世传孝经，有长孙氏、江氏、后氏、翼氏四家，而古文绝无师授。至刘向，校定并除，卒以十八章为定。魏、晋以后，王肃、韦昭、谢万、徐整之徒，注者无虑百家，莫有言古文者。盖古文并于十八章，而孔氏之别出者废已久矣。 

　　隋刘炫始自离析增衍，以合二十二章之数，着稽疑一篇，当时遂以为孔传复出，而儒者固已哗然谓炫自作。炫又伪造连山、鲁史等百卷，则炫之书又可信哉？故尝以古文孝经与古文尚书俱自孔氏，而废兴隐见于汉、隋之际，其迹略同，而其可疑一也。 

　　晋穆帝永和十一年，及孝武太元元年，再聚羣臣，共论经义。荀昶撰进孝经诸说，以郑氏为宗，其后陆澄谓为非玄所注。唐开元七年，诏羣臣集议，史官刘子玄遂请行孔废郑。夫子玄以为非郑之注可矣，因欲以废经而用刘炫之古文，岂不过哉？当是时，儒者尽非子玄。天子卒自注定从十八章，仍八分御札，勒于石碑，世谓之石台孝经。宋咸平中，诏邢昺、杜镐等依以为讲义。而司马温公指解，犹尊用古文，其意诋今文为他国疏远之伪书，盖见新罗、日本之别序，而近忘京兆之石台也。 

　　元吴文正公始斥古文之伪，因朱子刊误，多所更定。今予一从石本。独其章名，乃梁博士皇侃之所标，非汉时之所传，故悉去之。 

　　予又着其说曰：大哉孝之道，非圣人莫之知也。昔孔子尝不对或人之问禘矣。其言明王之以孝治天下，至于刑四海，事天地，言大而理约，岂非极万殊一本之义，意其所以告曾子者如此哉？虽然，其书非孔氏之旧也。宋、元大儒，固卓然独见于千载之下，以破诸儒之惑矣。然其所去者是矣，而所存者，又未必纯乎孔氏之旧也。则莫若俱存之。 

　　自秦火之后，诸儒区区掇拾，而文艺之全者尠矣。非孔子复生，莫之能复也。今世所存，如孝经、家语、大小戴之记，要以为有圣人之微言，故莫若俱存之，而待学者之自择也。【皇侃见梁书，旧刻作皇甫侃，误也。】荀子叙录 【荀子非经也，今以无所附丽，姑从钱牧斋先生编入经解后。 】 

　　荀子三十二篇，唐大理评事杨倞常移易其篇第，而今篇中亦多有失伦次者。余欲重加厘整，而惮于纷更，第别其章条，或句为之断，长短皆有意焉。而时有芜谬，取韩子「削其不合者附于圣人之籍」之意，与其它脱文衍字，并为识别，读者可以一览而知也。 

　　当战国时，诸子纷纷著书，惑乱天下。荀卿独能明仲尼之道，与孟子并驰。顾其为书者之体，务富于文辞，引物连类，蔓衍夸多，故其间不能无疵。至其精造，则孟子不能过也。自杨雄、韩愈皆推尊之，以配孟子。迨宋儒，颇加诋黜，今世遂不复知有荀氏矣。悲夫！学者之于古人之书，能不惑于流俗而求自得于心者，盖少也。 

-------------------------------------------------------------------------------- 

震川先生集卷之二　　序 

　　项思尧文集序 

　　永嘉项思尧与余遇京师，出所为诗文若干卷，使余序之。思尧怀奇未试，而志于古之文，其为书可传诵也。盖今世之所谓文者难言矣。未始为古人之学，而苟得一二妄庸人为之巨子，争附和之，以诋排前人。韩文公云：「李、杜文章在，光焰万丈长。不知羣儿愚，那用故谤伤！蚍蜉撼大树，可笑不自量。」文章至于宋、元诸名家，其力足以追数千载之上，而与之颉颃；而世直以蚍蜉撼之，可悲也。无乃一二妄庸人为之巨子以倡道之欤！ 

