<!-- { "loadSidebar": true } -->
　　云南参政富顺李公克谐之受命赴任也将便道之蜀省其二亲于堂其在工部旧同寅曹君元而下荣公之行作双寿图各赋一诗俾归致庆而请予为之序予闻诸君言李公性最孝其仕京师即分禄为飬而即其年劳获貤封之典者再焉于是公之父自营缮主事进屯田郎中寿今七十有七母胡氏自安人进宜人今八十有三聨徳偕老一乡鲜俪又目击其子位三品象笏朱衣奉觞称寿以致隆于膝下如此荣矣哉耆耋之老世孰无之而李氏二亲独着焉谓有子也服劳奉飬之男人孰无之而参政公独为人所称焉贵且贤也然则诸君乐人之有亲仪图而咏歌之岂非尚齿好徳之不可遏哉古诗三百篇有颂有风其体裁不一也葢凡世之致寿于人者出于颂因致寿而可以备世劝者出于风要之其有可尚可好者必其有可述焉者也参政公起进士歴冬官属最乆谨输作计邦费能不以朘下奉上为忠士论多之以有兹今而云南大藩也地险逺宿重兵民夷杂居绥辑孔艰以公之才局当之固足以惬士望而副上之宠命所谓贵且贤者将益有大焉贵且贤益大则诰之崇其阶禄之陪其赋所以为二亲荣者益盛郎中公夫妇乐其子之能飬而宦成则心益休体益康由耄耋而进于期頥为君子之所颂也益多闻其风也益劝是不可无序以谂观者岂徒以畀歌童侑觞酌备寿筵故事而已哉蜀多佳山水予少尝游焉而李氏所居闻在富顺之鸿鹤镇者尤号秀丽昔人谓蜀多仙非诚仙也受气之淑积行之深致飬之笃有得寿之道也而不知者疑其为异吾于李氏有征焉耳矣

　　送高君赴光山县尹序

　　高君时宜以乡贡进士乆需次于铨曹乃弘治甲寅之夏廷授知河南之光山县事凡在乡曲者莫不为君荣率醵以庆之而属予言为之赠高氏世居河间之献县号硕宗其为人多朴茂而文曰溥者始以儒起家歴淇万两县尹有惠爱善其民时宜奉亲颛颛厥诚事兄鸿胪司仪君时举伈伈谦牧而不敢肆教诸子弟恂恂守仪矩入庠序毕力于简策无纨绮之习课僮仆勤树艺而戒末作牢醴葅醢餤饵之属亦精洁以时不烦购置亲贤礼宾必乐而后已家政彚修祖孙相承几可为一邑之冠葢予弟与高氏有婣好因获交时举昆仲间最稔知其详如此今时宜一出而有百里之地人孰不意其为筮仕者宜借听以自益而予则以为无烦于外求何哉孝亲者奉上之推敬兄者处僚友之道训子弟即所以教民勤树艺即所以飬民治家有绪则行已之方课僮仆使各职其职而无哗则御下之义夫如是其何有于一邑而况政典家规炳然在人耳目者哉谨而行之守其道而不渝虽有大于令之责甚于邑之政吾见其无难理者世或谓人之与己也殊观家事之与官政也异致岂其然哉予独念光山之为邑也其上有州又其上有府又其上有藩臬诸司监临孔多则任剧而身烦非飬之深阅歴之乆详核而通练若时宜者岂可易视之而不为之所哉朝廷着令知县有成绩者起为侍御及省部官属自进士者什九自乡贡者什一以时宜之才策时宜之志固将有逺且大焉岂直取足于一邑之间而已此乡人之意而予葺之以为告者时宜勉哉

　　陆君廷玉哀诗序

　　金陵陆厚仁甫之以贡升太学也亟奉其考君哀挽之什若干篇请予为之序仁甫往岁尝寓书京师请诗寿其考君及相闻矣岁丙午予考秋试南畿仁甫弗克荐乃辱相过甚恭予因以谂其考君之贤而善教故能不以得失介心若此距今则九易寒暑矣于是其考君之葬已乆哀挽之什继继不已而况于仁甫有素者乌能辞其序之请哉人之处世也生乐而死哀本出人情非有所强而然者故乐有颂哀有辞亦縁情而生足以致备物之孝而世往往厌其数讥其繁岂不过乎夫礼始乎脱成乎文终乎隆隆则仁人孝子之厚其亲者葢无或不用其情也独哀挽一事哉颂其生者予弗暇论若哀其死而为之辞则蓼莪黄鸟之篇薤露蒿里之作班班见乎经着于传记其数与繁固隆之意也古者不葬而后以渐为之槥衾卜其竁兆置之祠飨所以安其体者甚备铭其玄堂之内外而又奠之文哀之诗则固将以暴其行也夫人孰不欲其体之安行之暴为子者本其心而为之殆出于备物致隆之不能已者乌计其繁且数哉孔子曰君子疾没世而名不称焉谓其无为善之实也况有其实哉陆君之葬也太常莆田陈公师召铭之称其尚礼秉义有俭朴靖慎之行殆不诬者至于斥点金之妄却龟蒙之谱则尤卓卓可几古人然未跻上寿而不及见其子之成是真有可哀者己君有孙鳯愿而文能刲股以愈母疾今学士长沙李公宾之为书其事而传焉殆君身教之懿所及君讳琼其字廷玉尝以输粟赈饥为义官今不书而字之者荣不逮徳且以俟其后之昌也

　　赠福建按察使朱君序

　　弘治癸丑春予被召还京师道出东昌得邸报云吏部拟山东按察副使朱君朝用为淛江按察使士论以为宜而不果用明年夏上始用吏部请以君为福建按察使士论咸伸曰宜哉国朝酌古制罢藩镇置都布两司分莅兵民又虑其政之隳与其吏之刻且贪也置按察一司俾监其中使正三品其下有副又其下有佥事分道提印以督列郡而緫于使使得人与否而一方之治忽系焉其选顾不严且重哉朱君举进士为县有异政起而为御史风裁凛然其在山东威惠益着兵民之有寃抑求理者必之朱宪副而后已行部之臣有讼难决事难集者亦曰非朱宪副莫能办其望如此故宪使之选一淛再闽若不可以易君者君不足以副该选而有获于私好若是哉或曰福建去京师地险逺其民之苦于吏者多不能自逹至怨以变朱君亦不可不自勉也是又不然君为宪副山东其任偏其责分尚为之绰绰有余地而况今兹之可以专行独济无敢挠乎其间者哉吾见君之赫然有声岭海间而为闽人之福也弘矣穹官厚禄拟君异时而大其洗寃泽物之地也审矣然此皆不足为君道者忆当圣天子践祚君与二三同志数扣阍上言请斥奸衺进忠贤诛左道却贡献朝政一新天下望治而不便者知君之不可以利啖也不乆而有山东之行名为进之实外之也岂徒外之又从而论之盖自是纷纭者六七年今国是再定君亦进长外台而公论翕然如更化之初矣予于是不独庆君之升而亦窃庆夫善类之可以无惧也君便道归省河间太守谢君道显将合寮宷举觞饯君而走书请予言为之赠予与君同里闬辱相好特厚固将有所藉以赠君而况谢之诿重哉

　　赠侍御陈君知松江府序

　　弘治七年夏侍御光山陈君逊之用吏部言进擢知松江府事命下日有言于傍者曰国家财赋悉仰东南南畿为府十有三独苏松常镇号四大府非才弗畀而松江视三府尤难其县二析之可为州其区十数分之可为县葢米之输京师者岁以百万计而杂征弗与焉其地濒海列军戍盗不时发而讼益滋然峯泖环之郡境佳胜其人多秀而文往往出占魁选名一时非艺且逹焉之君子则亦莫可与得其民者然则求松江之治亦真有所谓不易者哉予曰不然陈君通才且明于经术无施不宜而于松江必有所不难者有所试也君举进士为邑安东有子谅之政起而入宪台有淑慎之誉尝出按顺天四府又稽考积弊于应天自其筮仕来二十余年畿南北地固所谓轻车熟路安行而无虞者矣民情土俗亦有不俟乎索图经询故老而后得之者矣夫亲民莫如令建事莫如御史君皆优为之若是而况一府哉吾知君所以待其令与奉乎部使者必皆有道以中处焉则财赋可不督而办讼盗可不戢而弭士民可不谕而孚芳声茂实可以冠诸郡而上几于古循良之臣将昉于此矣时有疑君不屑于郡而解之者曰畿内大郡守可目之小方伯予亦以为未然夫王畿千里有事可径逹而圣泽之下也恒先非一藩方逺外者比东周之际刘子单子班齐晋宋鲁列侯之上岂以其地广狭爵崇卑而为之先后哉虽三代以下沿革不同然所以尊王畿制诸夏之意一也君固知夫畿邦之为贵而无所羡于彼焉者也况崇阶峻秩所以俟君子治绩之成于异时者又未可量哉予族孙寛尝尹光山道陈君之贤予心志之既来京师始克识君谂其为台宪之良而及见其有今兹之宠命焉于是松江之仕于朝者自大理卿王公以下相率饯之京兆检府袁君佩又申其意请予文予素重陈君遂不辞而次第其所闻以为赠

　　赠营缮所正张君寿七十序

　　昔文皇之徙都于北也凡天下材艺之士征上京师者数十万计而长洲张氏亦其一焉其剥金为楮号最良用以供殿庭宫阃及乗舆服御之饰每每称旨四方来者咸以所售配其姓而称之若今营缮所正君克仁尤谦牧好礼乐亲一时贤士夫士夫之自逺至者多主其家用是君之声称益着而春秋七十歩履益健不觉其老也所居之东为洹溪樊都尉大振西为南阳李太常士钦皆与君善以君诞辰在岁之季冬望前一日暨诸缙绅绘海屋添筹之图赋诗为寿而请予序予亦数与君还往知君之履行有可书者故不以辞而书之葢当成化中辇下之人争进献以牟利府库一空识者憾之而张君处其间独不预既而今上更化凡以牟利进者悉败其身家窜之荒裔其财货归于内帑其田宅属之异姓向之赫赫动人自以为得计者荡无有也而君岿然中存其世业无恙其所自殖者有加君子谓张君诚智人也不可得也或曰张君非巧者特安其分而已然君淳朴出天性当其人之以豪侈相高也姻送之不赀燕集之非时独外张君而君未始与之相角客过从者茶话而已半泉勺粟不轻以畀人而独时时少捐以资士之困乏其为人如此夫其慎乎保家而不徼非分之福俭于处己而不恤流軰之嗤是故有服章缝事占毕者之所不及况羣于市道者哉诸君子为祝其寿考而不能已者殆出于斯乎夫寿五福之首非徳无以致非富无以飬也君富矣而以俭慎为徳其所自奉者又嗜薄而厚亷寿之所积安知不由兹而八十而九十以上企于期頥如诗画之所祝者哉君之先考君彦政始以吴人来居京师至君以中贵人荐为营缮所副受勑命之荣再进所正其晩福殆未艾云

　　庆处士汪君本忠孺人洪氏寿诗序

　　汪与洪皆新安硕宗汪祖唐六州总管越国公华洪祖唐河北黜隲使经纶子孙散处郡之列邑甚盛汪之居稠里者至宋而有提刑应元洪之居洪源者至宋而有待制中孚其族益显提刑之族在近世曰处士本忠君其配洪孺人待制之族也葢自其少而为室家则和敬相先壮而有子女则慈孝相成老而享田园之乐则寿恺相高一里之间诚莫有尚之者于是顺天府判吴君廷璋过予请曰洪孺人生乙邜五月十二日今寿甲一周矣而本忠君生戊午十一月七日尝以输粟赈饥被恩例冠带荣其身有子二人皆克家曰俊杰俊杰后有子三人某之次稚潭则其壻也潭来京师得缙绅诗若干篇将持归致庆于堂愿一言申作者之意予于汪洪皆还往甚稔且尝观其谱牒而知文献之所自又尝一至稠里及洪源览其山川之胜而知其代有贤者显于朝寿者名于乡每健羡其祖泽之深风气之厚下锺于人而不可诬有如此者夫尚齿之说通于四代贺寿之义所从始也祝其人而不曰俾尔耆艾则曰锡公纯嘏贺寿而见于声诗情之不可已也古今人虽不相及而好徳之心敬长之礼善善之义岂以世殊而有间哉诸君子之诗于本忠暨洪孺人称其徳之懿而期其寿之永沨沨洋洋亦可谓善颂者矣而本忠君夫妇伉俪之贤实足以当之而无歉顾其门地之逺且详则诸君子生异方容有不能尽知者予故序其诗而不以赘为嫌将使读者有考焉

　　赠编修吴君克温南归序

