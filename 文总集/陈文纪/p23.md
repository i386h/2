<!-- { "loadSidebar": true } -->
　　昔刘向通古今之学马融见天下之书京房察风雨之占裴楷晓隂阳之术子政伤于简易季长敝于骄侈君明遂不旋踵公矩才免殛诛鲜有尽羙之迹罕闻克终之誉若夫徳行博敏孔室四科经术深长郑门六艺丹阳陶先生备斯矣至如紫台青简緑帙丹经玉版秘文瑶氊怪牒靡不贯彼精微殚其防趣葢非常之絶伎命世之异人焉文集缺亡未有编録门人补辑若逢辽东之本好事研搜如诵河西之箧奉敕校之铅墨缄以缇缃藏彼鸿都副在延阁
　　山水纳袍赋序
　　皇储监国余辰劳谦终宴有令以纳袍降赐何以奉扬恩徳因题此赋
　　华貂赋序
　　领军新安殿下以副貂垂锡仰铭恩泽谨题小赋
　　陈六宫谢表
　　恭膺礼命愧集丹缕之顔拜奉曲私愁萦翚羽之色鲁宫夜火伯媛匪惊楚榭奔涛贞姜何惧岂期日月腾影风云冩润遂复位崇九御声髙六列象服増华丹軿耀彩何以弼佐王风克柔隂化兢惶并集追想流荇之诗荷据相并遂失鸣环之节
　　六宫谢表
　　鹤籥晨启雀钗晓映恭承盛典肃荷徽章歩动云袿香飘雾縠媿纒艳粉无情拂镜愁萦巧黛息意临牕妾闻汉水赠珠人间絶世洛川拾翠仙处无防或有风流行雨窈窕初日声髙一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴
　　太保萧公谢仪同表
　　阪泉野战曽无汗马之劳代邸运筹又阙前戈之勇薄伐専征早游边外执玉奉酎又亏朝则王人降止朝册逺临奉述敇书曲停表奏沧波阻夐既杜敬仲之辞关路悠长致絶赵襄之让心驰紫路登文石而莫由目送白云拜承明而无日
　　为沈尚书君理让右仆射领吏部表
　　辛香以来安石以后遵其轨躅必大厦之栋梁摠其寄任亦巨川之舟楫未有绵力薄材轻膺此举
　　为衡阳王让呉郡表
　　芝泥驰印发命开函【阙】頴之诚夏霜易霣兢惶之至春氷可渉临辎囘轼即事何取广川无声颇知自匹
　　让尚书令表
　　臣弱嵗立朝本无竒志每谓任登常伯足承基绪值梁季不造收拙人间东窜三江南徂百越不知秦汉十有七年心迹退黜平生毕矣但野性疎不屑死増俯仰乖时人物多忤天飞践阼任寄隆重谬以商丘之木遂比舟檝之材燕岱之石混同瑚琏之器当由崇贤使举早守名节窃以天府文昌万方之薮天官冡宰无所不统礼尊三独事昭百揆旷职云久三十余载一旦开置必资望实岂期廷典私偏滥庸菲薄陛下听览余辰曲垂昭纳遂斯反汗髙选具瞻则敝葢敝帷使臣暮齿嵗制月制賖臣皓发
　　让尚书仆射表
　　藻镜官方品裁人物门惊如市不慙屋漏心抱如水无欺暗室但屡淹星鸟每知忝素世网拘束事归僶俛今此召会尤増据蒺窃以端揆副职官称师长革履升降传呼宠赫仪刑朝首冠冕彞伦兼复参摠衡流匡佐圣治妄膺重责必践危机
　　让吏部尚书奏
　　窃以汉置五曹方今六尚魏隆八凯拟古六卿近喻喉舌逺膺枢斗至如东京许郭西晋裴王仰首伸眉可得论列此矣但臣门基世绪晋宋已来内侍帷扆入尸衡尺或年甫将立或嵗未强仕是以退思弱冠追伤畴昔早尘华任见知名辈常谓忝窃匪朝伊夕岂期梁室多故有志无时平生意气飒尔零落特由邀奉嘉运千载一时惟奋宠灵遂臻于此
　　谢敕给鼓吹表
　　略寻近古逖听前事王文宪匡佐革命沈隠侯经纶始运骑吹之荣犹难忝冐以臣况此实非伦辈岂可更崇文物重假名器髙台迢递未朱夏而登临芳树华滋非青春而奏曲
　　除太子詹事谢东宫启
　　【摠天嘉中迁左民尚书转太子詹事以与太子为长夜之饮养良娣陈氏为女太子微行摠舍文帝怒免之】
　　庇身修徳滥迹端形陈萝故葛攀附不涯解角蜕鳞超逾非次方辞玺会觊收渥泽
　　除尚书令谢台启【摠至徳中授尚书令给鼓吹一部加扶】
　　窃以昔之冡司今曰端揆顷同台衮无人则阙臣之朽薄安可叨贲谨当奏承夜月兾奉三司之防声寄浮云方祈九天之路
　　除尚书令断表后启
　　司会治本冢宰朝端搢绅所属仪刑攸在皇代以来无人则阙陛下将备厥职用穆臣僚不容始自庸菲以讙物议当今藩翰至戚不无其才廊庙重臣亦有其器伏愿检俞往之则阐平章之道臣沿心布欵有理存焉【治一作化用一作以才一作人检一作慎】
　　上毛启【按艺文云隋江摠上毛启则此入隋所上】
　　臣闻圣王受命以代绍兴日月精明之状烟云烂熳之采神鼎出于汾隂寳玉开于张掖灵山奥泽卉木呈祉静海澄波鳞介禔福靡不显符瑞以固洪基肇徴祥以光永世者也影合四灵光分五色懐星拖月负字衔圗【并艺文类聚】
　　皇太子太学讲碑
　　我大陈之御天下若水涣其长澜瑶星躔其永厯重华诞睿兴于大鹿之野敬仲继业盛矣鸣鳯之占兼以鸿才海富逸思泉泻含毫落纸动八阕之歌謡只句片言谐五声之节奏云飞风起追压汉帝之辞髙观华池逺跨魏王之什爰复建藏书之册开献书之路帷帐丛残家壁遗逸紫台秘典緑帙竒文羽陵蠧迹嵩山落简外史所掌广内所司靡不饰以铅椠雕以缃素此文教之修也
　　呉兴郡庐陵王徳政碑
　　卓尔吾王天人可拟早成夙智谦懐虚已偃息流略翺翔文史三雍雅对九师名理好古如斯学兼之矣睢阳肇构碣石初开赐田待士牓道求材剖符彭国述职琅台去謡曙鼓留歌暮来
　　广州刺史欧阳頠墓志
　　公家习尚书少府儒髙于汉册世居渤海太守文重乎晋原中原防乱避地南徙公孝敬纯深友悌敦睦家积遗财并让诸季兼赒同壤公含章内暎逺识沈通窒嗜欲谨言行资贞干事廉隅梁室不造凶羯慿凌公被鋭执坚有志匡复梁孝元帝授散骑常侍东衡州刺史始兴县侯而犬戎弑逆宗社播迁陈纂揖让攸归髙祖恩加惟旧授使持节都督南衡二十二州诸军事广州刺史进为开府仪同三司山阳郡公进号征南将军加鼓吹一部巫山逺曲喧骑吹于日南芳树清音肃军容于海截追赠车骑将军司空公渉猎六经优游百氏寛徭省赋化百越之归心抚寒投醪感三军之死力在室如賔宁慙屋漏不贪为寳每畏人知杀青无兼两之疑薏苡岂懐珠之谤如羊如粟不改夷齐之心遗庆遗风方留豹产之徳
　　特晋光禄大夫徐陵墓志铭
　　耕耘书圃弋猎文塲藻思绮合尺牍绣扬辞奔太史笔利干将心缄武库口定雌黄奉使廵采絶域遐深市朝迁贸陵谷相侵形寄王绩名宣攀附髙排阊阖欝转云路年逾致仕齿及悬车夜漏方尽驰光复斜平原出宿庠序为家陇愁宿雾松悲闲鸟地迥云低山重树小九原孤月三泉送旐畴曩行役共上河梁余因病免君事逺将痛心期之徂谢悯时代之销亡兾镌石于留清风于故乡
　　故侍中沈钦墓志
　　早结南阳之亲致兴沛市之役四埏多难三江屡梗君敦淳化以励浇风庶涤清流以荡浊俗早遘紫云遂濡碧海奋里闬之宠跃车马之贵哂窦氏之青山耻郭家之金穴
　　司农陈暄墓志铭
　　其文防骫其笔纵横背碑即诵据马俄成诽谐见赏调笑忘情两宫宠官四主恩荣万事依息一朝追送畴昔命觞文可吟讽今日酹酒长悲且恸
　　鲁广达墓铭【广逹为中领军隋伐陈与贺若弼力战兵败就执以愤慨卒摠题诗棺头又制墓铭其略曰】
　　灾流淮海险失金汤时屯运极代革天亡爪牙背义介胄无良独标忠勇率御有方诚贯皎日气凛严霜懐恩感报抚事何忘
　　芳林园天渊池铭
　　嵗次执徐月维大吕爰命梓匠广修畚锸标置旧址开浚昔基东西弥望云雾之所澄荡南北纡萦虹霓之所引曜晓川漾璧似日御之在河宿夜浪浮金疑月轮之驰水府前瞰万雉列榭参差却拒三袭危峦耸峭瓌鸟异禽自学歌舞神木灵卉不知揺落但叔皮览海序蛟螭之泛滥吉甫临舟羙柽松之蓊茸尚复着在吟咏缄彼缇缃况我君门盛事未记谬领待诏谨制铭云石沟溜密兰渚潮平九华阁道百丈层盈液摇殿色殿写波明
　　永阳王斋后山亭铭
　　丛台造日淄馆连云锦墙列缋绣地成文吾王卓尔逸趣不群梅梁蕙阁桂栋兰枌竹深葢雨石暗迎曛激流疑疏搆峰似削苔滑危磴藤攀耸防树影摇窓池光动幕月澄瑶溆风清近壑雪防难消花园易落髙桐百尺垂杨五株开荣九畹结秀三珠山条紫的水叶红须抽芳绕霤接翠分衢亭讙旅鹤浦噪惊鳬前列枚马后招申白讽诵楚诗精微沛易丛桂留赏散金匪惜不羡睢阳还碣石驰声终古服义无斁
　　圃石室铭
　　仙嵓石榻仙宇石墙地云正域道示修羊紫烟碧露绛雪霜广成不践王烈未翔移华甲观徙构震方逺跨飞梁俛临倒景琼蘂珠树金阶玉井映日分晖摇风共影岫浓翠合林虚桂静朔去偷桃董来货杏檐非刻削户恣登临迎春花近避暑凉深秋云巻闇冬霰停隂桐栖鳯采竹化龙吟轻飞乱色激溜成音天纵储睿生知作两诵余隟仁智为赏河曲停游洛濵息往祥梨吐秀瑞燕流响一物或镌万国斯仰
　　方镜铭
　　此镜以照着衣镜背图刻八卦二十八宿仁寿殿前无以加斯雕丽也枵命巧仲吕呈祥金镌石汉铜铸丹阳价珍负局影丽髙堂圗星拟葢写卦随方明齐水止照与天长増辉兎苑永侍龙光
　　庄周畵颂
　　玉洁蒙县兰薫漆园丹青可久雅道斯存梦中化蝶水外翔鲲出俗灵府师心妙门垂竿自若重聘忘言悠哉天地共是笼樊
　　陈宣帝哀策文
　　望蜃綍而攀摽拜龙菆而恸絶变五统而凄凉廻三辰而惨切感川岳而地维倾号穹苍而天柱折千秋茂徳万世鸿名爰诏掌礼式序英声其辞曰妫水枢宿姚墟大虹讴歌承厯揖让受终重规帝绪踵武王风名山纪迹清庙传功我后丕承思祖业莅政恭已临朝凝黙焕烂九功葳蕤七徳宪章昭著威灵允塞爰兹发迹天歩艰难连华滕卫比誉应韩羽仪戚右轩冕朝端祈膺当璧繇显大横延喜授玉告善飞旌神器有奉性道无名诗颂唐年乐舞姬日仁声汪濊武义洋溢理讼摠街凝情衢室廵望如礼幽只咸秩疆垂畔援关檄防刘治兵丹浦获丑青丘屠钓且拔管库方捜如龙驾鼔献雉焚裘天必呈祥地宁爱寳神禽竒兽嘉谷灵草屈轶抽阶飞黄伏皁绮云舒庆珠星照老广敷丘索启胶庠书林吐馥文囿含锵南洽侯卫北畅遐荒殷罗自解周圄无伤金英掩色玉床弗豫天驷催镳王良失御铸鼎奚益缀衣何处漫漫幽夜冥冥上仙长违拜日失意祈年宁神卜兆晏驾回天铜驎感泣银海埋田出徳阳之广殿动繁笳之哀啭渡洛水之浮桥望偃师之近县背紫陌而未逺隠黄山而不见铎启挽而依依马嘶风而恋恋平原欲晦落日将垂鳯葢飘而水暗鸾跸耸而山危曵虵旗之舒巻开翠野之参差鸟哀哀而惊曙松瑟瑟而吟枝异故乡之丝竹非旧宅之埙箎扫秋叶而无尽荐春樱而愿知北邙已谢西陵何有逺宿苍梧便乖仁寿声合韶濩道宣户牖共瀛海而恒流并嵩华而莫朽
　　梁故度支尚书陆君诔
