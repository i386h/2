<!-- { "loadSidebar": true } -->
　　臣今月二十二日奏公事臣得预上殿亲闻徳音以谓古渭州存之则为害弃之则伤威两者未决询及左右指音恳恻臣诚独美陛下聪明谦逊好谋无穷也臣虽不闻公卿之议然臣之愚以为弃之便何者朝廷与羌戎约和久矣今一旦夺其地而城之弃明信规小利使外国有以窥中国不可一也羌戎种落非一族也自见稍侵必人人懐疑交谋间谍以新城为比或能相率大为边患不可二也自始筑城到今半年耳所费己钜万计秦州为空竭而调终馈运不可胜纪设复屯兵守之日引月长财尽力竭则闗中皆可忧不可三也向者敌出争利多杀官军数千人后虽击破其众足以相当而敌怨益深其志复得故地而已兵若不解忧患方起不可四也假令新城足以蔽秦州长无羌冦之虞虽倾国守之可也不然地形便利贼能乗之以窥边圉虽倾国争之可也今失所重轻而糜国财用困民力损士卒之命以贪此咫尺之地计功则可辱言利则可耻虑患则可忧昭昭甚明而谈者不忍决之谓为伤威臣所不谕也昔者舜伐三苗三苗不服益赞于禹班师振旅而有苗来格由此观之帝王之威在使物畏之不在使物恶之故动以义顺于理则物畏之矣动以利逆于理则物恶之矣畏之则服恶之则侮自然之道也武帝黜丞相御史之请而止不田车师轮台则天下复平元帝用贾捐之之策而罢珠崖则中国复安故以徳言之则不过舜禹以强言之则不过汉武帝以驭外国也患枉于义不患力不足也患逆于理不患威之损也惟陛下察于此两者以观利害之熟在谋之贵多防之贵独明鉴所以见容古事所以知今臣不胜狂直之至
　　上仁宗论温成立忌
　　臣伏闻敕旨为温成皇后立忌礼官请对不许臣窃惑之凡朝廷常务百司小事犹当上稽旧典下采众论何况宗庙大礼至尊至重岂可以一时之宠独决圣心义有僭失贻笑万世亏损盛明悔不可追今议者乃云有邪臣密启惑圣聪导陛下以非礼劝陛下以拒谏若此无实尚非美事设有其实罪亦大矣当伏两观之诛以谢天下且自太祖以来后庙四室皆陛下之妣也犹不立忌奈何以温成私昵之爱变古越礼则贵妾于妣尊嬖于嫡上无以事宗庙下无以教后嗣恐祖宗神灵不乐于此非陛下奉先思孝之意也昔成汤改过不吝故称圣王格于皇天愿陛下毋笃于嬖近之宠毋安于邪佞之説毋变先帝之旧典毋枉宗庙之正礼回易意虑却情去私询于司存追寝过命使万万亿年无复讥议天下幸甚臣以无能忝备儒馆礼乐之失臣得预言
　　上仁宗论辅郡节制
　　臣伏覩诏敕建置辅郡改张官司实欲开广王畿増重京邑垂制久逺强干弱枝者也然臣窃有所惑以为许郑陈滑曹既在寰内则不当复存军额犹称节镇节镇之设盖古方伯连率之谓非寰内诸侯也凡改制立法固必闗盛衰之中然后可以永世无者孔融疾曹操専法汉室寡弱于是建议欲复古千里之制不以封建操遂恶融终于害之然此本由汉家制度无法不稽古尔设令京师诸侯素有分限则强臣何由因缘以觊觎今朝廷甫欲建设近辅周卫都内诚不宜复存五州节制之号以开后世诸侯因缘封建之萌何况今之节制重于古之封建孔子曰必也正名名之不正五变之末至于民无所措手足故不可不审也汉武本置三辅皆治长安中非不知鼎立千里之内为便也其意乃实不欲使亿兆之众偏有所分而已及唐虽以同华为二辅各自一郡然犹不立军额者皆方面征镇当一道者也臣谓今日事体固当法之忠武彰化等军额尽可停罢独存其州名于理为允伏乞令近臣详议
　　上仁宗论日食用牲于社非礼
　　社者上公之神羣阴之长故日食则伐鼓于社所以责上公退羣阴今反祠而请之是屈天子之礼从诸侯之制抑阳扶阴降尊贬重非承天戒尊朝廷之义也









　　公是集巻三十二
　　钦定四库全书
　　公是集巻三十三
　　宋　刘敞　撰
　　奏疏
　　上仁宗请罢五溪之征
　　臣闻舜为天子禹为司空伯益赞之君臣之盛自古未有也以伐三苗曽不得咫尺之地因班师振旅而归晋却缺率诸侯之师八百余乗挟公子防菑以攻邾娄斥堠不设城门不闭以韦帛通语言诸侯皆罢故曰非吾力不能攻义实不尔克也此二者皆不可谓善战矣然舜禹不以其故贬圣伯益却缺不以其故损贤理有逆顺义有曲直也今武溪诸彭父子结怨而边臣轻发兵为子讨父得无非春秋王霸之畧乎臣以谓过矣智者欲骋其巧勇者欲用其力矫箭累弦励劒负防以深入为事甚非治天下之大体臣闻古者三王之伐征不贡讨不朝今彭氏父子所以争一旦之命者乃自失职不得朝贡也臣以谓可聴以休边民此舜禹之策益却之义所以明于典谟春秋也往年嵗星在鹑尾则宜厚仁义以应之而始诛五溪逆父子之节难以得天今盛夏动众下潦上雾多毒蛇恶草之害难以得地得天地之道者自古五帝三王之所以务通而顺也虽有圣辩莫之能变其説而况纵欲贪功徼一时之务者乎恐此为人臣之利而非国家之福也臣愿朝廷谨之
　　论纠察司
　　臣伏以先帝哀矜庶狱开释无辜以京师浩穰狱讼繁多创设纠察一司辨理微枉澄审谬误诚不欲使吏得防法民陷非罪设令侵冤有所告诉也伏见诸大辟公事或具狱既上情涉可疑或审问之际囚自翻变者并皆移司推勘左军则移右军右军则移左军府司亦然然此三处形势既均利害畧同更相顾望自为地道宁伸吏曲莫念民枉以此治狱恐非朝廷钦恤之意臣谓诸大辟公亊其情理可疑及囚自变者并委纠察司奏请别差官置勘其司狱等仍须与元勘处不相干碍方许抽差如此则狱无衔冤之滥吏无试法之幸好生之徳洽于民心取进止
　　辞不受详定官制敕
　　臣伏以人臣之义不能宜辞不反宜让若不辞不能不让不及且上误朝廷之任下贻来者之笑则非忠信之道也今月二十九日閤门召臣受敇令详定官制臣以谓此帝王能事朝廷大务必将损益沿革弥纶兴废成一朝之制不独空言而己此则非臣所能今英俊林立号称多士韩绛首建经世之画可令草具其事欧阳修吴奎皆学该古今穷极贯变欲定大典非其人不可此则非臣所及臣顾常规规守循习之论所谓食而聴事者也不敢以为事不可行而窃自计力有不足故辄缘忠信之义辞所不能让所不及所有敕命不敢祗受取进止
　　再奏
　　臣准閤门告报受敕详定官制寻曽奏乞辞免今月二十日中书劄子奉圣旨不许退自徇省必非所任岂敢黙黙贪功就事故复别白言之且陛下欲纪纲国体裁成王制改创服章述作典训此一世大务也当得其人乃可成事臣之浅暗非其人矣力小任重者不立智小谋大者不行前日朝廷欲正大乐先定律吕自景祐至今近三十年所费钜万而功不就岂不就哉盖由羣臣无防旷之才而猥当防旷之责是以责愈精而功愈疎耳今之所为又重于乐上当得周召制作之明次当得管萧经纶之畧乃可庶几自非然者恐虽三十年未可望也此臣之所以量力揆能度长絜大而不敢诬上也伏乞特留圣鉴聴臣所让则制作之功不失所期所有敕命未敢受取进止
　　受敇后奏乞先条数事与中书门下更加商量翰林学士胡宿同上寻得圣防依奏
　　奉敕详定官制并曽恳辞不防允许伏缘朝廷百司官名职任多不合古若稍加裁正粗成统绪亦恐行来已久未协时宜今乞且未置局容臣等取前代官制将今日官名职任商度可改正者可裁损者可申明者条列三两事先送中书门下更加商量若果可施行置局辟官次第删定或以为君子之业乐因循重改作则更俟朝旨择其可从取进止
　　条上详定官制事件
　　臣等昨奉敕为翰林学士韩绛上言国家奄有四海承平百年官制未修方苦其陋欲望讨论唐百官制及本朝官制品秩事件量加裁定正其名体等事奉旨差臣等同共详定臣等累曽恳辞不防允许寻具劄子陈乞且未置局容臣等取前代官制将今日官品职位商度可改正者可裁损者可申明者各条三两事先送中书门下更加商量若果可施行即制局辟官次第删奏圣旨依奏臣等今详定到事件如左
　　一汉置丞相其后改置三公官皆公府辟召掾属唐制以尚书门下中书三省长官为宰相尚书令仆射侍中中书令是也官品未至者同中书门下三品今平章事即其比也参知政亊唐初亦是正相崔温等尝为之国朝之制下宰相一等若用唐制正其名体则四辅之任当悉用平章依汉制即须立丞相府
　　一唐制御史大夫一人中丞三人国朝之制大夫不置以中丞为台长他官或以给事中谏议大夫权之若欲改正官制置丞相府则大夫当复轻重乃等
　　一唐制无公卿为枢密事五代用兵始与中书对掌机密欲改正官制当以院事还中书及尚书兵部
　　一尚书省二十四司既为虚名所以官宂员众即欲改正官制当罢三司复二十四司及九卿官使有定员其郎中不在本省治职事者并以前资及散官处之其涖外任者或依唐制置上中下等州刺史及别驾之类随官品任之或欲轻其权则曰知某州刺史之类
　　一文武散官及检校兼官勲爵实封等在开元己前颇有实事于今为散官犹叙服色粗系轻重其余悉皆虚名无益治体即欲改正官制当例行省罢若以假虚名而任实职兼存亦可
　　己上所谓改正者也畧举一隅若于今可行即推此类具正之
　　一大理寺决天下之狱刑部覆之于事己足又加审刑院则为骈衍即欲裁损官制当以院事官属还刑部一吏部尚书侍郎分领铨事则当差以轻重分别流品今审官院掌京朝官磨勘差遣而流内铨惟典州县幕职官体制不伦即欲裁损官制当以审官院职事归尚书铨州县幕职官归侍郎铨
　　一羣牧司提举司观察司之类皆古无此职即欲裁损官制悉当省罢还属尚书九卿
　　已上所谓裁损者也畧举一隅若于今可行即推此类具正之
　　一左右史并当随宰相入立仗下以记言动今史官之任不及闻前殿正事故徳音善政多失纪録欲申明复此旧制
　　一中书出制敇唐制并经门下审覆然后尚书出告身经厯三省比来惟于中书发敕虚置三省官名今欲申明复此制国朝令文具载
　　一国朝近制观文殿大学士惟待旧相自资政殿大学士至天章阁待制已上其间多有无员数数除受侵广者由边幅不立也诸旧有员者宜依旧数未有者宜差定其员着为久制以革一员之滥
　　一唐制舍人六人分判尚书六曹事所以佐丞相谨政令欲乞申明此制
　　一旧制九卿之职不肄尚书今卿监职事三司闗领者宜取还寺亦省侵官之类
　　一唐制左右丞相判尚书省事中书判门下省事中书舍人判中书省事国朝门下省权用近臣判之中书省即舍人年深者判与唐制畧同准昨来言者称近臣判省太重攷按唐制似不如此惟常衮自以同中书门下事即当兼判中书省是时崔祐甫以舍人判省谓衮侵官士论由此不平衮也
　　一三班自供奉官至殿侍差使之类唐制武选皆无此名目宜徙置于外以区别华冗
　　一朝廷若从改正之説即俟改正之后设官分职如周唐乃可约六典著书垂之后世若未能如此而欲著书惟可将曽要及诸司编敕并格令删繁取要因今日官名粗书职分而已
　　己上所谓申明者也畧举一偶若于今可行即推此类具正之
　　论让官疏
