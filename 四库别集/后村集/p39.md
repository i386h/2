<!-- { "loadSidebar": true } -->
　　夕呼五白恐不成卢朝奏一封特为合頴宠绥攸逮捧戴曷胜窃谓天下不能皆絶类离羣之材君子未尝持求全责备之论颛防者可训诸理木讷者乃近扵仁髙柴愚而防夫子之门杜微瞆而为孔明之吏观人物抑扬之际见圣贤权度之平扵惟今公复彼古道伏念某幸因微宦获事大贤砭药虽勤莫发醯鸡之覆辔衔甚缓犹惭跛鼈之迟况膺门一世之共趋而俭府羣才之所萃或从容扵讽议或驰骛扵事功自顾抱虚谁为借重追惟先子同持槖扵禁中爰及伯兄素执经扵席下岂能令公之喜怒不忍扵汝而瑕疵谓其备肘腋之使令乆矣见肺肝之底蕴虽尘埃满面讵堪置氷壶玉衡之傍然清白传家决不犯恶木盗泉之戒因垂成之机防假溢美之宠褒兹盖伏遇某官忠贯神明志安社稷立身如严霜烈日之凛接物则光风霁月之和诸弟子皆及门共仰范模之妙一众生未成佛必施津筏之功遂使寒踪亦叨嵗引某敢不深惟提奨益自奋强大而尽节扵君亲小则宣劳扵民社礌礌落落若行日月纵莫能展丈夫之雄战战兢兢如履渊氷誓不敢畔先贤之训
　　除将作监簿兼福建参议谢西山启
　　罗之幕下已慙羔鴈之特招寘彼周行讵意熊鱼之兼得由荐语逾千钧之重故除书超数级而升恩大难酬人防弗称窃以观其为主古者格言问所从谁士之大节持国就并州之辟专以富公端叔为中山之防盖依坡老岂泛莲之云尔有择木之义焉如某粤自童防获亲师匠毎敬仰行已立朝之名节亦预闻著书讲学之指归富贵在天岂必觊觎扵分外贫贱玉汝未尝陨获扵胸中乆无干子公之书颇有广离骚之作属者氷山冻觧寒谷暖回际统府之初开念监州之逺役特逹剡公车之奏殷勤移光范之书致石与温首述乌公之求士以连易播次言禹锡之有亲其忠厚足以尽师友之情其诚至足以动君相之听叠兹二命贲此一寒然而髦士乃朝廷之清流元僚号幕府之髙选听钧天之乐疑梦境之恍然参剑外之谋觉晩涂之荣甚而况无簿书之丛委有禄米之优防曩嗟弗给扵一瓢兹幸可营扵三釡不图今日遂获补南陔之诗岂无他人未若作西山之客兹盖伏遇某官循循而善诱休休而有容始终集大成固已备圣智之事参署至十友犹乐闻忠益之言宜得孝直幼宰之流俾居邹生枚叟之右孰云上介误采诸生某取数过多受恩罔极登山置酒固难陪叔子之风流载笔勒铭或可纪晋公之勲业
　　谢丞相启
　　趣装就道方趋君命之严有列扵朝兼领军谘之任恩归廊庙喜动庭闱伏念某忝出故家尝从薄宦少日妄希扵节士中年逺避扵弋人余处幽篁分此生之永弃焉得谖草聊暇日以防忧虽絶望扵华涂犹死守扵善道属者氷山摧而杲日出沙堤筑而台星明交璧帛扵道涂委弓旌扵岩穴有盍归之二老无难致之两生病客梦回初聴钧天之奏累臣魂断忽有修门之招未呈身扵政事之堂先防名扵表着之地而况福莆壤接参佐禄优禹锡母子可以俱行向平婚嫁可以渐毕惟昔脱乌台之祸尽出生成矧今辱黄閤之知不由绍介受恩罔极取数过多兹盖伏遇某官独秉国钧载调化瑟乐克得政善人咸愿其有为杨绾当朝天下云胡而不喜已并致台莱之彦犹不遗菅蒯之材某稽首钧陶委身坱圠成书无日空嗟太史之滞留懐贽有年终望周公之吐握
　　谢两参政启
　　君命有严方趣中都之役王官甚宠仍参外阃之谋喜动庭闱恩归廊庙伏念某粗知理乱亦喜功名少尝干世以希荣晩乃入山而被谤我辰安在原性命以自伤而月斯征惜嵗年之将晩匪曰守匹夫之志庶几固君子之穷比者杲日出而防气収震雷奋而蛰户启首以钧枢之柄属之鸿硕之儒泛扫朝廷无苞苴之成市访求岩穴有璧帛之载涂曽是沉沦亦烦记忆齿八士归周之数招三闾去郢之魂未询事而考言已即家而拜爵内賛工垂之职外参郤縠之谋长乐鼓钟恍然初聴郾城旗柝老矣复闻遂反哺之私情享素餐之厚禄并収髦士固知国论之至公骤得美官尚恐物情之未允兹盖伏遇某官经纶业钜辅賛功深进一贤人皆云裴相之荐引行一善政必曰莱公之建眀已并育扵菁莪犹不遗扵葑菲某委身陶冶稽首钦翘三釡及亲所愿伸孝子之志一饭报徳安敢忘大臣之知
　　谢洪中书举自代启
　　访梅东阁尝陪庾幙之防起草西垣忽有虞廷之逊惟公此举非仆所堪窃以斯文之衰至扵今日而极规规制草类惭作者之风寂寂薇花未识舍人之様方天子属丝纶扵阁下而国人观衮斧扵笔端岂无宜为诰之才猥举不能言之士伏念某少狂自喜晚悔莫追谤訾之言盈廷权贵之嗔如屋雪霜贸贸扵麦茂以何伤风雨凄凄独鸡鸣而不已偶际清明之始稍収留落之余顷随出塞之旌旗获侍平山之樽俎慕顔渊之附寕不思齐叹老子之犹龙居然难企而况有累年之离索无一字之干摩王阳在位贡禹弹冠虽頼故人之引类禆谌为命子产润色讵容拙者之措词谓尝摘艳以薫香欲使运斤而代斵任章初上传説皆惊太白眼髙固已扫空扵海内浩然肩耸若为携入扵禁中徒感盛心恐精鍳兹盖伏遇某官金声而玉振地负而海涵扶纲常扵寳庆之奏篇判忠佞扵端平之諌纸修名姱节惟斗南之一人杰作雄文亦江东之独歩尚引扶扵后进力吹送扵明时而某学既荒芜材尤衰落惟勉平生之大节妄希执事之遗风非复少年启实秀扵未振庻几他日知寒松之后凋
　　谢余中书举自代启
　　塞垣草檄尝论管鲍之交禁掖演纶忽有夔龙之逊怜才至矣量已缺然共惟三字之除荣扵一佛之出本朝有大诏令聿新当世之观瞻天子用老舍人一洗斯文之卑陋所谓当仁而不让夫何有大而能谦拟非其伦或得以议伏念某粤从少日辱在下风边地苦寒共被聼芜城之柝江风甚恶聨鞍登歩之洲始欣鹏鷃之偶同俄叹龙猪之相逺我生白木镵以为农圃之归郎对紫薇花真有仙凡之隔况记室乆踈扵书札乃公车忽上其姓名岂尝就梓匠之规欲使代玉人之琢行人子羽东里子产仰辞令之独工翰林主人子墨客卿必才名之相埒乃若蹇蹄非汗血之骏宿瘤异捧心之妍虽钦济济之风实抱空空之愧兹盖伏遇某官文根义理学泝本源谋国事了若蓍爱人才过扵珠璧谓拔茅而进适君子之道亨倘伐木不歌恐朋友之义缺因同袍之一念借华衮之片言而某旧闻既荒新意絶少立马挥制难希作者之遗风附骥显名徒有平生之壮志
　　除宗簿谢丞相启
　　奉亲还里自牋乌哺之私被命造朝俾缀鹓行之末奔驰就列俯仰懐惭窃以世道之消长不常人物之会通絶少范欧兴庆厯之文治莫引用扵圣俞马吕致元祐之诸贤偶见遗扵无已况如晚軰敢望前修伏念某学荒扵嬉年运而徃书无成而剑又去悼少日之狂圗道不修而文有名犯昔人之深忌顷惩飞语尽扫空言时扵断简以研寻稍见髙贤之防趣爱令伯陈情之表流出胸中喜渊明归去之词冩诸座右岂图晩暮忽际休明虽遣巫咸而下招其如太史之留滞犹着朝籍且参阃谋好事揶揄已有移文扵逋客故人规祝愿无图利扵大夫迨兹将幕之遗亟有祠庭之请盖鹤发之相安扵半菽而鹪巢尚愿借扵一枝今乃念衡泌之栖迟示朝廷之収拾谷莺初出恍惊迁木之荣海燕暂来深认巻帘之意非上相适奋庸扵廊庙则生必终老扵山林兹盖伏遇某官以帝者师为天下宰更圣化扵胶柱不调之后还主柄扵太阿倒持之余进君子退小人毎致严禾莠之辨开诚心布公道亦不废草茅之言遂使畴人忝陪髦士某受知至此图报罔然虽资以事君粗识移忠之大义然不遑将母终希锡类之深仁
　　除玉局观谢二相启
　　背师罪大自速台评锡类恩深尚叨祠廪进退両闗扵伦纪保全一出扵陶钧伏念某以常调之庸才际初元之景运招来未乆位置稍髙由光范进身非借助金张之比及延和赐对有交懽平勃之言心迹甚明奏篇犹在然而从老师而偕出恋明主而独留欲相送扵南阳之阡絷维不果当退老扵西河之上驰骛未休旧府因而起杀公之嘲故交讶其乏死友之谊按陈卿之事百数子夏之罪三众破胆而怖风霜之威独披襟以受春秋之责晨収华组夕驾短辕署眉山翁之旧衔返老莱子之初服行吟泽畔略无怨灵修之词回首渭濵终有懐大臣之意兹盖伏遇某官忠存王室心契上穹事有大疑汝则谋及庻人卿士人之彦圣容之保我子孙黎民当鳯麟毕呈祥瑞之时如鳬鴈岂系少多之数姑捐圭撮俾奉防甘某敢不稽首归恩铭膺悔过珠履而陪上客无复观东阁之竒黄冠而还故乡犹愿祝南箕之夀
　　除云台观谢丞相启
　　草茅触讳凛若科条君相包荒赋之圭撮得非望及感与涕俱伏念某起占毕之书生陪钦翘之末至诵句百僚之上岂易逢哉为妇两姑之间有难言者毎欲洁身而去辄为造命所留愧非韩驹徐俯之伦将有米黻陆防之拟集贤堵墙之士莫不耸观昭阳学舞之人居然相妬竟挤去国俄起典州舍朝市之喧啾就江湖之空旷岂谓甫磨新玷又坐宿愆属火后之纷纭咎日前之狂瞽尔有猷告后徒懐野老之食芹臣不宻失身顾昧先贤之焚草昔董相泄奏篇而几死京房漏对语而抵辜绳以峻文戮犹轻典今乃端居故里守周燮之东岗赐号防人分陈抟之西华饥寒顿改危惧稍安向非元宰之陶镕孰援孤生扵虀粉兹盖伏遇某官以周大老为汉宗臣只手扶乾坤之倾确乎任重片语觧雷霆之怒了不费词遂使累臣尚叨冗秩然某身十年而三黜肠一日而九回屡费保全自伤穷薄已分衡茅之下送老一生但扵香火之间祝公千嵗
　　谢诸府启
　　狂瞽妄言邻扵刀锯钧枢宻启禄以斗升非出恳求但知恐惧伏念某芳菲嵗晏闲废日长扬雄有宅一区本退安扵穷巷贡禹卖田百畆始能诣扵公车羇旅入朝空踈奉对陋矣建明之筦见温乎徃复之玉音使善开陈奚忧龃龉徒以亲奉圣主耻为鬼谷子之揣摩不揆贱臣冀有髙寝郎之感寤讵意奏篇之传出遂为公议之追尤宜显僇扵市朝仅免归扵田里真卿食粥数月素拙治生曼倩奉粟一囊少寛饥死向非庙堂之援已先沟壑之填兹盖伏遇某官以大公服人心以至仁夀国脉兴念寒乡之素士尝陪翘馆之下賔责以行中虑言中伦迹若离扵绳墨察其朝不坐燕不与气未脱扵草茅遂使孤危尚叨冗散然某身十年而三黜肠一日而九廻要领虽全面顔奚寄灰心骈邑无伯氏之一言稽首华山有封人之三祝












　　后村集巻二十六
　　钦定四库全书
　　后村集卷二十七　　　　宋　刘克庄　撰启
　　广东提举谢李丞相
　　祝厘西华久従隐者之防易节南州忽忝使乎之选光生原隰恩岀庙堂逾峤以南去天尤远先朝将指居多馆学之流近嵗擢才稍用米盐之吏未覩研桑之新智先隳氷蘖之素风向非遇儒相之登庸何以拔书生而临遣伏念某粗谙吏事亦畏官箴建上吏民犹记绾县章之日江西父老皆知解郡印之时顷遭柱后之弹文追咎榻前之对语荷睿眀之洞照幸要领之获全三载退藏贫贱返緼袍之旧一朝抆拭姓名出夹袋之中深维卵翼之恩难酬欲以毫发之劳自见既抵司存之始乃知责任之难贑客横行增荚之符方急岭民贵籴泛舟之役未休操切则失人心谬悠则误国事鸿施所被蚊负莫胜兹盖伏遇某官徳享天心功熈帝载内统百官而拱极外严十使之观风谓昔者熈宁尝处濂溪之老及后乎元祐必如子骏其人意其闻师说之绪余或可希前修之万一某敢不疚心求瘼洗手奉公使臣逺有光华既误防扵推择丞相毋拘文法所愿効于驱驰
