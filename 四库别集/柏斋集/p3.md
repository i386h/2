<!-- { "loadSidebar": true } -->
　　孔子适卫尝有民庶之叹冉有问既庶矣又何加焉孔子曰富之盖庶而不富则民生不遂治功不成此必然之理也仰惟国朝开创之初乱离初定人民鲜少土地所生之物供养自然有余承平既久生齿蕃多而土地所生之物无所増益则供养自然不足加以官吏剥削差科繁重风俗奢侈则民财安得不耗民生安得不困方今民困极矣向上三弊若蒙准行则可救其半至生齿蕃多别无善策惟有尽辟地利以资生养一法尚可施行方今地窄之处贫民至无地可耕而鳯阳淮徐山东登莱等处荒田弥望近日臣下建言欲命官劝农开垦荒地其意亦皆在此但开垦荒地之法其事甚难盖召集开地之人类多贫难不能自给久荒之处人稀地僻新集之民既无室庐可居又无亲戚可依又无农具种子可用务农时月不暇他营朝暮饮食何所取给故往往不能安居乐业辄复转徙虽设有劝农之官亦终无成效臣愚以为设官劝农非假以事权则无以使之行其志非齐以赏罚则不能使之尽其心今山东虽命官劝农而未假以事权鳯阳等处则皆未命官宜勑该部选择通知农务之士授以按察之官赐以勑书令其专管劝农或查拨本处丁多田少之人或招集外处流徙失业之人或起取狭乡无地之人俱听从便宜施行凡农民该用室庐农器种子赈给俱许其动支官钱处置仍令其兼管词讼凡所收纸价赎银俱听其便宜支用至分行催督许令设立老人管理老人尽心勤谨者许从便赏劳仍刋给农桑撮要等书使各知种植之法三年之后地已成熟毎亩科米五升即以补该县逃移逋欠粮额官量升转仍留劝农六年之后农功大成超与升授或因循怠惰三年无成亦量行责降仍通行州县官凡有荒地去处各令教民开辟三年之间地辟而粮完者考以称职地荒而粮欠者考以不职如此则官肯尽心民肯尽力地利尽辟非惟生齿之蕃得有所养而公家之用亦有所资矣 

　　○奏疏 

　　东昌同知乞致仕状 

　　患病不能供职乞恩放归田里事臣见年四十二岁系河南懐庆卫军籍直隶扬州府泰州如皋县人由进士歴任翰林修撰正徳五年三月内奏准致仕正徳六年二月内行取复职正徳八年四月内因不谨得罪改调直隶大名府开州同知正徳十年闰四月内转升今职当年五月初十日到任伏念臣才既迂疎身复多病本不宜久在仕途先年已得放归田里后来复蒙起用臣病实未痊可顾念昔叨侍从久被恩私无一言补报而去于人臣之义未安重以亲老家贫公私交迫故不得已扶病赴职一则欲竭犬马之忠少图补报一则欲窃升斗之禄以给俯仰此臣之志也而才智短浅言行乖违绩効未有分毫过恶不胜指目义不能见几早退至以不谨得罪犹蒙圣恩寛容不加重谴仍与善地初时犹欲勉图后功以赎前罪而政务多端才智难强忧劳交剧疾病益増在任两年患病过半若治臣瘝旷之罪自当从罢黜之科猥蒙超转官阶俾佐大郡盖朝廷念臣曾叨侍从矜臣无所知识故优假之如此也臣虽至愚岂不知感独念人臣之义陈力就列不能者止臣前任开州事简地僻尚多瘝旷今任东昌统辖十八州县路当南北要冲政务既多应接不暇以臣不才多病之人岂能胜此近来病势増重怔忡眩晕无日暂宁咳嗽呕哕不时举发加以肢体疼痛神志昏迷举措累有乖违政务实多妨废若不预求退避诚恐瘝旷益甚罪责难免伏望圣恩矜怜乞勑该部将臣放归田里使臣得释去罪责茍延性命臣不胜感戴战惧之至 

　　东昌再乞致仕状 

　　患病不能供职恳乞天恩放归田里事臣先因患病不能供职于正徳十年九月内奏乞放归田里奏下未蒙覆奏臣窃料该部之意必谓臣病未至沈痼不忍即便弃捐此固大臣爱惜人材之意至于臣义之不可不去情之不能复留则该部盖有未及察者伏念臣固滞迂疎褊狭狂躁既无临政之才又无保身之术加以疾病侵乱神志皆迷举措累有乖违职务实多妨废特以上司委曲包容未即纠举然包容者私情也纠举者公法也臣若不亟求退避至于瘝旷益甚罪状益明上司虽欲委曲包容臣虽欲徼幸茍免皆不可得夫以瘝旷受罪在不才之人固不足惜公家之事不免有悮然则孰若未败而去之为善乎此臣之义所以不可不去也臣尝谓士生世间有才者则当进用而忧民之忧无才者则当退处而乐已之乐臣窃禄十有五年初无分毫补报臣之不才已可知矣况疾病已深神志已沮若复久留仕途展转沈痼必至伤生进既无益于公退又不遂其私俯仰身世抱恨何极此臣之情所以不能复留也臣窃闻圣人为治贵顺人情故不责人以所不能强人以所不欲方今英俊如林不乏任用府贰之官亦人所歆慕夫使不才多病者退休田里而英明精健者驰驱仕途则上既不悮公事下亦顺其私情大臣驾驭人材表正风俗之道一举两得何必留一不才之人然后为爱惜人材也哉臣诚情迫于中言语干冒罪当万死伏望圣恩矜怜少寛斧钺勑令检臣先奏放归田里使臣得释去罪责茍全性命臣不胜感戴战惧之至 

　　礼部再乞致仕状 

　　自陈衰病旷职恳乞天恩放归田里事臣先因患病不能供职具奏乞恩放归田里钦蒙准给假调理除钦遵外伏念臣禀受浅薄血气早衰自新年以来毎站立稍久则腰脊酸疼劳苦畧过则哕嗽并作头目眩晕心志怔忡毎感辄发毎发增重臣窃计既衰无复壮之期居官无不劳之理若疾病畧发则职业必旷职业既旷则罪责不免与其得罪而后归不若见几而早退是以冒昧具奏乞恩放归田里荷蒙圣恩不即罢黜仍准给假调理臣不胜感激初亦欲勉强调理以图补报奈病根已深调理难効经今半月不得痊可臣窃计病势如此若复贪恋恩私不早引退则忧劳相寻病必沈痼非惟无以尽补报之忠且将不免贻性命之虑此臣所以日夜忧惧不知所处也伏望圣恩怜臣衰病将臣放归田里俾得释去忧劳少延残喘以仰观治化之成臣不胜感戴天恩之至 

　　礼部致仕谢恩疏 

　　谢恩事臣先因患病不能供职具奏乞恩放归田里钦蒙准臣给假调理续为自陈衰病旷职恳乞天恩放归田里事奉钦依何瑭屡称有疾准回籍养病钦此除钦遵外伏念臣猥以疎庸误膺任使恩逾海岳报乏涓埃兹以衰病乞归复蒙准令养病臣不胜感激拟欲扶病入朝谢恩面辞重念病体尚虚眩晕时作诚恐倾仆失仪深为未便为此除望阙叩头外谨具本谢辞伏望圣徳益崇皇猷允塞臣幸未僵仆尚当与农夫樵叟歌咏太平传示无极臣不胜感戴恋慕之至 

　　礼部三乞致仕状 

　　恳乞天恩怜悯衰病容令照旧回籍养病事臣先于本年四月二十五日因衰病旷职具奏恳乞天恩放归田里荷蒙圣恩准放回原籍养病臣于五月初一日具奏谢辞于初六日出京回籍初七日行至张家湾地方准吏部差人送到咨文内开节该钦差四川道监察御史毛凤诏奏陛下近准礼部右侍郎何瑭回籍养病如蒙爱惜是才改命在京调理病痊即出供职等因节奉钦依何瑭着在京调理病痊仍出办事不许回籍亦不必辞备咨到臣臣不胜感激伏念中外羣臣才徳学术过于臣者不可胜数选择任用绰绰有余陛下一闻御史之言即改命臣在京调理病痊仍出办事恩眷之厚臣虽粉骨碎身亦不能报但念病势有浅深则调理有难易臣之病因血气早衰毎遇忧劳则发缘血气之衰非旬月可补而职业之重不免忧劳若久病不痊则旷职有罪臣所以恳乞放回者盖势有所不得已也臣今已遵奉先次恩命回籍在途若遵依今次恩命仍复还京调理诚恐病痊无期既无以仰报圣恩而久病废职且不免终罹刑宪此臣所以忧惧悲伤而不知所处也夫士君子进徳修业孰不欲遭际明时少行所志享有爵禄以为光荣哉臣少年读书亦颇辛苦今幸得遇圣明之君见有富贵之乐使臣病堪支持心无忧惧亦安肯无故求退以自处于贫贱之地哉然则臣之情可推而臣之薄命真可怜矣伏望圣恩悯臣衰病之苦察臣恳迫之情仍容臣照依先奉恩命放回原籍养病使得释去忧劳少延残喘则未尽之年皆陛下之所赐也臣不胜感戴之至今臣欲还京则患病不能欲回籍则惧罪不敢进退维谷朝夕彷徨 

　　辞免掌都察院状 

　　辞免新命乞恩容令照旧养病事臣于嘉靖八年四月内因衰病旷职具奏恳乞天恩放归田里节奉钦依何瑭既屡称有疾准放回原籍养病臣于五月初六日起程回籍本月二十三日准吏部咨该吏部等衙门题照得南京都察院右都御史员缺今推得礼部右侍郎何瑭兵部右侍郎黄衷俱堪委任伏乞圣明于内简用一员令其到任管事等因奉圣旨何瑭升南京都察院右都御史掌管院事钦此钦遵备咨前来臣不胜感激恐惧即欲具奏辞免因在途次未便六月十六日臣始回至原籍伏念臣因衰病乞归荷蒙圣恩准令回籍养病方幸茍延残喘岂敢复望升擢其南京都察院右都御史员缺在位诸臣自足擢用不意该部推臣备荐又误蒙圣明简用恩出望外事异常经臣诚不胜感激但念臣方以衰病求退辄蒙非常恩命心实不安况都察院系纪纲之司都御史为风宪之长虽两京之政务繁简不同而百辟之具瞻彼此无异任是职者必其事无不知知无不言庶几少称伏念臣才识迂疎学问粗浅于国家之政务既未通知于臣下之贤否尤寡闻见加以见今疾病侵寻神志摧沮怔忡眩晕无时暂宁呕哕疼痛有感则发岂能振举纪纲仰赞庙谟不免上孤圣明简用之恩下失大臣荐扬之望得罪邦宪贻诮士林臣诚不胜恐惧伏望圣恩怜臣衰病容令照旧原籍调理收回新命改授贤能则国之纪纲可以振举臣之私情亦得便安臣不胜感激恐惧之至 

　　○表 

　　恭上皇考献皇帝徽号贺表 

　　伏以化始家邦昭一人之有道礼先孝敬合万国之欢心凡在臣民悉皆忻忭恭惟皇帝陛下聪明天赋英睿夙成上帝笃生黙定神人之主大宗入继允符中外之心义虽重于所承恩岂忘乎自出肆隆名徽号既尽礼于有常而备物殊称兼伸情于罔极事缘义起含生仰仁孝之风恩自上流率土受汪洋之泽臣等躬逢旷典喜倍恒情限守职于南藩允倾心于北阙伏愿致爱致敬笃孝养于两宫多寿多男隆本宗于万世臣等无任瞻天仰圣激切屏营之至 

　　恭上昭懿慈寿皇太后徽号贺表 

　　伏以英皇配舜垂千古之鸿名任姒母周启一朝之盛治传闻自古喜见当今恭惟昭懿慈寿皇太后陛下徳备坤元圣同天俔赞襄孝庙敷阴教于四方启佑武皇着母仪于九有赞扬遗诏迎立圣明寳位欲危而安人心翕然以定此固天心之有在亦由圣徳之难名肆皇心图报之无方致徽号屡加而不已臣民均庆夷夏同欢臣等职守外藩心驰遥贺伏愿思斋思媚追周世之遗风永寿永康鄙汉帝之陋习慈闱有庆享孝养于九重圣寿无疆永瞻依于万国臣无任瞻仰激切屏营之至 

　　恭上章懿皇太后徽号贺表 

　　伏以命与徳新圣主际龙飞之运母由子贵慈闱隆鸿号之称欢声雷动于臣工喜气春生于宫阙一朝盛事千载竒逢恭惟章懿皇太后陛下毓秀坤元锺灵月魄徽柔素着懿范迥出于羣伦真顺夙成盛徳同符于厚载是致皇天之眷笃生圣哲之君宸居既正于离明大礼宜隆于长乐金书玉册徽称极九有之尊海错山珍奉养备万方之品臣等幸逢盛事喜溢中心思桂殿以倾心望枫宸而致祝伏愿慈颜悦怿家邦永固于万年圣孝昭彰治化弘敷于四海臣无任瞻仰激切屏营之至 

　　柏斋集巻一 

