<!-- { "loadSidebar": true } -->
　　元杨铁崖好以妓鞋纤小者行酒，此亦用宋人例。而倪元镇以为秽，每见之辄大怒避席去。隆庆间，何元朗觅得南院王赛玉红鞋，每出以觞客，座中多因之酩酊，王弇州至作长歌以纪之。元镇洁癖，固宜有此。晚年受张士诚粪渍之酷，可似引满香尖时否。 

　　徐安生 
　　徐安生，吴人徐季恒女也。季恒能鉴古，善谈，为余父客。暮年始举此女，慧美多艺，而性颇荡。曾嫁武林邵氏，以失行见逐，遂恣为非礼。其写生出入宋元名家，尝仿梅道人《风雨竹》一幅遗予，且题二绝句于上云： 
　　夏月浑忘暑酷，堪爱酒杯棋局。 
　　何当风雨齐来，打乱风丛新绿。 
其二云： 
　　满拟岁寒持久，风伯雨师凌诱。 
　　虽云心绪纵横，乱处君能整否。 
次诗盖用唐李季兰语，其寄意不浅。予怪其无因，置不复答。后此女沦落许久，嫁里中黄生，亦名家子也。为乃父不容，复下山，作鱼元机行径。今年已渐长，不知踪迹何所，闻为一武弁诱入京师矣。其才情实可念也，余向已记徐姓女三人矣。 

　　契兄弟 
　　闽人酷重男色，无论贵贱妍媸，各以其类相结，长者为契兄，少者为契弟。其兄入弟家，弟之父母抚爱之如婿。弟后日生计及娶妻诸费，俱取办于契兄。其相爱者，年过而立，尚寝处如伉俪。至有他淫而告讦者，名曰■⑵奸。■⑵字不见韵书，盖闽人所自撰。其昵厚不得遂意者。或至相抱系溺波中，亦时时有之，此不过年貌相若者耳。近有称契儿者，则壮夫好淫，辄以多赀聚丰姿韵秀者，与讲衾绸之好，以父自居，列诸少年于子舍，最为逆乱之尤。闻其事肇于海寇云，大海中禁妇人在师中，有之，辄遭覆溺，故以男宠代之，而酋豪则遂称契父。因思孙恩在晋以诸妓妾随军，岂海神好尚，亦随今古变改耶？但契父亦有所本，嘉靖间，广西上湅州土知州赵元恩者，幼而失父，其母尚盛年，与太平陆监生者私通，久之遂留不去。元恩因呼陆为契父，事之如严君，其尊称与闽寇同。第其称谓之故，大不侔耳。 
　　南宋王僧达族子确，年少美姿容，僧达与之私款后，欲逼留之。避不往，乃于屋后作大坑，欲诱确来，杀之。男色之嗜，至不避族属尊卑，且行凶忍，如此，亦闽俗之祖欤。 

　　同川浴 
　　古云粤中多蜮，因男女同川而浴，乃淫气所生。同川事，予未之信。一日与沈继山司马谈及，沈云：“予令番禺时，初不知有此风，盖令居廨署，不及见耳。及谪戌神电卫间居，每饭后君奴皆出，必暮而返，日日皆然。则痛笞之，曰：‘尔辈亦效权奸，欲弃掷吾耶？’然不悛如故。一日午饭罢，微伺之，则仆辈相率出城，因尾之。同行至郭外，近河滨，见老少男妇，俱解衣入水内，拍浮甚乐，弥望不绝，观者如堵，略不羞涩。始知此曹宁受笞，而秘不肯守舍也。”予因问曰：“自此后，公将何法以处之？”沈曰：“从此以往，岂但不施棰楚而巳，每遇饭饱，吾先群奴而出门矣。”因抵掌大笑，此风不知今尚然否。 

　　牡猿化牝 
　　隆庆二年，山西男子李良雨化女一事，见之奏牍，天下所信。近日有传其伪者。后见郎氏《七修类稿》云：雄黑猿多有化为雌者。予怪笑。谓郎老儒为人所绐。及见嘉靖间，吴兴王济着《晶询堂手录》，则云广西横州山中猿皆黑，老则转为黄，其势与囊俱溃去，化为牝，与黑而牡者交，辄孕。此王官彼中所亲见者，盖其地凡为猿者皆然矣。猿既变黄又数百年，别化而为白。既白之后，为牡为牝，遂不可得而知矣。然则白猿公剑术，亦属老牝耶。宇宙中非目睹者，断不可臆决。 
　　向传兔生俱牝，望月而孕。近偶畜兔，则雌雄各具，其孳尾如恒兽。古语盖难尽信。 

　　周解元淳朴 
　　周用齐汝砺，吴之昆山人。文名藉甚，举南畿解元，久未第，馆于湖州南浔董宗伯家。赋性朴茂，幼无二色。在塾稍久，辄告归。主人知其不堪寂寞，又不敢强留，微及龙阳子都之说，即恚怒变色，谓此禽兽盗丐所为，盖生平未解男色也。主人素稔其憨，乃令童子善淫者，乘醉纳其茎。梦中不觉欢洽，惊醒。其童愈嬲之不休，益畅适称快。密问童子，知出主人意。乃大呼曰：“龙山真圣人。”数日声不绝，明日其事传布，远近怪笑。龙山为主人别号，自是遂溺于男宠，不问妍媸老少，必求通体。其后举丁丑进士，竟以暮年好外，羸惫而没。 

　　男色之靡 
　　宇内男色，有出于不得已者数家。按院之身辞闺阁，阇黎之律禁奸通，塾师之客羁馆舍，皆系托物比兴，见景生情，理势所不免。又如罪囚久击狴犴，稍给朝夕者，必求一人作偶。亦有同类为之讲好，送人监房，与偕卧起。其有他淫者，必相欧讦告，提牢官亦为分剖曲直。尝见西署郎吏，谈之甚详，但不知外方狱中，亦有此风否。至西北戍卒，贫无夜合之资，每于队伍中自相配合。其老而无匹者，往往以两足凹代之，孤苦无聊，计遂出此。正与佛经中所云“五处行淫”者相符，虽可笔，亦可悯矣。至干习尚成俗，如京师小唱、闽中契弟之外，则得志士人，致娈童为斯役；锺情年少，狎丽竖若友昆。盛于江南，而渐染于中原。乃若金陵坊曲有时名者，竞以此道博游婿爱宠，女伴中相夸相谑以为佳事，独北妓尚有不深嗜者。（佛经中名男色为“旃罗含”） 
　　（以上选录《敝帚斋馀谈》十五则） 



〖注：■⑴，火+佥，音杴xiān，火貌。■⑵，上田下女，音饥。律有■奸罪条，将男作女。〗 

　　影梅庵忆语　清　如皋冒襄辟疆　撰 

　　爱生于昵，昵则无所不饰。缘饰着爱，天下鲜有真可爱者矣。矧内屋深屏，贮光閴彩，止凭雕心镂质之文人。描摹想象，麻姑幻谱，神女浪传，近好事家，复假篆声诗，侈谈奇合.遂使西施、夷光、文君、洪度，人人阁中有之。此亦闺秀之奇冤，而啖名之恶习已。 
　　亡妾董氏，原名白，字小苑，复字青莲，籍秦淮，徙吴门，在风尘虽有艳名，非其本色。倾盖矢从余，入吾门，智慧才识，种种始露，凡九年。上下内外大小，无忤无间。其佐余着书肥遁，佐余妇精女红，亲操井臼，以及蒙难遘疾，莫不履险如夷。茹苦若饴，合为一人，今忽死，余不知姬死而余死也。但见余妇茕茕粥粥，视左右手罔措也。上下内外大小之人，咸悲酸痛楚，以为不可复得也。传其慧心隐行，闻者叹者，莫不谓文人义士难与争俦也。余业为哀辞数千言哭之，格于声韵不尽悉，复约略纪其概。每冥痛沉思姬之一生，与偕姬九年光景，一齐涌心塞眼。虽有吞鸟梦花之心手，莫能追述。区区泪笔，枯涩黯削，不能自传其爱，何有于饰？矧姬之事，余始终本末，不缘狎昵。余年己四十，须眉如戟。十五年前，眉公先生谓余视锦半臂碧纱笼，一笑瞠若，岂至今复效轻薄子漫谱情艳，以欺地下？傥信余之深者，因余以知姬之果异，赐之鸿文丽藻，余得藉手报姬，姬死无恨，余生无恨。 
　　已卯初夏，应试白门。晤密之云：“秦淮佳丽，近有双成，年甚绮，才色为一时之冠。”余访之，则以厌薄纷华，挈家去金阊矣。嗣下第浪游吴门，屡访之半塘，时逗遛洞庭不返。名与姬颉顽者，有沙九畹、杨漪沼。予日游两生间，独咫尺不见姬。将归棹，重往冀一见。姬母，秀且贤，劳余曰：“君数来矣。予女幸在舍，薄醉未醒。”然稍停复他出，从兔径扶姬于曲栏，与余晤。面晕浅春，缬眼流视，香姿玉色，神韵天然，懒慢不交一语。余惊爱之，惜其倦，遂别归。此良晤之始也，时姬年十六。 
　　庚辰夏，留滞影园，欲过访姬。客从吴门来，知姬去西子湖，兼往游黄山白岳，遂不果行。 
　　辛已早春，余省觐去衡岳，繇浙路往，过半塘讯姬，则仍滞黄山。许忠节公赴粤任，与余联舟行。偶一日，赴饮归，谓余曰：“此中有陈姬某，擅梨园之胜，不可不见。”余佐忠节治舟数往返始得之。其人淡而韵，盈盈冉冉，衣椒茧时背顾湘裙，真如孤鸾之在烟雾。是日燕弋腔《红梅》，以燕俗之剧，吚呀啁哳之调，乃出之陈姬身口，如云出岫，如珠在盘，令人欲仙欲死。漏下四鼓，风雨忽作，必欲驾小舟去，余牵衣订再晤。答云：“光福梅花如冷云万顷，子能越旦偕我游否，则有半月淹也。”余迫省觐，告以不敢迟留。故复云：“南岳归棹，当迟子于虎疁丛桂间。”盖计其期，八月返也。余别去，恰以观涛日奉母回。至西湖，因家君调已破之襄阳，心绪如焚，便泛陈姬，则已为窦霍豪家掠去，闻之惨然。及抵阊门，水涩舟胶，去浒关十五里，皆充斥不可行。偶晤一友，语次有“佳人难再得”之叹。友云：“子误矣，前以势劫去者，膺某也。某之匿处，去此甚迩，与子偕往。”至果得见，又如芳兰之在幽谷也。相视而笑曰：“子至矣，子非雨夜舟中订芒约者耶？曩感子殷勤，以凌遽不获订再晤，今几入虎口得脱。重悟子，真天幸也。我居甚僻，复长斋，茗碗炉香，留子倾倒于明月桂影之下，且有所商。”余以老母在舟，缘江楚多梗，率健儿百馀护行，皆住河干，矍矍欲返。甫黄昏而炮械震耳，击炮声如在余舟旁，亟星驰回，则中贵争持河道，与我兵斗，解之始去，自此余不复登岸。越旦，则姬淡妆至，求谒吾母太恭人，见后仍坚订过其家。乃是晚，舟仍中梗，乘月一往相见，卒然曰：“余此身脱樊笼，欲择人事之。终身可托者，无出君右。适见太恭人，如覆春云，如饮甘露，真得所天，子母辞。”余笑曰：“天下无此易易事，且严亲在兵火。我归，当弃妻子以殉，两过子皆路梗中，无聊间步耳。子言突至，余甚讶。即果尔，亦塞耳坚谢，无徒误子。”复宛转云：“君倘不终弃，誓待君堂上昼锦旋。”余答云：“若尔，当与子约。”惊喜申嘱，语絮絮不悉记。即席作八绝句付之归。历秋冬，奔驰万状，至壬午仲春，都门政府言路诸公，恤劳人之劳，怜独子之苦，驰量移之耗，先报。余时正在毗陵，闻音如石去心，因便过吴门，慰陈姬。盖残冬屡趣余，皆未及答。至则十日前，复为窦霍门下客，以势逼去。先吴门有嫟之者，集千人哗劫之。势家复为大言挟诈，又不惜数千金为贿。地方恐贻伊戚，劫出复纳入。余至怅惘无极，然以急严亲患难，负一女子无憾也。 
