<!-- { "loadSidebar": true } -->
「乌」，范校：「孙云：唐写本作『雀』。」《校注》：「按《史记周本纪》：『武王渡河中流，白鱼跃入王舟中，武王俯取以祭。既渡，有火自上复于下，至于王屋，流为乌，其色赤，其声魄云。』《尚书中候雒师谋》：『有火自天，出于王屋，流为赤乌。』郑玄注云：『文王得赤雀丹书，今武王致赤乌。』《御览》卷八四引《论衡初禀》篇：『文王得赤雀，武王得白鱼赤乌。』是赤雀为文王事，赤乌为武王事矣。然古亦混言不别，《吕氏春秋应同》篇：『及文王之时，天先见火，赤乌衔丹书集于周社。』是以赤乌属之文王也。舍人此文，殆原作『赤雀』，传写者求其与『白鱼』同为武王事而改之耳。」《义证》引《集释稿》：「按赤雀为文王事，《尚书中候我应》：『周文王为西伯，季秋之月甲子，赤雀衔丹书入丰，止于昌户，再拜稽首受。』（《毛诗大雅文王序》正义引）是文王得赤雀也。……《尚书中候雒师谋》：『太子发，以纣有三仁附，即位，不称王，渡于孟津，中流受文命，待天谋，白鱼跃入王舟，王俯取鱼，长三尺，赤文有字，题目下名授右，有火自天，止于王屋，流为赤乌。』（《御览》卷八四引）是武王得赤乌也。」《考异》：「按：白鱼、赤乌，皆本《史记周本纪》，如以『赤雀』为文王事，则应作赤雀白鱼矣，舍人原文当作『乌』不作『雀』，此或传写之误。」引斯波六郎云：「如以唐写本为是，则彦和当是取『白鱼』于武王条，取『赤雀』于文王条。」又：「所言周武王发事，当为彦和之语所本。」按《墨子非攻下》：「赤鸟衔珪，降周之岐社，曰：『天命周文王伐殷有国。』」孙诒让《闲诂》：「毕云：『鸟』，《太平御览》引作『雀』。『珪』，《初学记》引作『书』。诒让案：《太平御览》时序部，引《尚书中候》云：『周文王为西伯，季秋之月甲子，赤雀衔丹书入丰，止于昌户。王乃拜稽首受取，曰：姬昌苍帝子，亡殷者纣也。』《宋书符瑞志同》。《史记周本纪》，集解、正义引《尚书帝命验》云：季秋之月甲子，赤爵衔丹书入于酆，止于昌户，其书云『敬胜怠者吉』云云，与《大戴礼记武王践阼》篇丹书文同，与此异。以上诸书，并作衔书，与《初学记》同。《吕氏春秋应同》篇云『文王之时，赤乌衔丹书，集之周社』，亦与此书『降岐社』事同，疑皆一事，而传闻缘饰不免诡异耳。」《论衡初禀》篇：「文王得赤雀，武王得白鱼赤乌，儒者论之，以为雀则文王受命，鱼乌则武王受命，文、武受命于天，天用雀与鱼乌命授之也。天用赤雀命文王，文王不受，天复用鱼乌命武王也。」《校释》：「《尚书中侯我应》曰：『(据玉函山房辑佚书。)周文王为西伯，季秋之月，甲子，赤鸟衔丹书，入丰郭，止于昌户，王乃拜稽首受最曰：姬昌，苍帝子，亡殷者纣也。』又见《墨子非攻下》、《尚书帝命验》。(《史（记）周本纪》正义引。)《吕氏春秋应同》篇述此事，作『赤乌』，与武王火流为乌事相混，盖『鸟』『乌』字误。《竹书》云：『在帝辛三十二年。』《金楼子兴王》篇云：『四十三年春正月庚子朔。』《泰誓》 (据孙星衍辑) ：『太子发升于舟，中流，白鱼入于王舟，王跪取，出涘以燎之。既渡，至于五日，有火自上复于下，至于王屋，流为乌，其色赤。』又见《春秋璇玑玲》、《大传五行传》、《史记周本纪》、《汉书董仲舒传》、《终军传》、王逸《楚辞注》。《后汉（书）光武纪》注引《尚书中侯》云：『鱼长三尺。』《金楼子兴王篇》云：『长一尺四寸。』《汉书董仲舒传》载其对策曰：『白鱼入于王舟，有火复于王屋，流为乌，此盖受命之符也。』郑注《泰誓》(《诗思文》疏)曰：『白鱼入舟，天之瑞也。鱼无手足，象纣无助。白者，殷正也。天意若曰：以殷予武王，当待无助。今尚仁人在位，未可伐也。得白鱼之瑞，即变称王，应天命定号也。有火为乌，天报武王以此瑞。』《书说》曰：『乌有孝名，武王率父大业，故乌瑞臻。』《元命包》曰：『西伯既得丹书，于是称王，改正朔。』《洛诰》郑注：『文王得赤雀，武王俯取白鱼，受命皆七年而崩。』皮锡瑞曰：『仲任所引，乃今文家博士之说，虽仲任不取其义，然可见今文家说与郑说同。』」又《语增》篇：「武王有白鱼、赤乌之佑。」《指瑞》篇：「夫凤驎之来，与白鱼赤乌之至，无以异也。鱼遭自跃，王舟逢之；火偶为乌，王仰见之。非鱼闻武王之德，而入其舟；乌知周家当起，集于王屋也。」作「赤乌」自通，毋需改。
黄金紫玉之瑞。
「瑞」，黄校：「元作『理』，孙改。」范校：「孙云：唐写本『金』作『银』。」范注：「唐写本『金』作『银』，是。《礼斗威仪》：『君乘金而王，其政象平，黄银见，紫玉见于深山。』」《校证》：「『银』原作『金』，从唐写本改。」又：「梅云：『瑞，原作理，孙改。』案唐写本、冯本、王惟俭本正作『瑞』。」《补正》：「『瑞』，黄校云：『元作理，孙改。』此沿梅校。徐『理』校『瑞』。按唐写本、元本、畲本、两京本、何本、王批本、训故本、梁本、谢钞本、别解本、清谨轩本、冈本、尚古本、四库本、王本、郑藏钞本、崇文本并作『瑞』。黄省曾《申鉴俗嫌》篇注、《谶语》三、《文通》一、《振绮类纂》二引，亦并作『瑞』。孙改徐校是也。」《考异》：「按：《史记孝武纪》：『以风符应合于天地。』集解：『瑞也。』此孙氏改字所本。范校云：『金作银。』是，见《礼斗威仪》。」《义证》引《集释稿》云：「其它《礼》纬残文有及此者，如『君乘金而王，其政平，则兰常生。』（《文选》卷三四《七启》注）又：『君乘金而王，则紫玉见于深山。』（《御览》卷八四文）又：『君乘金而王，则黄银见。』（《御览》卷八一二文）『君乘金而王，其政平，则黄银见于深山。』（《艺文类聚》卷八三）」又引斯波六郎云：「诸书所用，未必各出独立之文，恐出于一文，诸书各截取所需部分耳。范氏亦持此种看法。『君乘金而王，其政平，则兰常生，……黄银紫玉见于深山』恐较近于原文。」从《宋书符瑞志下》：「黄银紫玉，王者不藏金玉，则黄银紫玉光见深山。」《类聚》卷十四引梁任昉《齐明帝谥议》曰：「若乃青丘丹陵之国，黄银紫玉之瑞。」此作「银」是，从唐写本改。
是以后来辞人。
范校：「孙云：唐写本『后』作『古』。」《校注》：「『后』，唐写本作『古』。按『后』、『古』于此并通。唐写本作『古』，盖舍人自其身世以前言之。」《考异》：「按：『后』、『古』皆通，但『后』字为长，指自哀平谶纬既兴之后而言也，不能概之以古。杨校云『指彦和以前，宜从古』者非是。」《合校》：「按：《物色》篇云：『古来辞人，异代接武。』当以唐写本作『古』字。」《补正》：「按舍人就其身世以前言，故云『古来辞人』。后《颂赞》、《事类》、《指瑕》、《物色》、《知音》、《序志》六篇，亦均有类似辞句。唐写本作『古』，是也。当据改。」《汇校》：「按：作『古』为胜。」从唐写本改
采摭英华。
范校：「孙云：唐写本『采』作『捃』。」《校证》：「『捃』原作『采』，唐写本作『捃』。案《事类》篇云：『捃摭经史。』又云：『捃摭须核。』此本书以『捃摭』连文之证。今据改。」《补正》：「按以《事类》篇『捃摭经史』又『捃摭须核』例之，唐写本作『捃』是也。《史记十二诸侯年表》：『及如荀卿、孟子、公孙固、韩非之徒，各往往捃摭《春秋》之文以著书。』《汉书刑法志》：『于是相国萧何攈古捃字摭秦法。』颜注：『攈摭，谓收拾也。』又《艺文志》：『武帝时，军政杨仆捃摭遗逸，记奏兵录。』颜注：『捃摭，谓拾取也。』并以『捃摭』二字连文。」《考异》：「按：从『捃摭』是。」按《汉书司马迁传》赞：「司马迁据左氏﹑《国语》，采《世本》﹑《战国策》，述《楚汉春秋》，接其后事，讫于天汉。其言秦汉，详矣。至于采经摭传，分散数家之事，甚多疏略，或有抵梧。亦其涉猎者广博，贯穿经传，驰骋古今，上下数千载间，斯以勤矣。」《前汉纪孝武皇帝纪》引作「采摭经传」。 《文选》卷四十五孔安国《尚书序》：「承诏为五十九篇作传，于是遂研精覃思，博考经籍，采摭羣言，以立训传，约文申义，敷畅厥旨，庶几有补于将来。」《晋书礼志上》：「（魏明帝景初元年诏）昔汉氏之初，承秦灭学之后，采摭残缺，以备郊祀。」作「采摭」亦通。毋须改。
平子恐其迷学。
「恐」，范校：「孙云：唐写本作『虑』。」
荥河温洛。
黄本作『荣』。范校：「孙云：唐写本作『采』。顾校（洛）作『雒』。」《校证》：「『荣』，唐写本作『采』，旧本俱作『荥』，何云：『荣，谓荣光也。作荥非。』黄注本改。注云：『《尚书中候》：帝尧即政，荣光出河，休气四塞。』『洛』顾校、谭校作『雒』。」《补正》：「『荣』，唐写本作『采』；元本、弘治本、活字本、张乙本、两京本、何本、梅本、凌本、合刻本、梁本、秘书本、谢钞本、汇编本、别解本、清谨轩本、冈本、尚古本、王本、张松孙本、郑藏钞本、崇文本作『荥』。何焯云：『荣，谓荣光也。作荥非。』按『采』、『荥』二字并误。《抱朴子》佚文：『翫荣河者，若浮南濵而涉天汉。』《书钞》一百五十引《文选》江淹《诣建平王上书》：『荣光塞河。』李注：『《尚书中候》曰：成王观于洛河，沈璧，礼毕，王退。俟至于日昧，荣光并出幕河。』《初学记》九帝王部事对：『温洛　荣河。』事类赋七地部水：『温洛荣河之瑞。』并引《易干凿度》及《尚书中候》以注，尤为切证。」《义证》：「《训故》：『《尚书中候》：帝尧即政，荣光出河，休气四塞。』按此见《握河纪》。又：『《易干凿度》：帝盛德之应，洛水先温，九日乃寒。』《集释稿》引，下有一句『五日变为五色』(《初学记》卷九引)。」又引桥川时雄云：「『荣』，胡、梅本作『荥』，何校云：荣为荣光也，作『荥』非。按荥之本义绝小水也，无光义，从原典作『荣』是，『荥』或『荧』之误。」斯波六郎云：「『荣河』，指河水焕发荣光。前文『尧造绿图』处引《尚书中候》『荣光起河，休气四塞』，郑注云：『荣光者，五色之光也。』」从黄本改。
糅其雕蔚。
