<!-- { "loadSidebar": true } -->
    臣闻太子者，君之贰，国之本，《易》有其卦，天有其星，今古相循，率由兹道。陛下自登皇极，未建元良，非所以守器承祧，养德赞业。离明不可辍曜，震位不可久虚，伏愿早择贤能，以光储副，上安社稷，下慰黎元。且姻戚之，谤议所集，假令汉帝无私於广国，元规切让於中书，天下之人，安可户说？稽疑成患，冯宠生灾，所谓爱之适足以害之也。至如武三思等，诚能辍其机务，授以清闲，厚禄以富其身，蕃锡以奖其意，家国俱泰，岂不优乎？夫爵赏者，君之重柄。传曰：“惟名与器，不可假人。”自顷害赏，颇亦乖谬。大勋未满於人听，高秩已越於朝伦，贪天之功，以为已力。秘书监郑普思、国子祭酒叶静能等，或挟小道以登朱紫，或因浅术以取银黄，既亏国经，实悖天道。《书》曰：“制理於未乱，保邦於未危。”此诚理乱安危之时也。伏愿钦祖宗之丕烈，惕王业之艰难，远佞人，亲有德，乳保之爱，妃主之家，以时接见，无令渎。凡此数者，当今急务，唯陛下留神采纳，永保康宁。
    ○请减滑州封户疏
    臣闻分裂土，各有方位，通邑大都，不以封锡，前猷未远，古义变深。自顷命侯，稍殊旧式，莫居硗脊，专择雄奥。徐州贡土，方色已乖，寝邱辞封，让德不嗣。其滑州者，国之近甸，密迩帝畿，地出纹缣，人多趋射。所以列县为七，分封为五，王赋少於侯租，入家倍於输国，求诸既往，实所未闻。每科封丁，有甚征役，因而失业，莫反其居。此州土风，逃者旧少，顷日波散，良缘封多，百姓嗷嗷，不堪其弊。伏札辉均封户，散配馀州，下息疲，上遵古制，则公侯不失於采地，流泛得还於故乡。诸州封户，亦望准此。又徵封使者，往来相继，既劳传驿，甚扰公私，诸附租庸，每年送纳。望停封使，以静下人，仍编入新格，庶为永利。又闻五等崇劳，百王盛典，自非邢茅懿戚，寇邓鸿勋，无以誓彼山河，畴其爵土。近者封建，颇缘恩泽，功无横草，人已分茅，遂使沃壤名藩，多入侯国，邑收家税，平於天府，经费不足，盖亦有由。窃见武德之初建侯故事，於时天宝新定，王基创开，佐命如云，谋臣如雨，然而封者不过十数人，今礼乐承平，邦家继代，有象贤旧德之裔，无野战攻城之勤。至於命封，不合全广，论功少於前叶，食邑多於往时，既减边储，实亏国用。伏惟酌隆姬之前训，咨武德之旧章，地非宗盟，勋殊社稷，不宜加以实邑，自可宠以虚名。如是，庶绩其凝，彝伦攸叙，臣忝当廉问，备采风谣，灼见不安，岂敢自默？知必被封家所疾，顾尝以报国为心。乞择愚言，访诸朝宰，分毫有益，夕死无恨。
    ●卷二百六十九
    ☆王觌
    觌，中宗朝官监察御史。
    ○谏李多祚参乘疏
    臣觌言：窃惟庙之礼，在於尊祖奉先，肃事之仪，岂厌惟亲与德？伏见恩敕，令安国相王与李多祚参乘。且多祚夷人，有功于国，适可加之宠爵，岂宜逼奉至尊？将帝弟以连衡，与吾君而共辇，诚恐万方之人，不允所望。昔文帝引赵谈参乘，袁盎伏车前曰：“天闻天子所共乘舆者，皆天下豪英。今汉虽乏人，陛下独奈何与刀锯之馀共载？”於是斥而下之。多祚虽无赵谈之累，亦非卿相之重，不自循省，无闻固让，岂国乏良辅，更无其人？史官所书，将示於後，何袁盎之强谏，独微臣之不及？惟陛下详择焉。
    ○十八学士图记
    夫立身之功，莫大於行道；行道之功，莫大於逢时。行道则孝悌才学有闻，逢时则仁信机谋及物。有其时，无其材，斯固自犬彘也；有其材，无其时，得不愤心涕血欤？则知无代无材，计用与不用耳。高祖起於沛，光武起於南阳，而筹画功勋，独出丰、宛之士。萧丞相从汉高入关，封府藏而收图籍；房太尉从太宗征讨，舍珠玉而采人材：二君子之材，岂偶然也！十八学士皆炀帝之臣，曷ウ於隋而明於唐？是有其材而无其时矣。如晦、元龄，止於一尉，或非好去任，或挂纲徙边；褚亮、虞南，不离下位，或嫉才见谪，或七品十年。暨我国家，则有道兼文武，器重璋者；慷慨大节，临机能断者；仁孝忠直，预识存亡者；洁行检身，而有英略者；好学敏达，详明吏道者；出入军旅，涉历危难者；不惮兵威，树立忠谊者；博闻贞俭，文翰兼绝者；风韵闲雅，善於吟咏者；精练诂训，长於讲论者。夫如是，则立身行道之事，尽在於斯矣，得不冥心契志，以自勖励哉？觌每睹十八学士图，空瞻赞像而已，辄各彩本传，列其嘉绩，庶几阅像者思其人，披文者思其人，非惟临鉴耳目，抑可以垂诫於君臣父子之也。
    ☆张廷
    廷，河南济源人。第进士，补白水尉，举制科异等，神龙初为中书舍人，再迁礼部侍郎。开元初累迁少府监，封范阳县男，以太子詹事致仕。二十二年卒，年七十馀，赠工部尚书，谥曰贞穆。
    ○弹棋赋
    其为局也，不徵荆山之璞，不用蓝田之质，兀若元龟之起，烂若繁星之出。约胜负，仗明信，俱分类而抗行，咸背深而列阵。唯智是役，唯贪是慎，败不同奔，斗不齐进。晓之者敌众多以寡少，懵之者起径寸犹万仞。徒观其弹射万变，精妙入神，口与心计，行随意新。作气者直抟乎九天之上，犹檀乐而旁击；受敌者横坠乎九地之下，甘弃置而归仁。行必假道，居必择邻，冲危以陷其雨虎，陪险更生乎一秦。至若狂生侠少，使气为主，顾怀将吝，动越规矩，竞缘局而斜衡，争隔矢而曲取。既向角而散乱，复当中而赞聚苟万一之偶中，何轻狡之云数？曷若恬和之士，神清意远，岂棋布而兴来，亦手运而情遣。先和容而取则，兼中敌而为善，务专一於道求，宁苟贪於席卷，或聊假以喻大，或有迷而知返。夫局势将毕，观者逾乐，两敌相持，三顾而作。划去者箭飞，分索者星落，眄四隅之豁然，若万里之清廓。
    ○请河北遭旱涝州准式折免表
    臣廷言：伏见景龙二年三月十一日敕，河南北桑蚕倍多，风土异宜，租庸须别，自今以後，河南、河北蚕熟，依限即输庸调，秋苗若损，唯令折租，为常式者。臣闻皇天无私覆，后土无私载，日月无私鉴，阴阳无私毓。是以明王圣帝，则而像之，庆浃万邦，政敷一德。故《书》曰：“无偏无党，王道荡荡；无反无侧，王道正直。”伏惟圣朝御历，皇极在人，正朔所覃，率土奉若，百年於兹矣。顷於灾岁，重赋饥人，顿革彝典，特开变例，虽施蛮貊之邦，臣愚犹知不可。况此两道，枕倚大河，南接神州，北通天邑，郡县雄剧，人物昌阜，既类股肱之地，尢宜得其欣心，岂可殊其土风，异其徭赋，不恤灾患，而殚其财力者？即以桑蚕，别加徵税。至如陇右百姓，羊、马是资；山南诸州，椒、漆为利。其或铜、锡、铅、错，货自岩通；蜃、蛤、鱼、监，财自海殖。土物惟性错贡，方隅咸有，涝年并无他税，早岁各准常规，岂独她纤，外之王度？且天灾所降，年莫登，在於贫弱，或至殍堇。生理既甚难恃，人心固未易安，就其忧危，载空杼轴，穷斯滥矣，将无不至。臣效官颍服，实在河南，每见部人，众称冤苦。伏思景龙之际，时多贼臣，有若宗楚客、纪处讷、武延秀、韦温等，蔽亏日月，专擅威权，各食实封，遍河南、河北。属当水旱，屡致蠲除，因而遂矫制命，固非先朝之本意也。伏愿陛下广天成之德，均子育之爱，式崇大体，追复旧章，许河南、河北有水旱处，依贞观、永徽故事，一准令式折免，则在苍生，不胜幸甚！谨因所部司法参军郑元亮奏涝损谨附表以闻。
    ○请宽宥与张易之往积纤表
    臣闻国之威柄，在於赏罚，赏中则人知劝，罚中则人知沮。二者苟得，则四海获安；二者乖宜，则万人无措。况陛下始复初业，甫登宝位，率土禺然，钦伫圣化。凡欲兴事，亦何容易？外有窃议，臣请尽言。至如张易之兄弟，穷罪极逆，苍生苦之，良有岁月，凭托城社，无所告诉。陛下仁圣明断，忧在黎元，一朝诛夷，孰不庆？在於亲故，并合从坐，然量宜制法，理或未宏，何者然也？臣历观自古以来，革故即新之际，莫不先行诛戮，以服众心，此皆素无人望，理藉如此。今陛下先朝子孙，唐德未改，天地之眷，人之望，非陛下而谁？诚宜布恩施德以答之，崇仁尚宽以理之，岂更诛夷，以亏至德？况易之兄弟，荣盛多时，趋附之徒，天下大半。欲尽杀之，则罪不加众；欲少杀之，则法难画一。在都城者，乍可有数；遍四方者，未知几人？反侧者多，不可不察，安之之理，必在於宽。自非至亲，及於谋首，请一原宥，令其自新，仁风大行，在斯一举。臣无任云云。
    ○谏停市犬马表
    臣廷言：伏见发使及典亻兼等，大斋缯锦，将於石国和市犬马。臣闻书曰：“犬马非其土性弗畜，珍禽奇兽不育於国”者。故明王俗极於德，忠臣愿毕於议，偕护於细行，保於大猷，冀无然，能致尽善也。今以陛下之明，何失不见？以陛下之断，何欲不惩？复禹顺於走丸，法尧易於回掌。诚可却走马，训旅{敖犬}，圣心通於兆人，德言应於千里，一感则法星退舍，一解则亢阳出云。岂宜劳远人，玩异物，有从禽之渐，无恤下之先？使明诏遐临，圣意昭布，上非治国之要，下非即戎之功。将恐新麦未获，旧已空，饥馑荐臻，边猾寇，昭告则然，上帝赫矣。大君无以解其倒悬，续於请命，迩不自给，远不能输，户口流离，公私怀惧，此臣之所以忧。陛下顺天之心，从人之愿，省无益之用。救必然之急，先社稷，後犬马，此天下之幸，国家之福，岂独微臣哉？无任竭忠竭诚之至，谨录奏闻，伏听敕旨。
    ○谏白司马坂营大像表
    臣廷言：夫佛者以觉知为义，因心而成，不可以诸相见也。故经云：“若以色见我，以音声求我，是人行邪道，不能见如来。”此明真如之果，不外求也。陛下信心归依，发宏誓愿，壮其塔庙，广其尊容，已遍於天下久矣。盖有住於相而行布施，非最上第一希有之法。何以言之？经云：“若人满三千大千世界七宝以用布施，及恒河沙等身命布施，其福甚多。若人於此经中受持及四句偈等，为人演说，其福胜彼。”如佛所言，则陛下倾四海之财，殚万人之力，穷山之木以为塔，极冶之金以为像，虽劳则甚矣，费则多矣，而所获福缘，不愈於一禅房之匹夫，沙门之末学，受持精进，端坐思理，亦明矣。臣窃为陛下小之。今陛下广树薰修，又置精舍，则经云“菩萨所作福德，不应贪着”，盖有为之法，不足高也。
