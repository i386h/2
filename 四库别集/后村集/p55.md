<!-- { "loadSidebar": true } -->
　　建康男子秦纲余丙寅岁始识之于西湖时朝廷议北伐一日除三宣抚使诸戎帅皆遥制河南北山东西全盛时故彊领其节度克日进攻纲固喜功名用其策干长安贵人皆莫省既而师出无功三宣抚俱罢诏出枢臣督视京口余里人方侯信孺被选使北边议和辟纲偕行比三往返侯坐吏议谪临江纲送侯出涕居郁郁不乐明年郴吉贼窃啸声撼岭外诏起侯守曲江防合讨捕纲曰壮士时不可失徒歩往谒时赤水峝贼散白旗逾岭侯曰是轶入吾境不可纵分帐下兵以纲将之募土豪乡导披溪谷穷巢穴纲入益深所将士多亡去贼格鬬转苦纲死之讣至侯哭之野纲为人短悍有胆气饮防兼人尝游边多与退校故将游对客语今古成败指闗塞虚实歴歴可听忆余客都城大风雪卧邸中纲夜践雪邀余买酒鲙鲫酒酣出其诗与文皆悲健豪语顾寝榻上败絮一袭书一巻取视之舆地志也忆纲死矣余性懦爱纲之豪且果有病其鋭也又患乎偷生者之多也又哀夫以纲之布衣而死也且冦兴以来庙堂困筹虑大农窘供亿居讨贼之任能砺锋頴与贼角一战者未闻也况死节乎乃为哀词以吊纲或曰纲有母在而轻死聂政所不忍为也余曰不然彼韩相侠累非得罪于天下者政乃以其亲之遗体快他人之私仇此名教之所宜絶也峝冦之罪通天矣岂独欲得纲而僇之虽纲之母固将甘心焉张汤死母不哭吾意纲母子亦然客有自曲江来者言方侯祠纲于佛寺因书以寄侯使刻之祠中纲字伯举死时年四十余其词曰余悯士之媮兮吁嗟乎悲哉持婉娈为身梯兮指狷介为祸媒质魁然而美好兮中慴怯如妇孩嗟夫君兮何慨慷气尤鋭兮力孔刚倚长劔兮抚八荒彼肉食者出而专征兮亦入而訏谟设一尘之警兮骇鸟防之奔呼臣节弃如遗兮或忍防夫垢污嗟夫君兮生羇穷短褐兮食不充孰激而死兮义之从庾岭峩峩兮下有江桄榔蔽天兮号哀急之涛泷蛮云蜑雨兮瘗玉其邦跨修鲸而翳鹄兮游污漫与空谾乌虖世以败为辱兮成为荣君以义为重兮生为轻陈哀诗兮祼荐乗回风兮送迎


　　后村集卷三十五
　　钦定四库全书
　　后村集巻三十六　　　　宋　刘克庄　撰祝文【劝农文附】
　　谒夫子庙【以下并建阳作】
　　昔者圣门弟子莫不以治邑为难况今之邑尤难于夫子之时某之才不足进于弟子之列特以格法来领民社其何以慰塞是邦父兄耆旧之心哉抑权力虽轻法令虽宻若夫离于理而背于训者某不忍为也况夫子巍然临之乎
　　谒诸庙
　　国家秩祀百神选任羣吏凡以为民也吏无愧于民斯无愧于神矣神有德于民斯有德于吏矣某与神皆当勉之敢吿
　　县土地
　　某试邑于兹欲与神人相安视事之始敢吿
　　士师
　　狱者人命之所系也今之令夺于他事不得尽心焉某也何敢然
　　文公【丙戌春祀】
　　呜呼巍巍文公宋之夫子翼翼攷亭建之阙里竹林萧萧下有精庐于此授徒于此著书后千百年过者必式拜俯洒扫邑令之职昔祀于寝今迁于堂配以髙弟皦如兹觞
　　勉斋
　　乌虖观其翁婿之际观其师友之际可以知勉斋矣某为令于兹始以勉斋侑食文公盖当世士友之公论而非吾党小子之私情也
　　文公【丙戌秋祀并奉安新祠】
　　呜呼事闗风教昔人下车入境之先务某来此三百日之后新祠落成可谓无勇矣乃以仲秋次丁率僚友奉笾豆于祠下惟先生鉴之
　　勉斋
　　仲秋次丁诸生修祀事于文公先生新祠以勉斋先生配
　　文简刘公
　　某昔以童子拜父执于朝今与士友拜乡先生于学嗟夫年迈而时去学惰而智昏平生所闻于公者废忘尽矣然为斯邑听讼治赋未敢失儒者大指抑公实教诲之
　　文公【丁亥春祀】
　　今天子读四书传注追懐儒宗亲洒宸翰师垣公爵赫然光宠昔夫子追王于唐朝而兖邹以下封爵皆后世有司所裁订未有议论定于当时褒崇发于独断如陛下之于先生者也敢因舍菜敬奉豆笾以吿
　　勉斋
　　诸生以次丁有事于太师信国文公先生之祠以勉斋配
　　文简
　　士大夫爵髙而德尊身殁而言立上之史官下之太常而朝无贬词祠之学宫列之先贤而里无异论如吾文简公者可谓盛矣某粤自稚齿尝闻绪言谨率诸生共修春祀
　　文公【丁亥秋祀】
　　某等既以仲秋上丁有事于先圣先师兹以次丁有事于文公
　　勉斋
　　某等兹以仲秋次丁有事于文公先生以勉斋配
　　文简
　　某等释菜于竹林精舍之翌日有事于文简公之祠呜呼敬之至矣
　　水退谢诸庙
　　属者水冒通衢邑人大恐某躬祷祠下中夕水退呜呼神真无愧于血食矣不腆特帛以答灵贶
　　诸庙祈晴
　　呜呼昔者雨祷而止田倍熟民大喜曽几日雨不休民皇皇喜者忧民无辜咎在吏神其忍亏一篑决隂雾舒阳光民歌舞神乐康
　　又【庵山庙】
　　呜呼谷自布种下秧以至于秀实其成之艰矣农自于耜举趾以至于刈获其致之劳矣忽雨不止坐妨收藏呜呼成之艰致之劳者岂不甚可惜乎天乎神乎忍为之乎某悯农夫之勤苦悼小民之怨咨耳檐溜如闻啼号目嘉谷如剖心髓奔走羣望未臻嘉应惟神受百年血食之奉主一方雨旸之权用敢躬谒祠下稽首祈哀神其驱扫阴雾轩露霁华既全岁功亦活民命
　　又【盖竹庙】
　　呜呼成一岁之稔难为数日之晴易畀其难者而不畀其易者岂神有爱于民欤抑吏之不肖无以媚神而然欤吏知罪矣虽然雨不止谷不收岁荒民流上帝震怒吏且诛殛则凡血食于此土者其得漠然无情哉阖阴辟阳披雾出日在俄顷之间耳敢奉芗币以祈
　　诸庙谢晴
　　呜呼秋冬之交兼旬阴霾坐忧嘉谷化为荒莱惟神之仁惟民孔哀敛云归岫杲日昭回场圃之间欢声如雷晴未愆期雨不为烖神于吾民真有恩哉乃挹涧泉注此一杯
　　庵山庙谢晴
　　呜呼日在丁亥欵祠乞灵己丑雨止甲午遂晴青天白日万里开霁壮者腰鎌老者拾穗神之于民如鼓应桴酸酒瘠牲神勿吐诸
　　盖竹庙谢晴
　　九月庚辰至于乙未淫雨不止岁事几败某恐惧斋祓乞灵于神升车而檐溜止出郭而宇气清欵庙而午雾开返舍而暮霞出如是旬浃霁华被野田里相庆场圃毕功呜呼神所以庙食吾邑厯数百年如一日者岂偶然哉不腆巵酒敬答灵贶
　　奉安四君子祠堂
　　两太史
　　呜呼绍兴之初相主和戎孰折其议两太史公朱迁考亭子为儒宗范世有人乔木清风先贤有言志同传同合而祠之畴敢不共
　　两聘君
　　呜呼高皇南渡物色草堂值桧入相引身髙翔阜陵勃兴聘召艮斋拜疏不已拂衣归来草堂节全艮斋言立谁谓华髙庶企而及
　　文公【戊子春祀】
　　呜呼统绪复续义理复全先生之大造也岁月遄迈闻见日卑后学之大耻也某与诸生脩春祀于祠下进瞻德容退攷遗编敢不勉旃
　　勉斋
　　某徃从勉斋于江淮方有军旅之事不果北面执经焉岁晚来兹遂成大恨造其居田庐之萧然读其书义理之渊然呜呼足以信勉斋之道矣春祀有严诸生推某初献
　　文简
　　呜呼文简公朝之名臣里之前軰而某先君子之执友也诸生来告春祀某拜伏祠下惟谨
　　文公【戊子秋祀】
　　古之人择乡而居择里而游东阳今洙泗也某俯仰三载治无可纪其所以未为田里唾骂者非先生之绪言遗论有以教诏之乎戊子秋祀于是某将授代矣徘徊祠下犹不忍去
　　勉斋
　　某既以勉斋侑食文公真陈二公闻而然之学者莫不然之呜呼百世不可易矣
　　辞夫子庙
　　某为宰于兹无以淑艾其士抚柔其民秩满而去有愧于言偃子贱之流多矣敢告
　　辞诸庙
　　某来无异绩去无遗爱然三年之内圄空讼少吾民不识水旱神之赐也秩满当去稽首祠下
　　土地
　　某三年依神而居一旦别神而去敢不吿乎
　　仰山【以下并袁州作】
　　某少读韩集知神功惠自唐至今又数百岁神于袁人眷顾罔替袁人于神饮食必祭某剖符入境灵琐首诣时方艰虞兵寡民弊然长虑何以为计惟神洋洋左右上帝永相此方捍菑袚盭民各乐生吏亦免戾神不我吐歆此醴币
　　韩文公庙
　　乌虖先生立身之名节垂世之文章史臣比之山斗不可学也至于出牧潮袁二州之人皆奉尝之至今则某愿师法其万一焉眂事之初敢告
　　夫子
　　仕于州县皆尝读圣人之书者及夷攷其所为有不得罪于圣门者几何人哉某忝牧此州愚无它长它日倘不得罪于其民斯不得罪于圣门矣敬谒学宫用敢上吿
　　诸庙
　　某为天子之吏但能轻刑薄敛拊摩天子之民而已至于御菑捍患使水旱防攘不能干犯非神孰尸之乎视事云始稽首祠下
　　土地
　　某防此来既入州宅且视籀文矣徼福于神祗庶克奠居
　　祈雨
　　某于兹守土荷神之休四封之内良苗满野渉旬不雨已觉亢干一稔之望在民甚切常旸之咎在吏甚恐瓣香稽首神其格思油然沛然以相岁月
　　诸庙再祷
　　某属以庚子祷于祠下爰及癸卯天瓢翻防一溉之余旱苗少苏俄复开霁焦卷如初连朝雨意风吹云阁咎孰执哉由吏德薄不腆芗币且谢且祈愿续前功神亦有依
　　仰山谢雨
　　某丙午躬诣灵甘雨随应戊申雨犹未止黄埃赤日一变而为冷风清露于乎非神其谁为之谨奉醴币以谢
　　行宫并诸庙
　　某奔走羣望旬浃于兹癸卯之雨一溉而止丙午而后霡霂未已稿者沾濡萎者奋起三日之霖麟笔所喜敬芼涧滨布诸祝史
　　再祈雨
　　季夏不雨者逾旬几害早稼神既沛然施惠矣初秋不雨者兼旬将害晩稼神岂恝然忘情乎若守无状咎以身当斯民何辜愿拜神惠兴云致雨俾岁有收
　　迎潙仰四圣
　　某治无馨香民有愁叹干和致旱职此之由然千里之人奉香火如此之敬恭也望云霓如此之迫切也平日之敬恭岂不为此日之迫切地哉倾郛而迎避堂而事情益迫切礼益敬恭矣神之威灵佛之慈悲必有以觧焚惔而泽焦枯者某屛息以俟
　　送神
　　某欵灵琐延飚驭二之日甘霔滂沱起未止申三之日油云布濩自午达酉虽未周浃起视四野生意盖濯濯矣公宇喧卑岂敢淹留敬率吏民斋祓饯送夫热耕冻耘农夫之至劳翻云覆雨仙圣之余事愿终前惠少慰舆情
　　再祈雨
　　昔者之雨尚未沾足俄复开霁风日尤酷岂敬之在人者有勤怠故功之在神者有断续耶亟拜非谄屡祷非凟恐败岁事以为神辱神与天通不疾而速覆手河翻嘘气云族纵非三登犹可中熟尚享
　　辞夫子庙
　　学者学为忠孝而已某狂瞽妄发孤负明主有媿于忠贪恋荣禄违去慈母有媿于孝圣恩寛大止收郡绂某将归而内讼焉敢吿
　　韩文公
　　某与公异世继为刺史无德于袁以此媿公被罪而行不敢不吿
　　仰山【堵田】
　　某身逺宦惧为亲忧始至宻有祷焉今防朝防斥归田里白头母子获相保守神之赐也某以罪行不敢徘徊境内瞻顾灵琐慨然感恋谨遣承信郎事务官王玺以不腆俸金荐之祠下
　　诸庙
　　某祷雨未获被罪而去某不以身之去为恨而以郡之旱为忧垂去之吏尚未能忘情于民如此况神千万载血食于此哉倘得一雨以救岁事吏虽罪去其甘如饴
　　谒南海广利王庙【以下并广东作】
