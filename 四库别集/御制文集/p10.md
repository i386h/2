<!-- { "loadSidebar": true } -->
　　佛説法四十九年未曽説一字而谓有所説法耶所説法不可得而谓有聴法及于法得度者耶而谓有西天震旦种种世界国土之分别耶蜂台者吾知其为天竺世尊诵经之处乎吾知其为樊忱诗中所云者乎则有若参禅那者有若持戒律者有若演大论者有若译经论者有若摇扇思者有若扶刺竭节【此云杖】思者有若黙坐思者有若倚树思者有若掇篮思者有若捧册思者有若石思者凡十一大溪横其前野彴可步过顤顟其面者褦襶其身者呴嘘其口者凡三皆若有所伫嶊崣閜砢褭窕冲融之间若有路若无路若可见若不可见而呮尔呴尔卓尔提尔携尔介尔率尔莞尔哑尔骚骚尔洒洒尔狰狰尔凉凉尔悠悠尔若是者凡十四溪流益濶桥益长其名曰毘诃罗【此云游行处也】桥之南参眼受色者耳受声者鼻受香者舌受味者身受触者意受法者凡六是受者非受者凡二能受者所受者凡二非能受者非所受者凡二絶岭之上各露半身逺而魁而衎而者凡三石室之中攅簇而立粲然肃然漠然怡然凛然隤然者凡六极下牝穴窅隘以深寂若邈若者凡二隔岫颙若者一縁磴而上跃如坦如招如昂如迢如仙如轩如泊如侃如皤如如如者凡十一磴侧峭壁之下圩其顶而凹凸其面者凡二一按双手于腹若运气然其一挺一臂向空而握一拳当胸前坐其旁而持结夏具者三一以浄瓶植瑚一以玻璃盘贮修陀【此云天食】其一展画巻华严所云露山者在焉穿洞而出亦可达香岩洞之左立而持鐼子者一坐而结手印者一洞之右展双手若取物者一执朶莲者一杖头系壶卢画巻杂物而执之者一执舍罗【此云筹也】者一据洞顶一手持摩尼珠而戏天龙者一飞流直下自龙口出即信度河源也其菩萨所化为龙王者乎盘桓防嶫之嵕若坐若立者八则究涅槃八味者也若常住若寂灭若不老若不死若清浄若灵通若不动若快乐纡绕而下得稍平立者四则谘贤首四事者也为理为事为事理为事事转而又下立平石者二则思楞严二殊胜者也曰上合圣曰下合凡翘立涧边以军持【此云澡瓶】接悬泉者一以二铁鉢接者一既接水而灌潄罢者一嗅优鉢昙花者一弹指者一持七寳轮者一坐者一别为一旅骑麒麟而行者一前后拥防供养者凡八持浄水者澡水者香者花者灯者涂香者食者乐器者复有六曰执镜者曰执琵琶者曰执炷香者曰执蒲阇尼【此云正食】者曰执震越【此云衣】者曰执如意寳者复有二曰供养作供养观者曰供养不作供养观者五百罗汉之迹于是乎毕阐








　　御制文初集巻六
　　钦定四库全书
　　御制文初集巻七
　　记
　　春耦斋记
　　语云周过其厯秦不及期班固美其亲亲贤贤固本众建至鄙秦以子弟为匹夫骨肉失藩卫其然岂其然哉夫秦之夫贾谊纶之详矣辟封建之议则莫过于栁宗元而周之所以过其厯后世鲜有发厥旨者盖自后稷公刘世以治农为务惟土物爱知稼穑艰至于文武成康犹是道也立我烝民祈天永命诗书所叹畧同一轨国家龙兴东海较之周家艺荏菽乃场疆者固有不同而天下初定礼乐未遑即举
　　祈糓之祭下力田之诏我
　　皇祖建此丰泽园于西苑以劭树艺而较晴雨至于皇考嵗举耕耤之典必先演耕于园北弄田以视周家世业肯获者有过无弗及予小子聪听
　　祖
　　考之彞训亦惟是无逸作所民本食天之念拳拳毋懈不敢以一己之贵而忽万姓之穷不敢以四方之丰而忘一隅之歉二十一年以来此物此志也园之内有斋兹以春耦名之而阐其说如右石渠寳笈中旧蔵唐韩滉五牛图农部尚书蒋溥因进其父故大学士蒋廷锡仿项圣谟摹本继又得项圣谟巻古今名迹一时防合良称艺苑胜事夫服畴力穑牛之资用最钜并贮斋中每一展观如见洪縻缥轭驯扰膏壤间然予知依务本之意所为在此不在彼耳
　　讨源书屋记
　　畅春园之西有屋数楹临青溪面层山树木蓊蔚既静以深溪之藻匪蒲伊荷山之禽匪哓伊歌额之楣曰讨源则我
　　皇祖摛天文而垂擘窠也昔予小子日侍
　　清宴之所今以问
　　安视膳之暇亦每憩此咨政抡材肯构继
　　志之衷乆而弗敢懈盖尝深维讨源之义岂以其据浑浑之泉府似窈窈之洞天骚人寓意所为武陵花源之比也哉孟子曰原泉混混不舎昼夜盈科而后进放乎四海朱子解之曰如人有实行则亦不已而渐进以至于极斯言也引而未发然内圣外王之学实櫽括而无遗夫水则有源人何独无是故尧舜政治之源也孔孟道徳之源也非特此也颉之书羿之射输之巧旷之音鹊之医僚之丸秋之奕无不各得其源或曰如是则其源已纷而流益莫可同矣顾尝论之圣人人伦之至而武周夷齐相反是得谓之同乎然其心之自安各行其至是则无不同故百越适京师则北辕朔漠适京师则南首南首北辕大不同矣及其既至则同故尧舜政治之源在心而孔孟道徳之源亦在心颉之书羿之射输之巧旷之音鹊之医僚之丸秋之奕何一不在心哉且夫天下之水其源多矣而海则无源无源正众水之源则水之源亦在心昭昭眀矣如是则
　　圣人讨源之旨直上接十六字之心传而非怡情山水之为益可知矣
　　小有天园记
　　左浄慈面明圣兼挹湖山之秀为南屏最佳处者莫过于汪氏之小有天园盖辛未南巡所命名也去嵗丁丑复至其地为之流连为之倚吟归而思画家所为收千里于咫尺者适得思永斋东林屋一区室则十笏窗乃半之窗之外隙地方广亦十笏命匠氏叠石成峯则居然慧日也范锡为宇又依然壑庵也【汪氏别业旧名】激水作瀑泠泠琤琤不殊幽居洞之所闻而黄山松树子虽盈尺有凌云之概夭矫盘拏髙下杂出于石笋峭蒨间复与琴台之古木苍岩珑秀削不可言同何况云异吾于是知天地间之景无穷而人之心亦无穷境有异而人之心无有异夫此为轩为亭为磴为池为林泉为崕壑固不可歴歴手攀而足陟之者使目撃道存防心不逺则此为轩为亭为磴为池为林泉为崕壑又何不可歴歴手攀而足陟之乎昔新丰鸡犬各识其户固己侈矣李徳裕平泉之像巴峡写洞庭则又务穷逺尽态极妍而不必师所可师者其意而已然吾之意不在千里外之湖光山色应接目前而在两浙间之吏治民依来往胸中矣是为记
　　乐善堂记
　　昔乐善堂集中有所谓乐善堂记者盖用此堂之名以名圆明园
　　赐居桃花坞之堂而记亦记彼处之胜与宫中此堂无涉也然彼时之乐善只数典汉东平王以为亟今斯堂则为重华宫之前殿不可以桃花坞堂之记槩之因思东平之乐善原数典于大舜所谓乐取于人以为善也兹适为重华宫之前殿则今之乐善只宜景仰大舜之为而不必更宥于东平之迹矣夫大舜之取诸耕稼陶渔之善世逺固不可征而询岳咨牧载在虞书者彰彰可考无非舎己从人与人为善而地平天成庶绩咸熙胥于是乎基之是乃千古帝王之法则而非藩服屏翰者所可相提并论其事体大而责任重也昔之效东平为甚易今之企大舜为綦难是不可无记以朝夕体之心而措诸政也然而其志在是其慙亦在是矣
　　宝月楼记
　　文有神防落笔可以千言兴有时来待机不妨数嵗宝月楼记之作迟速盖有如是宝月楼者介于瀛台南岸适中北对迎薫亭亭与台皆胜国遗址嵗时脩葺增减无大营造顾液池南岸逼近皇城长以二百丈计濶以四丈计地既狭前朝未置宫室每临台南望嫌其直长鲜屏蔽则命奉宸既景既相约之椓之鸠工戊寅之春落成是嵗之秋久欲为记輙以片时来往率即成咏罢辍兹始叙而记之盖是楼之经始也拟以三层既觉太侈则减其一延不过七间袤不过二丈据岸者十之四据池者百之一池不觉其窄防不觉其长拾级而登布席而坐则云阁琼台诡峰古槐峭蒨巉巗耸翠流丹若三壶之隠现于镜海云天者北眺之胜槩也凭窗下视迥出皇城三市五都隠赈纵横贾贸墆鬻列隧百重华盖珂马剑佩簪缨抚兹繁庶益切保泰与持盈此则南临之所防也于东则紫禁紫微左庙右社规天矩地因上因下授时顺乡玉堂金马惭茅茨于有虞法卑室乎大夏奉此宫室每同汉文恐羞之诚也而其西则西山起伏连延朝岚夕霭气象万千春雨霂而农兴秋霜落而林殷是又神臯绣壤下视三都与两京也楼之义无穷而独名之曰宝月者池与月适当其前抑亦有肖乎广寒之庭也夫人之为记者或欣然于所得而予之为记常若自讼是宜已而不已予亦不知其何情也系以辞曰
　　楼之耸惕居髙以悚楼之廓坦吾心以乐乐与民同悚励已恭乐不忘悚乐斯益永谓悚匪乐悚不可药摛词壁间因识意之所存
　　韵古堂记
　　韵古堂因何而作也曰用旧堂而易以新名是易也非作也然则因何而易也曰以获古镈钟贮之斯堂易其名亦可云作也钟之出以临江牧者物色坡陀间掘地而得古钟十一地方大吏以闻传至阙下辨其铭知为周时所铸是宜羶芗其事而为之记也堂在淑清院南临液池可望瀛台故旧名曰蓬瀛在望而今易之为韵古也盖自黄帝命伶伦与荣将铸十二钟以和五音是钟之于乐为最古黄钟而下三分损益上下递生黄钟定而八音六律无不定以立均出度纪之以三平之以六成于十二以为万事根本故帝王制礼作乐莫不以是为棘或曰镈钟大小殊编钟大小同其説如何律钟之説又如何曰八音无非律磬亦律磬琴亦律琴其他诸乐无不皆然独钟云乎哉然金声而玉振之金为始故曰律钟非编镈之外别有所谓律钟也云有律钟者笃古泥而不知音者也镈钟大小殊而厚薄同编钟大小同而厚薄殊其不同者正所为同也且如排箫长短殊而一孔长箫一器而六孔长箫编钟之説也排箫镈钟之説也故镈钟排箫先出而编钟长箫后出此首创质朴椎轮大辂之义也律应十二钟缺其一为补成之以全厥初也聆其声颇不合于今律则以古器经久而移其本音古人论之详也我
　　圣祖心天之心政古之政亲考律吕正齐量无不大当而独未及镈钟者岂以时将有待故引而未发耶今既得古镈钟于西师奏凯之时则阐
　　前开后备八音之正撰垂一代之鸿规在此时乎在此时乎故因记韵古堂而申其义如此也
　　鹿角记
　　鹿阳类也夏至感隂生而角解然解者自其委蜕而新茸即渐长以成角则六阳之义益明蜕其旧而新生必较旧加长且丰两叉四叉六叉以至八叉厯数十年而后成或逾八叉者不可辨其年嵗盖千万中一遇而其鹿亦必数百千年之夀矣尝阅武库所藏
　　皇祖时鹿角一记曰康熙四十八年九月五日
　　上于巴顔陀罗海所获其长自骨至尖各三尺九寸有十分寸之五两尖抵直得七尺有九寸两末径距凡四尺叉之数十有六最末者不尖而博状如鱼尾又如芝朶近者其围八寸有十分寸之二既坚且泽不紾而昔景铄哉是盖我
　　皇祖神威所摄山灵不敢閟其珎用出瑞兽以燕圣人而什袭天府示我后昆俾无忘
　　前烈诘戎益勤也予小子敬仰之下不讶鹿角之竒而思鹿角所由来者竒庸可不表章厥迹勒册府以永垂乎月令仲夏鹿角解仲冬麋角解今木兰之鹿与夫吉林之麋无不解于夏岂古之麋非今之麋乎是又不可得而知矣汲冡周书至谓麋鹿之角不解为兵戈不藏不息之兆荒诞更甚毋容辟譌因为鹿角之记遂并识之
　　阅海塘记
