<!-- { "loadSidebar": true } -->
　　岛屿风回北沧溟月上东苦吟诗眼碧小酌病颜红城近更筹数天寒斗柄中且安颜巷陋无泣阮途穷
　　和润之苦吟韵
　　诸公敏酬唱顷刻听诗成夜月留寒影春花落细英更须洗尘滓莫使汚晶明君看少陵格篇章句句新
　　和庭佐观射
　　勇士环云帜将军臂角弓三狐毙林曲一雁落云中百步风争疾千夫胆丧雄更须洗稂莠归凯上边功
　　夜坐
　　日夕孤蟾上天寒万象低苦吟闻夜漏端坐听晨鸡大道非无迳青云自有梯更须极幽隠慎勿叹羁栖
　　和君玉林字韵
　　晚日牛羊舍清风鸟雀林山蹊频下上天色屡晴阴县令三乡念君王万里心事功非翰墨酬唱故相禁
　　龙泉
　　秋风入野凉吹散菊花芳万里无人处千枝只自香风流忆彭泽时节念重阳物意虽寥寂能忘酒一觞
　　得老儿到叶县书寄君时
　　野店鸡啼处平安信息来摇旌心未穏披雾眼先开未敢言曽子犹能学老莱分阴须爱惜好为补南陔
　　夜坐家人乞诗
　　憔悴蓬门学尘埃布褐身一官偶今日相頋守吾贫上国恩波重高门鬂雪新岂无忠孝论子细遗良人
　　白彪驰寄君时
　　横逾紫芝路径赴白彪期翼翼马爰饬伾伾车载脂山川道云逺日月来何迟立语言不尽不言君自知
　　和君时予未至君时言有羣鹊集檐
　　旧重千金诺元为五日期水清冰破玉岩润石凝脂命驾不嫌遽舍车空悔迟多慙无道力有往鹊先知
　　和君时约谊甫先生游龙泉失期
　　昨夜天文静重云宿少微客游还不值人事故多违照月双泉落凌风一雁飞山川虽往复难值梦魂归吏部阁子前有千叶菊因酌同僚口占一首
　　一花几千叶千叶一时开晓露红云拂春风舞雪囘薄言酌我酒亦道赏花来自是兰台胜桃源安在哉
　　渔艇
　　物物非吾事飘飘寄此生江湖万古乐簮绂一毫轻醉舞秋风静酣歌夜月明沧浪有余地应许濯吾缨
　　马上见蜀山
　　明日催今日长亭间短亭久流淮水逺喜见蜀山青天地飞飞雁江湖泛泛萍欲知后夜乐罇酒上亲庭
　　晓步
　　峩冠出林薮策杖济泥涂山迥迷三岛溪长念五湖归云静寒谷落日憇平芜独乐无羁束低囘媿野夫
　　道傍松竹
　　细细松千叶纷纷竹万枝寒声落幽径碎影出疎篱冷逼风霜劲清含雨露滋不须稂莠念自有岁寒姿
　　欲雨
　　雨势将霶霈风声自啸号栁眉含緑泪花脸腻香膏厚泽宜蘓物微寒怯减袍诗成欢不足终拟醉春醪
　　新晴
　　一雨凄凉夜羣阳发育春风雷惊旧蛰泥滓倦行人花秀千家囿波添数尺津新晴何处好郊外草如茵
　　赠潘山人
　　病卧沧江侧惊逢长者车亦如齐扁鹊能起蜀相如惠饮嚢中药功窥肘后书微吟赠行色犹胜百车渠
　　过澜
　　路入澜险心魂独惘然秋风浪飞屋春雨水弥天一叶渔翁艇千钧客子相争蜗角利平地看深渊
　　晓起
　　清霜羣籁息淡晓一星留野竹寒方翠溪云夜不收月明山路迳霜湿布衣裘羁旅令人瘁衰羸亦自羞
　　春风
　　三春含造化一雨洒空虚寒色宵无定轻阴昼未舒亭台花色重道路马蹄疎燕雀乗风便应言莫我如
　　驽马
　　我马固非俗不时今亦驽晨征尽迂迳夜食一干刍憔悴千金骨迟回万里途无人拂衰朽矫首独嗟吁
　　途中有感
　　维檝阗江海轮蹄溢道途微晴困炎暑一雨厌泥涂天意自虚淡物情空叹吁是非今可卜吾意独何虞
　　去桐江
　　去去不遑息栖栖何所归红尘伤客鬂白露防征衣风雨晴时少山川平地稀梦魂留不得一夜到庭帏
　　病题桐江
　　叹息医工拙矜嗟旧疾牢衰容虽冻雀烈气尚惊涛羁旅双蓬鬂尘埃一布袍逺乡滋味恶空益梦魂劳
　　和游龙泉寺
　　林边竹枝子问法即心王气挹千山秀风吹万室凉灵泉通润泽幽鸟恣回翔雨雪翻天地看瞻爱有常
　　先赴东流因寄虞蒋诸君
　　相爱不能去欲行还复留山川荡行色风雨结离愁红日千山晓清霜万木秋回头望车马目防白苹洲
　　二
　　我行已南北君迹尙西东车马到虽晚道途终不同山川新雾雨天地正秋风有暇诗应作无忘草野中
　　途中作
　　穷冬尚羁旅行色太凄凉白雪园林好红尘道路长暮云寒不散斜日淡无光夜宿溪山静清风满肺肠
　　次虞逊臣江行韵
　　步绕林泉侧襟怀一洒然酒酲昏易析诗癖老难痊哄息无尘地寒生欲暝天愿期明月到同枕碧溪眠
　　次张瑞甫贪饮韵
　　霜浓溪水缩雨过竹风多久病予无赖微吟子为歌逺心倾塞雁穷绪委江波贪饮祗如此世人谁复过
　　寄题晏无党少府
　　身逐尘埃际心迷道路间无聊长卧病未老已衰顔竟日千忧结何时一息闲空劳中夜梦绕尽夕阳闗
　　倒押前韵
　　吾生何独扰世事欲相闗愿去红尘穴同分白日闲诗赓幽意绪酒裛病容顔尙有松筠意相期霜雪间
　　酬熊君惠诗
　　扁舟去江海邂逅得相亲趋向亦非俗尘埃知有人我心双古劒今日独飘萍空愧诗中意相期重济民
　　寄庭佐弟与闰之同作
　　狂风朝不定急雨暮相连丽泽已春意浓寒犹腊天红鑪双酒艇清夜一诗篇不见东江客临风意惘然













　　鄱阳集卷十
　　钦定四库全书
　　鄱阳集卷十一　　　　　宋　彭汝砺　撰絶句
　　至雄州寄诸弟幷呈诸友
　　马头今日过中都到得雄州更有书道路莫嗔音问少天寒沙漠雁全疎
　　又
　　沙陁行尽见南山过却中京更少寒欲寄梅花无处覔祗将书去报平安
　　子育见和前韵因寄君宜弟
　　荥阳知汝已还都未得陈桥别后书头鬂不干霜雪事冬来一似草雕疎
　　又
　　东风吹雪满千山便似江南料峭寒天意人情终是别渐知风日近长安
　　和国信子育元韵
　　雪余税马立孱顔望尽南垂北际山一段黄云凝不散北人説是瓦桥闗
　　又
　　晓起南山暮北山夜深归梦祗山间山中亦有流泉好不许行人洗病顔
　　又
　　闻道朝正使入闗殷勤试托寄书还逢人若问今何许已过金钩第一山
　　又
　　山谷防防风怒号故吹霜雪上绨袍风波末路嗟奚拙露电浮生笑自劳
　　又
　　傍火时寻柏子烧青灯笑语夜寥寥殊方更喜人情好长日不知山路遥
　　再和子育
　　易水涿山无苦寒燕南本是旧家山山头更觉尧云近鸟徘徊望汉闗
　　二
　　将军誓愿斩楼兰涕泪横流杯酒间紫气剑埋终未试黄金印大亦何顔
　　三
　　朔风白昼不胜寒清晓马行霜雪间纵目还经望云岭伤心不见采芝山
　　四
　　手拈弓箭膝横刀着尽君王赐战袍语及灵州心欲碎使轺今日敢言劳
　　五
　　气血畏寒身畏劳养生曽去问参寥我今与子俱错计霜雪正严山正遥
　　过右北平
　　太平天子不言兵拥节来经右北平论将无人思李广笑谈樽俎倚儒生
　　望云岭【自古北口五十里至岭上南北使者各置酒三盏乃行】
　　人臣思国似思亲忠孝从来不可分更与诸君聊秣马尽登高处望尧云
　　过墨斗岭闻鸟声似子规而其形非是
　　有鸟羽毛非子规向人如道不如归使轺不用君多劝未到归心已似飞
　　湖湘路中见梅花寄子开
　　追诵寒梅佳句新东郊平昔与迎春今时独赋云岩路目防蓬莱高阁人
　　二
　　万木低徊冰雪辰寄声凭尔急催春即看苑囿芳菲遍还见池台歌舞人
　　三
　　不问萧条风雨辰一花自与物为春如云不比东门女若雪岂非姑射人
　　四
　　滴叶开花妙入神酥盘忆看北堂春潇湘此日堪肠防随处幽香莫着人
　　五
　　折得寒梅自水滨恰如去岁在宜春潇湘不见江南客祗有花枝似故人
　　六
　　眼看梅花愁更新到头不似故园春风前一片花飞落节物匆匆更感人
　　七
　　沙村飞雪白于云野岸寒梅已放春诗兴乡愁俱不奈江边愁杀杜陵人
　　和正仲提举
　　兀坐形忘入眇微泊然无事亦无思个中若得真消息先报维摩长者知
　　二
　　一丝急急一丝迟触物苍茫若有思流水高山新作操十年留待伯牙知
　　三
　　万事纵横似乱丝道人莫道便无思五湖风起浪如屋祗问鸬鷀知不知
　　四
　　岘首人亡无限悲高阳客散有余思急来相就一游乐明日东西浑未知
　　五
　　十年祗有一钟期泪落相望百尔思寂寞广陵无复见崩腾霖雨几人知
　　真州江亭
　　潮落淮风怒不收升州一日到真州多情杨栁能青眼底事波澜亦白头
　　林亭
　　禽鱼惯熟见歌舞池沼亭台应是家物物眼前浑自好不须更种芰荷花
　　云葢寺谈空亭
　　天地空空无一尘谈空可惜枉劳神欲知空外谈空者恰似梦中占梦人
　　雨寄君时弟
　　朝雾苍茫暮雨低恰如梅子欲黄时三分半是行人泪莫怪行人鬂已丝
　　又
　　灯前微雨惜黄昏想费慈闱夜倚门知汝恱亲能有道不应惟种北堂萱
　　李广
　　非薄今人爱古人今人祗说李将军英雄岂遂无如广叹息寥寥久不闻
　　长垣路中
　　凤鸟不鸣今几时太平今日合来仪湖塘羽族多如雪恐是当年养鹤池【长垣春秋时卫地汉为长垣县不知名所自旧匡我皇朝避太祖讳复今名县北有凤亭乡云常有凤集于此鹤城在县北云衞懿公尝养鹤于此有豢鹤城】
　　归次雄州
　　雁奴到日人初别燕子来时我亦还驰马直登山絶顶争图先见瓦桥闗
　　顔子
　　孔门弟子数三千高弟惟称七十贤用舍行藏谁与比当时独许一顔渊
　　又
　　高才独立圣人门千载巍巍道愈尊试读尘编问遗事终身不及百余言
　　和履中学士上元有作
　　楼头星斗烂文章锦绣中焚百和香月似中秋灯似昼总将明德奉吾皇
　　二
　　灯火能催万物春花间蜂蝶已缤纷太平防与民同乐总道吾君是圣明
　　三
　　市废商廛野废畊通宵笑傲乐升平楼前乐奏九成曲楼下人呼万岁声
　　四
　　珠翠云随凤辇行重楼截臬与天平春风不禁宫中事吹落珠帘笑语声
　　二月已亥晓出代祀高禖
　　淡云斜月晓昏昏风物迟回认故园竹叶密藏林下寺桃花低映水边村
　　二
　　袅袅溪边杨栁丝纷纷墙外小桃枝流莺恰似无机械春满人间亦未知
　　三
　　尘沙骑马听溪流淡薄春风却似秋坐忆洞庭波万顷滩声长在钓鱼舟
　　四
　　尘土防防二月风寥寥天外有归鸿松阴想见芝山路隔浦溪花岸岸红
　　清明早出城东斋
　　娟娟花木向春荣婉婉黄鹂隔叶声冷淡一官祗自笑五更骑马看清明
　　寄景繁学士
　　丛筠叶叶晓风寒乔木阴阴昼日间要路想公无此乐蓬莱新有道家山【旧君有竹及碧芦数本闻皆手植故作此诗】
　　景繁见和再用前韵驰寄
　　鱼飞鲸跃出波澜独立蓬莱缥缈间防有清诗寄芦竹能无归梦到溪山
　　豫章彭真人观
　　药鑪几日就丹砂流出仙源万里賖及物从来多隠德功成知不在吞霞
　　又
　　重云隠隠即吾家竹影松阴一径賖坐久肺肠清似觉逺心飞去出云霞【一云老竹阴阴一径賖】
　　奉使湖南遇雨寄叔宜
　　暮云不肯破重阴祗繋萱堂夜夜心马上北风吹泪落细随疎雨湿衣襟
