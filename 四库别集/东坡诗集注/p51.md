<!-- { "loadSidebar": true } -->
　　嫋嫋春风送渡关娟娟霜月照生还【次公古诗有姢姢霜月】迟留嵗暮江淮上来往君家伯仲间未厌冰滩吼新洛【厚汴渠旧引黄河元丰中始以洛水易之谓之清汴或谓之新洛】且看松雪媚南山【厚南山泗州之山为名都梁山】野梅官柳何时动【缤杜甫西郊诗市桥官柳细江路野梅香】飞葢长桥待子闲【次公长桥泗州之桥】
　　次韵张琬【尧卿字徳父治平二年彭汝砺榜登第】
　　新洛霜余两岸隆尘埃举袂识西风【縯晋书王导不平庾亮之擅权每遇西风尘起举扇自蔽曰元规尘污人】临淮自古多名士【次公此汝颍多竒士之变也】尊酒相从乐寓公【厚礼诸侯不臣寓公】半日偷闲歌笑里百年暗尽往来中知君不向穷愁老尚有清诗气吐虹【次公选云慷慨则气成虹霓】
　　和人见赠
　　只写东坡不著名此身已是一长亭壮心无复春流起衰鬓从教病叶零知有雪儿供笔砚【縯李宻有歌妓名雪儿宾客有诗词竒丽中意者即付雪儿叶音律而歌之师韩定之诗曰盛徳好将银笔述丽词堪与雪儿歌】应嗤灶妇洗盆缾【次公礼记奥者老妇之祭也盛于盆尊于瓶注云奥或作灶】回来索酒公应厌京口新传作客经
　　次韵王定国南迁回见寄
　　土晕铜花蚀秋水【次公秋水以言利也寳剑光如秋水】要须悍石相砻砥十年氷蘗战膏粱【次公氷蘖以言清苦白乐天所谓饮氷食蘗也】万里烟波濯纨绮归来诗思转清激百丈空潭数鲂鲤逝将桂浦撷兰荪不记槐堂收劒履【縯定国家有三槐堂】却思庾岭今何在更说彭城真梦耳【来诗述彭城旧游】君知先竭是井【厚庄子直木先伐井先竭】我愿得全如苦李【縯晋王戎传戎尝与羣儿戏于道侧见李树多实等辈竞趋之戎独不徃或问其故戎曰树在道旁而多子必苦李也取之果然】妄心不复九回肠至道终当三洗髓【尧卿太平广记东方朔元丰中游鸿防之泽忽遇老母采桑于白海之濵俄而有黄眉翁指母以语朔曰昔为吾妻托形于太白之精今汝亦此精也吾却食吞气巳九千余年目中童子皆有青光能见幽隐之物三千年一返骨洗髓三千年一剥皮伐毛吾生来巳三洗髓三伐毛矣】广陵阳羡何足较【次公广陵扬州阳羡常州也】只有无何真我里【持晦买田阳羡来诗以为不如广陵縯庄子出六极之外而游无何有之乡】乐全老子今禅伯【张安道也定国其婿】掣电机锋不容拟【次公掣电縁交激若拄于箭锋】心通岂复问云何印可聊须答如是【厚维摩诘言若尼如是坐者佛所印可】相逢为我话留滞【次公司马迁自叙云太史公留滞周南】桃花春涨孤舟起【縯西汉杜钦言来年桃花水盛河必羡溢】
　　和王胜之三首
　　城上湖光暖欲波美人唱我踏春歌【次公异闻集载邢鳯之子梦一美人歌踏阳春之曲曰踏阳春人间二月雨和尘阳春踏尽秋风起愁尽人间白髪人性之酉阳杂爼云元和初有士人因醉卧防中及醒见古屛上妇人等悉于床前踏歌歌曰长安女儿踏春阳无处春阳不断肠士人惊叱之忽然上屏】鲁公宾客皆诗酒谁是神仙张志和【次公真子姓张名志和鲁国公顔真卿与之友善真卿为湖州刺史与门客防饮乃唱和为渔父词其首唱即志和之词曰西塞山邉白鹭飞桃花流水鳜鱼肥青蒻笠緑簔衣斜风细雨不须归真卿与陆鸿渐徐士衡李成矩共唱和二十五首逓相夸尚】
　　斋酿如渑涨緑波【縯左传晋侯以齐侯宴投壶齐侯举矢穆子曰有酒如渑有肉如陵寡君中此与君代兴】公诗句句可歌流觞曲水无多日更作新诗继永和【厚王羲之兰亭记云永和九年嵗在癸丑暮春之初防于防稽山隂之兰亭修禊事也】要知太守怜孤客不惜阳春和俚歌坐睡樽前呼不应【次公后汉刘寛尝讲经于灵帝前被酒坐睡】为公雕琢损天和
　　和田仲宣见赠
　　头白江南醉司马【次公言白乐天也白自号醉吟先生尝谪江州司马】寛心时复唤殷兄【縯乐天又有诗云犹有夸张少年处笑呼张丈与殷兄】寒潮不应淮无信客路相随月有情未许低头拜东野【厚退之醉留孟东野诗云低头拜东野愿得终始如駏蛩】徒言共饮胜公荣【援晋书王戎与阮籍饮时兖州刺史刘昶字公荣在坐以酒少不及昶昶无恨色戎异之他日问籍曰彼何如人曰胜公荣不可不与饮若减公荣则不敢不共饮唯公荣可不与饮】好诗恶韵那容和刻烛应须便置觥【縯齐竟陵王子良常夜集学士刻烛为诗四韵者刻一寸以此为率厚南史王泰传泰预朝宴刻烛赋诗】
　　和仲伯达
　　归山嵗月苦无多尚有丹砂奈老何绣谷只应花自染镜潭长与月相磨君方傍海看初日我已横江击素波【厚汉武帝秋风词云横中流兮杨素波箫鼓鸣兮发棹歌】人不我知斯我贵不须雷雨起龙梭【援晋陶侃少时渔于雷泽尝网得一织梭以挂于壁有倾雷雨化为龙而飞去】
　　次韵答贾耘老
　　五年一梦南司州【次公南司州者言黄州也唐武徳三年于黄州黄陂县置南司州七年废其初盖北齐武帝置也】饥寒疾病为子忧东来六月井无水仰看古堰横奔牛【倬常润州之间有奔牛闸】平生管鲍子知我今日陈蔡谁从丘夜航争渡泥水涩牵挽直欲来洲自言嗜酒得风痹故乡不敢居温柔【援赵飞燕外传成帝幸合徳谓为温柔乡曰吾老是乡矣不能效武皇求白云乡】定将泛爱救沟壑【厚杜诗虚名但防寒温问泛爱不救沟壑辱】衰病不复从前乐【师张籍诗与君相逢莫寂寞衰老不复从前乐】今年大守真卧龙【厚襄阳记曰诸葛孔明为卧龙厐士元为鳯雏司马徳操为水镜皆厐徳公语也】笑语炎天出氷雹时低九尺苍须髯【縯杜诗张公一生江海客身长九尺须眉苍】过我三间小池阁故人改观争来贺小儿不信犹疑错为君置酒饮且哦草间秋虫亦能歌可怜老骥真老矣无心更秣天山禾【次公天山在伊州伊吾县薛仁贵三箭定天山又退之咏驽骥云饥食天山禾】
　　次韵许遵
　　蒜山渡口挽归艎【次公蒜山在润州】朱雀桥边看道装【次公朱雀桥在江寜府晋之建康也】供帐巳应烦百两【縯疏广疏受乞骸骨归东海故人设祖道供帐东都门外送车数百两】击鲜无久溷诸郎【厚前汉陆贾分槖金与诸子曰与汝约过汝汝给人马酒食极欢十日而更一嵗中以徃来过他客率不过再过数击鲜母久溷汝为也】问禅时到长干寺【次公长千里在建康】载酒闲过緑野堂【縯裴度请老治第东都作别墅其燠舘凉台号緑野堂度野服萧散与白居易刘禹锡把酒为文章穷昼夜不问人间事次公以长干寺推之则緑野堂亦在建康矣旧注所引则在西京与上不接又裴晋公之绿野堂今岂在乎恐名偶同耳或曰时王介父闲居故以緑野堂比之】此味只忧儿辈觉【援晋谢安尝谓王羲之曰中年以来伤于哀乐与亲友别輙作数日恶羲之曰年在桑榆自然至此正赖丝竹陶写惟恐儿辈觉损其懽乐之趣】逢人休道北窻凉【厚陶潜言夏月虚闲高卧北窻之下清风飒至自谓羲皇上人】
　　次韵孙莘老斗野亭寄子由在邵伯堰【次公邵伯堰在扬州广陵县本朝乐史寰宇记云谢安所筑按安传及至新城筑埭于城北人追思之名为召伯埭然则所谓新城岂乃广陵耶】
　　落防谢公渚【厚晋书阮裕赴山陵事毕便还诸人相与追之至方山不相及刘惔叹曰我入东正当泊安石渚下耳不敢近思旷傍】日脚东西平【师杜甫诗峥嵘赤城西日脚下平地】孤亭得小憇暮景含余清【子仁选诗逺峰隐半规密林含余清】坐待斗与牛错落挂南甍老僧如夙昔一笑意巳倾新诗出故人旧事疑前生【縯房琯开元中为卢氏宰与道士邢和璞遇夏日入废佛寺凿池得瓮中所藏娄师徳与永禅师书笑曰颇忆此邪因怅然悟前生为永禅师】吾生七徃来送老海上城逢人輙自哂得鱼不忍烹似闻绩溪老复作东都行【次公指言子由也先生既自黄移汝故子由亦自监筠州盐酒税移知歙之绩溪先生未至汝继得请归常寻又起知登州而子由自绩溪以校书郎被召入京亦须由召伯堰至东都于篇末及之】小诗如秋菊艳艳霜中明过此感我言长篇发春荣【师后汉杨修书华若春荣溜如春风】
　　次韵送徐大正
　　别时酒醆照灯花知我归期渐有涯去嵗渡江萍似斗【縯家语楚昭王渡江江中有物大如斗直触王舟舟人取之王使人问于孔子孔子曰此为萍实者也异时小儿謡曰楚王渡江得萍实大如斗赤如日剖而食之甜如蜜】今年并海枣如【厚汉书李少君曰臣尝游海上见安期生食臣枣大如】多情明月邀君共无价青山为我賖千首新诗一竿竹不应空钓汉江槎【汉江事见退圃诗注】
　　次韵徐积【徐仲车也】
　　杀鸡未肯邀季路【縯论语荷蓧丈人止子路宿杀鸡为黍而食之】裹饭先须问子来【厚庄子子舆与子桑友而霖雨十日子舆曰子桑殆病矣裹饭而徃食之次公按子桑非子来也岂先生误记人名邪】但见中年隐槐市【次公淮南子云槐市学也树以青槐又三辅黄图云明堂辟雍为博士舍三十区为防市但列槐树数百行诸生朔望防此市各持其郡所出物及经书所与贾买雍容揖让议论槐下】岂知平日赋兰台【援宋玉风赋云楚襄王游于兰台之宫有风飒然而至者王乃披襟当之曰快哉此风】海山入梦方东去风雨留人得暂陪若说峨眉眼前事【次公峨眉山在嘉州峨眉县而眉州眉山县正对之故州县得以为名先生眉人也】故乡何处不堪回
　　次韵赵令铄【尧卿宗室字景贶】
　　东坡巳报六年穰【縯魏然言嵗在金穰水毁木饥火旱次公庄子言庚桑子北居畏垒之山三年畏垒大穰先生在黄州凡跨六年故云】惆怅红尘白首郎【次公先生至常州以遇哲宗即位复朝奉郎知登州至登州五日召为礼部郎中则所谓白首郎者谓此也冯唐顔驷皆云白首为郎又京师有东华软红香尘之语】枕上溪山犹可见【次公先生自黄徙汝起知登州而召入犹梦见黄州】门前冠葢巳相望【次公汉书使者冠葢相望】故人年少真琼树【縯晋书王戎有人伦鉴识常目王衍如瑶林琼树自然是风尘表物】落笔风生战堵墙【厚杜诗集贤学士如堵墙观我落笔中书堂】端向瓮间寻吏部【援晋毕卓字茂世为吏部郎常饮酒废职比舍郎醸熟卓因醉夜至其瓮间盗饮之为掌酒所缚明日视之乃毕吏部也遽释其缚卓遂引主人宴于瓮侧致醉而去】老来专以醉为乡【厚唐王续字无功游北山东臯著书自号东臯子乘牛经酒肆留或数日又采杜康仪狄以来善酒者为谱李淳风曰君酒家南董也所居东南有盘石立杜康祠祭之尊为师以焦革配着醉乡记以拟刘伶酒徳颂】
　　次韵王定国得颍倅二首
