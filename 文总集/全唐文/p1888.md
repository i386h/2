<!-- { "loadSidebar": true } -->
    △新授某官卢戡  新授某官任缮
    右。臣得进奏官某状报，臣所奏卢某等二人，奉某月日敕旨，赐授前件官充职者。臣谬当廉印，合启幕庭，抚鱼罩以兴怀，惧皮之废礼。卢戡与臣同年登第，少日论交，学富文雄，气孤志逸，玉清真知则为乐，女舒脱以求媒，实怀难进之规，不起後时之叹。任缮幼学孝悌，洁静精微，得君子之时中，友乡人之善者，匪因请托，实自谙知。皇帝陛下俯照远藩，咸加命秩，南台贴职，延阁分班，使戡有纡朱之荣，缮无衣白之见。已经圣鉴，可谓国华。冀收规画之功，共奉澄清之寄。不胜感恩荷圣之至。
    ○为荥阳公举王克明等充县令主簿状
    以前件状如前，伏以臣所部控联洞，参错蛮髦，水接重湖，山当五岭，纵有天官注拟，多缘地理幽遐。或不出上京，已发徒劳之叹；或来属邑，即闻归去之辞。既经久而不谋，亦柔良而曷寄。臣谬膺廉部，虑在旷官，傥旬朔以无言，则赋舆而必阙。前件官或膏梁遗胄，或英俊下寮，虽寓遐陬，久从试吏。假之铜墨，有意於鸣琴；委以簿书，不羞其栖棘。既闻绩用，合有甄升，一则复远俗之凋残，一则轻微臣之忧责。苟事因请托，迹涉贪残，将有负於斯人，岂敢逃於举主。伏希卑听，咸赐即真。千冒宸严，无任兢越。
    ○为荥阳公论安南行营将士月粮状
    使当道先准诏发遣行安南行营将士五百人，其月粮钱米，并当道自般运供送者，右臣当道系敕额兵数只一千五百人，内一千人散於西原防遏，三百人扭在邕管行营，入界内分捉津桥，专知镇戌。计其抽用，略无孑遗。至於坚守城池，备御仓库，供丞职掌，传递文书，并是当使方圆衣粮，招收驱使，其安南行营将士，皆是敕额外人。
    又当管去安南三千馀里，去年五月十五日发遣，八月二十日至海门，遭恶风漂溺官健一十三人，沉失器械一千五百馀事。其年十二月六日，差纲某等般送酱菜钱米，今年五月八日至鸟雷，又遭飓风，打损船三只，沉失米五百馀石，见钱九十贯。其月十八日至昆仑滩，又遭飓风，损船一只，沉失米一百五十石，至今姜士贽等尚未报到安南。臣到任已来，为日虽浅，悬军在远，经费为虞。窃检寻见在行营将士等，从去年六月已後，至今年六月已前，从发赴安南，用夫船程粮及船米赏设，并每月酱菜等，一年约用钱六千二百六十馀贯，米面等七千四百三十馀石。大数虽破上供，馀用悉资当府。不唯礻扁匮，且以遐遥。有搬滩过海之劳，多巨浪飓风之患。须资便信，动失程期。臣忝守戎行，不胜忧结。伏以裴元裕既开边隙，又乏武经。抽三道之见兵，备一方之致寇。曾无戎捷，徒曜军容。昔者淮阴驱市井之人，尚能破敌；晋伯假纪纲之仆，亦不常留。苟元裕能均食散金，绝甘分少，便可收功於故校，岂资别立於新家？侧闻容广守臣，亦欲飞章上请。臣缘乍到，未敢抗论。已牒韦廑李比，并牒元裕，请详物理，续具奏闻。伏惟皇帝陛下道迈羲勋，盛加华夏。南蛮以兹脆弱，宜慕声猷。伏乞特诏元裕，使广布仁声，远扬朝旨。无邀功以生事，勿耗国以进兵。庶令此境之人，无拥思乡之念。唯兹裁照，实属皇明。
    今前纲姜士贽等，沉失至多，迟留未达，复须遣使，以续见粮。虽欲无言，惧不集事。傥未蒙恩允，特赐抽还。则长庆二年，安南有奏请借便当军粮米五千石，经略使王承业请一二年内劝课输填。频有文符，并未支送。伏乞天恩悯其州乡阙乏，哀以海路漂沦。且新（疑）安南并还欠米，庶行营将士等，得存宿饱，无乏晨炊。臣所守藩方，粗获通济，谨录奏闻，伏听敕旨。
    ○为荥阳公奏请不叙录将士状
    使当道将士及管内昭、贺等州军士共二千一百二十六人，准去年五月五日制，叙勋阶使司去，今年四月二十五日，具将士姓名及甲授年月日申省讫。右。臣当道将士等，远当戎寄，式控遐陬。乘解愠之和，宁亲矢石；望拱辰之列，实隔烟波。近者朝廷奄靖北方，惟荒东道。当阴山之哭虏，靡效纤埃；及天井之摧凶，不横寸草。徒以皇帝陛下非烟结彩，露流光，向明才及於凤楼，布泽远沾於蛮徼，固合同成国庆，共禀朝荣。伏以当管近无丰年，亦经小水，海上有分屯之卒，邕南有未返之师。歉冗食於居人，困裹粮於戎士。臣初叨廉问，方切拊循，虽拾缀升阶，各思受宠，而濡毫执简，无以为资，仰虑後期，敢忘积惧。伏见比者诸道有物力未足者，圣恩洪贷，许且权未叙录，窃缘往例。冒此上陈，伏冀天慈，曲垂矜许，臣与将士等无任感激冒昧战越之至。
    ●卷七百七十三
    ☆李商隐（三）
    ○为荥阳公谢赐冬衣状
    右中使某至，奉宣恩旨，赐臣冬衣一副，大将衣四副，兼赐臣手诏一通者。八行帝语，降于重霄；一袭天衣，俯回于穷节。臣当时准诏给散讫。臣叨蒙重寄，适控遐陬，地虽五镇之冲，气得四时之正，每元冥应律，颛顼司辰。当二日之凿冰，则殊豳野；及两楹之飞雪，无异朔山。重以ク布少温，蛮绵乏暖，方求丽密，以御严凝。岂望司服颁衣，贵臣传诏，绫裁飞鹄，絮仙蚕，白分椒壁之光，紫夺兰牙之色。已均下将，仍逮连营。晏子狐裘，故弊何彰于国俭；王恭鹤{敝毛}，风流不自于君恩。被服有辉，负戴无力。谨当上宣殊渥，下拊多寒，均大衤召于琅琊，变无襦于蜀郡，粗令康泰，以塞贪叨。臣与大将等无任望阙感恩舞屏营之至。
    ○为中丞荥阳公谢借飞龙马送至府界状
    右中使某奉宣恩旨，以臣赴任，特借飞龙马一匹并鞭辔等，送至京兆府界者。臣谬奉恩荣，出叨廉问，岂期蹇步，深轸皇慈，特命内臣，俾腾上驷。梁悬蜀镫，几覆吴鞍，每多曳练之疑，不假著鞭之力倏逾秦甸，将复周闲，照地回光，瞻天送影。长亭欲别，未期东道而来；双阙尚嘶，愿附北风之思。无任感恩恋阙雪涕屏营之至。
    ○为荥阳公端午谢赐物状
    右中使某至，奉宣恩旨，赐臣端午紫衣一副、百索一轴、银器二事、大将衣三副，并赐臣手诏一通者。伏以五神定位，祝融司长养之功；六律钧和，蕤宾有酬酢之义。故节推《戴礼》，日著《汉仪》，彼艾人远具于《岁时》，角黍近标于《风土》，乃《耆旧》传闻之末，亦君亲庆赐之原。伏惟皇帝陛下克协乐章，允符时训，恩沾近戚，惠浃元寮。臣守介蛮圻，程遥凤阙，敢希瘴峤，特降乾文，轻缟染衣，真金备器，海绡掩丽，渠碗藏珍。拜受若惊，跪捧如失。常衣国侨之，被服多惭；久携颜氏之瓢，捧持未惯。当昼而不假文扇，向日而惟宜饮冰。况又将以彩丝，萦诸画轴，用禳故气，兼续修龄。爰自微臣，颇流诸校。鞠躬被宠，全逾锡带之荣；睹物传辉，实动请缨之思。唯当仰成帝力，粗举藩条，誓相率於明时，庶同登于寿域。臣与大将等无任望阙感恩舞屏营之至。
    ○为中丞荥阳公赴桂州长乐驿谢敕设馔状
    右今月某日，中使某奉宣进止，就长乐驿赐臣及将吏等设馔者。将承藩寄，尚忝朝恩，络绎八珍，芬芳九酝。臣阶缘薄伎，尘辱修涂。扬执戟之读书，虽无非圣；董大中之对策，何补清时？忽委廉车，乍离闺籍，诚欣列土，实耿辞天。然犹食指告祥，朵颐有庆，爰于近驿，式降贵臣，酒自尧樽，馔分殷鼎，下沾将校，旁耀路岐。况臣平生，本实孤贱。怀书奉役，久无黔突之谋；入国展仪，且懵ゾ之礼。饱期满腹，醉更忧心，终虞负乘之灾，无报□天之施。臣与将吏等无任望阙感恩结恋屏营之至。
    ○为荥阳公进贺正银状
    伏以运当圣日，节在王春。近则入金门而排玉堂，欢于上寿；远则梯重山而浮涨海，务以献琛。臣受国恩深，守藩地阻。明珠大贝，南异于百蛮；翠羽屏皮，北殊于三楚。前件银出非大冶，货在中金，敢以元正，式陈方贿。望阙忆银台之峤，尚隔仙寮；瞻天仰银汉之流，莫阶霄露。驰心献祝，因物达诚。干冒宸严，不任兢越。
    ○为荥阳公赴桂州在道进贺端午银状
    右臣伏以握丕图而御物，必相见於离；推小正以辨时，则盛德在夏。故著为令节，稽以旧章，通修任土之宜，仰续後天之寿。臣方乘传置，未至藩维，前件银已及中涂，实从前政。拜章献祝，虽令尹以告新；纳赆展仪，欲长府之仍旧。谨以前观察使杨汉公封印进上。千春属庆，亿载储休。系以藩条，阙觐丹墀之下；徵诸货志，且愧白金为中。干冒宸严，无任兢越。
    ○为荥阳公进贺寿昌节银零陵香麂靴竹靴状
    右，臣伏闻烈山神井，开农皇降圣之时；南顿嘉禾，茂汉後诞祥之日。伏惟皇帝陛下系传太素，瑞掩前朝。资南讹致育之功，演北极居尊之庆。臣方叨廉察，已去班行，莫阶贡重之仪，徒切维之礼。前件物等或洁凝圭锡，芳厕兰芜，可传御器之间，傥助薰风之末。其馀则攻皮合巧，截竹呈能。岂纳职于屦人，愿永康于天步。干冒陈进，兢越无任。
    ○为荥阳公进贺冬银等状
    右，臣伏以黄锺应候，白舒和；近访晋仪，礼同元日。遐观鲁史，事重朔朝。伏惟皇帝陛下与天同休，如日之盛，将融汉道，兼举周正。臣方驾廉车，阙称寿酒。心悬土炭，空循太史之书；身远江湖，徒积子牟之恋。苟无纳赆，曷庆履长？前件银等禀和于天地之炉，擢粹于神仙之府，岂为方贿？且自地征。对三品之金，庶陪白璧；厕一丸之药，请映玄霜。私白身等虽长在遐乡，而生知望阙，比从训示，堪备指呼。冀因物以达诚，窃先时而效祸。七百年之卜，愿过成周；八千岁为春，敢徵蒙叟。干冒陈进，兢越无任。
    ○为怀州刺史举人自代状
    右，臣伏准建中元年正月五日敕，内外文武官到任三日举一人自代者。臣伏见前件官汾阳启胄，沙麓遗芳，佩Δ之辰，平居不戏，加冠已後，出言成章，本以诗书，绰有机断，奉阴郭之良躅，御马邓之成规。臣与其祖祢以来，蕃宣相接。□台高议，同承钟鼎之馀；麟阁旧图，共著河山之誓。交深志见，年齐道均。今河内名邦，覃怀巨郡。南蕃凤阙，平分晋郑之交；北控羊肠，方有干戈之役。推让虽循于故事，荐闻实切于私诚。伏乞圣恩，特允臣志，无任感恩推贤之至。谨录奏闻，伏听敕旨。
    ○为尚书渤海公举人自代状
    △某官周墀
