<!-- { "loadSidebar": true } -->
　　昨者奉书足下披露肝胆自知交浅言深然迫扵无可若何企足下万一垂听而足下藐焉如罔闻也得非以前书详扵人情畧扵事理故足下疑之乎向固与足下言矣我辈钟情中人论理区区非诎扵理也田舍之长短争讼之是非书之则汚简牍传之则丑听闻屡读尊公书皆凭奴客口授都似梦语黒不可以为白鹿不可以为马通国之口谁能扪之所以静俟足下从容详察不欲皎皎自白独居其是而足下褎如充耳又不得不以颠末告请先言马跑泉一名沙泉泉虽发源东而溉田则岭以西居多环西下十里之内百家千顷水利公共也而尊公每向人云沙泉者刘氏物也郝氏攘之此岂非梦语耶泉越岭西流为三沟一沟循岭而南为滕家垱滕姓等数十家共之不佞有田十六石在内同利无争也下岭数步又分一沟折而西南为周家垱周姓等十家共之不佞有田五十余石在内同利无争也半岭直下又分一小沟北去为君家长流水而大沟直西去为聂家垱聂姓等数十家共之不佞有田一百余石在内滕垱周垱二沟去泉近地势下得水多而田少各家随便利取水故不分昼夜聂垱去泉稍逺地近山而髙田多水少故先年屡讼各姓照田分水日夜轮流嘉靖年间廖朗官帖及各家私约具在可凭也尊公过听使者刘寅谓此沟之水専为君家有夫君家有长流小沟其大沟専为垱设也垱専为田筑也君家田尽在上流垱下一带皆不佞与诸姓之田君家无寸土在下不知并吞此水何用自开辟有此泉即有此垱几千百年矣令祖方伯公万厯丁亥年来不佞万厯乙未年来皆新户也计尊公沙泉田不及三十石及令叔田不满八十余石而薄田在下流者一百六十石此泉所灌田且千石而尊公腼然以为已物此又非梦中语邪假使区区非其有而攘之亦非攘之扵君家也垱水旧分七昼夜聂秀陈进一昼一夜王安一昼一夜廖成二昼二夜王明一昼一夜王本敬一昼二夜王本义龚鹤一昼一夜今陈田属我水一昼夜王安田半属我水半昼夜廖成田半属我水一昼夜王本敬田半属我水半昼夜王本义龚鹤田属我水一昼夜计薄田该水四昼夜各姓共该水三昼夜各家公私新旧劵约可据农家以水为命谁肯相让使不佞果越分攘取众姓岂无一言而何待尊公呶呶乎古垱即在小园烟雨堤左水沟傍墙南下乙已年山水泛涨垱决为深潭众姓推田多者首事不佞捐三十金买石募隣人王天义邹少光等修筑二人现在可问也使区区非其有而攘之岂亦非其有而代他人修筑乎近年只为小奴得罪尊使刘寅挟忿阻絶上流将泉沟一带处处穿决滴水不令入沟两年禾苗枯死而尊公反谓我越分引水渡垱夫垱不渡水筑之何用有垱无水又岂非梦语邪今姑就尊公所明者晓之尊公谓廖朗水二日夜已卖与胡凤垣则胡凤垣田之有水尊公所明也然胡田之水必由小园墙下先灌薄田一片九十余石而后西南过王本敬田又东过袁照所换廖朗田又东过胡雍丘田又南过不佞买王明田又南乃抵胡凤垣田自泉口抵小园一里而近自小园抵胡凤垣田二里而遥逺二里者既有水而近一里者反谓无水此又非梦语邪尊公谓王本敬向未放此水今王本敬虽死其子王天治尚在各家有劵可无烦多言至谓我以廖朗之空帖借口夫不佞之买此田本为泉田买也其各主卖此田以泉田卖也税粮之以泉田科也百年之古垱古沟非旦夕可伪造也一乡万口行道之人樵夫牧子皆知郝田共此泉何待廖朗之帖始为左验乎是又一梦语也尊公又谓我田自有堰水可灌夫小园之有堰非旧设也甲辰嵗不佞弃官归始凿此池旋买龚敕熊国贤基田又抵换魏敏庵年兄田共七十余亩通濬为濠以承聂垱余水为养鱼种竹休老计原非此田之额堰也而尊公见数年新凿之池遂忘百年久开之垱是又一梦语也尊公又云不佞昔托王鹤陆仰求令祖方伯公小奴近日又贿盛使刘寅以此为无水营求之罪案事诚有之嗟乎何为其然也哉足下亦可以反而思矣夫使是水而不佞果无分乎则请求纳贿谓之赃迹使是水而不佞果有分乎则请求纳贿是勾践所以事呉太王所以事獯鬻者耳岂得已哉即区区今日告哀扵足下累然如丧家之狗奚啻鹤陆之请小奴之贿而已尊公不深思垂怜而反昌言以明得意其若之何惟尊公难与言故不佞不与之言企足下可与言故不佞娓娓言之此乃马跑泉之颠末也请更言滔口之五堰向者君家筑堰之日小奴来告但云占我四堰耳昨不佞闲行亲视实五堰也夫滔口薄田自万厯二十三年董述溪以所买王鏊陈才等田十石七斗五升藕堰一口新堰一口又小堰一口又大堰水一分又泉水一分俱坐王族门首冲下凭陈楚亭抵换我倪家冲田迄今十有七年矣嗣后王姓人各以田堰基屋求售且尽而辛丑年以后尊公始卜生茔扵此地匆匆谋买皆各姓星散之田而门首堰冲下己无田可买矣藕堰下皆薄田也内止存王堂田三斗一丘王大节田二斗一丘被尊公挟买之亦不过田五斗耳今遂占我藕堰一半新堰下皆我田也内止存王大元田二丘王大茂田一丘万厯二十七年我募工疏凿此堰而二家逐年止用水一分今尊公挟买遂占我新堰一半我买王宗成门首堰一口其下皆我田也止存王大化寡妻陈氏田一丘四斗尊公挟买今遂占我门首堰一半又买王爱民堰一口其下皆我田也止存王大节田一丘三斗尊公挟买今遂占我王爱民堰一口我买王大启大教兄弟三人门首堰一口尊宅无寸土在下今将堰隄掘毁斩其隄上树木称为已物我买王爱民基园一所尊使尽斫其竹篱伐大桑一株舁归此去年冬月事不佞扵时方注书小奴从外告刘家砍树不佞叱之去不愿闻也昨始亲见矣嗟夫已毁之薪木不敢望偿新筑之五堰将腼顔以为已物乎虽不佞羸弱不敢相抗人情舆论其若之何今总计君家堰下田不过二石一斗五升既不能携有余之水以溉别田何为兴无益之役以作虚器为尊公谋者劳且拙矣及不佞以告诸长者而尊公乃抄写王姓清丈册抵饰夫今之不明者非丈册也清丈在万厯七年至今三十四年矣中间买卖递换即有侵越王姓人与董宅宜争扵三十年之前与我宜争扵十七年之前既经董宅与寒舍两主递换未占王姓尺土今无故而捋虎须则不佞病狂丧心矣借云尊公重买岂以二石一斗五升之田并据人五堰乎即云系水岂得径行筑断并无水者一概筑之何名乎刁民王卿王鲁无赖小人搏噬族人以奉尊公尊公唯两人之言是听今日之事两人搆成之滔口泉水从来隣里相安寂无一言自两人移住泉口需索放水之家稍不遂意辄决垱水而注之溪穿窦而泄之别田亦如刘寅所以处沙泉者尤而效之矣但滔口之害泛及众人若沙泉之害则不佞独受盖滔口尊宅之田多在下流其势不能壅水使之不下若沙泉尊宅之田尽在上流而寅使盘踞泉口尊宅田告潦而薄田生烟尘矣使者方杨然得意尽以有余之水卖之无分之家索鸡索酒索米盐吾受分者终日荷锸奔走旋放旋决不得霑一滴之润将谁愬乎故今滔口之堰虽筑不佞吞声忍受但沙泉之水相厄则薄田数百亩束手待枯而尊公锢扵寅使之言以为当然不知寅使非忠扵主也亦非讐扵不佞也与小奴争酒食起衅佃民唐大智适有牛犯山尊使执之小奴登门索取成隙不佞不知也及秋旱不佞卧病园居闻泉上喧閙遣小僮劝谕而尊使谓不佞将以奉告先为一切无端语以激尊公尊公以为然彼遂横行无忌以不佞分水卖与髙林孙正年滕举王大才等家而聂垱以上沿沟一带隄堘千孔百窦塞扵此决扵彼上流田满即掘水使之东注涓滴不得过岭西矣薄田何尝霑一杯之赐乎家奴得罪祸延主人殊为无辜两年枯旱亦足以少泄不平之恨倘犹谓未足其害何时而己尊公耄矣足下又宦出羣小为政难与之言今足下归矣则足下自为政岂可使蜂虿小丑毒螫同袍至此极乎今即不敢望足下改父之政与父之臣但属尊使睦隣里体人情勿生事勿已甚往日之横已矣将来之孽止之各守分土安居乐业使一境清宁皆足下锡之福矣夫不佞扵君家无论世讲也无论瓜葛也维桑与梓世世同土吾邑桑梓之为荆棘也四方莫不闻之大都觉由羣小而祸极弥天故一马饮水而曹卫之难结一女争桑而秦楚之兵起凡事类此不佞虽愚数奉教扵君子矣无奈尊公偏执不通又有数年之长不敢不逊即今牟冲滔口上下多薄田比年隣人以田舍来者一切谢絶虽力不赡亦以有尊公在彼也如牟冲周一仕之田已属我尊公有命即毁其劵而索原价居士岩王鲁之田已属我尊公重买即以予之而更以渡母桥之硗田相偿王正立正义正忠之田屋皆属我尊公欲之即委而去之他如王天位王天佐之田王天格之基屋皆来求售以尊公之故而辞之即今五堰下田二石一斗此在他人所必争者皆以尊公故而让之然则不佞何负扵尊公而必索我无已兽穷则触鸟穷则啄区区亦有血气者顾念琐琐田舍动相胡越使官府持短长是荐绅之辱而桑梓之羞也故宁缓颊告诸足下告诸长者区区所惜良重而尊公悍然不顾也岂以足下之明尚念不及此邪夫吾之有小园亦犹尊公之有生茔也尊公为千秋浄乐之土而区区图残喘旦夕之安旦夕者可以立待而千秋者无穷期也不佞以无穷期者奉尊公而盛使不能以旦夕待者容不佞扵人情亦甚拂矣足下倘能俯赐防庇使不佞一枝聊栖故乡仁里岂忘首丘是仁人之赐也必构我无已则康乐之园行将为逃亡之屋一瓢一衲何处青山不可寄吾啸傲而乃与人家奴作此恶縁诗云硕防硕防勿食我黍逝将去汝适彼乐土吾儿才与足下鹬蚌相守不才身请为奴稽首献地愿受一廛而为氓耳若不佞老且倦矣焉能日憧憧往来长与蛮貊之邦为比隣乎不多谭








　　明文海卷二百二
　　钦定四库全书
　　明文海卷二百三　　　　　余姚黄宗羲编书五十七
　　颂美
　　谢李郡伯建三元坊启【商辂】
　　三元及第今为隔世之虚名刺史表闾又作他时之故事未尝忘我何以报公昔高宻为郑康成建通徳门頴隂为荀朗陵改高阳里皆邑令崇一乡之虚誉与时流为千载之美谈孰若抡魁之坊出自相公之笔如坐防同馆而张氷篆如游法华寺而覩邕碑波戈峙金凤而欲飞闾巷疑蓍而再转虽进士之科未复然化民之意已多某因念平生真堪一笑衮龙殿上尝夸独对之三千朱雀桥邉今作寻常之百姓进不得陈箕子之洪范退而发挥郭氏之中庸开山学効嘉眉之规借时文明孔孟之意松间倡道岂无考徳问业之人花外小车亦有事亲从兄之乐然或预司徒之役则又如举子之时伐树削迹之仇吾知免矣毁瓦画墁之咎谁能兴之不图三十年金榜之名増重二千石银钩之字成前岁部使欲为之志动昔年乡人助喜之心十字街头如浮图之起废一千年后与华表以俱存何荣如焉可感多矣兹葢伏遇具官坤维间气河右俊人泉府培风善计江西之财赋翰林借迳饱看天上之图书肯为朱幡皁葢而来大是碧漳清江之福论振文诛奸之政季弟元兄用留耕捄荒之心召父杜母使七八月遂雩坛之望使三百州无溱洧之忧一日而百废具兴三年而四境皆治遂令迂濶亦属作新某虽奉几筵敢忘棨防武陵太守屡许访于桃花黎家小童竟空吹于葱叶末由胥晤曷尽多言某敢不佩此寸铭之百世薛少保三大字长如甘棠蔽芾之春杨文贞一瓣香愿祝仙李蟠根之盛其为皈向无任敷荣
　　与李先生书【张翊】
