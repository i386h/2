<!-- { "loadSidebar": true } -->
　　某州里晩出知慕先进名徳之重殆三十年而抠衣执鞭有愿莫遂天不借便徒私自怜自聆际防休明超厯显要素望増重上眷郅隆区区窃与士类有喜相告然岂敢犯分奏记以取无因至前之罪夫何隆谦下士反加听忆先赐缄縢俯形慰藉恍骇感惧言不胜陈顾如么麽自守戆愚为亲从禄以法受县勤身委命无足悯悔惟此邑盘错轇轕不与他等右史旧所临屈知之实详二十年来积弊愈甚讼烦赋重权轻势孤怨府危机巧伺横发倘可垂慈借重俾得稍布四体尤盛徳事僭越控露皇恐死罪
　　又
　　某晚出贱陋未获拜趋道徳之光昨嵗猥蒙俯赐台翰寻具禀凟幸彻崇听惟是颛愚安分未敢继脩时节起居之敬然而侧闻大君子在朝主盟公论为国元气位任愈重望实益尊窃与海内多士举手相庆顾如某不肖无状冒昧试剧日履危机而游沸鼎委心听罪何敢以蝼蚁之踪上干法从近臣以儌幸万一为自全计曽谓前辈大人每因误听特垂记忆过误之日首为府主齿及姓名又于广坐诵言深示褒借之意遂使孤寒増气谤忌稍释夫取士于所未识垂徳于所不求此真古人之事今世所未覩也门下之于某是有非常之大造某何以称塞感激惕惧大恐自毁平素为门下羞輙兹奏记少见推谢之悃伏乞台察
　　又
　　某蝼蚁防踪不肖无状猥蒙大人君子采听姓名误加记忆而某山野拙疎顽鄙退缩不习于上交之礼罪有不容诛者伏自去嵗斋舰过呉仅一奏记遽以琐琐僭横尘凟寻领嘉禾所赐手札拊慰勤重固已非所当得曩者府帖亟下督取已发之缗颇威后遂辍止而又自此凡百寛假终于见知实惟重言之故则不胜感激区区竟失陈谢至若道路往来传闻皆谓侍郎于送客之还觐也盖尝露章荐士而辱以某充数窃自忖度万万不宜有此岂其妄庸如许而可以当天子从臣为国求才之意不敢輙信亦不敢輙问以至于今而传者犹或然或否相半也虽其必无是事然侍郎每对賔客及于新使者太守之过辞也往往语及下邑之敝剧而不以某为有罪又至于顽民不根之谤皆阴赐之辨明使折牙角以沮其余盖门下之特达施恩于某者可谓天下之所无而古人之所罕及矣某诚不自知所以蒙此顾复阙然不脩记府时节之敬孤负之罪皇惧皇惧
　　与史同叔书
　　太傅以盛徳大忠功在社稷天人所相年位尊高至此诸友雍容少年坐以显贵天下望之真神仙也努力学问儒素清苦不为富贵之气所移通知国家源流习朝廷宪度讲太傅宰相事业不媿韩范诸大家于以报称君父其志念当倍切于衡门瓮牖之士乃可吾同叔以为何如某逺官萧条踪迹不能缕缕自道二老人安宁得斗粟麤可为养此外荣枯祸福有命不敢有一毫计较侥幸心惟是吏途逐逐使人梦想东湖碧水春风虚堂永日中意味恨不可复得耳王立者借留过久前此未得俸无以给其行且书尺并多故今方能遣幸勿罪之他惟寝食自爱重益对宠光慰此遐想不宣
　　又
　　某顿首再拜同叔太社尊友去嵗一通书今复许久衮衮俗状使然非相简也即此夏气尚清逺惟职业清暇起居万福太师府庆问恭想日至某亦自去冬拜太师书未克嗣状盖僻陋非可附便専人又稍难区区系心门墙则岂敢忘哉孤踪黾勉于此已逾一考沈浊尘垢之中安分而已人或以其不屈已求知为好髙亦不敢自辨也所可惜者年遂四十而读书之愿无日而偿是当若何吾友年来计益进学不懈旦夕冝有登瀛之宠潘兄家祸如此何以堪计同叔情怀亦为不佳也念疎濶太甚故作此纸未期盍簪千万为君亲善自爱不宣
　　又
　　某顿首再拜启同叔编修尊友自去年尺书往来间濶复巳如许中间承擢赞西府誉处益崇深用欣庆即此冬深晴寒伏惟朝序雍容台万福某矻矻尘土为养从禄无功及民日自负媿偶幸未抵罪戾此去再周甲子可以脱去未保能善后不耳凡有所闻切望见警同叔以师相子有贤称浸浸为时用不患无显官贵仕唯愿益养器业以扬先烈偶便具此纸草草余惟良食自重不宣
　　上少保吴都统书
　　某此来初无职事止是邱丈诚心钦重太尉相公勲名风烈喜于依托大芘恨不得相见故因某业至总台就遣持书进谒麾下然某窃尝闻太尉相公待遇下士礼节过于繁重使客皇恐局蹐无所容某以此惮不敢前而邱丈之意又不可以不达欲望钧慈洞然加照倘念邱丈凡百往来皆真情实语无所自外而某虽贱逺无似惟知悃愊自信不习为文貎矫饰则惟钧防尽撤寻常迎劳委曲之仪但容伺燕闲赐之坐语使得从容忘分尽吐其所愿言者一二日即辞去是乃太尉相公不以俗子见遇而与邱丈相亲密如一家其为荣感万倍伦等矣陈情及此不胜恳恳之至
　　复赵观文书
　　某复自甲寅仲冬参侍过越遇雪不能追道而以书禀辞钱清蒙赐钧翰感蔵为荣寻审临镇坤维三年之间六十州之民歌咏清静宁一之治咸曰前所未有善良得职贪狡革心不劳施为坐以无事外及蛮夷扰驯如子三边安堵一尘不惊海内传闻同词钦叹上心眷眷衮衣召归意将朝夕咨谋大政然而暂烦留钥未觐清光人方相顾以为疑公独不辞而视事则知至诚体国逺近一心君臣之义既隆中外之论大服明矣逺矣休哉盛哉询之蜀舟且知发成都不五十日而秦淮即此一节巳是他人万万所不能及在某么麽何敢僭越称赞窃缘乡党子侄之分欢喜敬慕輙及其万分一耳惟是违逺至今私以道里迢遥位势隔絶不获以时申贡寒暄兴寝之问非敢懈怠谅垂寛察某孤贱疎拙乙夘春偶叨改秩无近阙近地冒昧就常熟一年之次去夏之初到官亦既一年且三阅月畏法率职黾勉丝棼鼎沸之中其劳苦异他处仰恃钧慈有以教诲而存芘之是所大望
　　又
　　某伏自去年初秋奏记籖府寻蒙钧慈俯赐手答不胜荣感之私惟是揣分惧于凟尊未敢嗣申兴寝之敬其于瞻慕言语莫陈顷闻相公厌劳请佚优诏勉留至于数四凡留都之士吏军民至于一道数十城之间莫不举手加额望相公更驻嵗月人人得以乐生受职于清平官府之下而高怀雅兴决去为期今兹果遂得请归斾翩翩相见喜动顔色然中外公论咸谓勲徳如许齿髪未衰宜位本朝以镇宗社必于过阙之日亟有露门之命其如是天下幸甚某自下邑走官道才百里深愿拜前驱之侧躬叙欲言之悃而繁剧牵制之中势不自遂徒切引领踊跃继以局蹐惶惧倘蒙矜轸其故人子孤危独战于风波机穽之间侥幸再考未知所以善后得于经从之地台府欵谒之际借以一言为保全计他日归侍緑野趋走前后不为相公羞是所大望
　　与莫侍郎叔光书
　　某少长田野鄙朴騃滞漫不知仕进节奏品式听父兄师友指示古人义命之说意輙信其固然黾俛学仕直以家穷亲老之故其实无一食息梦寐不念邱壑所谓求知覔举之事自不解作此举止言语而非有所自负且立异以为高也旁视世人汲汲讲论是事亦未尝非之以为人各有见不可求其尽同其在某虽不能求而或当路大人偶然过听而辱荐称之亦知感激推谢受而不辞顾恐为善不坚无以自保持一旦变节毁行则为知已之羞而已恩馆等语虽未尝习道若门生之称亦尝施之于不敢用情之人此皆乡里交旧之所知而未审门下之深信与否也去年调官之初尝辱矜轸提挈之言不知所以禀受今春来兹伏匿僻陋姓名不登于几格乃者朝廷开荐贤之路尊兄列职法从宜得一世实材举以报国如某何物小子而独防眷眷不遗用以充数闻之恐惧积日累月益以滋甚盖尊兄奬善振穷之徳加于未尝有求之士固足度越流俗然某之不肖自是以往诚安能自保其不为门下羞也若夫感激推谢之词既逾半嵗不自列于左右而门生之称虽尝施之他人不敢骤易其乡曲昆弟之素于门下鄙朴騃滞乃至如此惟察其出于用情而非以自异幸甚幸甚
　　上杨侍郎王休书
　　某伏以秋序犹浅凉意未専恭惟提刑判院先生台治清高神相明徳台动止万福某昨具禀自叙行役状幸彻尊览近者専便伏领赐教方深敬喜今晨递筒踵至忽睹荐牍下坠且蒙手札勤勤谕以至意伏自惟念至愚极陋实万万不能如人独其麤知安分不敢与辈行争进取而亦初非有意于为高也比烦轸问用以实对岂谓门下遂加收拾而八字之褒尤为刻画过甚何以称塞礼当亟脩啓事陈述谢悰而复镌戒不许盖某最初得此于晦翁近得此于邱丈今得此于判院窃亦荣于承命故皆不敢违也若夫师生之分其来已久前辈故事却不容废区区惟当夙夜加惧期无变其初志以不为先生之辱继自今亦惟先生尝训勑之不胜大望台眷东归何以久未得书想劳悬念某自收老母三月间安讯后亦未通消息独处于此真度日如年也四明今榜得人颇盛杨伯厚极可喜陈同父蹭蹬濒老之余乃魁天下造物真是难料然近世亦久不见此好状元矣冗中复此禀叙万一秋暑尚尔伏乞为天下善自重以副省闼之召
　　上杨侍郎辅书
　　某宿来再蒙礼食隆宠教诲浃洽下情荣感弥不胜言某兹有控禀区区来此已数日邱丈书中所恳虽赖大卿深赐许可然嵗桩此数之谕未坚某未敢轻以飞报狂愚欲望先定此说使邱丈早得转约二漕彼有从违丰约或更参订久逺利害再议未晩若使台大讲盈虚相补之计及召节未至有以旷然蘓醒蜀民则邱丈之所甚望而不敢必者又在书意之外某却自伺数日得闻末议而去乃大幸也关戍一事可奏与否并在裁度某今日未敢再诣堦墀以劳顾揖輙此申述前意凟冒威重俯伏俟命
　　与史开叔书
　　某顿首再拜开叔抚干贤友去冬辱报书久不克嗣问但切怀仰即此暑月逺惟崇侍师相起居万福开叔虽以私制少淹膴仕然得日夕师相之侧承顔顺色以尽子道退以余暇致力于学乃天所以进开叔之器业为大受之基也更惟勉之某侍老母在此逾年幸安穏惟知尽其职分一不萌干进取心颇自有味不料行止难必忽为邱丈见辟意中因亦欲一观万里形势诺之矣不能还诣府第禀叙専人贡状师相畧附此纸无可为寄劔南诗藁一部漫往想亦自有之也益逺千万珍重不宣
　　又
　　某顿首再拜啓开叔府判直阁契友曩者张监盐便中辱书防常入逓具报未知达否翺翔半刺亦既累月往来者能道贤誉甚都慰甚慰甚即此高秋逺惟笑谈风月神相台倍増福祉某强顔剧邑已复一年有半仅此支撑度日畧无徳以及民良自叹慨所幸老母强健且年糓稍熟人情颇相安耳开叔胷中所存不浅近且能进学不已今时诸人爱重开叔者不过曰佳子弟耳唯仆之期望贤友大不止此开叔盖亦自知之矣勉之佐都有一言能为千里休戚者亦不宜専自谦譲庶不虚君之禄偶便奉此不究所怀向冷千万尽珍重理以迎召节不宣
　　答王郎中闻礼书
