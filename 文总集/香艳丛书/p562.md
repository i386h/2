<!-- { "loadSidebar": true } -->
　　秦伶粉菊花，小字奎儿。以丙戌仲冬至沪。行装甫卸，丹桂园主即以厚币聘之。年甫十五六，身材瘦削，宛如昭阳殿里第一人。工为绣户传娇语，闲情逸致，潇落出群，不染时下妖淫之态。及演《演火棍》、《泗州城》诸剧，秃襟窄袖，飞舞双刀，则又矫健轻灵，迅如鹰隼，诚菊部中未易材也。犹忆昔年花旦之文武兼长者，以十三旦为开山初祖，芳名之噪，几遍灜寰。近时余玉琴亦颇得其一体，惜乎珠喉稍涩，未能惊落梁尘。自有粉菊花，而舞态歌声，并皆佳妙，寻常子弟，直欲退避不遑。我友意琴室主遍历歌场，少所许可，独于粉郎称赏不置。惜无柴桑三径，不能位置幽芳耳。 
　　胎里红 
　　自金菊花去后，雏伶之能作秦声者，几于风流歇绝，近始得胎里红其人。红与一汪水同来，即同隶咏霓乐部。韶颜稚齿，靡曼动人，其一种秀逸丰神，如观秋后水葓花，别饶幽致。为之诵“堂上簸钱堂下走，凭时相见己关情”之句，觉小儿女情态，非周昉辈所得描摹。其真合雪儿之神，红儿之貌，颦儿之情，而萃于一身者乎？“不重生男重生女”，香山老人，岂解事哉？ 
　　日日红 
　　日日红，籍隶同胜和班。初在义锦园演剧，义锦既歇，改籍留春。身材婀娜，浅笑嫣然。工唱青衫，发响探喉，高出云表，一声裂帛，四座皆喑，诚有如白香山诗云“曲罢常教善才服，妆成每被秋娘妒”者。与老生满京红足称劲敌，其合串《倒厅门》、《算粮》、《登殿》、《三娘教子》等戏，回肠荡气，伊郁酸辛，如聆《河满》一声，令人双泪如珠下。声音之感，竟如是乎！小蓝田忏情侍者尝语予曰：“红姓朱，本保定良家子，少年流落，误入梨园。”宜其哀楚苍凉，情不自已也。 
　　万盏灯 
　　燕市歌郎李小园，别字瘦仙，俗以万盏灯呼之。光绪初元挂名大观乐部。其时定子芳龄恰合阑干之数，雏发初燥，圆涡渐生，见人则捻带含羞，两颊隐隐现红霞色。阅二年，春江游倦，返棹宣南，京洛软红，芳名鼎盛，至有名公巨卿执厚贽踵门，愿求一见颜色者。至前年沪上鸿泥，重来印证，初在咏霓曲部，继又改而之留春。虽番风廿四，已将开到谏花，而柳亸花娇，红矜翠谑，轻盈柔婉，犹足压倒群芳。暨阳慎独生素以拘谨著名，友或诱人欢场，辄效温太真绝裾而去；一日在筵上遇瘦仙，予戏援明道先生“席上心中”语嘲之，生乘无人附耳低语曰：“予心荡！” 
　　吴兰仙 
　　兰仙为南皮太守后人，自字号纫秋馆主。工画墨兰，风枝雨叶，婀娜横斜，大有马湘兰遗意。间作小诗，亦颇楚楚有致。平日湘帘棐几，煮茗焚香，手一编孜孜不倦。时或春秋佳日，款步芳郊，细数落花，缓寻芳草，见之者疑是乌衣子弟，不知其为菊部雏伶。及夫簪花傅粉，装束登场，则又艳丽轻盈，媌娥靡曼，仿拂汉皋日暮，解佩仙人。岂西山白桃花，独得秀灵之气与？瘦鹤词人与之昵，瑶情玉意，密若漆胶。尝辑《春江灯市录》一书，甄综群芳，遗未载入。予戏赋七绝调之云：“遍从沧海网珊瑚，紫姹红嫣细细摹。独有幽兰在空谷，秋风憔悴泣遗珠。”兰仙见之，呜咽者累日。 
　　小桂凤 
　　桂凤，山左人，姓田字桐秋。年二十许，明眸秀靥，爱好天然，《红楼梦》中薛宝琴也。癸未仲秋始来沪上，挂名天仙部。每当装束出帘，喝采声无异天惊石破。桂凤则无矜持态，无羞涩容，温柔旖旎之中，仍寓娴雅从容之度。吴兴艺兰生见陆小芬演《折柳》一剧，谓其粉腻脂柔，足令李郎情死。倘令桐秋演此，更不知颠倒若何也？洎浓妆既卸，徐步下台，曳白绡衫，握班姬团扇，柳阴徙倚，飘飘欲仙，雨后白芙蕖，恐亦无此鲜媚。安得置之控鹤监中，使池上六郎相顾失色哉。 
　　蔡桂喜 
　　光绪七年夏，桂喜自黄鹤楼头来沪，一时巨宦豪商，欲睹郑樱桃风韵者，座上多至数千人。晶箔初开，微呈半面，翘首立足跂望者，不可以数计，尤物移人，竟如是哉！善演《虹霓关》、《少华山》，有意无意，忽庄忽谐，端严静穆之中，微露风情月意。岂鄂渚弄珠仙子游戏人间欤？湘中卍红词客深相爱慕，谓足与桂凤并驾齐驱，《湘灵集》中《双桂行》，盖为此而作也。 
　　红菊花 
　　红菊花，都中名旦也。去冬咏霓茶园主人聘之来沪。年可二十一二，袅袅婷婷，丰神绝世，浓妆艳裹，独出冠时。同时有两菊花，同隶一籍，金以歌曲见长；红虽引商刻羽，稍逊一筹，而盛鬋丰容，红愁绿怨，尤足令人心动神怡。善秦声，所演《遗翠花》、《海潮珠》、《双锁山》、《卖胭脂》等剧，时而目成眉语，时而钏舞钗飞，要皆尽态极妍，各臻其胜。与人交和易可亲，未尝有疾言忤色。酒量称小户，三蕉之后，双颊红飞，雨后夭桃，别饶丰韵。登场匝月，绩缠头至千金，其师爱之，无异明珠上掌云。 
　　小桂寿 
　　桂寿，淮甸人。肌理丰腴，身材窈窕，不必斤斤修饰，而临风一笑，足令色授魂销。善扮荡妇，啼妆龋齿，淫荡天然。其演《红鸾喜》、《双钉记》、《关王庙》、《卖饽饽》、《小上坟》，尤为妙绝一世。每演必与丑脚小金生俱，鸳鸯娇小，比翼情深，杏子阴假凤虚皇，恐亦无此 缱绻。戊寅冬祀灶日，桂寿遇祟暴亡，金生哭之恸，立誓不复登场，未几抑郁以死。噫！天下之负心人多矣，夕幕比肩，晨窗反目，得新忘故，闻者寒心；金生一优伶耳，与桂寿既无琴瑟之名，安有衾裯之好，而能鹣鹣鲽鲽，生死不渝。千古痴情，岂独一藕官已哉。地下有知，应无遗憾。  
　　十三旦 
　　癸酉甲戌间，十三旦以艳名噪燕台。旦，秦人能作秦声，貌亦姣好，蛾眉曼睩，宛若天人，品花者以碧桃拟之。初都门不尚山陕杂剧，至有嘲之为“弋阳梆子出山西，粉墨登场类木鸡”者。至是而靡然从风，争相倾倒，冠裳裙屐，座上常盈。既复航海来申，在丹桂茶园着籍，甫一登场，掷缠头如密雪。其演《新安驿》也，红虬怒磔，绿鬓低盘，儿女英雄，真令人又惊又爱。不数月，累累者已盈鉅万，乃重返都门。近则一片飞花，又不知流向天涯何处矣。嗟乎其可复见乎？ 
　　婴宁旦 
　　婴宁旦，金桂部雏伶也。芳龄鸳小，密意犀含，微步珊珊，离尘独立。太痴生古意诗“生成锁子骨，越细越玲珑”二语，正为此君写照也。工颦，好事者以病西施呼之。予谓捧心献媚，未免作意经营；若婴之翠黛低含，天然丰韵，其为潇湘馆之林颦卿乎？金桂歇后，子弟散若晨星，婴则移寓姑胥，芳名益着。特不知酒绿灯红之畔，浅斟低唱之时，犹忆及沪上鸿泥，流连不置否？ 
　　王喜寿 
　　喜寿，燕人，小字雅琴。以丙子岁来沪，在金桂轩演剧。年如筝柱之数，雏发覆额，秀韵天然，而庄雅不佻，颇不类梨园中人物。善唱青衫，所演《祭宝塔》、《三娘教子》，尤为独出冠时。工八法，耽吟咏，尝学诗于浙东某名士，一经指示，妙绪环生。记其《春思》二语云：“燕子不归春寂寂，杏花何处是江南。”清俊之思，殊可爱也。未几随其师返都门。阅几年，有他伶冒其名来沪，虽耳食者仍誉不绝口，然邹忌竟远逊徐公矣。何舞衫歌扇中，亦有河豚膺本耶？嘻！ 
　　万筱香 
　　筱香，姑胥人，为名优葛子香之妙裔。子香于咸同间负盛名，舞态歌声，一时无两。忆十年前，予曾遇诸惠南客次，风尘阅历，垂垂老矣，白头宫女，闲话开元，一曲未终，泪痕界面。盖其早经离乱，晚值迍邅，故触景伤情，不自觉其动多哀感也。筱香渊源家学，誉擅出蓝，总角年华，即已声驰菊部。今岁始随大雅班来沪，在三雅园登场。锦瑟身材，绿珠年纪，亭亭玉立，淡艳动人。与之言，流利如走盘珠，无一毫矫揉造作，其殆如天女散花，不着色相者欤？尝与蟾仙合演《胖姑》一折，抑扬顿挫，妙造自然，双璧联珠，有目共赏，迥非挟瑟唱《杨叛儿》者所能企及。醴泉有源，芝草有根，我盖观于筱香而益信。 
　　金镶玉 
　　金镶玉，产自秦中，来游沪上。咏霓茶园主素耳其名，至即罗而致之，令其登场献技，清歌未毕，喝彩声喧。貌虽不逮中人，而束素腰纤，裁云鬓薄，善作内家装束，幽娴和婉，宛然林下风期。歌喉浏亮出群，直欲穿云裂石，而缠绵往复，纯任自然，真如瑶天笙鹤，不染纤尘。性喜修饰，吐属亦风雅宜人，兰臭袭裾，淡而弥馥。闻其师刘姓，昔年颇着盛名，玉其高足也。春风桃李，宜乎誉满燕台哉。 
　　佛动心 
　　明镜无台，菩提无树，灵犀一点，湛然寂然，此佛之宗旨也。至被摩登伽女摄入媱席，媱躬抚摩，则虽戒体依然，未免近于外道矣。咏霓诸郎中有名佛动心者，光盈宝月，艳夺明霞，圆转如珠，清莹若水。时挽两髻作天魔舞，回旋顿挫，流利轻盈，无异公孙大娘之舞剑器。或作小家女子装，长袖轻裾，婀娜尽致，宜嗔宜喜，令人生怜。岂维摩居士，以色身示人，为大千世界众生说法耶？噫！我闻如是，请静参四壁秋波，于意云何？合唤醒一场春梦，灵台不昧，试鉴于兹。 
　　王翠喜 
　　翠喜，亦北地燕支也，曾演剧大观园。月下梨花，冷淡中别饶妩媚。歌声可与金菊花埒，而其芳姿玉润，妙绪丝抽，则又足驾而上之。最工《十八扯》一折，红绳约辫，嬉戏无常，恍惚十三四女郎斗草簸钱光景。余尝赋《翠儿曲》旌之，其时锦样韶光，犹未过阑干之数也。曾几何时，予复橐笔来游，翠喜方改籍咏霓乐部。虽舞衫歌扇，不异当年，而玉貌珠喉，已非畴日，盖一别已五六年矣。未几翩然而去，不知所之。噫嘻！今世之自命风流者，亦惟如登徒子之好色耳，一旦樱桃花落，憔悴堪怜，谁复向台上悬金，市归骏骨？则何若神龙见首不见尾，见机而作之佳哉？呜呼！翠真贤已。 
　　小金翠 
　　金翠，姓张，小字珠子，直隶保定人。本良家子，以水灾流徙，堕入梨园。年如灜洲学士之数，貌仅中人，而燎亮珠喉，直欲使天际孤云，顿为之遏。尝见其演《十八扯》、《合凤裙》、《新安驿》诸剧，乔作须麋，款步碧氍毹上，新莺乍啭，宛若笙簧，真有端如贯珠、清同叩玉之妙。初不甚知名于时，乙酉暮春，吴门太痴生来游沪渎，花间薢茩，逾格垂青，投赠之诗，多如束笋，而芳名遂大噪梨园矣。一经品题，声价十倍，金翠何修，竟得才人刮目哉。 
　　水上飘 
