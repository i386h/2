<!-- { "loadSidebar": true } -->
　　奏为衰病难支旷瘝可虑恳祈俯准休致以重国计事伏念臣智能本属闇浅年力复已衰迟钱谷重务原非其据惟是奉命司计之日正值军储告匮之秋思君父方切焦劳岂臣子敢辞拮据星驰就列宵旦经营寻以四郊多垒羽书旁午义重身轻勉力撑持虽经投劾乞身未忍恝然长往葢犬马恋主之心臣所自盟者素矣无奈自入春夏以来福过灾生形衰体惫夙疾纒绵惴惴焉有性命之忧现今头颅晕眩痰涎壅盛目力昏眊于简阅足力颠踬于步履腕力痛楚于批答尤苦心血耗尽恍惚健忘顷者司属题覆毎多疎误实臣失于检点之故设精神尚能照管何敢自蹈迷谬之愆则臣神衰力竭之明证矣虽蒙皇上贷臣朽拙而并寛臣司属然循省失职于既往岂堪复悠忽于将来度支何官今兹何时而可容优游瘝旷为也敌氛未靖于东西财赋已穷于输挽邉镇多疾声而呼持筹有仰屋而叹即令精明强干者处此犹虞展布之难况以衰残多病之臣当之委顿已极鞭策安施傥文移一日不批发则诸司职掌宁无废阁傥积案一日不料理则科抄部牍未免尘蒙臣病体之支离日深一日则臣部务之丛脞当日甚一日将来无穷之罪案必有百倍于目前之舛错者是臣不能致身以为国而徒贪位以误国也是皇上原欲用臣以裕国计而反因臣以误国计也况臣犬马之齿已届踰六望七之时不为不老矣驰驱中外回翔南北已四十载不为不久矣従前溺职欲补过以无期向后諐尤恐擢发而难数与其自甘顽钝而无补于国何如亟请罢斥而避贤者路此臣所为情迫势穷而哀龥于皇上之前者也伏祈鉴臣衰病余生放归田里别选贤才以经国用臣即以身填沟壑有余快矣奉旨卿清勤详练精力正优计务殷烦亟资筹划何乃辄有引请着即出视事毋得少延

　　再恳休致疏

　　奏为微臣衰病情真国计不堪久误再恳天恩立赐休致以明止足事念臣受才鄙劣赋性颛愚偶遭遇于熙明遂承乏于邦计宿昔少健黔驴之技已穷今兹病衰驽骀之步安骋乃蒙明旨奨臣清勤详练是犹以优容待臣也责臣即出视事是又以鞭策望臣也臣实闻命惊惭不胜陨越夫臣自崇祯元年八月待辠计曺事皇上最久而受恩遇最深傥自揣精力尚有一线可支臣亦何敢言去何忍言去无奈筋骸衰惫精神瞀昏不惟回视壮年之时全非其故抑且较诸受事之始大不如前入夏以来痰火壅盛眩晕时作每遇朝祭大礼起拜艰难常虞颠踬即儌幸未至失仪而将来已有万不能支之势矣钱谷重大文移浩繁往往目披阅而心辄遗忘宁免挂一漏万手批注而笔多谬误何辞袭舛承讹此其丛脞旷废匪止一身一家之事也此时不急引身求去丐皇上早择壮年心计之臣以代之必至误国家之军实遗封疆之隠忧彼时即以身膏斧锧何益乎且臣佩服主忧臣辱之训其当去而不克去欲去而不即去者固已久矣客秋敌退之后惴惴焉虞其复至未敢渎请今春外解中断兵饷莫继亦不敢坚请姑且忍死以待兹邉方渐见喙息而新旧二饷亦庶几按月接济矣此正微臣可以乞残骸之日而亦皇上可以赐帷葢之时也臣以四十年犬马环顾朝班同籍已尽若犹贪恋而不休势必颠隮而莫救忆臣司计之始比肩同籍尚有部臣王永光李腾芳乔允升宪臣曺于汴四人今腾芳允升一物故于允放之日一物故于恩谴之余惟永光于汴俱以年老得请而去皇上若不以宥永光于汴者宥臣臣亦必为腾芳允升之续臣即欲希致身之义慕尽瘁之忠然臣之年已为钟鸣漏尽之年臣之身已为石火电光之身矣尸位而旷官悮身以误国臣罪滋重将无可赎惟冀皇上恻然怜之而已矣伏乞皇上推天地之仁垂日月之照电臣年果衰迟病非矫饰立赐休致别选贤能以经国用臣得以病苦余年养疴待尽惟有祝圣寿于万年已耳奉旨卿忠勤筹国年力方强朕所鉴悉前谕已明何乃又有此奏着遵旨速出料理勿以陈请致稽部务

　　微臣衰朽疏

　　奏为微臣衰朽多罪人言再及恳祈天恩蚤赐罢斥以重国计以全晚节事窃照臣以衰病孱躯久滥计部深惟绠短汲深大惧覆餗负乗比来无岁不具疏请告荷蒙圣恩不即弃捐俯赐勉留不曰邉计方殷则曰军储正急不曰遵旨即出则曰宜遵屡旨论进退之大闲自当亟去揆君臣之大义未忍恝然良以邉境未宁诚不敢独以忧劳贻君父也明纶有赫又不敢辄以径率负国恩也犬马尚知恋主微臣敢求弛担以故腼颜复出料理计务今戴星出入者又四十日虽病困支离终忍死以待今闰十一月初九日早朝事竣甫出西长安门陡觉痰壅呕逆昏晕移时已而寒热大作犹勉强扶掖入署薄暮回寓僵仆两日尚无起色忽见邸报则御史余应桂于时事艰危已甚疏中又指摘及臣矣言念四郊多垒国计至重自揣昏耄已甚真觉溺职堪羞臣久自分当去台臣亦谓恋不即去则臣安可须臾留也夫人臣之所恃以効职者才具也臣自待辠仕版垂四十年仅有一腔朴诚惭无救时吁谟迩岁加泒频仍而民生坐见其困惫供亿繁伙而士马未见其饱腾既不能开源又不能节流致烦圣主焦劳文华召对深以诸臣不能实心干济为忧乃干济宜无重于计务者臣当媿死顾臣心虽不敢不实而臣才若已限自天是以才具按之而知亟当去也人臣之所恃以自靖者精力也臣以踰六望七之年心血耗尽无复旺之日筋力衰尽无复健之期二竖已入膏肓竭蹷不前精神益复溃乱错误时出従此智虑日短一日筹策亦日疎一日虽欲勉强支吾祗恐过有増加罪难取赎是以精力度之而又亟当去也人臣之所凭以自立于朝者惟此去就之节止足之义也是必内无媿怍而后外可展布臣自八月以来猥以席藁负罪之身尚俨然为农部之长虽蒙圣恩优容滥点朝班而方寸不容自昧衾影未免懐惭即无人言已难就列而况诮让加之又顽钝嗤之矣尚可贪位慕禄俾令廉耻扫地乎是以礼义衡之而又亟当去也绸缪桑土惟此其时国计持筹岂容少稽皇上若缓臣一日之罪斥是多臣一日之旷官万一贻患封疆重误军国臣不足惜如国家大事何目今师济盈廷壮年心计正不乏人奈何以臣衰病多罪之身妨贤者路臣即不敢为一身虑诚不得不为国计虑矣伏望怜臣衰病原非矫饰念臣罪衅终难自赎鉴臣瘝旷实招人言察臣求退总繇血诚亟将臣愚禠职罢斥别简贤能整顿部务但得邦计有托臣虽身膏斧锧无憾也奉旨计务殷烦卿才猷敏练正资干济何乃又有陈请着即出安心任事

　　衰病不堪疏

　　奏为衰病不堪邦计多罪义难久留再恳圣慈矜察立赐罢谴事窃念臣驽钝已极而尚许以敏练昏眊已章而犹望其干济既惕以计务殷烦又慰以安心任事此真覆载弘慈非臣捐糜顶踵所可报称万分一也独是人臣之谊无以有已然疾痛之甚必且呼天臣实有万难就列之义而敢惜哀鸣于皇上之前乎臣至愚极陋因缘际会忝窃非据久滥计务屡疏乞骸未荷允放罪因病而益増补救无术病因罪而益剧痊可无日当钟鸣漏尽之时懐局天蹐地之心是臣以不去而使骸骨无首丘之望也其当亟去一也腼颜再出物议交加虽屡荷圣慈优容实无逭人言指摘至以不聴臣去归咎辅臣是臣以不去而累辅臣有比周之名也其当亟去二也方今供亿正殷而臣以驽马疲牛勉供驱策前此已多溺职之諐后此愈深负乗之罪是臣以不去而将来之贻患封疆者更不知所底止也其当亟去三也至于微臣拊心知疚顾影自憎非特外无以对清议而实内无以惬独知则尤中夜彷徨以仰负圣明为耻葢我皇上神明天縦之主也当临御之初年即孜孜以国计民生为首务而拔擢及臣所期望于臣者良厚矣臣待罪以来四年于兹其受皇上恩遇又良久矣奈臣质性既庸年力复惫既未讲生财之大道复不谙救时之良方今邉储宜裕而不能裕俾塞上金钱有捉襟露肘之忧者臣罪也民瘼宜恤而不能恤俾海内苍黎有剜肉医疮之苦者臣罪也皇上振饬臣工肃法宜従臣始傥蒙圣慈寛其衰耄不加斧钺已为万幸若臣仍复依回淟涊尸位旷官使天下万世谓皇上有尧舜之资徒以优容一衰残多罪之臣主计非人不能致治理于三代是臣以不去而终负皇上也非独皇上之罪人实天下万世之罪人也此尤臣自揣负罪已深而冀以一去自赎者也伏望鉴臣苦情亟行罢谴简用新员资其朝气皇上圗治若渴必有救时名臣应运而出者言念及斯而臣之求去固已后矣统惟皇上睿照速赐干断施行奉旨卿老成勤练邉计方殷正宜悉心筹划以副委任何乃屡疏引请还遵旨即出视事毋得再陈

　　国计不容重误疏

　　奏为国计不容重误罪臣万难供职三恳天恩垂怜蚤赐禠斥事窃念臣待罪度支汲深绠短諐尤日积衰病日深邉计方殷嗟筹划之无策委任未効岂勤练之足称猥荷圣明奨诩勉留浩荡深恩陨首莫报臣非木石何敢恝然必去渎聒天聴惟是今日任最大而责最重者无踰计务而臣冒昧肩任已四年矣臣幼读书至大学之末章论平天下而惓惓于理财一事儒者以为末务而在今日则本计也臣徒能读圣贤之书而不能推明其理以致之用所谓生众食寡为疾用舒者臣迄今思之茫然未得要领也即今屯田盐法鼔铸等项皆理财窽会臣殚力圗之渺焉未收寸効也三空自如一筹莫展捉襟而露肘恒苦挹注之艰胶柱以调弦难逃交徧之谪臣虽黾勉拮据矢心清谨而终无禆益于军国之大计究竟一庸众人耳天下之大岂其少一庸众人而久居髙位计务之重岂堪付一庸众人而猥令旷瘝皇上试数九列中有尸位最久如臣者乎有奉职无状如臣者乎加以颓惫已甚昏瞶转増常恐狗马颠眴早填沟壑未病尚难撑持已病何堪料理因念従来帝王治世固重责臣下以事功而尤厚绳臣下以廉耻即如久任一法原用以督课责成非欲姑容不肖也臣部职掌天下财赋征输郡国供亿九邉一切督抚台省章疏多下臣部题覆斟酌衡量以归于当臣以衰病之躯屡挂人言物望愈轻顽钝贻讥何以称喉舌之司持出入之平而得免于揶揄乎其有亵国体也多矣臣抱病待辠倐已半月一切紧急政务间于卧榻了之然司属未免懈弛案牍未免尘阁岂其前所终日矻矻而不足者今乃髙卧为理而有余哉言念及此芒负在躬若罢谴再迟一日则旷瘝更多一日必俟丛脞已极而后治臣之罪虽万死不足赎矣沥胆哀鸣一字一血惟蚤禠斥少逭辠辜或谓抚赏一事屡奉明旨切责见在清核臣今求去似涉规避臣愿乞恩革职聴勘暂栖旅舍俟查核后果有朦发分肥等弊臣愿甘伏斧钺之诛万一得免于戾而后放归田里未晚也总期目前无误国计末路少存廉耻则万幸矣奉旨前有旨谕卿即出何乃又有此奏国计甚重大臣当祗遵君命力圗干济何得以私情屡请

　　新饷出入大数疏

