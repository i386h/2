<!-- { "loadSidebar": true } -->
　　初三初四尚朦胧或似银钩或似弓谁把玊环敲两断半沉沧海半浮空 

　　又 

　　玉皇昨夜宴群仙醉舞霓裳宝髻偏失却玊梳无处觅晚风吹在碧云边 

　　○明月纱窓 

　　暂借幽亭一夜眠纸窓光露月华圆天宫怜我孤身客故遣嫦娥到枕边 

　　○虹霓 

　　彩绚斜横锦绣腰不湏用力自坚牢玊皇知得龙行日故搭天宫万里桥 

　　○题雪 

　　一片东来一片西轻轻落地不沽泥天宫知在排鸾驾故撒银花衬马蹄 

　　○题猛风搅雪 

　　满天风雪乱交加雪打风吹满面花风送雪来如玊片雪随风去似银花 

　　○题茅山道士藏徽宗画猫食鱼图 

　　仙箓从教满石床花阴睡觉赴云乡即今鼠辈都消尽饱食溪鱼化日长 

　　○墨士祯终南书舍 

　　终南山色照咸京洗涤烟霞雨后青中有墨家书屋在虹光午夜近前星 

　　○题竹 

　　河湟雪压松千尺不似江南竹一枝龙卧肯随春雾起朝阳还有凤来时 

　　○题芦鴈图（四首） 

　　闲随明月踏芦花摇落江南未怨嗟万里不辞天路远帛书曾到帝王家 

　　又 

　　霜影沉沉起暮寒秋云芦叶护阑干形骸已在希夷外不怕王孙金弹丸 

　　又 

　　一声啼彻楚天秋楚水湘烟凝不流岁岁江南又江北重来永可泊南州 

　　又 

　　双飞未似群飞好飞上青云献瑞图阵作太平天下字为君辞赋奏　皇都 

　　○题青山白云图送廷琛 

　　倦游谁不爱青山世上浮名好是闲绾住白云岩际宿任他流水去人间 

　　○周佥宪彦奇鹰 

　　几度秋风掠四溟草间狐兔不关情归来万里闲身在侧目犹怀上玊京 

　　○题画（四首） 

　　杨柳阴阴水阁寒扁舟系岸对风湍夕阳正欲下山去独倚阑干注目看 

　　又 

　　竹林茅屋俯寒江坐见风帆去渺茫不为五湖烟景好金寻渔父钓沧浪 

　　又 

　　松杉绝巘有楼台何处幽人拂袖回想是广寒天上客不胜清冷却归来 

　　又 

　　何处烟岚水竹居高人策杖赴归欤料应抗志浮云外静洗红尘读旧书 

　　○题画 

　　世上黄金难买闲白云只羡在青山那知天上无尘地亦有长松不可攀 

　　○玄圃野人（二首） 

　　玄圃泉头跨紫云瑶池花底醉青春蓝田彩凤双飞下琼署归来访玊人 

　　又 

　　玄圃瑶池阆苑东披衣散发对长松神仙官府无拘束王母蟠桃几氷红 

　　○南行题扇（五首） 

　　昨夜西窓散发眠梦魂飞上九重天广寒游遍清虚府拾得姮娥月半边 

　　又 

　　桂宫仙娣织吴蚕一片银蟾浸碧潭顷刻天风生掌握飘飘凉气满江南 

　　又 

　　行藏用舍皆由命野卷炎凉动合宜莫向秋风怨摇落年年还有夏来时 

　　又 

　　白扇白似白芙蓉荡漾月明秋水中美人摇动踏歌舞坐令六合来清风 

　　又 

　　记得天门颁赐时翚飞凤尾对晴晖只今流落江南去还有清风及四夷 

　　○石田茅屋图 

　　石田茅屋归来计长日呼龙种玊芝高卧熟眠应不忘五更风雨道涂时 

　　○杏花春雨卷为徐良医叔拱作 

　　世上那无秦越人君家医术又通神杏花疏雨东风软醉杀江南万斛春 

　　○题萧仲质如安堂 

　　二十年前侍隐君芝兰庭下正氛氲即今堂构承华扁依旧青青树拂云 

　　○题泰和邓昌嗣桥梓堂 

　　邓林桥梓日光寒静滴槐阴露未干误得神童公据在千年玊树长阑干 

　　○戏彩堂 

　　春风庭砌长兰苕堂上慈亲冠凤翘彩服尊前映朝日回鸾紫诰下青霄 

　　○题方壶图 

　　上清仙客衣霞裾鹤背刚风度碧虚见说当时挥翰处露华琼管月中书 

　　○观奕图 

　　尘中车马如流水每遇闲时日似年只在人间已如此何湏日讶看棊仙 

　　○题美人 

　　八骏瑶池夫不回娥眉萧飒镜中哀至今楚水荒台上化作行云梦里来 

　　○诗思图 

　　昨日孤山雪后过犹怜鹤伴费吟哦即今人在青天上一鹤相随亦厌多 

　　○题达兼善小画 

　　韦布长闲富贵轻玊堂学士寓高情平生不爱羊裘暖谁游江湖有客星 

　　○题蔡君真迹（二首） 

　　汴水东流宋社移中郎名字日星垂精神翰墨犹生气想见彤庭赐对时 

　　又 

　　端明书法继锺玊佩玊琼琚在庙堂见说当年推第一米家应自笑疏狂 

　　○兰室（二首） 

　　静室猗兰奕叶光幽偏媚服当非常移根再计归天上春到人间分外香 

　　又 

　　广文官舍未为寒虚室无人剩种兰金殿国香当御日几人曾敢举头看 

　　○为王衡题竹（三首） 

　　昔在君家看竹林前贤题遍映泥金即今尚想门前路篱落应添翠筱深 

　　又 

　　美人手持白纨扇画出亭亭竹数竿为爱此君心事好最宜炎凉最宜寒 

　　又 

　　长竿不用钓沧溟化作青龙万丈青常在天中承皎月人间万岁照升平 

　　○题蔡学渊竹 

　　能画故人今不见空余翰墨寄高情何时归到螺江上共倚琅玕听凤鸣 

　　○雪竹山禽图（二首） 

　　雪压篔筜翠叶低文禽声寂不闻啼上林春好无情到荆棘丛卑只共栖 

　　又 

　　翠竹寒消雪未收双栖梦醒更何求　君王六合皆灵囿饮啄飞翔得自由 

　　○梅（二首） 

　　灞上时来访隐君亭亭玊树照青春即今回首东风里万紫千红殷后尘 

　　又 

　　紫陌香尘锦绣茵争欢竞赏不知春未知摇落氷霜后能看梅花又几人 

　　○松 

　　饱历风霜节操坚偏承雨露更芳妍　朝廷此日求梁栋回首苍龙上碧天 

　　○白莲 

　　素娥缥缈下巫阳翠袂云容夺月光自是　君王怜玊色他时不敢负红妆 

　　○菜 

　　蔬茹甘香可疗饥莫云长是在茅茨调羹宝鼎挥金椀肉食曾无厌饫时 

　　○枯木竹石 

　　丛篁古木动森欝瘦筋入骨江南笔龙角冉冉生白云凤羽翛翛映红日 

　　○觅菊 

　　昨朝细读严君藁见有唐家觅菊诗秋雨三年隔今古东篱仍与傲霜枝 

　　○题林禽山雀图 

　　人间不见函封帖粉墨惊看落画屏山鸟飞来林雨后苍苔啄破子青青 

　　○归云图 

　　白云如练绕南山遥听樵歌紫翠间落日云头秋色晚望中应见鹤飞还 

　　○题贤毋卷 

　　吾伊声断熊丸胆灯火烟消墨篆帷不但古人有贤母看碑挥泪痛慈闱 

　　○观奕图 

　　去年曾到烂柯山看着残棊不肯还自是太平舒化日神仙都只在人间 

　　○岁寒图 

　　群芳摇落尽凋残惟有孤根耐岁寒为道沧洲深雪里独留苍翠与君看 

　　○题萧先生凤台图 

　　独骑鸾背去迟迟抱得琼瑶不忍吹仙侣不来天路远月明回首倍相思 

　　○山水图 

　　几多闲士拜金銮前代王孙未作官山水春游如此好贵人只许画中看 

　　○题扇寄致广 

　　乱云飞尽碧空凉剪得瑶台月一方惆怅广寒何处是美人今日隔潇湘 

　　○题松竹桂梅（四首） 

　　石上春松百尺长松花落涧水生香丁宁樵斧休戕伐留待他年作栋梁 

　　又 

　　修篁解箨出林稍劲节扶疏长凤毛停待他年坚似玊裁竿东海钓金鳌 

　　又 

　　桂树团团翠钦流灵根原自月中求东风吹动黄金粟散作人间富贵秋 

　　又 

　　潇洒寒梅吐玊葩暗香浮动老仙家应知鼎鼐调羹味几向园林傲雪华 

　　○春夏秋冬（四首） 

　　锦绣平铺春富贵笙簧长奏鸟绵蛮余生幸际升平世钓罢陶然独倚栏 

　　又 

　　闲观鱼鸟乐升平荷盖擎珠晓露凝杨柳风翻轻乍起黄鹂现出一团金 

　　又 

　　桂花风动忽生香金菊东篱艳艳芳携酒抱琴闲赏后天衾地枕卧斜阳 

　　又 

　　玊花片片缀梅稍闲作阳春好句敲恨杀姮娥轻薄相琼瑶拚肯满空抛 

　　○鴈 

　　水天摇落耀霜空枯荷淅沥鸣秋风冥鸿昨日铁山至一双飞下寒塘中 

　　○白头鸟 

　　风景肃条凤不鸣双栖田野更关情为谁愁得头先白一段愁心画不成 

　　○画眉鸟 

　　酾酒修眉最好音日长看画称闲心采禽果熟频啼处遥忆东风啭上林 

　　○蕨苗 

　　一拳打破地皮穿拿住东风不放拳直待子规啼夜月展开凤尾去朝天 

　　○钓 

　　数尺丝纶落水中金钩抛去永无踪凡鱼不敢朝天子万岁君王只钓龙 

　　○文武医卜渔樵耕牧 

　　毛锥端不让龙泉病在膏肓命在天钩罢懒经山下过一犁春雨伴牛眠 

　　○题许由弃瓢图 

　　白云松下日逍遥时掬清泉意更饶借问先生行此乐宫中圣主是唐尧 

　　○河边绿柳（二首） 

　　御柳青青近绿池迎春擢秀不违时皇恩天地同生育雨露无私亦共知 

　　又 

　　漫漫春风入舜韶绿杨舒叶乱莺调君王不肯娱声色何用辛勤学舞腰 

　　○兰穗室　为棒阳雷揖用作 

　　野人落在桂阳山盆盎前　种蕙兰金殿国香当御日几人曾敢举头看 

　　○子猷访戴 

　　一年三百六十日多少晴明好日头堪笑晋朝呆老子满头风雪夜行舟 

　　○贵妃上马娇（二首） 

　　宝马娇嘶辇路傍宫花如簇彩云香开元天宝寻常日不似闻铃一夜长 

　　又 

　　玊容花貌宴龙颜沉醉东风上马难不是侍儿扶不起只缘恩爱重如山 

　　○受枣图 

　　少小曾因读汉书当时掩卷笑愚迂世间那得西王母青鸟蟠桃总是虚 

　　○戏题卓撒 

　　一斧不成两斧成暂于低处立功名虽然未得居台辅且在人间正不平 

　　○画龙为胡方极题 

　　曾向青霄捧日来闲随宛骥濯龙媒呈图又拟游宫沼照耀金鳞海上回 

　　○杨务照耕读斋 

　　愧我躬耕忽已秋谩随稊稗出田畴即今那有看书暇悔不相从 

　　○扇上竹 

　　江南物物易衰荣氷雪炎天万变更惟有此君明月里更无圆缺与阴晴 

　　○墨鹰（二首） 

　　凛凛东风日未西珊瑚枝上蹔幽栖千山万恠藏踪迹野旷青天不敢啼 

　　又 

　　黑鹰度海下林峦怒目雄惊胆气寒良史笔端参造化为留芇气画中看 

　　○题画送熊给事 

　　剪得青霞补玊山洗门明月散溪湾茆檐四面无扃钥天上红云道侍还 

　　○题扇次光大韵（二首） 

　　江湖归隐遶烟峦只忆青松可耐寒天狱山前闲客少独吹埙笛月中看 

　　又 

　　山阴无客换鹅群只有王猷爱此君裁得渭滨烟际玊织成湘水月边云 

　　○环州精舍为刘于京题 

