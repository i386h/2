<!-- { "loadSidebar": true } -->
　　朋屿旧隐者乡人秦思齐氏名所居室也在乡邑西二十五里圣奥之阳地有山水之幽林塘之美而无尘嚣俗韵之喧居无甍栋之隆朴斵之饬而有圗史几筵之雅思齐之言曰我始祖闽人自唐大顺间徙台于今黄岩东江是也至宋绍兴六世祖诸暨县令又自东江徙仪模岭实卜其林泉深茂土壤衍沃子孙业者将二百载及余承借祖泽不絶如钱居有二山緜络比隆连起如肩之摩袂之属犹朋侪之盍簪也朝夕顔面爽气逼人光浮几席若有得者余廼日召亲故友生从事讨论或焚香而鼓琴或酌酒而赋咏或扶防而舒啸幽篁杂蒨野水孤云闻伐木之丁丁听鸟鸣之嘤嘤者为朋屿之所助也如邑之陈君两峰李君知白陈君稼轩壹皆硕士常造余相与为乐吾因亲而师之者则郑云窻陈愚屿二先生也葢亦有取于朋屿之胜焉迩以兵祲旁作土坌日溷有不能安厥止矣去之逾数里得窈僻处圣奥瑶峰之下居焉松萝茅茨羣山户牖流水阶除四时之适若将终身兹又不能逺丘陇而忘先庐之旧食息梦寐往来胷臆间停云之思犹幸故旧不遗如前日者仍扁曰朋屿旧隐庻几两阜之半致神交志在吾无憾乎介其子贵初书来徴记刘仁本曰朋之名义至矣先王设教朋友居五常之一易云丽泽兑君子以朋友讲习夫两泽相丽交孚浸润互为滋溢葢有取于水泽之象矣而有若山之朋偶者介然并立屹然相向翼然为助又如拱揖状有箴规砥砺之道徳不孤必有邻君子又安得不取于斯乎况兼山艮君子以思不出其位艮止也物各有其所得其所而止则安今思齐之辟是室以居可谓于止知其所止矣诵诗读书当企夔稷禹之大朋而讲圣贤道徳仁义之学施于有政岂终山泽之癯而已抑或不在其身而在其子孙者尚慎防哉书为记
　　庆元路妙观重修道藏记
　　传言蓬莱山为海中神仙会府幽经秘箓咸在焉自老耼为周守藏吏为柱下史凡四方记言文书载籍悉归柱下此道家者流摭兹故实而经藏所由始也故后汉校书者有指东观如老子之藏室道家之蓬莱山云夫道书之妙无逾于道徳经八十一章五千七百余文其大要以清虚为本卑退自持若曰众皆有为而我独遗又曰知其雄守其雌为天下谿知其白守其黒为天下式知足不辱知止不殆又曰挫其锋解其纷和其光同其尘是谓同者皆谦抑防遯慈俭无为求全乎道而已非如后世之洞章灵篆丹书寳箓琅函玉笈长生保命之文超魂度死之篇诡秘寥閴遐哉邈矣遂失其真然羽人髙士又率以祠祝为职而禳禬醮祭之仪受厘纯嘏之托自天子至于庻人一皆有事于兹矣四明之妙观肇基于晋在唐为紫极宫宋为天庆观徽宗始赐经建藏其祖师玊拙隐相攸于东庑间而管辖柯东谷缮完之入国朝易今名继有倭夷之灾观与藏俱燬至大辛亥吕真师既谋兴复首葺藏殿置轮机具像设未几而又漫漶剥落至正壬寅道士请于今司徒越国夫人董氏出黄金三十两白金二百两米粟一百斛役智巧之工严华丽之饰上刻经纬星宿之次为璇玑衡表之运中函灵秘洞之章金科玉字之典挟以天龙威勇之神纽以尻轮环转之柱金碧焜燿惊心骇睫于是太微紫清之境斗杓斡运之枢不违顔咫尺而凡人以灾眚告者启其窽塞推毂蹈规左右旋转扬铃伐钟禜星步斗飚回跂翼奔走鬼神变祲为祥避凶趋吉握祸福机于一转移之顷际天人感通之道于两间精诚肸蠁岂欺我哉既集事住山卓君履一以状来请记固让弗获噫夫道藏之建为储经书设也其名义当矣有自来逺矣余奚假辞至于禳祓请祷之事必得其説斯无惑葢人禀天地之中以生顺隂阳五行之气以理日月星辰所照临风雨霜露所凌轹川岳神祗所呵禁一有灾沴疾病困苦之加则存乎厌禳祈吁之典者亦人情物理所必然也若宋景公用子韦悔祸之言而荧惑为退三舍感应之道虽有恶人斋戒沐浴可以祀帝矧鬼神之事领之祠官则为黄冠师者斋明盛服祝辞致告凡所以为民集祯祥治灾异之具宜无所不用其诚焉兹道藏之缮修虽云越国之求福其亦民心所共乐成也欤始工于阳月初吉既毕于明年夏五月于是乎记
　　定海县兴修儒学记
　　先王阐道以设教则惟学校之有作学校之政不修虽尧舜不能以为治此虞夏商周四代所以并皆立学而为后世法也夫尧舜禹汤文武周公之道至吾孔子而大明惟孔子上承往圣以开来学作万代帝王者师及其既殁有国有家咸宗敬而通祀之故自汉唐以降之君知尊孔子之道者犹必在学校以行其典礼如明帝延师重傅临雍养老太宗广召名士增置生徒亦庻防矣暨我皇元治用儒术诏天下郡邑悉建学学有庙葢本之以教养而昭示其尊崇也凡郡邑之守若令祗承徳意致力学宫则于从政乎何有鄞之定海县学旧在治东实宋雍熙间主簿李齐始创绍兴令章汝翼又徙居东北半里所背负巨浸而挹江山地虽斥卤鱼盐而人多俊秀诗书之习彬彬可尚嘉定令赵珌夫拨官产复旧田以赡之自时厥后为令者若韩之创殿商之崇堂崔之辟门庑陈之大修缮备见秘书著作胡君刚中文更化以来其规模视诸邑独称尤伟迩者海宇未宁干戈蹂躏县遭燹厄学与庙岿然独存寻亦颇壊损至正二十有一年冬马侯元徳为尹营修论堂日不暇给未底于完代去继之者今汪侯以敬也既谒事首以兴修为任授材庀工择士视役匪惟一木石剔蠧圯而已且能彻其隘陋之规更易位置之宜谂于学则掲论堂中虚四楹为讲席而穿东旁夹室以置经籍子史以树碑碣圗志西旁夹室为先贤祠为新作祭器库增构两庑斋舍坐弟子员辟教官听事于左庑后堂东隙地造神厨以洁牲馔庙则既易治其栋杗榱桷复严饰圣像暨诸配位皆仿曲阜旧制列防为门疏泉为泮泮西筑杏坛又其西祠文昌君凡此者视昔有加限阈区别于是学庙有伦翼然具瞻矣初营于至正二十又二年八月丙子资费取诸乐助者有差仍辍已稍以补不足越明年二月丁丑落成行释奠礼既成教官包萃与耆儒等持状谒记仁本曰昔者王政之施所以移风俗美教化审法度者有学校存焉虽治乱兴衰歴千百世而学校之政不可一日废也矧兹攘扰之余人心既壊礼度不明激励奋起渐民以仁摩民以义舍诗书诵之教衣冠俎豆之习将何以为感发之机哉汪侯者其知所本乎其能以文事为武备乎始定海人言侯旦望深衣幅巾升堂行礼率逢掖士召诸生亲为讲论道徳性命礼乐之懿申以孝悌揖让之义及政刑法度之详未尝少懈或暇日亦然噫兴修作养之本其在是欤岂丹雘涂塈朴斵梓材之足云侯名汝懋由儒入官类多善政故不敢遏诸君之辞辄书为记
　　题跋
　　题白乐天竹窻诗墨迹
　　竹窻墨迹古色苍然香山浄社尚友千年
　　题屈原渔父问荅圗
　　以谗去国义犹不忘道逢渔父鼓枻沧浪兰芷蓼萧鸱鸮鳯凰彼蒙不知彼渔何让呜呼噫嘻湘水茫茫湘云沧沧先生之忠日月惨怆渔父之词风烟跌宕葢相与颉颃乎宇宙之间潇湘之上者夫岂画师所能模仿三复命骚悲歌慨慷懐哉千古忠魂焉往
　　题刘彦质所藏圣贤圗像
　　右伊尹而下圣贤肖像一十人钱唐蔡泽笔也三肃拜观恨不得身亲见其道徳光华而徒仰慕于千百载之下噫然而舜重瞳羽亦重瞳孔子乃貌似阳虎则又非余所敢论也后学天台刘仁本敬题
　　题兰棘竹石画
　　猗欤幽人嫓彼君子我心匪棘其直如砥
　　题郑谷叟小像
　　幽幽兮青山白云飘飘兮霞冠练裙胡缁涅之不染兮黜陟之不闻彼奔走兮海王山君而我兮麋鹿与羣或陇上兮释耕与耘或春酒兮里社榆枌是为谷口之野叟山中之广文遗安之子孙
　　题庄周蝶梦圗
　　栩栩蘧蘧陶然太虚神游物化梦耶非欤蛇蜩形蜕天鸟渊鱼其梦其觉逍遥恣睢殆物我两忘造化蘧庐将寥天一而又何有乎华胥
　　题范夀醉道圗
　　天地蘧庐风云刍狗元气冲和氤氲醇酎曾孙之晏千日之酒有曳其服有翼其偶白鹿前青牛欵后顔如渥丹曲眉长爪其醉若頺其昏若黝余不知其为仙为道为希夷为庄老为木公金母为隂阳之牝牡孰泄其机阎公笔授【原注画史云阎立本有作醉僧圗醉道圗传世】
　　题小景
　　长松落落白云幽幽彼抱琴者逍遥夷犹
　　题马易之逺游卷
　　南阳马君易之以至正六年游京师朋侪不忍其离别作为歌诗赠言以张之至有托物寓意成圗书联篇巨轴寘诸行李间自浙江而泝淮经雒访古河朔感慨中原之墟盘桓两京之地极游览以快于心目有所得輙形赋咏且获当世名公品题珠玉什袭以归则江淮之难作矣余观卷中姓名多声闻相接其间有拜显官位台鼎者有沉郁下僚者有得休致者有物故者有遁依嵓谷者有尚羁旅者有忠义死节凛乎若生者有陷身逆贼终不免者何十数年之间荣悴得失有若是之不齐耶第其文章翰墨则皆为时所重春兰秋芷各具芳馨炳然可掬此余所以谛观而一喜一悲也因为赋杂诗十五首各附题下并卷归之异时当为马氏青氊矣天台刘仁本识
　　跋喀喇子山平章公瑞果卷
　　喀喇公旧第在京师有来禽生一蒂中岐而二之分结二子复联合为一体永嘉周朗圗为瑞果经筵检讨金华王叔善甫跋之辞翰兼美客携以征余语余闻晋右军有求来禽帖谓其为佳果可致子当种之此帖今不可见而叔善之书大似晋人丰度殊可爱也斯为瑞矣寳之时癸卯正月天台刘仁本书
　　跋童氏族谱
　　自宗法既废世系不明氏族不辨人有家乗可考者其族谱之谓乎苏子曰一人之身分为至于涂人势也幸亦至于涂人使无忽忘可也又曰观吾之谱孝弟之心油然生矣今童师容氏所次族谱其先逺甚不可复考有自唐干符间由睦徙台再徙黄岩逮今凡十有三世观其所作五世圗者十有六各自为小宗则前作合族大图始于太常君者可为台之大宗欤礼弛乐壊士大夫能存宗法者几家能具族谱者又几家观诸此因见童氏能明其系其族也且附载其先世嘉言善行及积功累徳所以淑恵后人者居多又见童氏子孙之蕃衍硕大实出于斯诗云以似以续续古之人惭余冷裔获缔好于师源氏适以薄宦奔走异乡与师章同寓因见示此编故为题其左方云时至正壬寅冬十月望书
　　跋四明奉化州陈节妇传
　　陈节妇既嫁而不育不育而防所天守节寡居者四十载不得有司之旌褒而遂殁殁后又十余年编修马君持其传来征余语呜呼谓其不育而絶陈之后乎则有指腹之男在育之犹已出也谓其终殁而不得表其志节乎则有胡进士之信笔存焉余观节妇事多矣未有若此之切实而着明者彼夫亡有子家裕业饶而称守节以希宠其门闾斯不足贵也已
　　跋庄节先生諡议
　　按先生姓韩氏讳性字明善宋魏国忠献王八世孙南渡后徙居越上遂为越人少孤读书自树不乐仕进以风节行义表率其乡道学文章教授子弟用明经掇科通籍者众死难如状元髙邮知府李公齐政事如西台御史中丞王公本中南台御史中丞逊都思月公彦明者皆先生导训之力此諡则月公请于朝而得也先生为不死矣从孙谏镂附家藏请志
　　跋化刋维摩诘经疏文
