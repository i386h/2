<!-- { "loadSidebar": true } -->
　　◇搜括隐逸诏（五年九月）
　　夫箕、颍之操，振古所贵，冲素之风，哲王攸重。朕属横流之会，接难晦之辰，龛暴翦乱，日不暇给。今虽关陇犹霭，区县澄氛，偃武修文，於是乎在。思崇廉耻，用静驰薄，固已物色载怀，寝兴伫叹。其有贞栖隐约，息事衡樊，凿坏遗荣，负钓辞聘，志恬江海，行高尘俗者，在所精加搜括，时以名闻。将贲园矜德，茂昭厥礼。群司各举所知，以时授爵。（《宋书·明帝纪》。）
　　◇下庐江王诏（五年）
　　昔周室既盛，二叔流言，汉祚方隆，七蕃迷叛，斯实事彰往代，难兴自古。虽圣贤御极，宇内纾患。大尉庐江王藉庆皇枝，蚤升宠树，幼无立德，长缺修声，淡薄亲情，厚结行路，狎昵群细，疏涩人士。自朕拨乱定宇，受命应天，实尚敦睦，克敷友于，故崇殊爵，超居上台。而公常怀不平，表於事迹。公若德深望重，宜膺大统，朕初平暴乱，岂敢当璧，自然推符奉玺，天祚有归。且朕虽居尊极，不敢自恃，宗室之事，无不谘公。不虞志欲难满，妄生窥怨，积慝在衿，遂谋社稷。
　　曩者四方遘祸，兵斥畿甸，缙绅忧惶，亲贤同愤。惟公独幸厥灾，深忭时难，昼则从禽游肆，夜则纵酒弦歌，侧耳视阴，企贼休问。司徒休仁等并各令弟，事兼家国，摧锋履险，各伐一方，蒙霜践棘，辛勤已甚。况身被矢石，否泰难虞，悠悠之人，尚有信分。公未曾有一函之使，遣半纸之书，志弃五弟，以饵雠贼。自谓身非勋烈，义不参谋，必期凶逆道申，以图辅相。及皇威既震，群凶肃荡，九有同庆，万国含欣。而公容气更沮，下帷晦迹，每觇天察宿，怀协左道，兄诅祷请，谨事邪巫，常被发跣足，稽首北极，遂图画朕躬，勒以名宇，或加之矢刃，或烹之鼎镬。公在江州，得一汉女，云知吉凶，能行厌兄，大设供养，朝夕拜伏，衣装严整，敬事如神，令其祝诅孝武，并及崇宪，祈皇室危弱，统天称己，巫称神旨，必得如愿，後事发觉，委罪所生，徼幸τ区，仅得自免。近又有道士张宝，为公见信，事既彰露，肆之於法。公不知惭惧，犹加营理，遣左右二人，主掌殡含。显行邪志，罔顾吏司。又挟阉竖陈道明，交关不逞，传驿音意，投金散宝，以为信誓。又使府史徐虎儿招引边将，要结禁旅，规害台辅，图犯宫掖。
　　公受性不仁，才非治用，昔忝江州，无称被征，前莅会稽，以罪左黜。公稽古寡闻，严而无理，言不畅寒暑，惠不及帷房，朝野所轻，绅同侮，岂堪辅相之地，宁任莅民之职，非唯一朝，有自来矣。
　　大明之世，迄於永光，公常留中，未尝外抚，何以在今，方起嫌怨。公少即长人，情无哀戚，侍拜长宁，从祀宗庙，颜无戚状，泪不垂脸，兄弟长幼，靡有爱心。昔因孝武御筵置酒，心诚不著，於时义阳念遇本薄，遭公此谮，益被猜嫌。朕当时狼狈，不暇自理，赖崇宪太后譬解百端，少蒙申亮，得免殃责。景和狂主，丑毒横流，初诛宰辅，豺志方扇。於建章宫召朕兄弟，逼酒使醉，公因酒势，遂肆苦言，云朕及休仁，与太宰亲数，往必清闲，赠贶丰厚。朕当时惶骇，五内崩坠，於其语次，劣得小止。往又经在寻阳长公主第，兄弟共集，忽中坐忿怒，厉色见指，以朕行止出入，每不能同，若得称心，规肆忿憾。惟公此旨，蚤欲见灭，而天道爱善，朕获南面，不长恶逆，挫公毒心。
　　自大明积费，国弊民凋，加景和奢虐，府藏罄尽。朕在位甫尔，恤义具瞻，仍值终阻蜂起，日耗万金，公卿庶民，倾产归献。积受台奉，赀畜优广。朕践祚之初，公请故太宰东传馀钱，见入数百万，内不充养，外不助国，散赐谄谀，遍惠趋隶。推心考行，事类斯比。群小交构，遂生异图，籍籍之议，转盈民口。公苦地居衡寄，任专八柄，德育於民，勋高於物，势不自安，於事为可。公既才均栎木，牵以曲全，因高无民，得守虚静，而坐作凶咎，自□深衅。由朕诚感无素，爰至於此，永寻多难，惋慨实深。
　　凡人所行，各有本志，朕博爱尚仁，为日已久，尚能舍雠恕罪，著於触事，岂容於公，不相隐忍。但祸萌易渐，去恶宜疾，负荷之重，宁得坐观。且蔓草难除，燎火须扑，狡扇之徒，宜时诛翦。已诏司戮，肃正典刑。公身居戚长，情礼兼至，准之常科，顾有恻怛，宜少申国宪，以吊不臧。今以淮南、宣城、历阳三郡还立南豫州，降公为车骑将军、开府仪同三司、南豫州刺史，削邑千户，侍中、王如故。（《宋书·庐江王衤韦传》。）
　　◇已武陵王智随继世祖嗣诏（十月辛卯）
　　世祖孝武皇帝虽恃尊堕惠，勋狭政弛，乐饮无餍，事因於宁泰，任威纵费，义缘於务寡。故以积怨动天，流殃胤嗣，景和肇衅，义嘉成祸，世祖继体，陷宪无遗。昔皇家中圯，含生惧灭，赖英孝感奋，埽雪冤耻，勋缵坠历，拯兹穷氓。继绝追远，礼训攸尚，况既帝且兄，而缺斯典。今以第九子智随奉世祖为子，武陵郡大明之世，事均代邦，可封智随武陵王，食邑五千户。寻世祖一门，女累不少，既无总，义须防闲，诸侯虽不得祖称天子，而事有一家之切。且归宁有所，疹疾相营，得失是任，闺房有禀。朕应天在位，恩深九族，庶此足申追睦之怀，敷爱之旨。（《宋书·武陵王赞传》赞初名智随。）
　　◇赠刘袭诏（六年三月）
　　故中护军临沣县开国侯，志行贞纯，才用理济，忠勤著於艰时，勤绩倡乎泰运。年志始壮，奄焉凶折，悲伤恻割，实兼常怀，思加宠数，以申哀荣。可赠护军将军加散骑常侍□如故，谥曰忠侯。（《古刻丛钞·刘袭墓志》。）
　　◇郊祀诏（五月乙亥）
　　古礼：王者每岁郊享，爰及明堂。自晋以来，间年一郊，明堂同日。质文详略，疏数有分。自今可间二年一郊，间岁一明堂，外可详议。（《宋书·礼志》三。）
　　◇立晋熙王嗣诏（六年）
　　夫虎狼护子，猴猿负孙，毒性薄情，亦有仁爱，故识念气类，尚均群品，况在人伦，可忘天属。晋熙太妃谢氏，沈刻无亲，物理罕比，征北公虽孝道无替，而遭此不慈，自少及长，阙恩鞠之□，乃至休否莫关，寒温不访，晨昏屏塞，定省靡因。事无违忤，动致诮责，毒句发口，人所难闻。加恶备苦，过於雠隙，遂事愤於宗姻，义伤於行路。公故妃郗氏，妇礼无违，逢此严酷，遂以忧卒，用夭盛年。又谢氏食则丰珍，衣则文丽，奉己之馀，播覃群下。而诸孙纩不温体，食不充饥，付之姆ト之手，纵以任军之路。遇其所生，弃若粪土，纟监缕比於重囚，穷困过於下使。诚皇规方远，沙塞将一，公短不讳，亦难豫图。兼妾女累弱，一第领主，防闲之道，人理斯急。朕所以诏第六子燮，奉公为胤，欲以毗整一门，为公继绍。但谢氏待骨肉至亲，尚相弃蔑，况以义合，免苦为难。患萌防渐，危机须断，便可还其本家，削绝蕃秩。（《宋书·晋熙王昶传》。）
　　◇罪始安王休仁诏（七年五月）
　　夫无将之诛，谅惟《通典》，知咎自引，实有偏介。刘休仁地属密亲，位居台重，朕友寄特深，宠秩兼茂。不能弘赞国猷，裨宣政道，而自处相任，妄生猜嫌，侧纳群小之说，内怀不逞之志，晦景蔽迹，无事阳愚。因近疾患沉笃，内外忧悚，休仁规逼禁兵，谋为乱逆。朕曲推天伦，未忍明法，申诏诰砺，辨核事原。休仁惭恩惧罪，遽自引决。追寻悲痛，情不自胜，思屈法科，以伸矜悼。可宥其二子，并全封爵。但家国多虞，衅起台辅，永寻既往，感慨追深。（《宋书·始安王休仁传》。）
　　◇答有司奏始安王休仁罪状诏（五月）
　　邢匹妇狂愚，不足与计。
　　休仁知衅自引，情有追伤，可特为降始安县王，食邑千户，并停伯融等流徙，听袭封爵。伯猷先绍江夏国，令还本，赐爵乡侯。（《宋书·始安王休仁传》。）
　　◇与诸方镇及诸大臣诏（五月）
　　休仁致殒，卿未具悉，事之始末，今疏以相示。休贪恣非政，法网之所不容。昔汉梁孝王、淮南厉王，无它衅悖，正以越汉制度耳。况休吞嚼聚敛，为西数州之蝗，取与鄙虐，无复人情。屡得王景文、褚渊、沈攸之等启，陈其罪恶，转不可容。吾笃兄弟之恩，不欲致之以法，且每恨大明兄弟情薄，亲见休屯苦之时，始得宽宁，弥不忍问。所以改授徐州，冀其去朝廷近，必应能自悛革。及拜徐州，未及之任，便征动万端，暴浊愈甚，既每为民蠹，不可复全。休仁身粗有知解，兼为宰相。又吾与其兄弟情昵，特复异常，颇与休仁论休衅状。休以休仁为吾所亲，必应知吾意，又云休仁言对，能为损益。遂多与财赂，深相结事，乃寝必同宿，行必共车。休仁性软，易感说，遂成缱绻，共为一家，是吾所吐密言，一时倒写。吾与休仁，少小异常，唯虚心信之，初不措疑。虽尔犹虑清闲之时，非意脱有闻者。吾近向休推情，戒训严切，休更不复致疑。休死後，吾将其内外左右，问以情状，方知言语漏泄并具之由，弥日懊惋，心神萎孰。休仁又说休云：「汝但作佞，此法自足安。我常秉许为家，从来颇得此力。但试用，看有验不？」休从之，於是大有献奉，言多乖实，积恶既不可恕。
　　自休殒亡之始，休仁款曲共知。休仁既无罪衅，主相本若一体，吾之推意，初无有间。休贪愚，为天下所疾，致殒之本，为民除患，兄弟无复多人，弥应思吊不咸，益相亲信。休平生，狼抗无赖，吾虑休仁往哭，或生祟祸。且吾尔日本办仗往哭，晚定不行，吾所以为设方便，呼入在省，而休仁得吾召入，大自惊疑，遂入辞杨太妃，颜色状意，甚与常异。既至，省杨太妃，骤遣监子去来参察。从此日生嫌惧，而吾之推情，初不疑觉。从休死後，吾再幸休仁第，饮啖极日，排干入内，初无猜防，休仁坐生嫌畏。
