<!-- { "loadSidebar": true } -->
    ○与韩荆州书
    白闻天下谈士相聚而言曰：“生不用封万户侯，但愿一识韩荆州。”何令人之景慕，一至於此耶？岂不以有周公之风，躬吐握之事，使海内豪俊奔走而归之，一登龙门，则声价十倍？所以龙蟠凤逸之士，皆欲收名定价於君侯。愿君侯不以富贵而骄之，寒贱而忽之，则三千宾中有毛遂，使白得脱颖而出，即其人焉。白陇西布衣，流落楚汉。十五好剑术，遍干诸侯；三十成文章，历抵卿相。虽长不满七尺，而心雄万夫，五公大臣，许与气义，此畴曩心迹，安敢不尽於君侯哉？君侯制作侔神明，德行动天地，笔参造化，学究天人。幸愿开张心颜，不以长揖见拒。必若接之以高宴，纵之以清谈，请日试万言，倚马可待。今天下以君侯为文章之司命、人物之权衡，一经品题，便作佳士。而君侯何惜阶前盈尺之地，不使白扬眉吐气、激昂青□耶？昔王子师为豫章，未下车即辟荀慈明；既下车，又辟孔文举。山涛作冀州，甄拔三十馀人，或为侍中、尚书，先代所美。而君侯亦一荐严协律，入为秘书郎。中间崔宗之、房习祖、黎昕、许莹之徒，或以才名见知，或以清白见赏。白每观其衔恩抚躬，忠义奋发。白以此感激，知君侯推赤心於诸贤之腹中，所以不归他人，而愿委身於国士。傥急难有用，敢效微躯。且人非尧舜，谁能尽善？白谟猷筹画，安敢自矜。至於制作，积成卷轴，则欲尘秽视听，恐雕虫小技，不合大人。若赐观刍荛，请给以纸笔，兼之书人。然後退扫闲轩，缮写呈上。庶青萍结绿、长价於薛下之门，幸推下流，大开奖饰，唯君侯图之。
    ○上安州裴长史书
    白闻：天不言而四时行，地不语而百物生。白人焉，非天地，安得不言而知乎？敢剖心析肝，论举身之事，便当谈笑以明其心。而粗陈其大纲，一快愤懑，惟君侯察焉。白本家金陵，世为右姓。（谨按：此二句不可解。《旧唐书》云：“白山东人，父为任城尉，因家焉。”《新书》云：“白兴圣皇帝九世孙，隋末以罪徙西域，神龙中逃还，客巴西。”窃思白既为兴圣九世孙，世为西州右姓，如自氵斥激其族望，则“金陵”或系“金城”之讹。否则，定因前凉张氏侨置建康郡於敦煌，人遂目此建康为金陵，故下句云：“遭沮渠蒙逊之难，奔流咸秦”按：崔鸿《十六国春秋》云：“沮渠蒙逊杀吕光，酒泉太守叠滕共推建康太守段业为凉州牧。”应即此事。若云江左金陵，则白虽因崔宗之官金陵，曾经游此，并非世居。且与下句“遭沮渠蒙逊之难”云云，俱不可通矣。）遭沮渠蒙逊之难，奔流咸秦，因官寓家。少长江汉，五岁诵六甲，十岁观百家，轩辕以来，颇得闻矣。常横经籍诗书，制作不倦，迄於今三十春矣。以为士生则桑弧蓬矢，射乎？四方，故知大丈夫必有四方之志。乃仗剑去国，辞亲远游，南穷苍梧，东涉溟海。见乡人相如大夸□梦之事，云楚有七泽，遂来观焉。而许相公家见招，妻以孙女，便憩迹於此，至移三霜焉。曩昔东游维扬，不逾一年，散金三十馀万有落魄公子，悉皆济之。此则是白之轻财好施也。又昔与蜀中友人吴指南同游於楚，指南死於洞庭之上，白衤覃服恸哭，若丧天伦。炎月伏尸，泣尽而继之以血，行路闻者，悉皆伤心，猛虎前临，坚守不动。遂权殡於湖侧，便之金陵。数年来观，筋骨尚在。白雪泣持刃，躬申洗削，裹骨徒步，负之而趋。寝兴携持，无辍身手，遂丐贷营葬於鄂城之东。故乡路遥，魂魄无主，礼以迁窆，式昭朋情。此则是白存交重义也。又昔与逸人东岩子隐於岷山之阳，白巢居数年，不迹城市。养奇禽千计，呼皆就掌取食，了无惊猜。广汉太守闻而异之，诣庐亲睹，因举二人以有道，并不起。此则白养高忘机、不屈之迹也。又前礼部尚书苏公出为益州长史，白於路中投刺，待以布衣之礼。因谓群寮曰：“此子天才英丽，下笔不休，虽风力未成，且见专车之骨。若广之以学，可以相如比肩也。”四海明识，且知此谈。前此郡都督马公，朝野豪彦，一见尽礼，许为奇才。因谓长史李京之曰：“诸人之文，犹山无烟霞，春无草树。李白之文，清雄奔放，名章俊语，络绎间起，光明洞彻，句句动人。”此则故交元丹，亲接斯议。若苏、马二公愚人也，复何足陈？倘贤者也，白有可尚。夫唐虞之际，於斯为盛，有妇人焉，九人而已。是知才难，不可多得。白野人也，颇工於文，惟君侯顾之，无按剑也。伏惟君侯贵而且贤，鹰扬虎视，齿若编贝，肤如凝脂，昭昭乎若玉山上行，朗然映人也。而高义重诺，名飞天京，四方诸侯，闻风暗许。倚剑慷慨，气干虹，月费千金，日宴群客。出跃骏马，入罗红颜，所在之处，宾朋成市，故诗人歌曰：“宾朋何喧喧？日夜裴公门。愿得裴公之一言，不须驱马埒华轩。”白不知君侯何以得此声於天壤之间？岂不由重诺好贤，谦以下士得也？而晚节改操，栖情翰林，天才超然，度越作者。屈佐郧国，时惟清哉！棱威雄雄，下忄群物。白窃慕高义，已经十年，□山间之，造谒无路。今也运会，得趋末尘，承颜接辞，八九度矣。常欲一雪心迹，崎岖未便。何图谤詈忽生，众口攒毁，将欲投杼，下客震於严威。然自明无辜，何忧悔吝？孔子曰：“畏天命，畏大人，畏圣人之言。”过此三者，鬼神不害。若使事得其实，罪当其身，则将浴兰沐芳，自屏於烹鲜之地，惟君侯死生。不然，投山窜海，转死沟壑，岂能明目张胆、托书自陈耶？昔王东海问犯夜者曰：“何所从来？”答曰：“从师受学，不觉日晚。”王曰：“岂可鞭挞甯越，以立威名？”想君侯通人，必不尔也。愿君侯惠以大遇，洞开心颜，终乎前恩，再辱英盼。白必能使精诚动天，长虹贯日，直度易水，不以为寒。若赫然作威，加以大怒不许门下，逐之长途，白即膝行於前，再拜而去，西入秦海，一观国风，永辞君侯，黄鹄举矣。何王公大人之门不可以弹长剑乎？
    ○为赵宣城与杨右相书
    某启：辞违积年，伏恋轩屏。首冬初寒，伏惟相公尊体起居万福。某蒙恩，才朽齿迈，徒延圣日。少忝末吏，本乏远图。中年废阙，分归园壑。昔相公秉国宪之日，一拔九霄，拂刷前耻，腾晚官。恩贷稠叠，实载邱山。落羽再振，枯鳞旋跃，运以大风之举，假以摩天之翔。衣绣霜台，含香华省，宰剧惭强项之名，酌贪砺清心之节。三典列郡，寂无成功，但宣布王泽，式酬天奖。伏惟相公开张徽猷，寅亮天地，入夔龙之室，持造化之权。安石高枕，苍生是仰，某鸣跃无已，翦拂因人。银章朱绂，坐荣宦达，身荷宸眷，目识龙颜。既齐飞於鹭，复寄迹於门馆，皆相公大造之力也。而钟鸣漏尽，夜行不息，止足之分，实鬼古人。犬马恋主，迫於西汜。所冀枯松晚岁，无改节於风霜；老骥馀年，期尽力於蹄足。以答明主，下报相公，之诚，屏息於此。伏惟相公收遗簪於少昊，念亡弓於楚泽。衰当益壮，结草知归。瞻望恩光，无忘景刻。
    ○代寿山答孟少府移文书
    淮南小寿山谨使东峰金衣双鹤，衔飞□锦书於维扬孟公足下曰：“仆包大块之气，生洪荒之间，连翼轸之分野，控荆衡之远势。盘薄万古，邈然星河，凭天霓以结峰，倚斗极而横嶂。颇能攒吸霞雨，隐居灵仙，产隋侯之明珠，蓄卞氏之光宝，罄宇宙之美，殚造化之奇。方与昆仑抗行，阆风接境，何人间巫、庐、台、霍之足陈耶？昨於山人李白处，见吾子移白，责仆以多奇，叱仆以特秀，而盛谈三山五岳之美，谓仆小山无名无德而称焉。观乎斯言，何太谬之甚也？吾子岂不闻乎？无名为天地之始，有名为万物之母。假令登封祀，曷足以大道讥耶？然皆损人费物，庖杀致祭，暴殄草木，镌刻金石，使载图典，亦未足为贵乎？且达人庄生，常有馀论，以为斥不羡於鹏鸟，秋毫可并於太山。由斯而谈，何小大之殊也？又怪於诸山藏国宝，隐国贤，使吾君榜道烧山，披访不获，非通谈也。夫皇王登极，瑞物昭至，蒲萄翡翠以纳贡，河图洛书以应符。设天纲而掩贤，穷月以率职。天不秘宝，地不藏珍，风威百蛮，春养万物。王道无外，何英贤珍玉而能伏匿於岩穴耶？所谓榜道烧山，此则王者之德未广矣。昔太公大贤，傅说明德，栖渭川之水，藏虞虢之岩，卒能形诸兆联，感乎梦想。此则天道ウ合，岂劳乎搜访哉？果投竿诣麾，舍筑作相，佐周文，赞武丁，总而论之，山亦何罪？乃知岩穴为养贤之域，林泉非秘宝之区，则仆之诸山，亦何负於国家矣？近者逸人李白，自峨眉而来，尔其天为容，道为貌，不屈已，不干人，巢、由以来，一人而已。乃蚪蟠龟息，遁乎此山。仆尝弄之以绿绮，卧之以碧□，漱之以琼液。饵之以金砂，既而童颜益春，真气愈茂，将欲倚剑天外，挂弓扶桑。浮四海，横八荒，出宇宙之寥廓，登□天之渺茫。俄而李公仰天长吁，谓其友人曰：吾未可去也。吾与尔，达则兼济天下，穷则独善一身。安能餐君紫霞，荫君青松，乘君鸾鹤，驾君虬龙，一朝飞腾，为方丈、蓬莱之人耳？此则未可也。乃相与卷其丹书，匣其瑶琴，申管、晏之谈，谋帝王之术。奋其智能，愿为辅弼，使寰区大定，海县清一。事君之道成，荣亲之义毕，然後与陶朱、留侯，浮五湖，戏沧洲，不足为难矣。即仆林下之所隐容，岂不大哉？必能资其聪明，辅其正气，借之以物色，发之以文章，虽烟花中贫，没齿无恨。其有山精木魅，雄虺猛兽，以驱之四荒，磔裂原野，使影迹绝灭，不干户庭。亦遣清风扫门，明月侍坐。此乃养贤之心，实亦勤矣。孟子孟子，无见深责耶！明年青春，求我於此岩也。


    ●卷三百四十九
    ☆李白（三）
    ○春夜宴从弟桃花园序
    夫天地者，万物之逆旅；光阴者，百代之过客。而浮生若梦，为欢几何？古人秉烛夜游，良有以也。况阳春召我以烟景，大块假我以文章，会桃李之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月，不有佳作，何伸雅怀？如诗不成，罚依金谷酒数。
    ○早春於江夏送蔡十还家□梦序
