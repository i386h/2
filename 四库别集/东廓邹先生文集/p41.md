<!-- { "loadSidebar": true } -->
专使惠问，备感高义。承示自检之功，以随起随失为恻，而惧尘俗之堕。充此一念，沛然莫之能御矣。
近力疾永新赴莲坪诸君之约，因获与半溪徐侯切磋数日，以为圣门要旨只在修己以敬。敬也者，良知之精明而不杂以尘俗也。戒慎恐惧，常精常明，则出门如宾，承事如祭，视民之有财若吾家之蓄积也，乌得而不节？视民之有技若吾家之秀也，乌得而不爱？礼民之有力如吾家之蚤作而暮息也，乌得而不时？故道千乘之国，直以敬事为纲领。信也者，敬之不息者也，非敬之外复有信也。节用爱人，使民以时，即敬之流行于政者也。而先儒谓，未及为政，得无以修己安百姓为二乎？半溪不鄙而首肯焉，敢为使君诵之。
敝邑同志欲屈莲坪、念庵诸公为崇福之会。若龙华寻盟，遂尔戒行尤佳。小诗数章，奉上求教。
答黄逊斋时熙
武夷胜游，远劳枉临，得以奉新得而雅眷兼之，感悚交集。昨寄吾南郡侯以谢计彻览矣。
所论格物之旨，是圣门相传脉络，正先师苦心处。万物皆备于我，乃蒸民秉彝，更无加损。所身而诚，则父止慈，子止孝，耳止聪，目止明，皆至善流贯，是谓不逾矩。其次致曲以求诚，则困心衡虑，己百己千，去其不诚，以务慈孝聪明，不肯一毫假借支撑，是谓学不逾矩。吾侪自省，于慈孝聪明句句步步皆对越上帝，不愧屋漏，合德合明否？稍有间隔，便落不诚。不诚便是不正。不正便非上帝降衷之则。此何等紧要，何等切实！愿于人伦庶物、三千三百处一一尽强恕而行功课，则此等疑虑，会的冰释时。
适宿车盘，灯下布复。如有未安，更祈详示。
答徐子弼
仲言会于青原，亟称仲弼向道之志。子敬来，辱惠手教。读之明爽切实，殊为斯道庆幸。
迁善改过，即致良知之条目也。果能戒慎恐惧，常精常明，不为物欲所障蔽，则即此是善，更何所迁？即此非过，更何所改？一有障蔽，便与扫除，如雷厉风飞，复见本体。所谓闻义而徙，不善而改，即是讲学以修德之实。其谓落在下乘者，只是就事上点检，则有起有灭，非本体之流行耳。先师之教幸未废堕者，正赖此心此理之同然。须不牵文义，不堕支节，不骛高远，平平荡荡，就人伦日用间实用其力，庶几有光明时。若扶东而倒西，亦凛乎其可惧也。
来书“种种色色，随其自来，听其自去”之语，亦是物来顺应之旨。然尚觉生涩有语病。俟工夫熟后，自将融化矣。合并未期，愿言加爱。风便不靳时振策之。
再上黄宗伯致斋
益不类，尝受教于君子矣。故自谪广德，不敢以书通政府。虽元老旧僚，或有世讲之谊，亦未尝以尺牍相及，恐涉干进，以玷师友。独执事略势乐善，眷眷诏爱诱之，以为可语。益也其可拘拘而不思以道义相报乎？
年来静居草莽，时与同志近里切磋，见得吾党工夫各就其质之近，或以谨厚，或以通敏，或以简默，或以刚介。其得力处在此，其受病处亦在此。须是自易其恶，自至其中，方是文之以礼乐之学。礼乐也者非他也，中和而已矣。学不期至于中，则好仁好信皆不免于蔽，而智与不欲，终未得为成人。明公慨然以斯道为任，翕受敷施，其亦尝察于此乎？今天下之士扼腕言礼乐矣，其亦易恶至中，以端其本乎？其亦比拟钻研，以铺张于枝叶乎？圣明在上，寤寐尧舜，而中和位育瞠乎唐虞，何也？三复来教，发挥格物致知、诚意正心之功，而曰“经文其命脉，三礼其皮肤；经文其准绳，三礼其平直”，则缓急先后，可谓善握其机矣。更望洗心积诚，为主上精白言之。夫心体之不中者，非以忿懥好乐有而不化乎？其发而不和者，非以亲爱贱恶辟而不节乎？果能慎于独知，不使自私用智杂之，则大公顺应，以天下为好恶，虽甲兵钱谷，无往非礼乐之四达。不然，则以一己这好恶，虽玉帛钟鼓，亦为虚器弥文焉耳。故曰：忠信以得之，慎独者也；骄泰以失之，不慎独者也。嘻，其机微矣！先师平日精神备在《大学》，而未尽展布，天其有意于今日之夷夔乎？若夫国本之当预，人材之当收，民生之当爱，武备之当戒，此皆好恶中之先务，惟公相时而亟图之。旧所作文十篇，录上求正。伫望药石以洗夙痼。
再简聂双江
数年趋弔之情始力疾一遂，而周旋旬日，辱饮食而教诲之。群俊毕集，精气自翕。振其怠弛，以奋迅于红炉之焰，不敢以冰雪滓吾本体。益也拜大矣！亟欲具谢，而往来不易。复劳墨教先之，感悚感悚！
所云“言语感人为浅，而无行不与，方是成己成物之学”，“知不足以通昼夜，则于良知本体尚隔几重公案”，此濂洛以后，无此箴规，敢不自责自勉，以求无怍于厚望乎！其以频复之学与义袭同科，此却尚有商量。夫谓之复者，以不失其本体言也。集义所生，则本体流行矣。以集义为事而或忘之，则犹不免于有失也。此正圣门日至月至、知及之之学。若服膺而勿失，便是颜氏矣。失在于频，不在于复，故得为无咎。若义袭而取，则非徒无益，而又害之，恐不得与无咎例论矣。切磋之馀，更望终教之。
明春假馆崇福，以自收敛，以求助于同志，庶其有济。吾兄亦宜取友自辅，必待事毕而后入山，岂有毕时邪？大事之襄，虽疾当勉。其馀种种，尽可废阁。养德养身，只是一事。无时而无意，无时而无知，无时而无物，无行不与，通乎昼夜，方是致知格物之学。时因便风，惠以新得。
复毛古庵式之
年来僻处，与同志切磋旧学，于世味颇觉超然。独念海内名流，无从一商至当之归耳。辱教言远贻，且示与希古平嵩诸君子。往复佳制，宛然如面，感服感服！大兄脚踏实地，以不欺为主，积久纯熟，自然光辉。然尚觉文义所牵缠，于鄙心有未安者。
夫谓“君子之学，以检束身心为先务。而持敬涵养，最是着实工夫，其要自不欺始”，不知捡束、涵养与不欺为三乎？抑为一乎？又曰“苟能由此实用其力，自动静语默、应对进退之间，敬义夹持”，不知不欺之功即敬即义乎？抑敬义在不欺之外乎？其谓“道有本而学有要，犹曰树有本而种树有要也”，若怠忽其要，而谓之知求本，可不可乎？夫教以不欺，即是慎独，即是思诚，其与立志向上同乎？异乎？鱼鸿有便，更望详批教之。
向之所论圣门高第，亦各有病痛，非敢妄议先哲也。康斋所谓“见明道之有猎心，而知圣人之可学也”。以三子之日用亲炙，宜得其门矣。非圣人之点化，则克伐不行，终非复礼；必信必果，终非比义；亿则屡中，终非一以贯之。其所以成章进德，正自圣人针砭中来。今欲求圣门医案，须从此处体验。各察其症，各服其方，庶几有受用处。不审高明以为何如？
静庵后事极荷扶恤，仲通亦劳赒之。预感预感！杭锡贤、薛图南诸同志更祝汲引。友人近刻古本《大学或问》，附以鄙见，谨寄上求教。
复陈明水惟浚
孟夏拜所寄双江书，拳拳示以处患难工夫，非以能恬然安受为难，须加反躬省过，方始有进步。此是吾明水经验得效方，敢不祗奉周旋！古人所谓“困心衡虑而后作”，作者言良知之奋发不可屈挠也；“征色发声而后喻”，喻者言良知之明觉不可障蔽也。若弗作弗喻，乌在其为增益不能乎？
岘台再会，同志感兴，而吾兄所得亦复不浅。其谓“决去壅遏，则本体原自流行。至其精明广大处，又见日有不同。向看他人沉溺，若不相关，今却有不容己”，谨贺明水之日新日富矣！以往来乏便，未即具复，平崖使至乃喻。为疮疾所困，而养火山间。友朋离索，殊无日新之益。此却正也商量古人，自成自道，本体常自流行。若以友朋为盈涸，则所指奋起精明，或是意气景象，而非本体矣。如何如何？讲学之风大患在空言，象山对症之剂，愿与同志大家服食之。
归自青原，杜门静养，日见得从前测度想像自以为功，而不知反增一层障蔽。今之空言而无实行者，正坐测度误之也。子弼、仲言、大任皆同志可畏。平崖复有脚跟，须尽心协其成。若稍涉因循，则痛痒便不切矣。力疾挥汗，不尽瞻跂。贵体幸加爱。
简夏中洲于中
金陵抱病，几至危殆。寻医问药，五载尚愈。而吾兄患苦，又复过之。岂肮脏者之数奇乃适相偶邪？万里谪戌，犹在玉门关内。非圣恩优念狂直，未易得此。臣之事君，犹子之事父。东西南北，将惟命是听。惟负罪隐慝，正己而无怨尤，乃是今日实际学问。愿日新令德，以滋天休。圣门之教，只在情性上做工夫。故开卷之首，曰说曰乐，曰不愠，使学者自证自验。愠则戚戚，说与乐则荡荡。毫厘千里，决诸吾心而已矣。远地亦有相过从者否？子弟从之，孝弟忠信，成己成物，自是一项事。勿云闭门注方而已。何以发药，起其夙痼？
复石廉伯郡守
青原之会，先师尝命之。乃今十有四年，始克一集。交砥互砺，同志甚觉奋发。不意仙舟咫尺，竟尔相违。信嘉会之难也。
所示拣择害道，皆有我为之根，足见新功切实处。良知之本体，本自廓然大公，本自物来顺应，本自无我，本自无欲，本自无拣择，本自无昏昧放逸。若戒慎恐惧不懈其功，则常精常明，无许多病痛。特恐工夫少懈，则为我为欲，为昏为放，虽欲不拣择，有不可得尔。高州虽远，其为天地万物一也。持慎独之教以往，勿怠勿息，以收中和位育之效。譬诸舟坚舵固，又何巨浪飓风之患？此吾兄今日之素位实学也。索居之虑，正是吾辈通患。然独知之明，即是严师。为其所为，欲其所欲。无为其所不为，无欲其所不欲，便是终日在阳明洞中矣！
舜敷兄不知何时履任？此天之所以相高州也！幸同心协力，以敬承天休。
简欧南野崇一
朱道长行，寓简奉启，嗣获教言。即遣小僮听命，而延久未归，何也？聂双江会讲永丰，罗念庵会讲吉水，陈明水会讲临川，皆追悔从前浅狭，有人我见。天不废斯道，其有济乎！太（原作大）学豪杰之萃也，吾兄宜曲加汲引，不可放过。往岁侍先师于虔，王巴山自广归见，忍咳与谈，谈剧复咳，咳止复谈。客退，请其故，曰“是定山婿，有文学，后辈所归，若转得巴山，六合之士皆可转矣”，乃知仁人以万物为一体，惟恐一人不获尽其性，便是自家尽性工夫。若稍涉因循，则痛痒便不切矣。何如何如？
近来见得圣门高弟亦各有病症，故随症而药之，使归于中。节介自检，不肯于事上放过，此原氏之学也，故不许其仁。笃信谨守，独立规模，硁硁然而不可回，此卜氏之学也，故以小人儒戒之。颖睿多闻，以意见测度想像，亦时复得之，此端木氏之学也，故斥其亿则屡中，与辟喭同科。今日吾辈之功，除虚内事外、锐进速退者不论，其着实用力，犹不免落入前数种症。须痛扫此症，始可语屡空之学矣。
