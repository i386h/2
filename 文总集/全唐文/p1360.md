<!-- { "loadSidebar": true } -->
    臣某言：伏奉诏书，授臣柳州刺史，以今月二日至部上讫。中谢。臣前岁以久停官秩，去年蒙圣恩除替，便欲裂裳裹足，趋赴京师。以旧疾所婴，弥年未愈，逮及今夏，始就归途。襄阳节度使于ν，与臣蚤岁同官，见臣当暑在道，恳留在馆，寻假职名。意欲厚臣，非臣所愿。伏惟陛下光被之德，道已洽于区中；忧济之勤，心每遍于天下。常以万邦共理，必借于循良；一物不遗，尚延于愚藐。假臣宠渥，重领方州，骀驽复效于奔驰，枯朽更同于华秀。臣闻潢污易竭，抑有朝宗之愿；犬马无识，犹知恋主之诚。揣分则然，惟天知鉴。况臣昔因左官，一纪于外，子牟驰心于魏阙，汲黯积思于汉庭，岂非夫人，独无斯恋？去就者，荣辱之主；朝廷者，仕进之源。臣子之宜，忠贞所志。臣虽心同犬马，而分比演污；幸蹑康衢，意非往蹇。臣之此诚，口不能喻，意欲悉达，文非尽言。此臣所以自咎自恨，复乖志愿。犹冀苦心励节，上奉诏条，惠寡恤贫，下除人瘼，恭宣皇化，少答鸿私。不胜欢欣之至。
    ○代广南节度使举裴中丞自代表
    前件官器宇深沉，天才间出，爰从抚字，逮于察廉，所职恪勤，庶务皆劝。日者安南夷獠反叛，害其连帅，毒黎人。某皇帝以某威惠茂著，自某州刺史俾之抚临。夙夜经行，尽除兵器，贼徒识恩，党种归义，炎荒之俗，靡不底宁。后改镇容州，勋效弥显，澄清庶类，迈德前修，深负能名，合迁重镇。臣自惟凡懦，不逮前人，伏乞天恩回授某，非惟旌德，是亦饰能。庶微臣免尸禄之忧，某获无私之举。
    ○奏荐从事表
    某绩茂戎轩，才优管记。操刀必割，岂谢犀；落笔不休，宁惭倚马？况蚤登科选，夙治时谭。匪惟词艺双美，抑亦器能多适。比于流辈，颇为滞淹。辄敢荐陈，伏希奖录。
    ○代广南节度使谢出镇表
    鸿需曲临，惶骇交集，捧对纶，不知所图。臣中谢。臣闻萧、曹佐汉，六合为家；、望匡周，万方同轨。臣幸以刍贱，累忝殊荣，天德荐临，遂加台政。不能翊宣明圣，增日月之光，俾凶渠剿绝，人用康宁。实由臣不称职，使此艰患。《代檀》兴议，负乘招讥，常怀覆饣束之虞，敢望专征之寄。献俘未远，展效有期，希此微功，上答殊造。无任（云云）。
    ○为杨湖南谢赐设表
    臣某言：中使某乙至，奉宣圣旨，赐臣长乐驿设者。恩荣特殊，宴饮斯及，顾兹厚礼，猥集微躬。臣某诚欢诚庆，顿首顿首。臣以多幸，属此昌时，任重方隅，职忝文武。甘受素餐之刺，知无肉食之谋，以忧以惶，寤寐无措。岂谓鸿恩继至，丰膳爰来，陆海兼陈，饴醴皆设。庶当奉扬圣泽，覃布远人，流恺悌于皇风，均乳哺于赤子。少陈微效，上答殊私。无任感恩欣跃之至。
    ○为武中丞谢赐樱桃表
    臣某言：中使某至，奉宣圣旨，赐臣樱桃若干者。天眷特深，时珍荐降，宠惊里巷，恩溢圆方。臣某诚喜诚惧，顿首顿首。伏以含桃之羞，时令攸贵，况今采因御苑，分自天厨。使发九霄，集繁星而积耀；味调六气，承湛露而不。盈眦而外被恩光，适口而中含渥泽。顾惭素食，弥切自公，岂图君子所先，遂厌小人之腹。无任感恩欣喜之至。
    ○谢赐时服表
    祗荷宠私，启处无地。臣中谢。臣久忝朝行，历职无效，荏苒星纪，偷荣岁时。不能少益圣猷，以副深寄，致使贼遗君父，艰难未息，合处严宪，以正国章。伏以陛下恢天覆之恩，广地载之厚，不循彝典，俾同冕绂，重剧丘山。捧戴以入闺门，空知夕惕；裁缝而为衣服，固可昼行。内省疲驽，将何答效。
    ○谢赐端午绫帛衣服表
    纶言曲临，宠服荐至。跪捧殊锡，庆跃交并。臣中谢。臣谬典方州，效微涓滴，叨承大贶，荣重丘山，非才忝恩，俯伏惭荷。朱明启节，御府赐衣，沐圣泽而溟海方深，被仙衣而鹤龟齐寿。驰心向阙，局影望天，惭分五岭之忧，莫副九重之诏。臣无任（云云）。
    ○及大会议户部尚书班宏又请改所上尊号加奉道字故其文如后表
    伏以睿智之周物而靡不通，不可以不称夫圣也；妙算之无方而莫能测，不可以不称夫神也；行仁义，修典法，歌诗颂，考文章，不可以不称夫文也；攘却戎夷，勘剪暴逆，边兵以整，禁卫以严，不可以不称夫武也；而合于唐尧乃圣乃神乃武乃文之德。博施不息，而万物以生；推动不宰，而万化以成，合于《书》之“奉若天道”之义。臣等谨稽之乾符，叶于古典，侔德泽之广，配功业之崇，昧冒万死。伏请上尊号曰圣神文武奉道皇帝。
    ○及大会议国子祭酒韩洄请历数近日征应祥瑞故又改其文如后表
    又伏见陛下以今年四月以来，方当雩祭之修，而有旱备之请。才愆期而未害于物，深轸念而将恤其人，气潜通而交感以和，泽旋流而{滂}霈斯远。由是风雨时而霜雹不降，稼穑茂而蝗螟不生，农功以成，年谷大熟。休祥数见，福应屡臻。仁木连理而垂阴，嘉禾同颖而挺秀。寿星舒景炎之盛，芝草布葩英之重。白獐凝彩而雪辉，苍乌取象于天色。将遍于郡国，相继于岁时。右具如表。
    ○为崔中丞贺平李怀光表
    臣某言：伏奉某月日敕，逆贼李怀光，舆台末入，奚虏遗丑，备闻凶险之行，颇有残暴之名。陛下略其细微，假以符节，尽委朔方之地，犹分禁卫之兵，不感殊私，乃怀异望。间者馈贡不入，王师问罪。寻令举军赴敌，而乃终岁无功。洎驾幸近郊，敕还旧镇，将扫猾夏之盗，因解奉天之围，岂伊人谋，盖是天意。陛下但嘉其排难，不省其由，列为上公，命作元帅。及蹑寇滑，顿军咸阳，（阙）
    ○为武中丞谢赐新茶表
    臣某言：中使窦某至，奉宣旨，赐臣新茶一斤者。天眷忽临，时珍俯及，捧戴惊忭，以喜以惶。中谢。臣以无能，谬司邦宪。大明首出，得亲仰于云霄；渥泽遂行，忽先沾于草木。况兹灵味，成自遐方，照临而甲坼惟新，煦妪而芬芳可袭，调六气而成美，扶万寿以效珍。岂臣贱微，膺此殊锡？衔恩敢同于尝酒，涤虑方切于饮冰。抚事循涯，陨越无地。臣不任感戴欣忭之至。
    ○为裴中丞贺破东平表
    臣某言：月日得进奏官状报，逆贼李师道以某月日克就枭戮，率土臣子，庆忭无涯。中谢。臣闻负恩干纪者，鬼得而诛；犯顺穷凶者，天夺其魄。不自妖孽，曷彰圣功？伏惟陛下先天不违，与神合契，掩周宣中兴之业，陋汉光再造之勋。灵旗四临，氛皆散，凡在臣庶，尽睹升平。伏以师道席父祖以作威，苞海岳而专禄，恃东秦十二之险，诱临淄三七之兵，窃据一方，岁逾五纪。朝宗之地，旷若外区；封祀之山，隔成异域。累圣垂德，曾未悛心，余孽滔天，果闻折首。遂使□亭有主，知玉牒之将封；辽海无虞，见石之已至。此皆陛下神筹独得，庙略无遗，授任推尽力之诚，纵舍有感心之化。金石可贯，龟筮必从，克成不战之功，遂洽无为之理。臣谬司戎旅，远守方隅，愧无横草之功，坐见覆盂之泰。忭蹈欢庆，倍万恒情。
    ○献平淮夷雅表
    臣某言：臣负罪窜伏，违尚书笺奏十有四年。圣恩宽有，命守遐壤，怀印曳绂，有社有人（云云）。伏惟睿圣文武皇帝陛下天造神断，克清大憝，金鼓一动，万方毕臣。太平之功，中兴之德，推校千古，无所与让。臣伏自忖度，有方刚之力，不得备戎行、致死命，况今已无事，思报国恩，独唯文章。伏见周宣王时称中兴，其道彰大，于后罕及。然征于《诗》大、小雅，其选徒出狩，则《车攻》《吉日》；命官分土，则《崧高》《韩奕》《人》；南征北伐，则《六月》《采芑》；平淮夷，则《江汉》《常武》。铿钅訇炳耀，荡人耳目。故宣王之形容与其辅佐，由今望之，若神人然。此无他，以《雅》故也。臣伏见陛下自即位已来，平夏州，夷剑南，取江东，定河北，今又发自天衷，克剪淮右，而又《大雅》不作。臣诚不佞，然不胜愤踊。伏以朝多文臣，不敢尽专数事，谨撰《平准夷雅》二篇，虽不及尹吉甫、召穆公等，庶施诸后代，有以佐唐之光明。谨昧死再拜以献。
    ○上铙歌鼓吹曲表
    臣宗元言：臣幸以罪居永州，受食府禀，窃活性命，得视息，无治事，时恐惧，小间，又盗取古书文句，聊以自娱。伏惟汉魏以来，代有铙歌鼓吹词，唯唐独无有。臣为郎时，以太常联礼部，尝闻鼓吹署有戎乐，词独不列。今又考汉曲十二篇，魏曲十四篇，晋曲十六篇，汉歌词不明纪功德，魏晋歌功德具。今臣窃取晋魏义，用汉篇数，为唐铙歌鼓吹曲十二篇，纪高祖、太宗功能之神奇，因以知取天下之勤劳，命将用师之艰难。每有戎事，治兵振旅，幸歌臣词以为容，且得大戒，宜敬而不害。臣沦弃即死，言与不言，其罪等耳。犹冀能言，有益国事。不敢效怨怼默已，谨冒死上。
    ○贺赦表
    臣某伏奉某月日恩制，大赦天下。一人有庆，百度惟新，戴天履土，罔不欣忭。中谢。某闻天地成功，施雨露而育物；帝王继统，升日月以垂曜。群品资始，万方文明。伏惟陛下嗣守鸿业，光膺骏命，淳化均于四序，大德合于二仪。保宁社稷，光宅区宇，宏孝慈以御下，崇恭俭以垂休，恩罩溪洞，事贯千古。况乃顺时布政，乘春导和，敷作解之泽，宣在宥之典。九族既睦，四门广辟。而又洗涤幽蛰，雷雨之施也；归还流窜，罗网之释也；移叙贬黜，覆载之仁也；蠲除逋债，政理之源也；褒宠勋贤，激劝之方也。废金宝之贡，有以彰俭德；搜遗逸之士，有以表至公。元勋宿将，赏延子孙，庶尹卿士，荣周存殁，广直言之路，启进善之门，德超虞夏，道掩轩顼。必将平一殊俗，发挥大猷，亿万斯年，永荷天绪。臣谬当任用，守职藩维，不获奔赴阙庭，亲睹盛礼。感悦欢忭，倍万恒情。
    ●卷五百七十二
    ☆柳宗元（四）
    ○为广南郑相公奏百姓产三男状
    右，臣所部贞节坊百姓某妻产三男者。臣详究往例，实谓往例，实谓休征。已量事给绢三十疋，充其乳养者。伏以陛下勤恤黎元，感动天地，灵心昭答，景福已兴。方使亿兆繁滋，区夏充犍刃，故表祥於字育，是启运於升平。事杳化源，庆延邦本，鳞羽之瑞，曾何足云。臣幸列藩维，尝叨枢近，私贺之至！
    ○为薛中丞浙东奏五色云状
