<!-- { "loadSidebar": true } -->
　　从军古云乐【樊曰王仲宣诗从军有苦乐但问所从谁】谈笑青油幕【孙曰广雅帷幕帐也沈约宋书云刘瑀与顔峻书曰朱修之三代叛兵一朝居青油幕下作谢宣明面向人青油幕谓将幕也以青油缣为之】灯明夜观碁【观寺观观音贯】月暗秋城柝【正封上中丞孙曰柝者击木以警众易曰重门击柝以待暴客是也此二句即上言从军之乐也】羁客方寂厯【羁客旅客寂厯愁寂】惊乌时落泊【孙曰落泊失水也】语防壮气衰【阑希也】酒醒寒砧作【愈奉院长】遇主贵陈力【韩曰论语陈力就列谓陈其才力也】夷凶匪兼弱【孙曰夷平也书兼弱攻昧兼包也】百牢犒舆师【孙曰左传哀七年公防吴于鄫吴来征百牢牢牛羊犒饷也成二年韩厥谓齐侯无令舆师陷入君地舆师众卒也】千戸购首恶【正封孙曰千戸谓千户侯也以财求物曰购首恶元恶】平生耻论兵末暮不轻诺【孙曰末暮晚年轻诺轻许老子曰轻诺必寡信】徒然感恩义【孙曰感恩义谓为度所辟也】谁复论勲爵【愈孙曰勲谓官如柱国轻车都尉之类是也隋唐以为勲】多士被霑汚【孙曰多士贼中将士】小夷施毒蠚【孙曰小夷元济祝曰蠚螫也痛也前汉不若蠭防之致蠚○蠚丑略切又音壑】何当铸钜鉟【韩曰钜大也刚也鉟戈刃也孙曰钜鉟兵器铸钜鉟谓销为农器也○钜音巨鉟音丕一本作剑防】相与归台阁【正封】室妇叹鸣鹳【樊曰诗鹳鸣于垤妇叹于室孙曰鹳水鸟将阴雨则长鸣而喜行役者于阴雨尤苦妇念之则叹于室也】家人祝喜鹊【韩曰西京杂记干鹊噪而行人至孙曰祝喜鹊者望其归也】终朝考蓍【孙曰考蓍者以卜归期也】何日亲蒸礿【愈补注诗礿祠蒸甞周礼春祠夏礿冬蒸秋甞四者皆祭名孙曰此二句亦室妇家人望夫之意○礿音药】间使断津梁【孙曰间使谍也津梁桥度也○间音諌】潜军索林薄【补注潜军伏兵也林薄山林草野也西京赋尔乃荡川渎簸林薄○索所格切】红尘羽书靖【孙曰羽书羽檄也檄者以木简为书有急事则挿鸡羽其上谓之羽檄红尘羽书靖者谓羽书稀少红尘不起也韩曰谓无边警也选红尘四合烟云相连】大水沙囊涸【正封樊曰楚龙且与韩信夹潍水阵信乃夜令人为万余囊盛沙以壅水祝曰涸水竭也孟子其涸也可立而待也○涸下各切】铭山子所工【孙曰东汉永元中车骑将军窦宪大破匈奴登燕然山刻石勒功纪汉盛徳令班固作铭铭山即谓此意以正封比班固也】挿羽余何怍【见上注】未足烦刀爼【樊曰史记沛公军灞上来见项王至鸿门樊哙曰人方为刀爼我为鱼肉】秪应输管钥【愈樊曰国语越王勾践使大夫种行成于吴曰请委管钥属国家以身随之孙曰言贼不足以烦刀爼诛夷但当输送其管钥而已输送也】雨矢逐天狼【韩曰汉李广广为圆阵外向矢下如雨楚词举长矢兮射天狼天狼星名以喻贪残孙曰天狼星在东井东南为野将主侵掠】电矛驱海若【孙曰电矛者谓矛防如电韩曰老□海神曰海若】灵诛固无纵【孙曰灵诛天诛】力战谁敢却【正封】峨峨云梯翔【孙曰峨峨高貌云梯言高于云翔飞翔事见下注】赫赫火箭着【孙曰火箭箭上施火着及也韩曰诸葛亮攻郝照于陈仓以云梯冲军临城中照以火箭射之乃烧之○着直畧切】连空隳雉堞【孙曰隐元年左传都城不过百雉注云方丈曰堵三堵曰雉一雉之墙长三丈高一丈也堞城上女墙隳壊也韩曰选芜城赋板筑雉堞之殷○隳许规切】照夜焚城郭【愈洪曰此四句旧注曰愈今本脱之】军门宣一令庙筭建三略【孙曰兵法有黄石公三畧三畧者谓上中下三畧也韩曰选石仲容与孙皓书庙胜之筭应变无穷三国名臣序賛三畧既陈覇业已基注先主与厐统谋袭刘璋统言上中下三计先主用之果执二将定成都】雷鼓揭千鎗【韩曰文子雷霆之声可以象钟鼓孙曰鎗鼎属军中所撃之器也揭举也○鎗楚庚切一作枪】浮桥交万筰【正封韩曰魏志邓艾伐蜀先作浮桥补注筰竹索西南夷寻之以渡水○筰音昨一作莋误】蹂野马云腾【孙曰蹂践也云腾者言马奔骤如云飞腾也】映原旗火烁【孙曰原亦野也旗火烁者言旌旗飘扬如火闪烁也】疲氓坠将拯残肤狂可防【愈】摧锋若防兕【孙曰摧锋者摧折敌人之锋防兕猛兽防状似貍兕似水牛○防敕居切】超乗如猱玃【韩曰左氏秦师过周北门超乗者三百乗孙曰超乗者所以示勇玃説文云大母猿也祝曰前汉捕熊罴豪猪虎豹狖玃○乗石证切玃音攫】逄掖服翻慙【孙曰礼记孔子曰丘居鲁衣逄掖之衣逄大也逄掖儒者之服】漫胡缨可愕【正封祝曰庄子垂曼胡之缨韩曰魏都赋三属之甲缦胡之缨注武士缨名也○漫莫干切或作曼音同】星殒闻雊雉【孙曰星殒者贼败亡之兆星殒于地雉皆鸣雊雊鸣也樊曰封禅书秦文公作鄜畤后获若石云于陈仓北阪城祠之其神来常以夜光辉若流星从东南来集于祠城则若雉夜鸣○雊古亘切】师兴随唳鹤【韩曰符坚既败于淝水闻风声鹤唳以为晋师之至】虎豹贪犬羊鹰鹯詟鸟雀【愈孙曰鹰鹯皆鸷鸟鹯诗人所谓晨风者也詟怖韩曰鹯鹞属左氏如鹰鹯之逐鸟雀○鹯诸延切詟之涉切一作逐】烧陂除积聚灌垒失依托慿轼谕昏迷【孙曰左氏僖二十八年传楚子玉请战于晋曰君慿轼而观之轼车前木也韩曰汉书郦食其凴轼下齐七十二城】执殳征暴虐【正封孙曰诗伯也执殳为王前驱殳兵器长丈二而无刃】仓空战卒饥月黒探兵错【探他南切黒一作暗】凶徒更蹈借【孙曰蹈谓兵败而退相凌践也○借慈夜切】逆族相啗嚼【愈】舳舻亘淮泗【韩曰汉武帝南廵自浔阳浮江舳舻千里孙曰舳者舡后持柁处舻者舡前刺櫂处亘连也淮泗二水名】斾旌连夏鄂【孙曰夏夏口鄂鄂渚二句皆言征兵之多也】大野纵氐羌【韩曰氐羌天水夷名孙曰纵氐羌者言有夷狄之助诗曰自彼氐羌莫敢不来王氐西羌名也】长河浴骝骆【正封孙曰骝骆马名诗有駵有骆赤身黒鬛曰骆○駵与骝同】东西竞角逐【孙曰角者与之相角左氏晋人角之戎人掎之是也】逺近施矰缴【孙曰矰缴者谓结丝于矢缴生丝缕也补注顔师古曰缴弋射其矢为矰○矰音増缴音勺】人怨童聚謡天殃鬼行疟【愈】汉刑支郡黜【孙曰晁错诸侯罪过削其支郡支郡在国之四边者补注如楚王削东海赵王削常山是也】周制闲田削【孙曰礼记名山大泽不以封其余以为附庸闲田孟子一不朝则贬其爵再不朝则削其地补注周制诸侯有功者闲田以禄之有削地者归之闲田】侯社退无功【孙曰诸侯自为立社曰侯社侯社谓诸侯之社也樊曰孟子诸侯危社稷则变置】鬼薪惩不恪【正封孙曰汉惠帝纪曰上造以上及内外公孙耳孙有罪当刑皆论为鬼薪鬼薪者主取薪以给宗庙不恪不敬也樊曰前汉刘辅为諌大夫以上书下狱减死罪一等论为鬼薪终于家韩曰晋书傅传退虚鄙以惩不恪】余虽司斧锧【孙曰公为行军司马主刑罚故云司斧锧锧亦斧类○锧音至】情本尚丘壑且待献俘囚【俘军所获也韩曰左传献俘授馘诗在泮献囚】终当返耕获【愈孙曰易不耕获不菑获刈也】藁街陈鈇钺【孙曰藁街汉时长安街名蛮夷邸在其中诛罪人于此鈇茎斫刀也樊曰陈阳传斩郅支首及名王以下宜县头稾街蛮夷邸间韩曰魏都赋藁街之邸不能及又丘希范与陈伯之书系头蛮邸悬首藁街○鈇风无切】桃塞兴钱镈【樊曰书武成放牛于桃林之野桃塞谓此诗痔乃钱镈注钱铫镈鎒也祝曰钱镈田器○钱子辇切一本作刬】地理画封疆天文扫寥廓【正封】天子悯疮痍【韩曰汉书季布曰今疮痍未瘳】将军禁卤掠【韩曰后汉冯异谓父城长曰诸将多暴横独刘将军所到不虏掠刘将军世祖也世祖为破虏大将军贼数挑战坚营自守有出卤掠者辄撃取之○卤与虏同】防勲封龙额【孙曰前汉韩説以校尉撃匈奴封龙额侯史或作龙頟】归骑猎麟脚【愈洪曰子虚赋射麋格麟师古云或作脚言持引其脚故也】诘诛敬王怒【孙曰诗王赫斯怒爰整其旅】给复哀人瘼【祝曰前汉民产子复注云不役使也孙曰给复谓免其徭役瘼病也○复音福】泽髪解兠鍪【孙曰兵罢因解兠鍪故泽髪泽洗也兠鍪胄也○鍪莫侯切】顔倾凿落【正封孙曰因倾凿落故酡顔凿落酒盏酡面赤也祝曰酡面赭楚词美人既醉朱顔酡凿落饮器乐天诗银含凿落盏金屑琵琶槽○酡音佗】存安惟恐晚洗雪不论昨暮鸟已安巢春蚕看满箔【愈】声明动朝阙光宠耀京洛旁午降丝纶【韩曰旁午纵横至也史有冠盖旁午吏卒旁午丝纶诏令也礼记王言如丝其出如纶】中坚拥鼓铎【正封孙曰汉光武与王寻战冲其中坚中坚谓大将居中以坚鋭自辅故云中坚此言裴度凯旋拥鼓铎而归也】宻坐列珠翠高门涂粉雘【孙曰书惟其涂丹雘雘赤也○雘屋郭切】跋朝贺书飞【孙曰跋朝犹言举朝也】塞路归鞍跃【愈】魏阙横云汉【韩曰周礼乃县治象之法于象魏郑司农云象魏阙也孙曰庄子身在江海之上心居魏阙之下魏阙者谓雉门之外两观阙高魏魏然故云魏阙横云汉以言其高也】秦闗束岩防【孙曰秦闗谓闗中防山峯也○防音咢】拜迎罗櫜鞬【孙曰左传晋重耳曰右属櫜鞬櫜弓服鞬矢服○鞬居言切】问遗结囊橐【正封孙曰诗于橐于囊橐囊之无底者】江淮永清晏宇宙重开拓【韩曰拓推也苗泰交广记汉武帝元鼎中开拓土境○拓挞各切】是日号升平此年名作噩【愈孙曰尔雅太歳在酉日作噩元和二年歳在丁酉○噩音咢】洪赦方下救【洪大也救一作防】武飚亦旁魄【补注旁魄广被也封禅书曰旁魄四塞○魄他各切】南据定蛮陬【蛮陬蛮方】北攫空朔漠【正封攫攘也韩曰西汉卫霍渡漠征匈奴匈奴远遁漠漠南无王庭也又后汉窦宪一举空朔庭】儒生怯教化武士猛刺斫【韩曰孙登呼杨駮曰刺刺斫斫○刺七亦切】吾相两优游【孙曰吾相度也】他人双落莫【愈】印从负鼎佩【孙曰史记伊尹欲干汤而无由乃为有莘氏媵臣负鼎爼以滋味説汤】门为登坛凿【孙曰淮南子凡国有难君自宫中召将诏之凿凶门而出樊曰高祖设坛场具礼拜韩信为大将】再入更深严【孙曰度以宰相出征今复入宰相故云再入深一作显】九迁弥謇谔【正封韩曰车千秋自园寝郎论戾太子事一日超九级至大鸿胪孙曰选任彦升代范云让表云千秋之一日九迁荀爽之十旬逺至方之防臣未为速达謇谔者谓鲠正也易曰王臣蹇蹇是也】賔筵尽狐赵【孙曰昭十七年左氏曰晋文公有士五人谓狐偃赵衰颠颉魏武司空季子也诗賔之初筵左右秩秩賔筵谓幕僚】导骑多卫霍【韩曰卫霍谓卫青霍去病也】国史擅芬芳【孙曰擅芬芳谓专有美名于国史也】宫娃分绰约【愈集注宫娃宫女也服防风俗通曰楚人谓美色为娃选幸于馆之宫娃分赐也绰约柔弱貌庄子肌肤若氷雪绰约若处子○娃于佳切】丹掖列鸳鹭【孙曰丹掖谓以丹而涂门也正门之旁小门号为掖门韩曰古诗厠迹鸳鹭行谓侍从也】洪鑪衣狐狢【孙曰语狐狢之厚以居以其皮为衣也】摛文挥月毫【孙曰摛舒也月毫月中兎毫也】讲劔淬霜锷【正封孙曰淬者灭火之器锷锋也补注前王褒传清水淬其锋越砥敛其咢○淬七内反】命衣备藻火【孙曰命衣天子所命之衣书予欲观古人之象日月星辰山龙华虫作绘宗彛藻火粉米黼黻絺綉藻水草备藻火谓尽于衣上也】赐乐兼拊搏【孙曰书戞撃鸣球搏拊琴瑟注搏拊形如鼓以韦为之实之以糠撃以节乐○拊音抚搏音博】两厢铺毺【厢庑也毺声类曰毛席也风俗通云织毛褥谓之毺广韵作氍毹○音衢毺山于切】五鼎调芍药【愈孙曰主父偃曰生不五鼎食死即五鼎烹五鼎者谓列五鼎而食祝曰前汉芍药之和具而后御之注诸家之説皆未当芍药草名其根主和藏又辟毒气故合之于兰桂以助诸食因呼五味之和为芍药樊曰集韵云芍药调和五味也】带垂苍玉佩【韩曰记大夫佩水苍玉而缁组绶孙曰晋公卿礼秩曰尚书令仆射中书监令皆佩水苍玉水苍玉者玉名其色如水苍也佩一作佩】辔蹙黄金络【韩曰选鲍明逺诗骢马金络头锦帯佩吴钩】诱接谓登龙【孙曰后汉李膺以名声自高士有被其容接者名为登龙门】趋驰状倾藿【正封樊曰淮南子葵藿倾心向日孙曰曹植表云若葵藿之倾叶太阳虽不为囘光然向之者诚也】青娥翳长防【韩曰青娥言眉也宋南平王白纻舞曲佳人举防曜青娥翳蔽也】红颊吹鸣籥【孙曰籥乐器郭璞云籥如笛三孔而短小】傥不忍辛勤何由恣讙谑【愈】惟当早富贵岂得慙寂寞但掷雇笑金【雇笑买笑】仍祈却老药【正封】殁庙配罇斝【樊曰殁庙谓配食庙庭】生堂合毊鑮【祝曰尔雅大磬谓之毊大钟谓之镛注亦名鑮○毊音乔防音博】安行庇松篁髙卧枕菅蒻【愈孙曰菅蒻所以为蓆菅草蒻蒲也○菅音官又贾顔切蒻如灼切】洗沐恣兰芷【孙曰楚词浴兰汤兮沐芳华采衣兮若英兰芷取其芳也】割烹厌脾臄【祝曰诗嘉肴脾胪説文臄口上也韩曰取脾肾寘肠炙之曰臄】喜顔非忸怩【孙曰孟子鬱陶思君茧忸怩忸怩愧貌韩曰书顔厚有忸怩】逹志无殒濩【正封孙曰礼记不殒濩于贫贱殒濩失志貌】诙谐酒席展慷慨戎装着【着陟畧切】斩马祭旄纛【孙曰旄纛者以旄牛尾大如斗系马轭上谓之旄纛师行则用之】包羔礼芒屩【愈祝曰芒屩草履也史记虞卿蹑屩担簦○屩音脚】山多离隐豹【韩曰陶荅妻曰南山有豹隐雾雨十日不下食】野有求伸蠖【孙曰易尺蠖之屈以求伸也蠖防名○蠖乌廓切】推选阅羣材荐延捜一鹗【正封韩曰后汉孔融荐祢衡有曰鸷鸟累百不如一鹗此举邹阳上书之言也】左右供谄誉亲交献谀噱【祝曰笑不止説文大笑也选嗢噱终日○噱其虐】名声载揄扬权势实薫灼【愈】道旧生感激【樊曰汉高纪道故旧为笑乐】当歌发醻酢羣孙轻绮纨下客丰醴酪【正封】穷天贡賝异【韩曰賝宝也诗憬彼淮夷来献其琛○琛与賝同丑林切】帀海赐酺醵【祝曰酺祭名醵防饮周礼春秋祭酺亦如之礼记周礼其犹醵与孙曰汉律三人以上无故羣饮罚金四两须有诏今乃许大酺酺醵防聚酒也○酺音蒲又音歩醵其脚切】作乐鼓还捶从禽弓始彍【愈祝曰彍説文云弩满也淮南子疾如彍弩○彍音廓从一作纵】取讙移日饮求胜通宵博五白气争呼【韩曰楚词招防有成枭而牟呼五白住五白五木也刘裕与刘毅樗蒲裕厉声叱五木即成卢杜诗冯陵大呌呼五白孙曰五白博齿】六竒心运度【正封汉陈平六出竒计晋史云汉高舍陈平之汚行而取六竒之妙筭】恩泽诚布濩【祝曰布濩布露也前汉布濩闳泽樊曰封禅颂非惟濡之我布濩之○濩音护】嚚顽已萧勺【樊曰左传口不道忠信之言为嚚心不则徳义之经为顽又武王克商分鲁公以商民六族中有萧氏长勺氏短勺氏祝曰前汉萧勺羣慝注萧舜乐勺周乐孙曰萧勺即销铄也○勺音酌】告成上云亭【韩曰封禅书管仲曰无怀虙羲神农炎帝颛顼帝喾尧舜汤封泰山禅云云黄帝封泰山禅亭亭云亭二山名也】考古垂矩彠【愈韩曰彠度也淮南子知矩彠之所】前堂清夜吹东第良晨酌池莲折秋房院竹飜夏箨【正封】五狩朝岱三畋宿杨柞农书乍讨论马法长悬格【愈】雪下收新息阳生过京索尔牛时寝讹我仆或歌咢【正封】帝载弥天地臣辞劣萤爝为诗安能详庶用存糠粕【愈】
