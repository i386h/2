<!-- { "loadSidebar": true } -->
　　天下果无正味乎何嗜而皆期于易牙果无正色乎何姣而皆期于子都果无正音乎何聴而皆期于师旷夫三者之正与不正虽智者之所不能诘然以天下皆期焉则吾虽从而谓之正焉可也盖天下固有不期于三子而目以为识味别色知音者矣然甘吐渣以为脍炙空花以为真实惑蚁动以为牛鬬是皆举天下千万仅一二焉则亦乌足以害其为正之説哉且是非贤否之难齐而不可为定论也久矣自孟子论善士已有一乡一国天下之别识者疑焉夫士一也善于一乡一国乌有不善于天下者孟子安用铢较寸量等列堦升之为纷纷耶意者一乡一国或得以用其好恶之情而徇其予夺之私有盖于天下之大善未有不公且广者则夫善士之论每为之级而必以天下为至焉孟子盖有微意也绵竹道徳文章名节功业之士代不乏人然求其知名于天下而人无异于善未有如内翰杨公中允宇文公丞相张公之为章章也士之贤不肖虽无与于天下之善也然而天下皆以为贤如味之期于易牙姣之期于子都聴之期于师旷则凡所以为正者其必有由矣导江鲜于公宰邑之三年百废具举凡国朝以来邑士之贤达者既即学宫而悉绘其像矣独念三君子知名天下且素心之所仰慕而祠室未建若非表而出之何以称邑之壮于是相公宇之西揭其旧屋而新之求遗像于三家之子孙而图之于壁齿以长幼之序被以隠居之服使若其贤初无与于官爵名位者噫公之用意其亦可谓周详而曲折矣或曰公于众稠中揭三君子以为贤而特出之则余容有可议乎予曰不然昔夫子尝叹宓子贱为君子而曰鲁无君子者斯焉取斯説者谓其父兄之所训诱师友之所渐习莫非君子之道而后子贱始得以君子成名盖自夫子击节于一子贱因以见鲁国君子之众然则公之表三贤而揭之岂特三贤而巳哉涉流者可想其源拔茅者必连其茹于此见邑之多贤士而三人者特天下知名之尤而公之所愿慕焉者尔然则是堂之建非独足以表公师贤愿学之心抑所以壮邑之观也非小补矣三贤事迹着在国史兹不复书
　　新繁县三贤堂记　　　　　　樊汝霖
　　吾友沈居中为新繁暇日访繁土故事则得贤者三人焉其一唐宰相李卫公徳裕文饶其一我宋故赠太师王公益舜良其一龙图阁直学士梅公挚公仪三贤者李卫公王公尝为是邑而梅公则邑人也居中于是即县署之东剏为堂设三公像其上榜之曰三贤堂既成以书抵予曰其为我记之呜呼卫公之事业文章世传之史载之详矣而不书其为繁岂以公勲烈如彼其崇一县之政不足为公道欤观其节度西川所以治蜀相武宗所以治天下而所以治繁者可见矣逮今余三百年父老思之不置以县署最大一楠四柏为公手所植此与周人指甘棠以懐召伯何异前任人为此作文饶堂后更名卫公盖得之矣而堂宇褊小不称及是居中彻而大之并与王梅祠焉王公始字损之年十七以文谒张公咏竒之改今字祥符八年进士后以殿中丞来为邑始至有犯法者乡所素嫉也公条其奸上府流恶处自后一待以恩信迄其去不更笞一人去而为韶州终江宁府通判位不满其徳则有子荆国文公熈宁间相裕陵以经术为天下学者宗师梅公天圣五年第进士甲科厯台谏言事有体仁宗嘉之嘉祐二年与欧王韩范司贡举得人甚盛时苏内翰在得中以牋谢诸公而谓公为大臣元老其秋出守杭天子赐诗宠其行后徙金陵河中府以卒甚矣三人者之贤天下所共欣慕也而居中独惓惓于繁其于李卫公王公不特取以励已思齐焉盖以励来者也乃若梅公则将为一邑劝焉或谓繁于成都为剧邑自梅公以来擢巍科跻显仕者不乏贤在熈宁为御史元祐初自考功郎中知今潼川吕丞相苏公皆贤之则有若周公尹正儒在今中兴为给事中羽仪朝廷蜀之仕者视为领袖则有若勾公涛景山何独一公仪氏哉居中曰然吾固知不可一二数特取其所自始者尔而况梅居乡时实与王相值凡以诗徃来者八十六和易而思深平淡而防逺读之使人一唱三叹大雅君子也吾喜其禆于风化为刻石其祠矣有能登堂而瞻其像读其诗虽暴悍者吾知其易直子谅之心莫不油然为之生矣以美化厚俗未有过乎此也是岂小补哉居中之论如此诚有味其言也予是以书之居中名卣予金堂人建炎二年进士第三人时以左奉议郎知县事清慎强敏县学县南门一新徴科以时庭无留讼逾一嵗人安之惟恐其去也有不予信视所作堂亦足以知其人矣
　　双流逍遥堂记　　　　　　　　　　　李焘
　　双流有堂曰三相其得名最乆案诸史牒唐韦嗣立尝长斯邑政殊异后相则天中睿所称三相嗣立其一人也余二人盖莫知谁何或曰嗣立父思谦兄承庆仕皆厯鳯阁鸾台邑人深徳嗣立故并思谦承庆法其形貌因集其门戸而号以三相他族不当间此或曰图像故止一人好事者强増益之俾立三数不知嗣立为相实三拜三已所称三相即嗣立也思谦承庆无与焉余谓思谦承庆虽无并存之宁过于厚若论斯邑要当以嗣立为主且究其本末嗣立盖长于治民相国殆无足言自随改广都曰双流迄今逾五百嵗墨绶者纷不可纪而嗣立独擅能名入践台阁更以平章事检校汴魏两州不嫌逺外先十八人请行晚益流落而巡察史犹表其清白可陟之状所长果在此不在彼当时最课谅非茍相谀悦必有当民心可传继者惜哉予未之闻也嗣立既能得民其好尚复与流俗小异虽居廊庙每自托于山林孝和尝幸其居即诏嗣立袭逍遥公夐故封逍遥公者嗣立之族人在宇文周时志节尤髙嗣立要非夐对然察嗣立胸懐本趣似不以纷华盛丽为悦者顾弗能蚤自絶于匪人与杨宋崔赵同执国柄岂必真知方外之乐抑亦羞处污秽始托此强自洗濯乎故余于嗣立犹有取焉尔嗣立去双流既五百嵗而予实来邑之頽剥残缺固非当时比而余又迟钝迂濶不堪世用抚循凋瘵惟恐伤之得免斯幸而何敢望嗣立之最课若山林则予所固有也嗣立又乌得以权势而兼取之乃即堂之南更唘户乘嗣立故封而命以逍遥簿领空隙徜徉其间庶几不失余之初心且为斯邑故事云
　　将相堂记　　　　　　　　　阎苍舒
　　古之文武之道备于一身而其盛出于一门若三代之英居则坐庙堂出则专征伐春秋之世谋帅御职者皆其卿大夫而伊周方召自其父子至于孙曾皆以此道传其家而位其国由汉以来文武分为二道而将相列为两官其能兼资并美固代不乏人推而渊源流衍出于一门名教有光毫髪无恨者抑又艰矣是故以功名相付者谓之世济以富贵相承者谓之世禄金张许史重侯累将穷富极贵不足为世重轻而六龙三凤之流聨飞并骛垂芳于无穷宋受天命神祖圣宗深仁厚泽涵育灌浸歴四朝而至于嘉祐治平之间风俗之美人才之盛极矣其间光明硕大雄杰俊伟以徳业闻者固不可胜纪若其兼资文武出入将相如韩范富欧者岂易得哉求之吾蜀阆中陈氏亦其一也陈氏世有闻人自秦国公省华为左谏议大夫官至太师尚书令其积功累徳盖有自来至公之三子后先举进士仲居甲科伯季皆状元由是名震天下尧叟姿貌彊力奏对明辩久典枢宻靡不淹贯尧佐刚毅笃实好古博学居官无大小所至必闻居官至宰相尧咨性豪善射在内为学士补外居藩终于节度三子巳贵时秦公尚无恙每宾客至其家皆列侍左右客不安求去公曰此儿子辈尔故天下皆以陈公教子为法以陈氏世家为荣伯季年皆逾六十独仲年八十二父子兄弟仕皆同朝内外孙曾合一百一十人而仕于朝皆以材称可谓盛矣始伯仲季未第时肄业于乡之锦屏常从其父访陈搏于终南山搏谓曰三子皆将相然仲子伯季不逮也后果如其言淳熈十五年临安吴昭夫以朝使来守是邦其游刃肯綮之间易呻吟为懽声变阴曀为和气令修于坐啸之余人自化服于千里之外乃以暇日登临兹山感故家乔木之防拟前世三槐之贵爰作新堂于书岩之上庶防高山仰止之意伻来请名余取图南之言榜以将相而大书之既揭额矣来请记余以病倦荒落敬谢不能而书来益谨稽之国史考之家传访之图牒而强记之俾陈氏遗芳愈久而愈新焉昔晋初渡江王导卜其家世郭璞筮之曰淮流絶王氏灭当时以淮流无絶理厥后诸王之盛度越六朝及于灭王之年淮水实竭一时人物扫地而尽袁天纲题锦屛山云此山磨灭英灵乃絶若与淮水防畧同然淮水有可竭之时而阆山无磨灭之理故此方人物其出盖未艾不独陈氏云
　　相墨堂记　　　　　　　　　何镠
　　君子之风烈其感于人者信逺矣哉谣岣嵝之碑慨然以思观延陵之铭跃然以喜君子之风烈至于愈逺而弥新既徃而如在积之者厚矣世之好名刻意从事于浮末其精神心术之运卒不能必其着不知君子道徳之实充然溢乎中而然烛乎外天下后世愿见不可得徃徃因其遗迹以起高山景行之思盖所以为感者有出于语言笔墨之外或可推而至也故资政殿学士兼山黄公裳剑阳人笃信力行尚友洙泗每谓学者由君子之学始于脩身正心极则与天地为一是故以道为主以心体之以经为学以身临之涵养纯熟推之天下特其余事先生虽居穷处不求闻知然亦尝有援天下之志逮事孝祖横经潜邸代言西掖进司喉舌忠规谠论有人所难言者故大防楼公镛评之曰先生先见如吕中丞勇决如范蜀公敢言如苏文忠司马温公自以为不及者公皆过之而得其全当是时兼山之名震天下皇帝即位虚席登庸曾未逾时大星陨沈而先生不起矣镠尝因是有叹焉夫君子所负者大而不能用或用之不尽若有物以致之盖于本朝得二人焉明道与先生是也方荆公当国率意更置举朝正论无一合者惟明道与语心平气和荆公每为之动而终不能用先生之学实继明道且超显矣而功业亦不克尽见盖明道无死新法之变不至已甚先生尚存儒学之禁可以无作二先生出处存亡实有关于天下休戚不幸皆赍志以没惜哉然君子之于人过其居式其闾思其人爱其身百世在前犹知企慕况手泽之存者近接于耳目之所及宁不寳而藏之乎先生筮仕漫尉璧山后三十有四年嘉定甲戍之冬缪长斯邑慨念畴昔尝执经函丈深辱知爱注目经行之地人寂山空规欲网罗闻见开示将来领事甫尔未暇也明年春邑尉宋君出示先生所着诗书词数章笔墨萧散兴寄髙迈超然有出尘之姿自先生之去歴尉掾以十数莫或表其事宋君于是作堂尉廨之西偏聚而刻之绘先生之容榜曰相墨堂而属镠记其嵗月序先生学术大畧为璧山学者之劝昔山谷跋潘侯所蔵五宰相书能屏却不祥非特一县章之比其重之如此先生逸辞妙墨岂止与此五宰相争疆而已哉将百载之后山川鬼神实呵防之可以人之灵而不如鬼神乎先生曩与先君子及镠徃来之帖因以遗宋君丐书其后数语并刻之左右
　　四贤阁记　　　　　　　　　黄庭坚
