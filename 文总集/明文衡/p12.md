<!-- { "loadSidebar": true } -->
　　知经筵事太师英国公臣辅同知经筵事少傅兵部尚书兼华盖殿大学士臣士竒少傅工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣衷侍讲臣谷修譔臣愉臣鼐等兹者恭遇经筵肇启圣学维新讲读侍臣咸膺恩泽谨奉表称谢者臣辅等诚欢诚忭稽首顿首上言伏以天清地宁昭圣皇之统御时康道泰美文治之隆兴日月光华中外忻悦恭惟皇帝陛下聪明睿智广大寛仁尊尊亲亲崇两宫之至飬推恩布徳得四海之欢心是以三光全而寒暑平五谷熟而人民育益勤稽古之学益弘飬正之功谓易书诗礼春秋之文皆尧舜禹汤文武之道万几有暇恒亲御于经筵多闻是求肆详延于儒雅用资启沃用致进修上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃于缉熈单厥心允协周成之徳念终始典于学敬陈商说之篇

　　驾幸文渊阁谢表　　杨荣

　　臣杨荣等兹者钦蒙圣驾临幸文渊阁周视臣等寓直之所特颁恩命增益室宇兼赐饮馔器用周悉备至圣恩广大感戴惟深谨上表称谢者臣等诚欢诚忭稽首顿首上言伏以日月光华当大圣龙兴之运车书混一正文明天启之时銮御幸临儒绅遭遇恭惟皇帝陛下圣神天锡刚健日新典章法度之弘修功成理定华夏蛮貊之率俾近悦逺来万几余闲怡神稽古六龙捧御宠顾延英上深轸于天心俯垂矜于寒士广其室宇遂凉燠之攸宜给以饔飱兼什器之咸备凡百所用靡一弗周同乾坤覆载之恩踰父母生成之赐是皆皇上圣仁广大明睿照临溥徳泽于万方施由侍从昭礼文于千载高出古今所以致海宇之雍熈所以隆皇图于永乆臣等深惭末学幸际明时被沐恩荣匪名言之可罄策励驽钝岂报效之敢忘端秉寅诚恭陈申谢龙翔鳯翥瞻五彩于中天春育海涵祝万年之圣寿

　　驾幸太学谢恩表　　胡俨

　　国子监祭酒臣胡俨永乐四年三月初一日钦蒙驾幸太学谨奉表称谢者臣俨等诚欢诚忭稽首顿首上言伏以明徳建中立百王之大法崇儒重道阐千载之宏规纶音涣发乎九重士气聿増于六馆欢均朝野庆洽天人恭惟皇帝陛下浚哲温恭刚健中正仁义同于尧舜功烈迈于禹汤阙里诗书敬仰先师之如在寰区声教启迪后学于无穷式崇旧章肇称殷礼銮舆幸临于璧水缙绅圜集于桥门惟君惟师以教以食衣冠之美笾豆之序秩秩乎有容鼔钟之音弦诵之声洋洋乎盈耳自唐虞三代以来未有盛于今日者也臣俨等忝职成均叨承宠遇敷言是训永依日月之光华造士登崇愿效涓尘之补报无任瞻天仰圣激切屛营之至谨奉表称谢以闻

　　进实録表　　王直

　　臣闻自昔帝王有大徳以及于万民则必有信史以传于千古是故尧舜之道载诸典谟文武之政布在方册汉唐而下皆有成书钦惟宣宗尊谥章皇帝刚健中正广大高明纉祖宗之鸿图隆慈圣之至飬修六府而备三事亲九族以和万邦好生之徳允洽于民心育物之仁实协乎天道有戡暴除乱之武有经天纬地之文声教宣昭礼乐明备华夏蛮貊罔不率俾山川鬼神莫不底宁大略雄才丰功伟烈辉映前代仪范后来奄龙御之上升切臣民之哀慕恭惟皇帝陛下聪明睿智文武圣神尊祖敬宗继志述事上念先皇之徳业必着简册以流传爰敕儒臣纂修实録启兰台之所载紬金匮之所藏征诸官府之文书参以耳目之闻见大经大法备究于精微善政善教致详于本末言足为训虽简必书事之可师虽敏必録造化生成之妙固莫罄于名言日月照临之明亦岂容于绘画至若臣下之附载勉尽是非之至公恭成宣宗章皇帝实録一百一十五巻宝训十二巻及目録凡例合一百二十九册谨缮写上进臣等愧肤浅之无庸属编摩之甫就传于来世永昭道徳之光率是嘉猷茂衍太平之庆

　　贺新殿成表

　　伏以北京建极开万方会同之都南面向明受一统华夷之贡宜规模之宏逺耸遐迩之观瞻率土腾欢普天称庆恭惟皇帝陛下刚健中正睿知聪明丕承列圣熙景运于太平茂育羣生畅淳风之清穆惟尊祖敬宗之大在继志述事之能顾朝廷当备于崇严而宫殿必资于营构秪循旧典式阐鸿猷兆姓子来咸自乐以效其用庶邦星拱皆不劳而观厥成巍巍丽紫微之高翼翼表宸京之壮续灵台之赞咏诚俪美于周文绍总章之逹聪实比隆于虞舜仁恩溥博徳化宣昭广宅中图治之谟恢保大定功之备本支繁衍宗社奠安臣欣遇盛时恭陈善颂仰皇明于八表如日之升祝圣寿于万年与天同乆

　　释罪后谢恩表　　陈循

　　臣陈循谨奏为谢恩事臣仰蒙皇上天地之大日月之明垂光于覆盆无幽不烛回澜于逝水无逺弗追极念褒加哀矜悯恤臣不胜感戴之至理合谢恩臣循诚惶诚恐稽首顿首百拜谨言恭惟皇上一徳同乾坤之广大咸覆载于万方重华合日月之贞明普照临于八表如臣草茅之贱质亦蒙江海之深恩向被陷于落井下石之雠人遂谪以屯田备邉之戍卒斯须难保颠沛靡宁战战惊心惶惶度日万幸仰赖天与皇上深恩厚徳庇佑臣身处患难于四五年间临万死而得一生受艰苦于数千里外度危灾而存残喘兹盖伏遇皇上聪明圣智寛裕温恭如日方中极广大高明之盛与天同乆尽财成辅相之功作之君作之师追配乎尧舜禹汤文武明其谊明其道务契乎易书诗礼春秋得万国之欢心臻一綂之盛治明见万里之外尤严照于覆盆仁敷九域之中重发生于枯木孳孳养贤以及万民之心切切爱人必先四穷之意虽愚臣薄命负寻章摘句之庸材荷圣主深仁除执鋭被坚之重役恩命播传于千里士庶忻闻欢声振动于一家妻孥舞蹈幽壑春生于腐草废炉暖发于寒灰絷鸟出笼复遂山林之素性涸鱼得水获迯鼎爼之横灾亲恩岂能及乎君恩再造实不下于洪造虽百口粉身碎骨涓埃莫补于河山纵九泉秘魄藏魂顷刻难忘于徳泽恨筋力日衰于老病不能效犬马以驱驰奈忠诚长激于心肝期永同葵藿之归向竭一诚而祝望颂万美以揄扬匪愚陋之私情诚华夷之通愿敬天法祖圣明已超冠于百王纳善用贤皇上实允符于二帝制治保邦之有道承先裕后以无虞是以三光全而寒暑时溥致百谷熟而民人育江河海岳重重巩固于四方子孙曾玄圣圣继承于万代得其位得其禄兴隆远绍于皇图长如地长如天永乆上同于圣寿臣谨斋沐昧死具表谢恩以闻

　　明文衡巻五

　　●钦定四库全书

　　明文衡巻六

　　（明）程敏政 编

　　○奏议

　　洪武戊辰四月上皇帝封事　　解缙

