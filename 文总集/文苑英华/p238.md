<!-- { "loadSidebar": true } -->
　　长安夜刺闺【夜警投刺于门下】胡骑犯【一作白】铜鞮诏书发陇右召募取关西劔悬三尺鞘铠累七重犀督军鸣战鼓逴夜数更鞞侵星向柳塞际暗入榆溪秦泾含药鸩晋火逐飞鸡逼泉开【一作通】地道望敌竪云梯隂山日不暮【一作着】长城风自凄弓寒折锦【七入反字林云杂锦锦以被弓】马冻滑斜蹄燕旗竿上脆羗吹【一作笛】管中嘶登山成【一作试】下赵慿轼且平齐当令函谷上唯用一丸泥
　　同前二首　　　　　　　　张正见
　　胡兵屯蓟北汉将起山西故人轻百战聊欲定三齐风前喷画角云上舞飞梯鴈塞秋声逺龙沙云路迷燕然自可勒函谷讵湏泥
　　二
　　将军定朔边刁斗出祁连髙柳横絶塞长榆接逺天井泉含冻碣烽火照山燃欲知客心断危旌万里悬
　　同前二首　　　　　　　　王　褒
　　兵书乆闲习征战数曽经讲戎平乐观学戏【一作览献】羽林亭西征度踈勒东驱出井陉牧马濵长渭营军毒上泾平云如阵色半月类城形羽书封信玺诏使动流星对岸流沙白縁河柳色青将幕恒临斗旌门常背刑勲封瀚海石功勒燕然铭兵势因麾下军图送掖庭谁怜下玉筯向幕掩金屏
　　二
　　黄河流水急骢马送征人谷望河阳县桥渡小平津恶少年【一作多】游侠结客好轻身代风愁枥马胡霜宜角筋羽书劳警急边鞍倦苦辛康居因汉使卢龙有【一作称】魏臣荒戍唯防柳边城不识春男儿重意气无为羞贱贫
　　同前　　　　　　　　　　庾　信
　　河图论阵气金匮辨星文地中闻皷角天上下将军函犀恒七属络鐡本千羣飞梯聊度绛合弩蹔凌汾冦阵先中断妖营即两分连烽对岭度嘶马隔河闻箭飞如疾雨城崩似坏云英王于此战何用武安君
　　同前　　　　　　　　　　周赵王
　　辽东烽火照甘泉蓟北庭障接燕然水冻菖蒲未生节关寒榆荚【一作叶】不成钱
　　同前　　　　　　　　　　卢思道
　　朔方烽火照甘泉长安飞将出祁连犀渠玉劔良家子白马金覊【一作鞍】侠少年平明偃月屯右地薄暮鱼丽逐左贤谷中石虎经衔箭山上金人曽祭天天涯一去无穷已蓟门迢三千里朝见马岭黄沙合夕望龙城阵云起庭中竒树已堪攀塞外征人殊未还白雪初下天山外浮云直上【一作向】五原关【一作间】关山万里不可越谁能坐对芳菲月流水本自断人肠坚氷旧来伤马骨边庭节物与华异冬霰秋霜春不歇长风萧萧度水来归鴈连连映天没从军行从军万里出龙庭单于渭桥今已拜将军何处覔功名
　　同前　　　　　　　　　　明余庆
　　三边烽乱警十里且横行风巻常山阵笳喧细柳营劔花寒不落弓月晓逾明防取淮南地持【一作特】作朔方城
　　同前三首　　　　　　　　虞世南
　　涂山烽候警弭节度龙城冀马楼兰将燕犀上谷兵劔寒花不落弓晓月逾明凛凛严霜节氷壮黄河絶蔽日巻征蓬浮天散飞雪全兵值月满精骑乗胶折结髪早驱驰辛苦事旌【一作旄】麾马冻重关冷轮摧九折危独有山西将年年属数竒
　　二
　　爟【一作烽】火发金徽连营出武威孤城寒雪起絶阵虏尘飞侠客吸龙劔恶少缦胡衣朝摩骨都垒夜解谷蠡围萧关逺无极蒲海广难依沙镫离旌断晴川候马归交河梁已毕燕山斾欲飞【一作施】方知万里相侯服见【一作有】光辉
　　同前　　　　　　　　　　杨　烱
　　烽火照西京心中自不平牙璋辞凤阙鐡骑绕龙城雪暗凋旗画风多杂鼓声寕为百夫长胜作一书生
　　同前　　　　　　　　　　骆賔王
　　平生一顾重【一作念】意气溢三军野日分戈影天星合劔文弓抱汉月马足践胡尘不求生入塞唯留死报君
　　同前【西征军行遇风】　　　　　　　崔　融
　　北风巻尘沙左右不相识飒飒吹万里昏昏同一色马烦莫敢进人怠未遑食草木春更悲天景画相匿夙龄慕忠勇雅尚存孤直览史怀浸骄读诗叹孔棘及兹戎旅地忝从书记职兵气腾百荒军声动四极坐觉威灵逺行防氛祲息愚臣何以料倚马申微力
　　同前　　　　　　　　　　前　人
　　穹庐杀气乱金方五将神兵下玉堂天子旌旗过细柳匈奴运数尽枯杨关头落月横西夜塞下凝云断地荒漠漠边尘飞众鸟昏昏朔气聚羣羊依稀蜀杖迷新竹髣髴胡麻识故桑临海旧来闻骠骑寻河本自有中郎坐防战壁为平土近侍军营作破羗
　　同前　　　　　　　　　　乔知之
　　南庭结白露北风扫黄叶此时鸿鴈来惊鸣催思妾曲房理针线平砧文练鸳绮裁易成龙乡信难见窈窕九重闺寂寞十年啼纱白云宿罗幌月光栖云月晓防防愁思流黄机玉霜冻珠履金吹薄罗衣汉家已得地君去将何事宛转结蚕书寂寥无鴈使平生荷恩信本为容华进况复落红顔蝉声催緑鬓
　　同前　　　　　　　　　　刘希夷
　　秋天风飒飒【一作秋风来瑟瑟】羣胡马行疾严城昼不开伏兵暗相失天子庙堂拜将军凶门出纷纷晋【一作洛】阳道【一作伊洛间】戎马几万疋军门压黄河兵气冲白日平生怀伏劔慷慨即投笔南登汉月孤北走代【一作燕】云密近取韩彭计早知孙呉术丈夫清万里谁能扫一室
　　同前　　　　　　　　　　王　宠
　　儿生三日掌上珠鷰颔猿肱秾李肤十五学劔北击胡羗歌燕筑送城隅城隅路接伊川驿河阳渡头邯郸陌可怜少年把手时黄鸟双飞【一作双双】黎花白秦皇筑城三千里西自临洮东辽水山边叠叠【一作垒】黒云飞海畔莓莓青草死从来战鬭不求勲杀身为君君不闻凤凰楼上吹急管落日徘徊肠先断
　　同前　　　　　　　　　　贺潮清
　　朔风乗月冦边城军书挿羽刺【一作赐】中京天子金坛拜飞将单于玉塞振佳兵骑射先鸣推任侠龙韬决胜伫时英闻有河书客愔愔理帷帟常山啓覇图泥水先天策衘珠浴鐡向桑干叠旗膏劔指乌丸鸣鸡已报关山晓来鴈遥传沙塞寒直为甘心从苦节陇头流水长呜咽边树萧萧不觉春天山漠漠长飞雪鱼丽阵接云塞平鴈翼营通海月明始防晋幕飞鹅入旋闻齐垒鸣鸟【一作乌】声自从一戍燕支山春光几度晋阳关金河未转青丝骑玉筯应啼红粉顔鸿归燕相续池边芳未緑已见氛【一作气】清细柳营莫更春歌落梅曲烽沉灶减静边亭海晏山空肃已寕行望凤京旋凯防重来麟阁画丹青
　　同前　　　　　　　　　　王　维
　　吹角动行人喧喧行人起笳应【一作悲】马嘶乱争渡金河水日暮沙漠垂力战【一作战声】烟尘里尽系番王颈归来报天子
　　同前　　　　　　　　　　李　昂
　　汉家未得燕支山征戍年年沙朔间塞下长驻流血马云中恒闻【一作闭】玉门关隂山瀚海千万里此日桑河冻流水稽洛山边胡骑来渔阳戍里烽烟起长途羽檄何相望天子按劔思北方羽林练士拭金甲将军校战出玉堂幽凌异域风烟改亭嶂连连古今在夜闻鸿鴈南渡河晓望旌旗北临海塞沙飞淅沥遥裔连穷迹漠云平初合阵西山月出闻鸣镝城南百战多辛苦路旁死卧黄沙人戎衣不脱随霜雪汗马防长被鐡杨叶楼中不寄书莲花劔上空流血匈奴未灭不言家驻逐行行边徼賖归心海外是明月别思天边梦落花落花廻望何悠悠芳树无来渡陇头春云不变阳关雪桑叶先知胡地秋田畴不卖卢龙策窦宪思勒燕然石麾兵静北垂日照交河湄欲令塞上无干戚防待单于系颈时
　　同前　　　　　　　　　　崔国辅
　　塞北胡霜下营州索兵救夜间【一作夜夜】偷道行将军马亦瘦刀光照塞月阵色明如昼传闻贼满山已共前锋鬭
　　同前　　　　　　　　　　王昌龄
　　关城榆叶早踈黄日暮云沙古战场表请廻军掩尘骨莫教兵士哭龙荒
　　同前四首　　　　　　　　刘长卿
　　廻防虏骑合城下汉兵稀白刄两相向黄云愁不飞手中无尺鐡徒欲穿【一作突】长围
　　二
　　草枯秋塞上望见渔阳郭胡马嘶一声汉兵泪双落谁为吮痈者此事今人薄
　　三
　　目极鴈门道青青边草春一身事征战疋马同苦辛【一作辛勤】末路成白首功归天下人
　　四
　　黄沙一万里白首无人怜报国劔已折归乡身幸全单于古台下边色寒苍然
　　同前三首　　　　　　　　李　约
　　防图闲教阵画地静论边乌垒天西戍鹰姿塞上川路长唯筭月【一作湏筭日】书逺每题年无复生还望翻思未别前
　　二
　　栅壕【一作髙】三靣鬭箭尽举烽频营柳和烟暮关榆带雪春边城多老将碛路少归人杀尽金【一作防尽三】河卒年年添塞尘
　　三
　　堠火起雕【与雕同】城尘沙拥战声游军藏汉帜降骑説蕃情霜落沱【一作淲池】浅秋深太白明嫖姚方虎视不觉説【一作请】添兵
　　同前　　　　　　　　　　杜　顔
　　秋草马蹄轻角弓持急去为龙城候正值胡兵袭军气横大荒战酣日将入长风金鼓动白露【一作雾】鐡衣湿四起愁边声南辕时伫立断蓬孤自转寒鴈飞相及万里云沙涨平川【一作路平】氷霰澁夜闻汉使归独向刀环泣
　　同前　　　　　　　　　　卢　纶
　　二十在边城军中得勇名卷旗争【集作收】败马占【一作斵】碛防【集作拥】残兵覆阵乌鸢起烧山草木鸣【集作明】塞闲思远猎师老厌分营雪岭无人迹氷河足【集作有】鴈声李陵甘此没惆怅汉公卿
　　同前　　　　　　　　　　释皎然
　　候骑出纷纷元戎霍冠军汉鼙秋地羗火昼烧云一里戍【一作万里戍】城合三边羽檄分乌孙驱不【一作未】尽肯顾辽阳勲
　　同前三首　　　　　　　　姚　合
　　朝朝十指痛唯署防兵符贫贱依前在颠狂一半无身慙山友弃胆頼酒杯扶谁道从军乐春来镊白须
　　二
　　每日寻兵籍经年【集作时】别酒徒眼疼长不校肺病且还无僮仆惊衣窄亲情觉语麄几时得归去依旧作山夫
　　三
　　滥得进士名才用苦不长性僻艺亦独十年作诗【引】章六义虽粗成名字犹未扬将军俯招引遣脱儒衣裳常恐虚受恩不惯【一作能】把刀鎗又无远筹畧坐使虏灭亡昨来发兵师各各赴战塲顾我同老弱不得随戎行丈夫生世间职分贵所当从军不出门岂异病在牀谁不恋其家其家无风霜鹰鹘念搏击岂贵食满肠
　　同前　　　　　　　　　　王贞白
　　从军【集作从事】朔方乆未省用干戈祗以恩信及自然远塞和边声动白草烧色入枯河每度因看猎令人勇气多
　　古悔从军行
　　忆昔仗孤劔十年从军威论兵亲玉帐逐虏过金防陇水秋先冻关云汉【一作寒】不飞辛懃功业在麟阁志犹【集作多】违
　　从军有苦乐行　　　　　　李　益
