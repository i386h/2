<!-- { "loadSidebar": true } -->







　　斐然集巻二十五
　　钦定四库全书
　　斐然集巻二十六
　　宋　胡寅　撰
　　资政殿学士许公墓志铭【代文定作】
　　国朝自宣和之季戎马生郊神州板荡起灰尘投天隙身都将相无益于斯人而没于牖下者何可胜数其间才术徳度自结主知有意于当世者不过二三人而防遇之际仅得以声名自终何其艰哉若永嘉资政许公乃其一也公讳景衡字少伊其先长沙人七世祖赞避五季之乱徙居温之瑞安县至公遂为名家公儿童时气质端重乡丈人异待之中绍圣元年进士第在选调久之以亷勤守职不为因循苟且出入京师足不一至贵要之门识者期以逺大大观中大臣有知其名者用为勅令所删定官歳满书成迁承议郎丞少府监久之乞外任除大名少尹未行改通判福州州将不事事公悉力佐之郡赖以治终更请奉祠馆得之眀年宣和庚子歳也以监察御史召既至除殿中侍御史冦起东南诏两浙江东路权免茶盐比较贼平有防仍旧公论奏以为茶盐人所日用当视食之者众寡以为歳额髙下今被兵州县户口减半而茶盐歳额必使与旧比东南赤子何以堪命奏三上卒从公言燕山之役童贯为大帅公力论不当用且列其罪数十条又疏谭稹罪大罚轻时论韪之燕山役不已诛求益甚公上疏论财不足当节用民已困当厚恤之元丰左藏库月支约三十六万缗今费一百二十万非旧制者可减营缮诸役花石纲运非旧制者可罢凡吏员以防检文字祗应准备为名及伶官伎艺待诏之属因事増置禄费尤多与夫无名之功赏非常之赐予侥幸之请求宜一切省絶常赋之外又以买粜为名与其他抑配者不可一二数监司督责州县促办百姓破产者相属为民父母岂不恻然加恤乎王蔡方擅政公言尚书省比阙长官而同知枢密院亦久不除虽近例以三公通治然文昌政事之本枢密搃兵之地各有任属安可遂虚其位况近年赏罚僭滥官吏猥多奸賍狼籍财匮民困军政纵弛边备不严陜西诸路地震弥月京东淮东积水害稼此正敷求辅佐振举纪纲之时望博攷公议慎选忠贤以补政府之阙黼素已恶其多言至是大怒隂以他事中伤逐之渊圣皇帝嗣位即以左正言召而中执法陈引亲避嫌遂改太常少卿兼太子谕徳至不阅月召试中书舍人赐三品服入对上曰朕在藩邸已闻卿名公感励上书论人君心术及政事缺失甚众上方信向防台谏官李光程瑀以直言忤大臣耿南仲意被斥公为辨眀时过庭为中书侍郎公复引嫌南仲并恶之乃诬公视大臣进退为去就罢之与宫祠未几渊圣开悟有防召还属城守内外隔絶今上登极之八日遂以给事中召至则除御史中丞病暑未及朝闻东京留守宗泽为当路所忌将罢去公即具奏言泽不可罢状事遂寝时敌初渡河而北车驾驻南都公十上章请东幸时浙西军变朝议欲招安公言宜遣兵讨之今官吏百姓被涂炭而作乱者反受爵命非政刑矣凡六论奏迄如公言又论方今人才未备而政事不立意欲节浮费轻赋役慎命令眀赏罚平冦盗严武备汰奸贪抑亲党伸公论以革往时之弊悉防嘉纳黄潜厚以宰相兄为户部尚书公极论其不可潜厚遂罢而犹以延康殿学士领财计公论之不已上由是益知公可任拜尙书右丞公既受命独念天下方多事欲调和同列以求济已而叹曰调和不可为也则请间为上端言之时大臣有议改钞法者公曰国家号令失信于天下埀三十年而钞法最甚尤而效之奈何议者中格有尝为从臣为敌人草表者宰相以为有文欲复使典制命公曰是大辱国此而可用孰不可用也卒止之恶宗泽者毁之不已公曰泽忠义之节居守之状非特臣能言之东都宗庙所在北抗强敌责任不轻必欲易之非左右大臣不可谤者黙然故迄公之去泽赖以安车驾幸广陵河北山东相继陷覆公言敌势方张京师既未可归此非可安之地宜及时移跸建康限以天堑据帝王之宅保障东南经理淮泗仓卒无不及亊之虞矣恳恳为上下言之宰相以议非已出极力排沮公遂请去至于再三志益确上不得已以公为资政殿学士提举杭州洞霄宫公罢政之眀日宰相遂下还京之诏公以为深忧行至州遇疾薨寔建炎二年五月二十日也享年五十有七上闻之惊愕诏赠五官其子世厚以眀年某月某日塟公于瑞安砺塘村下湾之原曾祖偘祖薄父球追赠东宫三少曽祖妣王氏祖妣陈氏母何氏昌元义和永嘉郡夫人公初娶陈氏赠嘉兴郡夫人再娶胡氏封齐安郡夫人三男世厚迪功郎女七人长曰端适文林郎前婺州録事叅军萧振季女章适进士赵防孙曰台曰中尚幼余并早亡孙男曰畴曰畯公幼丧母长事父孝少师公喜饮酒好客公手自制麴糵临醖酿居丧毁瘠蔬食不浣垢庐于墓者终三年性不喜饮它日遇名酒未尝不恻然思其亲与兄景亮友弟尤笃景亮试礼部病卧逆旅公时为河间尉闻之即日弃官来省兄死事嫂谨慎悉推家财予之姊孀居食贫析屋分田割禄以养之终其身孝弟慈祥忠厚乐易恂恂然为君子长者乡人化其徳搢绅推其贤而万乗信其忠其师友渊源盖有所自也平居与人言如不出诸口至其行已临事则毅然有不可回夺之操方宣和间穷奢极侈虚内以事外邦本将蹶天下寒心公卿方导谀以为太平之盛观公居言责首陈节用固本以救时病自中常侍用事文武将相皆出其门无敢忤者公乃诵言于上视之如无有故虽仕于当时用亦不显而四海知其名及靖康中黄门大臣异论肆行呼吸阿好不次而用之弹斥不附己者公保正拂邪从以去国而名益重晚受主知擢长宪台与闻国政直言谠议不畏强御精忠恳到以感动天意祈于有补不求赫赫之名天下倚望卜济否焉若假以歳时赞襄弥缝获尽其心则息祸乱佐中兴必有过人者权邪抑之天又夺其年呜呼可悲也已公事三朝所言于上者退不以告人故传于世者少而世以尽言归之者以公诚寔不自表暴而共知事君之有犯而无隠也有文集三十巻既葬之七年其子世厚以公行事状不逺数千里来请铭以予知公之深累请而益勤予固不得辞乃序而铭之铭曰
　　显允右丞学有正闻践修厥徳劲直而温逢时之衰志在济物言期有补终以不绌出入三朝清议隆洽遂闻大政天子嘉纳先事而谋措国于安进贤是急恤民是光邪说盛行徒得公重和而不同仁者之勇顾思其时如渉川水亦未克济舟楫倾坠公以谗挤隠忧而疾殄瘁兴哀天不可测考行无愧虽亡犹存曷庸信之其在斯文
　　左朝奉郎曹君墓志铭
　　国家自治平而上制立治定所用人才以恺弟忠寔为本宦学大夫守己奉法不求赫赫之名风俗雍醇海内无事逮功利之说用右能而左贤憸巧竞进于时敦朴亷静之士见谓不才至于世既陵迟向也以才能显者诛夷勦絶冺冺然与乱俱逝人乃思见君子长者尚论盛时若不可及然惇徳励行沉于下僚迄死不试者盖不少矣呜呼惜哉若徳久者其亦斯人之流欤徳久姓曹名中徳久其字也幼负颖质稍长博习经传游学所至辄以文艺居首凡再预荐送中建中靖国元年进士第调苏州常熟县主簿丁父忧服除授福州闽县尉以母丧去官终丧又尉江宁府之上元改宣义郎任满得温州永嘉丞未赴防朝廷设词学兼茂科就试选第一遂除秘书省正字寻迁著作佐郎久之请补外得知永州坐非意去官后竟不复用方其在省中日视同列去为美官不少介意繙书直舍泊如也或愿与偕至执政之门徳久许诺一日连辔将往中途称疾而归周旋东观凡五六年以久次出守永永民病盐额歳増亟奏减之民以少安防族兄载徳上书谏微行相辅大怒株连罢徳久靖康中载徳暴贵叅机密欲挽用之而持议不合度国已危无复仕宦意买舟东下至钱塘闻京师失守感疾而卒官至朝奉郎享年五十有五徳久笃于孝友忠信和易不喜言人过族党乡闾间无訾毁者文词温雅似其为人祖熟赠宣徳郎父俊赠中奉大夫母罗氏封令人妻张氏封安人长子岩老廸功郎郁林州兴业县尉次曰演曰湜曰麟曰嗣儒业曹氏本夀阳人徳久七世祖避五代乱迁闽中没沙阳之髙沙至今子孙无它徙者以某年月日于剑浦县长沙里西芹之原诸子以予知其父来请铭铭曰
　　呜呼徳久与世永隔味其平生素所蓄积如谷稻粱如衣布帛如药参苓如木松柏人进以才我退以徳较其悠逺孰失孰得爰有嗣子承厥考翼必大其门谂此幽刻
　　元公塔铭
　　予少也居荆门漳水之上游学京师敎道襄汉闻白马寺有得佛法长老曰谅元者久之去白马如湖湘而不详其所止绍兴甲寅之歳予寓居南岳一日前住覆船山慈严来谒问其孰嗣则曰先师元公予以元知名僧颇欲识之而不果则遂询其本末于严严曰先师福州之福清人姓董氏幼而奉佛弃家投瑞峯寺元祐四年试诵经中格度为僧住洪州礼事泐潭干干器之师自念言古人学道必先勤苦我今无营坐享乳麋芗饮此意非法乃为泐潭礼佛逺去及归干已没师复谒分宁玉溪慈丛林号曰慈古镜者咨决安心不更他适洎慈就寂始领众游方歴潭之沩山鼎之梁山荆之玉泉襄之白马率上首立僧提唱皈信者渐众大观己丑歳白马虚席州将以疏帖授师师逊避再三卒不得免摄衣升座众听狎洽莫不恨其搃持之晚也一时声誉与谷隠显公相先后居十年以化縁既毕去客于防城兰若桂阳监守与师有旧遣书迎致居监之天宁监僻而寺陋师随方诱导其说盛行猺俗信化越三年当宣和乙巳歳春正月六日出谒知识人人叙违还寺令考鼔与众言别端坐而逝逮十有九日体魄坚植色相自如其徒不忍用火相与即其身塑饰以事之师质朴和易接引欣欣未尝有愠怒色拣择心囊中不蓄一物得供施即随手散尽坐僧夏三十六夀六十四有语録一巻门弟子为长老者十一人慈严所称述者大概如此以予闻质诸知师者騐严之语皆曰然严乃请曰先师道行孤髙笃寔慈严等不能振大家风恐遂冺然弗传愿假一言刻诸像塔其请至五六而益勤予既重元之为僧又矜严之志乃叙而铭之曰
　　宣道者言任道者身身则弗行言则谁信九年面壁一人得髓独为死生其艰犹尔末法滔滔言满天地分据诸方各有孙子试聆其言何法不证夷考其行鲜克相应如彼所说真空无相以相见我事障理障如我所说一阳一隂心即是迹迹即是心谓迹非近道终不近于行必诐于辞必遁维元导师浮屠之劭质寔亷清盖以身敎咨尔学人欲嗣清风尚视斯铭以叅异同
　　吴越国济阳郡夫人江氏墓表
