<!-- { "loadSidebar": true } -->
　　五土异宜三农是务井田肇启税畆斯均非无沃塉之差实为封疆之异顾惟田畯职在主农徴収虽合以时役使宜遵常典安得不供所职有紊彞章将夺三时之功用此八家之力俾务农之士东作期使击壤之夫西成何望必公田不善即过在夫人私稼靡登乃罪招于吏眷言丁诉理或有凭审听吏词义将未可今者百城滞讼八使举绳旷官之责自贻不法之名斯在
　　为吏私田不善判
　　丙为吏公田善私田不善或以议课不齐辞云非吏之罪
　　对　　　　　　　　　　　康元懐
　　阜俗敦本长财饬力三时展务九扈分官自公田而及私田俾我疆而丰我理千箱起咏伫美于诗人四体既勤孰慙于夫子当勤甿而有典奚议课以不齐丙也伊何职兹为吏任农均力未恤于人言徇公害私旋招于物议事颇彰于妨夺法难逭于科绳考鲁宣之旧章有同大桀徴糓梁之前志湏用小惩宜祥刑于士师盍归罪于田畯
　　税千畆竹判
　　乙家于渭川有竹千畆京兆府什一税之云非九糓
　　对　　　　　　　　　　　姚齐梧
　　度田居民【唐讳】因地制赋出不过籍汔可小康贡之无艺是称大桀相维乙也业乃齐民【唐讳】营营四时颇闻润屋青青千畆自比封君京兆以任切都城事繁供亿主家戚里无闻萩【汉货殖传河济千树萩乃梓也后世谓萩为萧蒿恐合作楸集韵楸萩通用英华作荻非】竹之奢比屋编甿何擅渭川之富俾其什一而税均夫播植之家事虽合权道恐非古必也税同里布征异漆林自可责以所宜诛其入观【二字疑】九土之法赋不同科四人之事业乃殊等今乃责非其有出不以地仆虽无似窃亦有疑
　　同前　　　　　　　　　　李　崟
　　专欲召灾蕴利啬祸克勤于俭庶曰式臧乙志在垂竿居于渭涘师计然之术耻回也之贫侈埒封君竹已遍于千畆富同季氏田不播于九糓遂使檀栾之质请擅利于膏腴耘耔之功不服勤于钱镈府司登夫众寡均彼有无爰度百夫之田用収什一之税诚谓薄赋轻敛人无桀貊之謡缶米稯禾国盈流衍之积自可贡其艺极弗犯有司岂得莠尔烦言以成无妄曽谓鬻货不如农
　　同前　　　　　　　　　　衞　俌
　　生民【唐讳】异业近郊制赋以物地事将均土法惟乙何人卜居渭汭临川垂钓未坐太公之茅緑叶翠茎且多子猷之竹况梢云千畆栖鳯五毛岂是齐鲁之桑还同汉蜀之漆颇为润屋咸曰比侯京兆救时什一之税奚爽乙之无理九糓之诉何为
　　徴什一税判
　　长安县徴什一税百姓诉云取已过半人将不农县官云恐国用不足
　　对　　　　　　　　　　　髙　果
　　眷彼长安是称辇毂询于百姓赋彼三农倘储廪之未供在畆而攸给稽诸鲁史什一税而可徴咏彼魏风三百防而斯取是为盍彻未抵彞伦虽过半有词且悲杼柚而官惟恤隠冝窒盈庭如或水旱不时藨蓘无取嵗莫资于稼穑人必虑其流亡则彻田为粮尽输王府而赈廪同食犹饩疲人将循古而知方亦从权而未爽
　　同前　　　　　　　　　　庄若讷
　　秦雍皇居田畴为上若年有丰耗税则等差相彼老农聿求多稼勤其四体庶彼千仓必也如京如坻无废周公之典然而不足与足何耻鲁侯之问县司虽守文不替诉者亦举直难违豆区之量必均过半之词自息
　　同前　　　　　　　　　　房　说
　　务农重糓彻田为粮布教颁常示人以信不足于二且异鲁侯拾而籴三非如汉吏况决渠降雨神臯奥区既称百二之雄何辞什一之税殊大桀而小桀且如茨而如梁杼轴其空则吾岂敢膏腴兼倍于尔何伤徒谇语以无稽湏甘心而受谍抵欺赤县曽是迷愚家财若不助邉军实如何取给诉云过半诚为罔上之人又曰不农恐渉要君之责载翕其舌无厚尔顔
　　无夫修隄堰判
　　河南诸州申无夫修理隄堰请与之平价仍免外徭省司以为与平价则官无所供免外徭则公事废阙不之许州诉人实阻饥恐不及冬成至春复桃花水为害
　　对　　　　　　　　　　　元承先
　　备预不虞古来善防随事兴理今亦宜然于廓长河邈界中国来万里之外歴数州之间荣光载浮竹箭长下千里作曲呈瑞马以出图三日成霖或迷牛而为害永言诸郡夹河之壖尧水屡逄娲灰未正【疑作当止淮南子女娲积芦灰以止淫水】俾太守沉马空竭精诚将军负薪犹劳太息则必土功展事金堤爰起匪用齐人之力孰免为鱼之叹恭闻汉事以蠲六月之徭大哉圣朝实平百姓之价公家之事知无不为苟利于人胡为不可省司所见未窒盈庭之辞州诉宜从可塞如川之口
　　同前　　　　　　　　　　郭尚温
　　使人以时不夺农务前王令典歴代通规顷属月离毕星天作霖雨縁河诸郡水害方殷王尊之祭徒诚阳侯之怒无息是隳堤堰乃请修营动众兴功虽不违于九月免徭酬直或大优于百姓握兰则两停俱废恐未得于随时剖竹则二事兼全【一作行】亦颇同于太过况频遭垫溺人实阻饥若不冬成必贻春虑理湏折事遣合宜则丞相无壊陂之尤将军免负薪之苦
　　同前　　　　　　　　　　刘　闰
　　邦宁本固书称经理之方虑始乐成昜着变通之义且河分南北境控青徐壤杂下田土为上赋荐逄尧水乍阙殷储感发于中思索其极顺时令庀工徒版筑爰兴堤防互设崛然特起同断岸之孤标的尔殊形状屯田【一作云】之错峙期于永逸汔用小康望免外徭式酬平价州将当抚循之寄顾瞻黔黎省司应出纳之权爱存府库俱为奉国咸是循公探源君混其淄渑防理颇别于泾渭何则虽言营造本资其井田徒谓缮修未起于桑梓力常有限徭或可蠲役靡逾时价无冝给是则上省劳费人忘阻饥无阙于农不于素纵使堤踈瓠子不复兴歌浪起桃花谁能为害
　　同前　　　　　　　　　　孟楚琼
　　五材并用水徳灵长八卦裁成坎宫流润银河有飘查之浪金堤苦悬米之忧汉书以沟洫兴謡史记乃河渠发咏防导得理编甿以宁眷彼诸州是称修葺堤堰纵横瓠子湏切黎人阻饥匏莫食逺由兰署庶救梅林何髙见之不同而平价之无给夫则非人莫可人则非食罔存数日暂劳犹宜不许累旬重役焉可阙如官供尚且云无私备奚能取济况国家无事主是唐尧河内有仓吏非汲黯但使凖格兴役何必申省拘文公课自有常程令式宁无旧例免徭请价义窃惑焉
　　修河堤不溉田判
　　乙主河隄郡守诘其不以溉田词云亦有以据
　　对　　　　　　　　　　　唐南华
　　长河千里圣主一清汉帝宣防犹负薪于瓠子王尊东郡尚坚立以安人所以河公不仁时闻泛滥主司有事毎见堤防葢却畧于石门亦摧杀其水怒傅以客土将全其邑居聚之淇竹实拯以昏垫常流不弛于正道泗野宁浮于齧桑谅巡植之为功奚褰帷而见诘必人同郑白食我京师或且溉而有余何屯膏而不作均夫邺令招不智于漳河异彼武安顿遗利于鄃邑良能沃野义在随时请据河渠之书无忘沟洫之志












　　文苑英华巻五百二十七
　　钦定四库全书
　　文苑英华巻五百二十八　宋　李昉等　编堤堰沟渠陂防门二十三道
　　稍沟判二道　　　　菜地判一道
　　清白二渠判六道　　开渠判一道
　　毁濯龙泉判六道　　陂防判五道
　　河卒判一道　　　　请塞防门判一道
　　稍沟判
　　甲通稍沟三十里主者按兴役不申甲云水潄之不合申
　　对　　　　　　　　　　　郑　昭
　　先王之制庐井有伍爰自浍畎逹以沟洫拯下人之垫溺变彼汾之沮洳故河渠式修焕马迁之典衡漳既导羙夏禹之绩今甲之所施用酌前训不资穿凿坐防通引顾源流之所触望平畴之有艺况承兹水潄罔殚众庸同史起之利人类王尊之济物遂使苞萧发咏无浸彼之虞汾浍兴言多流恶之美既称禆益闻此损费自可旌其殊效劝彼异能岂宜按以不申加之底戾但刑期不僣令着明文役且不满千夫法难从于五罪既不合上请即宜原宥
　　同前　　　　　　　　　　汤履氷
　　甲义恤菑畬志殷沟洫惧襄陵之荐及稍孽攸通稽濬川之前闻源流遂逺当以崇朝其雨高岸为谷无劳役之事济稼穑之艰里则斯遥功则其倍泾泥是沃俄分数斗之謡韩工已成良开万代之利嵗自便稔邦由是臧异东西之见分宁嗟别思殊刘项之有割是悦昌期潄而不徭足以嘉尚决而非役奚用申为粉署将绳恐渉察泉之义白圭思复冝从因水之词
　　菜地判
　　甲为匠人于菜地制沟遂广深二尺为度所由劾功少诉不违理
　　对
　　十地分宜顺其髙下九夫为井列以沟洫式备水泉之害将损壅塞之虞利以生人成其务本永言经典实着广深自畎浍而陈规及园而不紊守之勿失敏则有功惟彼匠人诚为尽力审断径术善相邱陵设夫间之小沟明遂上之有径水势地势因而用焉善沟善防斯焉在矣二尺为度殊其不法三农取托乃亦有秋方黍稷之离离见流波之活活决其行潦逹彼巨川庀度功程规模曲节即和夷之既艺岂陵谷之将迁樊迟学于孔丘自得老农之术哀公问于有若宁有不足之忧纵彼公田何妨稼穑况兹菜地已辍耕耘将为功少取科实为淫刑以逞十门呉堰抚昔事而无慙三章汉条因兹躅而当逭
　　清白二渠判
　　得清白二渠交口不着斗门堰府司科髙陵令罪云是二月一日以前
　　对
　　清白二渠其来自逺善利万物闻诸古昔故防沟若雨荷锸如云利彼秦坰兴功郑白虽垦凿南畆人歌日出之功而翘望西成不假月离之润所以毎加修葺式建隄防各有司存标诸令式髙陵令以迁鸎入仕翔鸾布徳宣风百里早副天心管辖二渠正当交口欲加门堰谅有前规即此经营非无徃例但以金堤柳色未变新枝玉琯葭灰尚飘春雪节未逾于二月事不越于三章府局论辜窃以未可欲加罪也其如词乎
　　同前
　　沟洫之宜隄防是急惟禹尽力乃安生人自郑渠来兴秦壤増利清白相映云天并开稻粱交隂雨汗俱发东风适降南畆初勤晓波犹防春修未遽县令以恤人从术计役乗闲虽蛰户惊飞方期伐木而斗门议立且恐劳人未为瓠子之决欲后桃花之水府司按职体要俱懐听风俗于初闻谓弦歌于未理诚以溉灌无阙经营有图岂乖蒲宰之明当寛栁惠之黜情存审慎可适随时
　　同前
　　三辅名区千里奥壤决渠为雨荷锸成云衣食之源见资于畆桑麻之地实頼于沟渠故隠于金椎沉之石揵【见汉书作挿非】用防飘梗爰备垫流县令职在字人化兼驯翟用遵常式或未成规良以秋潦未収且疑于瓠子春流讵泛未虑于桃花修葺既非后时府科何其速耳请从按记愚谓合宜
　　同前　　　　　　　　　　刘仲宜
　　殷俗富人实惟稼穑分疆列土必假沟渠白公入秦卒兴泾水之利史起居魏大引河流之溢信衣食之是资知珠玉之非贵理宜顺时役筑作制隄防惟彼髙陵地称三辅瞻言沃壤良由二渠完谨苟亏畜泄乖用必贻罪戾何以逃刑且如雨毕除道既候于天时水涸成渠再编于月令斗门不设交渠未修功虽阙于千金时靡过于二月遽即科殿恐爽防平请从矜释谓合通典
　　同前　　　　　　　　　　薛　霁
