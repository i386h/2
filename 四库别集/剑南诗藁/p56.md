<!-- { "loadSidebar": true } -->
　　九月一日夜读诗稾有感走笔作歌
　　我昔学诗未有得残余未免从人乞力孱气馁心自知妄取虚名有慙色四十从戎驻南郑酣宴军中夜连日打毬筑场一千步阅马列厩三万疋华灯纵博声满楼宝钗艳舞光照席琵琶弦急氷雹乱羯鼓手匀风雨疾诗家三昧忽见前屈贾在眼元厯厯天机云锦用在我剪裁妙处非刀尺世间才杰固不乏秋毫未合天地隔放翁老死何足论广陵散絶还堪惜
　　上书乞再任冲佑
　　虬枝六尺藤方屋九寸帽人间无处着山水归寄傲耳中闻渊明自我髪未燥髙标不可揖七十忽已到明窗置经龛奥室养丹灶虽云迫迟暮要足平昔好悠然万念空快若河巻扫寄声幔亭云行拜散人号
　　秋晩嵗登戏作
　　水落沙痕出天髙野气严防香油乍压韲美韭新腌裘褐风霜逼衡茆醉梦兼菊花香满把聊得拟陶潜
　　又
　　漫漫荞铺白累累橘弄黄未论痴腹饱已觉醉魂香曳杖行歌里抛书倦枕傍轩车虽已矣终媿食官仓【时方谋祠禄】
　　舟中望禹祠兰亭诸山
　　艣枝讴轧出烟津醉倚船篷岸幅巾禹穴探书慙旧学涂山执玉记前身云低野泽号新雁露湿芳洲老白苹逸少亡来欲千载眼中髣髴见清真
　　夜观严光祠碑有感
　　我昔过钓台峭石插江渌登堂拜严子挹水荐秋菊君看此眉宇何地着荣辱雒阳逢故人醉脚加其腹书生常事尔乃复骇世俗正令为少畱要非昔文叔平生陋范晔琐琐何足録安得太史公妙语写髙躅
　　闲趣
　　濯罢铜駞陌上尘此生长作水云人更贫家业犹供酒未死年光尽属身闭户棊声闻腷膊巻帘山色对嶙峋贵公漫説林间事东路何人岸角巾
　　壬子九日登山小酌
　　老懐多感惊佳节病骨宜寒喜薄霜玉脍韲中橙尚绿彩猫餻上菊花黄几年虗负登髙兴何许重寻落帽狂浅酌易醒归薄暮又成支枕独焚香
　　舍北望水乡风物戏作絶句
　　西风沙际矫轻鸥落日桥邉系钓舟乞与画工团扇本青林红树一川秋
　　新黏竹隔作煗阁
　　骨相元作臞儒酸况复疾竖乗衰残鹁姑声急雨方作乌桕叶丹天已寒封姨青女交作戹竹君禇生却怜客小儿但喜夜炉红老夫更爱晨窗白蜗牛负庐亦自容是岂不足支穷冬已胜展鉢三椽下莫羡苴茆万户封禹迹寺南有沈氏小园四十年前尝题小阕壁间偶复一到而园已易主刻小阕于石读之怅然
　　枫叶初丹槲叶黄河阳愁鬓怯新霜林亭感旧空回首泉路凭谁说断肠壊壁醉题尘漠漠断云幽梦事茫茫年来妄念消除尽囘向禅龛一炷香
　　赠镜中隠者
　　小筑林间避世纷不妨野叟是知闻来游喜有檝迎我归卧岂无云赠君得鹿梦囘初了了吠獒声恶尚狺狺从今雪夜频相过纸帐蒲团要策勲
　　月夜作
　　江风吹微云长空散鱼鳞秋露洗明月青山涌氷轮我病适良已欣然岸纶巾索酒恼诸儿哦诗惊四邻颇觉胸次空未叹白发新庭菊卧残枝竒香犹絶尘园梅虽未花瘦影已可人方池湛奫沦丑石立嶙峋幸无千金费亦足终吾身乐哉何所恨击壤从尧民
　　记梦
　　我梦结束游何邦小憩野馆临幽窗千峯庐山锦绣谷一水蜀道玻瓈江春耕叱犊翁眉厖晓汲负盎女髻双忽然梦断已鸡唱拥衾坐待邻钟撞
　　感旧
　　当年书劎揖三公谈舌如云气吐虹十丈战尘孤壮志一簪华髪醉秋风梦回松漠榆闗外身老桑村麦野中竒士久埋巴硖骨灯前慷慨与谁同【独孤景畧死于忠州十年矣】
　　小园
　　窄窄柴门短短篱山家随分有园池客因问字来携酒僧趂分题就赋诗晨露每看花藟坼夕阳频见树隂移【此二事非闲寂不知也】拂衣司谏犹忙在此趣渊明却少知
　　初冬
　　已罢弹冠欲挂冠一庵天遣养衰残雨荒园菊枝枝瘦霜染江枫叶叶丹羮釡带鳞烹白小蓬门和蔓系黄团夕阳更动闲游兴十月吴中未苦寒
　　闲中乐事
　　转老转迂疎胸中一物无放言夸酒圣著论笑钱愚扫地収松粉全巢买鹤雏登临未应倦天给短笻扶
　　又
　　得丧畧相当幽居气味长五穷虽偃蹇二竖已奔忙出甑桃花輭倾瓢竹叶香语君真富贵不是傲羲皇
　　小舟
　　小舟无定处随意泊江村云气分山叠沙汀蹙浪痕宦途危虎尾闲味美熊蹯髙咏渊明句吾将起九原九月二十三夜小儿方读书而油尽口占此诗示之
　　彻骨贫来累始轻孤村月上正三更汝因油尽眠差早我亦尊空醉不成南陌金羁良自苦北邙麟冡半无名书生事业期千载得防从来未易评
　　今年立冬后菊方盛开小饮
　　胡床移就菊花畦饮具酸寒手自携野实似丹仍似漆村醪如蜜复如韲传芳那解烹羊脚破戒犹慙擘蠏脐一醉又驱黄犊出冬晴正要饱畊犂
　　行饭暮归
　　宿疾去如扫出门芒屦轻菊丛寒蝶閙枫叶夕阳明结阵看鸦集衘衣喜犬迎踟蹰搔白首诗句入经营
　　昼眠
　　困睫瞢腾老孝先麄毡布被早霜天珥貂碧落应无分且向人间作睡仙
　　睡觉闻儿子读书
　　梦囘闻汝读书声如听箫韶奏九成且要沈酣向文史未须辛苦慕功名人人本性初何欠字字微言要力行老病自怜难预此夜窗常负短灯檠
　　余得木杖于秦望山中今三十年矣陇蜀万里未尝相舍戏赋长句赠之
　　提携到处觉身轻楚泽秦闗不计程只道维摩无侍者谁知上座是同行青鞵白拂真相称湘竹谿藤误得名珍重从今常倚壁住庵吾欲过浮生
　　步至近村
　　药物扶持疾渐平布裘絮帽出柴荆荒堤经雨多牛迹村舍无人有碓声数蝶弄香寒菊晩万鸦囘阵夕枫明老翁随意闲成句不似刘侯要取名
　　五鼔不得眠起酌一杯复就枕
　　栖冷鸡声咽窗深烛焰明流年容易过华髪等闲生浊挹连醅酒香搓带叶橙残骸付蝼蚁汗简更须名
　　醉倒歌
　　曩时对酒不敢饮侧睨旁观皆贝锦狂言欲发畏客传一笑未成忧祸稔如今醉倒官道边插花不怕颠狂甚行人唤起更嵬昻牧竖扶归犹踔踸始知人生元自乐误计作官常懔懔秋毫得丧何足论万古兴亡一酣枕
　　冬夜
　　新醅引睡睡味浓有如猩唇荐駞峰屏深氊煗衾裯重鼻端雷起惊儿童床头兰釭缀玉虫双瓶汤热炉正红梦囘起坐夜未中凭几困睫犹瞢瞢霜风凋尽玉井桐月落翠雾栖房栊一杯甖粟蛮奴供庄周蝴蝶两俱空
　　黙坐
　　巧说安能敌拙修焚香黙坐一窗幽煌煌炎火常下照浩浩黄河方逆流气住神仙端可学心虚造物本同游絶知此事不相负荆棘剪除梨栗秋
　　日暮
　　淅淅风吹叶凄凄雨作泥鹊寒犹绕树鸡晩自归栖老病心知有荣枯理本齐端居嫌太嬾拾瓦傍蔬畦
　　遣兴
　　勲业如今莫系懐开单日日学僧斋谗深只有天堪问忧极浑无地可埋看镜已成双白鬓登山犹费几青鞵晩来诗兴谁能那雀噪空囷叶拥堦
　　泛舟
　　去去泛轻舠飘然兴自豪叶凋山寺出溪瘦石桥髙草径牛羊下烟村鹳鹤号还家一杯酒未畏暮风饕夜读范至能揽辔録言中原父老见使者多挥涕感其事作絶句
　　公卿有党排宗泽帷幄无人用岳飞遗老不应知此恨亦逢汉节解沾衣
　　初冬扫东山之麓置数石于乔松巨竹间以眺西山甚自适也
　　防霜天气半晴隂小岭苍寒藓径深翠霭欲成孤凤舞青松先作老龙吟渔歌浦口生髙兴骑吹边头负壮心儿报东村早梅发杖藜与汝共幽寻
　　南堂脊记乃已三十年偶读之怅然有感
　　一住三山三十载交亲渐觉眼前稀长松郁郁偃髙盖新竹森森添旧围沙径雨余畱鸟迹柴门日落锁烟扉放翁正倚蒲团穏辽海从渠万事非














　　劒南诗稾巻二十五
　　钦定四库全书
　　劒南诗稾巻二十六
　　宋　陆游　撰
　　醉卧松下短歌
　　披鹿裘枕白石醉卧松隂当月夕寒藤夭矫学草书天风萧森入诗律忽然梦上百尺颠緑毛邂逅巢云仙相携大笑咸阳市俯仰尘世三千年
　　霜草
　　入冬已两旬泽国霜始霣可怜青青草一夕生意尽嗟予蒲栁姿去日若飞隼草衰有复荣我发宁再鬒微官虽置散束带终自悯渐退用媍言千载付一哂【白乐天诗曰犹被妻儿教渐退莫求致仕且分司】
　　冬夜
　　百钱买菅席锦茵亦何加疋布缝麄裘安用狐腋奢昨者南山僧松肪寄一车可以照读书坚坐待朝霞顾影为发笑山童双髻丫一掬琴髙鱼聊用荐夜茶
　　村东
　　村西行药到村东沙路溪流曲折通莫问梅花开早晩杖藜到处即春风
　　小园
　　新作小溪园牵藤迮缚门钓船横北渚樵路接东村静坐依林樾慵眠傍竹根还家日已夕栖雀閙黄昏
　　书适
　　老翁垂七十其实似童儿山果啼呼觅乡傩喜笑随羣嬉累瓦墖独立照盆池更挟残书读浑如上学时
　　又
　　家食身无役耆年力未衰寓欢那待酒随意或成诗穷达元非我寃亲竟是谁惟嗟见事晩枉却鬓边丝
　　狂夫
　　狂夫与世本难谐醉傲王侯亦壮哉奕奕方収岩际电酣酣已起枕间雷囘天力在人终叹入月星来敌自摧千载鬼雄皆国士直令穷死未须哀
　　白发
　　白髪今年一倍増闭门养此老无能牛羊被野霜天晩禾稼连云嵗事登未午舂炊余脱粟乍寒包裹有麄缯自怜未废诗书业父子蓬窗共一灯
　　检旧诗偶见在蜀日江渎池醉归之篇怅然有感
　　江渎池头烂醉归青旗日晩插城扉正驰玉勒冲红雨又挟金丸伺翠衣老境渐侵欢意尽旧游欲说故人稀凭髙三叹君知否倦鹢无风亦退飞
　　十一月四日风雨大作
　　风巻江湖雨闇村四山声作海涛翻溪柴火輭蛮氊暖我与狸奴不出门
　　又
　　僵卧孤村不自哀尚思为国戍轮台夜防卧聴风吹雨铁马氷河入梦来
　　冬日观渔猎者
　　人间渔猎各相从南陌东阡处处逢绣羽触机余耿介锦鳞出网尚噞喁傍观扶杖常移日就买还家足御冬更待风霜都过尽却从春野看春农
　　雨晴
　　山川炳焕似辟国风雨退収如解严老子真成无一事抱孙负日坐茆檐
　　病起
　　少年射虎南山下恶马强弓看似无老病即今那可说出门十步要人扶
　　奉祠
　　明窗松日供琴荐小鼎山泉煮药苗乞得奉祠还自愧犹将名姓到中朝
　　假寐见海山异甚作小诗记之
　　海如黛色深浪作雪防溅数峯黄金山巉絶出水面此非想与因了了目中见何时真往游浮世付掣电
　　松下纵笔
　　自扫松隂寄醉眠龙吟虎啸满霜天却思初到人间世似是唐尧丙子年
　　又
　　老不能闲莫笑予五千言岂世间书青松折取当麈尾为子试谈天地初
　　又
　　种玉餐芝术不传金丹下手更茫然陶公妙诀吾曽受但听松风自得仙
　　又
　　髯龙夭矫欲飞去百尺苍藤罗络之应笑此翁才不进故将老气起吾诗
　　拜勅口号
　　黄纸如鸦字今朝下九天身居镜湖曲衔带武夷仙日絶丝毫事年请百万钱【祠俸钱粟絮帛嵗计千缗有畸】恭惟优老政千古照青编
　　又
　　扶病中庭拜君恩抵海深顿増新禄格暂拂旧朝簪心欲先营酒儿言且赎琴人生奉祠贵喜色动山林【仆以官视大卿监俸给皆増于昔尤为忝窃也】
　　闲居
　　土铛茶七椀瓦甑稷三升兀兀能言石腾腾有发僧净巾裁白防拄杖采红藤尚喜冬来健逢山得遍登十一月十八日蒙恩再领冲佑邻里来贺谢以长句
