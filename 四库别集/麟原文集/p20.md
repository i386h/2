<!-- { "loadSidebar": true } -->
　　自书契代结绳以还人文日宣而大朴日雕以散周之玺节六国之相印又书契之变也汉始有私印以记姓氏视玺节相印正刻者异又节印之变也自是士大夫图书制述咸以志焉意图书之得名昉此隋唐而下旧式渐逮于赵宋篆涉于巧制失之夸于是古篆不复见而淮南子所谓方寸之印者殆虚语也元初中朝诸老丕变文风凡图书篆隷一复于古印广以寸为度痛革宋季钟鼎之谬制而尚友千载庶几皞皞乎淳厐之习矣予尝翫印刻而思可以得河洛纵横之意焉可以见井田开方之法焉可以存盘鼎钟鬲之古焉可以识专门名家之学焉可以写防奸杜伪之智焉是则印刻之古也而所益者广所益者广而放乎古非人心世道之还淳哉东昌唐克谦攻文章之印篆古而制雅布置得宜运削匀洁庚庚然如瓷之碎也辉辉然如玉之润也使益精其説将识者动目如摩挱岐阳石鼓如登峄山读秦刻如鸿都门外睹蔡中郎三体书讵非艺苑之快事哉虽然一事之精恶足以尽克谦之美其自牧卑损慕尚清高疏通练达异日且大用于时而予独叙其印刻之善者喜其有助于已也予于文不工于辞而尚乎古又得印刻之精者以黼黻之岂不足以増重于时人之耳目哉欧阳公尝言吾文将赖君谟之书而传予于克谦图书之印亦云后之览斯文者有不一握为笑也乎
　　牧夫字序
　　唐季彭公玕系出长沙仕至吉州刺史得庐陵北山之胜因家焉子孙蕃衍二十世矣裔孙子纶仍居山下勑断家事读书饭牛于其间以乐其志而自号牧夫焉过予求序其志予以为尔羊尔牛饮池降阿何簔何笠麾之以肱者牧夫之事也説文曰牧养也司也司而养之牧之义也然而州长亦谓之牧何哉非以其司乎民而养乎民欤子纶茍先有以自牧其心则不徒牛羊之牧异日殆将为九州牧以牧乎民矣子纶曰然则牧之道无以异乎曰百里奚爵禄不入于心故饭牛而牛肥卒以相秦而致治卜式为郎于汉致上林之羊肥息尝曰恶者去之毋令败羣牧民之道亦犹是也推而行之在子纶矣吾党欲观其牧者不必观于今日而观于异日可也是为序
　　和溪胡氏族谱序
　　太上立徳其次立功立言其次有爵为公卿大夫世世不絶此之谓门户门户之髙洁非圣贤莫能自致士之有志者知圣贤所自致皆已分内事亦勉力希之以大其门戸何不可者万一力有不逮则持身于无过之地使鄊称善人君子亦望族矣此而不务乃欲尊所系于闻人以为荣耀自有识者观之岂不愧乎西昌和溪之胡系出长沙马氏僣乱辟地庐陵分为三族伯居值夏资政殿大学士忠简公铨之祖也仲居南城登庆厯六年第官至朝奉大夫衍之祖也其家和溪或黄漕有以胄监弟子员为南城丞曰笺者皆季出也胡氏自三族为名宗于是言李者悉出陇西言刘者悉出彭城和溪传世逺矣至清翁昉修谱泝其源于长沙歴歴可考盖和溪之与黄漕地之相去若此其近也世之相后若此其未逺也宜有可信而传也兵燹之余家乗靡存其从子志徳慨然兴曰上世之逺遗文故老俱不足徴吾未如之何矣自十世可知见于诸贤铭挽者亦足不隤其家声尚何旁搜逺绍为哉嗟乎胡君可谓加于人一等矣可谓拔乎流俗者矣既新其谱又辑诸贤于先世有所著述者为流芳集可谓善继其志而不防其本者矣噫世固有幸而出于名卿之后乃不能敬谨自持以无忝先世至炫名忘实卖婚沽利寡防鲜耻视胡君卓识伟度有不愧汗也哉
　　平上樊氏族谱序
　　世姻中有儒士樊植致书于礼曰四方之欲光显其戸庭宣昭其誉问者皆有求于先生以传世埀后矧寒宗于名门姻娅非一日矣谱乗重修而不得一言以志其成非在下风者之咎欤吾世之先由湖南墨造徙永新之里多歴年所至资深居士昉仕于宋授宣徳郎尝因司马氏门人刘洙见公于洺公甚爱敬以所闻见叙次为説以赠有家富而官显好学而积徳等语居士之后又数传至讳瑚者为潭州推官悬车于平上之山庄去里潺十里许世系源委见于名公银笔者富燬于兵燹仅记忆其槩耳司马氏纪録尤详今亦无存惜哉惟先生述其本原庶他日吾氏知其所自不隤其家声礼儿时侍先子修家谱见樊氏夫人墓志者二皆平上派其一杨文节公笔也夫人切于教子自贮其笔墨书籍启钥扳厨而取之厨仆而磔其一则陆剑南所作实靖州史君之母载宣溪至平上三十里而近人以纯绵丽宻鼎壶甘防奉其母朝暮使交于道其铭有曰女也而行则士老也而志不惰敏而好修静以寡过则樊氏内行之贤可知宜其外氏子孙绳绳翼翼守身而不失务学以淑人有异于寻常者矣虽然礼愿其后昆出而事君为排闼之壮士处而传经致门徒之三千又次而稼圃亦自有乐趣使鄊称善人足矣姑以此序其谱之首以劝植字举直云
　　西溪八咏序
　　乐乐其所自生礼不忘其本厚之道也礼乐者非君子之所服乎有中形外不倍其原仁贤多有之是故屈原思郢钟仪南音庄舄执珪而越吟王粲登楼而土思人情怀旧理固然也缙云应仲彰氏以文学充贡司征于庐陵公退好书乐易文雅故里溪山常接梦寐而归与之兴未谐于是列为八咏求咏歌之以抒其思仲彰之意可谓厚矣予观曩时铨选薄南士嗜仕进者往往诡籍于北而讳弃父母之邦倍本忘初岂仁人之用心哉视仲彰有不愧汗也欤予嘉仲彰之贤因用法驾导引曲八章为讴吟之
　　银蟾好银蟾好烂烂出东山混沌分时明已有堪舆尽处照初还良友乐余闲　　东山明月
　　云如彩云如彩瑞气北塘边一片灵芝浮寳盖昔人逢此庆胪传平步上青天　　北塘防云
　　琅玕碧琅玕碧千挺匝荆冈掣钓影悬双鉄鲤裁箫声引九苞凰劲节老风霜　　荆冈修竹
　　苍松古苍松古硃岭秀严冬风动潮逥疑舞鸐电飞厓擘化神龙不肯受秦封　　硃岭古松
　　埀纶罢埀纶罢沽酒荐槎头浦外杜蘅时自采桥南风月付谁收疎散傲公侯　　桥南晚钓
　　东皋去东皋去洞口及春时緑野莽平苗似浪黄云髙下稼如坻击鼓御农师　　洞口春耕
　　岩花满岩花满恰似锦屏风覔句诗翁频指防偷闲年少更从容山色淡还浓　　花岩锦屏
　　平床墅平床墅滴翠染人衣芳艸如茵共醉卧繁隂似幄澹忘归禽鸟乐幽栖　　平床翠黛
　　黄允济樵唱稿序
　　客有问诗法于予者予应之曰六义之经纬古诗法也而世尠能明之况其防妙者乎三代民性淳厚诗之美者无溢辞刺者亦优柔不廹意见言外盖其风化所及涵养所致而然此诗之本也本既立矣音响节奏又各有説焉五言古诗贵乎髙古朴茂如汉魏而渊永有至味七言歌行沈郁雄浑开阖曲折词气如百经战马乃为尽善近体律诗又在壮丽痛快首尾意绎如而不杂至若絶句必折旋婉媚悠然樵歌牧唱之有遗音妩然宫妆院靓之有姿态知此则骎骎乎入作者町畦矣复何法之可言乎里中小友黄允济以其所吟示予音韵铿锵布置缜宻读之犁然有当于人心可敬可爱而意欲有闻于予者以允济之才之美何借予言而予犹惓惓以语客者告之亦爱助之心也允济勉乎哉予望子者不今日而已也姑题其首简而归之
　　赠襄阳税课司大使詹君序
　　予家先世在宋尝于郡城之西南湖桥之近因峻岸垠堮结亭曰山月筑防曰云端杨文节公为之记大江横碧羣巘叠翠鸥浦鳬汀樯轻颿绵足以游目骋怀荡涤尘歊而立于独吕忠公谪居尝寓于此故考亭朱夫子来游来歌焉予偶至郡必履荒址临眺以抒怀贤之悰倦则即其麓圆通庵而少憩则有宁上人兄弟相与遣世虑而游方外亦一乐也今秋重来忽闻上人再理荆襄之檝急往与别上人曰宁往嵗之游寓襄阳五阅月辱司征詹君伯振倾盖如故凡所以存问予进虽天伦之爱莫能或之先也盖斯人昔以贤才举于乡重厚周宻钜公硕士咸愿与之逰酬赠赋咏之作率不肯凡抽思写物类多春云态度良时暇日或与名胜登岘山送斜晖迎皓月慨往哲之莫及嗟来者之难期俛仰宇宙飘飘然有出尘之想先生若惠一言使得借手以报知已非厚幸欤予闻其语因叹礼也守朱吕之业徒仰止先正髙风于一隅詹君乃能登髙怀古景慕叔子逺韵于千载又感上人寸心千里之笃交而知詹君怀才抱艺之髙致于其行也序其语作赠詹君序
　　钟子温吟稿序
　　予友钟子温信厚朴茂人也与人交始卒无间退然似不能言者而胸中黑白了然力学不厌尝恨不得近予有镞砺之道而予亦以不能常常见之为慊近昉以所吟稿示予宫商相宣榘矱不偭情景俱备浏乎山泉之清粲乎野芳之丽真可与言诗矣然子温予心友也非泛泛常情比可不以予所闻者助之乎因忆曩嵗尝从参政全公幕下与杨君伯谦夜论诗道伯谦曰予得于范先生者其要有四盖诗贵简古明畅理断含蓄而大忌俗泛陈腐麄嫩空佻知此则思过半矣伯谦不可作矣而斯语服膺未尝忘也今举以语子温有知予山阳闻笛之感者乎因题其稿末归之子温异日尚刮目以俟
　　赠刘尚文仰霄序
　　刘君尚文何其多才多艺能事鬼神也何其爽朗周宻悦乎人人也尚文家本禾川与伯氏尚辟地始来太和境上阐老氏之教挟曾杨之术以及医药卜筮星数曲艺靡不通解逺迩之人咸信慕之东里未辞而西里之使交踵其门矣在外二三十年如未离乡井而家日以裕于是退营菟裘于永水之阳以老伯氏养晦授徒乐于丘园而尚文解人之忧赴人之急奔走不暇众皆称之予亦羡焉犹以其涉于百家杂业未深与也近与之语则知其于经传之训诂文字之偏旁源委极力窥寻搜讨而前辈奇文伟制亦往往记録不遗然后叹其有本者如是而恨相接之晚也盖太山有其高则延而为鳬绎嵎夷莫不有其势黄河有其深则导而为龙门孟津洛汭莫不濬其流人之为学本原既道致知而笃行闲邪以存诚乌往而不达哉嗟乎丧乱以来四顾閴寥人少矣尚文益思尽已之性以此事天飨帝而无怍况酬酢于日用者乎予言广矣勉旃无忽尚文思仰绳祖武故一字仰霄云
　　送陆知县美解序
　　庐陵陆侯下车之三月舆人诵曰昔我中田丰草翳之栈车弗休无力易治自侯戾止公役均使迨暇薅耘禾黍薿薿昔我防氓送往迎来戎车绎骚耄倪惊猜侯来抚之安堵如故事育感恩杜母召父昔之为政猛则民残今其优优黎庶以安刚不汝吐柔不汝茹礼以为律教以为度又后之六月侯将入觐报政而代且至矣舆人又歌之曰昔来何迟今去何速我弗终昭阳之陆于时业已行矣有埀髫之童谂于戴白之叟曰天仁侯曷又夺之我将维其檝使弗得移柅其车使弗得驰何如叟曰童子何知厥问四驰迁擢允宜汝不闻舆人之诵大雅之诗乎不吐刚茹柔如仲山甫侯既有之赋政于外入为喉舌侯恶得辞焉在庐陵则一邑其福在廊庙则天下被其泽恶得以寡妨众哉童子遂行叟亦逝去于是羣黎百姓辑其语以为陆侯美解归朝序







　　麟原后集巻三
　　钦定四库全书
　　麟原后集巻四　　　　　　元　王礼　撰序
　　沧海遗珠集序
