<!-- { "loadSidebar": true } -->
洎後魏以官婚礼乐定天下五姓，则远派愈清，祟基愈峻，如众山之有嵩华，百川之有河海矣。曾祖临汝郡长史府君讳寰；大父检校库部郎中、太子中允，赠越州都督府君讳政；父检校御史中丞、亳、抚、歙三州刺史府君讳瑗；外族陇西李氏，外祖皆，□皇建州刺史。公倜傥不羁，恺悌多可，每推诚以格物，不诡激以邀誉。
博览传记，颇习艺文。以□歙州府君远分符竹，恋切晨昏，迨集荼蓼，身迫当室，故盘桓利贞，不应乡里之荐有年矣。佐仆射韩公皋以硕德元老保厘东周，挹公器度，表为从事，授奉礼郎。地当清洛，府即皇居，实东夏之准绳，赞二南之风化，固有光矣。未几韩公出拥麾幢，作藩於许，复参幕画，改协律郎。时河北诸侯阻兵角立箐茅不贡，进节萌生。宪宗皇帝奋赫斯之怒，命将而诛之，有诏许师先加於镇，凡所以调，兵食具坚锐，士无亡矢折镞之利，将有执讯获丑之功，系公之谋也。无何，昌黎公再居君陈之位，又为防御巡官，换大理评事。毗佐三府，出入数年，韩公之待公也益加，公之奉韩公也弥固，则公之事业可知也。府罢调集，复授大理评事分司东都。尝叹曰：大丈夫处世，得其时则大行，不得其时则笼蛇也。若夫屑□□□□和掠奚，寻常之步武，侣风波之群子，吾不为也。乃於有洛之东，卜居清旷，因□□□因下而也，发乎心□，成乎□指，疏流渺弥，而潭岛百亩；杂英烛耀，而组绣一川。则帝城风烟，生我松筱，嵩高岩岫，倚在庭户。
英人名士，载酒肴从公而游者，日日继至。乃相与棹扁舟，具尊俎，烟朝夕月，泛广浮深，一杯冥机，万累都遣，视得丧蔑如也。则公之道胜可知矣。呜呼！仁与智，宜而寿，降此大戾，谓之何哉？以大和四年正月七日终於康俗里之私第，享龄六十有三。凡我士友，咸叹公有干时之具，而君不试；有韬世之量，而人不知。沦於盛时，没於下位，可胜恸哉！公之季曰冀，以明识利器为侍御史、泾原节度判官、西郊绵邈，丧讣未定，嗣子宗和，泣血茹荼，＊龟得兆，以其年二月廿八日，归葬於河南府洛阳县平阴乡南陶村之先茔。夫人清河崔氏。□皇处州刺史济之子，公之姑女也。母仪妇道，光备六姻，不幸先公而殁。逾三十载，至是合焉，从周制也。公三男：长曰宗和，前郑州中牟尉；次曰岌，曰金。四女：
长适公之生前河中府参军事荥阳郑謇，次适前右领军胄曹参军河东裴思敏。男自岌而下，女自裴氏而下，非夫人之出。宗和以肃中外懿亲，粗知绪业，哀铭志，悲而不文。铭曰：
谅□武王，时惟鹰扬，崇基始构，灵派攸长。曰汉曰晋，弈业而光，门称鼎甲，世济忠良。缘□夫子，袭我介祉，其质如琼，其心如水。信直待物，恭宽由己，孜孜吏途，恳恳坟史。既植此基，元侯见知，三辟大府，功宣许师。一居廷寺，分务东厘，时则心壮，年逾耳顺，逸足期骋，修途□进。时耶命耶？溘然而荆魂往东岱，形归北邙，丘坟垒垒，松贾苍苍。展也淑疋，亦齐之姜，众灵幽赞，双剑同藏。月苦荒隧，风号古岗，神之格斯，乐此玄堂。
（录自《洛阳出土历代墓志辑绳》）
№大和０２７
【盖】
失。
【志文】
天水赵货墓志铭并序河东柳习述大和四年三月十日，天水赵氏以其月一日疾丧长子货於襄河之滨，即是日王父讳戎魏州大都督府、莘县令之墓，在相州安阳县邵村之原。尊夫人范阳卢氏。
货遭王父丧，年始冠。幼则其家过爱之，父不忍严，货明敏亦能自立。及丁其艰，居丧养母，皆合礼。年廿二卒。
或闻者孰不兴嗟零泣。弟二人，稚童孩提，力未能事，贫不及墓，时服以送往。其□□□赙之财。弟处直又主其事，相礼不逾。□□□柳子利，故货先人，乃为之叙。铭云：
茫茫大化，实生死职，世有五教，能守为极。大道日当，仁人怀感，百龄中夭，同归不一。元灵乾本，容仪永失，感亲之痛，气阗膺窒。上不泄哭，与天地毕。
（录自《隋唐五代墓志汇编》河南卷第一册）
№大和０２８
【盖】
失。
【志文】
唐故女道士前永穆观主能师铭志并序　乡贡进士严轲述达乎□□之妙用，总乎圣智之殊奥，先天而生，斯所谓道。道也者，故不可斯须而去焉。我太师得之矣。师姓能氏，讳去尘，其先华阴人也。曾祖昌仁，皇沙州刺史，赠太子太保；祖元告，皇礼部尚书、淄青兖郓等八州节度使；父暹，皇银青光禄大夫、光禄卿；娶赵郡李氏，是生我师。柔仪惠范，不□阃训，早悟玄默，匪因严师。洎其始笄，□奉敬教，归於锺离令河南阎君，不幸先殁。丧礼终毕，遂於黄坛场，投迹从道，以真仪法，无不该荆乃职总观务，实司纪纲。
呜呼！天有晦明，物有殂落，时或兴替，道将随之。师体道之要，安得无生灭之事乎？以大和四年二月十五日，归化於绛台之私宇也，享龄六十三。有子二人：
长曰方素，前绛州绛县主簿；次曰处愿，夙了空寂，归佛出家；皆泣血茹荼，以其年十月廿日，权葬於绛郡九原山之茔，礼也。虑以陵谷更变，故请铭於石。词曰：
大拘浑居，靡不相谢，惟欤我师，顺道而化。或曰经营，为其有生，今则示往。以存芳馨。永穆式瞻，佳城帝里，海尘岳水，光□□礻┆。
（录自《隋唐五代墓志汇编》山西卷第一册）
№大和０２９
【盖】
夫人吴氏墓志。砖。
【志文】
石。
唐故吴夫人墓志铭序王谏文夫人姓吴氏，其先盛族渤海郡，因家避地，遂为扬州焉。父讳福，京兆韦氏而生夫人，令淑有闻，娉於清河张氏。既事君子，和颜齐心，□睦六姻，妇道□整。呜呼！双桐并茂，何忽先。洎大和四年九月廿五日，终於江阳县会义坊之私宅，享年卅有四。男二人：出於先殁西氏。长子承宗，次子承庆，虽非肠育，痛极伤怀，泣血衔哀，以承宗嗣。以其年十一月三日，窆於嘉宁乡五乍村之原，从宜礼也。恐陵谷迁变，刊石铭曰：
寒郊苍茫，悲风□烈。乃悠扬，楚原流咽。一弃人儇，千秋永别。刻石泉壤，其文不灭。松柏森森，空悬夜月。
（扬州博物馆藏石，周长源提供拓片）
№大和０３０
【盖】
失。
【志文】
唐故云麾将军试殿中监陇西李公及贾氏夫人墓志铭并序李氏之茂族，洎颛顼之後，累崇胤右，而後子孙据焉。父讳章，宣德以前，守魏州朝城县令，咸以水镜莅人，弦歌训俗，临财无挠，降车有闻。公讳清，任云麾将军试殿中监。行危而和，言忠而逊，为武勇之□□，□□儒之领袖。心爽气高，立名杖义。勋有成公，举无败事。而天不与寿，以长庆元年五月廿六日寝疾於顿丘县阳范村之私第，春秋七十有三。公之夫人贾氏，性顺而和，志柔而静，动合礼度，言成令淑。颇善事姑之节，克□从夫之义。姻亲和睦，抚下能干，遍其恩畜。享年八十有三，大和四年四月十二日，终於之私第也。时当孟夏，卜筮通未，权殡於堂，即以当年十一月廿日合於澶州顿丘县东北阳范杨村之大茔也。
公有子三：长曰士忠，爱子士和，并以先公而终也。次子士□，文武俱超，量崇遐远，谨身节用，名播辕门，任充马步讨击。咸以绝浆毁瘠，哀过常礼。女子高末末可同□也至孝，以职居近地，抑情起复，促欲披□□，镇守坟茔，事君之道既从，思孝之心难遂，泣辞不获，乃亻免首□□□自□，以从龟疑，慕之情何□。□恐陵谷迁变，将何昭其先，乃克石为铭，用纪□。词曰：
英英李公，志气高邈，贾武军前，运筹帷幄。事君以节，立身以＊，声谕九霄，名□□朔。夫人贾氏，家本儒宗，令淑令问，作仪作公。秦台奄□，巫峡悲□，万古藏器，千秋闭锋。龟兆将施，玄堂已□，□□归泉，松萝坠谷。丹旌难止，薤露声低，曷思悲途，尽仑□□。
（录自《隋唐五代墓志汇编》河南卷第一册）
№大和０３１
【盖】
失。
【志文】
唐故将仕郎试恒王府兵曹参军兼充大内上阳宫医博士城阳郡成公墓志铭并序前进士杨敬之撰有唐大和四年岁次庚戌九月壬申朔廿二日癸巳，故城阳郡成氏，因轩辕氏以为氏焉公寿年六十有九，其日殒於洛州河南县南市面行之弟宅。父讳万善，其扁鹊之艺，人无比焉，佐东部留守兼开东道节度副元帅郭令公之随军。公讳，蒲州人也。习父之业，充大内上阳宫医博士。公性气本刚负，艺出於众流，内外二书，常盈溢於五藏。谈词辩论，无人拒敌，忽瘿疾疹，俄尔九旬，何期药饵无徵，奄遘此祸。孤男号哭，擗地殒绝；孤孙哀声，彻於九天之上。乡巷闻之，老幼惊骇，无不垂泪嗟叹矣。夫人曰清河张氏，少亡。有三子，大曰建，次曰章，小曰偃，去宝层初年，相次身亡。次夫人曰赵郡李氏，少亡。有一男，名曰文会。见习上代之业，充大内上阳宫医博士。性气敦厚，忠孝具全。次夫人曰陇西李氏，早亡，有二男一女。大男曰简，次曰振。女适陈氏，少亡。孙女曰库娘，适＊商之家，赐姓冯氏焉。因此绝其来往。建新妇曰弘农杨氏女，有一儿名曰庆子。公其年上章阉茂仲冬之月中旬末之日，卜其宅兆归葬，於河南府河南县平乐乡杜郭村之先茔。奉终之礼。铭曰：
气刚冲透，文辞巧才，命登上寿，三教通开。孤男闼闼，昼夜悲哀，幽魂长辞兮永隔，无因更复兮回来。
（录自《隋唐五代墓志汇编》洛阳卷第十三册）
№大和０３２
【盖】
唐故张府君墓志故夫人豆卢氏墓志铭
【志文】
（上泐）邕州本管经略招（下泐）邕州刺史兼御史大夫赠左散骑常侍张公墓志（下泐）故夫人南阳郡君河南豆卢氏墓志同叙朝请大夫守河南（下泐）豆卢署撰公讳遵，字修本，其先南阳人也。後因官家於陕，今为陕之平陆人。曾祖议福，皇蔚州刺史；祖守环，皇左羽林大将军；父献弼，皇忠万二州刺史、兼本州团练使、赠工部尚书。公少以门荫授解褐官。年廿，亲裴氏怀恋伯兄，遣省伯舅於镇州。时属军谯，王公大张乐於庭。公观焉。□为镇帅王公见。公身长七尺，美须眉。与语良久，便授押衙。明日，兼内院兵马使。不旬月，奏事德宗，授兼监察御史，依前押衙。曰：奇士也。自後忠鲠屡进，数有苦言。及士真知留後，寻改殿中侍御史。承宗摄留後，国家变更镇事，以薛昌朝为帅，发将军景忠信削夺承宗官爵。朝廷振威，成德惴恐，逆党行列，僭礼勃词，承宗称疾，监军＊伏。
此时公乃请见。既而承宗曰：天子不察，宰臣不言，诸将偷安，土地割裂。公曰：
