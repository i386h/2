<!-- { "loadSidebar": true } -->
　　窃详省院台部皆得选署官属若公当则人心自服稍或未安中外之人皆得指言数年以来省台壊乱多此之由夫省台大僚近君之重臣也古人称投防忌器当尚深戒况天官天秩一旦使羣小得恣情阻壊非所以体重臣而存大体也兼若辈处心鲜公不为己私且泄怨谤比比若此合无立审官院选用有德望公正大臣次取知典故识大体刚直而敢言者为之辅其中外一切选举官员通得论列而疏驳之不犹愈于若此纷纭之不定也耶检防得金朝章宗时台司用一诸科人为监察审官院竟奏而罢之致台望増重远近肃然当时大为有益或曰若立此官台諌何为曰台諌论列至广审官系封驳之事古人设立以用人为为治之本惟其责之专则事精详而得实理所谓开公道而庶人不私议也伏乞熟虑而深思之
　　选参佐
　　近闻朝省选用随路总管其法甚妙然参佐尤当精析所谓掌司经厯者务要识大体有议论通案牍临事不疑刚正有断振一路之纪纲辨大小之众务下至调和官府驱役吏人上下伏从官长有赖方为称职近年徃徃用非其人不惟误事且复害事如非流望者有之不通文墨者有之老病庸懦不胜任者有之如得其人斯弊尽絶契勘至元二年随路总管许令帯行参佐二员此固唐自辟所知良法今既妙选大尹亦宜令各官保所知职官以任参佐却恐朋党成风因时作弊莫若将保到人员交相为用如真定府尹所保用之保定保定所保用之他路之类是也若本人任内汚滥不职保官亦行坐罪其各道按察司首领官非常依上精选使出总府幕职之右庶几官吏推服台纲人望因之取重
　　卹民
　　议卹民
　　窃见随路百姓自攻取襄樊以来节次将中强等户签充军站其见在下户供给百色军需已是生受及江南平定中外伫望庶得休息复致前政烦苛横取白着急于星火州县官吏视其如此因縁作弊科敛无度如遇和雇和买夫役等事即验包银分俵每一两周歳约出横泛钱三十余贯止以四两户论之是一歳着二十倍也又军户逃户闪下差税复洒见户包纳割剥民肌未见如此之甚致愁叹不絶感伤和气歳旱不收百物涌贵衣食艰难民安得不困救之之方在于将和雇和买必不可阙者画时支价两平和买雇赁并不科俵民间饥荒去处官为赈济累年逋负已征入官者还民未征者尽免其逃亡复业者付原抛事产量免三年差役庶居者安集而去者思还然后下寛大之诏布告中外使民晓然知朝廷优卹元元本意又阿哈穆特及其党与所没赃贿不可胜计此物既非天来皆系生民膏血向肆威虐聚为已私可谓赃秽不祥之物昔汉籍梁冀家财遂充国用减天下租赋之半散其苑囿使业穷民合无亦将上项财贿全代天下今歳租赋之数使二十年愁怨之苦一旦消释诚国家结民心感和气其旷荡希世之恩过于寻常万万也
　　一照得近年和买造作等事其弊有三如立限甚促画时不支价钱必须科派民间然后可办致百姓添价转买或官吏搭揽多搭钱数及取纳使用糜费等钱上下通同作弊一也纵降到价钱止依各处虚报时估比之百姓实费不及半价亏损人戸二也其官降不敷价钱内官吏又行克减且有全不到民或三五年间并不给降者三也如近日科下真定皮裘皮袴明该不得桩派百姓官给见钱官无见钱皮无见在送纳有程却恐躭悮不免分科民间其弊依然复作是上司实有爱民之心而百姓名受其惠而隐受其虐也今欲革弊不过降给见钱从实支价责委正官办集其事何则盖近年遇有工役官长但领畧其间率委本把里正信实等人营办将百姓恣行侵牟无有纪极或事发到官止将上项人量情追断民苦已受将何所补若革去三弊将一切违错明该止坐正官不究余者庶几多方用心顾恤百姓不致里正诸人作弊
　　一随路递运车仗脚钱近者五六十贯逺者不下百贯官支价钱十不及二三其不敷数百姓尽行赔备名为和雇其实分着年来披担极是生受乞请驿程去处官立车甲头两平雇募从实支价以纾民力
　　一戊戌年中选儒户比之僧道百分无一前省收入民编却有告难蠲除者合无依旧除免并十三年试中儒人亦行一体定夺
　　一弛山林河泊材木鱼蒲之禁令民得恣采取以捄饥乏不足
　　除军户闪下差发
　　查爰自收复残宋以来人皆有息肩之望近年差役岂惟不蒙减免又将九年十一年内原签军戸差发每户止除四两余有数目俱于见在戸内桩科及自戊午年准申逃户之后续逃戸计上司并不准申州县亦不敢申报闪下差发仍令见在戸计包纳又至元七年取勘出协济户计原奉条画止令协济见当差户近年编造入额另行科差加以和雇和买不絶如流比之初取襄樊差役转増数倍上司若不哀矜量加优恤恐不免转徙流离之患乞将原签军户气力全行除豁及取勘续逃户计蠲免分数庶望贫民少得休息实为便益
　　捄灾
　　窃见今歳真定等处春夏亢旱谷菜皆无米价涌贵小民久已阙食徃徃采食青棘槐花榆叶拂子等根加之流窜惊扰甚为不安谚云春旱泥仓秋旱离乡盖言比接新来歳月日远故也百姓多趂熟河南今者米粟亦贵愈无所徃是将坐视饥馑以待其毙其救之之术宜在于早设不然不过发仓廪散楮币仓廪所在皆空寳钞几许得济莫若将被灾州县合纳税石并即今收籴事故等粮尽行停免使百姓少寛且得自救责委按察司亲临官吏多方置计赈济饥乏及弛山林河泊之禁权停门摊酒醋等课庶几不致流亡失所
　　秋税准喂养马驼草料
　　窃见保定等路百姓每歳拨赴远仓送纳又桩配各和买各位下马驼所用草粟设立仓场官收支中间官吏作弊百姓重并生受如按察司每歳各处追首钞使民免远仓纳税之劳有三五百锭者尽系添搭多取于民若于百姓所纳秋税内尽行折作草粟赴各处喂养马驼仓场送纳使民免远仓纳税之劳无和买桩配之扰及革去给降克减之弊实为便益
　　复常平仓
　　窃见至元八年设立常平仓验随路户数收贮米粟约八十万石以备缓急接济支用近年以来起运尽絶甚非朝廷防民捄荒本意如徃年差官定夺时估以平物价纵使能行终非久远通便之法当时佥谓若常平有粟各路不过依时价出粜三五千石则物价自平人心倚安低昂权在有司兼并不复高下其手向前收成去处依前收籴以实常平恐亦恤民平估之一防也
　　论匠户
　　一省部为各处富强之民徃徃投充人匠影占差役以致靠损贫难户计奏奉圣旨差官与察司总府一同磨勘到各户根脚气力手状已是精当类攅册帐各路赴部分简实为善政中外喜望比及今歳科差必得上项富户依应当差庶几贫难稍得息肩近闻省部止为外路帐册体式与大都不同此上差官复同三家再行磨问不惟中间动摇实恐迁延有失人望若将已分简定帐册勒令各路照依大都体式攅报以望善政早得成就或谓若依己行体例将匠户富强者还民当差其见当身役止除一丁差税却恐一家两役日久靠损人难终致纷纭不定莫若将见行分简匠户委系高手人匠存者存之外据户眼高手艺平常者放罢为民若必须补添再于民间将酌中户内取手艺极高者充庶免纷纭不定且失民望其江南户口一家分作数户其名甚多其数不实
　　括户土断
　　国家自壬子歳抄数后迄今未甞通检中间等第高下大成偏重故唐制三载一定户每歳一团貎恐因仍旧额贫者转贫富者愈富况三十年之久稍候年歳丰收民大安息合行从实检括察其存亡均其贫富则庶功以兴国富家足不然是纵令州县每歳増减高下以滋官吏之弊故前人云与其潜资于奸吏何若均助于疲人以免其偏苦哉其各路流徙户计抛下差务即令尽行桩洒见户赔纳徃徃靠损人难今四海一家民之去此即为逋逃寓彼即为见在若通行括数只令彼处土著当差除此之逃额实为便当此厯代遗制我如行之不为无例或曰恐涉动摇曽不思偏重包纳不均之苦甚于一动多矣
　　七品以上官言任内利病
　　窃详方今大病国之惠化下罔尽行民之情伪上不周知今后合无令外路五品官部内利病可以兴除者许令任内或秩满赴部直言要以指陈实事一出己见庶使民间疾苦艰难悉得上闻其官之尽心与否不校可知其当兴除者即谕所司施行日新政治诚表里相维上下尽心之良法也
　　息兵力
　　军人交番
　　一随路军人爰自南征以来攻城野战万死一生及平定江南举望停征稍得休息今军前勾起逃亡事故等军歳无虚月如父死子继兄亡弟行以至一户有病殁阵亡父子兄弟四五丁者又有死絶止存老父母与妻孥者尚然不蒙抚存况征南将校例多迁赏其军士亦宜优防合无将见屯戍军士或二年或三年使之分番相代省家父母亲戚歳时有相防之乐所谓悦以使民民忘其死契勘唐制征防军年及者还民父母八十者听一子归侍况今四海一家正息马论道之秋如兵戎稍寝天下幸甚
　　缓远征
　　伏见方今圣德天覆海宇一家独以日本未霑王化致烦征讨窃详倭奴自后汉始通中国多以义懐来未闻专事征伐盖限隔洋海数千里之远此与彼接我以众命先甞其险呜呼殆哉昔三苗来格虞帝以修文为先后倭始通光武以广德为务伏望圣朝鉴法前代先遣材辩绥远之臣申之以文告喻之以逆顺柔以文德结以恩信使民见包荒不遐遗之意若犹未至然后兴师未为晚也此系国家大事任责者宜悉心以明其利害
　　合并十一年军
　　窃见近年朝廷将旧军与至元九年所签军贫难消乏之家皆行合并甚为便益其十一年所签军人当时已是近下户计经今九年多有生手不堪役者合无一体从实合并使贫富难易两得均平又得兵力精强且见国家同仁一视之义
　　定夺军户析居地税
　　一军户析居贴户即目见行取要地税当间本是一户谓如有田六顷除四顷外纳余上税石既是析居其地两分各有地三顷不在合纳之数即目止凭一户时取要余上地税理合分间定夺除免
　　养人材
　　设学校
　　夫自昔设立学校非唯尊师重道盖欲养育人材以备内外任使方今名儒硕德既老且尽晚生后辈以上乏教育下无进望例皆不学而吾道不絶如线设若构一大厦必用众材可成况治天下之广居乎今府州县道虽设立教官讲书防课止是虚名皆无实效其随处教官冷署寒毡糊口不给奚暇治礼义而及人若与医学一体给降俸禄复官拨学地资赡生理然后选职官子弟及乡民之秀异者使之入学专以讲明经史以趋有用实学不三五年间一处止有成材五七人则天下可得数百人以须国家之用岂不伟哉如以后设立科举尤须预先教养不然将见数年之后非惟无材可取恐礼义廉耻扫地矣将何以论治乎随路医学亦合一体整理施行不致虚请俸钱有名无实
　　议复立国子学【附】
　　窃见至元七年朝廷立国子学命许衡为祭酒选朝右贵近子弟令教授之不满五嵗其诸生俱能通经达理彬彬然为文学之士及其入仕皆明敏通疏果于从政如子谅侍仪之正大子金中丞之刚直康提刑之仕优进学弟亲臣之经明行修坚童君永之识事机子亨待制之善书学企中客省之贞干扬厯省台蔚为国用岂小补哉必欲设学校养人材京师首善之地宜先复立国学以风励天下
　　用中选儒士
