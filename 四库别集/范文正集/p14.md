<!-- { "loadSidebar": true } -->
上资政晏侍郎书
天圣八年月日具衔范某谨斋沐再拜上书于资政侍郎合下某近者伏蒙召问曽上封章言朝廷礼仪事果有之乎某尝辱不次之举矧公家之事何敢欺默因避席而对曰有之遽奉严教云尔岂忧国之人哉众或议尔以非忠非直但好竒邀名而已苟率易不已无乃为举者之累乎某方一二奉对公曰勿为强辞某不敢犯大臣之威再拜而退退而思之则自疑而惊曰当公之知惟惧忠不如金石之坚直不如药石之良才不为天下之竒名不及泰山之髙未足副大贤人之清举今乃一变为尤能不自疑而惊乎且当公之知为公之悔傥默默不辨则恐搢绅先生诮公之失举也如此某何面目于门墙哉请露肝膂之万一皆质于前志非敢左右其说惟公之采择庶几某进不为贤人之疑退不为贤人之累死生幸甚死生幸甚某天不赋智昧于几微而但信圣人之书师古人之行上诚于君下诚于民韩愈自谓有忧天下之心由是时政得失或尝言之岂所谓不知量也盖闻昔者圣人求天下之言以共理天下于是命百官箴阙百工献艺则大臣小臣无非谏也建善旌立谏鼔谘刍荛采謡咏斯则何逺何近咸可言也此诚歴代令王惧上有所未闻下有所未达特崇此道以致天下之言俾九重之深无所蔽也亦必忧国大臣惧义有所未从谏有所未上复广此道以致天下之情冀万乘之心有以动也某又闻事君有犯无隠有諌无讪杀其身有益于君则为之卫顗曰非破家为国杀身成君者谁能犯颜色触忌讳建一言哉亦忠臣之分也而曰不在其位不谋其政者谓各司其局不相侵官如当二千石之位则不责尚书之政当尚书之位则不责三公之政非言路之谓矣又曰天下有道庶人不议盖言有道之朝教化纯被则庶人无所议焉某登进士第由幕府歴宰字为九卿之属似非庶人敢不议乎如云逺不当谏则伯夷叩马谏武王岂近臣哉太公谓之义士夫子称其贤人曽不以逺而为过乎至于颖考叔曹刿杜蒉弦髙鲁仲连梅福之徒皆逺而谋国者也前史嘉之况国家以公之清举置某于近合同文馆之列唐文皇于此延天下之才使多识前言徃行以谘政教之得失备廊庙之选用如朝廷延才之意不减于前则某事君于此非逺也又闻言未及而言谓之躁今国家诏百官转对使明言圣躬之过失宰司之阙遗其不预转对者俾实封章奏以闻则某非言未及而言也若以某好竒为过则伊尹负鼎太公直钓仲尼诛侏儒以尊鲁夷吾就缧绁而霸齐蔺相如夺璧于强邻诸葛亮邀主于敝庐陈汤矫制而大破单于祖逖誓江而克清中原房乔杖策于军门姚崇臂鹰于渭上此前代圣贤非不竒也某患好之未至尔若以某邀名为过则圣人崇名教而天下始劝庄叟云为善无近名乃道家自全之说岂治天下者之意乎名教不崇则为人君者谓尧舜不足慕桀纣不足畏为人臣者谓八元不足尚四凶不足耻天下岂复有善人乎人不爱名则圣人之权去矣经曰立身扬名又曰善不积不足以成名又曰耻没世而名不称又曰荣名以为寳是则教化之道无先于名三古圣贤何尝不着于名乎某患邀之未至尔某又闻天生蒸民各食其力惟士以有徳可以安君可以庇民于是圣人率民以养士易曰不家食吉如其无徳何食之有某官小禄微然岁受俸禄仅三十万窃以中田一亩取粟不过一斛中稔之秋一斛所售不过三百金则千亩之获可给三十万以丰歉相半则某岁食二千亩之入矣其二千亩中播之耨之获之敛之其用天之时地之利民之力多矣傥某无功而食则为天之螟为民之螣使鬼神有知则为身之殃为子孙之患某今职在校雠务甚清素前编后简海聚云积其间荒唐诡妄之书十有七八朱紫未辨膏肓奈何某栖迟于斯絶无补益上莫救斯文之弊下无庇斯人之徳诚无功而食矣所可荐于君者惟忠言耳况我国家以六合之广四叶之盛抚既济之会防未然之几兢兢持盈日昃不暇谓今天下民庶而未富士薄而未教礼有所未格乐有所未谐多士之源有所未澄百司之纲有所未振兵轻而有所未练边虚而有所未计赏罚或有所未一恩信或有所未充乃诏百官转对其未预者并许封章此吾君尽心以虚受天下之言也亦天下君子尽心以助成王道之日也然献言之初或有所赏于是浮浅侥觊之辈争为烦言或采其细而伤其力或夸其利而隠其害下冒上之宠而矫其辞上疑下之躁而轻其说此政教之大害也某逺观五帝三王爵以尚徳禄以报功未有赏其空言者至于舜俞禹拜惟重其言而行之逮夫春秋之时则有举贤之赏唐文皇赏孙伏伽之谏以天下始定而权以进之未使久行焉今朝廷必欲求有道之言在其择而必行不在其诱于必赏言而无实则真有忧天下之心者不废其进焉然后下不冒上之宠而直其辞上不疑下之躁而重其说此政教大利也某亦尝闻长者之余论郁于胸中而莫敢罄发者耻与浮浅侥觊之徒受上之疑于国门矣某昨辄言国家冬至上寿之礼者斯言有罪必不疑其侥觊矣是故经一死以重万代之法请皇帝率亲王皇族于内中上皇太后万寿请诏宰臣率百僚于前殿上两宫圣寿实无减皇太后尊崇之威又足存皇帝贵髙之体盖一人与亲王皇族上寿于内则母子之义亲君臣之礼异与百僚上寿于外则是行君臣之仪非敦母子之义在今两宫慈圣仁孝之徳而行此典则未见其损奈何后代必有舅族强炽窃此为法以仰制人主者矣圣朝既不能正之使后代忠臣何所执议先王制礼之心非万世利则不行焉或五帝不相沿乐三王不相袭礼此何泥于古乎某谓礼乐等数沿革可移帝王名器乾坤定矣岂沿革之可言哉若谓某不知圣人之权则孔子何以谓晋文公谲而不正以臣召君不可以训书曰天王狩于河阳是讳其权而正其礼也岂昧于权哉小臣昧死力言大臣未能力救苟诚为今日之事未量后代之患岂小臣之狂言大臣之未思也某天拙之效不以富贵屈其身不以贫贱移其心傥进用于时必有甚于今日庶几报公之清举如求少言少过自全之士则滔滔乎天下皆是何必某之举也夫天下之士有二党焉其一曰我发必危言立必危行王道正直何用曲为其一曰我逊言易入逊行易合人生安乐何用忧为斯二党者常交战于天下天下理乱在二党胜负之间尔傥危言危行获罪于时其徒皆结舌而去则人主蔽其聪大臣丧其助而逊言逊行之党不战而胜将浸盛于中外岂国家之福大臣之心乎人皆谓危言危行非逺害全身之谋此未思之甚矣使搢绅之人皆危其言行则致君于无过致民于无怨政教不坠祸患不起太平之下浩然无忧此逺害全身之大也使搢绅之人皆逊其言行则致君于过致民于怨政教日坠祸患日起大乱之下汹然何逃当此之时纵能逊言逊行岂逺害全身之得乎凡今之人生于太平非极深研几岂斯言之信哉昔魏晋之乱哲人罹忧至有管宁之徒涉海而遁某今进危言于君亲蹈危机于朝廷不犹愈于涉海之险而遁于异域者乎傥以某逺而尽心不谓之忠言而无隠不谓之直则而今而后未知所守矣惟公察某之辞求某之志谓尚可教则愿不悔前日之举而加平生之知使某罄诚于当时垂光于将来报徳之心宜无穷已傥察某之志如不可教则愿昌言于朝以絶其进前奏既已免咎此书尚可议责使黜之辱之不为贤人之累则某退藏其身省求其过不敢以一朝之责而忘平生之知报徳之心亦无穷已恭惟资政侍郎羽翼旧贤股肱近辅赫赫之猷天下所望愿论道之余一赐鉴虑与其进则天下如某之徒皆不召而进矣与其退则天下如某之徒皆不斥而自退矣决天下进退者其在公一言乎干犯台严不任战惧之至不宣某再拜
●钦定四库全书
范文正集巻九
（宋）范仲淹 撰
○书
上时相议制举书
天圣八年五月日具位某再拜上书于昭文相公合下某昨者伏蒙圣恩优赐差任盖钧造之际靡不获所退省疎拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冒黩而言之夫善国者莫先育材育材之方莫先劝学劝学之道莫尚宗经宗经则道大道大则才大才大则功大盖圣人法度之言存乎书安危之几存乎易得失之鉴在乎诗是非之辩存乎春秋天下之制存乎礼万物之情存乎乐故俊哲之人入乎六经则能服法度之言察安危之几陈得失之鉴析是非之辨明天下之制尽万物之情使斯人之徒辅成王道复何求哉至于扣诸子猎羣史所以观异同质成败非求道于斯也有能理其书而不深其旨者虽朴愚之心未可以适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗巧伪选用之际常患才难某闻前代盛衰与文消息观虞夏之纯则可见王道之正观南朝之丽则知国风之衰惟圣人质文相救变而无穷前代之季不能自救则有来者起而救之是故文章以薄则为君子之忧风俗其坏则为来者之资今朝廷思救其弊兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之大义知王霸之要畧则反屏而弗问或将访以不急之务杂以非圣之书辨二十八将之功勲陈七十二贤之徳行如此之类何所补益盖欲伺其所未至误其所常习不以教育为意而以去留为功若如所量恐非朝廷劝学育才之道也何哉国家劝学育材必求为我器用辅我风教设使皆明经籍之旨并练王霸之术问十得十亦朝廷教育之本意也况文有精粗理有优劣明试之下得失尚多何患去留之难乎今或伺其所未至误其所尝习则天下贤俊莫知所守将博习非圣旁攻异端圣人之门无复启发逮于后举差之益逺如此则制科之设足以误多士之心不足以救斯文之弊恭惟前圣之文之道昭昭乎为神器于天下得之者昌失之者亡后世圣人开学校设科等率贤俊以趋之各使尽其心就其器将以共理于天下故书曰咸有一徳斯之谓矣愿相府为此一举傥昌言于两制如能命试之际先之以六经次之以正史该之以方畧济之以时务使天下贤俊翕然修经济之业以教化为心趋圣人之门成王佐之器十数年间异人杰士必穆穆于王庭矣何患俊乂不充风化不兴乎救文之弊自相公之造也当有吉甫辈颂君之徳吾相之功登于金石永于天地者矣四海幸甚千载幸甚干犯台严无任僭越战汗之至某再拜
与欧静书
