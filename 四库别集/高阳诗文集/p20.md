<!-- { "loadSidebar": true } -->
　　郡有志且百年而大吏之幄筹俎胜与守土者之觏画渐次漫灭且郡以雄要寄名藩即方舆不改而阨塞户口士马金谷之数以及古今秩官之名迹后者未续前者未该斯亦百年之轶事已予不揣乃括蝉简为五志曰方舆曰建置曰食货曰秩官曰武备其各志之属凡六十有奇而卷十有五洎告成而予因叹守之难也夫守称师帅以安小民而无咨嗟愁叹此列郡同耳然内郡闲苦藩封边郡间苦戎马未有列天潢于戎马之墟而称肩臂雄要若云中者予尝道蜚狐眺玄岳揽句注管涔之胜又尝过白登望纥真青陂故道则台隍夷夏屹然都会哉且岁输百万以食一圉而诸王孙若控弦武力无虑不饰第舍为鲜衣怒马故履五父之衢不减华京然间一登谯楼四瞰则白草黄沙惨及于郛而□仅共一垣往□未款小民被褛??列惜面而旴燧守土者既仓襄于吊伤问苦之茌自款以来嘻嘻游哺倚款而骄琼林之派非尽服仁义也即青衿时弄呓语而荷殳之士不怒敌而噪上盖守又以众窳于翫而难顷赖　天子明圣尽驱一切不法不艺以无为百姓患苦而甲冑予帅宗室予传守土者遂得日与吾倅贰以下率州邑长吏以听上所教令而轻重布之亦何边郡之难然而有难者地故高寒深夏赤不毛而流火戒霜矣故藏镪不足奉耕耘悉赋不足供皂牧舆马岁不登辄仰给鴈门紫荆以内其■〈敝〉躃而过碛者几何且两运不支两兵既无可移而租庸之赋不以输县官又无可蠲此之难宁独督郄敌于空拳而课登获于悬耜也况郡当幽燕之咽喉为陵京右翼一警闻则郊圻震惊而戎索不固则郡不得拥盾而食予故志武备特详于旧夫古守土吏能使匈奴远避遂至移谷蠡之捷则今人何得快鹿车而不一愓狼烽也且幕府深谋日讨军实则是编也尚亦资三城之略无狎款于□□乎往左卫以七阅月觧□而壬寅一不岁几不哺于芋墙今即獥土上宠灵不患有□宁不患无岁向我以□祲日内□假令我偏岁患而生戎心亦足忧疆场颜行哉予念受土宁人岂其计出盍旦故稍稍胪列于志如曰掇掌故为文谈于旄为武则予曷敢 

　　○高阳县志序 

　　予家自相州来占籍一再世辄称殷厚先曾大父柱国佥践更之徭种种一司租即代逋者输累数百金先大父柱国更备诸苦累尝供司训遭他故费可千余金至往旋河洛间数千里先柱国少慱学强记遂废业以当户嘉靖癸未岁大饥族里流徙其不徙者方仰给先柱国更以殷厚佥直年而又代族人为直家半落踰岁更以铺户直堂费家尽落直年者直是年经过诸贵人供张费其以铺户直堂则专供邑令公心红笔札及一切杂币水陆之错当直年不必身自为应而家尝募十余便捷人待事至直单催司庖司器索如例而后所供张称善盖贵人费什一而凌杂费什九其所奏用数什不敢登二三而尝删其半其所需不敢问值必备其所不需即备而为人持去或败坏必不敢称备盖是时法令未即画一而当事得以意令其所荡析民产不独予家而家先柱国为甚洎先軄方兄与予后先举于乡先柱国日为廉训而证以所经见诸令公善败尝曰邑令公墨何以去邑人墨何以来孺子其鉴诸盖痛心于不造而每于邑里所不便辄令讲求其法予因得稍辑后先行事而合以所经见可兴可除就里中更老讲说其便每遭诸廉吏能吏辄访其所为时或跨款叚历乡社一丘一壑一石一木罔不低佪录列当弱冠阅廿一史则手录邑里事为帙雅好阅名州邑乘载及唐宋金元诸南北人私集得邑里旧人旧事如遇故人于途而刺刺道故也时期以仰副先柱国明训曰它日治一隅庶其以痛为疗巳乃披释藏得名僧八而道简披其半解薛登朝亦复于羣书有折黑?主稍稍为帙而未敢出甲子春儿鉁偶携入辽宁从金戈愡倥中芟订携之归而唐令公遂授之梓因念邑为人才旧里其明允笃诚实开儒宗予何敢薄望邑里而不以才勖邑从袤不百里吏土者务广众则不来来即不久辄弃去故法无尝而邑为罢剧不可起其俗亦缘以坏盖啬渐为侈朴渐为嚣田若垦而赋或逋户若增而口或寡诟租之吏澹灾之便尝交错于邑而邑病然侈不当它啬而邑巳为侈嚣不当它朴而邑巳为嚣至吏饶伺上意时中公庾时中私橐故交相为愈而邑更病吏土者如牍中所称诸令公往往严之法以挽其所可见裁之礼以挽其所不可见而病乃可疗武陵唐令公视予邑廉公有威悉力拊循而意在爬梳旧蛊康我良弱故为清吏螙捕逋盗戢衺羣诸徭赋种种觏若画一而力能使河伯安流无羡赋遂无逋赋无旷人遂无逋人盖褆身氷玉中不藉于邑故邑即弹丸而肯安于邑以终惠吾罢剧予所私愧不能以数十年录记治一隅以仰副先柱国明训而令公约邑于才既严之法载裁之礼犹若不忘披此牍也予愿后之治予邑者无忘令公意乃无忘吾人而此牍直瓿覆耳 

　　○应天乡试录后序 

　　臣宗以疏闇滥竽宫寀自惟材识不当论士次又不当之南国徒以前臣者谢不往辅臣猝以臣应　上遂略臣才识命为臣宗副臣亦猝约心志方舟而南因念庚戍之役曾分一经于主者今即副也乃槩一乡之全经而地又当南国夫南国固我　高皇帝所由剏礼乐以开一代文明者臣闻剏则维终守则维始盖草昧经纶斟酌风尚思诒万子孙统绪而法久变生如驰骛既厌乃■〈口答〉然思返于澹宁故剏不维终法不久守不维始法不通臣观南国多士材局湛深论说明茂以今顜始盖已思无留睿技无留长然未售而蝉依既售而颒弃天下将国家好以空虚无用之文论士傥解闱而人骇之又何论解褐而人指之矣朝廷岁饬功令益烦益毖举者得无惧焉臣以为世尚朴未尝无华士世尚文未尝无悫士则士亦何计朴华独计圣人组修其身而成文于天下如南离之候草木羣生欣然相见而物极则返气极则复今天下尚亦一维其始乎　高皇帝履粹函和提衡万类以日月予中天以河山予大地以衣冠礼乐予万古之人心然后一代生民脱于酪秽而漓然相与以文盖天之文日月地之文河山人之文礼乐而天纵圣神既挈两间所久逸以各予其所而两间之菁华始尽收于三纪之经营至今今君君臣臣父父子子日由礼乐即日游于文章要尺幅次奏亦臣子深心而征学征仕令天下憬然于觚管间见周官礼乐无亦剏以维终真足恣万子孙挹取而不窥中天之日月不履大地之河山又乌知天下有人文也臣惟君臣父子天地之常经有圣人出而经纬之为礼乐其经纬之而成章为文盖乐乐自生礼反自始顷者仰见我　皇上召对羣臣谕以保爱　皇太子至意遂举　祖宗旧法风厉百官窃意我　皇上于父子君臣特维始于　高皇帝礼乐而重念陪京倍益解额多士遭逄盛际得无仰应以　高皇帝之文章乎臣读　祖训以典谟训天下盖力斥扬马浮藻至曰士不究道德之本不达当世之务何禆实用夫实用者　高皇帝所谓文也洋洋圣谟万方世守而南国遗弓在焉意多士感激圣化维所自始其自今日矣臣观南国文行雅为四方慕効即如图书器用日新月异而趋之不翅功令然或赝托于古不古辄目笑之曰迂故其说中啖古之肠而得以赝售乃迂者惩赝而惑真遂槩题之以赝然而金锡竹箭织文纤缟之属贡于天府而地所衣履半天下岂其槩托于古而又安在无实用也或谓南国之器用以新托古而南国之文章以古趋新臣窃谓　高皇帝所予父子君臣之道如河山委地如日月中天我　皇上复渐磨以棫朴之化者四十三年矣阅千百世而古即阅千百世而新多士日取其道于父子右臣而经纬为礼乐则纯忠笃孝相与应国家文明之运将阅千百世而新即阅千百世而古不然圣贤之绪散为百家而反木?合百家之绪以餙圣贤日说新说古曾不一体父子君臣之实以反所自始是南国之金锡竹箭织衣纤缟衣履天下而南国之文章不得与器物之赝者同用臣不为多士愿臣谓士当为真无为赝与为古之赝宁为今之真盖古之真朴然大雅如元气之在坱比遇物而实而今之真输于一至竟于一成即不护其短亦不丧其长乃若耻偏弦之靡应望高徽之难逐而标独为帜合众为局则失今之真托赝之古卒亦如赝器之尽露其质为迂者笑士宜何居焉臣观今天下赝真纷援逓为凌竞非复　高皇帝明法因念士一涉世真气渐靡故于向进之初预塞其岐涂倘其并心一虑力还周京礼乐而无厌常于父子君臣则日古日新于以仰副我　皇上作人雅化臣即迂不售赝古臣厚幸矣 

　　○陕西乡试录后序 【 代】 

　　臣自惟行能无所比数盖通籍浃纪矣备员库部尚不能数军实而申儆之乃被命从臣某校士且济济周桢不翅三秦之杰也而又功令严重之日臣用是廪廪愳不胜巳自念世受国恩而世业铅椠倘可缘尝闻以佐主者而补所未学于軄业既事竣士前臣乃遵故事醮之臣惟陕西古雍州地河华之雄实始流峙故人世万生之用始干雍而共栢苍岐以后代辟神皋之灵秀以亭毓英贤而壮日畿之人文入周来秦汉隋唐又代以为都而偏受秦名乃道当称周夫天下之文自周开也盖作丰宅镐而极矣然分斄往岐世修本业而非骋于文至秦罢儒弃诗书即自诩开业光美而务强行武不以文治然而镌功勒德词与金石为昭又若不灭其文者岂文自有凭而不尽人操与将词章非文也昔人言周士贵秦士贱夫可使贵贱岂士也河华不乏灵颖而顿无不可贵贱者乎倘亦摭巳事为评耳世称秦贱简儒士以其说难施用□绌儒生即穆之不为盟主也而夺善人间取士于戎于宛于宋于晋要皆诈力诡谲非复先正之道术迨其后叹伊人于湄涘上既苦不得士而羡夏屋之渠渠者叹四簋之无余士亦苦不得主盖五楘二弓之习渐于中闺而徒驰想于车粼马颠之盛无乃士果不贵于秦与然臣读小戎诸什则寿考不忘何减云汉而从公于狩何减维君子使者且周之君子曰如圭曰如璋秦之君子亦曰如玉则士于周秦何分焉乃臣尝窥周士于卷阿矣彼其颂冯翼孝德既欪武徤至形容吉士之蔼蔼则又借踰于梧桐凤凰而曰萋萋菶菶雝雝喈喈于以上媚天子下媚庶人当是时诸君子所为殚力和衷雍容皇路者尚可想见于千载之下而君无复强公杜私臣无复党同伐异岂非河岳之英灵渐沦于圣明者厚与故曰思皇多士生此王国又曰周王寿考遐不作人臣始知芃芃棫朴果不翅凄凄蒹葭也然臣更有槩于秦焉秦之誓曰断断曰休休臣辄思念臣所录士得此一个为快及读无衣三章则又奋袂而叹以为今人之砭也夫曰岂曰无衣与子同袍不以私同也夫曰王于兴师修我戈矛愿以公和也此不几易之涣丘与世人修戈矛于伐异直可借砭于同仇矣然则周以德调秦以力驱不谓无关于士而岂能贵贱士与今士生昌期沭　天子文明之化既久且深而风俗移易非有齐田楚屈之遗若高赀富人豪杰兼并之旧故其文温醇尔雅直蓦隋唐而步西京遂以追采涧苃棠之致不直为先秦之词章则臣安得不贵士然士所贵非词章也窃意今士之急在力补其不足不在更餙其有余盖矜诩多则冲逊不足凌嚣多则谨厚不足虚华多则本实不足夫蹻然而任天下于朝必竣然而请逊于野者也士能捐去其多即以补其所不足使天下诵雍人士曰蔼蔼曰雝雝庶河华之灵能始之士能成之士勉乎哉无谓厌厌秩秩不比于翙羽而让周桢顿使绕朝失言于秦也臣厚幸矣 

　　○北畿武举乡试录序 【 代】 

