<!-- { "loadSidebar": true } -->
　　昔在殷书懋赏周礼议勲诸侯计功大夫称伐【商书仲虺诰曰德懋懋官功懋懋赏周礼曰司勲掌六卿赏地之法以等其功左传臧武仲曰夫铭天子令德诸侯言时计功大夫称伐】惟师尚父昆吾载宝鼎之铭王命尸臣栒邑传雕戈之赐【墨子曰昔夏开使飞廉采金于山以铸鼎于昆吾蔡邕铭论曰吕尚作周太师而封齐其功铭于昆吾之冶张景阳七命曰铭德于昆吾之鼎是也汉书郊祀志曰美阳得鼎献之中有刻书曰王命尸臣官此栒邑赐尔旂鸾黼黻雕戈尸臣拜手稽首曰敢对扬天子丕显休命张敞曰臣愚不足以迹古文窃以传记言之此鼎殆周之所以褒赐大臣大臣子孙刻铭其先功藏之于宗庙也注云尸主也】故知太上立德【左传叔孙豹之言】明试以功【出尚书】存有显爵之荣殁有大名之贵【郊特牲云死而諡今也古者生无爵死无諡晋中兴书曰中宗即位尊号时赐諡多由封爵不考德行王导上疏曰臣闻大行受大名小行受小名则称实不诬而巳】昊天不吊其惟楚国公乎【诗云昊天不吊不憖遗一老】可以旌德景钟勒勲彞器【晋语曰昔克潞之役魏颗以其身郤退秦师于辅氏亲止杜囘其勲铭于景钟左传昭十七年籍谈曰诸侯之封也皆受明器于王室以镇抚其社稷故能荐彝器于王王曰有勲而不废有绩而载奉之以土田抚之以彝器杜预曰彝常也谓可常宝之器】式昭盛美载扬洪烈者焉公讳寜字永安昌黎徒河人也【周书有传】都尉总六县之卿名山称五岳之佐【序慕容氏之先世居昌黎徒河本汉辽东属国都尉治也后汉书百官志曰毎属国置都尉一人比二千石郡国志曰辽东属国故邯郸西部都尉安帝时以为属国都尉别领六城雒阳东北三千六百六十里六县谓昌辽賔徒徒河无虑险渎房也五岳尔雅中岳嵩山东岳泰山西岳华山南岳衡山北岳恒山按燕在赵北其名山为医无闾是北岳之佐也周礼职方氏云东北曰幽州其山镇曰医无闾郑注云医无闾在辽东】燕太祖文皇帝慕容皝以当世英雄奄有河朔【诗云奄有龟防河朔河北也郑康成曰朔比方也】赵之南境且建王城冀之北土仍为兴国【晋书载记曰慕容氏其先有熊氏之苖裔世居北邑于紫蒙之野其后与匈奴并盛控之士二十余万秦汉之际为匈奴所败分保鲜卑山因以为号莫护拔率其诸部入居辽西从宣帝伐公孙氏有功拜率义王始建国于棘城之北燕多冠歩摇冠莫护拔好之乃敛发袭冠诸部因呼之曰歩揺其后音讹遂为慕容焉或云慕二仪之德继三光之容遂以慕容为氏慕容皝字元贞廆第三子也龙顔版齿身长七尺八寸雄毅多权略尚经学善天文廆卒嗣位朝鲜公讨逸豆归筑榆城安晋二城而还征辽东克襄平分徙辽东大姓于棘城置和阳武次西乐三县袭宇文别歩于大获从昌黎践凌而进擒母弟仁败屈云于五官水尽俘其众以咸康三年僣即王位皝将图石氏从容谓诸将曰石季龙自以安龙诸城守防严重城之南北必不设备今若诡路出其不意冀之北土可尽破也于是率骑二万出蠮螉塞长驱至于蓟城进渡武遂津于高阳所过焚烧积聚倞徙幽冀三万余戸使阳裕等筑龙城搆宫庙改柳城为龙城于是成帝遣使持节拜皝侍中大都督河北诸军事大将军燕王咸康七年皝迁都龙城伐宇文归斩其将奕于尽俘其众开地千余里徙其部人五万余落于昌黎改渉奕于城为威德城以永和四年死在位十五年时年五十二儁僣号追諡文明皇帝东京赋曰然后以建王城左氏传曰冀之北土焉之所生】公既皝之苖裔家世燕陲【周书本传其先慕容氏前燕之支庶也】高祖侍中【本传高祖胜】使持节都督中外诸军事太保录尚书北地【疑作海】王慕容超之世【晋书载记曰慕容超字祖明德兄北海王纳之子以义熙元年僣嗣伪位】藩屏王室详之燕录可得称焉【左氏传曰封建亲戚以蕃屏周崔鸿十六国春秋有前燕录后燕录】曾祖尚书府君因魏室之难改姓豆卢仍为官族【本传云胜以燕皇始初归魏授长乐郡守赐姓豆卢氏或云避难改焉案传改姓当是高祖此云曾祖为异也】祖仕魏文成皇帝【豆卢永恩碑云祖代左右将军魏文皇帝直寝魏书本纪云高宗文皇帝讳濬景穆皇后之长子也】考早亡【本传云父长柔】朝廷以庸勲攸属恩深追逺保定三年有诏赠柱国将军少师涪陵郡开国公食邑二千戸【本传云父长柔镇将有威重见称于时武成初以寜着勲追赠柱国大将军少保涪陵公隋书地志曰梁州涪陵郡西魏置合州】公禀气中和降祥川岳岐嶷表羁贯之年通礼称绮纨之岁夙着竒节幼表大成【本传云寜少骁勇果有志气身长八尺美仪容善骑射诗大雅曰克岐克嶷郑云岐岐然意有所知也其貌嶷然有所别识也谷梁传曰羁贯成童汉书叙传称绮纨袴师古曰绮即今之缯纨皁黒色学记曰九年知显通达强立而不反谓之大成】兄弟分果备知推让賔客解铃曽无恡色【本传云初寜未有子养弟永恩子勣及生子赞亲属皆请赞为嗣寜曰兄弟子犹子也吾何择焉遂以勣为世子世以称之又请以先封武阳郡三千戸益弟孔融家传曰兄弟七人融第六幼有自然之性年四岁时毎与诸兄共食梨融辄引小者大人问其故荅曰我小儿法当取小者由是宗族竒之傅畅自序曰余方五歳散骑常侍鲁叔虎与先公友善喜与余戏常脱余金环与侍谓余怖惜余笑与之经日不索见太平御览】永安元年太宰尔朱天光【一本作元天穆】魏室元辅握兵淮右抗权江南【魏书曰尔朱天光荣从祖兄子少勇决善弓马荣亲爱之毎有军戎事要常预谋策永安中加侍中金紫光禄大夫北秀容第一酋长寻转衞将军大将军元天穆东征邢杲诏天光以本官为使持节假镇东将军都督天穆讨破之】公时任别将便从征伐自是长城峡石必先行阵秦南陇西毎当矢石摧坚乗胜莫不前驱策勲行赏常居第一【本传云永安中以别将随尔朱天光入闗加授都督又以破万俟丑奴功赐灵夀男天光败后侯莫陈悦反太祖讨悦寜与李弼率众归太祖周书贺拔岳传云时万俟丑奴僣称大号闗中骚动尔朱天光军至汧渭之间丑奴弃平凉而走岳追擒之贼行台万俟道洛入陇投略阳贼帅王庆云天光与岳渡陇并擒之禹贡曰夹右碣石入于河太康地志曰乐狼遂城县长城所起蜀志陇西郡属秦州左传荀偃士匄攻偪阳亲受矢石】永熙元年补子都督并加鼓节军仪除桑干太守【汉书地理志云代郡有桑干县隋志云马邑郡善阳县有后魏桑干郡】转补都督其年以魏皇西幸奉迎大驾赐封河阳县开国伯增邑三百戸【本传云魏孝武西迁以奉迎勲封河阳县伯邑五百戸隋志云河内郡河阳有古河阳城治】俄迁大中大夫改伯为侯增邑九百戸【本传在大统元年】仍授使持节都督显州诸军事显州刺史【本传显州大中正隋志扶风郡陈仓后周置显州】四年迁镇东将军金紫光禄大夫其年秋河桥之役先登破阵【本传云从太祖擒窦泰复农战沙苑】迁为车骑大将军仪同三司五年沙苑之功加封合前二千戸俄授敷州刺史加散骑常侍外深推毂内侍集书【顔师古曰推毂荐举人如车毂之运转也此云推毂集书谓常侍之职夹车参乗入侍左右集羣书也】十五年授右衞将军十六年授大将军后魏元年重授敷州刺史公以先经刺举固辞不就【本传云拜北华州刺史在州未几以廉平著称加散骑常侍七年从于护破稽胡帅刘平伏于上郡及梁企定反以宁为军司监陇右诸军事贼平进位侍中使持节骠骑大将军开府仪同三司九年从太祖迎高仲密与东魏战于邙山迁左衞将军进爵范阳郡公増邑四百戸十六年拜大将军羌帅傍乞铁忽及郑五丑等反叛寜率众讨平之周太祖纪云魏废帝三年改北华州为鄜州鄜音敷】三年【本传魏恭帝二年】改封武阳郡开国公【隋书地理志云武阳郡后周置魏州武阳郡莘县后周置武阳郡焉】除尚书仆射职惟赞奏任居封掌分左右之俦兼典举之选【汉书百官表云仆射秦官自侍中尚书博士郎皆有古者重武有主射以督课之军屯驺永巷宫人皆有取其领事之号后汉书百官志曰尚书仆射一人六百石署尚书事令不在则奏下众事汉书典官职云尚书仆射主开封掌授禀假钱谷也百官表注云建安以来执金吾荣劭为尚书左仆射仆射之有左右自此始也魏志曰陈泰为尚书左仆射典选举】属以江南阻兵渚宫边敌军机警急锋镝纵横【谓梁将王琳寇江陵也注见下文江陵本楚地战国时荆郢通称江南左氏传曰阻兵安忍渚宫谓江陵也后汉陈龟年传疏曰悬命锋镝顔师古曰锋戈防刃也镝箭镞也史记索隠注曰南北为纵东西为横】公奉命星言元戎啓路总秦人之锐士兼荆户之广卒【谓奉命征讨自秦至楚也诗云星言夙驾又云元戎十乗以先啓行按魏都长安故云秦人江陵楚地故云荆戸汉书刑法志曰秦昭以锐士胜师古曰锐勇利也左传宣十二年曰其君之戎分为二广广有一卒卒偏之两杜预注曰十五乗为一广司马法百人为卒二十五人为两车十五乗为大偏今广十五乗亦用旧偏法复以二十五人为承副】水龙竞双刀之势歩骑陈四分之威【豫章记曰劒入襄城水中变为二龙汉书云冒顿纵精兵三十余万骑围高帝于白登匈奴骑西方尽白东方尽駹北方尽骊南方尽骍】夷陵既烧黔中方定旋军反斾解甲休兵【属以江南至解甲休兵　本传云梁将王琳遣其将侯方儿潘纯陀寇江陵寜与蔡祐郑永等讨之方儿等遁走史记楚世家曰顷襄王二十一年秦将白起遂拔我郢烧先王墓夷陵二十二年秦复拔我巫黔中郡】其后凤州内叛成都外絶公又总督众军搜乗即道兵不血刃并皆擒获迁其酋豪纳其降附【本传云三年武兴氏及固宜氐魏天王等相因反叛寜复讨平之隋志云河池郡后魏置南岐州后周改曰凤州又蜀郡有成都县】皇朝受终文祖革命神宗选贤与能改创制爰降册书授公柱国【本传云孝闵践阼授柱国大将军皇朝谓周也尚书舜典曰正月上日受终于文祖郑康成曰文祖者五府之大名犹周之明堂史记正义曰尚书帝命验云帝者承天立府以尊天垂象也五府者唐虞谓之天府文祖者赤帝熛怒之府名曰文祖火精光明文章之祖也周易曰天地革命尚书禹谟曰正月朔旦受命于神宗选贤与能礼记礼运之辞也】增邑四千戸二年【本传武成初】授同州刺史襟带闗辅唇齿秦晋编戸殷积邸阁储峙藩篱是任亲贤勿居【按括地志同州本临晋城也一名大荔城亦曰冯翊城言同州要地以寜贤能擢斯职也西京赋曰衿带易守闗谓闗中辅谓三辅也左氏传曰唇亡齿寒言同州为古秦晋二国唇齿之地也献帝纪曰大司农出杂缯二万匹赐公卿以下及贫民不能自存者李傕曰我邸阁储峙少乃悉载其营见魏志董卓传注过秦论云防恬北筑长城而守藩篱张孟阳劒阁铭曰形胜之地匪亲勿居此云亲贤勿居者言此同州险要之地非亲子弟与贤者不可令居也】公建旟作牧褰帷行部六条斯举百城咸劝【周礼九旗之名云鸟隼曰旟汉书公卿表曰刺史成帝更名牧后汉书曰贾琮为冀州刺史旧典传车骖驾垂赤帷裳迎于州界及琮之部命御者褰之百城闻风自然震悚其诸臧过者解印绶去汉书百官公卿表注曰刺史班宣周行郡国省察治状黜陟能否断治寃狱以六条问事非条所问即不省谢承后汉书曰黄琬拜豫州刺史威迈百城】三年授公大司寇又以公勲庸特着册封楚国公食邑一万戸盖因破侯方仁等于荆陜即其地而封焉【本传云复督诸军讨稽胡郝阿保刘桑德等破之迁大司寇进封楚国公邑万戸别邑盐亭一千戸收其租赋】逖纠王慝弛张刑政【左传僖二十八年王命晋侯曰逖纠王慝杜预曰逖逺也有恶于王者纠而逺之】式遏寇虐于是御之以寛猛【诗云无俾作慝式遏寇虐左氏传曰寛以济猛】柔逺能迩然后平之以冲和【诗云柔逺能迩以定我王老子曰冲气以为和】舜任咎陶不仁者逺【论语子夏之辞】晋举随防羣盗皆奔【左氏传曰晋随防将中军且为太傅晋国之盗奔秦也】保定四年授岐州诸军事岐州刺史沉痼弥留【本传云保定四年授岐州刺史属大军东讨寜舆疾从军隋志云扶风郡旧置岐州】保定五年三月四日薨于私第春秋六十有二【本传云五年薨于同州时年六十六】诏赠太保同鄜等十州诸军事同州刺史諡昭公【本传同】礼也十月庚申于洪渎之川驰綍毁宗客车专道【礼记曰四十者驰綍郑注云綍引棺绋也檀弓曰及毁宗躐行出于大门殷道也杂记曰专道而行注云柩行于路人皆避之】甲被属国之兵介士陈轻车之骑【汉书曰霍去病薨上发属国甲又曰张安世薨天子赠以轻车介士】克善令终生荣死感呜呼哀哉公经德秉哲【尚书酒诰辞孔传云能常德持智也】体道居贞履贵思冲居盈【一作满】念损澄波千顷不能变其清浊高墙百仞无以测其污隆立身行已居安如坠亡躬殉义视崄若夷至于将略应变出竒设伏太乙风角之占常从星辰之候楼船战阵之录强弩驰射之书【汉书曰翼奉有风角五德又艺文志有太壹杂子星太壹兵法有常从日月星辰二十一巻师古曰常从人姓名也老子师之艺文志又曰武帝时军政杨仆捃摭遗逸纪奏兵录列传云杨仆为楼船将军又艺文志有强弩将军王围射法五巻望逺连弩射法具十五篇】莫不动会几神发符雷电【至于至雷电本传云寜尝与梁企定遇于平凉州相与肄射乃于百歩悬莎草以射之七发五中定服其能赠遗甚厚】梯冲所向地靡百楼之城长防所临野闗【疑作阙】三门之阵【魏略曰诸葛亮攻郝昭于陈仓以云梯冲车临城中昭以火箭射之云梯尽然人皆烧死后汉书公孙瓒与子续书曰袁氏之攻状若神梯冲舞吾楼上应玚檄文曰长戟百万后汉书高彪曰天有太一五将三门】是以斩将搴旗四十三战尊官厚禄三十七年武彰七德之义歌诵九功之业【汉书杨仆传上以书勅责之曰非有斩将骞旗之实也师古曰骞与搴同骞拔取之司马迁报任安书曰外之不能备行伍攻城野战有斩将搴旗之功下之不能积日累劳取尊官厚禄以为宗族交游光宠左传楚子曰夫武禁暴戢兵保大定功安民和众丰财者也杜预注曰此武七德又传晋郤缺曰九功之德皆可歌也谓之九歌六府三事谓之九功】迹纪庸器之文行昭易名之典【表记郑注云諡者行之迹也周礼曰典庸器掌藏乐器庸器郑注云庸器伐国所获之器若崇鼎贯鼎及以其兵物所铸铭也又云陈庸器郑注云陈功器以华国也礼记曰衞公叔文子卒其子戍请諡于君曰日月有时将葬矣请所以易其名者君曰昔者衞国凶饥夫子为粥以与国之饥者是不亦惠乎昔者衞国有难夫子以其死衞寡人不亦贞乎夫子听衞国之政修其班制以与四邻交衞国社稷不辱不亦文乎故谓夫子贞惠文子】昔臧文既没穆叔称其立言郑侨云亡宣尼泣其遗爱【左传襄二十四年云穆叔如晋范宣子逆之问焉曰古人有言曰死而不朽何谓也穆叔曰鲁有先大夫曰臧文仲既没其言立其是之谓乎又昭二十年曰子产卒仲尼闻之泣曰古之遗爱也】德阳青石之墓千年未平【华阳国志曰德阳县有青石祠车骑将军邓芝葬于其山】板【疑作枝】江白虎之碑百代无毁【板江当作枝江水经注曰陈留王子香汉和帝时出为荆州刺史有惠政天子征之卒枝江亭中常有三白虎出入人间送丧逾境百姓追美甘棠以永元十八年立庙设祠刻石铭德号曰枝江白虎王君其子孙世今犹谓之为白虎王又按板江者后汉书南蛮传板楯蛮者秦昭襄王时有一白虎常从羣虎数游秦蜀巴汉之境伤害千余人昭王乃重募国中有能杀虎者赏邑万家金百镒时有邑郡阆中夷人能作白竹之弩射杀白虎昭王嘉之乃刻石盟号为板楯蛮然此云送葬当用枝江白虎也】敢因斯义乃作铭曰
