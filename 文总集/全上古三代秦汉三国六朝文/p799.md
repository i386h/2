<!-- { "loadSidebar": true } -->
　　夫立人之道，曰仁与义。然则仁义有本，道德之谓也。昔姬周之末，有大圣号佛，天竺释王白净之太子也。俗氏母族，厥姓裘昙焉。仰灵胄以丕承，藉哲之遗芳。吸中和之诞化，禀白净之颢然。生自右胁，弱而能言。谅天爵以不加为贵，诫逸禄以靡须为足，故常夕惕上位，逆旅紫庭，纡轸储宫，拟翮区外。俄而高逝，周览郊野，四辟皇扉，三鉴疾苦，风人厉辞以激兴，乃甘心受而莫逆。讯大猷于有道，慨在兹之致淹，遂乃明发遐征，栖迟幽闲，脱皇储之重任，希无待以轻举，褫龙章之盛饰，贸穷岩之衤丽褐，资送之俦，自崖而反矣。尔乃抗志匪石，安仁以山，斑卉匡居，摧心立盟。厘安般之气绪，运十算以质心，并四筹之八记，从二随而简巡。绝送迎之两际，缘妙一于鼻端，发三止之蒙秀，洞四观而合泯，五阴迁于还府，六情虚于静林，凉五内之欲火，廓太素之浩心。濯般若以进德，潜七住而挹玄，搜冥鱼于六绝，齿既立而废筌。豁万劫之积习，同生知于当年，掩五浊以擅曜，嗣六佛而征传。伟唯丈六，体佩圆光，启度黄中，色艳紫金。运动陵虚，悠往倏忽，八音流芳，逸豫扬彩。妙览未兆，则卓绝六位；曲成己著，则化隆三五。冲量弘乎太虚，神盖宏于两仪，易简待以成体，太和拟而称邵。圆蓍者象其神寂，方卦者法其智周，照积之留详，元宿命以制作，或绸之以德义，或疏之以冲风。亮形摇于日新，期妙主于不尽，美既青而青蓝，逞百练以就粹。导庶物以归宗，拔尧孔之外楗。属八亿以语极，罩坟索以兴典，掇道行之三无，络聃周以曾玄，神化著于西域，若朝晖升于谷，民望景而兴行，犹曲调谐于宫商。当是时也，希夷缅邈于羲风，神奇卓绝于皇轩。蔚彩冲漠于周唐，颂咏有余于邹鲁，信可谓神化之都领，皇王之宗谟也。年逾纵心，泯迹泥洹。夫至人时行而时止，或隐此而显彼，迹绝于忍土，冥归于惟卫，俗徇常以骇奇，固以存亡而统之。至于灵觉之性，三界殄悴，豁若川倾，颓如乾坠。黔首与永夜同幽，冥流与涸津并匮，六度与崩岑俱褫，三乘与绝轴解辔，门徒泣血而心丧，百灵衔哀而情悸。夫道高者应卑，因巡者亲誉，故不祈哭而哭，岂非兼忘天下易，使天下兼忘难？灵风播越，环周六合，历数终于赤县，后死所以与闻，景仰神仪，而事绝于千载。洹既已漂落，玉树卒亦荒芜，道丧人亡，时亦已矣。遁以不才，仰遵大猷，追朝阳而弗暨，附桑榆而未升，神驰在昔，愿言再钦，遂援笔兴古，述厥遐思，其词曰。

　　太上邈矣，有唐统天，孔亦因周，庐三传。明明释迦，实惟帝先，应期睿作，化融竺乾。交养恬和，濯粹冲源，迈轨世王，领宗中玄。堂构洪模，揭秀负灵，峻诞昆岳，量裒太清。太像罕窥，乃圆其明，玄音希和，文以八声。煌煌慧炬，烛我宵征，人钦其哲，孰识其冥？望之霞举，即亦云津，威扬夏烈，温柔春。比器以形，卓机以神，卷即烟灭，腾亦龙伸。鼓舞舟壑，灵气惟新，谁与兹作，独运陶钧。三无衷玄，八亿致远，二部既弘，双翰惟典。充以环奇，恬以易简，藏诸蕴匮，实之令善。可善善因，乃赞乃演，致存言性，岂伊弘阐。日月贞朗，显晦周遍，生如纷雾，暖来已。至人全化，迹随世微，假云泥洹，言告言归。遗风六合，伫方赤畿，象罔不存，谁与悟机，镜心乘翰，庶觌冥晖。（《广弘明集》十六。）

　　○阿弥陀佛像赞（并序）

　　夫六合之外，非典籍所模；神道诡世，岂意者所测？故曰：“人之所知，不若其所不知。”每在常，辄欲以所不能见，而断所未能了，故令井蛙有坎宅之矜，冯夷有秋水之伐，故其冥矣。余游大方，心倦无垠，故以静暇，复伸诸奇丽。佛经记西方有国，国名安养，迥辽迥邈，路逾恒沙，非无待者，不能游其疆，非不疾者，焉能致其速？其佛号阿弥陀，晋言无量寿。国无王制班爵之序，以佛为君，三乘为教，男女各化育于莲华之中，无有胎孕之秽也。馆宇宫殿，悉以七宝，皆自然悬构，制非人匠。苑囿池沼，蔚有奇荣。飞沈天逸于渊薮，逝寓群兽而率真，阐阖无扇于琼林，玉响天谐于箫管，冥霄陨华以阖境，神风拂故而纳新，甘露征化以醴被，蕙风导德而芳流，圣音应感而雷响，慧泽云垂而沛清，学文翕兮而贵言，真人冥宗而废玩，五度冯虚以入无，般若迁知而出玄，众妙于兹大启，神化所以永传。别有经记以录其懿，云此晋邦，五末之世，有奉佛正戒，讽诵《阿弥陀经》，誓生彼国，不替诚心者，命终灵逝，化往之彼，见佛神悟，即得道矣。遁生末踪，忝厕残迹，驰心神国，非所敢望。乃因匠人，图立神表，仰瞻高仪，以质所天，咏言不足，遂复系以微颂，其词曰：

　　王猷外厘，神道内绥，皇矣正觉，实兼宗师。泰定轸跃，黄中秀姿，恬智交泯，三达玄夷。启境金方，缅路悠回，于彼神化，悟感应机。五度砥操，六慧研微，空有同状，玄门洞开。咏歌济济，精义顺神，玄肆洋洋，三乘诜诜。藏往摹故，知来惟新，二才孰降，朗滞由人。造化营域，云构峨峨，紫馆辰峙，华宇星罗。玉闱通方，金墉启阿，景倾朝日，艳蔚晨霞。神提回互，九源曾深，浪无筌忘，鳞罕饵淫。泽不司虞，骇翼怀林，有客驱徒，雨埋机心，甘露敦洽，兰蕙助馨，化随云浓，俗与风清。葳蕤消散，灵飙埽英，琼林谐响，八音文成。珉瑶沈粲，芙渠阳，流氵登其洁，蕊播其香。潜爽冥萃，载哲来翔。孕景中葩，结灵幽芳。类诸风化，妙兼于长。迈轨一变，同规坐忘。（《广弘明集》十六）

　　○文殊师利赞

　　童真领玄致，灵化实悠长，昔为龙种觉，今则梦游方，惚恍乘神浪，高步维耶乡。擢此希夷质，映彼虚闲堂，触类兴清遘，目系洞兼忘，梵释钦嘉会，闲邪纳流芳。

　　○弥勒赞

　　大人规玄度，弱丧升虚迁，师通资自废，释迦登幽闲。弥勒承神第，圣录载灵篇，乘乾因九五，龙飞兜率天。法鼓震玄宫，逸响亮三千，晃晃凝素姿，结加曜芳莲。寥朗高怀兴，八音畅自然，恬智冥徼妙，缥眇咏重玄。磐纡七七纪，应运莅中幡。挺此四八姿，映蔚华林园。玄轮奏，三摅在昔缘。

　　○维摩诘赞

　　维摩体神性，陵化昭机庭。无可无不可，流浪入形名。民动则我疾，人恬我气平，恬动岂形影，形影应机情。玄韶乘十哲，颉颓傲四英，忘期遇濡首，赞死生。

　　○善思菩萨赞

　　玄和吐清气，挺兹命世童，登台发春咏，高兴希遐踪。乘虚感灵觉，震网发童蒙。外见凭寥廓，有无自冥同。忘高故不下，萧条数仞中，因华请无著，陵虚散芙容。能仁畅玄句，即色自然空。空有交映迹，冥知无畅功，神期发筌悟，豁尔自灵通。

　　○法作菩萨不二入菩萨赞

　　乃昔有嘉会，兹日多神灵，维摩发渊响，请定不二名。玄音将进和，法作率所情，玄心运，寥寥音气清，粗二标起分，妙一寄无生。

　　○首菩萨赞

　　首齐吾我，造理因两虚，两虚似得妙，同象反人粗。何以绝尘迹？忘一归本无。空同何所贵，所贵在恬愉。

　　○不旬菩萨赞

　　有爱生四渊，渊况世路永，未若观无得，德物物自静。何以虚静间，恬智翳神颖，绝迹迁灵梯，有无无所骋。不旬冥玄和，栖神不二境。

　　○善宿菩萨赞

　　体神在忘觉，有虑非理尽。色来投虚空，响朗生应轸。托阴游重冥，冥亡影迹陨。三界皆勤求，善宿兽玄泯。

　　○善多菩萨赞

　　自大以跨小，小者亦骇大。所谓大道者，遗心形名外。都忘绝鄙当，冥默自玄会。善多体冲姿，豁豁高怀泰。

　　○首立菩萨赞

　　为劳由无劳，应感无所思。悠然不知乐，物通非我持。浑形同色欲，思也谁及之，嘉会言玄志，首立必体兹。

　　○月光童子赞

　　灵童绥神理，恬和自交忘。弘规愍昏俗，统体称月光。心为两仪蕴，迹为流溺梁。英姿秀乾竺，名播赤县乡。神化诡俗网，玄罗挚游方。丘岩积陈疴，长驱幸玉堂。汲引兴有待，冥归无尽场。戢翼林高，凌风振奇芳。（已上并《广弘明集》十六。）

　　○法护像赞

　　护公澄寂，道德渊美。微令穹谷，枯泉漱水。邈矣护公，天挺弘懿，濯足流沙，倾拔玄致。（《高僧传》一，又《法苑珠林》七十九引《冥祥记》。）

　　○于法兰像赞

　　于氏超世，综体玄旨。嘉遁山泽，仁感虎兕。（《高僧传》四，又《法苑珠林》七十九引《冥祥记》。）

　　○于道邃像赞

　　英英上人，识通理清。朗质玉莹，德音兰馨。（《高僧传》四。）

　　○座右铭

　　勤之勤之，至道非弥，奚为淹滞，弱丧神奇。茫茫三界，眇眇长羁，烦劳外凑，冥心内驰。徇赴钦渴，缅邈忘疲。人生一世，涓若露垂，我身非我，云云谁施。达人怀德，知安必危。寂寥清举，濯累禅池，谨守明禁，雅玩玄规。绥心神道，抗志无为，寥朗三蔽，融冶六疵。空同五阴，虚豁四肢，非指喻指，绝而莫离。妙觉既陈，又玄其知，宛转平任，与物推移。过此以往，勿议勿思，敦之觉父，志在婴儿。（《高僧传》四）

　　○天台山铭（序）

　　往天台，当由赤城山为道径。（《文选·天台山赋》注）
竺僧敷
僧敷，未详何许人，居瓦官寺。

　　○神无形论

　　有形便有数，有数则有尽。神既无尽，故知无形。（《高僧传》）
释道高
道高，居瓦官寺。

　　○与释道安书称竺僧敷

　　敷公研微秀发，非吾等所及也。（《高僧传》）
卷一百五十八
释氏（二）
释道安
道安，俗姓卫，常山扶柳人。年十二出家，师事佛图澄、竺法济、支昙讲，历石虎、冉闵、慕容世，后避乱奔襄阳。撰集众经录目，居白马寺，又居檀溪十五载。襄阳陷人秦，居长安五里寺，至苻坚建元二十一年卒。

　　○答郄超书

　　损米千斛，弥觉有待之为烦。（《世说·雅量篇》注作“愈觉”，《释藏辇》八，又百五。）

　　○道行般若多罗蜜经序

