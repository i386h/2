<!-- { "loadSidebar": true } -->
　　百年三万日老病常居半【任太白诗百年三万六千日子仁列子杨朱曰百年夀之大齐得年者千无一焉设有一者孩抱以逮昏老几居其半矣夜眠之所弭昼觉之所遗又几居其半矣痛疾哀苦亡失忧惧又几居其半矣】其间互忧乐歌笑杂悲叹颠倒不自知直为神所玩须防便堪笑万事风雨散自从识此理久谢少年伴逝将游无何【厚庄子游于无何有之乡】岂暇读城旦【縯西汉窦太后好老子书召问辕固固曰此家人言耳太后怒曰安得司空城旦书乎乃使固入圈击彘】非才更多病二事可并案【尧卿曹操讨乌桓孔融嘲之曰大将军逺征萧条海外昔肃慎不贡楛矢丁零盗苏武牛羊可并案乎】愧烦贤使者弭节整纷乱乔瑚琏质清庙尝荐盥【厚清庙祀文王也易曰观盥而不荐】奋髯百吏走坐变齐俗缓【縯朱博为琅琊太守齐部舒缓养名博新视事右曹掾吏皆移病卧博奋髯抵几曰观齐儿欲以此为俗耶皆斥罢诸病吏白巾走出府门又敕功曹官属多襃衣大祒不中节度自今掾吏衣皆令去地三寸数年大改其俗如楚赵】未遭甘鹢退【援左传六鹢退飞过宋都风也】并进耻鱼贯【厚易鱼贯以宫人宠次公并众而进则耻如鱼之贯尧卿邓艾下蜀道由隂平鱼贯而进】毎闻议论余凛凛激贪懦莫耶当自跃【援庄子曰大冶铸金金踊跃曰我必为莫耶大冶必以为不祥之金】岂复烦炉炭便应朝秣越未暮刷燕馆【縯顔延年天马贼旦刷幽燕画秣荆越师李白诗鸡鸣刷幽晡秣越】胡为守故丘眷恋桑榆暖【次公唐明皇续薛令之诗曰任逐桑榆暖】为君叩牛角一咏南山粲【縯寗戚齐桓公出叩牛角而歌曰南山粲粲白石烂生不逄尧与舜禅短布单衣才至骭从昏饭牛至夜半长夜漫漫何时旦】
　　二公再和亦再荅之
　　寒鸡知将晨饥鸖知夜半【次公鸡知将晨鹤知夜半出淮南子】亦如老病客遇节尝感叹光隂等敲石【任白居易诗蜗牛角上争何事石火光中寄此身】过眼不容玩亲友如抟沙放手还复散羇孤毎自笑寂寞谁肯伴元达号神君【晋循吏乔智明字元达縯元达为隆虑共二县爱之号为神君】髙论森月旦【縯许劭与从兄靖俱有髙名好共覈论乡党人物毎月輙更品题故汝南俗有月旦评焉】纪眀本贤将【段释之本将家縯段颖字纪明为防羌校尉穷讨西羌甚有威名在边十余年未尝一日蓐寝与将士同苦故人皆乐为死战】汩没事堆桉【次公嵇康书堆桉满前】欣然肯相顾夜阁灯火乱盘空愧不饱酒薄仅堪盥雍容许着帽不怪安石缓【縯桓温请谢安为司马温诣安值其理发安性迟缓久而方罢使取帻温见留之曰令司马着帽进其见重安者如此】虽无窈窕人清唱弄珠贯【縯礼记累累然端如贯珠】幸有縦横舌说劔起慵懦【縯庄子有说劒篇】二豪沉下位暗火埋湿炭岂似草人嘿嘿老儒馆行看富贵逼【縯周武帝谓杨素曰善自勉勿忧不富贵素曰臣恐富贵来逼人臣无心于富贵】炙手借余暖【厚唐元载为相有用事者四人熏灼中外人为之语曰卓李郑薛炙手可热次公杜诗炙手可热势絶伦而杜田补遗引唐史遗事安乐公主宗之季妹附防韦氏炙手可热人咸畏之】应念苦思归登楼赋王粲【次公王粲以西京扰乱乃避地荆州依刘表因登江陵城楼怀归而作登楼赋】
　　赠王仲素寺丞【名景纯】
　　养气如养儿【縯老子专气致柔能如婴皃乎次公医经云欲养儿愼风池】弃官如弃泥【厚庄子弃者如弃泥涂】人皆笑予拙事定竟难迷归耕独患贫问予何所赍尺宅自足芘寸田有余畦【厚黄庭经寸田尺宅以治生两眉间为上丹田心为绛宫田脐下三尺为下丹田】眀珠照短褐陋室生虹蜺虽无孔方兄【縯鲁褒着钱神论云亲之如兄字曰孔方】顾有法喜妻【援维摩诘言法喜以为妻】弹琴一长啸不答阮与嵇【援孙登好读易抚一琴住宜阳山文帝闻之使阮籍往观既见与语亦不应嵇康又从之游三年间其所图终不荅縯阮籍尝于苏门山遇孙登与商畧栖神导气之术登不应籍因长啸而退】曹南刘夫子【次公刘夫子岂刘宜翁乎先生在惠州时有书与宜翁咨问道要自以为杜门屏居胸中廓然实无荆棘有受道之质可以付授且曰或有外丹巳成可助梨枣者望不惜分惠其书具在毗陵后集尧卿刘安世待制字器之曹南人得养生炼丹术公尝师之】名与子政齐家有鸿寳书【縯刘向字子政父徳治淮南王狱得枕中鸿寳苑秘书言神仙使鬼物为金之术向防而读诵以为竒献之】不铸金防蹄【厚武帝纪太始二年三月诏曰有司议曰朕郊见上帝西登龙首获白麟以馈宗庙渥洼水出天马泰山见黄金宜改故名今更黄金为麟趾防蹄以协瑞焉】促膝问道要遂防分刀圭【縯退之诗金丹别后知传得乞取刀圭救病身孙本草丸散药有云刀圭者十分方寸匕之一堆如梧桐子大】不忍独不死尺书肯见梯【次公孟简告韩退之曰我得秘药不可独不死今遗子一器】我生本彊鄙少以气自挤孤舟到江河赤手揽象犀年来稍自笑留气下暖脐苦恨闻道晚意象飒以凄空见孙思邈区区赋病梨【縯卢照邻得恶疾从孙邈问养生之道作病梨赋以自悲】
　　余去金山五年而复至次旧诗韵赠寳觉长老【曹按年谱先生熈宁七年自杭移密至元丰二年已未自徐移湖首尾凡五年】
　　谁能斗酒博西凉【厚后汉孟佗以蒲萄酒一斛遗张让即拜佗凉州刺史】但爱斋厨法豉香旧事眞成一梦过髙谈为洗五年忙清风偶与山阿曲明月聊随屋角方稽首愿师怜久客直将归路指茫茫【师淮山警防云一朝卧疾在牀众苦萦纒前路茫茫未知何徃】
　　赠惠山僧惠表
　　行遍天涯意未阑【洪父成都古今记天涯石在大东门内昭觉寺相对髙六七尺】将心到处遣人安【次公传灯録惠可谓逹磨曰我心未宁乞师与安曰将心来与汝安曰覔心了不可得师曰我与汝安心竟】山中老宿依然在案上楞严已不看【次公案上惟有楞严经事亦见传灯録】欹枕落花余防片闭门新竹自千竿客来茶罢空无有卢橘杨梅尚带酸【次公上林赋云卢橘夏热黄柑榛橙枇杷燃杮唐子西作李氏山园记言园中卢橘为特盛世说孔融指杨梅戏谓杨修曰此君家果邪】
　　赠钱道人
　　书生苦信书世事仍臆度不量力所负轻出千钧诺当时一快意事过有余怍不知几州铁铸此一大错【縯北梦言罗绍威以魏博牙兵骄甚尽杀之遂为梁朱温所制乃谓亲吏曰聚六州四十三县铁铸一个错不成】我生涉忧患常恐长罪恶净观殊可喜脚浅犹容却而况钱夫子万事初不作相逢更何言无病亦无药【厚传灯録一鉢歌亦无药亦无病正是眞如灵觉性】
　　赠黄山人
　　面颊照人元自赤眉毛覆眼见来乌【次公杜诗石藤梢元自落倚天枯骨见来枯】倦游不拟谈牝【縯老子谷神不死是谓牝牝之门是谓天地根】示病何妨出白须【次公维磨诘以方便示病而説法】絶学巳生眞定惠【次公老子絶学无忧佛经有戒定惠】説禅长笑老浮屠东坡若肯三年住亲与先生看药炉
　　赠袁陟【尧卿字世弼豫章人自号遯翁有集十巻嘉祐间终秘书丞】
　　是身如虚空万物皆我储胡为强分别【次公维摩经又言仁者强分别】百金买田庐不见袁夫子神马载尻舆【縯庄子假使化子之尻以为轮以神为马予因以乘之岂更驾哉】游乎无何有【厚庄子游于无何有之乡】一饭不愿余【次公栁子厚赠江华长老诗云一饭不愿余跏趺便终夕】官湖为我池学舍为我居何以遗子孙【子仁后汉逸民传刘表谓厐公曰先生若居畎畆而不肯官禄后世何以遗子孙乎】此身自蘧蒢【次公蘧蒢之义有二有言曰柔者又云能仰而不能俯则国语蘧蒢防缪是已有云麄竹席则诗云蘧蒢不鲜是已今义未审】薫风暗杨栁秋水静芙蕖应观我知子不怪子知鱼【援庄子与惠子观鱼于濠梁之上庄子曰从容是鱼乐也惠子曰子非鱼安知鱼之乐庄子曰子非我安知我不知鱼之乐】
　　赠章黙【并序】
　　章黙居士字志明生公侯家才性髙爽弃家求道不蓄妻子与世无累而父母与兄之防贫不能举以是眷眷世间不能无求于人余深哀其志既有以少助之又取其言为诗以赠其行庶几有哀之者
　　章子亲未余生抱羸疾朝吟噎邻里夜泪腐茵蓆前年黑花生今岁白髪出【厚本朝王禹偁表云蚤年多病眼有黑花晩嵗多忧头生白髪】身随日月逝恨与天地毕愿求不毛田【次公传云锡之不毛是已】亲筑长夜室难从王孙祼【厚前汉杨王孙病且死令其子曰吾欲祼以反吾眞】未忍夏后堲【援礼记有虞氏瓦棺夏后氏塈周注塈烧土也】五陵多豪士【縯髙帝长陵惠帝安陵景帝阳陵武帝茂陵昭帝平陵五陵皆在长安北徙天下豪杰之家以实之】百万付一掷【厚晋刘毅家无担石之储樗蒲一掷百万】心知义财难甘就贫友乞不辞毛粟施行自丘山积此志茍朝遂夕死眞不戚誓求无生理不践有为迹弃身尸陀林【次公按唐僧应一切经音义曰尸陀林此言寒林其林幽防而寒因以名也在王舍城侧死人多送其中师通明七贤女经云七贤女者并是诸大国王之女遇赏花之节百千人众各各奔趍所游之处以为取乐七贤女中有一女曰诸姊妹我与汝等不可一同众人游赏尘寰取其世乐也却同诸姊游尸陀林诸姊曰彼处尽是死尸污秽有何好事女曰诸姊但去甚有好事既到林中遂指死尸谓诸姊曰尸在这里人向什麽处去诸姊谛观于是悟道又西域记言如来在日比丘于尸陀林又三水小牍云僧从谏卒上言送尸于建春门外尸陀林施于鸟兽为食三日后人徃视之体貎如生】乌鸢任狼籍【次公庄子上为乌鸢食下为蝼蚁食】
　　赠葛苇
　　竹椽茆屋半摧倾肯向蜂窠寄此生【縯有学逃生死法者乃诈死寄防魄于蜂窠中鬼卒寻之了不可得次公蜂窠寄此生不过言其所居窄小而悬露耳先生又有师曰举族长悬似细腰旧注所引与诗意不相似非是】长恐波头巻室去欲将船尾载君行小诗试拟孟东野大草闲临张伯英【厚张芝字伯英善草书其后晋人卫瓘索靖亦俱善草书论者谓瓘得伯英筋靖得伯英肉】消遣百年须底物故应怜我不归耕
　　赠王寂
　　与君暂别不须嗟俯仰归来鬓未华记取江南烟里青山断处是君家
　　赠杜介【并序】
　　元丰八年七月二十五日杜几先自浙东还与余相遇于金山话天台之异以诗赠之
