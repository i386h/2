<!-- { "loadSidebar": true } -->
　　学校选举出于一则真才用而世大治此一道徳同风俗之源而今昔志士之所愿见也予尝溯而求之周兼三代之制于斯为盛礼在瞽宗书在上庠干戈羽籥之习在东序学者积业就材文武一道至于选举则鄊遂之学三年大比考其徳行道艺而兴贤能凡进徳事举言扬曲艺悉论而誓之或升司马或升太学是贡士亦取夫学校之异者于是简不帅教者移之于鄊之左右又移之遂虽受成献馘亦本于此盖天下无一事不出于学校无一才不起于学校安得不道徳归一而风俗大同哉官人用吉士之际其诗曰奉璋峩峩髦士攸宜曰有冯有翼有孝有徳蔼蔼王多吉士为君子使何至若后世由进之多岐哉皇明之有天下也讲求古人所以设教使文武萃于一而学校选举出于一庶几三代遗风复见今日十有七年甲子秋大比郡县之弟子员试艺于各省于时泰和萧韶以诗中前列横翔捷出士类惊骇可谓俊秀之士矣将赴春官友旧咸赋诗赠行而属予序之故举三代养士取人之法洎本朝复古之意以告之庶几擢髙科跻膴仕者忠信成风防耻道立以无负于朝廷无愧于三代人人有士君子之行则斯文幸甚
　　霍山十二景诗序
　　余闻平阳尧之所治故其人至于今恭俭克让和而不怒忧深思逺有圣贤之遗风常欲与之游而罕遇其人申君良弼司征庐陵有士君子之誉于是益信前闻不妄一日语予以霍山之景凡十有二曰回峦春早曰介山秋色曰绵岳雪晴曰箭壑斜阳曰龙洞白云曰马迹晴岚曰抱腹云梯曰大岩氷柱曰屏风叠嶂曰玉峡飞泉曰三清烟雨曰禅房夜月皆其邑山川之胜且曰某虽逺役于外而故鄊景物常显显心目间思得能言之士序其槩而咏歌之公退展巻一诵犹身至乎钓游之所而目寓乎景物之间也子以为何如予闻而叹曰良弼之志亦厚矣王师范有云吾敬桑梓所以教子孙不忘本也君其有同于是耶近年求仕者有薄其鄊土诡籍中州以利于进视弃坟墓犹弃敝屣况有系念于山川景物者乎珠出于渊潭而贱渊潭璧生于荆山而恶荆山视良弼斯举岂不霄壤悬絶哉各赋三韵以为诸贤之倡
　　丘隅一雨霁蔼蔼烟翠好献嵗曽几时鸣琴得春早羡尔回峦姿阳和转枯槁　　右回峦春早
　　常时介山道惨若寒食节况此风色殊秋髙转萧瑟嗟哉号野翁使我长恻恻　　右介山秋色
　　绵岳雪岧嶤晨暾光欲滴凄凉一片地狷介有遗迹彤弓飨既疎茅土复何益　　右绵岳雪晴
　　箭壑日脚埀平原草如剪世路老行人徃来足忘蹇返照满空林长送牛羊转　　右箭壑斜阳
　　蛰龙本在渊闵世鳞鬛动功成而不居退宻守幽洞云桂碧松枝英英亦藏用　　右龙洞白云
　　斯人不可作马迹尚如故割股情何深还家弃前屦千载岚雾中精灵托啼鸒　　右马迹晴岚
　　抱腹岩回合金粟招提境梯梯上层峦靉叇出山顶此处学无生犁然发深省　　右抱腹云梯
　　大岩水晶域玉柱凝氷花贡入广寒宫烦疴焉敢加敛兹锡民福歌咏懽刘义　　右大岩氷柱
　　云间千万叠烟嶂如屏风秀色在朝暮奇观异横纵何由陟其椒一览华与嵩　　右屏风叠嶂
　　砑然苍玉峡知是何年凿飞泉溅珠玑触石响雷雹谁挽银河流人间洗炎爆　　右玉峡飞泉
　　清静老氏宫凡间羡琳宇无为常自化香篆长如缕尘躅至者希沈沈锁烟雨　　右三清烟雨
　　禅定乆已出悠然尘外踪夜月如流水振衣受凉风何由裂烦网寄迹观性空　　右禅房夜月
　　草意诗序
　　昔轩辕氏以神圣之资行施济之徳察草木之滋咸酸甘辛蔹蜇以药人之疾苦于其美恶无所憎爱一视同仁其尝百草者恻隠之意也至楚之屈子始分辨于其间扈江离撷辟芷搴木兰揽宿莽杂椒桂纫蕙茝畦留夷滋掲车索胡绳雧芙蓉惟恐众芳之见弃而薋菉葹榝萧艾之类深虑其充夫佩帏盖惓惓忠君爱国之诚而怀贤嫉佞自形于比兴之表义也迨观杜少陵除□草之句恶之如蜂虿若芒刺芟夷不待于髙秋其嫉恶如仇犹屈子之意乎濓溪周元公深探圣贤之奥洞观造化之原吟风防月洒落光霁庭草不除谓与自家意思一般其万物一体犹轩辕之意乎白下刘君善初莳众卉于庭蔼然如茵缤然如幄行列奇石而日哦其中以舒浩荡之怀耿介之气因字其所曰草意宗工钜士髦友畯生莫不歌咏之而善初徴序于余余不知善初之草意仁耶义耶客有谓予曰善初业医而活人之念尤切窃观其意无亦愿学轩辕氏之流欤曰仁与义吾不得而悉也予闻而叹曰方今公道日沦民风日靡戸服艾以盈要谓幽兰不可佩与其为少陵之义形于色曷若濓溪一般意思之为髙乎善初曰先生可谓得我心之同然者也请书以为草意诗序












　　麟原后集巻二
　　钦定四库全书
　　麟原后集巻三　　　　　　元　王礼　撰序
　　送陈仲述赴防试序
　　洪武十有七年大比天下贤能之士各试艺于所司于时郡县学校择弟子员之俊秀者以充贡客有过予语语因叹曰盛哉济济多士谁与中者予曰若陈仲述当在选中已而果然客服予知人之明且问其故盖其为人也孝而信恂恂有良士之实其为文也简以达优优得程试之体予以故知之明年春防试于京师客复请序其事以壮行色于是酌之酒而告之曰选举出于学校三代之隆典也而圣朝行之近古所无诸君裒然举首抑有深究重轻之故而自勉乎周礼以鄊三物教万民而宾兴之三年大比献贤能之书于王王实受之登于天府观宾兴拜受之言尊士如此其重自汉以来虽不及此然犹州长身劝为之驾谄诈如公孙亦乡人固推而来至唐杨绾投牒自进而士始轻矣迨于后世如夺席如棘围如糊名若防奸盗然何哉是必有由矣三代盛时待士虽甚重而择之甚严论鄊秀士升于司徒曰选士司徒又论其士之秀者而升之学曰俊士然后免其徭役大乐正又论造士之秀者升诸司马曰进士方可使从政然犹未也司马又辨论官材论其贤者以告于王而定其论论定然后官之任官然后爵之待其位定始与之以禄前后凡经七级乃始得禄后世专以文辞优劣为去取故有以一日之长而决取终身之富贵者夫象犀珠玉之可贵以不易得也得之既易则不自重惜保之良难今日新进之士一蹴而释褐食禄临民荣亦至矣可不亷勤自励战兢自持以负朝廷重士之意哉使风俗还淳而士类増重在诸君力行转移间耳范文正韩忠献冦莱公文信国之事业光明俊伟磊磊落落夫非科第之士乎子其勉之
　　送王生入蜀迎父序
　　书午困方与诸生歌太白蜀道难剑阁等篇以畅胸中磊砢适有王生处厚来谒坐有顷请曰贱子将入蜀仄闻先生髙谊乆矣愿赐一言以荣斯行庶江湖识不识不庸众我也因语之曰而不闻太白之言乎其险也如此嗟尔逺道之人胡为乎来哉则曰家父西游今七霜矣形单影只未能遄返窃念走也年已壮矣有亲在外定省旷而色养荒不得名为子每念及此涕泪横臆是以徒步勇往以迎其归尽茆栏菽水之懽志愿足矣岂有他觊哉若然则予敢爱于一言乎孝者百行之元也生以天性之重不惮数千里之遥跋涉险阻山灵川后犹将相之王公贵人犹将怜之而况于予也日以讨论道徳为事子弟从之则孝弟忠信今处厚迎养诚切而黙无一言赞之岂人情也哉虽然锦城名藩善地也佳丽纷华不减于淛生拜严父之后周览胜槩俯仰徘徊理所必至慎无迟回宿留玩日愒时忘倚门之望诗云陟彼岵兮瞻望父兮父曰嗟予子行役夙夜无已陟彼屺兮瞻望母兮母曰嗟予季行役夙夜无寐舍軷之际尚当为处厚诵之于时族姻少长咸集以蜀之胜迹分题赋咏以寓同心离居之情咸列于简之左
　　送萧子跃逺游序
　　昔读传记见圣门有好废举者恒鄙其好尚之异及存鲁破吴轩轾诸国倾动王侯乃不在仪秦下然后服其解纷如转丸乃若挟所嬖泛五湖歴名胜之区屡致千金而屡散得英声于吴楚又未尝不羡其为人常欲踵其遗风射什一之利由沅湘溯巫峡吊古秦汉旧都以涉燕赵韩魏之郊跨泰山黄河之壮穷吕梁碣石之险岂不贤于窥陈编而求源委也哉昔焉惧定省之或疎今也惜齿髪之已耗徒有志而未能遂也东昌萧子跃以盛年锐气出门万里趋庭于江淮之间纵目于朔南之广则所以増益志气岂有涯哉货殖解纷如端木千金延誉如陶朱诚可慕也行矣勉之易曰利者义之和子跃其亦有味于斯言也乎
　　赠萧同礼序
　　胡忠简公澹庵先生临大难决大议不负所学于国为忠臣于家为孝子皆其读书之所致也故平日之所亲爱必以读书勉之尝隷读书堂字以遗从弟夀亭余来东昌又见职医萧子信家读书堂亦公笔也故萧氏子孙多以儒术济医道有曰同礼与其兄俱习儒而攻医札瘥之人谓其烛理之明咸奔走焉儒生彭宰吾尝患寒疾庸医危之馆人欲舁送其家同礼视之曰无伤也舁则重其疾矣始终调防遂以勿药宰吾徳之酬之一无所受宰吾曰义人也读书人也吾将求王先生叙其槩以报之属予弗暇既三年矣请之益坚予然后叹二君之有嘉徳也虽然非读书者能之乎昔人有云宰相须用读书人读书则良相矣不为良相则为良医良医之格物穷理有不由读书乎萧氏子孙之良要皆忠简之赐也岂无自哉予故着之使知自勉云
　　送永新丞夏君东还序
　　以中姑蘓人少有淳明之资辅以强力之志通春秋大义是非不倍于圣人人谓夏氏才子也年既壮观光于京师洪武三年就试进士蔚然七十二子之列可谓荣耀也已其年九月拜监察御史守法不阿权贵敛迹六年除河南按察佥事既而困于役丁内艰十一年复擢为永新丞十二年又以事去职而以中门退省休休焉安于所遇未尝有几防见于色日绎思乎圣经贤传之防言以自砺若人也岂世所常见哉以中在永新律已也严临事也恪望之昂昂而即之温温与予虽一再防而心相知予亦深慕其为人别之日有不黯然于中也乎虽然昌黎韩子有言子厚斥不乆穷不极虽有出于人其文学词章必不能自力以传于后自以中之志观之今世之士岂尽不古若哉古之君子才发于持满之余名显于获讪之后往往而是以中倾否之喜予虽老尚或见之姑书此以别
　　秋江送别图诗序
　　姑蘓曹侯之贰守庐陵也以疏通练达之才膺剸烦治剧之任优优敷政黎庶徳之既而以防事去职所谓观过知仁者矣洎乎霈恩广被万物皆春中道言旋复我邦族瞻衡宇而载欣抚松菊其犹昨遂适治所拜家庆于慈闱买扁舟而东下于时无老无少无贵无贱莫不趋庭以贺依依若恐其复去侯之得此于人人岂无自哉惟无愧于人故获报于天昔儋人爵之荣今尽天伦之乐人生至幸有过此者乎俨行色之已临慨晤言之难再郡斋士友相率缋送别之图赋惜别之句以寄离索之情而俾郡之遗老王礼叙其槩于图后
　　赠唐克谦图书序
