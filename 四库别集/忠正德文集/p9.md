<!-- { "loadSidebar": true } -->
　　钦定四库全书
　　忠正德文集巻四　　　　　宋　赵鼎　撰四六
　　辞免知枢宻院川陜宣抚处置使
　　囊封荐布觊诚悃之上昭纶诏宠颁顾愚之未谅輙复冒昧终幸慈怜【中谢】伏念臣才不逮人学非适用偶縁际防遂致叨逾曽防尺寸之功积有邱山之衅林泉陋质寜裨帷幄之筹诗礼腐儒曷奋干戈之衞遽膺简擢第剧震惊自知甚明岂复堪于重任人言可畏将上累于眷私伏望皇帝陛下干覆博临离明洞照仰屈盖高之听俯推从欲之仁特发俞音示曲全于终始庶陈緜力或未至于颠隮
　　谢除知枢宻院事川陜宣抚处置使
　　进登右府深愧超逾专任西陲曷胜负荷恩隆天地惧甚氷渊【中谢】窃惟闗陜之雄壮观万国巴蜀之利霑溉九州自古恃形胜以威华戎列圣宿骁锐以固根本上天畀祸强敌兴戎万乗逺狩于海隅数路尽寘之度外膏腴千里遽为荆棘之墟彊盛百年忍弃俘累之辱虽长鞭未及于马腹顾夕烽未靖于狼烟经营淹歴于歳时忧顾上勤于宵旰载谋元帅宜属英才伏念臣智术迂防技能寡薄误防异眷骤越稠人再陪帷幄之严蔑有锱铢之报位高宠厚缾罍之噐已盈任大责深驽蹇之力弗任矧空言不必有实而腐儒未尝知兵岂意圣明猥加推择此盖皇帝陛下焦劳图治寤寐进贤思致中兴之隆灼知当务之急眷惟西土欲臻休息之期庸遣迩臣徃布拊循之恵付之以本兵之寄假之以专阃之权将备责于施为固不容于逊避臣敢不仰遵胜筭益懋良图志殄仇雠傥可伸于素愿身先士卒敢自爱于防躯
　　重脩神宗皇帝实録缴进表【按宋史绍兴五年九月鼎上重脩神宗实录】
　　臣闻三代而上尧舜禹汤文武之相传五伯以还秦汉魏晋隋唐之殊袭不有经史孰鉴兴亡故歴代官有其常俾后世信而可攷【中谢】恭以神宗皇帝躬刚健笃实之美禀聪明睿知之资志大有爲功收不宰布诸典册灿若日星逮绍圣之改元彼日録之来上假名继述公肆诋欺尽虚美熈寜变更之臣反归坐元祐谤讪之罪用以胁持于上下岂惟攘窃其猷爲人不敢言史成此祸忠臣义士抱懑积年仰惟陛下肇开中兴克绍先烈虽干戈未定居尝愤记史之诬而歳月寖深大惧失贻谋之实载颁明诏复俾儒臣念兹皇祖之弥文有待翼子之所燕臣谬膺揆路兼领史权猥资僚属之能获与纂修之首朱书新録墨本旧文凡去取之不同皆存留于考异详原私意灼见奸言初忧头白之无期不谓汗青之有日百端抵牾一切编摩告功合雅颂之称尊王法春秋之防大君有命鋭然成不刋之书小子何知例以为不急之务允矣七闰之业大哉万世之谟愿勤乙夜之观益见后昆之裕油云霈雨曾不须臾白日青天终难掩蔽所有神宗实録二百巻并考异二百巻谨缮写成册除已各先进五十巻外其余巻帙谨随表上
　　辞免实録成除特进表
　　愚衷自列惧锡命之过优聪听未囘致俞音之尚閟情深怵惕罪实僣逾【中谢】窃谓简策所传古今取信惟纪事之有实虽歴世而可知茍或异同固当参考矧一朝之大典付三馆之羣儒刋正是非发明谟烈逮更累歳方奏成书考其论譔之功宜有襃嘉之异顾兹职守止预监修宠数荐加战兢无所伏望皇帝陛下曲囘造化俯赐照临推王者从欲之仁狥匹夫难夺之志悯危机之可惧收涣汗以何嫌冒犯威顔甘俟诛谴
　　谢恩数【进书辞免光禄大夫特进从请赐银绢对衣金帯一子六品服　按绍兴正论作三品服】
　　信书进御初无是正之功宠典荐加卒冒分颁之赐固辞莫遂拜贶爲惭【中谢】伏念臣学识迂防材能浅陋乆玷枢机之任适临防绎之司窃惟皇祖之诒谋昭若曜灵之垂象虽尝窜以私録迄难蔽于奸言粤稽同异之归具存前后之史发扬渊懿悉本于清衷刋定谬诬兼资于众智敢期优渥猥及妄庸赏以劝能顾防臣之何力服之称德假贱息以奚名此盖伏遇皇帝陛下増贲尧文仰绳祖武成一王之大典传百世之鸿休爰褒笔削之勤滥被振提之末焕身章于父子感佩君恩旅珍币于家庭实惭民力誓期尽瘁上答殊私
　　谢史馆进书囘授恩例表
　　崇阶极品恳辞甫遂于愚诚命服优恩光宠复加于贱息省循非称悚惧増深【中谢】伏念臣起自寒防备尝险阻晩叨眷奬浸被使令初无臯陶可绩之谟荐承傅说交修之训经纶无术曽未济乎艰难撰述何功遽首防于涣渥恩沦骨髓光动阶庭静言庸违实为侥冒此盖伏遇皇帝陛下懋昭舜孝克广尧仁念继序而不忘俾纂修之尽善第推恩数示劝臣邻臣谨当佩服诏音益严师训日闻诗礼敢怠于教忠志在国家誓图于尽瘁
　　谢生日赐牲饩表【绍兴六年】
　　弧既逺方感于劬劳赐品有加遽霑于庆赉荷分颁之甚腆思称效以弥囏【中谢】伏念臣偶玷荣求居慙固陋职参师律莫施借箸之筹位忝台司乆负作霖之命惟期罢黜少弭烦言伏防皇帝陛下茂举彞仪优隆近辅俯记始生之日曲推乃圣之仁锡以稻防申之牢醴怜蒲栁之弱质俾续于年龄均庖廪之余珍用资于燕喜仰衔覆育誓罄糜捐
　　谢知绍兴到任【绍兴六年十二月初八日除七年正月十五日到任】
　　揣分求闲宜从上印疏恩示宠乃辱分符崇以秘殿之班抚此连城之俗朝廷宻迩闾里安闲何所施为自然康靖【中谢】伏念臣区区末学蹇蹇孤忠乆烦临照之私窃觊糜捐之报自尘揆路再阅年华亮采惠畴未有丝毫之効陈力就列空惊齿髪之雕盖屡渎于聪明愿少休于疾病及兹得请载冒殊恩初期退奉于祠宫稍勤香火岂谓更优于藩翰付以人民矧此稽山望隆越絶露章传舎尝称汉吏之荣修禊兰亭尝想晋人之逸有何劳効获此便安兹盖伏遇皇帝陛下爱厚股肱恩隆体貌使之出守示无内重而外轻借曰无功犹恐前愚而后智于臣进退可见保全臣敢不仰戴深仁益殚晩节宅心平易布政中和顾乆侍于前旃孰宣德意但躬行于圣训即副民情
　　谢进哲宗实録书成除特进表【按笔録绍兴八年九月哲宗实録书成授特进宋史及绍兴正论系六月误】
　　忱辞屡贡方俟于俞音温诏荐颁莫囘于聪听逡廵拜命感惧交懐【中谢】窃以特进崇阶盖参一品之贵实封加邑必由三歳之祠其间耆德夙望之隆或是将帅勲劳之着膺此异数乃恊师言矧信史之告成因旧文而刋定防书载笔虽阅歳时振领提纲曽何绩効遽叨光宠但切战兢此盖伏遇皇帝陛下仁孝生知聪明时宪念防陵之继序辨圣烈之谤诬累年于兹大典克备肆推褒锡首及庸虚臣固当仰体眷私益思策励而乆妨贤路常懐患失之讥退奉真祠即控辞荣之恳尚祈天造俯鉴物情
　　谢再除绍兴到任表【按鼎以绍兴八年十月除检校少傅奉国军节度使充浙东安抚大使知绍兴府】
　　尸荣揆路无裨庙算之竒假守稽山复叨阃制之重恪宣条诏遄留部封【中谢】伏念臣性质颛愚噐能谫薄少从师学计已拙于谋身晚被圣知心但期于许国两膺枋任四阅歳华破朋党之相倾惟贤是荐惩风俗之大所见必闻徒殚驽蹇之诚莫效防埃之报臣犹自愧人岂无辞敢图陈力之方积有妨贤之畏力求闲退尚辱眷存怜其心膂之近僚付以股肱之大郡戴恩甚惧抚已増慙此盖伏遇皇帝陛下齐德乾坤同明日月扩勾践养胎之义恻昭王恤病之仁而臣乆侍清光备观宸断逮兹临遣得以遵承谨当细大必躬夙宵弥励庶收薄效少答鸿私
　　谢泉州到任表【四月二十一日　按鼎以绍兴九年二月除知泉州】
　　愚诚上逹方逃防府之繁申命中颁复拜名藩之宠仰衔至意不敢终辞亟引道以腾装已合符而视事异恩山重危涕雨零【中谢】伏念臣才不适时学非闻道初心耿耿誓许国以忘身末路区区欲庇民而尊主适中兴之昌运荷特逹之深知顾晚节以何堪谓朴忠而可信间登帷幄荐冠钧衡不知权变之宜奚补艰难之际阅时寖乆属疾难胜亦既就闲再叨假守命出九天之防道更千里之遥俟驾靡遑褰帷戾止退循疵吝曷称使令此盖伏遇皇帝陛下志在宅中仁深及物驾驭英杰肆成克复之功体貌旧臣重责蕃宣之効纶言有耀汗号莫囘臣敢不祗服训辞恪施条教持身率则革闽俗之浮夸刻意咨询究海邦之利病或少输于报効当继请于便安
　　泉州谢落节表
　　罪尤昭著合正明刑仁圣优容止从寛典恩深沦骨涕下交頥【中谢】伏念臣奋迹寒乡莅官逺服覊孤寡与进取何阶歴半生州县之劳分沈白首偶千载风云之防遂躐华途粤自渡江之初首寘思言之列旋从枢筦荐守侯藩独持将相之权两冠钧衡之任处人臣之极地蔑着劳能蹈富贵之危机拙于周慎叨尘既乆违缪滋多自信直前执迷不反咎将安徃罚其可逃是致烦言并尘睿览即其衅戾当永弃于穷荒保以初终尚逺临于民社此盖伏遇皇帝陛下明齐日月德合乾坤念犬马之服勤尝叨任使悯桑榆之廹暮有足哀矜用全体貌之私并示臣邻之劝臣仰衔恩纪祗服训词寸髪寸肤荷再生于洪造一邱一壑祈终赐于余龄
　　谢到潮州安置表【按鼎以绍兴九年十月责授清逺军节度副使潮州安置】
　　省躬知过宜汤之不遗屈法施仁荷尧云之曲庇徒知幸免何以自容【中谢】伏念臣才不通方力难任重冒窃宠灵之乆积成衅戾之多屡揣分以祈闲亦防恩而赐可而臣忧患踵至羸癃日増始抱疾以还家即衔悲而哭子齿髪雕瘁于感伤之后精神昏耗于驱驰之余其谁为之无足怜者载念百为之俱谬寘之九死以奚逃自信直前安处危机之上执迷不返卒投罪罟之中幸沐洪私止流荒裔闻命就道寜辞险阻之备尝杜门省愆更觉悔尤之自取噬脐莫及流涕何追此盖伏遇皇帝陛下天度并包离明旁照曲全体貎奬劝臣工怜臣簮履之余尝叨顾遇察臣桑榆之暮不足诛夷臣敢不上体不杀之仁益励自新之志身留瘴海分甘老于渔樵目断云天心永倾于葵藿
　　谢到吉阳军安置表【按笔録绍兴十四年十月移吉阳军十五年二月至吉阳宋史及绍兴正论系十四年九月误】
　　一谪五年咎将谁执再投万里戚本自贻罪大难名恩深莫报【中谢】伏念臣起从孤逺幸际休明猥被眷知叨逾宠数既昧祸福之倚伏不虞罪恶之贯盈宜自省循益疎周慎天其或者将必至于颠隮臣犹知之固难逃于谴罚茍全要领有愧面顔此盖伏遇皇帝陛下性蕴尧仁躬行舜孝王者之法难犯固有刑章圣人之德好生终归善贷如臣缪戾尚辱哀矜白首何归怅余生之无几丹心未泯誓九死以不移














　　钦定四库全书
　　忠正徳文集巻五　　　　　宋　赵鼎　撰五言古诗
　　已亥秋陪伯山游中条穷尽山中之胜明年春迓王毅伯再过山下呈伯山
