<!-- { "loadSidebar": true } -->
　　伏审得请宫祠归荣故里虽老成去国之易而明哲保身之全多士叹嗟饯韩侯之出祖邦人慰喜咏季子之来归恭惟中书正色立朝逺猷经国方崇鼎铉之拜以正公槐之尊而乃深畏功名肆怀丘壑上章力恳解组如遗仰高行之絶伦闻余风而兴起乘安车而过诸子未慕前贤挥赐金以娱故人用偿夙志即膺宣室之召复伫衮衣之归某荷眷特深辱知有素倾望尘之宻迩获拥篲以迎炎暑正隆川涂尚阻
　　贺宫使【缺】大资启　　　　　鲜于天质
　　伏审锡宠真儒增华旧弼使琳舘真游之秘冠金华道学之严圣哲一时士民同庆伏惟某官沉深端亮博大高明学洞本源繙十二经而不涉语黙识叅造化击三千里而未始去来出以同人则后进之宗师俯而应世则古人之事业九鼎为之增重多士所以知归维群言罔间于艰难之时乃一旦出公于寛闲之地必当起慰苍生之望讵可往从赤松之游召自江淮进陪帷幄同符厚徳均体冡司事已絶于前闻荣固超乎近比甘盘旧学未更辅相之崇子房帝师不见诗书之蕴永惟具美宜属宗功某猥以防材潜希乐育窃幸藿蠋之能化自忘商距之弗胜未识藩篱已有絶尘之叹安知鑪锤空懐跃冶之私
　　贺宫使【缺】观文启　　　　　　晁之道
　　伏审中颁召节入觐清光防琳馆之真游侍金华之圣学侧闻宠渥交慰舆情恭惟某官敦大宏通高明忠裕富以游夏之经术发挥唐虞之文章左右熙朝谋谟庻政积经纶化俗之丕绩秉忠恪致君之小心暂处北门即归中禁盖睿眷嘉隆于旧弼而盛徳宜在乎本朝多士所以知归九鼎至于増重某久尘眷奬屡玷陶镕耸动诏音适縻使事莫遂扫门之愿徒倾贺厦之诚
　　贺宫使太尉启　　　　　　　晁之道
　　伏审中颁召节促近清光拥元帅之旌旄备弼臣之宠数宻司琳馆进侍金华百辟耸瞻万方胥庆恭惟某官高明忠亮传大宏深掌握洪枢谋谟大政固已致主唐虞之上方且比踪防契之间复自江淮进陪帷幄观圣上虚已待公之意与多士倾心仰徳之诚实惟千载盛极之时宜建万世无穷之业亦惟天意岂独人谋某夙以顽误玷陶冶属外縻于使事方逺阻于賔闳窃与万物以同荣讵止防生之有托其为欣颂更倍等夷
　　贺宫使复赵待制启　　　　　于子仪
　　光膺恩制进陟迩聨除目一腾公议佥允伏惟庆慰窃以国家简拔俊望宠以延阁之华优礼近臣列于真儒之职非有名世瓌玮之价曷膺当宁待遇之隆恭惟某官杞梓宏材璠璵重器丽文典则名擅儒科道学该详声高艺苑属圣主眷求于同姓俾公族方驾于时髦果得真贤仰符帝意行贰中台之峻延登揆路之崇某猥以庸姿素叨提奬已托亢宗之赐更依造物之私踊跃忻愉倍万伦等
　　贺宫使【缺】叅政启　　　　　　晁子止
　　乐圣避贤愿归印绶过家上冢言反里闾释政省之忧劳获故乡之安便难稽逺业暂逸真祠恭惟某官名高缙绅勲在社稷昨遇有为之防皆称难得之时若不折夫虏冲汉则几殆今犹传于境外秦岂无人帝不忘于念功君将倚于讷诲为政者每人而悦谁复能然不知者谓我何求公亦奚恨惟大臣进退之际本前贤出处之常溺者由已溺而饥者由己饥莫识胸中之志仁者谓之仁而智者谓之智一付天下之言某早被深知肯同流俗当将相和而士附自揆凉薄而安敢前及賔客衰而家居则思亲近而不忍去輙懐管见仰测天心聘使频来讵听张昭之不在国家攸赖宁容裴度之常闲
　　致仕
　　贺文太师致仕启　　　　　　汪彦章
　　伏审恳章得请褒册疏荣辞二镇之节旄仍三公之爵命功成身退于迓衡之日心广体胖于佚老之初凡在闻知孰不欣仰恭以某官元精孕粹崧岳降神智足以照忽之先才足以当安危之计运筹将幄坐戢于五兵论道鼎司久熙于庶绩风采想闻于今世声名暴着于外夷望高累朝宠极一品方且优游故里啸咏昌时属二圣之绍休固旧人而共与虽高情傲物喻浮云脱屣之轻然耆徳在朝增大吕黄钟之重巾安车而入觐副侧席之详延周公之老在京师岂私诸已裴度之事在军国适膺其时果赖元猷一新初政九功于是咸叙四方以之无虞庙堂方倚于深谋泉石既形于归思幡然而起非为利所以安邦浩然而归岂收名欲以尊主进退必由乎义出入皆视乎天侧聆绣衮之华近抵涧瀍之澳凉台暑馆莫非緑野之余怪石竒花率是平泉之旧足以探穷胜事恬养太和寓形闲旷之乡放意舒长之日某夙叨士品尝奉台光属官正之坐縻阻门墉之展庆乃诚钦抃实异常彞
　　贺文太师致仕启　　　　　　王介甫
　　明制闵烦安车归憇位在三师之首名兼两镇之崇诞告敷文具瞻胥庆岂惟末契窃仰高风恭惟某官声冠时髦望隆国栋天应时而生徳帝考实而念功萧何汉之功臣方叔周之元老宠虚莫二宜受祉之难穷恳恻有加遂留贤而弗获瞻承虽阻企慕实深
　　贺刘太师致仕启　　　　　　程子山
　　力解繁机荣颁显册秩视公卿之峻名兼将相之崇罢絶百工庆流三族恭惟某官代天元气为世真儒崇论宏言八载宻禆于帷幄丰功利泽期年即徧于华夷方欣鼎餗之调遽露囊封之请上以闵烦而赐可自知何恙而不瘳慎厥始而成厥终畴能比绩恍然辞而悯然应初无容心某久托鸿钧顷闻异数适阻江湖之逺莫遑阶墄之趋以公归兮犹想周人之望为王留者谁知孟子之心气清和精神暇裕愿益加于调啬用深副于眷怀
　　贺韩少师致仕启　　　　　　何子应
　　伏审显膺帝制峻陟师臣虽力解于繁机宜益隆于异数用眷四朝之旧永为百辟之崇恭以某官蹈温恭之和躬久大之业识代天理物之体怀尊主庇民之心昔当二圣之倚毗遽以累章而勇退礼不容于赐几乐莫过于还家唯圜丘之告成曾安车之迅召恳避侍祠之礼遂虚前席之思故宜品数之宠加以慰缙绅之系望某限拘官守逖逺门墙窃欣新命之亟闻实倍常情而称庆
　　贺韩少傅致仕启　　　　　　毛伯頴
　　伏审恳辞公绂得谢帝庭动四方之耸观见大臣之荣事窃以时合而陈力者易功成而乞身者难故君子于进退之间使天下无始终之议伊谁能此全徳在兹宜异数有加升拜师臣之重涣恩既渥乃兼书殿之崇垂耀士林光载史册恭惟某官学穷道奥识照几先正论鸿辞侍清光于禁闼嘉谋亮节运大化于洪钧系天下之重轻俨朝廷之表式力辞机柄确上嚢封固宜谕留再三蕲请十数安车驷马既得乎高闲佳木清泉以适乎啸咏超然至乐邈矣高风眷懐老成之人典刑斯在养此刚大之气寿祉无穷某蕞徳徒深辱知有素倍切贤哉之叹仍动归与之思
　　贺赵少保致仕启　　　　　　王介甫
　　抗言辞宠得谢归荣由西省諌争之官序东宫师保之位殿庭鸣玉尚仍前日之班里舎挥金甫遂高年之乐伏惟某官懋昭贤业寅亮圣时伯夷之直惟清仲山之明且哲所居之名赫赫岂独浚思尔瞻之节岩岩方当上辅遂从雅志实激贪风未即披承徒深瞻仰
　　贺韩丞相致仕启　　　　　　石守道
　　伏审挽留须众恳请益坚亟辞金钥之严将就里居之逸属时图旧从欲固艰谕防丁宁还音络绎伏惟某官文武全器忠嘉一诚端耆徳以镇浮摅壮猷而经逺股肱励翼绥四夷于先朝衮绣光华贲羣英于昭旦况乃堂构相绍增大家声埙箎同音迭熙帝载虎符犀节出觇涵养之仁烟阁云台入应功名之会具瞻斯在勇退安能愿承眷倚之深衷聊缓恬愉之雅意赤松游衍难增汉相之言黄髪询谋勉蹈秦公之哲其为悃愊曷克罄陈
　　贺魏大叅致仕启　　　　　　宋文渊
　　恳谢领机宠颁殊渥冠崇班于书殿跻峻陟于文阶方畴霖雨之贤进颛秉笔乃抗浮云之义早遂挂冠帝惜老成之莫留士嗟明哲之难继歴圣朝之旧辅全贤徳之高明欧阳子乞身而归乃罢政之后清献公引年而去非释位之初然犹野史屡书朝士交賛而况位方居于廊庙名正勒于彛鼎竦岩石之具瞻懐急流之勇退是为希旷孰与等夷恭惟某官命世硕儒爽邦钜哲佩龙渊之赐夙长文昌之六聨跻凤诏之班才下丞相之一等既任安危之重复为进退之光子房虽暂与赤松之游安石必更为苍生而起某早蒙提奬晚荷陶甄望夫子之门墙自怜拘絷侍先生之几杖未获周旋意倾向以弥勤词鄙讷而难尽
　　贺赵大资致仕启　　　　　　曾子固
　　进秩宫朝归荣里闬伏惟庆慰恭以某官言为蓍蔡行应准防肩一德以在躬歴三朝而遇主谠言大论著在庙堂善政流风被于藩服引年求谢抗疏弥坚屡降徳音方倚老成之重难回壮节闵有官职之劳躐陞储寀之华退遂居家之乐门开祖帐众叹大夫之贤庭列赐车自知稽古之力惟能谐于素志实何谢于昔人某早荷陶钧与游门馆观大贤出处之迹足劝人伦知儒者进退之宜敢忘师慕其为欣跃倍万等俦
　　贺李少卿致仕启　　　　　　郑故道
　　得请抗章以谐谢事为臣之义至此克终知止之风凛然可尚伏为庆慰恭以致政少卿儒林厚徳士路老成守约而刚中体仁而利物岂止可行于州里亦将无负于神明固尝屡绾左符峻登列寺光华二节统制连城履歴之间事功弥力天台徧览固知体静而心闲东海既归且免钟鸣而漏尽某迹縻罾缴心畏简书万里故山但久闻于鹤怨九重廻汉空仰慕于鸿
　　贺夏守致仕启　　　　　　　李致勲
　　伏审只命拜嘉引年得请龙升郎秩归老乡闾凡在见闻共生钦羡恭以致政朝奉文雅饬吏亷平在公挹谦常戒于满盈酌损固知于止足琅琅剡奏亟归老以乞身凛凛清风可激贪而立懦俞音奬勉宠数光华放懐泉石之间寓意云霄之外弗替眷与纡贶函题欣颂惟深占言曷既
　　宰执除帅府
　　贺张丞相帅金陵启　　　　　胡仁仲
　　伏审光膺制綍荣镇留都起自东山盖素推于雅望图兹南土遂益振于先声凡有知识于胥鼔舞恭惟某官当朝元老命世真儒学识东鲁之渊源文擅西昆之气象方维奠位仰八柱之承天海宇重光瞻五龙之夹日关河响动宗社奠安名遂功成来游緑野神和志定久伴赤松唯用则行而舎则藏斯进以礼而退以义果逢盛旦图任元勲至公若氷生理如洗鸾坡凤掖载严秘殿之崇班虎踞龙蟠全畀上流之重地运竒兵于掌上料强敌于目中百城咸肃于威声四海顿周于和气江山增胜疆场愈安雕戈淑旂允赖金城之势衮赤舄即还玉铉之司某仰望光尘拘縻职守潭潭公府比幸遂于鳬趋两两台阶即莫谐于燕贺隆冬载景贶来宜愿言茵鼎之调仰副冕旒之眷
　　贺朱丞相帅绍兴启　　　　　汪圣锡
　　伏审辍从经幄就领帅藩还秘殿之隆名建行朝之巨屏逖闻新命倍极欢心恭惟某官德茂儒宗才优王佐高明渊懿之学素博极于羣书疏通雄健之文独兼全于数器名喧宇宙会感风云徧扬簮槖之华亟拜钧衡之重遭时多故能人所难邻敌长驱而谈笑敉寜当匹马渡江之日凶渠作逆而从容处决成五龙夹日之功忠嘉昭宣识量宏廓久淹留于湖海实注想于宸旒衮衣绣裳方趋还于北阙朱旛皂葢聊借重于东郊谅亦假途即还揆路某受知倾岁阻濶有年早荷钧陶采及葑菲之下比纡印绶实慙糠粃之前承教匪遥向风窃抃方炎曦之在候属旌骑之戒涂跋履之间节宣是祷
　　贺汤丞相帅绍兴启　　　　　李仲信
