<!-- { "loadSidebar": true } -->
　　右脩启伏覩解文滥膺名荐肄三合雅方列于胄筵旅百在庭遽陪于方贡惟遴柬之弥众叨首举以为荣饰让无从循涯有溢窃以姬庭讲治务多士之思皇汉席迟【一作优】贤以得人而为盛然皆谨能书而上献始扬进造之名随计吏而与偕乃署秀亷之等一适谓之有徳九变选乎知言所以乐育羣材并賛郁乎之化润色鸿业恊畅炳然之风用登至平皆由此道而况成均讲艺昭五帝之遗文辟廱环流耸三宫而对峙自京师而首善俾天下之向风卓尔丕彛垂之来叶皇上握褒文而统理坐法宫以垂精并举丰规丕先烈恢迓衡之至治揽入彀之羣雄躬孝武招徕之勤绍永嘉敦朴之举取之数路并用文武以兼通托之百朋思讲天人之相与并申辨论之法持为孝秀之门责土著以占名谨【一作详】郷评之清议一郡国之众咸【一作或】使得以应书百孝亷之羣皆劝令其趋驾固以厚一马乘轺之聘光束帛贲园之招张罗挂云尽取于逸翮倾昆取琰无复于遗珍超振古以无前契千龄而犹是而复诏大胥之掌版登游倅于上庠谨从事以新书先考言而明试才可嘉于辨丽择之妍词言析理以精详求于闳论当此三道使无讳以着于篇对有百人尽挥毫欲善其事自非行能髙妙业履优殊关览乎九家之流含潄乎六艺之润讲乎髙谊而已久识必研几施之当世而可行言皆诣理则何以当重围之树棘并列于名闻佩后席之容刀得趋于台试如脩者天机甚浅俗韵素防响未彻于一臯器不贾于当世尾成乎长丑寒素本乎后门抚顽钝以无庸常拙艰而茹叹首戴蒲而服业早失先畴书剖楹而发函仅存手泽毁瓦居惭于志【或作求】食不安可以得封勉为占毕以呻吟动取戏儒之诟病晞髪光华之旦徒庆于逢辰防足英雄之躔奚能于逺到尝因续食于县次获陪待诏于公车对防无为终以空言而罢雅拜非礼几坐举者之人辱皮相以堪羞耗心气而都尽讳穷极于反袂铩羽嗟其触隅学揣摩而不成反嗤于丘防旁离骚而发咏几吊于湘累志销落以堙沈迹零丁而孤苦顷自脱身侨籍着録师黉学狗曲以见讥肄鳣堂而卒业入梁兹久敢期英俊之并逰论都未成殆以伧荒而见隔对合鳍而记食躧讹履以倦逰防深诏之急贤俾命乡而论士靡惭鬻之技上充防之求輙以复来勉兹再鼓当翰场之斯辟接隽轨以并驰秃千兎之毫笔不停而争缀举连帷之何白以大纷曽是鲰生最当前列踯躅燥吻舌不下以乔然雕琢曼词思弥枯而兀若率有枚生之累句仅同睢苑【一作范】之后成日伫报闻隂图引去夫何滥吹之曲误中程文之规用冠誉髦越陞上级屏间误墨本无望于成蝇灶下焦桐岂有思于为器玷兹褒采实骇羣伦顾粃以増羞在冠鼇而曷称再循窃据实用腼顔此盖伏遇某官表烛羣伦丹青上化雌黄在口捉麈尾而不休翦拂长鸣托旌【一作旄】端而可逝因兴民于三物务推毂于诸生致此妄庸及于甄采敢不仰衔提奬益励进修磨鈆钝以为铦防蹇步而希骥哆兮箕舌已簸糠而在前沛乎鸿毛使培风而直上用于知已答乃初心过此以还未知所措
　　谢进士及第啓【天圣八年】
　　枫宸蠖濩方賛趋而在庭云幄靓深遽胪传而唱第窃顾无庸【一作用】之品仍跻异等之科祗服宠灵实増震悸窃以思皇之咏多士雅颂播于姬庭间出之有异人文章炳乎汉徳选知言于九变东都下深诏之辞开孝秀之一门唐家有得贤之盛皆所以招徕时彦乐育人材讲求精祲之原润色帝王【一作皇】之美卓为往范垂照来今丕哉文物之华属我神灵之运国家右贤兴治若古敷猷休声塞乎渊泉至徳涌于火弥文上化疏璧水以环流储精太宁坐蒿莱而讲道烂乎舜日之晏晏焕乎尭章之巍巍而且优游岩廊梦想豪俊下贤书而旁午谕上意之丁宁复诏防于亷科谨乡能于岁举驰封一马使者在道而相望翘首羣英天下向风而咸靡逮计车之偕上首方贡以前陈委宻侍之钜贤先春闱而覆较氊笔署乎重棘奏可而后行锦几坐乎中楹亲临而明试森陈奏牍逮两令之不胜精阅书衡几百斤而未止自匪该明治具佩服儒规行实蔼乎徽猷识宇包乎贤业寖明寝昌之毕讲学际乎天人之交至纎至悉而不遗言达于国家之体则何以上当乙览荣中甲科聨俊乂以服官陪英雄而入彀如某者风猷靡立操植素沦树樗甚乎液樠膏枣嗟乎昏钝戴枝冠而竦诮切愧命儒问天【一作尺】咫以不知终然懵学加以素钟舛运生遘百罹自翦髪以交垂已不髦而茹叹逐耕夫而衣袯早去先畴署生版以占名转随侨籍流离末路佁儗后尘借誉羣公之逰本无题目接足诸生之后多见排拫嗟盛际之亲逢忍穷途而自窜陪贡廉于百郡毎与计偕饮试墨之一升尝从罢去退慙踸踔数比只竒抚骨嗟乎沦铺巻迹甘于藏密然而良裘学冶惜先芬而惧隳母髪垂星感亲闱之思养未及衰于驹齿勉自奋于驽筋乘下泽以去乡弃裂繻而为誓车骑乏甚都之雅风尘有化俗之劳上国连衡仰攀于俊轨桥门掎【一作倚】获觇于邦光防泛驾之求才輙应书而充赋以孝亷而射防本无百六之能自鬻之上书盖逾千数之众逮汉庭之籍奏咸以名闻同矍圃之去宾仅有存者顾【一作故】惟庸妄首玷甄陞获召于公车之庭给试乎上方之札致狂言之误择叨署第以开荣若若飞华交垂宛转之绶谆谆其诲载聆郁穆之言浸云泽以芬流沐天光之下烛窃慙鈆钝尝厠翰场屡以下中之才当乎第一之选冝不失于旧物期仰答于知人然其战屡胜而后骄鼓至三而乃竭绠短褚小嗟逺用以奚胜弓拨矢钩惜前功之皆废诚以九阍坐狄百防森庭就列瞻天骇威临于咫尺争观落笔纷立若于堵墙怳讶钧庭之梦游骤觉干魂之惊去仅成牵课靡中科程渎睿览之至精冝报闻于独罢尚赖黈旒之过聴兼求箕斗之虚名谓簸之在前常先于羣彦以荐借之良厚重违于大臣猥自下流参聨上列省逢辰之至幸实叨恩之有因此盖某官阐绎帝猷雍容朝首粉泽光华之治表烛荐修之伦膺上心之柬求主斯文之盟防言皆有味务推毂以弥勤先为之容俾朽株之见用致兹孱及此抽敢不慎服官箴遵修士则鞭后防足更希逺致之涂镕金钧泥尚依陶者之力誓殚用拙之効少酬再造之恩过此以还未知所措
　　代王状元【拱辰】谢及第啓【天圣八年】
　　右某啓云云坐狄啓扉并集千人之俊赐在笥骤纡一采之纶矧惟蕞尔之躯仍玷褎然之首仰膺渥涣伏积震惶窃以周陈三物以賔贤必慎乎命乡之选汉开数路而求士乃盛乎得人之称用能畅郁乎之文一变而至道饰炳然之化三代以同风阐是齐明之猷允属神灵之旦国家景炎兴运赤伏膺图敷四叶以重光式九围而用乂销锋偃革外憺乎灵威巻领垂衣坐朝乎夷憬上方穆然无事监于太清崇庠序以兴文饰弓旌而招俊苹歌式宴咸预于计偕洊棘树围载严于籍奏敞中楹而亲试署异等以精求所宜得命世之伟才为一时之清选夫何么【一作侧】陋前玷宠光如某者业履空踈才猷散戾门绪本乎寒素人品几乎下中窃逢待旦之盛期寖被右文之上化激昻稚节防发防襟溲鸡白以树碑偶能于童戯炙简青而嗜学常访于师严徒有志于雕虫仅不成于刻鹄陆机阅史尚靡识于撑犂枚臯属文徒率成于骫骳早縁妄动窃企英游贡版赍行常从于未荐佩刀脱去寻触于报闻何天幸之聿臻遘贤书之荐降滥乎事举猥以名闻洪惟圣治之光华蔚有俊才而还集并进乎千篇之牍精览于百斤之衡曽是孤生絶企殊级岂期庸鄙偶中科程采乎一日之长冠乃诸生之列既行能之无取加世胄以非髙踸踔后尘迹靡参于俊轨雌黄余论名不齿于人评骤从底下之才擢居第一之选顾掎裳之在列诚扬粃以贻讥明命已行固无容于反汗多言可畏谅弥甚于铄金岂非思致异才揖怒蛙而兹始将招骏足假死骨以为先则何以靡遗谫薄之姿偶首清明之举再省循而是惧实奬擢【一作抜】之有因斯盖伏遇某官黼黻斯文丹青至化嘉猷屡进务推毂以为先贤路一开使腾夷而有始敢不仰衔恩遇进励操脩循士则以为勤佩官箴而有守在钧以播既由陶者之为摩顶无忘誓答知人之赐过此以往未知所图
　　代谢唐签判【俞】啓【天圣八年第一甲】
　　伏自某人飞防上第就辟初筵千里奋乎鸿轩方讶雀知之晚一木为乎大厦岂无燕贺之私属被责于更诃方罢归于士伍翟公之门有大署意欲谢交嵇康之性不便书寖而成懒屏居田里遂隔音徽岂谓某官俯示存临过敦礼意廼金廼玉坚乎久而不渝如璧如珪问以音而厚赐服劳谦而自牧若饮醇而醉人恭佩恩勤敢忘寝寐伏况以英英之善誉丁晏晏之休辰徳行中乎妙科谘谋参乎大府运筹帷幄岂足尽于上才垂光虹蜺固莫量于逸致内惟衰退但积欣愉
　　答李秀才启
　　脩再拜天锡友兄足下此月八日叔父自贵郡囬辕首得所赐书教一筒开阖数四欢喜无量逃虚既久骤闻足音以跫然迷魂若招顿归常干而来些惜乎一失交臂之旧【一作乐】再见回星之周薰歇烬销壤断土絶昔人以三月不见尚或嗟于生鄙羣居久离则弗能于无过况孤蒙之有素邈师友以斯疏妍皮裹骨而益痴独学面墙而奚向薫濡弗及寡【一作孤】陋已増岂意此音猥来入耳美乎【此四字一作人且羡美】溢云纸以摛思掞春华而发藻厚乎养鸟误奏咸池之和豁若覩天骤发醯鸡之覆兹焉匠【一作五】者之规矩誓订漳滨之模楷承平居之无俚方枕块以罹忧不见齿而三年合乎礼制加于人之一等时以孝闻愿思肯构之不忘无使过哀而至毁而况天锡标【一作振】絶俗之隽轨包大贤之茂器学兼九变辨雕【一作智刻】万物窃伏一乡之评冝首幽人之聘而屈试方防见枉有司荐绅寃嗟道路哗铄且夫好恶之异古今所均仲尼至贤乃取侮于盗跖帝茎大乐犹见非于墨子抚弦在乎流水难矣赏音珍髢鬻于九戎谁其识寳使懐道而委莽动直士之盱衡然而泰先否而后倾祸为福之所伏鸷鸟将击先卑而飞流川久壅其决孰御【一作必在】愿养髙而全道宻中藏而竢时掩乎十仞以韬光去则万里而不息良工晚成者器必大宁以朴而示人逐水【一作防又作未】先至者骥之能岂与驽而争路斯皆雅量之素蕴诚非两好之溢言某之妄庸本无似肖误防甄擢遂见齿收众珉入寳至璞使之见遗我辈登科前贤所以媿让循涯已溢腼目无容江关复重音问聧阻时既昏而将暮人在隂而鲜欢逖懐英俊之并逰恨无羽翮而飞肉冀绥吉履之福以迎来誉之光纸尽笔穷辞不逮意
　　与西京留府交代推官【仲简】启【天圣九年三月】
　　某启此者窃吹【一作玷】下科滥巾【一作升】大府懐檄之嘉【一作喜】容外见廹感于逮亲负薪之足力不彊靡遑于媿让在业官之资始惧伤锦以贻讥况上邦英俊之躔大相荧煌之座幕中诸彦泛泛莲池之宾门下并游一一兰台之众【一作聚】勉防驽筋之缓仰陪席聘之珎问祈招而不知因惭谘访奉南阳之坐啸曷有筹谋赖乎天幸之来续于贤者之躅睨伐柯而取则获企前规告旧政以乞灵得师余矱已积想风之慕弥増窃抃之懐俟燋墨以戒辰即赍行而首路倾依【一作系】之至谈悉非终
　　谢人投贽启
