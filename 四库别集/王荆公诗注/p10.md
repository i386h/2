<!-- { "loadSidebar": true } -->
　　明妃初出汉宫时泪湿春风鬓脚垂低徊顾影无顔色尚得君王不自持【后汉南匈奴传呼韩临辞大防帝召五女以示之昭君丰容靓饰光明汉宫顾影徘徊竦动左右帝见大惊意使留之而难于失信】归来却怪丹青手入眼平生未曽有意态由来画不成当时枉杀毛延寿【南匈奴传王昭君南郡人元帝以良家子选入掖庭时呼韩邪来朝帝敕以宫女五人赐之昭君入宫数嵗不得见御积悲怨乃请掖庭令求行与匈奴生二子据此乃无毛延寿事古今词人相传如此必别有据也又西京杂记曰元帝后宫既多不得常见乃使画工图其形按状幸之诸宫人皆赂画工多者十万王嫱不肯遂不得见后匈奴求美女帝按圗以昭君行及召见貎为第一帝悔之而名籍巳去乃按其事画工弃市】一去心知更不归可怜着尽汉宫衣寄声欲问塞南事秖有年年鸿鴈飞家人万里传消息好在氊城莫相忆君不见咫尺长门闭阿娇人生失意无南北【阿娇武帝陈皇后也以骄妒失宠退居长门宫○山谷跋公此诗云荆公作此篇可与李翰林王右丞并驱争先矣往嵗道出颍隂得见王深父先生最承教爱因语及荆公此诗庭坚以为词意深尽无遗恨矣深父独曰不然孔子曰夷狄之有君不如诸夏之亡也人生失意无南北非是庭坚白先生发此徳言可谓极忠孝矣然孔子欲居九夷曰君子居之何陋之有恐王先生未为失也明日深父见舅氏李公择曰黄生宜择明师畏友与居年甚少而持论知古血脉未可量也】
　　其二
　　明妃初嫁与胡儿氊车百两皆胡姬含情欲语独无处传与琵琶心自知黄金捍拨春风手弹看飞鸿劝胡酒【叔夜送秀才入军中诗目送飞鸿手挥五弦劝胡酒而目属飞鸿言意不在胡也】汉宫侍女暗垂泪沙上行人却回首汉恩自浅胡自深人生乐在相知心可怜青冢巳芜没尚有哀留至今【昭君死单于之胡中地多白草而此塜独青○范冲对高宗尝云臣尝于言语文字之间得安石之心然不敢与人言且如诗人多作明妃曲以失身单于为无穷之恨读之者至于悲怆感伤安石为明妃曲则曰汉恩自浅胡自深人生乐在相知心然则刘豫不是罪过汉恩浅而虏恩深也今之背君父之恩投拜而为盗贼者皆合于安石之意此所谓壊天下人心术孟子曰无父无君是禽兽也以单于有恩而遂忘君父非禽兽而何公语意固非然诗人务一时为新竒求出前人所未道而不知其言之失也然范公傅致亦深矣】
　　桃源行【髙斋诗话云荆公桃源行指鹿为马乃二世事而长城之役乃始皇又指鹿事不在望夷宫中荆公诗追配古人惜乎用事失照管为可恨耳据公诗意槩言秦事实探祸乱之始末而互着之如诗话所言亦几狭矣】
　　望夷宫中鹿为马【二世梦白虎齧其左骖马杀之卜曰泾水为祟二世乃斋于望夷宫宫在长陵西北临泾水作之以望北夷始赵髙欲为乱恐羣臣弗听乃先设验持鹿献于二世曰马也二世笑曰丞相误耶谓鹿为马问左右左右或黙或言马以顺高言鹿者高因隂中以法方髙设此验时二世犹未至望夷宫也】秦人半死长城下避世不独商山翁亦有桃源种桃者此来种桃经几春采花食实枝为薪儿孙生长与世隔虽有父子无君臣【桃源记遂与外人间隔】渔郎舟迷逺近花间相见惊相问世上那知古有秦山中岂料今为晋【又问云今是何世乃不知有汉无论魏晋亦见陶记】闻道长安吹战尘春风回首一沾巾重华一去寜复得天下纷纷经几秦
　　食黍行
　　周公兄弟相杀戮李斯父子夷三族【书周公位冢宰正百工羣叔流言乃致辟管叔于商囚蔡叔于郭邻○史记李斯传二世二年具斯五刑论腰斩咸阳市与其中子俱执夷三族】富贵常多患祸婴贫贱亦复难为情身随衣食南与北至亲安能常在侧谓言黍熟同一炊歘见垅上黄离离游人中道忽不返从此食黍还心悲
　　叹息行
　　官驱羣囚入市门妻子恸哭白日昏市人相与说囚事破家劫钱何处村朝廷法令亦寛大汝罪当死谁云寃路傍年少叹息汝贞观元元之子孙【末聮伤民俗之异于昔皆系上之化其词微矣○杜诗不过行俭徳盗贼本王臣此意尤佳】
　　送春
　　武陵山下朝买船风吹宿雾山花鲜万家笑语横青天绮窗罗幕舞婵娟小鬟折花叩船舷玉琖写酒醻金钱朱甍飞动浮云巘天外筦箫来宛转断桥人行夕阳路楼观瑠琉影中见酡顔未分骅骝催烛入坐客犹徘徊岂知阊阖门边住春尽不见芳菲开日月纷纭车走坂少年意气何由挽洞庭浪与天地白尘昬万里东浮眼黒貂裘弊知几时相见緑树啼黄鹂荣华俯仰忧患随命驾吾与髙人期【词气疑非公诗又公未尝至武陵然亦诗人之作也】
　　兼并【苏文定公云能使富民安其富而不横贫民安其贫而不匮贫富相恃以为长乆而天下定矣王介甫小丈夫也不忍贫民而深疾富民以惠贫民不知其不可也方其未得志也为兼并之诗及其得志専以此为事设青苖法以夺富民之利民无贫富两税之外皆出重息公私皆病矣吕惠卿继之作手实之法私家一毫以上皆籍于官民知其有夺取之心至于卖田杀牛以避其祸朝廷觉其不可中止不行仅乃免于乱然其徒世守其学刻下媚上谓之飨上有一不飨上皆废不用至于今日民遂大病源其祸出于此诗盖昔之诗病未有若此酷者也】
　　三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来后世始倒持黔首遂难裁秦王不知此更筑懐清台【巴寡妇清其先得丹穴而擅其利数世清能守其业用财自卫人不敢犯始皇以为贞妇而客之筑女懐清台注以其行洁故号曰清】礼义日已偷圣经久堙埃法尚有存者欲言时所咍俗吏不知方掊克乃为材俗儒不知变兼并可无摧利孔至百出小人私阖开有司与之争民愈可怜哉【此公异日引国服为息之证以行青苖之张本也○货殖传善者因之其次利道之其次教诲之其次整齐之最下者与之争】
　　和吴御史汴渠诗【水经大禹塞荥阳泽开渠以通淮泗名莨菪渠即汴渠也汉平帝时河汴决壊后明帝遣使者修治汴渠至隋大业中更令开导名通济渠引河水入汴曰自大梁之东引入泗连于淮至江都宫入于海亦谓之御河河畔筑御道植栁炀帝巡幸乘龙舟而往江都自扬益湘南至交广闽中公私漕运商旅轴轳相接】
　　郑国欲秦渠成秦富强【韩闻秦之好兵事欲罢之毋令东伐乃使水工郑国间说秦令凿泾水自中山西抵瓠口为渠并北山东注洛三百余里欲以溉田中作而觉秦欲杀郑国郑国曰始臣为间为韩延数嵗之命然渠成亦秦之利也秦以为然卒使就渠于是闗中为沃野无凶年秦以富强卒并诸侯】本始意已陋末流功更长维汴亦如此浚源在滛荒归作万世利谁能弛其防夷门筑天都横带国之阳【史记大梁城有十二门东门曰夷门侯嬴所隠处】漕引天下半岂云独荆扬货入空外府租输陈太仓东南一百年寡老无残粻自宜富京师乃亦窘葢藏【月令命百官谨葢藏注谓府库囷仓所藏物此言虽竭东南之力京师亦不富也】征求过夙昔机巧到莛芒【说苑子路言孔子说七十君而无所通曰建天下之钟而撞之以挺岂能发其声乎哉东方朔客难以莛撞钟则朔乃以挺为莛也莛音庭茎也集韵又音艇○韩诗有如寸莛撞巨钟又班固叙传言律歴间不容翲忽翲字当作杪杪禾芒刺也】御史闵其然志欲穷舟航此言信有激此水存何伤救世讵无术信传自先王念非老经纶岂易识其方我懒不足数君材宜自强他日听施设无乃弃篇章
　　酬王詹叔奉使江东访茶法利害见寄【嘉祐三年九月初官既茶民私畜贩者皆有禁又茶屡变嵗课日削至和中嵗市茶淮南江南两浙荆南嵗售钱并本息计之才百六十七万三千余缗官茶所在陈积县官获利无几论者皆谓宜弛禁便景祐中叶清臣尝议弛禁至是著作郎何鬲三班奉职王嘉麟上书请罢给茶本钱纵园户贸易而官收税租钱与所在征筭归货务以偿边籴○嘉祐四年二月三司言茶课缗钱嵗当二百四十四万八千嘉祐二年才及二十八万又募人入钱皆有虚数实为八十六万而三十九万有竒是为本钱才得子钱四十六万九千而已其辇运縻费防失与官吏兵夫廪给杂费又不与焉至于园户输纳侵扰日甚小民趋利犯法刑辟益蕃获利至小为弊甚大宜约至和之后一嵗之数以所得息钱均赋茶户恣其买卖所在收筭请遣官询察利害以闻诏遣司封员外郎王靖等分行六路及还皆言如三司议便诏曰自唐建中始有茶禁民被诛求之困日惟咨嗟官受滥恶之入嵗以陈积歴嵗之一旦以除尚虑喜于立异之人縁而为奸之党妄陈奏议以惑官司必寘明刑无或有贷初以三司嵗课均赋茶户凡为缗钱六十八万有竒吏嵗输县官比输茶时其出几倍朝廷难之为损其半嵗输缗钱三十三万八千有竒谓之租钱与诸路本钱悉储以行边籴自是惟腊茶禁如旧余茶肆行天下矣此韩魏公相业君子谓此举为然其时富公亦为相】
　　余闻古之人措法贻厥后命官惟贤材职事又习狃止能权轻重王府则多有岂尝防其子而为民父母当时所经营今十已毁九【汉宣纪畜产大耗什八九师古曰言十损其八九也】其一虽幸在漂摇亦将朽公卿患难才州县固多苟诏令虽数下纷纷谁与守官居甚传舎位以声势受既不责施为安能辨贤不区区欲救弊万谤不容口天下大安危谁当执其咎劳心适有罪养誉终天丑【汉朱博传齐部舒缓养名○韩文送孟东野序将天丑其徳莫之顾耶何为乎不鸣其善鸣者也】岂惟祖子孙教戒及朋友贵者大其领诗人歌四牡【小雅节南山驾彼四牡四牡项领注项大也笺云四牡人君所乘驾今但养大其领不肯为用也】至尊空独忧不敢乐饮酒哿矣富阡陌哀哉此无糗乡闾人所懐今或弃而走岂无济时术使尔安畎亩故今二三公戮力思矫揉【时富韩并为相王尧臣曽公亮为参知政事嘉祐四年也非仁宗在上四公之贤同处庙堂岂能有此盛举乎】永惟东南害茶法葢其首私藏与窃贩犴狱常纷紏输将一不足【晁错传输将之费益寡如淳注云将送也或曰资也】往往死鞭杻败陈被杂恶强卖曾非诱巳云困关市且复搔林薮将更百年弊谓民知可否出节付羣材【元和圣徳诗出节少府】询谋欲经久朝廷每如此自可跻仁寿因知从今始渐欲人财阜吾宗恢竒士选使自朝右聪明谅多得为上归析剖王程虽薄遽【栁诗王程有余暇○严助传事薄遽师古曰薄迫也遽速也】邦法难卤莽【荘子则阳君为政勿卤莽】愿君博谘诹无择壮与耉【诗皇皇者华周爰谘诹谓老若少者皆宜询之】余知茶山民不必生皆厚独当征求任尚恐难措手孔称均无贫此语今可取譬如轻万钧当令众人负强言岂宜当聊用报琼玖【按公集有议茶法一篇与此诗意同】
　　酬王伯虎【按公集有荅王伯虎书论圣人君子之行即此人也】
