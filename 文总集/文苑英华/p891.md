<!-- { "loadSidebar": true } -->
　　纶綍【文集蜀集并作绋】之兴载籍之始先王发号施令明罚勅法盖本于此也唐虞之盛二典存焉夏殷之隆厥有训诰自征甘誓乃有誓命之书皆三代之文一王之法也虞夏之际代祀绵逺其代王掌制之名氏莫得而知至于成汤太甲则有仲虺伊尹为之训诰髙宗得傅説则有説命之篇周公召公相成王则有洛诰酒诰周官顾命秦始皇帝并一区宇丞相李斯实掌其言汉兴当秦焚书之后侍从之臣皆不习文史萧曹之辈又乏儒墨之用每封功臣建子弟其辞多天子为之纵委于执翰者亦非彰灼知名之士武帝使司马相如视草率皆文章之流以相如非将相之【集本文粹并无之字】器也厥后寖以微长【集本文粹作寖防寖长】下于魏晋亦代有其人我髙祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于宗之朝常杨继美于代宗之代【集作世】洎宪宗皇帝英武启运雄图赫张中兴之业髙映前古其时则先太师忠公翺翔内署有宻勿赞佐之绩平吴定蜀时【文粹作实】唯其功及登枢衡作霖雨尊王室卑诸侯图蔡料齐外定内理显王言于典诰彰帝范于图籍纪在徽册播于无穷特进太子少保分司东都卫公长庆中事惠皇为翰林学士训诰之业彰于传闻昭肃皇帝统握干符寤寐良弼诏自淮海复升台庭尽付机允厌神度每彤墀【集作彤庭】奏罢别承天睠帝亦讲伊尹傅説【集本文粹作伊训説命】之防定元首股肱之契以太平之制度上古之文教咸属于公焉防先太后懿号未立帝明发有永懐之痛公述沙麓神井之瑞赞绕枢懐日之庆懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔修贡乃显神庥荐徽号奉扬一德以示万方于是撰仁圣文武至神大孝之册封域无虞天子翛然有求之思乃范贞金模圣表隆凖日角烛于宫庭中外臣僚咸欲以颂山河而褒日月也公于是有圣容之赞天街之北獯鬻攸居因饥慿陵怙众强御严之以刁斗而勃尔无惧申之以文告而腆【集作坦】然不率天子震怒旋命征之公独运沉机上资宸断万里胜负决于帷中雷霆既震犬羊遽【集本文粹作遂】溃疣赘披抉腥羶解离遁其名王复我贵主公于是有讨北狄之诏天宝末蓟门为首乱之地疮痏榛棘袭世未平至于渔阳帅师仲武扫除妖孽臧获仇讐奉扬威神乃底康靖仍愿勒石于卢龙之塞以叙圣功飞章上闻帝用允若公祗膺【文粹作应非】明命舒展格言呼啸神祗吐纳嵩华当昼而文星现不寐而白凤来成诸侯不朽之勲尊元后无私之化公于是有幽州纪功之碑潞帅刘从谏死其子因关河之崄恃甲兵之众请爵争地屡闻王庭中外疑迷互挠天听帝将耀神武公累罄【文粹作献】忠【集作竒】谋且言曰重耳在防不闻利父雄渠受戮祗以拒君况明皇旧宫天井内地跨摇【集本文粹作连】河北胁倚山东岂可行有【一作宥】匪人坐为汚俗若是可忍孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿寔惧因依不若乗其【文粹作于】未萌制其将动帝俞其奏乃妙选使臣以劳谕之严立刑赏以劝戒之魏侯镇侯戮力从命絶壶关之右臂收泜水之上游获兹渠魁在此成筭又辕门叛将潢水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又扬笏而言曰彼地则义师帅介【集作师分】宗室是祖【英华作文王恐非】勤商之邑后稷造周之邦瓞具存堂构斯在茍亏防画不袭仇讐则是奬弥牟逐主之风长冒顿射亲之俗诗称筑室于道书谓疑谋勿成由是洞启宸衷大破羣议运筹制胜举无遗防防防虑逺必契神机授钺之臣服膺承命谢安之围碁尚拗曹叅之饮酒方酣果有军书继闻戎捷砥磨周钺水【集本文粹作兵】淬郑刀万里来袁绍之头颅二塜葬蚩尤之肩髀欢声虽震于朝市喜气不见于形容何其纂立功勲镇定风俗若是之重也【集本文粹无也字】公于是有伐上党之制平晋阳之勅宗英可汗献琛输賮越自絶漠【集本文粹作域】通于本朝文毕伯士之呼韩谷【文粹作鹿】蠡之师或执玉而朝灵囿或解辫而拜甘泉并垂于防书【集作史册】光彼明命公于是有谕廻鹘之命五慰坚昆之书四文章等于训传机事出于神明固将偃仰邳石之符傲睨鬼箝之録闻之者可以祛聋聩得之者可以弼邦国每牙管既防芝泥将熟【一作干】尝于前席亲授笔札公亦分隂可就落简如飞时有急宣关于宻画内庭外制皆不与闻或势切疾雷机难终日宣室未召武帐莫开公则手疏【集本文粹作疏于】封章达于旒扆【集本文粹作衮】当乙夜观书之际未尝不称美尔三此又岂可与传【集作赋】洞箫而讽于后庭闻子虚而嗟不同世者论功校【集作较】德耶嵗在乙丑羣公常伯以天子之道贯于神祗一年而风雨攸序灾沴不作二年殱丑虏兴北伐之诗四年诛狡童咏东征之歌而又移【集本文粹作伐】摩尼之风壊浮图之俗偃兵反朴四海胥定思欲増鸿名光下武公乃观东序之图按西昆之牒铺舒名实藻缛文采【集作质】类于上帝为唐神宗公于是纂章天成功神德明道之册文号位既毕华夷防同方将命礼官召儒者访匡衡后土之议采公玉明堂之图考肆觐之礼于梁生取封禅之书于犬子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之美作为大诰祈于昊天始终一朝绍续九德其功伐【文粹作攻伐集作攻阀】也既如彼其制作也又如此故合武宗一朝册命典诰奏议碑讃军机羽檄凡两帙二十巻輙署曰防昌一品制集纪年追圣德也书位旌官业也嵗在丁卯亚自左掖出为桂林九月公书至自洛以典诰制命示于幽鄙且使为序以集成书寻珠莫究其【集本文粹作不究于】倪域听希声莫穷于髙下承命震恐【集本文粹作惴】几移朝夕援笔而复止者三四念江陆修荡辞让不及因斋防以序焉夫全功难持大名难兼【集作坚】日赫于昼而乏清媚月皎于夜而无温煦冬之为也则雪霜飘暴冻入肌髪夏之为用也则金流石烁火走肤脉如阳春髙秋者稀焉南则瘴风毒虺之为厉也北则獯戎黠虏之为患也如洛邑咸秦者几焉雕鹫不傅之以驰骋骅骝不授之以鶱翥如应龙者鲜焉仲尼圣贤之宗也位止于司防老【集本文粹作师】聃道德之祖也官不过柱史如姬旦者几焉是以保衡傅説左右殷宗【集作左右殷王】召公毕公寅亮周室咸着大训克为元书契已【文粹作以】来未之多有李斯以刻石纪号之文胜而不在休明之运又何足数哉周勃霍光虽有勲伐而不知儒术枚臯严忌善为文华而不至岩廊【文粹作岩庙集作廊庙】自是以降其类寔繁惟公蕴开物致君之才居元弼上公之位建靖难平戎之业垂经天纬地之文萃于直躬【集本文粹作萃于厥躬】庆是全德盖四序之阳春九州之咸洛品彚之应龙人伦之姬旦【集本此下有也字】后之学者其景行之云尔【集本文粹无云尔二字】
　　同前【代桂府荥阳公】　　　　李商隠
