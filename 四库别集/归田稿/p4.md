<!-- { "loadSidebar": true } -->
　　吾邑宰西夏楚君书每为予谈其乡人安氏之盛累世不分财异食家众千指雍睦无间言予闻而嘉之既而安氏之子指挥廷璋遣其弟来托楚君乞予为铭其父处士之墓予以衰耄笔砚久荒辞之固而楚君之请益力不得已则序而铭之处士讳海字士溶其先姑苏长洲人也髙祖讳福三国初从军以功陞总旗调宁夏中防卫系籍至今曽祖讳忠祖讳昱考讳某今官千户者曰廷璧盖处士从子也处士自少倜傥负槩不羣涉猎书史颇适大义天性孝友事亲能先意承志不少忤遇同气怡怡如也识达事体每亿料多中人有疑勿能决者多就质焉纵游淮浙荆湘间惟意所适晩乐维扬风土之胜遂侨寓成家家素殷裕至处士益拓赀累钜万然好施予周贫恤匮虽倒囊倾槖无吝色乡邻姻党有依之以终身者四方文人墨士与之游者无间逺近久而益敬每以古人嘉言善行训廸诸子姓子姓服其教皆循循雅饬家族众盛今且六世矣无异籍者比有司以事闻诏旌其闾正徳丙寅二月朔日以疾卒于维扬距生景防甲戌四月望日得夀五十有三配孺人黄氏西夏士人讳璟之女有淑徳善理家政处士遨游湖海无内顾忧家声辑睦无少间亦以有孺人助于内也孺人卒于嘉靖癸未四月一日距生景防甲戌八月十一日得夀七十子男四人长即廷璋例授宁夏中屯卫指挥次廷玺廷珍俱秦府引礼舍人次廷瑨善服贾克家女一适宁夏中屯卫百戸刘瑨孙男五宗文宗武宗贤宗哲一尚防女三长适卫庠生陈经世次聘髙烈俞权廷璋軰将奉处士及儒人柩合塟夏城之南原塟以某月某日呜呼自世教衰民行日薄能惇徳崇义承家睦族内外无间然者盖亦寡矣而有之岂非君子所乐道哉若处士者宜可书也故铭以章之铭曰九世同居昔闻公艺寥寥千载乃见安氏家众千指而食不异雍雍一门亦且六世讵谓戎伍懋兹徳义啓后光前实惟处士夏城南原堂封斯閟我铭非谀用诏来裔当克承之引而勿替
　　墓表
　　愤斋先生墓表
　　先生吾先妣夫人之弟讳珙字廷璧姓邹氏愤斋其自号也先外祖悠然处士与外祖母俞孺人徳善重于乡庆钟先妣及诸舅先生自防秀頴异常长而笃志力学风格凝峻言动不茍人望之而起敬爱与先考简庵少傅年相若以学业行谊相砥砺友爱如同气先祖直庵少傅视之如亲子弟然初莅官闽藩时携以自随遣就政和县学司训钱塘冯先生浩授诗经业成而归乡里大家争延致为子师吾谢氏族属颇众曽叔祖克成处士素好礼合一门子弟师之某时方垂髫获从诸生后见先生终日端坐不恶而严诸生一聆謦欬即竦然各肄其业罔不就规度蚤暮升散出入在途次亦循循有序乡中父老见而知其为邹先生学徒也临山卫帅李侯选城中子弟之秀者防百人辟舘舍十余楹延先生教之武弁家素号多顽劣先生学规严整率皆领其教无敢违气习为之一变至今卫中人犹慕之成化初诏求经明行修懐才抱徳之士余杭知县朱某举先生应诏至京师在朝缙绅大夫士闻其名多遣子授业已而铨曹泥于例须本县官举遂为有力者所夺先生拂衣归仍应浙江乡试复不偶无何婴股疾医药罔效遂不起成化戊子冬十二月十二日也时年方三十有六乡邦衣冠之士无问识与不识莫不痛悼之呜呼某尝闻之记曰凡学之道严师为难师严然后道尊道尊然后民知敬学世敎衰微师道之不立久矣使如先生者得见用而任国学郡邑之师则其所造就岂胡安定得専美于前哉乃终不获一试惜哉先生虽専经业而雅好吟咏诗法盛唐所着有愤斋稿藏于家先生世业儒家不甚充裕而笃于孝友平素所得束修之资悉以供门戸费无一毫私蓄及其殁人始知之配胡氏乌山处士讳鼎之女淑慎俭勤相先生恪遵妇道子男三人昌蚤卒升仕武平卫经厯杲未周而孤能自立女一人适同邑魏某孙男五人纺纪绚组练绚组俱为邑庠生绚力学如先生颇有时名继述显扬之美其将在绚乎先生殁六十有余年矣而墓上之表尚缺是某之罪也某今亦老矣恐后遂湮没无闻焉故力疾为纂述其梗槩如此令吾子中书舍人正为书而刻之若其家族世系则具见于悠然处士行状此不复赘处士状先祖直庵少傅所撰也
　　题跋
　　题史都宪墨竹巻后
　　呜呼此吾友一拙公手笔也以遗仲子鸾鸾珍藏之如拱璧既免丧间以示予予为之然者久之公平生乐易简澹不役役于利而独好游艺适情墨竹其尤工者也每以是自诧人求之亦不甚吝然公殁未防而流落人间者已不可多见岂人与琴俱亡耶悲哉鸾以手泽存焉寳爱之至可为能子矣鸾素称孝友慎笃予爱之重之今观于是而益信视彼狥利忘亲虽其亲所甚钟爱者不啻秦越之相视而惟利之图人鄙之殆若犬豕而彼方且自以为得计者岂直云霄粪壤之相逺哉予不欲斥其名而于是焉发之犹庶防其或因吾言而有所悔悟耳
　　题旌节録后
　　旌表节妇所以树风声励众志昭物则厚民彛甚盛典也近例其人未及旌而没不复与是典此实执事者沿袭拘碍之过也岂朝廷立法之本意哉夫自世教衰民俗漓贞志坚操完节全名求之缙绅大夫士已不可多得况妇人女子乎而有之则虽异代隔世犹当搜访而表章之以示后况在当时耳目之所及者乃复旁出条格而沮尼之俾湮没无传焉谓之何哉吾固以为执事者之过也若洪雅李节妇者州闾乡党信之无间言郡邑亦既以闻于上矣方下观风者覈实未及报而节妇殁事遂寝及其子吉为廷平乃具疏恳请至再至三不己上悯其情特许之于是旌表之诏与貤赠之勅一时并下而节妇之勤劬坚苦始获暴白于世不然防何而不泯然也耶呜呼是母之贞节足以信舆论是子之诚孝足以动宸衷皆可传也使非遭际圣明洞烛幽隐亦何以得是哉然则吉之所以移孝为忠以图报塞殊遇者亦当何如也耶
　　题赵御史丹陛纠仪图后
　　此监察御史古巴赵君像也君尝侍朝纠仪绘为图以侈荣遇守谿翁为作賛词意已独至君来浙间以示予夫礼莫严于朝廷故朝仪以御史纠之惩不肃也然殿陛森严天顔咫尺虽甚犷猂无良者至是亦神悸胆落其谁敢不肃哉乃或有愆于仪者盖奏对兴伏之顷进退周旋之际仓惶失措故尔朝廷设御史俾司风纪以肃百僚则其职之所当纠绳者岂直仪节之末而己哉置流歠而问齿决舍豺狼而问狐狸君子谓之不知务君之贤宜必知所择矣君兹来盐法是综施措得宜宪节所临奸豪屏迹吏民畏而懐之非知务能如是乎操是以往所至殆未可量也君尚朂诸
　　题李西涯翰墨巻后
　　涯老词翰精妙人求之不甚靳予与公为寮友余三十载相爱甚厚吾儿丕又获与其子兆先同笔砚丽泽相资者有年兆先不幸蚤逝公视丕如其子故尤加之意此巻精絶大非寻常应酬者比暌违来追惟畴昔游从笑语之欢邈不可得未尝不怅然兴懐每见其翰墨如接风采聊以自慰今年秋闻公奄作古人矣俯仰之间已为陈迹殆非虚语呜呼悲哉闲中偶阅此巻为之然因识之
　　题西涯诗篆巻后
　　甲戌夏杏庄与雪湖唱和消遣诗颇多间因便摘写数首寄西涯已而西涯寄和还以吾长子正稍习篆学素爱之故特示以篆体又虑传附者或为殷洪乔再寄一通至此其后至者也正什袭谨藏之念昔居京时吾三人雅相好无何雪湖蚤暌违予与西涯居独久今归老复得与雪湖游而西涯逺隔数千里畴昔燕笑之欢邈不可得每形诸梦昧来和有云惟应两巾履长得梦中游又云羡君江海上犹得旧同游者乃彼此之衷曲而公道之也不意公奄忽长逝矣呜呼聚散存没之感可胜言哉偶与雪湖一展巻相对酸楚不能已因以唱和原韵列于前而以哭公之诗系其后云
　　题赵松雪墨迹
　　赵松雪翰墨妙絶当世后人乃有美女揷花之讥盖病其太媚媚则媚矣不知其笔法自晋来媚中亦自有遒劲处近世刻本失真殊非本来靣目学之者复效颦太过遂渐相逺往往见其墨迹何尝如传刻之甚耶西宾朱国材出此帖示予予为持此论国材素得书法三昧者不以予言为不然遂识之
　　题一拙墨竹巻后
　　都宪史公善墨竹每以是自适所作甚富然不吝与人公既殁其家箧笥所遗者无防此巻盖其得意仲子乡贡进士鸾特寳藏之嵗久如新呜呼平泉花木丁宁告戒不知当时子孙竟能保守之勿失否公雅量博爱虽所好不自私未尝以戒子孙鸾乃爱防惟谨亦可谓贤矣鸾孝友淳笃谨节不茍继述之图实逺且大此特其细者耳不幸天不假其年赍志以殁哀哉鸾殁无后吾子编修丕自少同笔砚知其志意所存惧或流落非人也代为收藏之公与予莫逆视丕犹其子丕今于公手泽不异乎鸾也固宜间以告予予为忍泪而识之
　　题范以贞太守诰勅重荣巻后
　　朝廷锡命于臣而及其亲所以励臣节也涖官尽职为人所称道诚足以贻亲之荣否则辱亦随之以贞守宁国去郡防三十年矣而其人思之不衰且有去思碑之作真可谓无忝所生而于上之锡命亦无负矣展巻之余为之三叹
　　直庵存稿后跋
　　先祖光禄公豪迈旷达平生有所作握笔伸纸顷刻间虽数千百言未尝须搆思惟其易也视之若不屑为故未尝存稿晩年家居时某始将成童出就外傅之余侍左右私窃记録得数篇及稍长畧通文义则公已弃背矣既又重莅海溢之变家下文籍断编残简皆沮洳之末故所存者止此耳痛哉某今亦已老惧公手泽遂泯焉无传也命儿軰辑録之以系诸家乘呜呼天机云锦仅存尺寸识者固可窥见其全幅矣
　　曽祖考妣行实
