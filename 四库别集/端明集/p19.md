<!-- { "loadSidebar": true } -->
　　勅朕乃者祗事泰元均施熈贶被于四表惟兹信倚之职董齐有众勤于夙夜乃有恩恤之典以及其先示显荣于当世具官某姿气沉毅材略周敏积储隂施之大导发福祥之逺惟是子姓实司戎纪逮终阳畤之礼特贲祢宫之禭进秩环卫漏恩阡穸灵爽不昩尚承厚泽勑乃者祗祀泰元均施熈贶惟兹信倚之职实有致齐之勤惟荣私门用尽子志以尔姿器魁毅气尚沈雄嗣续之强服【阙十四字】予列校逮终阳畤之礼进陞环卫之华歆承茂恩永耀幽穸
　　右竝父制
　　勑有国之庆不及于家孰谓之泽有子之荣不贵其先孰谓之孝朕荐享上帝均覃厘贶首念爪牙之倚追褒慈妣所以示表恩礼之厚也具官某母氏贤恵本于天资仪度隆于阃范诞生子舍训总戎钤或陪【阙十一字】成于熙典特申禭于愍【阙十一字】册用慰柔灵
　　勅某母某氏貔虎万旅实予爪牙向祀中坛垂庆方夏眷惟信倚之厚宜有褒恤之恩以尔贤恵本于天资仪度隆于梱范乃繇子舍特啓县田灵其嘉承佑尔后嗣
　　右并母制
　　勑朕肃恭神祗庆赐方夏百工上下咸受均福岂惟内徳之邵亦有合姓之贤宜于壸中申明褒渥具官某母某氏柔仪闲淑徳性端和俨威服于衡璜循采蘩于祭祀仇欱君子总则和门会郊泽之推荣俾汤赋之有沐勅具官某朕肃见神休覃施防县下逮和门之职率褒合姓之贤以尔淑性端庄柔仪闲婉来嫔遵于礼则作徳谨于闺风乆敦中助之诚克着宜家之誉阳畤方成于熈事脂田特啓于大封恩庆某承益务恭顺
　　右竝妻制
　　诸军班都虞制
　　勅报本丘郊敷泽海防念和门之总众扈法乗之啓行天策无哗跸路载肃或成防于邉圉亦均被于恩荣并加纶綍之华益坚忠孝之志
　　防御使钱晦母制
　　勅朕以天正吉日躬执玉币荐于郊畤神畀蕃厘予弗自有推而被于臣下四邻之近达于朝着既泽其身又禭其生庙所以表恩意之厚矧夫忠孝之家诜然嗣续愿还庆赐推奉慈妣其可已耶具官某母某氏惟乃君舅克有顺徳实啓王国逮于福偶翊冠枢宥作相于外肆尔有翟章之华汤邑之大丕显厥徳今泰坛已事嘉乃子舍之请彻壤千乗申是愍册礼非常等揭为封树之宠灵其承哉
　　礼部尚书中书门下平章事梁适姊故度支员外郎直史馆洪鼎妻保定县君梁氏可安康郡君制
　　勅朕祼清庙奠泰坛非惟荐馨徳于神天亦以兴民孝行而辅弼羣公有能含贞予美辍闺门之庆施于近亲朕甚嘉焉具官姊生于华阀而天咨哲淑嫔于君子而壸仪雍肃惟尔悌弟以台宰之重相厥禋事愿回襚典祗授女兄列封华壤正名小君休哉光荣之泽贲宠而族
　　枢宻副使孙沔妻母制
　　勅朕自郊还居行泽万里辅弼之重恩数最隆因而延请防达其志具官某妻母氏世族甲冠资性贤明克俪令心章着美徳时乃子婿登于枢庭齐明侍祠首被庆渥愿上私门之赏推奉外党之荣彻封邑田褒显阡禭天光下烛神爽其歆
　　新除枢宻副使孙沔妻可进封郡夫人制
　　勅在召南之诗列公侯之配兴鸤鸠之均一言其恩逮下也执蘩葅而祭祀言其动有礼也唯是爵位之崇不有贤妇助成其美则无以表于有众具官某妻某氏生于华阀归而宜家禀言容之修观图史之奥今沔擢在枢宥为予辅臣尔贵以夫当有加等郡田彻封象服异制尔其荷宠数服训辞勿忘柔嘉以永休于福禄
　　两制儿男制
　　勅具官某男某天以阳为元徳施生煦养而百昌蕃庑人主宪之故有恩赏褒庆之事朕禋于帝畤而泽渥沦渍覃施四表矧尔近侍奉祠述职罔不恭显俾而子舎或其支属登荣仕版著名京寺勉自修进永克祗荷
　　待制王居白女可封长安县君制
　　勅具官某女惟尔父行实清修列予近侍向陪防畤之祀常奉閟宫之严推是庆恩属于息女载疏肃露之泽特彻汾田之封渥命甚华贲于私室
　　司天监五官正制
　　勅具官某学通精伎职在天部朕因景至有事郊丘瞻考祥祲特乃相予泽行百工罔间内外进以阶次厥恩茂焉
　　中书録事以下制
　　勅某禋事贶施光被四外矧丽西省咸有闗掌均行邦泽之厚序升郡寀之次祗服恩涣务勤祗饬
　　京官等加恩制
　　勅具官某朕祗见上帝而百工之列或内与齐祠之肃或外防职贡之干悉条防涣均被厘贶楙尔诚节服是褒宠
　　蕃官加防制
　　勅具官勲等十二所以诏劳旧稽秩序行庆赏示恩信也以尔大顺存心奕世向化率其种落防我边陲比因荣望之诚诞夫萧泽之逺锡尔勲级永服嘉宠















　　端明集巻十五
　　钦定四库全书
　　端明集巻十六
　　宋　蔡襄　撰
　　奏议
　　言灾异一
　　臣等伏见自春至今四方亢旱日蚀地震变异相仍有以见上天垂意于陛下至深至厚臣不知陛下何以报天戒之贶乎臣闻古之人君遇一灾异循省修饬或以六事自责或避正殿不居或减膳彻乐或遣使巡察求直言于朝究愁苦于下于是转灾为福者有之矣若天之戒告之不惧民之寃隠之不求乗饥旱之会其变不可量也伏望陛下避殿减膳以自修省仍降诏书戒勅百官各举厥职遣使天下求访阙失或有官吏贪残而不纠刑狱寃枉而不治赋敛繁数而不均徭役频仍而不息孤独无所飬流防无所归朝廷之恵不逮于下万民之情不达于上皆得条奏而施行之伏惟陛下鉴前王戒畏之理观当世安危之势留意而行天下幸甚
　　言灾异二
　　臣等近以亢旱请行自古帝王消弭灾谴之术避殿减膳发诏书遣使者上以答天戒下以慰民心数目颙然徳音未降臣闻天地之气与人相通隂阳不和本自人召今若不修人事则无以回天意而召至和伏自兵兴累年天下困外有三邉百方仰给之卒内有四海亿兆愁苦之人方此公私匮乏之时必无拯捄灾异之力将来流徙必众盗贼必多患至后思恐无所及况朝夕以来祈祷未应人心如涸天意益高陛下为苍生忧念非不勤臣等为国思虑无不至凡人有可为者皆勉而为之以捄灾害况避殿减膳发诏遣使此乃典册常行之故事帝王修省之盛美伏望陛下早赐施行苟能下悦人心自可上消天谴
　　言灾异三
　　臣等伏覩陛下以灾变屡见飞蝗为殃责躬引过祈于天地宗庙社稷不令殃及万方臣伏念灾变之来实由人事政治阙失感动天地故古之人君或遇灾异则避正殿撤常膳深自刻责思所以致之之咎改之之理以至册免三公者有之诏求直言者有之此皆消灾异召和气之道也方今天下之势至危矣外裔骄暴凌胁中国盗贼纵横惊刦郡县养兵至冗择将不精配率频繁公私匮乏内外之官务为办事而少矜恤之心天下之民急于供应而有流离之苦治道如此未闻救之之术臣等伏见数年以来天戒屡至朝廷虽有警惧之意然而因循旧未甚改更今日灾变频数葢天意必欲朝廷大修人事以救其患乃可变危为安也救患之方莫若原其致灾之本致灾之本由君臣上下之阙失也阙失之事臣等敢次第而言之陛下不専聴断不揽威权使号令不信于人恩泽不及于下此陛下之失也持天下之柄司生民之命无嘉谋异议以救时不尽忠竭节以副任用此大臣之过也朝有阙失而不能救民有疾苦而不能达陛下寛仁少断而不能规大臣循黙避事而不能斥百官邪正并进而不能辨四夷交构内侵而不能谋有愿避之心无力诤之节此臣等之罪也今陛下既有引过之言达于天地神祗矣伏乞陛下必践其言必行其实践言行实之要莫若専听断揽威权号令信于人恩泽及于下则灾异消而和气应矣某大臣不举职之过伏乞陛下以致变之由赫然督责之若督责之又无近效则用灾异册免三公故事而去之别求能贤以救大患如臣等蒙陛下非次选擢不能称职尚致陛下有如此之失大臣有如是之过臣等负罪至深伏乞朝廷逺加窜逐求方正材识之人俾居谏职必能禆赞朝纲上副圣选臣等谨具状待罪以闻
　　言灾异四
　　臣等伏见陛下以灾变屡至责躬引咎忧勤至切臣等究灾异之来盖由君臣上下皆有阙政是致内外空虚民力雕耗怨毒之气干动至和所以数见灾咎臣等偹位谏列无所补益再有陈奏乞加窜逐待罪多日未闻朝旨臣等切虑朝廷以灾异所因上下引过不欲専罪臣等然臣等自念昨防陛下于众人之中非次选擢当时物议谓臣等必有建明臣等协心期于必有报効观今天下之势日可忧惧天人灾变相仍而至岂非臣等不能补助之致也或朝廷不欲深罪臣等即乞各与外任合入差遣庶尽心力以展实効又朝廷别得贤才使居谏职必有谋画以助朝政臣等谨具状陈乞以闻
　　乞罢迎舍利一
　　臣切闻开宝塔为天火焚烧因发塔基取舍利入宫中嫔嫱炼臂削发者甚众喧传满街无不惊骇又闻以二十二日大具僧仪迎舍利归寺臣闻救天下之患必有济时之术施行之事若凭依神灵以要福利是为非道也今令僧徒迎舍利自禁廷厯都市万人瞻观众口传道下惑民心上亏圣徳取笑无穷非细事也所有迎引舍利伏乞寝罢宫嫔炼臂削发亦望严加禁止
　　乞罢迎舍利二
　　臣昨日窃闻宫中因取塔基舍利入内宫嫔炼臂落发者甚众及拟二十二日大具僧仪迎舍利归寺臣已具奏闻乞赐寝罢尚虑至诚未能上回圣意臣闻治天下之道匡生民于富夀皆由敎化刑政修举以臻太平至于非礼之福不可徼求况奉佛无効前世甚多臣窃见唐文宗时常令僧百人于宫中念诵谓之内道塲每有西蕃入防令讲仁王经以至人事不修羌戎犯阙至今言大厯纪纲弛壊皆由事佛之致也舍利有光前世有之何足为灵今天下生民困苦四夷骄慢陛下正当修人事救时若専信佛法以徼福利岂可得耶陛下设置谏官本为规正过失今迎引舍利事出于中専损陛下圣徳臣终夕不寐臣言为是如能妄行威福臣犬马之躯全当咎罪所有开寳塔舍利伏望指挥送还本寺不令迎引
　　乞罢迎舍利三
　　臣等今见左掖门外僧众广作威仪迎引舍利都人会集甚骇物听臣甫臣襄自昨夜二更至今日邜时连入文字乞赐寝停迎引舍利免至有损圣徳即今却去外靣广作次第臣等切虑必是僧徒交结陛下左右之人张皇其事夸惑都人因此势力别图财利至于光怪之事多是妖僧所为若果神灵所凭岂有天灾可及事理甚显不足信奉伏乞陛下速赐指挥寝罢迎引威仪只令送还本寺
　　乞罢修开寳寺塔
　　臣数日闻迎引舍利归开宝寺臣始疑之必以为无有此事屡以为言乞赐寝罢不防听纳今又闻民间传言皆谓陛下欲重修开寳寺塔伏念陛下必以邉事为忧必以苍生为意岂肯枉费施于无用然虑僧徒妄引灵怪以惑圣聪臣请悉推意而尽言之或以舍利有光引为灵騐臣谓浮屠舍利之所居不能防惜天火所焚一夕而尽岂可谓之神灵枯久之物灰烬之余或有光怪多亦妖僧之所为也或以此塔太宗皇帝所造理须修复臣谓昭应宫上清宫皆先朝所置天火一空已不复修孰有非议若有禁中共出资财不费于官不扰于民臣谓一塔之费数百万钱一钱之资皆生民膏血当此多事匮乏之时岂可虚费若施于木土果有福利以之助军须少寛民力此岂独无福利哉况天灾所焚大示警戒陛下当修人事以报之今大兴功役是以人力而拒天意也伏唯陛下圣喆聪明必无此议人言不已臣实忧疑所有开寳寺塔如有乞修复者伏望陛下特加深罪以絶欺妄
　　乞追还孙氏
