<!-- { "loadSidebar": true } -->
　　公讳广字同仁其始浙江处州龙泉人也祖真洪武二十五年选应锦衣卫校尉为带刀旗手随　驾执肃者十余年永乐六年　渖简王出封潞州选克沈阳中护卫右千户所总旗从　王役父增以公赠百之母乔氏赠安人公生而秀爽既壮代父役侍　渖庄王王爱其才置之左右公好义直亮多所讽谏王日益重之久之以劳续淂授试百户弘治十八年复以　恩例进实授云先是潞守彭城马公暾于府中事颇为裁抑　王乃怒守欲构辱守公乃见　王曰于法无当也使守执府中人于辟以困我良士则王许之乎王曰不可非其籍民也使守驱府中人于赋以困其赀货则王许之乎王曰不可公曰守者天子之职守也彼敬　天子之职守故受其民事受其民事故不淂不抑府中即　王之受府中人也守宜无罪焉尔　王乃悟即不怒守嘉守　王有俭德诸府中人暴富而骄奢者即恶之乃以事累其财至竭罄乃已公起家至万金而俭素之德始终一致且周贫赴急以行惠义　王尤信重之故能终身保其富贵夫潜地窟者不覩夫天明守冬株者不识夫夏荣君子以为非通照之术公性闿通善察体要窥事机质朴而有玉润华彩而出絅袭宜其淂天淂君受福无恙如此以正德辛巳九月十三日卒于正寝距生于正统壬戌九月四日享年盖竹什云配李氏封安人无出继配王氏皆先公卒子琮孙友松皆国子生孙女二长适姚其次适其将以某年月日葬于其原琮泣血走状请铭竁石廷相受公雅爱久矣义宜铭上曰呜乎扑敦以寿谓天邪命邪忠敬以蒦主谓达非正邪福泽旁魄将以为幸邪铭文玄室非考终令邪

　　○山东贡院至公堂碑

　　嘉靖元年正月巡按山东监察御史李公献以岁当乡贡乃咨于藩臬诸君曰吾闻之祗事者厥备预济务者厥虑周故行无疏沮而悔吝亡兹将大比庶士于省诸君盍慎图之因行视贡院以至公堂卑隘弗称弗资于高明公曰此非所以壮观斯文之囿也可撒旧贯更制之于时右布政使陈君奎按察使江君潮皆唯唯遂相度为广拓之宜复请于巡抚都御史陈公凤梧公曰兴贤于乡　朝庭大典御史君综理周详寔惟嘉政诸司其翼厥成事可于是有司计费市材课工戒徒六越月堂成巍如熉如屹屹湖山之间可观矣其庐舍门屏几榻之具罔不缮丽公日此居处之美尔人事弗穪犹之物饬也乃复咨于诸君曰闻之往事举子激劝之需百度供应之费乃不下万计皆檄诸属辨之及期民恒以病告此不可循者也均一用财也与其征于民之难孰与出于官之为便乃尽以岳庙香钱充之故事集民不困虽然举不淂贤犹之务末矣而无益也公之既鎻院也极防范之周核校阅之实诸职事虽与闻乎三试之卷终莫以察士子之为何诸典文者虽无以挠于外终不淂以险僻芜陋之词以夺乎才士嗟乎此非淂贤之实乎非天下之至公其何能与于此堂之名实不其相符乎哉夫显于经理之谓事由于伦义之谓道道者事之质也是故泥乎经者蔽于权任乎已者蔽于人饬于末者蔽于本斯皆一隅一曲之士非腐朽则闇塞不足以语于道者由公之事观之始而公所之修继而民事之恤终而要诸淂贤之实是经权人已本末之际兼举而无遗矣非会于道能之哉是故或谓之疏通或谓之精实或谓之悬衡或谓之旁烛君子曰是道也在制事则为率智在修职则为秉诚在事君则为竭忠可以式来哲矣歌鹿鸣之余右布政使王君軓按察使林君王?寄请勒坚珉以扬休政佥曰廷相宜述其事因系之辞
　　帝资丞弼弘化亮工选材登良下国是同穆穆文学齐鲁趋风彼贤之获监临之功公来监兹式周综纪积弊之剔百癈之起高明洞豁显允君子逮斯伟猷视此堂只维堂峩峩在湖之旁灵气欝勃斯文之昌曕彼东方圣贤是常乘运翊化俾也无强维堂奕奕在湖之会日贤之与寔道之泰曾是风化曾是风艺为世之防于焉有赖公务也抡土朗鉴迈古事君以人上臣所取麟角凤苞誉髦楚楚亦附宗周党理之举尔车良矣可以从禽尔绠修矣可以汲深君子有道制事祗心千祀其衍怀我徽音

　　○故赠文林郎东光县知县张公妻大孺人李氏墓志铭

　　太孺人姓李氏归张氏以子汉卿治邑有异政　勑封太孺人世为仪封大族祖敏南京都察院右佥都御史父仑高迈不仕太孺人生而端懿诚顺出于天性虽机鉴中洆而深自晦默恒终日无语祖母太夫人甚怜之大夫人时或脱赐簪珥诸姉輙趋拜受太孺人独澹然拱立一无所取问之曰让诸姉也太夫人益奇之及笄归东光公瑛时东光公为第子员太孺人操井臼躬纺织养舅姑营田庐黾俛劝劳既备既至东光公得肆力于学实维相之也天顺壬午东光公乡举中式历官东光县知县公居官以廉洁律身以严慎治事时有循良之穪太孺人方且衣浣濯之衣食蔬粝之食严扄钥戒童仆馆廨萧然无食禄相夫以妻妾之奉苟且以自污此仕者之恒熊东光公维廉洁自律非太孺人俭素之德恐不能自遂如此今时仕者之禄虽官至极品非贪饕不得富吾乡士俗以官而致巨赀者人皆鄙之不得齿诸君子之列东光公致仕之归也车马无所载囊橐无所有田庐寡所增依然旧时布衣乡人慕其清白至今穪叹由是观之太孺人内助之力亦弘且多矣哉正德末　先帝欲巡幸方岳汉卿时为给事中欲抗疏合群臣伏合谏上恐犯　上怒贻太孺人忧预白之太孺人曰后德惟臣汝谏修宜母以我为也今岁　朝廷议大礼汉卿任都给事中复率郡臣伏合奏事亦先白之太孺人曰此关系大政汝能勉图虽得罪何恨汉卿遂坐是除名嗟乎范孟愽以党人被逮其母慨然与之永诀曰汝今与李杜齐名吾复何恨苏子瞻谓其母曰轼为范滂夫人许之乎母曰汝能为滂吾顾不能为滂母邪以太孺人观之寔二母之俦卓卓乎烈丈夫矣孰谓古今人不相及邪嘉靖三年八月二十日卒于沧州旅次享年八十有一汉卿扶其柩归以是年十一月十二日合葬于黄罔村东光公之旧封子男一人即汉卿登辛未科进士历官户科都给事中沉毅而断旷逸而邪浩气直节有担负天下之志虽摈斥不偶其于君臣道义未始有爽也亦无愧于滂轼矣女子四人长适胡拱辰次适王诰皆士人次适戴继次适孔弘道孙男一汝翼孙女一适兰阳李沐嗟乎太孺人以柔嘉之性孝舅姑和姊姒睦姻戚恤奴仆自结褵以至于属纩闺阃无违道族党无间言可谓美矣且能戒骄侈崇节俭以珍玩为殃以布素为常弗恃贵盛有余而暴享天福寔女士之行也东光公耿介端方拔俗而立高风洒然上友千古太孺人之贤寔足克配云是不可不铭也铭曰彼星光光化为石谷兰既陨芳乃息母仪妇道皎如日于千百祀来者式

　　○祭都御史李孔教母太恭人文

　　维年月日具官某谨以牲醴庶羞敬祭于李母　　诰封太恭人董氏之灵鸣乎德秉清穆性安懿柔动中礼则言隔闺阈允矣女师党里之范辅相封君积学禄仕载生贤子为时名臣谏垣纳忠棘寺平刑拊循边徼屹然保障国有桂石家有凤麟实维母氏训育之力鸣乎门阀既光子姓繁茂既寿既康是惟纯嘏禄养方嘉旻天不吊母仪如在幽泉永隔某天与贤郎官同僚寀敬亟苹水荐此明禋伏惟尊灵庶其监之尚飨

　　○祈雪祭城隍文

　　惟神于赫厥灵覆庇兹土农事相成国计修赖迩者自秋徂冬雨晹作逆三白未呈二麦焦萎丰稔告艰穑人■〈垂夬〉望某等职守是邦重忧民食载涓牲醑祈神默佑兴云渰渰普赉雪泽无作旱干以为神羞尚飨

　　◇家居集◇

　　序
　　杂体诗
　　杂体文

　　●家居集序

　　舜以天下让善卷善卷曰嘻予冬而丧夏而葛春耕以劳其形秋收以休其身逍遥于天地之间甚适也予何以天下为遂去而隐于深山张魏公辟苏云卿云卿曰予何以兹为哉予鄙人也性安丘壑志在耕稼灌园足以自食织蒲足以自给优游于超旷之域足以颐生乐殆有余矣予何以仕为使者再至已遁而不可迹矣浚川予曰嗟乎古今人之好尚其不齐也有如是哉以野处为适则视官守为樊笼以闲散为乐则视轩冕为桎梏盖所重者在已而不在物故也予盘桓家居仰二子之风泊然与世相忘盖千载一时也观予之言可以推矣因以题其集时
　　嘉靖丁亥七月望日序

　　●杂体诗

　　夏日林居十首
　　忧旱和价夫二首
　　雨
　　有营
　　螽斯
　　野园
　　梦方思道
　　怀田勤甫
　　人曰作
　　春园漫兴六首
　　竹岩操
　　和元杰游戴俊乡庄韵五首
　　春兴

　　○夏日林居十首

　　林卧真吾惬芳菲况夏园种桃临甃碧架蓏缀门繁野雀欧虫下山蜂抱叶翻相关幽事足谁复梦乘轩

　　其二

　　衡宇侵云白乔林蔽野青真堪泽豹变不碍学鸿冥一壑予将老三闾尔独醒行藏漫回首天地揔浮萍

　　其三

　　榴槛丹英吐匏篱紫蔓悬行烟轻袅袅萝雨净涓涓有客能宵语无官恒昼眠僻怀常断酒不子云玄

　　其四

　　杪夏炎氛欝青园卉叶森单衫裁半臂凉木坐层阴疏雨斜含日轻雷近隔林好风当夕起吾意已秋深

　　其五

　　过雨行园独飞梁袅径深浴鳬沾细草鸣鹤起高林且学青门圃无烦白石吟逍遥笻竹杖去住尔同心

　　其六

　　近郭丘园丽成林果树繁飘花何袅惊鹭故翻翻犬熟能迎客僮愚错应门邻翁月黑去独坐近黄昏

　　其七

　　欲识幽栖所东原更向东门边袅垂柳井上欝孤桐坐狎牵牛子行逄采药翁丘樊真籍手那媿古人风

　　其八

　　白帻青藜杖住时每独行幽林尘响寂流水道心清瑶草几时碧仙芝连夜生无缘合朋赏落日迥舍情

　　其九

　　向久云霞映苍茫川渚幽未辞鶁火月已近草虫秋征土黄花径骚人白芷洲柰林归卧稳吾道尔同仇

　　其十


　　柴门青对野吟眺澹忘归树晚明霞缀沙晴翠羽飞仙林吾志在天地此生微扰扰人间世风尘今息机

　　○忧旱和价夫二首

　　蔬素连昕夕斋居忧旱深狂颷吹白昼欝暑烁青林云起徒成絮龙眠懒作霖生涯在田亩那有不关
　　心委委伤禾黍涓涓嗟井泉二仪阴失职五德火专权击魃胡为者沉符恐未然云雷盈四无计叩皇天

　　○雨

　　常时忧旱魃今夕诧鸣雷急雨翻空下长云驾海来龙暒触牖入电火独林回明发行南亩三农尔莫哀

　　○有营

　　平野人烟密村墟绿遮树有营开小圃无意学丹砂抱瓮及晨早饭牛从日斜菘盘荐鸡黍供客未为奢

　　○螽斯

　　荒堵斯螽入喓喓傍我轩清吟媚幽独纤质慰丘樊遭雨趐还湿因风响愈烦薜萝深藉尔未始不为恩

　　○野园

　　梦息攀鳞会心便灌耳栖杷竿河渚曲卜筑野园西晚熟从青枣寒香待雪梨儿童欠拘束搴折小枝低

　　○梦方思道

　　中宵星汉朗片月堕西林枕簟露华积轩庭凉意深行藏安一壑江海梦同心南国无来使鸿飞倘嗣音

　　○怀田勤甫

　　懒予不踏夷梁道帐望三山云雾秋几处楼台荒宋苑千年城阙傍河洲诸公词藻务先达甲第繁华傲列侯独有杨雄甘自守闲门犹作草玄愁

　　○人曰作

　　此日欣晴霁吾襟觉有神何辞饶白发且喜作闲人林卧云霞暖岩耕草木春未湏高谢传丘壑道同真丽日熏花树潜阳动竹根已占人事稳更验麦斛繁驱马非南国题诗今故园迥临春浩荡忽有典飞翻

　　○春园漫兴六首

