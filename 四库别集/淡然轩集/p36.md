<!-- { "loadSidebar": true } -->
　　问古者四民各安其事不易其业故道徳一而风俗同末世则有三游之民矣可指而言之与此三游者荀子所谓徳之贼而乱之首也至孟子所深距力辟者乃又不在三游而在杨墨岂惑世诬民三游浅而杨墨深与汉兴表章六经罢黜百家似矣前数家者果悉黜与否与汉晋以后佛氏转盛比之三游杨墨其害又孰为浅深与唐之韩子宋之程子朱子或昌言攻击身任祸殃或辨析毫芒推极流弊是犹能闲先圣之道以异端排之也至于今而不然矣治佛氏者髙持其说而欲踞吾儒之上业儒术者卑视其学而甘出佛氏之下岂以圣学大明之世海内之广竟无有如孟如荀如韩如程朱其人者哉又何以令后之视今也夫崇正辟邪其责在士君子其事在师儒诸士行将为士子师矣所以回既倒之澜辟既榛之路者何道而可其究言之以观所学问周礼大司徒以荒政十二聚万民而又有廪人诏谷以治岁之丰凶其为民计者至详矣其略亦可言与今不幸有方二三千里之水旱民即转死流离甚者人且相食岂荒政之未讲而廪人之职犹有所未备与抑或有他故与天灾流行无代无之汉臣有矫制发仓以济饥民者今即有其人亦有粟可发否宋臣有知青州而活流民至五十万者未闻烦内帑也今一有赈济动请帑金岂古人之法不可行于今而舎请赈外无可为计与幸主上天覆不爱金钱漕粟以活沟中之瘠而销潢池之变然说者谓饥而后请请而后赈枵腹之民不能忍须臾勿死以沾徳意故捄荒不若备荒备之之说无如古常平仓法义仓法社仓法此数者亦可行于今否与数者之外抑或有他道与诸士之来也于饥民情状亦既耳而目之矣兹欲使海内黎庻乐岁终身饱凶年免于死亡何策而可其酌古度今各以意详着于篇以觇济时之畧

　　淡然轩集巻七

　　●钦定四库全书

　　淡然轩集卷八

　　（明）余继登 撰

　　○诗

　　送邢小槐戸部

　　寒蝉吟落叶凉秋忽已徂鸿鴈纷南飞游子怀故庐如何我故人严装方戒涂忆昔结殷勤与子两相于披心见情愫慷慨意有余何以喻绸缪譬彼双飞鳬天风起苹末同心而异趋一鳬厉羽翰翱翔向天隅一鳬悲其羣翘首相鸣呼岂无盈樽酒迟子以须臾对之不能饮涕下沾我裾会合知有时柰此音徽疎千里若比邻斯言安得如愿言加餐食努力恢良图上以报天子下以慰离居

　　独酌

　　花下倒新篘明月来相对醉忘花影重却疑月影碎

　　寿米坤泉戸侯七十米二子伯举武进士仲举进士

　　秦陇推名族燕京领佽非家贫缘爱客宦薄为知机旷达今谁并寿年古亦稀仙郎文武彦榆景自光辉

　　寿少司徒王见峯公七十公原以终养家居者

　　葵藿原倾日桑榆转慕亲祗缘寸草意早乞老莱身静久忘簪绂情恬爱角巾朝端曾让徳闾里尽归仁叅伯夸难弟中丞有嗣人无营神自王不竞性弥醇骏誉推三达鹤龄始七旬莫言今白髪遂尔厌红尘世事多新态君王忆旧臣应知虗鼎席伫见下蒲轮致主心仍壮匡时道益振东山髙卧起曵履上星辰

　　瀛洲亭对雨

　　五月苦炎热瀛洲亭亦然千林忽过雨双溜看飞泉萍翠无停梗荷珠不定圆新凉生坐席庭草尽堪怜

　　短歌送亷庵之狄道

　　少年与君友君气薄青云胸藏六甲术书着五千文壮年慕君义与君结婚姻君志不得遂坎坷难具陈近日共君醉燕市知君磊落犹如此晩拜一官狄道丞西去乡关数千里前年敌骑入临洮杀气惨淡阵云髙鬼火磷磷遍原野至今谈者犹魂销惟君闻之气转豪壮懐直欲凌云霄请缨宁肯让终子大将或恐非嫖姚送君行饮君酒丈夫金印须悬肘马头皂葢且辉光腰下呉钩正鸣吼饮君酒赠君诗一语一杯君莫辞金城迢迢在何处日行日远遥相思相思但望关山月犹似长安对酒时

　　读史【二首】

　　王孙昔未遇垂钓在江干腰下鹿卢剑夜夜冲星寒朝受丞相知暮登大将坛坛上隆凖公回席愿交欢嗟哉绛灌徒怒髪自冲冠拔城始授邑捕冦方拜官譬彼南溟翼万里振羽翰枋榆有斥鷃抢地但仰观世事良若斯志士空长叹
　　公孙年六十犹是孝廉身射策偶见收遂为侍从臣主爱诈亦忠赫赫侯平津长孺不解事区区论积薪淮阳久不调壮志竟沉沦空令千载下为尔泪沾巾

　　哭泊阳王丈【六絶】

　　君是当年王子乔忽乗鸾鹤上云霄蓬壶自有神仙侣空为英魂赋大招
　　湛湛清心玉不如姓名蚤已荐贤书可怜九待公交车诏依旧青衫未破除
　　与君偕计上燕台裘马纵横亦壮哉君志未酬今已矣埙篪独奏不胜哀
　　楼成白玉白嵯峨欲借修文君柰何回首乡园频洒泪故人零落已无多
　　恠君日日拚沉醉只爱沉酣不爱醒今日浇君君醉否悲风吹雨昼冥冥
　　白马青袍事事新君家兄弟更无伦那堪一夜西风恶鸿鴈行中少二人【君仲弟先君数月卒】

　　上已日崔侍御招饮东郊同刘太常涉河游览时李太仆王给谏病不能从侍御索诗戏成二十韵

　　三月天正和良辰当上已有客期修禊招携几知己连辔出东郊顿觉异城市髙亭何岿然盘石下碨礧野旷天欲低雨过林如洗极目众峯青入座羣芳紫林鸟惊窥人睍睆良可喜春光倐强半好景能复几当杯且莫辞不见王与李感此三叹息浮白更酌醴欲济无方舟肩舆涉河水水上敞髙轩孤峙河之涘轩侧闻流泉可以潄醉齿何处送行人笙歌乱人耳行者君自行止者吾仍止去住亦何常悲欢竟谁是游览未终竟斜阳已移晷策马怅还归髙兴殊未巳停杯问主人何日重来此

　　山中

　　遥望西山岑白云日归去驱马向山中不见云宿处

　　游荷花池【二絶】

　　一雨过荷池池花娇于女莫便轻折却或恐作人语
　　白鹭白于银独立池荷下风吹叶乍翻疑是弄珠者

　　赠用韫

　　以予送子意知子别予心嘿嘿两无语黄鹂鸣上林数日不见君疑似经年别忽道别经年相思浑欲结行云岂不驶何如车上轮征轮已不见犹自望行尘予歌皇华章子咏停云什问子来时期何似行时急

　　甘紫亭侍御买妾戏赠【二首】

　　明珠买丽质光映使君家试问闺中貌何如槛外花无惭金是字偏称玉为珈宠极无人妬良宵自破瓜
　　才子近乘鸾深闺比合欢醉怜眉月映舞爱鬓云残倦倚鸳鸯枕娇扶獬豸冠喜闻夫壻道昨夜夣征兰

　　魏见泉中丞寄诗见懐书此奉答

　　怀人西望隔天涯喜得缄书慰所思纸上韬钤方叔畧【公寄有抚晋事宜】扇头珠玉惠连诗羡君指画消烽燧顾我蹉跎感歳时心事惭为知已道年来双鬓欲成丝

　　夏日病中得家信【二首】

　　近得南来信园林已就荒有星犹是客无日不思乡檐树夏偏茂茅轩午正凉何能生羽翼一枕卧羲皇
　　日日说归去蹉跎直至今宦情谙始淡乡思病逾深不羡桓生马寜须疏傅金一樽堪自适花下可长吟

　　许少薇奉常请告归寿尊人赋赠

　　东阳有逸老雅尚在沉冥狂咏曾讥凤贫帷毎聚萤瓢声犹厌聒鼠味肯知腥愤发穷三传谋贻但一经仙郎真汉俊髙步涉虞廷起草推长策伏蒲犯怒霆奉常酬壮绩朝宁仰仪刑岂敢薄鸿路其如恋鲤庭陈情频抗疏予告喜扬舲子以卿为月亲看寿是星椿萱荣暮景冈阜祝遐龄茎掌携金露华筵倒玉瓶齐年俱鹤髪双杖并鸠形诰下鸾新紫符来乌自青循陔思久渴舞彩意方寜菰米秋偏美莼羮晩更馨君侯夸养志明主待祈灵海内况多事能容爱独醒

　　送郑大夫晋明备兵川南

　　岷峨西南一片石巉岩久与人寰隔洛泸潏泊万仞流岚烟瘴雨纷相射汉家丞相曾廓清至今枭獍犹充斥两川幕府称骄兵一夫裂眦争脱帻驱逐大将如婴儿妖氛黯澹天无色纵横漫说釡鱼游跳梁尚惧荓蜂螫灭寇虗言壮士规借筹还仗书生力大夫胸中富硕画司马署中声甚籍朝来受诏明光宫慷慨夕出长安陌春明门外罗祖席大夫此行何赫奕腰下雕弧月一弯袖中宝剑霜三尺马蹄踏徧栈云黄岭■〈犭员〉啼彻江天白虎符应令魑魅愁神羊坐使豺狼辟吁嗟乎巴人夷女盈路侧满眼疮痍尽苍赤标柱休言汉将功理绳且效龚生策何时刀剑易犊牛顿见干戈易麻麦

　　戏柬刘効忠兵宪

　　当年意气请长缨笑领铜符徼外行朔漠烽烟朝入塞汉家都护夜谈兵荒城日映旌旗色古戍风传刁斗声回首空闺人寂寞流黄机上月华明

　　宫怨

　　屏帷向月夜窓幽坐对星河黯自愁独有齐纨伴寂寞凉风又到殿西头

　　送寗云田徃荆州

　　青丝双控五花骢遥指荆南意气雄两岸晓烟迷逺树片帆落日挂晴空云连吴会千山合水入巴江一派通君去正逢秋色好仲宣楼在月明中

　　送丁勺原侍御左迁潞安司理【二首】

　　樽酒论心日怜君意气賖一麾辞汉阙五月向天涯匹马孤城暮荒村落日斜贾生余涕泪空自洒长沙
　　春明门外路去去复盘桓不是悲行役其如吾道难风尘双客鬓道路一征鞍独有青龙铗时时马上弹

　　题沈节妇巻侍御钦华大母也

　　矗矗山上石青青石上松托根既以异贞干凌苍穹不随春色荣肯随秋风靡春去秋来自歳年年年劲节常如此吁嗟乎沈母之操无乃是结髪事良人夙夜奉姑嫜灿灿红罗襦上结双鸳鸯殷勤不惜理苹藻此生自分能偕老人事从来错迕多连理摧残何太蚤上有垂白亲下有呱呱子嗟哉夫子心九原应不死夫君死兮何敢生夫心不死何敢死朝供菽水暮和丸一旦红颜为君毁有儿作赋能凌云自言持此报夫君平原未竟生前志长吉忽修地下文独抚遗孙心最苦指点遗经泪如雨凉月娟娟照素帏严霜片片栖寒杼黄鹄歌成倍惨然夜夜愁闻绿树鹃幽谷倐回白日照玺书赢得君王怜六十年前相永诀记得托孤言更切儿今有子已髙骞鹄立中朝称俊杰豸服归来称寿觞北堂大母年方耋赭然颜上丹犹是盈盈双眼血皭然心上冰飞作萧萧双鬓雪三春桃李竞妍华后雕惟有贞松节吁嗟乎石可泐松可折沈母之名不可灭

　　纪梦【万厯丙戌六月初九日梦中所得句不知何谓漫录于此】

　　相望潮水阔相思潮水深相思不相见愁杀望潮心

　　十月一日

　　满天霜露下平芜累累荒坟入望孤一陌纸钱空堕泪寒衣知到九泉无

　　春日郊游

　　连骑出郊甸翛然林壑间开樽依绿树移坐对青山晴色当杯堕孤云与意闲尘襟聊自适薄暮更忘还

　　题费国聘市隠园【四首】

　　避宠辞燕市为园在汉阴剪茅旋结屋种竹已成林泉石生幽兴琴樽惬隠心风尘吾愧汝空自说知音
　　大隠在城市清幽独羡君凿池堪受月架栋欲栖云冠挂神羊影身藏雾豹文偶谙心所好不是为离羣
　　幽意谁能识闲门且自扄荒凉仲蔚圃寂寞子云亭以尔心能逺因之地亦灵骚人时问字太史漫占星
　　十年丼澹泊三亩隔讙呶宦拙难招隠文成半解嘲才名髙汉署心事足衡茅前代称禽向怜予独系匏

　　九日柬用韫

　　为问梁园客其如佳节何繁花当戸好秋色向人多忽动龙山兴髙吟蓝水歌倘君能汗漫载酒欲相过

　　陆敬承有台曰来爽暇日登之漫赋【四首】

　　登君来爽台直北见宫树春条敷其华韡韡团朝露秋风撼霜柯零落非其故倐忽阴阳移荣悴犹朝暮人命良若斯胡为苦驰骛不如饮君酒豁然抒情愫志士爱修名达人贵真趣
