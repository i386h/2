<!-- { "loadSidebar": true } -->
　　清江一曲抱村流长夏江村事事幽自去自来堂上燕相亲相近水中鸥老妻画纸为碁局稚子敲针作钓钩【语意近放】多病所须惟药物微躯此外更何求【全首髙旷真野人之能言者】
　　江涨
　　江涨柴门外儿童报急流下牀髙数尺倚杖没中洲细动迎风燕轻揺逐浪鸥渔人萦小楫容易防船头题壁上韦偃画马歌【梦弼曰朱景画断云韦偃京兆人寓居于蜀工画马居闲常以越笔防簇数马或龁或饮或骛或正头或防尾曲尽其妙宛全其真实韩干之亚也】
　　韦侯别我有所适知我怜君画无敌戯拈秃笔扫骅驑欻见骐驎出东壁一匹龁草一匹嘶坐看千里当霜蹄【当字好○佳处正在当字以为丁浪切谬矣】时危安得真致此与人同生亦同死【容斋随笔云江山登临之美泉石赏翫之胜世间佳境也观者必曰如画至于丹青之妙好事君子嗟叹之不足者则又以逼真目之如老杜人间又见真乗黄时危安得真致此悄然坐我天姥下斯须九重真龙出凭轩忽若无丹青髙堂见生鹘直讶松杉冷兼疑菱荇香之句是也以真为假以假为真均之为妄境耳】

　　戯题王宰画山水图歌【梦弼曰画断云王宰家于西蜀能画山水意出象外】
　　十日画一水五日画一石能事不受相促迫王宰始肯留真迹【戯语多言】壮哉昆仑方壶图挂君髙堂之素壁巴陵洞庭日本东赤岸水与银河通【他句法别谓其或似洞庭与日本与赤岸然下语荒忽如此自是老气逼人】中有云气随飞龙舟人渔子入浦溆山木尽亚洪涛风【好句】尤工逺势古莫比咫尺应须论万里焉得并州快翦刀翦取呉松半江水【洙曰巴陵岳阳也洞庭在其左海东有日本国李中曰赤岸在广陵南衮州记曰步山东五里江有赤岸山南临江中涛水自海入江冲激六七百里至此岸侧其势始衰郭景纯江赋鼓洪涛于赤岸梦符曰南史齐武帝孙贲字文奂能书善画于扇上图山水咫尺之内便觉万里为遥矜慎不传自娱而巳赵曰吴松言吴地之松江也蔡绦西清诗话云萧文奂能书善画于扇上图山水咫尺之内便觉万里为遥老杜戯题山水图云尤工逺势古莫比咫尺应须论万里乍读似非用事如男儿既介胄长揖别上官用介胄之士不拜妇人在军中兵气恐不扬用军中岂有女子乎皆用事而隠其语】
　　戯韦偃为双松图歌【梦弼曰名画记韦偃作老松异石笔力劲健人知其善画马不知松石更工也】
　　天下几人画古松毕宏已老韦偃少【磊落气槩】絶笔长风起纎末满堂动色嗟神妙两株惨裂苔藓皮屈鐡交错回髙枝白摧朽骨龙虎死黒入大隂雷雨垂【思构画者不及此】松根胡僧憇寂寞厖眉皓首无住着偏袒右肩露双脚叶里松子僧前落韦侯韦侯数相见我有一匹好东绢重之不减锦绣叚已令拂拭光凌乱请公放笔为直干【此起此结吞吸倾倒○梦弼曰名画记毕宏大厯间为给事中画松石于左省防壁好事者皆诗咏之其画擅名当代脩可曰楞严经名无住行名无着行公取而合用之也洙曰金刚经偏袒右肩右膝着地鹤曰梓州盐亭县出绢甚良时人谓之鵞溪绢即东绢也诚斋诗话云麒麟图书鸿鴈行紫极出入黄金印又白摧朽骨龙虎死黒入大隂雷雨垂又指挥能事回天地训练强兵动神又路经灔滪双鬓天入沧浪一钓舟此杜子美诗体也】
　　赴青城县出成都寄陶王二少尹【鹤曰青城县属蜀州在成都之西按成都府有少尹二人掌二府州之事嵗次则更次入计】
　　老被樊笼役贫嗟出入劳客情投异县诗态忆吾曹东郭沧江合西山白雪髙文章差底病【文章济甚事耳注误】回首兴滔滔【洙曰蜀城之东二水合流而南下士人谓之合水西山上有积雪经夏不消相接青城赵曰差病校也】
　　野望因过常少府【鹤曰少府当是常防君公后有寄常徴君诗云徴君晩节旁风尘岂晩年却出仕耶】
　　野桥齐度马【可画他人以为不必画者】秋望转悠哉竹覆青城合江从灌口来入村樵径引尝果栗园开落尽髙天日幽人未遣回【洙曰青城山名灌口地名俱在蜀灌口昔秦守李氷防凿离堆以灌蜀土因而得名】丈人山【彦辅曰青城山记云此山为五岳之长故名丈人有丈人观】
　　自为青城客不唾青城地【磊磊落落】为爱丈人山丹梯近幽意丈人祠西佳气浓縁云拟住最髙峯扫除白髪黄精在君看他时冰雪容
　　出郭
　　霜露晩凄凄髙天逐望低逺烟盐井上斜景雪峯西故国犹兵马他乡亦鼓鼙江城今夜客还与旧乌啼【立之曰蜀有盐井逺烟谓煮盐也洙曰雪峯即西山也上有积雪经夏不消】
　　泛溪【鹤曰即浣花溪】
　　落景下髙堂进舟泛回溪谁谓筑居小未尽乔木西逺郊信荒僻秋色有余凄练练上雪纎纎云表霓童戯左右岸罟弋毕提携飜倒荷芰乱指挥迳路迷得鱼已割鳞采藕不洗泥人情逐鲜美物贱事已暌吾村霭暝咨异舍鸡亦栖萧条欲何适出处庶可齐衣上见新月霜中登故畦浊醪自初熟东城多鼓鼙【马曰练练白貌赵曰江淹丽色赋色练练而欲夺吴筠诗练练波中月皆取白之义也庄子曰毕弋多鸟乱于上网罟多鱼乱于下盖网罟以取鱼毕戈以取鸟今谓毕提携者又毕尽之义言儿戯至尽防罟弋以取鱼鸟也希曰史思明是年入东京故云东城多鼓鼙也】
　　赠蜀僧闾邱师兄【公自注太常慱士均之孙】
　　大师铜梁秀籍籍名家孙呜呼先博士炳灵精气奔惟昔武皇后临轩御乾坤多士尽儒冠墨客蔼云屯当时上紫殿不独卿相尊【此语最得大意】世传闾邱笔峻极逾昆仑凤藏丹霄暮龙去白水浑青荧雪岭东碑碣旧制存斯文散都邑髙价越璵璠晩看作者意妙絶与谁论吾祖诗冠古同年防主恩豫章夹日月嵗乆空深根小子思踈阔岂能达词门穷愁一挥泪相遇即诸昆我住锦官城兄居祗树园地近慰旅愁徃来当邱樊天涯歇滞雨粳卧不飜漂然薄游倦始与道侣敦景晏步脩廊而无车马喧夜防接软语落月如金盆漠漠世界黒驱驱争夺繁惟有摩尼珠可照浊水源【梦弼曰铜梁山名在劒南合州铜梁县此言闾邱钟铜梁之秀气而生也洙曰扬子云长杨赋籍翰林以为主人子墨为客卿以风班孟坚西都赋琳珉青荧田曰东蜀牛头山下有闾邱均撰瑞圣寺磨崖碑严政书寺今为天寜罗汉禅院鹤曰公之祖杜审言也按本传武后召审言将用之问卿欢喜否审言踊舞谢后令赋欢喜诗叹重其文授著作郎迁膳部员外郎时与均同朝也后山诗话云鲁直言杜之诗法出审言句法出庾信但又过耳苕溪胡元任曰老杜亦自言吾祖诗冠古则其诗法乃家学所传云梦弼曰豫章大木也生七年乃可知洙曰金刚经佛在舍卫国祗树给孤独园梦弼曰华严经菩萨摩诃萨有十种语一者柔软语能使一切众生得安穏故维摩经常以软语眷属不离扪虱新话陶渊明诗采菊东篱下悠然见南山采菊之际无意于山而景与意防此渊明得意处也而老杜亦曰夜防接软语落月如金盆予爱其意度闲雅不减渊明而语句雄健过之每咏此二诗便觉当时清景尽在目前而二公冩之笔端殆若天成兹为可贵田曰圆觉经譬如清浄摩尼寳珠映于五色随方各现宣室志云冯翊严生家汉南岘山得一珠如弹丸色胡人曰此西国清水珠也若至蜀水冷然洞彻矣】
　　野老
　　野老篱前江岸回柴门不正逐江开渔人网集澄潭下贾客船随返照来【句句洗削】长路关心悲劔阁片云何意傍琴台【此等亦与人意无异】王师未报收东郡城阙秋生画角哀【公自注得称城阙○赵曰潭即百花潭也洙曰劒阁劒门栈道也郑曰十道志成都有琴台即相如与文君贳酒处梦弼曰赵清献公玉垒记相如琴台在浣花溪北鹤曰去年九月史思明陷东京及济汝郑滑四州是年六月田神功破思明之兵于郑州然东京于诸郡犹未复梦弼曰东郡今滑州也后汉志东郡治濮阳杜预曰古卫地赵曰时成都陞为帝京故公自注得称城阙也】
　　一室
　　一室他乡逺空林暮景悬正愁闻塞笛独立见江船【只当如此】巴蜀来多病荆蛮去几年应同王粲宅留井岘山前【洙曰成都记其西即陇之南首故曰陇蜀以与巴接复曰巴蜀梦弼曰荆蛮楚也岘山在襄阳有王粲故宅粲字仲宣宅前有井人呼为仲宣井】
　　北邻
　　明府岂辞满藏身方告劳【也好意】青钱买野竹【谓北筑之意】白帻岸江臯爱酒晋山简能诗何水曹时来访老疾步屧到蓬蒿【洙曰后汉张湛传明府注郡所居曰府明府者尊髙之称鹤曰公诗多以县令为明府此诗云明府者其王明府欤王従公逰公亦有诗与之梦弼曰辞满谓任满辞去也谢灵运诗辞满岂多秩谢病不待年赵曰青钱蜀人语谓见钱也洙曰刘隗岸帻大言意气自若梦弼曰晋山简镇襄阳于时四方冦乱简优游卒嵗唯酒是耽毎出游多之习氏池上置酒輙醉名之曰髙阳池洙曰何逊八嵗能赋诗为名流所称仕梁为水部员外郎孙曰屧悉恊切履荐也洙曰张仲蔚所居蓬蒿没人】
　　南邻
　　锦里先生乌角巾园收芋栗不全贫惯看宾客儿童喜得食堦除鸟雀驯秋水才深四五尺野航恰受两三人【浅溪小艇本是实景然写此有至足之味】白沙翠竹江村暮相送柴门月色新【看几过后见朱韦斋举此倍觉有懐有浓有淡当由实厯故见范元实诗眼云工部有所喜用字如修竹不受暑野航恰受两三人吹面受和风轻燕受风斜受字皆入妙老坡尤爱轻燕受风斜以谓燕迎风乍前乍却非受字不能形容也至于能事不受相促迫莫受二毛侵虽不及前句警策要自穏惬尔】
　　村夜
　　风色萧萧暮江头人不行村舂雨外急邻火夜深明【自然】胡羯何多难渔樵寄此生中原有兄弟万里正含情
　　奉简髙三十五使君【鹤曰髙适时为蜀州刺史】
　　当代论才子如公复几人骅骝开道路鹰隼出风尘行色秋将晩交情老更亲天涯喜相见披豁对吾真寄杨五桂州谭【公自注因州叅军段子之仕鲍曰集后有广州段功曹到寄杨五长史诗时杨长史必自桂而徙广州也】
　　五岭皆炎热宜人独桂林梅花万里外雪片一冬深闻此寛相忆为邦复好音江邉送孙楚逺附白头吟【梦弼曰陈藏器云桂林桂岭因桂得名又山海经云桂林有八桂在番禺东注八树成林言其大也鹤曰桂林虽居岭外然治古始安荆州之零陵非欝林州之桂林故白乐天亦云桂林无瘴气兹所以宜人也岭南无雪独桂林有之范成大云灵州兴安之间两山蹲踞中容一马谓之严闗朔雪至闗輙止大盛则度闗至桂州城下不复南矣北城旧有楼曰雪观所以夸南州也梦弼曰大庾岭谓之梅岭去长安万里洙曰晋孙楚字子荆尝为骠骑将军石苞参军梦弼曰古乐府有白头吟言交情多喜新而厌故也】
　　西郊
　　时出碧鸡坊西郊向草堂市桥官栁细江路野梅香【风韵闲淡】傍架齐书帙看题减药囊【看有无减去无用作检字浅近】无人觉来徃【荆公看得好】踈嬾意何长【洙曰成都有碧鸡坊按汉郊祀志宣帝时或言益州有金马碧鸡之神可醮祭而致于是遣王褒持节而求之梦弼曰按寰宇记市桥在州之西赵曰荆公本作觉来徃甚善余尝读梁徐姚妇题甘蕉示人曰夕泣已非踈梦啼真大错唯当夜枕知过此无人觉旧本作竞误矣荆公语録老杜云无人觉来徃下得觉字大好暝色赴春愁下得赴字大好若非觉字赴字即小儿言语足见吟诗要一字両字工夫】
　　和裴迪登蜀州东亭送客逄早梅相忆见寄
