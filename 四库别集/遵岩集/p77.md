<!-- { "loadSidebar": true } -->
　　公讳祐字体顺别号勉庵晋江人以辛酉乡贡进士始仕为广州新宁教谕改杭州海宁迁湖州府儒学教授致仕封承德郎南京刑部云南司主事髙祖子和曾祖真生皆有隠德祖绅由太学生为广州照磨居职办治材浮于官父寛号恂轩母梁氏公生于成化癸巳正月九日卒于嘉靖庚子七月十一日享年六十有八未卒前两月季子克廉道卿君以留都主客郎中拜贵州督学之命便归觐省公尚无恙道卿固留不欲行竟启手足以终大事公生而谨重醇慤为儿时处羣中耳目瞻听无邪羣儿皆貌之不敢狎梁孺人早寡以礼自防专室而深居公年数嵗哀不见其父揜泣发愤期于成人稍长读书记诵甚敏尤深于研究抽心绎腑如丝有绪循而缉之丈引寻续緜緜不絶家贫不能得书梁孺人斥嫁时簪珥易之犹不能多买公就肆中取观他书良久还书市者问曰君已得书耶乃还我书公畧举一二篇诵之不失一字市者笑相目曰蔡君乃以膓为经笥然不以敏洽自喜专沈好思每一编书讽读数过人见谓了了犹披玩不置卒与人说近证逺喻左参右伍穷极条贯烦而不乱人服其精约不知其敏若彼所居一斋兀坐竟日庭中草长数尺或招之他往辄却之曰吾方与古人相揖对于简册之间何暇从诸君游乎闻田南山先生以虚斋之易讲授往从受学既尽得田氏学间以新得与疑义走问虚斋虚斋先生曰我学盖如是遂传虚斋之易推本其说演旁通转以语人户外之屦常满弟子以百数十辈其去为美士成材自致通显由公发其指也潜心大业以兴起斯道为己任尝曰圣人可学而至学者勉之耳因自号勉庵笃信力践惟古人之务同不以徇俗为意最好宋大儒朱氏家礼讲肄行之家贫其于作堂寝具器服物品不能如志而意常合嵗时朔望祭荐谒告其先如其存时斋戒譔具亲洁告成必敬必信冠子祝以三加宿宾醴父母有仪诸皆帅是惰慢之气不设于体行旋周折具中规矩造次未尝见其疾亟变武作息食饮具有常度微至几席杖履所常安置不越尺寸大防广坐谈端蠭起冲冲似不能言有间少寂徐出数语情忠事核坐中莫不侧耳谈者或为之息或聚噱尽喧独頽然面閴遇有发意见齿而已推诚遇物终始不见有片言之二其行未尝欺人亦不逆人之伪事梁孺人左右不违身与妻子食麄粝之食上堂之味必备防甘告方而出及时而复虽暑甚倦极不脱衣冠而侍恂轩公兄弟二人其弟不善为生议斥居宅卖之涕泣固谏不可乃从之卖尽归直于叔氏而奉孺人独居一室备极穷阨叔氏耗其卖宅金尽徒手来归又羸然疫也公见恻然曰叔氏何惫也虚其宅以处之躬调汤药食饮以进不以传染为恐叔氏竟病卒竭有无以殡之孺人屡尝为叔氏所苦见公待之如此顾谓曰善斯汝父之弟也虽我亦不以往事为念继而泣曰广州公有子三人惟而一身耳吾所以用苦劳瘁而不悔者为蔡氏之祀也亢宗荣亲是在汝矣公长跪大哭奉以周旋辛酉举于乡赴春官名在乙榜公欣然曰亦足以为吾母养矣遂赴铨授广东新宁县教谕奉孺人往孺人心乐之在职二年孺人以疾终哀毁逾礼诸以货贿为赙铢发无所受匍匐扶丧归值道梗前后行者俱陷贼中独识公为贤孝人相戒勿犯孺人之魂无恐新宁故称乏材公亲为讲说经训订论文艺循循诱奬不为顽惑有所厌怠而以明德为本躬行化道之未及再嵗士皆恱附动变其子弟以不知诗书为耻其父兄以子弟知诗书为荣自是士屡以名登荐书声物与诸名邑钜郡相齿其教海宁不异新宁科指士之向慕兴起益倍新宁时比徙湖州诸生争画像乞留衣带其教湖去湖亦如海宁时自安定以后师道之废久矣公来而学者各自以为得师始知以圣人之道为必可学士有不能为仁义道德之言者则惭于其辈在浙十余年监司考第两浙学官輙檄公第一而中丞许公铭督学盛公端明尤为知公相见必称先生不以属职目之公已倦游思归力乞致仕盛公贻书相勉竟不可留湖之士大夫弟子相恨以失明师监司长吏亦为湖州人士恨之归日囊无百金有书数巻而已力行节俭以课子姓常着故为秀才时衣履以居于世之纷华富厚泊如也以道卿君贵封主事公不为加惟衣故为学官时衣带以出或徒行道中人莫知其为封君也道卿仕宦最贫而才名日盛公闻其贫也喜其名盛也忧道卿为比部郎中守法失上意诏逮之廷杖之公闻其杖而将死也忧后闻其不死而窜也喜公于爱子其忧喜若此家居春秋髙严勑不渝一日鸡鸣必兴危坐堂中诸子升揖考问所业加以训戒道卿仕宦十二年蔡氏无子弟僮奴为乡里所苦絶不预闻外事乡人有所好恶相虐为冦惟恐公闻有以公闻恐之或相谢而解其闻于公而得一言之平自以为无怨不以听于有司公道成德尊道卿宦业日起然人敬慕公者不以道卿故而公所自处亦不为封君也有宅一区曾祖所遗以蔽风雨无以处诸孙公独屏居防侧田数十亩仅给朝夕嵗凶至贷粟而后给公恬然自得而室人亦不以讁公盖公之道行于妻子矣田宅既无所益而内外族姻贫者数人待公之粟以食割屋地数十尺以与少所受经师何氏处约而好施其天性云其在海宁友人典铨欲以无锡县尹授公以书问公意所欲公怫然曰是问何为将以为市耶不报卒不果授而徙潮州故公前后十六七年仕皆不离于学教绩最着人亦以是知公而公在新宁时当道尝檄公摄邑事公检校簿牍所当上闻下施条其可否所宜张置自署其指以授羣胥使治文书且请且行吏目动相慑不敢为奸受赋征徭与为期约不督而集数月之间邑以静治其小所试辄以効见然世无所知公之才者则公之所蕴其不酬于世岂少哉公之殁学官弟子以公之德学行谊列上官师转闻监司部使者是之令官师以礼俎豆公于学宫泉之士无贤不肖长少知不知闻是举也皆曰宜呜呼论至是定矣公本守朱氏学而道卿闻王阳明公之学于诸友间归而于家庭论之公为之辨论久之公喟然曰是非王阳明之学而宋周元公程纯公之学也颇向意究竟而遽以疾不起呜呼惜哉然公之所树立已卓然为时名儒是岂不足以死耶先大夫实受易于公之门荷知独深而某与道卿为友公所进以为可教也嗣世通家公之殁不得临殡而哭惭负恩诲惟是讲习公之事行为详又僭能窥测学术之一二故敢掇缉懿迹次序其语以自附于门人子姓之谊且俟铭公之墓者采焉谨状
　　儒林郎顺天府推官易愧虚先生行状
