<!-- { "loadSidebar": true } -->
　　云重风高暮雪天，冰条朵朵渐装绵。 
　　赛驴尚怯霜桥迹，赢马偏骄紫塞鞭。 
　　茶拂竹窗挑宿火，香深松户袅寒烟。 
　　悠然更起山阴兴，欲借林逋放鹤船。 

　　方京，字彩林，广东番禺人，进士方殿元女，广文金綎室。着有《彩林集》。 
　　薤上露 
　　薤上露，日出晞，朝槿日暮萎。 
　　微物转瞬间，人生谅如斯。 
　　彭祖帝尧民，亦复同所归。 
　　服食求神仙，仙成竟何时？ 
　　守道以待终，令名庶可垂。 

　　杨珊珊，字佩声，浙江山阴人，布衣杨宾女，臬司金祖静室。 
　　乡思楼 
　　旅寓金阊五十秋，亲年多半老依刘。 
　　嗟余未识乡关路，廿载空登乡思楼。 

　　金顺，字德人，浙江乌程人，汪静圃母。着有《传书楼稿》。 
　　寄大姊太仓 
　　惠好原同气，分飞怅各天。 
　　梦来难识路，书到动经年。 
　　药草缘工病，天花早悟禅。 
　　当时诗誉美，曾记小山篇。 

　　对雪和清溪徐太夫人次东坡先生北台韵二首 
　　空庭何处着纤尘，万籁收声朔气严。 
　　耐冷人如霜后菊，坐禅心似水中盐。 
　　浓飘竹影低垂砌，飞逐梅花乱点檐。 
　　多少无衣愁岁暮，重棉犹怯晚风尖。 

　　朝来误喜报晴鸦，依旧重阴掩日车。 
　　粉本云山开画稿，白符芝采现空花。 
　　剡溪烟冷人迷掉，孤屿天寒鹤返家。 
　　欲望高楼帘未卷，小鬟呼取玉鸦叉。 

　　陈守范，字静闲，浙江海宁人，岳垣存公女，钱唐诸生顾宜曾室。早寡。着有《静闲遗诗》。 
　　春日寄怀羽步 
　　几日春残景愈清，满山新翠落花轻。 
　　江风自引桓伊笛，岭月时闻子晋笙。 
　　乡梦不随宾雁断，客怀应向暮云生。 
　　年年憔悴芳华冷，书剑天涯怅别情。 

　　金鹤素，字松师，江苏长洲人，臬司金祖静女侄，同郡魏潜室。着有《杼余集》。 
　　随父解组旋里夜泊峡江有作 
　入峡风涛险，孤舟泊夜阑。 
　　林深山鬼啸，霜重月华寒。 
　　久宦谋终拙，还乡梦亦安。 
　　亲年已七十，肯恋一微官！ 

　　王薇玉，字采薇，号玉珍，江苏武进人，明府王爇山光燮女，观察孙渊如星衍室。着有《玉珍集》。 
　　望夫石 
　　妾颜初如花，妾心已如石。 
　　忆昔定情双妍姿，不忍君归见衰色。 
　　妾颜将凋心不移，妾身已化君始知。 
　　冰为肌，草为鬓，山头无人寄君信。 
　　妾意浅，君心深，恐君复化填海禽。 
　　海禽来衔石方动，不作巫云入君梦。 

　　舟过丹徒 
　　行行已百里，村落半柴扉。 
　　只鸟时依树，孤莺不上衣。 
　　月高人影小，潮定橹声稀。 
　　沿水星星火，归惊宿鸟飞。 

　　梦起 
　　梦醒空阶望翠微，幽苔染影上罗衣。 
　　寒天细竹人孤倚，斜日高檐燕对飞。 
　　碧岭叠来乡路断，玉梅枯尽旧颜非。 
　　夜堂疏馨疑禅寂，冷水闲云合照扉。 

　　吴中闺秀，姓里未详，诗见陈其年《妇人集》。 
　　赠宫婉兰 
　　云髻偏宜试晚妆，石床苔润恰新凉。 
　　采兰爱向花间立，赢得罗衣满袖香。 

　　蔡琬，字季玉，辽阳人，绥远将军蔡毓荣女，高文良公其倬室。着有《蕴真轩小草》。 
　　关锁岭 
　　山从绝域势遥分，天限西南自昔闻。 
　　烽静戍楼狐上屋，风喧古木鹤惊群。 
　　横盘石磴危通马，深锁雄关冷护云。 
　　呵护升平犹觉险，挥戈谁忆旧将军？ 

　　九峰寺有感家大人 
　　萝壁松门一径深，题名犹记旧铺金。 
　　苔生尘鼎无香火，经蚀僧厨有蠹蟫。 
　　赤手屠鲸千载事，白头归佛一生心。 
　　征南部曲今谁是？剩有枯禅守故林。 

　　辰龙关 
　　一径登危独惘然，重关寂寂锁寒烟。 
　　遗民老剩头间雪，战地秋闲郭外田。 
　　闻道万人随匹马，曾经六月堕飞鸢。 
　　残碑洒尽诸军泪，苔蚀尘封四十年。 

　　江西坡 
　　西岭千重簇剑铓，曾挥万骑突羊肠。 
　　鬼灯明灭围青血，野冢荒凉啸白杨。 
　　梦断层霄空漠漠，事随流水去茫茫。 
　　只今剩有残兵卒，指点空山说断肠。 

　　彭氏，河南邓州人，布政司彭禹峰而述女，李青立鸿室。着有《蝶龛集》。 
　　雷家湾 
　　峰峰斜倚俯清漘，一叶孤舟乱后身。 
　　洞口白云鸡犬在，此中大有避秦人。 

　　金银洞 
　　绝壁绳桥万壑深，春风何意此登临。 
　　安禅暂借蒲团力，坐听神龙涧底吟。 

　　毕着，字韬文，安徽歙县人，昆山王圣开室。 
　　纪事 
　　吾父死报国，战死于蓟邱。 
　　父马为贼乘，父尸为贼收。 
　　父贼不能报，有愧秦女休。 
　　乘贼不及防，夜进千貔貅。 
　　杀贼血漉漉，手握仇人头。 
　　贼众自相杀，尸横满坑沟。 
　　父体舆榇归，薄葬荒山邱。 
　　相期智勇士，慨焉赋同仇。 
　　蛾眉一扫清，国家固金瓯 . 

　　董琴，字峄蕴，浙江乌程人，副贡董量女，诸生蔡云室。着有《静吟集》。 
　　晓发 
　　拨棹出溪口，鸡声起草庐。 
　　星稀天渐晓，风动暑微苏。 
　　远树低将没，遥山淡欲无。 
　　行行入幽境，宛在辋川图。 

　　初夏幽居 
　　曲径疏篱护短墙，衡门寂寂掩茅堂。 
　　雨馀浓翠侵书润，风送残红入砚香。 
　　诗句却从闲里得，世情渐向病中忘。 
　　倦来抛卷惟支枕，一榻清风午梦长。 

　　香咳集选存二 
　　商婉人，浙江会稽人。诗见王阮亭《香祖笔记》。 
　　赠沈砌芳 
　　细笔猩红绝妙辞，扫眉窗下拜名师。 
　　从来玉抨称才子，楼上昭容字婉儿。 

　　蒋季锡，江苏常熟人，南沙相国女弟，华亭王图炜室。着有《挹清阁集》。 
　　车遥遥 
　　车遥遥，挥弩马，红尘扑面金铃迟。 
　　鞭呼恃有驱车者，路旁杨柳藏驿楼。 
　　十里五里行不留。 
　　蒙山之阳泗水北，石路险涩程途忧。 
　　仆夫告瘁往复来，行人多向黄金台。 
　　晚月晨星竞驰逐，三万六千双转毂。 
　　车遥遥，弩马骄侬家。 
　　家近白苹浦，几时归去乘吴舠？ 

　　金逸，字纤纤，江南长洲人，诸生陈竹士基室。着有《瘦吟楼诗草》。 
　　书怀呈竹士 
　　拾扇烦躬曲，招凉共息机。 
　　窗坳云细入，帘启燕争飞。 
　　久病谙诸药，安贫守故衣。 
　　百年何所愿？生死只同归。 

　　静绿轩夜坐 
　　一碧梧桐院，新凉起远楼。 
　　落花都是雨，枯树易成秋。 
　　茶酒抛多病，云山待放舟。 
　　篆烟如有意，缕缕近人流。 

　　牡丹 
　　我见犹怜汝，新晴两度来。 
　　一时无粉黛，百宝有楼台。 
　　着雨春争艳，回风绣作堆。 
　　可怜蝴蝶倦，绕过百千回。 

　　次韵和吴兰雪（嵩梁）石溪观桃花 
　　红云飞隔水，应是雨催开。 
　　游屐缘溪入，春禽约客来。 
　　湿烟低隐屋，老树卧延苔。 
　　几度寻诗到，无人立一回。 

　　寄怀汪宜秋（玉轩）闺友 
　　落叶生空响，凉风着意吹。 
　　三分新酒病，一卷故人诗。 
　　晓梦残灯觉，秋怀老树知。 
　　吴淞川里水，流不尽相思。 

　　题香苏山馆图 
　　三十六奇峰，峰峰湿翠浓。 
　　窗虚云不去，人冷鹤相从。 
　　响度深林斧，寒生隔坞钟。 
　　梦魂寻未到，水复又山重。 

　　绿窗 
　　绿窗午倦放帘钩，小榻堆书当枕头。 
　　落雁有情呼旧侣，宝仓无赖鉴新愁。 
　　花房凤子晴留梦，竹院棋声冷带秋。 
　　驹隙年华容易度，西风扶病强登楼。 

　　秋闺漫兴 
　　梧桐瑟瑟起愁思，闺合闲情团扇知。 
　　晓起摘花催婢早，晚凉待月放帘迟。 
　　生前未了三山梦，身外难抛一局棋。 
　　识得荣枯原有定，西风莫恨鬓如丝。 

　　随园先生来吴门，招集女弟子于绣阁，余因病未曾赴会，率赋二律呈先生 
　　西湖续会许相从，闺阁咸钦大雅宗。 
　　我岂能诗惭画虎，人言此老好真龙。 
　　竹声当牖凉三径，云气深潭幻一峰。 
　　未得追随女都讲，春愁偏欲恼吴侬。 

　　柳条不肯系春光，返棹天台饯别筋。 
　　青眼每深知己感，白头犹是爱才忙。 
　　湖堤草色催新夏，驿路蝉声到夕阳。 
　　愿到明年芳讯至，许教桃李附班行。 

　　题吴玉淞太史除夕四客游山图 
　　浮空金碧树模糊，谁倩袁安作画图？ 
　　岁暮如君闲未得，梅花为我肯开无？ 
　　溪流残雪春声涩，松吹斜阳僧影孤。 
　　十万吴城小儿女，寻春只解醉屠苏。 

　　一棹移来远俗氛，半天铃语下方闻。 
　　肯缘蜡尽闲双屐，应被山灵识四君。 
　　小阁烟寒犹斗茗，断崖木落不停云。 
　　依稀记得前游迹，只是清幽判十分。 

　　竹士同作 
　　相期行乐及佳辰，洗尽繁华趣逼真。 
　　舟听所之随两桨，客来不速得三人。 
　　松盆暖热聊从俗，梅树荒寒未到春。 
　　为语笙箫旧时侣，阿谁今夕是闲身？ 

　　徜佯疑是小游仙，踏冻人宜晚霁天。 
　　残雪店寻前度酒，夕阳钟破隔溪烟。 
　　只孤僧外无馀客，再一回来已来年。 
　　他日岁除应记取，山塘倚棹暮云边。 

　　秋日有怀王碧云女史 
　　落尽芙蓉景物非，妆台晏起思依依。 
　　雨深别馆蛩t声急，月冷吴江雁到稀。 
　　病畏新寒张晓幔，瘦拈旧线改秋衣。 
　　生涯近日君知否？一缕炉香息众机。 

　　病中得郭频伽麟赠诗并读近作 
　　谁吹兰气化秋烟？得此风流骨亦仙。 
　　世上有情春似梦，病来无睡夜如年。 
　　活依经卷愁难忏，修到梅花瘦可怜。 
　　我愧谢家吟絮誉，漫劳刻烛劈蛮笺。 

　　早送潇湘八月秋，小庭梅雨响帘钩。 
　　诗成杜牧三生恨，人在胥江一叶舟。 
　　十载青衫劳剑铗，二分明月醉炉头。 
　　莫言生小愁为累，不是情多不解愁。 

　　次韵兰雪讯病之作 
　　已拚小劫到游仙，问讯劳君格外怜。 
　　喜听新诗来病里，强扶残梦读花前。 
　　风禁铃索清如语，月逼纱窗薄似烟。 
　　不是相逢真国手，等闲烧烛为题笺。 
