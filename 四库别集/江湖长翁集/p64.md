<!-- { "loadSidebar": true } -->
　　问业文非古也至汉颇以是命官尔后以文取士立为定制文而古无是也至东汉渐衰极于晋宋齐梁陈隋唐初犹踵徐庾骈俪纎艶之病韩桞提衡而作正元元和之文乃无愧西汉自武徳正观以来凢更三变乃始近古其难哉后世之文乆则必救弊必有其人本朝继唐而治士不业文而进世且耻之故科举取士足以奔走天下英隽名公钜儒建立功名多出于此文乎文其不关国体之衰盛繋士气之厚薄哉国初之文五代萎薾之气未除也士君子思革其弊穆修桞开倡为古文天下仿之徃徃用意过当聱牙僻涩至不可读欧阳公力去其弊苏长公自科举出亦尝为梅公言之以二文忠之救弊其视唐之韩桞难易如何孰优而孰劣耶今者文弊甚矣识者厌之至司文柄者建白于上革其繁冗禁其支离无容妄意所见以议祖宗诚中一时之病虽然天下事于狃尤病于惩狃则纵惩则激以古文言之韩桞之下为樊宗师为孙樵又有下二子者焉而文渐穆桞之意善矣其后乃有刘辉軰非欧苏逆救其将然其无乃欲救其而甚之耶今日议臣之言不容复议士苟不明其意惩之太过则繁冗或为窘缩支离或为拘忌祖宗之事在人耳目不一寘诸心士不畏懦苟简则且荣古虐今是皆不可不预计者伊欲不于狃亦不病于惩文尽去如议者之见而弊不生于虑外何术而可鉴已然而图未然学者本务其详言是无以有司为私忧过计而少之
　　问所贵儒者之学以其异于滛巫瞽史也彼以技吾以道技用之必穷道无自而能穷技之于道逺矣彼曰金穰火熯得中则虚吾则曰灾不胜徳修诚可以格天然迩者之旱自夏而秋民心嗸嗸主上侧身修行如周宣六事自责如成汤而郡太守祷祠祈禜无虚曰诚与物俱至宜应不旋踵而感通之不速何欤岂巫史之説亦有时而信欤夫旱干水溢有请于天君相守令责也而民庶致祈佛老者杂然靡所不有甚者怪诞之人亦欲乘时而售其妖妄侥觊偶然而邀敬于世古无是也而流俗则然纵之欤抑少抑之则是乎今既秋矣雨无益于溉者至广赈救之防不可不急讲浙西八郡仰食者不知其防而粟之籍于常平仅三十万石被旱不无轻重而获中下孰者甚少自今至来嵗食新其日月甚长吾之术不过赈粜以防踊贵赈济以止流亡必也不出三十万石之外何以兼足而善后常平所储之外曰劝分曰补官曰通贩之类可举而有益者何事诸君优游庠序笃道正俗其学粹矣荒政非细务可无讲之有素用之不穷之术愿并言之以备采择
　　问利害之易见者人知之人言之兴而除之不难也利害之易见或者援害以沮其利而指利以庇其害利害始瞢昧不可言方是时非明者不能有见明矣而勇不足犹无益于行也国家驻跸临安按引椘属以给在所大江去临安七百里之近雨小愆期而漕之不通漕河之塡淤不浚者数十年矣浚之诚利也而议者惮之时非以其动众而费财耶动众费财诚未易轻犯而漕河之决不可不浚也盖其势而然是非援害以沮其利也乎浙西泽国也自昔多病于水疏道渟潴昔者最为急务自频嵗之旱执家大姓障陂湖以为田日广于旧今未见其弊也脱或雨水泛溢则于疏道渟潴以为民田之利者无乃病乎彼规利者之口必皆以増赋税为言而郡县之间或亦甘其説邀诸乆彼其为利果足以偿其病民乎是又引利以庇其害者伊欲究利害之正而乱名实者不容其喙通漕渠之淤而复陂湖之旧勇为之而不顾是岂无至当之论愿与闻之自汉唐以迄本朝建言通河渠之臣歴歴可攷而陂湖荒茀之地佃者有禁又法意也置不问可乎夫大旱之后于浚河则宜而规广其田者皆动其心在今日尤不可不讲故举以为诸生问
　　问谏君臣职当然古未有尊卑之分也舜之时怠荒之诫益陈之慢游之诫禹陈之禹益非大臣欤伊傅周召之为相训诰之作不一而足非谏欤工以艺庶人谤贱犹谏也况防名居位者后世以谏名官示吾急于求言而有所专与古虽异而同然言而当闻而受者常苦其难今主上亲擢台谏妙柬其人使耳目之官与腹心之佐相维相资共凝至治迩者复国初之制置补阙拾遗之职亦亲擢而妙柬圣君纳善求谏勤且博矣其欲凝至治而立于无过之地不食息忘可知也然台谏任国风宪其于谏诤抨弹二者彼此详略亦犹有可论否乎台谏职抨弹遗补则谏而已议者固自有意抑兼二者之职如台谏其于理体利害果如何孔子论谏曰吾従讽至其言比干列于三仁其与直也又如此阳城为諌官言事于数年之后韩欧立论咸以为非稽圣贤之言将孰従德宗时言事者细碎不足采城黙不言一言则救陆贽沮延龄相可谓无负而秉史笔言细碎者又退之也其属意似有在欧公之论竟不以城为是韩激而云欧岂亦有为耶孔圣韩欧之言取以为职谏者之法其去取如何诸君行仕矣设为台谏为遗补必有定守因论谏并欲闻之
　　问小家戒宿舂有十金之产无卒嵗之储慼如也临百里而邑抚千里而郡而府廥竭涸入不支出可乎郡邑古诸侯之国其权不为轻县官所以藏富天下倚为裕足之地者非此奚頼况民社所寄有政有化非止财赋出纳而已而今之郡邑以财赋为病专意于此犹惴惴不足视政化何有廼者天下之邑不可为者十八为之令者巧取豪夺之术用之不暇讳监司郡守习见无可奈何可叹也今天下之郡不可为者十四五为之守者或亦出于为邑者之计逹官临之渐亦习孰是宁可不思救之承平之时财之防州者不少以上供送使此不惟无事之时郡邑优裕得以抚治其民一旦缓急足以自支而不深贻朝廷之忧赵清献守越而旱募民兴役民得食而百废举非郡计有余何能尔富韩公守青活河北流民四十万处而食之沛然也亦岂窘匮者之所能及今之守宰平居无事徃徃救过不暇而水旱盗贼之虞古今不能必其无有者果可恃乎人之疾其始受之也有由而今已之也有术良医则洞知之夫有一疾则有一药天下无不可医之疾亦无不可救之弊敢问今曰郡邑之空匮其始受其也何由而今欲已之也何术仕优于学孰不志乎医国苟瞢然于其所苦之原而泛然于其所用之方则弊何自去和扁肉骨之术世必不乏患不求尔诸君切于忧时此其索言无逊将有以献于当路
　　问众人指已然儒者究当然已然者事当然者理也求理于事之表于以订所见而蓄励吾有用之学蕲乎他日不瞢其施儒者其可舍理论事哉春秋之初齐莫彊焉齐衰而晋彊大西则秦东南若吴楚皆大且尝彊矣齐威覇天下也自服楚始非楚大而难服故欤而晋在威公时不能龃龉其间自灭虢袭虞之后寖大而彊则齐反为晋弱奔走盟防与诸侯无异仅倔彊鲁卫间尔使孝公之后复有君如威公其能伯诸侯而使晋之听已如巳之听晋乎秦形胜之国也而晋据天下枢兼形胜用之其视西邻徃来酬酢不直十六七秦卒不能逞于晋秦之兼诸侯也晋已为三使晋犹一也虽三而合也其能禁秦之兼诸侯而秦之擅天下晋能之乎若夫东南之吴湖江舟楫是其长技吴子用之入郢之举胜齐威之所不能胜其后阙沟中原怖齐怛卫晋之彊大不能取长于黄池而毙吴者越楚与晋齐不与焉使吴衡行之际无勾践议其后其果能伯诸侯绍威文之业乎或曰管鲍隰朋数子不世出齐何自而复振晋之屈于秦商鞅范睢白起之徒中国无之也嚭专而胥死吴不得不破是固然矣设使管鲍起孝公而见用商范白起之在晋胥信而嚭疎三国当如何其能得志不至如今之所闻欤设使诸友当数子之任其辅三国賔秦而尊周其术又如何置当时已然之事而究古今或然之理政将以观诸友志之所向幸详言之
　　问曹沫之刼盟程杵之立赵孤古传之而左氏史官也为春秋立传不闻笔此杨子云投阁之事汉史书之甚着而可信先儒乃疑其无有夫信所可信置其所不当信学者急务则左氏不书三子于传先儒疑投阁之説学者孰从
　　问事以法举法或治之在法法行而人之治之在人法以人而且治其法则虽嵗变月议也何补国家仕进文法试吏而改其秩必举者五人凢未应格不可妄冀非固龃龉其涂以抑其进盖将以励士夫亷能之操重逹官激扬之权即其所举与举之者可以交观其贤否法之良不容少议比嵗以来用法防弊有挟者必举孤立者不省有挟必举则罢污者徃徃冐进孤立不省亷而能未能陆沉由是用未必才才未必用何以办天下事士大夫患此久矣未知所以救之之术虽然果法弊欤抑人弊之耶弊在人而非法之过辄欲归咎于法宁能有益乎或者曰书考之乆者可置是而权要之子弟抑而损也使夫士之仕徒计日月而已则旌别之术废旌别之术废则贤不肖混淆无章矣汉杨恽唐李德裕軰又非权要家乎本朝名臣子孙事业焯焯者不可缕数今一变之不防去小不便而得大害因咽而废食乎至有建白于朝欲试以制诰法律者试以法律是铨也铨法之设为无举主者尔用之一举主及格之人大似未允制诰之文就令工此他日未必不为虚噐徒以是纷纷然则议者之言孰为可用于今曰繄欲因仍旧法则所患乃尔改弦易辙以救其弊未必有益诿其法而治之固不可人之弊法乆矣将以革之何以为术今欲使法不变而弊去无纷纭之患而下无怙势沉滞之虞举于人者之必才而举人者之必当其必有要而易行者诸君行仕矣论天下事宜若素官愿摅平曰所见而言之
　　问书荡于秦汉四百年文物寖盛而君子之论文章取西汉而已至东亰不论也夫自秦而汉学者伸于乆郁宜其文之盛文之寖盛宜见于积乆东亰继西汉而治宜其愈盛而遽衰何欤西汉之文信盛矣韩退之以孟荀之学去取千古其于二百余年之文又特取司马迁长卿刘向扬雄而不及其他西汉文士未可一二数载于史可攷也其文似非后世所及而退之去彼取此其意安在退之之文其视四子果能伯仲否耶较之西亰多士其果足傲睨而陵踔乎班固为西亰之书其继史迁似不甚多愧退之犹不比数其意非例以东亰待之耶诸君读班史熟矣其不及四子者安在使退之秉西亰之笔将不止如固乎试商之
　　问言古者騐于今武帝之进士大夫有是言也书亦称学古入官议事以制然则攷古而宜今乃有用之学虐今荣古君子病之亦何有于世务夫以道而言古今一贯也即道而形之于事纷然不齐古封建也而后世郡县古肉刑也而后世笞棰若什一二税之殊若贤能科举之异以至礼乐之用兵农金谷之计凢见于品式节目巨细详略援古而校之今同者无几然则学古之士何术以施之于今不至于遵古而泥违古而悖乎君子之论士必曰博古通今博古通今舍圎冠方屦者谁望兹所以有是问也毋略
