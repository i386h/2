<!-- { "loadSidebar": true } -->
　　生至，味之，自觉莲之留意甚速，喜焉如狂，曰："且记此词，为他日负赖表记。"然时或见莲，则见其故逞百媚之姿，或微露可疑之状，或掩窗自蔽，或以目流情，或与桂红相谑，或正色不可动。假意真情，不可测识。而生亦未与莲亲接一语。且此有守桂，彼有桂红，亦未敢深信。故会面虽屡屡，心旆虽摇摇，而每为首鼠之状。
　　一日，生抱闷，步于墙西之别圃，转至假山，见碧莲俏妆轻服，面带喜容，纤手露金镯，捻并蒂花枝，视双蝶斗舞。蝶稍进，则随而观之。蝶渐近假山。生略少避，喜曰："蝴蝶甚着人。"莲已见生，故作不见，反翻袖促蝶。生逼近，曰："古有司花女，于今见之，诚闺房之秀也。"乃整衣肃冠，施一长揖。莲徐徐置花石上，含媚答礼，仍自执花，偷目觑生。生以正目视莲，各默默者久之。生笑曰："幽花如处女。"莲举花视之，曰："此东坡闲话。"生指花枝低赋一绝曰：
　　卿手捻花枝，花敢与卿斗。
　　卿貌觉羞花，花应落卿后。
　　莲曰："君不怕花怪乎？"生曰："然则卿爱我矣。"莲面红，曰："先生大胆。"举扇自蔽，欲返。生前诉曰："自见之后，未领笑语，企慕之悃，山高海深。每谓卿如琼林琪树，常欲在目前，奈咫尺天涯，劳心怛怛。昨睹佳句，今寻得此乐地，愿借假山以为巫峰，纵委身风露，犹瞑目泉壤也。且《楚词》有曰'乐莫乐兮新相知'，何太自郑重如此？"因执莲之扇而牵之。莲假手放扇于生。目生，低声曰："读书人但轻自己之手足，更不重他人之耳目耶？"生曰："四无人声，惟有子知我知耳。"莲曰："天知、地知，奈何？"生曰："天地无阴阳乎？"徨不能自持，遽执莲手，曰："到此地位，工夫尤难，此未语可知心者。虽铁石打成心性，亦当慈悲嗟愍！"斯时也，生魂已飞天外。莲曰："妾，娇体也，乃相煎太急，今日胆落于君矣！此情今当断，君亦何取于妾？且此何地也，此何时也，此何事也，妾与君何如人也，而敢犯礼侵义若是也？"力欲脱身，堕下金镯。生方拾之，而素梅适至。
　　生避于树下。梅曰："料莲娘被困，故独马绰枪至此，可同我回。"莲与俱返，何若竦惕者，谓梅曰："此生技痒，物触便吟，岂其锦心绣口，故吐句皆若宿构耶？"梅笑而不答。又曰："此生貌欺潘岳，见之岂不欲投果？"梅又笑而不答。又曰："此生出语温存，动容腼腆，必多情而重义者，今日反累彼怀抱矣。"梅又笑而不答。又曰："此生远之则可爱，近之则可畏，何也？"梅又笑而不答。莲有惭色，欲行不行者久之。生尚兀立不动，形如槁木，心如沸鼎，方叹曰："天乎，天乎！救兵卒至，解围白登，所谓对面不相逢者乎！相见不相亲，不如不相见。惊饵鱼，伤弓鸟，何缘再得。"因作《行香子》词，书于莲扇：
　　山石之旁，红绿齐芳。遇佳娥，正出兰房。娇娇媚媚，巧样梳妆。更好风韵，好标致，好行藏。绝世无双，不比寻常。尽吾戏调何妨。止应配我，个样新郎。谩眼空劳，心妄想，兴徙狂。
　　书罢，见扇骨上细刻"刘一春"三字，乃知莲之念己，更觉愈不能遗。
　　至晚，莲梅秉烛相对而坐。梅曰："刘生显两番手段，皆为我等轻举深入之故。试以几日坚壁不出，彼敢斩关而入否？"莲曰："然。"遂强习女工。
　　生自假山会后，懵懵如痴，昏昏若寐，食焉而不知其味，坐焉而不知其处，寐焉而不知其旦；或入大堂，或趋讲丈，或归书室，或游别地，眼之所见，意之所接，皆假山也。盖无根而情自固矣。书史之功顿废，笔砚之事顿忘。或低吟树下，或从步池边，或登眺小楼，而莲梅踪迹，绝不可见。
　　一日，邀友杨文陵访文仙。文仙迎生，有笑容，多喜意。少叙杯酌，酒半酣，欣欣相告曰："别后思君，如心悬一物，恐妨君正业，不敢奉迓。前为君卜一筮，昨为君起一数，又以君年月日时与知命者推之，皆大魁之吉兆也。吾亦阅人多矣，多伶多俐，多才多美，无逾于君。当奋祖鞭，以看花上苑。得君捷，妾亦分荣矣。"生谢曰："爱我哉！金石之论，可宝终身。"别文仙而归。复至假山，春景融融，终不能忘前遇也。取锥刻一歌于竹：
　　四际春光入望中，杏开十里红霞簇。
　　两对黄鹂调娇舌，三声五声新腔曲。
　　唤起离人百感伤，千愁万恨填心腹。
　　不如意事常八九，云雨巫山空二六。
　　何如一醉忘世情，同与七贤坐修竹。
　　书毕，转至晴晖亭。有素纸一幅，柱上偶悬一针，生持之，且思且行。忽见小桃一株，夭夭可爱，猛记红雨亭之诗。叹息曰："此芳桃也，能解吾意乎？"乃以师处桃花挂屏绝句复以针刺之，以针定于兰室之壁上而回。遇爱童持玉簪花来，种于花坛。命童往视莲室。
　　莲方绣一袋。童至，曰："前见刘相公有香囊一枚，自谓精绝，今莲娘所制更妙也。明当与赛。"莲曰："刘相公为谁？"曰："名一春，字茂华，号熙寰，改号爱莲子。"曰："何处得来？"曰："家重叠山华村之西。"曰："何为家汝家？"曰："吾主相识之子。"曰："今何不去？"曰："吾主延致攻书，图其耸壑昂霄耳。"曰："学问何如？"曰："去年游泮，文武两全，鸿才海富，逸思泉涌。"曰："为人何如？"曰："制行英卓，动容俊雅，立志温和，趋向超拔。"曰："家望何如？"曰："故家子，读书种，仁人之裔。杜中丞、郝中书欲谋为婿而不就，故今欲俟宝窗消息，可以知其为人矣。"莲见生清扬逸洒，已动心注，而闻童之言，企仰愈真，谓童曰："汝为刘生修一生谱牒，作一身行状。"俟童回，私叹曰："是天遣此生以贻相思之种也。初见若尔，后将奈何；见犹若尔，别将奈何！断送一生，惟有此矣！"愈觉足不宁地，强梅以观花为由，将窥生室。而爱童归，正与生道及碧莲询生之语，立于窗外。莲乃返至花屏间，见绝句：
　　凝目花间忆粉腮，一腔烦恼逐春来。
　　花如解得无聊意，长向刘郎闷里开。
　　小门昼永春岑寂，安得斯人共一床。
　　自是洛阳花下客，刘郎不是老刘郎。
　　莲谓梅曰："汝解此绝意乎？乃改集句诗也。诗意极巧，小门'小'字，改'千'字也；一床'床'字，改'觞'字也；自是'自'字，改'曾'字也；不是'不'字，改'今'字也。初，刘原父以年老续婚，故谓'老刘郎'；今彼寓小洛阳为客，明示我以未曾有婚之意。然以岑寂，何预他人？而遽欲斯人共一床，则伤于欲速而无礼。"梅曰："彼谓'斯人'者，何人也？"莲曰："斯人者，斯人也，必求其名以实之，则凿矣。"与梅并立，久无语。梅曰："何思？"莲曰："吾亦欲改集以和，适以诗答所窘，安排句法，已难寻较，是输他一首矣。"梅曰："还有一首。"袖出一绝，与莲观之，乃针刺成者。莲见之，曰："怪哉，怪哉！异哉，异哉！有是事哉！"梅曰："何故？"莲曰："汝未知来历。此吾作于母舅园中红雨亭挂屏上，亦以金针刺成。此帖汝得于何地？天地间有此意外偶然事，其神运乎？其鬼输乎？竟莫测所自也。"梅曰："吾昨得于池右之兰室。意谓莲娘所书样，于形迹太露；使出于刘君，不知何由得之？"莲长吁曰："是园素无外人，吾尝由此无忌，今与我共之矣。又况岂无他人，当敛足缩步，辍笔息吟，以自韬晦。然吾书此时毫无着意，自今验之，似字字有情。苟诗作凭，良缘天启，则韩夫人之红叶再流御沟何异也。"
　　正论间，生推门而至，见莲、梅俱在，步又中止，倚花而偷望之。花面与粉面争娇，脂香与花香竞馥，自不忍舍，叹曰："凡间仙人，可以疗饥。"又叹曰："碧莲、素梅者，千万人中两人耳。"占词二阙，书于手帙：
　　爱杀芬芳春一点，娇姿压倒杨妃。倚花注目已多时。枯肠聊上渴，饿眼暂充饥。　　对面重逢无妙策，费吾一段心机。何时亲贴艳丰颐。玉钗挂吾首，罗袖拂吾衣。《临江仙》
　　花满枝，蝶满枝，恋恋迷香不忍归。迎暄晒粉衣。　　盼佳期，算佳期，尽付书斋懒睡时。春情许梦知。《长相思》
　　莲归，犹折花在手，蝴蝶绕花而飞，梅曰："蝴蝶有情，相随不舍，其为花乎？其为莲娘乎？"莲曰："爱花则为花，爱我则为我，何怪蝴蝶之迷恋也。"命取笔，书一《爱花词》于东檐之壁：
　　一枝花外漾新晴，卖花声里春光泄。正解语花娇，山花子艳，后庭花未结。猛睹蝶恋花梢，也须索赏宫花，沉醉花阴歌笑彻。待醒来，向柰子花前，木兰花畔，斗百花奇绝。莫放雨中花谢，落路花飞，断送了赏花时节。等闲间落花红满地，又早见石榴花放迎新热。金钱花散美人愁，菊花新处情人别。冷清清开到腊梅花，意孜孜揉碎梅花雪。（二十牌名）
　　后生见之，料莲所作，笑曰："花固可爱，岂知春可惜乎？"对一《惜春词》，并书于后：
　　春从天上来，春霁和风扇淑。沁园春景巧安排，花柳分春，有流莺宿。单衣初试探春令，喜的是画堂春满，锦堂春足。那更庆春泽畔，正肆消春水来，有鱼游春水分波绿。玉楼春盎日初长，忽看海棠春放，春光好，好看无拘束。又何如登帝春台，赏汉宫春，谩醉春风中，齐唱彻宜春令曲。休轻放绛都春光，武陵春去，春云怨惹愁眉蹙。（二十牌名）
　　题罢，回至坛前，抱膝而坐，心自计曰："吾之见莲者，邂逅也。吾之寓此者，暂也。吾之窥莲者，私也。莲之爱我者，幸也。彼此之传情歌咏者，礼所禁也。吾志之所期者，未可必也。知微翁所云者，渺茫之数也。而莲之年则已及笄，而必有他适矣。吾欲乘邂逅之暂，触礼之所禁，侥幸以行吾私，焉保其不他适而必符此数、必遂吾志乎？使我后日要丑妇，则我当为我惜，而彼亦当惜我。使彼终身伴拙夫，则彼当为彼惜，而我亦当惜彼，眷眷情绪，两下湮沉矣。然既生春，又生莲，天若行方便，必无此事也。"怅怅然自为问答者久之。又欲至文仙处以散积闷，值守朴翁带二歌童携酌于闲闲堂。生醉甚。翁斟大卮劝生，生力辞。守朴翁曰："吾羡子有八斗之才，倚马可待，今以情字为韵，若能立就一绝句，吾当代子饮之。"生即应曰：
　　燕春台外柳梢青，昼锦堂前醉太平。好事近今如梦令，传言玉女诉衷情。（八牌名）
　　守朴翁素质直，初不知生之寓意有在也，但笑曰："玉女，即嫦娥也。今秋必要高中。"尽欢而别。
