<!-- { "loadSidebar": true } -->
　　靖康元年二月初十日金人退师道君太上皇帝自镇江府囘銮次南都徘徊不进欲诣亳州上清宫烧香及取便道如西都渊圣以为忧又每有书至必及朝廷改革政事又批太皇后当居禁中出入正门于是喧传且有垂帘之事又批吴敏李某令一人来莫晓圣意皆言事且不测臣奏渊圣曰所以欲臣及吴敏来无他欲知朝廷事耳吴敏不可去陛下左右臣愿前去奉迎如蒙道君赐对臣具条陈自围城以来事宜以释两宫之疑决无他虑渊圣初不许臣力请之乃听渊圣令赍御前书达道君且赐行宫官属茶药银合有差十七日离国门十八日早次陈留县秋口遇太上皇后船臣具榜子拜谒道左太上皇后舣舟令内侍杨修传教防劳问臣附奏曰陛辞日有所得圣防合具奏知乞依赵野例幄前奏事复传教防允臣遂登舟入幄中帘前拜讫具道渊圣思慕且叙方艰危中蒙擢任感激之意太上皇后亲加奨谕臣再拜谢讫太上皇后曰朝廷欲令于何处居止臣对曰朝廷见以撷景园为宁徳宫奉太上皇后葢遵禀道君太上皇帝十二月二十三日圣防指挥太上皇后已得防令居禁中臣对曰以皇帝圣孝殿下圣慈母子之情岂复有间但稽之三从之义道君太上皇帝居龙徳宫而殿下居禁中于典礼有所未安朝廷讨论但欲合于典礼以慰天下之望两宫安则天下安矣太上皇后曰朝廷须是措置令是则得因泛说他事臣拜辞登岸因召内侍杨修李俅等三人坐幕次与再道前语三人者皆宁徳宫官也以臣言为然因入白之复传教防相公所论甚有理但既居宁徳宫后欲到禁中神御前烧香可否但奏来臣附奏曰太上皇后既居宁徳宫皇帝自当时诣省问万一欲暂到禁中岂有不可之理因遣使赐香茶酒食等钱五百贯给散随行使臣以前语具劄子奏知渊圣且云太上皇后已有许居宁徳宫意愿一切不须示以疑阻以昭圣孝二十日抵南都得防二十一日引对是日道君御幄殿臣起居讫升殿奏事具道渊圣思慕欲以天下养之意道君泣数行下曰皇帝仁孝四方所知且奬谕曰都城守御宗社再安相公之力为多臣再拜谢讫因出劄子二纸进呈其一乞道君早囘銮舆不须诣亳社西都以慰天下之望其二自叙素蒙道君教育擢用于国家艰危之中得效犬马之力欲乞身归田庐之意道君慰劳再四因曰相公顷为史官縁何事去臣对曰臣昨任左史得侍清光几一年以狂妄论列都城积水伏蒙圣恩寛斧钺之诛迄今感戴道君曰当时宰执中有不喜公者臣愧谢因奏曰臣昨论水灾实偶有所见自古虽无道之国水犹不冐其城郭天地之变各以类应正为今日兵革攻围之兆尝观开天传信记载天寳中长安大水后数年乃有安史之变其事与今日相类大抵灾异变故譬犹一人之身病在五臓则发于气色形于脉息善医者能知之非有物使之然一气之先至者尔所以圣人观变于天地而修其在我者故能制治保邦而无危乱之忧道君以为然特加奬谕因询敌骑攻围都城守御次第臣具以实对语既浃洽道君因宣谕行宫止递角卸纲运等事曰止递角只縁都城已受围恐为金人知行宫所在卸纲运亦恐为敌人所得非有他也臣又奏曰方艰危时两宫隔絶彼此不相知虽朝廷应副行宫事亦不容无不至者在圣度照之而已道君因询问朝廷何故追赠司马光臣对曰方金人在外人情恐惧不安司马光实得都人之心故追赠之欲慰安都人心又问曰何故拆夹城公知所以置夹城之意否臣对以不知道君曰内禅之意乆已定但人不知偶縁金人犯阙事成于仓卒间尔本欲内禅后于夹城中往还抱子弄孙不欲令皇帝频出人主频出则不威此本意也臣对曰臣乆在外方实不知此意如朝廷近日拆去夹城之意则臣知之夹城中通宫苑皆游燕之地自艮岳九曲池至龙徳宫后正与金水门相接金人下寨在金水门外平时夹城中有清衞兵卒巡防洒扫自金人犯阙尽应募守城夹城中无一卒守宿恐有奸细不测之患故拆去使与宫禁相絶备不虞也如此之类凡询十数事皆逐一解释道君无语因从容复奏曰臣輙有愚意仰凟圣聪皇帝仁孝小心惟恐一有不当道君意者每得御批诘问輙忧惧不进膳臣窃譬之人家尊长出而以家事付之子弟偶遇强盗刼掠须当随宜措置及尊长将归子弟不得不恐然为尊长者正当以其能保全大计慰劳之不当问其细故今皇帝传位之初陛下巡幸适当大敌内向为宗社计政事不得不小有变革今宗社无虞四方以宁陛下囘銮臣以谓宜有以大慰安皇帝之心者其他细故一切勿问可也道君感悟曰公言极是朕只縁性快问后即便无事因内出玉带金鱼袋古象简面赐曰行宫人得公来甚喜以此慰其意便可佩服臣固辞不允再拜受赐而退二十二日扈从道君诣鸿庆宫烧香初臣行至拱州见奉迎道君禁衞寳辇仪物等留不进因以便宜作奉圣防令趋南都至是道君烧香禁衞寳辇仪物等适至南都士女民庶夹道耸观是日再召对于幄殿道君太上皇帝出示文字一轴乃太宰徐处仁以下表奏具道太上皇后不当久居禁中及出入宣徳门指挥其语颇激切于臣名衘下注奉使字道君曰适得徐太宰表乃是问头当如何答臣对曰徐处仁等但以嗣圣忧恐故有此奏今既不用前项指挥似不须答此表容臣携归道君曰甚好臣因以表轴置公服袖中道君又出尚书省劄子云朝廷有指挥行宫内侍十人皆与在外宫观不得入京城此辈皆是日在左右梳头系裹不可缺之人臣奏曰如圣意欲留容臣携此劄子归奏知皇帝取防道君曰甚好数内两人系童贯亲戚不须留余人如冯彦等只乞留龙徳宫祗应因宣谕令来日朝辞讫先还阙赐酒食香茶等二十三日朝辞再对于幄殿道君出小字青词藁一纸俾宣示宰执百官乃道君初传位奏天所作者道君宣谕曰本欲往亳州太清宫以道路阻水不果又欲居西洛以皇帝恳请之勤已降指挥更不戒行公先归达此意慰安皇帝因袖中出书付臣仍宣谕曰公辅助皇帝捍敌守宗社有大功若能调和父子间使无疑阻当书青史垂名万世臣感泣再拜受命辞讫即先具劄子以所得道君圣语奏知渊圣御批有覧来奏知卿奏对之语忠义焕然之语二十五日还抵阙下对于垂拱殿进呈道君皇帝御书具道所以问答之语渊圣嘉劳乆之因奏道君欲留内侍姓名得防听留龙徳宫祗应复以道君所赐玉带牙简进纳御府有防再赐二十七日宰执奏事延和殿进呈车驾出郊诣资福寺迎奉道君仪注耿南仲违议欲尽屏道君左右内侍出牓行宫有敢入者斩先遣人搜索然后车驾进见臣奏以车驾行幸自有常法有视皇城门者有视宫殿门者用各不同不若止依常法不必如此示之以疑必欲过为之防恐却有不可防者南仲曰易曰或之者疑之也虽圣人有所不免臣曰古人虽不免于疑然贵于有所决断故书曰稽疑易曰以断天下之疑傥疑情不解如所谓窃鈇者则为患不细南仲纷纷不已臣奏曰天下之理诚与疑明与闇而已诚则明明则愈诚自诚与明推之可以至于尧舜疑则闇闇则愈疑自疑与闇推之其患至于不可胜言耿南仲当以尧舜之道辅陛下而其人闇而多疑所言不足深采渊圣笑之南仲怫然怒甚既退再召对于睿思殿赐茶讫南仲忽起奏论士民伏阙之事乞付御史台根治渊圣及宰执皆愕然臣奏曰臣适与南仲辩论于延和殿实为国事非有私意而南仲衔臣之言故有此奏伏阙之事陛下素所鍳察臣不敢复有所辩但臣以非材冐处枢辅仰荷特达之知未能有所补报区区素志欲俟敌骑出疆道君銮舆还阙然后求归田庐臣之愿也今南仲之言若此臣岂敢复留愿以事送有司臣得乞身待罪渊圣笑曰伏阙士庶以亿万计如何结集朕所洞知卿不须如此南仲犹不已臣因再拜辞出居啓圣院不复归府第入劄子求去章凡十余上皆批答封还不允差御药宣押造朝及押赴枢宻院治事复即时上马四月朔车驾诣宁徳宫复遣御药宣押扈从道君太上皇帝以三日入国门臣以守御使职事迎拜于新宋门内道君于辇上顾揖翌日扈从朝于龙徳宫复上章恳请求罢知枢宻院事渊圣降手诏数百言不允复令徐处仁吴敏谕防又召至内殿面加慰谕且曰敌人方退正赖卿恊济艰难今遽欲舍朕何之前事不足介怀宜为朕少留辞意恳恻臣不得已再拜受就职进呈上道君太上皇帝劄子二首已见巻四十四太宰徐处仁等上道君太上皇帝表一首
　　臣处仁等言伏奉道君太上皇帝御笔太上皇后合入正门之中门皇帝膺受圣训即命祗承臣等以为不可輙据法义争之伏自皇帝嗣位以来动遵去年内襌手诏今宁徳即撷景园以奉皇后所居此内禅诏防也百司共守四海咸知一旦变更羣疑纷起今若徙居内禁复将出入中门既犯皇帝之等威又违道君之本指若非垂帘听政于国当无此仪臣等闻天无二日国无二王治生于一乱生于二三治则宗庙社稷安存乱则宗庙社稷危亡故定帝王之一尊以临四海者非私已也所以尊宗庙而重社稷使天下而不正夫一非帝王所以为治也大臣之义以道事君茍利宗社死生以之而况人君而可不谨夫家人之情则有母子之私恩朝廷之法必有君臣之大义以义制恩则恩纪可全以恩废义则恩义更失是以先王为国必以礼也恶可以忽恭惟道君太上皇帝凝心道素脱迹尘樊禅逊之际比徳尧舜垂名亿载高视千古于此几防岂难洞照殆恐从臣未知奏啓臣等冐昧万死因此复愿有陈自顷敌人犯阙乘舆渡江皇帝居围城中昼夜戮力忧宗社之颠隮念上皇之播越言则涕下感动天人是以百神顾懐羣心效顺卒安大业再正寰区乘舆之还万人交庆谓宜慈孝之恩益敦休极之乐无量薄物细故岂足寘怀而诘问繁多屡形亲翰皇帝伏读夙夜震悼食不甘味寝不安席夫大功不录而小过是求盛徳不扬而微失是举虽严君不行于其臣而况慈父忍施于其子臣等伏望道君太上皇帝陛下顺苍穹之休命遂黄屋之非心杜塞谗言敦笃至性一切礼法付之有司但使宗社泰定则陛下寿祉万年永享天下之养自极荣乐所有前件御笔臣等未敢宣示伏望降防特赐收还谨上表奏禀以闻臣处仁等诚惶诚恐顿首顿首谨言
　　道君太上皇帝御制青词一首
　　奉行玉清神霄保仙元一六阳三五璇玑七九飞元大法都天教主臣诚惶诚恐顿首顿首再拜上言高上玉清神霄九阳总真自然金阙下臣曩者君临四海子育万民縁徳菲薄治状无取干戈并兴弗获康靖以宗庙社稷生民赤子为念已传大寳于今嗣圣庶几上应天心下销兵革所冀遐迩归顺宇宙清宁而基业有无疆之休中外享升平之乐如是兵戈偃戢溥率安康之后臣即甘心守道乐处闲寂愿天昭鍳臣弗敢妄若将来事定复有改革窥伺旧职获罪祸大已上祈恳或未致当更乞重降灾咎止及眇躬庶安社稷之基次保羣生之福五兵永息万国咸宁伏望真慈特赐省鍳臣谨因神霄直日功曹赍臣宻表一通上神霄玉府玉清引进仙曹伏须告报臣诚惶诚恐顿首顿首再拜以闻
　　渊圣皇帝御笔宣谕一首
　　覧来奏知卿奏对之语忠义焕然朕甚嘉之途中劳神不易上皇袖中小字数事可先次封进













　　梁谿集巻八十三
　　钦定四库全书
　　梁谿集巻八十四　　　　　宋　李纲　撰表劄奏议四十六
　　进道君所赐玉带牙简奏状
　　谢赐金带等表　　　谢赐玉鹘马表
　　论进兵劄子
　　进道君御画并渊圣所赐玉带奏状
　　进道君御画并渊圣所赐玉带劄子
　　进道君所赐玉带牙简奏状
