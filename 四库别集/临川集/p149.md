<!-- { "loadSidebar": true } -->
　　“夺于纷冗，久未作书侯安为歉！承询李雁湖注《荆公诗》，弟所见十七卷即张芑堂所见是已，卷后元有‘庚寅增注’，计叶数不过一两纸，不足别见，故抄时各按次第即补入卷中，彼时未必取《宋史》校勘。今得兄指示，始知补注非出雁湖手明甚，惟记注中记考试一条并见，稍不熨贴，馀者无不安也，且有复出者，亦省去矣。尚有目录一册与张本同，惟后哀挽卷中有一诗，目中却不载入，不知何故。张本系由元人刘须溪本出而去其评耳。雁湖名壁，下从土，其兄弟皆然，以五行相生之序，其父从火，其子则从土，俗间书作圭璧之璧，误也！前月弟恳借太元首本，幸留意。并候近安不一。覃溪大兄同年侍史（年愚弟）文绍顿首（四月十一日。”）（《藏园群书经眼录》集部二。）

　　【元大德本王荆文公诗后跋】

　　《王荆文公诗》，李雁湖笺注，先六世祖尝得华山马氏元刊五十卷本，于乾隆辛酉之岁，覆刻行世。中经洪、杨之乱，板久散佚，书亦不易得矣。余幼嗜此书，访求十余年，既官京师，始得之。是书自元大德刊行后，未有别椠。《四库》著录，亦吾家刻本。日本有翻雕者，然中土流传绝少。先人有言，“是书之善，不独援据该洽，可号王氏功臣”。又引乡贤姚叔祥语，谓“藏书于家，但知秘惜为藏，不知传布为藏。”余悚然，以是为惧。顾原书弟三十卷、弟五十卷失去两末页，亟思搜补，以偿先人未竟之愿，再谋剞劂。偶检定都杨惺吾参赞《日本访书志》，有朝鲜活字本，完善无缺，且附年谱。亟遗书往索，既得杨君慨焉录寄，欣感交集，即思付印。曾有欧美之行，事遂中止。归未及期，复观国变。俯仰身世，百念俱灰。抚兹遗编，怆然不知涕之何从也。是时故家藏书多坐兵燹散出。江安傅沅叔同年，自京师来访，谓道出苏州，见有元刊本，为季沧苇故物，已为余购留。展之，则弟三十卷、弟五十卷两末页无存，而年谱且有撰人名氏。沅叔劝以此本影印，谓留存须溪评点，虽违先志，然不失昔人面目，亦祖庭遗训也。余以失去他卷十余页，仍非足本，未遽决。友人日本长尾雨山先生谓彼国宫内省图书寮有是书，可以摹写，且引为已任。不数月，以写真版来。所缺之十馀页，仅欠其一，复就江南图书馆所储残本补之。考雁湖初作此注，有魏鹤山序。先人尝搜求未得为憾，后从长塘鲍氏钞录补刊。晚印之本，多有载此序者。而吾六世祖已不及见矣。乌程刘翰怡京卿，尝得残宋本，其魏序固存。余请于翰怡许我假印，冠诸简端，亦以继先人之志也。惺吾初从朝鲜本录示刘将孙、母逢辰两序，文中称荆公为文正，亦稍有不可句读者。余始犹疑之，迨余本撤装摄影时，年谱前夹线中忽露残纸两段，因悟是必刘、母两序之馀。其是以致疑者，或朝鲜手民之误欤。因并存之。夫以一书之微，阅数百年，将就淹没，乃有人起而绵续之，而又故留其缺憾。待百数十年后，仍假其子孙之手，使其先代所引为缺憾者，而一一弥之。其书欲亡而卒不亡，是岂得谓造物之无意耶！抑亦血脉相承，虽更历数世，为精神有所祈合，而古昔之人，与生存者固隐：有相通之道也。岁在壬戌，距乾隆辛酉为百有八十年。影印既竣，谨识其缘起如右。海盐张元济。 
　

　



