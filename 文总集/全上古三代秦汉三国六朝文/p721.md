<!-- { "loadSidebar": true } -->
　　夫良将，刚则法天，可望而不可干；柔则象渊，可观而不可入；去如收电，可见而不可追；住（《御览》作“立”，又作“留”。）如丘山，可瞻而不可动。（《意林》，《御览》二，又十三，二百七十三，二百七十五。）

　　兵家以计为主，以力为末。（《书钞》一百十五）

　　昔鲁连射书以下聊城，是分毫之力，过百万之众也。（《书钞》一百三）

　　韩信传檄而定千里，是以尺素之功，胜于云梯之械也。（《书钞》一百十五》）

　　鸡有专栖之雄，雉有擅泽之乔，蚁有兼弱之智，蜂有攻寡（《御览》一作“收窠”。）之计，人相役御，亦犹是耳。（《艺文类聚》九十七，《御览》九百十七，九百四十七。）

　　羊群犬聚，转攻略地，而所向无坚敌，所摧无坚垒。皆望景如狼骇，承响而鹿走。柯折叶落，本根亦仆。婴城者云彻，带邑者席卷。猛乎黄帝五行之阵，严乎孙吴率然之众也。（《书钞》一百十七，又十三引“婴城者”二句。）

　　武王将兴天给之旗。（《书钞》一百二十）

　　春以长矛在前，夏以大戟在前，秋以弓驽在前，冬以刀盾在前，此行军四时应天法也。（《意林》，又《御览》三百四十八引“秋以弓驽”一句。）

　　军之所以欲乘山依谷，视生处高也。（《书钞》一百十三。案：“生”字当有误。）

　　淮南王所著兵书，皆魁冈之阵，风气之占，及军中之变象，徵祥触物之候。知敌盛衰，俟时而动之术。知行止之不测，天心之去就。使进则百胜，退则安全也。（《书钞》一百十三引两条。）

　　承阴阳以并势，协五行之自然，从计约以奋击，常背孤而攻虚，则黄帝、吕尚、范蠡、伍员、魏武帝所据同也。（《书钞》一百十八）

　　太公云，从孤击虚，万人无馀，一女子当百丈夫。（《意林》）

　　大将军当明案九宫，视年在宫，当就三居五，五为死，三为生，能知三五，横行天下。（《文选·江文通〈诣建平王上书〉》注）

　　昔太安二年，京邑始乱，三国举兵，攻长沙王。小民张昌反于荆州，奉刘尼为汉主。乃遣石冰击定扬州，屯于建业。宋道衡说冰，求为丹阳太守，到郡发兵以攻冰，召余为将兵都尉。余年二十一，见军旅（此句有脱字。）不得已而就之，宋侯不用吾计数败，吾令宋侯从月建住华盖下，遂收合馀烬，从吾计破石冰焉。（《御览》三百二十八）

　　凡始立军竖牙，春出城西门，立牙门西向，出时令登明大吉，加东方吉；夏出城北门，立牙门北向，出时令右登明大吉，加南方吉；秋出城东门，立牙门东向，出时令神后登明大吉，加西方吉；冬出城南门，立牙门南向，出时令神后登明大吉，加北方吉也。（《书钞》一百二十）

　　雷，天之鼓也。（《初学记》一，《御览》十三，又《白孔六帖》二引作“雷者天地之鼓”。）

　　用兵之要，雄风为急。扶摇独鹿之风大起军中，军中必有反者。风高者道远，风下者道近。风鸣叶者贼在十里，鸣条者百里，摇枝者四百里，大枝五百里，仆大木千里，折大木五千里。三日三夕，天下尽风；二日二夕，天下半风；一日一夕，万里风。（《御览》九，又《意林》引“风鸣叶”至“四百里”三句，又《书钞》一百五十一引作“拔木必千里”也。）

　　金器自鸣，及焦器鸣者，军疲也。（《意林》）

　　凡战，观云气如走惊鹿者，败军之气也。（《意林》。又《御览》三百二十八。）

　　军始出，举牙立旗，风气和调，幡动飘飘，终日不息者，其军有功也。（《书钞》一百二十，《艺文类聚》六十，《御览》三百三十九。）

　　军始发，大风甚雨起于後，旌旗前指，金鼓清鸣，则大胜之徵也。若旌旗乱而相绕，逆风雨，败之象也。军始出，而旌旗竿者，急住，更待善时而出军。（《书钞》一百二十引四条，又一百二十一，《御览》十，又三百三十八，三百三十九，三百四十。）

　　军始出，雨沾衣裳者，是谓润兵，其军有功，雨不足沾衣裳者，是谓泣军，必败。（《意林》，《初学记》二，《御览》十。）

　　无云而雨，是谓雨泣，将军当扬兵讲武以应之。大雨，军中尤甚者，将军战必无功也。（《御览》十，又八百七十七，《开元占经》九十二末句作“将军败死”。）

　　白雾四面围城，不出百日，大兵必至城下。（《书钞》一百五十一，《初学记》二，《御览》十五，《开元占经》一百一。）

　　大雾绕军，雾之所住，非常而数，臣下擅行威也。（《书钞》一百五十一，又《初学记》二作“雾之所在”，其下有“塞将军之令”。）

　　军上气黑如楼，将军移军必败。其将勇则气如火炎，势如张弩。云如日月，亦气绕之，所见之地，大胜不可攻也。（《御览》十五）

　　太一在玉帐之中，不可攻也。（《意林》。又《御览》九百四十二。）

　　兵地生蟹者，宜速移军。（《意林》。又《御览》九百四十二。）

　　军中地裂，急徙居，否则军败。地震必大战，或有谋反。（《御览》八百八十，《开元占经》四。）

　　獐兔入军中，当迁徙之。（《御览》九百七）

　　蚯蚓见军中尤多者，军罢，又宜备反叛。（《御览》九百四十七）

　　军行卒逢飞蜂及蜚虫，若蜂尤多者，必大战，惊于藏伏之贼。（《御览》九百五十）

　　有黑气如牛马入其军者，名天狗下食血，其军必败。（《开元占经》八十六）

　　屈虹见城上，其下必大战流血。屈虹从城外入城中者，三日内城可屠。（《开元占经》九十八）

　　赤虹见城上，其下必大战流血。（同上）

　　白虹见城上，其下必大战流血。（同上）

　　有赤光如火，从天来下入，军乱将死。（《开元占经》九十九）

　　若起围城，或入于城，则外兵得入。若气从内出，主人出战。（《开元占经》一百一）

　　有狼狐绕军而鸣者，军败。（《开元占经》一百十六）

　　军无道，则狼食人。（同上）

　　蝼蛄见军中尤多者，军罢，又宜备叛。（《开元占经》一百二十）

　　地生瓦砾，不去有大祸。（《御览》七十四）

　　众鸟群飞，徘徊军上，不过三日，有暴兵至。鸟聚军中，将军当赏功增秩。鸟集将军之旗，将军增官。鸟集军中，莫知其名，军败。（《艺文类聚》九十，《御览》九百十四。）

　　○已下篇名并阙

　　余尝问嵇君道曰：“左太冲、张茂先可谓通人乎？”君道答曰：“通人者，圣人之次也，其间无所复容。”（《意林》）

　　欧阳生曰：“张茂先、潘正叔、潘安仁文远过二陆。”或曰：“张潘与二陆为比，不徒步骤之间也。”欧阳曰：“二陆文词源流不出俗检。”（《御览》五百九十九）

　　友人腾永叔问曰：“嵇君道何如人？”余答曰：“一代伟器也”。ゼ毫英观，难与并驱也。（《书钞》一百）

　　余闻班固云：“吕氏望云而知高祖所在。”天岂独开吕氏之目，而掩众人之目邪？（《意林》）

　　阉官无情，不得谓贞；倡独不饮，不可谓廉。（《意林》）

　　文王食子羹，佯不知非甘也。（《意林》）

　　董仲舒学见深而天才钝，以蜉蜂是神龙者，非但不识神龙，亦不识蜉蜂。（《意林》。又《御览》九百四十六作“谓蜥蜴为神龙者，非但不识神龙，亦不识蜥蜴”。）

　　王仲任抚班固背曰：“此儿必为天下知名”。（《意林》）

　　王充所作《论衡》，此方都未有得之者。蔡伯喈尝到江东，见之，叹为高文。度越诸子，恒爱玩而独秘之。及还中国，诸儒觉其谈论更远，嫌得异书，搜求其帐中，至隐处，果得《论衡》。捉取数卷将去，伯喈曰：“唯与尔共之，勿广也。”（《书钞》九十八，《艺文类聚》五十五，《御览》六百二，六百十七，六百九十九。）

　　谢尧卿东南书士（句有脱误。）说王充，以为一代英伟，汉兴以来，未有充比。若所著文，时有小疵，犹邓林之枯枝，又若沧海之流芥，未易贬者也。（《书钞》一百，《御览》五百九十九。）

　　五岭无冬殒之木，南海晋安有九熟之稻。（《意林》。《初学记》二十七。）

　　案老君《玉策记》云：松脂入地千年，变为茯苓；茯苓千年，变为琥珀；琥珀千年，变为石胆；石胆千年，变为威喜。千岁之狐，豫知将来；千岁之狸，变为好女；千岁之猿，变为老人。（《意林》引止“威喜”。《御览》八百八十八。案：此似内篇佚文。茯苓、威喜与《仙药篇》相涉，而《意林》列此于外篇，姑从之。狐狸等语与《对俗篇》相涉，而文全异。）

　　炙鼓使鸣，绞弦令急，实鼓使速，穿弦早绝，磨刀杀马，立可验也。（《意林》）

　　烧泥为瓦，燔木为炭，蜂窠为蜡，水沫为浮石。凡此皆去其柔脆，变为坚刚。（《意林》。《初学记》五《御览》五十一。）

　　落星冈，谓吴时星落。（《意林》）

　　汲郡冢中竹书，言黄帝既仙去，其臣有左彻者，削木为黄帝之像，帅诸侯朝奉之。故司空张茂先撰《博物志》，亦云黄帝仙去，其臣思恋罔极，或刻木立像而朝之，或取其衣冠而葬之，或立庙而四时祀之。（《意林》。《御览》七十九，三百九十六，案：内篇《极言》与此全异，《意林》列于外篇，今从之。）

　　食鹄胎，令人能夜书。（《意林》）

　　英葱实天雄鹤脑，服之令人能夜书。（《御览》七百四十七，案：此即上条，未可合并，或有一误，故分录之。）

　　河伯华阴人，以八月上庚日渡河溺死，天帝署作河伯。（《意林》）

　　案《九鼎记》及《青灵经》言，人物之死，皆有鬼也。马鬼常时以晦夜出行，状如炎火。（《御览》八百八十三）

　　鹅鬼，吴景帝有疾，召巫觋，帝试之，乃杀鹅，埋于苑中，架小屋，施床帐，以妇人履著其前。巫云：“但见一白鹅，不见妇人也。”帝乃重之。（《意林》）

　　猕猴鬼，余友人腾（《意林》作“胶”。）永叔尝养一大猕猴，以铁锁锁之，著床间。而犬忽啮杀之，永叔使合锁埋之。後百许曰：有若鬼者，见猕猴走上承尘上，不悟是猕猴鬼也。惊指之曰：“猕猴何以被伤流血断走乎？”永叔曰：“始乃知猕猴死复有鬼也。”（《意林》，《御览》七百一九百十。）

　　猕猴之鬼，令人病疟。（《御览》七百四十三）

　　龟鳖鼍之鬼，令人病咳。（《御览》七百四十三）

