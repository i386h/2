<!-- { "loadSidebar": true } -->
　　湘之东两舍许有山曰湓峯挺奇耸秀外固而中寛世居其麓者黄氏也黄氏之俊秀者曰璞字石琼五岁失所怙母徐氏躬自鞠育至于成人母高年康强曲尽孝养居第之左辟小轩为奉亲之室浙右赵行素先生为之名春晖取孟东野语也璞属余为记遂为之言曰造化流行发育万物功用之大莫盛于春凡其自生自植勾萌甲拆沐春阳之晖而臻于蕃庑者莫草若也以一草之微沐春晖之恩发荣滋长得遂其性阳春徳泽何如其深且厚也母之于子亦犹是耳孩提之生蠢然无知动静食息不能适其节痒疴疾痛不能谨其微为之母者心诚求之所以致其鞠育之勤俾至于成童何如其用力也暨其长也教之使学为之有室干蛊承祧克自树立母心始得其安而有终老之望也然春晖之及物不劳而成功母之鞠子何如其劳也儿之念母心犹寸草至微也母德如春晖至大也将何以竭其报哉东野可谓善形容矣然观天地之化四时具而后成岁春而生之夏而长之秋而成实冬而归根四时不具则歳功亏矣言春晖而违乎三时则天地造化所以生物成物不能全其始终矣诗之言曰欲报之德昊天罔极亲恩之大盖同乎天无一事而非仁也无一息而不爱也生生之德初无少间征之天验之人有以异乎无以异也即东野语而稽之诗人所言必剂量于其间矣行素博学躬行必有以语子奚待余言今朝廷以孝治天下求忠臣于孝子之门措之于用而推恩以及其亲他日尚有观焉
　　竹林书屋记
　　湘在萧洲上游山水之胜甲于一郡盖其山自抚之大华绵亘数百里至于兹邑峙而为大秀玉笥皆然为郡邑之望荷峰与二山虽莫相雄长然挺奇毓秀钟为人物若邹氏之代有显者荷峰之清淑所发也邹氏世家鳌溪之焱坪其迁于兹山之麓不知其几十世矣自初迄今咸以诗书起家笃于义方之训者曰思齐思齐三子长曰直字允良次曰顺字允逊季曰端字允臧筑室为讲学之所环四周皆竹因题之曰竹林书屋斯屋也朴而不华俭而有制山川献状若拱若揖层峦秀巘如屏如帷晴岚暖翠辉映轩窻之外者湓峰之聨络荷峰也玉虹蜿蜒澄如练滔滔安流环吾庐而过者长江之发乎杯溪也清时暇日藏修于斯游息于斯境旷地偏纎尘不到微风动竹戛玉敲金唔吚之声与竹韵相和殆如雅奏之发乎钧天黄钟大吕振乎瓦之余也夫贯四时而常青傲冰雪而独立者竹也君子有取焉竹之心犹吾之虚而有容竹之节犹吾之直而不阿盖比徳于竹而结屋于斯也昔之爱竹者多矣然托竹之美形容盛德莫如衞武允良昆仲诵淇澳之诗切磋琢磨交致其力奚患学不成名不立哉为士者希贤尚其朂之
　　瞻藜轩记
　　萧峡居淦上游山水清丽观金华黄文节公十咏备见其胜峡西四十余里有桥曰金名乃扬名断金两乡水出焉桥之涘多旧家彭城刘氏世居之族为金川望其族之尤彦者曰翰烈为郡庠弟子员尝从余授春秋相与有年请余顔其读书所予因名之曰瞻藜盖取刘向事也向汉之宗室尝校书天禄阁夜有老人持青藜杖来访自称太乙之精吹杖端烟光洞照幽隐尽以天文秘记授之向由是探造化博极羣书为汉儒宗翰烈向之裔有志于学闻乃祖之风固宜励业以绍休前闻人不但慕其名而已夫瞻者自卑而望乎高自下而望乎上诗云瞻仰昊天瞻彼旱麓皆是也青藜之光寥乎阔逺可望而不可亲矣游目云汉之上瞻乎奎壁之间文章昭回之光然与太乙青藜之焰相为辉暎神交意合凡得于观感者自足以发挥文采而书眼如月载籍蕴奥可以洞见而无余矣瞻彼菉竹犹可资以比德瞻青藜之光以名斯轩固可与之匹休也或者谓太乙青藜杖之光乃好事者之言则世传既久不可谓无是事也子房遇黄石公编其遗书岂亦无是事乎余尝经谷城山谒黄石公祠桧柏森严穹碑雄文骇人心目凛然使人起敬惜刘向之遇太乙未有列之祠祀垂之纪述无征而人弗信尔然太乙天之尊神汉廷多祠祀之云
　　静隐斋记
　　司徒辨章公鎭西江幕下多材能之士予奉使咸得见之任君从礼倜傥士也往掾湖东宪与予弟行义同署故相知尤深间请曰吾家在河东土厚水深民俗朴茂高蹈逺引之士多居其间今虽宦游四方非予心乐也故乡风物寤寐见之于是匾其所寓之室曰静隐欲将归乎故乡习静以寄吾隐也予复之曰动者静之对也显者隐之对也唯静故隐唯动故显天地造化生生不息凡其可见者动而显也其不可见者静而隐也人位乎两间动静隐显与造化为一固将体天地生物之心以弥纶斯世润泽生民岂可贪夫隐居之静恝然无意斯世哉今疆埸未宁甲兵未戢方当运筹出奇扫清氛祲使功昭于时名垂于后然后幅巾还乡优游林壑静隐之乐孰大于此若超然独往果于忘世则非时中之道矣君肄业胄庠通乎儒术谅亦见乎斯道奚俟予言
　　思益斋记
　　友人黄尚德访予萧洲寓舍因请曰筠阳谢从震笃志于学名其藏修之室曰思益求为之记余曰经以不学而思为无益也今乃以思为有益何相戾也尚德曰从震以思益名其斋非不学而思也欲刻志讲学以求新益也乃为说曰君子之所以学曰致知曰力行交致其力庶进乎益也致知矣而不力于行是徒知而无益也专用其力于行而不致其知则何以为行之本而有益于己乎征之于易巽上震下其卦为益震雷也巽风也风烈则雷迅雷激则风怒两相助所以为益造化之妙固相资而成也即此而观则致知力行必内外相资然后可以日进乎益也然将何以用其力哉见善而能迁益也有过而能改益也读书穷理日用行事谨吾心之所发审乎善恶之机发乎善则推而行之发乎恶则遏而絶之今日行一善焉明日行一善焉积累之久虽无求益之心而进德修业日进无疆自有不期然而然者矣又何待于思乎吁学而不思思而不学非能有益也学也思也圣人教人之要法其功欲兼尽也思进乎益是学必求其成也顾吾之立心何如耳益之上九以立心勿恒为戒思造夫道者尚鉴于斯言也从震世本筠之名族前代盛时决科者凡几人名荐书者凡几人家学相传绰有源委从震既力学常存求益之思将见其绳祖武追先哲不难矣思云乎哉
　　坚白斋记
　　余幼读徐偃王碑知徐氏为三衢名族代有闻人往岁承乏词林与衢士徐志尹同署文学醖借蔚为儒林之彦今游番禺复识郡守徐公炳文侃侃乎松柏之姿皎皎乎冰霜之操信徐氏之多贤也公尝名其读书之所曰坚白斋搢绅咸颂咏其美仆不敏谨稽其章旨为公续陈之佛肸之召夫子也知赵氏不足与有为欲得圣人行道以济时也圣人或行或止其动以天子路未知耳譬物之坚白焉磨之而不磷也涅之而不缁也佛肸能浼我哉学者则异乎是矣金至刚也或化为绕指之柔衣本素也或为风尘所缁理固然耳在圣人则不然其坚也犹山岳峻峙震雷不能破之其白也犹白雪之白凝尘不能汚之盖圣人之德纯乎干刚濯以江汉暴以秋阳皜皜乎其洁也谁得而磷缁之吁圣人者万世之标准也去之数千载遗书尚存观其书迹其事圣人德容可思可法无徒慕其名也吾观公秉心坚正而不为物挠操行洁白而不为欲迁盖知学圣贤者宜以坚白名斋也古昔座右有铭咸以自警公藏修于斯游息于斯循名思义进德孰有涯姑书是语与同志者讲焉
　　友古斋记
　　西昌据青原上游山势四环江流如带英华清淑之气磅礴而郁积士生其间多秀而文若刘子高氏王子啓氏廖子谦氏皆辱与余游而钟仲辅氏则又因子高而识也仲辅名其读书之室曰友古征为之记夫友也者友其德也古之人不可得见矣况可友乎吾所取以为友者质之载籍以观其言考诸行事以观其德友诸吾心措诸吾躬古之人能致知矣吾独不能焉古之人能力行矣吾又奚不能焉致知也力行也古之人所以为圣为贤皆是道也生乎今之世欲友乎古之人要必自知行始然将何以用吾力也亦曰尧舜之道孝弟而已矣夫孝于亲友于兄弟日用之所常行夫人而能之也奚独尧舜然哉尧也舜也其知生知其行安行知之极其至行之极其至耳世之人具是理而不能知也汨于欲而不能行也尧舜之事载诸方策吾取以为法焉曰孝曰弟不如尧舜不止也处乎君臣处乎朋友莫不皆然庶无愧乎古之人庶可谓之尚友千载庶可谓之友其德矣舍是弗务从事于记诵词章之末习为诡异以惊世骇俗谓之尚友古人则余不得而知也子归至西昌见前所谓三君子者质以斯言必有以教我
　　虚白轩记
　　银汉澄秋金波丽夕余燕坐寂然心志凝黙观夫天地之大六合之广瑶光满空万里一色慨然曰兹非所谓虚室生白者乎庄周氏以盖世之豪负迈往之气吐词立论欲前无古而后无今也诗书礼乐仁义道徳所以扶纲常立人纪周反欲离而去之弃而絶之然是道也周非不知也不过肆为寓言以励其惊世矫俗之志耳故其著书虽若歴诋圣贤而尊之之意固非不知也虚室生白之论乃有见乎此心之妙与吾儒盖不异也夫宇宙至虚也而涵万象焉吾心至虚也而具万理焉虚则吾心之量也白则吾心之理也鸿蒙未判虚也白也混而为一不得而名状也太极既立人受天地之中以生吾体即天地之体吾心即天地之心灵台澄莹皎如日月非所谓虚室生白乎斯言也非寓也天下古今之通论也即儒书而騐诸南华之书同乎异乎吾不得而知也毘陵高允升治清江游心冲漠澹乎无营盖得于清净宁民之要公退之暇坐乎虚白之轩黄巻中与圣贤相对凡天地之所以大日月之所以明观之造化体之吾心天君泰然辉光发越斯道在我矣措之于用则坐乎庙堂之上包乎海防者此道也察乎几微而幽隐毕照者此道也允升有见于此异日造诣何可量哉孟子曰我善养吾浩然之气尚推是道而准之焉
　　顺德堂记
　　人之为道也莫先于爱亲之仁敬长之义盖仁无非爱也而必先于爱亲斯所以为孝之至义无非敬也而必先于敬长斯所以为悌之至然孝悌而谓之顺德者何也盖天之降衷者均也人之秉彞者均也千万人之心即一人之心一人之心即千万人之心故推而达之天下无不同是以谓之顺德言乃良心之自然非强为之也郡学上舍生熊氏仲章清江之俊彦也其所居之堂掲之曰顺德盖以为修己治人皆已之分内事而治人之道必本于修己修己之道必先于孝悌孝悌之道则所以为顺德也故其处家则爱亲敬长德之顺也其事师则无犯无隠德之顺也其交友则闻善相告德之顺也立朝而事上则嘉猷之入告德之顺也或出而涖民则承流而宣化德之顺也处内处外无非顺德而不悖无非由爱亲敬长推而达之天下盖如是夫仲章之父云瑞性淳朴善训子而子又克孝吾友某为余言仲章之贤余故为之记其堂所以勗其德以为事之本也
　　谷云记
