<!-- { "loadSidebar": true } -->
若夫注释为词，解散论体〔一〕，杂文虽异，总会是同〔二〕；若秦延君之注《尧典》，十余万字〔三〕；朱普之解《尚书》，三十万言〔四〕：所以通人恶烦，羞学章句〔五〕。
〔一〕　纪评：「训诂依文敷义，究与论不同科，此段可删。」范注：「案纪说非是。陈先生曰：『按此据郑君《六艺论》，王氏《圣证论》言之。』贾逵云：『论，释也。』是彦和所本。」
　　　　　　周注：「解散论体：注释中的议论，分散在各条里，形式上是分散的。」
〔二〕　《文心雕龙杂记》：「案注释者，依文敷义，分别训诂，文虽散杂，然总会全注则论矣。《世说新语文学》篇：何平叔注《老子》始成，诣王辅嗣，见王注精奇，乃神伏曰：若斯可与论天人之际矣。因以所注为《道德二论》。可证。又《朱子语类》：『汉儒解经，依经演说，晋人则不然，依经而作文。』亦可证。」
　　　　　　郭注改「杂」为「离」，云：「离文，谓注释断续出现正文之下。离杂形近致讹。《声律》：『迭韵杂句而必睽。』《文镜秘府》引《声律》作『离句』，是离杂相近易误之证。」
　　　　　　《校注》：「按『杂』当作『离』，字之误也。《礼记学记》：『一年，视离经辨志。』郑注：『离经，断句绝也。』正义：『离经，谓离析经理，使章句断绝也。』此『离』字义当与彼同。『离文』，谓离析原书章句，分别作注。即下文所举『毛公之训《诗》，安国之传《书》，郑君之释《礼》，王弼之解《易》』之类是。」王更生《文心雕龙范注驳正》：「此言离文者，离析文辞，而成若干片断夹注于章句之下，虽与论辨文完整的成篇不同，但若把各条注释统合观之，倒与论文并无区别。正应下句『总会是同』。」
〔三〕　黄注：「《汉（书）儒林传》：张山拊事小夏侯建，为博士，论石渠，授信都秦恭延君，恭增师法至百万言。桓谭《新论》：秦延君但说『粤若稽古』，即三万言。」范注：「《艺文志六艺叙》曰：『博学者又不思多闻阙疑之义，而务碎义逃难，便辞巧说，破坏形体，说五字之文，至于二三万言。』颜师古注曰：『言其烦妄也。桓谭《新论》（按见《正经》第九）云：秦近君（近字误，当作延）能说《尧典》篇目，两字之说，至十余万言；但说「曰若稽古」三万言。』（《御览》学部引作二万言。）」
〔四〕　黄注：「《（汉书）儒林传》：《尚书》欧阳氏学，平当授九江朱普公文。《桓荣传》：荣习欧阳《尚书》，事博士九江朱普。」朱普字公文。
　　　　　　《汉书儒林传》：「林尊事欧阳高为博士，论石渠，授平陵平当。平当授九江朱普公文，普为博士。」范注：「《后汉书桓郁传》：『初，桓荣受朱普学章句四十万言，浮辞繁长，多过其实。及荣入授显宗，减为二十三万言。郁复删省定成十二万言，由是有桓君大小太常章句。』据此传，『三十万』言当改作『四十万』。」
〔五〕　范注：「《论衡效力》篇：『王莽之时，省《五经》章句，皆为二十万，博士弟子郭路，夜定旧说，死于烛下。精思不任，绝脉气灭也。』西汉之末，五经章句，皆极繁衍，若朱普章句仅三十万言，则比之他经，不为太过，范书不应独言其浮辞繁长矣。通人谓如扬雄班固之等。《扬雄传》：『雄少而好学，不为章句，训诂通而已。』《后汉书班固传》：『不为章句，举大义而已。』」
　　　　　　《校注》：「羞学章句者，除范注引扬雄、班固外，尚不乏人：《后汉书桓谭传》：『博学多通，遍习《五经》，皆诂训大义，不为章句。』《王充传》：『好博览而不守章句。』《荀淑传》：『博学而不好章句。』《卢植传》：『能通古今学，好研精而不守章句。』《梁鸿传》：『博览无不通，而不为章句。』盖章句之学，辞过枝离，义鲜圆通，博览者多所不为，故舍人云然。」朱X先等听《文心雕龙》笔记：「章句之存于今者，唯赵岐《孟子章句》，每章有章旨，殊无要谊，故人羞学之。」
　　　　　　《校释》：「《汉志》有《欧阳章句》三十一卷。沈钦韩曰：『章句者，经师指括其文，敷畅其义，以相教授。《左宣二年传》疏，服虔载贾逵、郑众、或人三说，解「叔牂曰子之马然也」，此章句之体也。』斯体之失，往往过繁，卒为通儒所羞。《扬子云自传》称『不为章句，训诂通而已』，《班孟坚传》称其『不为章句，举大义而已』，《桓君山传》称其『博学多通，遍习《五经》，皆诂训大义，不为章句』，《王充传》称其『师事班彪，好博览而不守章句』：此通儒而鄙章句者也。」
　　　　　　《札记辨汉师章句之体》：「章句之始，盖期于明析经理而止。……弟子传师说者，或更增益其文，务令经义敷畅。至其末流，碎义逃难，便辞巧说，破坏形体，而章句之文于是滋多，秦恭延君增师法至百万言，说《尧典》篇目两字十余万言，但说『曰若稽古』三万言，此则破析经文，与章句之本义乖矣。桓荣受朱普学章句四十万言，荣减为二十三万言，其子郁复删省成十二万言，是则章句之文可以损之又损，知其多者皆浮辞也。……若其驰逐不反，以多为贵，学者但记师说，幼童而守一艺，白首而后能言，是以通人耻之，若扬子云自传谓不为章句，训诂通而已；《班固传》亦称固不为章句，但举大义；《论衡超奇》篇目能说一经者为儒生，博览古今者为通人，知章句之末流，为人诟病甚矣。然未可因是而废章句也。经传章句存者，上有《毛传》，次有赵岐之于《孟子》，王逸之于《楚辞》，其它东汉经师遗文犹有可参见者，盖皆雅畅简易，不如西汉今文诸师之烦，固知章句亦自有可法者在也。详章句之体，毛公最为简洁，其于经文，但举训故，又义旨已具《序》中，自非委曲隐约者，不更敷畅其词。」
若毛公之训《诗》〔一〕，安国之传《书》〔二〕，郑君之释《礼》〔三〕，王弼之解《易》〔四〕，要约明畅，可为式矣〔五〕。
〔一〕　范注：「郑玄《诗谱》曰：『鲁人大毛公，为训诂传于其家，河间献王得而献之，以小毛公为博士。』」大毛公名亨，六国时人；小毛公名苌，西汉赵人。
〔二〕　黄注：「《儒林传》：孔氏有《古文尚书》，孔安国以今文读之，因以起其家，逸书得十余篇，盖《尚书》兹多于是矣。」按此见《史记》。范注：「彦和所见《尚书》孔安国传，即梅赜《伪古文尚书》。梅传实据王肃之注，而附益以旧训。王肃好贾马之学，渊源有自，不得概以伪目之。（郑康成注《古文尚书》又《书赞》「我先师棘下生子安国」云云，是《孔氏传》至东汉末尚存也。王肃注更可信为古文。）」
〔三〕　《训故》：「《后汉书》：玄注《周易》、《尚书》等凡百余万言。」黄注：「《郑玄传》：郑玄好学，注《仪礼》、《礼记》，答临孝存《周礼难》，凡百余万言。」范注：「《文苑英华》卷七百六十六，刘子玄引郑康成《自序》云：『遭党锢之事，逃难注《礼》，党锢事解，注《古文尚书》、《毛诗》、《论语》，为袁谭所逼，未至元城，乃注《周易》。』王鸣盛《蛾术编》五十八《郑氏著述篇》曰：『康成坐党锢十四年，则是注经《三礼》居首，阅十四年乃成，用力最深也。』」
　　　　　　《后汉书郑玄传》：「郑玄括囊大典，网罗众家，删裁繁诬，刊改漏失，自是学者略知所归。」《隋书经籍志》经部：《周官礼》十二卷，郑玄注。《仪礼》十七卷，郑玄注。《礼记》二十卷，郑玄注。
〔四〕　《校证》：「《玉海》无四『之』字。」范注：「孔颖达《周易正义序》曰：『唯魏世王辅嗣之注，独冠古今，所以江左诸儒，并传其学。』」
　　　　　　《中古文学史》：「《三国志锺会传》注引何劭《王弼传》曰：『弼幼而察慧，年十余，好老氏，通辩能言。……弼注《易》，颍川人荀融难弼「大衍」义，弼答其意，白书以戏之，……弼注《老子》，为之指略，致有理统；注《道略论》，注《易》，往往有高丽言。太原王济好谈，病老庄，尝云：「见弼《易》注，所悟者多。」然弼为人浅而不识物情。正始十年，曹爽废，以公事免。其秋遇疠疾亡，时年二十四。……』（《世说》刘注引《魏氏春秋》亦云：「弼论道，约美不如（何）晏，自然出拔过之。」所云论道约美，即指《老》《易》诸注言。）」
　　　　　　又：「弼文传于世者，今鲜全篇，惟《易注》、《易略例》、《老子注》均为完书。其《易略例明彖》篇曰……又《明爻》篇曰……观此二则，可以窥辅嗣文章之略，盖其为文，句各为义，文质兼茂，非惟析理之精也。」
〔五〕　「式」，法也。朱X先等笔记：「论说以明晰事理为贵，故文字不厌其繁，彦和务简之说非也。」
　　　　　　以上为第二段，讲写论文的规格要求，附论注释和论体的异同。
说者，悦也；兑为口舌〔一〕，故言资悦怿〔二〕；过悦必伪〔三〕，故舜惊谗说〔四〕。
〔一〕　《训故》：「《易》彖曰：兑，说也。」范注：「《说文》：『说，说释也，从言兑声。』说释，即悦怿。……（《说文》：「兑，说也。」）」《易说卦》：「兑……为口舌。」正义：「取口舌为言语之具也。」
　　　　　　《说文通训定声》：「『说』，假借为『悦』。」清凌曙《群书答问》卷上：「问：『《吕氏春秋劝学》篇凡说者，兑之也，非说之也，何谓也？』曰：『《易序卦》：巽者，入也；入而后说之，故受之以兑。』《释名》：『兑，物得备足，皆喜悦也。』（见《释天》）《文心雕龙》：『说者，悦也。兑为口舌，故言咨悦怿。』据此，知为师者，必先得学者之欢心，而后其说乃可行也。故《易（兑卦）》象曰：『丽泽兑，君子以朋友讲习。』」
〔二〕　《校证》：「『资』原作『咨』。……案作『资』是，《铭箴》篇：『箴全御过，故文资确切。』《书记》篇：『故谓谱者，普也；注序世统，事资周普。』又：『符者，孚也；征召防伪，事资中孚。』语法与此俱同，今据改。」「言资悦怿」，言出所以使人高兴。
〔三〕　《斟诠》：「《老子》云：『美言不信。』孔子云：『巧言乱德。』彦和盖化用此二语。」
〔四〕　《训故》：「《书舜典》：『帝曰：龙，朕堲（憎疾也）谗说殄行，震惊朕师，命汝作纳言，夙夜出纳朕命，惟允。』」孔传：「言我疾谗说，绝君子之行，而动惊我众，欲遏绝之。」
