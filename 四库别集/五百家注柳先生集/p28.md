<!-- { "loadSidebar": true } -->
　　鲁仲孙氏其世为孟【韩曰孟氏世出鲁桓公子仲孙之后仲孙为三桓之孟故曰孟氏云】贲勇光武【孙曰孟贲古之勇士音奔】轲儒绍圣公傅师法以训戎政执稽以庸【孙曰稽士卒兵器簿书也周礼聴师田以简稽是也】咸致厥命济济乎朝冕服以光墨非从利【孙曰墨谓墨其衰绖】终役服防【服一作复】忠孝孔明君子攸彰昔者云中六级下吏【韩曰魏尚为云中守虏常一入尚帅车骑击之坐上功幕府差六级文帝下之吏】公刺于安法亦可议黜伏南荒豪士歔欷【上虚下希又音戏】闻难以激去食废寐神乖气离支膈莫遂廷臣进言侯伯拜章帝命将施俄仆于京【孙曰京字误】代山丸丸植栢与松【孙曰诗松栢丸丸丸丸松栢髙直之貌它本作代山兀兀恐非】其名惟何忠孝孟公
　　故连州员外司马凌君权厝志
　　【韩曰公与凌君元和元年同贬员外司马此志永州作集又有哭连州员外凌司马诗别集又有后志而诸本不载今列之此篇后】
　　年月日【韩曰元和三年】尚书都官员外和州刺史连州司马富春凌君讳准【孙曰准字宗一】卒于桂阳佛寺【孙曰桂阳连州】先是六月告于州刺史愽陵崔君曰余尝学黄帝书切脉视病今余肝伏以濇【张曰脉濇而不滑也○濇音色】肾浮以代将不腊而死审矣【补注腊歳终祭名左氏虞不腊矣】凡余之学孔氏为忠孝礼信而事固大谬卒不能有立乎世者命也【有立俗本作有示误】臣道无以明乎国子道无以成乎家下之得罪于人以谪徙丑地上之得罚于天以降被罪疾余无以御也敢以事为累又告为老氏者某曰余生于辰今而寓乎戌【韩曰元和三年歳在戊子】辰戌冲也吾命与脉叶其死矣乎吾罪大惧不克归柩于吾乡是州之南有大冈不食【补注檀弓子髙曰我死则择不食之地而葬我焉】吾甚乐焉子其以是吾及是咸如其言云孤夷仲求仲以其先人之善余也勤以志为请呜呼君字宗一以孝悌闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋略尚气节赒人之急出货力犹弃粃粺【上音匕下旁卦切与稗同】年二十以书干丞相丞相以闻试其文日万言擢为崇文馆校书郎又以金吾兵曹为邠寜节度掌书记泚泾之乱【孙曰建中四年十月泾原节度使姚令言反推朱泚为主凖时为邠宁掌书记以谋佐其节度使韩逰瓌破贼有功】以谋画佐元戎常有大功累加大理评事御史赐绯鱼袋换节度判官转殿中侍御史府防罢职【孙曰贞元十二年五月邠宁节度使张献甫卒】后迁侍御史为浙东亷使判官【孙曰十八年正月以常州刺史贾全为浙东观察使以凖为判官】抚循罢人【罢音疲】按验污吏吏人敬爱厥绩以懋粹然而光声闻于上召以为翰林学士【孙曰二十一年正月自浙东召为翰林学士】德宗崩迩臣议秘三日乃下遗诏君独抗危词以语同列王伾画其不可者十六七乃以旦日发防【韩曰癸已德宗崩甲午发防】六师万姓安其分遂入为尚书郎【韩曰迁尚书都官员外郎】仍以文章侍从由本官防度支调发出纳奸吏衰止【孙曰王叔文兼度支盐鐡副使以凖佐其府一作奸利又一误作奸和】以连累出和州防连州【孙曰永贞元年九月自都官员外郎贬和州刺史十一月再贬连州司马员外置同正员】居母防不得归而二弟继死不食哭泣遂防其明以没盖君之行事如此其报应如此夫人髙氏在越孤四人南仲殷仲在夫人所未至执友河东栁宗元哀君有道而不明白于天下离愍逢尤天其生且又同过【见题注】故哭以为志其辞哀焉铭曰
　　噫凌君生不淑学孔氏扬芬郁好谋谟富天禄雠禁书【孙曰谓准甞为崇文馆校书郎】賛推毂【孙曰谓为邠寜掌书记】观灵获贞卜徙东越翊明牧【韩曰为浙东观察判官】罢人苏汚吏覆升侍从躬唘沃危疑兴大福吏尚书徒肃佐经邦财用足道之踬【音致】身则辱乌江垂【童曰乌江和州】九疑麓【童曰九疑连州山名】仍祸凶遘兹酷能知命无怨毒罪不冺死犹僇【音戮】何以葬南岭曲魂有灵故乡复封兹壤归骨肉为之铭志陵谷
　　故连州员外司马凌君墓后志
　　元和某年月日立太子赦下【集注韩曰元和四年立太子宁王肆赦孙曰元和七年六月立遂王宥为皇太子降徳音二说未详孰是】尝有非其罪柩得返凌氏孤夷仲求仲自连桂阳举其先人之柩筮吉利某年月归于杭之新城祔于其墓刻前志志其行益以后志志其时立碣于坟东南隅申志于外噫亦勤矣以其先人之行宜克大于后以其孤之志冝克承于初艰其躬以延于无穷承而大冝哉
　　故岭南盐铁院李侍御墓志
　　天寳中诏李氏由凉武昭王以下【韩曰凉武昭王名暠字盛唐髙祖其七世孙也】皆得籍宗正故沂州刺史福以姑臧人【童曰姑臧郡凉州】附属于宁岐为族【孙曰寜王宪岐王范皆宗弟】曽祖生乐夀令昱昱生虢州司马叶世以儒闻叶生监察御史澣字濯缨明两经仕歴永兴临晋尉防天子方事诛伐南平蔡【韩曰元和十二年十月平蔡州】北服赵【韩曰千三年四月成德军节度使王承宗以徳棣二州归于有司】西走戎【补注戎谓吐蕃】东讨齐鲁【孙曰东平节度使李师道】五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车击舟连【今本击字误作系○连字或作运】又守湖南盐铁转运院以能迁官移岭南益积功劳以介厉敦勤为率羣吏先【一无率字】年五十三元和十三年月日卒妻庐江何氏凡五世世郑出父曰士谔季父曰士干【孙曰士干永泰二年及进士第累为藩镇】有大名君之子二人曰夔曰导女一人曰某夔导皆幼不能事何夫人哭且戒柩行万里人咸观其礼焉伊阙用明年某月日甲子铭曰
　　凉为帝基【孙曰凉即谓凉武昭王】克顾厥皇国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其亷介率是诸侯于荆于交【孙曰任荆南两税使】闗石是钧【孙曰书闗石和钧三十斤为钧四钧为石】邦有休功惟吏之勤冀施于大以尽其有孰司夀夭君不克久吉日来祔伊阙之墓子嗣孙承有达冝兴【孙曰昭七年左氏圣人有明徳者若不当世其后必有达人】铭诏于神永永是徴














　　五百家注唐栁先生集巻十
　　钦定四库全书
　　五百家注栁先生集巻十一
　　墓志
　　故试大理评事裵君墓志
　　【韩曰君之讳字考之史表皆不详元和十四年卒志亦是时作也】
　　裴氏之昭【韩曰説文庙昭穆父为昭南面子为穆北面孙从父坐昭音韶】曰赠户部尚书讳某【孙曰讳守真】穆曰起居郎讳某【孙曰讳侨卿】生均州刺史讳某【孙曰讳叔猷】均州与其弟大理【孙曰大理名伯言为刑部员外郎赠大礼卿】更为刑部郎用文史名于朝善杜礼书长子曰某【长子叔猷之长子也】射进士防不中去过汴韩司徒迎取为从事【韩曰为汴州刺史宣武军节度使】以闻拜太子通事舍人进大理评事当伐蔡及郓汴【孙曰蔡谓呉元济郓谓李师道汴当作州字之误也】当为军首赞佐有劳既事将侍太夫人于京师道发疽【子余切】元和十四年月日终于河南敦厚里年若干字曰某弟某以其丧归于某县某里未果娶有男子二人女一人男之长曰某通两经始杖且庐铭曰
　　世守不迁秀于士乡不利有司爰客于梁【孙曰谓射进士防不中去为汴州从事汴大梁也】梁委其躬乃相戎政宫臣理属【孙曰宫臣谓为太子通事舍人理属进大理评事也】仍受国命南蔡北曹【孙曰北曹亦李师道也师道有郓曹濮等十二州】五载首兵柔刚辅理平视太平马牛既宁【韩曰谓放牛归马皆获安宁也】告养于京【补注即上云将侍太夫人于京师】栈车草草我来周道【童曰诗有栈之车行彼周道栈车役车也周道洛阳○栈仕谏切】载饥载劳神夺其孝形经于洛魂其焉如庶终尔诚隂侍里闾膳饮不违有弟之恭既安且盈厥志斯从铭之故人以慰尔衷
　　故大理评事栁君墓志【注具本篇】
　　晋之乱栁氏始分曰耆为汝南守居河东【孙曰耆父景猷晋侍中有二子长曰耆为汝南太守少曰纯为平阳太守】又五世曰庆相魏【孙曰耆子恭后赵河东太守恭曽孙缉宋州别驾宋安郡守缉子僧习与豫州刺史裴叔业据州归魏为扬州大中正僧习子庆字更兴后魏侍中左仆射】魏相之嗣曰旦【孙曰旦字匡德】仕隋为黄门侍郎其小宗曰楷【韩曰礼记别子为祖继别为宗继襧者为小宗孙曰旦二子长曰则次曰楷以其居次故为小宗】至于唐刺济房兰廓四州楷生夏县令府君讳绎绎生司议郎府君讳遗爱皆长安少陵原遗爱生御史府君讳开南阳其嗣曰寛字存谅读其世书杨于文辞南方之人多讽其什颇学礼而善为容【童曰汉儒林传徐生善为容容谓容貌威仪之事】脩吏事始仕家令主簿进左骁卫兵曹试大理评事为岭南节度推官荆南永安军判官府罢为防士出桂阳【童曰桂阳郡郴州】下广州中厉气呕泄卒于公馆元和六年八月七日也年四十七前娶琅邪王拱子拱国子祭酒后娶河东裴陵子陵告成令裴氏之出曰裴七君之从弟以君之丧归过零陵哭且告于宗元曰吾伯兄从事岭南其地多货其民轻乱能以简惠和柔匡弼所奉假守支郡海隅以宁鬬狠仇怨敦谕克顺从公于荆绥戎永安仍専郡治政用休阜是时蜀冦始灭【韩曰蜀冦刘辟】邦人疮痍怀君之泽咸忘其痛其理也惠而不施之于大其行也和而不至于年其言也文而不显其声今将以某月日袝茍又不得令辞而志焉是无以葢前人之大痛敢固以请呜呼余惧辞之不令以为神羞余敢不诺铭曰
　　栁族之分在北为髙充于史氏世相重侯【孙曰自庆以下四世为相封侯】中书之世实曰兰州【童曰兰州谓楷】夏县政良【童曰夏县谓绎】司议德优【童曰司议谓遗爱】营营御史【童曰御史谓开】乃佐元侯惟君是嗣其政克脩储闱补吏【韩曰谓为家令】环卫分曹【韩曰谓为左骁骑兵曹】南越之庬从事以宁永安披攘荐仍于兵是董是经既柔且平浩浩呻呼革为和声胡不使夀而夺之龄挺于海壖【童曰壖城下田也○壖而縁切柩一作挺】圹于邓邦【孙曰圹堑穴也谓祔南阳○圹苦谤切】厥弟孔哀惟行之恭呱呱小子【呱音孤】缞而不庐【缞音崔】充充令妻髽首而居【张曰礼记男子免而妇人髽髽以麻约髻也○髽庄华切】鸟兽号鸣助我踟蹰【孙曰礼记鸟兽丧其羣匹越月逾时则必反巡过其故乡鸣号焉踟蹰焉乃能去之】刻此悲辞藏之奥隅【韩曰尔雅西南隅谓之奥】
　　故秘书郎姜君墓志
