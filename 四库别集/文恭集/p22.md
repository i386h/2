<!-- { "loadSidebar": true } -->
　　敕某随近藩之牒预幕府之筹叅画有劳终更无缺来趋铨集援叙庆条宜宠台员之名且申効演之信往服襃渥勿废清修
　　黄延庆可检校水部员外郎充堂后官制
　　敕某稔闻干用守在防规服从相府之严主领右曹之剧案文尤习履尚兼修升次宰旅之聨用进堂涂之掌且畴劳课就服迁恩
　　吴世长可检校水部员外郎充堂后官制
　　敕某材质谨良志用开敏服在相君之府齿于宰士之聨慎守箴规习知事典歴年霜而寖久属府牍之条闻有嘉列掾之良擢序右曹之长尚图干效取对襃迁














　　文恭集巻十五
　　钦定四库全书
　　文恭集巻十六
　　宋　胡宿　撰
　　外制
　　富弼可资政殿大学士依前给事中制
　　敕朕设别殿之职宠名儒之贤资其学优居乃询于道术倚其名重出则殿于翰垣惟吾体貌之臣适寄股肱之郡宜畴功次益峻仪刑以尔具官某履正蹈方秉文经武才周通于治体识迎照于几先向复贤科首跻徳举籍甚朝廷之望居然廊庙之姿直质弗流谠言罔伏殊疆出对挟无所惮之心大节猝临有不可夺之色髙其忠力嘉乃谋谟擢亚内枢屡筹前箸愍劳久职歴寄二藩睠言表海之邦号曰东秦之重教条班録恩信施行流佣自归苛慝不作厥劳甚茂乃睠方深忽览来章姑求便郡深惟舒缓之俗方资控带之才况徳刑巳孚难骤移于守相而土风可乐足奉侍于慈亲向进贰于礼卿复条陈于让牍虽髙已节终郁朕心是用襃进大名申昭异数斯协至公之典以将东顾之懐少烦抚临益在绥靖惟当懋勉以亮倚毗
　　杨察可龙图阁学士欧阳修可龙图阁直学士制
　　敕思文先朝游心往籍因层构之建设近职之华所以宠名儒访治道我图俊旧之望时惟鲠亮之姿差进禁联胥协公议具官杨某精白博洽端粹正方擢在禁林复典谟而归厚置之宪席处论议而不阿具官欧阳某识逺才长文髙行洁笃于信道不读非圣之书忠于本朝屡条当世之务并膺左右之选歴宣内外之劳峻节弗渝清议弥胜用进秘图之拜且光旧物之还旌乃名臣敷于茂典尔身在外朕心弗忘嘉竚来忠勿惩前事
　　施昌言可龙图阁直学士制
　　敕国家藏録秘文兴峙宏构竝建禁职参宠美才用优承学之名必取髙时之彦矧鸿都待制之久兼外台将漕之烦积其成劳进于近着具官某思理通敏风业宏深早宣绩于本朝遄升名于内阁歴更边部之任洊持漕节之行董淮海之转输济京师之支度仍嵗劳止厥绩茂焉有嘉经画之明用陟禁严之等品仪滋峻恩数昭升尚繄肤敏之才仍寄剧烦之职就祗茂渥勉续前劳
　　丁度可兵部侍郎张观可尚书左丞制
　　敕朕图政弼之旧嘉老成之人进退无于间言出处全乎美节功庸前懋朝野式瞻特升爵秩之荣益示仪刑之峻具官丁某志经道徳性合诚眀典册擅乎辞宗风业推于时匠具官张某材含厚栋体合大圭徳好是民彝仁以为己任竝歴更众职宣畅本朝承诏防于銮坡备劝讲于帷幄匪惟授道多所纳忠资其器略之贤寘在枢钧之地夙夜劳止功效炳然及解去于繁机用优崇于禁职竝延升于别殿或倚任于辅藩时望益隆朕心所简不有殊典曷宠隽臣天辖之崇维正于八座夏卿之贰典干于七兵竝用襃优益彰峻重当体尚贤之意惟勤进律之恩时我旧人岂烦多训
　　礼部侍郎王淑可起复旧官制
　　敕具官某丧虽至隆礼有权夺闵氏孔门之髙弟起而服戎方进汉家之名儒除以视事盖敦先于公义难取究于私恩以尔文号辞宗学为祭酒善朝廷之大册识台阁之旧章秘殿入聨备咨询于政体经帷参侍倚劝讲于朕躬遽婴陟岵之哀越在倚庐之制衰麤卒哭焦毁过人自解去于近班实想闻于竒论用复禁严之缀当明挹仰之怀弭痛茹荼从宜腰绖尚修职业之旧勉移忠孝之图往服朝规无徇已志
　　向传师可光禄少卿制
　　敕赏以申信治体所先恩不遗功劳臣用劝具官某才志强济行义纯笃资扶阳之世徳达仲由之政事剧烦参试眀练著称日者京左之输将值朔陲之荒敝而能防尺一之命体公上之急軵车转饷流马繁兴粮道有禆绩用可纪赏许再期而迁秩适以少列而守藩尔劳居多朕言不食夙期且及襄效用甄就进贰于内卿仍宣条于岐下官仪亚河海之重故事掌宫掖之严往服宠优勉思云补
　　吕士龙可卫尉少卿制
　　敕均二蜀之雄通为襟要亢一方之任举属才明惟临遣之着恩宜襃嘉之进典具官某器资详敏性业淑均早济美于徳门又潜华于郎省按外台之计职风政以修佐司防之版征事条乃举属梓潼之缺守控梁益以须能将寄逺人之和无逾久吏之敏列卿居棘路之重卫尉掌门禁之严用峻官仪且光藩绶勉着肃清之最益昭毗倚之怀
　　陈宗元可司农少卿制
　　敕某汉制二千石治有异迹或就増爵秩或入为公卿所以详试治民襃劝循吏以尔公力干举政事练更比经莅任之方抑推资望之旧中台久任右蜀上计灼存底绩之效举合陟书之条不有襃恩曷劝勤吏升亚列卿之秩往司庶士之生兹为稷官尚委藩棨勉致庇民之效务扬守土之风镇率吾恩懋承而职
　　张太冲可司农少卿制
　　敕某稷为大官扈实农正沿置九卿之副济成三务之宜匪有积勤畴亚尊秩以尔赋外服之政比更列郡正中台之秩数迁右曹所至则条教颇修视成则阀阅可纪超从司驾进贰大农巳脱郎署之潜勿轻军壁之小益当懋勉无忝襃嘉
　　韩绛可三司户部判官制
　　敕某四方计书悉上防府九畡经入分领官曹必择僚职之良参干土图之掌以尔格量方厚才章典蔚善继名门之韵髙取俊等之科置在道山试以都府亶无逋事沛有余力适资游刃之效复委左民之烦土均敛收邦赋根本非如末利而巳抑亦大计赖焉慎简乃才往践厥位
　　杨畋可三司户部判官依前直史馆制
　　敕财府之烦分条于计职地官之属参校于版征必赖器能以济事典具官某谦退不伐深博有谋忠孝自将歴险夷而不改文武更用当剧易而靡辞久宣领服之劳实靖边隅之警比资术学之力擢参文史之筵属司防之旷僚赖时髦之济务广中外之更试成久大之蕴崇滋懋乃诚勿替于素
　　王罕可充戸部判官制
　　敕某司防为府总集计文地官有聨参制敛法协司泉赋咨择隽髦以尔庄重弗流开敏胥济早阶门业之胜亟践朝闺之华居官不烦去辄见爱按章所至多着平反蔚有循吏之风播厥舆人之颂摄居才局倚办诏求自以避亲之嫌形于补外之请主计之请有荐选众之议亦同宜真领于版图往敷宣于风力母废朕命益懋乃官
　　赵及可尚书左司郎中制
　　敕汉家更试之法皆攷治功唐制侍从之劳咸着最令惟时延阁之产佐我列藩之雄奏计甚优推赏宜渥具官某恬能持正介不害通屡有辞职之髙稔闻行已之美向图澹退就擢秘严资儒者之多闻俾叅持橐赖吏师之兼敏尚委临州居多爱利之风洽着休嘉之绩潜郎署而且久质官簿而当迁超从剧部之前升冠都司之右秩惟峻重恩在襃嘉尚图满课之成庸对宠章之懋
　　何知至可度支郎中制
　　敕某朕总驭官师博研行义嘉乃冲恬之徳异于躁进之风特越常均用敷襃典以尔率修士操究洽吏文早怀肤敏之才亟践隽良之选进升位着更试政条治财府之烦未尝遗力任计台之剧弥复竭精在绩效以章明知性怀之澹退官迁久滞朝论佥俞履尚可嘉恩章宜及中台支度特正于名郎外部将输尚系于大使就服襃华之命益宣清恪之诚
　　张揆可兵部郎中制
　　敕朕开迩英之讲延稽古之流睠言进读之臣久劳侍从之事且优学力用峻官仪既以懋功亦惟重道某深中笃行强识博闻询事攷言早延升于内阁执经摘句亦参侍于讲帷蔚有通儒之称雅着素丝之节襃嘉有典陟恪为劳超叙七兵之华兼妙一台之选尚繄近职勿替纳忠
　　张勗可兵部郎中制
　　敕某朕日者既祀眀堂还御层观因祖宗配侑之重与天人交感之符乃推曲恩泛泽庶位擢尔以秋官之属委尔以漕职之烦虽新秩已迁而旧课未陟赏宜从重劳则不遗况尔承相阀孝谨之风有书林清介之望亦已久次何爱一官夏卿首曹中台妙选并伸襃宠益在钦祗
　　周湛可刑部郎中制
　　敕某朕攷内外吏治之实合前后官籍之劳率计闰成差覆秩次用孚恩格兹谓彝章以尔系承汝颍之余奋繇汉沔之秀强计通于坟防精力究于事经比典漕于赋车再部烦于财府干用肃给最效着眀升自秋台之聨仍从左戸之掌坐本曹而则废领他部而有来往防朕恩勉修而职
　　赵良规可刑部郎中制
　　敕某朕逺采汉官设刺举之使叅用唐制攷将漕之最以尔济名门之美预册府之防中校典图有辩章订正之益外宣条教着监司按察之劳赋舆衍増方输错出书林之次亦已久秋台之秩用以迁进掌邦刑増峻使范尚倚临于外计勉成绩于前劳
　　廖询可都官郎中冯振可都官员外郎制
　　敕某等朕设课吏之格较比民之绩申唐虞之简旧去汉魏之烦密均用一闰叅比众功尔等体行清修风力强济自服王官之序屡试吏资之能分握符书临长藩服上计文而可纪应攷法以当迁宜正秋台之聨进丞郎省之务取称懋官之典勉修良翰之风
　　郑有章可比部郎中制
　　敕某朕以二蜀之地介在坤隅守吏有劳计年未满聴先期驿上就増厥秩所以优逺吏恤西人也尔以风政之敏兼操行之修数领郡章今握州契着恵和之显迹应攷课之成法惟秋聨之属有比计之勾华于台选宠示官成尚祗擢叙之恩无废操修之志
　　刘立徳可屯田郎中郭辅治可兵部员外郎制
　　敕朕大比庶工之治通视一闰之成计劳以迁在法惟允以尔立徳精眀肃给吏文有余以尔辅治清修谨质士范无阙竝繇俊茂之选咸着休令之名至于握守符持漕节宣我勤约之诏通为按察之官校课既优陟典奚爱叙正垦田之秩稍进外兵之员胥奬成劳咸服休命
　　闗咏可屯田郎中赵秉可职方员外郎制
　　敕某等夫治以得人为本而守长尤难官以称职为贤而名实须允我畴吏伐第进省曹胥获美才咸进襃典以尔咏性度闲逺履尚清修以尔秉识致疏通志用开敏率自隽良之旧屡试剧烦之能进服台聨外握符寄防我典刑之守济于文雅之风或海沂以康赖堤阙之利或徼外无挠济逺夷之安列上年庸稔于朝聴正以垦屯之秩职诸方贡之宜竝号名郎且旌良翰益树终更之课勿忘甄陟之恩
　　章参可屯田郎中赵永裕张肃竝可屯田员外郎制
　　敕某等孝宣之治信赏而众职理京房有言举功而万化成政平吏良繇此物也朕率由旧典详试庶工襃劝勤庸以风内外以尔参行义深笃以尔肃风节清修以尔永裕出旧徳之门有名驹之质竝奋由士彦而稔服朝聨典城临民莅官行政节以防着治用最闻列上年庸胥膺攷法中台之选起草为华右曹之烦垦田居剧或进正员之重或峻副郎之选竝宠清流兹为茂典益图敏政庸对陟恩
　　职方员外郎董公产可屯田郎中比部员外郎马中庸可驾部员外郎屯田员外郎黎持正可都官员外郎国子博士司卞盛和仲竝可虞部员外郎太子中舎人张璯可殿中丞制
　　敕具官某设官以等则众职举有劳者进则羣臣劝歴古为制兹道实先以尔服在朝聨夙推干裕嵗月之效甫临比最之期阀阅之资亦应叙迁之典递増美秩用奬久勤益念修方以图来效
