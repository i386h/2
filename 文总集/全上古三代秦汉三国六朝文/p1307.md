<!-- { "loadSidebar": true } -->
　　大魏皇帝总六合以统天，包百王以驭宇，道迈羲唐，德超古哲，而每游神觉典，妙玩大乘，思在翻演，鸿宣遐代。时有北天竺三藏法师菩提留支，魏音道蟾，会为此地之沙门都统也。识性内融，神机外朗，冲文玄藏，罔不该洞。以永熙二年龙次星纪月吕蕤宾诏命三藏于显阳殿，高升法座，披匣挥麈，口自翻译，义语无滞。皇上尊经法，执翰轮首，下笔成句，文义双显，旨包群籍之秘，理含众典之奥。但万机渊旷，无容终讫。舍笔之后，转授沙门都法师慧光、昙宁在永宁上寺，共律师僧辩、居士李廊等，遵承上轨，岁常翻演新经诸论，津悟恒沙。帝亦时纡尊仪，饰兹玄席，同事名儒，招玄大统。法师僧令、沙门都法师僧泽、律师慧等十有余僧，缁俗诜诜，法事隆盛，一言三覆，慕尽穷微。是使深密秘藏，光宣于景运；解脱妙义，永流于遐劫。理教渊廓，罔测其源；旨趣中绝，焉究其宗。所谓鹿苑之唱再兴，祗园之春更显者也。宁虽识昧，忝厕伦末，敢罄庸管，祗记云尔。（《释藏》常三）
　　◎释僧演
　　僧演，西魏洛阳法师。
　　◇造像记
　　夫大觉神迁，非经像无以表其真；益世闰时，凭形质如取利然。僧演减割衣钵之资，造石像壹区，金像三区，浮图三级，《大般涅经》两部，杂经三百部，供养僧卅人。上为国主百僚师徒所生法界之类，咸同正觉。大统四年岁次戊午七月十五日，比丘僧演敬造供养。（碑拓本）
　　◎洪宝
　　洪宝，东魏务圣寺沙门。
　　◇张法寿造像铭
　　夫灵真玄廓，妙绝难测，非言莫能宣其旨，非像无以表其状。言宣二六之教，像迹四八之璃。岂不渊玄冲漠，巍巍惟极者哉！是以务圣寺檀主张法寿，能于五盖重罗之下，契断恩爱尘劳之缯网，于熙于二年，舍宅造寺，宿愿斩石像，像，福不止已，规度法界，寻其罗络，情苞圣境。自非藉因积劫，莫贵累世者，孰能发兹宏阔善行者焉。息荣迁、修和行慈仁孝，世习精懿，志慕幽寂，妙真遐愿，刊石建像释迦文佛、观音、文殊。仰述亡考平康旧愿，复于像侧隐出无量寿佛。福氵含法界考妣等神，舍兹质形，悉禀净境，同晓薛云，觉道成佛。大魏天平二年岁次乙卯四月十一日，比丘洪宝铭。（碑拓本）
　　◎释僧
　　，兴和中邺城沙门。
　　◇解脱戒本经序
　　戒律者，建定慧之妙幢，珍暗或之明灯，杜危险之蹊径，开淡泊之梁津。宝殿之功，罔初弗起，逾越重阁，非梯靡升，正法住灭，验之常典。大圣泯晖，迈余千纪，法泽遐流，犹未周备，令文学之徒，异论竞兴，薄俗之士，讪音满世。余听斯谈，辄窥慈范，昧揽玄言，乃瞩大集。圣擗主，言迦叶毗妙观我人，善摧恼结，闲邪辩正，极圣冲典。每寻斯文，慨五数阙，敢以追访，获斯戒本，虽未广具，敬以洗心，剪世浮辞。大魏武定癸亥之年，在邺京都侍中、尚书令高澄请为出焉。（《释藏》傅九）
　　◎昙林
　　昙林，兴和中邺，城沙门。
　　◇善住意天子所问经翻译记
　　法法留正像，惟圣是依，季行于此，非贤岂伏。三藏法师毗目智仙出自乌苌，刹利王种，幼履慈踪，长蹑悲迹，摄化群迷，诫恶导善，常为众生不请之友，执此法灯，照彼昏暗。魏皇都邺，崇福以资，兴和二年岁次实沉，佛法加持，出此经典，名善住意天子所问。建午闰月朔次丁丑，戊寅建功，乙巳毕功。助译弟子瞿昙流支，对译沙门昙林之笔。庶俟存道敬法之贤，如实印记，示令不惑耳。（《释藏》裳九）
　　◇回诤论翻译记
　　《回诤论》者，龙树菩萨之所作也。数舒卢迦三十二字，此论正本，凡有六百。在魏都邺，兴和三年岁次大梁建辰之月朔次癸酉辛卯之日，乌苌国人刹利王种三藏法师毗目智仙共天竺国婆罗门人瞿昙流支在邺城内金华寺译，时日所费二十余功，大数凡有一万一千九十八字。对译沙门昙林之笔。骠骑大将军、开府仪同三司、御史中尉勃海高仲密启请供养，具记时事，以彰以闻，令乐法者若见若闻，同崇翻译矣。（《释藏》华三）
　　◇业成就论翻译记
　　大国将宁，必感灵瑞，以为喜兆；邺隍方盛，圣降神宝，以为祥征。天亲菩萨造造业成论，出于今世，以示太平，此乃大魏都邺安国之兆也。法行有时，寄必得人。兴和三年岁次大梁七月辛未朔二十五日，骠骑大将军、开府仪同三司、御史中尉渤海高仲密众圣加持，法力资发，诚心敬请三藏法师乌苌国人毗目智仙共天竺国婆罗门人瞿昙流支、释昙林等在邺城内金华寺译，凡四千八百七十二字。（《释藏》爵九）
　　◇转法轮经翻译记
　　转法轮经，如来初说，《优波提舍义门》之名，天亲菩萨之所开示。佛说为谁？╂陈如等，义行此方，必主其人。魏骠骑大将军、开府仪同三司、御史中尉、渤海高仲密善求义方，选真拣伪，故请法师毗目智仙并其弟子瞿昙流支于邺城内，在金华寺，出此义门优波提舍，兴和三年岁次大梁建酉之月朔次庚子十一日，译三千九百四十二言。沙门昙林对译录记。（《释藏》次十一）
　　◇三具足经翻译记
　　施戒闻三，备摄众行。是以如来说名具足。法门深邃，浅识未窥。天亲菩萨慈心开示，唯显经义，弗释章句，是故名为优波提舍。昔出中国，今现魏都。三藏法师毗目智仙、婆罗门人瞿昙流支、爱敬法人沙门昙林于邺城内，在金华寺，兴和三年岁次辛酉月建在戌朔次庚午十三日，译千百十言。骠骑大将军、开府仪同三司、御史中尉渤海高仲密启请供养，守护流通。（《释藏》造十）
　　◇毗邪娑问经翻译记
　　菩萨方便，摄化众生，必以大悲，引邪从正。毗邪娑仙即其人也。为导群迷，令识因果，将诸异见，至如来所，归命谘启，听闻正法，因其请说，即以名经，故因此部为《毗邪娑问》。魏尚书令、仪同高公愍诸错习，示其归则，简集能人善辞义者，在宅上面，出此经典，求正法人沙门昙林、婆罗门名瞿昙流支，兴和四年岁次壬戌月建在申朔次乙丑建功，辛巳甲午毕功，凡有一万四千四百五十七字。（《释藏》推九）
　　◇奋迅王问经翻译记
　　一切菩萨，功德普修，依德立名，字号平等，随所显发，称谓不同，说法问论，多依自字。故奋迅王问奋迅法，如来为说四种奋迅。其有人能具此奋迅，则于一切，皆能奋迅。魏尚书令、仪同高公今欲以此四种奋迅，于一切处普奋迅，故置能译人在宅上面，出此《四种奋迅法门》。沙门昙林、瞿昙流支，兴和四年岁次壬戌月建在申朔次乙丑甲午之日，启夹创笔，凡有一万八千三百四十一字。（《释藏》发九）
　　◇金色王经翻译记
　　释迦如来，本生无量，且于一时作金色王，檀行因缘，自臻成佛。说施法门，引彼为证，因名此经为《金色王》。魏尚书令、仪同高公敦舍之心，往齐金色，为开此门，普示一切，严宅上面，出斯妙典。沙门昙林、瞿昙流支，兴和四年岁次壬戌月建在酉朔次乙未癸丑日译，乙卯毕载，三千五百一十四字。（《释藏》忘九）
　　◇第一义法胜经翻译记
　　夫爱法者，必深种善根，《涅经》云供佛二恒。魏尚书令、仪同高公重法心成，生上财想，博采梵文，广崇翻译。且《第一义法胜经》者，诸法门中，此其髓也。公意殷诚，感之题额。沙门昙林、瞿昙流支，兴和四年岁次壬戌九月一日甲子换文，始末四功，质义乃定，五千五百七十六字。（《释藏》贞七）
　　◇顺中论翻译记
　　诸国语言，中天音正，彼言那伽夷离淳那，此云龙胜，名味皆足。上世德人言龙树者，片合一箱，未是全当。龙胜菩萨，通法之师，依《大般若》而造《中论》，众典于义，包而不悉。大乘论师名阿僧亻去，解未解处，别为此部。魏尚书令、仪同高公延国上宾瞿昙流支在第供养，正通佛法，对译昙林，出斯义论。武定元年岁次癸亥八月十日丙寅挥辞，凡有一万三千七百二十七字。（《释藏》移四）
　　◇宝髻经四法优波提舍翻译记
　　《宝髻经》者，是大集中之一集也。其宗四法，玄深奥密，天亲菩萨略开其门，是故名为优波提舍。圣自在力，行之彼古，时人处会，出于此今。兴和三年岁次辛酉九月朔旦庚午之日，乌苌国人刹利王种三藏法师毗目智仙、中天竺国婆罗门人瞿昙流支、护法大士魏骠骑大将军、开府仪同三司、御史中尉渤海高仲密、爱法之人沙门昙林道俗相假，于邺城内金华寺，译四千九百十七字。（《释藏》弗十一）
　　◇不必定入定入印经翻译记
　　出世智道，亦名为印。此经印义，或然不然，私情有指，未许官用。何者私情？今且当向，发心修行，证会名入。所乘强劣，有定不定，圣说定入，说不定入，言义如是，决定名印，说如是故，名如是经，其门要密，通必有寄。魏尚书令、仪同高公深知佛法，出自中天，翻为此典，万未有一，采拣集人，在第更译，沙门昙林瞿昙流支，兴和四年岁次降娄月建在戌朔次甲子壬午之日，出此如左，九千一百九十三字。（《释藏》法）
　　◎阙名
　　◇道行经后记
　　光和二年十月八日，河阳洛阳孟元士口授天竺菩萨竺朔佛，时传言译者月支菩萨支谦，时侍者南阳张少安、南海子碧，劝助者孙和、周提立，正光二年九月十五日，洛阳城西菩萨寺中沙门佛大写之。（《释藏》迹七）
　　◇正法念处经序
