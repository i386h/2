<!-- { "loadSidebar": true } -->
　　阳城之西壤境相接仅三四十里许在行山溪谷之间由明以来以科第显立名当世者其多至逾晋以南数郡县阳城盖天下人材所自出也今未易殚数其尤为天下所知者有若杨公继宗原公杰王公国光孙公居相张公铨或以清节或以事功或以直敢言或以忠死事此五君者皆天下所知者也准以洙泗之四科则班班乎徳行政事言语之选焉疎庵有文而略拱阳长于论事盖文学之难虽贤者不能兼而有之矣幸而有之而其人苟不亟亟于表暴好名以求自异虽同时之人知相推许而知者半不知者亦半迨其后声尘湮灭而无闻此才人志士之所以椎心饮恨于斯文也吾于藐山张公有慨焉向所谓文学之科公其人也始吾所居三四十里溪谷之间有常评事伦及吾祖副使容山公【公讳天祐】皆最能诗而莫为之继藐山先生奋然独兴于数世之后其所与交逰者类皆名流如竟陵钟伯敬亦当世之文人固已知推许之矣里中则杨黄门沁湄以其学与先生相周旋先生曰吾之畏友也其时白公东谷最晩出先生亟称之自是先生之文益昌而里中名卿硕人能文之士彬彬称盛焉则先生推挽之功也昔子夏教授于西河言防崛起于东呉流风遗韵振往古而导来今孰谓先生之功为可诬也哉以公立朝之风防晩节之昭明不媿于向所称数公徳行政事言语者而断以谓文学举其盛也兵劫之余篇章散落张公伯珩搜録其遗文伯珩令子茂生锓版行世而先生裔孙太仆君泰文式光前绪徴序于予予因慨夫吾祖容山公之有文也容山公诗吾童稚时及见其钞本后略省记悉索敝簏中不可得问之乡曲无有知者则遂将湮灭而无传矣宁不可痛恨哉吾是以叹太仆君之贤能不殁其先人也同里寓人陈廷敬书
　　愿学斋文集序
　　黄忍庵先生自定其所为愿学斋文集一百十巻以其目録视余属为序曰吾求于世可序吾文者得四人焉子其一也又曰始吾为学因文以见道子之求道也勤故可以叙吾文余愧其言然卒不得辞而亦将以文与道离合异同之故质之忍庵而亦因以求道于文焉易书诗礼春秋皆非有意于文也自孔子殁后之能言之士其传于世者大扺皆有意于为文而其能不离异于圣人之道者斯为至矣由孟子以来去圣人益逺道益不明其传于世而号为能言之士如司马迁班固刘向扬雄之徒其所为文虽皆不离异乎圣人之道而语其至不能无大醇而小疵也近代有八家之目其説始于茅氏鹿门而传其书于天下后世此数子者果天下后世之所未易防及者也而以言乎圣人之道此数子者其马班刘扬之流亚与尝读晦庵朱子之文矣盖颛以明圣人之道于危微絶续之闗而其言语之妙又有兼数子之长者然而不在数子之列鹿门之意将以谓数子者特以其文焉而已耳非果谓其果不离异乎圣人之道也若是乎文与道离而不合异而不同而忍庵曰吾以文见道又以为余之求道勤而可语于斯文也岂无其故哉朱子自韩欧阳以下皆有讥焉而独称南丰先生之文故朱子之文出于南丰今忍庵集曰愿学者不知其谓谁何而以吾观忍庵之文则皆仲晦子固之文也由是以求至乎圣人之道则忍庵之所见必将超然有得于此矣所谓因文以见道者其谓是与忍庵将归与其徒讲道于江湖之上以求进其所未至而如余者既无所自见于世将龃龉以终老忍庵亦何取于余言哉使强为言亦朱子所谓已试不验之説者其果何所取哉忍庵向所云四人者余问之孝感熊先生其一也熊先生讲学为文忍庵试质之其以余言为何如耶








　　午亭文编巻三十五
　　钦定四库全书
　　午亭文编卷三十六
　　大学士陈廷敬撰
　　序
　　赠静明子序
　　余行天下见磊落权竒之士其人皆超然髙举不能与世近顾余独慕好其人其人亦翛然翩然引而余近也比居里中与时俗相偃仰有客过予而笑问之向者夫子接尘而防不肯耽偷懦习輭熟见蝇营蚁羶者思掉头脱去故所求与防大半皆权竒髙举之士今则为纎人顽夫之行雉媒之翳以求龙友宜歴落俊迈非常之人去夫子而不顾也余嗒然无以应乆之访旧防于里中静明子居环堵之室键戸观物盖与世絶不通者壮而且老矣今年已八十道日以髙守日以固益落落不与世通余欲越阡度陌契濶相存追忆向者班荆画灰之语为鸡豚田社之防而邈然不可遂得回念客之言是也甚矣哉余之傎也夫居无何静明之子从余防致其父之言曰老人非好为固也辱夫子之知今老矣不可以俯仰于时以辱夫子夫子有意于老人其赠之以言乎虽然余何以赠之尝记静明子少时英姿防傥经竒男子也影尘钩身事蹙廹敛其轮囷陆离之才潜摉载籍儒墨道徳隂阳名法六家之书抉摘钩稽得于心而适于用也若数甲乙而倾庋箧也而尤精于律歴之学立术数揆仪度观璇玑之运审三光之行推前校徃协律正纪授民时而成嵗功与新法悉合而考晰歴元综校分度其説尤为精宻盖其笼挫七曜探索三垣重黎羲和者流而甘石二家所取衷也岂犹夫兎园村夫子咿唔一巻书以自号为儒哉静明子自闭闗以来扫除所习故学而独好黄老之书笺注道徳经其大指如太史公所云六家之曰神太用则竭形太劳则敝故剸务先定其神而独以道家为宗嵇叔夜曰非渊静者不能闲止老子曰知止不殆经言能虑能得而本之定静静明子其有道丈人也与哉夫道则吾不知余知静明子深于律歴者也歴家测圭景察经宿睇视望晦朔光魄亏盈以定其符騐皆可得而见者孟子以为千嵗之日至可坐而知也夫何以斗二十一度去极至辽矣日在焉而冬至而羣物于是乎生焉此其可见而不可见者存夫黄钟万事之根而律首焉冬至万物之初而歴始焉此其不可见而天下之可见者莫大乎是推之至于月先建子时平夜半天地贞观日月贞明天下之动贞夫一者静明子于天地人之道必有以窥其微矣他日余将毁闗撤垣造膝而问焉毋徒使客谓余不能得天下竒士漠然相视而笑也
　　送闗同年序
　　同年生江陵闗君以华汉忠义苗裔也按忠义传先主收江南诸郡以忠义为襄阳太守及西定益州拜忠义董督荆州事迹其生平在荆襄时为多后因攻曹仁于樊曹撡劝孙权蹑其后引军还权已据江陵尽得忠义家遂以此终是其家在江陵者当孙曹奸谲抢攘乱离之际仅有存者虽其谱系不可深考而自汉以来宗老相传则君为忠义苖裔无疑也由汉至今江陵之闗芜显者君以
　　国朝顺治丁酉举于乡戊戌成进士仕为寳坻今有廉能名居三年坐失察逃人夺其官寳坻民叩
　　天子阍白君爱民状
　　主上闵然为民许留君再为寳坻令又三年防蓟州缺知州君权其州事又以失察逃人夺其官归江陵君于是不复求仕矣今年秋籯粮杖防走千里谒余于荒阡墟莽之中谬谓余士不用于世则亦已矣而终不忍不白其所志贻家世羞闻子以古人之道自任所为文章以定是非别同异晓当时而传后世也若以华之贤不肖其出处进退将求折衷于夫子焉余语君子神明之胄而王国之光也汉至今数千百年而江陵之族姓无有闻于世者及子之身而实当
　　国家之盛乃三仕而三已焉夫以忠义之灵不能庇其孙子使数千百年之间淹厄而无闻忠义之不私其亲固如是耶抑子之命定于天而忠义以忠顺直方之性不肯逆天而行其胷臆耶抑又人世之荣辱得防与鬼神之见各殊巳者之得未必不如仕者之失耶三者之説子必有以自信焉知其若此而何媿乎为忠义之苖裔也与君留信宿而去书其语为赠别之序
　　送汪悔斋使流求序
　　国家受命宅中统壹方夏威燀旁逹覃及无垠至于海外罔不震慑悉享悉庭其有阻疆自雄悖暴滛逞则不惮取乱侮亡奋雷霆百万之师临其区域立就殒灭于是
　　天子曰呜呼予一人受天显命尽天所覆以界予有家惟天眷在徳务广地者荒务广徳者强廼颛任仁义礼乐教化以保惠黔首懐柔逺人流求自
　　先朝奉职贡为外臣不懈罔愆康熈二十年冬中山世子尚某遣陪臣某表奏其先王防乞嗣封爵礼臣议流求越在海外道逺宜以册命颁给陪臣不遣使便于是陪臣某具状陈乞欲得天使为小邦荣宠其时
　　天子御门览状臣廷敬实侍起居
　　上曰海邦向化宜遣使宣布朝廷徳意如陪臣请且宜得通经术善辞命可使逺方絶域者下公卿台諌推举【臣】廷敬退而谨书其事于册公卿台諌廷推翰林检讨【臣】汪楫为正使中书舍人【臣】林麟焻为副使
　　上曰可二臣衔
　　命行有日矣辇下大夫士能为诗歌者竞赋诗以壮其行汪君不以余不能文也而属予为饯别之序余举一觞谓汪君曰向者廷敬侍起居亲见上之郑重遣使臣也夫余与君歴玉堂升清禁从容侍从之班见
　　主上圣文以开太平神武以遏乱略载之左右史者多矣而大要于仁义礼乐教化之大以保惠懐柔夫天下者尤孳孳焉汲汲焉宵衣而待旦日中不暇食逺人之来其亦闻风慕义而至乎传曰于逺人则修文徳以来之既来之则安之传又有之招携以礼懐逺以徳
　　上之郑重遣使臣之意其必有所甚念于此与且吾闻古称流求骁健喜击鬬攻刺其俗多与中国殊廼今或者又谓好礼义恱诗书安知今之俗不异于昔耶然则宣达国家以仁义礼乐教化懐柔之至意使之服教畏神廪廪
　　圣化暨环洲岛而处者永为冠带之邦不専属于君之此行与使成而旋必有以此称塞
　　上防者廷敬又将执简而书其后
　　送翁寳林尚书予假迁葬序
　　士当穷阨离宻亲逺丘封提书防四方不惮道途之勤羇旅之艰者凡以求显名美仕也及循览昔人行事见其猎声名耽禄利有危如颠跌伥伥焉而不思止者则心鄙之或有有才无遇遇而辄困苦若不容其身者又未尝不太息想慕叹惜其为贤故士之仕也守难进易退之节或长往而暂归者亦凡为仕所宜焉耳矣岂必有道之士能乎哉而卑俗时士之论有异焉曰士大夫引退乞身当于宠盛志得之时斯可以为荣矣若宠渝志失欲退而不能或能退而祗以为辱也余之説不然士君子进退于时度可不可耳岂计荣辱哉是説也惟有道之士能之古之人有欲退而退者晦庵之立朝是也立朝四十日而退而晦庵不以为辱有欲退而不免于辱者伊川涪州之行是也而伊川不以为辱有欲退而不得退者司马君实之居洛是也居洛下十五年而当时且以为荣是何也三子者古所称有道之士无得而加焉者也故或退或不得退或退而辱在天下未尝以为辱而后世之荣亦莫有得而加焉者此吾之所以异乎流俗之论也寳林为大司空数阅月乞迁葬以去于是卑俗时士讙然同辞曰宠盛志得之时也而引退如此此乃可以为荣矣而余谓不然者寳林有道之士也有道之士志意不出三子下三子者之进退荣辱浑然不以加诸其心寳林岂以一退为荣者哉士守难进易退之节或长往而暂归凡仕宜然也不必有道之士后能之寳林以三子为师法其所见宜有超然于流俗之外者也此亦岂足以荣吾寳林哉虽然士之振华缨曵朱毂趦趄驱驰而不能休回念向之离宻亲逺丘封勤道途而艰羇旅者凡以为有今日耳今防何时而忽焉以去故有视危如颠跌伥伥焉而不思者以为吾之所甚荣在此诚不能一旦舍而归也则凡为仕者欲其守难进易退之节将谁能之今寳林之归世以为荣亦可以为劝也巳寳林之有道吾所取正焉者其以余言为然与否与
　　送张公箸汉侍郎归展先垅序
