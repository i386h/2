<!-- { "loadSidebar": true } -->
《海虞诗苑》：“秦兰征字元芳，世居邑西大河。祖四麟，善填词曲。尝以省试至金陵，行囊惟挟《琵琶》、《西厢》两记，同伴讶之，公笑曰：‘吾患曲不工耳，不患文不中也。’其放诞多此类。”

兰征《与士达乞雏狸诗》：“那有余粮愁鼠耗，只劳架上守残书。”

《爱日精庐藏书志》：“钞本《穆天子传》六卷，板心有‘玄览中区’四字，秦酉岩藏书也。”又：“《吹剑录》，板心有‘玄览中区’四字，孙岷自跋曰：‘秦公手钞甚富，笔法流逸。是盖老年笔也。宝之宝之。’”

《铁琴铜剑楼书目》：“《极玄集》，每页板心有‘又玄斋’三字，卷末题云：‘此吾乡秦酉岩手录。庚寅上元日遵王见赠，弗乘。’卷中有‘五岭山人’、‘又玄斋校阅过’二朱记。”又：“《乌台诗案》，邑秦氏藏。卷首有‘囗首秦氏’、‘四麟之印’二朱记。”

《天禄琳琅》：“《东观余论》，有‘秦季公’、‘四麟书隐’、‘雍门世家’、‘又玄亭收藏图书印’诸朱记。”

钱受之《虞逸夏君墓志铭》：“君讳时中，字夏父，少从景阳秦君游，而与少补蒋君为童子师。秦君家故饶于赀，喜藏书，朱黄丹白，开卷烂然。从人得秘书，多用行书好写，篝灯雠勘，老而不倦。蒋君尤贫，不能购书，人间多有之书，皆手自缮写。盈箱溢几，尤为专勤。”昌炽案：景阳疑即四麟。并存之，以俟考。

 

一七五、黄居中明立　子虞稷俞邰

玉笈珠囊制骆驼，郁仪未较竹居多。

晋江父子藏书处，石户分明有鬼诃。

《明诗综小传》：“黄居中字明立，晋江人。万历乙酉举人。自上海教谕迁南京国子监丞。有《千顷斋集》。”

《静志居诗话》：“监丞锐意藏书，手自抄撮。仲子虞稷继之，岁增月益。太仓之米五升，文馆之烛一把，晓夜孜孜，不废雠勘。”

《鹤征前录》：“虞稷字俞邰，一字楮园。”

周亮工《黄母周宜人七袠寿序》：“海鹤先生厌世，长公俞言，有隽才，已先先生朝露。宜人抚俞邰成立，能守先世之藏书。夏必暴，蠹必简，犹时时借人藏本，稽其异同。”昌炽案：俞言名虞龙。

钱受之《黄氏千顷斋藏书记》：“戊子之秋，余颂系金陵，方有采诗之役，从人借书。林古度曰：‘晋江黄明立先生之仲子，守其父书甚富，贤而有文，盍假诸？’余于是从仲子借书，得尽阅本朝诗文之未见者。于是叹仲子之贤，而幸明立之有后也。仲子来告我曰：‘虞稷之先人，少好读书，老而弥笃。自为举子，以迄学官，修脯所入，衣食所余，未尝不以市书也。藏书千顷斋中，约六万余卷。余小子裒聚而附益之，又不下数千卷。惟夫子之于书有同好也。得一言以记之，庶几劫灰之后，吾父子之名与此书犹在人间也。’”又云：“闯贼一炬，内阁之书尽矣。而内府秘殿之藏如故也。煨烬之余，继以狼藉，举凡珠囊玉笈，丹书绿字，绨几之横陈，乙夜之进御者，用以汗牛马，制骆驼，蹈泥来，载泥沙，藉粪土，求其化为飞尘，荡为烈焰而不可得。自有丧乱以来，载藉之厄未之有也。海内藏书之富，莫先于诸藩。今秦、晋、蜀、赵熸矣，周藩之竹居，宁藩之郁仪，家藏与天府埒，今皆无尺蹄片纸矣。汶、洛、齐、楚之间，士大夫之所藏，又可知也。黄氏之书俨然无恙，则岂非居福德之地，有神物呵护而能若是欤？”

黄宗羲《次族侄俞邰见赠诗》：“秣陵焦氏外，千顷聚书多。石户栖千秘，宗人许再过。从来耽怪牒，岂以易鸣珂。况说今加富，应知有鬼诃。”

《东湖丛记》：“千顷堂藏书，有晋江黄氏父子藏书印。”

 

一七六、祝以豳耳刘　李可教受甫

海上惊沙起浪淘，楼船十丈驾飞涛。

投纶那得任公子，一钓扶桑连六鳌。

《人海记》：“藏书之厄，如吾乡祝侍郎耳刘之万古楼，武原骆侍郎骎曾，非流散则灰烬。”

《杭州府志》：“祝以豳字耳刘，海宁人，万历丙戌进士，知随州，入为兵部员外。时日本攻朝鲜，尚书石星力主招抚，以豳曰：‘日本勍贼，朝鲜属国，今以朝鲜急而遣招抚，是弃朝鲜也。东藩折于日本，势必及我。’朝议是之。居乡十六年，起江西按察使，寻擢应天府尹，进工部左侍郎。致仕。”

《松江府志》：“李可教字受甫，年十二能属文，赵贞斋遴为赘婿。年十八，补诸生。其先世储书万余卷，遭倭寇，悉散佚。可教多方访购，风钞雪写，得还十五六。校雠点勘，丹黄烂然。子逢原、逢申。”

 

一七七、焦文宪竑

委宛羽陵方蔑如，广寒清暑殿中储。

校雠但惜无臣问，七略于今未有书。

《明诗综小传》：“焦竑字弱侯，上元人。万历己丑赐进士第一，授翰林修撰。谪福宁州同知。追谥文宪，有《漪园集》。”

王文简《说楛跋》：“澹园，山东日照人，以军籍居金陵。”

《千顷堂书目簿录类》：“《焦氏藏书目》二卷，焦竑。”

《澹生堂藏书训》：“金陵焦太史弱侯，藏书两楼，五楹俱满，余所目睹。而一一皆经校雠探讨，尤人所难。”

《征刻唐宋秘本书例》：“前代藏书之富，南中以焦澹园太史为最。”

黄宗羲《天一阁藏书记》：“余在南中，闻焦氏书欲卖，急往讯之。不受奇零之值，二千金方得为售主。时冯邺仙官南纳言，余以为书归邺仙，犹归我也，邺仙大喜。及余归而不果，后来闻亦散去。”

《四库提要》：“《国史经籍志》六卷，明焦竑撰。盖万历间陈于陛议修国史，引竑专领其事。书未成而罢，仅成此志。其书丛抄旧目，无所考核，最不足凭。”

《国史经籍志自序》：“宣德以来，世际升平，笃念文雅。广寒、清暑二殿，及东西琼岛，游观所至，悉置坟典。委宛羽陵之有，方之蔑如矣。”

《天禄琳琅》：“宋板《演繁露》，明板《事类赋》，有‘澹园焦氏珍藏’、‘子子孙孙永保’、‘抱瓮轩’、‘竹浪斋品’四印。”

《铁琴铜剑楼书目》：“《六经正讹》，有‘弱侯’、‘漪南生’二朱记。”

 

一七八、张民表林宗

陂头老杏酒旗招，岌岌高冠带欲飘。

东涧盟言留息壤，西亭著录荡寒潮。

周亮工《张林宗先生传》：“先生讳民表，字法幢，一字塞庵。大梁之中牟人，世居晶泽里，宫保孟男之子也。家藏书数万卷，皆手自点定。自称旃然渔隐，又号蕊渊道人。”

《明诗综小传》：“林宗一字武仲，有《原圃》、《塞庵诗集》。”

《列朝诗传》：“林宗，万历辛卯举于乡。任侠好客，时荡舟于郭外之南陂。顶高冠，飘二带，带上绣东坡‘半升仅漉渊明酒，三寸才容子夏冠’之句，乘败车，无项幔，一老囗（牛孛）牵之，朗吟车中。每日醉陂头老杏下，门人弟子扶掖而归。崇祯壬午，寇围大梁，守死不去，水灌城而殁。与祥符王损仲友善，余之交于林宗，以损仲也。宗尉西亭多藏书，余属林宗购其书目。天启中，余以奄祸里居，客从大梁来。林宗缮写，间关寓余，酒间片言，皎如信誓，生平为可知矣。”

 

一七九、谢肇淛在杭

十指如椎冻不信，清霜初下写书频。

可知石鼎松声里，桃叶摊书未是真。

《明诗综小传》：“谢肇淛字在杭，长乐人。万历壬辰进士。除湖州推官，移东昌，迁南京刑部主事，调兵部，转工部郎中。出为云南参政，升广西按察使，历左布政使。有《小草堂集》。”

渔洋《居易录》：“宋杨大年《武夷新集》二十卷，闽谢在杭写本。”又：“《古灵集》二十卷，宋陈襄著，亦谢氏写本。”又：“宋谢薖《竹友集》，谢方伯在杭跋云：‘时方沍寒，京师佣书甚贵。需铨京邸，资用不赡，乃手自钞写。每清霜呵冻，十指如槌，几二十日始竣。万历己酉十二月二十四日。’”

杭世骏《竹友集跋》：“在杭收藏宋人集颇富，近多散失。惟此系其手书，子孙装界成册。平湖陆编修次友典闽试钞得之。”

《榕城诗话》：“谢在杭小影，予得见于鳌峰坊薛士玉家。丰颐隆准，粹容光悦。姬人桃叶，就其所执之卷而舒之，流观眄睐，翩若燕翔。童子煮茶，石鼎沸声与松籁互答。曾鲸所写也。”又云：“在杭《小草斋》、《游燕》、《下菰》、《居东》、《峦江》诸集而外，有《五杂俎》、《文海披沙》、《西吴枝乘》、《滇略》、《百粤风土记》、《支提山志》、《长溪琐语》，薛士玉悉以赠予。薛妻是其玄孙，故能道其家世。今皆微落，板亦散失矣。手钞文集及所辑郡国、职林诸考，尚在士玉家。”

 

一八○、曹学佺能始　马恭敏森　陈暹

白马西来十二部，青牛东去五千言。

还当礼失求诸野，舍卫空桐例可援。

《四库提要》：“《易经通论》十二卷，明曹学佺撰。学佺字能始，侯官人。万历乙未进士，官至四川按察使。后为朱聿键礼部尚书。聿键败，自杀。”昌炽案：能始亦号石仓。

《明诗纪事》：“曹学佺字能始，尝谓二氏有藏，吾儒无藏，欲修儒藏与之鼎立。将撷四库之书，十有余年，而未能卒业也。”

《笔精》：“吾乡前辈藏书富者，马恭敏公森、陈方伯公暹。马公季子，能读能守。陈公后昆寝微，则散如云烟矣。又林方伯懋和、王太史应钟，亦喜聚书，捐馆未几，书尽亡失。四公之书，咸有朱黄批点句读。余间得之，不啻拱璧也。予友邓参知原岳、谢方伯肇淛、曹观察学佺，皆有书嗜。邓则装潢齐整，触手如新；谢则锐意搜罗，不施批点；曹则丹铅满卷，枕藉沈酣。三君各自有癖，然多得秘本，则三君又不能窥予藩蓠也。”
一八一、姚士粦叔详　吕兆禧锡侯

课虚责有寂求音，径寸玄珠竟陆沉。

知与离朱同试眦，目光不到九渊深。

《嘉兴府志》：“海盐姚士粦，字叔祥，与胡震亨同学，以奥博相尚。蒐罗秦、汉以来遗文，撰《秘册汇函》，跋尾各为考据，具有原委。冯梦祯为南祭酒，校刊南北诸史，多出其手。有集四卷。吕兆禧字锡侯，年十二，能文章。买书万余卷。与士粦繙诵矻矻，丙夜不休。早卒。”

