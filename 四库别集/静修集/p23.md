<!-- { "loadSidebar": true } -->
　　夜坐有懐寄故人
　　几叶疎桐万斛秋四山清露一窻幽髙情千古谢安石壮志平生马少游有错真成六州鐡欲还空说大刀头悠悠且付天公在未必苍生待尔忧
　　秋望
　　天从朝雨霁来寛日到平芜尽处还叹老自非縁白髪爱闲元不为青山洛阳懐古真豪圣李白学仙亦强顔何处莲花有仙掌不妨招我暮雪间
　　秋日有感
　　自觉规模日蹙然初心道徳负中年仰观俯察无多地往古来今共此天出处不论三代后删直探六经前南山正在忘言处目送归鸿手絶弦
　　痴坐
　　野人痴坐静无边愚弄从渠儿戏然或智或愚能几里一鸣一止又千年俗流在眼何妨病细故经心信未贤究竟谁能离此世孤山絶顶送华颠
　　盆池
　　青蛙昨夜雨来鸣斗水那容掉尾鲸白髪惊鱼应百我扁舟捉月记三生荷风拂面秋先觉苔露生波晚更清我欲江东鉴湖老天河早为洗南兵
　　虎甲
　　气势江淮一旦空故教金甲虎生风峥嵘铁骑千夫勇凛冽寒威百兽雄不信豼貅御万灶岂知孤兔动幽丛圣朝千古征南録亦有孙君治造功
　　黑马酒
　　仙酪谁夸有太汉家挏马亦空传香来乳面人如醉力尽皮囊味始全千尺银駞开晓宴一杯璚露洒秋天山中唤起陶景轰饮髙歌敕勒川
　　赋孙仲诚席上四杯【仲诚命题彦通举韵】
　　陇鸟囬头意若何刳肠欲我鉴红螺微茫山意诗痕在灔滪江声饮兴多圣处已分糟与蟹醉来唯见酒成波千年醒杀江鱼腹应恨生身在汨罗【一作注瓦倾银竟若何红珠元称卷金螺微茫山意诗痕在灔滪江声饮兴多圣处已分糟共蟹醉来微见酒成波千年醒杀鱼虾腹且莫乗流问汨罗】
　　右螺
　　碧筩和露卷晴霞锦浪随鲸落晚沙风趂歌声来弄叶酒知人意要浮花胸中壁立三峰玉醉里神游太一家明日清霜看红翠人生容易鬓成华【一作江乡云锦烂晴霞海浪鲸鱼落晚沙烟影横桥淡留月露香芳酒浅浮花风流玉井三峰夣浩荡莲舟太一家明日秋霜减红翠人生休遣鬂成华】
　　右荷
　　希夷尊爼永相望混沌凿开见此觞金橘有天容逸老青田无地避余香云中招隐留仙掌物外寻真得醉乡试看峩嵋问啼鸟人间红雨几斜阳【一作希夷尊爼永相望混沌凿开见此觞霜橘有天容逸老金橙无地避余香人间王母留仙种物外秦人有醉乡试看累累花下塜莫敎红雨怨斜阳】
　　右桃【后蜀纪刘先祚进桃核杯云得之笔山陈搏邵康节谢人恵希夷尊诗有仙掌峯蛮峭不收希夷去后遂无俦能斟时事髙手尊酌人情略拨头之句】
　　潇湘千树暮林平风露诗肠快一倾蜜恋金丝仍可意香分緑蚁最闗情洞庭春色元无恙南国幽姿谩浊清谁辨酒船千万斛棹歌和月卷江声【一作潇湘千树暮云平风露诗肠快一倾蜜恋金丝仍可意香寻翠袖亦多情江陵春色元无恙楚泽幽兰恐未清惟有酒船三万斛南飞齐和颽歌声】
　　右橙
　　删録以韵即席课诸生东斋诸物七首
　　逺山笔架痕字
　　何物能支笔万钧桉头依约逺山痕灯横烟影隠犹见秋入霜毫势欲吞掌上三峰看太华人间一是中原中书未免从髙阁不向林泉怨少恩
　　折叠简牌筠字
　　谁将霜缥漆霜筠几叶齐分梵夹匀眼底有无真亦伪掌中舒卷屈犹伸墨云难染秋天濶碧玉还思晓露新他日不须焚諌草一方何处觅缁磷
　　梅杖枝字
　　铁石心肠氷玉姿掌中潜得岁寒枝天敎一握藏春宻风觅余香就手吹雪月冷懐随歩履溪山髙兴入支頥玉堂若要扶持用说与东君也不知
　　竹瘿知字
　　为怜鹤髪乆双垂秀出龙孙第一枝凿破谁言混沌死弹来未有岁寒知天材拥肿吾当取时様装严彼亦宜风月不妨时角出青霜难傍老头皮
　　醉梨寒字
　　玉簮香字【二首并见遗诗第四卷】
　　秋莲空字
　　瘦影亭亭不自容淡香杳杳欲谁通不堪翠减红销际更在江清月冷中拟欲青房全晚节岂知白露已秋风盛衰老眼依然在莫放扁舟酒易空
　　西
　　一片秋风落汉城人间无复渇尘生凿开混沌星辰出碾碎璚瑶风露清胸次氷霜惟我在口边糖蜜向谁倾烂肠莫道遮藏得黒子红心到底明
　　又
　　一团天露暗藏春多少人间渇死人面上风光尽氷雪胸中文彩烂星辰弄丸我是希夷老凿窍谁窥混沌真沃沃君心甘剖腹乾坤一辟要清新
　　贫士
　　贫士出门多掣肘闻君几次谩徘不思学舘三年旧肯为山翁百里来乆倚通家略賔主新知不饮罢尊罍殷勤莫厌通宵话听说天明即欲廽
　　故人见访山中
　　客子畏人常简出病来庭户益荒芜多时略阙通书问逺路遥慙送药须扫地预占灯烬喜敲门遥认草亭孤故人知我无供给故着看山慰野夫
　　次韵答河间赵君玉见寄
　　出门纷扰互相寻常使幽人懒病深前月借书来水北去年采药到城隂黄精已倩徐生劚苍术新敎石老寻只有烟霞肯賖借无人曽送买山金
　　忆郝伯常
　　一檄期分两国忧长缨不到越王头玉虹醉吸金陵月鹤孤游赤壁秋漠北苏卿重囬首天南王粲几登楼飞书寄与平南将早放楼船下益州
　　涞阳李丈九十夀
　　九十余年何限事向人惟指鬓毛霜偶因饮酒惊迟醉不信看书托健忘还拜嗔扶縁敬客近游多歩为居乡自惭犊子颠狂在世故艰难未备甞
　　夀田处士
　　慷慨燕南烈丈夫半城和气溢阎闾仕途尽看防为虎若軰却教龙作鱼勤苦十年经子史风流千古画诗书交游剰有名公在未许丹青作敝庐
　　何太夫人生日
　　夜夜东隣有香火髙门自得百年心蟠桃结实世谁见隆栋骇人根自深经卷病余犹早起丝车老去亦亲临乆知吾友闲居意惟愿慈顔事不侵
　　书懐
　　出门已坐十年迟择地宁容一物栖敝箒万金空自许青云平地欲谁梯长庚只合陪残月众楚安能立一齐醉里商歌动寥廓飞鸿淡淡夕阳低



　　静集卷二十
　　钦定四库全书
　　静集卷二十一【拾遗三】　　　元　刘因　撰七言絶句【五十三首】
　　偶读谩记【二首】
　　恍惚天花散乱风向前一蹴是虚空麒麟正要黄金鎻收拾箪瓢博约中
　　真乐攻心不奈何南华风景偶经过怜君日暮不归去直到倚门犹自歌
　　偶书
　　车轮有角世无用马足若方人可寻万沼千池随分在只除明月觧同心
　　天命
　　天命无私义理公此身承奉有余恭人心可信难尽合亲令何由敢勇従
　　杂诗
　　一语唤醒瑞岩老千年不昧草庵歌闲人为向忙人说佛法原来本不多
　　理西斋成
　　朔风裂地雪漫空办向西斋作蛰虫有客【阙】　　　语髙谈方对紫阳翁
　　早起
　　饥防号多似诉愁破囊空惯已无羞闲来防检幽居事鶗鴂声中又一秋
　　宿山村
　　石边流水自萦纡树杪闲云恣卷舒长怪西山无爽气只因少我一茒庐
　　宿洪崖观
　　云山不受壮心降无限西风撼客窻应是夜深知月出却教风雨入清江
　　大觉寺作
　　西山诗社乆知闻鞍马曽经亦可人须信此邦文教在能招锡杖近冠巾
　　中山道中
　　不许花开一日先征鞍过处及芳妍只应春暖山翁出野店溪桃怅望边
　　大暑絶句
　　青山只恐还炼石白日何曽赦覆盆未挽银河下尘世先携赤县上昆仑
　　雪岭遇雨
　　天为西游饷我晴野花啼鸟效平生今朝雪岭初逢雨应是郎山帯防迎【土人谚云郎山帯防十日无道】
　　北窻看雪
　　背山楼起人呼俗踏雪诗成奴骂狂不俗不狂髙枕上烂银堆里数峯苍
　　贺正
　　秋禾夏麦总收成徭役稀疎赋税轻北疃南庄俱有酒倒骑牛背绕村行
　　人日
　　纷纷世事倒狂澜乡学如何又起端六七顽童舞雩下不知何物是探官
　　春夜
　　千红百紫一般香雾閤云窻日影长一刻千金买春夜幽人应也笑君狂
　　春夜不寐
　　众人昏睡我独坐细看乾坤静里春傥使一时俱闭目知更数皷是何人
　　故园寒食二絶
　　家家有酒老人醉拜扫归来壮士耕缟袂荆簮门巷寂太平风物故乡情
　　一坏新土寄余哀故老相邀信歩来行到水西村尽处桃花无数未全开
　　中秋无月
　　镇日晴明此夜隂如何天意异人心一声长笛浮云尽快意金杯莫浅斟
　　霜落
　　霜落清江一夜秋觉来明月满江楼酒醒人散夜将半花上鸟啼空自愁
　　山泉
　　寒溜泠泠尔许清米狂误拜石为兄防山卷地今谁手夜夜南窻听此声
　　鼓城龙湫
　　池龙闻说卧南州一祷曽分一郡忧四海苍生望霖雨千年谁更传岩求
　　煮茶
　　细声蚯蚓发银瓶巳觉春雷齿颊生举似玉川应有语无琴亦是沽名
　　闻角
　　人间无物比悠扬谁道一声随夜长余哀到晓无寻处吹作南湖十里霜
　　见梅
　　朔漠梅花到眼中一枝无限是春风江湖烟雨三千里谁识乾坤造化工
　　落花
　　光景花中自一天精神楚楚照芳筵朝开暮落君休笑还似人间几百年
　　啼鸟
　　几日春隂几日晴唤来山鸟话平生杜鹃解道渊明语只少鹧鸪相和鸣
　　次人望雨韵
　　五月良田种不成蓬蒿无雨亦青青袖中准有天瓢在自是今年夣易醒
　　豆粥
　　雪瓮氷虀满筯黄砂瓶豆粥透隣香此中真味无人识熬煞羊羔乳酪浆
　　戏题李渤聮徳髙蹈图后
　　黑色黄头渠丑女纶巾羽扇我周郎已辞鲁肃三千里莫望成都八百桑
　　鹿门安敢笑隆中耕耨传来两地穷爱杀阿山颇神骏看教他日拜厐公
　　牙牙女巽似偏刚教女如羊尚恐狼若使此刚能有用文姬却不辱中郎
　　莫道棃蒸法太偏孔门三法见家传灯前一听阿声语愈觉黔娄有妇贤
　　扊扅吹罢补麻衣习取禁寒抗老饥幸自伯鸾无识者对人不必案齐眉
　　北牕髙卧辞周粟娄氏能贫传亦夸画里不推陶靖节恐因白璧有微瑕
　　求人谀鬼果何为飜忆谋亲入仕时寄谢韩公莫相挽山妻元不解啼饥
　　伦理天生有自然莫言家累换清闲何人防我图中意说似阳城与鲁山
　　文藁无劳尔谩焚但将勤孝立吾门君看珠翠红油壁争信阿良日乞墦
　　髙咏清江月近人一家灯火夜相亲多斋自任傍人笑已把灵防付鬼神
　　渠心当与画图期莫问图中我似谁天意与人论出处我家行止不闗伊
　　秋烟叠嶂图
　　不传者死不亡存灭没天机尚有痕曽向烟霏见真态依然犹是画家魂
　　画猿
　　万古西山只月明画中依约晓猿鸣幽人未去深湏听一出世间无此声
　　梅雀扇头
　　月影波光淡有春秋风草草最愁人凭君欲寄调信恐被枝头冻雀嗔
　　题崔氏雪竹海棠二轩
　　崔氏溪亭竹树新分题为我报诗人而今别有春风在玉立诸孙鹤亲
　　邯郸欹枕图
　　不见当年夣虎公无端幻术愚聋区区正有仙凡异未便壶中胜枕中
　　田孝子诗卷【二首】
　　比屋春风夣寐前门闾旌孝见今年山林未觉浑无望试手田家第一篇
　　佛法天伦亦泛然云溪独爱此儿贤诗成未尽南陔兴不是田家第二篇
　　雨中问云溪不在
　　灯火幽窻拟对谈十年不到二龙潭白云吹作山前雨应报髙僧不在庵
　　赠狂道士
　　得意云山是处过逢人对酒即髙歌世人休笑狂夫恶却恐狂夫笑汝多
　　静集卷二十一
