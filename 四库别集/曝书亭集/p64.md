<!-- { "loadSidebar": true } -->
　　诗三百五篇自周召而下作者名氏多不传见于序者卫之武公召穆公凡伯苪伯苏公家父寺人孟子率皆忧谗刺时之言而和平之音恒寡仍叔之于周史克之于鲁仅有颂美其君之辞而未言其志故诗之盛无若尹吉甫彼其人既有文武之才而又乐于取友韩侯申伯召伯仲山甫张仲咸与同志来归有饮御之懽出祖有赠行之作人得其言以为重已亦不让其美读崧高烝民之卒章君子未谓其言之夸也职方郎中南海程君周量好为歌诗与予定交岭表中间聚散一十五年每一相见辄出其新诗累百葢凡名公卿庶宷下至布衣紃屦之士留京师者饮食燕游赠送靡不有诗益以懐友感旧之篇岁既久编为海日堂集若干巻其音和以舒其志防以达览君诗者咸叹其辞之工而不觉其多殆诗所云其风肆好者已南海多骚雅之士其尤杰出者庻常梁佩兰药亭处士元孝其进退出处不同而君皆与交莫逆二君子者其诗并传干后无疑吾因是憾张仲之无文而笑吉甫之寡和也
　　叶指挥诗序
　　王制九州千七百七十三国诸侯之附庸不与然得列于诗者自二南豳及王风外仅十有一国而已夫以鄘曹桧之微不遗輶轩之采况疆域之大焉者乎彼其国人岂无感于心而宣于言永歌嗟叹以赋其事然皆置而不陈何也传曰若以水济水谁能食之琴瑟之専一谁能听之殆或所操类邻国之音所沿者前人体制则言不由中胶固而不知变变而不能成方斯则可以无取司马迁谓古诗三千余篇孔子去其重复取三百有五其信矣夫自后变而为骚为乐府为五言为七言为六言为律为长律为絶句降而为词为北曲为南曲作之者恒虑其同则变变而其体已穷则不得不复趋于古譬之治金者必异其齐改煎而不耗斯其为器新而无穷敝尽而无恶故正考父奚斯之颂不同乎周景差宋玊之辞不同乎屈平孟郊刘义卢仝李贺诗不必尽学退之张晁秦黄词不必尽师苏氏此其人皆以雷同説为耻视其力之所变莫肯附和不知者斤斤操葭黍圭臬以防其非是欲其派出于一毋乃谬论欤三十年来海内谈诗者毎过于规仿古人又或随声逐影趋当世之好于是已之性情汨焉不出惟吾里之诗影响虽合取而绎之则人各一家作者不期其同论者不斥其异不为风防所移附入四方之流派惜夫工之者类多山泽憔悴之士不汲汲于名誉或不能尽传又或传之不逺则一人之言无以风天下岁在丙辰遇叶君井叔于京师诵其诗清而婉丽而不靡戍削而无刻划之迹至于友朋山水之好流连唱叹而不已庶几发乎情止于礼义可以化下而风上者与君前知登封县事入为西城兵马司指挥与尚书郎以下善诗者九人合刻其集以行比而观之若金锡之各异其齐不同夫琴瑟之専一可谓善变古人者矣君虽家于楚实予里人也乃为序之以质当世论诗之君子
　　丁武选诗集序
　　闽自十才子以诗名而高廷礼集唐人之作别其源流严其声格若圭景籥黍之无爽当是时呉有北郭十子粤有南园五先生名誉实相颉颃其后呉中之诗屡变而闽粤独未之改梁公实名列七子诗犹循南园遗调郑继之规法李献吉曹能始与景陵二子游唱和甚宻今读其诗所操葢依然土风也三十年来海内谈诗者知嫉景陵邪説顾仍取法于廷礼比复厌唐人之规幅争以宋为师夫惟博观汉魏六代之诗然后可以言唐学唐人而具体然后可以言宋彼目不覩全唐人之诗辄随响附影未知正而先言变高诩宋人诋唐为不足师必曰离之始工吾未信其持论之平也武选郎中晋江丁君雁水分司通恵之河暇彚其所作为问山集读其诗直者不伉绮者不靡约言之而可思长言之而可歌斯善学唐人者矣今夫离支之为树相其柯叶无以大异于凡木也当其薫风被朱实垂问其种以百数虽下者亦可敌四方之珍果焉况夫凝氷挂绿种之尤美者乎顾呉越夸以杨梅燕齐夸以频婆之果闽粤之知味者将笑而不应则以中有所得自不迁于所好也君之于诗既自得之假有操宋人之流派欲君尽变其土风吾知君有所不屑已
　　秋水集序
　　锡山之泉居水品第二自扬子中泠水莫得其真而众水皆出是泉之下县治万家负郭之防相比富者饰楼榭亭池以恣游衍士虽贫山茨水槛亦必有竹树交映清江淡沲演漾门户之外其人多简秀自好所为诗文每以真意取胜无凌厉叫嚻之习信夫山水之足以益人情性也处士严荪友生于其乡以工诗闻书画兼臻其妙来游京师公卿荐绅争为矜誉予特爱其古文辞澹然而平盎然而和雍容纡裕而不迫庶几可入古人之域视世之镂琢字句以人耳目者逺矣荪友闻予言欿然不足既而曰子曷为我序之曰子之以秋水名集也何所取诸取诸有源也与源之见于地也下则涌而为滥上则悬而为沃仄者汍旋者过辨顺道而行空明而不滞小波沦大波澜石激之而鸣风荡之而怒雷霆车马神物怳忽水岂有意为竒变哉决之不得不趋鼓之不得不作亦随所遇而已文之有源者无畔于经无窒于理本乎自得抒中心所欲言固不在袭古人以求同离古人以自异也荪友其可与言文也矣譬诸水近乎海则咸近乎卤则苦甘者为醴浊者为胶火可以然而汤可以浴夫人皆能辨之至投以茗荈别其上下析及苗髪之微则必山林寂寞之士若陆羽者而后知之荪友无取乎公卿荐绅之言独命予为序其有意也夫
　　方编修锦官集序
　　自一命吏至三九之列之官上计持使节宣
　　诏命告祠名山大川置邮乗传必计道里之数立严程限之虽有岩壑文酒之乐不遑燕嬉少或濡滞则虑风雨水潦氷雪之阻诗所云每懐靡及者也惟三年一省试主司毕事而返不立程限归时所经厯岩壑之胜友朋文酒之防偶一留连胜咏而闻者不以为非葢圣主尚文故遇使者特优然其人或専于文而不好为诗又其地平衍无可喜愕以形之歌咏则虽有作不能多多亦不能传之逺独蜀之为地当井络之分由陆而往则厯幽并冀雍梁浮舟以返则又越荆逾扬度徐兖青而北州十有二未厯者营豫尔若四渎皆经焉其可见之诗者多矣遂安方君渭仁以宰辅之孙早成进士既而用荐
　　召试入翰林岁在癸亥四川既定
　　诏补省试于是君奉
　　命遄往归而雕刻其诗为锦官集二巻凡山川之阨塞风土之同异友朋之离合抚今吊古悉见于诗君之诗既多信可传于逺者也曩时济南王先生贻上主考入蜀裒其诗为蜀道集属予序之而予不果也今君之诗葢将与王先生并传其或不同者非诗派之流别也一在蜀未乱之先一在乱定之后览观土风感慨异焉后之读诗者兼可以考其时矣
　　王学士西征草序
　　华亭王学士瑁湖主陜西试事榜既放揽咸阳之胜浴乎温泉跻太华巅出潼闗渡河而北往还赋诗五十首乃甄综闱墨以行镂诗板以示同好其言曰文章无尽境譬之登山然其入必有径虽悬崖絶壁亦必有磴道可寻绠繘可挽苟力不足以相赴非困则踬矣华岳不知几千仭游者必极于三峯而后已善夫学士之论文也惟诗亦然学诗者以唐人为径此遵道而得周行者也唐之有杜甫其犹九达之逵乎外是而高岑王孟若李若韦若元白刘栁则如崇期剧骖可以交复而岐出至若孟郊之硬也李贺之诡也卢仝刘义马异之怪也斯绠繘而登险者也正者极于杜竒者极于韩此跻夫三峯者也宋之作者不过学唐人而变之尔非能轶出唐人之上若杨廷秀郑徳源之流鄙俚以为文诙笑嬉防以为尚斯为不善变矣顾今之言诗或效之何与夫登山者亦各有所乐矣援琴而弹坐石而啸荷篠而行吟其为音不同皆足以移人之情使杂以屠沽阛阓之声熏以糟浆之气游者将掩耳防袂疾走焉舍唐人而称宋又専取其不善变者效之恶在其善言诗也学士西征之作舂容和雅一以唐为师而无只字流于鄙俚诙笑嬉防之习葢示我以周行而充其力必欲极乎三峯而后已者也
　　钱学士诗序
　　华亭之为县旧隶秀州其后虽析为江浙然相去仅百里士大夫仕于朝者每合二姓之好先王母徐安人为太师文贞公孙先母唐孺人为礼部尚书文恪公孙故予家内外兄弟甥舅多华亭士族予童时先母归寜辄随行者累月比还所操皆其土音恒为伯叔母姑姊妹所笑迨先王母先母既逝文贞文恪之后遭乱式微予亦贫不自振闻问阔絶思为儿女结婚姻于母氏之党以仍通往还顾未能果也钱君金甫字越江与予同被荐同官翰林君由编修累迁至侍讲学士然敝裘羸马与乡党故人数为文酒之防词山曲海鱼经蟹志靡所不谈坐有语及官资迁擢者君辄恚后防其人不速至竟引避之独对予懽洽无间申之以婚姻余既罢官将归君日载酒款曲兼旬然后别葢君虽贫能急人之忧君之师有卒于官者君尽以奉钱治丧纪俄而其邻人失火延及师舍君率力士负棺出火燎其须不顾也又有被遣者三日当出闗君亟称贷拮据两昼夜追及其车恸哭而返客或暴卒于都亭外君犯暑疾驰抵卢沟视其敛其笃于师友若是故其为诗纒緜悱恻不失温柔敦厚之遗其为文条达无规仿凌驾之迹自其少日为王光承玠右呉骐日千两高士所称道而君之叔父芳标葆馚亦乐与酬和焉予既旋里是夏君以疾殒京师冬孤子长涵扶丧归逾年予始哭君于黄浦之东高桥里荒沟古水莫有田父可问途者叩其门有鸡犬无僮仆见其孤问其所有仅木棉花地一顷不足输井税为凄然久之寻出君保素堂集若干巻请予序因述君行槩俾后之论世者知君之为人
　　丛碧山房诗序
　　翰林院检讨任丘厐君善古今诗岁在戊午
　　天子思得文学之士摛辞备顾问俾廷臣各举所知次年春试诗赋于
　　体仁阁下君用是得受官又六年复试诗赋于
　　保和殿君所作违式例当改调于是君闲居集平生诗为丛碧山房稾凡若干巻诵其诗雅而醇竒而不肆合乎唐开元天宝之风格北地之言诗者未能或之先也任丘在畿南九十九淀之水汇于县境陂塘逺近芰荷葭苇蒲栁之利比于呉越舟樯之往来鱼鸟之出没山房领其要焉君归乎吾将访君于是渔榔钓车相与赋诗酬和附兹集之末后世或有好之者文章之传不系乎名位之通显也
　　严中允瀛台侍直诗序
　　唐学士寓直无定所驾在大内则置院于明福门驾在兴庆宫则置院于金明门召对浴堂则又移院于金銮殿宋起居注侍立亦无定位或于御座后或于御座前或在殿东南朶殿之上而朝防或不与焉迄于元明或设或废仅存虚名而已今
　　天子复立起居注兼充日讲官凡视朝听政郊祀燕饮靡弗趋侍至瀛台避暑则侍立双金螭畔去黼座尤近士之预是选亦荣矣昔之居是官者毎侈陈盛事以垂掌故又不若形之篇咏其感于人心者深也右春坊右中允兼翰林院编修无锡严君藕渔赋瀛台侍直七言絶句诗二十首流传都下其投假牒归也镂板以示同好俾彞尊序之曰诗不云乎有巻者阿飘风自南岂弟君子来游来歌以矢其音又曰蔼蔼王多吉士维君子使媚于天子又曰矢诗不多维以遂歌诵其诗者千载而下若或见召康公之乐易焉瀛台犹古之巻阿也藕渔君子也絶句言之不多也其音可遂歌也人谓藕渔遭逢盛际为侍从升
　　储端不应遽去然朝多吉士媚于天子有人则藕渔之去固无不可也诗作于康熙二十一年六月时彞尊忝为同官越二年被劾序诗之歳月则彞尊谪官之后是年冬十二月也
　　徐电发南州集序
　　呉江徐君釚电发以诗名江表者三十年游屐所至名流必与酬和其菊庄乐府流播朝鲜有题诗于巻后者岁在己未
