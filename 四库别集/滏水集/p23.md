<!-- { "loadSidebar": true } -->
　　孟子曰人皆可以为舜孙卿子曰涂之人可以为禹扬子曰晞颜者亦颜之徒舜禹圣人也颜子大贤也而三子者以为众人可企不亦夸乎夫责马必曰一日千里则不可苟十驾不辍斯亦千里而已矣责人必曰闻一知十则不可苟服膺不辍斯亦为颜子而已矣虽然颜子何寡也譬之水之性本清泥汨之则浑少焉澄之其清自若也火之性本明烟郁之则昏迨其烟熄则其明自若也人之性无不善其所以陷溺其心者利欲蔽之耳使吾一旦加澄治之功如水斯清如火斯明不为难矣然则如之何学以精之使自明之力以行之使自诚之其去古人也不远矣今之学者则亦异于古之所谓学者矣为士者钩章棘句骈四俪六以圣道为甚高而不可学敝精神于蹇浅之习其功反有倍于道学而无用入官者急功利趋期会以圣道为背时而不足学其劳反有病于夏畦而未免为俗儒尽弃其平日之学此道之所以不明也至于甚者苟势利于奔竞之涂驰嗜欲于纷华之境闲有恃才傲物以招讥评刺口论事以取中伤高谈雄辩率常屈其座人以佞为才而致憎浮薄嘲谑友希市人以狂为达而贾怨岂先圣所以教人老师宿儒所以望于后生也哉非特学者之罪上之人未有以道之也国家承平百年文物日富大驾南巡命内外官举可任县令者又以六条定其殿最于是出宰是邑乃广宣圣之庙而新之殿其中央以妥圣容旁列两庑以安贤像堂其后俾师讲而生习之斋其左右俾时习而日省之今魏侯邦彦以事过其邑请予为记窃以商水故溵水在汉为淮阳郡名士出焉地灵物秀何患无人昔文翁化蜀而蜀郡多文士常衮南迁而福建多诸生况中州礼义之乡辅以贤令明教之力将见人才辈出曾行闵趋岂独汉唐之旧哉 

　　○裕州学记 

　　裕州故方城在汉隶南阳其后或隶襄城或隶淯阳齐桓公楚屈完凭轼之地裴晋公李愬经略之郊也俗剽悍而武轻徙不地着其土风之然乎大驾南巡以其邻于唐邓也视为重地易邑为州置剌史正大二年以内族公某为之公明济开豁仁而勇义一之曰庶而安之二之曰富而教之政行思有以大慰服其心惕然深惟曰孔子圣人之大也自黄帝尧舜三代圣王皆不得常祀独孔子以德自京师达于荒郡僻邑皆得以春秋奉祀事固自有次第哉礼有其举之莫可废也礼天子祭天地百神诸侯祀其境内山川否则有禁世远道丧淫妖之祀徧天下而孔子之祀虽以时举吏堕不虔备故事而已非所以妥圣灵致崇极之意也自唐以来以十哲配列六十二贤于两庑又图二十四大儒于壁其后以孟子孙卿子扬子文中子韩子五贤祀于别室既升孟子曾子于堂而子思子传中庸大学之道独不得以配四贤乎若张平子之博识诸葛孔明之忠烈陈仲弓之德化皆吾近郡先贤之章著者也其可忽诸于是大敞宣圣庙而重新之礼殿讲堂硕大且崇前三其门旁二其庑为夹室者二绘五贤于左绘先贤于右列斋者四以为士子弦诵之室会元帅完颜公以诗书之帅当熊虎之任折冲樽俎诹经讲道学之成也与有力焉庙成其从事太原王渥鸠众而言曰侯之牧是邦也不既休乎侯之祀是庙也不既备乎喑无诗歌以嘿侯之德是不接邦人于道也使来请辞于余余为之铭曰 
　　有方者城宛叶之闲蠢彼蛮荆嗾凶啸顽帝命选侯易邑而州其抚尔民往分予忧膴膴原隰屹屹方城我侯戾止有年无兵方城言言原隰畇畇我侯戾止作新斯民乃作新庙新庙奕奕载色载笑匪督伊力有岿其宫楹且桷兮有奂其容丹且雘兮望之巍如入之肃如有来士子深衣襜如汤汤汝水乃洙乃泗曾是一方化为阙里汝水汤汤洙泗之乡曾是蟊贼化为柔良侯在在堂左书右诗化洽于体仁渐于肌此邦之休惟公起之毋俾斁遗尚或似之 

　　闲闲老人滏水文集卷第十三 

　　●闲闲老人滏水文集卷第十四 

　　论 

　　◆论 

　　总论 
　　西汉论 
　　东汉论 
　　魏晋正名论 
　　蜀汉正名论 
　　唐论 
　　知人论 
　　迁都论 
　　侯守论 
　　直论 

　　○总论 

　　尽天下之道曰仁而已矣仁不足继之以义世治之污隆系乎义之大小而其世数之久近则系乎其仁所积之有厚薄纪纲刑政皆由义出者也天下有道则大纲小纪一出于正其次大纲正而小纪不正不害其为治大纲不正小纪虽正不救其为乱所谓大纲风俗也人才也兵食也质胜华则治之原也华胜质则乱之端也国家之兴未有不先实而后趋于华华之极则为奢为僭为奸为伪则日趋于乱矣天下不能无正人亦不能无邪人在人君所处之正胜邪则治之原也邪胜正则乱之端也邪胜极则为请托公行为谗妬并兴则日趋于乱矣天下不可一日而无兵备亦不可一日而乏财用用之有道治之原也用之非道乱之端也二者之敝为黩武为聚敛则日趋于乱矣天宝之末宣和之季病者有坊孤独者有养教养有官宫祠有秩亦可谓小制立矣然不免于乱世凡以大纲不正故也自古帝王或寖以隆昌或偾而复振或断而复续皆积之効也唐虞三代汉唐难以徧举秦征伐六国六国未亡而秦先亡景文弒逆晋四传而亡 【前人所谓秦如马后牛吕氏非复嬴者是】 梁武好佛而亡而余孽复振至唐八叶宰相与之终始犹以慈俭也是故施之于智力可及之地者人也施之于智力不可及之地者天也仁者天之道也义者人之事也人定者胜天天定亦能胜人孟子曰不仁而得天下者未之有也余独曰不仁而得天下者亦有之矣不仁而世数长久者未之闻也或曰子之言世俗之言也曰固也然古之人不求苟异其于仁义申重而已六经载唐虞三代之道遭秦煨烬其书不完汉魏以来学者讲之详矣苟为喋喋吾恐失之凿也两汉以来备有史记可覆而考也文帝有容天下之量宣帝有君人之术然而不及三代者武帝之过也蜀先主有公天下之心唐文明二帝有追治古之风然皆有失足以为龟鉴矣或曰前辈之论英雄曰曹操刘裕苻坚其取天下或得或失子曾无一言及之何耶曰所贵乎中天地而应帝王者谓其为生灵之主也苟争地以战杀人盈野争城以战杀人盈城不顾逆顺是生人之仇也予尚忍言之哉卒论如左传之于家云 

　　○西汉论 

　　汉高帝起布衣取天下当时比之逐鹿幸而得之然初入关中秋毫无犯约法三章此与发粟散财何异天下既定规摹卓然已有四百年之气象孝惠享国日浅吕氏盗执国柄勋亲环视莫敢谁何譬犹强族大姓乘兼并之力夫亡子幼主妇鸷忍虽有豪奴悍婢犹且惕息伺一旦之隙余威犹在耳孝文慈俭出于天性是时汉兴二十余年贾生遂欲改制度削诸侯系外夷赖谊之策不行遂以无事使帝无贾生不失为守成之主而帝尽行生之言其祸有不可胜言者大抵文帝德量过于贾生所不及者才具耳虽然以谊之才辅之可也疏之亦非也使谊加以数年不死亦自悔其前日之论则伊管之俦也及至孝景用晁错之计七国遂反于斯之时有叛国无叛民后来到得武帝罢黜百家表章六经修郊祀改正朔作诗乐正音律骎骎乎三代之风使武帝遂相仲舒则三代矣或曰元朔之政多以仲舒发之然此皆三代之文仲舒之言曰人君正心以正朝廷又曰仁人者正其义不谋其利明其道不计其功凡此皆仲尼之心三代之实也使帝知正心明道之实亦自无末年之祸而帝甘心四夷奢侈无度亦岂果能用仲舒哉奈何乘文景之蓄积穷兵黩武征伐不休至于末年户口减半几及亡国所不亡者幸也或曰武帝开西域以断匈奴右臂泄高帝平城之耻洗吕后嫚书之辱矫文帝姑息之弊算计见效不亦丕乎曰前不云乎不谋其利利之大者也不计其功功之大者也以帝之雄才大畧一遵文帝之慈俭又岂止延祚四百年而已哉是故帝王之过莫大乎好杀老子曰其事好还楚灵王曰予杀人子多矣能无及乎卒有戾园之祸赖高文恩德在人心付托得人拥昭立宣遂以复安曰然则卫霍之将也非乎曰亦非也武帝非实知卫霍之才特以私卫后之亲耳 【以李广利征贰师准之可见】 自古帝王变乱旧章果于自用者自武帝始其与始皇相去无几亡不亡之闲耳及至孝宣知民事之艰难厉精为治有君人之术然考其所谓以严致平者殆不可见夫信赏必罚五帝三王不易之道但论其当与否耳必以诛赵广汉韩延寿等为严刑峻罚破奸宄之胆此自帝之过举亦非霸者之政矣惜哉亡是可也至其用赵充国破先零论议谆复于屯田之计优优乎帝王之畧矣元成而下无讥焉刘向扬雄皆经国之大儒吾知其不能用之也 

　　○东汉论 

　　善治病者必知脉之虚实病之大小治之逆从微者逆之甚者从之寒热通塞因之有时故病未除更生他疾参伍其宜徐以制之夫然后病可除也东汉自明章以后其君不足以有为政出外戚孝和与郑众诛窦宪宦官用事自此始此葢如人受病之始虽饮食如故病留于腠理而四肢未觉也迨至孝安纳王圣樊丰之谮诛杨震如人渐不甘鱼肉之味而嗜土炭疾犹可为也明年诛圣等是其效矣其后梁冀擅废立唐衡左管等用事此亦平勃交驩之时也李杜二公少忍须臾帝必将愤冀冀乃可图已而单匡等果诛冀五侯复恣横将有继是而思进者此通因通用塞因塞用之理也终之陈窦继诛党祸起矣此病甚而不从之故也是后羣公欲尽诛内宦内宦既除而汉亦亡譬犹故病未除益以他疾其证已危当以饮食医药渐以调剂之一用猛药则大命去矣故毒药十去六七者良为此也尝谓西汉大臣宽博有谋可定大事然不及东汉士大夫之节故平勃霍光终成其功其敝也养交安禄而王莽以穿窬之智坐攘神器东汉士大夫忠义有守足镇颓俗然不及西汉大臣之谋故李杜诸公以虚名相高而奸雄不敢觊觎其敝也矫激太甚而身死国亡要之图回天下者岂浅浅丈夫之所为哉在易之蛊曰先甲三日后甲三日说者曰甲为春仁也庚为秋义也蛊者物坏而有事之时治蛊之道不可以亟也于卦一阳生为复二为临三为泰四为大壮五为夬夬决也以五阳而决一阴犹戒之曰健而说决而和柔乘五刚也然则圣人之意亦可见矣或曰然则仲尼隳三桓城也非耶曰史失其传多矣家语杂出于后世王肃之学是非圣人之谋也圣人之谋不如是之亟也哀公问社于宰我说者以为有行诛之意鲁自宣公失政逮于三桓久矣仲尼止之曰成事不说遂事不谏既往不咎谁谓仲尼为政朞月而遂隳三都乎易曰顺而止之观象也或曰然则李杜当梁冀废立之时将为胡广赵戒乎曰李杜正色立朝若经孔子当在三仁之列吾犹恨其正而寡谋也广戒慎而不止李杜止而不顺顺而止之其平勃乎陈窦诸贤犹裸袒而劘虎兕之齿也至则靡耳何功之有易曰见恶人无咎子见南子佛肸公山弗扰召子欲往圣人不绝恶人之辞陈寔所以送张让之葬也虽然有寔之心则可不然岂可见黄门而称贞哉 

　　○魏晋正名论 

