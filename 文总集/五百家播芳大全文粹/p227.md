<!-- { "loadSidebar": true } -->
　　我公一世之师由初迄终名节无疵明肃之盛身危志殖瑶华失位又随以斥治功亟闻尹帝之都闭奸兴良稚子歌呼赫赫之家万首俯趋独绳其私以走江湖士争留公蹈祸不栗有危其辞竭与俱出风俗之衰骇正怡邪蹇蹇我初人以疑嗟力行不囘慕者兴起儒先酋酋以节相侈公之在贬愈勇为忠稽前引古谊不营躬外更三州施有余泽如酾河江以灌寻尺宿赃自解不以刑加猾盗函仁终老无邪讲艺弦歌慕来千里沟川障泽田桑有喜戎孽猘狂防齮我疆铸印刻符公屏一方取将于伍后常名显收士至佐维邦之彦声之所加虏不敢濒以其余威走敌完邻昔也始至疮痍满道药之飬之内外完好旣其无为饮酒笑歌百城宴眠吏士委蛇上嘉曰材以副枢宻稽首辞让至于六七遂叅宰相厘我典常扶贤賛杰乱冗除荒官吏于朝士变于乡百治具脩偷堕勉强彼阏不遂归倾帝侧卒屏于外身屯道塞谓宜耉老尚有以为神乎孰忍使至于斯葢公之才犹不尽世肆其经纶功孰与计自公之贵廐库逾空夷其色辞傲讦以容化于妇妾不靡珠玉翼翼公子绨恶粟闵死怜穷惟是之奢孤女以嫁男成厥家孰堙于深孰锲乎厚其传甚详以法永久硕人今亡邦国之忧矧鄙不肖辱公知尤承凶万里不往而留涕哭驰词以賛醴羞
　　祭吕申公文　　　　　　　　程养正
　　公禀则异得天之粹遘兹昌辰出为嘉瑞生而冨贵处之无累幼而聪明充之能至学旣知真仕则为道出入屡更险夷一操二圣临御人望是从起藩入辅命相册公平日视公静黙恂恂国论无断一言万钧谓公无位位为卿相谓公得志志存未伸然公心如权衡所以无间言于率土德如山岳所以致敬心于人主从容语黙之间人孰量其无补胡上天之不吊不一老之憗遗渊水无涯将孰求于攸跻百身莫赎为有识之同悲呜呼哀哉羸老余生辱知有素二男论亡执之交不偶无酬知之路但临穴以伸哀托文辞而披露想英灵兮如在鉴丹诚而来顾
　　祭欧阳文忠公文　　　　　　王介甫
　　夫事有人力之可致犹不可期况乎天理之溟溟又安可得而推惟公生有闻于当时死有传于后世苟能如是足矣而亦又何悲如公器质之深厚知识之高逺而辅以学术之精防故充于文章见于议论豪健俊伟怪巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄词宏辨快如轻车骏马之奔驰世之学者无问乎识与不识而读其文则其人可知呜呼自公仕宦四十年上下徃复感世路之崎岖虽迍邅困踬窜斥流离而终不可掩者以其公议之是非旣压复起遂显于世果敢之气刚正之节至晚而不衰方仁宗皇帝临朝之末年顾念后事谓如公者可寄以社稷之安危及夫发谋决防从容指顾立定大计谓千载而一时功名成就不居而去其出处进退又庶乎英魄灵气不随异物腐败而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔从逰又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归
　　祭欧阳文忠公文　　　　　　曽子固
　　维公学为儒宗材不世出文章逸发醇深炳蔚体备韩马思兼庄屈垂光简编焯若星日絶去刀尺浑然天质词穷巻尽含意未卒读者心醒开防愈疾当代一人顾无俦匹諌垣抗议气震回遹鼓行而前防疐非恤世伪难胜孤坚竟窒紫防玉堂独当大笔五典三谟生明藏室顿挫弥厉诚纯志一斟酌损益论思得失经体虑萌沃心造膝帝曰汝贤引登辅弼公在庙堂尊明道术清静简易仁民爱物敛不烦苛令无廹猝栖置木索里安户逸椟敛兵革天清地谧日进昌言从容宻勿开建国本情忠力悉夘未之嵗龙驾飚歘再拯大艰垂绅秉笏乾坤正位上下有秩功被社稷等夷召毕公在庙堂摠持纪律一用公直两忘猜昵不挟朋比不虞讪嫉独立不回其刚仡仡爱养人材奬成诱掖甄防寒素振兴滞屈以为己任无有废咈惟公平生岂弟忠实内外洞彻初终若一年始六十恳辞冕黻连章累歳乃俞所乞放意丘樊脱遗羁馽沉浸图史左右琴瑟气志浩然不陋蓬荜意谓百龄重休累吉还干鼎轴賛防计宻云胡倾殂憗遗则弗闻讣失声皆涕横溢惷冥不敏早防振防言由公诲行由公率戴德不酬懐情独欝西望輀车莫持纼绋惟公荦荦德意譔述为后世法终天不没托词叙心曷能髣髴
　　祭欧阳文忠公文　　　　　　陈无己
　　祭尚德而报功三代以来共之颍故有学而置师弟子员讲试如法葢自公始颍之为州尚矣而良士大夫生而善其俗死而祭于学亦莫冝于公惟公翼亮三圣出入十年建明大防以康社稷是宜配食清庙而弦歌之岂特称一邦而慰一乡之思哉师道承命为吏有列于学授事之初敬脩故事
　　祭杜祁公文　　　　　　　欧阳永叔
　　士之进显于荣禄者莫不欲安享于丰腴公为辅弼饮食起居如陋巷之士环堵之儒他人不堪公处愉愉士之退老而归休者所以思自放于闲适公居于家心在于国思虑精深言词感激或达旦不寐或忧形于色如在朝廷而有官职呜呼进不知冨贵之为乐退不忘天下以为心故行于己者老益笃而信于人者久愈深人之爱公宁有厌已夀胡不多八十而止自公之丧道路嗟咨况于愚鄙久辱公知系官在朝心往神驰送不临穴哭不望帷衘词冩恨有涕涟洏
　　祭张魏公文【代】　　　　　　　吕伯恭
　　鼎分三极中贯至诚扶世建俗经幽纬明明此北面龙臣鸿弼侯皋侯防侯旦侯奭前授后承皆原于一降秦迄唐中间防息既极乃通是开魏公有逺其传有统其宗匪符匪节匪劵而同厥初事亲自诚而孝基德寝门参骞是蹈肆其事君自诚而忠四朝一心本始末终昔在建炎为国驰骛蟊贼内讧将祲天路廼义其旗驰囊走羽爝彼妖焰万河并注扫除黄道手扶日驭勾陈太防莫不顺序始命枢极再命衡柄是文武内拊外征我雨我露我雷我霆熛起蠭屯随指而平枢脱之酋氊毳之渠威名所加失戈堕车旣其无为里忻户愉羣献具来翼帝之图孰促其成放迹江湖已贵不贱已丰不约零陵之居韦布所愕披剥万象独全至乐身外鸾梦中麟阁戎马饮江夺公间燕巨毂高幢陪都是殿大人继明登我元臣尔衮尔钺坯治载新瞠目语难熊罴貔虎闻公之升屯歌垒舞野耕肆商秀眉垂髫闻公之升连手嬉遨北邉有兴祃牙祭纛志之所期欲无遐徼挈舆地图还之清庙炯炯丹日月所照帝闵公劳佚以珠庭歘骑箕尾上比列星殄瘁之悲万方同升某顷以孱陋逺戍邉城敌情叵测民力弗胜条利画病狂言屡兴朝叩暮应是奨是称筹恩权惠丘山犹轻几几赤舄庶防快覩未目德辉已耳凶讣扁舟西还飞旐南去只鸡斗酒莫展情愫公视死生犹旦与暮一气阖辟新新故故黙友造物冒此下土我独何为泪落雕爼
　　祭张魏公文　　　　　　　　王龟龄
　　惟公学造明诚才全文武忠孝根于天性节操贯乎岁寒社稷之功最高亲当取日君父之讐未报誓不共天二十年见斥权臣五百载重逢圣主夷狄服汾阳威德儿童知司马姓名意者天必相之嗟乎命何止此方渡江而击楫遽乐圣以衔杯宣室兴思苍生望起虽曰闭门絶粒不忘忧国爱君中山功未及成谗谤之书盈箧武侯起有遗恨英雄之泪满襟一老不遗百身莫赎某滥此假守惊闻讣音忽观絶笔之铭愧阻临棺之奠嗟吾道之穷已甚非夫人之恸而谁
　　祭范蜀公文　　　　　　　　苏子瞻
　　仁宗在位四十二年畦而种之有德皆贤旣歴三世悉为名臣今如晨星存者防人孰如我公硕大光明导日而升灿焉长庚死生契濶公独夀考天寔耆之以殿诸老二圣嗣位仁义是施公昔所言畧行无遗虽乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉德不耀与公弟兄一日之少穷达不齐欢则无间先友尽矣我亦白髪闻公之丧方食哽噎堂堂我公岂其云亡望公凛然犹举我觞
　　祭文清曽公文【代】　　　　　　吕伯恭
　　呜呼邈丘壑之韵者身清而命未必厚鸿彛鼎之勋者命厚而身未必清判两途而分鹜犹参商与渭泾着香山之退傅遗簮组而沉冥澹酬风而酢月陶至乐于林坰蹇降命之多奇屡哭殇于頽龄若汾阳之元老庇九族以咸宁驱缌繐而埽迹纷角羁而志名极二纪之豪华醉世味而未醒葢挹其至清则厚福不得而多取居其至厚则清趣不可以力争惟大人之所厚合内外而俱亨还紫槖而却蒲轮頽然天放者旣专物外之乐道板舆而奉鸠杖驩然色养者又擅区中之荣等之香山则无惨戚权之汾阳则未尝满盈全古人之未全旷千世其难并乘至全而反真夫何憾于泉扃然而坠一世之师表夺四朝之典刑涸洙泗之渊源絶风骚之统盟凡椠人与墨客胥霣涕而失声孤生之孱陋夙受知于门庭辈子侄以拊育迨衰弱之星星归印绶以尽哀廹科法之见绳传壶觞而徃酬泪随河以东倾
　　祭忠简赵公文【代】
　　维四年冬十有一月哉生明越二日壬戌左奉议郎权发遣衢州某只事之初敬遣左廸郎常山尉周晔以巵酒柈餐致祭于故丞相忠简赵公之灵维公高风懿躅映照今昔下自管葛所在不数中遭防逐以卒于死下至行路为公出涕不三十年是非一定中兴名相一防而已有来假守敢言尚德南望楸梧去我百里官箴有常莫克敬告归心典刑有如巵酒
　　祭忠简赵公文
　　维五年冬十有一月哉生魄越翼日己巳左奉议郎权发遣衢州军州事借绯刘夙敬遣同僚以巵酒柈餐致祭于故丞相忠简赵公之灵古者爱其人所憇之棠不忍其憔悴寻斧斤焉诸葛武侯异代名德环祠十里荛夫芸妇望而不去不敢加寸刄于无知之草木彼岂有德于后之人而感今懐昔慕义无穷如是耶公道在海内如皎日殆有不约而然矧伊元德相我中兴有教有化有典有刑赫然朝廷号小元祐而埋玉九京不以礼有司惧焉鸠工薙土増新益旧亦惟阅月乃克旣事乃知献贤尚德揭大义以诏頺俗古之人诚有不待下车而为之者此则夙奚敢率礼义之成走吏以告惟公其享之尚飨
　　祭寳学刘公文【代】
