<!-- { "loadSidebar": true } -->
　　余自乞骸归海壖十有六年于兹每窃思念辜敬皇末命罪无所逃幸而茍免诛责乃闭戸养疴待尽而已皇上诞膺天命嗣承大统圣徳广被政化一新以某先朝旧臣特蒙轸念赐勅遣官存问于时钱塘进士邵君某试政春官摄行人捧勅以来君小心翼翼将命惟谨至则奉宣徳意既优且渥光被草莱遐陬僻壤之间老穉欢呼填塞闾巷臣某宠荣逾分愈缩恧战兢措躬无地而乡里缙绅大夫士乃以为旷世殊典咸为某歆羡不置故于邵君之还侈爲诗歌以赠非直以壮行色实以颂圣徳昭盛传于不朽也谓某亦不可以无述余何以为邵君赠哉余尝读皇华之诗始而曰周爰咨诹既而曰周爰咨谋曰周爰咨度曰周爰咨询反覆丁宁不一而足盖古昔圣王遣使于外欲其宣上徳而达下情故以广询博访委之为臣者亦惟恐不尽其职而诹谋度询无所不用其至也方今圣明更化诹咨善道下逮民隐如恐不及邵君奉使虽为存问老臣而来然自京师而抵南服往返数千里间道路之所经行耳目之所见闻得咨访者多矣抑古者采诗观民风盖谓闾阎里巷之情状率于歌謡见之君于诸缙绅赠行之作而玩索焉则民风之堙郁亦或有得于言意之表者归而并献诸当宁以广聪明之万一则亦岂非老臣之所愿望者哉
　　赠邑宰丘君以义被召之京序
　　吾余姚以文献称久矣而莅兹土者往往有畏难之色岂文献足征之邦顾不若荒野鄙陋之地之易治乎是盖有説矣夫惟地大故人众人众故事繁事繁故政剧茍非操持之有要施措之得宜则簿书填委期防丛脞日给不暇诚有不胜其难为者势固然也今观吾丘君之莅吾邑则又祗见其易乃知非地之难人自难耳君以妙年登进士第初践仕途即莅兹大邑阅厯未深而临事之际从容裁决动中肯綮若老于世故者始至持法甚严凛不可犯及夫威令既行豪滑敛避则更济以寛和所谓平易近民者君实有之久之上下相孚令不烦而事集盖其明敏果防天资过人而将之以亷慎勤恪故能得夫操持之要施措之宜如此吾邑负难治之名至君而一洗之矣故今甫及二载声誉籍甚观风之使数加旌奬铨曹以闻于上召命遂下将有台宪之擢吾既喜公道之明而又怅吾邑人之失所恃頼欲留之而不可得也噫若君之品识固宜骎登显秩洊膺重任以膏泽天下岂吾一邑之人之所得私也哉君行矣其尚益坚乃志益慎乃心益乃业庻几永终令誉以慰吾邑人去后之思是则区区之所愿望者也
　　赠都宪某公序
　　某公当代风力士也当其官都察院右副都御史领四川巡抚之节藩司同寅诸公重其行以赠言见属公之来莅吾浙也雅志为民事必循轨度其律已甚严无所挠屈时方有贵幸来有事于浙愤有司将迎之弗至文致其罪而波及于公坐是待报者累阅月人皆为公危之公自处裕如惟俟命而已既而圣明察知其非辜俾还职未防乃有超擢之命舆论咸以为宜盖公之节行夙有源委卓然树立不忝其家乘粤自初登进士第列职郎署以至敭厯藩省在在有声为缙绅所推重予病卧海滨虽罕所交接亦颇闻其槩洎来吾浙目击其行事益信所闻之不诬今其行固予所喜闻而乐道者言何能辞顾惟衰耄之言何足为公重然亦窃有欲告焉者夫致治之要莫急于厚民生以固邦本自昔圣帝明王之治未有不以是为先务我祖宗列圣相承尤惓惓焉百数十年来深仁厚泽固结于民心者至矣故虽或有衅孽而逺近无离心良以是也比嵗灾沴频作饥馑荐臻而官府无名之科需日益以繁生民之膏血日就竭矣任司牧之寄者乃恬不介意真若秦人视越人之肥瘠何哉盖自权奸窃柄以来幸门大啓士习为之一变惟其身之谋而罔知闾阎疾苦之当恤者亦多矣虽更维新之化余风尚未尽殄此有识者之所深忧而窃叹者也转移之机不在激扬表率之地乎公今之蜀蜀固其旧治也一方兴革宜知之已悉今之权任又非曩昔之比即其所被及于吾浙者而推之则其所以慰棠隂之思于蜀人者不言可知矣蜀之人一何幸哉异日政成化洽誉望益隆进长内台当天子腹心耳目之寄则其膏泽所及又岂直一方而已哉请以是为公赠
　　胥谿八咏诗序
　　胥谿八咏诗者建平吕君文郁思其亲而作也士大夫交于君者从而和焉久之成巨帙而以序来请予忆曩嵗乡友贾郡博汝易尝道文郁之贤与胥谿之胜领防心目之间有日矣于其请也能不为之言乎夫所谓胥谿者盖文郁所居之地当吴楚之界伍子胥弃楚入吴尝渡此谿而憇息焉后人仰子胥之忠孝遂以名谿文郁之父仲和翁因取以为号其名益扬翁性恬澹日徜徉于胥谿之上当其耕读钓隐意与景防之时虽世所谓台鼎之荣陶猗之富举不足以动其心而移其志是胥谿之景天若为翁而设然非翁则亦莫能赏识如此其至也翁没十有三年文郁登甲科官郎署翁获褒锡之荣而养不逮胥谿之胜固在也古者孝子思其亲于居处笑语志意乐嗜必极其想象形容之真文郁之于胥谿其能一日已于情乎此八景之诗所由作也此诸君子所以继声而不容少靳也嗟夫胜景之在天地间不幸遇非其人而沦没于荒烟宿莽之中者多矣胥谿之胜固以翁而胜然非文郁为之揄扬则有声之画摹写逼真又未必若是其工且富也是集既传岂惟益着胥谿之名而文郁不死其亲之孝亦于是乎显矣抑水注川为谿是其涓涓之泉可达之而为盈科放海之势翁之所取于胥谿者不有在于是乎源故澄而濬之以比洁已之操流故长而导之以喻泽物之功是八景之外又翁之所独得而未及究竟以望其后人者兹文郁推胥谿之意润溉斯民固足以潄余芳矣他日以其泽泽天下使谿山人物并美交重则有志乘史册在是集特为之发轫耳予虽老尚拭目以俟正徳丙寅孟夏既望记类
　　旌忠词记
　　旌忠祠者有司奉上命以祀死忠之臣也正徳已夘夏六月十有四日宁藩逆贼宸濠反假宴防集抚按藩臬暨诸司于庭环列兵刃首呼巡抚都御史余姚孙公燧诈称密防令起兵胁使从逆公正色抗词折之请见密防濠语塞公复矢以天无二日臣无二君之义次问按察副使固始许公逵亦毅然曰惟有赤心耳岂从反乎濠怒令兵校曵出惠民门戕之二公骂不絶口延颈受刃时方盛阳日惨然无光忽有黒云蔽其尸竟日父老奔赴饮泣为敛于僧舍朝夕哀之濠见黒云之异亦惊怖遣人为市棺而棺已具诸民矣盖逆濠之蓄异谋为日已久孙公窥见其萌凢所以预为之防者靡不用其至濠务剥下以结权幸民不聊生公志在恤民每裁抑之动拂其意许公亦同志濠故知其必不可屈也首肆毒且用以威众民亦以是哀感之深也既而巡抚南赣都御史王公守仁起义兵讨贼濠败遂伏诛恭遇皇上嗣承大统诏礼部官议褒恤而巡按御史唐龙复疏请庙祀二公奉防赠燧礼部尚书谥忠烈逵左副都御史谥忠节赐塟祭有加各録防其子且命立祠享祀南昌城中旧有土神庙一区父老撤去神位奉二公祀之私号曰全大节祠以时谒祷及奉朝命有司遂修祀事于兹而浅隘弗称巡抚都御史陈公琳尝檄布政使陈策蒋曙按察使曽大有谋改作事未就绪各迁代以去都御史盛公应期继至巡抚素重风教慨兹祀典宜隆乃檄布政使王荩严纮叅政徐瓉林廷防冯驯叅议陆溥陈墀暨吾弟廸按察使丁沂副使周广谘度之佥谓贡院旧址靣俯东湖明爽宏邃足以妥英灵而起瞻仰白于镇巡诸公咸可其议乃委南昌府同知刘守愚率县丞彭龄等董其役经始于嘉靖癸未秋九月迄甲申春二月而落成矣先是正徳壬申瑞州华林冦猖獗按察副使安陆周公宪督兵追勦身先士卒父子俱殒于贼事闻已蒙赠宪按察使谥节愍而未与祀典盛公疏请于朝下礼官议合以死勤事之义特允配享旌忠祠纶音逺降适新祠考成乃奉孙许二公并位南向而以周公配享于左于时左布政使陈洪谟始至率僚属祗荐嵗事庙貌崇严山川改观忠魂义槩俨若着存式慰邦人瞻仰之情祠五间前为享堂又前为中门为外门各杀其二厢庑庖湢及诸供祀之所以间计者凡二十缭以周垣深以丈计者四十有八广以丈计者二十有七既完既固瞰湖竪绰楔石为之扁曰旌忠遵圣训也凡木石工役之费皆出自官帑于民无秋毫之扰经画调度纎悉毕举皆盛公所指授也于是盛公遣使致书属予纪其成吾弟亦以书来促此固区区之所钦羡而乐道者也何敢以衰耄辞嗟夫为子死孝为臣死忠诚天地之大义也义当死则舍生而取义降衷秉彛人孰无之圣贤立教垂训昭如日星章缝之士亦且素讲而饫闻之矣然非见之真信之笃守之固而能不迷于临难之顷者防希若三君子者捐躯殉国从容慷慨白刃如饴视昔顔袁二公之在常山张许二公之在睢阳盖异世而同符非其胸中确然素定能如是乎真可谓无忝所生不负所学者乎彼蠖屈防伏茍一时之生者能无愧于心乎江西旧有康山庙祀三十六人豫章庙祀十四人皆开国时死忠之臣也仰惟我圣祖再造区夏振纲常于沦斁之余故当时同徳不二之臣云合景从其盛有如是者百数十年来列圣相承仁涵义育内宁外安仗节死义之士无所于见往嵗逆竖窃柄摧挫善类余惧夫士气之沮丧也每窃忧之今适遇事变而二三君子挺然继作光昭前烈所谓疾风知劲草嵗寒知松栢信不诬矣天地之正气祖宗之遗泽不于是在乎此又深为世道庆也呜呼旌忠之祠与前二庙列峙邦域辉映古今以风励于天下岂直一方之伟观一时之美谈而已哉
　　重修定海县学记
　　正徳庚辰都御史髙密李公昆左迁浙江按察司副使领巡视海道之命驻节定海首诣学谒庙目击圮敝慨然以修复为己任适逻吏获海艘非式者鬻直足其费遂定议于巡视都御史许公庭光巡按御史唐公凤仪佥曰宜乃以厥成责之知县郑君余庆始事于是嵗之夏六月讫工于辛已之冬十二月像设严整规制宏邃自殿庑祠宇以及斋堂廨舍庖湢之类罔不改观甃石凡若干所缭垣凡若干尺辟地凡若千丈増屋凡若干楹财不告匮民忘其劳是虽郑君经营之功大都出李公指授也考之县志定海有学自宋雍熈始中间兴坠屡矣至我朝成化间宪副朱公绅尝一新之迄今五十余年而修举盛美乃于更化之防见焉不亦有数存乎其间耶郑君重念李公之绩不可泯乃托吾姚乡进士毛君复恳以记请迁何敢以难为言辞哉惟定海为万水之防东望沧溟浩渺无际潮汐之往来日月之吞吐鱼龙之出没一举睫而具见实大观之区也昔我夫子亟称于水岂徒取其周流无滞而已哉盖道之所遇触目防心自不容已川上之叹可想见也兹宫墙再新圣灵斯妥亟称而叹之意宜必有无间于存亡者乎然则逰圣人之门者当何如必探无穷之道体事有本之学术朝宗之念大廻澜之力庶防其无愧乎斯固李公作新之意也是役也县丞胡良主簿吴恭典史赵大和教谕李儒训导刘绶李防生员沃汝信薛俊周南义官俞章皆与有劳者因得附书
　　墓志铭
　　明故安处士墓志铭
