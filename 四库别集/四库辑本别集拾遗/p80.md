<!-- { "loadSidebar": true } -->
 【《永乐大典》卷六千七百一「江」字韵，页三上《九江志》引「洪刍记」。(藏台北图书馆)】 
　　跋东坡画天籁堂壁
东坡先生顷作枯木怪石于天籁堂壁间。有力者负之而走矣，独留其影于琢石坊。李氏因刻之琬琰。靖康元年六月癸丑，豫章洪刍书。
 【《永乐大典》卷六千六百九十八「江」字韵，页四上《江州志》引「洪刍跋」。(影印本第六十四册)】 
　葛胜仲：《丹阳集》二十四卷
葛胜仲，字鲁卿。丹阳(江苏)人。宋熙宁五年(一○七二)生。绍圣四年登进士第，元符三年中宏词科。累迁国子司业，除国子祭酒，两知湖州。绍兴十四年(一一四四)卒。谥文康。《宋史》卷四四五有传。四库馆臣自《永乐大典》辑《丹阳集》二十四卷。
现存《永乐大典》录：
文康葛公诗 【一条】 　葛胜仲诗 【二条】 
葛胜仲丹阳集 【四十二条】 
以上共四十五条，校《常州先哲遗书》本《丹阳集》二十四卷，馆臣漏辑者二十二条。
　　大安门诗
飞观横空数百间，强扶衰病一跻攀。非移阊阖从天界，应堕蓬壶自海山。
 【《永乐大典》卷三千五百二十七「门」字韵，页十六上引「葛胜仲丹阳集」。(影印本第四十九册)】 
　　 【王坦之】 
废庄演论救时玄，未免仍为习气牵。讽寡劝多吾不解，遣辞全只用三篇 【(《本论》云：「寄积想于三篇」)。】 
 【《永乐大典》卷六千八百二十六「王」字韵，页六下引「文康葛公诗」。(影印本第六十六册)】 
　　近蒙明堂使局赐酒元巳日与诸僚会饮城东王君仪(升)先生辟谷独不敢召以二尊为寿
上尊沾赐自明堂，蕝礼无功媿滥尝。玄晏先生闻嗜饮，青州从事敢悭藏。芳醲聊荐杯铛眼，涓滴难浇锦绣肠。轻举忽荒何所碍，南烹更欲强张良。
 【《永乐大典》卷一万二千四十三「酒」字韵，页三下引「葛胜仲丹阳集」。(影印本第一百二十四册)】 
　　君仪见和复别为一首因各次韵
载酒轻尘论礼堂，区区好事媿原尝。糟丘未辨陈暄老，壑谷宁容伯有藏。盎盎新香浮蚁面，陶陶暖息助龟肠。物微意重君毋诮，炽絜泉甘器亦良。
 【《永乐大典》卷一万二千四十三「酒」字韵，页三下引「葛胜仲丹阳集」。(影印本第一百二十四册)】 
　　君仪再和复次韵答之
醪敷映玉浪吹香，未饷征君敢独尝。瓮下无人容借饮，壶中有客共深藏。歌呼仅可供鶁颊，酩酊那忧共腐肠。好似东皋求待诏，三升日给酝偏良。
 【《永乐大典》卷一万二千四十三「酒」字韵，页三下引「葛胜仲丹阳集」。(影印本第一百二十四册)】 
　　伏日不预诸僚饮会
赐肉归来命支生，共惊至日已三庚。巧遮畏景槐阴重，轻送微凉竹影清。坐局阻陪河朔饮，交锋空想汝南评。紫云的是尊前物，御史无缘问姓名。
 【《永乐大典》卷一万九千七百八十三「伏」字韵，页八下引「葛胜仲丹阳集」。(影印本第一百七十八册)】 
　　伯氏少卿侍建安文安二王讲席于资善堂夜被旨锡紫章服辄成长句纪庆
岐嶷天人讲肆筵，恩华夜到华门前。十行诏墨芝香重，三品朝衣葚色鲜。能取身章同舍芥，应酬古本似奔泉。拖金朱绿更旬日 【(兄九月方以大夫服绯)】 ，岂待常涂二十年。
 【《永乐大典》卷一万九千七百九十二「服」字韵，页二十六下引「葛胜仲丹阳集」。(影印本第一百八十册)】 
　　 【失题】 
癸丑重三日，与客泛溪修禊甚乐。客曰：「永和兰亭之集，乃癸丑岁，今不知几何年？」相与推算，自是岁甲子一周，为晋义熙九年，又一周为宋元徽元年，自后梁大通元年、隋开皇十三年、唐永徽四年、开元元年、大历八年、大和七年、景福二年、周显德二年、本朝祥符六年、熙宁六年，皆岁在癸丑，凡七百八十年矣。相与感岁月之易得而赋诗云。
快雨霁亭午，晴曦作春研。邻曲饶胜士，共开浮枣筵。中流惬啸咏，隐浪金壶偏。红芰初出水，捧剑疑来前。缅怀兰亭会，七百八十年。可怜右军痴，生死情缠绵。由来彭殇齐，顾或谓不然。吾党殆天放，卜夜就管弦。尺六细腰舞，女袖轻回旋。且毕今日欢，不问来者传。
 【《永乐大典》卷一万三千九百九十三「系」字韵，页十五下引「葛胜仲丹阳集」。(影印本第一百四十五册)】 
　　策问
恭惟圣天子肇禋上帝，灵游降格。推仁流泽，覃及方夏。伏读庚辰赦令有曰：将蒇事于皇祗，先致享于穹昊。荐绅学士，聆听呼舞。以谓北郊盛典，将赫赫载天下耳目。而元始因循之陋，且复正于是日矣。真天下之壮观，王者之绝业。考观《载芟》、《良耜》、《噫嘻》、《丰年》之作，发扬咏叹用于祈谷之时。而赋事遣辞莫不各依象类，则天地别祭，见于《诗》者如此。泽中地上异其位，南至北至异其时。苍璧黄琮，分宗辟之义，圜钟丝竹，辨阴阳之声，则天地别祭见于礼者如此。况夫逸礼旧章，既讲求于元丰；而离宫方，复筑于绍圣。弥文纤悉，藏在有司，其大体固无可议者。惟是冕服之制，仪卫之节，庆赐之度，荐灌之仪，有不泥古，不沿今，参酌损益趋时之便，而陪辅礼官之未议者乎？诸生试墨笔论之。
 【《永乐大典》卷一万四百五十八「礼」字韵，页十四下引「葛胜仲丹阳集」。(影印本第一百四册)】 
　　跋胡待制 【(舜陟)】 咏史诗
阅史者病文字闳阔，不能博记。闵爽之士，则能记矣，又未必能习复品藻，以裨史阙而示劝戒，故士以史学著称者几希。新安胡公汝明，自其先君子以淹贯众史闻搢绅。故公目濡耳染，有殚见洽闻之誉。所论著甚富，间以余意，为《咏史》三百篇，而所存者什四。数千载间臣主行事，出新意以泾渭之，迥超众儒议论之表，信一代之佳笔也。昔之风人固多咏史，若谢宣远之赋子房，左太之述荆轲，曹子建之赋三良，卢谌之赋蔺相如，皆辞费而意穷。至若立己意以称贬，势若倾五河而不出二十八字，非老于文学者能之乎？公自御史府南 【榻】  【掾】 出帅方面，推移数道，谙练兵法。遭时艰危，懔然有班超傅介子之志，而闑外之寄，未颛其用，故小诗中每致意焉。绍兴甲寅，偶同寓宝溪，蒙示诗编，俾题其末，既熟观而归其书胡氏。
 【《永乐大典》卷九百六「诗」字韵，页十六上引「葛胜仲丹阳集」。(影印本第十册)】 
　　跋苏子美与弟联句诗
子美喜与昆弟联句，如《水轮》、《瓦亭》、《荐福塔》、《紫阁寺》、《喜雨》等七八篇，世皆见之。独此四言不传，乃知断稿阙著录者尚多也。
 【《永乐大典》卷九百九「诗」字韵，页十下引「葛胜仲丹阳集」。(藏日本天理图书馆)】 
　　跋欧公诗卷
谢傅以中年伤于哀乐，政赖丝竹陶写。故虽期功，丧不废乐。六一居士不闻筝，至二十年乐阕复弦。然有感高贤情寄，未易一概论也。惟不以工声弃日，故文学功名，无事不办。
 【《永乐大典》卷九百九「诗」字韵，页十七下引「葛胜仲丹阳集」。(藏日本天理图书馆)】 
　　 【禁烟】 
龙星木之位，春属东方，心为大火。惧火盛，故禁火。而寒食有龙忌之禁。
 【《永乐大典》卷四千九百八「烟」字韵，页二上引「葛胜仲丹阳集」。(藏西柏林人种博物馆)】 
　　贺秦太师启
伏审祗膺册命，擢拜帝师。庆浃人天，恩流华裔。窃以为三公而论道，尤重师臣；宅百揆而惠畴，仍都相职。粤惟周室，大倚师垣。虽武用太公，尝着鹰扬之效；而成尊姬旦，犹存狼跋之疑。孰若策不赏之元勋，正久虚之重任。君臣有凫藻之合，社稷致盘石之安。民言大同，国是坐定。恭惟某官惇大而持正，高明而守中。格于皇天，夙负耕莘之蕴；保兹天子，共推降岳之英。繇次辅之协忠，正冢司而专任。操持一节，调燮万微。仰惟东朝，久淹朔野。望慈闱于万里之外，阻大养于一纪之余。虽睿主焦心，以待其还；然羣臣卷舌，而不敢议。独公决策，与神为谋。既驰使驲以输诚，果见銮舆之返国。事光陆贾，功百侯公。两宫之蜃绋继还，中壸之龙輴亦至。慈宁显敞，获伸爱日之孝诚；永固崇成，复慰在天之灵鉴。惟此非常之盛事，并归夹辅之秘谋。卧鼓櫜弓，已见升平之象；苴茅胙土，更期庆赐之行。伏念某备官迩联，尸禄道馆。十年留落，自安麋鹿之羣；一德明扬，敢忘燕雀之贺。
 【《永乐大典》卷九百十七「师」字韵，页七上引「葛胜仲丹阳集」。(影印本第十一册)】 
　　 【乐语：勾小儿队】 
　　　其一
沛中击筑，爰取成童。沂上舞雩，亦皆稚齿。宜命两髦之侣，来参八佾之朋。上侑皇欢，教坊小儿入队。
　　　其二
有来青佩，入簉紫庭。谣于康衢，虽莫知尧之力；执其羽钥，颇能舞舜之功。上奉皇威，教坊小儿入队。
 【《永乐大典》卷一万五千一百四十「队」字韵，页六上引「葛胜仲丹阳集」。(影印本第一百六十三册)】 
　　 【乐语：勾女童队】 
　　　其一
金胥报漏，移晷刻于挈壶；玉分班，望威颜于交戟。宜有散花之女，来趋执钥之羣。上奉宸欢，两军入队。
　　　其二
漏传九禁，共欣化日之舒长；花覆千官，再望清光之粹穆。宜趣骖鸾之侣，来仪舞凤之庭。上奉威颜，两军女童入队。
 【《永乐大典》卷一万五千一百四十「队」字韵，页六下引「葛胜仲丹阳集」。(影印本第一百六十三册)】 
　　 【乐语：问小儿队】 
　　　其一
胪人就列，方陈折俎之仪；侲子盈庭，必有交竿之技。未知来意，宜悉备陈。
　　　其二
婉娈成童，方在垂髫之岁；回翔就缀，可观佩韘之容。必有所陈，雍容奏对。
 【《永乐大典》卷一万五千一百四十「队」字韵，页六下引「葛胜仲丹阳集」。(影印本第一百六十三册)】 
　　 【乐语：放小儿队】 
　　　其一
佩衿纷集，各肩介寿之诚；葆佾相辉，曲尽象功之妙。既成文于丹陛，盍退步于康衢。再拜天阶，相将好去。
　　　其二
日转鳌峯，乐成鹭翿。既曳裙而复缀，宜整袂以言旋。再拜天阶，相将好去。
 【《永乐大典》卷一万五千一百四十「队」字韵，页七上引「葛胜仲丹阳集」。(影印本第一百六十三册)】 
　赵鼎：《忠正德文集》十卷
赵鼎，字符镇，号得全居士。解州闻喜(山西)人。宋元丰八年(一○八五)生。崇宁五年进士，累官开封市曹、右司谏、尚书左仆射同中书门下平章事。绍兴十七年(一一四七)卒。谥忠简，封丰国公。《宋史》卷三六○有传。四库馆臣自《永乐大典》辑《忠正德文集》十卷。
现存《永乐大典》录：
