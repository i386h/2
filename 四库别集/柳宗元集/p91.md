<!-- { "loadSidebar": true } -->
　　金州考绩已久，独蔑然不迁者何耶？十二兄宜当更转右职。十四兄尝得数书，无恙。（馀亮切，忧也。一无“尝得”二字。）兄顾惟仆之穷途，得无意乎？北当大守，人愈平和，惟楚南极海，玄冥所不统，炎昏多疾，气力益劣，昧昧然人事百不记一，舍忧忄栗，则怠而睡耳。偶书如此，不宣。宗元再拜。   
　　○与萧翰林亻免书（一作“勉”。《新唐史》，萧亻免书在许孟容书前。按亻免本传，贞元中及第，又以贤良方正对策异等，拜右拾遗。元和六年，召为翰林学士，凡三年，进知制诰。公在永州，此书当在亻免学翰林时作。）   
　　思谦兄足下：昨祁县王师范过永州，为仆言得张左司书，道思谦蹇然有当官之心，乃诚助太平者也。仆闻之喜甚，然微王生之说，仆岂不素知耶？所喜者耳与心叶，果於不谬焉尔。（子京《新唐史》自思谦兄止焉尔并删去。）   
　　仆不幸，（《唐史》删“不幸”二字。）响者进当О不安之势，平居闭门，口舌无数，况又有久与游者，乃岌岌而造其门哉。（《唐史》删“乃”字。○岌，鱼及切。“门”，一作“间”，下无“哉”字。）其求进而退者，皆聚为仇怨，造作粉饰，蔓延益肆。非的然昭晰，自断於内，则孰能了仆於冥冥之间哉？（《史》删则字之字。）然仆当时年三十三，（永元贞年。）甚少。（《唐史》删甚少字。）自御史裹行得礼部员外郎，超取显美，欲免世之求进者怪怒娼嫉，（○冒，音冒。）其可得乎？（《唐史》删其字。）凡人皆欲自达，仆先得显处，才不能逾同列，声不能压当世，（“声”，一作“名”。）世之怒仆宜也。（《唐史》自凡人止宜也并删去。）与罪人交十年，官又以是进，（《唐史》删又字。）辱在附会。圣朝弘大，（“弘”，一作“宽”。）贬黜甚薄，不能塞众人之怒，（《唐史》删能字。）谤语转侈，嚣嚣嗷嗷，（嚣，虚骄切。嗷，音敖。）渐成怪民。（“民”，一作“人”。）饰智求仕者，更詈仆以悦雠人之心，（“詈”，一作“言”，“雠”，一作“仇”。）日为新奇，务相喜可，（“喜”，一作“悦”。）自以速援引之路。而仆辈坐益困辱，（《唐史》删而字。）万罪横生，不知其端。伏自思今，过大恩甚，乃以至此。（《唐史》自伏自止致此并删去。）悲夫！人生少得六七十者，今已三十七矣。（《唐史》删六七二字及已字。）长来觉日月益促，岁岁更甚，大都不过数十寒暑，则无此身矣。（《唐史》删则字。）是非荣辱，又何足道！云云不已，祗益为罪。兄知之勿为他人言也。（《唐史》自兄字至也字删去。）   
　　居蛮夷中久，惯习炎毒，昏毛重追，（驰伪切，足肿也。重，上声。）意以为常。忽遇北风晨起，薄寒中体，则肌革<疒参>懔，（○<疒参>，山锦切，寒病，一作“惨”，七感切。懔，来感切。阴寒貌，薄寒中人，见《楚辞》。）毛萧条，瞿然（○瞿，音句。）注视，怵惕以为异候，意绪殆非中国人。（“人”下，有“也”字。）楚、越间声音特异，舌ㄋ讠（《孟子》：南蛮舌之人。○，音决。鸟名，即也。ㄋ，音卓。）今听之怡然不怪，（“怡”，一作“恬”。）已与为类矣。家生小童，皆自然哓哓，（许尧切。）昼夜满耳，闻北人言，则啼呼走匿，虽病夫亦怛然骇之。出门见适州闾市井者，其十有八九，杖而后兴。自料居此尚复几何，岂可更不知止，言说长短，重为一世非笑哉？读《周易·困卦》。（《唐史》删周字。）至“有言不信尚口乃穷”也，（《唐史》删也字。）往复益喜，曰：“嗟乎！余虽家置一喙以自称道，诟益甚耳。”用是更乐默，（○，音阴，不能言也。）思与木石为徒，（《唐史》删思字。）不复致意。   
　　今天子兴教化，定邪正，海内皆欣欣怡愉，而仆与四五子者独沦陷如此，（《唐史》删独字。）岂非命欤？命乃天也，非云云者所制，又何恨？余（《唐史》删余字。）独喜思谦这徒，遭时言道。道之行，物得其利。仆诚有罪，然岂不在一物之数耶？身被之，目睹之，足矣。何必攘袂用力，（○裾，弥蔽切。）而矜自我出耶？果矜之，又非道也。事诚如此。（《唐史》自独喜至如此并删去。）然居理平之世，（高宗讳治避为理。）终身为顽人之类，犹有少耻，未能尽忘。倘因贼平庆赏之际，得以见白，使受天泽馀润，（是时吐突承璀讨王承宗，公有望於贼平，庆宥及罪谪耳。）虽朽腐败，（○，牙割、牙结二切，伐木馀也。“”，一作“株”。）不能生植，犹足蒸出芝菌，以为瑞物。（○菌，九陨切。）一释废痼，移数县之地，则世必曰罪稍解矣。然后收召魂魄，买土一廛为耕，（一廛，二亩半也，一家之居也。）朝夕歌谣，使成文章。庶木铎者采取，（木铎者，金铃木舌。武事振金铎，文事振木铎，以徇於道路。）献之法官，（法官，路寝正殿也。）增圣唐大雅之什，虽不得位，亦不虚为太平之人矣。（《唐史》删之字。）此在望外，然终欲为兄一言焉。（《唐史》自此在止言焉删去。）宗元再拜。   
　　○与李翰林建书（按建本传，贞元中，补校书郎。德宗思得文学者，或以建闻。帝问左右，宰相郑馀庆曰：“臣为吏部时，当补校书八人，他皆藉贵势以请，建独无有。”帝喜，擢左拾遗翰林学士。此书在永时作也。书云前过三十七年，当在元和四年。）   
　　杓直足下：（建，字杓直，逊之弟也。○杓，音标。）州传遽至，（○传，云声，驿也。）得足下书，又於梦得处（梦得，刘禹锡字。）得足下前次一书，意皆勤厚。庄周言，逃蓬ワ者，（○ワ，徒吊切。）闻人足音，则跫然喜。（《庄子》：逃虚空者，藜ワ柱乎<鼠生>鼬之径，踉位其空，闻人足音，跫然而喜矣。○跫，巨恭切，喜貌，本注云人行貌。）仆在蛮夷在，比得足下二书，及致乐饵，喜复何言！仆自去年八月来，痞疾稍已。往时间一二日作，今一月乃二三作。用南人槟榔馀甘，破决壅隔大过，（“隔”，一作“塞”。）阴邪虽败，已伤正气。行则膝颤，（音战，寒动也。）坐则髀Φ。（○髀，部礼切，股也。Φ，卑利切，足气不生也，湿病。）所欲者补氯丰血，︹筋骨，辅心力，有与此宜者，更致数物。忽得良方偕至，益善。   
　　永州於楚为最南，状与越相类。仆闷即出游，游复多恐。涉野有蝮虺大蜂，（蝮蛇，细颈大头焦尾，色如绥文，文间有毛，似猪鬣，鼻上有针，大者长七八尺，一名反鼻。虺，色如土，俗呼土虺。○虺，许伟切。蝮，芳六切。）仰空视地，寸步劳倦；近水即畏射工沙虱，（《诗》：为鬼为蜮。蜮在水旁能射人，甚者至死，亦谓之短狐，即射工也，亦名水弩。）含怒窃发，中人形影，动成疮。（羽鬼切。一作“疣”。）时到幽树好石，得一笑，已复不乐。何者？譬如囚拘圜土，（《周礼》：三罚而归于圜土。注，圜土，狱城也。）一遇和景，（一有“出”字。）负墙搔摩，伸展支体。当此之时，亦以为适，然顾地窥天，不过寻丈，（六尺曰寻。）终不得出，岂复能久为舒畅哉？明时百姓，皆获欢乐；仆士人，颇识古今理道，独怆怆如此。诚不足为理世下执事，至比愚夫愚妇又不可得，窃自悼也。   
　　仆曩时所犯，足下适在禁中，时建为翰林学士。备观本末，不复一一言之。今仆癃残顽鄙，不死幸甚。苟为尧人，（避民为人。）不必立事程功，唯欲为量移官，差轻罪累，即便耕田艺麻，取老农女为妻，生男育孙，以供力役，时时作文，以咏太平。摧伤之馀，气力可想。假令病尽己，身复壮，悠悠人世，越不过为三十年客耳。（“三”，或作“四”。）前过三十七年，与瞬息无异。复所得者，其不足把玩，亦已审矣。杓直以为诚然乎？   
　　仆近求得经史诸子数百卷，常候战悸稍定，时即伏读，颇见圣人用心、贤士君子立志之分。著书亦数十篇，心病，言少次第，不足远寄，但用自释。贫者士之常，（《列子》：荣启期曰：“贫者士之常，死者人之终。”）今仆虽羸馁，亦甘如饴矣。足下言已白常州煦仆，（○煦，吁句、况羽二切。）仆岂敢众人待常州耶！若众人，（一作“若即人”。）即不复煦仆矣。然常州未尝有书遗仆，仆安敢先焉？裴应叔、萧思谦（裴埙、萧亻免也。）仆各有书，足下求取观之，相戒勿示人。敦诗在近地，（敦诗，崔群。）简人事，今不能致书，足下默以此书见之。勉尽志虑，（或误作“免尽”，非。）辅成一王之法，以宥罪戾。不悉。宗元白。   
　　○与顾十郎书（观集中《送苑论序》，谓初与论同荐于京师。是岁小司徒顾公守春官之缺，而权择士之柄。明年春，同权衡之下，并就重轻之试。顾公，盖少连也。今以门生具官致书於顾君，意者必少连子也。《少连传》云：始少连携少子师闵奔行在，有诏同止翰林院。则顾氏子岂师闵耶？“十郎”，一本作“十一郎”。公时谪永州作。）   
　　四月五日，（一作“月日”。）门生守永州司马员外置同正员柳宗元，谨致书十郎执事：凡号门生而不知恩之所自者，非人也。缨冠束衽而趋以进者，咸曰我知恩。知恩则恶乎辨？然而辨之亦非难也。大抵当隆赫柄用，而蜂附蚁合，ゑゑ趄趄，（○ゑ，吁句切，吹也。趄，千馀切，趑趄也。）便僻匍匐，以非乎人，而售乎己。若是者，一旦势异，则雷灭飙逝，（飙，卑遥切。）不为门下用矣。其或少知耻惧，恐世人之非己也，（一作“世之人”。）则矫於中以貌於外，其实亦莫能至焉。然则当其时而确固自守，蓄力秉志，不为响者之态，则於势之异也固有望焉。   
