<!-- { "loadSidebar": true } -->
　　八日五鼔尽解船过下牢闗夹江千峰万嶂有竞起者有独拔者有崩欲压者有危欲坠者有横裂者有直坼者有凸者有洼者有罅者竒怪不可尽状初冬草木皆青苍不雕西望重山如阙江出其间则所谓下牢谿也欧阳文忠公有下牢津诗云入峡山渐曲转滩山更多即此也系船与诸子及证师登三游洞蹑石磴二里其险处不可着脚洞大如三间屋有一穴通人过然隂黒峻险尤可畏缭山腹伛偻自岩下至洞前差可行然下临溪潭石壁十余丈水声恐人又一穴后有壁可居钟乳歳乆垂地若柱正当宂门上有刻云黄大临弟庭坚同辛纮子大方绍圣二年三月辛亥来游旁石壁上刻云景祐四年七月十日夷陵欧阳永叔下缺一字又云判官丁下又缺数字丁者宝臣也字元珍今丁字下二字亦髣髴可见殊不类元珍字又永叔但曰夷陵不称令洞外溪上又有一崩石偃仆刻云黄庭坚弟叔向子相侄防同道人唐履来游观辛亥旧题如梦中事也建中靖国元年三月庚寅按鲁直初讁黔南以绍圣二年过此歳在乙亥今云辛亥者误也泊石牌峡石穴中有石如老翁持鱼竿状略无少异
　　九日微雪过扇子峡重山相掩政如屏风扇疑以此得名登虾蟆碚水品所载第四泉是也虾蟆在山麓临江头鼻吻颔絶类而背脊疱处尤逼真造物之巧有如此者自背上深入得一洞穴石色緑润泉泠泠有声自洞出垂虾蟆口鼻问成水帘入江是日极寒岩岭有积雪而洞中温然如春碚洞相对稍西有一峯孤起侵云名天柱峰自此山势稍平然江岸皆大石堆积弥望正如濬渠积土状晩次黄牛庙山复髙峻村人来卖茶菜者甚众其中有妇人皆以青斑布帕首然颇白晳语音亦颇正茶则皆如柴枝草叶苦不可入口庙灵感神封嘉应保安侯皆绍兴以来制书也其下即无义滩乱石塞中流望之可畏然舟过乃不甚觉葢操舟之妙也传云神佐夏禹治水有功故食于此门左右各一石马颇卑小以小屋覆之其右马无左耳葢欧阳公所见也庙后樷木似冬青而非莫能名者落叶有黑文类符篆叶叶不同儿辈亦求得数叶欧诗刻石庙中又有张文忠一赞其词曰壮哉黄牛有大神力辇聚巨石百千万亿劒防齿牙磥硊江侧壅激波涛险不可测威胁舟人骇怖失色刲羊酾酒千载庙食张公之意似谓神聚石壅流以胁人求祭飨使神之用心果如此岂能巍然庙食千载乎葢过论也夜舟人来告请无击更鼔云庙后山中多虎闻鼓则出
　　十日早以特豕壷酒祭灵感庙遂行过鹿角虎头史君诸滩水缩已三之二然湍险犹可畏泊城下归州秭归县界也与儿曹歩沙上囘望正见黄牛峡庙后山如屏风叠嵳峩插天第四叠上有若牛状其色赤黄前有一人如着防立者昨日及今早云冐山顶至是始见之因至白沙市慈济院见主僧志坚问地名城下之由云院后有楚故城今尚在因相与访之城在一冈阜上甚小南北有门前临江水对黄牛峡城西北一山蜿蜒囘抱山上有伍子胥庙大抵自荆以西子胥庙至多城下多巧石如灵壁湖口之类
　　十一日过达洞滩滩恶与骨肉皆椉轿陆行过滩滩际多竒石五色粲然可爱亦或有文成物象及符书者犹见黄牛峡庙后山太白诗云三朝上黄牛三莫行太迟三朝又三莫不觉成丝欧阳公云朝朝莫莫见黄牛徒使行人过此愁山髙更逺望犹见不是黄牛滞客舟葢谚谓朝见黄牛莫见黄牛一朝一莫黄牛如故故二公皆及之欧阳公自荆渚赴夷陵而有下牢三游及虾蟆碚黄牛庙诗者葢在官时来游也故忆夷陵山诗云忆尝祗吏役钜细悉经觏其后又云荒烟下牢戍百仞塞溪潄虾蟆喷水帘甘液胜饮酎亦尝到黄牛泊舟听猨狖也晩泊马肝峡口两山对立修耸摩天略如庐山江岸多石百丈萦绊极难过夜小雨
　　十二日早过东滩入马肝峡石壁髙絶处有石下垂如肝故以名峡其傍又有狮子岩岩中有一小石蹲踞张颐碧草被之正如一青狮子微泉泠泠自岩中出舟行急不能取尝当亦佳泉也溪上又有一峰孤起秀丽略如小孤山晩抵新滩登岸宿新安驿夜雪
　　十三日舟上新滩由南岸上及十七八船底为石所损急遣人往拯之仅不至沈然鋭石穿船底牢不可动葢舟人载陶器多所致新滩两岸南曰官漕【平声】北曰龙门龙门水尤湍急多暗石官漕差可行然亦多鋭石故为峡中最崄处非轻舟无一物不可上下舟人冐利以至此可为戒云游江渎北庙庙正临龙门其下石罅中有温泉浅而不涸一村頼之妇人汲水皆背负一全木盎长二尺下有三足至泉旁以杓挹水及八分即倒坐旁石束盎背上而去大抵峡中负物率着背乂多妇人不独水也有妇人负酒卖亦如负水状呼买之长跪以献未嫁者率为同心髻髙二尺插银钗至六只后插大象牙梳如手大
　　十四日留驿中晩以小舟渡江南登山至江渎南庙新修未毕有一碑前进士曽华旦撰言因山崩石壅成此滩害舟不可计于是着令自十月至二月禁行舟知归州尚书都官员外郎赵诚闻于朝疏凿之用工八十日而滩害始去皇祐三年也葢江絶于天圣中至是而复通然滩害至今未能悉去若椉十二月正月水落石尽出时亦可并力尽镵去鋭石然滩上居民皆利于败舟贱卖板木及滞畱买卖必揺沮此役不则赂石工以为石不可去须断以必行乃可成又舟之所以败皆失于重载当以大字刻石置驿前则过者必自惩创二者皆不可不讲当以告当路者
　　十五日舟人尽出所载始能挽舟过滩然须修治遂易舟离新滩过白狗峡泊舟兴山口肩舆游玉虚洞去江岸百里许隔一溪所谓香溪也源出昭君村水味美録于水品色碧如黛呼小舟以渡过溪又里余洞门小才袤丈既入则极大可容数百人宏敞壮丽如入大宫殿中有石成幢葢旛旗芝草竹笋仙人龙虎鸟兽之属千状万态莫不逼真其絶异者东石正圆如日西石半规如月予平生所见岩窦无能及者有熙宁中谢师厚岑岩起题名又有陈尧咨所作记叙此洞本末云唐天宝中猎者始得之比归已夜风急不可秉烛炬然月明如昼儿曹与全师皆杖防相从殊不觉崖谷之险也
　　十六日到归州见知州右奉议郎贾选子公道判左朝奉郎陈端彦民瞻馆于报恩光孝寺距城一里许萧然无僧归之为州才三四百家负卧牛山临江州前即人鲊罋城中无尺寸平土滩声常如风雨至隔江有楚王城亦山谷间然地比归州差平或云楚始封于此山海经夏啓封孟除于丹阳城郭璞注云在秭归县南疑即此也然史记成王封熊绎于丹阳裴骃乃云在枝江未详孰是
　　十七日羣集于望洋堂玩芳亭亦皆沙石荦确之地贾守云州仓歳収秋夏二料麦粟秔米共五千余石仅比吴中一下户耳
　　十八日初得艬船羌小然底濶而轻于上滩为便十九日羣集于归乡堂欲以是晚行不果访宋玉宅在秭归县之东今为酒家旧有石刻宋玉宅三字近以郡人避太守家讳去之或遂由此失传可惜也
　　二十日早离归州出巫峰门过天庆观少留观唐天宝元年碑载明皇梦老子事巴东太守刘瑫所立字画颇清逸碑侧题当时郡官吏胥姓名字亦佳又有周显德中荆南判官孙光宪为知归州髙从让所立碑从让葢南平王家子弟光宪亦知名国史有事迹葢五代时归峡皆荆渚也殿前有相数百年物观下即咤滩乱石无数饭于灵泉寺遂登舟过业滩亦名滩也水落舟轻俄顷遂过
　　二十一日舟中望石门闗仅通一人行天下至险也晩泊巴东县江山雄丽大胜秭归但井邑极于萧条邑中才百余户自令廨而下皆茅茨了无片瓦权县事姊归尉右廸功郎王康年尉兼主簿右廸功郎杜德先来皆蜀人也谒防莱公祠堂登秋风亭下临江山是日重隂微雪天气飂飘复观亭名使人怅然始有流落天涯之叹遂登防柏堂白云亭堂下旧有莱公所植柏今已槁死然南山重复秀丽可爱白云亭则天下幽竒絶境羣山环拥层出间见古木森然往往二三百年物栏外防瀑防石涧中跳珠溅玉冷入人骨其下是为慈溪犇流与江防予自吴入楚行五千余里过十五州亭榭之胜无如白云者而止在县听事之后巴东了无一事为令者可以寝饭于亭中其乐无涯而阙令动辄二三年无肯补者何哉
　　二十二日发巴东山益竒怪有夫子洞者一窦在峭壁絶髙处人迹所不可至然髣髴若有栏楯不知所谓夫子者何也过三分泉自山窦中出止两俗云三有年两中熟一或絶流饥馑泊疲石夜雨
　　二十三日过巫山凝真观谒妙用真人祠真人即世所谓巫山神女也祠正对巫山峰峦上入霄汉山脚直插江中议者谓太华衡庐皆无此竒然十二峯者不可悉见所见八九峯惟神女峯最为纎丽竒峭宜为仙真所托祝史云毎八月十五夜月明时有丝竹之音往来峰顶山猿皆鸣逹旦方渐止庙后山半有石坛平旷传云夏禹见神女授符书于此坛上观十二峯宛如屏障是日天宇晴霁四顾无纎翳惟神女峰上有白云数片如鸾鹤翔舞裴徊乆之不散亦可异也祠旧有乌数百送迎客舟自唐□州刺史李贻诗已云羣乌幸胙余矣近乾道元年忽不至今絶无一乌不知其故泊清水洞洞极深后门自山后出但黮闇水流其中鲜能入者歳旱祈雨颇应权知巫山县左文林郎冉徽之尉右廸功郎文庶防来
　　二十四日早抵巫山县在峡中亦壮县也市井胜归峡二郡隔江南陵山极髙大有路如线盘屈至絶顶谓之一百八盘葢施州正路黄鲁直诗云一百八盘携手上至今归梦绕羊肠即谓此也县有故防盆底鋭似半罋状极坚厚铭在其中葢汉永平中物也缺处防色光黑如佳漆字画淳质可爱玩有石刻鲁直作盆记大略言建中靖国元年予弟叔向嗣直自涪陵尉摄县事予起戎州来寓县此盆旧以种莲余洗涤乃见字云游楚故离宫俗谓之细腰宫有一池亦当时宫中燕游之地今湮没略尽矣三靣皆荒山南望江山竒丽又有将军墓东晋人也一碑在墓后跌防入地碑倾前欲压字才半存
　　二十五日晡后至大谿口泊舟出美梨大如升
　　二十六日发大谿口入瞿唐峡两壁对耸上入霄汉其平如削成仰视天如疋练然水已落峡中平如油葢过圣姥泉葢石上一罅人大呼于旁则泉出屡呼则屡出可怪也晩至瞿唐闗唐故夔州与白帝城相连杜诗云白帝防州各异城葢言难辨也闗西门正对灔滪堆堆碎石积成出水数十丈土人云方夏秋水涨时水又髙于堆数十丈肩舆入闗谒白帝庙气象甚古松栢皆数百年物有数碑皆孟蜀时所立庭中石笋有黄鲁直建中靖国元年题字又有越公堂隋杨素所创少陵为赋诗者已毁今堂近嵗所筑亦甚宏壮自闗而东即东屯少陵故居也
　　二十七日早至防州州在山麓沙上所谓鱼复永安宫也宫今为州仓而州治在宫西北甘夫人墓西南景徳中转运使丁谓薛顔所徙比白帝颇平旷然失闗险无复形势在瀼之西故一曰瀼西土人谓山间之流通江者曰瀼云州东南有八阵碛孔明之遗迹碎石行列如引绳毎嵗江涨碛上水数十丈比退阵石如故













　　渭南文集巻四十八
　　钦定四库全书
　　渭南文集巻四十九
　　宋　陆游　撰
　　赤壁词【招韩无咎游金山】
　　禁门钟晓忆君来朝路初翔鸾鹄西府中台推独歩行对金莲宫烛蹙绣华韀僊葩宝带看即飞腾速人生难料一尊此地相属　囘首紫陌青门西湖闲院锁千梢脩竹素壁栖鸦应好在残梦不堪重续嵗月惊心功名看镜短无多緑一欢休惜与君同醉浮玉
　　浣沙溪【和无咎韵】
