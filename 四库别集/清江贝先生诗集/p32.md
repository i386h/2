<!-- { "loadSidebar": true } -->
　　东邻昨日收白骨西邻今日啼青蛾伤心又过中元节　下招魂应更多 
　　平生落落苦难合十五读书今老翁却怕秋来添客思梧桐昨夜又西风 
　　南金大贝亦何物六月胡商死道边满地清阴日亭午老夫高枕北窓眠 

　　○赤城吕徽之慱闻强识宋亡遂晦不仕一日大雪中至巨家易谷立堂下久之堂东偏众客方咏雪有分韵得蝶字者艾思不就徽之不觉失笑咸诘之曰汝何笑曰吾欲用滕王蛱蝶事耳众客皆惊阴知其为徽之也延之坐不可欲赒以谷辞既去使人尾之至其居地极幽阻及雪霁候焉荆扉竹屋不蔽风雨见桶中坐一妇人盖其妻也问徽之所在曰出捕鱼矣得于溪上具言所以来之意曰诸子可少留乃换酒共饮返宿道傍大楼下主人恠舆马之盛因言其状主人亦不知有徽之也明日求之则已迁居矣徽之甞与陈刚中相过于道刚中下驴揖遂问乘驴故事各举一事至四十事而刚中止矣徽之曰吾尚记某事出某书凡三十端后不知所终因赋一绝云 

　　空山积雪深一尺车马何来野老疑溪上捕鱼归换酒更无人识吕徽之 

　　○别徐楚芳 

　　别愁如佛割人肠空洒西风泪万行楚尾吴头各千里相知从此不相忘 

　　○儿云林小景 

　　云林笔力如王宰剪断吴淞水半江更湏着我扁舟坐闲看飞来白鸟双 

　　○闻筝 

　　白发潘郎工锦筝江南江北尽知名双手重弹白翎雀犹是黄龙塞下声 

　　○巳酉重午 

　　风雨端阳生晦冥汨罗无处吊英灵海榴花发应相咲无酒渊明也独醒 

　　○归东郊偶成 

　　爱酒狂生老未逢十年踪迹滞吴淞归来乡党都非旧不及青山向我浓 
　　海上逃生万死余乱兵初定且安居封侯万里湏弓马错教儿童尽读书 

　　○客殳山偶成 

　　春逐啼莺去不留一川风雨满山秋笙歌不到愁人耳若听笙歌更泪流 

　　○过无锡 

　　水包新城缺月弯城头高似九龙山将军已缚山中虎道上行人日往还 

　　○土桥 

　　数家星散土桥西苦雨酸风呌竹鸡一夜破窓愁不寐愿回白日照春泥 

　　○丹阳得风 

　　出门平地即羊肠白戾应添镜里霜今日天风亦怜我尽情相送过丹阳 

　　○题杏花 

　　日光霞气晓相参一路新花似酒酣记得少年游赏处春风信马过城南 

　　○夜发 

　　归人不侵夜如何月满溪船唱越歌彷佛吴淞江上路别愁一夜上心多 

　　○三月廿五日夜口号 

　　破月五更飞上天北林鸟啼惊客眠劳生扰扰亦何事溪女溪童相荡船 

　　○辛亥重午 

　　去年重午忆嘉兴风雨龙河一病僧今日山中人重午故人持酒说金陵 

　　○辛亥七夕五首 

　　子晋吹笙学凤皇缑山一别已千霜当时黄屋非无意岂有神仙到帝王 
　　阿母西来降汉家刚风万里送飞车空留千岁蟠桃核白发到郎不见花 
　　五夜天边辍凤梭长生殿里望星河玉环他日无穷恨更比牵牛织女多 
　　东家西家争曝衣我但曝书夸小儿壁中科斗古文字犹有射光天陆离 
　　性拙如鸠本自偏柳州何必更祈天人间机巧知多少无复三皇五帝前 

　　○澄林冬日 

　　连村桑柘犹存叶一树枇杷已着花十月澄林好风景恰如秋浦野人家 

　　○赠别 

　　一南一北鸟辞畆一东一西芯送人与君此别似卷鸟对酒那不惜青春 

　　○读书所有白花一株状类杨州琼花而花损一叶俗称为八仙云为赋一绝且悼璚花之不复见而独见此也 

　　一夜东风吹白雪化为胡蝶过西家七香车远人何处空认唐昌观里花 

　　○十月廿九日过永昌寺访照觉原 

　　幽湖水落疚初冰湖上云山翠百层一个小舟轻似叶西寻玛瑙寺中僧 

　　○春情 

　　新来不画远山眉翠被春寒起更迟灵鹊定知人有书一双飞上万年枝 

　　○西湖竹枝 

　　闻郎北过李陵台湖上荷花今又开那似鄂王填上树枝枝叶叶尽南回 

　　○题松下丈人图二绝 

　　长和百岁走苍蛟日夜松声如凤匏山人有约赋归去我亦来借白云巢 
　　仙人手曳九节杖行看好山应未穷石间三秀食可饱一曲试和商颜翁 

　　○题扇 

　　氷纨一尺写修竹瑟瑟清风生夏寒不见江南铁钩锁总成石上青琅玕 

　　○题红梅二首 

　　红罗亭下又春风小鳯飞来树已空后主当时欢宴处新花如火照唐宫 
　　野槁山店记年时管领春风有一枝却咲罗虬不觧事百萹空赋比红诗 

　　○早秋 

　　白发新来不满梳玉萧金管搃成疏梧桐院落秋风早一夜神清喜读书 

　　○题溪山春晓图 

　　仙家鸡犬白云中水复山回路不通万树桃花春似海莫教重误打鱼翁 

　　○山家 

　　鉏豆南山八十翁相逢相语夕阳中门前一个冬青树不学桃花似酒红 

　　○题马文璧画二首 

　　长忆秦溪马文璧能诗能画最风流酒酣落笔皆天趣剪断巴江万里秋 
　　田家一簇江南路草阁柴扉近水开人背夕阳巫峡去雁将秋色洞庭来 

　　○题凌波仙 

　　姮娥窃药能奔月嬴女吹箫亦上天万古阿甄魂魄苦江清雪冷夜如年 

　　○送成德琦兄北归 

　　云中归雁搃成行肠断连枝尚异方春满江南江北路柳丝不似别愁长 

　　○墨梅 

　　雪后寻梅恐未真花光一日写花神广寒玉兔分秋颖剪断罗浮万树春 

　　○夜宿王継远白云半间 

　　吴歌但少玉童双且尽仙家酒百红一枕梅花清梦远不知夜卧白云窓 

　　○题徐雪州墨菊 

　　先生爱菊似柴桑三径归来亦未荒莫道空山秋色淡新花一朵御袍黄 

　　○题双陆士女 

　　手转枭卢为破颜玉人何意整云鬟也应暗卜关山客归马湏看一掷间 

　　○题虞鲁瞻山水 

　　御史新来水石工数峰依约米南宫试添茅屋秋林下着我江南寉发翁 

　　○题东坡戴笠图 

　　两屐新泥蒻笠欹满邨风雨独归时玉堂天上神仙客妇女儿童总未知 

　　○朱实送桂花 

　　广寒宫里桫椤树金粟初分第一枝满室天香吹不断老夫清夜酒醒时 

　　○题竹间桃花 

　　万琅玕里一枝春向客无言又似颦彷佛武陵溪上路放舟何处觅秦人 

　　清江贝先生诗集卷之九 

　　●清江贝先生诗集卷之十 

　　赋 

　　◆赋 

　　鹤赋 
　　怀旧赋（并序） 
　　大韶赋（并序） 
　　不碍云山楼赋（并序） 
　　玉笙赋（并序） 
　　灌园赋（并序） 
　　铁砚赋 
　　醉赋 
　　石经赋（并序） 
　　春雨赋（并序） 
　　白鸠赋（并序） 
　　金鉴录赋 

　　○鹤赋 

　　余窃悲上昆阆之灵禽兮胡为独处而无邻诚仙人之骐骥兮阅寒暑兮三千饥不■〈口桀〉乎腐鼠兮渴不歃乎盗泉生既囚而憔悴兮夜长鸣而微天月朦胧而将曙兮风浙沥而或寒尚蹁跹而欲舞兮终磊落其如人恋青田之故林兮盻华亭之大檡路中绝而忘归兮媒甚劳而寡匹顶的的以补丹兮毛毵毵而俪雪冀备君之晓驾兮常结心于紫极欲抗音而复噤兮时顾影而自惜陶河贪而无厌兮鹯又悍而不德彼优游以饱鲜兮亦绚练而矫翼内深省而益悼兮岂以才而见贼希有氏之西来鈩忽余眷而踟蹰肉不膏于九鼎兮幸托君之阶除谏一息而万里兮奚孺予之能呼一引步而三却兮思拔趾于泥涂苟怀恩而报施兮亦岂惮夫陨躯恶其玩而苶礼兮义独洁而不汗目四顾而冲冲兮白日奄其西徂访玄夫以决之兮盍舍旧而改图览中区犹一盎兮曾何足以度世坌千起而万灭兮陋纷纷之蝇蚋寓寥廓之无极兮跨六合西高厉嗟冈罗之虽设兮已超然而独肆将西历于青城兮何太白之峥嵘杜宇号而血吻兮天懵懵其无情狐九尾而猖狂兮夔一足而伶俜望沧海之无垠兮会百川以东入悲精卫之含兮力既微而何及山孰别其有三兮洲孰穷其有十扶桑不可以托巢兮蟠桃不可以为粒日昼晦而沦精兮雨萧萧而翅湿指神尧之所都兮九门欎其嵯峨载吹笙之王子兮招鼓瑟之女蜗栖建章之高栋兮浴太液之清波夹玉辂以翱翔兮友丹凤而婆娑尚骋力于广逵兮矢厥心而靡佗 

　　○怀旧赋 【 并序】 

　　余春秋二十有四馆于云间夏景困氏凡十阅霜畧尤隆主宾之礼后去而觅举武林遂留西湖中罹兵变东西奔窜邈不相知今年春因访焉则已物故而其子士文克承堂构余私喜其余庆未艾也复觞于漪澜堂者累日高谈大噱夜継以烛退追旧好不能不为之慨然乃操翰为之赋曰 
　　览云间之雄秀拾海月于珠宫访野王之荒台俯鳌背之方蓬命羽人以前导召宓妃而后从翳崦崦之宿霭激冷冷之回风悼处士之永逝闯华榱而兴叹或纵饮而宵分或玄谈而景晏搴渚秀之碧滋擢园英之朱粲历十载而一来感凋落之过半登高垄而长思夜漫漫其弗旦乐既往而哀袭何遭特之多难已焉哉物忌盈而必隳运运寔关于否泰豺虎机而麋鸱鸮鸣而鸾鍜怼霞气之徒飡奚神仙之可介闵余行之未已绝洪流而东迈忍闻笛于山阳泪潸然而独洒呜呼千龄一息兮放旷自娱伊人不可作兮死生异涂聊寄心于翰墨怅旁眺而踟躇 

　　○大韶赋 【 并序】 

　　传曰尧作大章舜作大韶韶継也言舜能継绍尧之德也周礼曰大韶禹乐名也言禹能大尧舜之德也前乎舜者尧非不継喾也后乎尧者禹非不継舜也特于舜言継者法成乎尧也在喾之时法犹未成尧虽継之而可継之事未备舜恊于帝在舜之时功为已恊禹继継之不足为难矣则可継之善善継之功唯舜独也是韶为舜之乐无疑季扎观乐见舞箾韶者曰德至矣盛犬如天之无不覆帱如地之无不持载虽甚盛德蔑以加矣后孔子学之于齐三月不知肉味曰不图为乐之至于斯也盖知乐之尽善尽美莫过于韶宜当时之感召丹朱在位群后德让祖考来格岛兽跄跄凤皇来仪也然非舜之德致和于上夔之乐召和于下何以臻此哉故述而为赋不徒极其声音之美而且本之舜之德云赋曰 
