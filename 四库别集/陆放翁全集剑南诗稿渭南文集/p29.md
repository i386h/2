<!-- { "loadSidebar": true } -->
满城桃李争春色，不许梅花不成雪。世间尤物无盛衰，万点萦风愈奇绝。我行柯山眠
酒家，初见窗前三四花。恨无壮士挽斗柄，坐令东指催年华。今朝零落已可惜，明日重寻
更无迹。情之所钟在我曹，莫倚心肠如铁石。
初春怀成都
我昔薄游西适秦，归到锦城逢早春。五门收灯药市近，小桃妖妍狂杀人。霓裳法曲华
清谱，燕妒身轻莺学语。歌舞更休转盼间，但见宫衣换金缕。世上悲欢岂易知，不堪风景
似当时。病来几与麴生绝，禅榻茶烟双鬓丝。
春雨
冬旱土不膏，爱此春夜雨。四郊农事兴，老稚迭歌舞。相呼长沮耕，分喜樊迟圃。丰
年已在目，亭障静桴鼓。我归未有期，一官寄仓庾。幸复宽简书，不敢恨羁旅。
雨中遣怀二首
病中草草度年华，睡起匆匆日易斜。抵死愁禁千斛酒，薄情雨送一城花。镜湖烟水摇
朱舫，锦里香尘走钿车。此梦即今都打破，不妨寂寞往天涯。
又
霏霏春雨细如丝，正是春寒欺客时。心向宦途元淡薄，梦寻乡国苦参差。楼前新涨绿
三尺，墙外尚余红几枝。摆拨簿书呼酒榼，南湖西塔有幽期。
晚晴
水声氵虢氵虢赴回塘，帘影疏疏绕四廊。静院数杯倾白堕，幽窗一枕梦清湘。润侵书笥深
防蠹，暖彻衣篝剩得香。解组径归应更乐，偷闲犹足傲羲皇。
春晚
五十六翁身百忧，年来转觉此生浮。山川信美故乡远，天地无情双鬓秋。社后燕如归
客至，春残花不为人留。一觞一咏从来事，莫笑扶衰又上楼。
春晚坐讲忽梦泛舟饮酒乐甚既觉怅然有赋
梦泛扁舟逸兴多，画桡摇荡麴生波。微风簌簌生蒲苇，小雨霏霏湿芰荷。舞落乌纱从
岁去，歌酣白纟宁奈情何。年来惟觉华胥乐，莫遣茶瓯战睡魔。
遣兴
老子痴顽惯转蓬，残年懒复问穷通。赦书虽未除诗债，盟府犹当策酒功。桐岭市回人
踏月，柘冈月落鸟呼风。浮生触处无真实，岂独南柯是梦中。
老去
老去时时病，春来日日阴。文书有期会，山水负登临。倦客风埃眼，孤臣狗马心。余
寒欺短褐，莫惜酒杯深。
雨夜
百紫千红占岁华，又随风雨卷泥沙。即今空有梦为蝶，当日曾将命乞花。倦枕残灯人
寂寞，幽窗小草字欹斜。悲欢变灭何穷已，学得山僧自一家。
简黎道士
满箔吴蚕茧渐稠，四郊膏雨麦方秋。道人昔是茶山客，病叟新为药市游。耆旧凋零谁
晤语，篇章璀璨尚风流。兰亭剡曲春光好，倘肯相从弄钓舟。
临川绝无佳酒时得一醉戏书
有酒时剧饮，无酒徒浩歌。庭花五六株，老子独婆娑。谁云苦寂寞，在我亦已多。管
弦万二千，一笑谢天魔。梦作青城去，翠磴扪松萝。又为平羌游，素月沉烟波。觉来抚几
叹，奈此桎梏何。流年不贷人，去去如飞梭。
醉中怀江湖旧游偶作短歌
无渡河，浪花无蒂高峥嵘。莫登楼，茫茫芳草难为情。华轩宝马只好路旁看，冶金伐
石空留后世名。古来惟有竹林诸人称达生，一醉之外万事鸿毛轻。可怜痴人竞声利，坐使
方寸森五兵。散花洲上青山横，野鱼可脍菰可烹。脱冠散发风露冷，卧看江月金盆倾。
三月二十一日作
蹴踘墙东一市哗，鞦韆楼外两旗斜。及时小雨放桐叶，无赖余寒开楝花。明月吹笙思
蜀苑，软尘骑马梦京华。惧情灭尽朱颜改，节物催人只自嗟。
天祺节日饭罢小憩
卧听午漏隔花传，帘里花残有断烟。莫放辘轳鸣玉井，偷闲要补五更眠。
思归
白发满青镜，怅然山水身。那因五斗米，常作半涂人。涉世风波恶，思归怀抱真。会
当求钅出斧，送老镜湖滨。
齿痛有感
眼暗头童负圣时，齿牙欲脱更堪悲。暮年渐解人间事，蒸食哀梨亦自奇。
南窗睡起二首
梦中忘却在天涯，一似当年锦里时。狂倚宝筝歌白纟宁，醉移银烛写乌丝。酒来郫县香
初压，花送彭州露尚滋。起坐南窗成绝叹，玉楼乾鹊误归期。
又
昼漏迢迢暑气清，不妨小倦带余酲。梦从陇客声中断，愁向湘屏曲处生。风度帘旌红
浪，窗明香岫碧云横。闲情赋罢凭谁寄，怅望壶天白玉京。
初夏
百叶盆榴照眼明，桐阴初密暑犹清。深深帘幕度香缕，寂寂房栊闻燕声。细煅诗聊凭
棐几，静思棋劫对楸枰。浣花光景应如昨，回首西州一怆情。
读程秀才诗
程子晚相得，居然一坐倾。新诗欲飞动，病眼为开明。英妙非凡质，衰迟畏后生。吾
徒可相贺，五字有长城。
晨起
一官又寄汝江头，落魄文园故倦游。榻上铎声悲破梦，檐边桐叶冷生秋。暮年作吏宁
长策，薄禄縻人尚小留。晨起凭栏叹衰甚，接罗纱薄发飕飕。
雨夜
两鬓新霜换旧青，客游身世等浮萍。少年乐事消除尽，雨夜焚香诵道经。
得京书或怪久不通问
惯向江湖锻羽翰，云霄那敢接鹓鸾。百年未必如炊久，万事真须作梦看。白首据鞍惭
侠气，清灯顾影叹儒酸。手遮西日成何味，还我平生旧钓竿。
水亭
日淡暑犹薄，雨余风更清。翛然水亭立，试此葛衣轻。晒粉怜孤蝶，穿枝喜晚莺。谁
知簿书里，也复得吾生。
醉眠
达士如鸱夷。无客亦自醉痴人如扑满。多藏作身祟。放翁亦何长。偶自远声利。胸中
白如练。不著一毫伪。醉来酣午枕。晴日雷起鼻。寄谢敲门人。予方有公事。
感旧绝句七首
鸭翎堠前山簇马，鸡踪桥下水连天。金丹炼成不肯服，且戏人间五百年。
又
鹅黄酒边绿荔枝，摩诃池上纳凉时。冰纨不画骖鸾女，却写江南白纟宁辞。
又
南市夜夜上元灯，西邻日日是清明。青毡犊车碾花去，黄金马鞭穿柳行。
又
十月新霜兔正肥，佳人骏马去如飞。纤腰袅袅戎衣窄，学射山前看打围。
又
半红半白官池莲，半醒半醉女郎船。鸳鸯惊起何曾管，折得双头喜欲颠。
又
红叶琵琶出嘉州，四弦弹尽古今愁。胡沙漫漫紫塞晓，汉月娟娟青冢秋。
又
美人传酒清夜阑，欲歌未歌愁远山。蒲萄一斗元无价，换得凉州也是闲。
昼卧闻百舌
雨后郊原已遍犁，阴阴帘幕燕分泥。闲眠不作华胥计，说与春乌自在啼。
寄吕博士
薄宦东西蜀，侨居太少城。休论九年谪，喜识万人英。别久心常折，书来眼未明。功
名君自力，丘壑我平生。
游疏山
我愿匹马飞腾遍九州，如今苦无马要褭与骅骝。葛陂之龙又难致，兀兀安得忘吾愁。幸
余一事差可喜，云山万里芒鞋底。曳杖行穿嶓冢云，试茶手挹香溪水。江西山水增怪奇，疏
山之名旧所知。惜哉不见侏儒师，尚想薪水俱空时。寺门欲近山若拆，老树苍崖含古色。挂
包便住吾岂能，一来要是疏山客。
疏山东堂昼眠
饭饱眼欲闭，心闲身自安。乐超六欲界，美过八珍盘。香缕萦檐断，松风逼枕寒。吾
儿原解梦，为我转云团。
山中作
朱墨纷纷讼满庭，半年初得试山行。烧香扫地病良已，饮水饭蔬身顿轻。日落三通传
浴鼓，雨余千耦看农耕。故巢光景还如此，为底淹留白发生。
观蔬圃
菘芥可菹芹可羹，晚风咿轧桔槹声。白头孤宦成何味，悔不畦蔬过此生。
东堂晨起有感
不解飞车越九州，青鞋处处为山留。百年未尽且作梦，三日闲行聊散愁。世上几经华
表柱，尊前好在黑貂裘。龙泉幸是无人属刂，暮露光芒上斗牛。
金溪道中
云暗苦竹市，雨来乌石冈。驾犁双犊健，鬻茧一村香。天地君恩重，风埃吏责忙。敢
辞坡路滑，且领笋舆凉。
小憩前平院戏书触目
道边小寺名前平，残僧二三屋半倾。旁分千畦画楸局，正对一山横翠屏。修纤弱蔓上
幽援，坚瘦稚柏当前荣。稻秧正青白鹭下，桑椹烂紫黄鹂鸣。村虚卖茶已成市，林薄打麦
惟闻声。泥行扶犁吒新犊，野饣盍烧笋炊香杭。十年此乐发梦想，忽然到眼难为情。上车欲
去复回首，那将暮境供浮名。
遣兴
小麦登场雨熟梅，闭门病眼每慵开。酒杯不解为愁敌，书卷才开作睡媒。骨朽空名垂
断简，冢荒残碣卧苍苔。纷纷倾夺知何得，老觉人间但可哀。
雨后独登拟岘台
高城断处阁横空，目力虽穷兴未穷。燕子争泥朱槛外，人家晒网绿洲中。谁能招唤三
秋月，我欲凭陵万里风。更比岘山无湛辈，论交惟是一枝筇。
数日诉牒苦多惫甚戏作
江南五月暑犹薄，梅子正黄风雨恶。庭中讼獠不贷人，急甚常如虎遭缚。空斋鼠迹留
几尘，赋诗饮酒疑前身。脱归径卧与壁语，敢恨无人问良苦。
与黎道士小饮偶言及曾文清公慨然有感
临川税驾忽数月，嗜睡爱闲常闭门。君诗始惬病僧意，吾道难为俗人言。秋雨凄凄黄
叶寺，春风酣酣绿树村。曾公九原不可作，一尊破涕诵招魂。
念归
江城五月朝暮雨，雨脚才收水流础。酒杯未把愁作病，尘柄欲拈谁共语。有时暂解簿
书围，独坐藤床看香缕。林塘渺渺鸠正欢，帘幕阴阴燕新乳。湖山旧隐入我梦，白首忘归
独安取。一生花里醉春风，即今愿作扶犁翁。
五月十一日夜且半梦从大驾亲征尽复汉唐故地见城邑
人物繁丽云西凉府也喜甚马上作长句未终篇而觉乃足成之
天宝胡兵陷两京，北庭安西无汉营。五百年间置不问，圣主下诏初亲征。熊罴百万从
銮驾，故地不劳传檄下。筑城绝塞进新图，排仗行宫宣大赦。冈峦极目汉山川，文书初用
淳熙年。驾前六军错锦绣，秋风鼓角声满天。苜蓿峰前尽停障，平安火在交河上。凉州女
儿满高楼，梳头已学京都样。
雨夜二首
墙西泥三寸，墙东草三尺。可怜白鹿泉，蛙黾纷狼藉。湿萤如陨星，入户黏几席。病
夫本嗜睡，况此风雨夕。永怀瀼西寺，更忆山南驿。陈迹不可追，昏然堕吾帻。
又
檐高雨声壮，堂豁雾气入。飞萤照画栋，相逐光熠熠。向来经春旱，苍耳暗原隰。微
官又厚责，抚事百忧集。三日雨不休，四野苗尽立。登高思赋诗，簿书缚人急。
焚香昼睡比觉香犹未散戏作二首
小屏烟树远参差，吏散身闲与睡宜。谁似炉香念幽独，伴人直到梦回时。
又
燕梁寂寂篆烟残，偷得劳生数刻闲。三叠秋屏护琴枕，卧游忽到瀼西山。
仲夏小旱方致祷忽大雨连日江水为涨喜而有作
旱苗垂槁叹何堪，大雨谁知变立谈。翠麓青林吞欲尽，恶风白浪战方酣。江翻龟窟连
云泽，雷挟龙腥起雪潭。从此年丰真少事，炷香终日坐蒲龛。
冒雨登拟岘台观江涨
雨气分千嶂，江声撼万家。云翻一天墨，浪蹴半空花。喷薄侵虚阁，低昂泛断槎。壮
游思夙昔，乘醉下三巴。
薙庭草
露草烟芜与砌平，群蛙得意乱疏更。微凉要作安眠地，放散今宵鼓吹声。
蛱蝶词
蛱蝶子，去复来，草长齐腰花乱开。蜜蜂辛苦为人计，林莺百啭胡为哉。嗟尔蛱蝶独
得意，飞来飞去无嫌猜。追花逐絮阑干角，人生安得如汝乐。
大雨逾旬既止复作江遂大涨二首
墙角蚊雷喧甲夜，湿星昏昏出云罅。临堂仰占久叹咤，悬知龙君未税驾。行人困苦泥
