<!-- { "loadSidebar": true } -->
　　勑朕亲执珪币以事上帝升配祖考皆由旧章假尔近臣相我元祀茂布王泽用均神休某材智少防器识兼逺首中艺文之选鬰为邦国之华顷在禁林而能润色鸿业尝领京剧所以表则四方顾访早知其国器紏正用委于邦直防朝之次古称独坐之雄耳目所寄今为中司之重咨栢台之伟望赞觚坛之缛礼百神受职万国欢心式布受厘之渥以表同寅之宠
　　皇亲率府已下
　　勑朕承七庙之鸿业荷二仪之并贶肇禋吉土对越明灵稽式盛容诞布纯佑休宠所被宗枝实先某等孝友立身信厚成性并承诗礼之训自敦名教之乐青宫列衞式表茂亲朱绂侍祠宜颁异数既广蓼萧之泽用昭葛藟之恩公族之荣聿加勲赐
　　殿前都使巳下
　　勑朕贽鬯世室升烟泰坛修亲祠之仪遵陟配之典恭承贶施大报灵祗思与帅臣均兹茂祉某等久服戎事早登勇爵遥董亲军外固吾圉自西羌倍惠数嵗不庭虽戍兵未得脱甲而胡人不敢近塞繄尔善守倚如长城在禋祀之辰当封疆之寄盖重爪牙之托式加名服之重
　　省副鱼周询等并加大夫阶勲【省判同词】
　　勑国家肃若旧典称秩元祀吉土拜贶髙烟逹诚爰均敷之祥不为专飨之羙某等器识开敏资性端方咸称剧才佐我邦计经入有度展富国之谋均节有常得足用之要惟匪颁之至广皆赞成而知素宜崇勲赐用宠劳能
　　上将军致仕杨崇勲加食邑七百户实封三百户
　　勑国家接千嵗之统逆三神之厘槱燎荐信郊丘成礼式均茂渥无忘老臣某逮事先朝休有令望积勤劳而奉上歴中外而成绩重率侍衞则忠谨足称翊亮枢机则良实可任亦尝出领方面付以节旄用威戎夷咸所倚頼早敦知止之分久从还政之乐明禋斯毕大赉有加方念安车之宠宜益爰田之赋
　　大将军防御使蔡兴已下至遥郡刺史等并加食邑三百户
　　勑国家接千嵗之统逆三神之厘槱燎荐信郊丘成礼式均茂渥下逮爪牙某材武夙成忠果可任少分戎政则申严而有闻晚登环列则勤劳而不懈方资拱极之重仍展陪祠之恪图叙劳旧用防恩宠
　　厢都指挥使已下
　　勑朕膺天地之贶荷宗庙之灵聿修至诚式举元祀均此介福及于具寮某等咸以武功统我二旅出授封疆之寄入居宿衞之勤备彰智勇之资以当亲信之任宜膺宠渥勿怠肃祗
　　省府推判官
　　勑朕亲享太室以展孝思对越上灵以严祠事天地并贶福禄攸同骏奔于庭宜均宠渥某等缙绅令望台省俊游或同经度之谋或副浩穰之政赞祼将而在列侍柴燎而克勤以转勲钦兹成命可
　　诸司副使已下至崇班
　　勑朕祼鬯世室柴燎泰坛荐继孝之诚严报本之祀馨香上逹明灵降鍳乐与从臣同此介福某等众推羙望籍着内朝或趋轩陛而服劳或居屏翰而分寄骏奔在列固夙夜之可嘉恪勤居外亦爪牙之所托咸进爵邑用示恩荣可
　　赠太尉允寜女赵氏封县君
　　勑朕亲享太室嘉荐圜坛上以承七庙之灵外以受百神之职均此景福被于绵区矧惟宗枝宜丰优渥某人女某等肃雍成性柔懿着闻顷縁棠棣之爱尝防脂泽之宠苹蘩奉祀式耀华宗汤沐改封当殊异姓宜体笃亲之意无忘令族之恩可
　　右正言孙甫等加恩
　　勑朕尊事上穹升侑列圣诚意蠲洁明灵顾享翕受福祉被于区城具官某等识理闳逺器量方正咸自众多之选缀于侍从之列或张旌而使絶域以修隣欢或分虎而守郷邦以便亲养或以节促召而脂车在途虽阻侍祠之肃岂忘均厘之典悉加勲赐以表予懐钦荷恩荣更励而节可
　　羙人张氏父尧封赠秘书监可赠工部尚书
　　勑朕举修元祀祗荐至诚祼献宗祊柴望泰畤祖考顾享气象休嘉钦荷纯禧均布緜宇外惟百辟内则九嫔悉推恩宠逮于存没某人父某素履淳厚清节浚明深蕴羙才不登显仕是生令淑入侍宫闱常自抑畏慎守谦约退让名品章明柔顺嘉其遗徳故用追褒俾由秘府之华骤陟文昌之峻式颁明命用贲幽阡可
　　兴平郡主等
　　勑敦叙九族紏合同姓皆诗书所传政教之本矧槱燎之成礼宜葛藟而伸恩兴平郡主赵氏等雅性幽闲淑懐信厚早被公宫之教旣兼侯国之封顾柔良之有闻惟肃雍而成则易之羙地庻耀灵源
　　百官父在者
　　勑人之至行笃于天性国家之教常必先之父之贵重则赏延于子子之通显则尊及于父盖所以敦三纲而亲万国也某父某贤业自守家声必闻诗言礼立克谨厥训聿传弓冶之嗣服在簮绅之列朕方称秩元祀懐柔百神均此介福被于率土嘉其忠教绥以宠章式昭肯构之贤以庆髙门之祚可
　　母在者
　　勑古之赋禄贵于逮亲虽居晋楚之富靡及鸡豚之养矧惟白华洁膳赤茀侍祠西雝承命北堂拜赐国之善教吾其舍诸某官母某氏徳劭嫔风义髙壸则克懋慈闱之训聿生闺籍之贤属柴燎以蒇仪被蓼萧而洒泽庸丹軿之命以彰髙闳之祉可
　　父亡者
　　勑父子天性其亲一也朕躬执珪币升侑祖宗盖所以报本崇祀奉先追孝簮组在列亦念其亲宜推涣恩上及先正某亡父某髙节善行束修其身遗徳余懿垂烈于后喜肯堂之令嗣霈漏泉之茂渥宻章为贲壤树之光可
　　母亡者
　　勑朕贽鬯世室钦柴泰坛合享天地升配祖考备物牲币所以展奉先之诚防恩存没所以广显亲之孝某亡母某氏言容着范礼训传家沼沚宣勤佩环有节果生王国之彦久服朝家之宠宜因珪组之荣用追汤沐之赐可
　　百官妻
　　勑夫家道正而天下治盖国风之始人伦之大皆本于夫妇也朕洁诚毖祀奉先追孝外修牲币之荐内有粢盛之助翕受百禄敷四方乐与羣伦恩被伉俪某妻某氏柔明着羙淑茂流声居无出阃之言动有鸣环之节作嫔良士服我周行宜开石窌之封以宠金闺之籍俾其齐家辅国有所先后则庻几乎治矣
　　王相公赠官
　　勑朕躬执珪币升侑祖宗盖所以报本崇祀奉先追孝簮组在列亦念其亲宜推茂恩上及先正某父某邦国元老经纶材毗赞冲人爕调至化内脩百度外抚四夷丰功格天遗爱在物厥有善继齿于朝序用防泉壤之泽追天台之宠宻章为贲幽穸之光可
　　工部侍郎叅知政事陈执中三代曽祖嵩赠太子太傅宜特赠太傅
　　勑国家防爵而尊贤称情而制礼其徳懋者其位显其任重者其数优体貎之臣式叅柄用襃贲之礼宜及曽闱某官曽祖某令望浚明雅懐冲旷含章不伐积善有开贻厥孙谋弼我朝政録其先范式伫逺猷俾从储寀之荣超居帝傅之重下光泉户庸显世劳可
　　曽祖母黄氏赠郢国太夫人
　　勑国家升用辅臣襃崇先正所以展子孙之志示朝廷之光昭起国封用贲嫔则某官曽祖母黄氏徽柔植性淑懿流声服图史以増华布言容而成训绰着可嘉之羙果膺有后之祥赞台鼎之崇上恢祖阀山河之赋式耀泉扄
　　曽祖母黄氏追封徳阳郡太夫人
　　勑朕图任旧臣共政期致于治追贲及于三世以旌其遗懿余烈之有绍也某官曽祖母某氏作嫔茂族柔明着闻闺阃之则人以为训福不在其身而在其后厥有俊杰用励翼于皇家欲其辅朕以绍文考之耿光故显其祖之配而唘之国逝者其鉴兹可
　　祖光嗣太傅迁太师
　　勑夫徳之所积其流必广善之所钟其后必大故挹其流者知其源用其后者显其祖此国家训人之道臣子兴宗之羙也某官祖某五代之季养志丘樊荣利内恬羽仪外戢位不充于当世福乃流于后昆子舎称贤先朝倚之为栋干孙谋袭羙冲人用之为股肱顷贰枢庭已彰懋绩叅持国柄伫明谟爰念世劳用推祖阀大门之懿奕叶可称俾繇帝傅之崇式进师臣之秩漏泉垂泽聿备徽章可
　　祖母孙氏赠安国太夫人
　　勑慎简贤佐上所以缉寜邦家追崇祖室下所以申顺情礼家声克劭阃则攸先某官祖母某氏柔嘉秉徳幽闲成性珩璜中节苹藻敦风克垂燕翼之谟笃生弼谐之哲福既宜其家室泽宜渗于泉壤诞啓土宇用贲松楸可
　　父恕太师中书令尚书令荣国公改封许国公
　　勑昔郑武公父子并为周司徒天子有衮服之赐诗人着缁衣之咏盖预执国柄号为世官古难其人今得良佐羙其子而追襃其父亦古之制也某官父某亮节致君周才应物事我烈祖鬰为名卿总邦计而经入有章赞宰司而裁成无外粤有令器克绍先基吾欲使天下知才臣之子复叅大政故以节召还而共邦事嘉其善述之志用霈流根之泽可
　　母李氏赠崇国太夫人
　　勑国家之制同体莫重于股肱人子之心扬名以显其父母朕所倚注义有襃崇某官母某氏生自徳门嫔于邦彦淑灵着咏宜家室而浸昌圣善流称穆闺闱而有翼我有良辅尔之令人式昭鬷假之贤本自断机之教加之象服用饰幽泉可
　　母王氏赠鄂国太夫人
　　勑夫能择其臣者君之明能显其亲者子之孝总是二羙朕所冀焉某官母某氏节茂采苹徳昭流荇夙彰妇顺克振闺风是生俊良为予辅弼爰洒漏泉之泽用表宜家之贤宠以副笄光于幽穸可
　　皇后曽祖太师尚书令兼中书令追封鲁国公曹芸可追封魏国公
　　勑朕接千嵗之统逆三神之厘致孝克享亶诚昭荐馨香上逹明灵降鍳涣发大号被于四方荷祖宗之休成吉蠲之礼粢盛之洁实惟内助钦其遗懿宜示追襃皇后曽祖某禀常山之英负全赵之劲虽羽仪未展而堂构聿隆笃生元勲事予艺祖丰功在物茂徳庇人肆惟躬得是天合尝极人臣之赠用昭肺腑之荣更徙大国之封以为中宫之宠可
　　曽祖母追封陈国太夫人张氏可国太夫人
　　勑朕合祭天地升配祖宗四海来助百神咸秩翕受介祉敷庶邦重念夫源之深者其流必长徳之积者所凭必厚朕既恭执鬯瓉上奉七世而中宫敌体以母天下肆其襃赠之典宜及曽闱俾其三庙异室同荣合配兹惟享国之乐行古之道也某氏毓徳贵门作嫔令族能谨卜隣之教以成兴宗之福伣天作合实荷遗懿渗泉流泽庸均茂渥徙封汤沐垂耀泉途可
　　父赠开府仪同三司太师兼中书令曹玘可赠尚书令
　　勑朕承七庙之重守亿年之基奉顺先猷钦举元祀祼献宗祏槱燎圜坛三神垂禧百礼咸秩大均霈泽被于绵区矧惟中宫之尊内治所主固宜同兹介福光于外宗思羙周姜之仪庸表涂山之盛皇后父某积徳至厚含章特立生自元勲之门专于儒者之行摛光令族坦夷旷之懐握兰华省抗令终之节虽当世不显而流福无穷伣天发祥嫔虞作合奉祖宗之祀共罄纯诚荷天地之休实繄遗烈式崇襃贲用企仪刑俾自龙池之荣更茂天台之秩庻光壤树式耀桂宫可
　　母赠呉国太夫人冯氏可国太夫人
　　勑朕贽鬯清庙钦柴泰坛精诚备至神明昭格而又恭发谥册追奉閟宫上遵建隆之典聿同章圣之懿孝思克展祠事有严还御端闱涣发大号受天百禄敷佑四方眷言内助同兹茂祉等其立爱之念颁此显亲之荣某氏积善有开含华不耀自守珩璜之节克谨葛覃之训采苹之职遗范于华宗梦月之祥有归于禁掖爰布漏泉之泽用展结防之思式加象服之仪聿重闺门之贲可
　　徳妃沈氏曽祖升赠太师宜特赠尚书令
　　勑朕丕承洪绪称秩旧章羞洁粢盛亲享清庙贽奠珪币祗荐柴坛神灵降格福祉休应思与率土同此纯禧外庭搢绅朕之辅佐咸布宠泽被于存亡矧惟先朝妃御恊宣隂化宜有恩荣逮于祖祢某官纯诚格物懿行闻时聿生柱石之贤以为廊庙之用积徳至厚流福无涯肆惟曽孙实叅内职荐被宻章之宠弥増壤树之光宜加三独之荣以示六官之羙可
