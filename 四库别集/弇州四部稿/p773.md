<!-- { "loadSidebar": true } -->
　　某自分衰劣无当于世割荣挫名以拙自藏而门下过听元驭先生之语若以为有足当者问存数及筐篚郑重乃至举宦路中所加于八座之称谓而施之于岩穴无用之长物混混见饰宁有不畏而走者唯门下怜之亮之即不遐遗赐赫蹏数行足矣颍川政成赐金增秩此维其时若吾郡朱使君当聨翩而应九卿之选拭目以俟所喻陈希夷仙翁睡像在太平欲令仆与元驭先生赞之先生方襄大事而有爰立之命吊者在堂庆者在庐恐无暇辨此苐以世法言则先生方起南阳之卧而雨施九有以出世法言先生却自醒而就尹氏之梦也如何如何仆末学稚识不足以执鞭此翁苐意得翁本传以自亳州真原徙武当九室岩终于华山云台观中间再应诏入大梁其足迹未尝至太平也岂至人神游汗漫莫可倪测耶传又谓先生睡恒仰卧于此法亦或小异以公至意勉缀数语不免佛头抛粪耳幸毋灾石也春阳乍布余寒尚凛加飡自爱
　　凌常州
　　久不奉清徽时时在念贤郎至白下忽承教贶怳焉如觌惄如之怀于兹慰矣仆岩穴朽株抹杀世路谬见物色有此忝命恳辞不允念以先人初被身后隆渥之典分当少竭驽钝以副万一黾勉就道既浮沈陪副无可自见且饥莩蒿目病鸰刺衷触藩之羝徒有一悔而已公何见而饰奬之谂高卧湖濵吐欱清逺著作不休衣被士林得所刻翰藻觉大有增益家仲遂获荐全帚甚幸甚幸贤郎伟然国器也愁试想自脱颖初见未效揄扬诸容嗣布不次
　　万广平
　　魏城分手整得二十年人间世何以堪此仆老矣林栖一纪分絶世念因先君蒙被上恩除目继之猥云图报更成竽滥迩来因亡弟之变陈情乞骸不为庙廊所许忽忽夫复何言秋初许敬庵京兆致公手书蔼然念旧之情溢于言表读学易斋集而后窃窥公造诣之精深一至此也人生正为耳目口鼻作过不浅故直以艮背消之赵州栢树子无佛性直从无见解处撞杀精诚之极遂大豁然亦或稀依公于渊源处得二程于作用处得尧夫公甫真实潇洒两不相碍若其他文雄姿爽辨实自眉山东越家风而根究归宿要自胜之心服心服【阙】


　　区区
　　宿业受役雕虫自愧自悔不浅京兆用世才而见龁不免小缓如江西陈中丞辈俱不可挽去者之贤留者之耻也如何如何故同年刘同野之子归便附此不一
　　沈司正伯英
　　仆衰劣过时之人误被时趣持节不固滥竽一出初缘病弟病妻势危朝夕料理汤药甫尔小间简书忽迫仓卒就道遂不能南造呉江踵门谒谢此念未遂惄如调饥抵白下与次公相还往弥月之后忽致门下书贶念欲走一介以行旌则闻已絶江而北矣谂还朝逾月曹事清暇道履佳适以门下之高明大节出自铨部暂借司正谓当亟还故物不亦假重寅清步武卿寺而尚尔迟迟者将由迩来壅滞后薪复积耶夫常格非所以待非常之人此则仆之所不敢与知也区区窃禄无补归思郁跂小俟秋凉当力上陈请之疏以寻初服无足言者役便聊此附兴居并有薄侑不宣








　　弇州续稿巻一百九十一
　　钦定四库全书
　　弇州续稿巻一百九十二
　　明　王世贞　撰
　　文部
　　书牍
　　呉明卿
　　吾郡之梓人来以足下之手书及大集见示得窥全豹且饱鼯腹不胜畅慰随草一纸为谢并附防侑不谓其人尚浮沉也因忆献嵗前后尚有两书报足下而忘其邮数千里外固当不易耳兹复夏致前帙适蹇使君来访屈指千秋之业即以授之俾为指南耳谂体气胜佳且有含饴之乐秋来双桂更钟庆门吾家两小阮亦似可望异日修通家之好当不虚也肖甫遂真作少保围玉甚俊第恐不为颜始平所收足下以元驭大拜戏我初地发心尚不贪转轮王位况宰官耶元驭元美两不涉也所云有齐云之游便以一棹访我伯玉书来亦同此怀当营两糟丘相待秋暑尚溽强饭自爱
　　又
　　足下一艖防破二千里浪而拜先大夫之墓因以访吾兄弟此谊当不减范巨卿嵇叔夜弇中虽陿薄日烹一伏雌亦足以少淹从者而王生力相阻谓足下畏热不堪道路为归计甚迫忽忽相舍既审足下憇垂虹曳疋练酌中冷欵牛首与邦君搢绅留连弥月乃大悔恨毋论孟公笑人即不能挽青牛之纼为我成五千言而去也八月望李本宁来九月初欧桢伯亦来桢伯谈与足下晤语嵗尽周秀才来称足下归后至蕲访顾氏兄弟因得一邂逅且致足下声良慰仆不堪城市之娆以九日避徙深落荆藩墐户禅坐经行噉麋粥佐以蔬茹荤血絶口饮可三五盏然不复对客尚未断笔砚然絶无应酬以此没齿而已元驭非常之眷不能不仰答家弟为尺一所驱接淅而行家驭虽病除目亦在旦夕矣所谓四王者当仅区区硕果谚所谓看盘核也大集付剞劂当以完周生言足下北园饾饤峯石未足游目而他庄舍皆有名山在几案间山头飞泉处处不絶皆可引以穿舍作池流觞养鱼而都不料理何也仆乡间地亩许一池一阜梅竹具体而儿骐手经营自咤絶胜弇中世固有夜郎王哉呵呵
　　又
　　自传足下有内召消息旦夕在望已而见臬长之薪积者三四疑其故而不得然不意其遽有白简也白简有之然不意其覆罢覆罢有之然不意其报可也大抵蛾眉宫妬羊肠世险于窥伺者无怪独陶铸之地不应萧条至此足下濩落三十年竭蹷万里计方以息肩为快千秋之业亦不借一官甲乙所惜者右文之朝乃有此事耳弟坐起万巻间以新荈良醖佐其倦山园水石日涉成趣而防苦客谒及征文人刺促不减催赋念所苦乐惟足下同之迩亦有传北来耗者谓且见收録李少卿云丈夫岂堪再辱耶以故絶不置方寸所谓老死是乡足矣家弟诗比益进而忌者亦益进匡庐吏事稀简有山水足畅少留寄禄亦终拂衣子与迁辖洪都得时相闻又德甫辈不落莫也肖甫甫开府而有太夫人之讣助甫差自强伯玉业掩关尚令人不忘之良足叹也贤郎才气汗血千里而不能免衔橜之累宜加精进小儿今春始似知学者于鳞意气功名二语遭姗骂数塲然是吾两人今日事寄去二诗比之二十年放歌虽衰飒然不至愤厉用壮如何念欲走一介相闻而防有姻家杨兴国便敢附诚杨敏秀有干才惟足下相为成之余不具
　　又
　　杨使君家属行有不腆之启币及扇头二诗计已彻记室矣无何得杨君札津津善足下不置且欲为尽梓全集而以叙见委仆谓此君能尔足下可以朝夕矣贤郎比益进业天纵足下以余日纵横艺苑当此缺陷世界中不可不自快也仆比于山园搆一楼颇具清幽之致因尽徙诸书名画古器以充之置榻其间信手披览虽米颠宝晋倪迂清閟恐不能逺相过也时时有香茗美醖之类佐其倦间一纵步竹木垂防清溪白石画桥油舫在在不乏微苦为褦襶子所挠然不尔造物小儿又相妬矣骐渐解杜门仲季风气亦日上阿敬前后遂举五雄以语足下当一抚掌若子与不能不眼赤也此君于季夏履任德甫用晦差不落莫阿敬已有赍捧之役日下可相防余不一
　　又
　　秋中得足下及杨使君书云已买舟将访我海上急麾阿段涤弇园一片石以待及使者将手教来云连有宗党之戚未成行色沮久之知更谂花月为期则日日从江梅探消息不能待桃李也仆自入夏移息兹园有法书名画古翫之属暇则步屧松竹间听鸟声临清溪垂钓调赤白鹦鹉又有白鸜鹆作防军语间一过家课大儿文义次二孺风气日上九月幸举一孙里社杯酒大足藏身唯文字夙障未尽往往供人役若责负进以此小不快耳相君颇自悔两移书示且推毂足下弟观此人岂真青云物耶家弟拟入境即移文两台乞休恐彼中未便许但渠意已决尼之不可杨使君迫欲梓足下文集以序见托比来更成杳然何也张羽王流落可念足下幸为游扬诸监司间此子足称名士沾沾自喜以故不受世路容然聊萧之亦甚矣侯老故长者不作柴棘可亲也子与宦况既适亦不必过为子息计身在足矣辱扇头新诗把翫如面仆亦有两诗试读之履当及于寝门外也客次不一
　　又
　　得书知有新妇戚且嵗侵不能无虞于谋生世界故自缺陷无足论也前后记辞腴于栁栁州矣诗尤快人臆觉与张羽王往返者尤胜羽王亦自翩翩逾于生平但弟与此君急难中有所援昨以一时扇头慰之而了不答何也杨使君欲梓足下前集累以叙见属但得巻目便可命管城子矣弟自丙子归沐絶不为出计一丘一壑差足送日而误有鸡肋之命辞疏至公车而见尼遂为年少所窥其所萋菲语毫髪不相渉苐园池酒食差为丰美虽与客共之不能无愧心也杨使去适入霅哭子与不及附书登堂后事事可为酸鼻今录去奠章挽诗杂咏足下虽游神钧天读之当为失声也弟许其家作墓碑伯玉任志铭传当以仰属适刘子成中丞儿书至知此老亦遂化异物吾与足下幸后死若大白之配残月每握管作墓中文辄怅惘累日生趣向尽奈何奈何贤郎计当褎然儿骐文笔差熟而见屈于学使者不免为补国子矣饘粥之地白于瓯脱有司责赋甚力尊罍之类尽作人质库物而为此不急务可叹可笑舍弟比宦迹定矣余不一
　　又
　　杨使君人归得足下手札及损佳贶因获承动履且许以来春入苕下哭子与遂访我于弇园无任悬想扇头一诗叙致殁存天真恳笃寓寄酸楚所谓长歌之哀胜于恸哭殆非虚也不揣嗣音非敢自托和郢粗见我兄弟同心之契耳尚未得楚贤书伯氏想当褎然不知李驹在齐何如豚儿秋试巻觉逺胜前嵗而斥主者命也今嵗饘粥之业大半巨浸久困公私责首妆饮器尽入质库而贫戚游士尚不见寛俞仲蔚以八月钱叔宝以九月皆化异物其症悉同殊令人有忧生之感近伯玉司马忽寄一书来中为弟叙四部稿最为髙古但奬饰过甚引拟不伦或恐增少年笔舌耳弟在郧中已作比丘行径但不能絶酒肉今来转更泊然而世求我于声色名利间直大耳三藏也弟已任子与墓碑足下不可不作一传余不悉【叔宝后复不死然至今牀笫矣】
　　又
　　前有一札附杨使君人去讣已达矣弟自仲冬生辰念及先大夫见弃之嵗忽忽意不欲生者数日而不能语人自是一切世味皆灰冷嵗除后忽有所证遂断房室屏服翫日或一肉或茹素酒损十之七八更半嵗后可作有髪头陀矣而笔砚间夙障重未即能尽损家人生事产出入了不挂意而乡里酬酢亦未即尽谢却岂亦老人十抝之二也杨使君快士也每述足下不置口且盛欲刻大集云足下以少骚赋故尼之夫骚赋何闗壮夫事杨除目亦只在旦夕恐不能完此段佳话如何足下东游之兴何似昨闻汪司马亦欲来此而竟未果符繻久已絶附客舟往返又恐盗憎行路殆无所不难也家弟入觐病发请告会小间遂为所物色见尼江湖间殊少气色除目霰下而羽王尚萧条鮎鱼上竹竿可发一叹吕相公遂不起少郎果移家不能不累足下将牢也杨骤行仓卒不竟所吐亮之亮之
　　又
