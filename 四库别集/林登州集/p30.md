<!-- { "loadSidebar": true } -->
　　右倪隐君仲逺所藏雪山图竹树水石点染甚精逈然有幽逺意余杭佳山水隠君放情游览得其真趣故于画亦能鉴赏其精他日或倦于跻歴髙深时出此图一披玩焉则窓几之间云山佳致固在目也抑吾闻善隐者虽在市庐犹林野焉盖深乎隐而心乎山水者噫吾于是而知隐君之心矣

　　书平林烟雨图

　　武夷神仙窟宅其景万状晦翁棹歌已尽其奇烟雨平林五曲景也方壶外史写而为图殆得趣于登览之余者金华高士杨君南峰得而爱之夫景在天地间随寓而形无彼此也矧金华洞天之胜有同于武夷者乎高士归八咏楼日对溪山其有得于平林烟雨之趣亦云饫矣而犹玩是图不置焉盖乐之深非惟爱其真虽其似者犹爱之也抑所寓古心无失者耶

　　书陈一钦小景图

　　近世称善画不乏人然工于长幅者或拙于小景得意于苍古者或失趣于清润过婉丽则气韵索然矣过枯率则精神蔑如矣余杭张公师夔翰墨之余能于前代诸名画集其所长自成一家大幅小景布置各有法于苍古之中而有清润者存故虽着色而不流于婉丽虽不着色而不伤于枯率其精神气韵与人逈异而未尝失古法公宦游闽中最久得其指授者往往知名陈君一钦未及张门而能黙契其法下笔咄咄逼真是其敏慧所造也张公不可作矣一钦年方富艺当日进他年踵张公之躅人称其青于蓝者必一钦也夫一钦为朱君文贞作小景因为书此于图上

　　书黄诚甫言志赋后

　　诗为离骚之宗而离骚又为赋辞之宗诗言志也骚若赋亦各言尔志也古之君子道与时违志不获逞率托于言以舒其忧而泄其愤自屈氏以来作者非一矣然惟知道者为能不怨不尤以不失其志之正今观黄先生诚甫言志赋其志皆古人之志其言皆古人之言其所以自勉自择者莫非古道则其所趋之正非止于舒忧泄愤而已先生年将及颐而其诗若文愈雅健守古法予知是赋与诗文并传于世也必矣故赘书此于诸作后

　　书赵子昻马图

　　赵公松雪文翰名天下而画亦并称焉盖书画笔法最近而书之妙者其画必精然善马者未必善于人此巻马既神骏而奚官苍髯侧目极臻其妙盖唐廏多以回龁习马者为圉人也于乎士生于治世不得以勲业自见所可见而传者文章与翰墨耳公以文翰名家画特其绪而与二事并称者盖无所不诣其极也史称郑虔三絶公何让焉因书此于徐君天祥所藏马图后

　　书马拜说后

　　汴省理问官赵君元彬奉丞相河南王命访求忠义之湮没者于闽道泉驿马见之而拜众皆惊异莆阳吴性傅温陵谢云从氏既录而论之矣或订其说于予予谓天之赋人物虽有偏全之殊然毛虫之中惟畜为近马在畜物中又其最灵者宜其于访求忠义之使而有以动其心也在易干象为马于方为西北马之禀固忠义也天下多故马努力戎事于主恩为恋恋焉马之性固忠义也此以忠义感彼以忠义应故其低俛屈伏卑俯鞠局盖出于中心之诚服虽不可以询而知犹可以揣而识也昔者孝感而白兔狎政感而文雉驯恩感而蛇衔珠化感而虎懴罪至顽至暴尚可感孚矧其近人而灵者乎惟圣天子中兴相王以忠义倡天下其感人者至矣赵君周爰咨度犹能充其感人者而感物焉将以和感和而凤仪于庭以仁感仁而麟瑞于郊岂特孚一马而已故余赘书此于二说后

　　○跋

　　题蔡端明手迹后

　　晋帖传于世者多书牍而又多作草书前辈宗之盖作草犹作真也端明蔡公书法入妙此本于二王咄咄逼真吁书心画也古人谓心正则笔正端明立朝謇愕心一于正叅政公所以寳藏乎此者余知非徒在于墨妙而已故因出示而敬识之

　　跋童中州和陶诗后

　　五言肇于汉苏李相赠别一时之倡和也晋魏以来有拟古或曰拟某作则固追和前人也矣陶诗作于晋宋间不杂时态夐然絶出如殷盘周诰质素古雅益羞涩不可前陈后世若韦若栁多用其题模放步骤犹未和其韵也宋苏子瞻氏始因韵为和篇若干首金华童君中州善为诗而独于陶爱其萧散冲澹有类于古人所谓温柔敦厚之教者又因苏诗篇数之旧而重和焉盖其尚友古人百世上下犹神交焉非特于陶于苏为然也嗟夫陶苏二公之诗旷情达视而能委顺以乐其天者也黄鲁直谓其出处不同气味相似君子以为知言中州藴深发茂方将为世笙镛以鸣治世之盛顾乃以山林枯槁自居夫茍得二公之所以乐则无人不自得于出处奚择焉衡门考盘之咏尚毋为太早计也

　　跋丰城曲江孙长仁族谱后

　　昔杜工部为曹霸作歌喜魏武之文彩风流尚存今观丰城曲江孙氏族谱自吴大帝以来诗书之泽绵绵不斩代有伟人其贤于曹氏之后逺甚呜呼岂长沙讨逆忠义之长有非当涂之可拟者欤

　　书张师夔枯木图

　　我如枯木久无春故写枯槎寄上人濩落不为天外梦光明与佛镜中尘乃余杭张师夔诗书董寄封崇堂头时至正癸巳三月也右辄醉翁作枯木图寄泉封崇上人而识其上也翁以三絶名世晚岁作画多自题此幅盖兵余非封崇所能有故雪其题字似恐非主者所物色方君师凯偶购得之出示余余视其字迹故存也噫自古名书妙画考其所传或逺在千百载之上岂必专寳一家而以他人为嫌哉慨先辈之不作感鄙人之无见幸是图之不终于不遇知也诵其诗而书此于左

　　书靖上人随住吟槀后

　　古人之诗作者不少而僧诗率多任务致清逸窃意方外之士其居其游云岩风壑之间烟簔雨棹之外景之所接者多情之所发者正其匠意幽深炼辞精切有非泛然留连光景者所易及也若齐已贯休灵一辈皆在唐诸作者列近代诗僧所在辈出而温陵自赵吕傅阮诸公诗派之传厥有自来故业是者往往知古法今观闲极靖师之诗律严而不刻语实而不陈殆有得前数公三昧者岂余所谓匠意炼辞幽深精切者耶吾知异日集诗者必有取而传之也因为书此于其槀后

　　书陈所翁画龙

　　陈长乐画龙得名宋季近时士大夫咸寳之然率多大幅鳞鬛迹尾少全其笔者盖晚年倦于摹染而快于挥洒故也此卷幅小而身全神扬而气逸岂其年壮力勤而意之专者为之欤蒙泉徐先生得于外舅鹾使方公故家旧物而印识特异他幅其为真迹无疑兵余物化先生子天祥君蔵之独存嗟夫物不易得而尤难于守天祥思外祖之家珍感先人之手泽尚永寳之哉

　　书周君玉安患轩记后

　　古之所谓君子者以其能于忧患安乐一视之而已安乐地顺处之易忧患境逆处之难处其易常人或能与处其难非君子不能及是故君子不以忧患视忧患而以安乐视忧患盖惟尽在我之所当为而外至者皆所不计则虽患犹安也易陈九卦以明处忧患之道亦曰尽其在己者而已钱塘周君君玉善学笃义时誉特推先被命使西洋万里涉海以投异域人皆难之而君不恤也因名其寓轩曰安患而自记之嗟夫世之懦夫曲士溺于所安足迹不忍离堂檐一遇忧患失身丧气无复人色然则周君之安以处患其可谓君子也已

　　书庄少师示儿语后

　　凡人克自树立未有不俭而致然者盖俭则谨谨则不纵不纵则志专志专则勤勤则不逸不逸则虑周志专于内而理察矣虑周乎外而事立矣故曰勤俭者树立之本也少师藻思斋庄公自弱冠游乡庠选太学清苦自将而性学是力虽逮富贵犹如布衣时见其示儿语谆谆焉详及乎是呜呼此少师之所以为少师而庄氏宦泽书种之所以浚且茂也后之子孙思所以袭芳趾美于百世亦勉于是而已矣公之五世孙师古録以见示谨为书此而归之师古善学能文辞其诸父南堂菊堂二先生皆以儒世其家无忝祖训云

　　书张师夔所藏康里子山书捕蛇者说巻后

　　康里文献公真草书入妙品此巻又得健笔佳纸之助故驰骋精神畧无蹇滞又妙中之尤妙者也师夔张公以翰墨为佥宪赵公宗吉所重故特以此归之嗟夫康里公之所以书赵公之所以重张公之所以寳而藏者得无意欤诚以是篇足以为为政者规非徒寓意翰墨而已九原不作惜不多得数十本以规于人人也

　　书马翰林易之枫亭女篇后

　　风人之诗谲谏以示戒犹足以感乎上矧使者之所采而陈者乎予读枫亭女篇其辞苦如石壕吏其心仁如春陵行读之令人掩涕昔白居易作乐府以规讽时事流闻禁中得为翰林学士今君职翰林持使节行复圣天子之命又岂特流闻而已予既为南民幸又嘉君之善于使也故为书此于篇后

　　书王无息小传后

　　王无息髫齓从师事不避劳幼而知义固异常儿矣既长而仕宜其于义益明不以遗金可利而污其行也彼贪墨之俦犹将攫人之金而甘心焉无息义不茍取若此学之力不可诬也

　　书高仲晖进斋巻后

　　进之名有二义焉勇往直前循序有渐之谓也君子之学固当力于进然不容于骤进也勇往而不知循序则鋭而易退循序而不能勇往则将半途而废矣易曰天行健君子以自强不息曰自强所谓勇往直前欤曰不息所谓循序有渐者欤天之行四时也非不能使之即寒暑也而必以暄凉为之渐焉其生草木非不能使之即成长也而必莩而甲甲而拆渐而枝枝而条焉学之道犹是耳圣人之学自志学以至从心由善信以至圣神必孜孜致力以勇于进必循循有序以渐而进譬犹用兵虽鼓勇作气而坐作击刺之有节不愆于六步七歩乃止而齐固不敢轻敌深入以取败退也国子助教高君仲晖斋以进名盖其先府君所作以训君于志学之日也荐绅先生为绎其义无余藴矣予不敏辄以先儒绪论足其说焉

　　书何执中所藏赵松雪帖

　　余曩闻诸老言松雪公神度散朗有晋人风故书翰于锺王【元常逸少】咄咄逼真岂非心画有千载神契者耶此帖于平易中间出奇妙又其精絶者寳之也宜

　　书栢龄字说后

　　五福必首寿人之福莫大乎此也指物而质焉则寿龄之长莫松栢若也夫惟福之大人情之所同欲故物所爱必有以期之又必有以况之亦其情之不容己者也千夫长西弼氏生而父名之曰长寿冠而友字之曰栢龄名以是固见爱子之笃字以是尤见爱友之深诗人称愿之词曰如南山之寿其是名之意欤曰如松栢之茂其是字之谓欤予与栢龄雅相爱同一期而况之之情也故书此于易之先生字说后

　　书丰城周伯闻所藏周石鼔秦琅邪二碑法帖后

　　字原于古不考乎古非知字者也鸟迹科斗邈不可诘矣周之石鼓古法犹存也秦峄山碑已非故物诅楚文又最后出所可考而信者惟琅邪石刻耳然则自周而降惟秦为古也丰城周伯闻氏雅志好古于书法必考其原取石鼓琅邪二刻合为一袠盖深幸夫未尽于磨灭而古意犹可识也因其出示书此而归之

　　跋欧阳公与蔡君谟手帖后

　　欧蔡二公为庆厯名臣道同心协相善之厚其书问宜多往来此帖称端明侍郎盖其嘉佑之前观其笔力遒劲驰骋臻妙实自成一家法老苏论其文曰欧阳子之文也予于是书法亦云

　　题丰城刘孝子仲安卷

　　汉缇萦以未笄之年赎其父淳于公之刑天下称为孝女刘氏子孙孙年十二能诣阙直其父秩之寃真孝子也哉视唐杜审言子并刺父雠以死抑有间矣林弼书

　　题丰城徐以观巻后

　　昔徐孺子躬耕东湖非其力不食汉世高之以观以耕为乐盖其余裔闻其风而有立者欤

　　跋丰城航溪朱光孚诗集后

