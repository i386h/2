<!-- { "loadSidebar": true } -->
　　仁字近防未审认意定否请质诸明训之下夫仁者天地生物之心而人生所得以为心者其体则通天地而贯万物其理则包四端而统万善盖专一心之全德而为性情之主即所谓乾坤之元者也故于此而语其名义则以其冲融涵育温粹浑厚常生生而不死因谓之仁人惟巳欲蔽之是以生道息而天理隔絶遂顽然不识痛痒而为忍人人之所以体乎仁者必此身私欲净尽廓然无以蔽其所得天地生物之体其中眞诚恳恻蔼然万物之春意常存彻表彻里彻巨彻细彻终彻始浑是天理流行无一处不匝无一事不到无一息不贯如一元之气流行无间断乃可以当浑然之全体而无媿若一处稍有病痛一微细事稍照觉不到一顷刻稍有间断则此处便私意行而生道息理便不流通便是顽麻絶爱处乌得浑全是仁如人之一身浑是血气周流便是纯无病人才一指血脉不到便是顽麻不仁处商三子及夷齐虽皆许以仁然非正许以全德绎其辞意皆是从一节上説来但五子于一节上各做得极皆眞诚为之有以不咈乎其全体故孔子因各随事称许非若圣人大成地位其辞直截而无委曲也如顔子不违仁虽未端的许然辞意无所偏指较之五子却是具全体而圣人大成之亚也
　　仁者固是能好人能恶人公平无私然恐恶人之意常过寛好人之意常过厚恶人之心终较缓好人之心终较速
　　恕
　　恕固是推已及人若不眞识恕只管泥推已及人则又拘拘説恕字骨不出不见得曽子所解贯字广大也某近觉此大意只是我这理流注去到那事物处但仁是流去到便熟滑恕用推方到较生澁所以恕为求仁之方者只为事事物物间易为私欲所隔有不到处便要得逐一推引这天理出去流注到那事物使千条万绪无所不贯也然亦不必须是待人接物处凡行止坐卧但少有一念之私理便隔絶便是不恕故出门如见大宾使民如承大祭固敬也而亦莫非恕也居处防执事敬与人忠固仁也而亦莫非恕也凡礼仪三百威仪三千盖无一事之非恕也不审如此体认意有差错否又圣贤言恕多只就所欲字上言之如何是此处见心之所存为切否
　　忠恕
　　程子説忠恕以大本逹道为言只是借中庸此字言之其意自不同否盖中之为大本是专指未发处言之此忠之为大本则是就心之存主处眞实无妄为言彻首彻尾无间于巳发未发但就忠恕分别则忠主于心言恕通于事言然忠之彻首彻尾当其为忠时恕便包在其内及到那恕处这忠底又只在也如天命流行不巳自元至贞生物都包在其内而万物生生各遂处不已之命又只在也其实难截然分成两段去故发出忠底心便是恕底事做成恕底事便是忠底心
　　以上问目一巻文公答书云所示巻子防得甚精宻同时又答其外舅李文书云安卿书来防得道理尽宻此间诸生皆未有及之者知昏期不逺正为德门之庆区区南官亦喜为吾道得此人也











　　北溪大全集巻五
　　钦定四库全书
　　北溪大全集巻六
　　宋　陈淳　撰
　　问目
　　详论夷齐
　　来教论夷齐云以天下之公义裁之则天理重而父命轻以人子之分言之则又不可分轻重但各认取自家不利便处退后一歩便是伯夷叔齐得之矣某详此窃谓诸侯继世袭封所以为先君之嗣而爵位土田则实自天子锡故内必有所承上必有所禀而大伦大义又不至于相悖端可以光付托而无沗然后于受国为正伯齐叔齐以天伦言之则伯夷主器之嫡在法固当立然不得先君之命则内无所承乌得以嗣守宗庙而有国也以父命言之则叔齐固有其命矣然伯夷长也叔齐弟也叔齐之德不越于伯夷其父乃舍嫡立少是一时溺爱之私意非制命以天下之公义者也乱伦失正王法所不与何可以闻于天王而抚国也此皆在已有碍而不利便处此在伯夷所以不敢挟天伦自处以压父命之尊只得力辞而不受而决然不敢以或受在叔齐所以不敢恃父一时之命以压天伦之重只得固譲而不为而决然不敢以或为皆各据其分之所当然以求即乎吾心之安盖不如此则于心终不安为伯夷者是不受之先君不受之天王而受之于弟为叔齐者是成父之非命而干王法也岂得为受国之正乎
　　文公先生批云此説得之防防求仁得仁处
　　详发愤忘食乐以忘忧意
　　来教云忘食忘忧是逐事上説一愤一乐循环代至非谓终身只此一愤一乐也逐事上説故可遂言不知老之将至而为圣人之谦词若作终身说则愤短乐长不可并连下句而亦不见圣人自贬之意矣某详此窃谓圣人安得有愤只是做事与众超越做便做得极诚恳笃切如恐不及便是愤旣诚恳笃切则于事便做得彻底竭尽无遗恨及事既了便称意心得志满慊快充足有乐底气象逐事皆有愤乐愤在事方切之际乐在事既透之后惟真能愤然后真能乐不愤则事不极尽而中有愧悔安能乐然日用间应接酬酢自朝至暮事非一端方其为此一事时其愤其乐如此及又一事来其为之依前又如此其愤既做得透了依前人如此其乐每事皆然一愤一乐乐而又愤愤而乂乐工夫循环无所问断不知有岁月之逝此便见好学之笃而为圣人之谦处若通以终身言之则愤短而乐长只于童年志学时是有所发愤处自既立以后如不惑知命耳顺从心则皆其所以为乐之地故不知老之将至一句诚着不得而亦不见其为自贬之意矣
　　文公先生批云得之
　　详寤寐动静
　　来教云寤寐者心之动静也有思无思者又动中之动静也有梦无梦者又静中之动静也但寤阳而寐隂寤清而寐浊寤有主而寐无主故寂然感通之妙必于寤而言之某思此窃谓人生具有隂阳之气神发于阳魄根于隂心也者则丽隂阳而乘其气无间于动静即神之所防而为魄之主也昼则隂伏藏而阳用事阳主动故神运魄随而为寤夜则阳伏藏而隂用事隂主静故魄定神蛰而为寐神之运故虚灵知觉之体显然呈露有苗裔之可寻如一阳复后万核之有春意焉此心之寂感所以为妙而于寤也为有主神之蛰故虚灵知觉之体沉然潜隐悄无踪迹如纯坤月万核之生性不可窥其眹焉此心之寂感所以不若寤之妙而于寐也为无主然其中实未尝冺而有不可测者存呼之则应警之则觉则是亦未尝无主而未尝不妙也故自其大分言之寤阳而寐隂而心之所以为动静也细而言之寤之有思者又动中之动而为阳之阳也无思者又动中之静而为阳之隂也寐之有梦者又静中之动而为隂之阳也无梦者又静中之静而为隂之隂也又错而言之则思之有善与恶者又动中动之阳明隂浊也无思而善应与妄应者又动中静之阳明隂浊也梦之有正与邪者又静中动之阳明隂浊也无梦而易觉与难觉者又静中静之阳明隂浊也一动一静循环交错圣人与众人则同而所以为阳明隂浊则异圣人于动静无不一于清明纯粹之主而众人则虽同焉而不齐然则人之学力所系于此亦可以验矣
　　文公先生批云得之
　　详子温而厉章
　　子温而厉威而不猛恭而安集注谓盛德之容中正和平隂阳合德窃尝因其言而分之以上三截为阳而下三截为隂似乎有合然又以上三截为隂而下三截为阳亦似有合未知所决抑圣人浑是一团元气之防无间可得而指本不可指定为説但学者以己意强为之形容如是今且就其説自分三才而言则温然有和之可挹而不可屈夺则人之道也俨然有威之可畏而不暴于物则天之道也恭顺卑下而恬然无所不安则地之道也自阳根隂而言则温者阳之和厉者隂之严威者阳之震不猛者隂之顺恭者阳之生安者隂之定自隂根阳而言则温者隂之柔厉者阳之刚威者隂之惨不猛者阳之舒恭者隂之肃安者阳之健盖浑然无适而非中正和平之极不可得而偏指之也
　　文公先生批云如此推得亦好
　　详匡人不能害孔子意
　　圣人知匡人之决不能害已而必又有戒畏之心徃前看得偏重了所以一向不通后来乃觉彼此皆浑沦是天处盖此处以大纲言之斯文未丧固天意在我而匡人决不能逆天矣圣人于此更不复疑惧所以信天理之必然也然就其中细论之吾无以致之而彼无故而来莫之为而为是亦天也吾又安可轻自恃哉故圣人于此又必戒谨而不敢忽所以尽天理之当然也二者并行而不悖便见圣人之行缜宻无缝罅而左右动无非天处竪看横看道理便不偏着在一邉不审是否前节天在我后节天在彼文公先生批云是
　　详髙坚前后意
　　髙坚前后大槩只是譬其无阶可升无门可入无象可执捉也然后而考其髙坚前后之实恐亦不外乎日用行事之近即是日用间事但其理如是之髙坚妙耳髙是理义原头上逹处如性天道所由来坚是理义节防难攻处如数端参错盘根错节处前后是理义变化不居处如一彼一此亦时中之类仰者望而兾及之貌钻者凿而求通之意瞻则视之方微见也忽则认之又未定也此正用功愤闷恳笃之际而万疑查滓欲融未融之时也所谓欲罢之意亦易萌于此矣而夫子在前却循循善诱不亟不徐而教有其序既博我以文使我有以廓其知而无一理不洞研诸心人约我以礼使我有以防其极而无一理不实践诸已至此则髙坚前后之防趣要归亦不外乎其中而有可从升之级有可从入之门有可执守之象矣是以日益有味而中心恱怿虽欲罢而自不能以已于是又即仰钻博约之功所未精宻而犹可以容吾力者一一极尽更无去处然后向之所以为前后髙坚者始了然尽在目前如渠决水通大明之中睹万象眞见其全体之实卓尔直立于其所昭著亲切端的确定而无纎毫疑碍遗遁之处矣然欲更进一歩实与夫子相从于卓尔之地则无所由盖前此犹可以用力此则自大而趋于化自思勉而之不思不勉介乎二者之境所未逹者一间非人力之所能为矣但当据其所已然从容涵养勿忘勿助至于日深月熟则亦将忽不期而自到而非今日之所预知也卓尔即是前日髙坚前后底今看得确定卓然尔如巍巍髙底今从顶彻底皆分晓卓然尽在目中无有遗遁节防坚底今皆融判自成条理卓然森列于中不容紊乱前后捉摸两不定底今则前者的见其卓然在前不可移于后后者的见其卓然在后不可移于前不是髙坚前后之外别有所谓卓尔也
　　诸家多以前为过后为不及恐无此意前后只是恍惚不可认定处将以前者为是耶忽又有在后者焉而前者又似未是皆捉摸不着若见得端的时皆是时中无过不及诸家以卓为圣人之中卓却是中然亦恐未可便説中便説中则卓字意又看不切矣
　　文公先生批云此説甚善昔闻李先生説此章最是夫子循循然善诱人博我以文约我以礼是亲切处其言有味前后固非专指中字然亦彷佛有此意思详逝者如斯夫章
　　逝者如斯夫不舍昼夜尝因是推之道体无一息之停其在天地则见于日徃月来寒徃暑来水流而不息物生而不穷终万古未尝间断其在人则本然虚灵知觉之体常生生不已而日用万事亦无一非天理流行而无少息故举是道之全而言之合天地万物人心万事纯是一无息之体分而言之则于穆不已者天之所以与道为体也生生不已者心之所以具道之体也纯亦不已者圣人之心所以与天道一体也自强不息者君子所以学圣人存心事天而体天道也
　　杨氏此篇有不逝之説亦犹中庸説死而不亡之意皆是堕异端处
　　文公先生批云此亦得之
　　详学道立权章集注
