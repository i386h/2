<!-- { "loadSidebar": true } -->
　　池水暖温暾【他昆切】水清波潋【力冉切】滟【以冉切】簇簇青泥中新蒲叶如剑梅房小白裹柳彩轻黄染顺气草薰薰适情鸥泛泛旧游成梦寐往事随阳焱【以冉切】芳物感幽怀一动平生念
　　东涧种柳
　　野性爱栽植植柳水中坁【陈知切】乘春持斧斫栽截而树之长短既不一高下随所宜倚岸埋大干临流挿小枝松柏不可待楩楠固难移不如种此树此树易荣滋无根亦可活成阴况非迟三年未离郡可以见依依种罢水边憩仰头闲自思富贵本非望功名须待时不种东溪柳端坐欲何为
　　卧小斋
　　朝起视事毕晏坐饱食终散步长廊下卧退小斋中拙政自多暇幽情谁与同孰云二千石心如田野翁
　　步东坡
　　朝上东坡步夕上东坡步东坡何所爱爱此新成树种植当嵗初滋荣及春暮信意取次栽无行亦无数緑阴斜景转芳气微风度新叶鸟下来萎花蝶飞去闲携斑竹杖徐曳黄麻履欲识往来频青苔成白路
　　征秋税毕题郡南亭
　　高城直下视蠢蠢见巴蛮安可施政教尚不通语言且喜赋敛毕幸闻闾井安岂伊循良化赖此丰登年案牍既简少池馆亦清闲秋雨檐果落夕钟林鸟还南亭日潇洒偃卧恣疎顽
　　蚊蟆
　　巴徼炎毒早二月蚊蟆生咂【作荅切】肤拂不去绕耳薨薨声斯物颇微细中人初甚轻如有肤受谮久则疮痏【羽委切】成痏成无奈何所要防其萌麽虫何足道濳谕儆人情
　　登龙昌上寺望江南山怀钱舎人
　　骑马出西郭悠悠欲何之独上高寺去一与白云期虚槛晚潇洒前山碧参差忽似青龙阁同望玉峰时因咏松雪句永怀鸾鹤姿六年不相见况乃隔荣衰【昔尝与钱舎人登青龙寺上方同望蓝田山各有絶句钱云偶来上寺因高望松雪分明见旧山】
　　郊下
　　西日照高树树头子规鸣东风吹野水水畔江蓠生尽日看山立有时寻涧行兀兀长如此何许似专城
　　遣懐
　　乐往必悲生泰来由否极谁言此数然吾道何终塞尝求檐尹卜拂龟竟黙黙亦曾仰问天天但苍苍色自兹唯委命名利心双息近日转安闲乡园亦休忆回看世间苦苦在求不得我今无所求庶离忧悲域
　　嵗晚
　　霜降水返壑风落木归山冉冉嵗将宴物皆复本源何此南迁客五年独未还命迍分巳定日久心弥安亦尝心与口静念私自言去国固非乐归乡未必欢何须自生苦舍易求其难
　　负冬日
　　杲杲冬日出照我屋南隅负暄闭目坐和气生肌肤初似饮醇醪又如蛰者苏外融百骸畅中适一念无旷然忘所在心与虚空俱
　　委顺
　　山城虽荒芜竹树有嘉色郡俸诚不多亦足充衣食外累由心起心宁累自息尚欲忘家乡谁能筭官职宜懐齐逺近委顺随南北归去诚可怜天涯住亦得
　　宿溪翁【时初除郎官赴朝】
　　众心爱金玉众口贪酒肉何此溪上翁饮瓢亦自足溪南刈薪草溪北修墙屋嵗种一顷田春驱两黄犊于中甚安适此外无营欲溪畔偶相逢庵中遂同宿醉翁向朝市问我何官禄虚言笑杀翁郎官应列宿
　　重过寿泉忆与杨九别时因题店壁
　　商州南十里有水名寿泉涌出石崖下流经山店前忆昔相送日我去君言还寒波与老泪此地共潺湲一去歴万里再来经六年形容巳变改处所犹依然他日君过此慇懃吟此篇
　　西掖早秋直夜书意【自此后中书舎人时作】
　　凉风起禁掖新月生宫沼夜半秋闇来万年枝嫋嫋炎凉递时节钟皷交昬晓遇圣惜年衰报恩愁力小素餐无补益朱绶虚纒绕冠葢栖野云稻粱养山鸟量力私自省所得巳非少五品不为贱五十不为天若无知足心贪求何日了
　　庭松
　　堂下何所有十松当我阶乱立无行次高下亦不齐高者三丈长下者十尺低有如野生物不知何人栽接以青瓦屋承之白沙台朝昬有风月燥湿无尘泥疎韵秋槭槭【止防切陨落貌】凉阴夏凄凄春深微雨夕满叶珠蓑蓑【苏回切】嵗暮大雪天压枝玉皑皑【鱼开切】四时各有趣万木非其侪去年买此宅多为人所咍【呼来切】一家二十口移转就松来移来有何得但得烦襟开即此是益友岂必交贤才顾我犹俗士冠葢走尘埃未称为松主时时一愧怀
　　竹窓
　　常爱辋川寺竹窓东北廊一别十余载见竹未曾忘今春二月初卜居在新昌未暇作厩库且先营一堂开窓不糊纸种竹不依行意取北檐下窓与竹相当绕屋声淅淅逼人色苍苍烟通杳霭气月透玲珑光是时三伏天天气热如汤独此竹窓下朝回解衣裳轻纱一幅巾小簟六尺牀无客尽日静有风终夜凉乃知前古人言事颇谙详清风北窓卧可以傲羲皇
　　同韩侍郎游郑家池吟诗小饮
　　野艇容三人晩池流浼浼【莫贿切】悠然依棹坐水思如江海宿雨洗沙尘晴风荡烟霭残阳上竹树枝叶生光彩我本偶然来景物如相待白鸥惊不起緑芡行堪采齿发虽巳衰性灵未云改逢时遇杯酒尚有心情在
　　晩归有感
　　朝吊李家孤暮问崔家疾【时李十一侍御诸子尚居忧崔二十二员外三年卧病】回马独归来低眉心郁郁平生所善者多不过六七如何十年间零落三无一刘曾梦中见元向花前失【刘三十二校书殁后尝梦见之元八少尹今春樱桃花时长逝】渐老与谁游春城好风日
　　曲江感秋二首【并序】
　　元和二年三年四年予每嵗有曲江感秋诗凡三篇编在第七集巻是时予为左拾遗翰林学士无何贬江州司马忠州刺史前年迁主客郎中知制诰未周嵗授中书舎人今游曲江又值秋日风物不改人事屡变况予中否后遇昔壮今衰慨然感懐复有此作噫人生多故不知明年秋又何许也时二年七月十日云耳
　　元和二年秋我年三十七长庆二年秋我年五十一中间十四年六年居谴黜穷通与荣悴委运随外物遂师庐山逺重吊湘江屈夜聴竹枝愁秋看艳堆没近辞巴郡印又秉纶闱笔晩遇何足言白发映朱绂消沈昔意气改换旧容质独有曲江秋风烟如往日
　　疎芜南岸草萧飒西风树秋到未几时蝉声又无数莎平緑茸合莲落青房露今日临望时往年感秋处池中水依旧城上山如故独我髩间毛昔黑今垂素荣名与壮齿相避如朝暮时命始欲来年颜巳先去当春不欢乐临老徒惊悮故作咏怀诗题于曲江路
　　翫松竹二首
　　龙蛇隠大泽麋鹿游丰草栖鳯安于梧濳鱼乐于藻吾亦爱吾庐庐中乐吾道前松后修竹偃卧可终老各附其所安不知他物好
　　坐爱前檐前卧爱北窓北窓竹多好风檐松有嘉色幽怀一以合杂志随縁息在尔虽无情于予即有得乃知性相近不必动与植
　　衰病无趣因吟所懐
　　朝餐多不饱夜卧常少睡自觉寝食间多无少年味平生好诗酒今亦将舍弃酒唯下药饮无复曾欢醉诗多聴人吟自不题一字病姿与衰相日夜相继至况当尚少朝弥慙居近侍终当求一郡聚少渔樵费合口便归山不问人间事
　　逍遥咏
　　亦莫恋此身亦莫厌此身此身何足恋万刦烦恼根此身何足厌一聚虚空尘无恋亦无厌始是逍遥人















　　白氏长庆集巻十一
　　钦定四库全书
　　白氏长庆集巻十二
　　唐　白居易　撰
　　感伤四【歌行曲引杂体凡二十九首】
　　短謌行
　　曈曈【徒纪切】太阳如火色上行千里下一刻出为白昼入为夜圆转如珠住不得住不得无奈何为君举酒謌短謌歌声苦词亦苦四座少年君聴取今夕未竟明夕催秋风才往春风回人无根蔕时不驻朱颜白日相隳頽劝君且强笑一面劝君且强饮一杯人生不得长欢乐年少须臾老到来
　　生离别
　　食檗不易食梅难檗能苦兮梅能酸未如生别之为难苦在心兮酸在肝晨鸡再鸣残月没征马连嘶行人出回看骨肉哭一声梅酸檗苦甘如蜜黄河水白黄云秋行人河边相对愁天寒野旷何处宿棠梨叶战风飕飕【疏鸠切】生离别生离别忧从中来无断絶忧极心劳血气衰未年三十生白发
　　浩謌行
　　天长地久无终毕昨夜今朝又明日髩发苍浪牙齿疎不觉身年四十七前去五十有几年把镜照面心茫然既无长绳系白日又无大药驻朱颜朱颜日渐不如故青史功名在何处欲留年少待富贵富贵不来年少去去复去兮如长河东流赴海无回波贤愚贵贱同归尽北邙塜墓高嵯峨古来如此非独我未死有酒且高歌颜回短命伯夷饿我今所得亦已多功名富贵须待命命若不来知奈何
　　王夫子
　　王夫子送君为一尉东南三千五百里道途虽逺位虽卑月俸犹堪活妻子男儿口读古人书束带敛手来从事近将狥禄给一家逺则行道佐时理行道佐时须待命委身下位无为耻命苟未来且求食官无卑高及逺迩男儿上既未能济天下下又不至饥寒死吾观九品至一品其间气味都相似紫绶朱绂青布衫颜色不同而已矣王夫子别有一事欲劝君逢酒逢春且欢喜
　　江南遇天宝乐叟
　　白头老叟泣且言禄山未乱入棃园能弹琵琶和法曲多在华清随至尊是时天下太平久年年十月坐朝元千官起居环佩合万国防同车马奔金殿照耀石瓮寺兰麝熏煑温汤源贵妃宛转侍君侧体弱不胜珠翠繁冬雪飘飖锦袍暖春风荡漾霓裳翻欢娯未足燕冦至弓劲马肥胡语喧豳土人迁避夷狄鼎湖龙去哭轩辕从此漂沦到南土万人死尽一身存秋风江上浪无限暮雨舟中酒一樽涸鱼久失风波势枯草曾沾雨露恩我自秦来君莫问骊山渭水如荒村新丰树老笼明月长生殿闇锁春云红叶纷纷葢敧瓦緑苔重重封坏垣唯有中官作宫使每年寒食一开门
　　送张山人归嵩阳
　　黄昬惨惨天微雪修行坊西鼔声絶张生马瘦衣且单夜扣柴门与我别媿君冒寒来别我为君沽酒张灯火酒酣火暖与君言何事出关又入关荅云前年偶下山四十余月客长安长安古来名利地空手无金行路难朝游九城陌肥马轻车欺杀客暮宿五侯门残茶冷酒愁杀人春明门门前便是嵩山路幸有云泉容此身明日辞君且归去
　　醉后走笔酬刘五主簿长句之赠兼简张大贾二十四先辈昆季
