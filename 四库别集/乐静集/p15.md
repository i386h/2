<!-- { "loadSidebar": true } -->
　　此者特预荐章俾升幕佐名非实副感与愧并尝闻人虽病于难知士亦羞于诡遇谓能脩其身则天且不废茍自信以道则世谁可轻如玉韫匵以何沽况珠在渊而必媚所期非速为趋每髙或片言而推其器识之优或一见而许以公侯之贵盖去就之有守在贤否以甚明故时无滞才朝尽公举惜乎风流既息古义寖衰蔽是非之实以爱憎撄荣辱之情于得防霄汉扶持之速跬足三公尘埃排摈之余苍顔斗粟至使名身两役物我更持氷炭装懐夜忘卧梦风波骇目日起志忧甚者巧希合于情先闭险深于迹外邯郸善歩寿陵争袭其趋螗蜋据蝉黄雀已窥其后笑穷通之有序矜富贵于昜煤千里坐期一跌随废如某者生而寡见长则数竒趋时虽愿于激扬学道每伤于迟后四百年之传序世出闻人三千秩之故书家无别橐引属簮裾之列来游翰墨之塲见舟即操往焉无惧取蜩犹掇頋者皆惊两缀贤书再丁家祸哀余生之残槁擢一第于淹回尚怜垂翅之穷犹有抢榆之决然而上京雄观羣俊并驱谈落落以相髙意僊僊而欲举自惟推贱分取弃沉何期旧学之拙迂忽误近臣之论荐职之乡校编以儒林脱敲扑之喧嚣屏簿书之倥偬歌终日酣味六经少释为贫之忧终懐浮食之愧加以服大人之余诲感末路之多虞益知势利之昜污未见纷华之少乐不肯碌碌与时太踈何为区区頋影自笑每欲玩林泉而佚老撷杞菊以茹饥放浪形骸优游嵗月向子平之家事犹累素心陶靖节之吾庐但驰去梦迟迟斯乆忽忽未遑愈深必退之思无复傥来之望敢希孤躅輙动上官悯其矩歩之劳挈以循阶而进此盖伏遇某官至仁兼爱大雅不遗以长取人由恕及物传鸣鸱之羽翮文断木以青黄必使接天衢之游庶几成宗庙之器量能非称荷赐过优敢不厉终身归洁之心慕古人特立之义老将至耳未甘四十而无闻学恐失之尤愧寸隂之可惜誓坚素守上答明知
　　谢举太学博士
　　伏防保举充太学博士者天子辟廱之地尽集时髦儒林师保之官屡先宸选頋惟浅陋可复堪任如某者嗜学太迂赋能俱短奋壮年之精锐擢一第于淹回尚隣黒髪之未凋自许青云之可致以牛捕鼠钝不适时縁木求鱼劳非得计碌碌众人之后迟迟行路之间璞玉既非徒使卢胡而笑国能未就殆将匍匐而归重以筓冠相仍松楸未卜瘠土寡粢盛之奉弊庐多风雨之忧弟兄役役于贱官饘粥皇皇而卒嵗低回薄禄僶俛寸心讵能忘流俗之情何足语丈夫之志听南枝之啼鸟潜感星霜览北山之遗文空慙云壑尝从大府猥在泮宫人皆谓之投闲巳独知其非据襃衣布坐每闻诵之铿锵黄卷满前为异簿书之倥偬养口有便便之饱动人无赫赫之功但容一日之可居奚论十年之不调而况上官旁照雅意过优罗觞豆以相娱裂牋縢而更唱有如此者不亦乐乎敢期翦拂之私更荐论之列此盖伏遇某官至诚无间大徳有容与庶物以为春耻一夫之失所芝砂并用初何与于豨苓鼎爼既盈犹不遗于鸡肋赐出仁人之爱感深国士之知藏之中心誓以没齿假钧弓于羿手固无百中之期誉驽马以龙媒已増十倍之价敢不明去就之有守要终始之不渝庶几激昻少答知遇
　　谢馆职
　　落笔玉堂之上仅缀千言振缨册府之游滥陪群后论说无本文辞不工序当今可举之政事则未究大纲考先王已行之法度则不闲古训讫无可録退有后忧岂意江湖纳污川流一贯龙蛇启蛰蠖歩同伸虽几去而复收终以荣而为惧惟天禄石渠之故事乃皇坟帝籍之所藏或出于秦人煨烬之余稍见于没塜断残之后书尤难于尽信史已甚于阙文寖润诸子之异同颇识古人之章句详延沉雅分命订讐焕烂遗文上占东壁凌冯危观古谓蓬山坐尤廹于帝居人或夸于仙去多士愿闻其推毂名臣軰出于此涂由汉则子云刘向以经术员在唐则九龄房琯以辞章入侍故博洽名家之士萃聚乎东西两京太平儒术之功浸淫乎数百余嵗得人甚盛旷古所无国家累圣绍休生民底乂囹圄空而爼豆布干戈藏而钟律修百度可观皆博士儒生之论四方求献多山嵓屋壁之书永惟英皇对越治古谓取士必先于素飬诏大臣各举其所知一新东观之讨论乐得英材而任使遗风不讲几数十世之相望引类并兴以二十人而闻上一时名徳之盛落落相髙于今侍从之华班班可数规模良逺典故具存天祚真人日熈庶政跻世于安寜之域作人以忠厚之风正臣进而群枉之道消徳意孚而不肖之心化股肱一体既丕式于老成谅直多闻将旁求于新进丁寜细札祖述旧章使栖迟涵泳于圗书翰墨之林以滋长成就其髙大光明之器盖楩楠杞梓须千尺之干珪璋琮璧非累日而工必与之以追琢其章亦渐之以雨露之润然后荐丘坛以交神明之贶壮宫室而除风雨之忧岂徒然哉所用如此若某者生而非敏壮也无闻学浅鲜而不根气萎蕤而昜涸英华无防局韵大拘既未能赫赫以动人固不善盱盱而狥物以牛捕鼠钝不适时縁木求鱼劳非得计碌碌众人之后迟迟行路之间幸从庠序之外官不废弦歌之旧习家有一钟之石箧无三上之书乘鴈双鳬既不闗于多少大鹏斥鷃亦各适于逍遥何期近弼之误知过以不才而应诏徬徨捧檄踧踖振衣为逢极治之朝庶逹敢言之志而旧文卑弱空惊贾谊之过秦素誉寂寥良愧陆机之入洛家几索米门寡曳裙待漏赴朝懐铅就席感叹纻袍之故态頋瞻金马之盛游下笔不休乏傅毅属文之思令人忘倦非马周论事之才虽钩挛缀拾以成编终底滞迂踈而可笑画地作饼何以疗饥曝日献君未为知术尚防采撷不即弃捐驱蹢躅于辽东竟无他异望腾骧于冀北犹踵后陈是何异缀鱼目于夜光补狐裘以羔袖既准度有误题评此盖伏遇某官道徳在躬闻望超世契光华之盛旦见事业于有为文章博洽而不以穷人器质浑厚而乐于成物致兹末品亦预同升所愿读书阳城犹喜于从吏未能成赋左思亦幸于为郎而况大君深切之训词近侍雍容之知遇实英俊并游之防方朝廷有道之时戴白之老毕世而再逢穷巷之士动心而窃叹羙意不轻于乐育终身敢薄于自期固当澡雪滞昏锲磨顽鲁黾勉平生之志激昻君子之风不独丹鈆防勘之为工必使事业语言之可用老将至矣寜自废于圣时行或使之冀少伸其素宁
　　代庭玉弟谢吕大资举县令
　　量材非称抚已増慙尝闻人实难知士非昜遇言非可听仲尼犹失于宰予君遂不来孟子卒排于臧氏盖乍贤乍佞如山川之莫测一用一舍譬霄壤之相辽故圣人穷理以尽观物之明志士感知而轻杀身之报不敢忽者是非之智所尤难者上下之交而况自五十而知命则始可与言去就之方非三月不违仁则未足以见始终之操富贵纷华之外慕穷愁怨忿之内攻持以两端頋中流而俯仰半于九十厌末路以低囘将必保其穷年讵轻抡于精鉴至若尘埃蹇歩蓬藿孤生懐羙玉以待时望青云而引睇平日寡游谈之助满朝无曳履之容絶弦未卜于知音投笔忽逢于按劔泽边散髪谁谓兴嗟辕下长歌几成感泣故自昔重功名之际谓相逢非旦暮之期惜乎古义既凋余风益薄一诺稍轻于许可众人争効于驰趋诡谲不情嚣浮昜防见利忘义遽操射羿之弓枉道事人翻作吠尧之犬或前恭而后肆或昨是而今非能声暴着而毁议已喧章墨未干而按檄随至末流及此来者谓何共观覆辙之危益起吹虀之戒自非行义夙着志道日脩磨不磷而涅不缁穷益坚而老益壮则何以仰干品藻过被奬提有如此人未覩数軰若某者器惟拘小才不逮中早霑世禄之微勉践儒衣之素簿书尤冗徒汩汩于贱官饘粥未充毎皇皇于卒嵗殚才驽短甘志捐驱拘小邑之僻迂念孤踪之眇末潭潭府宇屡伛偻以趋庭两两台躔怅荧煌之在目既接以徳容之盛又饮以言教之和终夜以思未识自脩之渐三年一眄敢希与进之优乆俟谴诃辙参论荐感恩几涕拜宠若惊此盖伏遇某官道徳在躬功业超世以劳谦而下物由内恕以与人大冶既钧不遗于顽鑛春阳一育无间于寒根敢不勤畏简书日严撡履慕古人特立之义励终身归洁之心少副所闻仰酬大赐过此以往未知所裁
　　代谢荐
　　盖闻先王之时公卿大夫相与进贤拔善者既不敢蔽其所知闾巷贱士所以致身托名者亦不敢昜其所守荐人于朝与众共之非挟于私恩也彼以道焉见知于上由已得之非矜其幸进也吾有义尔故贤与不贤自乎人而朝不沽荐士之名得之不得尸诸命而下不争施我之惠此三代所以直道而行也逮乎古风凋薄流俗竞奔操权挟贵之家无恤于狥公贪得鋭进之士不羞乎诡遇同乎巳则终日而再迁不同乎巳则穷年而不问见其利则一揖而竞进未见其利则三巳而复来所取或非其人所得不由诸道意相与者必曰每闻其某氏之子势可籍者必曰愿出于我公之门由富贵之使然宜情状之乃尔其或义不遗于公举礼无失于自媒在昔所难于今能几如某者受性凡闇与时迂踈素无王公之游粗知义命之分僶俛寸禄低徊末涂固知其才不过人所幸者困以寡怨但甘屏黙敢冀荐论伏惟某官内推恕心外示寛徳乐至公而与进操古义以自期不縁左右之言借以吹嘘之力悯其孤弱俾遂迁升非独小子之愚可当窃为东州之士相贺昔羊祜之举不容私谢孔光之荐尝恐人知頋惟鄙心未敢忘报寸隂可惜誓不堕于素脩驽力未殚庶益勤于来效
　　又代谢荐
　　伏防某官保举某充职官任使者从命指呼慙非强给上章论荐过荷陶成虽大人推博爱之心而不肖有过情之惧省循非称感激无穷窃闻知人之明自古其慎驩兠之凶有容于尧舜之世宰我之辩或取于仲尼之门在圣智以为难岂寻常之可忽故先王之法必试其所誉使百官之属各举尔所知行能皆中则得好贤乐善之称品藻一误则蒙罔上不忠之罪然犹在位者以诚明相许为士者以名节自髙进无待于私言退不容于来谢迨乎士流冗浊俗习竞奔羞隠阨而幸功名恶贫贱而邀富贵邪柔多与浮诡不情语言和厚以昜亲趋歩周旋而可喜仅获一辞之举益加百拜之勤厚禄稍充素脩巳惰术既成而反思射羿利所在则不耻吠尧谨厚者辄以势骄洁白者终于墨败斯皆物移所志势害其才固宜推毂之心必有吹虀之戒彼哉奚取来者益艰自非操致逺之资曷足千尽公之鉴伏念某器能浅狭性识颛愚学未知方仕将为禄乆承弓冶幸家法之犹传勉视簿书岂民情之素习适缘初宦托在巨庥去其体貌之尊进以父兄之教切勤佩诵粗免谴诃复嘘奬于吏劳俾参荣于幕佐发扬有自感励不忘此盖伏遇某官大徳有容至仁无间怜不能而如巳无求偹以与人文朽木以青黄之华傅鸤鸠以羽翼之助将从贱渐致激昻敢不夙夜在公始终一节慕古人之行已勉循吏之爱民立事立功遽敢言于今日非礼非义誓不辱于终身惟允蹈于所闻庶少酬于洪造
　　代谢改官
