<!-- { "loadSidebar": true } -->
　　贾君曰：“闻先太子尚藁葬新城，君必迁冢而为之立谥，庶冤魂获安，亦国人之所望于君者也！"惠公许之，乃命郤芮之从弟郤乞，往曲沃择地改葬，使太史议谥，以其孝敬，谥曰：”共世子“，再使狐突往彼设祭告墓。
　　
　　
　　
　　
　　先说郤乞至曲沃，别制衣衾棺椁及冥器木偶之类，极其整齐，掘起申生之尸，面色如生，但臭不可当，役人俱掩鼻欲呕，不能用力。郤乞焚香再拜曰：“世子生而洁，死而不洁乎？若不洁，不在世子，愿无骇众。"言讫，臭气顿息，转为异香。遂重殓入棺，葬于高原，曲沃之人空城来送，无不堕泪。
　　
　　
　　
　　
　　葬之三日，狐突赍祭品来到，以惠公之命设位拜奠，题其墓曰：“晋共太子之墓。"事毕，狐突方欲还国，忽见旌旗对对，戈甲层层，簇拥一队车马，狐突不知是谁，仓忙欲避。只见副车一人，须发斑白，袍笏整齐，从容下车，至于狐突之前，揖曰：”太子有话奉迎，请国舅那步。"突视之，太傅杜原款也。恍惚中忘其已死，问曰：“太子何在？"原款指后面大车曰：”此即太子之车矣！“
　　突乃随至车前。见太子申生冠缨剑佩，宛如生前，使御者下引狐突升车，谓曰：“国舅亦念申生否？”
　　突垂泪对曰：“太子之冤，行道之人，无不悲涕。突何人，能勿念乎？”
　　申生曰：“上帝怜我仁孝，已命我为乔山之主矣。夷吾行无礼于贾君，吾恶其不洁，欲却其葬，恐违众意而止。今秦君甚贤，吾欲以晋畀秦，使秦人奉吾之祀，舅以为何如？”
　　突对曰：“太子虽恶晋君，其民何罪？且晋之先君之何罪？太子舍同姓而求食于异姓，恐乖仁孝之德也。"申生曰：”舅言亦是，然吾已具奏于上帝矣。今当再奏，舅为姑留七日，新城之西偏有巫者，吾将托之以复舅也！"杜原款在车下唤曰：“国舅可别矣。"
　　
　　
　　
　　
　　牵狐突下车，失足跌仆于地，车马一时不见，突身乃卧于新城外馆。心中大惊，问左右：“吾何得在此？"左右曰：”国舅祭奠方毕，焚祝辞神，忽然仆于席上，呼唤不醒，吾等扶至车中，载归此处安息，今幸无恙！"狐突心知是梦，暗暗称异，不与人言，只推抱恙，留车外馆。
　　至第七日未申之交，门上报：“有城西巫者求见。"突命召入，预屏左右以待之。
　　巫者入见，自言：“素与鬼神通语，今有乔山主者，乃晋国故太子申生，托传语致意国舅：”今已覆奏上帝，但辱其身，斩其胤，以示罚罪而已，无害于晋。'"狐突佯为不知，问曰：“所罚者，何人之罪？"巫曰：”太子但命传语如此，我亦不知所指何事也。"突命左右以金帛酬巫者，戒勿妄言。巫者叩谢而去。
　　
　　
　　
　　
　　狐突归国，私与丕郑父之子丕豹言之。豹曰：“君举动乖张，必不克终。有晋国者，其重耳乎？"正叙谈间，阍人来报：”丕大夫使秦已归，见在朝中复命。"二人遂各别而归。
　　
　　
　　
　　
　　却说丕郑父同秦大夫冷至，赍著礼币数车，如晋报聘，行及绛郊，忽闻诛里克之信。郑父心中疑虑，意欲转回秦国，再作商量，又念其子豹在绛城，“我一走，必累及豹。”因此去住两难，踌躇不决，恰遇大夫共华在于郊外，遂邀与相见。郑父叩问里克缘由，共华一一叙述了。郑父曰：“吾今犹可入否？”
　　共华曰：“里克同事之人尚多，如华亦在其内，今止诛克一人，其余并不波及，况子出使在秦，若为不知可也，如惧而不入，是自供其罪矣。”
　　郑父从其言，乃催车入城，郑父先复命讫，引进冷至朝见，呈上国书礼物，惠公启书看之。略曰：
　　
　　
　　
　　晋、秦甥舅之国，地之在晋，犹在秦也，诸大夫亦各忠其国。寡人何敢曰必得地，以伤诸大夫之义，但寡人有疆场之事，欲与吕、郤二大夫面议。幸旦暮一来，以慰寡人之望。
　　
　　
　　
　　书尾又一行云：“原地券纳还。”
　　惠公是见小之人，看见礼币隆厚，又且缴还地券，心中甚喜，便欲遣吕饴甥、郤芮报秦。
　　郤芮私谓饴甥曰：“秦使此来，不是好意，其币重而言甘，殆诱我也，吾等若往，必劫我以取地矣。”
　　饴甥曰：“吾亦料秦之欢晋，不至若是，此必丕郑父闻里克之诛，自惧不免，与秦共为此谋，欲使秦人杀吾等而后作乱耳。”
　　郤芮曰：“郑父与克，同功一体之人，克诛，郑父安得不惧？子金之料是也，今群臣半是里、丕之党，若郑父有谋，必更有同谋之人，且先归秦使而徐察之。”
　　饴甥曰：“善。”
　　乃言于惠公，先遣冷至回秦，言：“晋国未定，稍待二臣之暇，即当趋命。”
　　冷至只得回秦。
　　
　　
　　
　　
　　吕、郤二人使心腹每夜伏于丕郑父之门，伺察动静，郑父见吕、郤全无行色，乃密请祁举、共华、贾华、骓遄等，夜至其家议事，五鼓方回。
　　心腹回报所见，如此如此，郤芮曰：“诸人有何难决之事？必逆谋也。”乃与饴甥商议，使人请屠岸夷至，谓曰：“子祸至矣，奈何？”
　　屠岸夷大惊曰：“祸从何来？”
　　郤芮曰：“子前助里克弑幼君，今克已伏法，君将有讨于子，吾等以子有迎立之功，不忍见子之受诛，是以告也。”
　　屠岸夷泣曰：“夷乃一勇之夫。听人驱遣。不知罪之所在。惟大夫救之。”
　　郤芮曰：“君怒不可解也。独有一计，可以脱祸。”夷遂跪而问计。
　　郤芮慌忙扶起，密告曰：“今丕郑父党于里克，有迎立之心，与七舆大夫阴谋作乱，欲逐君而纳公子重耳。子诚伪为惧诛者，而见郑父，与之同谋。若尽得其情，先事出首，吾即以所许郑父负葵之田，割三十万以酬子功，子且重用，又何罪之足患乎？”
　　夷喜曰：“夷死而得生。大夫之赐也。敢不效力，但我不善为辞，奈何？”
　　吕饴甥曰：“吾当教子。”
　　乃拟为问答之语。使夷熟记。
　　
　　
　　
　　
　　是夜，夷遂叩丕郑父之门，言有密事。郑父辞以醉寝，不与相见。
　　夷守门内，更深犹不去，乃延之入。
　　夷一见郑父，便下跪曰：“大夫救我一命。”
　　郑父惊问其故，夷曰：“君以我助里克弑卓子，将加戮于我，奈何？”
　　郑父曰：“吕、郤二人为政，何不求之？”
　　夷曰：“此皆吕、郤之谋也，吾恨不得食二人之肉。求之何益？”
　　郑父犹未深信，又问曰：“汝意欲何如？”
　　夷曰：“公子重耳仁孝，能得士心，国人皆愿戴之为君。而秦人恶夷吾之背约，亦欲改立重耳，诚得大夫手书，夷星夜往致重耳，使合秦、翟之众，大夫亦纠故太子之党，从中而起，先斩吕、郤之首，然后逐君而纳重耳，无不济矣！”
　　郑父曰：“子意得无变否？”
　　夷即啮一指出血，誓曰：“夷若有贰心，当使合族受诛。”
　　郑父方才信之。约次日三更，再会定议。
　　
　　
　　
　　
　　至期，屠岸夷复往。则祁举、共华、贾华、骓遄皆先在，又有叔坚、累虎、特宫、山祈四人，皆故太子申生门下，与郑父、屠岸夷共是十人，重复对天歃血，共扶公子重耳为君。后人有诗云：
　　
　　
　　
　　只疑屠岸来求救，谁料奸谋吕郤为？
　　强中更有强中手，一人行诈九人危。
　　
　　
　　
　　丕郑父款待众人，尽醉而别。屠岸夷私下回报郤芮，芮曰：“汝言无据，必得郑父手书，方可正罪。”夷次夜再至郑父之家，索其手书，往迎重耳，郑父已写就了，简后署名，共是十位，其九人俱先有花押，第十屠岸夷也。夷亦请笔书押。郑父缄封停当，交付夷手，嘱他：“小心在意，不可漏泄。”
　　屠岸夷得书，如获至宝，一径投郤芮家，呈上芮看。芮乃匿夷于家，将书怀于袖中，同吕饴甥往见国舅虢射，备言如此如此：“若不早除，变生不测。”虢射夜叩宫门，见了惠公，细述丕郑父之谋：“明日早朝，便可面正其罪，以手书为证。”
　　
　　
　　
　　
　　次日，惠公早朝，吕、郤等预伏武士于壁衣之内。百官行礼已毕，惠公召丕郑父问曰：“知汝欲逐寡人而迎重耳，寡人敢请其罪。”
　　郑父方欲致辩，郤芮仗剑大喝曰：“汝遣屠岸夷将手书迎重耳，赖吾君洪福，屠岸夷已被吾等伺候于城外拿下，搜出其书。同事共是十人，今屠岸夷已招出，汝等不必辩矣！”
　　惠公将原书掷于案下，吕饴甥拾起，按简呼名，命武士擒下。只有共华告假，在家未到，另行捕拿。见在八人，面面相觑，真个是有口难开，无地可入，惠公喝教“押出朝门斩首！”
　　内中贾华大呼曰：“臣先年奉命伐屈，曾有私放吾君之功，求免一死，可乎？"吕饴甥曰：”汝事先君而私放吾主；今事吾主，复私通重耳。此反覆小人，速宜就戮。“
　　贾华语塞，八人束手受刑。
　　
　　
　　
　　
　　却说共华在家，闻郑父等事泄被诛，即忙拜辞家庙，欲赴朝中领罪。
　　其弟共赐谓曰：“往则就死，盍逃乎？"共华曰：”丕大夫之入，吾实劝之。陷人于死，而己独生，非丈夫也。吾非不爱生，不敢负丕大夫耳。"遂不待捕至，疾趋入朝请死，惠公亦斩之。
　　丕豹闻父遭诛，飞奔秦国逃难，惠公欲尽诛里、丕诸大夫之族。郤芮曰：“罪人不孥，古之制也；乱人行诛，足以儆众矣。何必多杀，以惧众心？"惠公乃赦各族不诛，进屠岸夷为中大夫，赏以负葵之田三十万。
　　
　　
　　
　　
　　却说丕豹至秦，见了穆公，伏地大哭。穆公问其故，丕豹将其父始谋，及被害缘由，细述一遍，乃献策曰：“晋侯背秦之大恩，而修国之小怨，百官耸惧，百姓不服，若以偏师往伐，其众必内溃，废置惟君所欲耳。"穆公问于群臣，蹇叔对曰：”以丕豹之言而伐晋，是助臣伐君，于义不可。"百里奚曰：“若百姓不服，必有内变，君且俟其变而图之。"穆公曰：”寡人亦疑此言，彼一朝而杀九大夫，岂众心不附，而能如此。况兵无内应，可必有功乎？"丕豹遂留仕秦为大夫。
　　时晋惠公之二年，周襄王之三年也。
　　
　　
　　
　　
　　是年周王子带，以赂结好伊、雒之戎，使戎伐京师，而己从中应之。戎遂入寇，围王城，周公孔与召伯廖悉力固守，带不敢出会戎师。襄王遣使告急于诸侯。
　　秦穆公、晋惠公皆欲结好周王，各率师伐戎以救周，戎知诸侯兵至，焚掠东门而去。
