<!-- { "loadSidebar": true } -->
　　往予薄游海外闻罗浮之胜而未得登焉盖昔所称入梦之种不可得而见之矣涉冬出大庾、见庾岭之梅、则多麤理而绛襦者欤抵玉山人言东岳之奇往观焉、则见其孤生瓌占偃伏回卷一花千叶、并蒂数萼忽上竦而扶疏者欤。至于依山临涧。覆桥横野。间松杂竹。屋角墙茨。境非不美也。未闻其走马而征舆。岂非质量靡异类别有区、人固玩视其习而好言其殊尔其孤禀矜竞妙英隽发肌理冰凝干肤铁屈留连野水之烟淡荡寒山之月蕋一攒而集霞、葩五出而争雪、侧披断碛委朔风其将吹忽上高空助冻云之欲结杪数英之半掬中万斛之一搏古干横肱玉龙游而张甲编条聚脑白凤戢以梳翰佩玦缤纷。□啻凌波之子。肌肤绰约。无言姑射之仙趣将幽而见取艳以冷而为妍缊香气于空表弄皎色于霄端廋影横窻臞然山泽素魂丽璧忽尔婵娟托使将传、寄江南之遐信、随风暗度、报塞北春天羗笛一声韵全飘于纤指。素琴三弄。神屡托于冰弦。是以古道清流。墨工图史。或拗之为一窝。亦种之于数里围棋酌酒相与偃卧其中落月乃风务印纵横之所彼称既醉。逼清气而不胜。我则含毫。占春光于长住。斯亦可谓一节之高。而未足以尽旷然之意。乃有岩居之徒溪饮之老短褐黄冠庞眉寿考跨蹇策筇热浆烹藻望谷口以穷搜坐石头而拂扫亦有游心道德之儒含思风雅之伯读易说诗于其下咏骚作记当其处飞觥爵于弥留顾徘徊而不去景得人而益增人因景而标致斯风格之雅幽而韵调之殊异亦足以快心畅神洗嚣破滞又何羡乎罗浮之奇而东岳之丽且余观夫梅之为物也。得气之先。得液之酸。酸者木之正味。先者序之履端。先则浑沦庞笃。含泰和而独饱。酸则甘辛醎苦。受何味而弗便。含之饱者发斯盛。便以受者和必完以先驱百。遂占上林之苑、均齐五味、兼济商鼎之盐、其始也点缀文章、泄天地之春于一夜、其终也调和颐养、收天地之功于万全曾不知其处寂寞而贞厉。守冷素以自恬。悠扬乎松菊之圃。盘错乎水石之间。风颷撼之而不动。疠攻之而罔颠。雪霰既零。条枚益肄。阴幽外剥。阳气内渐。迨花实之致用。历世味之饱谙。何桃李之弱质。敢先后以齐肩。苟天将降是人以大任。察物理而明其固然。

　　○前破械赋　趣

　　嗟乎哉西河残守、东海孝妇、差之豪厘、千里岐路寸脰尺支二木一金昨日何重、何日何轻、其在今日也栩栩然庄生之为蝴蝶其在昨日也蘧蘧然蝴蝶之为庄生

　　○后破械赋

　　爰有一物、制亦自斑、鹳喙不啄琴体乏弦乃偕二友木窦金纽与之为三脰及足手一人迩之不棺而朽多其高义随我四年我分殉之何心弃捐二三神明、驾鹅其首、司其去留、为我撞剖、嗟乎哉尔完我死尔破我生破完倏忽。生死径庭。可不慎乎、敢告司刑、

　　○画鹤赋　丄部进鹘得此有□

　　朱冠缟衣。四池玄缘铁胫昂尻。金眸夹颠。长喙易渚圆吭闻天秉寥廓之高抱小苍莽之微骞忽一举而追九万之翼、亦孤栖而养千岁之玄尔其焦山瘗铭。桂阳避弹。道林纵归。扬州负缠。乘轩卫国徒传甲者之言闻唳华亭谁共吴侬之叹。由此观之则形骸易冺不胜留影之难楮墨如工返寿终身之玩尔其舐笔和铅征精召巧或磅礴而解衣亦凝澄而命草想仙羽而彷佛于青田挥束□而希冀其玄妙则有翩然以临划焉凝伫矫矫波间亭亭松际黄楼酒价全凭橘渖而高赤壁梦回徒忆车轮之翅乃若素壁财粉。朱门始光。徐展玉轮。高县玳梁。数丈轻绡方挂瀑一双语燕忽惊行洒孤雪兮毰毸顶殷荔而氐昻方拂澜而振翔亦将啸而引吭赝以为眞俨致花之粉蝶久而始觉误集障之苍蝇然则物固往往有神于绘而便于玩者矣又何必网两翼于苍苍

　　○缇芝赋　饬词妍羙

　　繄探珠之岩榭迨临镜之波馆地并秀以双美气偕和而竞暖爰有物以名芝忽卷然而从窽如茁玉而束瑶既抒轮而揭伞下缟练以裼中上缇纁而表袒皑薄雪之将霏载彤云而未断巨者二咫映彼湖荷小者径尺灿竹妍柯河边织锦掇支机而罢杼汉宫剪彩停宝铰以羞罗使君温恭、崇抑斥扬、敛襟下问、为灾为祥、既登览乎隅椒、复临泛乎汪洋、恐盛德之点壁、惟伛步以循墙、尔其芝固无言。默呈以露。吐瑞蔼之氤氲。俨郁霏之烟雾芳噀噀以袭衣袅亭亭而羃素遶数尺之玄壤瑟周离而奄布示彼绝奇逸于往睹非家积之余庆、符天心而曷故于是使君让之不可推之不去把酒号曰子为我赋即斯语而宫商。谢不敏兮恐负。乱曰使君玉除、盛芝英兮一贡延兮两侍于楹兮斯为之征兮使君眇痾匪蒸成兮芝草生兮采以铛兮寿百龄兮斯为之冯兮

　　○十白赋 【 有序】 　亦讽亦悲

　　予被少保公檄自获白鹿而令代表于朝始其后踵至者凡十品物聚于好殆非虗语□时予各欲赋以讽公未能也公死于华亭氏予寄居马家饮中烛蚀一寸而成十章讽固无由且悲之矣

　　鹿二只 
　　兔 
　　鹊 
　　猴 
　　鸜鹆 
　　鹦鹉 
　　龟四 
　　麂 
　　鼠 
　　黄头 

　　鹿二只

　　爰有二鹿、雪皓霜莹、后先互呈、以雌以雄合八蹄而两角蹲并壁以交穹桓桓抚臣敢告　世宗谢山海之萃食仰刍豢于上宫谅遭遇之有时胡人与物而匪同

　　兔

　　谢彼月轮、来此人间、朗晴珀赤妙毳雪寒岂韩卢之可猎与魄蜍而共跚曩者食客之谋匪为营于三窟。今也走狗之镬澘垂涕以双潺。

　　鹊

　　即使常羽亦且知岁矧伊白鹊而胡不彗匪舍疆以效鹑讵攫雏而学鸷秋梁作架。宜并色于银潢。古印幻腾。羞托翼于金坠。

　　猴 【 琼赤玉误为白沿耳】 

　　人亦有言王孙可憎衣以周公裂冠毁缨胡是物之善幻。脱苍鞹以肤琼。莫四朝三岂狙公之可罔。既冠且沐致韩生之就烹。

　　鸜鹆 【 昌黎二鸟赋云白鹆亦与贡】 

　　鸜鹆来朝、春秋纪之皜皜其翎曷其有之我在幕中、实维眦之不贡于廷■〈扌弃〉然起之

　　鹦鹉

　　黄冠白章其鸣嘒嘒殊彼凡羽绿襟朱喙柰此绦笼将飞复坠我则祢衡赋罢陨涕

　　龟四

　　念宝龟之素甲羗迸迸兮冰雪载九畴而出洛帝与兹而偕锡虽入网于豫且苦灵骨之就钻亦托迹于庄周恍曳尾而超越

　　麂

　　拾遗有言微声及祸视尔霜质秉金畏火踵白鹿而后来既巳非时。向青草而长麃庶其得所。

　　鼠

　　闻尔贪残曷能冰洁。乃缟肤而素毛矫变缁而为白独不闻胡□之晶晶兮始黝于铅黑

　　黄头 【 时赏罗者颇溢】 

　　鸟曰黄头。猛以善鬬。白秉金精。俨尔介冑虞人网以奏功如拔猛士于千夫幕府喜而锡金似掷抷土于一覆

　　徐文长文集卷之一 【 终】 

　　●徐文长文集卷之二

　　公安袁宏道中郎评点
　　门人闵德美子善校订

　　乐府 

　　张家槐 
　　悲饔歌 
　　歌风台 
　　予尝梦昼所决不为事心恶之后读唐书李坚贞传稍解焉 
　　六昔 

　　○张家槐　乐府俱近古惜拘于古

　　张家槐、鹊巢枝、使君纔出户阖扉鞭行人上及飞弹鹊母连鹊卵鹊母弃雏走何所曙衙开邸报来使君朝去鹊莫归

　　○悲饔歌

　　吴人饕越人俎一臛忤舌死杖下肉少甘骨为土

　　○歌风台 【 时汉高将夷英彭诸猛又知猛者守欲背故曰安得和葛鄂州作】 

　　碎媪酒卧媪垆武家垆畔鼾呼呼丰沛中群酒徒噱季鼻大糟所都谁唤隆凖而公乎十二年左纛还着红衫应午炎七尺所临万马环、诸王列侯敢不虔、猎徒酒伴隘巷看、独召故老金爵干、惜青春、赭朱颜乃思猛士得将安归问野鸡还我韩

　　又

　　鄂州篇衡县权渭也俯拾所残悲异代良楚酸谓河高水流拍天渭两过之河未然麻姑量海海然浅三尺鸟爪没至骭大家作计一何长请看何人偏堕短

　　又

　　英彭不雌季心所猜今布越耳、终当为豨、终当为豨、不如我先之、旧所得猛士、十当一无遗、十既一无遗、安得不歌以思、

　　又

　　骓渡江八千从非父老是使彼安识籍与梁巴蜀公缟新城奉三老教发帝丧义兵若河日以东乃知王者师上亲长礼教下首功蜀公亲历效验明乃知猛士难四方守易战攻谁兼不蹄买蹀骢击太牢祀鄹乡听叔孙通征鲁诸生惊礼四公远来于商

　　○予尝梦昼所决不为事心恶之后读唐书李坚贞传稍解焉

　　坚贞十七之死靡他 【 去声】 数梦男子百两以御 【 叶】 贞觉而恚莫知其谓华盛来胥 【 蝶也】 我貌未悴废沐垢首尘肤败裳如叶未秋虐使萎黄自兹以往夕寝旦觉角雀谢穿筐梅罢摽卷娄虽膻理不乐蚁矧巳肉矣曷感而蛾 【 音宜】 万有胶轕、曷可诘呵、皇矣北帝、其将谓何、

　　○六昔

　　昔朋友雉与鷮不得巳今为枭　昔骨肉鹅与鸭不得巳今为鹘　昔宗亲鹊与鹑不得巳今为鹯　昔官府驺与虞不得巳今为虎　昔乳煦汗血驹不得巳今于莬　昔黔苍万夫英今视之蝇所生

　　徐文长文集卷之二 【 终】 

　　●徐文长文集卷之三

　　公安袁宏道中郎评点
　　门人闵德美子善校订

　　四言古诗

　　鴈台诗 
　　土鲁番贡狮 

　　○鴈台诗 【 陆子尝买鴈放之因以为号又鴈台在杭江干】 

　　左右右滆名山有台近阳背阴鴈为之来江海之大、矰缴丸矢待鴈不来凉空覆水主人有马、客亦有舟、出自郭门、于焉遨游、群焉以、人亦鴈尔庄周为蝶孰揆厥理买鴈放生人云出塞有问炙者张目不对

　　○土鲁番贡狮

　　羌饭官驿斯物不的官马当灾腾于马脊俛啮以牙嗜马肉炙四蹄裂马如人裂帛兽威孔武观者色沮媚此羌胡若媚其母余呀以咨羌曰余乳当其出穴若婴离褓不见牝狮惟见我哺斯言不欺梁鸯养虎

　　徐文长文集卷之三 【 终】 

　　●徐文长文集卷之四

　　公安袁宏道中郎评点
　　门人闵德美子善校订

　　五言古诗

　　与林玉两上人登会稽最高山山出秦望上率可五六里玉公早有来归之意因赋以止之 
　　来晨憩广孝寺 
　　登秦望山 
　　沿秦望溪水 
　　秦望山东南下折有峰紫铁色错竖似花蕋土人呼雄鹅突余赠名花蕋峰 
　　海樵山人新构 
　　与杨子完步浣纱溪梁有怀西施之乡 
　　读庄子 
　　海上曲 
　　日暮进帆富春山 
　　发严州舍舟登陆纵步十五里憩山麓丛榛远眺江中恠石 
　　将至兰溪夜宿沙浦 
　　早发僊霞岭 
　　自浦城进延平 
　　夜宿丘园乔木蔽天大者几十抱复有修藤数十寻县络溪渚 
　　湆澹滩 
　　泛舟九曲 
　　武夷道士示予魏王子骞蜕首见紫气 
　　丙辰八月十七日与肖甫侍师季长沙公阅龛山战地遂登冈背观潮 
　　十八日再观潮于党山 
　　萧荷花祠 
　　送明教往上海 
　　寄善画葛君 
　　入燕 
　　古山篇赠余君 
