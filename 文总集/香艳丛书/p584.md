<!-- { "loadSidebar": true } -->
　　世咏昭君，都据《西京杂记》，谓元帝按图召幸，宫人皆赂画工，多者十万，少亦不减五万，昭君自恃貌美，独无所赂，工人多丑为之图，帝遂以妻匈奴。是说也，余尝疑之。夫汉元即富过往时，而未幸之宫人，安所得此多金以赂画师哉？宫廷迹閟，谁代为游谈通赂者？至其辇金暮夜，亦岂漫无呵禁？固近诬不可信也。自梁王叔英妻刘氏诗曰：“丹青失旧仪，玉匣成秋草。”由是陈后主则曰：“图形汉宫里，遥聘单于台。”隋薛道衡则曰：“不蒙女史进，更无画师情。”沿至唐人，遂为典实，如崔国辅“何时得见汉朝使，为妾传书斩画师。”沈佺期“薄命由骄虏，无情是画师”；梁献“图画失天真，容华坐误人”；郭元振“容颜日憔悴，有甚画图时”；刘长卿“自矜妖艳色，不顾丹青人”；李白“生乏黄金买图画，死留青冢使嗟”；杜甫“画图省识春风面，环佩空归月夜魂”；白居易“愁苦辛勤憔悴尽，如今却似画图时”；李商隐“毛延寿画欲通神，忍为黄金不为人”；范静妻沈氏“早信丹青巧，重货洛阳师。千金买蝉鬓，百万买蛾眉”之类，不可胜纪。梁以前初无此说，昭君之自言曰：“离宫绝旷，身体摧藏”而已。石崇之为《明君新歌》，亦止曰“我本汉家子，将适单于庭”而已，图画之事，不着篇什。又案：《汉书》但言单于愿婿汉氏以自亲，元帝以后宫良家子王嫱字昭君赐单于，单于欢喜上书，愿保塞，上谷以西至敦煌，请罢边备塞吏卒，以休天子人民。而《琴操》则谓帝宴单于，悉召后宫，问欲以一女赐单于，昭君盛饰而至，越席请行。既至，匈奴以为汉待之厚，报汉以骠马白璧珍宝之物。图画之事，不登记载。自是之后，匈奴三世，称藩于汉，不为边患，昭君号宁胡阏氏。故温陵黄鹏扬《读史吟评》称，昭君制胜安边，过武皇十二部将军也。夫始之不以色进，有班姬辞辇之贤；继之不以难委，有冯女当熊之勇。至其去后宫而赴绝域，偶殊类而辑边睡，有翁主和戎、木兰从军之义。而说者必援无稽之稗史为美谈，使昭君千古止为恃色逞娇、吝财失宠之女流，抑何不善成人之美也！余以《琴操》所载，与正史为近，爰为辨图画之非，以正文人沿袭之谬，而更作此词以贻好事。（本集） 
　　（国朝）陆次云（字云士，钱塘人。监生，考授州判，康熙己未荐博学鸿词，官江苏江阴知　　　　　　　　　县。着有《澄江集》、《玉山词》。） 
　　明妃辩 
　　塞草皆白，葬明妃之地，其草独青；秦草皆青，斩淮阴之地，其草独赤。其赤者，昭淮阴无叛汉之心；其青者，表明妃不忘汉之志。烈士美人之隐，皆赖一草白于千秋。则明妃不从世达之请，其吞药而死也明矣。乃《汉书》所载呼韩邪死，王嫱求归，成帝敕从其俗，遂复为后阏氏。嗟乎！作史者何不乐成人美，而有是说耶？吾谓成帝之敕有之，其为后阏氏必无是也。明妃之请适单于，欲为汉帝纡北顾之忧也，其意以为和亲之举，以一女子足以代数万甲兵，亦何惮而不往？与其老死于长门永巷之中，奚若建功异国之为得乎？故其“秋木萋萋”之诗，婉而多讽，怨而不怒，皆足征其情性。至和亲之后，数十年无烽火之警者，谁之力哉，良以曲奏琵琶而声消鼙鼓也。逮其殁，黄茅白苇之中，一抔之土，长芳菲而不歇，天地不能易其气，山川不能隐其意，寒暑不能移其情，霜露不能变其色，与文墓之蓍，孔陵之桧，徐君剑形之草，仲卿连理之树，武穆向南之枝，同昭回于今古。而谓从呼韩之俗者，能有此哉？可不辨而明矣。然则汉史曷为有后阏氏之说？其有是说者，殆因成帝之敕，误以之为奉诏，否则或为元帝解嘲，附会以书之者也。（《北墅绪言》） 

　　卷四　艺文（古今体诗　摘句附） 
　　（宋）鲍　照（字明远，东海人，晁公辅《读书志》作上党人。照或作昭，盖唐人避武后所改。照为临川王子项参军，没于乱兵，遗文零落，着有《鲍参军集》） 
　　王昭君 
　　既事转蓬远，心随雁路绝。 
　　霜鞞旦夕惊，边笳中夜咽。（《诗隽类函》） 
　　（梁）施荣泰 
　　王昭君 
　　垂罗下椒阁，举袖拂胡尘。 
　　卿卿抚心叹，蛾眉误杀人。（同上） 
　　（北周）庾　信（字子山，南阳新野人。起家湘东国常侍，转安南府参军，累迁尚书度支郎
，中通直正员郎，出为郢州别驾，寻兼通直散骑常侍，孝闵帝践祚，封临清县子，邑五百户，除司水下大夫，出为弘农郡守，迁骠骑大将军，开府仪同三司，司宪中大夫，进爵义城县侯，俄拜洛州刺史。着有《庾子山集》。） 
　　王昭君 
　　拭啼辞戚里，回顾望昭阳。 
　　镜失菱花影，钗除郄月梁。 
　　围腰无一尺，垂泪有千行。 
　　绿衫（一作衫身）承马汗，红袖拂秋霜。 
　　别曲真多恨，哀弦须更张。（同上） 
　　（唐）上官仪（字游韶，陕州陕人。贞观初擢进士第，召授弘文馆直学士，迁秘书郎。太宗每属文，遣仪视稿，私宴未尝不预。高宗即位，为秘书少监，进西台侍郎，同东西台三品。麟德元年，坐梁王忠事，下狱死。仪工诗，其词绮错婉媚，人多效之，谓为上官体。着有集三十卷。） 
　　王昭君 
　　玉关春色晚，金河路几千？ 
　　琴悲桂条上，笛怨柳花前。 
　　雾掩临妆月（一作凤），风惊人鬓蝉。 
　　缄（一作裁）书待还使，泪尽白云（一作日南）天。（《全唐诗》） 
　　（唐）郭　震（字符振，魏州贵乡人。以字显。少有大志，十八举进士，官至兵部尚书，封代国公。明皇讲武骊山，以军容不整，流新州。开元元年起为饶州司马，道病卒。着有集二1一卷。） 
　　王昭君三首 
　　自嫁单于国，长衔汉掖悲。 
　　容颜日憔悴，有甚画图时。 
其二： 
　　厌践冰霜域，嗟为边塞人。 
　　思从漠（一作汉）南猎，一见汉家尘。 
其三： 
　　闻有南河信（一作闻道河南使），传言杀画师。 
　　始知君念（一作惠）重，更肯惜（一作遣）蛾眉。（同上） 
　　（唐）骆宾王（义乌人。七岁能属文，尤妙于五言诗，尝作《帝京篇》，当时以为绝唱。初为道王府属，历武功主簿，又调长安主簿。武后时左迁临海丞，怏怏失志，弃官去。徐敬业举义，署为府属，为敬业草檄，斥武后罪状，后读之矍然叹曰：“宰相安得失此人！”敬业事败，宾王亡命，不知所终。中宗时诏求其文，得数百篇。着有《骆临海集》。） 
　　王昭君（一作昭君怨） 
　　敛容辞豹尾，缄恨度龙鳞。 
　　金钿明汉月，玉簪染胡尘。 
　　古（一作妆）镜菱花暗，愁眉柳叶颦。 
　　惟有清笳曲，时闻芳树春。（本集） 
　　（唐）沈佺期（字云卿，相州内黄人。善属文，尤长七古诗，擢进士第，官至太子少詹事，开元初卒。着有集十卷。） 
　　王昭君（一作宋之问诗） 
　　非君惜鸾殿，非妾妒蛾眉。 
　　薄命由骄虏，无情是画师。 
　　嫁来胡地日，不并汉宫时。 
　　心苦无聊赖，何堪马上辞。（《全唐诗》） 
　　（唐）崔国辅（吴郡人。开元应县令举，授许昌令，累迁集贤直学士，礼部员外郎，后坐事贬晋陵郡司马。） 
　　王昭君 
　　一回望月一回悲，望月月移人不移。 
　　何时得见汉朝使，为妾传书斩画师？（同上） 

　　汉使南还尽，胡中妾独存。 
　　紫台绵望绝，秋草不堪论。（同上） 
　　（唐）孟浩然（字浩然，襄阳人。少隐鹿门山，张九龄镇荆州，署为从事，开元末卒。着有《孟襄阳集》。） 
　　句 
　　胡地迢迢三万里，那堪马上送明君。（《凉州词》，本集）。 
　　（唐）李　白（字太白，陇西成纪人，凉武昭王暠九世孙，或曰山东人，或曰蜀人。明皇召见金銮殿，有沼供奉翰林。着有《太自集》三十卷。） 
　　王昭君二首 
　　汉家秦地月，流影照（一作送）明妃。 
　　一上玉关道，天涯去不归。 
　　汉月还从东海（一作方）出，明妃西嫁无来日。 
　　燕支长寒雪作花，蛾眉憔悴没胡沙。 
　　生乏黄金枉图画，死留青冢使人嗟。（本集） 
其二： 
　　昭君拂玉鞍，上马啼红颊。今日汉宫人，明朝胡地妾。（本集） 
　　句 
　　明妃一朝西入胡，胡中美女多羞死。（《于阗采花》，同上。） 
　　（唐）杜　甫（字子美，其先襄阳人，曾祖依艺为巩令，因居巩。甫天宝初应进士不第，后献《三大礼赋》，明皇奇之，召试文章，授京兆府兵曹参军。肃宗即位，拜左拾遗，以论救房管，出为华州司功参军。久之，召补京兆府功曹。严武镇成都，奏为参谋检校工部员外郎。着有《杜工部集》。） 
　　明妃 
　　 群山万壑赴荆门，生长明妃尚有村。 
　　一去紫台连朔漠，独留青冢向黄昏。 
　　画图省识春风面，环佩空归月下魂。 
　　千载琵琶作胡语，分明怨恨曲中论。（本集） 
　　（唐）戎　昱（荆南人，登进士第，卫伯玉镇荆南，辟为从事，建中中为辰处二州刺史。着有集五卷，今《全唐诗》存一卷。） 
　　咏史（一作和蕃） 
　　汉家青史上，计拙是和亲。 
　　社稷依明主，安危托妇人。 
　　岂能将玉貌，便拟静胡（一作烟）尘？ 
　　地下千年骨，谁为辅佐臣？（《全唐诗》） 
　　（唐）令狐楚（字壳士，宜州华原人。贞元七年及第，历官户部、吏部尚书，检校尚书右仆射，进拜左仆射，彭阳郡公。开成元年上疏辞位，拜山南西道节度使，卒赠司空谧曰文着。有集一百三十卷。） 
　　王昭君 
　　锦车天外去，毳幕雪中开。 
　　魏阙苍龙远，萧关赤雁哀。（同上） 
　　（唐）张仲素（字绘之，河间人。宪宗时为翰林学士，后终中书舍人。着有诗一卷。） 
　　王昭君 
　　仙娥今下嫁，骄子自同和。 
　　剑戟归田尽，牛羊绕塞多。（同上） 
　　（唐）白居易（字乐天，下邽人。贞元中擢进士第，初补校书郎，元和初召为翰林学士，左拾遗。穆宗初征为主客郎中，历杭苏二州刺史。文宗立，迁刑部侍郎，俄移病除太子宾客，分司东都，拜河南尹。开成初改太子少傅，会昌初以刑部尚书致仕。卒赠尚书右仆射，谧曰文，自号醉吟先生，亦号香山居士。着有《白氏长庆集》。） 
　　王昭君诗二首（时年十七） 
　　满面胡沙满鬓（一作面）风，眉销残黛脸消红。 
　　愁苦辛勤憔悴尽，如今却似画图中。 

　　汉使却回凭寄语，黄金何日赎蛾眉？ 
