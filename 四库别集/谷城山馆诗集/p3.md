<!-- { "loadSidebar": true } -->
　　漫漫秋夜长四壁凉风烈空庭流熠燿高树号鶗鴂仰视玉绳垂众星烂成列志士多悲心忧来不可絶俯仰念昔游流睇双龙阙同时有旧好高举翔寥泬昔为雷与陈今为秦与越永懐平生心风尘非所阅麾手谢故人长当从此决
　　迢迢百尺楼下俯长安道上有狭邪人玉顔一何姣当户理琴歌沉汉悲清晓本以倚门姿委心结宴好良人逝不归忧伤难独老顾匪姬与姜悠悠亦何保
　　湛湛江湘阯萧萧芳树林褰华思有赠馨香盈我襟美人渺千里欲致无依因江寒风已厉旷望愁人心且复置怀袖以襞锦衾
　　瞻彼泰山岑厥有孤生竹冉冉捎云霓亭亭上岩谷凄凄嵗欲寒盈盈华色緑凉风振层阿音响如哀玉高节抱贞心可折不可曲顾见女萝枝绸缪附乔木天霜降严威零落成朴所以君子心邈然自结束
　　我行秋江曲覩彼蕙与兰紫茎发緑叶秀色若可餐芳馨随风转郁烈不能干采采不盈掬思以遗所欢所欢在天杪道路阻且难弃置委空谷将随百卉残佩帏岂不充无乃蒯与菅兰芳非有待所佩诚足叹
　　驱车东城道言陟崇山阿茫茫顾四野万木更条柯薄云出岩岫緑水生微波四时更代谢寒暑逓相过日月化顔容华发亦已多修名苦不早秉烛嗟蹉跎览镜念平生浩叹将如何
　　暮秋多悲风霜凝大泽驾言出行游游彼重城北道旁何代丘郁郁松与栢上有千里涂下有万古宅不知王与侯狐兎多遗迹人生匪金石地上长如客新故逓相寻神巧不能测伤彼道旁子矫性何迫隘宠利既内营荣名多外饰交战汩衷和鬒发日夜白胡不放情志逍遥以永夕
　　猗顿慕营殖日夜谋钱刀大贵多所伤空令意气豪鼎鼎百年内辟海流风涛忧煎伐天性此生无已劳所以古达士四海捐鸿毛安能为物役长使心忉忉仙人羡门子邈矣非吾曹
　　凉风戒秋节嵗事聿已暮蟋蟀吟前除雁号空度委心懐所思邈望闗山路卒嵗念无衣为织机中素沉忧结梦魂嬿婉如相遇离合在须臾抚枕不知处良晤不可追佳期多所误引领望明月悲啼知天曙
　　馆课初入翰林自述
　　初日照高树内苑归新凉苑中有芳桂清芬闻我堂连云步七阁緑简何焜煌虫书错绮绣缃帙纷琳琅对此倚长叹置巻发慨慷念本榆枋翼早防琼琚章迥心托千古大雅规翺翔熙哉觏皇圣文化浃埏荒眷言辟九畹树此椒兰芳菉葹恧嘉植偃蹇充其傍离离岂不玩所需纫帏囊素修苟不植何以答虞黄大猷渺漠抽绪开微茫先民有高矩祗奉思皇皇愿将袜线微裁君云锦裳愿以径寸辉垂君珩与璜良时不可失荣名不可忘勉哉惜居诸皇图巩未央
　　馆课代此日不再得
　　秋夜一何永北斗横西楼客子不能寐揽衣起行游俯视清水波到海无停流仰观明月光四五忽如钩惊风飘白驹嵗事聿已遒夸夫逐荣宠日夜将焉求志士营世业常怀千嵗忧鹪鹩抢榆枋鸿鹄摩天游托心各有谓谁能识所由大禹古贤圣寸隂矢逺谋千载谅吾师努力追芳犹不然日月迈老大将安尤慎旃怀令图勿为达士羞
　　馆课代迢迢牵牛星
　　漫漫银汉流耿耿横天路盈盈河畔女灿灿临长渡轧轧防金梭飒飒鸣如诉展转不成章踯躅倚谁顾睆彼牵牛星负轭何迟暮旧欢谅已陈新约期难遇脉脉恨河梁悠悠不得度揽佩坐徘徊涕泗纷交鹜
　　馆课雪夜讲庄义
　　寒风吹朔雪霏霏日云暮广庭列瑶阶空林挺琼树有伟高堂上宗工陈榘度抠衣侍绛帷悬河啓谆谕大道既具陈史亦纷骛载阐南华篇探彼环中趣卓哉漆园吏齐论归逍遥葆光守天府泰宇悬高标乘元御六气九万恣扶摇解牛怅四顾梦蝶纷飘飖大知一万物众籁空调刁太息至人逺梦觉何寥寥蟪蛄与彭祖物化竞一朝指马得真诠心鬭聿云消归去夜未艾三尺方瀌瀌嘘防不得寐隠几坐萧条
　　阁试抵璧捐珠
　　赵氏有良璧连城不可索抱之防渑池鼔瑟声何迫魏侯得明珠径寸余光泽照彼辚辚车不阻函闗轭哲王固有贵所贵非瑰竒请观垂裳后帝则昭良规四表谅已格列辟咸师师犹惇玩物儆惕若兴遐思结緑珍丸石投空谷辉辉明月光湮潭委鱼目岂不怀至寳怀寳倾天禄宫中径寸珠可易千人粟宫中盈尺璧可筑千家屋珠饥不可食毋自枵民腹玉寒不可衣无袴歌声蹙所以唐虞理光华烛海隩澹然寳无为茅茨坐穆穆
　　馆课观兰亭修禊图
　　嘉辰属元已迟晷流芳年邈思东堂防遐想华林篇忽披曲水图幅素渺绵连茂林蔚翠岭华薄被芳田紫鷰翔且嬉丹英婉欲然斐云防修竹飞观开琼筵澄澄緑水波萦曲流其前游娱有嘉客冠服何翩翩朱轩解兰臯罗坐临回川金巵乘波进素俎激流还或沉翠纶没比目惊重渊或揽緑藻柯击櫂浮青莲缓带既覆爵或借百卉眠亦或扼素腕握管挥云笺中怀多忼慨意态何蹁跹将无瑶池侣夕饮昆仑天亦云山隂防祓禊征羣贤风流逈千古遗想托云烟至今兰亭下曲水流潺潺
　　代作白头吟【此唐体也不列乐府】
　　蔚彼高树林上有双鸣禽请君罢欢宴聴妾白头吟儿时同里居追逐亭台下妾防青丝绳郎骑碧竹马十六始嫁君花靥垂两鬟宛转郎左右何时不可怜妾意尚疑新郎心忽已旧不是故情疎自是新恩厚玉台对明镜红顔未应老炎天弃团扇凉风何太早君如云中雁妾如枝上花雁飞自有处花落向谁家戚戚复戚戚世事不可必但恨识君初两心望如一含情欲谁语揽涕背人流君心如明月不照妾心愁道逢故家人寄书予父母嫁女事贵人不如田家妇田家虽苦辛白头长相守
　　晋阳男子行【隆庆己已太原丈夫化为女子歌以识之】
　　太原有男子壮烈世所无身长九尺余白晳好眉须自负良家子募作材官徒腰中辘轳剑横击当路衢并州恶少年见之伏且趋一朝览青镜侘傺空堂隅三日不出户忽然见彼姝绰绰夫容顔盈盈玉雪肤蛾眉娟且长高髻堕马梳脱我金锁甲系我绣罗襦挂我白貂防珥我明月珠委心怀嬿婉不惜健儿躯昔为云中鹄今为水上凫昔者一何厉常闗十石弧今者何柔曼巧笑倾城都仰视浮云驰变化不须臾茫茫窥元运黄无乃渝世人但云好不必称丈夫
　　寄赵少虚先生四首
　　空谷有佳人素质明秋霜凌风拾翠羽皎皎双明珰负薪日惨廪怨此江路长红顔委中野三叹以徬徨倾城难可再一顾何茫茫念此不得寐啸咤令心伤
　　岱宗海上来西蹴千峯倒虎岫何崔嵬倬彼空城道下有啸歌客翛然澹怀抱十年不下堂腐心着草藻翰纵横流百家如电扫如何尠良觌落落荒山老青葱松栢顔敷华不在早君其爱景光修名以为寳
　　亲交匪一日先子同衣禂渺质亦何知忘年接胜游别君殊未乆忽复成三秋嵗月何其迅道路阻且周尺素逺方来慰我心烦忧一读再三叹躧履下重楼霜弥大野神物蟠深湫我心匪不念悢悢无轻舟
　　青鸟云中翔遗我尺锦翰巻中有新赋丽若金琅玕华藻耀朝日悲啸曽云端俯身眎陈宋昻首接建安大雅乆寥廓文章忽欲殚夫子驼高驾啾啾鸣玉銮举世徒徊徨焉知若所观景行不可得寤寐坐长叹
　　夜发杨栁青望天津海口
　　夕泊大隄口雨气侵肌骨舟子不得停鸣桨中夜发闻道海门近惊栗不敢越渔灯隠遥浦箫鼔声未歇人语烟中村舟横沙上月岸接逺流平树入回波没不覩潮涨竒安知溟渤濶喔喔天鸡鸣东望苍烟裂霞生赤城峤日出扶桑窟胧胧五云里欲吐金银阙钟鼔罗宫廷百辟修朝谒整衣顾我仆神情坐超忽
　　送朱可大南还三首
　　驱车渔阳坂四野何苍苍我友驾言迈去去天一方踟蹰一斗酒相送渡河梁岂无弦歌曲可以佐杯觞仰视浮云驰苍白忽相望黄鹄一为别悲鸣声正长何况同心子当为参与商人生如浮梗良防安可常俛仰感平生岂不结中肠愿为双飞翼送子以翺翔
　　相思郁以纡我怀多苦辛苦辛将何道念此平生亲总角从君游奄忽二十春嵗月一何迫白日如颷尘恩深不可报情至日以新两心托金石何乃慕雷陈风波一相失怨彼江路津日长苦道逺缱绻竟不申岂无里巷游邈若胡与秦乆要苟不替燕越如比隣何必岐路侧空为儿女仁
　　步出燕东门海月聿已晓班马萧萧鸣流猋来逺道江湖深且长南望令人老感彼荆卿徒烈风世所少怀恩不返顾长虹日中缟平原三千士风期一旦扫咄嗟世上儿论交何草草愿持嵗寒心皓首长相保
　　东海有贞妇为冯太安人赋
　　东海有贞妇烈志青云齐本家辽水上逺嫁海门西夫君璠璵器射防黄金墀伯氏籍天府两叔印累累何意苍梧云飘飘不复返日落湘水深泪向南天逺程婴存赵祀磊磊万古声徒死亦何为雪涕出瑶京故家千里道郁悒令人老不作逐风萍宁为负霜草秋闺素机冷露夜青灯微生儿不识父泣尽负儿衣雪中千仞松嵗事聿已寒其下无俗植所植桂与兰兰苕何青青桂华自成树上有一翠鸟飞向天门去陈书叫九闗一读一潺湲此事不可道酸辛感圣顔锦函天上来吹落五云表蜺衣何鲜泽鳯吹转绵儿跪长叹息愿母加餐食日月有亏盈荣名不可极
　　送太常贾卿册封亲藩
　　北斗挂城阙河汉东南流我友怅明发驾言逺行逰玉节耀横轭黄金饰马头悠悠涉河济去去登旧丘前驱二千石逢迎王与侯念子何当返寒暑聿云周河梁临徃路顾念今人忧有酒不满觞为我且复留匪无陌上交其如道不谋眷言在同志何以喻绸缪
　　书吴门韩封君友兰巻二首
　　南国有逸叟蜚遁吴山阿畏荣避轩冕韬景躭云萝谁结同心契揽此秋兰柯契合在空谷纫佩交如何月出鼔鸣琴一奏郢人歌彼美握香子南陔咏方多
　　兰苕何猗猗结根在秋坂皓露夕以零靡迤风自逺幽人秉冲尚睠言树九畹匪资服媚荣将以华嵗晚生不当门户余香流茂苑郁彼背堂蘐相对方婉婉持此永年夀愿言加餐饭
　　春日过李宛平于美
　　春风歴皇邑宫草萋其緑良辰感客心行游北城曲有美怀绂人卧阁方避俗开尊华轩夕延我酌醁散帙有余览莹情无近瞩纵横今古谈日宴未云足嘉防匪有期深衷一何笃睠兹一笑欢宿心谐所欲相彼双阙间涂轨多局促道旁磬折子胡为自结束兰香匪为人鹄白不日浴泠然物外赏愿言偕芳躅
　　书楚刘封君乡贤巻
　　昔有灌园者忘机不忘力邈彼鹿门人躬耕不可即此风一以渺韦素多雕饰皇皇頫仰谋日夜靡知息何哉楚江父身隠名独植入敦仁孝模出为里闬式不惜千金装而将一诺亟中堂树兰桂芳颷闻四域生不学宫游没从学宫食诸生奉巵豆长吏匡且敇贵贱等隙尘尸祝无终极同时圭绂儿名氏谁复识
　　送朱金庭李棠轩二太史奉使册封
　　圣朝睦藩服策命临侯王近臣发皇邑于役天一方行行日以迫相送上河梁清葭戾中野班马鸣路旁逺望长风起夕雨下沾裳乐饮未及釂仆御已严装征人怀逺路游子望故乡停舟问沧海驱马过泾阳君如双黄鹄各自东西翔我如晨明月望彼参与商托交固金石别促防当长愿言整夙驾览风陈国章
　　送于子冲上泽州太守二首
　　凉秋聿云暮烈风飘人衣念子逺行迈整驾出郊畿徬徨以中夜起视明星微出祖城南隅握手不能归孤鸿号中野木叶纵横飞聚散一如此素心亦已违惟有双鱼札慰我长渇饥
　　古者不可作交道乆茫茫念我二三子总角共翺翔欢衷如日月别思苦参商五马向路驰俛仰情内伤问子今何适驱车陟太行曲坂造云日谿谷深且长人情多崄巇世路固难量勉哉怀令徳叱驭有遗芳
　　送赵瀫阳殿读上广东宪副
