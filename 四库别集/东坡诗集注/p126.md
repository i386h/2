<!-- { "loadSidebar": true } -->
　　十年栽种百年规好德无人助我仪【次公诗云我仪图之爱莫助之】县令若同仓庾氏【縯前汉书孝文时国家无事为吏者长子孙居官者为姓号仓氏庾氏也】亭松应长子孙枝天公不救斧斤厄野火解怜冰雪姿为问几株能合抱殷勤记取角弓诗【援左传昭二年晋侯使韩宣子来聘公享之韩子赋角弓既享宴于季氏有嘉树焉宣子誉之武子曰宿敢不封植此树以无防角弓之诗遂赋甘棠次公老杜冬日有懐李白诗更防嘉树传不忘角弓诗】
　　和人假山【叔度贾氏谈録云华岳掌其石丹素正如人肉色适类掌耳高盈丈濶四五尺】
　　上党搀天碧玉环【次公上党潞府也此言太行山刘禹锡诗外绕亭台碧玉环】絶河千里抱商颜【师商颜商山也亦曰商于山】试观烟雨三峯外【縯三峯言华山三峯也曰莲花毛女松桧】都在灵仙一掌间【厚华山首阳山黄河流于一山间古语云此本一山当河河水过而曲行河神巨灵以手擘开其上以足蹈离其下以通流今华山有手迹仙掌峯是也】造物何如童子戏【次公佛书童子聚沙为戏】写真聊发使君闲何当挈取西征去画作围牀六曲山
　　李钤辖坐上分题戴花
　　二八佳人细马驮【縯李白诗蒲萄酒金叵罗吴姫十五细马驮】十千美酒渭城歌【厚曹植诗名都篇云归来宴平乐美酒斗十千】帘前栁絮惊春晩头上花枝奈老何露湿醉巾香掩冉月明归路影婆娑緑珠吹笛何时见【縯緑珠石崇家妓也善吹笛】欲把斜红挿皂罗
　　九月中曾题二小诗于南溪竹上既而忘之昨日再游见而録之
　　湖上萧萧踈雨过山头霭霭暮云横陂塘水落荷将尽城市人归虎欲行
　　谁谓江湖居而为虎豹宅焚山岂不能爱此千竿竹出都来陈所乗船上有题小诗八首不知何人有感于余心聊为和之
　　蛙鸣青草泊蝉噪垂杨浦吾行亦偶然及此新过雨鸟乐忘罝罦鱼乐志钩饵【次公庄子钩饵罔罟罾笱之知多则鱼乱于水矣削格罗落罝罦之知多则兽乱于泽矣】何必择所安滔滔天下是
　　烟火动村落晨光尚熹防田园处处好渊明胡不归【縯陶渊明归去来词云归去来兮田园将芜胡不归又云问征夫以前路怅晨光之熹防】
　　我行无疾徐轻楫信溶漾船留村市閙闸发寒波涨【尧卿説文谓开闭门曰闸江淮之间作堰闸以制水而时放决之】
　　舟人苦炎热【次公唐元宗与栁公权联句云人皆苦炎热我爱夏日长】宿此乔木湾清月未及上黒云如頺山【敬夫后汉光武纪王防营中昼有云如坏山当营而陨】万窍号地籁冲风散天池【厚庄子地窍则众籁是巳又云大块噫气其名为风是唯无作作则万窍怒号又曰南溟天池也子仁文选冲风起兮横波】喧豗瞬息间【次公李白蜀道难曰飞湍瀑流争喧豗】还挂斗与箕
　　颍水非汉水亦作蒲萄緑【縯李白诗遥看汉水鸭头緑恰似蒲萄初发醅】恨无襄阳儿令唱铜鞮曲【厚晋山简镇襄阳有儿童歌曰山公出何许徃至髙阳池伯恭古乐府云襄阳白铜鞮歌云梁武帝在雍镇有童谣云襄阳白铜鞮反缚扬州儿识者言铜谓金鞮谓马也及义师之起实以铁骑扬州之士皆面缚】
　　我诗虽云拙心平声韵和年来烦恼尽古井无由波【縯孟郊诗妾心古井水波澜誓不起縯白乐天诗无波古井水有节秋竹竿】
　　孤山二咏【并序】
　　孤山有陈时栢二株其一为人所薪山下老人自为儿时巳见其枯矣然坚悍如金石愈于未枯者僧志诠作堂于其侧名之曰栢堂堂与白居易竹阁相连属余作二诗以记之
　　栢堂
　　道人手植几生前鹤骨龙姿尚宛然双榦一先神物化九朝三见太平年【縯九朝谓陈隋唐梁后唐晋汉周及宋朝也次公所谓三见太平岂止隋唐与宋朝耶】忽惊华构依岩出乞与佳名到处传此栢未枯君记取【无已传灯録僧问西来意赵州答曰庭前栢树子】灰心聊伴小乗禅
　　竹阁
　　海山兠率两茫然【縯白乐天诗海山不是吾归处归则须归兠率天】古寺无人竹满轩白鹤不留归后语【厚神仙传辽东华表柱有白鹤集其上言曰有鸟有鸟丁令威去家千嵗今来归】苍龙犹是种时孙【援苍龙谓竹也费长房以青竹投葛陂中化为龙】两丛恰似萧郎笔【縯乐天画竹诗萧郎下笔独通真又云森森两丛十五里】千亩空怀渭上村【厚史记殖货传渭川千亩竹其人与千户侯等】欲把新诗问遗像病维摩诘更无言
　　金门寺中见李留台与二钱【惟演易】唱和四絶句戏用其韵防之
　　帝城春日帽檐斜【縯隋独孤信猎归驰马入城风吹帽檐侧及旦人皆效之】二陆初来尚忆家【次公二陆陆机陆云也自吴入洛张华曰伐吴之役利获二俊二钱吴人也故以二陆比之】未肯将盐下莼菜【厚陆机尝诣王济济指羊酪谓机曰卿吴中何以敌此答曰千里莼羮未下盐豉时以为名对】已应知雪似杨花【縯世传钱昭度诗南人如问雪向道似杨花昭度二钱之族也】
　　生平贺老惯乗舟【縯杜诗知章骑马似乗船师阮咸醉骑马欹倾人皆指而笑曰个老子骑马如乗船行波浪中】骑马风前怕打头【厚吴越王初入朝上赐以宝马马出禁门骄行却退王谓左右曰岂遇打头风耶】欲问君王乞符竹但忧无蠏有监州【皆世所传钱氏故事縯国朝始置诸州通判既非官属故尝与知州争权每云我是监郡朝廷使我来监汝举动为所制有钱昆少卿家世余杭人也嗜蠏尝求补外郡人问所欲何郡昆曰但得有螃蠏无通判处可矣】西台妙迹继杨风【縯西台妙迹李留台建中也杨凝式善草书自颜栁没书法衰絶独凝式笔迹雄杰二王颜柳之余以心疾致仕人谓之杨风云】无限龙蛇洛寺中一纸清诗吊兴废尘埃零落梵王宫
　　五季文章堕刼灰【厚汉武帝凿昆明池极深悉是灰墨无复土举朝不解以问东方朔朔曰臣愚不足以知之可试问西域胡帝以朔不知难以核问至明帝时外国道人入洛阳时有忆东方朔言者乃试以问之胡人云天地大刼将尽则刼灰此刼灰之余乃知朔言有防也】升平格力未全回故知前辈宗徐庾数首风流似玉台【次公徐庾徐陵庾信也徐有玉台新咏十巻葢言钱李文辞绮艶学江左之体也】
　　书双竹湛师房二首
　　我本西湖一钓舟意嫌高屋冷飕飕羡师此室才方丈【縯维摩经言三万二千师子座入维摩方丈室中无所妨碍】一炷清香尽日留暮鼓朝钟自击撞【次公退之诗文章自娱嬉金石日击撞】闭门孤枕对残缸白灰旋拨通红火卧听萧萧雨打牕
　　宝山新开径
　　藤梢橘刺元无路【子仁杜诗竹寒沙碧浣花溪橘刺藤梢咫尺迷】竹杖芒鞋不用扶风自远来闻笑语水分流处见江湖回观佛骨青螺髻【縯梁武帝改造阿育王寺塔塔下得佛发青绀色以手伸之随手长短放之则右旋屈为螺形也】踏遍仙人碧玉壶野客归时山月上棠棃叶战暝禽呼【厚白乐天诗天寒路旷何处宿棠棃叶战风飕飕】
　　监洞霄宫俞康直郎中所居四咏
　　退圃
　　百丈休牵上濑船【縯杜诗一声何处送书鴈百丈谁家上濑船次公汉书下瀬将军注引伍子胥书有下濑船故得翻使上濑船言难进也】一钩归钓缩头鳊【子仁汉中鳊鱼肥美襄阳禁捕遂以槎防水因谓之槎头缩项鳊张敬儿为刺史齐高帝取此鱼敬儿作六槽船置鱼而进作书曰奉槎头缩项鳊一千八百头孟浩然岘潭诗云试垂竹竿钓果得槎头鳊杜诗解闷云复忆襄阳孟浩然清诗句句尽堪传即今耆旧无新语谩钓槎头缩项鳊】园中草木春无数只有黄杨厄闰年【俗说黄杨一歳长一寸遇闰退三寸】
　　逸堂
　　新第谁来作并邻旧官寜复忆星辰【縯刘禹锡诗朝传旌斾行时令夜看星辰忆旧官】请君置酒吾当贺知向江湖拜散人【次公散人陆防也防诗云官家未议活苍生诏赐江湖散人号】
　　遯轩
　　冠葢相望起隠沦先生那得老江村古来眞遯何曾遯笑杀逾垣与闭门
　　远楼
　　西山烟雨巻疎帘北戸星河落短檐【厚杜甫登慈恩寺塔诗七星在北戸河汉声西流】不独江天解空濶地偏心远似陶潜
　　戏书呉江三贤画像三首
　　谁将射御教吴儿长笑申公为夏姫【援左传楚庄王欲纳夏姬申公巫臣曰不可遂以夏姬奔晋楚杀巫臣之族巫臣乃通吴于晋教其射御战阵吴始伐楚】却遣姑苏有麋鹿【厚伍子胥谏吴王夫差不听子胥曰臣今见麋鹿游于姑苏之台宫中生荆棘露沾衣也】更怜夫子得西施
　　右范蠡
　　浮世功劳食与眠季鹰真得水中仙不须更説知机早直为鲈鱼也自贤【厚张翰传翰字季鹰齐王冏辟为司马东曹掾冏时执权翰因见秋风乃思呉中菰菜莼羮鲈鱼鲙曰人生贵得适志何能羁宦数千里以要名爵乎遂命驾而归俄而冏败人谓之见机也】
　　右张翰
　　千首文章一顷田【次公杜牧之诗张祜曰千首诗轻万戸侯縯苏秦有负郭田二顷岂能佩六国相印乎子翚新唐书陆防传云有田数百亩田苦雨潦则与江通故尝苦饥也】囊中未有一钱看【縯杜诗囊空恐羞留得一钱看】却因养得能言鸭惊破王孙金弹丸【縯陆防有鬬鸭一栏颇极驯养一旦驿使过焉挟弹毙其尤者防曰此鸭善人言见欲附苏州上进使者奈何毙之使人惧尽与槖中金以窒其口徐使问人语之状防曰能自呼名耳师西京杂记韩嫣好弹以金为丸所失者日常十分长安为之语曰苦饥寒逐金丸京师儿童毎闻嫣出辄随之望弹之所落而拾焉】
　　右陆防
　　青牛岭高絶处有小寺人迹罕到
　　暮归走马沙河塘炉烟袅袅十里香朝行曳杖青牛岭崖泉咽咽千山静君勿笑老僧耳聋唤不闻百年俱是可怜人【次公卢仝诗有钱无钱俱可怜百年骤过如流川】明朝且复城中去白云却在题诗处【尧卿王维山中诗云城郭遥相望惟应见白云】
　　董储郎中尝知眉州与先人游过安丘访其故居见其子希甫留诗屋壁【尧卿董储宻州安丘人宝元二年以都官员外郎知眉州】
