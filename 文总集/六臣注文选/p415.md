<!-- { "loadSidebar": true } -->
　　伦昭俪升有物有凭【善曰言天地未分之前已明伦匹之义又升伉俪之道皆有物象有所依凭毛诗曰天生蒸民有物有则郑曰有物象也剧秦美新曰上覧古在昔有凭应而尚缺　翰同善注自是物理可得凭据也】圆精初烁方只始凝【善曰言天地始分也吕氏春秋曰天道之圎也精气一上一下圜周复杂无所稽留故曰天道圎何以説地之方也万物殊类形皆有分职不能相为故曰地道方郭璞方言注云烁言光明也淮南子曰清阳薄靡而为天重浊凝滞而为地　济曰圎精谓天也方祗谓地也烁明凝成也言天地分也】昭哉世族祥发庆膺【善曰祥发犹发祥也毛诗曰长发其祥庆膺犹膺庆也幽通赋曰王者膺庆于所感良曰叹皇后族之明盛而有其善福也祥善庆福膺当也】秘仪景胄图光玉绳【善曰秘其令仪而生景胄图其容光而升玉绳也广雅曰图度也沈约宋书曰宋有玉绳殿　翰曰秘闭景大胄也言后在室时闭蔵仪形于大族之家及配于帝图发容光于玉绳之内宋有玉绳殿】昌晖在隂柔明将进【善曰尚书曰邦乃其昌孔安国曰昌盛也周易曰坤隂物也又曰妻坤道也又曰顺而丽乎大明柔进而上行　济曰昌盛晖光也隂妻位也妻者法地柔道也将进谓皇后行此徳行进于天下也】率礼蹈和称诗纳顺【善曰南都赋曰率礼无违论语曰礼之用和为贵史记曰陆贾时称诗书郑毛诗笺云妇人之行尚柔顺自洁清礼记曰妇顺者顺于舅姑和于室人而后当于夫也　良曰率循蹈履称举纳受也】爰自待年金声夙振【善曰左氏传曰叔姬归于纪杜预曰至是归者待年于父母国也孟子曰孔子之谓集大成也者金声而玉振　铣曰同善注金声美音也夙早也】亦既有行素章增绚【善曰诗云女子有行逺父母兄弟子夏曰巧笑倩兮美目盼兮素以为绚兮子曰绘事后素马融曰绚文貌也　向注同】象服是加言观维则【善曰诗云象服是宜又曰言观其旂又曰柔嘉维则】俾我王风始基嫔徳【善曰毛诗曰覆俾我背尚书曰厘降二女于妫汭嫔于虞　济曰俾使也诗序云周南召南正始之道王化之基又云关雎后妃之徳也嫔妇也】惠问川流芳猷渊塞【善曰蔡邕袁公夫人碑曰义方之训如川之流毛诗曰仲氏任只其心塞渊　良曰惠问芳猷皆美称川流渊塞言广深也】方江泳【善作咏】汉载【五臣本作动】謡南国【善曰诗序曰文王之道被于南国江汉之域无思犯礼诗曰汉之广矣不可泳思江之永矣不可方思毛苌曰方泭也　铣曰方观相也謡歌也余同善注】伊昔不造鸿化中防【善曰谓少帝之时陆机诗曰伊昔有皇毛诗曰悯子小子家不造东都主人曰鸿化惟神鲁灵光殿赋曰遭汉中防　向曰少帝之时也伊惟造成鸿大也】用集寳命仰陟天机【善曰谓文帝即位也尚书曰用集大命又曰无坠天之降寳命天玑喻帝位也尚书考灵耀曰璿玑玉衡以齐七政尚书为此玑曹植秋胡行曰歌以永言大魏承天玑然与机同也　翰曰谓文帝即位也寳命即大命天机即璿玑玉衡】释位公宫登曜紫闱【善曰左氏传子朝曰诸侯释位以间王室礼记曰古者妇人先嫁三月祖庙未毁敎于公宫魏明帝苦寒行曰脩徳乎紫闱八月自懐柔　济曰谓帝自宜都王升为天子则皇后是释诸侯之夫人于公宫而为天子之后登光辉于紫宫也古者妇人先嫁三月祖庙未毁教于公宫也】钦若皇姑允迪前徽【善曰尚书曰钦若昊天尔雅曰妇称夫之母曰姑尚书曰允迪厥徳　良曰钦若敬顺皇姑谓皇太后也允信迪蹈徽英也言能敬顺信蹈太后之美也】孝逹宁亲敬行宗祀【善曰毛诗曰归宁父母毛苌曰父母在则有时归宁毛诗序曰夫人可以奉祭祀则不失职矣　铣曰宁亲谓归宁于父母也宗祀谓祭祀也】进思才淑傍综图史【善曰毛诗序曰关雎乐得淑女思进贤才王肃周易注曰综理合事班婕妤自伤赋曰陈列图史以镜监也　向曰才能淑善综理也图图书史史籍也】发音在咏动容成纪【善曰国语泠州鸠曰咏之以中音孟子曰动容周旋中礼者盛徳之至也韩诗曰淑女奉顺坤徳成其纪纲　翰曰合于诗礼也】壸【苦本反】政穆宣房乐韶理【善曰尔雅曰宫中巷谓之壶礼记曰古者天子后立于宫以听天下之内治方言曰穆信也仪礼曰有房中之乐郑曰歌周南召南之诗房中者后夫人讽诵以事君子礼记曰韶继也如淳汉书注曰今乐家五日一习乐为理乐也　济曰壶政穆宣谓宫中之政明也仪礼有房中乐后夫人讽诵以事君子穆和宣明也】坤则顺成星轩润饰【善曰韩诗曰淑女奉顺坤徳成其纪纲周易曰坤顺也汉书曰轩辕黄龙体前大星女主象也　良曰谓能法则坤徳而成柔顺之道又得轩辕星之光彩而润饰焉轩辕星女主之象也】徳之所届惟深必测【善曰尚书曰惟徳动天无逺弗届卞兰太子颂表曰道无深而不测术无细而不敷　铣曰届至测度也言后徳无逺而不至惟深而必度也】下节震腾上清脁【士鸟】侧【善曰言后道得宜即地安静而月合度也汉书李寻曰月者众隂之长妃后之象春秋感精符曰月者隂之精地之理也国语曰幽王二年三川皆震毛诗曰百川沸腾山冢崒崩尚书五行传曰晦日而月见西方谓之脁朔而月见东方谓之侧匿郑曰脁犹条逹也条逹行疾貌侧匿犹缩缩行迟貌　向曰下节谓水也上清谓月也皆隂徳故比于后也震腾脁侧谓皇后将崩之徴也周幽王时三川皆震诗云百川沸腾晦而月见西方谓之朓朔而月见东方谓之侧侧匿也】有来斯雍无思不极【善曰毛诗曰有来雍雍又曰无思不服孔安国尚书传曰极中也　翰曰雍和极中也言后所来所思之事必尽柔和之理而合大中之道也】谓道辅仁司化【五臣作造】莫晰【音制　善曰牵秀四言诗曰乾道辅仁坤道尚冲思赋曰死生错而不齐虽司命其不晰説文曰昭晰明也之逝切　济曰晰明也常言天道辅仁何主司造化者不明而使皇后至于斯也】象物方臻眡祲告沴【灵细反　善曰周礼曰凡乐六变而致象物郑曰象物有象在天所谓四灵也非徳之和则不至也周礼曰眡祲郑曰祲隂阳气相祲渐成祥也眡音视汉书曰气相伤谓之沴临莅不和意也　良曰臻至也象物有象在天所谓四灵也非徳之和则不至也眡祲主视祅氛者气相伤曰沴也言今至徳之代象物方至后崩之徴沴气斯发也】太和既融収华委世【善曰太和谓太平也法言曰或问太和曰其在唐虞成周也李轨曰天下太和蔡邕释诲曰皇道惟融帝猷丕显广雅曰融朗也委世弃世也　铣曰太和天下和平也融明也奈何当如此之时而皇后収光华弃世上而崩委弃也】兰殿长隂椒涂弛卫呜呼哀哉【善曰汉武故事曰帝以七月七日旦生于猗兰殿汉书仪曰皇后称椒房椒涂室亦取温暖除恶气也　向曰兰殿椒涂后妃所居也言兰殿取其香也椒涂以椒涂室也长隂谓长闭之而中幽闇也弛废也卫侍卫也】戒凉在肂【弋二】杪秋即穸【音夕善曰国语单襄公曰火见而清风戒寒贾逵曰戒人为寒备也仪礼曰死三日而肂三月而葬説文曰肂瘗也楚词曰靓杪秋之遥夜左氏传楚子曰唯是春秋窀穸之事杜预曰窀厚也穸夜也厚夜长夜谓葬埋也窀之伦切　翰曰戒凉秋时也杪秋末秋也肂瘗也仪礼云死三日而瘗也穸长夜也言将葬墓中就长夜也】霜夜流唱【五臣作喝】晓月升魄【善曰流唱挽歌也升魄祖载也礼记子曰气也者神之盛也魄也者鬼之盛也　济曰流喝挽歌流转也升魄神灵升天也】八神警引五辂迁迹【善曰甘泉赋曰八神奔而警□兮振殷辚而军装周礼曰巾车掌王后之五辂也　良曰八神八方神也警防而引哀车也周礼巾车氏掌王后之五辂迁迹谓发行也】噭噭【古吊】储嗣哀哀列辟【善曰噭噭哭音也毛诗曰哀哀父母生我劬劳　铣曰噭噭哀哀皆哭声也储嗣太子列辟诸王也】洒零玉墀雨泗丹掖【善曰刘騊駼根赋曰致垂棘以为墀　向曰洒零雨泗皆泪落也玉墀丹掖皆宫殿之间也而以玉丹饰也】抚存悼亡感今懐昔呜呼哀哉【善曰沈约宋书曰哀防既奏上自益此八字以致其意焉潘岳祭庾新妇文曰伏膺饮泪感今惟昔　翰曰哀防既奏帝自益此八字以致其意焉悼犹伤也】南背国门北首山园【善曰楚辞曰出国门而轸懐广雅曰首向也汉书曰后徙吏二千石之家于诸陵非独为奉山园　济曰谓山陵在北也首向也园即山陵也】仆人按节服马顾辕【善曰楚辞曰仆人荒悴防若流兮子虚赋曰按节未舒郑毛诗笺曰服中央夹辕也李陵诗曰辕马顾悲鸣五歩一彷徨　良曰按低也服马驾马也】遥酸紫盖眇泣素轩【善曰傅乗舆马赋曰紫盖漂以连翩素轩犹素车也　铣曰紫盖生仪素车凶饰酸悲眇逺轩车也】灭防清都夷体夀原【善曰楚辞曰造旬始观清都汉书曰作阳陵邑张晏曰景帝作夀陵起邑汉书音义曰天子未死呼夀原　向曰清都谓生所居也夀原谓葬山陵也灭防絶其光彩也夷体毁其支体也夷毁也】邑野沦蔼戎夏悲讙【音喧　善曰京邑朝野沦其明盛戎狄华夏悲以竞讙广雅曰蔼蔼盛也国语史蘓曰戎夏交捽也　翰曰邑野都邑郊野也沦霭谓失其茂盛之色也夷狄诸夏皆号泣相喧也】来芳可述徃驾弗援呜呼哀哉【济曰芳尘将来有足纪述灵驾既徃不可攀援也】
　　齐敬皇后哀防文一首【善曰萧子显齐书明帝敬刘皇后讳惠端彭城人光禄大夫道女太祖髙皇帝为髙宗纳之武帝永明七年卒葬江乗县张山髙宗即位追尊为皇后髙宗崩改葬祔于兴安陵髙宗即明帝也　良曰明敬刘皇后讳端惠光禄大夫道女也太祖初为髙宗纳之卒葬江秉县张山髙宗即位进尊为敬皇后髙宗崩东昬侯寳巻立改葬祔兴安陵】
　　谢晖
