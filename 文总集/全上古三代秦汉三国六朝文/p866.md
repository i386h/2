<!-- { "loadSidebar": true } -->
　　臣等见任先帝，垂二十载，小心谨慎，无纤介之愆，伏事甫尔，而婴若斯之罪。若非先帝谬於知人，则为陛下未察愚款。臣去岁末使反，得朝士及殿省诸将书，并言嫌隙已成，必有今日之事。臣推诚仰期，罔有二心，不图奸回潜遘，理顺难恃，忠贤陨朝，愚臣见袭。到彦之、萧欣等在近路。昔白公称乱，诸梁婴胄，恶人在朝，赵鞅入伐。臣义均休戚，任居分陕，岂可颠而不扶，以负先帝遗旨。辄率将士，缮治舟甲，须其自送，投袂扑讨。若天祚大宋，卜世灵长，义师克振，中流清荡，便当浮舟东下，戮此三竖，申理冤耻，谢罪阙庭，虽伏赴镬，无恨於心。伏愿陛下远寻永初托付之旨，近存元嘉奉戴之诚，则微臣丹款，犹有可察。临表哽慨，言不自尽。（《宋书·谢晦传》。案，《何承天传》，晦将见计，使承天造立表檄。又案，《南史·庾登之传》，承天为晦作表，当浮舟东下，戮此三竖，今表有此语。）
　　◇又为谢晦上表
　　臣闻凶邪败国，先代成患；谗竖乱朝，异世齐祸。故赵高矫逼，秦氏用倾，董卓阶乱，汉祚伊覆。虽哲王宰世，大明照临，未能使其渐弗兴，兹害不作。奸臣王弘等窃弄权威，兴造祸乱，遂与弟华内外影响，同恶相成，忌害忠贤，图希非望。故司徒臣羡之、左光禄大夫臣亮横被酷害，并及臣门。虽未知征北将军臣道济存亡，不容独免。遂遣萧欣、到彦之等轻舟见袭，奸伪之甚，一至於斯。羡之及亮，或宿德元臣，姻娅皇极，或任总文武，位班三事，道济职惟上将，捍域是司，皆受遇先朝，栋梁一代。臣昔因时幸，过蒙先眷，内闻政事，外经戎旅，与羡之、亮等同被齿盼。既经启王基，协济大业，爰自权舆，暨於揖让，诚积虽微，仍见纪录，并蒙丹书之誓，各受山河之赏，欲使与宋升降，传之无穷。及圣体不豫，穆卜无吉，召臣等四人，同升御床，顾命领遗，委以家国。仰奉成旨，俯竭股肱，忠贞不效，期之以死。但营阳悖德，自绝於天，社稷之危，忧在托付，不有所废，将焉以兴。乃远稽殷汉，用升圣德。陛下顺流乘传，不听张武之疑，入邸龙飞，非俟宋昌之议，斯乃主臣相信，天人合契，九五当阳，化形四海。羡之及亮，内赞皇猷，臣与道济，分翰於外，普天之下，孰曰不宜。遂蒙宠授，来镇此方，分留弟侄，以侍台省。到任以来，首尾三载，虽形在远外，心系本朝，事无大小，动皆咨启，八州之政，罔一专辄，尊上之心，足贯幽显。陛下远述先旨，申以婚姻，大息世休，复蒙引召，是以去年送女遣儿，阖家俱下，血诚如此，未知所愧。而凶狡无端，妄生衅祸，羡之内诛，臣受外伐，顾省诸怀，不识何罪？天听遐邈，陈诉靡由。弘等既蒙宠任，得侍左右，自谓势擅狐鼠，理隔熏掘。又以陛下富於春秋，始览政事，欲冯陵恩幸，窥望国权，亲从磐寺，规自封殖。不除臣等，罔得专权，所以交结谗慝，成是乱阶。又惟弘等所构，当以营阳为言，庐陵为罪。又以臣等位高功同，内外胶固。陛下信其厚貌，忘厥左道，三至下机，能不暂惑。
　　伏自寻省，废昏立明，事非为己。庐陵之事，不由旁人，内积萧墙之衅，外行叔段之罚，既制之有主，臣何预焉。然庐陵为性轻险，悌顺不足；武皇临崩，亦有口诏，比虽发自营阳，实非国祸。至於羡之、亮等，周旋同体，心腹内外，政欲戮力皇家，尽忠报主。若令臣等颇欲执权，不专为国，初废营阳，陛下在远，武皇之子，尚有童幼，拥以号令，谁敢非之。而溯流三千，虚馆三月，奉迎銮驾，以遵下武，血心若斯，易为可鉴。且臣等奉事先朝，十有七年，并居显要，世称恭谨，不图一旦致兹衅罚。夫周公大贤，尚有流言之旁，伯奇至孝，不免谮诉之祸。慈父非无情於仁子，明君岂有志於贞臣。奸遘所移，势回山岳，况乃精诚微浅，而望求信者哉。《诗》不云乎：「谗人罔极，交乱四国。恺悌君子，无信谗言。」陛下躬览篇籍，研核是非，衅兆之萌，宜应深察。臣窃惧王室小有皇甫之患，大有阎乐之祸，夙夜殷忧，若无首领。夫周道浸微，桓文称伐，君侧乱国，赵鞅入诛。况今凶祸滔天，辰极危逼，台辅孥戮，岳牧倾陷。臣才非绛侯，安汉是职，人愧博陆，厕奉遗旨。国难既深，家痛亦切。辄简徒缮甲，军次巴陵，萧欣窘慑，望风奔迸。臣诚短劣，在国忘身，仰凭社稷之灵，俯厉义勇之气，将长驱电埽，直入石头，枭翦元凶，诛夷首恶，吊二公之冤魂，写私门之祸痛。然後分归司寇，甘赴鼎镬，虽死之日，犹生之年。
　　伏惟陛下德合乾元，道侔玄极，鉴凶祸之无端，察贞亮之有本，回日月之照，发霜电之威，枭四凶於庙庭，悬三监於绛阙，申二台之匪辜，明两蕃之无罪，上谢祖宗，下告百姓，遣一乘之使，赐咫尺之书，臣便勒众旋旗，还保所任。须次所路，寻复表闻。（《宋书·谢晦传》。）
　　◇上元嘉历表
　　臣授性顽惰，少所关解。自昔幼年，颇好历数，耽情注意，迄於白首。臣亡舅故秘书监徐广，素善其事，有既往《七曜历》，每记其得失。自太和至太元之末，四十许年。臣因比岁考校，至今又四十载。故其疏密差会，皆可知也。
　　夫圆极常动，七曜运行，离合去来，虽有定势，以新故相涉，自然有毫未之差，连日累岁，积微成著。是以《虞书》著钦若之典，《周易》明治历之训，言当顺天以求合，非为合以验天也。汉代杂候清台，以昏明中星，课日所在，虽不可见，月盈则蚀，必当其冲，以月推日，则躔次可知焉。舍易而不为，役心於难事，此臣所不解也。
　　《尧典》云：「日永星火，以正仲夏。」今季夏则火中。又「宵中星虚，以殷仲秋」。今季秋则虚中。尔来二千七百馀年，以中星检之，所差二十七、八度。则尧冬令至日，在须女十度左右也。汉之《太初历》，冬至在牵牛初，後汉《四分》及魏《景初法》，同在斗二十一。臣以月蚀检之，则《景初》今之冬至，应在斗十七。又史官受诏，以士圭测景，考校二至，差三日有馀。从来积岁及交州所上，检其增减，亦相符验。然则今之二至，非天之二至也。天之南至，日在斗十三、四矣。此则十九年七闰，数微多差。复改法易章，则用算滋繁，宜当随时迁革，以取其合。案《後汉志》，春分日长，秋分日短，差过半刻。寻二分在二至之间，而有长短，因识春分近夏至，故长；秋分近冬至，故短也。杨伟不悟，即用之。上历表云：「自古来及今，凡诸历数，皆未能并己之妙。」何此不晓，亦何以云。是故臣更建《元嘉历》，以六百八为一纪，半之为度法，七十五为室分，以建寅之月为岁首，雨水为气初，以诸法闰馀一之岁为章首。冬至从上三日五时。日之所在，移旧四度。又月有迟疾，合朔日蚀，不在塑望，亦非历意也。故元嘉皆以盈缩定其小馀，以正朔望之日。
　　伏惟陛下允迪圣哲，先天不违，劬劳庶政，寅亮鸿业，究渊思於往籍，探妙旨於未闻，穷神知化，罔不该览。是以愚臣欣遇盛明，效其管穴。伏愿以臣所上《元嘉法》下史官考其疏密。若谬有可采，庶或补正阙谬，以备万分。（《宋书·历志》中，太子率更令何承天私撰新法，元嘉二十年上表，诏付外详议。）
　　◇奏改漏刻箭
　　尚书今既改用《元嘉历》，漏刻与先不同，宜应改革。案《景初历》，春分日长，秋分日短，相承所用漏刻，冬至後昼漏率长於冬至前。且长短增减，进退无渐，非唯先法不精，亦各传写谬误。今二至二分，各据其正。则至之前後，无复差异。更增损旧刻，参以晷影，删定为经，改用二十五箭。请台勒漏郎将考验施用。（《宋书·历志》下。）
　　◇奏劾博士顾雅等
　　尚书刺：海盐公主所生母蒋美人丧。海盐公主先离婚，今应成服，撰仪注参详，宜下二学礼官博士议公主所服轻重。太学博士顾雅议：今既咸用士礼，便宜同齐衰削杖，布带疏履，期礼毕，心丧三年。博士周野王议又云：今诸王公主咸用士礼。谯王、衡阳王为所生太妃皆居重服，则公主情理，亦宜家中期服为允。其博士庾邃之、颜测、殷明、王渊之四人同雅议；何忄炎、王罗云二人同野王议。如所上台案。今之诸王，虽行士礼，是施於旁亲及自己以下。至於为帝王所厌，犹一依古典。又永初三年九月，符仪亡，广德三主以馀尊所厌，犹服大功。海盐公主体自宸极，当上厌至尊，岂得遂服。台据经传正文，并引事例，依源责失。而博士顾雅、周野王等捍不肯，方称自有宋以来，皇子蕃王，皆无厌降，同之士礼，著於故事。缌功之服，不废於未戚，顾独贬於所生，是申其所轻，夺其所重。夺其所重，岂缘情之谓。台伏寻圣朝受终于晋，凡所施行，莫不上稽礼文，兼用晋事。又太元中，晋恭帝时为皇子，服其所生陈氏，练冠源缘，此则前代施行故事，谨依礼文者也。又广德三公主为所生母符修仪服大功，此先君馀尊之所厌者也。元嘉十三年，第七皇子不服曹婕妤，止於麻衣，此厌乎至尊者也。博士既不据古，又不依今，背违施行见事，而多作浮辞自卫。乃云五帝之时，三王之季。又言长子去斩衰，除衤覃仗，皆是古礼，不少今世。博士虽复引此诸条，无救於失。又诘台云：蕃国得遂其私情，此义出何经记？臣案南谯、衡阳太妃，并受朝命，为国小君，是以二王得遂其服，岂可为美人比例。寻蕃王得遂者，圣朝之所许也。皇子公主不得申者，由有厌而然也。台登重更责失制不得过十日，而复不酬答。既被催摄二三日，甫输辞。虽理屈事穷，犹闻义耻服。臣闻丧纪有制，礼之大经，降杀攸宜，家国旧典。古之诸众侯子，犹以尊厌，况在王室，而欲同之士庶。此之僻谬，不俟言而显。太常统寺，曾不研却，所谓同乎失者，亦未得之。宜加裁正，弘明国典。
　　谨案大学博士顾雅，国子助教周野王、博士王罗云、颜测、殷明、何忄炎、王渊之，前博士迁员外散骑侍郎庾邃之等，咸蒙抽饰，备位前疑。既不谨守旧文，又不审据前准，遂上背经典，下违故事，率意妄作，自造礼章。太常臣敬叔位居宗伯，问礼所司，腾述往反，了无研却，混同兹失，亦宜及咎。请以见事，并免今所居官，解野王领国子助教。雅、野王初立议乖舛，中执捍愆失，末违十日之限，虽起一事，合成三愆，罗云掌押捍失，三人加禁固五年。（《宋书·礼志》二，元嘉二十三年七月，白衣领御史中丞何承天奏。）
　　◇陈满事议
