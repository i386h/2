<!-- { "loadSidebar": true } -->
　　曩制遣使奉御署祝版奁香乘驿诣所在率郡邑长贰官行事礼用三献司乐十二读祝官一捧祝官二盥洗官二洗爵官二司尊彛一礼置官四以州府司吏充前三日应行事执事官散斋二日治事如故宿于正寝如常仪前二日有司设行事执事官次于庙门外掌庙者扫除庙之内外前一日有司牵牲诣祠所享官以下常服阅馔物视牲充腯享日丑前五刻执事者设祝版于神位之右置于坫及以血豆陈于馔所次设祭器皆借以席掌馔实之左十笾为三行以右为上实以干榛干枣形盐鱼鱐鹿脯干桃菱芡栗右十豆为三行以左为上实以芹菹笋菹菁菹葵菹鱼醢兎醢豚拍鹿臡醓醢左簠二实以稻粱右簠二实以黍稷爼上实以牲体牛犊牢具次设牺尊二象尊一实以法酒又设太尊一山尊一在神位前设而不酌有司设烛于神位前洗二在东阶之下实以巾执罍篚者位于其后又设揖位于庙门外又设瘗埳于庙门内庭之坎地享日丑前三刻执事官各就次掌馔者帅其属实馔具毕凡祭官各服其服与执事官行止皆赞者引防视陈设讫退就次引庙南门外揖位立定赞礼者赞揖次引祝升堂就位立次引诣盥洗位北向盥手帨手移爵洗位北向立执事者以爵授执尊者举羃执事者酌酒初献以爵授执事者诣神座前北向立跪执事者以爵授初献祭酒奠酒讫俛伏兴少立次引祝诣神位前东向立跪读祝讫兴退复位初献再拜赞礼者引初献复位次引亚献酌献并如初献之仪次引终献并如亚献之仪赞者引诣神位前北向立执事者以爵酌清酒进其右跪祭酒啐酒奠爵执事者以爼进胙肉前脚第二节共置一俎上以授遂转授执事者取爵遂领卒爵执事者进受爵复于坫拜兴赞者曰已领福受胙引复位再拜拜讫次引就望燎位以馔物进于埳又曰礼毕遂引西出复位引读祝与执尊罍篚羃者俱出赞者曰再拜拜讫祝版燔于斋所今礼仍之
　　论曰周礼大司乐奏防宾歌函钟舞大夏以祀山川诗之颂曰怀柔百神及河乔岳由来尚矣故以祈年告征防敦嘉祀则有望秩之仪登祭受厘纾才作赋则有祠官之使五郊迎气必诹日于太常三日致斋更具牢于宗伯考诸歴代礼莫不然矧际
　　熈时典尤最重兹行也嵩山为上淮渎次之济渎又次之修崇祀事摛玉检之鸿辞保艾农祥锲山椒之巨石庶几百谷告成三时不害和平之气既靡逺而不通明禋之典亦有祈而必报羡门太乙不已陋与寳鼎灵台何足颂矣
　　济渎考
　　济水发源王屋山禹贡曰底柱析城至于王屋又曰导沇水东流为济孔安国注曰泉源为沇流去为济是也括地志曰沇水出怀州王屋县北王屋山顶崖下石泉渟而不流其深不测迳县北三里其源重发泆于池东南流为泛水又东迳郄城北出于温县一水枝津南流注于溴水水经注曰济水出东垣县王屋山初名沇水至温县始名济水又伏地东南流当巩县之北而南入河与河并流过成皋泆出为荥水又洑而西至曹濮散出于地汶水自南入之北迳齐郡入海合而言之书称导沇水东流为济入于河泆为荥出于陶丘又东北防汶入于海是也春秋説题辞曰济齐也齐度也员也风俗通曰济齐其度量也山海经曰防水出焉西北流注于泰泽郭璞注曰防沇声相近即沇水也俗谓之衍水亦声相近也水有二源东源出原城东西源出原城西晋文公伐原以信而原降即其城也俗以济水重源所发因谓之济源水经注曰济水又东北迳华不注山单椒秀泽不连陵以自髙虎牙桀立孤峰特拔以刺天青崖翠发望同防黛山下有华泉左传成公二年齐顷公与晋郤克战于鞌齐师败绩三周华不注是也又曰沇水东南流名祝龙泉泉势沸涌状如巨鼎又屈而北注鱼子沟水入焉又北与濏濏水合又曰济水东北泺水出焉泺水出歴县故城水涌若轮北为大明湖西即大明寺寺东北向两面侧湖此水便成净池也池上有客亭左右楸桐负日俯仰目对鱼鸟极水明木瑟可谓濠梁之性物我无违矣阚骃志曰向城在轵城南即周向国苏公属邑诗作都于向左传桓取向以与郑竹书纪年曰郑使韩辰归晋阳及向更名髙平又轵闗在县西四十里北齐怀州刺史平鉴修筑以捍敌它如卢仝之玉川岑参之青萝馆李愿之盘谷聂政之祠墓陈迹可寻披图斯着
　　论曰昔人云济水潜流屡絶状虽防细独而尊也白虎通曰其德着大故称渎渎之为言独也不为余水浊乱絶羣流而独入于海也此其所以尊欤然而截黄有力莫讥数石之舟与河同灵爰崇班祀之典是以潜而复出合而忽分水官能辨其源流神泉遂浸夫遐逺蓬蒿不没何让廉泉鸜鹆弗逾复连泺水于以播通四气作纪一方盖神之德与其职然也杜甫诗曰梁公执政在末年浊河终不汚清济亦极形其洁贞耳虽居渎之座末乎可比圣之伯夷矣
　　淮渎考
　　禹贡导淮自桐柏又曰海岱及淮惟青州又曰淮沂其乂水经曰淮水出南阳平氏县胎簪山山海经注曰淮出余山南阳平氏在朝阳东义乡西史记索隐曰桐柏山一名大复山在南阳平氏县东南风俗通曰南阳平氏县桐柏大复在东南淮水所出也淮均也春秋説题辞曰淮者均其势也释名曰淮韦也韦绕扬州北界东至于海也尔雅曰淮为浒然淮水与澧水同源俱导西流为澧东流为淮水经注曰淮水迳义阳郡东过江夏平春县北又东过新息县期思县北至原鹿县南与汝水合又东迳庐江安丰县与决水合东北至九江寿春县与颍水淝水合又东至当涂县北与涡水合又东过钟离县北夏丘县南又东至徐县合涧水蕲水又东至旴县又东北至下邳淮隂县与泗水合东至广陵淮浦县防黄河而入海也近海数百里通朝夕潮书称导淮自桐柏东防于泗沂东入于海是也水经注曰一水发自山椒素湍直注頺波委壑可数百丈望之若霏幅练矣下注零阳九渡水又北流注于淮又曰淮水迳浮光山出慎阳县颍隂刘陶为县长政化大行道不拾遗童謡歌曰悒然不乐思我刘君何时复来安此下民又汉书汝南旧有鸿陂通于淮水郡以为饶成帝因关东数水陂溢为害翟方进为相奏决去陂水有童謡曰坏陂谁翟子威饭我豆食羮芋魁反乎覆陂当复谁云者两黄鹄又南史康绚传曰魏降人王足陈计求堰淮水以灌寿阳童謡曰荆山为上格浮山为下格潼沱为激沟并灌钜野泽帝以为然使水工陈承伯材官将军祖暅视地形咸谓淮内沙土漂轻其功不可就帝弗纳发徐扬人率二千户取五丁以筑之假绚节出督淮上诸军事并防堰作役人及战士二十万于钟离南起浮山北抵巉石依防筑土合脊于中流堰将合淮水漂疾复决溃众患之或谓江淮多蛟龙能乘风雨决坏崖防其性恶铁因是引东西二冶铁器大则釜鬲小则鋘锄数千万斤沉于堰所伐树为井榦填以巨石加土其上堰乃成又淮水自莫邪迳当涂故城吕氏春秋曰禹娶涂山氏女自辛至甲四日复徃治水故江淮之俗以辛壬癸甲为嫁娶日又钟离国名楚灭为县左传所谓吴公子光伐楚拔钟离是也即王莽之蚕富也淮水注其北史记货殖传曰淮以北沛陈汝南南郡为西楚彭城以东东海呉广陵为东楚衡山九江江南豫章长沙为南楚是为三楚
　　论曰淮之源一细流防津耳及滙众水入黄河以归海也何奔涛巨浪遂汹涌以至此极耶考禹之治淮曰导曰排水性能明人事斯起然而较之于河非来自逺拟之以济似逊其清洪泽湖畔曾锁巫祁云梯闗前爰沉璧马平江以固髙堰为计印川有出清口之功顾不伟欤何可忽矣是以胎簪山峻作神灵之奥区苍水使来行明禋之典礼云雨生于肤寸爰为稼穑祈年徐扬庆其安澜庶乎襄陵除害灵祗効职德莫大焉祠官祝厘礼云肃矣
　　嵩岳考
　　嵩高山在今河南登封县北五里五岳之中岳也禹贡曰荆河惟豫州又曰熊耳外方桐柏至于陪尾唐天文志曰自鹑首逾河戒得重离正位轩辕之祗在焉其分野自河华之交东接祝融之北负河南及汉填星为嵩丘之主中央居鹑火之次盖天地之所合也四时之所交也寒燠之所均也风雨之所防也隂阳之所和也白虎通曰中岳居四方之中而髙故曰嵩髙诗曰嵩髙维岳峻极于天尔雅曰山大而髙曰崧是也国语曰夏之兴也祝融降于崇山韦昭注曰夏都阳城嵩山在焉山有二室谓之室者以其下多石室潘岳曰嵩髙有石室十余孔是也戴延之西征记曰东为太室西为少室嵩其总名也郦道元水经注曰合之为嵩髙分之为二室也郭璞山海经注曰泰室之山即中岳嵩髙山后魏地形志曰阳城有少室山嵩髙山不言二室也对瞩伊阙接迹缑岭延袤汝南宏农成皋崤函许郑宛邓之间百五十里作镇中州盖与岱恒衡华称伯仲矣
　　论曰周公营邑山髙水深洛阳奥区风厐土厚是以胜标中岳四岳逊其精灵峰列太室少室为其匹配斯诚中州之重镇宇宙之杰观也然而厥位既正大德乃涵元气浑沦体质厐美巃嵸崒嵂不矜岫嶂之竒草木隂晴莫变朝昏之状瞰烟云之正面泠泠山翠扑来探岩壑于中间瑟瑟天风吹下列祗之所栖托与羣山尽为儿孙矣故诗有之维岳降神生甫及申申伯之德曰柔惠且直仲山甫之德曰柔嘉维则其山钟贤其神正直而壹信矣
　　太室一名泰室东西广四十里南北深三十里自下至巅直上二十里周围一百四十里三台在左轘辕居右颍水界其前洛水绕其后山阳正面如长城障天及登絶顶周遭俯瞰千岩万壑自中峰而分之南多悬崖北多峻阪东多断峤西多重嶂太室履中居正少室配之少室一名季室在太室西南十七里又一名负黍山罗泌路史曰少室一名黍室一称御砦宋人谓之冠子山俗称九顶莲花砦西征记曰少室髙八百六十丈上方十里与太室相埒其峰之竒者皆在南面苐由太室西望一峰崇牙如旗前立一峰如防西鄙一峰如笏即太阳少阳诸峰也又云嵩丘者潘岳怀旧赋曰前瞻太室傍眺嵩丘傅亮曾辨之盖嵩丘别是一山也中岳庙去县八里在万嵗峰下前玉案后黄盖韦行俭记云元魏始徙于此庙南石阙称太室神道勒汉安帝元初年号测景台周公营洛邑所筑晋天文志曰周礼日至之景尺有五寸谓之地中郑众曰土圭之长尺有五寸以夏至之日立八尺之表其景与土圭等谓之地中今颍川阳城是也箕山上有许由墓卢岩有卢鸿一宅蔡经鲍靓元丹丘田游岩李筌孟郊李渤皆有栖隐处阳城启母石少姨庙皆夏王陈迹颍水迳大熊山右石淙迳小熊山左唐武后曾建三阳宫于此有合蒂迎辇花郦道元称为勺水少林寺在少室五乳峰下寺前之水导源鉢盂峰过少谿东注嵩阳书院即旧嵩阳观与崇福宫并程朱诸贤祠于两柏间
　　论曰尝读魏杨衒之洛阳伽蓝记又宋李廌洛阳名园记每流连低回不置矧中岳之竒也夫浮图之宫销沉寂寞河阳之馆磨灭荒凉追昔者空知其名遥遇者不识其地茫茫今古付之兴衰之感已耳崈髙名山长留天壤殆非杂记西京梦华东都比也然而汉帝唐宗乗舆巡游讵无盛迹可纪而弃瓢十志千载下即以许卢名其山抑何故欤从来入嵓穴侣鹿豕之士敚山川以为已有虽周穆汉武之辙不得而争之是以永嘉緑嶂粮裹客儿钴鉧澄潭名归子厚向平有愿毕婚嫁于它年宗炳卧游寓性情于一往凡皆寄愁五岳纵心八表之所为也而乃捧
　　简书而来蹑烟霞之窟庶几幸矣
