<!-- { "loadSidebar": true } -->
　　表顿首顿首将军麾下，勤整六师，芟讨暴虐，戎马斯养，罄无不宜，甚善甚善。河山阻限，狼虎当路，虽遣驿使，或至或否，口使引领，告而异。初闻郭公则辛仲治通内外之言，造交遘之隙，使士民不协，奸衅并作，闻之谔然，为增忿怒。校尉刘坚、皇河、田买等前后到荆，得二月六日所起书，又得贤兄贵弟显雍及审别驾书，陈叙事变本末之理，知变起辛、郭，祸结同生，追阏伯、实沈之纵，忘《棠棣》死丧之义，亲寻干戈，僵死流血，闻之哽咽，若存若亡。乃追案书传，思与古比。昔轩辕有涿鹿之战，周公有商、奄之军，皆所以翦除灾害而定王业者也，非强弱之争，喜怒之忿也。是故灭亲不为尤，诛兄不伤义也。今二君初承洪业，纂继前轨，进有国家倾危之虑，退有先公遗恨之责，当惟曹氏是务，不争雄雌之势，惟国是康，不计曲直之利，虽蒙尘垢罪，下为隶圉，析入污泥，犹当降志辱身，方以定事为计。何者？夫金木水火，以刚柔相济，然后克得其和，能为民用。若使金与金相迕，《与火》火相烂，则ㄡ然摧折，俱不得其所也。今青州天性峭急，迷于目前，曲直是非，昭然可见。仁君智数弘大，绰有馀裕，当以大包小，以优容劣，归是于此，乃道教之和，义士之行也。纵不能尔，有难忍之忿，且当先除曹操，以卒先公之恨，事定之后，乃议兄弟之怨，使记注之士，定曲直之评，不亦上策邪？且初天下起兵，以尊门为主。是以众寡喁喁，基不乐袁氏之大也。今虽分裂，有存有亡，向然景附，未有革心。若仁君兄弟能悔前之谬，克已复礼，以从所，则弱者自以为强，危者自以为宁，诚欲戮力长驱，共奖王室，虽亡之日，犹存之愿，则伊周不足参，五伯不足六也。若使迷而不返，遂而不改，则戎狄蛮夷，将有诮让之言，况我同盟，复能戮力为君之役哉！则是太公坟垅，将有污池之祸。夫人弱小，将有灭族之变。彼之与此，岂可同日而论之哉！且行违道以自存，犹尚不可，况失义以自亡，而遗敌之禽哉。此韩卢、东郭自困于前，而遗田父之获也。昔齐公孙灶卒，晏子知子期之不免也。故曰二惠竞爽犹可，又弱一个，姜氏危哉！表与刘左将军及北海孙公佑共说此事，未尝不痛心入骨，相为悲伤也。今整勒士马，愤踊鹤立，冀闻和同之声，约一举之期，故复遣信，并与青州书。若其泰也。则袁族其与汉升降乎！若其否也，则同盟永无望矣。临书怆恨，不知所言，刘表顿首。（章樵注本《古文苑》十，韩元吉本无。又见《後汉·袁绍传》，注引《魏氏春秋》，章怀云：「书见《王粲集》」。又见《魏志·袁绍传》注引《魏氏春秋》。并有删节。）
　　◇为荀与孙权檄
　　故使周曜、管容、李恕、张涉、陈光勋之徒，将帅战士，就渤海七八百里阴习舟楫，四年之内，无日休解。今皆击棹若飞，回柁若环者也。（《北堂书钞》一百三十七，又一百三十八）
卷九十一
◎王粲（二）
　　◇七释
　　潜虚丈人，违世遁俗。恬淡清玄。浑沌淳朴，薄礼愚学，无为无欲，均同死生，混齐荣辱。于是□□大夫闻而叹曰：「盖闻君子不以仕易道，不以身后时，进德修业，与世同理。今子深藏其身，高栖其志，外无所营，内无所事。（《艺文类聚》五十七）
　　道在养志实气。将定其气，莫先五味。（《书钞》一百四十二）
　　冻缥玄酎，醴白腐清。（《书钞》一百四十八）
　　霜熊之掌，文鹿之茸。（《书钞》一百四十二）
　　鼋羹霍，（《书钞》一百四十二又一百四十四，《御览》三百六十一作「霍。）晨凫宿。五黄捣珍，□肠□□。（《书钞》一百四十二）
　　肴以多品，羞以珍名。脯鲔桂蠹，石夔琼晶。鳖寒鲍热，异和殊馨。（同上）
　　乃有西旅游梁，御宿青粲。瓜州红《麦》，参糅相半，软滑膏润，入口流散。（《书钞》一百四十二，又一百四十四，《初学记》二十六，《御览》八百五十。）
　　邯郸才女，三齐巧士。名唱秘舞，承闲并理。七盘陈于广庭，畴人俨其齐俟。揄皓袖以振策，竦并足而轩寺。邪睨鼓下，伉音赴节。安翘足以徐击，及顿身而倾折。翩飘微霍，乱精荡神。巴渝代起，な铎响振。（《艺文类聚》五十七，《文选·文赋》注，又《舞赋》注。）
　　农功既登，玄阴戒寒。乃致众庶，大猎中原。植旌拊表，班授行曲，ㄌ网连置，弥山跨谷。流锋四射，毕罕横厉。奋千芟而稍击，弛鹰犬以捕噬。弦不虚控，矢不徒往。僵禽连积，陨鸟若雨。（《艺文类聚》五十七，《御览》三百五十三。）
　　丽才美色，希世特立。丰肤曼肌，弱骨纤形。в发玄鬓，修项秀颈。红颜照曜，瞧若苕荣。戴明中之羽雀，离华镊之葳蕤。珥照夜之双，焕煜龠以垂晖。（《书钞》一百三十六，《艺文类聚》五十七。）
　　扬娥眉而颐止。（《御览》三百六十八）
　　圣人在位，时迈其德。先天弗违，稽若古则。睿哲文明，允恭玄塞。登俊于垅亩，举贤才于仄微，置彼周行，列于邦畿，九德咸事，百僚师师。于是四海之内，咸变时雍。普天率士，比屋可封。是以栖林隐谷之夫，逸迹放言之士，鉴乎有道，贫贱是耻。（《艺文类聚》二十七）
　　休风偃物，淳化玄通。（《北堂书钞》十）
　　◇太庙颂
　　思皇烈祖，时迈其德。肇启洪源，贻宴我则。我休厥成，聿先厥道。丕明丕钦，允时祖考。
　　於穆清庙，翼严休宇徵。祁祁髦士，厥德允升。怀想成位，咸奔在宫。无思不若，永观厥崇。
　　绥庶邦，和四宇。九功备，彝乐序。建崇牙。设璧羽。六拊奏，八音举。昭大孝，ぅ妣祖。念武功，收醇。（《初学记》十三）
　　◇灵寿杖倾
　　兹杖灵木，以介眉寿。奇干贞正，不待矫柔。据贞斯直，杖之爰茂。（《艺文类聚》六十九）
　　◇正考父赞
　　恂恂正父，应德孔盛。身为国卿，族则公姓。年在耆耋，三叶闻政。谁能不怠，申慈约敬。饣粥予口，伛偻受命。名书金鼎，祚及后圣。（《初学记》十七）
　　◇反金人赞
　　君子亮直，行不柔辟。友贱不耻，诲焉是益。我能发纵，彼用远迹。一言之赐，过乎璧。末世不敦，义与兹易。而言匪忠，退有其谪。（《艺文类聚》十九）
　　◇难钟荀太平论
　　圣莫盛于尧，而洪水方割，丹朱淫虐，四族凶佞矣。帝舜因之，而三苗畔戾矣。禹又因，而防风为戮矣。此三圣，古之所大称也，继踵相承，且二百年，而刑罚未尝一世而乏也。然则此三圣能平。三圣能平，则何世能致之乎？孔子称曰：「唯上智与下愚不移」。不移者，丹朱、四凶、三苗之谓也。当纣之世，殷网不小大，好草窃奸宄。周公迁殷顽民于洛邑，其下愚之人，必有之矣。周公之于三圣，不能逾也。三圣有所不化矣，有所不移矣，周公之不能化殷之顽民，所可知也。苟不可移，必或犯罪，罪而弗刑，是失所也。犯而刑之，刑不可错矣。孟轲有言：「尽信书，不如无书」。有大而言之者，刑错之属也。岂亿兆之民，历数十年，而无一人犯罪，一物失所哉！谓之无者，尽信书之谓也。（《艺文类聚》十一）
　　◇爵论
　　依律有夺爵之法，此谓古者爵行之时。民赐爵则喜，夺爵则惧，故可以夺赐而法也。今爵事废矣，民不知爵者何也。夺之，民亦不惧；赐之，民亦不喜，是空设文书而无用也。今诚循爵，则上下不失实，而功劳者劝。得古之道，合汉之法，以货财为赏者不可供，以复除为赏者租税损减，以爵为赏者民劝而费省，故古人重爵也。（《艺文类聚》五十一）
　　爵自一级转登十级，而为列侯，譬犹秩自百石转迁，而至于公也。而近世赏人者，皆不由等级，从无爵封列侯，原其所以，爵废故也。《司马法》曰：「赏不逾时」。欲民速得为善之利也。近世爵废，人有小功，无以赏也。乃积累焉，须事足乃封侯，非所以速为而及时也。上观古高祖封功臣，及白起、卫鞅，皆称赐爵为五大夫客卿庶长，以至于侯，非一顿而封也。夫稍稍赐爵，与功大小相称而俱登，既得其义，且侯次有绪，使慕进者逐之不倦矣。（《御览》百九十八）
　　◇儒吏论
　　士同风于朝，农同业于野，虽官职务殊，地气异宜，然其致功成利，未有相害而不通者也。古者八岁入小学，学六甲五方书计之事。十五入大学，学君臣朝廷王事之纪，则文法典艺，具存于此矣。至乎末世，则不然矣。执法之吏，不窥先王之典，绅之儒，不通律令之要。彼刀笔之吏，岂生而察刻哉，起于几案之下，长于官曹之间，无温裕文雅以自润，虽欲无察刻，弗能得矣。竹帛之儒，岂生而迂缓也？起于讲堂之上，游于乡校之中，无严猛断割以自裁，虽欲不迂缓，弗能得矣。先王见其如此也。是以博陈其教，辅和民性，达其所壅，祛其所蔽，吏服雅训，儒通文法，故能宽猛相济，刚柔自克也。（《艺文类聚》五十二，《御览》六百十三）
　　◇三辅论
　　湘潜先生，江滨逸老，将集论云梦，玄公豫焉。先生称曰：「闻戎不可动，兵不可扬。今刘牧建德重芳，名烈既彰矣，曷乃称兵举众，残我波灵」。逸老曰：「是何言与？天生五材，金作明威，长沙不辄，敢作乱违，我牧睹其然，乃赫尔发愤，且上征下战，去暴举顺，州牧之兵，建拂天之旌，鸣振地之鼓，玄胄曜日，犀甲如堵，以此众战，孰能婴御？刘牧之懿，子又未闻乎？履道怀智，休迹显光，丽埽群虏，艾拨秽荒。走袁术于西境，馘射贡乎武当。遏孙坚于汉南，追扬定于折商。（《艺文类聚》五十九）
　　◇巡身论
　　盖崇德莫盛乎安身，安身莫大乎存政，存政莫重乎无私，无私莫深乎寡欲，是以君子安其身而后动，易其心而后语，定其交而后行。然则动者，吉凶之端也；语者，荣辱之主也；求者，利病之几也；行者，安危之决也。故君子不妄动也，必适于道；不徒语也，必经于理；不苟求也，必造于义；不虚行也，必由于正，夫然用能免或击之凶，厚自天之佑。故身不安则殆，言不顺则悖，交不审则惑，行不笃则危，四者存乎中，则患忧接乎外矣。忧患之接，必生于自私，而兴于有欲。自私者不能成其私，有欲者不能济其欲，理之至也。（《艺文类聚》二十三）
　　◇务本论
