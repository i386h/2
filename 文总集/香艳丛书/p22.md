<!-- { "loadSidebar": true } -->
　　此夫子丁己七月所题，计余是时才七龄耳，今相距十五稔。二姊墓树成围，不审泉路相思，光阴何似？若夫青草春悲，白杨秋恨，人间离别，无古无今。兹辰风雨凄然，墙角绿萼梅一株。昨日始花，不禁怜惜。因向花前酹酒，呼陈姊、谈姊魂魄，亦能识梅边钱某，同是断肠人否也？细雨积花蕊上，点滴如泪，既落复生，盈盈照眼，感而书此。壬申晦日，钱宜记。 
　　夫子尝以《牡丹亭》引证风雅，人多传诵。《谈姊钞本》采入，不复标明。今加“吴曰”别之，予偶有质疑，间注数语，亦称“钱曰”，不欲以萧艾云云。乱二姊之蕙心兰语也。若序目所注，则无庸识别焉。宜又书。 
　　或问吴山曰：“礼，女未庙见而死，妇葬于女氏之党，示未成妇也。子于陈未娶也，而《评牡丹亭》概称‘三妇’何居？”曰：“庙见而成妇，谓子妇也，非夫妇之谓也。女之称妇，自纳采时己定之，而纳征则竟成其名。故《纳采辞》曰：‘吾子自惠贶室某’，室者，妇人之称。纳征则曰：‘征者，成也’。至是而夫妇可以成也。礼：‘娶女有吉日，而女死，婿齐衰而吊，既葬而除之，夫死亦如之。’女之可夫，犹婿之可妇矣。夫何伤于礼欤？” 
　　或曰：“曲有格，字之多寡，声之阴阳去上限之，或文义弗畅，衍为衬字，限字大书，衬字细书，俾观者了然，而歌者有所循。坊刻《牡丹亭记》往往如此，今于衬字，何概用大书也？”曰：“元人北曲多衬字，概用大书，南曲何独不然。衬字细书，自吴江沈伯英辈，始斤斤焉，古人不尔也。予尝闻歌《牡丹亭》者，‘袅晴丝吹来闲庭院’，格本七字，而歌者以‘吹来’二字作衬。仅唱六字，具足情致。神明之道，存乎其人，况玉茗元本。本皆大书，无细书衬字也。” 
　　或谓：“《牡丹亭》多落调出韵，才人何乃许耶？”曰：“古曲如西厢，‘人值残春蒲郡东’，‘才高难入俗人机’，‘值’字、‘俗’字作平则拗。琵琶，支、虞、歌、麻、且诸韵互押，若仅仅韵调而乏斐然之致，与歌工之乙尺四合无异，曷足贵乎？”曰：“子尝论评曲家，以西河大可氏《西厢》为最。今观毛评，亟称词例，《牡丹亭》韵调之失，何不明注之也？”吴山曰：“然，不尝论说时者乎？意义讹舛，大家宜辨。若一方名、一字画，偶有互异，必旁搜群藉，证析无己，此博物者事，非闺阁务矣。声律之学，韵谱具在，故陈未尝注，谈亦仿之，予将取所用音调故实，方语诗词曲并语有费说者，学西河论释例，别为书云。” 
　　或问曰：“有明一代之曲，有工于《牡丹亭》者乎？”曰：“明之工南曲，犹元之工北曲也。元曲传者无不工，而独推《西厢记》为第一。明曲有工有不工，《牡丹亭》自在无双之目矣。” 
　　或曰：“子论《牡丹亭》之工，可得闻乎？”吴山曰：“为曲者有四类：深入情思，文质互见，上也；审音协律，雅尚本色，次也；吞剥坊言谰语，专事雕章逸辞，案头场上，交相为讥，下此无足观矣。《牡丹亭》之工，不可以是四者名之。其妙在神情之际，试观《记》中佳句，非唐诗即宋词，非宋词即元曲。然皆若若士之自造，不得指之为唐为宋为元也。宋人作词，以运化唐诗为难。元人作曲亦然。商女后庭，出自牧之；晓风残月，本于柳七。故凡为文者，有佳句可指，皆非工于文者也。” 
　　或曰：“宾白何如？”曰：“嬉笑怒骂，皆有雅致。宛转关生，在一二字间。明戏本中故无此白，其冗处亦似元人，佳处虽元人勿逮也。” 
　　或问“坊刻《牡丹亭》本，‘婚走’折，舟子又有‘秋菊春花’一歌；‘准警’‘御淮’二折，有‘箭坊’、‘锁城’二浑，何此本独无也？”曰：“舟子歌乃用唐李昌符《婢仆诗》，其一章云： 
　　春娘爱上酒家楼，不怕归迟总不忧。 
　　推道那家娘子卧，且留教住要梳头。 
言外有春日载花停船相待之意。二章云： 
　　不论秋菊与春花，个个能噇空腹茶。 
　　无事莫教频入库，一名闲物要些些。 
则与舟子全无关合，当是临川初连用之后，于定本削去。至以‘贱房’为‘箭坊’，及‘外面锁住李全，里面锁住下官’诸语，皆了无意致，宜其并从芟柞也。” 
　　临川曲白，多用唐宋人诗词，不能悉为引注。览古者当自得之。即“寻梦”二字，亦出唐诗，乃评者往往惊为异想，辽豕白头，抑何可怪耶？ 
　　或问“《记》中杂用‘哎哟’、‘哎也’、‘哎呀’、‘咳呀’、‘咳也’、‘咳咽’诸字，同乎异乎？”曰：“字异而义略同，字同而呼之有轻重疾徐则义各异。凡重呼之为厌辞，为恶辞，为不然之辞；轻呼之为幸辞，为娇羞之辞；疾呼之为惜辞，为惊讶辞；徐呼之为怯辞，为悲痛辞，为不能自支之辞。以此类推，神理毕现矣。” 
　　或曰：“《牡丹亭》集唐诗，往往点窜一二字，以就己意，非其至也。”曰：“何伤也。孔孟之引诗，有更易字者矣。至《左传》所引，皆非诗人之旨，引诗者之旨也。”曰：“落场诗皆集唐，何但注而不标也？”曰：“既己无不集唐，故玉茗元本，不复标集唐字也。落场诗不注爨色，亦从元本。” 
　　或问：“若士集诗，腹笥乎？獭祭乎？”曰：“不知也。虽然，难矣！” 
　　陈于上卷未注三句，谈补之。谈于下卷亦未注一句，钱疏之。予涉猎于文，既厌翻检，而钱益睹记寡陋。唐人诗集，以及《类苑》、《纪事》、《万首绝句》诸本，篇章重出，名字互异，不一而足。钱偶有所注，注漏实多，它如“来鹄”或云“来鹏”，“崔鲁”一作“崔橹”。“谁能谭笑解重围”，皇甫冉句也。讹刻刘长卿。“微香冉冉泪涓涓”，李商隐诗也。谬为孙逖，不胜枚举，皆不复置辨，览者无深摭掎焉。 
　　或问：“若士复罗念庵云：‘师言性，弟子言情’，而《还魂记》用顾况‘世间只有情难说’之句，其说可得闻乎？”曰：“人受天地之中以生，所谓性也。性发为情，而或过焉，则为欲。书曰：‘生民有欲’，是也。流连放荡，人所易溺。宛邱之诗，以歌舞为有情，情也而欲矣。故《传》曰：‘男女饮食，人之大欲存焉。’至浮屠氏以知识爱恋为有情，晋人所云‘未免有情’，类乎斯旨。而后之言情者，大率以男女爱恋当之矣。夫孔圣尝以好色比德，诗道性情，国风好色，儿女情长之说，未可非也。若士言情，以为情见于人伦，伦始于夫妇。丽娘一梦所感，而矢以为夫，之死靡忒，则亦情之正也。若其所谓因缘死生之故，则从乎浮屠者也。王季重论玉茗四梦：‘《紫钗》，侠也。《邯郸》，仙也，《南柯》，佛也，《牡丹亭》，情也。’其知若士言情之旨矣。” 
　　宜按：洵有情兮，是千古言情之祖。陶元亮效张、蔡为《闲情赋》，专写男女，虽属托谕，亦一征也。 
　　或者曰：“死者果可复生乎？”曰：“可。死生一理也。圣贤之形，百年而萎，同乎凡民，而神常生于天地。其与民同生死者，不欲为怪以惑世也。佛老之徒，则有不死其形者矣。夫强死者尚能厉，况自我死之，自我生之，复生亦奚足异乎？予最爱陈女评《牡丹亭?题辞》云：‘死可以生，易；生可与死，难。’引而不发，其义无极。夫恒人之情，鲜不谓疾疹所感，沟渎自经，死则甚易；明冥永隔，夜台莫旦，生则甚难。不知圣贤之行法俟命，全而生之，全而归之，舍生取义，杀身成仁一也。孔子曰：‘朝闻道，夕死可矣！’又曰：‘原始反终’，故知死生之说。死不闻道，则与百物同澌绝耳。古来殉道之人，皆能庙享百世。匹夫匹妇，凛乎如在。死耶？生耶？实自主之。陈女兹评，黯与道合，不徒佛语涅盘，老言谷神也。” 
　　或又曰：“临川言‘理之所必无，情之所必有’，理与情二乎？”曰：“非也，若士言之而不欲尽也。情本乎性，性即理也。理贯天壤，弥六合者也。言理者莫如六经，理不可通者六经实多。无论元鸟降生，牛羊腓字，其迹甚怪；即以梦言，如商赍良弼，周与九龄，孔子奠两楹，皆非情感。《周礼》掌梦、献梦，理解传会；左氏所纪，益荒忽不伦已。然则世有通人，虽谓情所必无，理所必有，其可哉。” 
　　或问“若士言‘梦中之情，何必非真’，何谓也？”曰：“梦即真也。人所谓真者，非真也，形骸也。虽然，梦与形骸未尝贰也。不观梦媾而精遗，梦击跃而手足动摇乎？形骇者真与梦同，而所受则异。不声而言，不动而为，不衣而衣，不食而食，不境而无所不之焉，梦之中又有梦，故曰：‘天下岂少梦中之人也。’” 
　　尝与夫子论梦境，夫子曰：“吾其问诸焦冥乎？眼睫一交，已别是一世界。古德教人参睡着无梦时，便似鸿蒙混沌也。”予谓：“按囟则惊，拊心则魇，此处大可观梦”，夫子颔之。又一日论梦，夫子曰：“昼与夜，死生之道也。醒与梦，人鬼之道也。”予曰：“其寐也，绵绵延延，如微云之出岫，若不遽然。其寝也，千里一息，捷如下峡之船。何也？”夫子曰：“阳见而阴伏，故出难而归速。” 
　　或称评论传奇者，类作鄙俚之语，以谐俗目。今《牡丹亭》评本，文辞雅隽，恐观者不皆雅人，如卧听古乐也。曰：“是何轻量天下也？天下不皆雅人，亦不绝雅人，正使万俗人讥不足恨，恨万俗人赏，一雅人讥耳。” 
　　或曰：“子所谓抄入《苕溪本》者，尝见之矣。陈评上卷，可得见乎？”吴山悄然而悲，喟然而应之曰：“癸丑之秋，予馆黄氏，怜火不戒，尽燔其书。陈之所评，久为灰尘，且所谓苕溪本者，今亦亡矣。”曰：“何为其亡也？”曰：“癸酉冬日，钱女将谋剞劂，录副本成。日暮微霰，烧烛燖酒，促予检校。漏下四十刻，寒气蒲肤，微闻折竹声，钱谓‘此时必大雪矣’。因共出，推窗见庭树枝条，积玉堆粉。予手把副本，临风狂叫，竟忘室中烛花爆落纸上，烟达帘外，回视烻烻然不可向迩，急挈酒瓮倾泼之，始熄。复簇炉火然灯，酒纵横流地上，漆儿焦烂，烛台融锡，与残纸煨烬，团结不能解。因叹陈本既灾，而谈本复罹此厄。岂二女手泽，不欲留于人世，精灵自为之耶？抑有鬼物妒之耶？残釭欲炧，雪光易晓，相对凄然。久之，命奴子坎墙阴梅树旁，以生绢包烬团瘗之。至今留焦儿，志予过焉。” 
　　李玉山曰：“瘗烬团，留焦儿，皆雅事可传。” 
