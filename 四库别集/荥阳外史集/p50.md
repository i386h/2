<!-- { "loadSidebar": true } -->
　　安人讳仙字某姓王氏其先家严之寿昌父讳某母某氏安人生而娟好静秀姆教婉娩听从尤工织纴父母爱之谓当择良配同邑梁某伯起世儒家敦厚谨饬有古君子风遂以归焉安人既来嫔相君子躬执妇道朝夕上堂拜舅姑礼毕退为治具饮食汤药务适所欲好善乐施邻里贫乏者倾意周恤随所有不计也宗姻乡党皆称为贤云以明洪武八年十一月二十日卒年六十有三子男三原辰恕女一秀适郑某先卒孙男四人辅轼琏辏孙女二贞辉安人律己贞肃治家勤俭而笃于孝敬尝曰吾庶几无媿于为妇矣幸而有子若孙见其成立没齿何憾哉洪武初元朝廷新学校法寿昌有司选旧家俊秀补弟子员夫人之次子辰执经以往学既成试礼部中选入国学为上舍生奉上旨赐寒暑衣分教河南之新安县始去家时夫人流涕谓之曰殆不复见汝矣汝好自爱辰在新一夕梦母若疾病状惊悟欲告归弗得居无何讣至数其属纩日则其梦时也县大夫来慰唁为咨嗟者久之有解之曰周礼梦卜之官有献梦赠梦之礼梦有正有噩有思辰念母不置故其疾病见于梦寐如此辰哭泣面深墨见星上道过濠梁其友叶焱留之少憩不从则曰我情事未伸天地一罪人耳可迟迟也耶将归卜塟以尽始终云 
　　荥阳郑氏曰妇人之徳不出于闺门梁安人于妇道备矣若辰之为子逺在覉旅而梦符其死何其神也耶汉蔡顺常出外其母以客至啮指顺心动即归而齐庾黔娄为孱陵令父易在家遘疾黔娄忽心惊举身流汗即日弃官归家盖生之膝下一体而分疴痒疾痛彼动此应理其宜也然蔡顺黔娄皆去亲不甚逺克尽其情若辰在数千里外母在弗克尽调治之宜没不及亲棺敛之具斯可憾也哉夫其气志神明之交示吉凶存亡之兆其亦可以见人之（阙）心矣哉 

　　贞一居士传 

　　昔欧阳公着五代史于一行有取焉盖乐道人之善所以劝后世也嗟夫史氏之用心何其微也哉洪武乙未景彰以博学召至京师拜命州绂上任如濮阳论及四明贞一居士韩氏名乡耆硕律身累行有足称者因传之人人夫贞者正也一者诚也贞则能固一则不贰惟贞则一一则无不贞矣非居士其孰当之哉作贞一居士传 
　　贞一居士姓韩氏名常字惟善明州人世家定海县西曽祖清之祖祖亮皆以积善有闻父君垕号妙心居士人称为妙心公厚质粹容由商贾致富饶居士生而神秀岐嶷既长威重严整人见而敬爱之年逾十五即以干蛊为任妙心公喜曰使吾家道有成者此子也事无大小悉以委之居士承顺弗懈庶弟可善自幼暨长以及婚娶厚爱如一妙心公由定海徙郡城既奠厥居而年渐髙欲二子以生业自见面命析财各受一廛以资赎济人之急妙心公卒执丧过哀事母陆氏尤为孝谨可善两厄于灾居士问抚周至值其疾病招良医用药至愈乃己孝友盖天性也少尝读书而通于易忧疑得失一以决之应答如响俾子孙习之且曰天地造化之理会于吾心至诚求之斯得矣四明道学自宋为盛慈湖杨先生简文靖舒先生璘置书院列诸学官居士闻其风而慕焉助田以给祀事阿育王山藏释迦真身舍利岁时示见祥光炳焕居士自其先世崇奉信向膜拜瞻礼敬承弗坠妙法莲花经黙诵精熟素衣长斋旦夕规矩梵学释氏以为弗及平生尤好施与有贫不能丧者给以棺槥贫而产者资以饘粥病滞下者用秘方和药饮之立愈老医亦赖焉元至正乙未岁大祲居士建斋天封塔寺施食以济贫者大家多效之定海故里以妙心公遗命眷念不忘县治由江入海涛浪险艰居士择要地建通津庵买石修治道涂作渡舟由甬东泝河直涉其境行者便焉腴田三百亩皆灵岩乡者弛其租入三年故居规为义塾值兵燹废每以为恨鄞佃人褚姓岁入米二十石一日其家老妪以难告尽以畀之且为偿其它逋郡城南鄙栎社里南鄙戴某治墓隧以居士之田犬牙相入欲以他田贸易而难于言居士闻之延诸家请如其意尝曰吾恵不能遍及也心之所存随所在致力焉尔居士娶朱氏妇道母仪协于壸范生二子长名懋简次名懋和元至正间懋和以才请见知淛省奏之朝授忠翊校尉庆绍等处海运所千户以功累转太中大夫海运都漕运正万户有司援例推恩二代于是居士自武徳将军温台海运所千户骠骑尉定海县子进封太中大夫海运都漕运正万户轻车都尉髙阳郡侯朱氏由定海县君进封髙阳郡夫人妙心公赠中宪大夫海道都漕运运粮副万户上骑都尉追封髙阳郡伯陆氏赠髙阳郡君居士既拜命燎黄山中以为先徳所致际今内附有司以户赋之重推为粮长每岁旅朝于京拜伏奉天殿下面闻圣谕尚局珍馔饱饫宴赐归语乡党以为千载荣遇感恩难报至于涕洟初妙心公既逝卜地东湖盛峯山之原与陆氏合兆缙绅之士若羽庭刘仁本长汀舒荘为着之铭诗大书勒诸禭道扬名显亲君子称焉尝建精蓝为思慕地僧某本同族延以为主衣钵食饮资以终身女兄适胡仲武生子名安道复以长女妻之后其姑妇后先以殁居士为治塟事使祔诸先麓弟可善终于别业居士痛惜之会其庶母楼氏继亡慨然谓所亲曰吾弟欲崇重所生以庶并嫡于礼经合乎否耶按孝慈録以庶母之礼丧之皆命祔近盛峯而藏焉居士年七十有（阙）歴四百甲子康宁强健如一日家居无所嗜好惟购法书名画及古彝器以资后人监观而已尝戒其子懋简等曰寡欲可以养心俭节足以裕己力勤足以奉上衣食取给不必精华赋役克膺不宜退怠暴横之临静以待之毁污之加弗校可也于是二子懋简懋和卒能有立懋简尝两以庆元幕长荐不就年五十（阙）以卒生子一人名庸庸方娶而夭懋和以故官谪汴尝召至吏部将用之以疾辞今留居京师生子一人名中中子二人文童义童居士以义童奉长子懋简祀为庸后云赞曰 
　　易坤之文言曰积善之家必有余庆居士承累世之旧积扩而大之享富有之盛而崇道尚义儒释一贯至于晚节躬际明盛入觐清光宴息从容跻于仁寿而裕及孙曽善承善继古所谓吉人长者居士之谓乎 

　　李元亨传 

　　予客中都八年于兹所见四方谪遣之士以功名自许者居多至于文武才艺足以表着于世者不可以数计也求其言行终始足以承先裕后者何其少哉作李元亨传 
　　李元亨鄞人先世隐徳不耀父浩生元至元间好清净之学尝入犹龙氏之门以荐者授道判未几弃职家居绍承宗祀人以道判公称之娶陈氏生子名亨继娶叶氏元亨其字也幼时道判取易卦彖辞命名元亨既冠人欲以字配之元亨曰吾父命名惧弗克当也奚以字为即名为字终其身别自号曰元斋云天性聪明多谋畧商确世务无不曲当人有求质所疑者一为剖析初蹙额而至者莫不心领意得以去尝试府史同辈贪污视财赂多寡为枉直轻重叹曰吾不忍见也拂衣而去教二子以礼授之诸经子史俾出就外傅朔望归省辄问所学逮夜躬剪烛坐聴讽诵虽不甚解而喜见颜色郡濵海沮洳夏秋之交暑溽湿蒸人病痁及痢者相继元亨焚香告天按秘方货善药制为丸散施之辄效求者如市每有馈遗力谢却之置田慈溪之罗江佃者于常租外倍输若干石元亨曰汝误矣按籍取所当得者余悉还之佃者惊叹感谢有年耄耋者谓不意垂老见此平直其于取舍盖如此时四方多故所在调兵从容谓其家人曰艰难惧不自保我安得如婴儿在懐抱中无知识者耶至正戊戌之秋得滞下疾初即安小寝度势不起大步登大床曰吾得正而毙焉斯已矣此吾所自生也子能问所欲言则曰吾志气扫地矣汝其以奉母抚弟妹为念遂卒九月初六日也年三十有九室中置几筵朝夕哭奠座席屏幛皆作声人以为其灵云元亨天性孝友道判双目失明已久有善医自外郡至元亨请诸道判将延致开其瘴瘼道判曰吾先世卜塟日者言掘土有生物见阳则飞飞则地气散矣及竁穴果见一龟两目如灯光亟掩以土宅兆其上后有术者过其处言当出髙道惜至三世无目吾今三世矣吾老将就木治目何为元亨曰使吾父复覩天日死且不憾医至门欵洽甚恭约以厚币相报竟不效而止道判寝卧每患口干元亨侍问盝置珍果以资其津液夜参半闻探果碌碌有声颇以为慰及卒奉襄如礼人称其孝云平生勤俭恭敬处乡党以诚信患难相济惟恐不及故其亡也人为哀悼之娶江氏奉化儒族生子二人长即能次某女一人能业儒治春秋授弟子业 
　　荥阳外史曰君子之道尽已以及人元亨庶几矣然其以药济人危疾而身陷危疾以死何哉夫死生一理尔天下岂有不死之人哉和缓卢扁以术济人生死者也而皆得疾以死其于自救何如耶彼以为其人能治是疾不当得是疾以死者斯亦惑矣若元亨之死其命也夫虽然善必及于子孙元亨有子克报先绪天于报施之道不在兹乎 

　　蒙古哲尔徳氏家传 

　　昔元太祖肇基朔土蹂金■〈戚〉宋四传至于宪宗躬事西略宫车宴驾大勲未集世祖以亲王介弟入继大统貔虎爪牙之士云合向应时则有若蒙古哲尔徳扬恰尔以膂力奋于行间东征南讨靡役不从海■〈宀禹〉一家行赏定功受专阃之寄传及孙曽或以节义自着或以文学见知可谓世徳也已然而世运代更阀阅之家废兴代谢子孙不知宗派之次多矣是寕不可慨然哉作蒙古哲尔徳家传 
