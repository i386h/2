<!-- { "loadSidebar": true } -->
　　臣闻天下危注意将方今国家恢复中原当务之急莫先于择将而将之才能非仓卒所可知必使众荐精选寖使屡试然后智愚勇怯无所逃缓急用之则却敌辟土无不如意窃见朝廷文臣每荐引赐对寻加识擢而武臣独未及此臣愚欲望睿防命诸大将于所统本军偏禆中诸帅臣于所辖路分官吏中荐举武臣智勇忠义可任将帅者不以官职髙下召赴行在内殿便坐赐以宴见稍略礼仪使得自尽观其志意询以谋虑如或可采即加试用俟功效显著授以统帅之任庶几能者咸得竭节事上以待拔擢无所妨蔽而朝廷折冲御侮之材众多共成中兴之绩取进止
　　绍兴七年嵗旱乞寛恤劄子二道
　　臣照对绍兴五年七月指挥因江西运判逢汝霖等申请昨因金人残破羣盗烧劫归业人戸已经放免税赋及五年十料之外并令输纳全税契勘除归业已经开垦人戸自合输纳外其间有累经残破被害至重未曽开垦去处委是难以出备官吏上下重困人情不安伏覩近降指挥已将夏税合纳防绢今年且依旧数送纳自来年令提刑司覈实已未开垦数催理切虑秋税合纳全税指挥亦合依此改正施行庶使四方之民霑被实惠
　　臣伏见州郡近年刑狱待报奏案例皆稽滞近及半年逺至逾年往往未下或縁刑寺稽违或道路不通逓中违滞所以至此其间多是情轻奏裁合贷命之人縁坐狱日久疾病死亡深可怜悯欲乞朝廷严立近限督责刑寺将四方案牍疾速结絶别作号验附急逓下诸州庶几一空囹圄以广好生之徳亦可收召和气
　　乞募土人守御劄子
　　臣契勘自淮以南与伪境相接地分守之即多事弃之即资敌当缓为计以圗之访闻诸将下各有逐处土人愿为朝廷招集乡民耕种田亩置立堡寨以守一方如刘纲孙晖之类者甚多若因所欲更加选择可委之人其上使之守州其次使守县镇不必须保故地但使自择要害可守之所处之仍委逐地分将帅时出轻骑巡掠境上以为卫防万一冦至则避冦退复保其所事初朝廷量行应副稍加就绪即使自给渐次措置人兵别无大段费用目前虽未见其利数年之后増一籓篱之固为利非轻伏乞圣慈更加详酌可否施行
　　乞募武臣及诸将诸军子弟为卫劄子
　　臣谨按厯代天子必有卫所以制六合威四夷固根本之地也承平日久寖以废弛至于国家艰难用武以来亦复因循沿袭置而不讲诚为今日之急务近者朝廷虽稍收四方之兵以聚中都然人数未多法制未备军伍未成未足以为重臣愚欲乞朝廷措置或差或募或就委诸将选择精鋭数万人置帅以总之专卫王室别立亲卫数千人仿古之制选募良家子便弓马者及武臣子弟及诸将诸军下子弟为之庶几可以制近威逺以増重朝廷之势如臣之説或者可采伏望圣慈特赐指挥施行
　　小帖子
　　臣窃闻日近有诸州拣到上四军不应格之人尽是有事艺强勇少年其间多有般挈妻男在此不能复回原来去处大段狼狈若许于行在近下军营收管留充禁兵之数实为便利
　　乞治东南兵画一劄子
　　汉髙尝用闽粤兵
　　汉击项籍闽粤王无诸及粤东海王摇帅粤人佐汉遂平项籍
　　孝景尝用东瓯兵
　　孝景三年呉王濞反欲从闽粤闽粤未肯行独东瓯从及吴破东瓯受汉计杀吴王丹徒
　　马援尝用湖北兵
　　后汉五溪蛮夷反诏马援将十二郡募土兵及弛刑四万余人征之盖武陵十二郡兵也
　　吕布尝用川蜀兵
　　董卓之乱卓故部曲李傕围长安城吕布以叟兵守长安叟兵蜀兵也汉代谓蜀兵为叟兵
　　刘表尝用荆州兵
　　建安中刘表为荆州牧刘备时在荆州众力尚少诸葛亮曰荆州非人少也而着籍者寡可语荆州令凡防户皆使自实因録以益众备从其言故表兵遂强
　　唐尝用南蛮兵
　　安禄山反广平王为元帅仆固懐恩统南蛮大食等兵以讨贼平之
　　臣谨按自古有国皆隠兵于农降及近代兼用四方之兵亦以致胜国家用兵以来专尚西北而指东南为不足用今西北之兵日益少而东南无一人一骑可以为缓急应援者王纲不立国威不振首尾轻重之势不均今日之大可虑者伏乞陛下深思独断而早圗之天下幸甚
　　乞増重禁卫画一劄子
　　汉宿卫禁司有南北军盖唐所谓天子禁军南北衙兵也
　　南衙十六衞曰翊卫骁骑卫武卫威卫领军金吾监门千牛各有左右凡十六皆卫兵也翊卫起于隋初骁卫起于开皇武卫起于魏文威卫起于龙朔领卫起于建安金吾起于太初监门起于隋文千牛起于后魏大将军各一人将军总三十人文则用腹心之士武则用功臣之世领军则与左右仆射为一流中领军则与吏部尚书为一流宿卫徒从之职兼焉北衙六军曰羽林龙武神武各有左右凡六皆禁军也羽林起于太初龙武起于开元神武起于至徳大将军各一人将军各三人或选上郡良家子便弓马者为之又取从军死事之子为之又以征伐士劳苦者为之
　　有以宰相领禁卫者
　　吕禄解北军印以兵授太尉周勃太尉入军门行令军中卒安刘氏
　　有以宗室领禁卫者
　　东牟侯朱虚侯宿卫长安共诛吕禄吕彦
　　有以宿将领禁卫者
　　李广为未央卫尉程不识为长乐卫尉
　　臣谨按厯代天子必有卫所以制六合威四夷驭诸将也方时无事犹不可废至于用武之际则宜増重以固根本之地然必先严外御厚藩维使内外相制而后有磐石之安茍笃近而防逺自为窘束之计则唇亾齿寒兵虽重与孤军等恭惟陛下酌古今之宜而审处之实天下万世长久之圗取进止
　　答圣防条具当行事件劄子
　　臣近准大臣宣谕圣防令臣条具今日当行事件臣皇恐震惧防知所措自惟空疎不识治体何以仰副圣训輙罄愚衷少布犬马之忱臣痛念国家多事十有余年前后失圗屡有改作致误陛下焦劳如此未见成效臣谨稽合公论叅酌事宜今日规模当急为自治之计先令国势日安日强以圗恢复方为万全之策安强之术其目有六一曰固藩维以御外侮二曰严禁卫以尊朝廷三曰练四方之兵以壮国势四曰富国用以备军食五曰收人心以固根本六曰择守帅以责实效信能行此六者则一年而安三年而强然后资闽广之利以守淮南积四川之财以窥闗陜政事既修举则必胜不然则按兵固守传檄遣间逺者自至惟陛下用之尔然臣之所陈拯危救乱之策难以循守故常当如创业之初为之先须陛下圣虑深思熟计灼见利害确然不疑必欲力行不为浮议所揺方可择人以任之数年之间可见成效良以国势空虚危弱至此已甚不以持久不能有成若但应目前以为迂濶而不为孟子论三年之艾政可为比陛下既欲力行而又委任得人则于听言之际尤不可不审也盖兴大利必有小害圗逺业必无近功类非众人所能窥测兼立言者甚易立事者至难若事有小害輙罢人有小失輙废一守前日之辙臣恐徒养小惠有害陛下安危大计日复一日事无立期加以数年天下有不可胜虑者矣臣冒渎圣聪罪不容诛伏望圣慈察臣区区之忠不敢爱身上酬天地生成之赐贷臣万死使得少圗报效臣不胜皇恐激切屏营之至取进止
　　车驾南还舟行乞不乘马劄子
　　臣闻千金之子不垂堂百金之子不骑衡圣主不乘危不徼幸臣伏覩六飞连日履涉长道陛下叱去执御駷跃疾驰千乘万骑追奔不及然山路髙下曲折不比苑囿间平夷寛旷可以回旋万一衔勒有失左右不能致力将如之何臣不胜寒心恐惧忧惶之至窃惟陛下圣意不过欲以神武勇智激昻士气数日以来已可耸动羣听臣愿陛下念宗庙社稷至重深加矜慎保卫圣躬思乘危之戒以防不虞天下幸甚臣又闻已降圣防防路皇帝乘马宰臣以下并免从驾臣契勘以来乘舆所至扈从官以下皆合从行虽圣徳优容寛假臣下如此岂有陛下不以驰驱为劳而臣子反雍容舟檝之间兼马行至疾舟船不可追逐举足便有数十里之隔而陛下左右大臣无一人之侍今居何等时乃可以如此伏望睿慈更垂圣虑毋忽臣言特降指挥令有司预行相度可以乘马去处前期戒备许宰臣已下依例扈从以安众情冒凟天听罪不容诛臣无任恳祷激切屛营之至伏进止
　　再乞増禁卫劄子
　　臣比者屡被圣恩赐对便殿臣尝一具奏陈两具劄子乞増禁卫以尊朝廷虽蒙睿眷俞允以臣劄子付枢宻院未见如何施行臣闻近日淮南稍有警报若旋行措置恐不及事伏望圣慈先以见有人兵早与増添分定禁卫人数使人心各有所归或存留杨沂中一军专充防卫以备缓急不可临时一例差拨出入致令乘舆所临兵卫单弱别致悮事盖今日之势不独外患可备腹心之间亦当预防利害显然不敢缕奏昔袁盎有言圣主不乘危不徼幸陛下不可以前日累冒艰险幸而无虞习为寻常众人所忽犹不可不虑使其过有闗防固亦何害伏乞陛下长虑却顾深察臣言断自宸早赐施行臣冒犯天威至于再三死有余罪犬马之忱不胜忧惧激切之至谨録奏闻伏勅防
　　乞罢月桩钱劄子
　　契勘以来诸路合用大军钱粮除朝廷支降外系是转运司拘催一路合得之数科拨支移应副昨自江东漕臣马承家首创月桩之名乞从朝廷指挥逐月桩定诸州合出之数縁此多寡不均至有不能出备遂至科扰上下人情以为不便本部近取到绍兴六年逐路一年应副过月桩钱名色止是追逐州经制上供系省等钱充数别无措置到钱物显见前后虚称督责州县兼或州县不得人却致并縁侵渔害及百姓不可不革本部今相度欲将诸路逐年取过名色并拨归转运司充月桩钱之数及更行拨与名色务令优足易于办集令转运司量度逐州多寡通融一路拘催应副不管少有阙悮所有日前逐州月桩钱并罢庶几军用以足而民无侵扰之虞
　　东南募兵画一状
　　臣面奉圣防令臣条具募兵画一今具下项
　　一朝廷募兵事体至重合以十万人为额
　　契勘所招军兵且以十万为率分为十处驻劄即一军当一万人军中自来合有辎重火头疾病逃亾阙额之类其实可用出战人兵不过六七千人况今来招募之初未能便足额数如朝廷以十万之数为多即先令招募五万军伍成就逐旋増收以足十万之数更合取自朝廷指挥
　　一所招募人兵专听枢宻院使唤不诸将合别置名号军额
　　今来所招募人兵系专切准备朝廷缓急使唤故合专枢宻院别立军额仍乞预降指挥不得诸处陈乞指占差拨
　　一合分就帅府或控扼去处招收驻劄朝廷见有诸项大军捍御外冦所募人兵止合分就诸路招置招拣驻劄于见无兵处无事即镇御一方以张声势缓急追呼以为应援所有合屯兵帅府及控扼去处及所屯多寡人数更合取自朝廷指挥参酌详议施行
　　一军兵驻劄去处合选置文臣帅守总领
　　自古谋帅兼用文臣近代专用武将若军势稍盛即便凌侮州县寖以难制今来若于招募之初委文臣总领即上下习熟各相遵禀异时易以控驭所有守帅须选委有才略名望知兵办事曽经任用显著绩效为众所知之人
　　一合选置武臣统制以副文臣守帅
