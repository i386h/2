<!-- { "loadSidebar": true } -->
    （阙一字）安定郡王讳光进字耀卿节制灵武之三年，岁在乙未季夏六月，寝疾於理所。监军使者驿马以闻，皇帝遣中贵人赍尺一书，与御府医药，驰往临视。旬有八日，奄弃厥命，享年五十七矣，制诏丞相御史，罢朝会，加赙，然後以左揆之密印画绶，告於第焉。其年，嗣子季元，河东衙前兵马使检校太子宾客兼监察御史；次曰燧元，陈许节度押衙检校太子宾客兼监察御史；次曰毅元；次曰绶元，宣义郎行太原府太原县尉；次曰宗元；次曰吉元，血泣柴立，护裳帷南归太原。越十一年二月己酉，葬我尚书左仆射安定王於太原府东四十里孝敬原，礼也。
    公之先本阿跌氏，出於南单于左厢十二姓。代有才杰，继为酋师。尝统数千庐落，号别部大人。贞观初，大父贺之率其属来归。太宗制受鸡田州都督，仍充灵武丰州定塞兵马使。大父袭之，无禄早世。先父良臣，开府仪同三司鸡田州刺史充朔方先锋左助兵马使。夫以三叶之忠厚，一门之信谨，宜锡祚允，降生贤。
    公形清而视明，神全而气和，猿臂虬须，山立玉色，赠工部尚书李奉国，{巩耳}公之伯姊，器公於稠人，教之骑射，付以韬略。由是发迹云中，策名太原。始以勇敢从北平王燧战於蒲次，以愿恭事朗宁王。自艮铁於并或典领先偏，或训齐部伍。公家之事无细大，戎府之务无重轻，缘手风生，过目冰泮。礼部尚书陇西公说待以心旅，奏兼殿中侍御史；工部尚书荥阳公儋仗为爪牙，表兼御史中丞；大司空严公绶择戏下之才，奏兼御史大夫；司徒范公希朝求军中之旧，迁为检校左散骑常侍。古人云：“一心可以事百君。”於公见之，自时而後，气概昭宣，风声流闻，人望归厚，天心委重。由代州刺史石岭镇北兵马使代北军使超迁工部尚书单于大都护振武节度支度营田观察押蕃落等使，朝家思所以优宠尊异於公者，无所爱焉。八年秋迁为秋官，改拜灵州，进阶至银青，封（阙一字）於安定，赐姓李氏，列宗籍，追命先君仪同为工部尚书，先夫人史氏为代国太夫人。君臣交感，家国储庆，充塞，有如是耶！
    十三年春，介弟忠武军节度等使银青光禄大夫检校司空同中书门下平章事武威郡开国公光颜既平淮夷，秉圭来朝，疏公官伐德善，涕Д见请，以表邱垄。又会故吏御史任夷则条二府政事，上於考功，故得铺陈馨香，追琢琬玉云。惟公（阙一字）毅直清，洁矩庄明，不为物迁，能以贞胜。忠信之教，自形於心术；孝悌之行，每合於天经。昔国太夫人尝有霜露之疾，公与今司徒左右就养，不脱冠带者累月。其到雁门也，先惠训而後武断，清静之政成，恺悌之化流，鳏孤遂安，奸盗讫息。贞元中，孝文之心，在宥天下。无何，李郑二帅，相继物故。大司空严公亦用宽和统三军，辕门武人，骄蹇自便。及公之都纪纲也，言词约而必信，号令明而必行；堂皇之上听无哗，大旆之前立无跛。范司徒之东讨常山也，军旅之事，（阙一字）以咨之，或氵堑水以绝其归居，或断桥以防其走进，ム君有命，皆我之为。开网竟从於朝旨，改辕无失於戎律。其在振武也，惩边候之不修，黠虏扌延灾，我人离落，於是选骑戒期，扬威棱於沙碛。寇皆愕眙，深潜而远遁矣。病公田之不辟，豪家射利，我庚空竭，於是置吏立程，悬信赏於表缀。农皆鼓舞，寒耕而热耘矣。罕羌之豪曰怀荣，曰黑（阙一字）戕贼攘夺，横於二垂，前後握兵者率不能禁。公乃飞语以速其卸，开恩而怠其意。密声殄力，如取怀中而杀之。风清河湟，威动朔漠。迁之至於灵武，亦犹是也。而加之以勤俭，因之以廉平。夫家之徭有恒经，并地之征有定制。生物滋殖，齐人乐康。利泽四布，淑声一口。
    时县官加兵蔡人，且三年矣，楚方奏薄技於内庭，雅知将欲徵（阙一字）於朔方，济师於许（阙一字）谓肺肝之可见，俾手足以相卫。公亦义形於色，情发於中，或攘臂而言，或投袂而起。岂天缓狡童之戮於终岁也？翌日而公疾，浃旬而公病，不月而公薨。悲夫！信之结於人也深，惠之被於物也久。闻丧而哭於野者雷动，会葬而登於垄者星奔。岂止面夹刂心，辍春罢布而已。呜呼！黑山虽顺，赤岭犹虞，而耀卿宰木已高，寿宫永闭。怀忠愤者，得不太息而掩涕乎！蔡邕撰有道之碑，自知无愧；范文观武子之墓，可以与归。铭曰：
    天有风霆。是为威刑。国之斧钺。用以征伐。明明我后，耀武敷文。乔乔我王，砥节邀勋。昔在偏裨，其道则直。洎司纲纪，其仪不忒。一麾出守，十乘启行。藩篱单于，襦朔方。心与世同，政由已出。塞上师壮，军中廪实。既宣大忠，宜奏肤公。西戡畎夷，北伐山戎。庆方来兮任方崇，身已灭兮名已空。罕山之南汾水东，白杨黑柏多悲风。
    ○唐宪宗章武皇帝哀册文
    维元和十五年岁次庚子正月甲戌朔二十七日庚子，移殡於大内太极殿之西阶，粤五月十五日庚申，迁座於景陵礼也。玉衡南指，金波西落。皓雪集其麻衣，素云褰其绡幕。柳宫龙动，竹池鱼跃。兆庶雨泣於浩穰，万灵风号於寥廓。哀子嗣皇帝仰攀雕辇，殷奠琼筵，哀无容以触地，痛不返而终天。仙仗徐进，宸仪永隔。降睿旨於鸾台，扬圣功於凤册。其词曰：
    配天维唐。伊祁同光。应道为帝。元元之系。圣人有作，孝子善继。显赫十朝，总齐四裔。执其大象，司彼左契。武烈诞敷，文明下济。出潜离隐，或跃未融。亲则盘石，封殊翦桐。承祧黄屋，主鬯青宫。礼乐尽在，讴歌荐至。轩皇倦勤，传付神器。太母侍养，亲临宝位。怡声下色，先意承志。家令敢言，天子屏贵。明明出震，业业承乾。其仁如山，其智如泉。理析坚白，学探幽元。挥毫雾动，藻霞鲜。所持者俭，所宝者贤。刑靡不省，赏无不延。冕旒迎日，璧祈年。涕谒宗庙，臣朝昊天。天纵神圣，日跻孝敬。鸿名再加，宝历一定。穷人屡赈，名士交聘。兽爱触邪，草怜指佞。梯航修贡，鳞羽遂性。河色呈符，山声告庆。编书辩谤，创殿思政。甘节必称，苦言终听。棱威之远，德政之盛。霜雪宪章，风雷号令。夏台齿剑，上党纳井。赵际宅心，邺中听命。谁能去兵，王者有征。玉垒雾廓，金陵镜清。狐鸣上蔡，蚁聚东平。伏就戮，回戈受烹。始以止杀，归於好生。恢恢不失，荡荡难名。信及隐微，道存溥博。走马斯却，昆虫咸若。调其玉烛，徇以木铎。混同车书，远颁正朔。范金合土，大兴太学。清跸鸣銮，将登高岳。四维既张，五刃已藏。蛮夷戎羌，敢不来王。天下清净，朝廷乐康。会冠剑以高宴，戏鱼龙於广场。有严有翼，无怠无荒。俗皆臻於寿域，人自为於羲皇。日出入兮安穷极，云飞扬兮无处所。瑞方瞻乎凤来，灾忽闻於鹳语。谓百年之可卜，嗟九龄之不与。当凝旒而下临，奄脱屣以轻举。万姓哀其考丧，千官怀其后抚。封人犹祸於南山，帝子已号於北渚。呜呼哀哉！披灵衣兮如在，委仙佩兮若休。建环海以静寐，谢鼎湖而远游。桂华朗兮高殿寂，梧叶暗兮深宫愁。惊同轨之遽至，咽长川而不流。呜呼哀哉！威仪肃设，文物前列。酌玉以宵奠，驾金根而晓发。出朱雀之正门，背青鸾之迥阙。逶迤原野，苍茫日月。去复去兮降尧阶，悲莫悲矣临禹穴。呜呼哀哉！地开苍谷，天作丰山。江海自流於泉下，城郭取象首人间。高封马鬣，永秘龙颜。鳞有逆兮曾触，髯欲升兮高攀。朝百灵以肃肃，遗八骏以闲闲。陵植柏兮未拱，阁生苔兮已斑。严日宫而深闭，蔼云幄以空还。兴众感於万井，结宸悲於九关。呜呼哀哉！神行无方，乾健不息。物皆被於圣泽，人自迷於帝力。巍乎高代之行，至矣动天之德。後元壤以长存，冠苍穹而罔极。呜呼哀哉！
    ○祭丰州李大夫十八丈文
    呜呼！龆龀之牢，获见大夫，目以成器，异於群伦。自降而迁，垂三十春。服义怀德，远而逾亲。灵州不协，坐谪三楚。遐服徂征，高馆晤语。谓天之道，正直是与。捧手欲辞，以心相许。群后抗疏，讼公无辜。羽林森森，天授兵符。适值南还，款耀神都。风天雪夜，买酒相呼。帝命并土，喜公为副。令尹是毗，贤王是辅。嗟我小子，此焉婚娶。贽币既求，酒牢亦具。河外西城，振胡锁戎。诏迁大夫，开府其中。平生相知，招我以弓。竟逼方寸，不能从公。自此违奉，无由诣谒。络绎篇章，绸缪书札。不闻婴疾，不得留诀。仓卒一辞，寂寞长别。呜呼哀哉！惟先将军，有庸有勋。及公嗣兴，武不害文。义分如霜，志气干云。头蓬面垢，报国事君。土田未封，旄钺未受。天实福善，神明为咎。埋没黄沙，摧残白首。虽以瞑目，岂能钳口。孤翩翩，反葬秦川。经过故府，怅望新阡。魂兮何之，音容悄然。攀辕荐奠，若泪潺。
    ○祭侄女行军夫人文
    年月日，某官某致祭於故十三侄女行军夫人之灵。呜呼！妇德尚柔，以宜其家。人之不幸，生也有涯。侧闻夫人，明懿华。辉夺夜光，鲜侔晨葩。行军之妻，尚书之女。动而中礼，欲不逾矩。婉彼宋子，归於郑武。主吏之昌，副军大卤。云霄兹始，琴瑟方调。孰云大年，曾莫崇朝。煜煜华，不思风飘。薤露，先旦而消。呜呼哀哉！昔也北来，绣帷亏蔽。今兹南去，丹容曳。逝矣冥漠，宛然慈惠。嫡女坠心，良人迸涕。呜呼哀哉！本支百世，如水一源。况是鳏夫，弥怜小孙。千龄共尽，万化如存。申奠致词，悲何可言。尚飨。
    ●卷五百四十四
    ☆李贻孙
    贻孙，贞元时官夔州刺史，累擢至谏议大夫，充宏文馆学士，出为福建都团练观察处置使兼御史中丞。
    ○故四门助教欧阳詹文集序
    欧阳君生於闽之里，幼为儿孩时，即不与众童亲狎，行止多自处。年十许岁，里中无爱者；每见河滨山畔有片景可采，心独娱之，常执卷一编，忘归於其间。逮风月清晖，或暮而尚留，不能释，不自知所由，盖其性所多也。未甚识文字，随人而问章句，忽有一言契於心，移日自得，长吟高啸，不知其所止也。父母不识其志，每尝谓人曰：“此男子未知其指何知，要恐不为汨没之饥氓也。未知其为吉耶？凶耶？”乡人有览事多而熟於闻见者，皆贺之曰：“此若家之宝也。奈何虑之过欤？”自此遂日知书，服圣人之教，慕恺悌之化，达君臣父子之节，忠孝之际，惟恐不及。操笔属词，其言秀而多思，率人所未言者，君道之甚易，由是振发於乡里之间。建中、贞元时，文词崛兴，遂大振耀，瓯闽之乡，不知有他人也。
