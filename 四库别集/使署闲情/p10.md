<!-- { "loadSidebar": true } -->
　　○巡宪署食九头柑（限「谙」字）生员钱元起（台湾人）
　　未见千头树，先尝九瓣柑。金衣和露剖，玉液带香含。柏署颁荣赐，鲰生得饱谙。徘徊归去晚，舌本尚余甘。
　　○含羞草
　　几簇低垂曲径间，王孙归去不思还；无情草木羞何事？我未成名始厚颜。
　　○倒垂兰
　　穷谷奇姿有异材，托根不用土滋培；春来全藉东风力，好放幽香特地开。
　　○题画二首洪沧洲
　　千寻瀑布飞晴雨，百尺长松拂暮烟；欲上奇峰最高处，携诗一问泬寥天。
　　风皱波纹含鸭绿，雨添山色拥螺青；个中颇具云林派，嘉木低垂一草亭。
　　○安平晚渡府学生员张英（凤山人）
　　津头遥见碧波飞，一叶扁舟趁落晖；风力满帆成独往，棹歌临水送将归。孤城战垒空埋骨，草舍渔村半掩扉。为语行人莫惆怅，时清鱼鸟已忘机。
　　○莲池潭生员林青莲（凤山人）
　　芹藻清涟乐溯洄，山光水影共徘徊；荷如解语闲舒卷，云似无心自往来。城阙祗应思我往，洋林谁是出群才？眼前活泼无穷趣，认取源头莫漫猜！
　　○游竹溪寺生员陈廷藩（台湾人）
　　古寺白云里，寒蝉满树吟。溪回初渡月，花落忽惊禽。棋局延清夜，琴张寄素心。欲归山雨重，樽酒且勤斟。
　　○罗山访友人，值雨后留饮
　　茅舍认君家，清溪漾浅沙。路谙前度马，雨溅晚来花。煮茗催明月，瞻云断彩霞。主人无限兴，壶矢任交加。
　　○辽罗阻风庄年
　　遥望东宁东复东，天公何事日东风？海门浪涌如汤沸，落照沧波一抹红。
　　○和梅轩叔原韵
　　舟行红水、黑沟间，蜃气嘘成海面山；风静沧波平似镜，东南一抹是台湾。自惭政迹少甘棠，澹泊无为耻见长；寄语东宁贤太守，霜威到底逊春阳。 
　　○和高方伯韵
　　要识民番爱戴心，重来棠树尽成阴。月明岛屿千峰玉，日落沧溟万派金。博望乘槎持使节，长乡草缴布纶音。从兹黎庶南东亩，无复豪家寸土侵。
　　○寿范浣浦恃御
　　名高讲幄佐丝纶，曳履簪毫近紫宸；温室瞻云长五色，大官赐食得兼珍。明同金监传三晋，洁胜冰壶颂八闽。绦帐柏台齐秉节，由来教养藉儒臣。
　　吴越簪缨推辇下，惟公声望最嵯峨。乌衣门第追王、谢，画省文章敌阮、何。绦县旧传人不老，金笼新见鸽来多。瀛洲信有安期子，枣大如瓜席满罗。
　　○和六给谏「除夕前一日得雨喜而有作」原韵
　　逼除膏泽望长空，谁道甘霖趁朔风！千叠暮云寒色里，万家爆竹雨声中。枝头沾润梅先放，陇上涵濡麦正芃；何必明朝占岁稔，老农今已识年丰。
　　○题六给谏「看竹图」
　　爱他意气自凌云，何可须臾无此君；相对浑如逢直友，虚心劲节好同群。
　　（附）读陶士行传（调「满江红」）
　　（附）病鹤（调「踏莎行」）
　　（附）读陶士行传（调「满江红」）太学生施枚（杭州人）
　　致力中原，不肯向，山城息歇。经国手，晨昏运甑，何其壮烈！深恨胡人窥庙寝，懒听达士谈风月。却收藏，木屑竹头儿，先施设。石城耻，无心雪；神州火，无心灭。思西归，不管金瓯残缺。只为欲枭苏逆首，几乎说破温郎舌；问当初，开口道中原，诚何说？
　　（附）病鹤（调「踏莎行」）
　　乘翅郎当，发音萧索，云程久别浑迷却。庞然困倚画栏前，几回笑倒巢檐雀。俯首人间，驰情邱壑，长鸣的的伤飘泊。一朝声彻上天闻，金童玉女应来约。
　　○秋夜太学生汤尚鹏（嘉兴人）
　　夜与轩同静，琴将枕共横。无聊人易倦，有忆梦难成。风带疏钟度，云扶片月行。可怜童子睡，不解听秋声！
　　○草虫
　　青草黄泥孰与争，■〈口夭〉■〈口夭〉偏喜弄秋声；人家儿女能窥伺，莫向西风特地鸣！
　　○咏鹤太学生张若雯（桐城人）
　　丹顶元裳雪作衣，千年华表尚怀归；尘寰众鸟新相伴，阆苑群僊旧所依。自禀天真还任性，谁知高尚独忘机。樊笼久困仲霄翼，何日凌空一奋飞？
　　○行饭暮归口占
　　晚风庭院飞檐鼠，湿露堦除泣草虫；行饭人归花畔立，俨然身在画图中。
　　●使署闲情卷三
　　白麓六十七居鲁甫辑
　　杂着（一）
　　○杂着（一）○
　　请采买米谷按丰歉酌量价值疏
　　请查核案件疏
　　防海议
　　饬零星散户归并大庄檄
　　观风示
　　观风示
　　通饬慎婚姻重廉耻示
　　署凤山学月课示
　　诸罗学月课示
　　与周抚军书
　　与雅观察书
　　道南统绪论
　　台湾风土论
　　文论
　　「半石居诗」序
　　孙湘南「赤嵌集」序
　　黄侍御「台海使槎录」序
　　「瀛壖百咏」序
　　「重修台湾府志」序
　　观风示
　　「婆娑洋集」序
　　○请采买米谷按丰歉酌量价值疏书山、张眉
　　榖价以丰歉为低昂，采买视岁时为损益；未有守以前之成例，而不务变通者也。
　　台湾虽素称产米之区，而生齿日繁、地不加广，兼之比岁雨阳不时，收成歉薄，盖藏空虚。荷蒙皇上圣明远照，洞悉情形于重洋万里之外，历奉俞旨，台民无不感激。惟是内地臣工身未亲履其境，徒执传闻之丰裕，未晓今昔之不同；即如御史陈大玠生长泉州，尚疑台郡有歧视漳、泉之见。殊不知台湾固为东南数省之藩篱、八闽全省之门户，而于漳、泉所系，尤非浅鲜也；台郡宁谧则漳、泉安，漳、泉安而全闽俱安矣。夫地以民为本，民以食为天。台湾四面俱海，其舟楫相通者，惟泉厦耳。而泉厦又山多地少，仰藉台榖。是台湾之米有出无入，猝有水旱，非同他郡有邻省通融、商贾接济也。臣等蒙皇上畀以巡视重任，岂不知「春秋」严遏籴之戒？况同隶闽省版图，原无分于此疆彼界；而于海口之米榖，不得不责成官吏严其出入者，实由事势使然也。若任其运载透越，则台谷指日可竭，而地方不能宁谧；日后之漳、泉，亦无从而仰藉矣。此臣工之籍隶漳、泉者，亦宜为久远计，而毋徒务争目前之利为汲汲也。
　　盖台地之所出，每岁止有此数，而流民渐多，已耗台谷之半；复有兵米、眷米及拨运福、兴、漳、泉平粜之谷以及商船定例所带之米，通计不下八、九十万。此即岁岁丰收，亦断难望其如从前之价值平减也。是以臣张湄同前任满御史臣舒辂有「请建府仓以裕民食」之请，工科给事中杨二酉有「充实台仓」之奏，臣等于上年十月，亦有「请禁透越私渡」之摺。即近今闽省督、抚二臣议覆科道杨二酉等条奏，亦以台仓之积贮不充，则内地之转输易竭；海外设有缓急，他处难以接济为虑。但督、抚所议：令台湾四县贮粟四十万石，恐一时买足，为数太多、为期太迫；应定三年之限，照数购买。而部臣以采买仓榖定例，年岁丰稔应全数采买，并无预限三年之期议覆。臣等伏思台湾上年收成实止七分，既非丰稔，似不得全数采买。且杨二酉原奏，请充实台仓，然后买运内地。该督、抚等以内地兵糈民食无从措办，关系非小，仍请照旧拨运。部议既准其奏，而本处贮榖又不宽其限期，未免米价更昂，转于民食有碍。是不若督、抚所请三年之议为得也。再，杨二酉所称内地发买谷价仅三钱六分或三钱不等，装运脚费俱从此出；在从前榖贱之年原足敷用，今则不免赔累。嗣后，必依时价、运费发买为得。该督、抚亦议请以后按年岁丰歉酌量增减，所见相同。而部臣拘于成例，谓从前并无以年岁不齐稍议加增；又台湾素称产米，迥与内地不同；倏增倏减，恐启浮冒捏饰之端，宜仍循旧例。是犹以从前之台湾，视今日之台湾也。臣等查上年台湾于收成之际，米价每石尚至一两五钱不等，则谷价亦在七钱上下。续又准闽省水陆提督及金门镇等各移咨督、抚赴台采买兵米，俱不下数千余石。目下有属米价自一两七、八钱至二两不等，则与从前大相悬殊可知。原议之谷价，即不论装运脚费，已不抵时值之半；倘仍不议增，必致因循岁月，互相观望，采买无期。若勒以严限，迫之使趋，非县令受赔偿之累，即闾阎罹短价之苦。小民终岁勤动，至秋成而贱买之，既失皇上爱民重农之意；若使有司赔垫，势必那移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端；则终岁晴雨、榖价低昂，各属每十日必通报督抚、提镇，而臣等现驻其地，贵贱俱循例奏闻，倘有不实，定即指参，何能浮冒？夫浮冒之弊小、累民之事大，即果不能尽绝，犹当权其重轻；况本无从捏饰乎？
　　臣等仰荷恩命巡视台疆，身处局中，不敢以既经部覆之案瞻顾隐默，有负委任之至意；谨将现在谷价情形，据实奏明。伏祈皇上天恩，准照闽省督、抚所议，俾得按年岁丰歉酌量价值，及时采买；庶于海外地方，实有裨益。
　　至将来闽省提、镇等采买台榖，亦乞敕谕令其预为咨商台地官员，俟果有盈余，然后委员赴买。臣等仰体圣心，自必随时斟酌变通，使中外有无相济；断不敢稍存尔我畛域之私，违协恭和衷之道也。
　　○请查核案件疏书山、熊学鹏
　　台湾为海疆重地，巡视有稽察、抚绥之责；国家设立满、汉巡台御史各一员，原欲其留心体察、弹压地方，以佐督、抚耳目之所不及，固边圉而收实效也。
　　臣等莅任以来，凡遇地方官办理未协之处，无不剖晰开陈，嘱其改正。惟是向来台地各官所经理案牍，有报知或不报知。其不报知者，迨经该处民人告发查询，始将缘由声明；更复任意延捺，有迟至经年并数年不覆不结者。查例载：地方官办理事务，非不定有限期；无如台郡悬居海外，恃有重洋间隔，督、抚相去遥远，呼应不灵，而巡察又向不稽查，是以因循玩愒。今若逐案参处，则参之不可胜参；若仅摘出一、二事题参示惩，则挂一漏万，亦于政体未合。夫案牍久悬，则事端百出，无辜待质者拖累难堪，逞刁健讼者奸谋得遂。此废事之患，实所以生事也。伏思臣等奉命巡台，自应查核整顿，毋致废弛。应请嗣后台湾地方官所办案情，按月将已结、未结分晰造册，申送巡察查核。其依定限完结各案及实有情节不能限内完结者，毋庸具题；倘并无难结情节、任意迟延及隐匿不行造送者，一经查出，臣等缮本题参，交部察议。
