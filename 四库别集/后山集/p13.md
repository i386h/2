<!-- { "loadSidebar": true } -->
　　师道啓近者足下来京师不鄙其愚辱贶以友卒卒一再见懐不得吐旣别欲一致问因以自效方事之不间竟后足下大以为恨及读足下书乃仆所欲言者君子之所存夫人不逺惟设之于仆为不当耳嗟乎足下诚知我矣亦旣爱之矣不识足下何从而得之其得之于人耶其有以自得之耶得之于人耶誉者可信则毁者又可信矣有以自得之耶则仆言未效而迹未接窃有疑焉岂足下使人可疑乃仆之不敏不能不疑耳古有之目逆而道存而仆不足当也以仆之愚有以知足下而谓足下何从而得之仆过矣夫众口铄金三人成虎仆惧足下有时不自信而信人不待人毁而人自毁矣仆以小人之懐为君子之心则又过矣然所以言者虽君子不可不戒也足下悯仆无以事亲畜妻子宜从下科以幸斗食疑仆好恶与人异情足下于仆至矣仆何以得之何以受之耶仆家以仕为业舍仕则技穷矣故仆之于仕如瘖者之溺声气不动而于足乱矣世徒见其忍而不发遂以为好恶异人此殆谈者过情听者过信耳虽然仆病且老矣目有黑子而昏华瘰侠于颈领隐起而未溃气伏于胷腹之间下上不时痔形于下体者十年矣志强而形惫年未旣而老及之足下虽欲进之而仆不能勉也闰月甲子诏以河内公为相是时自九月不有司传诏未竟而贵贱贤不肖下至漆室女子欢然相庆天人之意如此仆方卧闻之起立尚可勉耶足下视此时如何仆独得不勉耶羊鼎之侧饥者吐舌但未染指耳足下欲与仆居将坐仆而沐薰之耶岂意其逃世而加束缚焉抑爱之过厚而欲常常见之与李聃家于瀬乡庄周老于防田邑之间复有昔时懐器而隐处者乎愿一览焉仆于书如贪者之嗜利未尝厌其欲也谯祁氏多书称号外府太清老氏之藏室愿与足下尽心焉春益暄惟为道重慎师道再拜
　　答江端礼书
　　师道啓学始于身而成于性欲善其身而不明于善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣士之所戒其惟名乎声实相从如影之于形短长曲直惟形之使无实之名黎人贩焉善人畏焉得且畏之况求之乎言以述志文以成言约之以义行之以信近则致其用逺则致其传文之质也大以为小小以为大简而不纳盈而不余文之用也正心完气广之以学斯至矣辱问非所及敬诵所闻足下其择焉仆之不成勤无成能惟于修文畧无师法愧无异闻虚辱盛意若曰量子以为教如医之量药以当病如工之量才以当用子曾子盖能之矣仆非其任也嗟乎子之不逢夫子也与仆游者众矣莫有问焉子何问之下耶嗟乎夫子之失子也尚幸来临愿言其详师道再拜
　　答秦觏书
　　师道啓辱书谕以志行事贤大夫友良士斯至矣复有意于不肖何也再惠诗雍雍有家法诵之数日不休固为足下贺不图过意责以师教阙然无以为报惟媿而巳夫百金之货不陈于市走原逐鹿跛者不试也世固有之足下所谓彦士名大夫是也从之当得所欲乃以责仆则过矣又惟足下博问而择亦已见及敢不畧陈其愚仆于诗初无法师然少好之老而不厌数以千计及一见黄豫章尽焚其藁而学焉豫章以为譬之奕焉弟子髙师一着仅能及之争先则后矣仆之诗豫章之诗【一作诲】也豫章之学博矣而得法于杜少陵其学少陵而不为者也故其诗近之而其进则未也故仆尝谓豫章之诗如其人近不可亲逺不可疎非其好莫闻其声而仆负戴道上人得易之故谈者谓仆诗过于豫章足下观之则仆之所有从可知矣何以教足下虽然仆所闻于豫章愿言其详豫章不以诗【阙一字】仆从亦不能为足下道也而足下歉然欲受仆之言其何求之下耶昔者能仁以华示其徒而饮光笑之能仁曰吾道付是子矣其授受乃如此虽大可以喻小子其懋焉吾将贺子之一笑也师道再拜
　　答晁深之书
　　师道啓辱书教以先觉之觉后觉其説信美而仆不足当也古之人量而后言言而不类言之失也子其慎之仆闻之施者不困守者不给士之好为师旧矣子问而不以告岂其所有不足于施而莫知所以吿耶士能致诚殚敬而刳其心以求于世未有不告者也不诚不敬则不足以得之有以得之而心不至焉则又不足受之也虽然教自外至者也外以导内于是有以自得之则至矣自是而观士何以教子子何待于士耶子其懋之子之兄弟足以先人而未足以相先子之才如牧野之驹乘之则奔近之则踶虽未就御而脱然有千里之气子之成才仆莫量也子兄之才如良马行则中节止则中度御以大辂鸣以鸾和而行九轨之道其至有日矣故仆不虞子兄之居后而惧子之难成也子其驱之士方盛时气血动于内容色挑于外得之则惑失之则悲气冒其心性乱于习百废一存惟欲之知夫才如水焉窒而挠之则浊牛马污秽日滋而科斗生焉可不畏乎夫少而好色仆与子同而今悔之以仆之悔故不愿子为之也子其戒之始仆以文见曾南丰辱赐以教曰爱子以诚不知言之尽也仆行方内才得此尔夫言之不尽非不能也其心以为不足与之尽尔不者有所畏而不敢也愚者无以告智者告之而不敢尽也言之难其若是乎尝试考之尽言不讳其于子如何耶不絶其愚请继以吿子其图之师道再拜
　　与黄预书
　　师道叩头啓昨暮始闻有丧子之戚此世事中最难堪者父子之私耳目之玩熟见而骤失念之不堪况当之乎往岁失一七岁男子扣天拊地欲有所诉殆不可以至理夺也往还深热数见开谕又勉读方外书以自解俛而听其言如耳边过风读其词如目前空华视听虽接而心不随晋惠帝谓饥者何不食肉糜此虽甚愚然世内事非身经之虽智者有所不解也而谏者责其不听亦已过矣久而后念死者不更生生者无所致力欲诉则无从欲怨则无归究竟无得而后已也念足下少年初经此变宜有甚于老者然有一事似可道太夫人齿发衰视足下夫妇日夜不寝食击牀倒席相向涕泣谕之不解禁之不止无如二人何则必郁悒不平有如太夫人一不食足下何以自处耶幸少拨哀一思愚言王夷甫言太上无情其下不及情情之所钟正在我辈民虽愚至于父子夫妇则知之矣此未为知人者衍又自谓有道第一等人夫道者性也而钟于情何在其有道耶上下之间众尔衍不异众何在其絶出耶而晋之士大夫共推衍为第一则下衍者从可知矣思解足下之忧不觉及此亦以当一纵谈也师道再拜
　　上曾枢密书
