<!-- { "loadSidebar": true } -->
　　故少司冦赠御史大夫雨亭陈公讳瓒字廷祼常熟人为诸生举于公交车有儁朗之目以进士授永丰令节惠慈民其下称之尝従故聂贞襄公罗文恭公游而所得于文恭者尤邃征为刑科给事中再迁左给事中巡察京营前后上军事甚练为故相徐文贞公所重时文选郎墨而骫法公上疏极论之而荐故岩穴弃臣某某等上讳言弃臣杖之朝堂六十谪为民公葛巾野服奉其父纵游山水间若不为官者隆庆初首拜吏科左给事中言事益激切徐公益重之俱见施行而亚相髙公狠而数轧徐公弹射之不避后徐公归髙公得志而公已为太常少卿矣竟见中以考功法当外谪公仍故服奉父游如初凡十五年而始补会稽丞迁漳郡再迁南仪部主事俱未上进郎中公始一出超进南通政司叅议复召为太常少卿改右通政转左为南京太常寺卿入拜都察院左副都御史迁刑部右侍郎转左以至卒年七十一赐祭葬如例公佐台台纲凛然其佐法曹操执不挠貌棱棱若不可犯者杯酒谈笑春温蔼然及有所不可义形于色百折不为挫真伟人哉
　　
　　赞曰直而温温而栗介于石不终日表里如一终始亦如一
　　
　　黄质山先生者讳姬水字淳甫父曰五岳山人省曾以博学工古文辞着声先生生而颖异试公交车业不利弃去刻精为诗五言古律皆深入唐人之奥文亦峭劲其大不能如其父然有美爱可传者生而嗜古负遗世之僻不与俗谐其辨识书画器物称赏鉴家顾多谢客客至而雅者始见延然不能具五簋而酒茗脯炙必精旨雅语竟日不倦卒年六十六今像溪刻寒苦古狷者流也
　　
　　赞曰文不取时行不取俗刿心为工谐已成独何以征之形骸土木
　　
　　故太仆寺丞直文渊制敕归震川先生讳有光字熙甫昆山人也生而美风仪性渊沈于书鲜所不读而尤邃经术长于制科之业自其为诸生则已有名及门之屦恒满而先生方以久次膺贡寻举应天省试第二人故相张文毅公治时主试得先生文而竒之大以国士相许然至公交车辄报罢行年六十而始登第又不得馆选出令湖之长兴隃三载仅迁判顺徳府髙新郑其座主也以大相秉铨怜先生屈拔为太仆丞寻以太仆入司制敕气稍发舒而浙之台使复苛擿之先生方属疾郁郁不乐遂卒先生于古文辞虽出之自史汉而大较折衷于昌黎庐陵当其所得意沛如也不事雕饰而自有风味超然当名家矣其晚达而终不得意尤为识者所惜云
　　
　　赞曰风行水上涣为文章当其风止与水相忘剪缀帖括藻粉铺张江左以还极于陈梁千载有公继韩欧阳余岂异趋久而始伤
　　
　　应天府丞王华松君讳执礼循伯先生之孙也少孤贫力学従归有光先生受易为诸生久之举乡荐又久之成进士授建宁司理入为南京刑部主事召改北以母老乞终养归母服除补仪制主事署员外郎改尚寳丞擢南光禄少卿转大理丞考最抵家道进应天府丞盖终始不离南者三载余而竟以病不赴卒年七十公任司理有声实而不蕲合上官故得中迁无愠色其改而北也座主时据上宰腾绰匪遥而太夫人且八十君叹曰奈何以一官而易我一日养哉既为郎久次不迁意泊如也君未尝一日废书不观能文章晓医术孝廉之声蔚如矣
　　
　　赞曰乡俗日漓取资吻唇生七十年弗汩其真士习日獧巧攘竞先歴六七政弗刓其天了不异人人自无之曷不百身吁嗟君兮
　　
　　都察院右副都御史赠兵部左侍郎瀛峰张公讳任字希尹嘉定人少工公交车业二十举乡荐又四年成进士授工部都水司主事出督造清江漕艘以勤能称迁署虞衡司员外郎治武库甲仗与侯鸾忤见中谪判大名迁同知嘉兴会相嵩颇拔忤鸾者遂以公知袁州袁其乡郡也公首惩其积横舍人子以母忧归服除补严州进山东按察副使贵州叅政念其父老病上书乞休不待报发太宰贤之为转陜西宪使以便归省而父不待矣服除徘徊久之乃出补云南即调河南转浙江右布政使再转山西公所至以清浄简约持法无害不蕲赫赫上下安之在山西久而不迁会故人有推毂者遂以副都御史抚广西时广冦大披猖公与总督合讨之而公由西道进捣其巢穴屡破贼积级至万级卤获男女牛羊器械称是天子大悦下司马论功而公以病■〈谷丸〉卒矣遂以所当迁左侍郎为赠予祭葬录一子入胄监公卒之年五十有七予少于公二岁而与公同第相善居恒谓公垂老矣而不失赤子心贵至列卿不改布素节歴夷险百端不夺处女行富可埓邑封不増白屋饰家众千指寂如无人者友人殷都以为知言
　　
　　赞曰嗉若有惩衣若不胜不为物先不受恶憎歴宦无害卒告武成仁者之勇廉者之能
　　
　　袁呉门先生尊尼初字仲后字鲁望胥台先生子也弱冠举乡试又二十余年而成进士授刑部主事乞南得仪部改南吏部之考功进郎中擢山东提学副使传巡抚者有所憾于先生论当调时大计吏省台为格不下而先生已离境矣遂乞致仕归先生性和易坦亮不设城府好酒至穷日夜而人事亦不废读书强记于诗喜眉山于文喜潜溪务以详赡为则其在刑部时故髙相拱受知于胥台先生而拔先生会试寘髙等数托具玄草先生心恶之遂力乞南而最后擢先生亦髙握铨事也先生素以和易得乡里声晩节忽多躁恚盖未几卒年仅五十有二所著诗文若干巻今像秀眉目而面皆酒红鼻齄
　　
　　赞曰咄咄袁仲生宏亮中不它赡详嗣洁峻与父各成家混俗不颛名隐酒适天和二十应公交车髙第四十余五十纡金紫忽复困沈痾閦若空中华所得能几何是以蓬蒿士修言谅匪诬
　　
　　南京兵部右侍郎赠都察院右都御史观海顾公章志字行之父曰济以刑科给事中蚤卒公成进士授行人迁其司副以至正转刑部湖广司郎中引疾归疾已补故官出守饶州进湖广按察副使乞归养母母卒服除起补广西入贺万寿道迁贵州右叅政俄进广西按察使乞休以右叅政归用荐者起山东按察使入为南京光禄寺卿寻代余为应天尹以至今官卒年六十四公为人孝友忠信洁廉温直毋论不以显贵加于人即终身不示贤智色所居官之日少然往往有声实而其守饶则惠利之政人至于今诵之不衰尹应天节省诸邑供费爬剔宿蠧为之一洗佐兵部属其长缺多署部篆采郎倪冻议上之朝岁减官舶三百余艘裁费以十万计而长年不至破家今已定着絜令公之卒也留都诸军肖像而祀之以岁时致祷有子绍芳今为翰林检讨云余起家复代公兵部出处之迹时亦相埓而毁誉辽邈矣
　　
　　赞曰骨清而神癯貌和而辞雅名不人先实不人下宦不过循吏而称不过长者抑公西华有云政惟弟子不能学也
　　
　　张起潜君者讳振之吾州人也字仲起少于余二岁后十二年与余弟懋偕举已未进士授处州府推官入为监察御史督通州仓务移疾归大察中忌者谪临清州判官迁广信府通判遂为其府同知迁南京兵部员外郎转文选郎中出知吉安府乞致仕不待报归坐斥为民起知杭州府进按察副使饬温处兵得疾乞休卒君为人忠信亷洁既成进士与讲学者游抱大人志居官所歴皆有声实而其在吉安尤以精勤恤单赤鋭意兴除爱礼贤士大夫其保振属吏不啻乳哺子而疾贪苛若仇雠尝按举一令为有力者所持不能快遂决意归其斥也盖赓为所中伤云君归而其士民思之若父母至为祠生祀之用是得再起杭杭俗凋攰獧驵如吉安而冲■〈谷卂〉过之君益思所以称塞者而精力已小不迨矣既病益自强奔走道路以至死死而称勤事非偶然也居乡尤能折节为长者里中豪犯之亦不校州师生上其行祀于学宫
　　
　　赞曰后吾而生先吾而死吾不忍其冺冺以标其长者行而循吏绩以竢夫信史
　　
　　河南提学副使王和石君者讳鼎爵字家驭太仓州人今太子太保武英殿大学士元驭之弟君生而冲夷澹泊与人交周详有情谊少依其兄从师受经术善自刻厉工文辞会试为第五人廷试亦髙第授刑部主事调礼部移病归病良已累迁至主客郎中而元驭为礼部侍郎君以嫌请南得验封郎中久之擢今官视河南学政时元驭秉节抗权相以归有女仙去君于家庭议论微有不同而媚权相者故疏伸君以抑元驭君不自得竟拂衣归归仅踰岁复起用而君之尊父病矣与元驭不解带而昼夜奉汤药以至终时人称之服除君亦病不治卒时余弟敬美亦告归海内有称二王者则君兄弟而又有称四王者则滥及余余实不能当也然余弟与君相继卒而余两人者尚无恙也呜呼其亦可悲也已
　　
　　赞曰朝有良宰是曰元方孝友明信节行文章畴其嫓之君实鴈行握兰建礼秉铎大邦有所不可弃之若亡国寳家琛造物所妨君与余仲后先凋丧使余二人踽踽凉凉终天之痛敢诅巫阳
　　
　　骠骑将军中军都督佥事镇守浙江总兵官杨公讳尚英字时俊其先九江之德化人以功得千户调镇海卫公生而有膂力猿臂善射及长长七尺余虬须燕颔顾盼若神踰冠嗣父职属倭乱海上公起行间水陆大小数十战多有功积级累数千其官自署指挥佥事实为指挥使都指挥同知以至都督其职自把总刘河叅将于通泰于盐城于苏松副总兵于浙直总兵于浙其阶自昭勇明威以至骠骑将军其罢也拟以云中副帅召不果感末疾郁郁以卒卒年仅五十一公有胆决饶权畧抚部曲以恩信故去而多思之归剏大第治园池握槊命诗钟鼓之声不絶行金若流水不五载产尽挫其殁也至无以为敛余兄弟与之善为经纪之今像烨然犹若生也
　　
　　赞曰吴子文弱武则不竞公贾其勇以与倭竞剪其鲸鲵■〈风贝〉止涛靖在师中吉王三锡命良弓就弢髙鸟犹侦牖下之辞夫岂非幸
　　
　　弇州续稿巻一百五十
　　

　　●钦定四库全书
　　
　　弇州续稿巻一百五十一
　　
　　（明）王世贞 撰
　　
　　○文部
　　
　　△像赞
　　
　　琅琊先德赞（三子附）
　　
　　不肖贞既获购乡贤大夫士之像而赞之矣于先德乃冺冺焉则何所逭罪乃复摹集成册自先大王父赠司马公始至亡弟太常少卿敬美不揆愚陋窃効推测之知僭为之赞而叙之夫寛博恬恬不显其积去町削畦以贻后人则赠公之行也仕不媚上善不近名以拙养和岁计有余则工部公之行也吏治赫赫去后见思大度深仁与物同体则司马公之行也虚心实腹动止自矩殉国爱民知无不为御史大夫公之行也宦薄自解垂槖萧然坦外夷中戏不诡道则黄陂令公之行也进退取予灼有定见严冷简重居然前軰则学宪公之行也秀发端疑周详淹理文彩絶世行复皦然此太常弟之行也虽名寿未跻乎睢陵勋位少逊乎始兴而裔出仁里生当休代格量弘济行术纯洁皆存则为仪殁而可社阴德流衍子诉代食者也诗云髙山仰止景行行止宁有覩此而不肃然恭跃然慕者乎仪部光州运使附焉差亦不忝
　　
