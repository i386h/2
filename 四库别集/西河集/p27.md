<!-- { "loadSidebar": true } -->
　　西河集巻十九
　　钦定四库全书
　　西河集巻二十
　　翰林院检讨毛竒龄撰
　　书【七】
　　复蒋杜陵书
　　惠寄三札前后收到宛陵阳羡两君亦竝致意去因酬应稍烦戃怳度日友朋之怀徒抱胸次今则史馆稠杂除入直外日就有书人家怀饼就抄又无力雇书史代劳东涂西窃每分传一人必几许掇拾几许考覈而后乃运斤削墨侥幸成文其处此亦苦矣又况衣食之累较之贫旅且十倍艰难者耶今同馆诸公分爲五班自洪武至正德作五截分某班秖分得正两朝纪传而志表则均未及焉某于两朝中又分得后妃六篇名臣二十五篇杂传一篇合三十篇既又以盗贼土司后妃三大传谬相推许统属某起草在分之外虽此中尚有书可查然讹舛极多从前已刻如吾学史料诸编比之大海一沤百不十具他若通纪定纪法传从信种种则又纯涉虚假全不足凭是以是非易决真僞难审此在正以前尚然况嘉隆以还则将何所依据也客冬曽托董无庵彚徴越中诸先贤志传而竝不见寄足下虽寓公而居越最久越中声气皆愿与杜陵呼噏凡诸贤后人无不在杜陵齿遇之末今专以相托嘉隆后八邑名贤祈统爲彚徴寄某使某得专任敝郡列传其中是非真僞不妨杜陵指定相寄则一郡一贤皆杜陵所表章也朱少师傅在陈大樽集中尚有实事可录但稍烦芜耳至吴大司马三世则不见状志曩者其曽孙云章曽示一传是孙承宗作不善碑版了无可纪今并此传亦无有矣且锦衣再袭最饶名迹曽见庄烈皇帝有亲笔东司房敇而元素先生有救给谏姜采及举人祝渊诸大节俱怳惚不明白或向其从子伯憩抄一事实伯憩不作字即此附嘱若倪文正祁忠敏诸公则足下曽作传其稿本必具幸悉缄示他不能指名悉借搜讨其独于吴司马公谆谆者以伯憩与杜陵晨夕易面及也及汤太守笃斋公开三江闸事吕望如进士曽寄汤神传一本荒唐之极太守虽祀越趋跄祷赛然亦祭法功德之祀而男妇感之乃仅夸神异而于山川阸塞兴筑利弊诸领要全不一及曽记金华浦阳江爲禹贡三江之一其下流由山隂西南入界东注钱清江而北入于海越故称泽国又号暵壤众山水易潴而濒于海而善下潴即咽下即渫加之以浦阳建瓴之水而爲壑于此稍暴涨即弥漫而渫久而渴其爲舄卤也久矣前此太守戴公曽遏浦阳之枝流使之通浙江以杀其势至是则凿七堰而排浦阳而西之且坝于麻溪以截其西南之来然后爲闸三江口以潴渫全越之水咽即啓之渴即闭之其名三江闸者以此地本浦阳江入海之处袭故名也但其详不可得闻其兴筑始末又略无可考逺求指示此亦谘诹献老之一端矣旧腊中堂啓奏原有举隐逸名贤之意而地震以后复从
　　赦诏中作一条又监修入告只以修史余波相及不成光景且监修亦骤爲之不卜于众而足下则多以周之义士相目疑沮者半大敬则惟恐某有他意急作书戒勉彷佛山巨源之措词者总之神龙不见愈髙也某原揣今年告归而益都老师过爱之切爲聘一贫家女爲后嗣计是以羇绊不果顷闻越中有诗文之选羣推杜陵爲政甚善某虽戒词句之学然食指犹动但此时宋元恶习盛行长安某不惮直指其非幸羣公相让不敢抗争此事得杜陵一振兴之必有可观特某遍游宇内恨无一真读书人经学既已响絶而礼乐二字开口便错偶与同馆官论郊坛之礼讹舛百出即嘉靖议大礼一节虽未分题然仓卒语及便一閧而散至馆长以乐章配音乐下议则虽淹雅如吴志伊亦不能出一言相答某年已渐衰倘幸归里妄思以残年着礼乐二书以存一线若杂诗杂文则筐箧尚多断不敢出一字相质实薄之也来札少规语惟浮沉金马一言爲好我之切佩之绅带不敢暂忘今
　　朝廷甚爱儒臣且
　　圣学最博洽稍有词句必加
　　乙览顷西南告捷同馆皆献平湖南平蜀雅颂而某无一言其缄晦可知矣令郎买宅于越将来爲王谢后増一寓贤吾越何幸得此佳迹总之杜陵与越人投分深耳三日前随东海公游摩诃庵至昨始归而真定司农公又以碑文二通属某捉刀因灯下草寄杂乱无叙总借道鉴
　　与吴广文论国风男女书
　　足下以国风多言男女之事且偏执国风好色而不淫一语以爲朱子注淫诗未必无意此殊惑也国风男女大抵皆风人寓言竝非实事且其事别有在如国风好色此寓言也词也而不淫则别有事也幼时亦惑于朱子之説见国风无男女者亦似淫诗如十亩之间桑者闲闲亦谓桑者是蚕妇乃不幸而其言已行世及其既悔之而以观国风则凡彼美人兮有美一人皆君子人矣予避人至维扬姜滙思侍御巡盐两淮多结纳名士时武宁侯王君蹈海门客髙孝修跳身破产扞侯故家事而名久在刋章未落侍御闻其来预贮五百金待之予深感其事爲作寄寇诗【见七古巻】寓竚望之意以抚宁侯家妓冦白门事颇相类也山隂姜质甫见予诗急向埂子问冦白门消息直笑话矣后予避湖东籍捕几及旅主人之子邓论秀匿予别室且隂继饔餐几至波累予作邓老秀一诗【见五絶巻论老声转】托言宪禁客宿而旅主人之妇邓老秀违禁请留以隐记其事此亦掩尔壶浆勿令之露之意也而江都宗定九实爲和邓老秀诗十章此岂知予者读国风者能于此通悟则庶几耳
　　与阎潜丘论尚书疏证书
　　昨承示尚书疏证一书此不过惑前人之説误以尚书爲僞书耳其于朱陆异同则风马不及而忽诟金谿竝及姚江则又借端作横枝矣尚书本圣经前人妄有遗议者亦但以出书早晩立学先后爲疑未尝于经文有不足也且人心道心虽荀子有之然亦荀子引经文不是经文引荀子况荀子明称道经则直前古遗文即易通卦验所云燧人在伏羲以前窴刻道经以开三皇五帝之书者是也又且正心诚意本于大学存心养性见之孟子竝非金谿姚江过信僞经始倡爲心学断可知矣今人于圣门忠恕毫厘不讲而沾沾于德性问学硬树门戸此在孩提稚子亦皆有一诋陆辟王之见存于胸中以尊兄卓识而拾人牙慧原不爲武然且趋附之徒借爲捷径今见有以此而觊进取者尊兄虽处士然犹出入于时贤时贵之门万一此説外闻而不谅之徒借爲口实则以此而贻累于尊兄之生平者不少吾愿左右之閟之也至若学宫从祀则从来荒谬向与尊兄言庙学合一之陋孔子先圣称名之谬极蒙许可至从祀进退则大不足凭汉世大儒如康成子政辈皆以神仙图防纷纷罢祀乃有受华山之书阐参同之秘指太乙九宫爲洛书九类而公然与圣经竝传者是以王草堂作圣贤儒史一书颇有订证而足下偏执程敏政无学之説以爲金科陋矣鄙意谓尚书疏证总属难信恐于尧舜孔子千圣相传之学不无有损况外此枝节更爲可已何如不具
　　复髙云和尚书
　　髙云闭关如龙归大海无可踪迹仆又病不能一顾独念荷担挈鉢未必无得力处虽阖戸静坐吾儒多有此者然究非圣功此惟公家有此法耳若来字谓三生石上夜梦与仆聨句三生石正此间葛洪岭也何不发关来一游之耶仆不识李源何许人而髙云道力不减圆泽相忆之切或见梦寐但仆生时先慈张太君梦番僧以度牒见寄醒而堕地太君心恶之而不言暨方马兵败仆髠首匿泽中太君抚首而泣始告以梦曰验矣其后出走至少室已辫矣有关东贺凌台先生之徒见予于嵩山市授予大学则其人僧也仆谓此授学之事一生大节先慈之梦当以此时此事爲验他皆不然特予少论学溺于儒説而至此而闻诚意去恶絶私利之念终身行恕与佛氏之行善与与人爲善大意本剧殊而末不甚悖因与佛门知识不大诀絶而见者不谅妄谓予再来原有根柢一如髙云之所云此仆久自揣南辕北辙彼此正相反儒之成已成物本顺出佛之尽人尽已恰逆入仆之所僦在杭州公在髙云葛洪岭非相见所也苐隔江日久不无忆念旧冬卧病几乎永诀梦寐之劳虽至人或不免耳闻人居士望公久春又过半湖上风物渐就暄暖山中虽苦寒想可解衲何时惠来珍重并询
　　答福建林西仲问韩昌黎一女两壻书
