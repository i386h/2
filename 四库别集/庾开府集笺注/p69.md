<!-- { "loadSidebar": true } -->
　　朝鲜建国孤竹为君地称髙栁【见辛威碑】山名密云【晋书载记慕容皝称藩于石季龙请兵讨段辽季龙至徐无辽奔密云山】辽阳赵裂【赵世家齐安平君田单将赵师而攻燕拔之燕世家秦攻拔我蓟燕王亡徙居辽东秦拔辽东虏燕王喜卒灭燕】武遂秦分【见纥干碑】宝珪世胄【见滕王序】雕戈旧勲【见伤王司徒】名称宾实【髙士传许由曰名者实之宾】言谓身文【左传介之推曰言身之文也】挺此含章【见齐王宪碑】降兹岐嶷【诗大雅诞实匍匐克岐克嶷】有犯无隠【礼记檀弓事君有犯而无隠】王道正直【尚书洪范无反无侧王道正直】惟爱惟敬【见步陆逞碑】永成恱色【礼记祭义孝子之有深爱者必有和气有和气者必有愉色有愉色者必有婉容】枕藉礼闱【汉酷吏传皆相枕藉死】留连学殖【见为杞公表】策参帷帐【见拟咏懐】功披荆棘【见郑常碑】韩阵挥戈【淮南子鲁阳公与韩酣战日暮援戈挥之日反三舎】齐城凭轼【见长孙俭碑】豹策乃建龙韬同啓【见从驾】校战岐阳申威陇坻【晋地道记汉阳有大坂名曰陇坻亦曰陇山】城垒画地【汉李广传与人居则画地为军阵射阔狭以饮】山林聚米【见谢赵王启】上马论书【见崇传】临戎习礼【见司马裔碑】贾复开营【后汉贾复传复知帝欲偃干戈修文德乃与髙密侯邓禹并剽甲兵敦儒学】廉公屈体【见司马裔碑】从容傅防占对造请用此防平终兹寛猛【见司马裔碑】緑林兵息【见哀江南赋】潢池盗静【汉龚遂传遂曰民困于饥寒故盗弄陛下之兵于潢池中】名振赤山【后汉祭彤传赤山乌桓数犯上谷为边害彤乃率励偏何遣往讨之塞外震詟彤之威声畅于北方乌桓传赤山在辽东西北数千里】威髙青岭【水经注清水源出武乡县西名青谷水】兽浮河【见五张寺碑】飞螟出境【见纥干碑】灾氛生陇毒水侵泾【见哀江南赋】朝倾地镇【周礼九州有名山为地镇注扬州防稽青州沂山幽州医无闾冀州霍山皆山之重大者为四镇】夜落台星【见司马裔碑】石坛承祀【初学记汉明帝诏髙邑于光武即位所建石坛立珪头碑】丰碑颂灵【礼记公室视丰碑注丰碑斵大木为之形如石碑用以下棺天子四碑诸侯二碑】渭城髙柏【三辅黄图汉文帝霸陵不起山陵稠种柏】昌陵下亭【汉书成帝营起冒陵】须知地市【见哀江南赋】为读山铭
　　周柱国大将军大都督同州刺史段永神道碑
　　公讳永字永宾东燕辽东郡【本传作辽西郡】石城县零泉里人也本姓段昔者昌意降居初分若水之姓【见宗庙歌】共叔出奔始有京城之族【见哀江南赋】西河居士蕃魏而郤秦【见连珠】北岳将军威胡而奉晋【晋书懐帝以段匹防为左贤王助国征讨假抚军大将军后入石勒常着朝服持晋节本传晋幽州刺史匹防之后】其后居于代北则先封辽水备乎史籍可略而言【本传曾祖愄仕魏黄龙镇将因徙髙陆之河阳】祖援镇西将军冯翊太守父儒平东将军持节恒燕朔三州诸军事【魏地形志东燕州注太和中分恒州东部置燕州孝昌中陷天平中领流民置寄治幽州宣都城朔州注本汉五原郡延和二年置为镇后改为懐朔孝昌中改为州后陷今寄治并州界】恒州刺史公年裁弱冠【见崇传】即值乱离【诗乱离莫矣】驱驰闗塞之间早有纵横之志军阵方圆无劳聚米【见谢赵王启】山川形势不待披图【见崔訦碑本传魏正光末六镇扰乱遂携老幼避地中山后遂赴洛阳】魏正光五年入仕解褐殿中将军【通考殿中将军宋初置之】孝昌三年加龙骧将军【本传不载】永平三年授平东将军都督中埏建义勲谋是先蒙赏仓泉县开国男食邑一百户【本传不载隋书荆州汉阳郡上禄县注旧置仇池郡后魏置仓泉县】其年淮淝侵轶南鄙徴兵公受赈偏师【见宗庙歌及贺娄慈碑】一月三捷【语见诗】昔张辽奄至【原注有阙文】沃野县开国伯【汉地理志防门郡领沃阳县】食邑五百户进爵为侯【本传青州人崔社客举兵反永平讨之进爵为侯】永熙元年授使持节车骑大将军左光禄魏武帝特召入仕阁内大都督【本传不载】马武小心侍萧王于卧内【后獏马武传世祖使将其部曲至邺武叩头辞以不愿】典韦忠壮陪魏后于宫中【魏志典韦性忠至谨重常昼立侍终日夜宿帐左右稀归私寝军中为之语曰帐中壮士有典君手提双防八十觔】于是贼帅元伯【本传作元伯生】破掠城市西自潼函东绵巩洛京畿大都督请士马五千公曰此贼无他防寻为鸟散止请五百骑应手生擒朝廷赏其谋防百姓喜其除害【本传孝武遣京畿大都督匹娄昭讨之昭请以五千人行永进曰精骑五百自足平殄于是命永代昭遂破平之汉主父偃传匈奴兽聚而鸟散从之如影】既而丧乱多【见连珠】生民板荡【见伤心赋】乗舆西幸宗社北迁【见宗庙歌】公妙识象深知厯数【见象戏马射二赋】乃欲昆弟谋为自全斩西中郎将送首闗内【本传帝西迁永时不及从大统初乃结宗人潜谋归欵与都督赵业斩西中郎将慕容显和传首京师】蒙赏昌平县开国子【晋地理志燕国领昌平县】食邑三百户大统元年授使持节北徐州刺史平窦军【周太祖纪魏大统三年东魏遣其将窦泰趣潼闗太祖率骑六千旦至小闗泰卒闻军至惶惧太祖纵兵撃破之斩泰传首长安本传擒窦泰】复农战沙苑阵河桥【见纥干碑】公并预先登【左传颍考叔取郑伯之旗蝥弧以先登】身当锋首谋谟应变备在司勲【见为阎将军表】增邑八百户通前合二千户进爵沃阳县开国公授南汾州诸军事【隋书文成郡注东魏置南汾州后周改为汾州后齐为西汾州后周平齐置总管府周太祖纪魏废帝三年改南汾为勲州】南汾州刺史十四年増邑三百户转大都督其年授车骑大将军仪同三司加散骑常侍十六年授骠骑大将军开府加侍中寻授恒州诸军事【周太祖纪魏废帝三年改恒州为均州】恒州刺史昔轩丘分族异姓者十四人【见祀圆丘】酆邑建侯同盟者四十国【见齐王宪碑】太祖文帝席巻闗河三分天下【见宗庙歌】颍川从我并有乡里之亲【见豆卢永恩碑】新丰故人非无布衣之旧【见春赋】更立九十九姓还存三十六国旧胄还姓尔绵【周太祖纪魏氏之初统国三十六大姓九十九后多絶灭至是以诸将功髙者为三十六国后次功者为九十九姓后所统军人亦改从其姓】增邑一千进爵为广城郡开国公【本传孝闵践阼也汉地理志右北平郡领广城县】寻授文州诸军事文州刺史国家以玉门西拒久劳亭障【见一巻及昭君词】阳闗北牧多事风尘【见燕歌及二巻】武成二年有诏进公都督瓜州诸军事瓜州刺史【本传不载】是以名驰梓岭声振榆闗【汉卫青传上曰青遂定河南地按榆溪旧塞絶梓岭】无雷向风【汉西域传无雷国王治卢城去长安九千九百五十里】负【疑作贵】霜懐惠【汉西域传月氐为匈奴所灭遂迁于大夏分其国为休密双靡贵霜肸顿都密凡五部翎侯后贵霜翎侯丘就却攻灭四翎侯自立为王国号贵霜】保定三年还朝授工部中大夫【通考后周有冬官大司空卿掌五材九范之法其属工部中大夫二人承司司空事掌百工之籍而其禁令】寻迁军司马夏官司武待白露而治兵【见步陆逞碑】冬官考工记云而授职【见谢赵王啓宗庙歌】四年増邑三百户通前合三千九百户其年授使持节大将军都督治左八军总管军事朝登上将暮防小卒事涉交接观衅而返【左传随武子曰防闻用师观衅而返】天和四年以本官领小司寇【周礼秋官有小司寇】三度有星名天狱【天官书注诗纪歴枢曰贱人牢一曰天狱】八卦有坎象刑书【左传晋国赋一鼓铸以铸一鼎着范宣子所为刑书】公繁不秋荼【桓寛盐铁论秦法烦于秋荼】严无夏日【见小园赋】民知约法未肯以狱吏为尊【汉书沛公曰吾当王闗中与父老约法三章耳杀人者死伤人及盗抵罪周勃传勃曰吾尝将百万军安知狱吏之尊也】吏识刑名无敢以死灰相惧【汉书鼂错学申商刑名于轵张恢先所韩安国传狱吏田甲辱安国安国曰死灰独不复然乎】又任左厢第三军总管【按周武帝纪建德五年帝总戎东伐以越王盛为右一军总管杞公亮为右二军总管隋公杨坚为右三军总管谯王俭为左一军总管大将军窦泰为左二军总管广化公邱崇为左三军总管盖周制六军故云】仍被勅将兵马北道教习韩信入闗即申军令【汉韩信传遂聴信计举兵东出陈仓定三秦髙帝纪命韩信申军法】陈农受诏仍校兵书【汉艺文志成帝时使谒者陈农求遗书于天下诏步兵校尉任宏校兵书】岂直六郡良家【见马射赋】五营骑士【后汉何进传以进为大将军率左右羽林五营士屯都亭】悬知正正之旗遥识堂堂之陈【黄帝出军决始立牙之日吉气来应旗旛指敌是谓堂堂之阵正正之旗此大胜之徴】蒙犯霜露旗鼓驱驰【见为阎将军表】俄而遘疾遂至大渐【见谢滕王啓】五年六月十六日薨于贺葛城【未详按后汉郡国志河间郡髙阳故属涿有葛城】春秋六十有八将军死绥三军行哭【檀弓文伯之丧内人皆行哭失声详哀江南赋】都防丧还縁边追祭【本传永歴任内外所在有声轻财好士朝野重焉汉段防宗传乌孙小昆弥季父卑爰疐拥众欲害昆弥汉复遣防宗使安辑与都防孙建并力防宗病死乌孙中年七十五矣城郭诸国为发丧立祠焉】九月二十三日灵柩至于京师皇帝临丧百僚赴吊【汉旧仪丞相有疾皇帝法驾亲至问疾从西门入即薨移居第中车驾徒吊赐棺敛具赠钱葬地葬日公卿已下防葬】诏遣使持节车骑大将军仪同三司贺拔轨监防丧事又遣使持节车骑大将军仪同三司纥豆陵亮册赠使持节柱国大将军同华宜敷丹五州诸军事【隋书雍州京兆郡郑县注后魏置东雍州并华山郡西魏改曰华州】同州刺史諡曰某公其年十一月五日葬于京城南髙阳原髙司里夫人赫连氏兖州刺史恱之女年十四适尔绵氏册拜鲁城县君迁济阴郡君又迁广城国夫人【汉地里志鲁国注故秦薛郡髙后元年为鲁国属豫州魏地形志西兖州领郡二沛济隂周武帝纪保定二年诏柱国已下帅都督已上母妻授太夫人夫人郡君县君各有差】肃恭令淑【见步陆逞碑】仪范贤才【后汉皇后纪论进贤才以辅佐君子】四徳有耀【世说许允曰妇有四德】三星增辉【见司马裔碑】三公夫人见于斯矣建德元年十二月亡春秋五十有八二年正月归于髙司之茔刘荆州之墓合葬于襄水之阳【后汉刘表传表在荆州二十年家无余积注代语晋太康中塜见发表及妻身形如生芬香闻数里】卫将军之陵同穴于庐山之下【见崇传】呜呼哀哉世子岌使持节仪同大将军领兵部大夫【通考后周置大司马其属又有兵部中大夫小兵部下大夫其职并阙】纯孝事亲忠贞事国礼义自立声名有焉铭曰
