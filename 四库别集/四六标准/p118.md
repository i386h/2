<!-- { "loadSidebar": true } -->
　　蘧伯六十之年重感劬劳于初度【庄子蘧伯玉行年六十而六十化】鲁侯万千之颂难当襃拂之徽言无容屣履以迎门正恐文书之衔袖拜珠玑之终惠列钟磬以成编【并见前】恭惟某官直气抗峨【蜀都赋带二江之双流抗峩眉之重阻】英词倒峡【杜诗词源倒流三峡水】濯锦江之锦洗空黄绢之丝【宋郡县志初李氷既凿离堆又开二渠一渠由永康过新繁入成都谓之外江一渠由永康过郫入成都谓之内江蜀人以此水濯锦鲜明故又名锦江】抚琴台之琴高掩朱弦之瑟【琴台在今成都府西南五里汉司马相如宅益部耆旧传少城中笮桥下有琴台十道志果州左濵西汉水丛薄蔚然名相如琴台寰宇记在华阳县市桥西成都志在浣花溪之海安寺南今为金花寺城内非其旧成都记琴台院以司马相如琴台得名而非相如旧台在浣花溪正路金花寺北相号海安寺梁萧藻镇蜀増建楼台以备游观元魏伐蜀下营于此掘为堑得大瓮二十余盖所以响琴也隋蜀王秀更増五台并旧为六杜诗茂陵多病后尚爱卓文君酒肆人间世琴台日暮云余见前】厚同官为僚之义【左传同官为僚】忘歌诗必类之言【见前】使臣弗敢与闻固以王宅忧之故【尚书王宅忧谅阴】人情莫不欲夀且怀祝矫举之羞【左传今民馁而君逞欲祝史矫举以祭臣不知其可也言祝史诈称功德以欺鬼神】某莫报七襄但藏十袭今日之受非也璧恐暗于投人忠告而善道之石尚期于生我【左传石犹生我详见前】其为感佩罔既敷陈
　　回诸防属官贺生日五十人【人众难以徧谢遂以五十起义此作文一法】
　　生我劬劳永负防衣七旬之养【列女传老莱子孝养二亲行年七十作婴儿自娱着五采斒斓衣尝取浆上堂跌仆因卧地为小儿啼或弄雏鸟于亲侧】俾尔耆艾敢当锦瑟五十之弦【史记封禅书天帝使素女鼔五十弦瑟而悲帝禁不止故破其瑟为二十五弦李商隐诗锦瑟无端五十弦】良感同僚之尽心【左传吾尝同僚敢不尽心乎详见前】曷称高文之大册【西京杂记廊庙之下朝廷之中高文典册用相如】恭惟某官文濯江汉笔抗岷峨四揲二分洞庖牺大衍之数【系辞大衍之数五十其用四十有九分而为二以象两卦一以象三揲之以四以象四时又古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦揲食列切説文阅持也广韵数蓍正义云揲之以四以象四时者分揲其蓍皆以四四为数分而为二以象两者以四十九分而为二庖牺太昊伏羲氏大演者衍天地之数五十者谓十日十二辰二十八宿也】三章九防合公羊外传之篇【三章当作三科公羊训诂解十二巻汉司空掾任城何休撰春秋公羊防以何氏三科九防为宗本其説曰何氏之意三科九防正是一事总而言之谓之三科析而言之谓之九防新周故宋以春秋当新王此一科三防也所见异辞所闻异词所传闻异辞此二科六防也内其国而外诸夏内诸夏而外夷狄此三科九防也又云三科者一曰张三世二曰存三綂三曰异内外九防者一曰时二曰月三曰日四曰王五曰天王六曰天子七曰讥八曰贬九曰絶时与日月详略之防也王与天王天子是録逺近亲防之防也讥与贬絶则轻重之防也艺文志公羊传十一巻外传五十篇章句三十八篇皆公羊之学也按此一聫乃借大衍公羊以影五十之数】有怜揆初宠贻善颂考华阳之志复见三州之后贤享穆叔之歌敢忘五善之重拜某卷还不敢藏弆为荣虀臼外孙荷假长庚之光焰桑弧男子付雌甲于泥涂【并见前】
　　回魏制干贺生日
　　老瞻南极违入丁出丙之躔【汉天文志狼比地有大星曰南极老人晋天文志老人一星在弧南常以秋分之旦见于丙春分之夕没于丁见则治平主夀昌常以秋分之南郊】诗梦西堂愧换甲生申之句【南史谢惠连十嵗能属文族兄灵运嘉赏之云常于永嘉西堂思诗竟日不就忽梦见惠连即得池塘生春草大以为工】有勤亲谊见畀英辞恭惟某官挺有祖风【魏謩传赞谟之论议挺挺有祖风烈】卓为人鉴老者人所敬为近于亲【东方朔传老者人所敬也礼记敬老为其近于亲也】爱之欲其生俾昌而炽对两章之秋月蔼多态之春云【并见前】某倚玉知慙【世説魏明帝使后弟毛曾与夏侯共坐时人谓蒹葭倚玉树】报琼何有沉香吟芍药之调讵敢与闻【李翰林别集序开元中禁中初重木芍药得四本上因移植于兴庆池东沉香亭前防花方繁开上乘照夜车太真妃以歩辇从诏选黎圉子弟中尤者得乐一十六色李年以歌擅一时之名手捧檀板押众乐前将欲歌之上曰赏名花对妃子焉用旧乐词命年持金花牋宣赐翰林供奉李白立进清平调词三章白欣然承防援笔赋之】逺志有当归之心尚希爱助【吴志曹公问太史慈遗书一箧发看无所道但贮当归魏氏春秋异同姜维得母书并当归维曰良田百顷不在一畆但有逺志不见当归其背义狥利如此古诗曰上山采蘼芜下山逢故夫崔豹古今注牛亨问董仲舒曰将离相赠以芍药者何答曰芍药一名可离故将别赠之亦犹相招赠以文无文无一名当归也以夫当归故下山逢之尔如藁砧刀头之义也沉香芍药逺志当归用四药名】
　　回黄侍郎【伯固】贺生日
　　白鹤新居有頽景六十一之叹【东坡诗已买白鹤峰规作终老计又我年六十一頽景薄西山】碧鸡老客无广厦千万间之思【见前】敢意达尊特形善颂恭惟某官畴庸参井【栁文皇天畴庸审厥保承蜀郡井鬼分野入参一度】趣觐房心【周礼防房心天帝明堂天文志房心为明堂又房心天子宫也注天子布政之宫文献通考心六度一名大火天王位也中星曰明堂为大辰天子之正位也】草虫阜螽之劳还自天子所【诗序出车劳还率也诗我出我车于彼牧矣自天子所谓我来矣又喓喓草虫趯趯阜螽未见君子忧心忡忡注草虫鸣阜螽跃而从之天性也喻近西戎之诸侯闻南仲既征玁狁将伐西戎之命则跳跃而乡朢之自从也有人从王所来谓我来矣谓以王命召已使为将帅也】木牛流马之积困哀我人斯【诗哀我人斯亦孔之将又哀我人斯于何从禄】有怜花甲之周曲借虀辛之妙【见前】某未知淑后况敢揆初锦城早还徒仰夏官之典午【李诗锦城虽云乐不如早还家典午谓司马蜀志谯周传尝书版示文立曰典午忽兮月酉没兮典午司马也月酉八月也至八月而司马文王崩王导传赞典午发踪本于陵寡恭帝纪赞宋高非典午之臣孙恩岂金行之冦贾充传赞当涂阙翦公闾实肆其劳典午分崩南风亦尽其力周书庾信传居笠毂而掌兵出兰池而典午韩诗甚慙典午非材职】清溪夜发或思伴秋月之长庚【李诗夜发清溪向三峡东坡诗天留明月伴长庚】
　　回魏机宜贺生日
　　糟糠之堂偶当初度【宋传贫贱之知不可忘糟糠之妻不下堂】芙蓉之褥猥辱英词【杜诗屏开金孔雀褥隐绣芙蓉】非所宜蒙窃愿有复【见前】恭惟某官句穿月胁【见前】笔掞天庭【李诗秀句满江国高文掞天庭】借泛霞之光转而白雪【十洲记景云烛日朱霞流光】揽浣溪之水写以乌丝【浣花溪在成都府西南五里吴中复冀国夫人任氏碑记夫人防时见一僧堕汚渠为濯其衣百花满潭因名其潭曰涴花唐妓薛涛家潭旁以水造纸为十色笺李商隐诗浣花牋纸桃花色即此乌丝见谢都大惠生日词条】所愧瓦砖之牀【诗乃生女子载寝之地载衣之裼载弄之瓦后汉书列女传古者生女三日卧之牀下弄之瓦塼而斋告焉毛传瓦纺砖也笺云纺塼其所有事于纺绩也】曷副珠玑之咏但深十袭莫效七襄【并见前】
　　代胡尚书回赵编脩
　　二日栗烈寒但感于寘冰【诗一之日觱发二之日栗烈又诞寘之寒冰鸟覆翼之鸟乃去矣后呱矣】五云郁纷文乃工于翻水【韦陟传自谓所书陟字若五朶云时人慕之号郇公五云体史记郁郁纷纷萧索轮囷是谓卿云韩诗文如翻水成初不用意为】物将其意愧在于肝【东坡诗有愧在其肝】恭惟某官有伟宗英【叙传礼乐是脩为汉宗英】入倍庙筭【孙五子兵未战而庙筭胜者得筭多也未战而庙筭不胜者得筭少也潘岳赋定庙筭之胜负】驾轻就熟问津槐棘之荣嘘枯吹生假宠桑蓬之贱粲然骈俪幸此衰迟【并见前】郭令二十四考之书此言何为至我【董仲舒传此言何为至于我哉】鲁侯万有千嵗之颂所有更以赠君【山谷诗君家所有更赠君余并见前】
　　回汉川刘教授【大川○汉川见太守类】
　　鴈塔联名料有感屏中之鹤【南部新书韦肇初及第偶于慈恩塔下题名后进慕效之遂成故事详见别】鲤庭寘馈何足惠堂下之鳣或承之羞不知所贺【并见前】恭惟某官世家政骏【刘向字子政子歆字子骏】师友卿云旧忆杏园同走马看花之赏【杏园在曲江池西长三十里唐进士锡宴于此摭言神龙以来杏园宴后皆于慈恩寺塔下题名唐武宗禁曲江亭宴聚大中元年正月敕进士放榜后杏园依旧宴集宋张茂中游城南记云杏园与慈恩寺南北相值唐新进士游宴于此乐史撰杏园集十巻刘沧诗及第新春选胜游杏园初宴曲江头孟郊诗春风得意马蹄疾一日看徧长安花余见前】近怀兰省共饕虫爆竹之吟【应劭汉官仪尚书郎含鸡舌香伏奏事黄门郎对揖跪受故称尚书郎怀香握兰趋走丹墀白帖粉署兰省山谷诗仪鸾供帐饕虱行翰林湿薪爆竹声言同在礼部贡院】揆余度之余名【离骚肇锡余以嘉名余见前】俾尔耆而尔夀【见前】君子之言信有证既正而葩【左传叔向曰子野之言君子哉君子之言信而征故怨逺于民小人之言僣而无征故怨咎及之韩文易竒而法诗正而葩】我生之初尚无为其何能谷【诗我生之初尚无为我生之后此百罹又握粟出卜自何能谷】某恭承嘉惠【贾谊传恭承嘉惠兮竢罪长沙】倍感故情避葢公之堂愿安承教【曹参传胶西有盖公善治黄老言参使人厚币请之既见盖公为言治道参于是避正堂舍盖公焉】推郑庄之毂但惧罔功【汉书郑当时字庄其推毂士及官属丞史诚有味其言也师古曰推毂言荐举人如车轮之运转也】
　　回家县宰【午仲】
　　不腆糟糠值此瓦砖之旦何勤翰墨晔然黼黻之词调固仰于弥高歌亦慙于不类【并见前】同我妇而馌南畆但切怀归【诗同我妇子馌彼南畆馌炎辄反野馈也】跂彼女之织七襄竟成匪报【见前】
　　婚姻
　　为显孙通魏宅问名啓【了翁○礼记昏义昏礼纳采问名纳吉纳徴请期正义曰问名者问其女所生母之姓名故昏礼云谓谁氏言女之母何姓氏也纳采问名一使而兼行之】
