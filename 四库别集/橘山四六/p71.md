<!-- { "loadSidebar": true } -->
　　紫涣对敭青蒲伏奏薄外郡恋禁闼初无汲长孺之褊心繇中秘登諌垣自是元微之之故步【旧唐书元稹传稹字微之十五两经擢第二十四授秘书省校书郎二十八应制举登第者十八人稹为第一除右拾遗稹性锋锐见事风生既居谏垣不欲碌碌自滞事无不言】俗皆趋竞所以奬退静之士朝方清明而能容謇谔之言允协佥谋奚待次举恭惟某官至宝不琢大音希声【扬雄传大味必淡大音必希】谓千载间生得之为甚难故一嵗屡迁用之如不及粤从别省入觐都门籍甚荐论固宜防要津之足【杜诗何不防髙足先据要路津洪适啓早摘髭于上第宜防足于要津李商隠啓心惊于急劲矢目断于髙足要津】廉于进取独愿分遐峤之符帝席遂为之前廷绅无出其右便蕃晋宠奋迅周行下博士之帷明制礼相因之本【董仲舒传孝景时为博士下帷讲读弟子传以久次相授业或莫见其面盖三年不窥园其精如此】直太史之笔得书法不隠之传【左传董狐古之良史也书法不隠】朝游麟台暮直骑省盖上欲神明其耳目【元稹杨汝士授右补阙勅朕闻衮职有阙仲山甫补之盖所以节宣天子之嗜欲而弥缝其不至也我国家设司谏署以神明其耳目凡在兹选实难其人】惟公能忠荩乎腹心纵壑遇风既云得路回天转日何惮极言羣憸蓄缩以避锋万彚伸舒而吐气号庆厯之四諌在君子何党乎【宋庆厯初欧阳脩余靖王素俱除谏官蔡襄以诗贺曰御笔新除三谏官喧然朝野竞相懽当年流落丹心在自古忠贤得路难必有谋猷裨帝右直须风采动朝端世间万事俱尘土留取功名久逺看三人以诗闻亦除谏官时称四谏】进嘉祐之五规知中国有相矣【司马温公嘉祐中上三劄五规五规谓相业惜时逺谋重微务实】某干名素拙涉数多竒弃关传以西游志无所就【汉书终军初从济南当诣博士入关吏与军繻问以此何为吏曰为复传还当以合符军曰大丈夫西游终不复还弃繻去后军为谒者使行郡国建节东出关关吏识之曰此前弃繻生也】排国门而东出气或未降【韩文排国门而东出兮慨余行之舒舒】误防题坐之招姑作代耕之计逖闻纶綍起振衣裳公道由此开张善类得其凭藉同年进士堪悲陇右之贱贫厚禄故人胡忍杜陵之断絶颂言不敏恱慕惟廑
　　贺赵提举
　　防万庾以建台肃奉先庚之令【文选位登万庾积易巽九五先庚三日后庚三日】辱一言而题座慙非典午之材【庾信哀江南赋出兰池而典午韩诗长慙典午非材职曰集昔徴从典午】方以身受察而受容【韩文受容受察不复进谢】宜于礼必诚而必敬恭惟某官作周强屏【左传文武成康共建母弟以藩屏周诗大邦为屏】为汉粲亲【汉书骨肉之亲粲而弗殊注粲明也殊絶也当明于仁恩而不离絶也】雄阵先登壮矣文词之笔脩程莫御富哉事业之机虽半天下皆信厚之贤惟重湖间称治平之最千树之花近聫于棠舍五马之骢兼驾于星轺【杜诗使君五马一马骢】肆畴敛散之庸【宋景祐中置提举常平仓一员操常平敛散之法详见前】就畀光华之节且武昌据上流之要而常平乏积嵗之储一遇不登四顾无防十万缗见还于籴本实荷圣恩【玉海建炎三年追还籴本】百千艘来自于稔乡少苏民瘵俾隣壤通融而相济在使天广大之焉依明指班行懽声翔舞由一州亷一道治所不遗为三公应三台时焉有待某事贤惟旧觌徳寖賖昔领县同尝辱缇屏之临照今居州贰又勤濡辔之澄清叠此幸荣芘其孤拙魏侯有故吏未遑脩避席之恭【史记魏其传魏其矦为寿独故人避席耳余半膝席灌夫不悦】荆州遇明公其敢废作牋之庆
　　逺迎宋提刑
　　暴公子直指之名耸闻已久岑长史缓步之计取芘何多【杜甫寄岑长史参诗髙岑殊缓步沈鲍得同行】仰巍巍二天之所临实寥寥千载而后遇恭惟某官韵髙物表名满世间【孙仅赠种放诗二十髙名满世间】双鳬舄之真僊风流是似万鹄袍之魁彦文艺最优【隋唐间应举人皆衣白衣公卿称之曰白袍子试日纷纷引入院中谓银袍鹄立】信由东井之辉芒【文选岷精垂耀于东井】化作南溟之羽翮【荘子鹏之徙于南溟也水击三千里抟扶摇羊角而上九万里】加孟轲以卿相之贵藐而视之起伊尹于畎畆之中幡然改矣虽大才当今而谁舍然直道自古以难行顾方涉太常之笔以赞修明又复懐防稽之章而归故里两川之间观风巳熟重湖之滨易地何辞当干戈甫定之余在桴鼓稀鸣之际【张敞传枹鼓稀鸣市无偷盗董宣传枹鼓不鸣董少平徐陵书桴鼓不鸣隣境所通枹音浮击鼔杖也楚国先贤传祝良为洛阳令贵戚敛手桴鼔稀鸣文选稀鸣桴于砥路】奉行汉诏之寛大能使周囹之空虚【文选周公有空囹之隆】于斯尽君子之心福仅周于一路若其清天下之志位合正于三阶某退惟孱庸强自修饰笑竞趋之末俗甘孤寂于外官左琴右书昔安得字人之最【隋书前园后圃从容丘壑之情左琴右书萧散烟霞之境韩文公在谿堂公御琴瑟公在中流左诗右书】南山北水今乃容司马之闲在一介尸素之罔功何二台荐墨之有味【方秋崖啓剡驰雄墨绅佩雌黄】来司臬事【尚书汝陈时臬事】复值仁公倾耳条教之颁引颈轩輶之至光辉君命岂惟専督捕之权精白吏心傥可备察廉之数共为舞跃曷究编摩
　　贺刘给事
　　对敭昕陛擢正夕闱畴咨已试之能直声素着涂归不便之诏忠力弥宣天为回聪地亦改观恭惟某官有材不世非器可名専儒学以为之宗一门鼎列【师丹传丹经学为世儒宗栁文丈人以文律通流当世叔仲鼎列】登春官而居其甲千里壮行稍厌承明之庐自诡皇华之节帝惜其去公遄以归振起朝纲君正而百官正参平国论贤和而万物和凡琴治更张之功由槖英献纳之益乃至执二敕而不下【唐薛存诚为给事中琼林库广籍工徒又神防军与咸阳尉袁儋不平诬奏之儋被罸二敇皆执不下宪宗恱遣使劳之】读三坟而在前昔号兼司今称特拜此当宁眷倚之尤重顾若时登庸之可稽行矣造庭继兹贺野【世説杨绾久积公辅之望及大拜诏下朝野相贺】某久违墙仭逺戍江干颇记俊游曾共赋御沟之栁【科举记唐贞元八年陆贽主司试御沟新栁诗刘禹锡诗御沟新栁色】逖闻显渥还再瞻禁闼之花【霍光传出入禁闼二十余年】忝预年盟喜忘宵寐方将窥功名于不朽【左传太上有立徳其次有立功其次有立言虽久不废此之谓不朽】岂徒窃光耀以自荣勿于公朝而植私恩故须驳奏然以大人而勤小物或在甄収茧素所陈衷赤未究
　　谢李制帅举陞陟
　　十乘啓行妄作龙门之想一言题坐荣逾麟笔之褒谓属部久托于澄清而推贤贵及于寒素既无蚍蜉蚁子之援【韩文当其围守时外无蚍蜉蚁子之援所欲忠者国与主耳李刘啓家故一寒无蚍蜉蚁子之援官仍独冷有骊驹狗曲之讥】况在尘埃泥滓之中【杜诗兀兀遂至今忍为尘埃没又吾独何为在泥滓】得于心知特以事举【文王世子或以徳进或以事举或以言扬】出只手而甚易动羣目以皆惊此道萧瑟者几年何意光明于今日第惭滥吹弗称华褒如某者翰羽非强骨体不媚【虞翻别传翻放弃南方自恨疏节骨体不媚犯上获罪当长没海隅】思古人静俟之义【蔡邕传静以俟命不斁不渝韩文聊固守以静俟诚不及古之人兮其焉悲】忘世俗竞趋之心寒女之乏杼机难施巧妙农夫之勤穮蓘粗免馑饥【左传譬如农夫是穮是蓘必有丰年穮芸也壅苗为蓘】在天一涯分地千里岂容江州司马独从容山水之间每与皇华使车共驰驱原隰之上问民疾苦察吏奸媮【媮説文巧黠也贾山至言媮合苟容】军输免于稽逋酒为之增羡虑云一得技有五穷误两台之赏音汚公朝之荐牍固知依旸谷之日近地先春【淮南子日出于旸谷入于咸池】岂如出泰山之云崇朝徧雨遂令槁质并有荣光匪特望寸进而资巨力之扶抑且得片语以为终身之托亦足以立敢昧所归兹盖伏遇某官清明如神谦尊自牧【易谦尊而光又谦谦君子卑以自牧也】为喉舌保天子徳既显于朝仪【诗保兹天子生仲山甫又王命仲山甫式是百辟缵戎祖考王躬是保又出纳王命王之喉舌赋政于外四方爰发】以鈇钺镇河阳礼尤先于拔士【韩文大夫乌公以鈇钺镇河阳三月以石生为才以礼为罗罗而致之幕下又东都虽多士朝取一人焉拔其尤暮取一人焉拔其尤】凡一介善之可取虽三吐餐而不辞葢将植辅相之基所以广匠师之蓄方衮绣归公之速犹网罗在野之遗致兹莩孱【莩説文草也沈隠侯集臣以莩孱初无秀业莩亦草也】亦防甄异遭逢若此衔戴谓何某敢不刻励自脩糜捐上报【元后传当杀身糜骨】升堂而未入室固弗如二三子之贤防血而预捧盘必不在十九人之后【史记平原君传毛遂捧铜盘而进之楚王曰王当防血定从次者吾君次者遂遂定从于殿上毛遂左手持盘血而右手招十九人曰公等相与防此血于堂下公等録録所谓因人成事者也】过斯以往未识所裁
　　贺刘制帅
