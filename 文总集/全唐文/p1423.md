<!-- { "loadSidebar": true } -->
    墓有志，志有铭。志，记也；铭，名也。名之记墓，庶高岸为谷，幽壤或呈，情当掩者，有所归认，斯马公之墓也。公讳实，字某，其先扶风人，生于幽州。高祖某，某官，祖某，某官。父某，某官，若干子，皆以雄谋果断称。公则第三人，长八尺有羡，雕姿鹦灵，霜严壁峻。乐而后笑，时而后言。孝弟忠信，分义节概，睹容可见。好史学，历代英豪，得失皆核，其有不正不直，辩论慷慨，若加诸己。明《阴符》，善司马法。
    起家为范阳军要籍，本军疑政，画多自出。迁千夫长、万夫长、三军兵马使。莫州近边，戎数为害，本军元帅请统镇之。戎远逃遁，莫人大，拜御史中丞莫州刺史。俄蓟州之患加莫州，移蓟州，蓟人继康。摄州刺史。贞元初，本军之事有大者，合议于天子，自管内二千石已下择贤能，以公当其选。天子异其议，奇其词，决所议答于本军，而留近侍，拜左骁卫将军。宿卫十一年，长松在林，利锥处囊，森竦颖脱，锋于独见。天子储而将用，未有所当。贞元十四年寝疾，其年七月十一日，终于京师常乐里之私第。出身从事若干年，署职莅宫若干政，春秋五十一。当时俊杰怀材抱器者，无不惊呼叹息。
    呜呼！骐骥有腾千骋万之足伏乎枥，干将有犀截象之闭乎匣，将用未用，一朝变化，为骨燕市，入泉延平，为知人之痛惜，公其比欤？
    夫人雁门田氏，雁门郡王某之女，哭泣之慕，痛而中礼。男五人：一人先公卒，四人在，曰绶、曰缜、曰某、曰某、缓年三十八，缜年十五，其余幼稚，不言可知。女二人：一人先公卒，一人在，四岁，至性攀号，感动飞走。以某年十一月一日，卜葬于京兆府万年县洪固乡延信里司马村之少陵原，礼也。其承眷长沙欧阳某，执绋及墓，就志而铭曰：
    骨肉归土，贤愚共门。英英马公，亦封此原。大节大成，平生所志。贞心壮气，松孤壁峙。抡择虽致，材成则未。岑苍翠，俄摧忽坠。修短无涯，伤如之何。
    ○有唐君子郑公墓志铭
    贞元十一年岁次乙亥某月某日，清源郡晋江县君子郑公年若干终于其居。州闾亲识，远近涟涕，重吉人也。呜呼！杞梓植于深林，人虽不知，不妨其为天下之材也；珠玉碎于重泉，人虽未玩，不妨其丧天下之宝也。公之生则深林之材，公之殁则重泉之宝，不知而有，未玩而亡。哀哉！
    公讳晚，字季实，其先宅荥阳，永嘉之迁，远祖自江上更徙于闽，今为清源晋江人。曾祖某官，祖某官，父某官。太夫人同郡颖川陈氏，育者三男三女，公则长男也。自七八岁，则明敏严洁，无复童心；洎十二三，则温良贞亮，有成人之德。既冠，仪表可观，孝悌惠和，侔于前哲。人望无间，时誉皆归。凤不近腥，龙多自盘。优游仁里，四十不试。詹有若人之妹，获配于公。公大夫人早世，妹不逮事，则见公霜露之感，蒸尝之敬。公尊府君近捐甘旨，妹及同养。则见公晨昏之爱，斩之至，奉公居闺门乡党者十有五年。顾詹于公善良，内外兼得。受命不永，其如命何！兰芬蕙馨，或亦中败。惜哉！
    子二人，皆幼，公在日名之曰彦方、彦章。詹既在京师，不遂抚慰。来人有述，实孺能号，妻亦闻哀有过人，礼不逾制。窆取远日，堂殡三年，以贞元十二年某月日，永厝于郡城东偏闻儒里常熟湖之北原，礼也。妹有远告，咨予题志，既忝真懿，实旧知人。江岭则遐，想像不昧，取思芳茂，为铭以寄。铭曰：
    有斐秀实，君子之祯。忠信温良，自幼而行。少不改任，长更推诚。材植远林，宝产遐壤。无知无玩，自生自丧。骨肉归土，用瘗斯原。呜呼斯原，永栖君子之魂。
    ○南阳孝子传（并论）
    贞元九年，某旅行虢州，税于村店，有一党先止焉：老翁一人，丈夫一人，妇人一人，孩幼两三人。丈夫出绢两疋卖，其囊裹衣服，非称有其绢者。视绢有字，乃故人郑师俭手题其名焉。问所得，曰：“来自襄阳，至临汉之北郊，有闵吾父年老而所乘驴弱者。遗此绢，使与驴博驴。”问得姓名乎？曰：“其人扶护亲丧回上京，不知姓名也。”某既占郑书，又知郑侍看灵榇自南，当由彼而还也，意其必郑焉，不复问焉，各遵所往。
    贞元十一年，获与郑遇，因道所见。郑欷为言之曰：“豫章之回，次南阳大泽，见一贫翁乘驴，驴甚瘠；一丈夫肩负杂物，可三十斤；妻抱半岁婴孩，童稚驱行。两人山路初尽，始行陂泽。属久霖雨，泥水深，老翁瘠驴往往颠踣。丈夫则翁之子也，每见驴倒，掷其负，若泥若水无顾惜，扶抱洗拭，泪辄盈目。倒既数，悲不自胜，遂以所负置诸驴，而负其父。平田积雨，潦淖到胫。不至店舍，竟无憩歇。父在子上，殊自安畅；子在父下，亦尽欢心。父与子笑，子与父笑，如同乘高车，连辔逸骑，怡怡焉，欣欣焉。与之行止者三日，日无易日时。爱其事父母能竭其力也，又痛自欲竭力。已无其所，赠绢一疋，令与驴博驴，代以载父，其人将求驴者三店，知欲分路，却其绢曰：‘无驴可博，顾夏本绢。’始嘉其孝，又贵以忠，为度一绢博驴未就，更与一绢。自此东西，足下之见，岂斯人欤？”
    某以如其人所行是难能也，是亦皇唐纯孝一人焉。行既可述，遂以郑说为之传。其间问其姓氏，亦不知何许人。实于南阳泽中见之，还以为南阳孝子。论曰：
    负父信孝矣，而赠绢非孝欤？唯其有之，是以似之。郑与南阳孝子偕孝矣。
    ○吊九江驿碑材文
    吊伤而有辞者也。噫！九江驿之碑，其何兴辞而吊欤？斯碑之材，昔太师鲁国颜忠肃公所建祖亭之碑也。公素负辞华，昭代之铭志，多公之辞。又好采异留名之致，顷为湖州牧，州产碑材石，每使工琢之，与词兼行，磨砻而成，常心使用者不可胜数。斯碑也，终山之穷僻，得之于自然。趺本有龟，护顶有螭，虽不甚成，而ㄟ偾兴，如神如灵。公神而珍之，精选所处，湖州无称立，罢守回朝，载而途卜。出苏台，入毗陵，亦无称立。转丹阳，游建业，亦无称立。次江州，州南有湖，湖东有山，蛟奔螭引，直至湖心。顿趾之处，则茂林峭石，势瑰气胜，非往时所睇，而神祠曰祖将军庙在焉。公觌其诡秀，与碑材叶，即日以酒奠其祖神。出钱五万，造亭曰祖亭。南香炉峰，北浔阳城；九江为庭，千艘历阶。亭既就，公制亭之文，手勒斯碑而立之。公文为天下最，书为天下最，斯亭之地，亦天下最。庶资三善，加以斯碑之奇，相持万古，而采异留名之致一得也。后典州吏，于州之九江驿，有修坯之劳，状其末绩，乃取斯碑，公之述，置己之述，今为九江驿之碑焉。
    予旅游江州，税于兹驿，祠部员外郎郑恕同之。郑与州将严士良共为予说，而俱以相示，呜呼！先践后贵，世之常也；先贵后践，人之伤也。以祖亭方九江驿，则兰室鲍肆矣；以鲁公之文方今之文，则牢醴糟糠矣；以鲁公之札翰方今之札翰，则锦绣麻矣；以鲁公之用方今之用，则华夏夷狄矣。痛哉斯碑！出祖亭，入九江驿；失鲁公文，得人之文；削鲁公之札翰，题人之札翰；亡鲁公之用，就人之用：是去兰室而居鲍肆，舍牢醴而食糟糠，脱锦绣而服麻，黜诸夏而即夷狄。可悲之甚者！况我质天成，必将可名，鲁公所以卜择敬慎如彼，而常人无良黩辱如此。与有道而黯，无罪而刖，投四裔，御魑魅，何以别邪！石不能言，岂其无冤？故吊之。有文曰：
    情违乃伤，理怫乃冤。人实有之，物亦应然。呜呼子碑，冤可予知。阴骘子材，岂曰无意。必有以殊，方颁以异。与颜表胜，以殊则名。从吏居卑，以异奚旌。子产既授，子不终致。悠悠彼苍，何嗟及矣。美玉抵禽，高冠藉足。有类子碑，光荣后辱。继世生哲，讵无贤兮。将觌于斯，将悼于斯。庶涤所黩，而复攸宜。屹屹子碑，如神如祗。人得以专，天造何为。其不然矣，其不然矣。
    ●卷五百九十九
    ☆刘禹锡（一）
    禹锡字梦得，彭城人。贞元九年进士，又登博学宏词科。顺宗朝擢屯田员外郎。宪宗立，贬连州刺史。开成中，官至太子宾客分司。会昌二年卒，年七十一。赠户部尚书。
    ○望赋
    邈不语兮临风，境自外兮感从中。晦明转续兮，八极鸿蒙。上下交气兮，群生异容。发孤照于寸眸，骛遐情乎太空。物乘化兮多象，人遇时兮不同。嗟乎！有目者必骋望以尽意，当望者必缘情而感时。有待者瞿瞿，忘怀者熙熙。虑深者瞠然若丧，乐极者冲然无违。外徙倚其如一，中纠纷兮若斯。
    望如何其？望最乐。希庆霄兮溯阿阁。如云兮天颜咫尺，如草兮臣心踊跃。扇交翟兮葳蕤，旗升龙兮蠖略。日转黄道，天开碧落。凝瑞景于庭树，掬非烟于殿幕。
    望如何其？望且欢！登灞岸兮见长安。纷扰扰兮红尘合，郁葱葱兮佳气盘。池象汉兮昭回，城依斗兮阑干。避御史之骢马，逐幸臣之金丸。
    望如何其？望攸好。宗万灵兮越四奥。汉帝仙台兮，秦皇海峤。霓裳踊于河上，马迹穷乎越徼。紫气度关而斐，神光属天而照耀。完眷眷以驰情，耸专专而观妙。
    望如何其？望有形。视蠢蠢兮穷冥冥。楚塞氛恶兮，萧关燧明。晕笼孤月兮，角奋长庚。沙多似雪，碛有疑城。烟□非女子之气，草木尽王者之兵。审曳柴之虚警，破来骑之先声。信有得于风鸟，示无言于旆旌。
    望如何其？望且慕。恩意隔兮年光度。雕辇已辞兮，金屋何处。长信草生兮，长门日暮。翠华之傥来，仰玄天以自诉。况复湘水无还，漳河空注。泪染枝叶，香余纨素。风萧萧兮北渚波，烟漠漠兮西陵树。夫不归兮江上石，子可见兮秦原墓。拍琴翻朔塞之音，挟瑟指邯郸之路。
    望如何其？望最伤。俟环兮思帝乡。龙门不见兮，□雾苍苍。乔木何许兮，山高水长。春之气兮悦万族，独含兮子里目。秋之景兮悬清光，偏结愤兮九回肠。羡环拱于白榆，借驰晖于落棠。谅冲斗兮谁见，伊戴盆兮何望！
    岂止苏武在胡，管宁浮海。送飞鸿之灭没，附阴火之光彩。鹤颈长引，乌头未改。恨已极兮平原空，起何时兮东山在。永望如何，伤怀孔多。降将有依风之感，宫人成亿月之歌。歌曰：
    张衡侧身愁思久，王粲登楼日回首。不作谓滨垂钓臣，羞为洛阳拜尘友。
    ○何卜赋
