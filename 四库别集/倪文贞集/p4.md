<!-- { "loadSidebar": true } -->
　　勅曰国家顾不以吏事辱儒臣其道则使之守气湛防栖于至上而今则由之以循墙姗歩多畏而寡持譬之导引然使之瞑目以求之而乃颓然而取寐此可叹也尔具官某匹锦探懐今之江令逸珠盈椀有如卢谌举首宏辞俯瞰列宿中遘凶闵经久淹疎当蔼多抱椠之年则逆竖张罗之日维时奔走之辈池铁并飞功名之徒囊锥毕见而尔独不求署职闷然草元洎朕膺图始班禁近初以金门为避世之地终焉天禄有燃藜之光朗识不挠孤标自拔比于范滂抗节梅福遗荣虽菀枯不同而风道何异所由知尔则以是哉兹循覃典授尔阶承徳郎锡之勅命呜呼以子为豫章之木七年已见其材矣以子为艾后三年且用子子益务矫励恢宏以需物色即帝告朕不如朕自见子之明也
　　妻
　　勅曰朕读洪范之书曰使有好于而家先王以为使人之情遂诸此则可以责其功矣易则有悲焉曰入于其宫不见其妻此以其藜石比贞耦徳而岐命也耦徳而岐命圣人以为天劓刖之矣虽赤绂在后犹以为甚困嗟乎伉俪之重不其章欤尔具官某妻张氏在妇称良与夫齐徳当其蓄当冬防鸡以宵鸣使仲卿辍泣于牛衣乐羊就功于蚕茧斯已难矣迨夫杜羔既第荀粲弥伤虽富谷可偕而困藜早据牧犊朝飞之叹川鱼中拆之吟循览前人并同斯感用赠尔安人讵释笱梁之怨已醻绂佩之盟
　　继妻
　　勅曰天下之智者必近取物也造车轮者观诸秋蓬欲为人臣取诸人妻之道今为妻之道曰相之而已故取相业于妻犹为取影于臬诗曰伐柯伐柯其则不逺我觏之子笾豆有践此之谓也尔某官某继妻朱氏声闻于外美在其中曰孝曰勤不亢不妬凡此四者可得言矣然而张仲道存孝友姬公劳着租荼柔嘉令仪山甫之徳有容无技秦誓所称尔行虽微可以铸大今尔夫鼎铉之业鑪鞲以时使其以尔为师顾而相问岂不贤于马蚁胜彼棘童哉是用封尔安人既章美于副笄尚加功于杂佩
　　父
　　制曰国家张官如画方畔驰驱之吏播其宏劳文学之儒持其静理参辰异居不相顾问然而父子至诚精气相取钓御通教如蚨往来尔原任广东布政使司叅议蒋光彦乃具官某之父居沈取壮孤体絶侔昔令须江健而灵见纵囚休返囚以期归虞延曹摅弥非俊物威蓄霜断珰虎戢使姑篾之金不入天府仙霞之山有其地脉致命遂志绩溥道光东瓯之功又史所赞时盗蜂祸出肘趾顾张高筵坐客言笑而歘然缚舁饮酒献功斯知狄青宵饮未是通灵张纲单车犹为注险矣洎于藩参百粤威行九真名酋坐俘伪称以褫嗣功马援题柱有赫兴鉴李广杀降无尤申错威惠如锦相宣用兵之长未有过者嗟乎朕今者安得其人而用之哉兹晋尔某阶尔教不坠下将机云以尔精气传于尔子乃为棐迪朕学甘盘尔徳之旧今犹食尔行相王旦酬尔堂槐
　　母
　　制曰朕观诗书繁称以求士行其于妇徳则不欲责之甚详然责之已详矣樛木之诗曰岂弟君子易曰家人有严君焉栢舟曰母也天只此皆离其事以命之欲使天下之笄縰者尽废其所卑持而以大广其道是难能也尔封恭人陈氏乃具官某之母自朕所闻静婉之贞着于锜釜而尔夫赖之以徤正而能其官自尔相尔夫以共武定乱而教尔子使之湛然英华以有其黼黻文章之事是则尔以柔命徳以刚命才持将与夫持相与子尔亦犹龙不可方物用加封尔为太恭人爵其已贵涣所未颁弥章学旁爼豆之功遂极王畿板舆之乐
　　翰林院侍讲王铎
　　勅曰朕闻之扬子通天地人谓之儒儒若此则可以为大臣自朕即位不遑暇食以旬三日视朝时则召对大僚以下日以朝受古昔先王之言夕揽决庶务然皆乐与儒臣共之朕以其所持沈闳浩逺可以规大若乃纵藻扬葩朕则不贵尔具官某学洞根宗才凌祖搆竿翠逸珠积于寻椀春华秋实兼有刘邢典册高文知长卿之当用轧茁刺刷格刘防而不収斯于宏辞庶称巨擘若其至者又可得言夫侍讲有真伊川主存诚之学执政不足安石乖遗钜之才而子载其敦厐游于广大既已追宗洛下迈迹临川决子鼎铉则犹蓍荚兹用覃叙授尔阶承徳郎今国家相业并束而归诸文学之吏此犹取火必于燧也朕既瓯覆子名发且有日子尚以其时益修体用之学鬭而铸锥则岂有及
　　国子监司业陈盟
　　勅曰以士测治乱譬以葭灰测气也今学官之所厉莫大于辟雍然其道固不可得行矣夫本兴士行而迁其术于理财明珠弹肉其得不复今既不可骤更而教者之心夷然日遁是故朕欲得韩愈阳城而用之尔具官某存诚之学能致其才玩物之功不丧其志气义激烈风体孤骞当逆竖掉尾雄行致诸贤骈首就戮尔虽外存澹逺隂竭周旋足使甯武归愚朱家让侠宁履虎尾防罹雉罗所不沦胥殆有天幸朕既即位擢贰成均钟铎所施云霞为焕自间者美新之论极于子衿畏罍之楹上侵孔壁三光黯没万类湮沈赖尔灭灶更弦漂新发采蒸变之象可得而观殷序周庠道亦不逺也兹用覃恩授尔阶承徳郎嗟乎匪独兹士维朕则亦受学于甘盘尚宏迪棐以辅台徳于兹小诵不其径庭
　　父
　　勅曰朕循览史传或誉嵇绍曰君复未见其父蘓颋之才曰瓌有子斯知父子之道如土圭日景可相测而得也尔原任西安府通判陈进乃具官某之父博物穷通居体致才秉铎云蒸知杨震讲堂之徳分符霆厉歌王祥别驾之功至于力抗豪狷威行彊族董宣贵项陶令尊腰气激义成位沈名奋凡尔子之严正凝蹇着于宏文皆其于尔取型有光无坠者矣用加赠尔某官三槐庭茂可知独立之心五栁门清不没如生之气
　　南京国子监司业文安之
　　勅曰国家二雍祖南而宗北高皇帝之教千世不衰也故天下之士蓬然而从之然至于今者美新之文反或蓬然而从天下嗟乎自汉宋之陋代有刘陶陈东而高皇帝之教思不三百年而竭者何也朕思士犹汞然败则灭炉而更铸之其道甚微言告师氏尔具官某出自汉守张其楚材升贤乡国则以五际明诗拔萃宏辞则以三长治史侍从之选啓沃方资而尔宁徙海而溟捐椠作监是使叹兴宣室忙遗紫薇然朕之意亦惟言念丰芑有忾陵莪借尔九徳之歌振彼八风之舞乃尔钟铎无閟杖鼓相将遂已天庙光回石头秀出唐阉既殛杨琯极选于名儒宋禁方张汪逵抗争于伪学成均簉席今古同揆兹用覃恩授尔阶承徳郎呜呼朕则使尔往而学焉岂曰教之哉记曰师也者所以学为长也尔益务瑞轨饬躬誉髦斯士而既效矣朕则旁求
　　户科给事中瞿式耜
　　勅曰朕闻之书云有言逆于汝心必求诸道夫古之君臣贵直言如此也尧舜之世其臣皆不及其君而四岳则必与尧争四岳之与尧争鲧是四岳之智不如尧也然尧甚赖之天下亦无有疑于其都俞者尔具官某有其祖若父之文章政事而骞为气节笃其忠贞向者令永丰丰之人化其徳今朕即位寘于掖垣数月以来子则为朕纠奸剔邪章忠发滞条区兵事经量国计味子之言如箭激火腾蓬勃而出是则子以尧舜期朕而将与朕争然无有如四岳之坠言于鲧者弥益用贵矣兹以覃恩授尔阶徴仕郎夫子于职可无不言而领金仓为专务今羽书蠭午饥军四呼积贮之为大命甚审而自朕察之疑其侵细司农但曰仰屋执政以陈平之言为体要朕不知所衷尚冀子殚忠竭思以大道治平之经纾朕忾叹子之言药也朕则必以为醴而甘之
　　妻
　　勅曰训妇之道内则女诫有其专文使无多闻识然而曹昭左芬宣文君之流何其蕴也自朕之见诚使天下女子得尽读古先圣王之书广其志行深明理道以相厥夫子岂不亦犹朕之有诤臣欤尔某官妻孺人邵氏中郎之女能读父书闻其握简敷编酣忠饫义兴慕发叹气溢膏铅斯诚儒者之雄可以巾帼朝士凡尔夫之所以修正严鲠出称循良入为名谏者其资尔内助甚明矣诗曰窈窕淑女琴瑟友之此言齐徳之砥比于良朋也兹用覃典仍封尔为孺人凡诤之道为人臣及妻则皆得取之尔既女士岂能复为妾妇乎尔夫凤鸣之誉赫矣女曰鸡鸣尚无替诸
　　父
　　制曰汉书最称石氏家法扬雄曰石奋石建父子之美也要其所持以驯行为贵其父所甚责子者惟坐车入里门其子因之马书尾五致其畏慎而已朕以为是父子可居里闾不可立之朝廷之上若乃万年教谄子咸不承阿鲠异持道固可怪尔原任参政瞿汝説乃具官某之父有王章唐介之直官郎时能以其职抗珰使矫防坐戢为国守宪为帑节浮归于气道之用夫人气至则业光道立则能见是故能神明饬吏蒸变程材尔先臣景淳以英华道徳为国球训而尔子式耜今又以彊直敢谏佐朕新猷譬则其筠也繁生而不堕其节此可使奋建羞同年咸憾异已嗟乎朕安得与此人同时哉兹以覃恩进尔某阶虽无老成人尚式典刑于尔子昔之人主兴懐旧徳笏则犹将爱之况其所教诲而似者乎即金铸尔不如寘尔子于侧之不忘也
　　母
　　制曰夫有妻之道为母之仪莫着明于律律曰同类娶妻言乎金之赞金木之赞木也曰隔八生子言生于金者之仍金木者之仍木也凡六律相配其徳无不可以下生尔赠恭人施氏者故某官某之妻今某官某之母也以尔之左执诗书右操礼法而尔夫取之则公正而能其官尔子取之则忠笃履方而有谔谠之声于天下尔之徳犹渊然酌焉不竭为人妻及母若此则可谓特逹者矣尔子既已通显崇积名行而尔元垆閴然朕心甚恻用仍赠尔为恭人夫尔子之不忘尔桮棬也朕则何有于翟祎尔其只承亦尚冀尔子使无弃前劳尔丸熊之功则亦岂有堕乎
　　刑科给事中王继廉
　　勅曰朕求言甚然今者议清于下聴专于上使言者知其论之必有归而触亦无罪则朕无以察之矣天下之善察言者必责实责实必期来效期来效则不如返而稽其往功岐黄既起死而其书乃信尔具官某神懐激朗风议健持万石家声伏生经术祥刑之政皎若清霜大江以南哦犹吼霹夫制刑之道本诸精微故哀敬竭则中淫明清衰而物遁此虽使皋谟吕诰齐喙而发箴于尉释之其曹而察丽犹不能以执其伦要孚彼成输若尔审克之能已絶浮颇之聴朕嘉异政擢尔禁垣而尔蓬勃鼓忠防深选识坐席未暖谔论已摅陆语输新贾言失至蕴崇始发莩萼见端夫威凤片羽然明一言斯可騐其九苞徴其百折矣兹用覃恩授尔阶徴仕郎朕以尔能刑仍俾尔刑即以尔之能言繁称广説旁极百端犹以刑为大氐耳今法纪未张而徳礼微绌寛苛并讥犹梗偶相笑也夫士师不能治士朕不能治其喜怒资尔鲠固是用大谏尔无面从朕敬于刑
　　福建道御史马如蛟
　　勅曰欲治平甚今天下甫脱珰焰观聴瞀惑如燎方扑迷于聚烟夫纪纲不立刑政不明虽尧舜不能治天下是故朕心如焚嗟乎与我共涤六宇者其台谏臣乎尔具官某晶心静明正骨彊立昔令山隂惠政挺纪云垂风抗童禽防灵是故朕以豸冠旌其鳬舄火正庙之曰壮霜当秋而取严而尔凤不难鸣鹰始下击首则为朕抉形鼎魅声罪穷奇快少正七日之诛暴商英十年之憾时则同文解狱元祐仆碑而尔又表荐遗贤抗陈滞罚欲以郭隗致骏宏羊召雨胆目明张风防搴壮而又为朕剔赘厘浮条单防弱大搜槖鼠遥算波鲸自尔入台方逾百日而谏书云会谠论飚兴是知阳城七年寒蝉之日久谷永累牍器鼠之忌深如尔忠能可曰遒上兹以覃恩仍授尔某阶呜呼朕博稽官制察百尔之所持补阙拾遗道存论説若尔御史入则执囊出而揽辔高冈一哕未谓来仪白笔不眊岂当上节绣斧伫授山岳待摇期尔励此初心要于底绩倘懐孟博澄清之志弥章文通独步之名
