<!-- { "loadSidebar": true } -->
　　谢山先生鲒埼亭集嘉庆癸亥八月梦蛟在杭州紫阳书院从沈松门大令得之松门得之杭堇浦编修云是谢山手定本间缀评点乃堇浦笔也校先生文集者高弟董小钝蒋樗庵小钝譔年谱言先生临殁以集五十卷寄扬州马氏丛书楼后归堇浦索之不可得见又言先生集共一百二十卷自四十卷至四十九卷为经史问荅是本虽出杭氏然止三十八卷合之经史问荅以较五十卷已阙二卷先生尚有外集五十卷诗集十卷统计亦不足百二十卷之数疑传钞多所佚阙松门遽归道山不能问其详也先生文久系寓内企望是本出自手定尤可宝贵急付剞劂并购得经史问荅板合印以广其传中有蠧简脱字悉仍其旧不敢妄补他日访得樗庵校本当覆加审定外集诗集力未能刋是所望于同志者嘉庆甲子十一月朔日余姚后学史梦蛟谨识

　　

　　全氏世谱 余姚史梦蛟竹房校

　　全氏出自周官泉府之后以官为氏其后以同音通于全据国语隗姓之分亦有潞洛泉余满五氏然全氏之所出非隗也或曰全之本姓为王汉元后之族属以避新都之乱易姓如辅果或曰殷王高宗之后为全二说皆无据全氏之著名于旧史者自东汉桂阳太守柔始其子大司马钱唐侯琮以勋伐起孙吴尚主于是江左戚里莫如全氏大司马兄子卫将军永平侯尚以王舅诸子鎭北将军都亭侯緖以东关破魏功临湘侯怿以袭父业都乡侯吴以国甥其余如端如翩如缉如靖如袆如仪如纪如熙皆以侍郞都尉典兵宿卫旣而孙琳擅政寿春失援临湘与诸弟诸子入魏永平诛权臣不克遇祸全氏始衰至刘宋而光禄大夫孝宁侯景文继之至陈而水部郞援继之孝宁以前多用功业起家水部始以经术为易诗宗临湘之入魏也诸弟子皆封爵故河北全氏不下江左其后高齐有黄门侍郞元起唐末有雄武节度使中书令师朗王蜀之勋臣也又有金州防御使师郁仕孟氏世为商洛豪宗今全氏旧谱指北史诸泉（泉企父子）为临湘之后谓其改姓不知全氏之由泉而改非泉氏之由全也入宋而商洛之族阻兵被夷而江左全氏复盛太平兴国中有讳权者累官侍御史知靑州以母忧不出奉其父由钱唐迁居鄞之桓溪则谢山先生之始祖也上溯桂阳其世二十有七侍御生二子长鼎次俎而鼎为明州学录故侍御来鄞其卒也葬于溪上之沙渚其时侍御弟兴亦迁越之东浦无子以俎为后越六世为宋理宗之母家追封曾祖以下则有若太保唐公安民唐公子为太傅越王份越王子为太师申王大中太师徐公大节徐公卽宋史所称保长者也申王子为太师和王昭孙是为度宗元舅徐公子为少傅节度使周公纯夫少师节度使淸夫和王子为太尉参政元坚周公子为太府卿槐卿而福王之妃亦出于全方理宗之潜龙也学于余鲁公天锡之家因访外氏于溪上尝飮食焉旣而卽位推恩并赐官爵而桓溪诸全不欲攀外戚之宠以邀恩泽相约不出朝议高之乃选其中二人曰汝梅汝霖尚县主而为树双阙于碶上颜之曰鹊巢以表焉是后桓溪族姓分为八泒曰前宅后宅东宅西宅中宅田宅皆侍御五世孙琚之后也曰南宅北宅皆侍御五世孙礼之后也其旣于今歴年八百有余孙枝二十六叶而溪上之居未散代有显者吾乡言世家未有若此之永者也而谢山之世则自礼而下皆有名号生卒可按自政而下始得详其行实礼生宗显宗显生得信得信生昌世昌世生明五府君明五府君生巳一府君巳一府君生惟一府君惟一府君生南十二府君四世皆佚其名南十二府君生旻旻生干干生伦伦生文瑜文瑜迁于城中之湖上上距迁桓溪之世为十六传文瑜生政以笃学懿行称人师起家明经司敎常熟以子侍郞元立贵封检讨侍郞则谢山先生之六世祖也以硕德大节在永陵讲筵巳而以不肯草西内靑词外迁陪都又以忤分宜相乞身侍郞生和州同知少微以慈惠之政着南畿称循吏和州生应山知县天授文学渊奥牵丝作吏未报最遽卒应山伯子讳大和字介石号他山国子监生叔子讳大程字襄孙号式公府学生他山府君无子以式公府君子为之后先生之王父也讳吾骐字聿靑号北空他山兄弟当明之季用钱忠介公荐一以大理寺左评事征一以太常寺博士征俱不受丙戌以后甬句东之人远在天末尚烦多士多方之训成化最晚其在世禄家子弟尤为甚焉而全氏一日弃诸生籍者二十四人他山府君议以东钱湖之童岙万山荒僻人迹罕至欲避地焉时北空府君年十六他山府君问曰汝能绝意人世乎北空曰谨受命卽披野服随二父入山一门共修汐社力耕之余淸吟而巳高武部隐学尝叹曰谢皋羽弃其子行遯终身不相闻问郑所南则无子未若全氏之骈聚也北空府君生赠公讳书字吟园以经术诗词敎授里中最精考索重修全氏世谱山阴一支旧附见鄞谱中赠公为据宋史以正其官爵之讹谬旧谱称始祖侍御公之父仕周世宗朝官中书令赠公曰殆吴越宰相耶十国板荡中朝阻隔鲜有越国而仕者又称侍御公出靑州为同知赠公曰宋无同知州事之官葢知州也万九沙太史尝问曰孤山遯初子之诗在月泉吟社中于先世远近若何赠公曰此吾侍御十世孙也太师申王大中之从子和王昭孙之兄太尉参政允坚之世父宋亡后侨寓孤山结社以老者也葢亦刘道原之流亚也以先生贵赠如官谢山先生讳祖望字绍衣号谢山赠公之仲子也赠公二子长祖谦生而慧甚四岁入家塾一年卽能略通诸经章句蒋蓼厓先生叹曰是圣童也一日戏以小刀剪纸伤其指感风而病临危于案上大题鲤也死三字而破之曰圣人之不得有其子圣人之不幸也时年六岁自侍御至先生为世凡二十四云先生文集手自编次命纯缮写甫毕而先生谢世纯致书钱唐杭堇浦先生求序其端且请作志状堇浦以书来命述先生世系纯因述全氏世谱冠于集端昔胡助述宋氏世谱以冠潜溪集万斯大仿之述黄氏世谱以冠南雷集今亦此例也门弟子董秉纯敬述

　　

　　年谱 余姚史梦蛟竹房校

　　世系名字详世谱

　　康熙四十四年乙酉正月初五日亥时，先生生于鄞县白坛里月湖之西岸。先世宫詹公故宅 先生有兄祖谦，慧甚，六岁而殇，太夫人哭之哀。忽张目曰：勿哀，吾当再来补之。后十年生先生，亦慧甚，故小字曰补。又有传先生为钱忠介公转生者，其详未之闻。集中有五月十三举子诗三首，其第二首曰：释子语轮回，闻之辄加嗔。有客妄附会，谓我具宿根。琅江老督相，于我乃前身。一笑妄应之，燕说漫云云。昨闻正气堂，豫吿将雏辰。在我终弗信，传之颇惊人。聊以充谈助，用语汤饼宾。按先生年三十九始得子昭德，方举，忠介后人芍庭先生入贺，先生曰：何知之神也！芍庭曰：夜来寒家影堂中不知何人扬言，曰谢山得子，可喜可喜。故来讯耳。亦一奇也。

　　四十七年戊子先生四岁始就塾 太公吟园先生亲课以四子书诸经，便能粗解章句。吟园先生曰：是子虽不逮其兄，然亦可儿也。

　　五十一年壬辰先生八岁 诸经之外，兼读通鉴、通考诸书。秋社过楼外，极管弦灯火之盛，不一顾也。

　　五十七年戊戌先生十四岁 补博士弟子，从里中董次欧先生读书三余草堂。张氏次欧先生最持崖岸，弟子无敢辄前者，独先生与争论经史，曰：此吾门俊人也，惜吾老矣，不及见其大成也。始游庠，谒学宫，至乡贤名宦诸祠，见谢太仆、张军门主，曰：此反复卖主之乱贼，奈何污宫墙也。取捶碎之，投诸頖池。

　　五十八年己亥先生十五岁 里中耆英多与先生谈艺。一日慈溪郑南溪先生过吟园，曰：吾今日特访陈羣而来。

　　五十九年庚子先生十六岁始应乡试 至行省，以古文谒查初白先生。初白谓万九沙先生曰：此刘原父之俦也。

　　六十年辛丑先生十七岁

　　六十一年壬寅先生十八岁 先生有族母，为氷槎尚书女，居黄岩，是年返宁，年八十余矣。先生从之问遗事，取姚江黄先生之志、杨征士遴之纪、吴农祥之传，参互质证，多有补订。后卒成尚书神道第二碑。

　　雍正元年癸卯先生十九岁 先生尝再登天一阁借书。当始于是时。又杨诚斋易传钞之天赐园谢氏草庐，春秋纂言钞之云在楼陈氏。皆在是年。皆通志堂未刻之本，世所希有者。

　　二年甲辰先生二十岁 是年当娶前孺人张氏。自昨年再过武林，尽交樊榭、堇浦、芗林、勾山、谷林、意林、薏田、立甫诸先生，讨论经史，证明掌故。尊酒邮筒，殆无虚日。而简帖题跋多不署岁月，不敢附会。惟与樊榭论苏若兰回文诗札，确系此年。

　　三年乙巳先生二十一岁 是年当在童岙授徒。先是先生曾王父、王父皆避兵于是，先生感之，益参考旧闻，成沧田录。

　　四年丙午先生二十二岁 是年有荆公鄞女志跋。而古今通史年表，大约作于此时。

　　五年丁未先生二十三岁 武威孙公诏来守宁，访士于万九沙太史。太史力推先生，孙公甚重之。先生因上尊经阁祀典议。及孙公观察三郡，凡再上修南宋六陵及祠祭冬靑义士帖子。其后修郡志，孙公招先生入局，辞之。而总裁为九沙太史，移书问遗事，纠缪凡数十条，先生详荅之。孙公将荐先生于朝，先生上书力辞。因欲先生自署门生，先生自后遂不复往。及孙公按察江西旋卒，先生感念高谊，为之诔，今载集外。

　　六年戊申先生二十四岁 督学交河王公将以贤良荐先生，以两尊人年高，独子鲜侍养者上书辞之。其后有司以万先生承勋应。先生于万先生中表后辈也，先生以名不易副，颇有规切。万先生曰：后于吾而生先乎吾而闻道者，子也。○夏患齿痛，张孺人以先生性伉直，多因事相规，笑曰：是雌黄人物之报也。先生赋诗解嘲。是年得高隐学先生雪交亭集于陆氏。

　　七年己酉先生二十五岁 充选贡。王公以先生充贡，先生又辞，王公不许。太夫人曰：欧阳詹求有得而归以为亲荣。夫但言有得，尚不过世俗之荣。倘能有得而又有闻焉，是则吾所望于汝也。汝其行矣。遂以明年春治装北上。

　　八年庚戌先生二十六岁入京 春北上。时新例许赴选人之籍入对阙下，先生但投牒成均而已。山东学使罗竹园先生邀佐文衡，赴之。○浙江方修通志，先生谓翁洲六大忠臣当立传，乃作武进吴尚书上海朱尚书锺祥李尚书三状、张相国刘安洋董给事三志移之。初入京，卽上书方灵皋先生论丧礼或问，灵皋大异之，由是声誉腾起。

　　九年辛亥先生二十七岁春夏游山左秋南归 自旧秋至是夏，在罗竹园幕。遂遍游三齐诸胜，皆有纪志题咏。为蓬莱王孝子立传，应黄昆圃先生之命也。秋七月自厯下南归省亲。

