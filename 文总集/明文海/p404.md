<!-- { "loadSidebar": true } -->
　　呜呼此广陵宗臣子相之诗若文武昌呉国徧传之而吴郡王世贞为之序曰昔在建安二曹龙奋公干角立爰至潘陆衍藻太冲脩质沈宋丽尔必简岳岳李杜并驱龙标脱衔古之豪杰于辞者往往志有所相合而不相下气有所不相入而相为用则岂尽人力哉盖亦有造物微防矣日余与李攀龙于鳞燕中防也子相实挟吴生暨天目徐生来子相才髙而气雄自喜甚尝从吴一再论诗不胜覆酒盂啮之裂归而淫思竟日夕至喀喀呕血也当其所极意神与才传天窍自发叩之冷然中五声而诵之爽然风露袭于腋而投于咽然当其所极意而尤不已则理不必天地有而语不必千古道者亦间离得之夫以于鳞之才然不敢尽斥矩矱而创其好即何论世贞哉子相独时时不屑也曰寜瑕无碔又曰歅良在御精镠在篚可以啮决而废千里余则无以难子相也诸善子相者谓子相超津筏而上之少年间是非子相者谓子相欲逾津而弃其筏然雅非子相指也充吾结撰之思际吾才之界以与物境防境合则吾收其全瑜不合则吾姑取其瑜而任瑕字不得累句句不得累篇吾时持上驷以次驰天下之中下者有一不胜而无再不胜如是耳今其篇章具在即使公干太冲必简龙标小自贬损而附于诸贤之骥子相甘之哉子相于文笔尤奇第其力足以破冗腐成一家言夺今之耳观者而大趣乃在北地李先生以子相之诗足无憾于法乃往往屈法而伸其才其文足尽于才乃往往屈才而就法而又不假年以没悲夫悲夫然具是不朽矣世之立功名尚通显者日讥薄文士无毛发之用子相独不然为考功郎有声以不能附防非人出参闽藩属有岛冦事袵席吏民调兵食规摹为一方冠既又佐其臬为儒生师帅比死家祀而人哭之则子相居恒不怿谓麒麟凤凰宁能并鸡犬用乎不得志不能为圣世吾厌吾鸡犬行去矣于鳞大赏之为诗曰一为麟鳯言三叹加飱食其曹偶持论若此
　　王氏存笥稿防【李攀龙】
　　余观大宗伯孙公所称祭酒文章法司马子长氏其然哉今之不能子长文章者曰法自已立矣安在引于绳墨即所用心非不濯濯唯新是图不知其言终日卒未尝一语不出于古人而诚无他自异也徒以子长所逡巡不为者彼方且得意为之若是其自异尔奈何欲自掩于愽物君子也闗中故多文章家即祭酒在著作之庭且三十年为文章其用心宁属辞比事未成而不敢不引于绳墨也且三十年为文章其用心宁属辞比事未成而不敢不引于绳墨原夫法有所必至天且弗违者乎巧者有余拙者不足假令祭酒为文章其防辞美事一不得其所置岂杨雄刘向所称实録者也大宗伯又言祭酒与北地李献吉氏接迹而起以为祭酒重则是稿也海内学士大夫受而读之者将益重子长之为文章而引于绳墨宗伯有力矣乃御史郑公按陜以西诸郡称采风使者还日奏之则又谓攀龙在左辅有祭酒于文章往往纪列国家大典而抵掌谈四方疾苦九边要害奉胡言胡奉倭言倭即欲闻时政不亦輶轩所载者哉乃若其诗则大宗伯所称李献吉得其具体矣吾重伤作者之志因并录焉攀龙得以具论二公所取祭酒者如此也
　　康对山集序【王世懋】
　　王子曰夫文至正间盛矣于是闗中称十才子而康先生徳涵为最然独最偃蹇至削籍以死余至闗中首索先生集读之怪其盛名之下所着仅此而时亦有蔓衍亡当于情实者马伯循传先生首举其张氏族谱乃集亦不载以为疑亡何先生之子乡进士梣来尽以先生遗集见付乃稍卒业而叹其钜丽然其为蔓衍亡当于情实者亦益以众则何也先生当长沙柄文时天下文孊弱矣闗中故多秦声而先生又以太史公质直之气倡之一时学士风移先生卒用此得罪废而先使秦两汉之风至于今复振则先生功也既已放废无聊稍托之声妓以自耗其磈磊之气不能作下帷腐毫生活而家居久名益重海内丏文者无虚日先生间以丝竹麯蘖之暇应之而门生子弟亦时有为代笔者以故不无芜譌至其为诗乐府蔚跂故是风雅所寄而五七言古律间多率意之作又慕少陵直摅胸臆或用时人名号爵里或韵至便押不必丽于雅故此自先生志雄一世由我作则或以为不当并削然余谓梣也尔其为康氏志也者则可留为千载之下重康先生也者则不可留夫使利吻后生执一瑕以废先生之瑜毋宁使获罪于先生之子孙谓废其家志哉凡二集中铺叙亡闗系者必削率直亡蕴借风者必削命意就时离于大雅者必削总之旧集之削者十之二三而遗集之入者十之三四彬彬乎足成一家言矣于乎兽畏网罗人思儁异命不谐俗死犹烦人先生少负儁声为廷对第一人意将兼举经济润色之鸿业不幸被恶名以废其志事既无所表见而放浪形骸之外又为礼法之士所绳独所不可磨者有斯集在乃又以碔砆溷良璧丛篠秽美箭是先生之穷且并其文为异趣者揶揄此宁独康氏子孙之羞亦斯文后死者之责也是编也出即不敢谓尽得先生之心抑或风雅备焉览者循是以求先生未白之心庶几哉千载人豪思过半矣
　　鹪鹩集后序【王世懋】
　　鹪鹩集者黄州守邹君彦吉以自名其集也托于卑而名盛徳也墙东王子读其言而敛袵曰诗道盛哉洋洋乎其隆万之间乎夫唐之人主以诗登士士之工乎此无惑也士业由此登吾以谓髙者当在帝左右任宻勿顾问之司次者乃以试州郡诸散秩及屈指而计其人乃多不然开元以前人主当命侍臣应制蘓李燕许之流犹执文柄厥后实寥寥焉若权武诸公未当作者而诗家所推李杜顾在下僚即髙岑刘白韦栁之徒大率多为刺史郡守若韦苏州栁栁州千载后以其州名不易也诗道之广不必台阁在唐已然矣我国家用经术防士选入史馆者始以诗其用于世弥狭然士之好之者浸淫日广角竒竞秀岿然踵立即开元天寳间亡以逾之若吾彦吉其一也彦吉成进士年甚富为膳部郎不六载选为黄州守黄号难治彦吉卧阁而治之声籍甚天下以为任职吏彦吉始刻其诗于郡斋天下又以黄州守诗人也其诗纵横入手靡所不惬为古诗古色黯然下视韦栁为近体秀色可飱骎骎逼髙岑而上也读之使撡觚老生目逃舌咋而避三舎彦吉位且益髙诗日益有名所成一家言当不可涯量顾其使人口脍炙始自黄州天下士争道邹黄州矣夫黄州故彦吉之一枝也不必上林安知一枝之为小而九万里之为大乎吾又安知一郡之为一枝而台阁之为九万里乎若吾彦吉其可谓妙于自托也已
　　胡祭酒集序【吴国伦】
　　司成胡若思先生豫章人起家文学荐陟青宫歴事髙文二庙学术闻望冠冕南州其所自着頥庵集诸学士名公序而传之矣今先生即世垂二百年海内后进生慕其鸿笔罕从购睹往往懐遗憾焉顷司马中丞李公镇靖两粤詟服诸夷业已建櫜修文幕府清宴乃手先生旧集一帙属吴子曰兹予先世所为十袭珍也古人尚友先自其乡有如杞宋文献齐鲁经师非借表章能无湮先生熙朝大儒故当不朽子雅好艺文又尝一日逰豫章也于先生独无意乎吴子唯唯退而稍为铨次得诗之精者六巻文八巻杀青以复司马公因序曰知言难哉宣父至圣辞命未遑盖难之也况防圣人之门者乎粤自结绳以还竹书韦编以及二南十五国风其词醇厐温厚盖上世之大音也逮夫三传八书离骚十九首纪述既嫺讽咏合度盖去古未逺词防廓闳其后二京寖盛言成一家六代仳末流不竞近体变自唐人音节稍振然贞观大厯以后无采焉良由风运递迁才品殊致虽瑕瑜不掩而复古为难其惟能者从之乎语云不逢师涓勿与审音不遇季札勿与观乐岂涓札之外人皆聋瞆彼有所深嘅矣夫学以益才文以足言皆眀训也中人承学鲜究斯义大较有三疾焉师心者非往古而捐体裁负竒者纵才情而蔑礼法论道讲业者则又讥薄艺文以为无当于世嗟乎兹不学之过也借令体裁可捐则方员何取于规矩礼法可逾则华实不必由本根谓艺文无当于世犹之责驺麟之不耕而以司晨病鸾鳯也不已诬乎夫师心负竒其词骫骳曼衍勿谈矣乃论道讲业名为圣人之徒也何至叛体要之训蹈鄙倍之戒侏大雅糟粕防言以自掩其孤陋犹曰我具体圣人足矣焉用文之其谁欺乎乃先生以学名世多所窥览秘阁书博综外家旁贯职典故其为文若诗上缘圣则下擿儒沈思重渊缀采繁露纵之若隘八纮操之曾不下带盖发抒性灵宣畅风教庶几禔衡众氏鼓吹六经矣若其侍从宻勿容与髙华而犹栖志洪厓寄悰玉笥恬漠之度至今犹可想而挹之其视因穷愁而著书遭幽废而述史者又不啻径庭矣夫抵掌非敖非其似也捧心非施非其不似也先生诸体不烦绳削而歩趋音节伯仲汉唐盖未尝求似而又未尝不似其犹郢斤庖刃乎才益于学而言足于文若先生者庶几圣人之徒哉而司马公则先生之涓札也可以并不朽矣
　　蘓门集序【吴国伦】
　　髙子业仕为按察使卒于楚其友陈约之尝梓其蘓门集以遗楚人后二十年门人亢子益重梓于梁顾在楚者楚人人传之在梁者即荐绅大夫不多见盖亢以梓归其家属其家屡匮不能守至为子钱家所籍匿不传者几二十年予再至梁始谋诸陆道圅赎之得复传嗟乎子业庶几不朽哉中州谈艺之士率谓子业兴七先生后然自献吉仲黙而下难乎雁行子业者乃他日子钟称诗而求多于文献吉评文而求多于诗即二说并持而瑕瑜固不相揜矣吾友徐子与卿为汝南太守时盖尝登平台谒唐三贤祠慨然兴嗟曰髙常侍与李杜齐名一时之遇也献吉仲黙并防上驷而驰中原髙子业虽骖驾第缓辔后至耳且皆中州名产于三贤岂有古今乎业已上记蔡中丞请得増祀三子为六贤从之而卒隂阻于里中人罢子业而入李何为五贤祠云予观李川父所为五贤祠记自中州七先生外犹有不胜其耽耽者而独置子业勿谈嗟乎子业之不遇身后且尔士之相知难矣而又奚责于子钱者流哉道圅曰兹集再传子业不必以爼豆重也防子则珠沈矣谁可使为象罔得之枯桐既爨当索诸弃灰之衢耳愿序其事以为后徴序成则灌甫宗正又为李氏留意焉予将嗣图之矣
　　刘子威禅悦三草序【徐显卿】
　　古人称曰防而学者如日出之光老而学者如秉烛夜行其然乎老刘大夫子威者年垂八十耄矣而力学不衰彼其得于少壮者既多而采閟摉竒湛淹综贯诠内典罔不绎非至老而始学不可言秉烛矣其犹日在若英其光逾烈哉杜门着撰其书满家即未及恵子之五车亦不啻如曼倩所奏者余方构草堂于罨畵之傍聊谢纷榼以自适而大夫以近草曰禅悦曰杂稿曰别稿者寄示且为索一言评隲之夫神以御形而神超乎形外故曰齿髪无闗于神明大夫晚而喜佛佛氏之言曰汝面虽皱而见恒河沙性不皱其衰其皱者大夫形耳故日薄虞渊而猛志常在今观其草犹若裴旻之舞剑纵笔所至无可汰也大抵以渊涵邃奥雄劲奋踔为主宁浚谲而人不能寻无浅坦而句易以乙正如蛟龙之吹溃裂横迸震荡狂决不肯作嶰谷之箫平和淡泊者也当今作者云涌诗文之道中兴矣鸾者鹄者鹤者鹏者吐绶鸡者孔翠者鹦鹉者皆上厉乎天而独角鹰者侧横睨搏击飘逝傲然欲俯众羽而不为之羣嗟乎斯其为大夫哉故有拟大夫为樊宗师李长吉者而不知大夫好求之古自国语管子三刘三谢中来其任意而自为之格自为之语则其所独创也庸俚鄙夫见子虚上林曰词赋必尔而不知自我作古奚以马扬为以故读大夫赋不能谙解辄谓僻涩夫孰知离而合合而离之故哉余卒业三草而书此以复大夫其有当于心否乎
