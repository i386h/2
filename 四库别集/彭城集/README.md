<!-- { "loadSidebar": true } -->
　　钦定四库全书　　　　　集部三
　　彭城集　　　　　　　　别集类二【宋】
　　提要
　　【臣】等谨案彭城集四十巻宋刘攽撰攽字贡父号公非与兄敞同登庆厯六年进士第官至中书舍人事迹具宋史本传称攽未冠通五经博览羣书沈作喆寓简亦曰国朝六经之学自贾文元倡之而原父兄弟为最髙司马光修资治通鉴自辟所属极天下之选而任史记前后汉书者攽也其知兖亳二州以不能奉行新法黜监衡州盐仓哲宗初起知襄州入为秘书少监钱勰草制极称其词艺其后以直龙图阁出知蔡州孙觉胡宗愈苏轼范百禄交荐之言攽博记能文章政事侔古循吏身兼数器守道不回乃召拜中书舍人苏轼草制称其能读典坟邱索之书习知汉魏晋唐之故其殁也曽巩祭文有曰彊学博敏超絶一世肇自载籍孔墨百氏太史所録俚闻野记延及荒外阴阳鬼神细大万殊一载以身下至律令老吏所疑故事旧章盈廷不知有问于子归如得师直贯傍穿水决矢飞一时书林众俊并驰满堂贤豪视子麈挥云云葢一时廷评士论莫不共推即朱子于元祐诸人自洛党以外多所不满而语録云贡父文字工于摹仿学公羊仪礼亦复称之岂非攽学问博洽词章奥雅有不可遏抑者乎史载所着诸书有文集五十巻五代春秋十五巻内传国语二十巻经史新义七巻东汉刋误四巻诗话二巻汉官仪三巻芍药谱三巻今所存者自诗话以外惟东汉刋误散附北监本后汉书中未见孤行之本芍药谱亦仅而不亡文集则宋史艺文志文献通考俱作六十巻明文渊阁书目有彭城集十五册不列巻数今所传三刘文集仅有公非集一巻凡诗四首文二十三篇葢掇拾于散佚之余多所阙漏即宋文鉴所选者且不尽载其他可知至以刘顔之辅弼召对序误属之攽舛缪尤属显然珠不足据今检永乐大典所载篇章尚富葢即据彭城集收入谨掇拾排比厘为四十巻较之原书所少不过十之一二与新编其兄敞公是集钜制鸿裁旧观几复在北宋诸家中可谓超轶二孔而凭陵两宋者矣乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　彭城集巻一
　　宋　刘攽　撰
　　赋
　　鸿庆宫三圣殿赋【并序　案此赋见宋文与永乐大典原本互有差讹今校改】臣防见陛下追述祖考崇奉明祀新作三圣殿以昭孝明功于天下臣以文学中第太常试官秘书目覩盛事不敢以鄙薄自绌辄作古赋一篇以歌咏盛徳昔灵光景福之作世称其美丽然其所谓壮大不出雕刻画缋文彩之煌煌而已又盛道工人之巧民力之众材木之多金玉之伟臣以谓王者有作则必智者献其巧壮者输其力山林不敢爱其材府库之聚皆所供亿也是物理之常不足以夸大臣愚窃陋之若夫天命废兴之际圣王授受之符非敏智通达未有能究知其始终者固难为寡见浅闻者道也臣窃大之是以畧所陋而张所大不敢仰希风人雅颂之列庶几有其志云尔
　　盖上帝之所以选建明圣命以天位者乃所以享徳而报功焉未有徳盛于前功播于后而其子孙寂寥千载无声者也贤哲所谈六籍之云徳莫着于有虞功莫隆于五臣禹平水土夏姒以家司徒后稷是教是食肇商兴周厯载数百臯陶大理五刑以明于其苖裔乃兴于唐若夫董淳耀以攸司奏庶民之鲜食焚山烈泽害服妖息鸟兽咸若草木允殖固伯益之力焉天报以位俾秦周继于其子孙诬祖不绍去火即水叛礼尚刑法以惨急然犹并六国一天下而不知变于初二世以毙非天不相朕虞之后乃其否徳得罪于祖而断弃也惟伯益之功未报是以大命复集于赵氏焉五代丧徳九土分裂海水横流民用垫溺鸟兽昌炽黔首失职滔滔惑惑葢若洪流之未辟于是太祖乘火而帝继益之功天胙吉土曰惟商丘是为星火大辰之居亦曰明堂布政之由出潜离隠或跃在渊以有九有百度正焉削祸戡乱出民涂炭风挥日舒天地正观荆燕吴蜀楚越梁冀慑威懐仁奔走失气崛强者执服柔从者加赐太宗承之真宗成之登封降禅矢直砥平巍巍乎邈三五而俦俪彼汉魏之琐琐曽何比京夫伯益始掌火而底绩茂宋以火帝兴于火墟天之报施岂不昭昭可推而类也哉且夫积功以凝命而创业因物以胙土由土以建号乐以反初礼不忘其本是故作于原庙建之别都三圣鼎列大厦以居以答景贶以昭成功俾子孙知厥所由亿兆仰徳而不穷也厥后烈风云雨电雷震曜儆戒于下滥炎流烧天子怵于大异反已正徳伏念七年乃其有得曰天以徳训予而以威震予依类托谕予敢不信夫政不变不足以日新礼不修不足以化民天之示人若曰政礼之敝虽祖宗之为犹当勿惮乎改更于是诏三事饬九卿和布揆于旧政载损载益以承天诫以举圣职夫既天行而日白矣乃复閟宫奬夫神衷三后在天对越上穹经之营之不日成之闳伟竒丽所以使宫寝之勿逾也清闲窅密又鬼神之所都也絜百围而置楹兮度千仞以架栋择一木于万章兮顾余羡者犹众般倕人之俦献巧而林立兮莫不心竞而贾用亘长廓其如城兮辟重门其似洞栾栱粲其如星兮侏儒屹其承重如翚斯飞如鸟斯革兮诚可栗其将动阖隂房之密静兮虽六月其必寒辟阳荣之敞丽兮葢中夜而已旦渉广除而径上兮每百尽而一级歴青珉之莹滑兮曽不得而侧立顾风雨之在下兮足以避夫燥湿良非人力之所为兮宜鬼神之攸集于是使夫设色之工后素之巧想像形容图写必效夫其龙顔日角天质之颙昂兮臣乃今知真人之异表于是驾銮辂登玉虬千乘万骑云动而景附兮想平生之豫游旂常缤纷以赩翕兮钟鼓轩轰箫管发而啁啾杂鱼龙之竒技兮蜿蜒曼延于道周百神纷而并迎兮出阊阖而御夫龙舟尔乃川后静波屏翳息风舳舻相衔若复道之延属兮亘千里而相通百工备官而夙设兮棹夫讙呼而奏功惟吉行之五十兮余日力而靡穷既届既止威仪若初以幸夫夀宫乃即前楹以修祀事威神如在望之可畏殚金玉以备用罄飞潜以荐味帷帐筦簟之安肆几杖笔硏之储偫靡一物之葢阙兮所以广孝思而尽心志也守臣侍祠罔不肹饰既事而旋閟而莫觌列仙之儒偓佺之伦迎神颂只于其侧若夫祝融重黎相土阏伯固已喜动乎魄情见乎色防清跸而睎盛徳也巍巍大哉不可得而记巳且夫天命之不忘人主之大寳也祖宗之有继子孙之勿替也兹圣王所以正统垂业超商迈周防嗣锡羡贻厥孙谋使万有千歳得以晞风而承流也遂作颂曰
　　崇崇商丘大火主兮曰宋之兴道是配兮建邦设都以有九土兮有皇上帝明徳辅兮伯益之功邈不可忘兮三圣承承有烈光兮奕奕寝庙神翺翔兮胥千万年尚无疆兮
　　葺所居赋【并序】
　　治平三年秋京师大雨涌水出民舍多垫壊者予所居独完整无恙及止加葺其垣墙因为小赋
　　赜至理之茫昧兮同寓形于一区任所遇之则然兮夫孰贤而孰愚彼每正而或祸兮亦用拙而自如虽背阪而向隍兮将愈乎广厦之宴居嵗荒落之淫兮涌虽出而为灾汩波流之罔极兮浩潺湲而无涯栋梁圯而弗支兮堂坛荡而为溪何昔日之髙明兮今直委而污泥彼携持之与抱负兮或耄耋之与孩婴念独不保其阖庐兮亦有朱户之亡其闬闳将鬼瞰之使然兮固天理平其不平也愧予居之僻陋兮岂择处而淹留四邻耸而逋逃兮恨众人之我尤福莫大于无过兮顾舍此其何求葺垣墙而圬墁兮其托喻以监予曰全生之近道兮念无厌其所居云尔
　　写忧赋
　　悲四序之骤失兮哀逝者之不复春与秋其几何兮霜与露其俱续稚呱呱而既食兮墓积草而已宿追音声而在耳兮悼容色而记目愿一见而无期兮情可杀而逾毒徴图书于疑似兮索梦魂于因想虽可得其髣髴兮嗟暂觏而复往盻黄鹄之怨别兮余犹防其单飞雉朝雊而泄泄兮牧犊子感而陈诗心郁悒而怊怅兮何使予懐之不夷昔闻道于贤者兮虽忘而未信谓生为劳役兮谓死为归人今吾百忧之丛中兮既积月而累辰何重负之如是兮愿脱去而奚因彼防然而无知兮独甘寝于巨室天地覆坠之不闻兮谅絶世而愉逸伊圣言之可徴兮悼吾学之不竞不窒隙于未兆兮顾饮药而加病遂迷途而不反兮非智士之能竟排多虑而去妄兮引至理而自镜虽既往之不追兮庶来今之能定
　　不寐赋
　　忳郁悒其冯中兮何鉴寐其弗夷方永夜之未艾兮廓静处而长思悼既往之弗及兮慨来今之曷知绪将絶而复续兮精发越而淫移倐四海其再抚兮冺万期乎须叟武胜殷而归周兮天保定其千亿叔旦兼乎三王兮仰勤思而有获孔潜精于好学兮致愤懑于无益乐好善而用鲁兮孟见喜乎顔色仁弗遇于卫顷兮愿奋飞而不得繄视氛而见祥兮献肇谋乎虞虢彼逺虑之与近思兮智与愚皆从其职良民生之多艰兮嗟以心为形役君子有不安其命兮小民有不度其力非蚊虻之噆肤兮曽内懐于大棘惟昔梦之蘧蘧兮既怅然而独寤亮伐柯之不逺兮何内韄而罙固睎圣人之大觉兮緜万世而不遇幸曲肱而自怡兮度无迷于初度
　　鬭蚁赋
　　邈干覆而坤载兮固悠逺而无极丛万族于厥中兮既生生而息息虽至大之可倪兮犹至精之可识谅擅已而自用兮羌是非之増积嗟子驹兮何为諡公字小兮纷纷而离离好恶利害之发兮谁其尸之慿怒积怨兮交战而在斯何矜很之若是兮怙恃凌弱之不移欲一究其端而不得兮聊索数而推之夫其列壤分国穴垤重袭硕鼠之所不容兮蜉蝣不可以径入岂天壤之偪隘兮曽分土之汲汲化饭以为子兮祝腐以为民其生孔易兮其众实殷夫其子孙千亿兮固鲜爱而靡亲又岂有珠玉皮币兮肇乎祸乱之因若是则鬭其可已羣嬉散游足以已矣夺防篡寡何足美矣岂树之君而患乱甫起抑天之有时兮故将而不能自止也嗟子兮汝独何诛观世之有鬬兮曽何足以尔殊饕他人之有兮慊已之无妄刦于无用兮矜多于有余一已之不保兮顾有志于九区夫岂无大人之旁观兮諡之陋而名之愚也呜呼
　　秋懐赋
　　世量力以为智兮孰不自师其成心不强短以被修兮亦各济其所任葢周任之明清兮予尝服于徳音性专直其似愚兮遂底滞而废沈惟古人有不遇兮亦奚慨于斯今昔既冠而从仕兮冀陈力而帅职何日月之不淹兮亹亹至乎不惑世与我岂其异衷兮増余懐之黙黙数废日而倍参兮愿自竭而安得将奔而及事兮愧初心而变色譬游者之无术兮念愈躁而愈没荷众贤之并容兮曽介善之不遗辱兴亷之末举兮遂以造夫攸司君之门不可以径入兮既待诏而厯时惟褊心之狷狭兮曽绳墨其自持诚诡遇其犹获兮虽得兽而耻之信天命之有在兮非知勇其孰勿疑时既秋而凉风兮草木落而变衰日月丽于西厢兮蟋蟀迅而鸣悲阅四序之代谢兮既逝者之如斯悼我心之弗获兮起惆怅而称诗
　　射豹赋
