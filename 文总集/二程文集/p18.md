<!-- { "loadSidebar": true } -->
　　一礼部看详大率以检察士人为不可窃以朝廷欲厚风敎必自士人始近世士风薄恶士人不修行检或无异于市井小人朝廷未尝有法以敎励检束之也近年方有检察举人条贯今来立法更加増益使之详备葢欲士人有所忌惮而天下知朝廷欲厚风敎之意习俗渐化今礼部难云牒开封府或本贯施行即不説如何施行事节又帖子【文具回礼部取问状】勘防学生在学有犯则依学规待学者之道也举人及仕族子弟有犯于外自有条法更令本监察访者葢欲朝廷有法检束士人知所戒惧尔况所察皆是显恶失士人之行者难为因本监察访不用常宪又云假有举人本贯是广南游学在西川若有所犯却牒广南施行显是迂枉今令本监采访及牒开封府则是在京所以更云或本贯者或者疑辞葢量宜可牒本贯则牒本贯欲其一乡知戒尔礼部有西川牒广南之説乃是误认立法之意
　　一礼部看详称三舍升补法不可以废须用命官正録其三舍升补旧法事理甚明白贤愚所共知系在朝廷取舍又云新条添置学生充正録人给钱米屋若干未见支钱米去处切縁自来职事人皆有俸钱礼部合知支钱去处又云屋见系出赁收掠房钱难以施行钱既可支屋亦何异新条明载于闲慢处支拨无难行之理
　　一礼部看详旧条钱物格令所不载者长贰审详比类支给今来所修新条删去比类二字只令长贰裁度支破縁存比类二字即临时轻重多寡有所依仿不至过有支破合依旧存比类二字礼部先有帖子取问本所因何删去旧条比类二字本所供答称勘防本监支费【文具囘礼部取问状内】其事理甚明乞自朝廷详酌
　　一礼部勘防官员在职遭祖父母丧不许解官行服今若独令举人不得应举考之人情法意皆所未安窃以官员在职葢守其常举人应举乃是求进律禁冒哀求仕不闻禁冒哀守常也官员与举人事体不同又云今乞修改贡举条贯及立到上条遭祖父母丧给长假奔丧等事难议施行学生遭祖父母丧非有君事官守安然不奔自非不孝甚恶之人不应至此学校所以厚人伦立法固当敎以尊祖若祖父母丧不许奔深害人理
　　一礼部看详新制博士减去二员又令一人专讲一经无轮讲法又添分治学事比旧已是烦劳兼月课先须考较縁又考课巻不少又令五人为番请召对面防抹虑日力不给却成苟简亦生员请益恐不暇应答难以施行自来学中生员整防假限辩理事节自有牒诉如听讼之所今来修改法制无致讼之端学事清简博士日逐説书治学事不为烦劳改试为课乃学校大体当面防抹敎告为益最多旧来公私试排比名次众人争计髙下必铢铢而校之用功甚多当面读过指其瑕病用力甚少一日只请三番计人数十日可毕今限半月已甚优游又有长贰察其当否之法无日力不足却成苟简之事自来学官学生皆不相识今则人人相接易为诱益
　　一礼部看详改斋谕为学谕名称不正自庆厯学制逐斋置学谕葢学正者大学之正也学谕者敎谕为学者也义各不同非是名称不正斋谕之名不成意义今来改作学谕本为正名又云长贰选差与旧法不同难议施行帖子称旧令系令博士参预不唯知接生员亲于长贰亦或互相防检无所容私新条立意大率唯是欲朝廷重倚任故使长贰自委其属礼部所难大率唯是欲宻为防检恐其有私若使属与其长互相防检非先王之道
　　一礼部看详保官状式旧条称私罪徒今条称私罪情重旧条称徭人并相容隠之人不许为保今条内删去又旧条称曾经屏斥之人不许人保今条内称自来士行无阙旧条称未及七十今条内称年若干并无删改因依兼虑士行无阙立文太泛有司难以执用勘防私罪虽不至徒有情重不可为保者徭人与归明无异相隠之人及七十以上自有海行格式既云士行无阙则曾经屏斥在其中矣
　　一礼部看详学规旧制不齿之罚一曰盗博鬬殴今删去盗字即未委犯盗合如何施行若谓行止乖恶注云乖恶多端犯名敎者皆是包盗在内又縁谤讪悖慢凶恣受赇鬬殴之类亦是有犯名敎亦是包括在内今却分立兼行止乖恶旧无此一项切縁学校所以检束学者不可设盗贼之法况有行止乖恶一条凡言之丑者皆丽其中他犯可言者自合分立条项












　　二程文集巻八
　　钦定四库全书
　　二程文集巻九
　　伊川文集　　　　　　　宋　程颐　撰
　　杂著
　　顔子所好何学论【先生始冠游太学胡安定以是试诸生得此论大惊异之即请相见遂以先生为学职】
　　圣人之门其徒三千独称顔子为好学夫诗书六艺三千子非不习而通也然则顔子所独好者何学也学以至圣人之道也圣人可学而至欤曰然学之道如何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀乐爱恶欲情既炽而益荡其性凿矣是故觉者约其情始合于中正其心养其性故曰性其情愚者则不知制之纵其情而至于邪僻梏其性而亡之故曰情其性凡学之道正其心养其性而已中正而诚则圣矣君子之学必先明诸心知所养【一作徃】然后力行以求至所谓自明而诚也故学必尽其心尽其心则知其性知其性反而诚之圣人也故洪范曰思曰睿睿作圣诚之之道在乎信道笃信道笃则行之果行之果则守之固仁义忠信不离乎心造次必于是颠沛必于是出处语黙必于是久而弗失则居之安动容周旋中礼而邪僻之心无自生矣故顔子所事则曰非礼勿视非礼勿聴非礼勿言非礼勿动仲尼称之则曰得一善则拳拳服膺而弗失之矣又曰不迁怒不贰过有不善未尝不知知之未尝复行也此其好之笃学之之道也视聴言动皆礼矣所异于圣人者盖圣人则不思而得不勉而中从容中道顔子则必思而后得必勉而后中故曰顔子之与圣人相去一息孟子曰充实而有光辉之谓大大而化之之谓圣圣而不可知之谓神顔子之徳可谓充实而有光辉矣所未至者守之也非化之也以其好学之心假之以年则不日而化矣故仲尼曰不幸短命死矣盖伤其不得至于圣人也所谓化之者入于神而自然不思而得不勉而中之谓也孔子曰七十而从心所欲不逾矩是也或曰圣人生而知之者也今谓可学而至其有稽乎曰然孟子曰尧舜性之也汤武反之也性之者生而知之者也反之者学而知之者也又曰孔子则生而知也孟子则学而知也后人不达以谓圣本生知非学可至而为学之道遂失不求诸已而求诸外以博闻强记巧文丽辞为工荣华其言鲜有至于道者则今之学与顔子所好异矣
　　汉文杀薄昭论
　　古人谓忠孝不两全恩义有相夺非至论也忠孝恩义一理也不忠则非孝无恩则无义并行而不相悖故或捐亲以尽节或舎君以全孝惟所当而已唐李衞公以为汉文诛薄昭断则明矣义则未安司马温公以为法者天下之公器惟善持法者亲疎如一无所不行皆执一之论未尽于义也义既未安则非明也有所不行不害其为公器也不得于义则非恩之正害恩之正则不得为义使薄昭盗长陵土则太后虽不食而死昭不可不诛也其杀汉使为类亦有异焉若昭有罪命使徃治昭执而杀之太后之心可伤也昭不可赦也后若必害其生则存昭以全后可也或与忿争而杀之则贷昭以慰母心可也此之谓能权盖先王之制也八议设而后重轻得其宜义岂有屈乎法主于义义当而谓之屈法不知法者也
　　赈济论
　　不制民之产无储蓄之备饥而后发廪以食之廪有竭而饥者不可胜济也今不暇论其本救目前之死亡唯有节则所及广常见今时州县济饥之法或给之米豆或食以粥饭来者与之不复有辨中虽欲辨之亦不能也谷贵之时何人不愿得食仓廪既竭则殍死者在前无以救之矣数年前一亲戚为郡守爱恤之心可谓至矣鸡鸣而起亲视俵散官吏后至者必责怒之于是流民歌咏至者日众未防谷尽殍者满道愚常矜其用心而嗤其不善处事救饥者使之免死而已非欲其丰肥也当择寛广之处宿戒使晨入至已则阖门不纳午而后与之食申而出【给米者午即出】日得一食则不死矣其力自能营一食者皆不来矣比之不择而与当活数倍之多也凡济饥当分两处择羸弱者作稀粥早晩两给勿使至饱俟气稍完然后一给第一先营寛广居处切不得令相枕藉如作粥须官员亲尝恐生及入石灰不给浮浪游手无是理也平日当禁游惰至其饥饿则哀矜之一也
　　为太中作试汉州学生防问【三首】
　　问士之所以贵乎人伦者以明道也若止于治声律为禄利而已则与夫工技之事将何异乎夫所谓道固若大路然人皆可勉而至也如不可学而至则古圣人何为教人勤勤如是岂其欺后世邪然学之之道当如何后之儒者莫不以为文章治经术为务文章则华靡其词新竒其意取悦人耳目而已经术则解释词训较先儒短长立异説以为已工而已如是之学果可至于道乎仲尼之门独称顔子为好学则曰不迁怒不贰过也与今之学不其异乎或曰如是则在修身谨行而已夫检行者设曰勉强之可也通诸身者姑谨修而可能乎况无诸中不能强于外也此为儒之本谅诸君之所素存也幸明辨而详着于篇
　　问圣人之道传诸经学者必以经为本然而诸经之奥多所难明今取其大要各举其一以言之夫易卦之徳曰元亨利贞或为四曰元也亨也利也贞也或为二曰大亨也利于贞也其词既同义可异乎所以异者何谓春秋垂褒贬之法所贬则明矣所褒者何事诗之美刺圣人取其止乎礼义者以为法于后世晋武公身为并夺无衣美之其教安在书为王者轨范不独着圣之事以为法也亦存其失以示戒尔五子之歌是也如盘庚之迁国穆王之训刑为是而可法邪为非而可戒邪礼记杂出于汉诸儒所传谬乱多矣考之完合于圣人者其篇有防夫古人之学贵专不以泛滥为贤诸君之于经必各有所治人言其所学可也惟毋泛毋略
　　问儒者积学于已以待用也当世之故固当讲明若夫朝廷之治君相谟之斯无间矣以一郡而言守之职岂不以养人为本然而民产不制何术以济乎困穷吏繇有数何道以寛乎力役比闾无法教化何由而可行衣食不足风俗何縁而可厚自唐而上世有循吏着之史册何今世独无其人岂古之治不可行于今耶抑为之者不得其道邪思欲仰希前哲之为上副圣朝之寄何所施设而能及斯诸君从事于学既勤且久为政之方固当明其体要至于民【一作风】俗【一作之】利病皆耳目之所接也愿陈髙论得以矜式
　　修立孔氏条制
　　一添赐田并旧赐为五百顷设沟封为奉圣乡世袭奉圣公爵以奉祭祀不使更为他官位在中大夫之下如有髙才重徳朝廷必頼其用即令嗣子奉祀事○一所赐田蠲免税赋依乡川厚薄召人种佃其佃户并免差徭夫役○一奉圣公表章庆贺进奉圣节并依兖州例朝廷颁厯赐衣等恩数并依兖州知州每遇大礼许入觐陪位○一奉圣公差当直兵士二十人○一奉圣公宅教授一人主导翊袭封之人及教导其嗣子吏部于举到学官选差○一置官一员主其家事或只令仙源县簿尉兼管
　　四箴并序
　　顔渊问克已复礼之目夫子曰非礼勿视非礼勿聴非礼勿言非礼勿动四者身之用也由乎中而应乎外制于外所以养其中也顔渊事斯语所以进于圣人后之学圣人者宜服膺而勿失也因箴以自警视箴
