<!-- { "loadSidebar": true } -->
　　有困于为学号钝生者锺姓诚名字九思世为庐陵儒族遭世变落其家声生孤于襁褓中年几晬母兄惑于推星命者言托生其姻家免夭阏姻家以贾贩处生年十八犹未得就学生客江湖以不识字为人慢挫心不平甚私诉其母母曰我之过也即归生就师学自是穷日夜虽寒严暑酷无非学时羣游独居皆其学处遇人势逼货压面慢舌侮益奋于学承人诱掖奬进必思加学见人能高而宦通輙慕而励于学舒夷愉怿穷悴勚惫悲愁懥惋而学不辍遇事急遽临难颠蹶而学必在念如是者六七年更三师犹不自足持书去游沔汉间遇博识厚藏之士輙下拜问业辨惑每有得永乐癸卯秋寓试湖广遂偕计吏上春官不得志归勤于学六年再往得荣县教谕国史藩文奎先生尝言可与善交际可与托患难可与退强暴者生也或知生而未详者曰生恭其人貌与心一与人言温温恳恳不巧不暴人皆悦之于交际固善矣然优于德而劣于能患难之托强暴之退吾未见其可也藩先生曰生之初师病疠馆下也馆人皆避之独生留侍药不去比死治敛塟益尽心其后师解积髙坐学士缙党在系亲故不敢近生为经纪其途费尤勤遂连下狱苦刑罚而色不怨以故为赠都御史胡敬方先生授之经岂患难不可托哉生之赴春官也道宿遇羣冦至众甚恐生从容语冦曰吾軰皆赴试京师余物无所顾所资者书幸存之冦因惭谢置其所取而去岂强暴不能退哉或人曰患难可托仁之施也强暴可退义之所感也生之学乃有以増其能欤教一邑未足尽其施也殆将大于用焉生长余一岁其失意春官归也冐风雪走百余里诣余讲春秋执弟子礼甚虔余授人众矣未有笃好如生者生之性不慧于人就学又晩于人而功遂轶于人者其志奋其力勤也世之人有困于孤安于不竞不知苦心力学以自拔者固愧于生亦有八岁上学十岁就外传中画不进以至老死无闻者尤愧于生至有恃父兄富贵自暴弃不学甘心于毁衣冠以伍甿隶者又大愧于生若生之自树振诚所谓生于忧患者也为之传使世之务强于学者有所劝焉
　　萧节妇传
　　萧节妇者安福杨溪刘氏女赤谷萧懋广之妻也刘为其里名家萧本宋大师魏国公燧之族世有阀阅节妇归萧时年十八后三年生子绍芳仅数月懋广以疾没节妇誓必抚子以奉萧氏祀不他适未几家大疫绍芳病几死节妇抱之哭以祷于神曰未亡人不敢即从夫子于地下者以有是儿可鞠以为夫子后嗣托也设神欲毙之则未亡人何忍独活以重夫子憾于九原耶幸舍是儿移罪谴于未亡人之身则诚所甘心不敢避闻者悲之绍芳亦随瘳节妇抚育教戒之无不尽心绍芳方克自立而遭非辜并妻周氏俱没官死其遗孤子暹甫六岁升甫四岁节妇又皆抚教之如绍芳焉初节妇哭懋广时其家兄弟已析爨而幼弟妹四人犹鞠于节妇后懋坚以不任公家役破产节妇曰役者同籍人所共岂可以负弟一人即割已田以资之感激诸弟复共爨内事无大小惟节妇主之节妇益勤织作督孳畜助理其家至充裕其夫之弟妹侄赖以婚者七人嫁者五人塟者八人内外莫不贤之今节妇年逾七十暹兄弟俱能力家尝作贞寿堂以奉其养得学士大夫诗文颂其德也甚详节妇平昔忧悲困苦之怀晩亦稍自慰焉两溪刘球曰世称妇人不再醮惟共女事以宁其夫家刘氏葢有矣况闻其妯娌间有阮氏者其宗兄子羽妻也有欧阳氏者其再从弟习敬妻也皆年未二十哭其夫而守志之坚不下刘氏吾乡贞节之妇素多而萧氏一门兄弟之妻有三人焉则又盛矣使遇良有司能旌德善以励俗则表以为三节之门也何忝哉惜其未遇而三节已没其二今存而其事可考者惟刘氏一人因具诸篇以为世之孀妇劝
　　两溪文集巻二十四
　　●后序
　　僚友广东参政安成刘公仗德以其尊府忠愍两溪先生平生所为文锲梓以传世先生葢余试礼部时同考官也宿德厚望已为天下所欣慕继而死忠又赫然为天下所景仰孔子曰有德者必有言有言者不必有德仁者必有勇勇者不必有仁今观先生之文皆自其胸中浩然之气发而为忠义正大之词丰缛而不失之泛简约而不失之略寄至味于平澹寓纎秾于髙古视彼夸毘无实大言无当者奚啻霄壤信乎有德者必有言仁者必有勇矣仗德以余为先生所取士又尝为言刻板既成谓不可无一言谨论列如此若夫先生之平生履歴出处大节则有彭刘两阁老之文在益足以信后传逺晩生末学母庸赘为成化庚寅冬十月朔旦正统壬戌进士正奉大夫广东左布政使江浦张瑄谨题
　　天理之在人心与二气五行同运而不息也诚能明而体之蓄而发之为德业为文章必光明浑厚并日星之照临河岳之流峙矣岂浮夸险怪者可同耶此余于忠愍刘公文集有见焉公文若干巻厥子仗徳仗和已锓诸梓播传于世世之人仰其徳而诵其文者固若睹日星而瞻河岳信其传之悠久也独夷考其迹而于公之身用舍存亡之际有感盖公宣德间主事仪部正统初东里杨先生荐之入讲经筵预修国史当时百职并举民生用遂海宇乂安而先生寿考令终子孙蒙其庆天下髙其风福之及于家国也大矣逮公以直言时政死权奸之手寰中无耻之徒竞致通显未几兵戈四起民受荼毒奸臣害公者卒戮于兵宗族俱就夷灭祸之及于身家者亦大矣似公有以祸福之公非能祸福人也公之身天理所存也荐之者惠迪故吉也害之者从逆故凶也愚既幸诵公之文又幸托处乡郡辱交仗德兄弟而知公用舍存亡之迹为详故敢书此于巻末并系区区所感云时成化庚寅冬十月朔赐进士出身奉议大夫广东按察司佥事奉勅提督学政乡生新喻胡荣谨识

