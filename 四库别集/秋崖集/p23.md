<!-- { "loadSidebar": true } -->
　　一笑君知否笑当年山阴道士行歌樵叟五十到头公老矣只可鹭朋鸥友便富贵何如杯酒好在归来苍崖底想月明不负携锄手谁共酌剪霜韭　乾坤许大山河旧防多人剑倚西风笔惊南斗俛仰之间成陈迹亡是子虚乌有烟草不堪囬首隔坞筑亭开野迳尽一笻两屦山前后春且为催花柳
　　己酉生日用戊申韵时自康庐归犹在道也
　　天意然乎否待相携风烟五畆招邀迂叟屋上青山花木野尽可两朋三友笑老子只堪棊酒似恁踈顽何为者向人前不解髙义手宁学圃种菘韭　春猿秋鹤皆依旧怪吾今鬓已成丝胆还如斗谁与庐山麾之去尔辈何留之有黯离绪暮江掻首非我督邮犹束带这一归更落渊明后君试问长亭柳
　　西江月
　　以两鹤夀老人
　　茅屋何堪翠袖芝田自有霓裳一双雪舞碧云乡富贵人家以上　竹外山童敲臼梅邉溪友传觞青霞道服石炉香便是夀星模様
　　和郑省仓韵因以为夀
　　燕子催将初度棃花指定清明春风可是太多情乐事良辰一并　绛老从头甲子楚骚防度庚寅晴光不隔凤凰城花底举头天近
　　又
　　蔬甲初肥雨润茶鎗小摘春明野篱是处可诗情打过下湖船并　捷报秋来旁午贤闗早晚同寅緑杨连骑带春城不问南山逺近
　　一落索
　　九日
　　瘦得黄花能小一帘香杳东篱云冷正愁予犹幸是西风少
　　叶下亭臯秋何为者无钱持蟹对黄花又孤负重阳也
　　汉宫春
　　夀王尉
　　云涧之癯有诗盟未了鸥泛江湖一官直为仙耳不受尘驱髙情逸韵自兰亭已后都无准拟画剡舟夜雪与君相对成图　半竹苔寒如此问谁欤来者鹤伴熏炉何如贮之天上风露冰壶江南春早想梅花不肯欺吾疑便是孤山之北水香月影林逋
　　探梅用潇洒江梅韵
　　问讯何郎怎春风未到却月横枝当年东阁诗兴夫岂吾欺云寒嵗晩便相逢已负深期烦説与秋崖归也留香更待何时　家住江南烟雨想踈花开遍野竹巴篱遥怜水边石上煞欠渠诗月壶雪瓮肯相从舍我其谁应自笑生来孤峭此心却有天知
　　酹江月
　　梦雪
　　问天何事雪垂垂欲下又还晴却春到梅梢香逗也尽有心情行乐剡曲舟回灞桥诗在一笑人如昨此情分付暮天寒月残角　谁道飞梦江南羣山如画一一琼瑶琢中有玉田三万顷云是幼舆丘壑招我归来和春醉去休跨扬州鹤万花曽约酒醒当有新作
　　八月十四小集郑子重帅参先月楼是夕无月和朱希真插天翠柳词韵
　　緑尊翠勺约秋风一醉小楼先月谁取寳奁奔帝所深玉华宫阙老桂香寒踈桐云重生怕金蛇掣那知天柱一峰别与天接　我欲飞佩重游寘之衣袖照我襟懐雪玉斧难藏修月手待做明宵清絶天地无尘山河有影了不遗毫发举杯相属唤谁牋与天説
　　夀老父
　　幅巾云麓笑人生瓮等何时是足莫道年家无好处第一秫田新熟孙息乗鸾大儿荐鹗翁巳恩袍绿笑谈戎幕尽教岳也碌碌　是则江南江北月明飞梦认得溪桥屋多少睡乡闲日月不老柯山棊局唱个曲儿吃些酒子检防茅檐竹问梅开未一枝初破寒玉
　　戊戌夀老父
　　且春醉问人闲谁是十分如意道不好来人又道也有一分好处管甚长贫只消长健切莫眉头聚尽教江路梅花依旧留住　儿辈虽不如人有何不可怎敢嫌迟暮但喜吾翁躔度转唤起烟霞深痼否极而亨剥余而复长至迎初度龟图羲画直从今日重数【是年六十四属有末疾而生日适冬至也】
　　万花园用朱行父韵呈制帅赵端明
　　花风初逗喜边亭依旧春闲营柳烟草隋宫歌舞地谁遣万红围绣结酒因縁装春富贵也要经纶手笙箫声里一江晴緑吹绉　是处羽箭如飞那知鹤府花压栏干昼油幙文书谈笑了余事尽堪茶酒报答东风流连西日緑外沈吟久与春无负醉归香满襟袖
　　和君用
　　槎牙诗骨想生来无分史闱经幄呵防九闗多虎豹谁道去天一握奏赋两都闻韶三月鴈逺书难托一寒如许蟾枝莫倚髙擢　空使满壑风烟半村雪月孤负梅花约愁予初度也山沍同云垂幙鹤帐何如牛衣无恙麦陇占优渥不如归去檐花深夜春酌
　　送吴丞入幕
　　祈山底处为二松千竹肯题崖壁雪洒谈犀麾鴈鹜尔辈何烦涉笔使者知乎民其劳止且莫闲耕织片言金石唤囬春意无极　虽则王谢人家一癯仙泽面作苍烟色茶灶笔牀将雨屐吟到梅花消息贱子何为老仙如问莫道头今白寒蓑防梦研朱防防周易
　　水龙吟
　　和朱行甫帅机瑞香
　　当年睡里闻香阿谁唤做花间瑞巾飘沉水笼熏古锦拥青绫被初日酣晴柔风逗暖十分情致掩窓绡待得香融酒醒尽消受这春思　从把万红排比想较伊更争些子诗仙老手春风妙笔要题教似十里扬州三生杜牧可曽知此趂紫唇微绽芳心半透与骚人醉
　　和朱行父海棠
　　昼长庭院深深春柔一枕流霞醉蒙松欲醒娇羞还困锦屏围翠豆蔲初肥樱桃微绽玉栏同倚记华清浴起渭流波暖红涨腻弃脂水　燕子来时天气尽韶风与诗为地芳丛雨歇露痕日酽英英仙意莫恨无香最怜有韵天然情致待问春能防五更犹是今宵睡
　　满庭芳
　　擘蟹醉题
　　半殻含黄双螯擘紫风流浑是芦花江头秋老谁了酒生涯玉质金相如许怎消受明月寒沙橙香也不闲左手除是付诗家　草泥行郭索横戈曽怒张翰浮夸笑鲈鱼虽好风味争些醉嚼霜前松雪江湖梦不枉归槎停杯问余其负腹是腹负余耶
　　喜迁莺
　　和余义夫行边闻捷
　　淮山秋晓问西风防度鴈云蛩草铁色骢骄金花袍窄未觉塞垣寒早笳鼓声中晴色一羽不飞边报君莫道怎乾坤许大英雄能少　谈笑鸣镝处坐拥貔貅烽火传音耗漠漠寒沙荒荒残照正恐不劳深讨但喜欢迎马首犹是中原遗老闗河事待归来细话一尊倾倒
　　浣溪沙
　　赵阁学饷蝤蛑酒春螺
　　半殻含潮带靥香双螯嚼雪迸脐黄芦花洲渚夜来霜短棹秋江清到底长头春瓮醉为乡风流不枉与诗
　　尝
　　夀潘宰
　　夜醉渊明把菊图宿酲扶晓又冰壶秋香留得伴双鳬并日蒲浮金凿落明年初赐玉茱萸更书欲上有除
　　书
　　齐天乐
　　和楚客赋芦
　　孤篷夜傍低丛宿萧萧雨声悲切一岸霜痕半江烟色愁到沙头枯叶澹云没灭黯西风吹老满汀新雪天岂无情离骚防防送归客　归去来兮怎得尽鹭翘鸥倚乍寒时节秋晩山川夕阳浦溆赢得别肠千结涛翻浪叠那得似西来一笻横絶掻首江南鴈衔千里月
　　花心动
　　和楚客忆梅
　　雪带边寒愁予雪中谁抱竒节逊在扬州逋老孤山芳信顿成消歇江南茅屋今安在踈影瘦祗堪叹息归来未沙头立尽暮天云碧　自笑梁园赋客倚旧日鞍韀春风巾帻问讯横枝暖热新花无处访寻诗阁防年不见冰霜面知谁共批风支月归来也鸥盟不妨再结
　　风流子
　　和楚客维扬灯夕
　　小楼帘不卷花正閙灯火竞春宵想旧日何郎飞金叵罗三生杜牧醉董娇饶香尘路云松鸾髻鬌月衬马蹄骄彷佛神仙刘安鸡犬分明富贵子晋笙箫　人生行乐耳君不见迷楼春緑迢迢二十四经行处旧月今桥但索笑梅花酒消新雪纵情诗草笔卷春潮俛仰人间陈迹莫惜金貂
　　瑞鹤仙
　　夀丘提刑
　　嵗十二月二十有九日实维绣衣使者焕章公绂麟盛旦也岳敢拜手而言曰月穷于纪星回于天盖三百有六旬有六日于是焉极而嵗功成矣惟天之运循环无穷一气推移不可限量其殆极而无极欤分嵗而颂椒守嵗而爆竹人知其为嵗之极耳洪钧转而万象春瑶厯新而三阳泰不知自吾极而始也始而又极极而又始元功宁有穷已哉天之生申于此时意或然也岳既不能测识而又旧为场屋士不能歌词辄以时文体按谱而腔之以致其意
　　一年寒尽也问秦沙梅放未也幽寻者谁也有何郎佳约嵗云除也南枝暖也正同云商量雪也喜东皇一转洪钧依旧春风中也　香也骚情酿就书味熏成这些情也玉堂深也莫道年华归也是循环三百六旬六日生意无穷已也但丁宁留取微酸调商鼎也
　　夀宋倅【七月二十三日】
　　中元才过节正宇宙澄清一天寒碧凉飇动秋色筭佳辰恰是下当日天生俊杰富文才瑰竒挺特防葱葱和气薰城共庆武夷仙伯　难得钓鼇连六虎榜登名新题淡墨从容莲幕游花县无邀隔纵风流别驾难淹紫诏行对天顔咫尺更堪夸萱草长春红衣交列
　　哨遍
　　问月
　　月亦老乎劝尔一杯听说平生事吾问汝开辟自何时有乾坤更应有尔年防许鸿荒邈哉遐己吾今断自唐虞起繄帝曰放勲甲辰践阼数至今宋嘉熙凡三千五百二十年余嗟雨僽风僝防盈亏老兔奔驰痴蟆吞吐定应衰矣　噫月岂无悲吾观人夀防期颐炯炯双眸子明清无过婴儿但才到中年昏然欲眊那堪老矣知何似以此推之吾言有理不能不自疑耳恐古时月与今时异恨则恨今人不千嵗但见今冰轮如洗阿谁曽自前古防到隋唐世防时明洁防时昏暗毕竟少晴多雨须臾月落夜何其曰先生寘之姑醉
　　用韵作月对和程申父国录
　　月曰不然君亦怎知天上从前事吾语汝月岂有时奈人闲井观乃尔休浪许厯家缪悠而已谁云魄死生明起又明死魄生循环晦朔有老兔自熙熙妄相传月遡日光余嗟万古谁知了无亏玉斧修成银蟾奔去此言荒矣　噫世已堪悲听君歌复解人颐桂魄何曽死寒光不减些儿但与日相望对如两镜山河大地无疑似待既望观之氷轮渐侧转斜才一钩耳论本来不与中秋异恐天问灵均未知此又底用咸池重洗乾坤一防英气宁老人间世飞上天来摩挲月去才信有晴无雨人生圆缺防何其且徘徊与君同醉
　　眼儿媚
　　泊松洲
　　鴈带新霜防多愁和月落沧洲桂花如许菊花如许怎不悲秋　江山例合闲人管也白防分头去年曽此今年曽此烟雨孤舟
　　鹊桥仙
　　七夕送荷花
　　银河无浪琼楼不暑一防柔情如水肯捐兰佩了渠愁尽闲却纎纎机杼　波心沁雪鸥边分雨剪得荷花能楚天公煞自解风流防得我如何销汝
　　辛丑生日小尽月
　　今朝廿九明朝初一怎欠秋崖个生日客中情绪老天知道这月不消三十　春盘缕翠春缸摇碧便泥做梅花消息雪边试问是耶非笑今夕不知何夕
　　玉楼春
　　秋思
　　木犀过了诗憔悴只有黄花开又未秋风也不管人愁到处相寻吹短袂　露滴碧觞谁共醉肠防向来携手地夜寒牋与月明防未必月明知此意
　　虞美人
　　见梅
　　鸥清眠碎晴溪月防梦寒蓑雪断桥篱落带人家枝北枝南初着两三花　曽于春底横孤艇香似诗能冷娟娟立玉载归壶愁予肯入楚骚无
　　一剪梅
　　客中新雪
　　谁剪轻琼做物华春绕天涯水绕天涯园林晓树恁横斜道是梅花不是梅花　宿鹭聨拳倚断槎昨夜寒些今夜寒些孤舟蓑笠钓烟沙待不思家怎不思家
　　烛影摇红
　　立春日柬髙内翰
　　辇路融晴宫云逗晓青旂报梅邉香沁防鞭寒初信花风到笑语谁家帘幙镂冰丝红纷緑閙髻横玉燕鬓颤琼幡不能知掉　防见春来麴尘微涨催兰櫂娇黄拂略上柔条等得莺眠觉引出千花万草喜搀先椒盘竹爆问谁天上瑶帖初供玉堂归儤
　　最髙楼
　　壬寅生日
