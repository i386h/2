<!-- { "loadSidebar": true } -->
　　昔闻君言穷高极深超出宇宙横絶古今我独忧君往而不返六丁尽力尺寸莫挽巷无车辙门长蒿蓬君忻然曰吾老是中花香鸟鸣风朝月夕睠言携防亦或命客庭中垂枣谊不茍贪井上有李咽之而甘近臣交章九重仄席君顾顿首辞以羸疾视荫怛化常情则然君之属纩语皆可传或者疑君瞿聃之学以身为患以灭为乐余曰不然殆未之思朝闻夕死竟复是谁人之生世如梦如醉惟君卓然了此大事而我何为涕出如倾入通德门追怀平生堂上老人二疏四皓闺中尤贤陶母厐嫂退而就馆接君雁行有礼有法元方季方凡此诸人今皆安往我虽独存白发千丈昨与内相私议易名近闻方伯抗疏追荣妇谥康子友揭贞曜靡烦有司自致嘉号然君之生一不动心今其逝矣讵必顾歆桑榆之年畏别亲友况也永诀举此巵酒鸣呼哀哉
　　祭方德润寳学文
　　呜呼蒋弹四人兄魁我亚次及臞公请诛无赦赦而不诛恩出陛下兄解笔槖我夺民社谓兄累我事实不然狂瞽之论其发在先我既蓬飘兄亦株连兄不我舍水涯山巅村酒过墙野菜共掘居亡几何迭起持节鄞揆惎我再召再辍我专一壑兄帅百粤上于吾侪其仁如天众訾倾挤独断保全我复驾轺朝方改晩面清风顿首榻前端平诸人凋零谁在仅余一二山林岭海昔犹盛壮今各老大匪亟收之恐不可待刍言稍切天为动顔退白丞相甫数日间诏以南伯镇于西山心窃喜兄生入玉关夫河滞留严装未发怪鵩祸贾妖星陨葛得非雾潦无乃炎热缙绅相吊苍黔望絶符靖而后贤少国空系世道者道乡了翁兄之谏书不愧二公谁为南董发挥遗忠兄处友朋恂恂谦抑终日黙然欲语面赤一奋其勇万夫辟易器之铁壁彦和玉尺嗟嗟斯人今也则亡胡不旃厦胡不庙堂胡不锦归寿考徜徉挥金于宗钓游于乡我自童防则忝亲友同学青衿分路白首富贵朝露惟名不朽兄闻我诔必举我酒呜呼哀哉
　　工部弟祖奠文
　　呜呼海乡多风天寒岁暮人家相戒墐塞北户汝胡为哉魂车祖马舍此先庐即彼中野吾辛勤一生养汝待老汝兄汝弟赖汝亢宗汝妇汝子仰汝终身汝掉臂长逝畧不返顾六亲之人相与悲哀恸絶号叫汝而不闻也然宅兆已成时日已练前之悲哀恸絶号叫者虽欲挽留汝而不可得也悲夫岂不甚可痛哉汝数有尽我哀无极聚族送汝幽明永隔呜呼哀哉
　　工部弟掩坎文
　　呜呼吾当大耋之年失钟爱之子固已无肠可断无泪可滴矣矧临窀穸痛如之何然逝者之复于土犹行者之至于家也西山之麓汝所游憇汝安归之以蕃汝继呜呼哀哉
　　祭王实之少卿文
　　呜呼几千百年生此竒崛如何一夕夺之奄忽场屋之学刍狗暂设俄而空空未叩先竭兄如钜野众流蓄泄又如良贾百货陈列时人之文才力戛戛机杼轧轧边幅短乏兄笔一挥龙腾掣若不经心辨丽条逹望古慨慷伤时愤切延和之疏玉堂之札固已轰雷霆而揭日月至于穷愁幽忧论著感发单词半简亦足藏名山而俟来哲独窃怪夫昔之生才也为众论所亲附所崇奬今之生才也受一世所媢忌所挫折去国五闰入馆数月衡困拂乱跋防踬蹶绛灌害贾靳兰谗屈精华落尽仅存气骨尚不少假化为异物呜呼使兄进用而补衮阙安昌之劒可请延龄之麻可裂兄虽退处幅巾短褐后生资其匠斧憸人惧其笔钺今二者皆已矣此逢掖之士所以空巷而祖送金石之友所以反袂而恸絶嗟夫天耶人耶为此酷烈以理推之不得其説岂万类困其凌暴草木恶其挑抉仲达軰方幸孔明之死之问等不堪审言之压要之千万世而下媢忌者挫折者喙已箝骨已朽兄之树立终不可得而磨灭以此较彼果孰优劣呜呼兄昔为端平相君而来坐端平相君而斥迨钧轴之再秉盖弓旌之屡迫兄愀然曰预其忧者不必预其乐同乎处者不必同乎出讶纪瞻之逡廵如臧氏之否隔以文忠正献之大老不能援守道子美之二客岂独今哉其来自昔凶讣初传主相嗟惜汲黯刘向西都遗直不跻大用皆止卿秩兄官似之亦其流匹嗟我于兄少相亲昵师门同升朝路偕黜剧谈共灯俊游联屐介以铁庵乐哉三益庵归不早勤官而卒两翁相对情味萧瑟我婴沉痼兄有忧色馈药裹饭三顾蓬荜曽未几日闻兄疾棘我犹伏枕兄遽易箦莫视衾含莫执绋翣束刍后至数易旬浃含毫诔兄苦语衰飒呜呼哀哉
　　祭郑伯昌吏部文
　　呜呼季世讳言上下恬熈进而用世惟黙最宜媮风既成直道遂衰防马息鸣寒蝉罢嘶端平履畆众皆依违君首奏记掊击其非嘉熈易相或献颂诗君复袖疏指陈其私淳祐兵财各有典司或问于相谢曰不知君方逺使拜疏驿驰欲究时遑恤身危浙左建牙江右褰帷雪属吏诬抗御史威解汚吏印夺戚里麾凢此大节尤为崛竒自顷以来魁柄屡移士丧所守翕翕和随邢杨反覆王吕合离遗臭万代取快一时君终其身不可磷缁何去之速何来之迟以台郎征坚卧固辞上叹其高出节近畿壮图盛心百未一施古有神膏今无疡医呜呼斯人仅止于斯自我交君将二十期俱事文忠同为军谘善每心服过必面规相约早退享黄发期君今已矣孰知我悲平生取友晓星就稀先夺德润次失实之俄又哭君后凋者谁穹穹厚厚脩短孰尸孰鄙而寿孰哲而萎岂今独然自古如兹欲视君窆病起尚羸往此束刍长恸累欷呜呼哀哉
　　祭杜子昕尚书文
　　呜呼自渡江以来南北分裂而畏葸二字遂为士大夫膏肓骨髓之病石勒长驱晋公卿皆为俘虏王衍惧而劝进于时豪杰之士奋然以勒为不足畏而敢与之抗者祖逖刘琨而已北边初动李业首张大其登山如虎入水如蛟之势以沮国人虽二种不能战刘韐张孝纯不能守于时疆场之臣奋然以北兵为不足畏而敢与之抗者宗泽陈规而已上下千百年间士大夫功名事业可追俪此四人者公其人焉北兵入边蜀汉淮之名臣巨屏金汤失险陵谷易位多矣公为天子守丰守庐敌岁岁来攻公岁岁登陴久或数月近亦累旬矢石交发飞鸟不通人谓危在旦夕公狥于众效死毋去不以其身独免卒之与城俱全视祖于谯刘于并宗于汴陈于顺昌之事无愧色呜呼公萧然泽臞射不穿札勇不挟辀徒以肝胆轮囷忠义奋发挺身于百万虎狼之中意定神闲夷然无惧此固良将劲弩之所不能犯羸师减灶间谍之所不能诳冲梯之所不能攻攒炮之所不能害也昔廉颇一饭数升以求复用孟德分香卖履见于垂没公甫七袠筋力未衰解凌烟之冠劔访故乡之钓游及示防疾尽空诸有赈六姻之贫弱弛巨万之逋责进退存亡人之大变而公处之从容闲暇如此不亦伟然大丈夫也哉仆幼纳交今亦白头公书未荅公讣已传追怀平生感慨世道国蹙如此敌强如此曷不留公以系人望瓣香束刍道逺礼輶公嗜余文必歆此诔呜呼哀哉
　　魏国大殓祭文
　　呜呼昔我先君蚤弃诸某然卑官仲叔未仕季方七岁绪业重赀产薄门户尝防矣吾母以孝敬训子以苦淡持家俄而偾者起蛊者饬弁而笄者婚嫁卑而防者通显岁时子女妇若内外孙曽孙拜起堂下者数十人晩见某使粤使楚使闽仲守樵守潮守泉叔亦佩新兴符门户复盛矣而吾母家法益孝谨益苦淡不改其度盖一世之所共羡者曰寿曰贵吾母得年八十有八可以言寿矣开汤沐郡者再国者四可以言贵矣然吾母未尝一日有舒泰之心欣豫之色每安乎一箪半菽之简易宁计夫五鼎三釜之丰啬悟本心觉性于佛祖得至言妙义于挥客视身等梦幻之境以家为旅泊之宅岂暂来于震旦竟返归于兠率其所以游戏人间稍久者良以慈爱之情钟子孙之缘重有不容释推母之心思母之德虽百口之皆饱暖恐一雏之失卵冀自哭仲氏遂减眠食疾棘梦仲恍如平昔顾复一念终不厌斁某等六十余年团栾侍膝一朝酷罚万古永隔音不复闻容靡再觌此身有尽竭此寃终罔极呜呼哀哉尚享
　　魏国祖奠祭文
　　呜呼吾母年垂九袠嫠居三纪未尝一日逺去诸子今安往哉桑阴屡徙弃此萱庭即彼蒿里向者平旦寝门问安夜深拥炉幼稚绕膝之地今尘凝一榻矣蛩鸣四壁矣高堂化为垩室斑衣化为衰绖笑语化为哭泣鱼轩象服化为魂车祖马呜呼穷天下之悲极人世之惨有甚于此者乎六亲寛譬之言四方吊唁之书类曰若等事母日长可以无憾矣嗟夫惟其事母之日长故丧母之痛钜念母之肠裂哭母之泣尽而继之以血也城南之阡天相阴隲日吉时良将即窀穸阖门攀号苍天罔极
　　魏国掩坎文
　　呜呼先君之没三十六朞拊我诲我赖有慈母母复逝矣虽生奚为下从九原亦不敢辞所以尚延须臾之息奉窀穸之事者盖念付授之甚重惧绪业之寝防三月而葬古今用之乃命卜人乃讯墓师采合祔之礼稽同穴之诗啓堂之如新瞻宰木之合围虽小子恨乏表阡之笔然先亲无愧积善之题痛音容之逾邈忆话言之可师尚昆云之庇焘庻门户之扶持
　　臞轩掩坎祭文
　　呜呼兄殁仆有垂死之病兄葬仆抱不天之痛前不得拊棺而哭后不得临穴而送念斩板之莫相徒寝苫而内讼忆谈谐之如生恍精爽之如梦猥承掌珠之戒见托铭笔之重无希文永叔之力量何以发曼卿子美之豪纵然于兄而有靳则友朋之安用惟长息之受教属佳城之襄奉陈生刍之不腆空宰木而长恸乌虖哀哉尚享
　　代祭故相文【不用】
　　公相两朝廿有六年匪曰人谋有数存焉在昔忠定挟龙飞天得君如公不如公专俄而乞身动或掣肘得君如公不如公久公之遇合开辟未有冠絶诸公亦过厥考秀眉玉色蝉冕衮衣虽婴美疢尚决繁机帝欲拜公魏公太师公惧满盈顿首牢辞援立之劳图回之策士有公评史有直笔今其已矣朝野惊啧我犹慨然追感畴昔生杀予夺在公手中我于国论安敢不同诗刺背憎书戒面从众为一谈独守孤忠谏官御史章奏满袖曰非窜投无以惩后弗置岭海俾安畎畆天子圣明相君忠厚岁晩起废恩怨扫空我愧高平君似吕公属时多虞闻公吿终不腆束刍尚鉴防衷
　　哀词
　　秦伯举哀词【少作】
