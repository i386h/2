<!-- { "loadSidebar": true } -->
　　赵歩院在金溪县南去四十里顺政之乡梧桐里所可知者唐时兴亦莫详何年也佛殿法堂识施财者黄谔姓名于梁修之者米邦杰也延佑间寺无僧乃五年诞圣之节禅居寺僧如瑛叹曰赵歩院者亦我佛之祠也吾观善以其道行世者不阶粒粟铢钱至于重楼广宇鱼鼓相闻虽废者宜有以兴况兴者其忍使之遽废耶为吾学者坯厓巢木草食涧饮固何俟乎室庐之安然故有其地厯数百年坐视为榛莽狐兎之墟诚何足劝哉况是日祝天子寿而兹院独无僧致其报上之礼其可乎于是请于有司入居之稍久度弟子增置田园里人江大举又施其居室蔬圃若干亩后十有八年瑛已死其徒嗣平谋曰吾师之于赵歩也勤矣不可永永无声畀来人乃具颠末请予记予志学经世请得而言之国初郡县有筦僧者其政令猛当此之时僧竭财给征索追呼求觅者无虚日茍弗应罚立见已奔走郡县笠屩炊卧费且伙故寺之贫者至鬻釡鬲钟磬不足则散走仁宗皇帝在东宫首罢所谓僧录司者僧乃得苏瑛之来赵歩也实当仁宗在位感上恩深厚如此则以万岁为祝者盖上之情当报出乎中也然自罢去管僧者他寺之僧晏然无外挠田连阡陌而征役弗及然则精修万行以跻正觉固其职也乃大不然丰车肥马要结权势昵声色殖赀产大者可以埒封君不知朝廷所以尊尚覆护者欲其超出诸尘见性成佛或足以禆治化呜呼其亦可以深长思矣是乡之人言瑛居赵歩日恶衣食力种艺故寺得以不替其所见异于流俗也哉平能念其师之勤欲不朽贤已继其后者读吾记有所警也夫瑛号玉庵平号云岩大举者事母至谨以相人术行数郡年九十余终善钓鱼故号钓舟子
　　
　　游先生文集目录后记（丙子）
　　
　　右宋监察御史广平游先生文集若干巻第录如上昔河南二程子之门英才甚多其卓然著称者则有谢显道尹彦明杨中立洎先生四人而已杨氏三传而得新安朱氏开析遗经张皇斯道故杨氏之书行于世为甚盛其余则几于散亡磨灭岂不惜哉始先生在京师程叔子一见谓其可与适道伯子知扶沟县事聚邑人子弟于庠序俾执事其间先生欣然从之尽弃其学而学焉叔子尝曰游君徳器粹然问学日进政事亦絶人逺甚则先生之所至可知矣然则岂可使之无传哉元纯间素客郡城故金溪县主簿徐君竒伯之孙原假以此书归与友人黄冔读之其字脱缪颇为更定又次其先后其不可知者阙焉夫文也者心之精微在焉纹先生亲得硕师而又善学其功于斯文为甚大呜呼奋乎百世之君子尚有考于此编云
　　
　　逰牛头山记（戊寅）
　　
　　牛头山在金陵南去三十里至元四年龙集戊寅余留崇因寺崇因当里之半焉三月己酉将与番阳僧明晋同逰里中僧善继如壁山阴道士费一元皆欣然愿偕行过石子冈东行至山下寻辟支佛洞洞黒有穴在东投之瓦石琅然有声久而后定孙权时山裂有僧出其中谓文殊辟支佛云南唐周彦崇记其事过大雄殿前值寺僧明大及英台寺一僧导予登兠率庵正近山顶又东縁厓石寻融师足迹及卓锡泉厓甚险予五人者皆惧而明大独徃来如飞猱訾且笑更由庵西去予与一元不能从而其能徃者詑其竒胜读南唐保大时所建佛窟寺碑实王文秉所刻文衰弱甚而刻字殊精好摩挲久之而去至下西寺僧道宣留饭壁间见恒山周昶诗昶文穆公之后皇庆间佥江西亷访司事行部至吾抚卓然有政后至者率不及也诗虽无足观予特爱其人焉道宣之言曰兵戈以来寺之田在邻郡者悉不能复故徒众繁多营营于衣食以故不及曩时之盛云闻祖堂寺有幽栖岩者山径危析登之颇艰憩西峯寺诣融禅师庵至延寿寺其碑亦文秉所刻而又有断碑在地唐大厯中僧灵樽书文甚简古遂宿寺明日观幽栖岩搨文秉题名善继赋诗题石上而明晋和之还上东峯望见兠率庵隐隐然在山上树参错若画图然一元顾善继曰子与吾约结庵此其处矣不必他求也临髙而望自孙权分裂江南更晋宋齐梁以来数千百年间金陵为必争之地英雄豪杰之遗迹既皆刬削消磨尽矣吾徒生值休明而得与山僧道士娯情山水之间又何其幸欤归而志之以荐好竒之君子
　　
　　余姚州核田记（甲申）
　　
　　至正二年浙东海右道肃政亷访司檄绍兴路总管府以余姚州田赋未均乃属同知州事刘侯端治其事初大徳四年尝核实田税既而籍毁于火执事于乡里者徃徃增减田亩之数变乱赋税之常于是富者享其利而安处贫者罄其家而无告积弊猬兴莫此为甚侯受檄以来出宿公宇日一还问太夫人起居而已昼夜悉心须发为变田一区印署盈尺之纸以给田主为之乌由凡四十六万余枚田后易主有质剂无乌由不信也民王实尝以其所有诡户名至是惧有夺之者乃自陈继是自陈者五万人或旧无粮今自实有至三五百畆者至于消积年之争讼者七千余事片言之下无不感悟知悔父子兄弟复还其天者盖多有之又核站田一万五千二百念余畆俾得田者助其役其画田之形计其多寡以定其赋谓之流水不越之簿又画图谓之鱼鳞才次之图其各都田畆则又所谓兠簿者焉至于分其等第以备差科则又有所谓鼠尾册者焉计其凡六千二百五十余帙纲目毕张如指诸掌侯既交代而上官挽留之使不得去然其号令行于下者如始至官非有以得于民者岂能若此呜呼如侯者可谓能为民长虑却顾者矣侯名辉字文大沈厚而精炼尝任风纪去是而羽仪于天朝不逺矣属予以使事过是州耆宿杨仲等请为文刻之于石使来者有考焉
　　
　　盗发彭府君墓记（甲申）
　　
　　宋名臣彭忠肃公之父府君讳文先葬清江县建安乡四会山之原与四会院邻后百八十三年为元至顺二年八月既望院之僧敖本此率人发府君冡启石椁斵棺毁尸弃河中盗其蔵器瘗其师于上为浮图焉且伪树小浮图旁近以为验彭氏子孙涕泣号哭走愬于官清江县檄太平砦廵检曹某徃按之僧出伪劵以辨彭氏持忠肃公所志其母圹云左去府君墓二十歩计之得实墓中砖皆朱漆书彭氏记曹君命启之得新棺旁皆实以故砖出其所瘗乃得彭氏壊棺斧痕可识扇履具在有同郡杨君者当时志墓石存土中县主簿王某奋然白上官亟上其事部使者数谳之中书下之刑部议其罪比强盗减死黥僧为民隶有司充警复墓地彭氏余奉使过临江购史馆遗书作忠肃公传既奏御矣而公之世孙镛请志发塜事今国子博士刘君闻与予论撰馆中曰吾为录事临江观王主簿白其事岂不毅然大丈夫哉或谓浮屠氏恒损己以益人若敖本此之惨毒自恣卒蹈于刑辟恶覩所谓损己以益人耶世之人乃纷纷然求福田利益于彼呜呼何其惑哉后十有五年至正五年二月记
　　
　　乐平州慈湖书院赡学田记（甲申）
　　
　　昔杨文元公之宰乐平也崇教化敦礼义治人事神克尽其道乐平之民向之蒙公惠泽者由今观之皆其髙曾祖父矣然去之百年犹不能忘非摩渐抚循使之心恱而诚服者讵能至是孔子曰君子学道则爱人有以哉袁正肃公之提点江东刑狱乃创书楼庙学之后入国朝至元十九年县尹翟君衡谋于故宋丞相马公専祠杨氏请以贡士庄田若干以供祭祀以赡师生马公以为宜乃得魏氏之隙地于县治之东髙明亢爽山川献竒爰筑宫其上率诸生舎奠焉事既上闻赐额曰慈湖书院设官如令式廿七年核天下戸口延佑二年经理田畆皆系于书院其后不知縁起者毎以贡士庄为辞而吏得以舞文其间甚不足以仰承圣朝敦厉学校成俗化民之意至正元年公之五世从孙同翁来为山长列其事于郡饶州路总管府知事于君凯言于郡守曰慈湖书院以贡士庄田养士行之于国初非害于法若何而靳又以上于江淛行省行省是其言自是书院始有田素始过是州既拜谒祠下同翁具述其颠末求为之记惟杨氏之学得之陆文安公其为乐平也实朱文公为淛东常平使者之所荐也而不知者纷纷然谓朱陆异学可胜叹哉今书院有田以自养学于其间者他日出而仕于明时有民社焉当以公乐平之政为师范焉可也是为记
　　
　　友樵斋记（乙酉）
　　
　　予适越得越人王君为楚语者读之其辞若哀屈大夫抱忠以死而实自托焉予愀然太息曰悲哉斯人之志其命之不遇者乎他日太史叶君敬常致浮屠师大同之言曰乡也子之过越闻楚语者先君子之作也先君子富于学与时不偶退蔵山海之间混混焉与樵苏为羣故题其燕休之室曰友樵翰林承旨赵公为书其扁侍讲学士邓公书所为楚语刻诸壁间子其为我记之按王君讳发字景回其父武冈君教授讳汝舟多蔵书君早颕敏能尽读之有阙遗必旁搜徧请补完乃已其礼乐刑政冠昏丧祭以至天地万物虞初禆官之言凡可辅国家禆名教輙手书之若晏丞相之类要者总若干巻性至孝父病亲治药食楷书佛氏书以祈亲寿或聘为师则曰吾为人子有子职安敢违膝下而他适故从之游者踵相接于门开发成就者甚多君之接物直而不倨和而不流口不言利大书忍贫二字于屏然不幸年甫四十死矣呜呼君之畜学不可谓不勤君之制行不可谓不慎而卒隐约于山林方强而遽死余悲其命之不遇者此也友樵斋者界上虞会稽二邑之境当杨梅峯之下襟帯淛江有树石之胜西曰日铸山欧冶子淬剑之地东曰东山谢太传登临处也大同虽去为身毒学然亦能读其父书慷慨有气谊其弟克明则居于是而能世其业者夫塞于前未必不通于后勉为善而已余方辑续楚辞既录君之作而叙识之又重叶君之请而为是记
　　
　　清啸轩记（丙戌）
　　
　　予性嗜恬寂以职事在馆阁得羽人之宫于京师太液池上假一室以处暇则杜门清坐以自适其邻有元君寿卿疏畅喜交逰间徃访之君延坐所居之清啸轩出法书名画以相娯乐意豁如也他日君请记其轩予戏问之昔之以啸名者吾闻其二人孙登啸于苏门刘琨啸于晋阳君之啸将孰从焉从琨之啸耶琨名将也今海内承平无一尘之动是以知君之啸异乎琨之啸也从登之啸耶登隠者也君方将以才出用于当世是以知君之啸亦异乎登之啸也何居君冁然曰何先生之固也吾知啸而已奚论古人似不似哉博学者尝为予言啸有十五章有所谓深溪虎髙桞蝉巫峡猿下鸿鹄古木鸢之类尚从寿卿而求之因书以为清啸轩记
　　
　　休宁县尹唐君核田记（丙戌）
　　
