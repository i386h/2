<!-- { "loadSidebar": true } -->
　　却说曹操围城，两月不下。忽报：“河内张杨出兵东市，欲救吕布，部将杨丑杀之，将头欲献丞相，却被张杨部将眭固杀之，反投犬城去了。”操遣史涣追斩之。眭，音锥，姓也，名固，字白兔。固杀杨丑，兵屯射犬。时有巫试固曰：“将军字白兔，而此邑名犬兔。见犬其势必惊，可急移去。”固不从，遂被史涣斩之。操聚众将曰：“吾围两月，不克下邳，北有西凉之忧，东有表、绣之患，使吾食无甘味。幸尔张杨自灭，吾欲舍布还都，暂且息战。”荀攸急止之，曰：“不可。某观吕布有勇而无谋，今累战皆败，锐气堕衰矣。三军以将为主，将衰则军无奋心。彼陈宫虽有谋而迟。今布之气未复，宫之谋未定，速急攻之，布必可获也。”郭嘉曰：“某有一计，胜如二十万兵。布虽勇，不能逃也。”荀彧曰：“莫非决沂、泗之水乎？”嘉曰：“然。”操大喜，差一万军，即决两河之水。诸军皆居高原，坐视水淹下邳。下邳城中，众军夜闻水声，飞报吕布。布曰：“吾有赤兔马，渡水如平地，吾何惧哉！”痛饮美酒，以待天时。布因酒色过伤身体，容颜消减，取镜照之，大惊曰：“吾被酒色伤矣！自今日断之。城中但饮酒者皆斩。”

　　侯成有马十五匹，被后槽数人盗去，欲献玄德。侯成知觉，赶上夺回，尽将后槽人杀之。诸将合礼，与侯成作贺。成酿五六斛酒，杀十余口猪，未敢吃饮。成先将酒五瓶、猪一只，敬诣布前，跪告曰：“托将军虎威，追得失马。众将皆来作贺。酿得些酒，猎得数猪，未敢先饮食，先奉上微意。”布大怒曰：“吾禁酒，汝酿酒召将士会饮，作兄弟同谋伐我也！推转斩之！”高顺等入告，布怒曰：“故犯吾令，理合斩之。今看诸将面，且打一百。”众将哀告，打了五十背花。成归，尽弃其酒肉。众皆相谓曰：“此心变矣！”时宋宪、魏续共来探视，成潜地下泪曰：“非公等，则成死矣！”宪曰：“布只以妻为念，视我等如草芥。”续曰：“军围城外，水绕壕边，吾等死无地矣！”宪曰：“东门无水，我等弃布而走，若何？”续曰：“非丈夫也。何不擒布献之，吾等全身远害？”成曰：“我因追马受责。布所倚仗者，赤兔马也。汝二人献门擒布，吾先盗马去而报曹公，若何？”三人商量定了大策。侯成暗来马院观其动静，见槽上人皆睡，盗赤兔马走东门。魏续放出，佯作追赶之势。来到操寨，备言献马一事；宋宪、魏续插白旗为号，准备献门。曹操得消息，押榜数十张，令军射入城去。榜曰：

　　今奉明诏，征伐吕布。如有抗拒大军者，满门诛灭。如城内上至将校，下至庶民，如献吕布之首者，重加官赏。大将军曹。押字。

　　次日平明，城外将校、大小诸将，一齐呐喊，震动天地。吕布大惊，慌提画戟上城，各门点视，来责骂魏续，走透侯成，欲待治罪。城下望见白旗插在城上，曹军打城，势如雨点。布自迎敌。城里城外箭如飞蝗，炮似骤雨。从平明打到日中，城外军退。布少憩音契楼中，坐于椅上睡着。宋宪赶退左右，先盗其画戟。宪、续二将齐上，绑了吕布。布急唤左右，魏续杀散，把白旗一招，大兵齐至城下。魏续大叫：“已生擒吕布也！”夏侯渊尚未信。宋宪就城上掷下吕布画戟来，大开城门，一拥而入。高顺、张辽都在西门，水围难出，城上城下将士拥出，皆被生擒。陈宫就南门边，被徐晃捉了。操差人入城，不许劫掠良民。

　　操坐在门楼上，使人请玄德同关、张至楼上。操令玄德坐于侧。操令提过一干人来。吕布虽然身长一丈，被数条索缚作一团。布叫曰：“缚之太急，乞缓之！”曹操喝曰：“缚虎不得不急也！”布曰：“容伸一言而死！”操曰：“且稍解宽。”主簿王必趋进曰：“布，勍音擎虏也，其众近在外，不可宽也。”操曰：“本欲少缓，主簿不从耳。”布见侯成、魏续皆立于侧，布曰：“我待诸将不薄，安忍反也？”宋宪曰：“听妻言，不用将计，安为厚也？”布默然。先拥高顺至前，操问曰：“汝有何言？”高顺不答。操怒曰：“推下斩之！”

　　押过陈宫来。操曰：“公台自别来无恙？”宫曰：“汝心术不正，吾故弃之。”操曰：“吾心不正，尔如何事布？”宫曰：“布虽无谋，不似你谄诈奸雄也。”操曰：“公台自谓智谋有余，今竟如何？”宫顾吕布曰：“但此人不从吾言！若从吾言，亦未必被擒也。”操笑曰：“今日之事，当如何？”宫曰：“为臣不忠，为子不孝，死自甘心也。”操曰：“卿如是，奈老母如何？”宫曰：“吾闻将以孝治天下者不害人之亲，老母之存亡，在于明公也。”操曰：“若卿妻子何如？”宫曰：“吾闻施仁政于天下者不绝人之祀，妻子之存亡，亦在于明公也。”操有留恋之心。宫曰：“请出就戮，以明军法。”遂步下楼，牵之不住。操起身泣而送之，宫并不回顾。临行，操与从者曰：“即送公台老母妻子，回许都吾府中恩养。怠慢者斩！”后曹公养其母，嫁其女，待之甚厚。此乃曹公之德也。宫闻不言，伸颈受刑。众皆下泪。操以棺椁盛之，迁葬许都。史官有庙祠，赞曰：

　　生死无二志，丈夫何壮哉！不从金石论，空负栋梁才。

　　辅主真堪敬，辞亲实可哀。白门身死日，谁肯似公台！

　　又诗一首，叹曰：

　　亚父忠言逢霸主，子胥剜目遇夫差。

　　白门楼下公台死，致令今人发叹嗟。

　　又叹陈宫不识人，忠义之气，凛然千古。其诗曰：

　　不识游鱼不识龙，要诛玄德拒曹公。

　　虽然背却苍天意，谁似忠心映日红？

　　操送下楼，布与玄德见，曰：“公为坐上客，布为阶下虏，何不发一言而相宽乎？”玄德点头。操知其意，令人押过吕布来。布曰：“明公所患，不过于布。布今以服，天下不足忧矣。明公为步将，令布为骑将，则天下不足虑矣。”操回顾玄德曰：“吕布欲如何？”玄德答曰：“明公不见事丁建阳、董卓乎？”操颔之。颔，音含，首肯也。操点头而允之，布目视玄德曰：“是儿最无信者！”操遂令牵布下楼缢之。布回首曰：“‘大耳儿’！不记辕门射戟时？”操大笑。忽一人大叫曰：“吕布匹夫，何怕死也！”视之，众刀斧手拥张辽至。操教缢死吕布，然后枭首。有诗曰：

　　夜读三分传，堪嗟吕奉先。背恩诛董卓，忘义杀丁原。

　　倚仗英雄气，不从忠直言。白门身死日，犹自望哀怜！

　　宋贤有诗叹曰：

　　洪水滔滔淹下邳，当年吕布受擒时：

　　空余赤兔千里马，谩有方天戟一枝。

　　缚虎望宽何太懦，养鹰休饱听何疑。

　　恋妻不纳陈宫谏，枉骂无恩“大耳儿”。

　　罗隐有一绝句责玄德。诗曰：

　　伤人饿虎缚休宽，董卓、丁原血未干。

　　玄德既知能啖父，争如留取养曹瞒。

　　赞曰：

　　焉作庸牧，以希后福。曷之负荷，地堕身逐。

　　术既叨贪，布亦翻覆。

　　须臾，缢死吕布。时建安三年十二月也。武士献上吕布首级。

　　操令押过张辽来。操指辽曰：“这人好面善。”辽曰：“我两个在濮阳那里相见，如何忘了？”操大笑曰：“你原来也记得！”辽曰：“只是可惜！”操曰：“可惜甚的？”辽曰：“只可惜火不大；若火大，烧杀你这国贼！”操大怒曰：“败将安敢辱吾！”拔剑在手，亲自来杀张辽。辽引颈待诛。曹操剑下一人攀住臂膊，一人跪于面前。二人救张辽者乃是谁人也，且听下回分解。 

曹孟德许田射鹿
　　曹操剑下，玄德攀住臂膊，云长跪于面前。玄德曰：“此等赤心之人，正可容留。”云长曰：“关某素知文远忠义之士，吾以性命保之。”操掷剑，大笑曰：“我亦知文远忠义之士，故相戏之耳。”此是曹公奸雄处。曹操亲自释辽之缚，自与衣穿，曰：“纵使杀吾妻子，亦不记仇。”辽遂降。操拜辽为中郎将，赐爵关内侯，使张辽招安臧霸。霸闻吕布已死，张辽投降，遂引本部军数百人来降操。操皆赐金帛衣服。臧霸亦招安孙观、吴敦、尹礼来降，独有昌豨未肯归顺。操封臧霸为琅琊相。孙观等各各加官，令守青、徐沿海地面。

　　操将吕布妻小并貂蝉载回许都，尽将钱帛分犒三军。操离下邳还许都，路过徐州，百姓焚香遮道，请留刘使君为牧。操曰：“刘使君功劳大，必当面见君毕，回来未迟。”百姓叩谢。操马上顾玄德曰：“待公朝毕，还徐州未迟。”玄德称谢。操唤车骑将军车胄权领徐州。大军回许昌，出征人员各各封官赐赏，留玄德在相府左近宅院歇定。

　　次日，献帝设朝，操引玄德见帝。玄德具朝服，拜舞于阶下。帝宣上殿，操奏前功。帝曰：“卿祖何人？”玄德不觉泪下。帝惊问曰：“卿何伤感？”玄德曰：“适蒙圣问，因此伤感先祖。臣乃中山靖王之后，汉景帝阁下玄孙，刘雄之孙，刘弘之子也。先祖刘贞封涿鹿县陆城亭侯，因此家缘流落。臣有辱先祖，所以下泪。”帝教取宗族世谱检看，令宗正卿宣读。谱有曰：

　　汉景帝生十四子，第七子乃中山靖王刘胜。胜生陆城亭侯刘贞。贞生沛侯刘昂。昂生漳侯刘禄。禄生沂水侯刘恋。恋生钦阳侯刘英。英生安国侯刘建。建生广陵侯刘哀。哀生胶水侯刘宪。宪生祖邑侯刘舒。舒生祁阳侯刘谊。谊生原泽侯刘必。必生颍川侯刘达。达生丰灵侯刘不疑。不疑生济川侯刘惠。惠生东郡范令刘雄。雄生刘弘。弘不仕。刘备乃刘弘之子也。

　　帝排世谱，乃帝之皇叔也。帝亦下泪，请入偏殿，却叙叔侄之礼。帝暗思：“曹操弄权，国务大事，分毫不由朕主。今得此英雄之叔，皇天指路矣。”帝设宴待之，令曹操议定官职。操拜玄德左将军之职，封宜城亭侯。玄德拜谢，恩毕出朝。自此皆称为刘皇叔。

　　操回府，荀彧等一班儿谋士入见操曰：“今天子认刘备为皇叔，恐无益于主公乎。”操答曰：“玄德与吾结为昆仲，安肯外向耶？”刘晔曰：“吾观玄德世之杰士，非池中之物也。”操曰：“好亦交三十年，恶亦交三十年。好恶吾自有主意。”于是操与玄德出则同舆，坐则同席，美食相分，恩若兄弟。程昱入说操曰：“今吕布已灭，天下震动，可行王霸之机乎？”操曰：“不可。朝廷股肱尚多，未宜轻举。吾且请帝田猎，以观动静。”昱曰：“丞相之见，深可见矣。”

