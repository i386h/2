<!-- { "loadSidebar": true } -->
　　陆士衡翩翩藻秀颇见才致无奈俳弱何安仁气力胜之趣防不足太冲莽苍咏史招隠绰有兼人之语但太不雕琢
　　子卿第二章弦歌商曲错叠数语十九首齐心同所愿含意俱未申亦太重犯然不害为古奚必丝与竹山水有清音何事待啸歌灌木自悲吟乃害古也然使各用之山水清音极是妙咏灌木悲吟不失佳语故曰离则双美合则两伤
　　李令伯陈情一表天下称孝后起拜汉中自以失分懐怨应制赋诗云人亦有言有因有缘仕无中人不如归田明明在上斯语岂然谢公东山捉鼻恒恐富贵逼人既处台鼎嫌隙小搆见桓子野弹琴抚怨诗一曲至捋须流涕殷深源卧不起及后败废时云防稽王将人上楼着去梯譬如始作养刘不出山时观有何不可乃知向者都非真境
　　王武子读孙子荆诗而云未知文生于情情生于文此语极有致文生于情世所恒晓情生于文则未易论盖有出之者偶然而览之者实际也吾平生时遇此境亦见同调中有此又庾子嵩作意赋成为文康所难而云正在有意无意之间此是遯辞料子嵩文必不能佳然有意无意之间却是文章妙用
　　以彼径寸茎防此百尺条是涉世语贵者虽自贵弃之若埃尘是轻世语振衣千仭冈濯足万里流是出世语每讽太冲诗便飘飖欲僊
　　石衞尉纵横一代领袖诸豪岂独以财雄之政才气胜耳思归引明君辞情质未离不在潘陆下刘司空亦其俦也答卢中郎五言磊块一时涕泪千古
　　沈休文云子建函京之作仲宣灞岸之篇子荆零雨之章正长朔风之句竝直举胷情非傍诗史正以音律取髙前式然则少陵以前人固有诗史之称矣
　　实境诗于实境读之哀乐便自百倍东阳既废夷然而已送甥至江口诵曹顔逺富贵他人合贫贱亲戚离泣数行下余每览刘司空岂意百链刚化为绕指柔未尝不掩巻酸鼻也呜呼越石已矣千载而下犹有生气彼石勒段防今竟何在
　　王处仲每酒间歌老骥伏枥志在千里烈士暮年壮心不已其人不足言其志乃大可悯矣余自庚申以后每读刘司空二语未尝不欷歔罢酒至少陵千秋万嵗名寂寞身后事辄黯然低回久之
　　王处仲赏咏老骥伏枥之语至以如意击唾壶为节唾壶尽缺即德悲髀肉生意也桓元子恒言不能流芳百世亦当贻臭万年至今为书生骂端然直是大英雄语庾道季云廉颇蔺相如虽千载上死人懔懔恒如有生气曹蜍李志虽见在厌厌如泉下人人虽不相意实有防
　　偶阅士龙与兄书前后所评隲者云二祖颂甚为髙伟述思赋深情至言实为精妙恐故未得为兄赋之最文赋甚有辞绮语颇多文适多体便欲不清【老杜醉歌行陆机二十作文赋当已过二十也】咏德颂甚复尽美漏赋可谓精工又云张公父子亦语云兄文过子安云谓兄作二京必传无疑又云张公赋诔自过五言诗耳泰诔自不及士祚诔兄丞相箴小多不如女史箴耳又云登楼名髙恐未可越祖德颂无乃谏语耳然靡靡清工用辞纬泽亦未易恐兄未熟视之耳又云蔡氏所长唯铭颂耳铭之善者亦复数篇其余平平兄诗赋自兴絶域不当稍与比较按张为司空蔡则中郎也又云尝闻汤仲叹九歌昔读楚辞意不大爱之顷日视之实自清絶滔滔故自是识者古今来为如此文此为宗矣真元盛称九辨意甚不爱其兄弟间议论如此大自可采
　　孙兴公云潘文浅而净陆文深而芜又云潘文烂若披锦无处不善陆文若排沙拣金徃徃见宝又茂先尝谓士衡曰人患才少子患才多然则陆之文病在多而芜也余不以为然陆病不在多而在模拟寡自然之致晋史不载夏侯孝若东方朔賛而载其训弟文真无识者也
　　晋拂舞歌白鸠独漉得孟德父子遗韵白纻舞歌已开齐梁妙境有子桓燕歌之风
　　奄忽随物化荣名以为宝不得已而托之名也千秋万岁后荣名安所之名亦无归矣又不得已而归之酒曰使我有身后名不如且饮一杯酒服食求神僊多为药所误亦不得已而归之酒曰不如饮美酒被服纨与素至于被服纨素其趣愈卑而其情益可悯矣
　　倚马事乃桓温征慕容时唤袁虎倚马前作露布文不辍笔今人罕知其事至有自谦为倚牛者可笑也陆士衡之来日苦短去日苦长傅休奕之志士惜日短愁人知夜长张季鹰之荣与壮俱去贱与老相寻曹顔远之富贵它人合贫贱亲戚离语若卑浅而亦实境所就故不忍多读
　　渡江以还作者无几非惟戎马为阻当由清谈间之耳景纯防僊晔晔佳丽第少防江赋亦工似在木虚下虚海赋人谓未有首尾尾诚不可了首则如是矣或作九河乃可用此首今却不免孤负大海
　　噏波则洪连踧蹜吹涝则百川倒流此虚之雄也举翰则宇宙生风抗鳞则四渎起涛此兴公之雄也湍转则日月似惊浪动则星河如覆此思光之雄也三海赋措语无大悬絶读之令人转忆扬马耳
　　融之此赋本传载之甚明又有増盐二韵出于应手以为佳话而用脩云恨不见全文何也用脩无史学如张浚张俊三尺小儿能晓以为秘闻何况其它
　　渊明托防冲澹其造语有极工者乃大入思来琢之使无痕迹耳后人苦一切深沈取其形似谓为自然谬以千里
　　问君何为尔心逺地自偏此还有真意欲辨已忘言清悠澹永有自然之味然坐此不得入汉魏果中是未妆严佛堦级语
　　谢灵运天质竒丽运思精凿虽格体创变是潘陆之余法也其雅缛乃过之清晖能娱人游子憺忘归寜在池塘春草下耶挂席拾海月事俚而语雅天鸡弄和风景近而趣遥
　　延之创撰整严而斧凿时露其才大不胜学岂惟惠休之评视灵运殆更霄壤如应诏曲水防而起语云道隠未形治彰既乱帝迹悬衡皇流共贯惟王创物永锡洪筭与题有毫发干涉耶至于东宫释奠之篇起句国尚师位家崇儒门老生板对唐律赋之不若矣
　　古诗四言之有冒头盖不始延年也二陆诸君为之俑也如皇太子宴宣猷堂应令而士衡起句曰三正迭绍洪圣启运自昔哲王先天而顺凡十六韵而始及太子大将军宴防而士衡起句曰皇皇帝祐诞隆骏命四祖正家天禄安定凡八韵而始入晋乱齐王同始平之又士衡赠斥丘令而曰于皇圣世时文惟晋受命自天奄有黎献荅贾常侍而曰伊昔有皇肇济黎蒸先天创物景命是膺潘安仁为贾荅而曰肇自初创二仪烟煴爰有生民伏羲始君晋武华林园宴集而应吉甫起句云悠悠太上民之厥初皇极肇建彛伦攸敷若尔则不必多费此等语但成一冒头百凡宴防酬赠可举以贯之矣若韦孟之讽谏思王之责躬应诏靖节之赠族叔夜之幽愤仲宣之赠蔡睦文颍越石之赠卢谌宁有是耶其他仲宣之思亲云穆穆显妣德音徽止闾丘冲之三月宴云暮春之月春服既成裴季彦之大蜡曰日躔星纪大吕司辰开口见咽岂不快哉而选都未之及何也延年五君忽自秀于它作如沈醉似埋照寓辞类托讽鸾翮有时铩龙性谁能驯以比已之肮脏也韬精日沈饮谁知非荒宴以解已之任诞也屡荐不入官一麾乃出守以感已之濡滞也语意既隽永亦易吟讽
　　明月照积雪是佳境非佳语池塘生春草是佳语非佳境此语不必过求亦不必深赏若权文公所论池塘园柳二语托讽深重为广州之祸张本王介甫取以为美谈吾不敢信也【按权云池塘者泉水潴溉之池今曰生春草是王泽竭也豳诗所配一虫鸣则一候今曰变鸣禽者候将变也】
　　晖不唯工发端撰造精丽风华映人一时之杰靑莲目无徃古独三四称服形之词咏登九华山云恨不擕谢朓惊人诗来特不如灵运者匪直材力小弱灵运语俳而气古晖调俳而气今
　　谢山人谓晖澄江净如练澄净二字意重欲改为秋江净如练余不敢以为然盖江澄乃净耳
　　宋髙祖每欲除异已必令壮士丁旿拉杀旿即乐府所谓丁督护者也时人为之语曰莫防扈付丁旿萧齐主道成亦然其所任者桓康也时人亦语曰莫辀张付桓康二字既同而字亦对又皆协韵甚竒晋史载谢安石语亦有韵曰天子有道守在四邻明公何须屋后着人正可破此二主
　　自昔倚马占檄横槊赋诗曹孟德李少卿桓灵宝杨处道之外能复有几自非本色故足贻姗敖曹行路难犹堪放浪崇文酵儿有愧祖武至于权龙褒辈只供卢胡而已独南史所载梁曹景宗目不知书好以意作字及当上防朝贤以曹兠鍪不烦倡和曹固请不已许之仅余竞病二韵即赋云去时儿女悲归来笳鼔竞借问行路人何如霍去病一座赏服宋沈庆之目不知书每将署事辄恨眼不识字上尝欢饮羣臣逼令作诗庆之请顔师古执笔口授之曰防生遇多幸得逢时运昌朽老筋力尽徒步还南冈辞荣此圣世何异张子房上悦众坐称美北齐斛律金不解书有人教押名曰但五屋四面平正即得至作勑勒歌曰勑勒川隂山下天似穹庐葢四野天苍苍野茫茫风吹草低见牛羊为一时乐府之冠宋野史载韩蕲王世忠目不知书晩年忽若有悟能作字及小词皆有宗趣一日苏仲虎尚书方宴客香林园韩乗小驘迳造剧欢而散次日饷尚书一羊羔仍手书临江僊南乡子二词遗之潇洒超脱词多不载此四事颇相类又蜀将王平识不过十字后周将梁台识不过百字而口授书令辞防俱可观噫岂释氏所谓宿习余因耶
　　梁氏帝王武帝简文为胜湘东次之武帝之莫愁简文之乌栖大有可讽余篇未免割裂且佻浮浅下建业江陵之难故不虚也昭明鉴裁有余自运不足
　　王籍鸟鸣山更幽虽逊古质亦是隽语第合上句蝉噪林逾静读之遂不成章耳又有可笑者鸟鸣山更幽本是反不鸣山幽之意王介甫何缘复取其本意而反之且一鸟不鸣山更幽有何趣味宋人可笑大槩如此何水部柳吴兴篇法不足时时造佳致何气淸而伤促柳调短而伤凡吴均起语颇多五言律法余章绵丽不堪大雅
　　吴兴亭臯木叶下陇首秋云飞又太液沧波起长杨髙树秋置之齐梁月露间矫矫有气上可以当康乐而不足下可以凌子安而有余
　　范詹事狱中一篇虽太自标榜其持论亦有可观范沈篇章虽有多寡要其裁造亦昆季耳沈以四声定韵多可议者唐人用之遂足千古然以沈韵作唐律可耳以已韵押古选沈故自失之
　　杨用脩谓七始即今切韵宫商角征羽之外又有半商半征葢牙齿舌喉唇之外有深浅二音故也沈约以平上去入为四声自以为得天地秘传之妙然辨音虽当辨字多讹葢偏方之舌终难取裁耳即无论沈约今四诗骚赋之韵有不出于五方田畯妇女之所就乎而可据以为凖乎古韵时自天渊沈韵亦多矛盾至于叶音真同舌要之为此格不能舍此韵耳天地中和之气似不在此
