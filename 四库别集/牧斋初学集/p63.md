<!-- { "loadSidebar": true } -->
    今年遇张孟恭于吴门，见其沈雄骏发，慨然有子瞻《太息》之思，喜孟恭之能起予也。孟恭出其诗若干首属为其序。余不能知诗也，而以孟恭知之。史称秦地迫近戎狄，修习战备，高上气力，故其诗有王于兴师，修我甲兵，及《车辚》《驷铁》《小戎》之篇；晋有先王之遗教，君子深思，故有《蟋蟀》《山枢》《葛木》之篇。孟恭，晋产也，遭时多难，感秦人《无衣》同仇之义，志节激昂，深思用壮。甚矣孟恭之诗似秦、晋也！孟恭居吴，游必就士，横经藉史，好学深思。人谓孟恭取吴、越清嘉之风，参秦、晋雄健之气，其诗必大昌。孟恭然不自得也。《诗》不云乎：“萧萧马鸣，悠悠旆旌。徒御不惊，大庖不盈。之子于征，有闻无声。允矣君子，展也大成。”夫《车攻》之诗，其视秦、晋之土风，岂可同日道哉！余之所以期孟恭者如此。 

    （冯定远诗序） 
    古之为诗者，必有独至之性，旁出之情，偏诣之学，轮逼塞，偃蹇排，人不能解而已不自喻者，然后其人始能为诗，而为之必工。是故软美圆熟，周详谨愿，荣华富厚，世俗之所叹羡也，而诗人以为笑；凌厉荒忽，敖僻清狂，悲忧穷蹇，世俗之所诟姗也，而诗人以为美。人之所趋，诗人之所畏；人之所憎，诗人之所爱。人誉而诗人以为忧，人怒而诗人以为喜。故曰：诗穷而后工。诗之必穷，而穷之必工，其理然也。 
    定远，吾友嗣宗之子也，而游于吾门。其为人悠悠忽忽，不事家人生产，衣不扌，饭不充腹，锐志讲诵，亡失衣冠，颠坠坑岸，似朱公叔。燎麻诵读，昏睡发，似刘孝标。阔略眇小，荡佚人间，似其家敬通。里中以为狂生，为愚，闻之愈益自喜。其为诗，沈酣六代，出入于义山、牧之、庭筠之间。其情深，其调苦，乐而哀，怨而思，信所谓穷而能工者也。成、弘之间，吾里有桑悦民怿，博学多奇，以狂名于世。其南宫对策之言曰：“胸中有长剑，一日磨几回。”又曰：“夫子去而我来。”主者恶之，勒置乙科。李文正公赋诗赠之，以李、刘畿为比。民怿以此名满天下。定远之才，不减民怿。子胜斐然，未见其止。世无长沙，谁知民怿？然世有民怿，亦岂患无长沙乎？定远之名，从此远矣。 

    （陈鸿节诗集叙） 
    陈Т，字鸿节，闽之侯官人也。少为诸生，忽忽不得志。一日，尽发箧衍中应举文字及所著衣巾，燔之而舞其灰。逃入越王山中，以钓弋自娱者二年，出为村夫子教授，三年复弃去。家贫，从人借书，口吟手写，穷日继晷。作为歌诗，高歌长啸，视乡人无如也。乡人益恶之。贷富人金为远游，观泰山日出，游峄阳，拜阙里，登戏马台，涉淮渡江，抵陪京，览故宫。轩渠自喜，谓少陵壮游，莫己若也。过桃叶渡，遇曲中诸姬，揄长袂，亻兑薄装，酒阑促坐，目眙手握，以为果媚己也，命酒极宴，流连宿昔。橐中装尽矣，还寄食于僧院。故人黎博士，赠百金，遣游锡山。途中遇何人，自称公安袁小修稚弟，邀与同载，夜发箧，盗其金亡去。益大困，卧病于江上李生家。亡友何季穆赏其诗，载归虞山，具汤沐，视药食，旬月乃强起。季穆偕过余山中，赋诗饮酒，相乐也。季穆为庀衣装，送之于断桥，痛哭而别。自后不复相闻，亦未知其存否。今年，忽访余于虎丘，握手道故，喜剧而涕。问其年，长余二岁耳。素发被领，两目兜眵。观鸿节而吾衰可知也。出其诗，则卷帙日益富，曹能始为采入《十二代诗选》中矣。鸿节之诗，用物博，使事切，练句稳。譬之于膳，烹羊い鳖，右腴割鲜，非之具也。譬之于酒，缥清醇酎，三酿五齐，非糟ㄤ之属也。传有之，学犹殖也，诵诗百篇，读赋千首。古学之不讲久矣，诗可以观，其鸿节之谓乎？鸿节诗，能始选者为工，五七言今体尤工。赠能始七言长句至八十韵，多矣哉！古未有也。鸿节将行，余为略次其生平，与其出游之概，以叙其诗，且以为别。属其归也，以质诸能始。癸未中春十四日叙。 

    （徐子能集序） 
    古之文人才士，当其隐鳞戢羽，名闻未彰，必有文章巨公，以片言只字，定其声价，借其羽毛，然后可以及时成名。若蔡中郎之于王仲宣，张茂先之于二陆，韩退之之于李长吉，顾逋翁之于白乐天是也。其有求之不得，而叫号以自见，则为陈子昂之破琴；又有求之而卒不得，而吊诡以自，则为唐山人之留瓢。古之人汲汲于知己，而惟恐不得一当，若是其急也。 
    余老而失学，衰迟屏废，其言语文字，不能使人轩轾。然海内之俊民，掉鞅词坛者，往往过而问焉。乙亥之秋，子能访余于虎丘，肤神清令，翩翩美少年。出其《芳草》诗，名章绣句，络绎奔会。余与西蜀尹子求，共叹赏之。更数年，而子能之著作益富，名益成。南昌徐巨源为之序，颇引余言以为子能重。吾郡张┆度既为之序，又为子能索序于余，且死，犹以为属巨源。┆度，文章家之渠帅也，片言只字，可以轩轾人，业已为子能定其声价，而假之羽毛矣。余虽有言，亦何以加诸？虽然，名不虚得，士不虚附，世有知巨源、┆度者，即能知子能；世有知子能者，即以知巨源、┆度。有中郎、茂先则仲宣、二陆不抑没于晚进；有退之、逋翁则长吉、乐天不沈埋于举子。世之知子能者必多矣。子能年甫壮而得末疾，须人以行，衣冠质雅，宛如古人，杜门埽轨，日晏忘食。若陈子昂、唐山人之汲汲于自见，或非子能之所屑也，此则余之知子能者也。 

    （黄蕴生经义序） 
    嘉定黄蕴生，金声而玉色，规言而矩行。韩子之称李翱，所谓有道而文者也。儿子孙爱，自家塾省余山中，奉其文三十篇以请曰：“幸一评定之。”余曰：“吾何以定而师之文乎哉？而师之学，韩子之学也；其文，韩子之文也。口不绝吟于六艺之文，手不停披于百家之编，记事必提其要，纂言必钩其玄，焚膏油以继晷，恒兀兀以穷年。而师之为学之勤也，不若是乎？沉潜乎训义，反复乎句读，砻磨乎事业，而奋发于文章，沉浸Ο郁，含英咀华，张皇幽眇，闳其中而肆其外。而师之为词之富也，不若是乎？处若忘，行若遗，俨乎其若思，取于心而注于手，惟陈言之务去。而师之为文之专也，不若是乎？偃仰一室，啸歌古人，耕于宽闲之野，钓于寂寞之滨，玉固未尝献而足固未尝刖也。而师之为道之勇也，不若是乎？虽然，有本焉。行峻而言厉，心醇而气和，昭哳者无疑，优游者有余，养其根而其实，加其膏而希其光，仁义之人，其言蔼如也。此而师之所以为学为文者也。”孙爱起而拜曰：“小子朝夕在函丈之间，服膺吾师，不知吾师即今之韩子也。请以斯言授简，以为吾师近艺序。” 

初学集卷三十三 
    ○序（六） 

（《一树斋集》序） 
    憨山禅师行戍岭海，大弘大鉴之道。顺德冯君昌历，字文孺，与其徒数十人，奉手抠衣，北面称弟子。师以谓如牛毛之有麟角，不离儒服而独继禅灯者，文孺一人而已矣。文孺殁，师哭之恸，有祝余之感焉。今年春，文孺之徒陈生迪祥偕计吏来北京，携师手书谒余，则师之顺世，又三年矣。迪祥遂以文孺遗集示余，请为其叙。 
    余观有宋诸儒辞辟佛氏之说，心窃疑之。至于张无尽、李纯甫之徒，张皇禅学，掊击儒宗，亦未敢以为允也。柳子厚之称大鉴曰：其教人，始以性善，终以性善，不假耘锄，合所谓生而静者。吾读之而快然，以为儒与禅之学，皆以见性。性善之宗，本于孟氏，而大畅于大鉴。推离还源，如旅人之归其乡井也。自东自西，一而已矣。禅师大弘大鉴之道，苞并禅律，其书满家，推离还源，要不出于子厚所云。其与文孺咨谋往复，所以穷究性善生静之指要，盖居可知也。令文孺不死，辟孟氏之牖户，登大鉴之堂奥，儒与禅之学，其殆将出异而蹈乎同，而斯道其大明矣乎！惜乎年之不永，而其言之止于如是也。然而可以见其志矣。余往与禅师有归隐之约，荏苒数年，哲人其萎。一瓶一钵，邈焉隔世。读文孺之集，感师之绪言，不胜其泫然也！遂为序之如此。 

    （张益之先生存笥集序） 
    吴江张益之先生，讳尚友，吾先君之执友也。先生少与先君俱以《春秋》名家，教授弟子，著录者甚盛，而身不得一遇。故其为交也，老而不替，穷而弥笃。先生殁，先君哭之，过时而悲。晚而作自传，记其执友数人，则先生为首。谦益幼不及省谒先生，而获交于先生之子异度。异度与其兄某，取先生之遗文藏诸箧衍者，编次刻之，而请余以文冠其首。曰：“以先友之故，子其无辞。”呜呼！我先君之于先生，通经好古，孝悌，重然诺，以节谊相镞砺，异乎世之以出口入耳相征逐者也。万历初年，长星示异。藐然两书生，研席之暇，指画天下事，嚼齿奋臂，欲出其间。今观先生之文，若《送赵汝师》诸篇，于纲常名节，三致意焉。盖不独先生之志气抑塞磊落，耿耿如在，而吾先君之函齿牙、树颊胲，与先生相下上者，亦可以想见于简牍之外。呜呼！此谦益之所以徘徊感泣，抚卷而不能置者也。昔柳子厚作《石表先友记》，凡六十有七人。考之于传，卓然知名者，盖二十人。则二十人之外，皆藉子厚之记以传者也。苏子瞻之于先友，如任遵圣、师中、史彦辅之流，见诸诗章，不一而足。两任之才行足以传，而有子如德翁、仲微又能使之传。若彦辅者，微子瞻，世亦不复知眉有若人矣。先生虽老于诸生，不能如两任以才行显著，顾其所为文辞，疏通《尔雅》，有唐、宋大家之风。视眉之老史，以《思子台》一赋有闻于时者，不啻过之。而又有异度兄弟表衤暴其遗书，以贻后世。然则彦辅之文，与两任之子，先生盖兼而有之矣，又何患其不传也哉？谦益少而失学，老而无闻，不能效柳、苏二公以文章不朽其先友，徇异度之请，执笔而为其叙，斯子厚所谓强颜已矣。 

    （王德操诗集序） 
    诗道之衰靡，莫甚于宋。南渡以后，而其所谓江湖诗者，尤为尘俗可厌。盖自庆元、嘉定之间，刘改之、戴石屏之徒，以诗人启干谒之风。而其后钱塘湖山，什伯为群。挟中朝尺书，奔走阃台郡县，谓之阔匾，要求楮币，动以万计。当时之所谓处士者，其风流习尚如此。彼其尘容俗状，填塞于肠胃，而发作于语言文字之间，欲其为清新高雅之诗，如鹤鸣而鸾啸也，其可几乎？今之山人，以诗行于世者，牛腰卷轴，可汗牛马，其不为南宋之处士者，盖亦罕矣。 
