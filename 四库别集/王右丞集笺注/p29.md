<!-- { "loadSidebar": true } -->
　　王维字摩诘，开元初擢进士，官至尚书右丞，《唐史》自有传。其出处之详，此得以略也。维善画，尤精山水，当时之画家者流，以谓天机所到，而所学者皆不及，后世称重，亦云维所画不下吴道玄也。观其思致高远，初未见于丹青，时时诗篇中已自有画意。由是知维之画，出于天性，不必以画拘，盖生而知之者。故“落花寂寂啼山鸟，杨柳青青渡水人”，又与“行到水穷处，坐看云起时”，及“白云回望合，青霭入看无”之类，以其句法，皆所画也。而《送元二使安西》诗者，后人以至铺张为《阳关曲图》。且往时士人或有占其一艺者，无不以艺掩其德，若阎立本是也。至人以画师名之，立本深以为耻；若维则不然矣，乃自为诗云：“夙世谬词客，前身应画师。”人卒不以画师归之也。如杜子美作诗品量人物，必有攸当，时犹称维为“高人王右丞”也，则其他可知。何则？诸人之以画名于世者，止长于画也。若维者，妙龄属词，长而擢第，名盛于开元、天宝间，豪英贵人虚左以迎，宁、薛诸王，待之若师友。兄弟乃以科名文学，冠绝当代，故时称“朝廷左相笔，天下右丞诗”之句，皆以官称而不名也。至其卜筑辋川，亦在图画中，是其胸次所存，无适而不潇洒，移志之于画，过人宜矣。重可惜者，兵火之余，数百年间，而流落无几，后来得其仿佛者，犹可以绝俗也。正如《唐史》论杜子美，谓“残膏賸馥，沾丐后人”之意，况乃真得维之用心处耶。今御府所藏一百二十有六：
　　太上像二、山庄图一、山居图一、栈阁图七、剑阁图三、雪山图一、唤渡图一、运粮图一、雪冈图四、捕鱼图二、雪渡图三、鱼市图一、骡纲图一、异域图一、早行图二、村墟图二、度关图一、蜀道图四、四皓图一、维摩诘图二、高僧图九、渡水僧图三、山谷行旅图一、山居农作图二、雪江胜赏图二、雪江诗意图一、雪冈渡关图一、雪川羁旅图一、雪景饯别图一、雪景山居图二、雪景待渡图三、群峰雪霁图一、江皋会遇图二、黄梅出山图一、净名居士像三、渡水罗汉图一、写须菩提像一、写孟浩然真一、写济南伏生像一、十六罗汉图四十八。《宣和画谱》
　　玄宗时，王维特妙山水，幽深之致，近古未有。《封氏闻见记》
　　唐右丞王维，文章冠世，画绝古今。《纯全集》
　　古人欲以一艺名世者，必精思入神，极古今之变而后已，故能洞达天机，气随物在，至观之者，亦有感格相应之理。如摩诘《苔矶静钓》、《水阁闲棋》，令人不觉身在其间。《玉堂嘉话》
　　世言摩诘笔踪措思，参于造化，而创意经图，即有所缺，如山水平远，云峰石色，绝迹天机，非绘者所及。观此图，便知古人之论为得，正使后之评者，不得加此。余见或以画名者，无复生动气象，不过聚石为山，分画写水，又岂可与论“人家在仙掌，云气欲生衣”者耶？董逌《书王摩诘山水后》
　　右丞诗云：“宿世谬词客，前身应画师。”余谓右丞云峰石迹，迥出天机，笔思纵横，参乎造化。唐以前安得有此画师也？董其昌《画评》
　　右丞以前，作者无所不工，独山水神情，传写犹隔一尘。自右丞始用皴法，用渲运法，若王右军一变钟体，凤翥鸾翔，似奇反正。右丞以后作者，各出意造，如王洽、李思训辈，或泼墨澜翻，或设色媚丽，顾蹊径已具，模拟不难，比于书家，欧、虞、褚、薛，各得右军之一体耳。董其昌《画旨》
　　文人之画，自王右丞始，其后董源、巨然、李成、范宽为嫡子，李龙眠、王晋卿、米南宫及虎儿，皆从董、巨得来。至元四大家黄子久、王叔明、倪元镇、吴仲圭，皆其正传。吾朝文、沈，则又远接衣钵，若马、夏及李唐刘松年，又是大李将军派，非吾曹当学也。《容台集》
　　禅家有南北二宗，唐时始分，画之南北二宗，亦唐时分也，但其人非南北耳。北宗则李思训父子着色山水，流传而为宋之赵干、赵伯驹、伯骕以至马、夏辈；南宗则王摩诘始用渲染，一变拗研之法，其传为张璪、荆、关、董、巨、郭忠恕、米氏父子，以至元之四大家。要之摩诘所谓云峰石迹，迥出天机，笔意纵横，参乎造化者。东坡赞吴道子、王维画壁，亦云“吾于维也无间言”，知言哉！《容台集》
　　唐人王摩诘、李思训之流，画山川峰麓，自成变态。虽萧然有出尘之姿，然颇以云物间之，作浮云杳蔼，与孤鸿落照，灭没于江天之外，举世宗之，而唐人之典刑尽矣。《东坡集》
　　王右丞笔墨宛丽，气韵高清，巧写象成，亦动真思。荆浩《画山水录》
　　仆为夏县令，寄居司马文季朴家，出藏先圣画像示仆，传云王摩诘笔也。仆因令善工者摹之，眼中神采，殊不相类，使人意不满。画像上长下短，其背微偻，以传考之，想当然尔。《庄子》载老莱弟子出薪，遇仲尼，反以告曰：有人于此，修上而超下，末偻而后耳，视若营四海。注云：长上而促下，耳却近后而上偻。末偻谓背微曲也，然此皆可画；若夫视若营四海，乃圣人忧天下之容，非摩诘不能作。懒真子
　　宋中兴馆阁储藏王维菩萨一，普贤一，，须菩提一，孔雀明王一，济南伏生图一，捕鱼图四，盘车图一，朱陈嫁娶图一，拂林人物一，雪霁晓行图一，山水二。《宋中兴馆阁续录》
　　王辋川以“凝碧”诗见知当世，余事丹青，亦造神品。晚年长斋，刻意空门，学室中唯绳床经案。退朝之后，焚香独坐，大有所契证，三复斯画，知其不苟。毘邪一会，俨然目中，观者要当于默然处，惊海涛春雷之作，始不负渠。李弥逊《题唐王维画摩文殊不二图》
　　乙丑六月念一日，同伯几访乔仲山运判观画，王维《维摩像》，其像如生。《志雅堂杂抄》
　　乔达之篑成号仲山，所藏王维画《维摩像》如生。《云烟过眼录》
　　乔仲山家王维《维摩视疾图》，宣和、明昌、睿思东阁、王维秋山萧寺。《困学斋杂录》
　　张修字诚之少卿家，有辟支佛，下画王维仙桃巾黄服合掌顶礼，乃是自写真，与世所传关中十大弟子真法相似，是真笔。世俗以蜀中画《骡纲图》、《剑门关图》为王维甚众，又多以江南人所画《雪图》命为王维，但见笔清秀者即命之，如苏之纯家所收《魏武读碑图》，亦命之维。李冠卿家小卷，亦命之维，与《读碑图》一同，今在余家。长安李氏《雪图》与孙载道字积中家《雪图》，一同命之为王维也。其他贵族家不可胜数，谅非如是之众也。米芾《画史》
　　摩诘《演教罗汉图》一轴，上有徽宗御题押。案《宣和画谱》，摩诘罗汉凡四十六轴，此其一也。公绘事既妙绝，而奉佛尤笃，所画罗汉，于端严静雅外，别具一种慈悲意。袈裟文织组秀丽，千载奕奕有生色。此君尝云：“夙世自禅伯，前身应画师。”乃称耳。《弇州山人稿》
　　余尝见梁思伯箧中有王摩诘《演教图》，此是王府中物，托其装潢，故携以自随。是设色者，人物山水，无不臻妙。《四友斋丛说》
　　此轴必有十六僧，所存者卷末三僧尔。“王摩诘”三字，恨无摩诘他字可参校。上用圆角印，其文为野释，岂摩诘别号邪？世画渡水僧，或乘龙，或履龟鼋，类多诡怪恍忽，不近人情。今最后一僧，先登于岸，虽目视云际孤鹤，然脱衣在磐石上，欠伸垂足，若休其劳苦者。前一僧未渡，才数寸浅水，而中一僧乃倒锡杖以援之；三僧者皆至人大士，而涉川之际，谨重如彭祖之观井，曷尝以芦渡杯渡为神哉。呜乎！此固非摩诘不能作欤？三僧者，抑禅家所谓老古锥云。刘克庄《题王摩诘渡水罗汉图》
　　前松江镇守张万户出五手卷，王维《渡水僧》，高宗御题绝妙。《志雅堂杂抄》
　　王仲至阅吾家画，最爱王维画《黄梅出山图》，盖其所图黄梅、曹溪二人，气运神检，皆如其为人。读二人事迹，还观所画，可以想见其人。《梦溪笔谈》
　　右唐王维画《济南伏生像》，宋秘府物，今藏金陵王休伯家。余官金陵，闻休伯所藏书画甚富，一日与顾史部华玉过之，休伯张燕，余戏谓之曰：“必出书画乃饮。”始出宋元者，亦有唐人笔，余与休伯笑而不答，遂出此及维著色山水一卷，余不觉惊伏，以为平生之未见也。但古人之坐，以两膝着地，未尝箕股，而秦汉之书，当用竹简，今像乃箕股而坐，冯几伸卷，此则余所未晓。抑余闻维尝画雪中之蕉，毋乃类是，而不必拘拘于形似者邪？《寓意编》
　　王摩诘自谓：“宿世缘词客，前身应画师。”故窦蒙所著《画拾遗》称之云：“诗合《国风》公干之能，画关山水子华之圣。加以心融物外，道契玄微，则其用笔清润秀整，岂他人之可并哉？”余在毘陵，见孙润夫家有王维画孟浩然像，绢素败烂，丹青已渝，维题其上云：“维尝见孟公吟曰：‘日暮马行疾，城荒人住稀。’又吟曰：‘挂席数千里，名山都未逢。泊舟浔阳郭，始见香炉峰。’余因美其风调，至所舍，图于素轴。”又有太子文学陆羽鸿渐序云：“昔周王得骏马，山谷之人献神马八匹；叶公好假龙，庭下见真龙一头；颜太师好异典，郭山人闳赠金匮文；李法曹好古篆，莫居士赠玉筋字：此四者得非气合，不召而至焉？中园生旧任杞王府户曹，任广州司马。金陵崔中字子向，家有古今图画一百余轴，其石上蕃僧，岩中二隐，西方无量寿佛，天下第一。余有王右丞画《襄阳孟公马上吟诗图》并其记，此亦谓之一绝，故赠焉，以裨中园生画府之阙。唐贞元元年正月二十有一日志之。”后有本朝张洎题识云；“癸未岁，余为尚书郎，在京师，客有好事者，浚仪桥逆旅见王右丞《襄阳图》，寻访之，已为人取去。他日，有吴僧楚南，挈图而至，问其所来，即浚仪桥之本也。虽缣轴尘古，尚可窥览，观右丞笔迹，穷极神妙。襄阳之状，颀而长，峭而瘦，衣白袍，靴帽重戴，乘款段马，一童总角，提书笈负琴而从。风仪落落，凛然如生。复观陆文学题记，辞翰奇绝。金匮文，前史遗事；中园生，彼何人斯？按孟君当开元、天宝之际，诗名籍甚，一游长安，右丞倾盖延誉。或云右丞见其胜己，不能荐于天子，因坎坷而终。故襄阳别右丞诗云：‘当路宁相假，知音世所希。’乃其事也。予顷在金城，亦曾见一图，盖传写之本，所题诗后有‘水落鱼梁浅，天寒梦泽深’之句，今真本即无，故事存焉，以遗来者。孟冬十有一日南樵张洎题。”润夫谓此画是维亲笔无疑，余谓曰：“此俗工拓本也。张洎谓襄阳之状，颀而长，峭而瘦，今所绘乃一矮肥俗子尔。余观其题识三篇，字皆一体，鲁鱼之误尤多，信非维笔。”润夫然之，因以题识书于此。《韵语阳秋》
