<!-- { "loadSidebar": true } -->
　　今朝一壶酒言送漳州牧半自要闲游爱花怜草緑花前下鞍马草上擕丝竹行客饮数杯主人歌一曲端居惜风景屡出劳僮仆独醉似无名借君作题目
　　短歌行
　　世人求富贵多为身嗜欲盛衰不自由得失常相逐问君少年日苦学将干禄负笈尘中游抱书雪前宿布衾不周体藜茹才充腹三十登宦途五十被朝服奴温已挟纩马肥初食粟未敢议欢游尚为名检束耳目聋闇后堂上调丝竹牙齿缺落时盘中堆酒肉彼来此已去外余中不足少壮与荣华相避如寒燠青云去地逺白日终天速从古无奈何短歌听一曲
　　咏懐
　　髙人乐丘园中人慕官职一事尚难成两途安可得遑遑干世者多苦时命塞亦有爱间人又为穷饿逼我今幸双遂禄仕兼游息未尝羡荣华不省劳心力妻孥与婢仆亦免愁衣食所以吾一家面无忧喜色
　　府西亭纳凉归
　　避暑府西亭晚归有闲思夏浅蝉未多緑槐隂满地带寛衫解领马穏人拢辔面上有凉风眼前无俗事路经府门过落日照官次牵连缧绁囚奔走尘埃吏低眉悄不语谁复知兹意忆得五年前晚衙时气味
　　老热
　　一饱百情足一酣万事休何人不衰老我老心无忧仕者拘职役农者劳田畴何人不苦热我热身自由卧风北窓下坐月南池头脑凉脱乌帽足热濯清流慵发昼髙枕兴来夜泛舟何乃有余适秪縁无过求或问诸亲友乐天是与不亦无别言语多道天悠悠悠悠君不知此味深且幽但恐君知后亦来从我游
　　新秋喜凉因寄兵部杨侍郎
　　外强火未退中锐金方战一夕风雨来炎凉随数变徐徐炎景度稍稍凉飇扇枕簟忽凄清巾裳亦轻健老夫纳秋心体殊安便睡足一屈伸搔首摩挲面褰帘对池竹幽寂如僧院俯观游鱼羣仰数浮云片闲忙各有趣彼此宁相见昨日间慕巢召对延英殿
　　懒放二首呈刘梦得吴方之
　　青衣报平旦呼我起盥栉今早天气寒郎君应不出又无賔客至何以销闲日已向防阳前暖酒开诗帙朝怜一牀日暮爱一炉火牀暖日髙眠炉温夜深坐雀罗门懒出鹤髪头慵裹除却刘与吴何人来问我
　　六十六
　　病知心力减老觉光隂速五十八归来今年六十六鬓丝千万白池草八九緑童稚尽成人园林半乔木看山倚髙户引水穿深竹虽有潺湲声至今聼未足
　　三适赠道友
　　褐绫袍厚暖卧盖行坐披紫氊履寛穏蹇步颇相宜足适已忘履身适已忘衣况我心又适兼忘是与非三适今为一怡怡复熙熙禅那不动处混沌未凿时此固不可説为君强言之
　　洛阳春赠刘李二賔客【齐梁格】
　　水南冠盖地城东桃李园雪消洛阳堰春入永通门淑景方霭霭游人稍喧喧年丰酒浆贱日晏歌吹繁中有老朝客华髪映朱轩从容三两人借草开一樽樽前春可惜身外事勿论明日期何处杏花游赵村【洛城东有赵村杏花千余树】
　　寒食
　　人老何所乐乐在归乡国我归故园来九度逢寒食故园在何处池馆东城侧四隣梨花时二月伊水色岂独好风生仍多旧亲戚出去恣欢游归来聊燕息有官供禄俸无事劳心力但恐优穏多防躬销不得
　　和裴令公一日日一年年杂言见赠
　　一日日作老翁一年年过春风公心不以贵隔我我散唯将闲伴公我无才能忝髙秩合是人间闲散物公有功徳在生民何因得作自由身前日魏王潭上宴连夜今日午桥池头游拂晨山客砚前吟待月野人樽前醉送春不敢与公闲中争第一亦应占得第二第三人













　　白氏长庆集巻二十九
　　钦定四库全书
　　白氏长庆集巻三十
　　唐　白居易　撰
　　格诗【凡四十七首】
　　题裴晋公女几山刻石诗后【并序】
　　裴侍中晋公出讨淮西时过女几山下刻石题诗末句云待平贼垒报天子莫指仙山示武夫果如所言克期平贼由是淮蔡迄今底宁殆二十年人安生业夫嗟叹不足则咏歌之故居易作诗二百言继题公之篇末欲使采诗者修史者后之往来观者知公之功德本末前后也
　　何处画功业何处题诗篇麒麟高阁上女几小山前尔后多少时四朝二十年贼骨化为土贼垒犂为田一从贼垒平陈蔡民晏然骡军成牛户【蔡冦号骡子军陈蔡闲农骁锐者人畜牛皆呼为牛户】鬼火变人生子已嫁娶种桑亦丝绵皆云公之德欲报无由縁公今在何处守都镇三川旧宅留永乐新居开集贤公今在何官被衮珥貂蝉战袍破犹在髀肉生欲圆襟懐转潇洒气力弥精坚登山不拄杖上马能掉鞭利泽浸入地福降自升天昔号天下将今称地上仙勿追赤松游勿拍洪崖肩商山有遗老可以奉周旋
　　洛阳有愚叟
　　洛阳有愚叟白黑无分别浪迹虽似狂谋身亦不拙防检盘中饭非精亦非粝【郎达切】防检身上衣无余亦无阙天时方得所不寒复不热体气正调和不饥仍不渴闲将酒壶出醉向人家歇野食或烹鲜寓眠多拥褐抱琴荣啓乐荷锸刘伶达放眼看青山任头生白发不知天地内更得几年活从此到终身尽为闲日月
　　饱食闲坐
　　红粒陆浑稻白鳞伊水鲂庖童呼我食饭热鱼鲜香筯筯适我口匙匙充我肠八珍与五鼎无复心思量扪腹起盥潄下阶振衣裳绕亭行数匝却上檐下床箕踞拥裘坐半身在日旸可怜饱暖味谁肯来同尝是嵗太和八兵销时渐康朝廷重经术草泽搜贤良尧舜求理切防龙啓沃忙懐才抱智者无不走遑遑唯此不才叟顽慵恋洛阳饱食不出门闲坐不下堂子弟多寂寞僮仆少精光衣食虽充给神意不扬扬为尔谋则短为吾谋甚长
　　闲居自题
　　门前有流水墙上多髙树竹迳绕荷池萦回百余步波闲戏鱼鼈风静下鸥鹭寂无城市喧渺有江湖趣吾庐在其上偃卧朝复暮洛下安一居山中亦慵去时逢过客爱问是谁家住此是白家翁闭门终老处
　　览镜喜老
　　今朝览明镜须鬓尽成丝行年六十四安得不衰羸亲属惜我老相顾兴叹咨而我独微笑此意何人知笑罢仍命酒掩镜捋白髭尔辈且安坐从容听我词生若不足恋老亦何足悲生若苟可恋老即生多时不老即须夭不夭即须衰晚衰胜早夭此理决不疑古人亦有言浮生七十稀我今欠六嵗多幸或庻几傥得及此限何羡荣啓期当喜不当叹更倾酒一巵
　　风雪中作
　　嵗暮风动地夜寒雪连天老夫何处宿暖帐温罏前两重褐绮衾一领花丛氊粥熟呼不起日髙安稳眠是时心与身了无闲事牵以此度风雪闲居来六年忽思逺游客复想早朝士蹋冻侵夜行凌寒未明起心为身君父身为心臣子不得身自由皆为心所使我心既知足我身自安止方寸语形骸我应不负尔
　　对琴酒
　　西明且暖晚坐巻书帷琴匣拂开后酒瓶添满时角樽白螺盏玉轸黄金徽未及弹与酌相对巳依依泠泠秋泉韵贮在龙凤池油油春云心一杯可致之自古有琴酒得此味者稀秖应康与籍及我三心知
　　雪中晏起偶咏所懐兼呈张常侍韦庶子皇甫郎中杂言
　　穷隂苍苍雪雰雰雪深没胫泥埋轮东家典钱归碍夜南家贳米出凌晨我独何者无此弊复帐重衾暖若春怕寒放懒不肯动日髙睡足方频伸瓶中有酒罏有炭瓮中有饭庖有薪奴温婢饱身晏起致兹快活良有因上无臯陶伯益廊庙材的不能匡君辅国活生民下无巢父许由箕颍操又不能食薇饮水自苦辛君不见南山悠悠多白云又不见西京浩浩唯红尘红尘閙热白云冷好于冷热中闲安置身三年徼幸忝洛尹两任优稳为商宾非贤非愚非智慧不贵不富不贱贫冉冉老去过六十腾腾闲来经七春不知张韦与皇甫私唤我作何如人
　　和裴侍中南园静兴见示
　　池馆清且幽髙懐亦如此有时帘动风尽日桥照水静将鹤为伴闲与云相似何必学留侯﨑岖觅松子
　　春寒
　　今朝春气寒自问何所欲酥暖薤白酒乳和地黄粥岂唯厌馋口亦可调病腹助酌有枯鱼佐飱兼防蓄省躬念前哲醉饱多惭忸君不闻靖节先生樽长空广文先生饭不足
　　菩提寺上方晚望香山寺寄舒员外
　　晚登西宝刹晴望东精舎反照转楼台辉辉似图画冰浮水明灭雪压松偃亚石阁僧上来云汀鴈飞下西京閙于市东洛闲如社曽忆旧游无香山明月夜
　　二月一日作赠韦七庶子
　　园杏红蕚拆庭兰紫芽出不觉春巳深今朝二月一去冬病疮痏将养遵医术今春入道塲清净依僧律甞闻圣贤语所慎斋与疾遂使爱酒人停杯一百日明朝二月二疾平斋复毕应须挈一壶寻花觅韦七
　　犬鸢
　　晚来天气好散步中门前门前何所有偶覩犬与鸢鸢饱淩风飞犬暖向日眠腹舒稳贴地翅凝【去声】髙摩天上无罗弋忧下无羁锁牵见彼物遂性我亦心适然心适复何为一咏逍遥篇此仍着于适尚未能忘言
　　梦刘二十八因诗问之
　　昨夜梦梦得初觉思踟蹰忽忘来汝郡犹疑在呉都呉都三千里汝郡二百余非梦亦不见近与逺何殊尚能齐近逺焉用论荣枯但问寝与食近日两何如病后能吟否春来曽醉无楼台与风景汝又何如苏相思一相报勿复慵为书
　　闲吟
　　贫穷汲汲求衣食富贵营营役心力人生不富即贫穷光隂易过闲难得我今幸在穷富间虽在朝廷不入山看雪寻花翫风月洛阳城里七年闲
　　西行
　　衣裘不单薄车马不羸弱蔼蔼三月天闲行亦不恶寿安流水舘硖石青山郭官道柳隂隂行宫花漠漠常闻俗间语有钱在处乐我虽非富人亦不苦寂寞家僮解弦管骑从携杯杓时向春风前歇鞍开一酌
　　东归
　　翩翩平肩舆中有醉老夫膝上展诗巻竿头悬酒壶食宿无定程仆马多缓驱临水歇半日望山倾一盂借草坐嵬峩【并上声】攀花行踟蹰风将景共暖体与心同舒始悟有营者居家如在途方知无系者在道如安居前夕宿三堂【三堂在虢】今旦游申湖【申湖在陜】残春三百里送我归东都
　　途中作
　　早起上肩舆一杯平旦醉晚憇下肩舁一觉残春睡身不经营物心不思量事但恐绮与里只如吾气味
　　小台
　　新树低如帐小台平如掌六尺白藤牀一茎青竹杖风飘竹皮落苔印鹤迹上幽境与谁同闲人自来往
　　睡后茶兴忆杨同州
　　昨晚饮太多嵬峩【并上声】连宵醉今朝飱又饱烂熳移时睡睡足摩挲眼眼前无一事信脚绕池行偶然得幽致婆娑緑隂树斑駮青苔地此处置绳牀傍边洗茶器白瓷瓯甚洁红罏炭方炽沫下麴尘香花浮鱼眼沸盛来有佳色咽罢余芳气不见杨慕巢谁人知此味
　　题文集柜
　　破柏作书柜柜牢柏复坚收贮谁家集题云白乐天我生业文字自幼及老年前后七十巻小大三千篇诚知终散失未忍遽弃捐自开自鏁闭置在书帷前身是邓伯道世无王仲宣只应分付女留与外孙传
　　旱热二首
　　彤云散不赫日吁可畏端坐犹挥汗出门岂容易忽思公府内青衫折腰吏复想驿路中红尘走马使征夫更辛苦逐客弥顦顇日入尚趋程宵分不遑寐安知北叟偃卧风飒【悉合切又音立】至簟拂碧龙鳞扇摇白鹤翅岂唯身所得兼示心无事谁言苦热天元有清凉地勃勃旱尘气炎炎赤日光飞禽飐将坠行人渴欲狂壮者不耐饥饥火烧其膓肥者不禁热喘急汗如浆此时方自悟老瘦亦何妨肉轻足健逸发少头清凉薄食不饥渴端居省衣裳数匙粱饭冷一领绡衫香持此聊过日焉知畏景长
　　偶作二首
　　战马春放归农牛冬歇息何独徇名人终身役心力来者殊未已去者不知还我今悟已晚六十方退闲犹胜不悟者老死红尘间
