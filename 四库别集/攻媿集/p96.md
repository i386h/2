<!-- { "loadSidebar": true } -->
　　賔兴乡国曾叨推毂之知客授侯邦尤得抠衣之便抚躬甚喜剡牍先之恭惟【某官】赋轧两都名髙六馆文章攀桂再登俊造之科阊阖排云首上治安之防诏开言路章交公车英词独彻于细旃襃语宠逾于华衮先生入太学方将育天下之英才广文独冷官何乃为诸侯之宾客俯从新制大屈公言风引仙舟虽觉三山之暂远云垂鹏翼防防万里之横飞钥少欲传家长而懵学闭门覔句初无虀臼之称仰屋著书空有酱瓿之诮顷借鹗章之荐遂叨鴈塔之题不知七年待次之迟但喜一旦同寅之幸岂止日沾于膏馥要当力踵于步趋既非中行待我以众人方谨旧恩之报如使西河疑汝于夫子难逃良友之讥
　　通太守曾吏部【逮】启
　　恭审疏宠宸庭承流侯服凡居庇帱防不欣愉窃惟左浙之奥区独以永嘉为名郡人才秀发接王谢之风流城望雄尊控瓯粤之冲要海物惟错生齿日繁属嵗事之多虞致天灾之代有风驾浪万众为鱼烈火焚庐一昔而烬八潦七旱田野无以为生九牧十羊吏民疲于奔命阖境告病渊衷顾忧正借虞升卿为开错节不有龚渤海谁治乱绳既入奏于明光谅疾驱于逵道恭惟【某官】乗珠照夜衡玉悬秋学自得于家传美盖由于世济矧惟我宋衣冠之盛无如曾氏阀阅之髙闽峤勲名蔼相门之清议南丰术业擅昭代之词宗未若于门卓称江左弟兄辉映竞驰云间日下之名门户炽蕃遂为泽底冈头之族顾如伟望立卜要津早瞻使者之星来近长安之日握兰密勿铨衡无同滞之嗟听棘平反囹圄有屡空之效暂从均逸亟畀于蕃将使官府复见于太平闾里尽销于愁叹报齐国之政谅无五月之淹趣曹相之装即听三公之拜钥学不知道才非瘉人偶霑末第之名滥作诸侯之客敢图防遇获事贤明欢寒士之顔愿托千间之厦顺下风而请敬持一瓣之香
　　通太守莫给事【济】启
　　恭审荣膺宸诰起镇侯邦琐闼需贤将复甘泉之旧左符共理暂为沧海之行先声所加众听皆耸恭惟【某官】学该四部文擅两科浑然金玉之相凛若松筠之操经纶自任直将举明主于三代之隆雄挺不囘信能立懦夫于百世之下韬蔵既久闻望益髙独由直道以致身自结九重之知已防书东观径跻瀛洲学士之聫典奏南宫已有鳯阁舍人之様上方修明号令鼔舞华夷爰念制词思复深淳之体肆求卿列首推横博之才俾代予言仍参内相大述作多出其手岂惟复见常杨近诏诰自为之文端欲上规姚姒还直螭坳之秘进趋鸡防之严更借刚方之资为专封駮之寄危言造膝尝有志于囘天劲气逆鳞曽不难于去国坐命时论之推重惜无諌列之拜章退安香火之祠自得林泉之乐惟永嘉之古郡实东淛之奥区乃命承流以遂均逸一麾出守肯为顔步兵之诗五马自随姑寻王右军之旧矧高门之名胜着此地之声华南院世官犹有甘棠之遗爱阿连客授尚存绛帐之余风自闻成命之肆颁惟恐使君之来暮山川改观城郭増辉地控瓯闽正有资于韬略道传伊洛尤仰赖于范模第恐廊庙之资尤被冕旒之眷赐环在迩岂容早盖之行春视草居中复见金莲之照夜遂大拜以佐中兴钥学不知方才非可用末科厠迹自怜书马之愆再试得官人笑画蛇之赘敢恨入年之家食第惭多士之主盟好为人师真成不韪此非子坐日惧弗堪仰千骑之鼎来幸二天之在望飞鸿遵渚咸歌姬旦之归兮泮水采芹犹喜鲁侯之戾止
　　通邵通判【范】启
　　别驾功髙夙仰声华之茂广文官冷幸依庇防之余念行遂于趋凫顾敢稽于馈鲤恭惟【某官】风仪峻整政术髙明试以剧烦井井有条而不紊遇诸盘错恢恢游刃以有余矧是永嘉甲于东浙地望控瓯闽之要人才承王谢之流正资贤治中以佐明太守抚摩凋瘵振起教条稔闻五月之政成尽出贰车之力赞少舒骥足不妨风月之平分入簉鹓行防见云霄之独步钥才非适用学不知方虽记问以尚疏在渊源而何有谬司芹泮偶及时乐英才而教之固知非据事大夫之贤者尤得所依
　　通赵通判【侃】禀启
　　题仲举之舆凛先声于海峤开马融之帐窃大庇于云天仰徳既深遡风知幸恭惟【某官】派分银汉秀挺琼枝撑肠富万卷之书落茟扫千人之阵儒科振藻仕路蜚英非错节于笑谈破大觚于俄顷歌合江之桃李邑人犹见于去思依上幕之芙蓉府主但闻于坐啸眷兹名郡密迩行都属频年有饥馑之灾况比屋被焚漂之酷公私窘匮民吏彷徨方欣郡政之一新更喜治中之鼎至湖楼风月岂惟景物之平分春草池塘防见精神之顿改来播海沂之咏伫归禁闼之班钥才不及中学非语上渊源无自敢谓好为人师教导未明政恐此非子坐不图幸防获在帡幪阖境倾心想望贰车之风采冷官修敬预通记室之姓名
　　囘钱録参【佖】启
　　久矣向风恨无半面之雅兹焉聫事幸逄三语之英拜履非遥扪心知慰恭惟【某官】清姿冰洁奥学渊深玉斚琼彛压倒千人之笔牙籖缃帙读残万卷之书淮山小试于梅仙海峤更烦于阮掾狱市无扰长赋池塘春草之诗兄弟聫飞行继雕鹗秋天之武钥家传虽久客授何堪喜闻都骑之来遂窃灵河之润朋缄委贶惊珠璧之暗投短牍陈诚愧瑶琚之匪报
　　囘瑞安胡县丞启
　　一行作吏敢兴独冷之嗟再转为丞喜见真清之彦髙词先辱谦徳有光伏惟【某官】泽底名家云间妙誉仕途详练两淹黄绶之司荐口澜翻果上金闺之籍谓宜阔步径登要津通雨道晴又听下邳之论事哦松扫竹不妨蓝水之风流预想登仙由兹假道钥宦游无取客授何堪骑气方来【○骑气见史记天官书一本改气为骥误】将快争先之覩缄书敬遣少陈未见之心
　　囘陈司户【僖】启
　　芹宫客援慙博士之不治槐笏宦游喜参军之称絶闻风久矣拜赐懽然【某官】理窟精深词源渊奥早射广庭之防合窥蔵室之书谁谓偏州乃淹贤掾俸钱寡狭固非京兆念珠曹吏事精明共防琰之霹雳手髙才如许迅召何疑钥行遂同寅庶几承教日入疆之告忽惊将命之临广文冷官虽有声名而何用孟公尺牍但知蔵弆以为荣
　　囘前宁海沈主簿【舆杰】启【沈在秦师垣馆下登第后駮放不复仕】
　　窃伏海隅久压斗南之誉宦游仙里屡闻月旦之评首勤车骑之临门更有文书之衔袖劳谦过矣自视缺然【某官】涵泳圣涯翺翔艺苑振三都之鼔吹韵五典之笙簧汉阁招贤贵人欲出我门下尧阶赐第天子谓入吾选中一官犹恨于栖鸾万里忽嗟于退鹢虽当邪正初分之日乃有疑似难明之人顾得丧苟无愧心虽圣贤未免流议沮鲁如臧氏之子能使予不遇哉于齐主侍人瘠环好事者为之也科第空传于拾芥功名髙视于浮云収还四海之虚声自作一乡之善士寻伊洛之故步穷洙泗之遗经仰屋著书期立言以俟君子闭门觅句推残膏以丐后人坐厯十年事更几变沈舟而阅千帆之过翦翮而防百鸟之翔公论自明识者増叹纷纷余子蝇营虽见于复还落落髙怀马丧安知其非福然而休期难再大器晚成毋忘结绶之心当起据鞌之志钥晚生无似客授何堪久怀望履之私未遂升堂之快掩关却扫素钦静退之风忘年定交猥及庸虚之子焉有琼瑶之为报但惊珠璧之暗投诵广文官冷之诗喜遇同襟之客读东阳郊居之赋防求抚掌之欢
　　囘永嘉徐主簿【缌】启
　　孺子名髙方屈临于簿领广文官冷乃先辱于缄縢摛词粲然为礼过矣伏惟【某官】学耽八索识洞九流提笔以赴文场前无坚敌彯缨而游帝所自致巍科精金百链而愈刚良玉三献而后售宜在瀛洲之选往观蔵室之书俯就鸾栖尚淹鹏运髙士不为主簿虽曰徒劳君子不卑小官何妨行志防闻妙擢径上要津钥晚出无闻散材焉用黄卷自乐岂敢好为人师绛帐方开正恐此非子坐独幸佳郡素多贤僚匡衡鼎来可共説诗之乐凿齿一诣便胜读书之功
　　囘瑞安林主簿启
　　宦游伊始方淹枳棘之栖客授无堪徒愧蒹葭之倚先声竦甚华翰先之伏惟【某官】人物粹夷天资爽迈寳甘棠之笏自有家风读牙籖之书尽传世学小试勾稽之职倚防趣召之行钥久矣闻名兹焉同事髙士为主簿固知公议之未平广文独冷官但喜疎踪之有托
　　囘平阳李县尉【焕】启
　　登汉庭之第猥继英游访呉氏之仙更逄隠吏方谨先声之伺遽勤华翰之颁恭惟【某官】学有本原辞无枝叶论议醇正所得盖自于名儒气貌粹温不问已知其长者腾踔合登于要路酸寒乃就于尉曹不容警捕之淹防膺召对之宠钥家传虽久客授何堪逄君子之僚已伸素愿笃年家之好尤激义风
　　囘郡庠职事启
　　冷官无取岂敢好为人师佳士有闻不当列于弟子伏惟【某官】性天俊茂才地髙明玉斚琼杯压倒千人之笔牙籖锦帙读残万卷之书三年已见于惊人一第何足以慁子倚观奋发自致功名钥久矣闻风欣于识面辱贻书之加宠叹陈义之甚髙喜荷之私敷宣冈既
　　通交代徐教授【嘉言】启
　　读鴈塔之题久钦间望典鳣堂之教获与交承既慙扬粃之在前敢俟及而受代通名伊始修好在兹恭惟【某官】学造圣涯文髙艺苑评彼处士孺子宜当为先求之古人有功未见其比能似鼻祖今为耳孙既已飞英声于千佛经中固宜追俊游于三神山上何为厯嵗始就冷官惟此邦余王谢之风而多士知伊洛之学正有资于模范俾益究于渊源君子之育英才是诚所乐诸公之登台省防见同升钥夙昧家传偶叨客授望亲庭于咫尺较吏攷之毫厘日冀先声得遂归欤之志顾瞻清峙用寛仰止之心
　　谢除删定官启
　　投诚恩地倍烦大冶之陶镕定法清朝俾预有司之笔削密附声光之末亲承约束之严荣喜交深凌兢冞甚窃以国家备百王之制章程垂万世之规小纪大纲秩然有序竒请他比或以滋彰肆当核实之朝爰举久虚之典宏开书局共议邦条上勤元老之尊坐总羣言之首假删诗定书之目以名其官凡摩研编削之流可知其选岂容滥吹有玷知音如钥者才不适时资非近道雕虫何取谩成童子之虚声书马有愆几作词场之竒祟敢叹十年之不调但知三省以加功徳之不修学方图于为已斯未能信仕岂专于为贫乃因客授之行益究家传之防力攷渊源之所自务求斆学之半功抱素志以自怜庶此生之不苟竟縁色养来叩化钧璞三献而就知防五技而成拙属正人之登用矜寒士之滞留谓当在药笼中必欲出我门下诵佳句于百僚之上有味其言持长绠于千仞之艰不遗余力卒令弱质亦入化炉虽知隔仙府之几尘犹使及天朝之速化适承人乏获厠英游自为之谋不过于此兹盖恭遇【某官】主盟公道厚礼人材讽赞九重不显弥纶之用精白一意曾何适莫之容然无私乃能成私惟不徳是以有徳如弟兄之不振荷造化之特深之遴显以文之亨着以功取言竞爽公山用于前正礼擢于后实出殊私钥敢不益励廉隅进修职业举数事以塞诏何敢自欺慕国士以报恩岂容弗勉
　　囘詹状元【骙】启
　　清禁传呼喜闻第一之选长牋委贶更惊骈四之工恭惟【某官】学富三冬才优六馆驰隽声于艺苑承一门诗礼之传奉大对于昕庭为四海英雄之冠贤关増气里社重辉盍从台阁以问津防见功名之发轫钥顷由殿幕先揖辞华待尼父于季孟之间愧文衡之非据举公孙为贤良之首仰天鉴之独髙敢意谦防反为巽谢通浙东安抚李参政【彦頴】启【以下九首通判台州任内】
