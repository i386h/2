<!-- { "loadSidebar": true } -->
　　云松巢者贑郡过君复亨休息之地也贑城南五十里有山曰空同回薄贡江与郁孤台相望其西南诸峰挺拔直上势如削笔上有飞泉三道下有龙湫累朝封诰存焉欲观者以诚扣之则浮水面已而沉焉此其异也山之东南五十里乡曰四会里曰安乐后有一山曰小庐山层峦怪石髙下隠伏与空同山相接环以清溪九曲深僻静幽实为郡形胜之会复亨世家文献曽大父概轩先生有田有庐耕稼其中世运代更庐以兵毁而田亦芜废不治载传及其先君子思义重为垦辟而未见及竟复亨慨然曰菑播之责其不在我乎于是而对小庐山构屋九楹如先世之旧杂植松竹花栁内庋书史往来逰憩秋风■〈禾罢〉稏斗酒自劳不知其为人间世也遂号为云松巢云以予同客临淮有斯文之雅求为之记昔李太白望匡庐五老峰欲巢云松葢将与古仙真人颉颃翱翔于天地也复亨诗似太白而其卓■〈斗〉不羁亦彷佛焉使白复生殆以昆季处之矣乃独寓形一室超忽动荡于万化之表精神之契其不如见谪仙哉虽然白宗室贵胄也天寳召对金銮供奉翰林恩隆宠洽至于夜郎之谪则其命之不幸也复亨生当盛朝数觐阙下对扬显命缙绅君子以逺大期之而复亨顾歉然不自安以为思患豫防之计乃明哲保身之基则夫绸缪拮据固有所不容已者且地以人而灵向者庐山以太白遂为天下所景仰今小庐山安知不以复亨得名哉且子独不观诸鹤乎悄焉林丛一枝如寄及夫抟风霄汉不知其几千里也然则复亨岂巢居者哉予也有巢氏之民朴拙之甚于复亨髙风逺致何能形容之姑记其大略云尔 

　　居敬斋记 

　　君子之于敬也犹居之有屋室焉屋室知所以居之以体所便心所安也而不知敬为身心之主宰居之尤重于屋室者乎予典教临淮十年每告学者以持敬之法退而独处暗室屋漏之地不敢怠慢焉亵玩焉庻几以为存养省察焉一日弟子员呉生原达请名其斋居予命之曰居敬会中书舍人胡公廷瑗以使命来用李斯篆法揭之梁间生复请予一言遂告之曰生欲辟理圣门之阃域者乎使不居之以敬吾恐不得其门而入矣生其慎所居者哉粤自唐虞至于成周君臣交相训诫不曰钦若则曰钦哉不曰敬之敬之则曰不聪敬止至于圣门教人居处执事之常见宾承祭之重及夫修已安人而天下平者莫非敬也数千百载之下继孔门之传者其论敬曰主一无适曰整齐严肃曰常惺惺法曰其心收敛不容一物至于朱子着为敬斋箴则兼动静表里言之其于体段形状具矣生其有事焉弗忘焉洞洞属属如捧盈焉如恐失焉固将悟其理之所以然者矣虽然敬所以行礼礼者敬之实也一毫之非礼非敬也一事之非礼亦非敬也生之于敬也其审于礼矣天理人事有节有文有仪有则敬以求之斯可矣岂曰词章记诵钓声名取利禄而已哉生再拜谢曰先生之言是也佩服终身可矣因书以为记 

　　荥阳外史集卷十二 

　　●钦定四库全书 

　　荥阳外史集卷十三 

　　（明）郑真 撰 

　　○记 

　　鉴思堂记 

　　鉴思堂者开封李彦亨氏恋慕之地也李氏世家相台自金源末至元百十年间髙大父昭勇公官授节钺传及中顺州守及敦武宣课提举凡三世敦武生安义居士彦亨则居士之子也居士早丧彦亨幼孤养其母夫人某氏兵难荐兴奉板舆展转晋魏间凡二十余年实得其欢心际圣运肇兴附籍开封之新昌里构草堂三楹奉母以居地素下湿多茹鹻饮醎若堂既成凿井得甘泉焉汴之缙绅士大夫以为纯孝所致于是具殽酒落成之夫人指彦亨为众言曰吾年及筓为李氏妇今七十余矣尝逮事先姑崔氏言祖宗以来形貌相似殆气类耶此子状肖其父而鬓发皤然宗祀之弗坠庻几在兹乎彦亨览镜自照以不及见其父为悲时予与乔君志宁在坐起奉觞为母夫人寿题其堂曰鉴思云越三年予忝属天官乃使请文以记予惟物生有象明照无穷鉴者至明之器也妍媸俯仰物莫得遁焉然鉴于水者不若鉴于人鉴于形者不若鉴于心因其耳目之覩以起夫心志之思则鉴之为器不徒然矣且夫父者我之所従出今由父母而上泝髙曽世代相逺而精神血脉固有流通而脗合者昔者贤哲之家云仍后先不特于声音笑貌之似而必求其道徳功业之类彦亨因其母夫人之言览镜以思其父昊天罔极矣嗣而续之父虽没而犹存也求形审像云乎哉且孝百行之原执一物而百善至彦亨至孝感神甘泉之应天固有以鉴之矣况夙兴夜寐耳存目注不显亦临者乎国家孝理天下若李氏母夫人之寿考康宁而有彦亨为之子以学行表仪庠序登之王府为左右従臣异日表厥宅里树之风声天下之人其不以之为鉴乎予幸得告老北还当为彦亨赋之 

　　雪霁轩记 

　　吾乡为东南之甲郡雉堞云屯扼江阻海山之得名者金娥导前骠骑殿后玉几太白天井文锡诸峰雄踞角立当夫玄冥戒冬雪霙飞洒俯仰髙下万象交辉来游之士穷幽探胜以为不啻上方丈而登蓬壶也郡人陈先生子云居阛阓中辟一轩为蔵修之地外列花竹竒石内庋诸经子史日与宾客讨论订正值风雪交作拥炉便坐脔炙行酒诵梁园之赋叶郢中之歌清声逸响慷慨今古既而风定雪止曙色曈昽而一帘髙卷四牖洞开丹山赤水洞天三百八十峰之胜皆在目睫世所谓银界三千者殆不能极其形容也子云居之甚乐缙绅君子扁曰雪霁云会予自鳯阳入觐授广信郡文学掾过家上任子云送至舟次以记为属因书以复之曰子云其寓情于物者乎天下之物得诸目而识诸心情之适者心之适也一心众理之会浅近云乎哉夫气物流行莫非阴阳所为阴极则雪降阳动则日出雪之霁以日之霁也阴阳二气磅礴两间于是时也精神内融英华外发天地之心天地之气我之气一尘不得而杂也一私不得而入也造化之妙相为无穷矣且雪天下之至白者也丰年之祥兆于是诗人有言曰上天同云雨雪雰雰以其有泽物之功焉斯固人人之所同喜者也然雪以时而降以时而霁玩檐氷之成筯眄野水之流澌吾之适犹夫人之适也可但若王恭之氅东郭之履特立独行以自眩其怪且竒哉子云扁焉而时为观焉其有由然矣予居中都之临淮十有二年每雪晴时绒帽重裘出涂山门徘徊徙倚久然后去间尝以讲说春秋经召入晋邸蹇驴行深雪中瞻仰皇陵诸山如琼楼玉宇晃烺照耀弗知为人间世也然而严寒栗烈莫之能御则固以为奔命之劳不若子云衽席之安也乃今越在广信地益处于南穷冬少雪非在淮海时比遥盼家山瀛洲天逺缅怀子云兹轩之下燕坐従容傲睨无际则固洒然泠然于云霄之表矣异日扁舟清兴不识果能如王子猷之访戴安道乎否耶于是乎记之洪武十七年岁次甲子十二月十有九日阔斋郑真记 

　　竹坡记 

　　上饶徐公英仲年逾八袠龎眉皓首衣冠伟如若香山九老之一所居在山谷中尘坌夐絶坡坨上下植以修竹小者大者如青琅玕挺挺离立枝叶交亚如铁钩鏁金错刀縦横迭沓掩映清溪白石间风雨晦明月星晨夕如蓬莱仙人湘江帝子飘飘然佩琚来下而云旌翠羽飞扬晻暧也如笙箫并奏蛟龙舞而鳯凰吟也英仲抚有佳胜作亭其上自号竹坡客至觞酒啸歌傲睨无际人以有道君子目之庻几文与可之在篔筜谷云会予与教信庠以斯文礼见求为着记夫君子之心与天地造化相为流通于其动植之微形声之接而识其理之所以然则天道之流行赋予皆在我矣况夫竹之为物根之固而性之直也心之虚而节之劲也固则不拔不蹷直则不曲不回虚则必能有容劲则不失之弱是物之受命于天者然也英仲家泽世积本深末茂有操守有度量而正容肃躬不可亵玩竹之植也庻几近之故其岁寒之交誓言金石殆与此君周旋始终矣抑尝以易说卦观之震为苍筤之竹震为雷为动而其象曰君子以恐惧修省葢竹者植之物也于震之象何居予家居海上岁暮杖履于确荦间霜筠雪节生意黙然及春雷启蛰萌茁迸裂森然犊角之挺挺也俨乎豹斑之隠隠也儵焉旬日枝分箨解由是干云霄捧天日而造化生生之理不可胜穷矣予乃喟然叹曰士之变化成就不当如是耶惕然自厉不有协于易之象乎乃今典教而来以为英仲两朝齿徳为逸民为吉士订正归宿之地将在于此想象仪容漪漪之间其为企慕何如哉异日幸得过従竹坡之上取童子所携长琴请英仲作鹤舞洞天之曲以洗尘陋不亦可乎顾以末学无文不能如苏长公大手笔以形容有道之气象也 

　　槐庭记 

　　槐之为物也干可材备成器花可染为中大正色子可药济疾病上应公台之祥下示科名之谶非若散樗恶栎旦夕斤斧于樵童牧竖也夫其受命于天而托质于地葢亦异矣隠人君子时而培植焉其有以哉广信徐君徳彰父家于郡城六十里辟堂数楹髙明显豁日与山水色相为主宾堂外植槐数十本对峙林立苍翠郁然时徳彰令尊翁年踰八袠鸢肩龎眉善饮酒强饭朝夕宴坐堂上徳彰与其诸兄恪恭诗礼滫瀡甘旨侍奉怡愉不少怠宾客来集举杯祝颂以为福履之成焉因题之曰槐庭云夫种木犹种徳也木之盛徳之盛也徳之盛则本之一身推之一家而及于天下矣以德彰性本孝友心存惠济于其庭槐之植也根之固则犹其先业之逺庆泽之深而无至于蹷拔也干之硕则犹其立心之正律已之严而不至于诱惑也枝叶之茂阴翳之盛肤理之密则见其祚胤之多福履之及而致用之全也维其有之是以似之岂不信哉昔韩宣子聘于鲁宴于季氏有嘉树焉宣子誉之武子曰宿敢不封殖此嘉树夫所谓封殖者固非藉柯叶以资玩好之娯也亦曰以其徳焉尔予千里南来未得一造槐庭之下然而蝉声昼永夕照风清此心向往久矣宣子之誉其能忘情乎徳彰盍亦封殖乎徳矣哉若乃功名爵禄冠冕轩车之盛则以付之南柯之梦可也 

　　梦拙轩记 

