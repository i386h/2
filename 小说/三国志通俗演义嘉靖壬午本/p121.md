<!-- { "loadSidebar": true } -->
　　且说曹操谴使来到东吴，见了孙权，说：“割江东、荆、襄以为封爵，望早进兵以袭关将之后，而取荆州。”孙权依允，即修书令使回，乃聚文武商议。张昭曰：“近闻关公擒于禁，斩庞德，威震华夏，操欲迁都以避其锐。今樊城危急，故谴使求救，事定之后，又反复矣。”权未及发言，人报吕蒙乘小舟离陆口私自回来，有面禀之事。权召入问之，蒙告曰：“今关公提兵在襄、樊，妄自尊大，以为天下无敌。某因彼远出，欲取荆州；若得荆州，则关公可擒矣。况关公君臣矜其诈力，所在反复不定，不可以心腹待也。某今取之，必得也。今若不取，后必为江东之大患也。愿主公可察之。”权曰：“孤欲北取徐州，若何？”蒙曰：“今操远在河北，新破诸袁，抚集幽、冀，未暇东顾。徐土守兵，闻不足言，往自可克。然地势陆通，骁骑所骋，不利水战，纵然一鼓而得，亦用军七八万守之，犹未可保。不如先取荆州，全据长江，别作良图。此为上策。”权曰：“孤欲取荆州，特以试卿耳。子明速与孤图之。孤当随后便起兵也。”蒙曰：“今令来使回报曹操。”

　　却说吕蒙辞了孙权，回于陆口，哨到江边一带上下，见或二十里，或三十里，沿江高阜处有烽火台。又闻荆州兵整肃，预有准备。蒙大惊，遂回陆口，诈病不出，使人回报吴侯。权见事不偕，吕蒙患病，心中忧怏不定。忽一人进言曰：“吕蒙非真病，必然诈也。”权视之，乃吴郡吴县人也，姓陆，名逊，字伯言。吴侯曰：“汝既知其诈，可往视之。”陆逊领命，星夜至陆口寨中，见吕蒙果无病色。逊曰：“某奉吴侯命令，敬探子明贵恙。”蒙曰：“某病躯有失迎待。”逊曰：“昔日吴侯以重任付公，公乘时而不动，空怀郁结，何也？”蒙视陆逊，良久不语。逊又曰：“余有小方，能治将军之疾，未审听纳否？”蒙慌起身，屏退左右而问曰；“伯言良方，乞早教之。”逊曰：“子明之志则大矣，子明之疑甚盛乎？某虽年幼，见识浅短，昨知将军之来，深有意于荆州矣。今推病不出，必疑荆州兵整肃，沿江有烽火台之警耳。余有一计，成就将军之谋，令沿江守吏不能举火，荆州之兵束手归降，可乎？”蒙大惊而谢曰：“伯言之语，诚某心腹之论也，安敢隐匿！诚如是耳。愿请伯言教之。”陆逊曰：“关公倚恃英雄，自料无敌，必败于人。兵法云：‘欺敌者必亡’其所虑者惟将军也。将军乘此机会，托疾辞职，以陆口与他人。他人卑辞赞美关公，以骄其心，则尽撤荆州之也以向樊城。若荆州无备，可用一旅之师，沿江用诈计而行，则荆州在于掌握之中矣。”蒙听毕，大喜而言曰：“真乃吴主之福也！幸得伯言为辅佐，江东无忧矣！”由是吕蒙托病不起，同逊还建业来见吴侯。孙权问蒙曰：“公体若何？”蒙曰：“某实无病，乃慢兵之计。关公所虑者，某也。某今辞职，另差人去守陆口，则关公无复提备矣。乘其不备，于中取事，无有不克。”权曰“卿离陆口，谁可代此职？”蒙曰：“遍观诸将中，非此人不可代此任。”未知吕蒙所荐何人，下回便见也。 

吕子明智取荆州
　　却说吴侯与吕蒙曰：“陆口之职，昔日周瑜保鲁肃，肃后保卿。今卿保才德兼全者，以代之可也。”蒙曰：“陆逊有王佐之才，堪任此职，别无高明远见之臣也。若用逊前去守之，外观其动静，内察其形便，荆州可取无疑矣。此人内藏韬略，不露于外。若用名誉重者，关公必然提防，荆州岂能取也？”权大喜，即日拜陆逊为偏将军、右都督，代蒙守陆口。逊拜辞曰：“某乃年幼无学，荷蒙大任，恐负所托。”权曰：“子明保卿，必不差错。卿毋推辞。”逊拜谢，受了印绶，连夜往陆口来。交割马步水三军已毕，逊遂修书一封，具名马一匹、异锦两端、酒礼等物，遣使赍到樊城来见关公。

　　公正坐中军帐上将息箭疮，按兵不动。忽一人报说：“江东陆口守将吕蒙病危，孙权取回调理。近拜陆逊为将，代吕蒙执事。今逊差人赍书礼，拜见君侯。”关公指来使而言曰：“孙权见识浅短，何用孺子为将也？我荆州有泰山之安，吾复何忧。”来使伏于地上，战栗而言曰：“陆将军特呈书备礼，一来与君侯作贺，二来两家和好。幸乞笑留。”公拆书观之。书曰：

　　东吴陆逊谨百拜致书大汉将军麾下：前承观衅而动，以律行师，小举大克，一何巍巍！敌国败迹，利在同盟，闻庆拊节，想遂席卷，共奖王纲。今某不敏，受任来西，延慕光尘，思禀良规。又且于禁等见获，遐迩称羡，以将军之勋足以长世，虽昔晋文城濮之师，淮阴拔赵之略，蔑以尚兹。闻徐晃等步骑驻旌，窥望麾葆音保，操狡虏也，忿不思难，恐潜增众，以逞其心。虽云师老，犹由于骁悍。且战捷之后，常苦轻敌，古人仗术，军胜弥警，愿将军广为方计，以全独克。仆书生疏迟，喜邻威德，乐自倾尽，虽未合策，犹可怀也。倘明注仰，又以察之。仆不胜性仰之至。建安二十四年秋九月，东吴陆逊再拜。

　　关公看毕大喜，仰面大笑，令左右收了礼物，管待来使。

　　使回见陆逊曰：“关公忻喜，无复忧江东之意也。”逊大喜，密差人探得关公果然撤荆州之兵大半，赴樊城听调，只待箭疮痊可，便欲进兵。逊察知备细，即差人星夜报于吴侯。孙权召吕蒙曰：“今关公果撤荆州之兵，攻取樊城。今可设计，卿与吾弟皎同引大军，左右都督，去取荆州。”皎字叔明，乃权叔父孙静之次子也。蒙曰：“主公若以某有能，可当独用；若以征虏将军有能，便请独任。岂不记得昔日周瑜、程普为左右都督，共破江陵？虽是决于周瑜，普自持久与国家为将，因此不睦，几败国事。此目前之戒也。愿主公思之。”孙权大悟，遂拜吕蒙为大都督，总制江东诸路军马；令孙皎在后接应粮草。萌拜谢，点兵三万，快舡八十余只，会水者皆穿白衣，扮作商人，却将精兵伏于【舟冓】音垢【舟鹿】中乃深底之舡也。次调韩当、蒋钦、朱然、潘璋、周泰、徐盛、丁奉等七员大将，相继而进。其余皆随吴侯为合后救应。调遣已毕，蒙告吴侯当先遣使去往许都，令曹操进兵后以袭其后。使领名去讫。

　　却说吕蒙预先传报陆逊，后发白衣人驾快舡十余只，往浔阳江进发，昼夜趱行，直抵北岸。江边烽火台上守台军问之，吴人答曰：“我等皆是商客，江中阻风，到此一避。”蜀军从之。数人上岸交送财物，因此容泊在江边。约至二更，【舟冓】【舟鹿】中精兵齐出，将烽火台上官军缚倒；一个暗号起，八十余舡精兵俱出，将紧要去处墩台之军捉于舡中，不伤一人。却长驱大进，径取荆州，无人知觉。后人有诗曰：

　　养子当如孙仲谋，吕蒙谈笑便封侯。白衣摇撸真奇计，一举荆襄取次休。

　　吕蒙在船中，将沿江墩台所获官军，以厚恩结之，将自己衣食赐与诸官，因此感恩无怨。

　　却说吕蒙召诸官问之曰：“取荆州之计，当何如？”答曰：“某等感将军不杀之恩，愿献荆州以报盛德。”蒙曰：“何以得之？”降官答曰：“某等皆在城下虚报声息，赚开城门，纵火为号，唾手可得。”蒙大喜，重加赏赐，就令引领取城。比及半夜，到城下叫门。门吏认得是荆州之兵，开了城门，一阵火起，吴兵齐入。袭荆州已毕，吕蒙便差百余骑，赍榜文于各处张挂安民，晓谕吴兵：“如有妄杀一人者，夷其三族；妄取人家财物者，按军法处治。”于是居民皆秋毫无损。次日天明，家家香火迎接。蒙传示曰：“但有原任官员吏典，仍还旧职。”却将关公家属另与别宅恩养。

　　是日大雨，蒙上马引数骑点看四门。忽见一人取明间箬笠以盖铠甲，蒙喝左右执下问之，乃乡人也。蒙曰：“吾平生不杀同乡同姓之人，但号令已出，使众军不许妄取民间一物。汝今既犯，虽是同乡，且吾昔日之盟，私也；今日之令，公也，焉可以私己之盟而乱公法也？”叱左右拿下斩之。其人泣儿告曰：“某恐雨湿官铠，故取遮盖，非为私用。乞将军念故乡以怜之。”蒙亦泣曰：“吾固知汝为盖官铠，终是不该取民间之财物也。再有何说？速推下斩之，枭首示众！”蒙乃痛哭葬之。荆州之民皆感其德，军中震栗，路不拾遗。后人有诗曰：

　　一笠覆官铠，犹然遭重刑。荆州万民心，从此俱安宁。

　　吕蒙抚民已毕，忽报吴侯至。蒙出郭迎接入衙。权复请潘濬为治中，掌荆州事；监内取于禁出；安民赏军，设宴庆贺。权与吕蒙、陆逊计议曰：“独有公安傅士仁，南郡糜芳，此二处如何收复？”言未毕，一人出曰：“不需张弓只箭，某凭三寸拨浪之舌，说傅士仁来降，可乎？”众视之，乃会稽余姚人也，姓虞，名翻，字仲翔。吴侯曰：“以何良策，可使傅士仁归降也？”翻曰：“某自幼与仁契交，若以利害说之，彼必归矣。”权就令虞翻领五百军，径奔公安。

　　却说傅士仁听知荆州有失，望见城头尘起，急令闭了城门，监守不出。虞翻见城门紧闭，遂写书拴于箭上，射入城中。军士拾得，来见傅士仁。仁拆封视之。书曰：

　　窃闻明者防祸于未萌，智者避患于将来。知得知失，可谓贤哲；知存知亡，是识吉凶。大军之行，斥堠不及举火，此非天命也，必有内应也。为将不谙此理，独据孤城而不早降，是欲毁宗灭祀，为天下之讥笑也。荆州已失，生路一塞，度其地势，将军在吾军舌上耳，奔走不得免焉。窃为故人虑，愿熟思之，毋致后悔。故人虞翻拜书。

　　傅士仁览毕，想起关公去日恨说之意，不如早降，即令大开城门，请虞翻入城。二人礼毕，各诉旧情。翻称吴侯宽宏大度，礼贤下士。仁大喜，即日同虞翻赍印绶来降吴侯。孙权大喜，仍令去守公安。吕蒙密与权曰：”目今关公未获，久必有变；只可重赏，而使招糜芳归降，深为上策。”权召傅士仁曰：“南郡糜芳与卿交厚，卿可招来归降，孤自当封爵超越于旧也。”傅士仁慨然领诺，遂引十余骑，径投南郡招安糜芳。还是如何，且听下回分解。 

关云长大战徐晃
