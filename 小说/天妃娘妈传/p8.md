<!-- { "loadSidebar": true } -->
   一日，兴化府莆田县城南林家，其家有一少女为鬼所迷。其父母请城内有张师公到家治之，那师公辞之。其请者曰：“我家娘子犯妖，安人嘱我来请师公，谓若能治至痊愈，当以十金谢汝，汝何辞之有？”师公曰：“非吾愿辞汝也。吾昨为官报，要解去京师，与西番对战。吾年老不能去，又家贫无银脱名，无奈，只得将法衣并法器尽典当了，今汝欲使我空手而拿鬼乎？”请者曰：“师公，汝若肯去，则衣服法器，无亦无妨，吾有借处。”师公曰：“汝既借有衣服器具，则彼之有衣服器具者，汝何不即请他，而顾来请我也？”请者应曰：“此人平日好说大话，又为人气甚骄傲，吾家主极恶之，所以不欲请彼，而独请师公也。”那师公问其名姓，心中自忖曰：“吾近日县中申报状内，并不见此人名姓，敢莫是有漏网者？若得其衣服法器，吾自有处置。”因许请者。是晚径到其家，林公果出所借衣服法器，师公问从何处借来，林公曰：“吾同乡有林家二郎者，近年亦初学法门，第为人气质骄傲，与吾不协，吾所以不请之。久闻尊师大名，所以特遣使相邀。”师又问曰：“既与公不协，何以得借其衣服器具？”曰：“吾托家亲付借之。”师公知其详细，是晚遂不发言，即大建道场，一夜演法，至次早而散。主人散斋谢礼毕，师公乃设一计曰：“林公，吾有一事相告，吾今晚还有一施主请设清醮，奈器具果无所借，望林公转借与吾。且令爱三日内禁符，三日外吾来开有，自带奉还。”林公曰：“恐此人知之，必怪吾将他人之物来做人情也。”师公曰：“此亦有解，谓吾欲禁符而用之。”林公不得已许诺。
   师公得衣服器具过手，即时拜谢林公，将礼物送回家中后，只带他法器一件，直到二郎家，请二郎相见。二郎不知其故，即出见之。师公曰：“贤侄与愚老同道，奈何并未会面？”对曰：“吾奉此法门，有一等小辈之人，吾不与之为友；一等小可之家，吾不屑其来请，所以多与人寡交。”师公闻其言夸大，心中恶之。又问之曰：“贤侄当年英俊，想必法力高强，今日州县榜招术士护阵退番，贤侄独未尝应举乎？二郎应之曰：“在家何逸，去彼何劳，吾自有人情，县中不知，自不来召我矣。”师公既晓其故，乃将言以启之曰：“此乃朝廷之事，谁敢以私害公。”二郎闻言作怒曰：“何公无私，公即自我害之！吾无凭据，人其如我何？”师公应之曰：“无凭据，则人无如之何，设若有凭据，则人必奈之何。”二郎愈怒师曰：“有何凭据，汝其奈我何哉？吾谓汝秃老无用，不然定叫逃遁无门矣！”师公见其怒己，乃出法器示之曰：“凭据，凭据，不在远处，若要闻官，法器在此。”二郎见法器果真，乃欺其老，率家人执而夺之，大羞辱之而归，不知其衣服还在他家。
   师公被辱回家，愤闷不已。次早，即具一首状，到莆田首之：“为欺法事：窃有城南林二郎，庐山正法，学见真宗，驱邪拷鬼，唤雨呼风，无不精到，无不神通，隐名匿报，欺国欺君，某怀公议，具状上闻。”莆尹得状大喜，厚赏此师公，即差人到林家去取二郎，一面申闻州、镇，谓得有术士，法教精通，堪应此选，以护北军。二郎家中得牌，知其是人之害己也，即告父母。父母叱之曰：“口是祸门，弗可向也。汝平日不能守口如瓶，到今悔晚矣！”其父乃出见县差，以多金求差解之。公差曰：“吾县官已申闻州、镇矣，虽有多银，吾不敢受。且此行无妨，果有妙法，还应重赏，其富贵不可量也，何解之有？”其父曰：“吾岂不知。第一恐其所学粗疏，二恐路途遥远，三恐军中之事，吉凶不测，此所以欲为之解也。”其差不听，即同二郎到县。
   县官见之甚喜，待以客礼。二郎不敢受，跪禀曰：“某负虚名而无实能，恐负所举。”尹曰：“吾近来采访甚真，谓汝有妹，白日登天，汝得传正法。此去为朝廷树大功勋，则受爵禄之封必矣，何自失其机会哉？”二郎不得已，乃跪禀之曰：“国以亡家，君以亡身，亦是为臣子之分，就使马革裹尸，乃大丈夫之壮志也，何不可之有？第某衣服法器，俱在家中，望赐某回家，收拾器物，容后限赴台，以凭解报。”县官许之。二郎出自衙门，欣然而回。有诗为证：
    一自西番人寇，举朝颦蹙不宁。毛公作怪显威灵，蛮风自此为盛。
    可惜汉朝将相，厚颜忍辱于廷。旁求四海有真人，立看单于系颈。
    
第十五回 林二郎到山见妹
   那林二郎归自县中到家。父母正在思忆，未知音信何如，忽见二郎从门外而来，喜而谓之曰：“吾儿赴命之事，谅可解乎？抑不可解乎？”二郎对曰：“国家边事，危如累卵，州、镇招访，急似发机。彼可解者，皆其必不可用者也；可用者，则其必不可解者也。”父母闻言，心生一喜：“汝言可解者皆其必不可用者也，则汝固自无用，是在可解之条；汝言可用者则其必不可解者也，则汝未尝可用，是必不在不可解之科，何幸如之！”二郎曰：“儿正自不能解。”父母又问之曰：“汝既不可用，又何为不能解，无乃弥缝疏与？无乃应对非与？”二郎对曰：“非关弥缝之力，亦非由应对之罪也。儿亦曾勤事托为关说，儿亦曾多财贿赂当权，儿亦曾阳激昂为雌黄辩，儿亦曾阴曲屈为长沙舌。我言谆谆，他听藐藐，愈辩愈至，他意转坚，有欲言而不用者，亦有欲用而不收者，不胶而坚，不漆而固者，惟儿一人矣！”父母曰：“何县官仇汝之深哉！何吾家不幸之甚哉！吾生平勤修好施，德无微而不积，愆无细而不除，即不能远代为孙子庇，乃何谓当吾身而见父子之重离也。”二郎曰：“诗云：天作孽，犹可违；自作孽，不可活。县官所以坚不可解者，彼谓吾门有女登仙，则法术之妙，乃吾家之世传也。然则今日之事，岂非自贻伊戚乎，于人何尤焉！”父母曰：“吾二人自汝应召之后，心度汝必不行。倾闻言必行，反覆思之，不得其故。如汝之言，吾今知之。虽然，事到头来，亦不自由，可以将事，只得就事。吾近闻远迩传言，汝妹时于湄洲显圣。使彼果有灵，则必为正而不为邪。谅今日之事，成败利钝，人虽不能悬度，彼自了了分明。吾将雇一渔舡，汝可乘至此山，祝祷其前。彼素有护国庇民之意，冥冥之中，必然默相汝矣。”二郎应诺，即时命家童往海边问其渔舡，有知湄洲水路者雇之。有一老渔，盛陈湄洲风景，且言：“其山有显灵，诸凡南北往来之商渔，遇风涛波险之时，祷其山者，皆获免焉。”长者闻言，对二郎曰：“是必汝妹氏之灵也，此行必赞汝矣！”
   二郎由是欣然登舟，径向湄洲而去。但见舡稍离岸，微风徐徐而来，须臾即到江心。一片风帆，三日之程，不数时而近焉。舡将到山，渔人招二郎而指之曰：“此湄洲也。彼之巍巍者，其神庙也。二郎就于舡面远视之，见庙前往来纷纷，或红或绿，杂然间出，心中暗疑曰：“此孤岛也，何其人马之多也？”未几，舡至山下，见一阵清风拂拂，香气袭人。二郎登岸，步至宫前，见四顾无茂松修竹，晨昏少鹤唳猿啼，惟阻万仞之高岩，观千乘之玄水，寞然寂然，并无人出入。只见庙外立一匹铁马，昂昂然有飞腾之象。转入庙堂，见真人端坐于宝座之上，面目肌发，恍然如生。二郎焚香再拜而嘱之曰：“时维大汉，国事多难。西番入寇，边境为残。惟猴为怪，惟敌为难。朝遭僇辱，将不生还。广招方士，大创彼蛮。凡兄与之，名籍于官。有何法术，受命登坛。呼风唤雨，地覆天翻。汝灵不昧，为我指南。胡尘一扫，边净民安。威行外国，德播内邦。论功图报，诏下金銮。”嘱罢，见一庙祝，站立于傍。二郎问曰：“此庙建于何年？此神来自何所？有何显灵？有何圣迹？乃食民报赛之若是也。”庙祝曰：“景物原是天设，庙宇非自人为，所谓空中之楼阁。乃称海上之蜃楼。神像从天而降，圣驾飞渡而来。当天地晦冥之时，有光风霁日之意。商渔赖之而得全者，所以尸祝于无已也。”二郎曰：“今天色已晚，吾有大事，特来祷求于此，汝可为我设帐于堂。”祝应诺而去，遂盛治斋供，二郎力辞之，是晚遂宿于堂。
   未及二鼓，异香彻壁，灵光曜日，真人乃乘鹤轩，拥从神女登殿，与二郎施礼言曰：“重劳圣兄到此，礼当远迎，奈阴阳之隔，一纸攸分，倾巳差人，迎候道左，谅兄未必之知，彼香风拂馥，乃其时也。愚妹闻兄欲有事于西边，此天乃所以启吾兄成功立业之秋也。彼西番之怪，妖猴实为之，向者北天碧苑，与妖鳄而具逃。鳄潜东海，猴遁西番。鳄为害在于舟，猴为害在于国。夫鳄之恶，妹日已驱除之，东讨西逐，南征北伐，四海无安身之地，是虽不得立取而殛之，其坠魂落魄，亦已多矣！独猴显附蛮夷，蚕食王国，吾欲诛之久矣。奈无机会之可投。今既有朝旨，兄当黾勉从事，不可告辞，所谓王事靡盬，不遑启处，此其时也。”二郎曰：“去则去矣，但孟子有云：天下溺，援之以道。吾无援之之具，以此应召，是欲以手援天下乎？”真人曰：“此亦何难之有？区区丑虏，而欲与大国为仇，是所谓以卵投石者也，其势必不胜矣。间之所以暂为屈辱者，实妖猴为扶。如兄之往，妹自有擒之术。”真人就于殿上，堆沙于地，分八门，乃休、生、伤、杜、景，死、惊、开各门，内各堆小堆。先指一门而谓之曰：“此生门也，从此门入者必吉。”后又指一门而谓之曰：“此死门也，从此门入者必凶。”仍教以经咒，指以诀法，且嘱之曰：“此术不用多兵，大军可去各路埋伏，此处只可存兵八百，每门只以一百守之。倘贼到之时，即便开门容入之。又倘其入自四凶门，则自能变沙石草木皆兵，从他插翅，亦难飞逃。彼猴本东方之木精，其所不利者惟火，妹有火旗一面，风扇一把，兄明日可带往军中，但见有大猴小猴弥天而来之时，至于近前，即将旗一招，以扇扇之，则顺风发火，彼之皮毛，无不糜烂矣！此一战而成功，乃全胜之策上也。”二郎曰：“此法妙妙，第妹亦须往，不然恐兄临时忘之，则误大事矣。”真人曰：“兄一意直前，妹自然随行。”二郎欣然曰：“吾有圣妹，何愁西番哉！”
   议论未几，不觉天已五鼓。真人乃谓二郎曰：“今时已寅矣，阴阳之气分矣，妹不能久为兄侍，兄可取妹炉前一撮香，囊而带之，无论在军在途，以此扣而呼之，妹则辄在。”语毕，乃顾二郎曰：“门前有马一匹，兄即日可骑而去。”真人即命驾鹤轩而去。天色渐明，二郎正起，庙祝已奉汤沐浴毕，二郎即于殿前拜辞，欣然而别。有西江月为证：
