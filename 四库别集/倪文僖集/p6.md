<!-- { "loadSidebar": true } -->
　　东风二月春无涯堂背竞开萱草花倚门喜聴噪檐■〈散，鸟代攵〉忽报逺道儿还家逺道见还自何所玉关紫塞迎风沙儿从前年持宪节邉城遍歴临荒遐严霜凛凛拂绣斧揽辔胆落青骢騧幽障云收絶烽火深戍日落鸣寒笳威宣徳洽境宁谧马肥丰草兵无哗岂不懐归养阿母载驱四牡歌皇华流光荏苒岁两阅细数归期忻及瓜昨来受代整朝佩银河水暖回仙槎龙楼入觐五云晓天颜有喜承褒嘉下堂阿母重迎劳问儿乆别时何賖谁知说帨正初度母子欢聚人争夸况树髙门表贞节命服煌煌荣翟珈童颜红晕体康健緑鬂未改如堆鸦寿筵弘敞杂尊爼冬冬画皷闻频挝绣衣新换彩衣舞香云蔼蔼笼乌纱新妇将孙拜堂上桂枝挺秀兰抽茅幕开黄雀自堪馔氷泮白鱼还可义才闻王母致碧藕又见小玉供胡麻更看伯婆年八十一门双节无纎瑕晚膺禄养享胡福人生至乐谁能加我观南极吐光耀赋罢南陔空叹嗟何由升堂祝母寿玉杯春酒倾流霞

　　周秋官山水画为李贠外题

　　江村杳霭路不分野人作伴鹿与麕五月六月雨三日千山万山皆白云平堤漫漫江水緑翠树重重复萝屋苔封石径絶行踪持镵何处寻黄独模糊泼墨扫烟鬟前代画手称房山郎官意匠得其趣岚光不散迷孱颜多君生长山水窟到处爱山常拄笏宁知皓首出榆闗坐对燕然惟咄咄天台鴈荡浙水东夜夜家山乡梦浓有待拂衣归旧隠与君林下会相逢

　　烟竹为邹侍郎赋

　　美人遥隔潇湘渚一望琅玕翠如许欲往从之路阻长两岸冥冥足烟雨雨余满林秋气清緑烟常向沧江横日髙不辨鹧鸪影风细时闻鸾凤声万竿玉立何潇洒谁把霜毫为君写逺水平吞青草湖寒云逈接苍梧野老仙公退居南宫爱此湘皋氷雪丛莫嫌岁晚镇相对为与此君标格同

　　夏景诗意画为于景瞻题【并序】

　　前府军于君景瞻谪居上谷予亦继往卜邻几四载矣今春同荷恩释南归故乡出陈兴祖所画唐髙骈山亭夏日诗意索题予阅之宛然湖山甲第故家景物乃若烦兴祖先为之者而君得之良不偶也君之归水光山色朝登夕眺固已饱餐有不待观斯画而意兴自足但欲就君轩楹之末平分半榻招黄鹤而邀飞仙歌逺游之篇举流霞之觞一洗千古尘土胸臆不知肯着老夫否因诗以讯之
　　柳花飞尽春归后翠屋重重嘉树茂日长庭院梅雨过满地浓阴间白昼参差池馆倚碧空台榭半临湖水中曲栏飞栋落晴影分明倒浸冯夷宫谁言緑暗红芳歇一架蔷薇染猩血棕榈叶战起薫风万斛沉檀座中爇珠帘挂在珊瑚钩暑气不侵楼上头嫩凉细细透白苎天吴供与人间秋冲烟白鸟飞频到跃渚鲜鳞俯堪钓抱琴逸士许登临倚槛幽人从笑傲荆关妙手真絶奇毫端冩出无声诗清涟杰构照双眼佳境似倩夸娥移深深门径红尘隔此地宁容车马客剡水闲居贺监家辋川别墅王维宅君辞旧隠西河滨几载看家慿四邻只今归去手亲理圣恩已许为闲人踏花旋扫湖边路雾阁云窗总如故啸歌声落云水乡水伯山灵亦惊顾蹇予自斥青琐班与君住对燕然山枯鱼纵壑马脱馽放舟同向江南还何时访君帆独挂来赏湖山避炎夏置身俱在图画间奚用重看古人画

　　题赤壁图为钱景和赋

　　坡仙豪气隘八荒馽羁天脱神龙骧思如百川赴东海嬉笑怒骂皆文章天门萋菲多鬼蜮放浪逺投云水乡江山如此良不恶况有赤壁临沧浪天存此景似相待新秋灏气传清商老仙载酒赤壁下烟波万顷一苇航是时东山月始出浩歌棹雪迎流光清风徐来水波静毛骨飒爽生微凉慿虚浩浩不知止空明坐击凌苍茫水天一色粲星斗恍若有路通银潢座中何人吹紫玉呜呜怨泣孤舟孀倚歌相和豁襟抱拊景慷慨悲兴亡山川千古留霸迹东望夏口西武昌昔当曹瞒顺流下舳舻千里旌旗扬临江洒酒气何壮傲睨已灭孙吴疆东风一炬悉灰烬庙筭岂料输周郎只今英雄果何在惟剰山色摩青苍寓形宇内海一粟日月苦短江流长游挟飞仙不可得有酒且共浇诗肠江风山月不须买匏尊相属乐未央洗盏更酌醒复醉枕罍颓卧夫何妨后此时维冬十月重继斯游从雪堂仙魂化去邈千载独遗二赋铿琳琅我曽奉使向荆楚扁舟载月经蕲黄醉呼坡仙酹赤壁招魂拟欲凭巫阳横江尚见旧孤鹤掠舟西去蹁玄裳愧无词赋续髙兴梦想风流今几霜良工意匠有深趣笔妙不让顾长康平生于公想兴慕爱貌此景归毫芒一朝眼底且惊见彷佛坐我尊爼傍始知人生贵适意何用屑屑嗟行藏

　　双松圗为陈叔谦赋

　　几年逰宦红尘陌处处垂杨荫华宅东风吹春入绮园名花旖旎饶颜色东家锦幄笼牡丹西家红药围雕阑髯松偃蹇挺孤秀诗人移植庭前看陈生好事者家有琴月楼绕楼不种闲草木从人貌得双苍蚪弹琴玩月有真趣岁寒对此情夷犹披圗一见之如向徂徕野天风飒飒毛骨寒恍讶奔涛座中泻却嗟举世爱妍华得似陈生怜丑■〈者鬼〉抽毫为生赋思与神俱清何当登生楼试鼓三尺氷洗我平生尘土梦刁萧聴作松风声

　　孤凰吟【并序】

　　吕氏为赵氏妇四岁丧其夫方当盛年能守志不易以养其姑育其子赵氏赖以不坠其节坚其孝笃诚世所鲜及者矣朝廷既旌其门君子又多为诗文以美之吕氏之志足以白于天下矣故予为作孤凰吟以述其志云
　　凤皇巢丹穴双飞复双栖生雏甫三岁凤去竟不归孤凰失偶鸣声悲欲随凤死念雏饥况凤遗老母风雨巢倾危葺巢养哺母与雏誓言不逐他凤飞母健喜有托雏成毛羽竒海水可竭山可移孤凰之志终不亏百鸟慕节孝上达天帝知天帝旌其巢千古万古声名垂

　　送徐泰士亨知罗田

　　我帆纔向清源落君舟亦来闸河泊客边相见喜无涯握手交驩叙畴昨自惊别君数载余不知出处今何如为言已预乌台选一官左授罗田除闻君之言为君惜无乃多财被时疾明经乡校旧无双射策君门曽第一时遭诋訾妄见疑覆试禁垣文益竒真金百炼愈精彻烨烨四海声名驰从此材华日増重宜侍清班居法从何为犹以富生嫌造物于人真戏弄龙媒逸步游天衢局促乃同辕下驹牛刀小试众称屈感事抚时増叹吁此去罗田亦不恶百里熈熈事耕凿得官且足为亲荣临治应须究民莫君毋自馁当自寛人心感化知非难好敷仁惠及封内自有美誉闻朝端緑杨两岸揺晴色氷满官河留不得丈夫壮志贵逺圗九万从兹展修翮

　　倪文僖集巻四

　　●钦定四库全书

　　倪文僖集巻五

　　（明）倪谦 撰

　　○古诗七言

　　题张中书子俊画孤舟读书圗为吴宗起赋

　　昨夜沧江雨初歇两岸山屏翠烟迭江空浦极悄无人但见小舟横一叶舟人所适非取鱼危坐船头惟读书音声琅琅出金石冯夷起舞鼋鼍趋兰桡不举随流去渚北汀南无定处只知兀兀了残编不觉亭亭倚髙树知君自是隠者流孤篷短棹轻王侯经年对语手中巻镇日忘机沙上鸥澹古先生青琐客挥毫日儤金门直忽看高兴落江湖却向烟波写真逸王摩诘张志和画意诗情相荡摩樵青篷底唤不醒西塞山前春雨多

　　上国观光歌为沈侯官司仓用宾赋【能画】

　　袖有五色笔囊有万言策笔可补造化策可干明辟纔闻皐朔诣公交车又见严徐向都邑奋志遥从上国逰扶摇九万抟修翼日月明三殿虎豹守九闗玉帛会诸侯梯航来百蛮金张甲第亘紫陌夔龙礼乐严清班光华眼底观不尽致身已在青云间不慕绾金章不羡乗丹毂自分草莾臣但足升斗禄东葛方容就督邮南闽复许烦捜粟清晓君门开谒帝趋明光天仗建羽旄箫韶仪凤皇玉阶稽颡荷恩出海峤行覧三山苍携壶送子都门道晴日辉辉照芳草酒阑征斾逐薫风回首蓬莱五云绕

　　风雨归庄圗为钱景和赋

　　阴云蔽空如墨堆长风入林声撼雷木叶惊飞水波涌忽送一天山雨来山翁行行在中路急归逺向溪桥度破伞髙擎稚子扶杖瘦泥深不能步到家入门呼老妻快烧榾柮烘我衣

　　雪后山行圗为前人赋

　　深山雪后岩壑空槎牙古木号严风长溪流澌冻欲合野径时有行人通青骡装重征途白三子懐氷凛寒色乡园何处渺覊愁岁晚天涯犹作客前村有酒不惜钱泠气直透三重绵

　　湖口石钟山为库部王郎中恕赋

　　彭蠡之口两石锺上下壁立金芙蓉何年鼓铸出炉冶造化融结当鸿蒙山灵昔闻诉真宰帝令疏凿驱鬼工雕锼险陋向山麓空洞穴隙纷玲珑鸣声底用事撞击自有巨浪乘长风何殊张乐洞庭野大音迭奏闻金镛五老分明俯垂聴鉴鍧撼荡冯夷宫尔来世歴千万古至今追蠡悬髙空坡仙当年适临汝沿洄南去路自通平生好事此足见放棹特过湖水东明月夜抵絶壁下怪石正与风涛冲噌吰镗鞳互响应寓目始得穷竒踪此景居民乆应识口不能道嗟渔翁诗成援笔叹且笑汉人语简唐人庸我皇曽此戮鲸鳄攀崖上登山阁中龙香落纸洒宸翰沧江夜夜光如虹忆昔皇华使荆楚奈予王事方匆匆天生佳景不一到怅望思逐南飞鸿王君旧隠此游衍要我作诗抒素胸不知夙愿可偿否泛月来逰追长公

　　五龙圗为胡监丞题

　　我曽读易披韦编干龙飞跃当天渊神物变化不可测千古惟闻爻象传忽惊波涛卷虚壁真见羣龙纷纠纒分明五色照双眼峥嵘头角争蜿蜒须鬛狞张紫戟竖睛瞳闪烁金钲悬前拏后攫爪牙露左巻右舒鳞甲坚居中夭矫更雄健簸弄明月骊珠贠飜身怒击海水黒嘘气暝结阴云玄挥霍疑驱鬼神会淋漓讶与河潢连乗潮欲掣巨鳌足鼔浪正涌饥蛟涎鲸鲵丧胆深窜伏鲲鹏矫翼遥腾骞阳侯冯夷骇且怖一吸愁将空百川望中惨淡白日晦凄风飒飒来狂颠恍惚长空洒飞雨霹雳破山挥电鞭噫嘻好手岂易得经营笔底何精专竒形异状恣挥写直与造化工相宣想当盘礴何处见禹门西上春风前僧繇已矣所翁死絶艺信足追前贤古来好龙惟叶公君今志尚亦复然髙堂悬此静相对坐觉窗户生云烟嗟哉粒食民所天旱暵每忧民瘠捐便当叱起作霖去四海常令歌有年

　　母子虎图为前人题

　　昔年曽侍朝元殿虎豹守闗龙驭辇凤皇在薮麟在郊济济四灵俱入献圣皇端拱垂衣裳大韶击拊谐宫商至和感召及羣物凤仪兽舞争趋跄就中于莬引三子炳炳文章妥其尾驯然拜跪伏阑圈天子见之心亦喜一从宦辙走西东几年不复见汝容良工笔态巧为此将汝置之圗画中目光射人威百步意气扬扬甚虓武一声长啸岩壑间疑有凄风振林薮举头髙为城掉尾长为旌生狞虽可畏犹识子母情一儿顾其母一儿跳且舞一儿当母前相向得其所怡怡不见怒与嗔但觉哺乳恒相亲磨牙吞噬向百兽乃能骨肉全天真君不见魏家良将初授钺子肉遗之甘饱啜又不见广武城头翁就烹一杯欲索分其羹何事人心忍为此争如物性仁恩明更忆弘农施化理斓斑渡河还负子胡为仓卒弃吾儿天岂无知天不畀人言虎猛我言虎良母慈子爱蔼乎一堂曾参之养闵子孝对此为君歌慨慷

　　张廷端画楚水推篷墨竹为郑簿贤题

　　长竿半入空短竿如卧龙张氏之子笔意工题作楚水推烟篷篷窓所见仅如许外此目力焉能穷想当倚棹湘江渚密叶翛翛翠含雨中有钩辀鹧鸪语隔岸何人吹紫箫彩凤迎风欲飞举郑虔之清如此君岁寒髙节夐出羣并刀入手为持赠截取湘皋半畆云

　　学士杯歌【并序】

