<!-- { "loadSidebar": true } -->
　　斧钺下青冥楼船过洞庭【汉武征南越作楼船　赵云礼记云赐斧钺然后征故汉魏以来为将者多言仗斧钺今广州节度主兵得使斧钺字矣楼船者应劭云大船上施焉也汉武帝大修昆明池治楼船高十余丈帝秋风辞云泛楼船兮济汾河而官有楼船将军焉】北风随爽气南斗避文星【登楼赋向北风而开襟王子猷西山朝来致有爽气　赵云北风以言其时诗云北风其凉南斗以言广南按晋天天志自南斗十二度至须女七度为星纪为吴越之分野也晋天文志东璧二星主文章明则国多君子是谓文星也大中九年日官李景亮奏云于上象文星暗科场当有事沈询为礼部侍郎闻而忧焉至是三科尽覆试北风之下故言爽气南斗之下故言文星乃诗人之巧矣】日月笼中鸟乾坤水上萍【潘安仁池鱼笼鸟赵云学者多不晓而妄为之説鹖冠子曰笼中之鸟空笼不出而左大冲咏史云习习笼中鸟举翮蠲四隅刘伶曰俯观万物扰扰焉若江海之载浮萍而江文通拟王粲诗曰朝露竟几何忽如水上萍于前人诗中有此笼中鸟水上萍六字故两处取用混成为对其句盖言我身于日月之下如笼中之鸟局而不伸于天地之中如水上之浮泛而无定非谓言以日月为笼而我为鸟以天地为水而我为萍也而学者率徇巳意过为穿凿之遂以为浑合排偶之误也】长歌丈人行垂老见飘零
　　过洞庭湖【新添】
　　鲛室为青草龙堆隠【一作拥】白沙防隄【一作江】盘古木迎棹舞神沙破浪南风正回樯【一作归舟】畏日斜湖光与天逺直欲泛仙槎【一作云山千万叠底处上星槎】
　　闻惠子过东溪【新添】
　　惠子白驴瘦归溪唯病身皇天无老眼空谷滞斯人崖【一作岩】密松花熟【一作古】山杯【一作村醪】竹叶春【杜田云陈隂铿竹诗叶醖宜城酒】柴门了生事黄【一作园】绮未称臣
　　九家集注杜诗巻三十六
