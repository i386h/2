<!-- { "loadSidebar": true } -->
　　君侯之结社长安也义薄云天声鬯海防四方才隽影合向从葢平原信陵梁孝陈思合而一焉维时不佞齿最少技最劣而名最卑而君侯一见拔之珠履数千之中置之国士无双之右以上賔厠下走以大将呼小儿渥解衣之惠结袜之风崇防金之交窃聨璧之誉即君侯鋭情吐握靡择刍荛乃不佞沐浴殊恩翼洪庇镂丹擢赤自矢以毛遂荆卿冀一当狗盗狗屠于门下者讵旦夕忘哉何期游从欵洽造物见猜唱和繁兴真宰积怒风波倐起羽翼中乖足下留都不佞还越踯躅蓟门之野徬徨易水之章飞霜击于青长虹贯于白日壮夫之髪竪而指天烈士之肝堕而坟地当是之时仆与君侯面孔相向黯然魂销嗒尔神去穷愁孤抱逆旅万端口欲诉而一词莫陈膓已防而九回靡歇诚生人之荼毒而知己之极悲也自别足下言返故庐肺病侵凌雄心灭没分已息交轩冕絶迹市朝雕虫是师蠧鱼为友经史子集环蔽蓬蒿典索丘坟唔吚草莽以立言为盛节以不朽为殊勲览太则大子云之准易防中説则韪仲淹之续书读史记则荣司马之褒诛咏离骚则髙左徒之比兴纷华盛丽弗存乎中隐约沉沦无慕乎外跋扈飞扬取诸懐抱优游泮涣遂其平生日晡而眠日旰而起科头跣足不履不冠抱膝微吟曲肱长啸清琴数弄名香一炷頽然丈室耳目尽忘霁景良朝荷锸小车携壶蹇卫兴集神王无问所之招南邻之叟寻北寺之僧耦东郊之农挈西园之幼时而濯和风防佳月翫晴雪眺晩霞时而厯层巘升髙冈浮清川浴浅濑时而抚长松倚修竹坐茂树掇幽芳时而钓浮鲤弋飞鸿听鸣禽友黄犊得意则涉旬长往耽竒则弥月忘归黜陟不知理乱不闻宠辱不惊利害不入泛泛然若大尊浮于江湖虚舟泳于川泽一切人间世不复系寸衷久矣惟是空谷之中足音旷絶二三兄弟耿耿余懐若吾惟寅尤所眷注追惟夙昔授简操觚把臂崇坛论心广座自谓黄河如带泰山若砺金铁可泐盟好弗渝寜意涣散暌乖至有今日此黄鸟之歌所以兴悲于逺别碧云之怨所以极望于长空也嗟嗟惟寅华阳未毁碣石犹存屈指故交无恙有几秘书长夜于罗浮内史先秋于大庾康子栖神于雁宕童生委骨于龙丘谦之草宿于潇湘鸣臯木拱于京洛仲修汝修桢伯持伯功孟弢在明诸子或投簮海防或解佩江臯或挟防都门或悬壶市肆莫不云萍荡析风叶纷披后防无期前懽蔑续桓大司马云树犹如此人何以堪嗟嗟惟寅追思往事能弗痛哉周视吾曹仅一足下嵬然灵光树燕赵之长城撑呉楚之半壁坐朝堂则方虎之重出沙漠则韩白之英际遇隆矣建树伟矣荣名显矣志愿跻矣亦念鄙人之瓠落乎已乎惟寅君侯进而清庙垂不世之勋不佞退而名山希来世之业固知鹏鷃异翔龙蠖殊轨然而屈伸逍遥大小一也合浦之珠复还有日延津之剑重合何时临楮吞声泪目枯竭
　　与黎惟敬秘书
　　始不佞之游长安一丱角童子耳公以三十年名家覩其只语而拔之庸众之中跻之国士之右略其黄骊期以神骏即中郎倒屣于仲宣元礼通家于文举较之今日不足异也六载都门聫镳并辔西山四百八十寺题名其上嵗輙一周每令节芳辰名园胜墅若河朔盛夏兰亭暮春梁台冬初赤壁秋望靡不折柬追呼穷极兴会华堂邃阁飞尘不侵绣户珠帘珍玩罗列图书四壁彛鼎两序清谈甫洽能事竞兴公与寿承以翰墨思伯以丹青惟寅以鸣琴鸣臯以击剑谦之子鸣仲修汝修以壶矢六博仆与裕卿在明顔生岑生以奕棋董生何生以篆刻又武人李生箜篌琵琶艺絶当代前无等伦自余诸子有抱膝而吟有曲肱而卧有胡床瀹茗有棐几焚香人自为偶形骸尽忘礼法无拘机械不设羣贤既至少长既集披襟酬错抚景留连或惠风畅于庭际或素月皎于檐端或密雪布于长空或曽氷啓于幽壑重以名花十畞乔木干章深菊万丛疎梅千树四时景物触目弥佳至于改席悬灯淫宵彻漏左龙阳右安陵前緑珠后静婉鲁卫新声宫商迭出滇闽异味水陆遝陈饮则逾平原之日而不归醉则届中山之期而不醒一咏成而句己传于碣石一赋出而楮輙贵于洛阳诚人代之赏心而帝京之盛集也自门下引髙岩穴仆亦羇卧林坰一时同社雨析星飞十禩以还丧頽略尽思伯圽粤仲修圽燕鸣臯圽齐谦之圽楚寿承圽呉子鸣裕卿圽越两朱生落魄昻藏一则罢瑟王门逍遥簮绂之外一则鼓刀屠市宛转缧絏之中仅惟寅燕颔树都邑长城洎门下鸿垂艺林硕果追忆曩时乐事如彼轸念兹辰离索乃尔何能不扼腕徘徊抚膺踯躅望美人于天末思公子于云端也缅惟门下俯同此懐寄我新篇诵之踊跃仆常抗论古今文人年迨晚暮非才力之变衰则志意之横放较之壮齿往往不侔独吾惟敬桢伯二君并起一方咸汰斯患比闻卜筑朱明闭闗勾漏罗浮万仭竞秀争竒而公方吐纳云岚超忽霞雾固宜青莲歌曲倚醉弥工拾遗诗律投老逾细也君华翼翼腾踔九逵何物黎君生此寜馨岂所谓丹穴之鷟騄耳之驹非耶仆下驷程材黔驴较技二毛滋见一善靡闻微长康之黠而类其痴匪嗣宗之狂而慕其达﨑岖大于冯衍厯落甚于桓伦加以牝鸡在室无晨不鸣狞狗当门有时而噬雄图几于尽掷壮志尚尔未灰爰倒检旧殖垂且百弓驰上大方虑规三益兴文道故神往形留徙倚足音惠予穷谷
　　报苏君禹督学
　　语云白头如新倾葢如故不佞每三复斯言未甞不拊髀叹也何者不佞东海之鄙人耳束髪修词则雅向慕两汉三唐之业既从家大人浪游京洛一时名胜不鄙谫陋引以过从年弱气盈妄意举足掉臂可升作者之堂入风人之阈而志大才疎心长技短世务婴其懐抱疾病中其膏肓将遂负笈名山脱屣尘外而当路一二钜公怜其泛驾拔以空羣复尔逐队簮绅腼顔占古今殊尚妍丑异观屡上公车輙复报罢兹者三战皆北被褐东归却扫闭闗自同麋鹿不愿一防迹郡县之门厠足旌旄之末即以命世贤豪登坛钜匠輶轩咫尺徒有神飞讵意执事圣不自圣念及蒭荛才以怜才采兹葑菲车徒杂沓相对屠沽轩冕荧煌下交岩穴即不肖知同斥鷃艺劣黔驴能不一披肝胆吐露于大方之侧哉楼船豪饮懽极平生握手欵言谊成千古桐江入望严濑分襟夕阳在山黯尔魂佚即不肖于门下未敢谓国士无双乃执事于胡生允可谓知己莫二矣夫士有生同里巷迹缔姻防而蒿艾异芬参辰没齿者明公独不阶片刺无事先容结驷班荆顿成金石则古人所谓白头如新倾葢如故岂欺我哉载读参知公下颁手札大义勤惓鸿篇尡耀辍问字传经之冗寻分题授简之盟非慧业宿根庸暇及此谨用掲之坐右诵以终身即下问防谦拳拳无已譬则瓠巴鼔瑟庆梓削轮谛听旁观惟有心醉而已卧病以来向疎笔研清风披拂旧习复萌缀七言律六章不揣碔砆上酬珙璧将因布鼓窃叩雷门伏惟惠以同声痛加绳削尚胥后命神爽飞驰
　　再报君禹
　　夜来篝灯疾读诸大篇古风已登汉氏之堂入阮公之室当今独步靡可比肩五言律清融朗秀接轨开元七言律流畅和平比踪大厯时而属比少疎音节过亮犹之商彛小蚀赵璧微瑕固无损其连城苐益彰其至宝伏惟明公虚受之懐独隆千古下交之谊夐絶一时草茒曲士滥荷深知稍有隐情便为大慝故忘其聋瞽冒布腹心非敢説剑公孙之门賛词尼父之笔实欲反求大匠加削朽株上冀隋珠借光鱼目耳占对卒卒不既愿言
　　报王大参
　　应麟牛马下走瞻企清光夐若霄汉兼以幽忧之疾株伏枕衾素不敢冐昧晋谒大人君子即郡城之中足迹疎旷十年所以春初骤承车驾左顾衡茒国士之知踊跃肝肺强顔持刺一再公庭辱明公忘分推诚屈威损重宠施异数冠絶后先以王侯而友匹夫以方岳而遵穷巷闾闬目以生辉道路诧为殊特拟诸信陵之辔则上焉者齿徳俱尊揆诸仆射之旌则下焉者技能弥劣诚当今之创覩而古昔所难遭也间者复辱云笺下询岩穴腆仪盛贶饱徳醉衷九顿拜嘉罔知报塞顶髙履厚奉以终身使旋卒卒肃状布私媿小子之不恭惟长者之崇照
　　谢张大参知睿父
　　谿谷波臣林丘牧竖管窥蠡测无异醯鸡辱长者采择蒭荛过存藜藿屈上公之威重问下士之沈防发金紫之谦光忘草野之侮倨征西车从阗咽道旁镇北干旌徘徊闾右固己荣逾衮鼐宠溢衡茅乃至弥生之刺甫入于公庭崇伯之馈遽吐于私室中郎之屣旋倒于賔席孺子之榻长悬于郡斋尔其握手披襟论心造膝深宵坐月永昼谈天缩四部于齿牙罗三车于指掌悬八荒于匕筯酌万象于尊罍洪荒混沌之前元会运世之后兠率须弥之外僬侥蛮触之中无不综核精研旁通曲畅张华束晳耳目未该刘杳陆澄记诵徒侈夺何宪五花之簟穷王勃七曜之文元气淋漓真宰几于上诉灵光焜耀太乙为之下巡艺苑大观词塲豪举斯其极己又何加焉盛集希逢令辰难再布衷陈谢莫罄愿言
　　报张中丞助父
　　自北地信阳两君子龙跃凤鸣奔走一代子业以清声古色接轸聨镳河岳之灵几于尽泄嗣是中原文献一线寥寥明公崛起方今雄飞直上较之三氏于汤有光不佞虽未迓后尘得诸琅琊伯仲恒以为湛卢太阿锋不可犯宗梁徐谢咸避前茒于时私心向往饥渴靡加而霄壤途岐闻问稀值间者敝车羸马蹩躠长安邂逅垆头周旋大雅辱明公略去形骸剖露肝腹扢扬文艺上下古今莫逆于衷相视而笑至枉驾衡茒停驺闾巷上公之贵置之若遗岂不佞夙生縁业当御李君天作之合靡由人力耶不然而间濶于平生者胡其遭逢于漏刻也得书慰谕拳拳以不佞从事嘉隆五子并驱孰知先后令人愧忸罔知所承明公瑰材丽藻横统亡前逸调雄词髙华莫并俯眎鄙人殆大鹏之于尺鷃而腼焉希有见目狂迂有胷无心能弗沾背所冀登坛大匠终始玉成毋使知人之哲翳累千秋知己之明局蹐五夜至所望也至所蕲也鸿旋勒谢未竟愿言
　　报叶鹾台
　　应麟之乞米长安也敝裾羸蹇蹩躠尘埃十口累累故乡天末重以老亲门闾弱弟襁褓俯仰宇宙踯躅河山欲归则羽翼摧頽奋飞无路欲留则形影防独语告曷从天幸明公政成报命阙下皇情首注简莅越邦应麟方以贵贱途岐尊卑礼絶抠趋谒舍投足次且乃明公轸念旧交不遗遐逖形骸罔间势分尽忘宠以华筵賔之上座披肝洞膈挟日倾宵于时应麟固以饱徳醉衷刻深五内矣至询及羇旅靡依长途病涉慨然垂慈不报侈惠难名飞檄自天单符动地遂使六翮生于白昼四牡附于皇华门无垤泽之呼野絶雈苻之警俾呻吟饿蜀之夫憔悴游梁之客安车而遵大路髙枕而达故栖迄今松桧犹存蓬蒿旋扫白头无恙黄口同驩畴之赐也畴之力也应麟之顶戴鸿恩防结大造此生此世何日忘之古人艶称知己埒于生成麟也不肖昻藏七尺已为明公有区区妻子脱屣何论哉舴艋度淮亟思上谒侧闻台旌莅止改吉秋初敬因家严贺使状布腹心髙牙大纛巍峩九霄马首威严未敢以韦布短衣匍匐道左轩輶少暇图候顔色不宣
　　报谢直指叶公
