<!-- { "loadSidebar": true } -->
　　残年邻曲幸相依真似辽天老鹤归荷浦未疎鱼正美【乡俗谓夏秋鱼为荷叶下鱼】豆畦欲暗雉初肥欵门路近时看竹送酒人多不典衣最喜夕阳闲望处数家垣屋鎻烟霏
　　近村暮归
　　莫笑山翁雪鬓繁归休幸出上恩寛鲎樽恰受三升醖屋新裁二寸冠【鲎樽即皮袭美所云诃陵樽也予近以壳作冠高二寸许】僧阁鬻茶同淡话渔舟投钓卜清欢还家欲作诸孙赠村路累累柿未丹
　　秋兴
　　扶衰又见素秋过未死其如造物何破屋頽垣那敢议浊醪粗饭已为多佩刀但可偿黄犊作字安能博白鹅紫拜恩如梦寐残年其实一渔蓑
　　读史有感
　　不肯低头就世事亦不作牋与天公惟须痛饮以醉死乱山深处听松风
　　又
　　昔人识不过十字富贵封侯渠自如堂闭门万巻读一字不肯供时须
　　又
　　苏门长啸不可亲鹿门采药更絶尘老死故山虽自许掩书未免媿斯人




　　劎南诗稾巻四十三
　　钦定四库全书
　　劎南诗稾巻四十四
　　宋　陆游　撰
　　读何斯举黄州秋居杂咏次其韵
　　造请非所长一带毎嬾束揖客虽小殊亦未胜仆仆正须驾柴车归艺东篱菊故山甘水泉羣饮友麋鹿百年不堪玩万事要自烛小人欺屋漏吾辈当戒独
　　又
　　少从长者游麤闻圣人道日食虽一箪颇觉颜色好辛勤五十年犹秉后凋操风俗日已移令人恶懐抱纷纷堪一咍骄我以旗纛岂知江湖间世袭散人号
　　又
　　全家寄舴艋结茅非始谋江市得烟蓑不博千金裘道散俗日薄老出衰周治身去健羡如稼必去蟊吾身一隙尘斯世一客邮君能通其説生死真浮休
　　又
　　众星丽长空惟月最为杰峩峩大圜镜粲粲白玉玦穿林散珠玑入戸凛霜雪世方喜繁华我独惨不悦清光真可友肝肺冰欲结彼哉市朝人忿欲生内热
　　又
　　夜静我欲歌四座且勿喧尧舜本得道富贵何足捐圣人久不作学者堕语言著书各专门百家散如烟一身有不知况察鱼与鸢安得天下士相与明忘筌
　　又
　　古人处丘园如彼不嫁女终身秉大节敢恨老环堵嗟予晩乃觉乞骸归卒伍去就讲已熟穴居宜知雨百尺持汲绠道长畏天暑先见虽有慙爱身亦自许
　　又
　　赋性本刚褊直欲栖深山晚乃稍悔悟自恨不少寛胡越本一家祸福环无端少忍万事毕孰为热与寒我友为我言冠盖满长安人人不如君八十犹朱颜
　　又
　　倚墙有鉏耰当户有杼轴虽云生产薄桑麻亦满目况承先人教藏书令汝读求仁固不逺所要念念熟喟然语儿子勿媿藜苋腹亦勿慕虗名守此不啻足
　　又
　　人生天壤间出处本异趣释耒入市朝徒失邯郸歩昔人亦有言刻足以适屦奈何不自反忽已迫霜露我躬尚不阅况为子孙虑岁晚故山寒地炉可煨芋
　　又
　　少年去国时不忍轻出昼晚归补省郎但觉惭列宿人岂不自揣幸矣老云岫知止讵敢希要且避朝诟谁将有限身遗臭古今宙人诛虽或逃阴阳将汝冦
　　读苏叔党汝州北山杂诗次其韵
　　暑耘日炙背寒耕泥没脚众人占膏腴我独治硗确力尽功未见厥土但如昨岂惟窘糠粞直恐转沟壑今年雨旸时天如相耕获屋倾未暇扶且复补篱落
　　又
　　旧絮补破襦生薪续微火惸孤有冻死自视亦已过邻翁冒风雪斗酒持饮我尖团擘霜蟹丹漆饤山果欣然共笑语何止寛寒饿布被拥更阑招魂不须些
　　又
　　三山镜湖上出郭无十里结庐非所择但取便薪水间亦出从官安能慕园绮地主卜林塘亦复异子美蘧蒢方丈室仅足容卧起吾意本扁舟陆居尔耳
　　又
　　祠官粟一囊不赡躯七尺前年防寛恩例许乞骸骨聨翩三儿子俱作鹳雀碧赋禄虽尚逺亦足慰衰白幅巾茆檐下称病谢来客从今门前路永扫车马迹
　　又
　　舍北有渔矶下临清溪流栁阴出朱桥莲浦横兰舟莼丝二三亩采掇拱晨羞鱼虾虽细亦足赡吾州人生常如此安用万戸侯緑蓑幸可买金印非所求
　　又
　　寓形百年中如臂屈伸顷少壮几何时已复堕衰境老人喜自洁临涧潄緑浄佛龛香事已僧鉢供煮饼山茶试芳嫩野果荐甘冷不学万钱厨长鱼取淮颍
　　又
　　岩石着防舆风月思度老子放浪心常恐迫迟莫安得世外人握手相与语吾宗甫里公竒辞赋渔具高风邈不嗣徒有吟讽苦霜风吹短衣何山不堪住
　　又
　　久病卧江村髪白面黧黑艰难念温饱日夜积涓滴聚壤粪园桑荷锄耘垅麦茍失一日勤农事深可惜小儿念乃翁卒岁共欣戚跂望明年春社雨泥一尺
　　又
　　德孙秀眉宇慨然修初服枯肠贮诗书十饭九不肉成童将觅举想见袍立鹄先泽傥未衰岂无五秉粟汝能记吾言并以告阿福闭门勿杂交一经万事足
　　又
　　吾防从父师所患经不明何尝效侯喜欲取能诗声亦岂刘隋州五字矜长城秋雨短檠夜掉头费经营区区宇宙间舍重取所轻此身傥未死仁义尚力行
　　新治火阁
　　老子今朝喜有余房栊新毕得安居炉红氊防不出户木落窻明常读书浮蚁撇尝人防后蹲防煨熟雪飞初頽然自适还终日殊胜隆中卧草庐
　　枕上作
　　无地容锥四壁空浩然亦未怆途穷梦回倦枕灯残后诗在空堦雨滴中徂岁易成双秃故人难复一樽同唐安万里音尘絶谁为寒沙问断鸿【张季长今年尚未通书】
　　又
　　萧萧白髪卧扁舟死尽中朝旧辈流万里闗河孤枕梦五更风雨四山秋郑防自笑穷躭酒李广何妨老不侯犹有少年风味在吴牋着句写清愁
　　初睡起有作
　　喔喔晓鸡鸣迢迢残漏声拨衾幽梦断褰幌小窻明獠婢篝衣暖山童拥篲行老夫徐下榻负火听缾笙
　　示友
　　道向虚中得文从实处工凌空一鹗上赴海百川东气骨真当勉规模不必同人生易衰老君等勿匆匆
　　述懐
　　宦游轻用不赀身敛退今为省事人唾俟面乾元不校羮忧手烂更谁嗔时分邻瓮双瓶緑【见张右史诗】永谢官仓五斗陈最好莫秋溪上路柴门月色向人新
　　枕上
　　残灯熠熠露萤明落叶萧萧寒雨声堪笑衰翁睡眠少小诗常向此时成
　　又
　　断香犹在梦初回灯似孤萤阖复开怪底诗情清彻骨数声新鴈枕边来
　　病足久败游山之兴山中道人多见问戏作示之
　　病侵腰股作蹒跚九折途生布武间东姥自无縁见佛北公那有力移山买来芒屦真虚费扶上篮舆亦渐艰赖有舂陵数峯在虚窻高卧看孱颜
　　舟中作
　　三百里湖新月时放翁艇子出寻诗城头蜃阁烟将合波面虹桥栁未衰渔唱苍茫连禹穴寒潮萧瑟过娥祠祖龙虚负求仙意身到蓬莱却不知
　　追怀胡基仲【墓在云门显圣寺后】
　　高洁胡征士当时已絶无门庭谢残客薪水斥常奴遗稾何由见英魂不可呼谁怜墓上草又是一年枯
　　十月八日九日连夕雷雨
　　雨声聒耳不停防云气冒山殊未开敢恨终年惟裋褐但惊十月有奔雷牵萝且复补屋饭豆何妨羮芋魁莫笑赋诗无杰句年来万事学低摧
　　西村
　　今年四月天初暑买蓑曽向西村去桑麻满野陂水深遥望人家不知路来桑落陂无水闭门但见炊烟起疑是羲皇上古民又恐种桃来避秦
　　感事示儿孙
　　人生读书本余事惟要闭门修孝弟畜豚种菜养父兄此风乃可传百世我闻长安官道傍至今人指魏公庄北方俗厚终可憙一字不识勤耕桑【长安有魏郑公旧庄裔孙皆力耕无识字者张芸叟尝过之】
　　或遗木有双实者香甚戏作
　　宣城绣瓜有奇香偶得并蒂置枕傍六根互用亦何常我以鼻嗅代舌尝
　　十月
　　十月霜侵季子裘吾诗又送一年秋风回断续闻樵唱木落参差见寺楼久已浮云看富贵固应华屋等山丘江边海际多幽致拟跨青骡处处游
　　初晴
　　袖手东窻初日明残编未负老书生不胜多病畏寒雨正得一霜方快晴客戸饷羮提赤鲤【庄戸以鸡鱼之属来饷谓之送羮】邻家借碓捣新秔柴荆莫怪无车马恰要无人识姓名
　　梅花
　　造物作梅花毫髪无遗恨楚人称芳兰细看终不近
　　又
　　五年作竹梢十年作梅枝九泉子亷子此语今谁知【亷宣仲自言以五年之功作竹梢十年之功作梅枝】
　　又
　　欲与梅为友常忧不称渠从今断火食饮水读仙书
　　又
　　春信今年早江头昨夜寒已教清彻骨更向月中看
　　又
　　江上梅花吐山头霜月明摩挲古藤杖三友可同盟
　　对酒戏咏
　　浅倾西国蒲萄酒小嚼南州豆蔲花更拂乌丝写新句此翁可惜老天涯
　　冬夜
　　北斗挂屋角西风惊雁羣山寒岁云莫人静夜中分酒滴糟牀雨香生纸帐云眼花书课减旧学失锄耘
　　冬晴稍理旧学有感于懐
　　天公元不吝光阴付与书生遂本心老己为民犹问学向虽作吏半山林百年断稾传三世一日晴窻抵万金努力更思恢道术酒杯虽把不须深
　　葺小圃及东斋
　　山翁作园沼安乐及禽鱼凡草犹当养芳兰可得锄初非治一室亦岂爱吾庐草境虽云迫心期故有余
　　读经示儿子
　　通经本训诂讲字及声形未尽寸心苦已鎻双鬓青惧如临战阵敬若在朝廷此是吾家事儿曹要细听
　　出游不果
　　天柱峰前水乱流石碁渡口叶飞秋青鞵已是前身事纵有篮舆亦嬾游
　　梦行秦晋间有作
　　夜店防衾暖晨厨粟饭香驴肩双酒榼童背一琴囊冰坼河声壮郊平塔影长古今均梦境不用吊兴亾
　　闻鸡鸣自警
　　为善孳孳进德新鸡鸣毎念舜何人此身彊健直须勉一日防当无此身
　　嘲子聿
　　讲诵多吴语钩提学佐书夜分灯未彻晨起髪慵梳饱食园官菜少留溪友鱼能怜乃翁病身自举篮舆
　　马上口占
　　大耋光阴岂自期即今堪喜亦堪悲关河隔絶初心负忧患侵寻旧学衰羸马歩溪孤店路栖鵶满树晓霜时凭鞍残梦悠然觉又得浮生一首诗
　　幽居
　　莫笑茅茨陋冈形接卧龙连娟镜湖月缥缈宝林钟闲约鱼池钓眠听碓舍舂他年好事客过此访遗踪
　　感事
　　陋巷何须叹一瓢朱门能守亦寥寥衲衣先世曽调鼎野褐家声本珥貂若悟死生均露电未应富贵胜渔樵千年回首俱陈迹不向杯中何处消【沈义伦丞相裔孙为僧刘仁瞻侍中裔孙为道人皆孤身死绍兴中二公之后皆絶】
　　初寒
　　逐禄天涯半此生明时寛大许归耕山围鱼市寒无色雨掠蓬窻夜有声白髪青灯身潦倒残芜落叶岁峥嵘尔来有喜君知否买得乌犍万事轻
　　寄题季长饰庵
　　近诏还中秘新文记饰庵主盟君勿让贾勇我何堪木落山容瘦云齐雪意酣何由共杯酒把蟹擘黄甘
　　对食书媿
　　连年寛水旱天若相悬车粗有芋魁豆并防熊掌鱼先生饭不足贤者食无余老我知何幸晨盘厌羮蔬
　　戏题酒家壁
　　漫道江南倚寺楼岂知烟雨弄扁舟并刀不剪清愁断楚练难縻白日留湖上采菰甘似蜜街头买酒滑如油金丹九转何时毕且对梅花一醉休
　　又
　　送了春归又送秋人间随处寄悠悠百年此际成遗老万里当时赋逺游笔力日衰慙阵马江天岁晚狎冥鸥清狂自笑无时歇又犯新寒上市楼
　　又
　　朋旧存亾寂不闻年年江海怆离羣时平酒价贱如水病起老身闲似云饱食毎慙荒旧学后生谁可付斯文案头清镜尘昏尽残髪知添白几分【予老甚髪乃有未白者】
