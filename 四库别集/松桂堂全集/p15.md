<!-- { "loadSidebar": true } -->
　　金阊亭畔送春归杂花落尽莺乱飞客子倦游不得意朝来又换纎絺衣出门偶向东城陌一访东城灌园客园中开遍莺粟花五采缤纷非一色此时洗酌向花饮花明酒冽深相映近前折花当酒筹花枝袅袅过人头风光若此君不醉人生扰扰何所求富贵本浮云文章亦敝帚我今归小山栽花还酿酒栽花宜多不宜少荒畦十畆应环绕酿酒须教樽不空酡顔常比花色红日倾此酒对此花世上真有浮丘公
　　次韵答客羲
　　此地吹壎客髙风孰与同避人逃姓字学佛得神通茂苑春将老清和日渐融坐看庭际树青桂已成丛爱尔栖禅地全胜安乐窝自能忘岁月不厌数经过白社尘心尽青衫客泪多言寻方外约随意卜岩阿
　　重过梅花楼
　　今朝风日好初地再相寻转觉红楼逈新添緑树隂定钟人外发山翠晩来深归路经林水清晖照客襟
　　重登虎邱山
　　包山之外千万峯此一片石堪共语岩扉日暮少人行云木清隂淡如雨杜曲老人隠者流挈我重登最上头扰扰浮生无住着不知能更几回游
　　舟中见燕子作
　　越燕初来社事稀聮翩争傍小舟飞低空忽堕红襟片入座徐褰翠羽衣游丝迟迟白日静平波一望成千顷水面无风彻底清分明照见差池影下拂清流上掠天依人应更得人怜万转千回还未息忽然坠地如无力山城防日雨兼风莺花零落飃残红细啄香泥过林去飞入谁家帘幙中
　　上曹村相国三十二韵
　　圣主垂裳日元公补衮辰五云纷气象万类荷陶钧帝用盐梅寄人瞻桃李新台星环紫极馆阁敞平津一作斯文主羣登上席珍荒庄寜有意投笔本无因玉笋皆时栋龙门尽国宾四维咸被泽六诏未称臣马援驰蛮徼唐防拥使轮庙堂资算畧帷幄叶经纶遂有旄牛贡何论越雉驯雍容三府歴调剂八风均伊吕垂前烈萧曹谢后尘量羣自纳清极岂嫌贫宅少成楼地家无曵帛人入谁知禁树出不问车茵骨鲠还推重文章孰等伦勲庸由学术忠孝见深淳倚毘匡时切岩阿托兴真悬车当献嵗赐沭有全身丝竹东山趣林泉緑野隣春风呉峤满渌水石湖滨往往笻出时时泛艇频芳樽张月夕雅咏集花晨宾从多英妙芝兰更郁峋鲰生甘寂寞先业坠艰辛壮志千秋在沉寃九地湮裴徊辕下足憔悴辙中鳞已分寻黄绮谁为彻紫宸通门惭孔李再世念荀陈礼遇山齐重恩光物自亲寒灰如可照愿得借阳春
　　赠潘仙客太守
　　夫子间气英郁郁瑚琏器一擢夏官郎再典秋闱试帷帐穷天渊网罗皆云骥兼此文武才永为廊庙寄驱车向渤海神京三辅地刀剑犹纷纷斯民未知义易俗多苦心报政洵优异是时
　　先皇帝注意循良吏蔀屋腾歌謡御屏留姓字方期岁九迁忽讶言三至萧然解组归形神逺无累父老既留行儿童亦挥泪左迁何足忧荣名在百世伊余执鞭情十年深寤寐今见紫芝人愿托青云士季路信一言刘重片刺冀回黍谷寒得奋天池翅明谊结中心千秋义无二
　　施有一席上聴歌作立夏前一日也
　　洒遍江河泪万行那堪春尽尚他乡鹍弦雁柱多凄恻不待闻歌已防肠
　　絮飞花尽雨防防人在金阊古驿亭莫唱春归肠防曲此声凄切不堪听
　　山堂风雨正凄凄一曲新词听欲迷满座宾朋静无语春云冉冉向人仾
　　何处声传子夜歌髙云不散玉嵯峨雪儿解道风流句不及君家问字多【问字有一歌僮名颇有面首】
　　四月初三日作
　　闲居适新夏百卉皆荣腓青阳谢成令朱明丽朝晖松竹含贞萋林峦吐清辉鸣鸟下茂柯向人如相依流览有妙理新故靡停机我亦无心者随时御葛衣
　　髙堂列黼帐襍然进齐优箫管吹叅差妙舞兼清讴境去态仍在器往声还留涉想每多妄防心亦愈流此中有实义本与静者谋不假思惟得岂从闻见求
　　大本无味大音本无声至乐既忘言极哀徒怆情乃知天下理非由言象呈名者非其至至者无能名所以维摩诘黙然义已明
　　越人善泅水呉娃工走马盘旋风电中出没波涛下当其呈技时意思何潇洒与物既相忘我形亦自舍岂惟无我心并无无我者
　　赠顾蒨来吏部廿三韵
　　阊阖中天啓鹓鸾禁寺翔紫泥初入捧佳树已成行画粉神仙署薰衣侍史香儁同裴叔则清是顾长康当日新更始诸曹举大纲品题澄水镜故事罢山郎铨局推通简时贤少颉颃在公仍夙夜赐沐有辉光江左风流旧龙门雅誉当瞻星文粲粲挹海量汪汪身作儒林冠胸将武库蔵人皆尊哲匠君岂问荒庄北阙存深眷东山久属望云霾看立化日月亦何伤下士泥涂贱穷居海峤傍白鸥成伴侣赤鷃自榆枋忽有三言虎能飞六月霜沉寃埋土壤髙谊薄穹苍宛转加垂手殷勤见热肠片辞乔岳重万里润河长欲使寒灰起还令百草芳羽毛端自惜毫髪竟奚偿千载存明信于公义不忘
　　喜客羲过谈
　　入清和嵗月侵草堂快尔更相寻茶烟未防炉中火竹树初移午后隂谁向河头来卖水却从弦上去听琴坐深鸟语花频落何处堪征不住心
　　问家兄仲谋肺疾即用来韵却寄
　　茂苑开君病里书遥知谢客防行车湖山极目春游嬾风雨懐人午梦疎旧社酒徒今寂寞故园花事近何如杜陵最有忧时疾髙枕南窓四月初
　　海天千里浩烟波绿水平堤覆软莎蜃气春深浮岛屿雁行云防隔关河莺花三月风光暮丝竹中年感慨多惆怅不须征往事佳辰冉冉客中过
　　柴门深巷昼长闗廿载逃名髩渐斑芳草久埋张仲宅幽兰空佩楚人环残春伏枕甘蕉下薄暮投林倦鸟还料得疎狂时纵酒竹林清兴未阑
　　欲慿双鲤去云安经嵗离情问讯难偕隠髙堂华徤织缣小妇锦机寒新篁坠粉含清露红药翻风下曲栏兄弟相思不相见故乡迢递海云端
　　寄问家兄子服卧病
　　呉天南望一伤神伏枕髙楼送暮春牍鼻漫怜司马渴牛衣不厌仲卿贫病中樱笋轻酬节雨后松梧緑防人我亦江湖牢落久楝花吹遍客衣尘
　　初夏游东禅寺
　　夏日媚新霁山水多清音闲云偶然出步至东禅林寂歴钟梵响萧疎水树隂流泉下石涧戛然如鸣琴草花一一开上有间闗禽老僧不相识宛若夙相寻真赏方在兹髙懐匪自今坐对黙无语各有物外心胜因了可悟妙义良所钦
　　答客羲
　　迷离扑朔辨雌雄玉麈绳床话苦空不觉春归今又夏吹来池面尽薫风
　　狂来对客吟诗句老去荷锄种秫田醉语二豪聊尔尔卿须归去我还眠
　　易易难难何处分昔惟厐老近惟君看来只是河东豕拈出还空冀北羣
　　大地从来无一字小儒空复费三余从君乞取传薪火烧尽从前万卷书
　　又作四宾主句答客羲
　　金屋银屏絶代人梦回闗塞未分明停针日日腰如削不信牵纒是有情
　　呉山越水遍浮家浪把无涯逐有涯今日山中闲独往鸟鸣蝉噪静无哗
　　夜来山雨过前溪新緑深深上衲衣语言文字都忘却闲读南华注马蹄
　　延津宝剑是双龙一跃还生八面风击破太虚无一事左防玉女右青童











　　松桂堂全集卷八
　　钦定四库全书
　　松桂堂全集巻九
　　吏部侍郎彭孙遹撰
　　题画
　　好山每如画好画复如真此解本难转谁为明眼人素箑一以开宛然岩壑趣不假买山资何须济胜具
　　和讱庵春日游支硎山之作
　　十里方塘放画舟笋舆蜡屐更追游花前欲洒杨朱泪海内谁怜越石囚照水绮罗明落日遏云丝管乱春愁玊堂学士风流甚一酌金樽散百忧
　　上洋农
　　嗟哉上洋农耕田一何苦种秔十畆余经夏不得雨陂池变为田禾苖化成土粒食不须言官税何从补里胥杂遝来追呼怒如虎抱耒入市防聊用质子钱子钱苦无多仅可供酒筵此日行已过后日还复然地着难永日流亡转可怜穮蓘虽云勤不如逢嵗年蠲租下明诏不若长吏贤
　　雨中舟行
　　平川一帯碧潺湲青浦城西刺客船如有如无宜麦雨不寒不暖簇蚕天坐侵衣袂怜新緑行近人家起暮烟欲寄相思伤逺道东风芳草自芊绵
　　客中漫兴
　　葑溪回帯古招提树影波光入望迷种竹新畦梅雨歇防花小院药栏低金鸡天上传消息铜马山东罢鼔鼙暇日不妨频载酒东林深处聴黄鹂
　　幽居有客近经过相讯长安事若何谪吏竞廻莬塞防王新渡叶榆河中原已见销金甲初服何妨老芰荷此去五湖应不逺烟波随地一渔蓑
　　芍药花开入夏初青云回首故人踈半年憔悴天涯客两字平安海上书小墅桑麻鸣戴胜髙台麋鹿下姑胥霸图销歇韶光改一枕春风午梦虚
　　繁花春尽尚嫣然七里方塘緑水边细雨踈帘书帙润斜阳孤店酒旗悬山中求友多黄鸟客里催归有杜鹃覊旅情懐消未得道公塔院学逃禅
　　云间送董苍水之繁昌
　　今我来茸城徃还君最熟忽然取别客楼中髙驾风帆向姑孰姑孰山川何秀丽千岩万壑相亏蔽荻港云繁锁驿亭赭圻日落摇江裔此地登临足快哉此行经月却须回到日正逢梅雨过归时应见藕花开我家秦驻小山傍经年不归相望因君更唱骊驹曲使我低回欲断肠
　　云间送友人归海上
　　相逢故乡人却在他乡处还向他乡折桞条送君仍到故乡去去路沿洄直向西峭帆髙挂夕阳低晓行泖口潮如掌暮宿当湖水拍堤君到家园能计日慿君一为传消息頽顔已自困风尘酒态诗狂消未得
　　客楼晩起
　　小阁朝寒客思慵润生衾簟雨余浓薄游已自经三度清兴犹然背九峰澄碧当窻官舍树踈声落枕上方钟高楼极望江湖濶一夜风雷起卧龙
　　五日风雨与家兄渭臣对饮
　　林木朝隮欝未开微凉飒飒集楼台弟兄客舍联床影风雨山城五日杯墟里孤烟沉白苎江湖新涨走黄梅乡心逺逐南流水柴辟亭前去不回
　　层隂漠漠接平芜急雨初收暑欲无五月轻寒侵白袷三江旅食冷青菰蒯缑欲问齐公子香草空怜楚大夫酒后慿陵千载思悲风吹入角声孤
　　卧病
　　卧病成吾懒知交迹亦踈坐聴高阁雨愁絶故园书芸火侵缃帙梅隂润玉除江南卑湿地五月尚楼居
　　病起
　　病起当清暑髙楼雨过初林传天籁入窻引夕隂虚越燕移巢去呉吟伏枕余江城淹岁月不为待鲈鱼
　　病中闻苍水归自繁昌以诗代讯
　　淀湖五月片帆飞徂暑还家换客衣客里送君行作客还从客里见君归
　　五茸城下记相逢姑孰亭邉问去踪却笑长卿游未遂依然抱病客临卭
　　空馆无人卧起迟扑帘梅雨益凄其楚天北望思君日正是宣城见忆时
　　天马歌寄畹九
　　君不见天马来西极俶傥权竒人未识奋身忽上阊阖门化若鬼神之不测又不见怒鹏横絶汉翻然直起天翰凌空一籋九万里毛羽纷纷何足筭君今二十正盛年才华杰出流軰间龙媒絶影非难事羊角培风亦等闲人生贵在抒懐抱一跃云津犹小小百年事业何其多丈夫立身须及早尔复髙堂有老亲十年于汝责成人红顔白发不相待恒恐花开非我春畹九复畹九为君思之乆年华驶若隙中驹少壮应须努力否乃知古人捧檄有深意富贵浮云亦何有
　　送宋尚木之任潮州
　　一麾出守见风流碧海苍梧复胜游去路江云驱溽暑到时岭树入清秋金城逺跨湖山盛玉简深探洞壑幽仙吏自然无俗韵褰帷还得近瀛洲
　　晨起成一诗
　　客有登楼思经年尚薄游城乌犹晩集林叶已先秋托兴鲈鱼鲙懐人桂树舟江潮通谷水空逐故乡流
　　秋夜絶句
　　飒飒西风入旅愁江天迢递独登楼故园此夜堪肠断露冷山堂桂树秋
