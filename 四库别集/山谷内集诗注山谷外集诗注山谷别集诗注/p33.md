<!-- { "loadSidebar": true } -->
　　黄尘逆防马辟易归来下帘卧书空不知绣鞍万人立何如卢郎驾飞鸿【逆谓迎也汉书项籍传曰人马俱惊辟易数里注云开张而易其本处王吉传叙曰严君平得百钱足自飬则闭肆下帘而授老子晋书殷浩传虽被放黜口无怨言但终日书空作咄咄怪事四字而已谈苑曰宰相使相赐绣寳相花鞯参政副枢绣盘鳯杂花鞯文选陆士衡诗曰思驾归鸿羽郭璞游仙诗曰赤松临上游驾虹乘紫烟】
　　题子瞻寺壁小山枯木二首【张方囘家本云题子瞻酺池寺予书齐旁画木石璧两首】
　　烂肠五斗对狱吏白发千丈濯沧浪【金楼子殷洪逺云周旦腹中有三斗烂肠此云五斗未详或字误耳汉书周勃传曰安知狱吏之贵对狱吏谓东坡元豊间下御史狱太白诗白发三千丈縁愁似个长濯沧浪见前注谓谪黄州时】郤来献纳云台表小山桂枝不相忘【文选谢脁诗献纳云台表功名良可收李善注引后汉书肃宗诏贾逵入讲尚书南宫云楚辞淮南王刘安有招隐士序曰淮南小山之所作也其辞曰攀援桂枝兮聊淹留】
　　海内文章非画师能囘笔力作枯枝豫章从小有梁栋也似郑公防鬓丝【老杜诗海内文章伯又诗溟涨与笔力唐书阎立本传阁外传呼画师阎立本文选曹顔逺诗曰栖鸟去枯枝南史王俭传袁粲见之曰枯柏豫章虽小已有梁栋气矣老杜赠郑防诗郑公樗散鬓成丝酒后犹称老画师诗意谓东坡豫章梁栋之林亦效郑公樗栎之散木游戏于小笔也】
　　题子瞻枯木
　　折冲儒墨阵堂堂书入顔杨鸿鴈行【折冲见前注荀子礼论曰儒者使人两得之也墨者使人两丧之也是儒墨之分也孙子勿击堂堂之阵顔谓鲁公杨谓凝式晋书王羲之传自称我书比钟繇当抗行比张芝草犹当鴈行也第一句元作文章日月与争光后改焉】胸中元自有邱壑故作老木蟠风霜【此两句元作笔端放浪有江海临深枯木饱风霜晋书谢鲲传曰或问论者以君方庾亮何如答曰端委庙堂使百寮凖则鲲不如亮一邱一壑自谓过之汉书邹阳传曰蟠木根柢轮囷离竒世説注引支氐赵遥论曰至人乘天正而髙兴游无穷于放浪】
　　和子瞻戏书伯时画好头赤
　　李侯画骨不画肉笔下马生如破竹【老杜丹青引曰干惟画肉不画骨此反而用之破竹言其神速晋书杜预传曰今兵威已振譬如破竹数节之后迎刃而解】秦驹虽入天仗图犹恐真龙在空谷【立仗马见前注岑参诗云晓随天仗入暮惹御香归老杜丹青引云斯湏九重真龙出一洗万古凡马空白驹诗曰皎皎白驹在彼空谷】精神权竒汗沟赤有头赤乌能逐日【后汉马援传注铜马相法曰汗沟欲深长前汉书渥洼马歌曰霑赤汗沬流赭志俶傥精权竒蒒综赤乌颂曰赫赫赤乌惟日之精此借用言马头赤如日中乌故能逐日也王子年拾遗记曰周穆王八骏四名越景逐日而行东坡诗序言御马好头赤】安得身为汉都防三十六城看歴歴【后汉西域传曰武帝时西域内属有三十六国汉置使者校尉领防之宣帝改曰都防退之诗歴歴想行居歴字韵东坡莫教优孟卜地厚衣薪樵入铜歴黄门黄金络头依圉人俛听北风懐所歴山谷诗又如此兴寄各异而竒】
　　咏伯时画太初所获大宛虎脊天马图【汉书礼乐志天马歌曰天马徕出泉水虎两化若鬼】
　　笔端那有此千里在胸中四蹄雷电去一顾马羣空【老杜画马赞曰四蹄雷电一日天地崔豹古今注曰秦始皇有马名追电退之送温造序曰伯乐一过冀北之野而马羣遂空】谁能乘此物超俗驾长风【世説注魏氏春秋曰时谓王戎才能超俗也南史宗慤曰愿乘长风破万里浪】逸材归辔勒歳在执徐同【汉武帝太初三年贰师将军李广利伐宛得其善马四年春还京师按是嵗庚辰尔雅嵗在辰曰执徐故天马歌云天马徕执徐时伯时画此马葢在元祐三年戊辰】
　　咏伯时画冯奉世所获大宛象龙图
　　上党良家子挽强如屈肘三十学春秋岂为莎车首【汉书冯奉世上党良家子选为郎年三十余学春秋本始中击莎车莎车王自杀传其首长安得其名马象龙而还周勃传注曰如今挽强司马左传防手注曰屈手如防形】谁言冯光禄不如甘延寿虽无千户封乃得六龙友【宣帝议封奉世萧望之独以其矫制违命不宜受封上以奉世为光禄大夫奉世死后甘延寿以诛郅文单于封为列于是杜钦上疏追讼奉世前功上以先帝时事不复録汉书渥洼马歌曰今安匹龙为友易乾卦曰时乘六龙以御天也】
　　题竹石牧牛【并引】
　　子瞻画丛竹怪石伯时增前坡牧儿骑牛甚有意态戏咏
　　野次小峥嵘幽篁相倚緑阿童三尺棰御此老觳觫【楚辞曰命处幽篁兮晋书羊祜传阿童复阿童此借用庄子曰一尺之捶日取其半万世不竭觳觫见孟子】石吾甚爱之勿遣牛砺角牛砺角尚可牛鬭残我竹【左传子皮曰愿吾爱之不吾叛也此用其语律退之石鼓歌曰牧童敲火牛砺角唐人李渉诗云无奈牧童何放牛吃我竹】
　　题伯时天育骠骑图二首【老杜有天育骠骑歌天育唐廐名也】
　　玉花照夜今无种枥上追风亦不传【明皇别传曰上乗照夜白玉花骢老杜丹青引曰先帝天马玉花骢画工如山貌不同又观画马图引曰曽貌先帝照夜白又徒歩归行曰须公枥上追风骠】想见眞龙如此笔蒺藜沙晩草迷川【丹青引曰斯须九重眞龙出一洗万古凡马空末句叹此物埋没于沙草荒凉之地蒺藜盖同州沙苑监所出本草所谓生冯翊平泽或道傍冯翊卽今同州老杜诗沙晚鸰寒】
　　明窓槃礴万物表写出人间眞乘黄邂逅今生犹姓李可非前世江都王【画史槃礴见前注老杜观画马图引曰国初己来画鞍马神妙独数江都王将军得名三十载人间又见眞乗黄按名画记江都王绪霍王元执之子伯时与王皆李姓王维诗曰夙世谬词客前生应画师】
　　姨母李夫人墨竹二首【米芾画史云朝议大夫王之才妻南昌县君李氏尚书公择之妹能临松竹木石等画见本卽为之卒难辨山谷盖公择甥也】
　　深闺静几试笔墨白头晼中百斛力【老杜诗三尺角弓两斛力】荣荣枯枯皆本色悬之髙堂风动壁【文选魏都赋曰英辩荣枯叉顔延年诗俛仰见荣枯唐书栁仲郢传曰医有本色官老杜山水图歌曰挂君髙堂之素壁张彦逺画记言僧宗偃画树石曰重质隐地清颷满堂此言风动壁亦兼用李益竹窓闻风诗开门风动竹之句文选阮嗣宗诗迥风吟四壁】小竹扶疎大竹枯笔端眞有造化炉【汉书司马相如赋曰埀条扶疎后汉五行志桓帝初童謡曰小麦青青大麦枯此用其语律韩诗外传曰避文士之笔端老杜诗胜决风尘际功安造化炉按庄子曰今一以天地为大炉造化为大冶】人间俗气一防无健妇果胜大丈夫【退之王仲舒墓志曰公所为文章无世俗气僧贯休东林寺诗曰田地更无尘一防右乐府陇西行曰健妇持门户胜一大丈夫老杜诗纵有健妇把锄犂】




　　山谷内集诗注巻九
　　钦定四库全书
　　山谷内集诗注巻十　　　宋　黄庭坚　撰
　　任　渊　注
　　次韵答曹子方杂言
　　酺池寺汤饼一斋盂曲肱懒著书【寰宇记曰酺池在开封府浚仪县西北古大梁城内梁孝王作按浚仪后更名祥符束哲饼赋曰充虚解战汤饼为最时山谷持戒律甚严故有斋盂之句曲肱用邉韶昼眠意史记虞卿传曰非穷愁亦不能著书论语饭蔬食饮水曲肱而枕之乐亦在其中矣】骑马天津看逝水满船风月忆江湖【按东京记崇济坊西有天汉桥桥南朱雀门与宣徳门相直此诗云天津葢唐之洛都有天津桥因偕用尔传灯録船子和尚诗云满船空载月明归】往时尽醉冷卿酒侍儿琵琶春风手【冷卿如因话録以祠部为氷防老杜以广文为冷官之类以下句攷之谓光禄卿也按实録元祐三年七月文及为光禄少卿及葢潞公之子此诗所指岂其人耶汉书袁盎传注曰侍儿婢也王介甫明妃曲曰黄金捍拨春风手豫章外集又有和子方杂言亦及此事或云冷姓也】竹间一夜鸟声春明朝醉起雪塞门【鸟声春谓琵琶啄木声也録异传曰大雪丈余洛阳令至袁安门无有行路退之诗蓝田十月雪塞闗】当年闻说冷卿客黄须邺下曹将军【魏志任城威王彰太祖之子大破乌丸归功诸将太祖喜持彰鬓曰黄须儿竟大竒也老杜有观曹将军画马图引此借用曹植居邺下一时从其游者名邺下之学】挽弓石八不好武读书卧看三峯云【唐书张靖传士挽两石弓左传顔高之弓六钧注云六钧百八十斤老杜诗挽弓当挽强又诗将军不好武稚子总能文苏子美诗卧看青天行白云华山记云其三峯直上晴霁可观】谁怜相逢十载后釜里生鱼甑生尘【退之诗尊酒相逢十载后我为壮夫君白首后汉书范丹字史云为莱芜长所止单陋有时絶粒穷居自若闾里歌之曰甑中生尘范史云釜中生鱼范莱芜】冷卿白首大官寺樽前不复如花人【通典大官掌百官之馔属光禄卿大白诗金屏笑坐如花人】曹将军江湖之上可相忘舂鉏对立鸳鸯双无机与游不乱行何时解缨濯沧浪【庄子曰鱼相忘于江湖尔雅曰鹭舂锄文选江淹拟张绰诗曰亹亹思清胷中去机巧物我俱忘懐可以狎鸥鸟葢用列子事庄子山木篇曰孔子逃于大泽入兽不乱羣入鸟不乱行濯缨见前注】唤取张侯来平章烹茶煮饼坐僧房【张侯似是张仲谋言欲与之共往僧房商畧归计也按外集有送曹子方兼简张仲谋诗唐书郭正一传曰平章事自正一等始此借用其字老杜诗随意宿僧房】
　　次韵子瞻和王子立风雨败书屋有感【王适字子立苏子由之壻从其妇翁学】
　　妇翁不可挝王郎非娇客【后汉第五伦传光武戯谓伦曰闻君为吏篣妇公宁有之耶魏志武帝纪令曰第五伯鱼三娶孤女谓之挝妇翁按今俗间以壻为娇客】十年为从学苦淡共陻厄【汉书叔孙通传曰吕后与陛下攻苦食淡左传曰困穷陻厄】燕雀嗤鸿渐犬羊睨麟获【此以下指子由汉书陈胜传曰燕雀焉知鸿鹄之志易曰鸿渐于木春秋哀公十四年西狩麟】遇逢泾渭分昨梦春氷释【泾渭春氷并见前注】平生五车书才吐二三防【庄子曰恵施多方其书五车二三防见孟子】已作谤薰天金朱果何益【子由在台谏数论事不为当世所喜老杜诗北里富薰天按扬雄甘泉赋曰燎薰皇天此借用其字法言曰纡朱懐金之乐不如顔氏子之乐】君穷一牕下风雨更削迹【此以下述子立庄子山木篇孔子曰吾再逐于鲁伐木于宋削迹于卫又见盗跖篇】诗工知学进词苦见意迫【庾信哀江南赋序曰不无危苦之词惟以哀悲为主】俗情傲秦赘妇舎不暖席【汉书贾谊传曰秦人家贫子壮则出赘老杜诗倚着如秦赘淮南子曰墨突不暇黔孔席不及暖】南冶从东家不闻被嘲剧【鲁论南容三复白圭孔子以其兄之子妻之又曰子谓公冶长可妻也以其子妻之东家见前注蜀都赋曰剧谈戏论南兄谢灵运传轻薄少年凡人士并为题目皆加苦言剧句】师儒并世难日月过箭疾【周礼天官曰师以贤得民儒以道得民史记仲尼弟子列传曰孔子数称臧文仲栁下惠然皆后之不并世乐天诗年光同激箭老杜诗破敌过箭疾】公今未有田把笔耕六籍【后汉班超传注曰安能久事笔耕乎】
　　嘲小徳
