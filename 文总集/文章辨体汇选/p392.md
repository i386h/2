<!-- { "loadSidebar": true } -->
　　人中足下向在娄江舟中彛仲示我足下时艺数首不佞读之颇觉落想异人虽中间操纵未纯然度为此不难及在舟中见足下谈古文辄诋毁欧曾诸大家而独株株守一李于鳞王元美之文以为便足千古其评品他文皆未当不佞心窃叹足下少年未尝细读古今人之书而颠倒是非需之十年后足下学渐充心渐细渐见古人深处必当翻然悔悟目前不必与之诤也及足下行后则从友人得见足下所为悄心赋乃始笑足下向往如是耶此文乃昭明选体中之至卑至腐欧曾大家所视为臭恶而力排之者不佞十五六岁时颇读昭明文选能效其句字二十岁后毎读少作便觉羞愧汗颜而足下乃斤斤师法之此犹蛆之含粪以为香美耳故张目骂欧曾骂宋景濓骂震川荆川足下所寳持如是不足怪也及使者来发足下书本欲置之不辨然不佞怜足下之才而又哀足下之未学悯足下之堕落则不得不正告足下足下书甚冗然其大意乃专指斥欧曾诸公以为宋文最近不足法当求之古而其究竟则归重李于鳞王元美二人耳何足下所志甚大而所师甚卑也足下谓宋之大家未能超津筏而上又谓欧曾苏王之上有左氏司马氏不当舎本而求末夫足下不为左氏司马氏则已若求真为左氏司马氏则舎欧曾诸大家何所由乎夫秦汉去今远矣其名物器数职官地里方言里俗皆与今殊存其文以见于吾文独能存其神气耳役秦汉之神气而御之者舎韩欧奚由譬之于山秦汉则蓬山絶岛也去今既远犹之有大海隔之也则必借舟楫焉而后能至夫韩欧者吾人之文所由以至于秦汉之舟楫也由韩欧而能至于秦汉者无他韩欧得其神气而御之耳若仅取其名物器数职官地里方言里俗而沾沾然遂以为秦汉则足下之所极赏于元美于鳞者耳不佞方由韩欧以师秦汉足下乃谓不当舎秦汉而求韩欧不佞方以得秦汉之神气者尊韩欧而足下乃以窃秦汉之句字者尊王李不亦左乎足下曰舎舟不登而取舟中之一舰一橹濡裳而泳之曰吾不藉津筏而舟渡也不可也以为藉韩欧而至史汉犹之乎一舰一橹也是不然我既得其神而御之矣何津筏之有昌黎摹史迁尚有形迹吾姑不论足下试取欧阳公碑志之文及五代史论赞读之其于太史公盖得其风度于短长肥瘠之外矣犹当谓之有迹乎犹谓之不能径渡乎若乃窃史汉之句字自以为史汉在是矣是今之王李乃足下所谓一舰一橹舟中之一物耳足下又曰宋文好新而法亡好易而失雅夫文之法最严孰过于欧曾苏王者荆川有言曰汉以前之文未尝无法而未尝有法法寓于无法之中故其为法也密而不可窥唐与宋之文不能无法而能毫厘不失乎法以有法为法故其为法也严而不可犯予尝三复以为至言然不佞极推宋大家之文以其有法而其稍病宋大家之文亦因其过于尺寸铢两毫厘不失乎法视史汉风神如天衣无缝为稍差者以其法太严耳宋之文由乎法而不至于有迹而太严者欧阳子也故尝推为宋之第一人不佞方以法太严稍病宋人而足下谓其无法足下读古人书潦草如此不亦可笑乎若乃王李之文徒见夫汉以前之文似于无法也窃而效之决裂以为体饾饤以为词尽去自宋以来开阖首尾经纬错综之法而别为一种臃肿窘涩浮荡之文其气离而不属其意卑其语涩乃真无法之至者而足下以为有法可乎足下以赋病宋人诚是矣然天下安有兼材必欲论赋则奚独宋人自屈平而后汉赋已不如矣楚以下皆可病也然则足下悄心赋何不直登屈氏之堂而乃甘退处于六朝排对填事柔靡粉泽如是而讥宋赋恐宋人不受也宋之记诚有如赋如文者然亦其一二耳以此而病全宋是犹见燕赵之丑妇而遂谓北方无美女见呉之粗缯败絮而遂谓江南无美锦等耳如是而以变乱古法罪宋人宋人不受也足下又引李于鳞之言曰宋人惮于修词理胜相掩以为宋文好易之证然予则曰孔子云辞达而已矣未闻辞之碍气也辞之碍气为东汉以后骈丽整齐之句言耳彼以句字为辞而不知古之所谓辞命辞章者指其首尾结撰而通谓之辞非如足下之以矜句饰字为辞也故曰辞尚体要则章旨之谓也足下必以好易病宋而以文之最者必难遂谓易经时代最上古其文最难书诗次之春秋又次之礼经出汉儒故其文最条达居六经末以是为时代之升降审如此足下悞矣足下云易修辞最难时代最古故文最高书经次之足下读书梦耶醉耶易虽自伏羲然一画耳未有文字彖爻辞皆文王周公故谓周易尚书自尧舜始次夏次商乃至周去文周彖爻辞乃在千岁之前足下谓书在易后时代稍后文遂稍不难而次于易经何谬至此也且易之为经原由象数其体自与众作异若果以难为胜则周公之书如洛诰召诰大诰多士多方立政及大小雅颂等书当时何不并作爻辞体尽取初九初六潜龙牝马之说入之耶足下又谓礼经出汉人故文最条达以为文之高者必难卑者必易时代远者必难近者必易之证如此则何必汉儒礼传也孔子孟子可谓条达矣孟子想足下所不屑至于孔子足下冝稍恕之得无以条达遂谓论语病耶抑足下生平不悦宋儒遂并孔子论语视同宋儒语録不复论其文邪抑可谓孔子生春秋时故其文遂不及易经不及书诗耶且孔子左丘明同为春秋人而论语条达不同左传何也又不同后之公羊榖梁何也然且无论论语即易经上下系辞皆出孔子其语皆条达不似文周彖爻则足下亦将抹去孔子系辞不入易经独存文周彖爻辞耶文各有所主各有时代唐宋之不肯袭秦汉句字犹孔子之语必不为易书诗也如此论文足下必当以扬雄太玄唐樊宗师宋刘几之文为最矣无怪足下之贸贸然无所之也然足下所尊奉空同鳯洲乃正嘉近时人则似不必远语上古也足下又云唐后于汉故唐文不及汉宋后于唐故宋文不及唐如此则我明便当不及宋又何以有陈人中又何以有人中嘐嘐然所尊奉之王李耶宋之诗诚不如唐若宋之文则唐人未及也唐独一韩栁宋自欧曾苏王外如贡父原父师道少游补之同甫文潜少藴数君子皆卓卓名家愿足下闭户十年尽购宋人书读之然后议宋人未晩也足下又曰江之行灔滪最难势最竒至于海则平易坦直得金焦障之以比功北地济南为能与水争顺流反逆之势呜呼是何谬耶夫今之论文者譬之论水不必论瞿塘不必论金焦当论其有源耳江水惟有源故至瞿塘而能险激至金焦而能洄洑至海而能汪洋浩渺鱼龙百怪学之有源者何不可之有自北地济南之文出学者束书不观止取左国史汉句字名物编类分门率尔成篇套格套辞浮华满纸如今市肆卖寿轴祭文文字者然足下以为北地济南之文难耶易耶与水争势顺流耶逆流耶使其势难其文竒则不应无限代笔秀才供应衙门皆能效之也然则吾将反足下之言而告足下曰献吉于鳞元美譬则儿童也羣从而嬉甚乐也父师督责之以诗书则蹙额相向何则束于法也彼畏宋人首尾开阖抑扬错综之严而不能为也畏宋人之古质朴淡所谓如海外竒香风水啮蚀木质将尽独真液凝结而不能为也国无法则乱家无法则哗故即以此语劝人中立身立文于圣贤礼义之中而已足下又痛诋当代之推宋人者如荆川震川遵岩三君子嗟乎古文至嘉隆之间壊乱极矣三君子当其时天下之言不归王则归李而三君子寂寞著书傲然不屑受其极口丑诋不少易至古文一线得留天壤使后生尚知读书者三君子之力也足下何故而苛求之其文纵不能如韩如欧乃遂不如王李受足下一盼耶且足下于三君子中稍恕遵岩谓其少师秦汉此言亦谬矣遵岩少时抄袭秦汉句字其后悔之乃更作古文其少作今无一字在集中矣足下何从见之遵岩以其少作为臭腐而足下追叹之然则足下乳臭时更胜足下今日耶至于宋景濓佐太祖皇帝定制度修前史当时大文字皆出其手我朝文章大家自当首推其文或以应制故不甚畅其所言或一二率尔应酬出自门人编録者则诚有之要之师摹欧曾不可诬也足下姑取其序记传之佳者读之可及乎不可及乎景濓虽未足尽我明之长然自今论之未见有胜景濓者而足下又痛诋之何也震川集愿足下迟迟其论足下学至震川文至震川时驳之未晩今恐尚悬絶足下之论止此故答足下亦止此计足下之病源皆由不知古文二字业于彛仲书中言古文之详不再述也足下骄穉豢养不能远从明师足下之乡有娄子柔陈仲醇两公虽未得韩欧之深然皆能言其本末足下偹贽往请为师得其一言昼夜思之思无越畔然后读书十年徐徐与不佞论文未为晩也舟行匆廹草草奉复惟原照不一

　　再与周介生论文书【艾南英】

