<!-- { "loadSidebar": true } -->
    发手震五雷，击其四肢心腹，碎如风箨，顶骨绽裂。一小儿不盈尺，黄衣跳舞，谓刘老师曰：“记五百劫前，我恐王之不仙也。自脔肢体，今王恐我之不化也。特舍龙雷，亦足以相报矣。”涌身入青冥，其尸亦亡去。刘老师还赴大梁，甘君已统九营兵，环列城外。乃扶杖立云际。谓甘君曰：“仙已化，其徒尽歼于寿春。此间有都君，早晚即大定也。吾将南行，策冰鹤之厄。”言讫，横其杖骑而去之。甘君遣使间道入城，告楚王以刘老师之言。都毛子刚在坐，言于楚王曰：“甘总帅大兵必获全胜，愿自率轻兵入贼中，救老友冯轼。且与郦仲离乐世治，收渠魁张也。”楚王授以新兵百人，毛子曰：“此之谓多矣。”乘夜出城，以百人劫贼营。大秉问计于冯轼，对曰：“中夜有警，主人宜静，吾步出帐前察之。”十五人皆惴惴称善。轼自笼一灯，朱书“长乐”字，出帐前，毛子为隐语曰：“长乐老亦老乐长否？”轼会意，答曰：“子都公固公都子也。”毛子径曳以前，负之而出。百人奋勇击贼，各得胜而还。毛子寄轼于城外山寺，以秘计缄固，射书城中，自率百人去，众不知其何为。王师劫营已出，贼中尚喧，达旦始定。十五人与大秉计曰：“豫州兵少，盍乘夜蹴其外城？及甘鼎来救，我已得内城也。”大秉深善其言。

    迨二更，衔枚至城下。初若不设备者，施□驾梯，蝉联鱼贯而上，守陴卒皆奔走去。大秉窃谓楚王诚不能兵，内城可反手得矣。时甘君在帐中，先已受毛子密计，至是谓周浮邱曰：“毛子果算无遗策欤？”浮邱曰：“贼已取外城，堕毛子计中矣。”由是反围贼于外城，与内城消息殊隔。木兰与犷儿进曰：“平妖不屑以术，然不得已而用之。吾两人请以夜静入外城开门，延大师入，诸斗可碎矣。惟愚民何罪？以胁从而为玉石之无分，又非盛德所宜有耳。”季孙曰：“以术来拒，则就诛之；蚩蚩者氓，缚而释之可也。今日多戮千百人，初不介意，国家元气，或隐受摧残矣。”甘君赞美曰：“仁人之言也，戒军卒勿妄杀，违者功不抵罪。”

    是夜四鼓，甘君九营之卒尽入外城，伪进退丞多役使神鬼来拒。木兰犷儿悉破其术诛之。十五人俱就缚，大秉遁去。楚王开门出劳，甘君建言：“有籍可归之民。俱令郡县收畜，有不悛者，斩而后告，馀以隶军伍，十五人煽乱。宜守磔之，悬首于市。”楚王皆从之。大秉窜还故昆阳城，其党二十人召不至者。尚栖于是，将合之犯宋镇，过雎阳甘君旧营，窥营中虚无人，权就屯聚，师伏虎将百人出。尽斩二十人。大秉以数十人掠村中，村人携锸以斗，悉毙其众。一士人擒大秉，乃都毛子也。盖预筹伏虎不擒获大秉，必窜至此，故饰村人以待也。毛子解大秉赴豫州，未及三十里，一村学究出于道旁，睨囚而叹曰：“吾弟子诚懦，遭毒手可悯也。”指后一人曰：“当代师兄。”其人入为囚。大秉即出，毛子知其为张也。拱手曰：“张三人已遭天诛，尚作师弟作乌乌之恋耶？”学究即返形为张，赤髯如虬，竖目成电，大骂曰：“都元不知人事，安识天道？遽向老子讪谤，当遣武士拔舌。”毛子叱百人以矢攒射，坦巨腹受之。矢入如投壶，丁丁作声。毛子自发一矢，张目吞之，吐出为小弩数十，还射毛子。著体如毛。毛子瞑目不动，拔剑来取，百人竞以刀斫，其身如败鼓皮，不可入。以剑劈毛子，自首至尻为两躯，面目手足各半，心亦半包络，肾肠迸裂而不出。方骇异间，一小道士从地下坟起，推毛子两半躯喝曰：

    曰：虎气龙文，万质万分。琳宫珠塔，一真一合。天鸡凌晨，昴官欠伸，吾师无著天亲。畀尔仙身佛身，天恋神恋，三万六千尘不变。

    喝毕，毛子躯复合，小道士即犷儿也，倏已不见。毛子笑谓曰：“山人用剑，能竖而不能横。岂高手哉？”以袖大秉于地，立斩之。大秉之头，啮左足，趾破流血。毛子因而截之，左足断。大笑，引剑并截右足，乃以手招黑云，坐而起。毛子曰：“山人以云为足，我独不能以水为车乎？”指坐处有水上涌如辘轳，踏之而行。至黄河边，云忽堕地，是木兰为渔妇，以云筐收之。惧为所执，跃入河化王鲔，杂鲂鲤行。毛子自化为网，乞木兰举之。俄顷而获，木兰自去。毛子化臂为铁□，贯琵琶骨，两足依旧，步如飞。毛子牵之而笑曰：“山人可复活否？”曰：“吾自不欲活，如大宗师何哉？”捷，毛子殊不胜步。忽犷儿来前曰：“世治代都君絷之。”自化其臂以牵，出毛子所化臂。曰：“以一人之足，役两人之臂，老子实歉心焉。”犷儿曰：“以千万人之力，致一人之头。且不惜也，何况两人臂？”

    入豫州城，观者填衢巷，或曰：“弥天罪犯。盖世妖邪，动三载之戈铤，竭数州之膏血，其肠毒，以毙□狗；其肉腥，以供饥鸱；其皮骨诡怪，以媚猖神，厌疟鬼。”应声曰：“但老子不死，君辈可忧。”至楚王前，毛子暗布天网。犷儿投于地，立而不跪。讯之亦不答。命鞭之，则入地不复见。王大骇，毛子曰：“无妨。”历一时，木兰缚之进。王大怒，命速斩之。头甫断，复上其颈。呼使攒刀斫之，刀入仍出，皮肉如故。王有忧色，毛子曰：“请宣阿修罗王之女至，则不得不就戮也！”王命甘君速召庆喜，仰天叹曰：“苟非其人，吾辈孰治，呜呼死矣。”喜至，投白罗巾于空，头遽斫落，体肉皆缕切，两足自脱，乃以野兽蹄续成者也。送首至京师，为平五斗贼露布。毛子以四友辞楚王，还与甘君、烛生及诸幕客作别。甘君曰：“先生既来，何为又去？”毛子曰：“来与廊庙士同忧，去与山林人同乐。惟冀元等不出而图，斯天下有无疆之福也。”五人者遥指终南，作西笑而去。旬日内，豫州行省，有诏书送至，甘君读之：

    楚王捷书，知尔臣鼎功烈超迈。已付内麒麟馆刊为成书，昭示万矣。新营将士赏擢有加，枢曹呈进如故事。兹臣珏晋仆射，臣鼎晋大金吾，封开国男，嗣世勿替。乐世治授虎牙将军，司马季孙授仪宾，明化醇授小司成，周浮邱授主簿，死事慕炜赠前将军，邬郁赠骑尉。今交不靖，暗结残苗，珏鼎速率粤兵，及所练新卒，援黔营，为故闽国公贵等，一雪烦冤。犁黄苗之疆，焚小武之甲，是所快焉。若既荡平，珏自还京，鼎还入粤，与区星经营交。官赏之懋，非所以□贤臣也。年月日，豫行省奉诏。

    甘君率诸幕官谢恩毕，致书于石仆射。自请先赴黔，分翻兵精炼者千人，属裨将曹镇渠灌儿隶节下。木兰犷儿与周浮邱，并资辅佐，石仆射以书答谢。甘君至武陵，矩儿迎见，甘君大慰曰：“刘老师救汝乎？”矩儿曰：“娄万赤潜归，故冰自消而儿能出耳。针、砭之原形，则刘老师吐火焚之，而后得复也。”

    二师知交有事，徵万赤归，亦先赴宜京道院，助灭火真人矣。玛师自与求太仆张郡丞守新营也。甘君授计矩儿，先请玛师将镜登辰南最高处，名铲磺山，伺贼来据，则敲镜背败之。汝夫妇俟刘老师调遣耳。矩儿先归，知古谓刘老师去南交，以宝物授小夫人，擒小武矣。矩儿告以甘君计，知古先赴铲磺山，后日甘君至，求张涕泗言斛斯公临危，念故人之意。甘君大恸，将为位以祭，小武使人骂战。甘君调新兵百人，神策兵百人，以常越沙明领之，伏小武大寨左右，俟彼兵出，则直捣其营。小武所炼引伸遁甲兵不及百人。自为一阵。甘君引数骑绕其阵后，小武分四路萑蛮逐之。甘君立马牡江侧以待，萑蛮来斗，发十矢共毙十六人，枪刺十九人，鞭击十四人皆死，萑蛮惧不敢进，但四面围之。一人呼曰：“蔡王有令，放走甘鼎者，非鹿娘种。”众人嚼之，皆应曰：“嚎。”小武率生力萑蛮来追，闻大寨被汉兵攻击，猛省曰：“甘鼎神奇用兵，吾所不及料。”急回救时，大寨已为常越沙明所袭，牡江边之围自解。甘君还帐，小武呼其众登铲磺山，先据地势，萑蛮尚五千人。漓老等四人辞欲去。小武唾骂曰：“汝四人非我则无主，我不藉四人为佐也。然弃主者罪不赦，各鞭一百放之。”山头将立寨，时有镜光如中天月轮，对寨中鸣不已。萑蛮之在前者。尽弃其械倒地卧。小武大惊，谓其众曰：“玛知古不死，宜受此厄也。”返走下山，石仆射前队至。木兰、犷儿喝曰：“蔡小武合诛久矣，将欲逃罪耶？”

    小武命两萑蛮出斗，皆被戮。忽转出六人，将尽戮之。转出十八人，罪囚卒至，百人奋勇入，乃引伸至三百六十人，粤裨将曹镇出战，坠马下，为萑蛮变所获。渠灌儿故得万赤术，喷火烧其人，救镇出。神策兵率领豫州新兵，及滇粤将卒。合力进剿。萑蛮由地走者，木兰缚之，无一得脱。季孙告甘君，竖受降免死旗，来归者三千馀人，死千馀人，获小武奔走者，不及百人耳。木兰犷儿蹙之近深涧，小武投入，涧上作风雨声，似有灵物呵护者。犷儿归告甘君，璜儿呈刘老师所授宝物，启其匣，乃刻白玉为小渔师像，背书古篆豫且名字。犷儿曰：“是矣。”

    矩儿夫妇，自随犷儿行至涧边，犷儿开匣出宝物投之。小武面缚浮出，自背至尻，皆负龟甲，宝物自飞去。矩儿夫妇牵小武至大营，石仆射与甘君受俘，仆谢曰：“人也而龟，物也而冠，此不如其父蚺吼之鹿，可献上林矣。”周浮邱曰：“似宜割烹之，以祭斛斯贺兰两公。张许两都督，及后先死事将弁。”仆射从之。函首送京师，黄苗平。石仆射以兵属甘君，自还京师。黔抚军区星以书来贺，兼致调任粤中，奉命会议南交诸机务。甘君答之：“撤滇兵归，毋使徒劳无功，且海道较不便，命木兰犷儿偕常越沙明，潜入宜京道院，诣灭火真人李长脚。早晚陈进取策。”柳皆木随甘君至广州，向人必夸其夺斗帜事。有薄之者，或诮曰：“设使蝥弧之考叔方登，而堂阜之夷吾未脱，郡丞将何以解免耶？”众皆笑，木参议进谒，即平邝天龙时之广州木守也。拜而贺曰：“大金吾石湾之烈，渔人凫子，往往能言。今外藩不恭，敢为暴乱。惟诛其君长，而抚其民人，轶汉代之置官，法周家之通道。伏波有二，定远无双。慰至尊之忧，安重译之化。敷天所属耳目，此地尤藉风云者也。”

