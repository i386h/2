<!-- { "loadSidebar": true } -->
　　世谓夷齐以为溷兮指箕子而为愚既采薇以饿死兮又被发而为奴镆鎁见弃于铅刀兮鱼目寳于隋珠彼蜂蛭之隐微兮安能语神岳而观清都已乎已乎无为察察而辨璠璵与碔砆
　　项王歌
　　古乐府有鲍几项王词断章云悲防骓马去泣望舟来气格媮懦不称因续而起之
　　提三尺兮臣诸侯手天下兮裂九州时不利兮絶淮流江虽可渡兮吾何求宁闘死兮羞汉囚
　　碧玉歌
　　南山有桂树上与浮云齐上巢双鸳鸯下合连理枝不夭亦不伤千载当若斯
　　三妇艶歌
　　大妇双绮襦中妇红罗裾小妇服翡翠理曲调笙竽良人幸安坐美酒倾玉壶
　　大妇织云锦中妇绣鸳鸯小妇独无事对鉴理红妆良人幸安坐帐暖自添香
　　团扇歌
　　白露团玉堦秋风动罗幕御幸各有宜非为君恩薄
　　嘉游歌
　　紫殿香风暖珠帘璧月斜阁中调寳瑟门外驻羊车
　　元丹歌赠防稽陈处士
　　尘波溢目深溟渤徃古来今空出没喜君相见话丹经起我凌云恶阡陌我生素乏儿女姿靣上巉岩耸山骨少年避地东海隅架竹编茅剪荆棘白云为我开山容清风为我翔真域旋属羣冦迫敺攘淬出青萍丹室风尘澒洞十余年灵府芝田渐芜没逢君踪迹类秋蓬遗我刀圭延嵗月何当横槊静寰区同子山居论丹诀
　　薄暮动歌
　　凉风生晚渚碧草罗夕隂置酒髙楼上延月开灵襟秾妆映桃李楚舞流清音金石闲丝竹逸响飞华林賔朋尽俊彦然诺轻千金游侠事遐览倜傥卑陆沉常恐芳菲歇行乐乖寸心良时难再得有酒须频斟



　　松隐集巻二
　　钦定四库全书
　　松隐集巻三　　　　　　宋　曹勋　撰
　　古乐府
　　圣人出
　　古乐府有题无词因新而补之
　　升太微法璇玑辟紫宫清九围甄符命以膺歴廓氛祲而建灵旗混车书之文轨兮纳民物于雍熈噫嘻惟仁惟义则吾知其所以能保持
　　飞龙引
　　炎精应运开真箓神母嗸嗸夜潜哭五星同轨莅秦雍十二真人翔水曲断虵约法授天人项籍叱咤徒驱逐萧曹翼翼冠元功三十一君兆开国君兮臣兮俱防同洒扫乾坤开夀域
　　上云乐
　　真王严仗卫清道表前旌翠辇浮龙藻霜戈丽虎兵哀笳鸣广路警跸过曽城后乗超王屋前驱上玉京诸天观鼓节列圣肃仪刑朝谒虚皇罢麾幢下始青搜兵宁紫户阅籍按黄庭十洲皆承事九宇仰裁成暇豫迎春宴还宫召百灵緑室陈歌舞阳台焕日星玉酒浮樽满天花覆坐馨空謡洞真唱遐览悲刼龄俯盼红尘子起灭轻浮萍
　　君马黄
　　君马黄臣马苍君马短臣马长驰驱不敢先腾骧左右先后惟其良臣马劳悴君马康君马康无相忘一劳一逸固所当君马无逐臣马强
　　春风引【建康作】
　　忆昔上国宣和初时平比屋驩唐虞天王礼乐纵游豫翔风和气凌天衢苍龙颁春动时辂晴光彩错明金铺扶晨官师防朝请杂防剑佩诸侯趋仗移走马退东掖阗阗车骑喧传呼笙箫合沓送歌酒游人买笑捐金珠太平一百六十载四方靣内无征诛歌声未断霓裳舞鐡骑直指堕神都苍茫万乗扣军垒六龙不御惊镤隂虹当天变白昼中原化作榛莽区黄旗悠悠渡江汉百僚窜伏天一隅南极三吴北燕蓟西秦东鲁无完郛至今甲歴遍三四生民散尽悲巢乌我每思家限淮水揺揺心与飞云孤江城春风涨白浪鸡声可数屋可逾兵纒九宇无花木憔悴春风空緑芜
　　日出引
　　云冥冥风凄凄绮疏未白鸡巳啼角声才断辟朱扉辟朱扉欵朝日君王剑佩朝诸侯赫赫明明光万国
　　思归引
　　嵗峥嵘以髙逝兮辰一往而不返夫君胡为乎伏幽陵而连蹇邈佳人之懐余兮防予马之不前亘川涂之修阻以纷错兮积雪漫漫而蔽天期百舎之不息兮命予驾而勉旃
　　箜篌引
　　行天莫乗龙行地莫乗马龙马各有待牵连一时假至人运独照八表周神化结交当结心势利徒夸咤兎丝倚乔松纒绵不相舍秋风飞严霜荣枯何所借冨贵人所慕贫贱人所鄙妻嫂薄苏秦人事古如此游子归去来劳生良可耻
　　日出行
　　日出东海隅照我草屋东屋东有荣木光彩生曈昽春草凝碧色秋水生芙蓉江山发深秀和气翔春风六龙俨灵辔万物咸昭融羲和羲和无旷尔职无替尔功使吾两目常明两耳常聪则吾将荐汝于上帝而复子以以重黎之封
　　升天行
　　上智保冲淡练气固形质精神藏杳冥独照出寂黙三炁俱混同求死不复得其次崇真功立言与立徳轩后御飞龙旌幢焕晴碧杨许奉丹书凌空佐天职董奉乗云舆秦女跨文翼茅山与荆山遗踪宛如昔旌阳与刘安鸡犬翔真域清虚王陵孙巍巍膺九锡云表鸣箫笳仗卫严霄极即事非荒唐粲然若白黒挥手谢时人缑山有仙迹
　　结客少年行
　　结客少年骅骝从骕骦鬪鸡横大道猎骑巻平冈婚姻聨卫霍賔客纷金张报仇通姓字排难匿行藏功名看寳剑富贵珥貂珰逸气凌秋鹗清才负锦囊诙谐惊四坐议论骇诸郎日暮平康里花隂醉满牀
　　结客少年场横行静朔方嫖姚新拜将亲选羽林郎百寳装犀甲千金饰箭房笑谈看匕首博戯赌香囊聚饮妖姬酒同升射雉堂聨骑絶沙漠分麾入范阳陈前夸夺槊马首拜降王归来辞厚赏小阁醉红妆
　　泾溪行
　　泾溪之水兮犹可以方舟泾溪之人兮不可以同游泾溪之阻兮犹可以为梁泾溪之险兮石齧吾廧泾溪之水兮犹可以徒渉泾溪之人兮不可以相接
　　长安有狭斜行
　　长安有狭斜劣劣通香毂道逄二少童问君住何曲我家本神京住近濯龙北长子爵执珪次子为相国小子无髙位校讐在天禄三子俱下来游人住行足三子俱入门金紫照华屋三子俱升堂戯防弄丝竹大妇缝罗襦中妇裁氷縠小妇调鸣筝切切声相续丈人幸安坐置酒奏新曲
　　长安有狭斜狭斜难方轨道逢两青衣问君住何里我家铜驼陌髙阁通朱邸长子爵通侯次子聨端揆小子事游侠倜傥卑豪贵三子俱入门轩车罗甲第三子俱升堂光彩动堦陛大妇理珍裘中妇曳云帔小妇弄笙簧明妆拥歌妓丈人幸留连雅舞扬清吹
　　饮马长城窟行
　　汉马饮长城匈奴空塞北楼兰与乌丸先驱出絶域月氏合康居受诏发疎勒右校罗天山左出林胡国嫖姚登狼居旌旗照穹碧号令明秋霜毳帐余空壁瀚海无惊波献防走重译大将朝甘泉后部腾沙碛九宇动声容功烈光篇籍将军拜通侯歌舞连朝夕
　　代北行
　　汉地山河逺边城草木长西戎空大夏朔骑送君王礼乐兼三统车书混八荒征伐司卫霍奉使遣苏张号令知无外衣冠入夜郎搜兵临瀚海郡县裂姑臧邮传通族障奚奴识宪章华夏同正朔天子坐明堂西极奉龙马何用贽白狼
　　寒风萧萧易水纹嫖姚十八为将军酒酣耳热气益振黠羌百万空成羣兵车辚辚动雷毂汉军霆击崩屯云登封居胥转瀚海波澄万里无纤尘六驘夜遁徒苦辛当时足雪平城耻犹恨逋诛尚有人
　　钓竿行
　　昔有伯常子避仇河濵其妻思之为钓竿歌每至河侧輙歌之今补而续之云
　　临北坂望南山山长水逺心慱慱钩有饵兮缗有竿鱼深潜兮秋水寒念王孙兮何时还
　　春江行
　　浦屿连芳草夭桃间柳堤征鸿下天际游女过前溪鱼没惊防影林疎见鸟啼王孙聨绣骑童子解香觽吴姬笑留饮同指画桥西
　　艶歌行
　　阳春丽华旦杲日延清晖庭前夭桃花灼灼流芳菲佳人惜良辰游子行不归君看夭桃花芳菲能几时
　　塞北行
　　五月无芳草经年不见花苍烟埋古木朔吹巻龙沙犹逢阿母海愁看白传义彷佛南箕下遥瞻望汉家
　　淮南行
　　人去宫门寂丹成寳鼎空砌下苔钱紫庭中霜叶红思君聼松籁精魄上髙穹
　　月冷桐隂静霜红桂影寒碧藓封丹室青松覆玉坛如何后鸡犬不得厠骖鸾
　　青汉謡
　　鼓防飞晨华翘辔景阿云裾动星汉流彩鸣玉珂迢迢拂青霭俛仰窥贠罗羣真俨龙驾拊节扬空歌灵风翔玉京音响生云和飞轩出阊阖紫霄髙峩峩览极不知疲垂足濯天河抵掌谈羲黄歴世由经过下盼尘波中秽浊真弃帑胡为恋浮境出没相纒纡秦陵一抔土神室生葭芦商山髙崔嵬名与四皓俱归来邈云汉璧月流绮疏悠然动清兴何必骑鲸鱼
　　梦仙謡
　　梦入蓬莱宫岧嶤耸朱阁灵风翔紫烟霭郁生罗幕鸾凤栖瑶林咀嚼瑶华蕚老龙戯沧洲喷涛荡鳞角朱戸翳霄晖翠殿开晴廓中有神仙人缓歩锵金铎顔貌盛芙蓉举止何绰约引我丹霞房玉浆金罍酌更赐琅玕膏笑谈同饮啄仙童供蟠桃盛以朱云络坐看移三山惊波沸五岳下顾尘埃徒奔走赴陵壑真人执我手殷勤相付托若到红尘中莫染红尘浊他年湏是早归来奉迎当遣辽东鹤
　　歩月謡
　　太清天宇清且髙皎然氷鉴悬层霄绛河水浅阆风息蟾光度景揺金鳌仙人纵驾游八极凤箫歌吹鸣嘈嘈星宫月殿风马逺珠华露湿旌旄冷还虚按辔窥尘寰波里三山银浪巻
　　游仙謡
　　羽盖承流景飇轮泛紫霞前旌绛霄队驻节王母家真童发清謡云表翔哀笳楼台上清汉服防明珠华万春若朝菌欢乐庸可涯瑶席未终醼零落蟠桃花
　　清晨謡
　　通夕抱寒衾冥冥暗风雨披衣待平明起履歩庭芜遥遥望扶桑延目上洲渚隂风驱层云屯积亘山阜草木纒凄悲杲日霾天歩林鸟杂乱飞修涂限商贾松竹互摧折鸱鸮肆翔舞四海扬惊涛鲸鲵竟吞吐谁云天歩寛宛足隘环堵殊乖夙昔心媿坐閴无语迟迟揽衿带栉沐正冠屦姑以勤余生疏剔治园圃清晨劳寤歌无乃思汤武
　　独酌謡
　　我有一樽酒来自故人家故人久相别十载隔天涯相思不相见对月开流霞一酌延清风清风为我开灵襟再酌劝明月明光徘徊冷光发三酌望故人明月清风见顔色髙歌起舞赓长謡声裂金石贯层碧伯伦巳死渊明殂蜾臝螟蛉漫充塞湏防歌罢玉壶空醉觉长天不盈尺
　　春风着意怜芳草芳草荣时春自老人生欢少别离多有酒当歌自倾倒莫教憔悴损容光白髪苍顔为谁好
　　阳春謡
　　临东皇万物昌君陶唐宣重光臣臯防熈元良协三辰抚万方物无夭札人无伤人无伤繄元良锡以景福滋穰穰吾君欣欣兮臻乐康
　　深夜謡
　　月影移鳷鹊鑪香满建章君王驻雕辇宫女出彤房仙乐浮云汉笙歌绕画梁按图皆国色何处是髙唐花落春犹在人存事巳非草侵迎仗路尘满旧薫衣独立空怜影当歌但敛眉羞见长门月曽同歩辇归
　　歩月謡
　　琅玕转景苍蚪立露脚斜飞冷光湿人归芳草恨迢迢剑佩生寒秋水澁离离箕斗正相望流苏帐合金波入风前揺袂思沉沉雷云不动蛟龙蛰
　　清晨謡
　　阳乌出谷升蟠木羃羃寒烟敛修竹狐狸窜伏不敢鸣魑魅深潜翳林麓荷锄田父下东臯金马门开转华毂何当羲御驻中天赫赫明明光万国
　　山中謡
　　山中之乐何由说知者不言言者拙红尘飞尽散松风独酌寒泉弄明月
　　秋风引
　　阊阖天门开九重金茎肃肃揺霜风吴江木落龙庭空鸡鸣起舞何怱怱烟尘髙翳山【阙】东边声夜入乌号弓















　　松隐集巻三
　　钦定四库全书
　　松隐集巻四　　　　　　宋　曹勋　撰
　　古乐府
　　青苔篇
