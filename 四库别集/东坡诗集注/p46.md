<!-- { "loadSidebar": true } -->
　　年来战纷华渐觉夫子胜【厚谢晖诗方同战胜者去剪北山莱注子夏肥或问之予夏曰吾战胜曰何为战胜曰吾入见夫子之义则荣之出见富贵又荣之二者战于胷臆而夫子之义胜矣】欲求五亩宅洒扫乐清净【补注王右丞喜防所居室日使十人给帚洒扫】学道恨日浅问禅慙听莹【任庄子长梧子曰是黄帝之听莹也】聊为山水行遂此麋鹿性独游吾未果覔伴谁复听吾宗古遗直【厚左传仲尼谓叔向古之遗直】穷逹付前定餔糟醉方熟【縯楚辞渔父谓屈原曰世人皆浊何不淈其泥而扬其波众人皆醉何不餔其糟而歠其醨】洒面呼不醒【縯明皇召李白作宫词时白已醉宫人以水洒面即令秉笔顷之成十余章】奈何效燕蝙屡欲争晨暝【次公小说载蝙蝠与燕争昼夜不决徃问凤风凤凰方睡遂投训狐其事详见诗案且云某意以讥王庭老如训狐不分别是非也已】不如从我逰髙论发犀柄溪南渡横木山寺称小径【太平寺俗号小径山】寻幽自兹始归路微月映南望功臣山云外盘飞磴三更渡锦水再宿留石镜【次公功臣山以钱镠得名前卷所谓功臣寺是也锦水前所谓锦溪也石镜前所有絶句是也】缅懐周与李【次公周与李周则周长官李刚前所谓李秀才】能作洛生咏【縯谢安本能为洛下书生咏直鼻疾故其音浊名流爱其咏而莫能及或手掩鼻以效之】明朝三子至诗律严号令篮舆置纸笔得句轻千乘【厚杜牧赠张祐诗谁人得似张公子千首诗轻万戸侯史记轻千乘之国而重一言】玲珑苦竒秀名实巧相称九仙更幽絶笑语千山应空岩侧破罋飞溜洒浮磬【次公灵珑九仙皆山名】山前见虎迹吏铙鼓竞【縯曹景宗诗云时児女悲归来笳鼓竞】我生夲艰竒【次公竒字读如李广数竒之竒居竒反】尘土满釜甑【厚后汉范丹字史云桓帝时为莱芜苌有时絶粒闾里歌之曰甑中尘生范史云釜中生鱼范莱芜】山禽与野兽知我久蹭蹬【倬潘耀老夫蹭蹬任意拙于王事】笑谓吏还遇虎吾有命径山虽云逺行李稍可并颇讶王子猷忽起山隂兴【援晋王徽之字子猷甞居山隂夜雪初霁月色清朗四望皓然忽忆戴逵逵时在剡便夜乗小船诣之经宿方至及门不前而反人问之故徽之曰乗兴而来兴尽而反何必见安道耶】但见菊花开吾当理归榜
　　汪覃秀才久留山中以诗见寄次其韵
　　季子应嗔不下机【縯苏秦字季子逰数年大困而归嫂妹妻妾皆窃笑之次公战国策苏秦去秦而归形容枯槁妻不下机嫂不为炊子仁按史记苏秦传及战国策并无不下机事唯李白诗云莫见苏秦不下机】弃家来伴碧云师【厚僧恵休姓汤氏诗曰日暮碧云合佳人殊未来次公江淹杂拟众诗凡三十篇各借着元姓名至此诗题曰僧恵休故后人误以为恵休诗白乐天云不似休上人空多碧云暮更相承误今先生云碧云师亦防于误矣子仁按先生诗有云杂篇直欲拟汤休则盖未甞误也碧云师岂别有所引耶】中秋冷坐无因醉半月长斋未肻辞掷简摇毫无忤色【汪善书托写众人诗次公退之赠崔立之云摇毫掷简自不供阮咸善琴士无贵贱皆为弹终日逹夜无忤色】投名入社有新诗【次公杜诗我有新诗何处吟子仁石鼎聨句序云校书郎侯喜新有能诗声景慕九华山録云龙池庵僧清宿与张扶为诗社四方景慕趋者如归皆宗九华扶诗社】飞腾桂籍他年事莫忘山中采药时
　　景纯见和复次韵赠之二首
　　解组归来道益光坐防百物自炎凉卷帘堂上檀槽閙送客林间桦烛香【尧卿张籍诗黄金杆拨紫檀槽索初张调益髙紫檀出扶南堪为琵琶白乐天早朝诗月堤槐露气风烛桦烟香】浅量已愁当酒怯非才尤觉和诗忙何人贪佩黄金印【子仁李白诗来时倘佩黄金印莫见蘓秦不下机】千柱耽耽北冈
　　人间膏火正争光毎到藏春得暂凉【尧卿景纯有藏春坞文忠公题诗云欲借青春藏向此须知白首尚多情】多事始知田舍好凶年偏觉野蔬香谿山胜画徒能说来徃如梭为底忙老去此身无处着为翁栽挿万松冈【尧卿藏春坞前一冈皆松林命曰万松冈司马温公题诗云藏春在何许鬱鬱万松林永日门阑静东风花木深主翁今素发野服遂初心付与乡人饮髙歌散百金】
　　柳子玉亦见和因以送之兼寄其兄子璋道人
　　不羡腰金照地光【次公鲍昭诗鞍马光照地子仁白乐天诗君番裴相国金紫光照地】暂时假面弄西凉【援白乐天诗西凉伎西凉伎假靣胡人弄狮子】晴窓咽日肝肠暖【厚道家服日精月华气尧卿陈髙祖梦朱衣捧日而至纳之帝口及觉腹内犹热】古殿朝真屦袖香说静故知犹有动无闲底处更求忙先生官罢乗风去【尧卿谓子璋道人也】何用区区赋陟冈【次公诗陟彼高冈】
　　子玉家宴用前韵见寄复答之
　　自酌金樽劝孟光更敎长笛奏伊凉【子玉家有笛妓子仁乐府有伊凉州曲】牵衣男女绕大白【援李白诗呼童烹鸡酌白酒男女嬉笑牵人衣】扇枕郎君烦阿香【厚黄香事母至暑扇枕寒则以身温席縯李商隠师令狐楚称门生甞呼楚子绹为郎君】诗病逢春转深痼愁魔得酒暂奔忙醒时情味吾能说日在西南白草冈
　　景纯复以二篇一言其亡兄与伯父同年之契一言今者唱酬之意仍次其韵
　　灵夀扶来似孔光【援孔光为汉太师赐灵夀杖】感时懐旧一悲凉蟾枝不独同攀桂【縯却诜对晋武帝曰臣举贤良对策为天下第一犹桂林一枝昆山片玉也师酉阳杂俎言月中蟾桂地影也空处水影也此语差近】鸡舌还应共赐香【亦同为郎厚汉官仪云尚书郎含鸡舌香奏事】等是浮休无得丧【厚庄子其生若浮其死若休又见贾谊赋次公张鷟取之自号浮休子】粗分忧乐有闲忙【縯宋朝甞召处士种放为司谏以论事公卿恶之赐金还华山又有紫微舍人者素不能文制诏甞令张君痞代之一日赐日本国正使诏书紫微已受词头而失君房所在君房时未第方与所亲饮醉都市中使促之紫微不胜其窘暇日杨大年与钱若水闲忙二令杨曰世上何人最得闲司谏赐金归华山钱曰世上何人最得忙紫微失却张君房称名对】年来世事如波浪郁郁谁知柏在冈【厚退之诗浪波沄沄去松柏在高冈】屡把鈆刀齿歩光【援贾谊赋莫邪为钝兮鈆刀为铦厚史记越王使大夫种奉歩光之剑以贺吴】更遭华衮照厖凉【縯范寗序谷梁春秋曰一字之褒宠逾华兖晋太子申生帅师公衣之偏衣佩之金玦狐突曰厖凉冬杀金寒玦离胡可恃也】苏门山上莫长啸【援阮借甞于苏门遇孙登与商畧栖神道气之术登不应籍而因长啸而退至半岭闻有声若鸾凤之音响乎岩谷乃登啸也】薝卜林中无别香【任檐卜栀子也其花六出天下之至香维摩经言如入檐卜林中不闻他香唯闻檐卜香也】烛烬已残终夜刻【厚齐竟陵王子良甞夜与四学士刻烛为诗每四韵刻一寸以为率】槐花还似昔年忙【縯唐进士每以八月投牒赴举时为之语曰槐花黄举子忙】背城借一吾何敢【援左传齐晋战于鞌齐师败绩齐国佐如晋师曰请収合余烬背城借一】慎莫尊前替戾冈【厚晋佛图澄传刘曜自攻洛阳石勒将救之佛圗澄曰相轮铃音云秀支替戾冈仆谷劬秃当此羯语也秀支军也替戾冈出也仆谷刘曜胡位也劬秃当促也此言军出促得刘曜也】
　　刁景纯席上和谢生二首
　　悮入仙人碧玉壶【任神仙传费长房为市掾有壶公来卖药常悬一空壶于坐上日入之后輙跳入壶中长房随公试展足则亦入壶中楼观五色重门阁道公语长房曰我神仙人也见责暂还人间耳】一欢那复间亲疎杯盘狼藉吾何敢【厚史记淳于髠传杯盘狼藉堂上烛灭主人留髠而送客】车骑雍容子甚都【援司马相如车骑雍容闲雅甚都】此夜新声闻北里【次公梁元帝纂要云古艶曲有北里靡靡之曲师史记纣使师酒作淫声北里之舞靡靡之乐】他年故事纪南徐【縯东晋置南徐州治京口今润州也师南史徐君旧善歌好声色载妓肆意游行荆楚山川时防阳鱼亦以豪后称于是府中謡曰北路鱼南路徐】欲穷风月三千界【子仁欧阳永叔诗翰林风月三千首吏部文章二百年】愿化天人百亿躯【縯柳子厚诗若为化作身千亿遍上峯头望故乡】
　　纵饮谁能问挈壶【次公周官有挈壶氏盖言不必问漏之浅深也】不知门外晓星踈绮罗胜事齐三阁【次公陈后主于光明殿前起临春结绮望仙三阁后主自居临春张贵妃居结绮龚孔二贵妃居望仙并复道徃来】賔主谈锋敌两都【援班固西都赋设西都宾东都主人以相辨答】榻畔烟花甞叹杜【縯杜牧之诗今日鬓丝禅榻畔茶烟轻飏落花风】海中童丱尚追徐【厚秦始皇令徐福与童男女三千人入海求仙福得平原广泽一去不来】无多酌我公须聴【厚盖寛饶曰无多酌我我乃酒狂】醉后麤狂胆满躯【次公赵云与曹公战先生明旦视战处曰子龙一身都是胆也】
　　次韵沈长官三首
　　家山何在両防归杯酒相逢慎勿违不独饭山嘲我瘦【縯李白诗饭颗山前逢杜甫头戴笠子日卓午借问因何太瘦生总为从前作诗苦】也应糠覈怪君肥【厚陈平为人长大美色或谓平贫何食而肥其嫂疾其不事家产曰亦食糠覈耳次公晋王戎之子肥戎令食糠肥愈甚】
　　男婚已毕女将归【厚东汉逸民传向长字子平嫁娶既毕勑断家事遂肆意逰五岳名山不知所终也】累尽身轻志莫违闻道山中食无肉玉池清水自生肥【厚九星上经云青青之月与日同升合两成一出彼玉池入乎金屋大如弹黄如橘中有佳味甜如蜜予能得之慎勿失黄庭内经丹田之中精气微玉池清水上生肥】
　　造物知吾久念归似怜衰病不相违风来震泽帆初饱雨入松江水渐肥【次公防饱水肥皆方言也】
　　刘叔防虎丘时王规父斋素祈雨不至二首【尧卿述字孝叔觌字规父】
　　白简戚犹凛【縯顔延之为御史中丞何尚之与书曰綘驺清路白简深劾取之仲容或有亏邪次公傅元天性峻急不能有所容毎有奏劾或值日暮捧白简整簮帯坐而待旦于是贵防慑服台阁生风倬文选任昉奏弹曺景宗曰臣谨奉白简以闻注简畧状也】青山兴已浓鹤闲云作氅驼卧草埋峰【尧卿晋王恭披鹤氅裘唐曲良翰为驼峰留】跪履若可敎【縯张良遇一老父于下邳老父堕履圯下顾良取之良强忍下取履因跪进父以足受之笑曰孺子可敎】卜邻应见容【縯白居易与元稹卜邻诗明月许同三径夜绿杨宜作两家春又杜诗王翰愿卜邻】因公问回老何处定相逢【次公后有回先生诗是也或言吕洞宾易姓为回处士回字乃吕字耳见唐先生诗注同】
　　太常斋未解不肯对纎秾【縯东汉周泽为太常卧疾斋宫其妻问所苦泽以妻犯斋禁収送诏狱当世疑其诡激时人为之语曰生世不谐作太常妻一嵗三百六十日三百五十九日斋师宋玉神女赋秾不短纎不长尧卿晋刘毅尝散斋而疾妻省之毅便奏加妻罪而请解斋】只遣三千履【縯春申君三千人其上客皆蹑珠履】来游十二峯林空答清唱潭浄写衰容归去瑶防路还应月下逢【縯李白诗若非羣壬山头见防向瑶防月下逢】
　　次韵陈海州书怀【陈曾令乡邑】
