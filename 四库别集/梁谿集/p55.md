<!-- { "loadSidebar": true } -->
　　一河北塘泺东距海西抵广信安肃深不可渉浅不可以行舟所以限隔胡骑为险固之地而比年以来淤淀干涸不复开浚官司利于稻田徃徃泄去积水隄防弛壊又自安肃广信以抵西山地形低下处可益增广其髙仰处即开干壕及防马坑之类宜专遣使以督治之
　　一河北河东州县城池类多隤圮堙塞宜徧行修治而近京四辅郡诸畿邑皆当筑城创置楼橹之属使官吏兵民有所恃而安万一有贼骑深入虏掠无所得可以坐困
　　一河北河东州县经贼马残破蹂践去处宜优免租赋以赈卹之徃年方腊扰浙东犹免三年今三镇之民为朝廷固守安可不议所以大慰其心者
　　一河北河东诸州最以储峙籴买粮草为急务宜复祖宗加擡粮草钞法一切以见缗走商贾而实塞下使沿边诸郡积蓄丰衍则冦不敢动矣
　　一陜西解盐无煮海之劳而给边费足民食其利不赀自行东南盐法而解盐地分益狭西边益贫愿复祖宗旧制以慰闗陜兵民之心
　　乞修塘泺劄子【敌骑既退乞同李邈措置塘泺城堡水柜等事具劄子进呈】
　　臣伏覩种师道詹度等奏金人人马已出塞垣朔方保全宗社大庆然彼但以河间中山两路州军坚守之故且惧王师之袭不得不遁其意岂尝一日忘割地之约耶深虑秋冬之交弓劲马肥复犯边徼捍御之防所当预修契勘安肃广信平等军东有塘泺西抵太行中间坦涂不过三百余里塘泺旣可增广其他地势虽颇髙仰亦因髙就下限以长堤潴蓄水柜以为阻固如水柜不及之处自宜修筑城堡屯兵控扼或设堑穽以虞奔冲兹事体大非借能臣未易办集窃见枢密副都承旨李邈累任河北边郡风绩素着深究边防利害欲乞特建一司以邈充使专切措置塘泺城堡水柜等仍乞朝廷多方应副庶几克成大功以为永逺之利
　　乞修边备添置防谋编修官劄子
　　臣窃惟军政之不修二十余年于此矣将骄卒惰赏罚无章每战辄北兵旣寡弱民又凋弊敌人由此敢肆凭陵中国之不振未有胜于此时者也今贼虽退师尚未出塞所至剽掠无复顾惮葢由初未尝有所惩创时方向暑须暂逺去秋凉马健何惮而不来此其可虑又非前日可比谓宜及今速为之备一曰选将二曰募兵三曰训练四曰保甲五曰马政六曰缮器甲七曰峙粮草八曰修城壁九曰增塘泺十曰置堡塞凡此皆军政之大者当今之急务也而其财用调度之费不与焉前此贼未退师支梧目前固有未暇今度其势出塞决在旬日而此去防秋近在三数月间要当自兹讲求施行不可复缓又况西戎跳梁五路并入四夷交侵诚可深虑臣以书生备位枢筦方艰难乏使之时乞避贤路不蒙赐许夙夜思之国之大事无过于此诚非一介孤陋所能独任要当合众志恊众力上稽祖宗之旧下考当今之宜庶几有济欲望圣慈许臣辟置防谋官四员于职事官中不拘官资髙下兼充仍添置编修官二员同共措画条具以时推行如蒙允许容臣续具姓名以闻御笔
　　依奏参谋编修添置四员
　　乞措置三镇劄子
　　臣朴野无所取材自蒙陛下委任力守三镇不可割之议区区赤心始终一节不顾谤尤者诚谓祖宗土地虽尺寸难以与人傥必割之无以立国冒凟圣聪者熟矣臣累次面奉圣训金人过河别行遣使计议三镇之地今来计程已是渡河之日所有三镇合行计议乞降御前文字付臣因控扼河津兵行选使同共前去取进止
　　御笔
　　三省密院同共详议莫更卑辞遣使求之见亲王随行不可轻易系国安危
　　辞免转太中大夫表
　　臣某言近具劄子辞免覃恩转官伏蒙圣慈降诏不允者出震膺图咸庆风云之防乗龙施泽敢懐雨露之私洊贡忱辞冀回渊聼窃以厯数盖归于天命讴歌允恊于民心大宝旣临羣工受祉如臣者以身许国初何意于陞迁叨位本兵顾已逾于涯分更容贪冒徒速颠隮伏望皇帝陛下俯徇至公曲从素愿惜名器之重爵尊朝廷行贵近之先化成海防俾能无愧实预有荣所有告命未敢只受
　　再乞罢知枢密院守本官致仕劄子【靖康元年五月守御使司补进武副尉二人以赍御前蜡书间道至太原赏之补讫奏知上批有大臣专权浸不可长之语上劄子乞罢】
　　臣前日伏覩宸翰守御使司转资奏行批知大臣专权浸不可长圣恩隆厚未赐诛殛伏读以还不胜皇惧臣伏念昨者金人乗虚直犯城阙臣以菲材猥当任重伏蒙圣恩许以便宜从事有功则赏有罪则诛讫以上闻盖禀睿旨旬月以来国势粗定屡曾面奏乞罢守御使司未奉俞允而边陲之间贼马屯泊间道通信欲及机防非假赏典不能使人故如奏行转资之事徃徃尚仍前日此乃以守御使司未罢之故非臣敢创为此也兼臣契勘置司之日蒙陛下颁降空名官告绫纸凡三千道若以委任之专凡此所降告身皆可尽用而置司以来前后书填只用三十一道而已自非灼然委有绩效之人不敢妄与今宸翰以为专权窃恐圣意有所未亮也臣闻众嘘漂山聚蚊成雷臣之孤忠困于无助爰自遭遇未逾岁月而几于危殆者屡矣仰赖圣明洞照愚悃故敢尚此黾勉以图报效而浸润日闻圣听已惑臣之微躯宁复自保夫专权者臣子之大戒而人主之所甚恶也臣虽至愚何敢当此重念臣竭忠报国非敢爱身然窃以谓任则当勿疑疑则当勿任唯疑与任不可并行今陛下旣已疑之矣岂可复处臣以枢机之任况臣自比日以来忧悸成疾心力耗尽动辄遗防深恐有误国事伏望圣慈许臣守本官致仕得避贤路乞此骸骨归安田庐伏惟陛下天地父母哀而怜之始终保全勿使颠沛则臣感戴天恩期于结草臣无任
　　御笔
　　前日所批止系要依祖宗故事无纎芥之疑卿但安职所乞不允仍不得再有章奏
　　第二劄子
　　臣伏蒙圣慈特降中使宣押臣赴枢密院供职及家属归府第仰荷天恩第深感戴窃念臣偶以冗材滥膺重任初乏涓埃之补自贻专辄之愆大度兼容未加谴责何施面目复冒宠荣伏望陛下终始哀怜曲垂保庇特依所乞许臣守本官致仕使与田夫野老共祝尧年非徒危疑之迹可以少安亦使进退之间不累国体臣已见出门外聼指挥所有不奏知出门之罪伏重赐黜责施行
　　御笔
　　所乞不允已差御药宣押可赴院供职
　　第三劄子
　　臣伏蒙圣慈以臣上第二劄子乞守本官致仕特降御批令臣赴院供职不得更有辞免仰荷徳恩弥增感惧臣窃以枢筦之任号为本兵况当艰难之秋可见委寄之重自非信臣曷可冒处而臣禀性惷愚滥被眷奬无涓埃之小补有防谤之并兴至烦宸章宣示三省怨怒传播喧于外廷臣独何顔复居密宥之地伏望陛下哀而怜之特赐保全使得乞身而去不胜幸甚此志已决仰冀听从臣无任祈恳之至
　　御笔
　　不可自疑有骇众听已令宣押当体朕懐
　　三乞罢知枢密院事劄子
　　臣猥以凡材误蒙异恩擢用枢筦筹画无取料敌不明致令种师中姚古之师为金人溃败太原围急未知所以解救之方又臣尝遣张师正统领胜防人兵前去防应不谓师中即以师正充选锋贼马邀截先次奔北旣乏知人之明又无捍患之略岂可贪冒宠荣尚居宥密之地以塞贤路祖宗旧制边事失律必罢枢臣伏望圣慈重赐黜责以允公议臣不胜皇惧待罪之至
　　御笔
　　早来已与卿面论不须如此令封还所奏勿复再请
　　第二劄子
　　臣伏蒙圣慈以臣上章縁种师中军行失利乞赐罢黜特降御批开谕不允仰戴天恩第深感惧窃以枢筦本兵之地专任边事与他宰执责任不同败师蹶将咎将谁执况有祖宗之成宪所当遵依伏望矜怜特赐斥免以副公议兼臣才术空踈志气凋落诚不足以上副委寄不胜皇恐待罪激切之至
　　御笔
　　依已降指挥不允仍止来奏










　　梁谿集巻四十六
　　钦定四库全书
　　梁谿集巻四十七　　　　　宋　李纲　撰表劄奏议九
　　附御笔批荅
　　辞免河北河东路宣抚使劄子
　　第二劄子　　　　　亲笔宣谕请行
　　第三劄子　　　　　第四劄子
　　第五劄子　　　　　第六劄子
　　第七劄子　　　　　第八劄子
　　亲笔宣谕节赐裴度传
　　谢赐裴度传劄子　　第二劄子
　　乞罢宣抚使待罪劄子
　　第二劄子　　　　　第三劄子
　　第四劄子　　　　　第五劄子
　　亲笔宣谕三首
　　辞免河北河东路宣抚使劄子【靖康元年五月种师道以疾乞罢宣抚使有防以公代师道宣抚使河北河东上劄辞免】
　　臣伏蒙圣慈特降宸翰河北河东国家根本之地委令宣抚臣以孤生误蒙天恩自庶僚中擢任枢筦以死报国此志已定况当危难之秋主辱臣死乃分之宜但今日此举系国安危种师中以宿将统重兵以援太原不旋踵而溃散臣独何人敢任此责又种师道威望素隆见为宣抚若罢师道而授臣恐外议不以为当区区微躯诚不足惜惧误国事傥陛下必欲使之亦何敢辞调兵选将应副钱粮须旬月始办太原围乆王师旣衂深可寒心臣虑此数日间已难守矣适见布衣髙世兼奏状谨缴进更容来早禀受圣训谨具奏知
　　御笔
　　如师道不罢亦不妨事便可治行
　　此任无易卿者为朕建功切在审而后行不可轻接战
　　第二劄子
　　臣伏奉御批以臣辞免宣抚使除命特加训谕此任无以易卿者窃念臣自遭遇以来惟知竭忠尽力以图报效而横罹谤议皆出意外累尝乞身未蒙俞允且使待罪枢筦仰承睿算尚可黾勉若令宣抚两路将兵于外岂臣孤危乃敢出此伏望赐照察余俟面奏
　　御笔
　　朕志已定须当卿去不允所乞
　　亲笔宣谕请行
　　卿素忠义何故不欲去适览章奏太原府出人五百斫贼数十级以此见之尚可为卿何不奋然请行以成功名可体兹意
　　第三劄子
　　臣伏奉宸翰令具有名望武臣契勘方今有名望武臣无如种师道者虽老其智谋犹足用旦夕入觐以优礼待之必肯为陛下用以李弥大副之朝廷已为得人所有臣今来除命伏望圣慈特赐寝罢
　　御笔
　　不允所乞国方多难不可辞
　　第四劄子
　　臣适方具劄子辞免恩命复蒙圣慈特降亲笔手诏令与师道同行勿复有辞者臣之区区已具此奏伏望睿察追寝成命无任祈恳之至
　　御笔
　　不允所奏
　　第五劄子
　　臣伏奉圣慈以臣累具劄子乞免宣抚使除命复降御批朕志已定须当卿去不允所乞国方多难不可辞者窃念臣爰自变故以来奋不顾身以徇国家未尝辄敢辞难葢荷陛下知遇得以少效孤忠今日师中挫衂内外惴恐此诚多难之时捐躯报国实臣素志岂复当辞但陈力就列不能者止臣内揆緜薄实难勉彊而况遭罹防谤动辄得咎积忧成疾心力殚耗岂敢以孤危之踪乃辄当统帅之任伏望特加睿察寝罢此除更俟来日面奏
　　御笔
　　成命已行必无改易卿当为国立功不得辞免
　　第六劄子
