<!-- { "loadSidebar": true } -->
　　我西行兮路何之？芙蓉之西西更西。路堂堂兮不岐，中行独复畴因依？祝融洒落无朋侪，望伊人兮胡不来？必有以也何迟迟？宁使予兮心悲以猜。 
　　
　　赠贰守中峰程君考绩之京歌并序 
　　
　　□堂中峰大夫三载秩满，将之京。李谭二生以庠师□□教诸君之意，联鳌峰李别驾之赞，来请赠文。[甘泉]子[曰：善。]中[峰]子学於阳明公，吾道义之契也。□□□□□□不□□为[则]可。夫中峰[子]，道义之契□□心发乎性情，情见乎辞，不可已也故曰可。若夫请，则吾以衰朽戒文矣，戒而破焉，其情必逆，故曰不可。中峰大夫闻之辞焉：「夫俗吏簿书之事，则或可几及，至於以德化感人，使民兴其同然之心，则吾未之有也，尚敢蕲法言乎！」甘泉子曰：「道德之化，大夫有之矣，乃辞而不居焉，大夫之谦也。夫谦，德之盛也。中峰大夫师事阳明公，则传习焉，则卫侮焉。交於合志之友，则如同气，如骨肉焉。推是心，则事君尽忠可知也；推是心，则事父兄孝友，夫妇尽义可知也。嗟夫！旁观於斯世，风俗之偷也甚矣，其惟若人乎！自若人望风者之为偷，而道义之化丧也。自若人之背师以媚权也，则化之不特一邢恕也，而师传之道丧，将闻中峰大夫之风以笃焉。自若人之挤井下石，而卖友交兵，则化之不特一耳余郦生也，而朋友之道丧，将闻中峰大夫之风以笃焉。自若人杀妻以求将也，则化之不特一吴起也，而夫妇之道丧，将闻中峰大夫之风以笃焉。自若人之谇语而紾臂也，而父子兄弟之道丧，则化之为秦民者滔滔也，将闻中峰大夫之风以笃焉。自若人之卖国以负君也，则化之不特一秦桧也，而君臣之道丧，将闻中峰大夫之风以笃焉。」或曰：「若是其备乎？」则应之曰：「夫五德之善也同根，五贼之恶也亦同根。鄙夫患得患失，苟患失之，无所不至矣，斯之谓同根。是故为背师媚权之事，则可为下石卖友交兵之事；为下石卖友交兵之事，则可为杀妻求将之事；可为杀妻求将之事，则可为紾臂谇语弒父与兄之事；可为紾臂谇语弒父与兄之事，则可为卖国负君之事。夫尊师斯信友，信友斯义妇，义妇斯孝亲，孝亲斯忠君，斯之谓同根。是故观一可以知其余矣，观人可以知时化矣。五化者，大夫有之矣，大夫何让焉？夫中峰者，中峰也，中道也。中道而立，能者从之，不能者亦已焉哉！作中峰大夫赠行序，而联之以诗，畀诸庠师登轴而赠焉。夫庠师，风化之地，而大夫之所作新也。诗曰：五马既良兮，副驾骧骧。冰玉相清兮，与坐黄堂。我衣之长兮，我佩之光。君今最去兮，谁与翱翔？天关怅怅兮，念之不忘。念不忘兮何如？愿言归来兮，毋留帝乡。 
　　
　　寿李南乡用方贤契六十一歌 
　　
　　东林父子时所稀，两世契义无或遗。为人解纷亦无取，乡里人今知感之。乃生震器姓南乡，襟怀轩豁声琅琅。口如悬河惊四座，面如松柏凌秋霜。岭海名家能有几？伦门霍门皆倒屣。花甲重逢号耳顺，名公大篇耀闾里。排辰次第开寿筵，尽楼箫鼓何喧填！我聊走笔一寿之，南乡续作南山篇。 
　　
　　贺院使阳谷吴君华诞歌有序 
　　
　　　　　广信郡侯吴子将寿其家君太医院使阳谷公七十六华诞之辰，因问寿於甘泉子曰：「希孟也不佞，敢问寿亲之道孰为大？」甘泉子曰：「大寿寿人。」曰：「如斯已乎？」曰：「大寿寿民。」曰：「如斯已乎？」曰：「大寿寿国。夫三寿者，天下之达寿也，而年齿不与焉。」曰：「何谓寿人？」曰：「古之神农氏忧内外之感，寒暑七情之交，民有夭札，是故尝百药，制为医道，以延民命。后世圣人精之，而良者务焉，故有太医院之设，府州县之医学药局，以前民用，延年益算，非所谓寿人者乎？故曰：为医者必获足福有后，子孙以昌，祚脉以长，长民侯王。今之君子，其姑苏吴士奇氏以之。故以医道遇君，百休是臻，蟒玉是申，其流庆仍云。」「何谓寿民？」曰：「医后之昌，长民侯王。昔者尧舜之王天下也，见民之有欲无主乃乱，利害相攻，贼灭无伦。是故为之建邦启土，树以君公，承以大夫师长，以教以养，民以康宁，化化生生，左右成能，故其民称仁寿之民。今之君子，其广信吴侯以之。承福於家？敷锡於下，吏治民安，扬名显亲。」「何谓寿国？」「国依於民，民依於主。保民胥康，邦乃其昌；祈天永命，万年惟王。故其国称仁寿之国。今之君子，吾於吴侯之治郡盖有望焉。夫阳谷君者，德以寿人，故其征也寿民；功以寿民，故其究也寿国。夫三寿，一脉而已矣。因叙而丝之以歌，寓以为寿筵侑觞之雅云。 
　　
　　东日曦曦兮照阳谷，君如日之升兮寿无垠。无垠兮平格於天，三寿齐极兮开寿筵。我歌侑觞兮，一唱三叹有余音。 
　　
　　寿汤九山先生七十一华诞歌有序 
　　
　　　　　九山子汤子民悦少有朴茂之资，总发时游江门，衣深衣，垂大带，非礼不动，毅然有古人之志。甘泉子见而奇之。博记而能久，出口诵古书，记全篇，滚滚不啻数百言。长游邑庠有名，不利於进取，则自告去而当之，知者每惜之。今年十一月二十八日，为七十一华诞之 
　　
　　[送龚沙溪宪长迁湖广右辖歌 
　　
　　沙溪参藩今总宪，袖里龙泉今百炼。春生秋杀天何私？白日青天人共见。有脚阳春去复来，广人再睹春]风面。帝念湖南为帝乡，右辖须得千夫良。简俾明公捧檄行，直从岭表趍岳阳。薇垣三日足甘雨，湖岳为尔生辉光。甘泉野老无拘束，脚底洞天三十六。神游衡岳四十年，祝融招手坐青玉。愿公无禁朱陵关，鹤驭来时春草绿。据康熙二十年本补字 
　　
　　赠方伯查先生得请致仕还吴门歌有序 
　　
　　　　　使君赠查公穷窿也。查公，吾素雅也。昔予为南宗伯，奉命祭告祖陵於泗州，查公为颖兵宪，来会祭。初见欢若平生，开心见诚，町畦不立，知其人矣。泗之师生请予讲学於庠，查公在座焉。闻之与人人欢喜，可知其人矣。及予休政归甘泉，公不作鼓吹，列仪从，独乘肩舆顾予於草庐。予卧不及道迎，未开正门，则从侧户而入，登堂，立读屏上书崔清献公「无以嗜欲杀身，无以货财杀子孙，无以虐政杀民，无以学术杀天下后世」之训。及予出，则二人者欢如平生，无以异於泗上之时也。呜呼！可以知其人矣。今夫人居则出肺腑，倾倒於势位之时；一失势，临利害，则反眼若不相识，反挤之井，从而下石焉者比比，诚如昌黎之言矣。则公之势位(想)[相]忘，穷达不相背负，岂不贤於寻常万万矣哉？公位广左辖二载，民皆安之，若再少需焉，则京堂卿相可至。公不取焉，忽然连上三疏，得允，拂袖飘然而去。以方古之疏广受，未知如何耳。则夫世之藉孔方，排金门，入紫闼，而以骄人於白日者，又何如也！甘泉子叹曰，因为短歌赠之，而序其所以作歌之意云。 
　　
　　使君邂逅淮泗间，钦予祭告祖陵山。倾盖桑阴已定交，町畦不立忘机关。我归甘泉公省辖，十载睽违如一日。忽如公车顾我庐，正门未开侧门入。赤心置人人腹中，老成自有古人风。今之君子势相压，予将蹈海谁予容？始知平易能近民，民亦感之如亲亲。咸愿借寇过一载，公胡求去忘斯人？叫阍春夏连三疏，赐一俞允千金过。五湖三江月相候，得归便得谁争那？道傍啧啧贤大夫，两疏之后讵云无？归去遗安有余地，有余不尽贻孙谋。 
　　
　　寿封君骆芸庄先生八十华诞歌有序 
　　
　　　　　芸庄先生者，吾郡节推骆容山先生之严君也。生於山阴，隐居山阴，慕山阴前辈王载风流，陶养性情，不为外诱，优游於山水之间，惟以读书教子为事。贤郎容山名居敬，登荐贤科，来节吾郡。吾郡赖之，上下贤之，多委之政而政平焉。不有此父，曷生此子？及观其子，益知其父，芸庄其贤也已。今年□月□日，为芸庄先生八十之辰，容山有王事靡(监)[盬]之叹，叹不得归寿也。予表侄陈舜典兄弟请诗寿焉，甘泉子曰：「寿也。然而寿有大小，今人称觞戏彩，乃人子之疏节也。若夫子以善养，立身行道，扬名显亲，使天下称骆氏为有子，乃大寿也。歌以为侑觞之助焉。 
　　
　　我闻芸庄先生八十龄，皓发朱颜神气清。胸中珠斗罗纬经，有时访戴访兰亭，有时点笔写黄庭。人言南极老人精，不然南镇之降灵。甫申世出生宁馨，早攀丹桂掇其英。立身行道显扬名，广施善政芸香生，大官委政政乃平。家翁上寿寿筵成，招邀刘阮揖长庚，斑衣渺渺滞仙城。我歌侑觞慰子情，大寿善养子道能。 
　　
　　折山高歌折山在宜章县 
　　
　　折山之高高莫俦，刺天拔地，人莫知由。郴章平地在上游，一水千里趋衡州，不能一里二里五里十里急滩流。等之折山之一在岳头，方寸之木高岑楼。始知为山不在高，有人则名，名则呼岳，祝乃崇封禅褒，精气磅礡藏灵修。嗟哉！为人亦如是，形体心性无乃异。九尺四寸食粟耳，践形惟肖肖天地按韩文公序文亦只云郴岭极。 
　　
　　劳罗国子一泉子钟卜筑衡岳代成终歌 
　　
　　[一]泉亦自甘泉分，曾在南雍讲院闻。生来奇气颇不羁，阿翁祷岳神降之。别后蕴藉更舂容，非复吴下之[阿]蒙。顷岁携书托南台，蹁跹老凤将鶵来。昨书闻予筑衡岳，寸木片瓦以自诺。今朝挟子来托居，[探囊挥金]宁顾余。买田舍傍赡来学，祠亭厢厨水沟活。嗟哉！之子仗义慷慨有如此，喷薄夸比安足数！会看奕世二业成，岳神呵护天下名。 
　　
　　送思州太守朱双桥歌 
　　
　　天目插天，苕溪遥遥。和气郁积不尽，三江五湖头。生贤毓秀多，湖州有美一人，朱君守正怀乾者号双桥。中怀耿介，服美多修。昔在江都治死狱，不以惟富自嫌，置人於非辜，天心天德群疑昭。三年垂翅来佐韶，[饥]餐凤竹实，渴饮曲江流。帝念贤者宜治远，远□□□先怀柔。双桥琴鹤即就道，慷慨万里行[招摇，思]州土民望霖雨，雨不择地沛崇朝。会看报政为前席，鬼神不问问氓谣。甘泉野老洗耳听，藩臬待尔来同游。何似纷纷反眼子，过门不入仍相訾！ 
　　
　　义士李味泉歌有序 
　　
　　　　　李味泉者，义士也。予与其父子兄弟叔侄，通家友也。味泉友林勿欺，今年三月内，一家以疫死者七八人，人皆畏之。味泉独忘其身，医生敛死，一无所避。史称庚衮守人所不能守，行人所不能行；然衮犹周旋兄弟之难耳，味泉於友，其势尤难，殆将过衮者欤！予既扁其门，复歌以表之。 
　　
