<!-- { "loadSidebar": true } -->
　　忆昨司青公时对紫薇午轩评谏草晓殿缀朝衣金石平生契人琴此日非白头情易感无涙与君挥
　　彦节判宗观察挽诗【二首】
　　国步増磐石维城协梦熊风神龙种异才格马羣空家训惟知白官箴只自公拊棺伤有徳天意或难穷
　　二
　　俭素师寒隽谦冲识老成养亲公族化取友士林倾贺屦填门近灵輀赴垅轻悲欢反覆手挥涙湿铭旌
　　许子儒寺丞挽诗【二首】
　　隂徳仙官裔殊勲辅相家山川钟秀丽人物见雄夸小试丞卿月卑栖属使华葢棺何太早行路亦兴嗟
　　二
　　壮嵗天衢上舂容伯仲间握兰同省户持槖假朝班投老归乡县从君卧故山并游零落尽回首一澘澘
　　知郡韩公挽诗【二首】
　　夫君抱清节独秀不求知晋鄙多薫徳阌乡早出竒功名天靳惜正直自扶持赖有仁风在朱轓两郡遗
　　二
　　鴈塔联名旧盐车得路先凌云曽诵赋纵壑愿推贤继剖龙溪竹同归象骨田伤心老盘谷谁与序山川
　　翊善余公挽诗【二首】
　　弱冠声名翰墨场一官小试活人方二王宾客推清介半刺规模与善良可但仁风薫晋鄙犹怜竒节老阌乡康宁寿考独余事兰玉堦亭久更芳
　　白髪归来一笑同旧游长忆鲁山东松楸地接螺江上兄弟名聨鴈塔中问舍蜗牛聊老【缺缺】书虿尾不忧穷清芬千古无遗恨空使余哀入暮风
　　节使少师王公挽诗【二首】
　　家声许史旧弱冠近天墀权出诸公右官嫌二品卑多知縁好古得句旧能诗自怪文开后风流有此儿
　　二
　　晩嵗闽江上来从竹下贤肯为文字饮时访祖师禅念旧藏遗墨【先兄往还遗墨俱存】忘形出近编忍倾一巵酒挥涙对新阡
　　李徳脩提举挽诗
　　仙李盘根逺更芳妙龄双桂防翺翔绣衣俗美澄清効墨绶民安恺悌方东閤挥金欢上客春田种玉燕诸郎年高七十通朝贵賸馥犹令毕万昌
　　范参议冝人高氏挽诗【二首】
　　毓秀勲庸后来嫔诗礼家浮云轻冨贵朽木视铅华晩日俄晞露春风自笑花平生偕老志愁絶五云车
　　二
　　兰玉无偏爱衾裯不忍欺甘辛同逆旅生死独先知马鬛苔封合鱼机宝帐遗酸风入松槚空作暮山悲








　　筠谿集巻二十
　　钦定四库全书
　　筠谿集巻二十一　　　　宋　李弥逊　撰杂著九首
　　中书省试阎夏防题
　　问言治道者贵可行趋近用而昧于致逺则因循茍且不足以定大议信古説而乖于适今则迂阔荒唐不足以识先务非笃论也国家自艰难用武葢逾十年主上忧勤当宁公卿大夫聚谋而力行羣黎百姓疾首以思治而方张之敌未殄辟国之勲未集是以坐薪尝胆博询逺采以为善后之图未尝终食而忘也今欲畅威鼓勇以收功于一战则敌坚而无衅或致先时之悔欲列屯固垒以图安于万全则师老而财匮或贻自困之忧欲増饬兵卫以壮国势则郡县力屈于供亿惧根本之或揺欲简法卒乘以惜民力则江淮地接于虏伪俱扞御之无备将以定致逺之畧权适今之宜于斯四者何施而可耶生通达国体明洽治道其考古酌今而备陈之庶以禆庙堂之末议母忽
　　漳州移学上梁文
　　漳溪古郡闽岭名区万井鳞鳞揽江山朝揖之秀多士济济喧邹鲁诵之声操觚待试者逾二十人抠衣善问者几三百軰家皆有塾锄或帯经诗书贵甚于籯金青紫信同于地芥惟此民风之厚率由士气之淳旧有学宫旁连州治甲庚先次土木浸隳縁相治之不工致藏脩之弗利乃复文明之位载新轮奂之规诸福咸宜羣情胥悦抡材累土悉从士子之经营荷挿挥斤不假县官之饷给云兴百堵虹架脩梁敢勤里巷之欢謡来相乡闾之盛事
　　儿郎伟抛梁东偃武脩文万防通声教本无南北异薰然洙泗与同风
　　儿郎伟抛梁西榕影歌栏晩色低一似孔林残照里十围櫰木防榱题
　　儿郎伟抛梁南望外仙山秀出蓝賸辟轩楹照爽气云车风马晓相参
　　儿郎伟抛梁北泮水无风净如拭夜潮来往接天池防见抟空起鹏翼
　　儿郎伟抛梁上殿角三堦明两两但令郡国广贤居从此太平知有象
　　儿郎伟抛梁下岂但崇高居可诧百川学海要必东九仞及泉戒多暇
　　伏愿上梁之后青衿日盛绛帐常开闻礼闻诗列圣门之高选拔翘拔楚作王室之良材仕与学而并进善将福以借来
　　祈雨祝文
　　维绍兴九年嵗次巳未八月戊申朔初四日辛亥具位李某谨以清酌庶羞之奠敢昭告于英烈忠泽显佑公维神聪明正直惠此一方千里之人颂神之庥如一口所以奉神者惟恐其后也今旱既太甚苖将尽槁老稚愁叹之声闻于阡陌奔走致告凡九日矣神尚坐视不一垂手救之乎惟守与神实被其责谨率郡僚叩谒祠下神其不待转晷上叩帝阍俾丰隆阿香骏奔就职霈为三日之霖庶垂死之根获更生之赐以慰千里云霓之望则神之徳益彰守亦依神得以逃责不然守且失职而神于斯民亦有负矣尚飨
　　又
　　维绍兴九年嵗次巳未八月戊申朔十一日戊午具位李某谨以清酌庶馐之奠敢昭告于英烈显佑公漳居山陬负贩者不至食齿之众仰耕以给一有水旱则为患滋甚绍兴巳未秋不雨民有忧色守曰吁兹其敢遑乃帅郡执事徧走羣祀者十日八月辛亥告于某神请不停晷为霖三日以苏民忧防萧酌醴祼而降正昼日赤赫微云兴焉有顷雷动风行若飜江河而下一郡大骇且喜明日又大雨又明日亦雨如约乃止呜呼守与神语若钟应若响合若叩门而求水火然神之依人未有如是昭昭者也守则不徳顾何以得神之休神其曰千里之人徳我我岂负千里之人哉惟神佐佑斯民其终庇之有求必应有受必除勿替自今之惠守尚能白神之功登于闻侈神之灵诏于后以永神无穷之闻尚飨
　　本命设醮青词
　　丛霄垂象下临万彚之生绵宇流形咸禀一元之性惟诚可格有感必通敢致洁于苹蘩用求哀于云汉伏念某早而忧道老巳忘机忠义为闲虽进观而无愧情尘俱障或寡过而未能深虞无妄之灾驯致有身之患属运一同于甲子而嵗复值于元辰星曜交临木金互胜傥隂阳之有沴当齿髪之既衰藐尔何堪惕然是惧岂曰死生之有命但知疾痛以呼天是用严奉具科恭陈净供云车风马上祈有极之尊璧月珠星旁叩无边之众伏愿神功不宇帝道无私回宝驭于须防鉴丹于咫尺琅音降福羽卫除殃大开宥过之门广辟取新之路念福莫长于无祸俾以平康唯梦可以与龄之仁寿阖门受祉终嵗迎休庶永保于天年敢希求于世福
　　回定书
　　鴈塔联荣契莫敦于三世凤占协吉姓宜合于两家重于纳采之仪俾践于归之约伏承令孙登仕骏惊千里学志五车而某第四女子识昧知琴才非咏雪仰恃潘阳之旧好敢亲王谢之高风执贽虽防垂缨敢后大非吾偶岂徒圭筚之光善与人交益佩金兰之义其为感荷曷罄敷陈
　　问亲书
　　言念合二姓之好礼莫重于人伦论平生之交义必存于久要敢借丝萝之谱益坚金石之盟某犹子某近发防童未熟伯鱼之训伏承令女二小娘子少闻女戒巳高道韫之风援既慕于相门姻亦联于世契蚤繇心许似是昔縁曽无媒妁之师觧尽畧隂阳之俗忌鱼轩象服岂敢期异时家室之荣竹杖芒鞋便可结两翁山林之伴
　　请岳老住漳州净众疏
　　达摩半渡念稍转即差如来一指禅不言巳喻欲明真实事要识向上机何须把缆放船正好逢场作戱岳公和尚先登彼岸亲到别峯承圜悟之祖风正云门之宗派桃花开后笑脸难囬梅子熟时酸心未改惟丹霞首顾于厐老方建塔有待于戒公愿啓净居来临法防鸣钟击皷大开福地之门庭挥麈谈经一洗昬衢之眼目
　　宣城水西道中杂言
　　曷山之北乱山间有大涧水深仅尺许阔可数丈两峯嘴向下沙碛间中流清澈涓涓不已静听有丝竹声四顾无人惟石上倚一笠子头拄杖芒鞋是必老农人寻幽而忘返者也喜其有物外趣独立涧上以俟其还久之不至仆笑告予以日暮遂行然直相来亦可以想见也
　　右自宣臧之往川过曷山发崇丘将下石嘴逺识南陵诸峰翘然特立绵亘数十里云叠浪涌隂晦万态下有丘陵平陆草树涧壑逺近映带目不暇应接令人莫可名状因思夫瑰异伟特竞秀争雄不特如是噫是孰为之而然哉夫累土以为台凿深以为池合众爪掌之力玩嵗愒日曽不充仞人力固不能为也而造物者亦何为而上下其手哉或曰一气之运融为江河结为山岳或其自尔然天地定位之后结者未尝见其融融者未尝见其结是又未必然也尝试以浮图氏书考之其説以谓世界之建立由四大之相持觉明空昧相待或揺故有风轮因空生揺坚明立碍故有金轮风金相摩火光上蒸故有水轮地性满空而水盈其间风以荡之火以烁之水不得自已也水既流动则地之起伏积散去来高下惟水之从及其既止水行地中而众不同形陈列于天地之间高者为山岳下者为丘陵平者为原隰防者为川泽通者为江河虽有神禹不能损益于其间由是四生十二类充塞矣是説也不其庶几乎且以是观之川流之暴莫甚于河至其决则丘垅溪谷迁变于俄顷之间者不可胜计况其尤者乎是又可信也余于是释然悟既明乎山泽之所自始而又知夫浮图氏之説平昔以为惊异而难信者皆真实语也
　　琴溪洗雨涧之间可五六百步南北枕渚流夹路脩竹防翳可庇风雨东西之深不知几何中有农夫之居室舍稀少篱落深固人迹不接于外唯闻相舂声甚急亦可乐也但其间必无王子猷未免负此胜致耳
　　晩泊琴溪溪横松竹间众山之水竞注日夜不息上有絶壁特起倾耸欲堕徐步溪岸访琴高生坐矶但见两岩环绕山曲悠然忘返独坐水滨石上须防云散月出风树披拂水石吞激防防不巳四无人迹亦复不知有我因抚然自笑自身真今日之琴高生也何必寻故基悼遗迹怅赤鲤之不遇哉
　　予自琴溪歩过岩垅寺至岐无所问涂遇一道者自后至项下长髯髪漆黑目中炯炯有光前揖予曰此岩垅路也遂相与行自宋世吴人不畜妻子唯货药以给朝暮且道琴高生事甚详问其姓輙言它予因异之而未暇究其所得至涧滨告还予强之亦不肯渡既行又使人反招之云官人先行顷且至矣而竟不来噫异人也抑高世之士耶人言琴高生仙去已数百年其云驾风御去来故栖或与世俗接而人不识也予之所遇孰知其非欤不然山林泉石之胜冝有得道者游息其间殆非尘埃中人也
　　赏溪岸多竹水流乱石间方秋夜月清明寒光下烛溪声竹色乱人耳目乃知竹影金碎泉音玉琮琤真古今絶唱也
　　琴台自西而北一径曲折前通两涧皆清浅可涉又其西大溪横流结竹为筏以渡溪上数峯屹然特立下有岩深可十丈两穴相通俨若户牖其形如覆盂其纹如累卵旁作僧居半隐岩底榜曰岩垅寺意古龙宫佛室列仙高士之所栖息而无铭碣可考又寺僧复不能通一二惜哉
　　白云寺东峯亭旁有季公墩唐永泰中季广琛破石埭贼闻防张燕是亭其下有刘遗民钓台遗民晋人避世离俗终老于此是二人者静躁殊执不啻氷炭而身名同隐于百年之后余以自比之臧谷而复叹庄生之博逹也
　　夜宿五松寺与慈觉渊禅伯徐步乘月而西行歌立谈度岭寻壑至白云寺由小径下临赏溪则曵杖逍遥观水月相复登东峯亭环视羣山云耸玉立微风过之径欲仙去不谓是身乃在人寰也
