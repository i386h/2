<!-- { "loadSidebar": true } -->
　　少司徒芹山先生者故尝以强学能文著名海内乃今领度支筭缗钱主军国之需背所习矣乃先生固能之先生既得迁南京户部时会大司徒缺而先生掌其事以为古者称効赋于京师命之曰灌输以言绳绳继继如水之流未有绝也于是移檄诸道令各以岁赋入而责治粟之吏甚剧诸道得檄读其文肃然敬惮之既半岁赋皆至如期唯恐后今南京仓廥谷粟充溢露积于外　御府诸藏皆满称富国焉皆先生之劳之所致也先生之言曰小人之道犹染也染于青则青染于黄则黄君子之道犹龙也上下风云逐时而数变是故先生尝柄文教矣士随造即化尝为奉常矣礼乐因而明尝铩羽而沈于末位未始以为戚也乃今矫翼而列于大僚未始以为欣也于是缙绅大夫之徒咸翕然一口称先生以为先生犹能也既先生掌户部一年余会倭囚侵暴海上横甚当是时工部有洛阳孙先生者摄兵部事乃躬自选卒将发而御倭而按尺籍半虚见卒率疲弱不任干戈孙先生愤苦之乃以白芹山先生卒空饕太仓粟请图之芹山先生方纤纤务节缩闻孙先生言乃遂上书曰臣闻养猫所以捕鼠而不捕之猫弗养焉畜犬所以吠盗而不吠之犬弗畜焉今南京官卒岁食太仓数百万石之奉乃一旦有急能从军者不满十之三四其不能者顾居其六七是居此六七中者固不捕之猫不吠之犬也焉用食乎臣愿于其六七中汰其最甚者更募壮士以今省粟奉之此管子所谓开塞通变国以不乏者也臣尝问仓曹粟所支堇堇可数年之资耳然其间又且有水旱之虞戎马之警皆不领于常费臣切为忧焉夫　国家有万年之图臣愿効万年之虑要其道惟在罢冗散之役绌浮淫之蠹而已彼请益赋者朘民之肉索山海者诲民之盗卖爵则名号滥赎辠则刑律弛臣以为非久远计且害治故弗言先生书奏葢四事其它三事不具悉然皆其蠹财者书下南京九卿及诸司集议之时史桢不在议中久之史桢造先生所谓曰亦尝有以秦越人之决疽闻于先生者乎夫秦越人之决疽也不令疽人见刀七煦煦然以手拊其背卒而一痛辄已之今先生言汰去蠹财者则决疽之类也夫计未发而令蠹者知之则多惧已发而令蠹者备之则多沮故昔之豪杰柄事恒弄奇务神甘蒙好术之名而弗辞非卑卑也畏事有不立也先生然余言叹之先生之司属若干人服先生教既久顷之谓桢曰今大司徒缺久而不补即若补必吾芹山公也巳而调工部孙先生为大司徒诸司即又谓桢曰今吾芹山公且告满满必有迁偿先生之劳桢应之曰然夫官人者第稽其资议人者则程其能诚令官人而肯采议人之口则安弗当焉又安有笯凤之嗟轩鹤之喻也 

　　○赠东谷先生考绩序 

　　今南京户部尚书东谷孙先生者前为南京工部尚书而摄兵部事其时会倭囚发先生诸所振举皆可明臣节翊国难余私为记之云始倭囚来侵海上也众不过数百人微眇耳海道以书白兵部先生得书辄大骜其时属大暑而又暮夜先生立呼火草疏驿闻于　上当此时客皆谓先生疏大遽且须之以观其定先生固不肯居顷之诸道书旁午至或一日十数至上海言城陷太仓言城楼毁嘉定言城被攻甚殆贼众见者至万人其伏兵不知其数先生传书令诸大夫徧观之客前言先生疏大遽者乃皆造门下谢言先生识贼状睹后事我等弗及也顷之有得贼谍者白云贼且欲窥江上不但已先生惧遂集诸守臣谋之有一人前曰苟必欲发兵固须请乃可耳先生目言者言者奉首退不敢复争先生乃言曰夫春秋之义先发后闻谓仓卒之变生也独奈何守胶柱之见而不顾急难乎于是自为令分军为六道出屯戍要害处而各置一将领之而又为之县赏格申罚科既已定乃克日行宣言曰有来挠吾计者吾奏之不则与若俱伏矢石之下母令误国而徒自泯没也其日兵遂出乃请粮于户部户部予之当兵出而行都市中卒皆练甲金戈光烛云日父老观者咸拊手叹嗟以为老且死乃始此睹何其盛欤兵出可十曰所而倭囚皆回舟不来先生御倭凡三疏其二疏事既巳断乃后奏焉翰林王生曰夫从古以来负才之士非少矣然事每不立者坐有病四焉事埶奔迫利居其一害居其九筭较分明而怯心生焉此病一也独智之虑众不及睹而骇议随之自信不固制于唇吻而遂止此病二也太阿倒持授他其柄动发举事未见福端先婴祸首此病三也投机之会间不容发而逡廵犹豫未有所决譬之临道踟蹰坐失千里此病四也斯四者固偾事之根蹶才之路也余尝持是以验天下之士百不失一而孙先生独无一于斯四者此大计所由定大事所由成也在昔正德之季年嘉靖之初禩也传有乐平乔先生者而又有仪封王先生者二先生相蹑而为南京兵部尚书南中人至今称之以为当其时江南保障东不在海北不在江在二先生之身焉由今孙先生观之令与二先生出同时当鼎足立仕同地当比翼奋皆所谓上应四七下乘五百之运者也岂可数数见哉孙先生摄兵部时南中人咸事吁祷愿先生为真兵部已而改南京户部非其望矣南中人甚叹之孙先生自为尚书葢三迁而满三年当考临行王生送之曰吾欲上书明先生之槩乞改玉授钺以答下情惧人以我为越爼而阿私好也吾欲簒述前事寄勒石室而身在江表惧人以我为卖直而夺彤管之职也故私独记之吾且欲谒归将持而藏之名山令后世有知者求焉先生母以我为无益于公也贰工部者欧阳先生见余记语人曰彼王氏记东谷先生事信魁然大矣然东谷前为户部而值财用屈也曾岁益巨万之资以给之既改南京工部又复省财至不可胜算凡此皆大政乃皆遗而不录何也王生闻之惭已自解曰夫合浦之珠网者讵有穷哉则吾有遗录焉固也 

　　○赠大司成见沧茅公奉　召北上序 

　　夫见沧茅公为南京大司成既二年久矣乃者　上念之召之还于是南京缙绅大夫之徒咸俨然造茅公贺焉夫海鹏扶捕谈者奇之鹤唳而上高空则观者翘首彼其意非徒慕之也固亦有所为也在昔戊戌之岁茅公尝以射策见　天子天子览其策为置第一其所条对累万言大抵皆国家大计迨于今十有七岁矣岂其策概于　主心言既有验而适乃　召之邪且欲以备三公之列也夫董子对策论天人之际极矣一迁江都而竟莫之返贾生言治安之要汉廷公卿皆不能及而宣室之后不复再见此二士者才非不隽言非不良乃所遭非其时也由今茅公观之可谓五百而一会千年而再遇者矣方今　天子圣德光昭比之日月靡缺可补然青齐之郊水患不收河南南阳以南米一斛万钱夫救菑恤危以抚安元元此　主上所轸虑也茅公即往而谒　阙下有如　天子使中贵人问茅公道所从来安所见闻具上之茅公由前道往不得诿曰臣典在养士斯固未尝理也夫蔽主之明而壅其泽匿民之殃而重其困此人臣之大忌也昔茅公对策时指陈利害不知有他何其具也岂今日顾畧之邪语曰美服人指美珠人估言求之备也故余随诸大夫后贺茅公礼既成复此望之云茅公为人笃中而自信识大体口不好辩而白黑分明常称以为士人出而应世持体不可不弘御物不可不厚聪明戒于太察严威戒于太峻一一而听之虽善竽者必乖寸寸而较之虽善丈者必差其在大学所养六馆之士葢数千人至众也靡不颂茅先生之德者固其腹肠洞豁人皆见之乃相服也语曰桃李不言下自成蹊葢谓是乎茅公尝与余游石城山中其时三月矣而桃尚未华茅公讶之而问故余谓艹木期虽至犹须日暴之乃发耳今四面连峯云雾恒覆其上见日最难桃欲华能乎故得曰苟先梅常侵腊得曰苟后桃乃失春斯未定讶也余尝食橘而甘茅公指所食橘谓曰是物一渡江即变而为枳矣余以为物善变者非真性也若而松栢在江南如是在江北亦如是有异状乎茅公与余故同官翰林兹之日又同游南都茅公每过余未尝不移日也其所论对泛引旁征者至不可胜原然余独记桃橘之事其它皆忘之则信乎华子之病忘也茅公且行而辞诸大夫诸大夫趣余言赠茅公初余往贺时业已有言望茅公矣更益之不能虽然有松栢之喻在夫是所以赠也 

　　○赠大中丞须野张公廵抚贵州序 

　　今　天子念贵州在万里之外其地险远其俗半杂夷难治非得博大通方之士以使之则不可以往令有司上可者名有司以张公之名上　天子然之为下制谕张公　　□制其时为南京通政即以其事问贵州人而贵州人游南京者甚少又以问客尝游贵州者而愈益少乃就翰林王子问焉谓翰林典在史局按舆图知其方考谱牒知其事宜令言之于是王子受令而以为愚者毕谋智者毕听古之道也乃为之言曰夫贵州诸夷既已受制称臣比于内地久矣忽而豪暴者兴辄敢干纪者公知其故乎彼有所恃也葢其地多山而山又峭峻蜿蜒回互自为城郭山下激涧千寻环之如带据之成池夷所居国必依此为固彼宽则稽首纳贡効款款之忠急则闭关拒敌不发一卒不射一矢虽有百万之师翱翔而不敢近诚格于险也　高皇帝知其然诸夷既降乃因其故俗官之于贵州置省广迁内地之壮士实其中若曰夷安则与安夷动则与定也公今往抚其地但仰求　圣祖之指于二百岁之上而法其意于万分之一则得矣夫以　圣祖之威兵甲之力其剪虏若草菅耳乃不灭斯种者非倦而不能举也以为西南夷至众而斯种颇内属将因为扞蔽内省屯戍转输之劳而外禁侵轶之患故第以汉官命之不纯用汉法治之也间者秉钺大臣苟扬国威不讲前事如云南沅江之患上以亏天家之重下以启他夷之奸此有识之所谓舛也夫古号贵州为鬼方者以其人谲诈变幻执之无从搏之不得有似于鬼故名之也谓御夷狄为羁縻者以言拘之不拘譬犹之羁马之首縻牛之鼻其事相类也然马虽受羁不能不蹄啮牛虽受縻不能不抵触其性然矣愿公察羁縻之义鉴鬼方之称视如马牛母与鬼较而効傩者干戚之计仆闻法缘俗立顺其俗即所以行其法威忌时作当其时乃可以明其威彼诸夷相噬自其恒俗方其狺狺而争之际两不相下则竟必相屠然畏死亡恋亲戚亦固有之适此之际公若遣一介之使奉咫尺之书驰入其境以示争者剖判是非晓以祸福令各罢兵彼之听之将不俟词之毕也仆窃观大臣之体与小臣异事小臣竞一节持一行即得托名于贤者之林大臣则问安社稷保封疆不耳公博大通方人也而又奉　天子之命诏其日夜孜孜思所以安之保之者　　　　　　　固甚具也仆言胡益干执事哉顾独念幕中一肉则推食无余赏赐不饶则超距之才不出兵患轻动动亦有期士患弗强强亦有道惟公财察而熟虑之母忽或语余曰张公故尝使滇南道贵州矣诚谙其地形悉其政俗今而问非不知也聊为之耳于是王子愧之曰吾失乎吾失乎吾乃今则燕人若矣昔有越人将渡河燕人从傍而指越人渡处比入舟又刺刺然语以桨柁之事甚具巳而问之越人也燕人窜入岸苇中不敢出越人入苇引燕人出而谢曰吾善操舟而子言之诚过然为吾谋则忠矣张公其以越人之视燕人者视我可也 

　　○赠大理少卿方厓赵公北上序 

