<!-- { "loadSidebar": true } -->
　　公讳某字士寛其先出自周灵王太子晋凡二十一世【集作代】而生翦翦为秦将军又三世而生珣珣居太原故今为太原人又一十九世【集作代】而生琼琼为后魏仆射谥孝简公又三世【集作二代】而生曽祖讳满官为河南府王屋县令王父讳大璡为嘉州司马父讳昻【集作升】为京兆府咸阳令河南府伊阙令有文行学术应制举对沈谋秘畧防登科诗入正声集公则【集作即】伊阙第三子好学善属文天宝中应眀经举及第迁授婺州义乌县尉以清干称刺史韦之晋知之署本州防御判官无何租庸转运使元载又知之假本州司仓専掌运务嵗终课绩居多又【集作遂】奏闻真受永泰中勅迁越府户曹属邑有不理者公假领之所至必理大厯中本道观察使薛兼训以公清白尤甚表奏之有诏权知余姚县令时海寇初殄邑焚田荒及营邑居【四字集作公乃营邑室】创器用复流庸辟菑畬凡江南列邑之政公冠其首焉【集无此字】其制邑辟田増户之绩则防稽之牒地官之籍载焉建中初授州仓曹叅军至四年七月二十六日疾殁于州江都县私第【集作殁于江都县之私第】春秋六十有二夫人清河崔氏鳯阁舍人融之侄孙郑州司户【集作法】昻之女妇顺母仪【集作训】为中外师【集作中外师之】贞元二十年十一月十三日疾终于三原县之官舍享年六十有三【集作二】有子曰播曰炎曰起咸以进士举及第播应制举对直言极諌防授集贤殿校书郎累迁监察殿中侍御史三原令炎既第未仕起应博学宏词科选授集贤殿校书郎昆季三人不十年而五登甲科时论者荣之一女适范阳卢仲通播等护号【集作号防】灵舆以永贞元年十月二十五日迁祔于京兆府富平县淳化乡之某原从吉兆也呜呼夫懋言行蓄事业俾道积于躬者在人也践大官賛元化俾功加于民者由命也有其人无其命虽圣与贤无可奈何惟公受天地之和积为行发为文宣为用故在家以孝友闻在官【集作行已】以清防闻从事以干蛊闻如金玉在佩动而有声其大者又常以经徳秉哲致君济人为已任有识者心【集作深】知之宜乎作王者心膂耳目之官以经纬其邦家而才为时生道为命屈名虽闻于天子位不过于陪臣郁然殒殁不展其用者【集作欝郁然没而不展其用者】命矣夫古人云有眀徳大智者若不当世其后必有余庆今其将在后嗣乎不然者何乃徳行政事文学具美丛于公之三子乎天其防者殆将肥王氏之家大王氏之门以甚眀报施之道者也某不佞顷对防于王庭也与播【集作炎】同升诸科焉祗命于宪府也与播连【集作取】执其简焉及其【集无此字】为考文之官也又起在选中焉既【集无此字】辱与公之二三子游而聆公之遗风甚熟故作斯文无隠情无愧辞焉铭曰
　　缑【一作淮非】山道光淮水灵长绳绳子孙代有贤良将军辅秦武功抑孝简翊魏文徳闇彰降及于公实生于唐大智全才应用无方作掾于郡三语有章承乏于邑一同在康展如之人何用不臧直登大位俾绍前芳呜呼百链之钢【集作金】不铸干将十围之材不作栋梁公亦如之与世不当道不虚行后嗣其昌
　　平卢军节度巡官李府君墓志铭
　　杜　牧
　　牧大和元年举进士【集作及字】第贡于【集作乡贡】上都有司试于东都在二都羣进士中往往有言前十五年有进士李飞自江西来貌古文髙始就礼部试赋吏大呼其姓名熟视符验然后入飞曰如是选贤耶即求贡如是自以为贤耶因袖手不出眀日径返江东牧曰诚有是人吾軰不可得与为伍矣后二年事故吏部沈公于钟陵宣城为幕吏两府凡五年间同舍生兰陵萧寘京兆韩乂博陵崔夀每品量人之等第必曰有道有学有文如李处士戡者寡矣是卑进士不举尝名飞者牧益恨未面其人宜喜其人之在位也大和九年为监察御史分司东都今谏议大夫李仲敏左拾遗常楚老前监察御史卢简求咸言于牧曰御史法当检谨子少年设有与游宜得长厚有学识者因访求得失资以为官洛下莫若李处士戡牧谢曰素所恨未见者即日造其庐遂旦夕往来开成元年春二月平卢军节度使王公彦威闻君名挈卑词于简副以币焉请为节度巡官眀年春平卢府改君西归病于路卒于洛阳友人王广思恭里第享年若干君讳戡字定臣七代祖渤海王奉慈祖杠衢州盈川令父登婺州浦阳尉浦阳晩无子夫人吴兴沈氏夣一人状甚伟捧一婴児曰予为孔某以是与尔及其【集作期而】生君因名曰天授君防孤旁无羣从可以附托年十余嵗即好学寒雪拾薪自炙夜无燃膏黙念所记年三十尽明六经书解决防隠苏融雪释郑元至于孔颖达辈凡所为防注皆能短长其得失一举进士耻不肯试归晋陵阳羡里得山水居之始开百家书縁饰事业毎有小功丧讫制不食肉饮酒语言行止皆有法度阳羡民有鬬诤不决不之官人必皆以诣君所着文数百篇外于仁义一不闗笔常曰诗者可以謌可以流于竹皷于丝妇人小児皆欲讽诵国俗薄厚扇之于诗如风之疾速常【集作尝】痛自元和以来有元白诗者纎艳不逞非庄士雅人多为其所破壊流于民间防于屏壁子父女母交口教授淫言媟语冬寒夏热入人肌骨不可除去吾无位不得用法以治之欲使后代之有发愤者因集国朝已来类于古诗得若干首编为三巻目为唐诗为序以道【集作导】其志居江南秀人张智实萧寛韩人崔夀宋邧杨发王广皆趋君交之后皆得进士第有声名【集作名声】官职君尚为布衣然于君不敢稍怠君在洛中困甚河南节度使萧洪移镇鄜州谏议大夫萧俶以君言于洪洪素敬諌议即欲谒君以请君曰人闲哗言洪盗籍外戚一窥其面能易吾死尚且不忍死况为其党乎居数月洪果败娶农杨氏女早卒子二人长曰审之次曰鼎郎始五嵗以某月日权葬于常州宜兴县某乡里某于君为晩交得君最厚因为之铭曰
　　命如烟云道比【集作宅】宫道烟云飘莫知往来为道不至无以偃息有道有命偶然相值命不在我不肖亦贵岂可指此与彼为市呜呼定臣曰徳孔循【集作脩】曰学必圣饰【集作】我竞竞不一【集作一不】言命可传其心以教后生呜呼哀哉
　　淮南支使试大理评事兼监察御史杜君墓志
　　铭　　　　　　　　　　　前　人
　　君讳顗字胜之曽祖凉州节度使襄阳公赠左仆射希望大父司徒平章事太保致仕岐国公赠太师佑皇考驾部员外郎赠礼部尚书从郁君防孤多疾目视昏近先夫人不令就学年十七读尚书十三篇礼记七篇汉书至【集作止】贾谊传不复执巻年二十四眀年当举进士始握笔草【集作葺】阙下献书与裴丞相度指言时事成合【集作各】数千字不半嵗遍传天下进士崔岐有文学峭澁不许可人诣门赠君诗曰贾马死来生杜顗中间寥落一千年二十五举进士二十六一举登上第时贾相国餗为礼部之【集作二字】年朝士以进士干贾公不获有杰强毁朝者贾公曰我只以杜顗敌数百軰足矣始命试秘书正字匦使判官李丞相徳裕出为镇海军节度使辟君试恊律郎为巡官后贬袁州语亲善曰我闻杜巡官言晩十年故有此行太和九年夏君客州六月授咸阳尉直史馆君曰训注必乱可徐行俟之至汴二凶败及洛以疾辞东下居之【集作州】龙兴寺承相牛【集作竒章】公僧孺请君入幕府君谢曰李公在困未愿副知已开成二年春目益昏冬遂丧眀李为淮南节度使复请为试评事兼监察御史支使兄牧自冯翊迎医石生曰是伏【集作状】脑脂下融名曰内障如蜡塞管蜡去管明俟脂凝可以抉去无不愈者后二年石曰可治治不効自冯翊别迎毉医曰嗟乎障有赤脉如木根横可牢不可断是法名曰日脚内障生日脚者法不可治君因居淮南筑室治生不复言治眼事闻于天下无不嗟叹君安泰自如令人旁读十三代史书一闻不遗客来与之议论证引听者忘去年四十五大中五年二月二十五日卒男【集作一男】曰麟师年十嵗女曰署【集作暑】児始五嵗六年二月八日归先茔实万年县洪原乡少陵西南二里牧今年五十假使更生十年为六十人不夭矣与君别止三千六百日耳况早衰多病敢期六十人乎忍不抑哀以铭吾弟铭曰
　　古之达人以生为寄为夣以死为归为觉【集作竟不同】不知生偶然乎其有裁受乎偶然即冺为大空与不生同其有裁授【集作受】乎呜呼胜之今既归而觉矣其自知矣何为其然乎呜呼哀哉
　　复州司马杜君墓志铭
　　公讳诠字谨夫河西陇右节度使襄阳公赠司空之曽孙司徒岐国公赠太师之孙司农少卿赠给事中之子公以岐公防调授州叅军同州冯翊县丞卫尉寺主簿鄂州江夏县令复州司马年六十某年月日终于汉上别业岐公外殿内辅凡四十年贵富繁大児孙二十余人【集作孙児余二十人】晨昏起居同堂环侍公为之亲不以进门内家事条治裁酌至于筐箧细碎悉归于公称谨而治自罢江夏令卜居于汉北泗水上烈日笠首自督耕夫而一年食足二年衣食两余三年而室居【集作屋】完新六畜肥繁器用皆具凡十五年起于垦荒不假人【集作之字】一毫之助至成富家翁常曰忍耻入仕不縁妻子衣食者举世防人彼忍耻我劳力等衣食耳顾我何如后授复州司马半嵗弃去终不复仕以某月某日归葬于长安城南少陵原司马村先茔牧为从父涕泣而铭曰【集作泣涕而书铭曰】
　　公侯之家所业唯官薄官【集作官】业农垦荒室完入仕多耻以农力劳等衣食耳劳力者贤归全故丘庆期子孙【集作孙子】
　　邕府巡官裴君墓志铭　　　前　人
　　君讳希顔字某裴氏于百氏中独标其族曰眷三分之为东西中君东眷裴在国朝名位最大曰冕艰难中定册立肃宗于灵武而相之继相代宗仅十五年国史有传冕于君为堂伯祖父王考某终朗州刺史娶宣州宁国令荥阳郑某女生四男君为首生朗州为厔河西令道朗二州刺史公防刚简强于爱人凡闗百姓一毫事与京兆尹节度使争论大声于庭府间前如无人然未尝以杖责治家家人有过失则谕之谕不变者出之为良人终不忍牵鬻于市将终郑夫人泣请遗令曰吾之廐骡为厔时役之今逾十年听其老死慎不可卖言讫而絶君生浸染仁父之化温良柔友穷居鄂【集作鄠】县饥寒【集有余字】二十年未尝出一言以愠不足司农卿裴及为邕府经畧使辟君为从事得南方疾归大中二年某月日卒于【集有其字】家享年若干不娶无子牧娶裴氏实君之私其弟觉泣来请铭铭曰
　　淑其性生无位死无子孰识其端











　　文苑英华巻九百五十八
　　钦定四库全书
　　文苑英华巻九百五十九　宋　李昉等　编职官二十一
　　李眀府嘉墓志一首　　杨眀府灵崱墓志一首杨眀府鸥墓志一首　　权眀府有方墓志一首白眀府季康墓志一首
　　隰川县令李公墓志铭　　　杨　炯
