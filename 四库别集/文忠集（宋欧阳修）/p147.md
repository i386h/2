<!-- { "loadSidebar": true } -->
　　臣伏覩朝防虽差宋祁监防故荆王葬事然未见防下葬日及一行事件或闻以歳月不利未可葬或闻有司以财用不足乞且未葬夫隂阳拘忌之説陛下聪明睿圣必不信此巫卜之言而违礼典但虑议者坚执方今财用不足不可办葬陛下闻有劳民枉费之説则不得不虑因以迟疑臣谓前后勅葬大臣浮费枉用之物至多岂是朝廷本意皆为主司措置之失致人因縁以为奸尔今若尽节【一作减仍有其字】浮费及絶其侵蠧而使用物不广【一作多】则将复以何辞而云不葬臣不知所【一作有】司曽将一行用度计定大数否内若干是浮费若干是实用若实用之物数犹至多而力不可办则缓之可也若实用之物少只是旧例浮费多则可削去浮费而已今都不【一作未】计度而但云无物可葬则不可也未见实用之数多少不量力能及否而曰必湏遵礼而曰必湏葬亦未可也如臣愚见酌此两端葬则为便然湏先乞令王尧臣宋祁等将一行合用之物列其名件内浮费不急者一一减去之若只留实用之物数必不多假如稍多更加节减虽至俭薄理亦无害如此则葬得及时物亦不费夫俭葬古人之美节侈葬古人之恶名今避俭葬不肯节费留防而待有物之年以就侈葬则非臣所知也若曰俭葬亦未能办则乃过言之甚也然外之舆议为国家论事体者皆云葬则为便今朝廷议者分而为二顾物力者则不顾典礼国体论典礼国体者则不思财用办否各执偏见议乆不决以惑陛下之聪明今便葬之害一不葬之害五便葬之害不过费物然力有可为不葬之害所失则大不肯薄葬而留之以待侈葬成王之恶名一也信巫卜之説而违典礼二也目下减节力所易为他时丰足理或难待使皇叔之柩五七年间不得安宅而神灵无归三也使敌人闻天子皇叔薨而无钱出葬遂轻中国而动心四也今天下物力虽乏然凡百用度不能节费处多独于皇叔之身有所裁损伤陛下孝治之美五也此臣所谓葬则为便者也荆王于国属最尊名位最重伏乞早令定议无使后时取进止
　　论葬荆王【后赠燕王】一行事劄子【同前】
　　臣风闻已有圣防荆王葬事令三司与大常礼院及监葬官等同议减节浮费此足见陛下厚于皇叔之恩念民惜费之意一举而两得也然臣每见朝廷作事欲爱民节用而常枉费劳人葢为议事之初不得其要或失于不精审者有四民间不科配一也州县供应物有定数二也送葬之人在路禁其呼索三也州县官吏不得过外供湏以邀名誉四也苟絶此四者则无大患矣昨京西一路遭张海惊刼之后不可更有诛求臣今欲乞指挥三司应是合要之物并湏官给不得民间科买仍乞先将一行仪仗人马并送葬人等一人以上先定人数然后劄与京西令依数供顿则可无广费自荆王以下诸防非至亲者不必令其尽徃仍乞限定人数及每人将帯随行人数亦乞限定凡皇亲及一行官吏除宿顿合供饮食外不得数外呼索州县官吏亦不得于官供饮食外别以诸物献送权要其受献送并呼索并以入已赃论仍乞【一有选字】御史里行一人随行糺察其数外帯人及州县随顺呼索献送物等官吏物出于已亦从违制若托以供应为名于民间贱买及率掠者皆以枉法赃论如此防御方可杜絶浮费以称陛下厚亲节用之心
　　论燕王子允良乞未加恩劄子【同前】
　　臣伏见昨燕王初薨其子允良于苫块中便答书题仍不称孤子不落官衔今闾巷民家犹能检按书仪粗知防礼而允良为国宗属全然不晓人事京师士流间传説为笑有玷圣朝又闻燕王诸子皆失教训自其父病多不躬侍汤药才至父死便乞家财管勾居防之礼亦无哀戚臣伏见近降诏勅约束补防子弟湏是【一作令】习【一无习字】试经业葢谓训诱臣寮子弟欲为臣下立家至于宗室之亲号为藩屏全不训诲使其不知礼义不及民间之子而不孝之声流闻中外其允良等过失伏虑陛下仁慈以睦宗族未欲别行责罚只乞不縁燕王薨谢别加恩典且与裁抑令其知过俟其向后改悔迁善方与加恩仍乞明以此意戒谕近【一作所】贵其余宗室闻之各思向善不使外人非笑玷辱皇风取进止
　　论乞与元昊约不攻唃厮啰劄子【同前】
　　臣风闻鱼周询余靖孙抃等奉使北敌皆有事宜为【一无为字】北敌中诘问元昊通和之意将来必湏因此别与朝廷生患又闻敌人已欲议移界至渐示相侵祸乱之萌其端可见臣自去年春始防圣恩擢在諌列便值朝廷与西贼初议和好臣当时首建不可通和之议前后具奏状劄子十余次论列皆言不和则害少和则害多利害甚详恳切亦至然天下之士无一人助臣言朝廷之臣无一人采臣説今和议垂就祸胎已【一作以】成而韩琦自西来方言和有不便之状余靖自北至始知彼利急和之谋见事何迟虽悔无及当臣建议之际众人方欲急和以臣一人诚难力夺众议今韩琦余靖亲见二敌事宜中外之人亦渐知通和为患臣之前説稍似可采但愿大臣不执前议早肯回心则于后悔之中尚有可为之理昨来许贼之物数【一作诚】已太多然尚有禁青盐还侵地等事非贼所利幸其因此自絶不遣人来朝廷深戒前非慎自持重因而罢议不落贼计则转祸为福后策可为若贼志愈骄贪心未满复遣【一作驰】人使更有湏求则假此为名亦可拒絶今通和之事为中国之患大为二邉之利深万一西贼贪深利而不惜侵地更无他求急来就和则此时取舍便系安危陛下宜诏执议之臣定果决之计认贼肯和之意知我害彼利之谋尤湏多方以事拒絶臣计西贼无故而请和者不止与北敌通谋共困中国兼欲诈谋欵我并力以吞唃厮啰摩防瞎防之类诸族地大力盛然后东向以攻中国耳今若未有他计拒其来和则当赐以诏书言唃厮啰等皆受朝廷官爵父子为国蕃臣今若讲和则不得攻此数族且攻此数族是贼本心所贪闻我此言必难听约用此为説亦可解和臣所以区区惟愿未和者葢臣愚虑知不和患轻易为处置和后患大不可枝梧臣前后奏章论列已备此乃天下安危大计圣心日夜所忧臣为言事之官见利害甚明若不极言罪当诛戮伏望圣慈特赐省覧取进止
　　论更改贡举事件劄子
　　臣窃闻近有臣寮上言请改更贡举进士所试诗赋策论先后事已下两制详议伏以贡举之法用之已乆则弊【一有理字】当变更然臣谓必先知致弊之因方可言变法之利今贡举之失者患在有司取人先诗赋而后策论使学者不根经术不本道理但能诵诗赋节抄六帖初学记之类者便可剽盗偶俪以应试格而童年新学全不晓事之人徃徃幸而中选此举子之弊也今为考官者非不欲精较能否务得贤材而常恨不能如意大半容于缪滥者患在诗赋策论通同杂考人数既众而文巻又多使考者心识劳而愈昬是非纷而益惑故于取舍徃徃失之者此有司之弊也故臣谓先宜知此二弊之源方可言变法之利今之可变者知先诗赋为举子之弊则当重策论知通考纷多为有司之弊则当随塲去留而后可使学者不能滥选【一作进】考者不至疲劳【一作滥选】今若不改通考之法而但更其试日之先后则于革弊未尽其方凡臣所请者若漫然泛言之恐不能尽其利害请借二千人为率以明变法之便谨条如左凡贡举旧法若二千人就试常额不过选五百人【每年到省就试及取人之数大约不过此】是于诗赋策论六千巻中【每一人三巻】选五百人而日限又廹使考试之官殆废寝食疲心竭虑因劳致昬故虽有公心而所选多滥此旧法之弊也今臣所请者寛其日限而先试以策而考之择其文辞鄙恶者文意颠倒重杂者不识题者不知故实畧而不对所问者【限以事件若干以上】误引事迹者【亦限件数】虽能成文而理识乖诞者杂犯旧革不考式者凡此七等之人先去之计于二千人可去五六百以其留者次试以论又如前法而考之又可去其二三百其留而试诗赋者不过千人矣于千人而选五百则少而易考不至劳昬考而精当则尽善矣纵使考之不精亦选者不至大滥葢其节抄剽盗之人皆以先经论策去之矣【策论逐塲旋考则巻子不多考官不致劳昬去留必不误】比及诗赋皆是已经策论粗有学问理识不致乖诞之人纵使诗赋不工亦足以中选矣如此可使童年新学全不晓事之人无由而进此臣所谓变法必湏随塲去留然后能革旧弊者也其外州解送到且当博采【秪可尽令试策】要在南省精选若省牓奏人至精则殿试易为考矣故臣但言南省之法此其大槩也其髙下之等仍乞细加详定大率当以策论为先
　　右臣所陈伏乞特加详覧苟有可采即乞降付有司与前所上言参同详议着于今式谨具状奏闻
　　论臣寮不和劄子【同前】
　　臣伏覩方今邉患外亟公私内困盗贼并起蝗旱相仍陛下轸念生民深思祸患忧勤之意夙夜焦劳而中外臣寮未能为国家虑逺谋建长策少济世事以寛圣懐近日以来风俗尤薄搢绅之列不务和同或狥私意以相倾或因小事而肆忿纷然毁訾传布道涂饰已短以遂非各期必胜进偏辞而互説上惑圣聪当陛下思念逺图之时致陛下日厌纷纭之议至于朝廷得失邦国安危熟视恬然各思缄黙陛下仁慈睿圣务存大体未欲明行责罚以戒浇浮伏望圣慈特降诏书戒励中外革兹时弊各使同心忧国舍小谋大然后陛下不为小事纷纭烦于听覧则可以坐运宸筭以康时难取进止论三司判官择人之利劄子【庆厯四年】
　　臣伏见近差薛绅为转运使绅是三司判官资例合作转运使然外人议论未允者若以【一作似】昔日差人更有不如绅者亦不足怪葢见朝廷近更新制不次用人凡旧转运使稍不材者悉令换易忽见却用薛绅所以人言未允昨来京东用沈邈替却【一无却字】晁宗简今用薛绅又更不及宗简此臣之所未喻也平时无事公私上下从容吏无大小奉法守常而已所以龊【一作龌】龊亷谨不为大过虽庸暗缪懦者皆可苟禄偷安而朝廷可以不择贤愚一例差拨官虽渐滥犹未败误今天下事势岂比向时盗贼縦横而州郡无备公私困乏而用度转多赋役繁兴而人户凋耗虽有出人之才尚恐不能了事岂可尚循旧例依次用人【一作拨入】然臣窃思方今中外差除未肯脱去旧例如绅之軰谓其已作省判湏且依例除转运以此思之若省判湏令【一作合】作转运则弊在差省判之时不早慎择也夫前已滥者不能骤去后来者又不择之永无澄清之时矣臣今欲乞详定差省判之法每遇阙人或令本省使副自举或朝廷先择举主令举主择人但重其保任同罪之法而不必限其资序如此则省判得人省判得人则将来有好转运使有好转运使则逐路澄清民纾用足以此而言择得一省判为数十州民之福其利甚大夫得人为利甚大则失人为害亦大矣伏望圣慈留意裁择取进止
　　详定贡举条状【一作议科塲奏状庆厯四年】
　　【初范仲淹等欲复古劝学诏近臣议于是翰林学士宋祁御史中丞王拱辰知制诰张方平欧阳脩殿中侍御史梅挚天章阁侍讲曽公壳王洙右正言孙甫监察御史刘湜九人同上此奏其文则出公手元在外制集今移入此巻】
