<!-- { "loadSidebar": true } -->
　　自以兵出，迎战于泸溪。无忌等大败，退还浔阳，聚粮缮船，未尝无备，故何无忌虽败退，犹赖刘敬宣以复振，遂进克至夏口。桓振遣冯该守东岸，孟山图据鲁山城，桓仙客守偃月垒，众合万余，水陆相援。等与无忌分兵夜击，悉攻破之。生擒山图、仙客，冯该率残兵奔走石头城去讫。
第三一二回　晋帝乘舆返建康
　　乙巳正月，南阳太守鲁宗之起兵来袭襄阳，桓蔚大惧，奔走江陵。刘毅等大军至马头，桓振恐不能守，又挟帝出屯江津，遣使见刘毅，愿割江、荆二州，奉送天子还京。毅等不许，宗之进屯纪南。振留桓谦、冯该守江陵，自引兵五千与宗之战，大破之，宗之走还，而毅等亦以兵乘振出，破该于豫章口。谦闻知，弃城走，毅等大军进入江陵，执卞范之等斩之。振以兵还，知城已失陷，其众皆溃，乃逃涡川。朝廷下诏大处分，悉委冠军将军刘毅所领，大赦改元，惟桓氏不赦。以桓冲靖忠王室，特宥其孙胤徙新安；以宗之为雍州刺史；毛璩为征西将军，统梁、益等军；以弟瑾为梁州刺史；瑗为宁州刺史，独桓氏及何澹之等不赦，桓谦、澹之皆奔降秦。
　　二月，留台百官备銮驾迎帝于江陵。刘毅、刘道规二人，握兵屯夏口，以备诸桓。使何无忌保帝东还，帝至建康，百官诣阙待罪，诏令复职。尚书殷仲文以朝廷音乐未备，言于刘裕，请治之。裕曰：“今日不暇给，且性所不解。”仲文曰：“好之自解。”裕曰：“正以解则好之，故不习耳！”以琅玡王德文为大司马，武陵王遵为太保，刘裕为侍中、车骑将军、都督中外诸军事。加裕尚书事，裕固辞不受，而请归藩镇。
第三一三回　刘裕遗循续命汤
　　初，刘毅未遂大志时，尝为刘敬宣部下参军，时人咸以雄杰许之。敬宣曰：“非常之才，自有调度，此君外宽而内忌，自伐而矜人，若一旦遭遇，必当以凌上取祸耳！”毅闻而恨之。
　　毅心怀前言，今敬宣为江州，使人言于裕曰：“敬宣不预建议，授郡已为过优，闻为江州，尤用骇惋。”敬宣窃知，不自安，使人去裕处请解职。裕乃召还为宣城内史。
　　时朝廷新定，未暇征讨，闻卢循为乱，与百官议以品爵招安。于是乃遣人以循为广州刺史，徐道覆为始兴相，因此二人皆受命，遣使贡献，因使人馈刘裕“益智粽”，裕乃笑曰：“彼谓我无能也！”亦使人报以“续命汤”，循亦疑未究。循初陷番禺也，执刺史吴隐之。至是裕与循书，令遣隐之还京，循乃不从。长史王诞曰：“孙伯符岂不欲留华子鱼耶，但以一境不容二君耳！”循始悟，遣之还京。
　　初，益州刺史毛璩闻桓振陷江陵，率众三万顺流东下，将讨之。使其弟毛瑗守外水，参军谯纵出涪水。蜀人不乐远征，逼纵为主。毛璩闻变，奔回城都，遣兵讨之不克，营兵反开城门纳纵，杀璩及环，灭其家，纵遂自称成都王。于是蜀人大乱，汉中空虚，氐王杨盛遣其兄子杨先据之。
第三一四回　慕容超立为燕王
　　八月，南燕王慕容德俄而寝疾卒，诸臣举哀，殡殓挂孝讫。
　　后以太子慕容超嗣燕王大位，改元太上元年。超既即大位，以慕容钟为尚书令，以封孚为太尉，公孙五楼为武卫将军，内参政事。五楼密奏燕王超曰：“慕容钟、段宏二人，素为民仰士归，不可使其内执国政，倘有异变，难以制之！宜出之外镇，免为内患。”燕王超然之。次日，改以慕容钟为青州牧，以段宏为徐州刺史。时太尉封孚谏曰：“臣闻五大不在边，五细不在廷。慕容钟乃国之宗臣，段宏国之外戚也，正宜应参赞百揆，不宜使镇外方。”燕王超不从。因此钟、宏二人，俱有不平之色，只得赴任，因相谓曰：“黄豹之皮，恐终当补狐裘也！”
　　五楼闻之，嫌隙渐构。
　　初，慕容超自长安来至梁州，慕容法时为兖州镇南长史。
　　尚书悦寿见超，因谓法曰：“向见北海王子，天资弘雅，神爽高迈，始知天族多奇，玉林皆宝也！”法曰：“昔成方遂诈称卫太子，人莫辨之，此复天族乎？”超闻恨之。至是即位，亦以法处之外镇。当是时，法来见慕容钟，会段宏起兵谋反，据城池，积草屯粮，不用朝命。是时尚书都令史王俨谄事五楼，得迁为尚书左丞，时人为之语曰：“欲得侯，事五楼。”
　　晋义熙二年，燕王慕容熙皇后苻氏身死，燕王熙悲号躄踊，若丧考妣。大殓讫，复启其棺，而与交接。置百官于宫内哭，密使有司按检哭者，有泪者以为忠孝，无则罪之。于是众臣大惧，莫不含辛以为泪淋。明日欲行苻氏丧，前掖将军慕容云与幸人李细曰：“今主上无道，杀戮大臣，来日行丧，必然自送，你可领勇士百人于道杀之，以免吾患。”细从其言。
　　次日，行苻氏丧，百官皆送。燕王熙亦自送殡。至中道，慕容云叫出李细，引勇士杀之。熙在位六年，自垂至熙四世，凡二十四年，后燕到此而灭。
　　是时云乃自立，即其大位，加封大臣，以李细为和龙长史。
　　李细恨云不以己执朝政，复以兵杀慕容云于前殿。
第三一五回　冯跋即位于昌黎
　　史说冯跋，字文起，长乐信都人，乃毕万之后也，万之子孙，有食采冯卿者，因以氏焉。先，慕容宝僭位，署跋为中卫将军，及慕容熙即位，欲诛跋，跋与兄弟俱亡逃在外。
　　时慕容云既被杀，国内无主，文武溃散。时冯跋在昌黎，将推以为主，于是迎跋，跋始即大位，不改国号，仍国号燕，元太平元年。以弟素弗录尚书事，总督内外诸军事。
　　冯跋既僭大位，励意桑农，乃下书曰：“桑柘之益，有生之本；北上少桑，人未见其利；可令百姓人植桑一百根，柘二千根。”时地震，寝宫崩坏，燕王跋即问太史令辟尚曰：“昔年屡有地动之变，卿可明言，主何吉凶？”尚曰：“地阴也，主百姓迁。震有左右，昨震皆向右，臣惧百姓将西移。”燕王跋曰：“吾虑此也！”
　　九月，西凉公暠与长史张邈谋，乃徙都于酒泉，以逼沮渠。
　　蒙逊举手令其诸子曰：“从政者当审慎赏罚，勿任爱憎；近忠正，远佞谀，勿使左右窃弄威福。毁誉之来，当研核真伪；听讼折狱，必和颜任理，慎勿逆诈亿必，轻加声色；务广咨询，勿自专用。吾莅事虽未能息民，然含垢匿瑕，朝为寇仇，夕委心膂，粗无负于新旧。事任公平，坦然无繇，向不容怀，有所损益。计近则如不足，经远乃为有余，庶亦无愧于前人也。”
　　诸子从之。
　　丙午二年初，南凉傉檀伐北凉还，献马三千匹、羊三万口于秦。秦王兴以为忠，以傉檀为凉州刺史，命镇姑臧。征王尚还凉州，士人道主簿胡威，请留尚镇姑臧，兴弗许。威见兴流涕言曰：“臣州僻远，仗良牧仁政保全至今。陛下奈何以我等贸马羊乎？若军国需马，直烦尚书一符，臣州三千余户，朝下而夕可办也！昔汉武帝领天下资力，开拓地面，以断匈奴右臂。
　　今无故而弃五郡之地，忠良华族，以资暴虏，岂惟臣州士民坠于涂炭，恐方为圣朝饮食之忧耳！”兴悔之，使人弛止尚莫回。
　　时傉檀之军至五涧，王尚未离。傉檀托别驾宗敞劝王尚行焉。当别驾宗敞打发王尚上道，自来辞傉檀，去同尚还长安。
　　傉檀谓曰：“吾得凉州三千余户，情之所寄，唯卿一人而已，奈何舍我去乎？”敞曰：“今送君回，与大王解纷，正所以忠于殿下也。”傉檀因问新政所宜，敞曰：“惠抚其民，收用贤浚”荐本州民士十余人，傉檀嘉纳之。傉檀宴于宣政堂，仰视叹曰：“古人有云，作者不居，居者不作，信矣！”孟袆曰：“昔张文王始为此堂，于今百年十有二主矣！惟履信思慎者，可以久处！”傉檀善之。傉檀虽受命于秦，然其服用礼仪，一如王者。
第三一六回　勃勃封尸髑髅台
　　三年，却说赫连勃勃魁岸，美风仪，性辨慧。秦王兴见而奇之，与论大事，宠遇逾于勋旧。兴弟邕曰：“勃勃不可近，近则噬人也。”兴曰：“勃勃有济世之才，吾方与之平天下，奈何逆忌之？”言讫，乃以为将军，使助没弈干镇高平，伺魏间隙。邕固争曰：“勃勃乃贪猾不仁，轻为去就，恐终为边患！”兴乃止。久之，竟配以杂虏二万余落，使镇朔方。会魏王珪归所虏秦将于秦，兴归贺狄干以报之。勃勃大怒，遂谋叛秦。
　　柔然献马于秦，勃勃掠取之，袭杀没弈干而并其众，自为夏后氏之苗裔，称大夏天王，置百官。
　　却说勃勃本姓刘，卫辰之子，改姓赫连，是匈奴右贤王去卑之后，刘元海之族也。被魏所灭，降秦而叛，自为天王也。
　　时夏王勃勃共破三部，降其众以万数。进攻秦之三城以北诸戍，斩秦将杨丞、姚石生等。诸将皆曰：“陛下欲经营关中，宜先固其根本，使人心有所凭系。高平险固饶沃，可以定都。”
　　勃勃曰：“吾大业草创，姚兴亦一时之雄，未可图也。今专固一城，彼必并力于我，亡可立待。不如以骁骑风驰，出其不意。
　　救前则击后，救后则击前，使彼疲于奔命，我则游食自若，不及十年，岭北河东，尽为我有。待兴既死，嗣子暗弱，徐取长安，在吾计中矣。”于是侵掠岭北诸城。秦王兴乃叹曰：“吾不用黄藐之言，以至于此！”而勃勃求婚于南凉，傉檀不许。
　　勃勃大怒，率骑三万，击破傉檀。傉檀败走，文臣武将，死者十有六七。勃勃使人搬积其尸而封之，号曰“髑髅台”，云是辱傉檀也。
　　却说南燕王超母妻犹在秦，遣封恺使于秦，求母与妻还之。
　　秦王兴谓恺曰：“昔苻氏太乐诸伎悉入于燕，燕今称藩，若送伎，即送还其母妻，乃可得也。”恺以是言，还燕报于超，超与群臣议之，段晖曰：“陛下嗣守社稷，不宜以私亲之故，遂降尊号。但太乐先代遗者，不可与也。不如掠吴口与之。”张华曰：“侵掠邻国，兵连祸结，非国家之福也。陛下慈亲在人掌握，岂可顾惜虚名，不为之屈乎？”于是，超乃使韩范聘于秦，称藩奉表于秦，秦使韦宗报聘，张华请北面受封。晖曰：“燕七圣重光，奈何一旦为竖子屈节？”超曰：“吾为太后屈，愿诸君勿复言！”遂北面受诏。又使华献太乐伎一百二十人于秦，秦王兴乃还超之母妻，厚其资礼而遣之，于是超得母还国而养之。
第三一七回　穆之劝裕刺扬州
　　戊申四年正月，晋帝设朝，文官武将俱各身披朝服，手执牙笏，齐上金銮殿，各拜舞山呼万岁。近臣奏司徒、扬州刺史王谧薨，无人辅政，晋帝命群臣议任谁人。时左仆射孟昶出朝堂谓众臣曰：“圣上面命我等举贤辅政，此事必须问刘裕、刘毅二人，然后可行。”众臣皆曰：“然！”于是遣尚书右丞皮沈来丹徒，与刘裕、刘毅二人商议。
