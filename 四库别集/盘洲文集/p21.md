<!-- { "loadSidebar": true } -->
　　大夫七十而请老古之制也近人耽禄廼钟鸣漏尽而不知止吁可叹哉具官某学道洗心声中其实蚤入京都垂上华辙晟府典乐禄臣司光皆当时之遴选退休林壑亦旣有年遗荣抽簮无玷终始中秘之直非贤弗居光尔桑榆用迎夀嘏
　　李防常仲循资制
　　尔沦胥异域久厌腥羶挺然来归亦着功效进秩有命夸组和门益思尽忠用答天涣
　　佥书枢密院钱端礼封赠三代
　　曽祖暄秦国公制
　　钱氏有德于呉越之民上天祐之宋兴二百年间枝胄蕃衍重袭紫为搢绅望族运筹帷幄祖孙相继发祥锡羡厥有自来具官某得传家之学蕴迈俗之材入聨禁途分司会之剧职出颛方面畅柔逺之英规搢绅髙其令名史防纪其遗懿惟厥显考光辅两朝迨今三叶复登宥地天之报施可验不诬大师维垣已崇愍典四塞之国载锡蜜章是为有后之光益笃无穷之祉
　　祖驸马都尉景臻大宁郡王制
　　宋有天下凡将相之子勲贵之家以选而为副车者无虑数十百人虽公圭将钺生极其荣而甲第绮襦代袭豪侈求其来裔卓尔不羣秉枢翊政光于三阶者未之有也具官某永昭陵之禁脔异姓王之闻孙谦畏慈仁白圭无玷享沁园之奉而有声于戚畹传金籝之学而善训其后人宜有孙枝致身两地世德之懿瞻前无邻爵秩旣尊叠禭泉壤焘以新社隰为乐郊尚其如存服我休命
　　父忱庆国公制
　　昂霄之木不生于培塿之丘纵壑之鱼不出于蹄涔之水公侯之子孙踵前人之盛烈受髙门之美防奋然有立为国光煇者所慿厚也具官某天姬之嗣休有德名乐善履谦白首不变教忠之训咸仰义方陟我机廷实尔贤息延登之始饰禭有常表其流光胙国于庆式増庙祐之宠且慰烝尝之思
　　妻髙氏和政郡夫人制
　　刘向采取诗书所载贤妃烈妇兴国显家可法则者为烈女传后之秉直笔者莫不防彤管之书序鹊巢之徳以足一代之史盖妇人不出房闼美闻于姻党则名达于州闾至于垂之竹帛自微以至着非一朝一夕之力也某氏桃姿兰行华阀之英虽有姬姜孰佐君子至于掌枢翚翟之封以荣鸾诰岷峨之壤载啓脂田享其偕老之荣益修内助之德
　　左仆射陈康伯祖居仁越国公制
　　朕霖雨之思贤佐复正台衡舟楫之济巨川遂彊国势氊帐变发防之语边氓谐咽哺之欢式衍庆源用覃先庙具官某仁义根于心术孝友得之天姿怀利器而不施彯华缨而漫仕惟邦之杰实尔之孙禭以维垣厥封康叔之国贲之新册大开勾践之疆音徽不遐尚克嘉此
　　范成大秘书省正字制
　　瀛洲英俊之躔也中兴以来未有父子踵相蹑者尔学赡而文缛并美于前人益观异书以正鱼鲁之谬
　　呉总右朝奉大夫制
　　西师出塞日辟故疆中禁防恩用酬茂绩尔顷居莫府办治文书靡盬夙宵军行有頼第劳増秩少示宠光益思竭忠以济勲阀
　　邵及之福建运判制
　　分道置使民之休戚系焉自昔用人或私其党朕比下令必对于文陛然后命之盖敷奏以言明试以功之意以尔吏能可取治郡有声予节闽川廷无异论故使汝便道奏事而丝纶不惮于先出也戢吏惠民转输不絶俾七郡无不革之弊乃称澄清之职
　　巩衍大理正制
　　朕虑法吏吹毛不循三尺棘寺之属详于用人尔决谳之久以文毋害其听狱成思继平反之美
　　户部侍郎朱夏卿父胜非鲁国公制
　　鲁人类帝用骍刚于上辛汉代祀天歌朱明之雅乐朕稽前王之成宪遵烈祖之旧章偶四鄙之多虞变一阳之大礼先敛中坛之福广为幽穸之光具官某名闻华夷功在社稷再安国歩扶日毂于天衢具赫民瞻应星符于台路有嗣贤之分鼎贰禁密而筭鞭慰其陟岵之思出此漏泉之泽不改师垣之禭大开阙里之封尚其英灵歆此愍饰
　　兵部尚书沈介故母莫氏赠硕人制
　　人子有吹棘之难创钜痛深顷歩不防哀慼惟金革之事起之于服舍则先王许其变礼盖移孝作忠不以家事辞王事也某氏四德兼全六婣所则相其夫犹乐羊之室仁其子得鸤鸠之风兹因边鄙之虞夺尔执防之嗣郊丘有霈少塞沉忧音徽不遐知有卹册
　　又所生母阮氏赠硕人制
　　汉文帝以黄龙见成纪始下诏议郊祀礼官曰古者天子夏亲祀上帝于郊廼以四月幸雍祠五畤今朕以边事展期盖亦有合于古也某氏其性婉淑其仪庄靓廼生令子为时显人入从出藩已尽立身之美冬温夏清莫酬养志之诚式慰孝思用推愍典母慈如在尚克享之












　　盘洲文集卷二十二
　　钦定四库全书
　　盘洲文集巻二十三
　　宋　洪适　撰
　　外制五
　　王之望端明殿学士提举江州太平兴国宫制
　　朕图回治道招显时髦纵壑相须聚精神于左右坠渊为戒全进退于始终锡此明纶贲于近辅具官某降材足用抱器不羣茹古涵今明于先王之术本仁祖义列于君子之林蚤列通阶屡分剧职召节逺来于巴蜀戎旃持摠于江淮言兵体之三章自许兴邦之筞坚帝意以十事载嘉尊主之忠廼繇谏坡遂躐政地冀素怀之底绩能剸任而有为命其复往视师濶焉久不闻问国人皆曰可去谓尚出于私心台评以汝为倾殆勿容于公议念股肱之旧弼推体貌之优恩畀以真祠班之秘殿俾遂燕闲之志当无喜愠之容噫孔子失之宰予盖知人之不易成汤至于帝乙何谋国之皆贤其服宠光尚思报塞
　　敷文阁待制朱翌左朝议大夫制
　　三年而计羣史若稽陟典之文絫日不离小官独减从臣之考兹协铨曹之格寔彰名器之公具官某学问淹该词章典赡右坳书事马迁有良史之材而掖出纶苏颋为代言之最论思皆本仁义吐茹不以刚柔厄彼防波久于炎峤晚逢更化连命承流抚字不讳其劳循良无媿于古虽奉祠而养气盖迁秩之应条其服明纶以畅荣问
　　韩彦古太府寺丞制
　　吾以北鄙有衅命尔祖先世之部曲以图上其方畧尔奋然愿行无避难之色归奏便殿雍容可观顾虽摄事郎闱而雉监犹须汝也司府之属俾复其旧往践厥官则朝有着矣
　　江淮都督杨存中父震秦国公制
　　古语云三代之将道家所忌傥世济忠义则福禄鼎来逺而有耀矣道家之忌岂其然乎具官某弢略传家尽力边圉父子死敌名藏金匮天之报施乃在嗣贤久典防卫受知两朝以槐衮斋旄而赐真王之履以碧幢黄钺而颛督府之威兹遇郊厘益光祢庙咸秦之国载彻旧疆英爽不亡尚克嘉此
　　王天觉循资制
　　兵出西方人百其勇第功行赏小大不遗尔名在辕门战功有绩进秩一等用示恩荣
　　王师心知湖州制
　　朕廵守三呉以苕霅为藩辅畴咨九牧欲召杜之人材得此良翰谐于佥属具官某望实髙嶷材猷硕肤再登献纳之班独抗忠嘉之论孟容还制多士想闻其风山涛执铨人物各为之目郡章再绾师节五移防薤本以抑强严霜可畏憩棠隂而听讼白日显行凡牧人御众之方无擿埴索涂之患兹选呉兴之守孰逾禁密之英赖善政有以抚绥则斯民不复愁叹往振其职永孚于休
　　虞允文父祺太子太师制
　　蜀道文儒之林也在西汉时严马渊云禀灵江汉擅声四海后来仰之如庆云景星曽未闻父子继美及致身鼎辅者我宋勃兴异材间出髙视前古世载其英具官某包括羣书洋溢嘉闻登名月窟仕不隆振储休子舍大其门闾光践鸿枢兼握政柄聚精防神景行夔卨宫师藵禭制墨未干兹讲神厘复申卹册以彰教忠之训以慰显亲之心没有知也尚荣享之
　　周时防路运判制
　　蜀道去朝廷几万里更有諐邮御史风闻所不及民有寃枉不能践理匦及台省之庭与我仁民而戢吏者其唯贤部刺史乎尔文史足用称有吏能蜀人也又尝治蜀之郡习于蜀之故也握此漕节是必振其职矣
　　张子盖妻封国夫人制
　　朕考功伐而思虎臣旣褒其禭又擢其孤犹以为未也顾其平生忠义不以家为者皆伉俪之贤有以相贰之某氏端肃之行柔明之性称于宗党冝其闺门子盖扞马边城婴疾不夀使尔有未亡之叹而感伊威之诗也兹广脂封胙以成国庶几乎石窌之意
　　薛良朋知临安府制
　　尹京之任亦难矣赵张三王擅名于汉后世犹议其明者伤于太察严者伤于太猛鲜克有终殆以是乎国家之都上京也尹正者皆辅弼之储其望崇其权重可以不惮大吏可以不避彊御怀私者不得而挠之依势者不得而摇之故其威易立其政易成今暂跸呉中名同而实异责重而势轻故居之者为尤难尔整烦拨剧裕而不迫接物处事和而有立使节州麾名震中外靡人不以尔为材也畴咨四岳擢尔天府当官而行思善其后
　　赵涣江东运副制
　　都城之外其权重者无出于部刺史百史之升黜一道之戚休系焉寛则人无所惮蔽则万事不理猛则泽不下流傲则情不上达传不云乎过犹不及二者之失等耳尔材而甚健人谓素刚屡乗使轺亦旣白首今予命汝持江左之节平其心守其局则汝之职举矣
　　呉芾吏部侍郎制
　　朕畴咨舆诵品覈实能与其弹压都城劳以谍诉倥偬之事岂若澄清选部振其铨总公平之休弊必务于尽除任弗嫌于数易具官某识防以敏材周而通再入中台乃率秋官之属曁居东省尝分夕拜之权择良牧以尹京辍贰卿于司列甫逾月律已播治声虽称职可嘉在前孰出其右然审官旣阙至今未得其人妙简周行俾寻故歩夫镜明则尘垢不止衡举则轻重防遗惟吏奸有钤制之方则仕进免滞淹之叹益行已试之效用广无穷之称
　　黄钧国子正闗耆孙国子録制
　　朕惩省官之非广翘材之路愽士员咸复其旧辅臣谓尔通经术善属文西州之英也召对可采列之学职勉帅以正无负推择
　　周用之循资制
　　朕以慈闱有天地之德顾无以执之日者奉寳册尊徽称办治之吏序劳进秩尔其一也只此恩涣思称所防
　　钟世明复直徽猷阎知庐州制
　　合肥重镇也新遭兵革之难民失其居朕诵鸿鴈之诗谋方伯之寄命从臣御史之公选可胜任者尔翔歴中外久有能名荐牍鼎来佥言无间兹甫起尔谴域畀尔帅节还尔美职尔其以诚报国以仁抚民以智守边以材集事使归者辐辏闾里熙熙田畴日辟则诸大夫无失举之责矣
　　汪澈端明殿学士知建康府制
　　十国为连莫重髙牙之寄两都相望实兼留钥之雄爰出华章式崇旧弼具官某量包山薮识并蓍有贯穿今古之学而尊其所闻有酬酢事物之材而见于歴试忠臣谓之骨骾独振台纲执政其犹股肱尝参国论制荆襄之专阃息疆埸之外虞久憩丛祠甚淹逺业兹听舆人之诵俾还秘殿之班防我日畿镇夫天堑惟虎踞龙盘之壤莫府旣尊则鸡鸣狗盗之奸非谋自寝往图绥抚用副倚毗
　　姜诜两浙运判制
　　王畿千里外台耳目之选非它道比也以尔久于宦路绰有能名掲节闽川及而代畿漕阙员肆以命汝惟明则能察吏奸惟公则能革众枉惟勤则能办王事母徇私以干誉毋媚上以害民十目所视可不勉哉
　　倪偁太常寺主簿制
　　簿领虽卑奉常盖礼乐所自出有列其间则与闻稽古制作之事他寺不可同年而语也尔强学好脩久率多士俾造稷嗣益观所长
　　钱端礼参知政事兼权知枢密院事制
