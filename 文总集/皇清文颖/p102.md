<!-- { "loadSidebar": true } -->
　　国家定鼎燕京混一区宇已三十年则纂辑明史非今日所至急者欤宋濂之脩十三朝纪也发所收金匮之藏而聘汪克寛胡翰髙启赵汸等十四人为之其脩庚申君事也则遣使采之北方而聘赵壎朱右贝琼等十五人为之总裁必任宏博之儒则事词覈纂脩兼用遗逸之士则议论公故任不可以不专而用不可以不广今自史馆而外故老遗贤岂无熟知前代掌故如汪克寛赵壎诸人者乎洪永累朝一代大纲备在实录惟启祯独缺然实录所载或有粉饰之词而杂志野乗众说如林参稽必备惟是讳忌之疑莫能自释岁月既乆散轶亦多作者既自托于名山之藏守者或误比于挟书之律何以网罗旧闻无有遗憾亦当如洪武时専官搜采以资财择欤茍不及时圗之得无耆旧凋零遗闻放逸乆而愈失其传欤多士其明言之
　　问盗贼之兴起于不察故周礼野庐司厉之属其法每加详焉盖其闗于治乱之数岂不大哉顾去盗如去疾从其本则自己徇其末则杂出而成结轖之患我皇上宵衣旰食饬司牧以靖盗安民可谓勤且至矣而内自畿辅迄于各省督抚诸臣以盗告者岁无虚日其故何欤民虽至愚无故而为盗孰不知法所必诛乃甘以父母妻子所頼之身至于婴禁网而犹不可遏彼独非编户之民好生而恶死者哉抑固有驱之使然者也今者弭盗之术谨戍防严捕治而犹惧其慢也复重考成之格以督之一渉盗案有司积岁不迁而降革随之斯亦至宻矣得毋弭盗尚有本源深思其故而先事求之之为得欤昔龚遂之治渤海愿便宜従事至则先罢属部逐捕吏而卒收止息之效孝武时遣绣衣发虎符之兵以击盗又作沉命之条盗不发觉及发觉而捕不满品者罪二千石以下至小吏主者然而盗乃寖多此其故亦有可得而推言者欤向使用龚遂于孝武之世亦将有成绩否欤胠箧之子始以一捕尉逐之而有余有司习而安焉徃徃合而不可散此法轻之弊人之为国与民常不如其自为罪将及已则上下相防或匿多以为少或文彼以掩此而盗之脱者亦多术矣是以穷之者纵之则又法重之弊何道而使轻重各得雈苻晏然欤或谓兵以御盗而兵即为盗廵抚宜治兵则其令下也臂指相应或谓饷缺而兵饥骄悍之卒瞠目攘臂持主将之短长有将领不能诘者何以核兵理饷使兵民相安欤其并着以备采择焉













　　皇清文頴巻二十三
　　钦定四库全书
　　皇清文頴巻二十四
　　策问
　　戊辰防试策问五道　　　　　　徐干学
　　问孝经为孝治天下者述也分五孝而以天子至尊标居其首教化之主也故天子之孝曰就言德被天下泽及万物始终成就也然则五孝并须天子而成审矣乃扵诸侯卿大夫士庶人各有训辞岂非尽力随分人各自勉者与抑天子既极爱敬必臣下能奉行其教乃成也我
　　皇上躬行大孝竭诚备物孺慕同于虞舜三朝过于文王可谓通神明光四海者矣为臣下者幸生
　　圣世其勉思夫立身事
　　君宜何如与孔子以孝为至德要道又曰教之所由生又曰天地之性人为贵然则孝经性道教之书也中庸亦举大孝逹孝然则曽子子思之传皆本于孝与天子之孝以爱敬为纲其目可得而胪举与五孝自致养而后尤莫重于致哀致严曽子所谓民德归厚者固必本于此与其何以不愧于天经地义而自奋于至顺之治多士研精孔郑有日矣愿统论其条贯枢要将敬听焉问国家当务之急在知人安民百官得职斯万姓防利古者咨于四岳谋及卿士庶言同则绎罔弗罗众人之耳目为明逹之用然如臯陶谟言载采采盖覆其事以求其人而人固有所以所由所安之不同若何而果得其真与书又言慎简乃僚盖朝廷择长官长官择其属择之之法云何唐之陆防宋之曽巩言之详矣抑更有敷佐其说者否也夫文王之朝士让为大夫大夫让为卿古者让而挽近世乃趋于竞矣竞端一开举者与为所举者交私焉古今人絶相殊者曷故毋乃亷耻不兴清议或缺以至斯极与唐制常叅官上后三日举一人自代犹有让道焉然特具文尔欲收实效何道之从我皇上念安民之要在择大吏故尝畴咨在廷访求俊乂而诸臣往往所举失实弥厪
　　宵旰之劳今欲洗心涤虑破除锢习何以去推诿之弊絶偏党之萌何以立其诚使勿欺灼其知使必当试言之无隠
　　问兴贤育才古今异道论者谓三代以后淳漓朴散乡里选举或未出于至公不若一归于学校科举将听言可以信行因文可以见道然与否与东汉以后策试孝亷有不中科而刺史太守免官者夫以实行取之而以空文试之得乎抑亦孝秀自名而未之学何以觧于闵马父之讥也书言学古入官议事以制记曰学士冬读书典书者诏之然则兴亷举孝与夫读书穷理岂异人任乎自教术多阙人材呰窳朝廷郡国有一事谘问愕眙不知所出识者病之熙宁中程子尝建议革末流之弊朱子师其意作学校贡举议设德行之科以齐其本又立分年试诸经子史时务之法使士无不通之经史而皆可用于世议未上闻而天下诵之今我
　　皇上崇儒右文终始典学而士之占一经以试于有司者往往未足以对扬休问今若仿朱子之议而行之意人才必鼓舞振作试条举其説以对
　　问孔孟既逺道在遗经汉初以来诸家专门墨守师説而未皆合于道千余年间仅称董杨王韩然亦尚多訾议要其传经之功果可尽冺与至有宋濓溪特起二程承之横渠太高正防太虚不如周子太极山则并疑西铭其説何与共城之学贯彻天人或又以为象数而岐之何也宋史道学传备载程朱高弟其行义可详举与朱子同时敬夫伯恭其羽翼也至于金谿陆氏论太极无极之防则抵牾特甚其同异之故可得而悉数与元时金华诸子得朱子之传明初理学未坠河津渑池特为正宗而余干继之读书存疑居业三录造诣何如与其后新防姚江独崇象山之学防和高陵无锡起而辟之皆名儒巨擘其源流可详论与我
　　皇上缵尭舜之心传周孔之至道士生今日必有能明诸儒体要者其分析言之将为
　　黼座献
　　问仰观俯察为帝王经世之大法司马作天官河渠班氏益以五行地理自后或阙或详何也古者以土圭测景其推歴本于章蔀纪元今里差嵗差或有不合何与占候分野其说不同唐一行以山河两戒云汉中分其果至当与宋元占天之家孰优孰劣今所用泰西之法讵不胜于曩代与至于冀州黄帝所都京师之地上应紫防邱濬谓地之势以北为极其可得而扬厉与五岳之名古今不一四渎之流分合不常桑钦郦道元之说亦有可言者与
　　国家设占天之官推騐灾祥歴象其备员者率多庸琐至于都防邉徼山川阨塞之数士大夫能心识口述者寡矣夫古者南正司天北正司地皆圣哲流亚用能絶地天通无盖鳏寡今奚以无其人也将无儒者肄其文有司守其器道实不相谋与抑当饬海内髦士专心讲习与夫崇效卑法儒者事也好学深思厥有源委便摅胸臆言其梗概














　　己丑防试策问四道　　　　　　李光地
　　问先儒论学之防一曰主敬二曰穷理三曰践行此三者为学入德之方亦即尊主庇民之道是故其敬纯则所以不欺幽独靖共夙夜者在此矣其理明则所以通逹治本周悉世务者在此矣其行粹则所以洁已奉公忧国体民者亦在此矣我
　　皇上学贯天人道符尧舜于近代程朱之书尤惓惓表章焉良以其标持敬以为宗掲知行以为要有黙契于圣神之心者也夫义理不穷则于圣贤精防古今事变不能知也践履不笃则于特立独行遗大投艰不足頼也然必先之以敬者何与敬为知行根柢朱子论之详矣而或者以析知行为支离提主敬为増添然则朱子之意其亦可寻源极委而亲切言之与唐虞命臣必曰钦哉传曰君臣主敬则敬之一言于事君尤所重易之干三言诚坤二言敬程子又曰诚则无不敬无乃存诚者即居敬之实与二字所以分合之防又何谓也夫脩身致主同条共贯多士涵濡
　　圣泽数十年于兹所以讲于儒先而为自献之资者必有在矣其抒所学以对
　　问周官之法沟洫以防旱潦委积以备凶荒盖统天行人事之消息而爲之计意至周也我
　　皇上于河渠水利之要穷极精微曰者南北二河悉经圣谟指授濬渠修堤环千里水泽荒区淤为沃壤矣又推之江浙列郡使大吏廵行相度因地势高下建闸啓闭潦有所泄旱有所资诗所称原隰既平泉流既清者何以加焉复以积贮为生民大命常平之外又推行社仓之法无非所以责成有司加惠元元广蓄储而豫赈救也夫河渠之大者患其溃溢则隄防宜急小者虑其填淤则疏濬宜勤常平之筦于官者则主守之出纳宜严社仓之贮于民者则乡正之选择宜慎将无讲画之详者存乎法行法之善者存乎人欤我
　　皇上宵旰民瘼虑周万世而有司奉行良法未能尽着成效者何欤汉召信臣之水利耿寿昌之常平所以使民称便者其要安在朱子之社仓行之数十年而一县无忧荒歉者何道之遵也诸士异日皆有民社之责者其矢心竭虑以对
　　问经道污隆与世盛衰故汉唐宋明之兴莫不敦尚经术所闗可谓重矣我
　　皇上所以尊经崇道者独至而且笃信周程张朱之书以统壹诸儒之説经学之盛千载一时也夫经者天下之公理非一家之私言故有后人发明之功不可诬者亦有前人传述之劳不可冺者考五经传注朱子手定易诗二者而已夫京焦卦气孰与邵图王弼清虚何似程传朱子宗程邵以作本义其视前儒浅深醇疵之致可以约畧指欤齐鲁韩婴之诗不传而毛氏孤行其説果尽孔门之旧欤考亭东莱之辨孰为得失也余三经者朱子未有成书而或者盛诋尚书古文以为赝作訾议春秋三传以为谬于圣人之意至于黜仪礼疑周官莫不推之为汉儒之过也夫禹谟伊训说命传道之书可得而诋与春秋三传去圣最近可得尽訾与仪礼周礼周公经世大法可得疑且黜与汉儒守先待后之勤朱子盖屡称之后学纷纷之论其果有当欤夫溯圣经之源流辨先儒之同异信而好古以仰赞尊经崇道之化学者事也其敷陈所见于篇
　　问歴代史书多有律歴一志所以授人时而兴王道也论者谓二事相为表里则然矣然其立法纷纷从来靡定至我
　　皇上歴数在躬声律身度以故天官之职超迈古今其于律吕隔八之法围径之数莫不审究根源考定宻率诚千古疑误至今日而始明者也夫歴法古称地平今则曰地圆古立嵗差今则曰恒星行古推赢缩今则曰高卑度古纪五纬顺逆伏留今则曰星轮非今之故为异实测则然也其所以然之故可缕而指欤黄钟律管司马迁曰八寸一分班固曰九寸吕览又曰三寸九分三家果不同与抑未尝不同而其说各有当与胡瑗蔡元定知蔡邕围径之非其所定律管则仍径一围三之防率也不遇圣神孰审其真与夫律歴二者皆生于算古算术有勾股有矢于以割圜测弧亦綦密矣今则有勾股直角又有鋭钝二角而三角之形始全有线矢线在圜之中又有切线割线在圜之外而八线之用始尽二者之算又皆归于四率而比例以得之其理精防岂无能明言其致者与夫礼乐歴象儒者宜知九章之名列于六艺多士或言其理或陈其数以仰佐制作之盛焉






　　乙卯顺天乡试策问五道　　　　韩　菼
