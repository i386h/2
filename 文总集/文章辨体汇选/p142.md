<!-- { "loadSidebar": true } -->
　　一御土夷各处土官惟在治之得其人而顺其俗简其约束禁其贪取其大者尤在重其信令要使邻族上下皆惟吾是信而彼之作恶者莫之能欺以鼓其叛乱其有讼则速为之勘剖该袭则早为勘保而不必其至京其若雠杀不听分解及为叛乱兼并者则命其邻党合而征之葢惟不信则邻党旅拒信则邻党率从而兼并尤其所恶早征甚易也征而自服则舍不服而擒杀之者惟顺其民情审其事势该设流官则设流官该复土官则复土官该统为一则统为一该令分属则令分属其设流官者必须其恶极民怨而又尽除其族以絶其患然后可行不许轻率是皆顺彼民俗而惟听镇廵官处定奏闻裁决请给衙门职事其若延捱不处及处治乖方致其复乱而不能亲定者则罪镇廵镇廵奏下该部应为奏决而不奏决不该推勘而托故推勘以致延缓歳久误事者罪坐所由若欲预絶其争袭之患者宜令土官娶妻生子及妻丧再娶子丧续生俱逓申合干上司各用厚纸大簿掌印官重笔亲注明白用印钤记后可按籍而知其应袭子孙则当定名申报而稍长之日听其代领目兵或差赴上司禀事要使人人皆知难于轻改则后自不乱是皆要在朝廷选用廵抚知府得人久任而信孚于民然后可行耳故以信服夷臣先累试得効臣初守广西太平所属土官十五州县皆以信孚葢惟不用财不避嫌而即为保袭不贪功不避罪而轻为诱执如上下冻州赵文兴被诬死罪臣明告以故而禁其来见屡送妻子来质臣即遣回如茗盈州李万盈来见违约臣即鎻去量治仍即放还其与全茗州许荣高雠杀三十余年臣令画江分断其地后臣离任彼皆泣送二日之程又如太平州世叛李浚因被廵按轻提拥兵构乱臣委其表兄龙英州赵元珤擒之谕其兵四千即散其民尽皆归府朝夕来见自言始知王民之乐与之言利害道理甚晓又如罗阳县王景明争占官地二十余年臣召之推调不至乃贴告示谕其民即归本县而景明只身遂逃又如思明府叛族黄文昌等四世为逆杀其知府三代占其三州半府地方累败官军信臣欲求来归臣拒不纳而总兵康泰因遂执其兄弟三人委臣空城恐其劫夺即与叅将二司率兵夜遁臣危旦夕而所属土官预料其事皆伏兵近山即日而至为臣守城旗鼓震耀彼谋遂絶臣始得生而复责退其原占三州二十七村地方思明知府黄旸事臣为文召之即来提其人调其兵即至暨臣闻丧彼急图奏留臣带管其府自愿为州听属以得保全臣泣不从乃止盖信义虽蛮夷为易感天日在上臣非敢诳也后任四川廵抚道遇天全六番护印招讨高勲差人来诉臣即输前责其家之占田围县罪恶深重新天子英武同符太祖依断则留尔地方否则灭尔家族其人回告未久彼即移文来首田本占民愿从断还而原曲断与之者消沮无地臣至省城未久杂谷安抚松潘诸番皆上番文誓不为恶松潘番又为兵备胡澧伐木修城署灶以俟臣至盖番信澧澧信臣为之传播故未久而即远孚臣岂有他能也臣之此言虽欲行彼土官该管上司据事询访因而信行以为地方涓埃之助耳若其扬言已之罪无所逃于士论也
　　一足边储今边储最苦不足而足之道有三一曰广屯种夫屯种孰不欲广然每差官督劝不能增者急于起科得利也夫歳收不常而租有定额则开垦者利未得而害已随故人不敢开种今若查比北直隶钦奉太祖皇帝圣旨事理听令各屯原额抛荒及空闲地土不拘土客官民军舍尽力开垦永不起科则有利无害而人乐于兴种矣盖所贵广种多收民间米榖价贱发银可籴则边储易足矣至于南方谪彼充军为民人犯宜责拘解当房真正家小到彼尽拨各武职员下作为伴当责之收管使其开种而照名代出本处军伴操守则彼势难逃而人可渐多种可渐广矣二曰兴盐利今天下生齿繁于国初数十余倍食盐者众矣故今私盐盛行而官盐未尝不售其谓私盐不禁能阻官盐者乃袭旧时之说也故今宜于额外多开商中纳听其买补若虑势要占窝专利则每歳开中止将引目发边付廵抚都御史并管粮郎中掌管听其就彼召商责限完粮而后填给违限不完者则转给他人其若都御史郎中召报容私致缓粮饷者听廵按叅究则自无此弊矣至于私盐不必深禁只如近日都御史汪鋐奏议官抽其半而给照许卖则公私盐利归国用而边储可足矣夫私盐不禁则廵逻之卒可减而盐徒意外之祸可弥盐广鬻而壮丁益劝于煎军民得易求食其为上下之利盖不一而足也三曰预收籴每常边粮不肯趂贱预买及临用兵发银贵籴且逼人强卖公私劳费不赀今宜妙选各边管粮部官责其月报米价贵贱歳报田收厚薄如其丰收米贱之时那借官银数十万两到彼多籴米榖贮仓或计今年所籴可彀后二三年之用即扣后二三年该给粮银又于他边米贱处所收籴或查应解边粮地方时价米贵则量令折钱解边备籴如此通融计处务使远近官民皆便而边粮易于措积葢亦治国通融之法也但其籴粮全在官司法令简便革弊严明不许减价掯勒难收以致靠损屯农方可常籴
　　一絶弊源先该正徳年间权奸黩货致令冨势小人冐夺军功超升世袭军职大坏祖宗赏罚之公至于军匠亦多额外滥收歳耗国储数十百万国家田赋有限何以能给臣初平贼江西见彼杀贼之人无一报功报功之人无一见贼及后充军辽东见彼冒功之人势焰熏灼边人凛凛总兵官既夺边军血战所得之首级以与之报功卫所官又克减边军忍死所待之粮银以为之宴赏且又听之乗其马役其人鞭笞呵叱如待囚隶彼为国家出死力者俛首丧气不敢言其中心哀怨何可言也故昔宸濠之讨调军辽东人心踊跃思欲南降使非天命有定北军至彼天下大事去矣圣祖所戒赏功不当久则祸生者盖几践之岂不甚可畏哉天命我皇上入继大统奋然下诏尽革此軰人心始快天下始安然有识者犹恨不藉其家以足边储而济穷军之困戮其首以枭边境而快愤军之心也我皇上励精恭俭八年之久而天下财用被其坐耗困穷至今难复臣恐法度不时加严儆则易至于渐弛奸弊不重加杜絶则易至于复生伏愿陛下深为子孙万世之计特与体国大臣计议自今严立成命载诸天府颁诸天下今后官舍军民人等敢有似前奏带冐功升职者必行斩首地方其有真系报効亲手得功该升军职亦止填注原立功地方卫所不许再署锦衣卫文武职官除果有勘乱平贼竒功朝廷特赐子孙官职袭荫外其有听容子孙弟侄夤縁似前冐升者文官除名再不叙用武职揭黄永不许袭至于军匠夤縁再有额外滥收者许该部科道执奏问革边逺充军永为定例如此则奸弊可絶而赏罚常明财用渐足而民穷可救实为宗社万年之福矣
　　一正谬误近多谬见之事如新例军职立功者许赎米五十石即令还职只如指挥使一员立功五年则省给每月正俸实米共四百八十石余俸薪钞共一千六百二十石今得其纳米五十石而即以与之所得少而所费多矣又如边卫武职有犯该调外卫者彼多安土惮迁此等官生长边方惯习边事比之南方疲懈者不同宜令廵抚重罚边粮若干或令降级或令减俸就彼差操免其调卫则可歳减月粮筭亦不赀臣尝有言不行又如武职有该充军身故者长子袭职支俸次子代罪充军大是不均此等官亦合降袭免其充军可省月粮先该给事中有言亦不用又如京卫官先年有从愿改注外卫之例以军政则外卫官少革而复推有恃为恶而莫之能禁京卫官多有不得管事者只当一军之役今得改増外卫则可以多中拣择而军政得人矣以俸给言则外卫易给而京储难运有如调出指挥一员则每月省京储米八石而可养壮士八人矣今亦停阻不行臣谓此等事皆属谬误所宜查正要皆有益于国储不少也
　　一惜人才今天下士习因循率多依阿自保而能舍身为国摧奸御侮弭盗安民者极为难得今在朝文职止有李承勋伍文定二人能统军旅然皆位望已崇小冦不宜轻出国家养兵蓄将不可一日无人近该辅臣奏议久欲求荐其人而迄无荐者盖其人难知知亦未试而巳试得効者又多小疵诖误不敢荐也然一朝有事将如之何臣访得原任都御史马昊陈九畴二人昊则先任佥事四川杀贼有功歴升廵抚因叛夷招讨遣人夤縁权奸奏逮至京而黜为民九畴先任兵备猝遇番戎入冦内诛叛人外退强敌而为番使写亦虎仙等反间构罪后任廵抚大破番狄而偶以报功差误又为憸人聂能迁等反间流谤逮至充军臣谓此二人者可宜收复在京不拘大小职事以备缓急之用又有原任副使施儒杨必进二人者皆先任御史后升兵备皆杀贼安民有功杨必进则有误劾一人之失施儒则因禁民怪俗一事之谤以致考察闲住臣谓此二人者可收复原职再试其才能功绩而进用之又有原任兵备副使胡澧其人徳行追及古人忠信行于蛮貊有才不露有功不伐臣昔举代廵抚而亦为考察所黜惜其老矣筋力未知臣不敢荐惟得吏部另作一行旌别以励士风幸也

　　崇一徳以享天心疏【唐皋】

　　臣尝伏覩我太祖高皇帝御制大诰序有曰君臣同心寅恭一气所以感皇天后土之鉴海岳效灵由是雨旸时若五榖丰登家给人足其首章又以君臣同游竭忠成全其君拾君之失撙君之过补君之阙为说大哉皇言所以贻谋燕翼垂万世圣子神孙之训者深且远矣仲虺详陈咸有一徳之功孟子极言相待一体之道皆不出我祖宗彝训之外也仰惟皇上起自潜邸嗣守丕基登极之初治以宪祖为先志以励精为大天下臣民翘首跂足仰望太平以谓陛下盖将更张武宗之故以上继孝宗之治而远复圣祖之盛也然自即位以来君臣无同游之美上下鲜一徳之休知有股肱而不藉之运用知有耳目而不因之聪眀是陛下虽有愿治之心而失所以求治之道也臣尝供事华葢内殿亲见殿外之东极北有一便殿或指以示臣曰此孝宗皇帝燕息之所也凡诸臣章奏必于此阅之遇有怀疑未决必召辅臣至此叅详可否然后下之所司是以政无阙失昭令闻以垂无穷且召见之顷传宣赐茶或撤赐御馔君臣际遇至今美谈不知左右近臣熟知先朝典故者曾为陛下言之乎臣恐其不能且不肯也臣又见得先王优礼老成引年致仕不许其请则必赐之几杖以昭眷留之诚盖以老成谋国多识旧章不可不重惜也近来户部尚书孙交刑部尚书林俊引疾乞骸章疏屡上陛下温旨慰留此固惜老成重典刑之盛心也臣方拟有几杖之赐以为圣世之光不意顷因太监崔文家人之故谓俊废格诏旨令其回话其与陛下起废之初慰留之温旨大不侔矣万一俊执奏大臣以道事君不可则止之义挂冠玄武祖帐东都陛下虽无简弃老成之心抑亦何以自解于天下之口而祈免于万世之非议哉臣观陛下在内所宠信者多藩邸久待之人也非先朝寡过之人也使此数臣者果皆忠于陛下岂肯令陛下因崔文一家奴之故而简弃老成体国之臣乎又岂肯令陛下加拾遗撙过之忠以废格诏旨之罪乎又岂肯令陛下变勉留之温旨为雷霆震击之威乎夫自古及今君臣上下同心一徳未有不治者也上下隔絶中外疑沮未有不乱者也陛下即位二年于兹虽无武宗以来危乱之形而有正徳以后灾变之大其几甚可畏也伏愿宪圣祖之言举先朝之典虚顾问辅臣之襟隆体貌大臣之礼养圣主迁善之勇全老成执法之忠鉴憸邪非乱之由消近习保奸之祸务使君臣如一人之身宫府内外如一家之势则政以道成气以和召诸福之物可致之祥莫不毕至而我圣祖降鉴效灵之训可验于今日矣

