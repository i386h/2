<!-- { "loadSidebar": true } -->
　　西余山东出呉兴城十八里初二山介溪两傍俱名曰余土人以东西别其称而西余特着单见于地志焉支水北引注于山下有废寺十余栋律徒不宁其宇景祐中沙门寳实聿来尸之崇治僧坊安集禅侣庆歴壬午予假守在霅客有诧兹山之胜者始欲一往仲冬乘雪初霁晏温少寒因与治中诸僚洎一二禅老刺舟而造焉履莓苔扪萝茑凡三休甫达于上方防长松坐盘石踌躇四顾有翛然遐举之想然犹恨登览之差晦攀跻之良劳有亟其还未尽所适他日再徃则天风自戢水波沸扬向之荆榛翦而为径途昔之土石累而为磴道安行百级遂至于髙顶复又瞰山西面结宇十楹通清遐闲旷之观坐已实师前请曰山去湖十许里陵谷何常之有庸讵知千百年后此山不在湖之中耶盍与之名且志其事以遗来者使知创寺之始因以弄云名其亭亭之妙处予能言之卞山当其西如苍龙蟠据势欲奋挺太湖在其北若元气磅礴浩无津涯洞庭林屋緑毛缥缈诸峯了了在目逺帆参差飞鸟凌乱溪云往还野艇出入百色映见如在鉴中此北眺之胜最也夫真妄在心諠静依观上智之用不泥于物中人之习乃牵于境吾知夫暂登兹山憩兹亭可以无諠无妄惟真惟静境与心俱冥神与气俱生又况长栖岩阿而玩永年者其真粹之乐可涯也哉庆歴癸未三月十八日记
　　常州晋陵县开渠港记
　　常领四邑治呉西境晋陵戸二万丁十万过江来东列为大县其土防之法田第九赋第七帛宜丝枲谷宜秔稻美川泽饶鱼鳖太湖厎定其南大江绕出其北闲民无事擅鱼采之利以生其生有二浸之大而农不能引以灌迹其所以民非弃之顾上谋之未及究旅力之不能集尔天时稍或亢缩人心乘以焦窘庆歴辛已髙阳许君恢以大理丞治于斯既视邑事审江湖之利可以活夫田也乃叹曰昔西门豹治邺漳水在邺旁豹不能用故史起讥之谓其不足以言智今兹邑南趣湖北倚江据是美利田其舍诸委而弗谋大惧后世之嗤予也因环按四封周咨野老乃得申港戚墅灶子三港皆往时溉田之川所溉万余顷中间废不复治绪余且在因伻图言状列于外计且曰湖水可以灌戚港江水可以灌申灶计司移官覆视其利信然比得符文报从所请始吁厥众开陈以利民饴其言説以承使不戒而廪食具未几而鼛鼓兴其集如云乃畚乃锸自二年冬十月濬申港凡三十八里引潮水抵城之西北隅朝夕再至焉灶子港去申港三十里自江口濬之凡四十里斜趣县之东北不与申港合戚墅港东南去县二十里自湖口濬之凡九十里太湖之舟艑至焉三港之溉申港为最博繇三大港之侧聴民自射其便复引支水分注运渎东函等十九小港以酾其利长波之所贯众渠之所杀变塉土成腴壤稽于大浸畅于四肢最凡计工二十六万前后凡三月而罢岁在鹑首秋夏仍旱他田不粒港旁独稔华黍薿薿清渠泱泱耒耨者赖焉网罟者依焉尔牛尔羊来羣来思噫江湖以善利利万物不私所利至矣哉从于政者犹夫川也据能济之势操有为之资胡利不可兴曷害不可去弃而弗营者非力不足由无志于民耳从是而观髙阳之政其惠之所字于民至矣后之长此邑者当监前人之休防百姓之欲嗣而浚之绳而广之使继继不絶则三港之利庸可竭乎庆歴四年正月二十八日记
　　流杯亭记
　　城邑之粹依于山川所以通气象而宣底滞府寺之胜寄于亭沼所以栖神明而外氛浊许昌之右其水曰西湖自东北导潩水一支纳于湖中淼漫奫沦浸可数里精气利泽秋冬不涸盖璧田所依之川也一名緑鸭陂唐薛能增广其沚作亭其上所谓緑鸭亭者名今在焉大抵湖水脩于南北狭于东西芹苹芡芰菰蒲菡萏之植含葩耸干或丹或白罗映洲沚粲若绘境秋鹥寒鶒鼓浪往来晨凫夕鴈乘烟上下翩翩去翼嗈嗈余声江湖幽情满于眺聴天王都汴许在寰内殿藩之重率用二府前弼及两禁迩臣于以均执恪之劳就偃休之适亦由湖水名胜可以濯烦襟而养妙气也前后诸公构亭环其上者甚伙钓台射堋左右栖映随所面势咸极佳趣其规摹宏大者有若湖中之堂曰清暑钱思公之所作也桥跨一面树环四际青苍俯映潺湲可弄湖隂之亭曰防景吕文靖之所构也正据北岸临瞰泉水禽鱼卉木形无遁者防景之北有梅梨桃杏之园履中十亩中有堂曰净居净居之北有池曰迷鱼清泉碧树幽邃闲静有山间林下之思庆歴丙戌植直李公给事之治许也年获丰茂日多暇豫间引参佐觞于湖上踌躇四顾超然独得曰湖居之丽前人系作究奇选胜殆穷目巧然上巳修禊胜集也念此独阙潩水在侧而弗知用岂未之思耶乃立亭于迷鱼之后西北置阏砻石作渠析潩上流曲折凡二百步许弯环转激注于亭中为浮觞乐饮之所东西植杂果前后树众卉与清暑防景参然互映为深逺无穷之景焉亭成榜之曰流杯落之以钟鼓车骑夙驾冠盖大集贤侯莅止嘉宾就序朱鲔登俎渌醅在樽流波不停来觞无算人具醉止莫不华藻篇章间作足以续永和之韵矣复即湖之坤隅乘羡水以作硙纾旅力之弊广羣游之观使汉隂老父见之其必曰施于觞酌游观之美何其佳哉时友人梅圣俞参画郎幙且导府意托记亭事因念小雅鹿鸣之诗必言燕乐者所以和人心而通政道也李公宣风阜俗怡神乐职以余力治亭榭以暇日饮宾友式宴以乐既惠且和引而伸之河润九里政之在物从可知焉又惟杭颍二州西偏皆映带流水同得西湖之号与许为三尝试评之杭挟武林天竺之秀而地偏东南颍占女台林刹之佳而传舍居其内许在三辅密迩神甸芣騩作镇轘嵩在西介于二京尝游七圣春秋重地尊先京师神明气象湖水之胜应以陪京为首焉庆歴丁亥三月五日记
　　常州太平兴国寺弥陀阁记
　　昔迦文于舍卫国宣説妙法称赞四方之佛曰阿弥陀过十万亿刹居上品胜上其名曰极乐其寿曰无量以庄严为世界以慈悲为道场六时于异花八木涵于奇寳大光普照灵风回翔树林之声皆演真谛禽鸟之慧悉谈苦空含众妙而叵量状羣经而莫尽斯境也从万行而报彼国也无三恶之趣婆娑土秽众生根杂放逸不返苦恼无安有生老病死之悲有丘陵坑坎之汚备造众恶牵蹈诸趣夫境胜则欣跂情苦则疲厌故弥陀如来深愍迷子为现净土持四十八愿拔济羣品令厌浊恶而欣妙严也虽大慈平等饶益一切而于阎浮提之人机縁最热虽复陵迟末劫具缚凡夫决能精诚称诵名号修三十六妙观临终之际真相缔定乘大悲之接引随喜品而往生境界难思动念即至真实佛语四众具闻广长舌相诸圣同表神者不疾而速岂谓是哉及舍畏涂得依乐国普董妙行进登圣果安不退之智地证无生之法忍还入三界营救羣迷同向菩提成等正觉则知迦文之现秽弥陀之现净调柔折伏同示大权延促依正竝归真智辅以观音之慈悲势至之寳猛悲愿参运象力总持幽赞咸通其应不一常州太平兴国寺萧齐旧刹呉土名蓝大江东流夙擅佳丽香海右转地称吉祥大比丘可尊阐绎圆宗循持梵行神栖安养之境志皈度脱之门开慕信根崇修净业同结生方之社以为即实之基上首信士傅广门人子兰与其邑中之良夙殖善本勇结胜因乐闻言音归趣信誓室多忠信之旧户兴禅颂之风而又率吁檀那裒合财施饬豫章之峻干砻他山之密础选良剖阙究奇塑范营阁于本寺正殿之西偏造阿弥陀佛丈六金像居寳莲华之坐威徳殊胜相好端严钟梵落成金碧宣照缁素和防幼艾咸集大治纯陀之具广施上妙之珍咸苦乃心冀履其域有通净名之説者相与叹言良匠之依空地乃成宫室菩萨之取众生以净利土观殖因于即世知圆果于未来又若祖师何二之有兹阁也始事于庆歴甲子成于戊子众縁所集最凡计泉刀五百万尊师以宿早参道照托序縁兴缀文匪工涉教殊浅寳严所载圣妙难模虽殚无量之声莫赞甚深之典矧轻毫燥吻所能庶几哉傥助宣流黙祈回向至和丙申三月十三日记
　　皇侄孙右监门率府率世防墓记
　　夫析天潢之源分玉叶之防承云雨之渥施托日月之末光生于其间贵莫之上噫既荣以地而啬之年此造物者不可得而致诘也右监门率府率世防左屯卫大将军秀州团练使荣国公从信之第五子曾祖呉懿王大父惟忠彰化军节度使舒国公母富阳郡君孙氏少而聪恬过絶于人所好经书见辄能诵亦工篇咏颇有思致良玉遽折灵芝早焚悲夫以皇祐二年六月八日感疾夭阏年十二岁初藁殡于奉先之佛刹嘉祐庚子十月乙酉改葬于河南之永安祔懿王之前域谨记












　　文恭集巻三十五
　　钦定四库全书
　　文恭集巻三十六
　　宋　胡宿　撰
　　志铭
　　宋故左龙武卫大将军李公墓志铭
