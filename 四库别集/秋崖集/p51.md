<!-- { "loadSidebar": true } -->
　　某属有天幸得从羣仙飞佩之后炉亭夜话隠隠有金石声而烟水苍茫翩其驾莲舟读玉书而去梧风竹雨诗梦亦寒琅画飞来真所谓跫然足音也玉麟一角与世作仪昆仑蓬莱寜乆羞薄独恨某軰碌碌分当归耕方且丐一贠外倅恐不得迎拜上东门外耳别纸垂谕如某规行矩歩不敢失尺寸者何能为度外事耶幸为我多谢方君功名之亨固自有时也瞻晤未涯神爽飞越
　　答陈料院
　　某从飞霞之佩余二十年夫亦有旧故矣函书每下则必酿虚誉饰浮文如仰惟等语抑何世俗我也甚为执事者不取敢略金陵天下形胜表里江淮烟草夕阳六朝之遗事故歴歴也暇日亦尝倚青龙之浦溯白鹭之洲举觞酧酢以筹经畧南北之画乎今何如时赏心风月自宜束髙阁以竢太平也如闻饷计尘土亦空所在皆然寜不直如此廪廪愿言出所素蕴为国良图同舟风波转眼又秋高矣欲言何限遽数之不能终
　　答吴兄
　　某维暑风初暄緑气窈窈书林夷逸冲想甚休某一别垂二十稔老非故吾江山愁予不知人世事之几变更也乃春阿连至得书恍然讯之则击檝渡江而北矣前书未报今书踵来不惟不督过之且愈益厚之某之愧兹甚某晩得一第不补遗余初佐淮东军以职事迕都督府无何督相坐庙堂矣髙卧牛下谓休此生化弦既更亦与弓招之一山麏野鹿岂堪樊而圄之遄亦当去此耳尊翁今官何所过庭幸为道问讯何如
　　答陈司直
　　某之于执事交疎而心亲势睽而道合与世之诩诩相逐逐者有间矣去之不能二百里而江山愁予尘埃迷人甚恨交一臂而失也人间之世事变万端英英白云忽已苍狗要是不满虎溪一笑而弄精防者顾自谓竒特亦可叹已刘忠烈表表如此輙书数语系老笔之后真所谓珠玉在侧觉我形秽也防且归矣临纸惘然
　　答陈提干
　　某廼者过郑公郷迓劳之使里至至则授以大馆连日夜相燕留去又载之轻舟所以为行者之虑甚至世所谓亲戚雅故何以过此一歩一感言莫能殚独恨所至胶舟与军饟争道于牛涔之水仅而获济所假舟亦良苦矣旱既日甚念亦未可以还留之京江岂不知此軰废务而其势有不容已者兹禀严戒方敢遣回要非皇恐两字所能尽也
　　答张丞
　　某间者阔焉不闻问良用詹驰有来诲函见大夫之所以顾惠其氓者甚厚不规而颂如非所望何某归思浩然亦既买舟载月矣山灵勒回俗士驾田园乆芜菊篱正秋终当访里父老南山下耳王琴堂政事乃尔竟亦不免为之叹息祈门蕞尔邑民无十金之产更堪摧剥耶惟执事者手摩拊之某与受其赐
　　答应武谕
　　某伏以江城霜晓梅意欲春恭惟小纡玉斑相我藩翰有严有翼某不学甚乃得颉颃九霞飞佩相从于西雝炉亭夜寒金石隠隠所谓艺苑手秘寳文堂耳惊霆乐莫乐于此矣孤鹤飞去忽举手而谢卢敖瞻之在前有嘅其叹至今清梦犹时时闻胥涛万马之犇也某何为者顾从中秘书出参军书道山能几日之客又堕尘縁意平生故人亦既羞薄之矣一书二千里依依交情乃独能不麤官我耶幸甚幸甚六一翁之乡里以道徳文章名天下者相望暇日亦尝访平园之草木讯澹庵之闾巷乎遗书满家应接不暇为况想甚适正自不必祝餐饭也别纸敬悉此曹此态在在皆然瞻言何时相与倾倒
　　答叶正言
　　某属方拜状欲附逓行矣明日使星至又得所赐书伏而读之则揆时寒暄抚问餐饭甚非天子諌官所以待庻寮体也然则某之为竿椟敬者当何如前书既已畧之今书不敢不情也以情事正言某知免于戾矣淮堧一稔逺胜江浙又幸边烽不动収拾净尽似可以茍且过此厄运却未知来春何如耳敌国外患要与法家拂士同恐不可遽以是为贺如某山林鄙朴士每事迂阔以故落落与世无縁今此羁縻殆是自嫌不能相容之名犬马畜之耳正言其亦怜悼之否乎龙涎薫香共承嘉惠时时横书巻对之但觉徳馨袭人不知氷霜之凛可畏也
　　答程都大
　　某比读除目窃论诞分侯绂就拥使轺过家同衣绣之荣接畛幸搴帷之问光华所被甚盛甚休始某此来亦欲一布心腹蓬山之集谓可晤言举手而谢卢敖九霞之飞佩逺矣送目詹怅无任此情今一车以南一车以北所谓上有加餐饭下有长相思而已
　　又
　　某乆出乍归墙屋穿宂旁风上雨手自苫茅苴补之有从篱窦呼问之者曰此为杜工部家乎夫子安在防视之则斜封三印葢当路使者书急洗塈涂之泥拱揖而诺曰予是也诚不自意溪烟山雨之外犹为明执事所訾省幸甚感甚始某金陵之役日日诣府辞行不暇与明执事道心曲也不得已而去则所谓髯参短簿能令公喜怒者正自不满人意葢尝拂衣欲径归田矣輙为督枢勒回之丐祠之章未免自从某所上庙堂赐之翰谓将召之着庭督府有书欲留只得中辍然则庐山之命其庙堂意耶某亦何人乃继乡先儒之后且得此郡之歳适皆四十有九遗书所在某何足以知之然未敢遽引辞政以权郎予待阙军垒恐或者有薄淮阳之疑耳阙到即上免牍矣相望正逺敢布腹心中朝如明执事者几人岂宜一日去上旁近芝山之酒定非乆留公处也某无任延竚
　　答方佥
　　某竹扉雨寒有剥啄前者手其书恍不能记熟何也徐读徐问则知执事者脱鹖冠为新进士而今少游即是太虗甚盛甚休西笑入秦此兴固不浅莱山堂记葢尝略识之矣骅骝驰九执之道中间自无驻足处功名不足为执事言也一书万里忽落云耕月钓之濵岂犹未知其寂寞耶始金陵之行雅非鄙朴者之意丐祠得垒需次两年亦幸返吾屠羊得以暇日理锄耒耳两地相望各天一涯栖息不同无任注仰
　　答黄正奏
　　某伏以雨勤花寒一晴方竞恭惟讨论入对星宿光芒某日春官与一时名儒钜官焚图告穹昊退而奏号上前夜漏下十刻御史以玺封入羣公盛服执事则大名在焉一军皆惊不独为吾乡喜也祈山乆寂寞气象顿还西南诸峯竞秀崛起斯亦竒矣而某也陈人也道山几何日风輙引之而去一书至今未能与世无縁丐祠之章再三上出幕得垒犹幸以暇日理鉏耒耳翩其飞翰极佩盛心方苫草庐未涯佳晤所觊益宏逺业亟上奏篇
　　答赵寺丞
　　某归耕祈下日与游者芸夫荛子而老砚荒矣贤太守与民介福掲防妥灵乃不鄙属笔于牛衣之间刻之庙道字画褊陋不足以导迎景休而执事者一念在焉神人其忘诸某敢不与里父老再拜受贶
　　答林兄
　　某穷山老樵也然于四方之竒人逸士窃尝倾心焉有书自东乃知崇兰之佩芙蓉之裳近在吾州风月堂边而不得靣也鴈荡妙天下四灵所钓游处固多诗人而今又得君独恨某不足与言奚其题目之敢田家作苦一再读之快哉快哉乃姑记一日之适如此非防语也
　　答洪宗谕
　　某属以见大夫之请敢犯不韪某知罪矣共承墨妙宛然清扬一时鹭侣鸥朋亦自惊喜先相公奏议葢当时与天下贤士夫传诵以熟者墨本分教如获拱璧盥涧泉熏石鼎而读之不觉发叹以为大音不闻蓬莱宫又几何年于此矣某虽不肖犹幸一识老仙尝得尺牍数行有下马之气如虹应门老走当自识其不凡之语而某老益亡竒大负此帖第绨袭之以为子孙藏耳敢因谢致幅并及其所以自幸于名门者如此旱既太甚山邑葢连四五年如是归耕望一稔又堕渺茫李将军固数竒也上梁文谁实传丑輙徃奉一笑
　　又
　　某穷居山间自五月至于八月不雨不惟薄田尽槁搰搰然抱瓮而汲乆无可濯可湘处也廼夜半檐陋如瀑布声虽无救枯旱之苗蹶然起饭牛畦麦矣震雷以电适又是秋甲子吾侪畎亩之忧何时而已也行李问讯鸥鹭为惊不自意其一介氓得此于见大夫之贤者敢不再拜以无忘盛心先相公以一世儒宗丕显諡册发扬徽羙上轶欧苏甚盛甚休某虽不材然尝辱一字之褒恃以自壮需録瑶帖谨具如左方某因有区区之愚请于下执事先子初得封其制词亦出老仙之手欲得大笔为取善庆两字书之以扁先祠是公家再世有造于某也岂不幸甚
　　答潘兄
　　某麋鹿之野乍返吾庐方决骤山林自与世絶书防非所堪也执事者作小楷具件幅若施于所敬则有惊而避耳某谨以上之典史氏而告之曰某祈下之鄙细人不得与于斯文也少时不觧事率意妄作今老矣每为之缩颈咋舌而噬脐执事出所有使品题之某奚僣之敢然恐执事之不予谅也挂名其间珠玉在前觉我形秽某无任主臣
　　答蔡宪
　　某归耕牛下葢山翁溪友之所狎易而富儿俗子之所排突也部使者不有其贵肯问讯于寂寞之濵高谊凛然感叹无斁每记炉亭诲语以为庙堂尝访人物明执事谓眼中所见独此可人读今所赐书与前语吾相者无以异虽漆雕开所谓吾斯之未能信而亦决知明执事发于至诚非寻常世俗竿牍浮虗之谈也顾某不学祗益惧尔敢不夙夜敬戒以无忘知已
　　答吴丈
　　某维乆枯得雨才有秋声共惟冲想自頥相在林壑某雨别山寺于今几何年老成典刑栩栩入梦意洲上之竹玉立固无恙而鹭朋鸥侣相与徃来于沙烟溪月之间甚适也何物小子过厪音书乃知老仙超然有燕翼子而东阁郎君能自修洁取友必端君家世不乏季子矣甚盛甚休记文当属大手笔某何以堪之又念辱交贤父子间而先友和仲甥馆之自出也愿徐之毋廹苫屋小休敢不作数行字附仲亨求教未间尊生自爱以引以恬
　　答胡兄
　　某辱诗饟石清矣哉二妙也雪岩云壁鳬泛而藏君之规我多矣正恐豪夺高斋风月涧松不能无语耳珍感珍感
　　答金临江
　　某自里人不戒于火先庐烬焉葢无所居者十余年矣归自江上手苫草堂斧斤杂然非匠事不接于耳也千骑既东之数日始有为某言者为之顿足扼腕而噬脐执事者不惟不督过之且赐之翰乡长上之于后一軰其勤勤乃尔某知愧矣世涂日狭何徃而非风波归兴浩然傲睨林壑方将左花右竹以寄吾高而宣室受厘巳有乆不见贾之叹行矣王觐恐非芳芗一覧所能留也
　　答赵运管
　　某十有余年之别落落参辰老我山林几不记车中半靣矣黄独无苖山雪盛又洗长镵有朱两轓正自不满一笑晦翁书在而半生所闻五老峯今不是梦山负予耶予负山耶惟明执事教之
　　答赵教授
　　某不学幸甚得与麟黉犀彦翔集于立教堂下见执事粹然玉润心窃敬之不图此来任棠固在邦域之中也朋友与君臣父子而等鍼之石之执事与有责焉摩挲民力之穷爬剔胥奸之蠧所以教者似矣抑言其证而不言其方何也某敢以请某所谓以法为师弟子者执事讳其名弗穪足以厚薄夫矣然系衔则固职方氏郡县也独可得改欤愿继自今无然遄矣晤言冩我幽抱
　　答胡文叔
　　某一生肮所至草茅南康俯重湖餫舟凑集徃徃挺刃隳突市无寜居适防湖广纲梢豪据石闸薄人于险竟致漂沦有诉于庭为昌黎者安得不追而杖之秋壑怒焉颛匣具析某意邻路体不当尔一判颇自痛快固知其不见恕也庙堂似不以彼为直堇堇易地失一老兵得一老兵要无亏于名实而某固不可无耻又挈挈而南也一丐祠一丐罢皆不许而昨日邵武人已至颇费区处后山种梅十七八活归又趂冬晴筑一草塘只可挟册其中手畦菘韭以了此生耳野处集甚惬所欲见独编抄工力百倍板行傥然取之得无太伤亷乎愿少留山房读一过即奉赵璧归矣厐老何日入城府倾倒欲言
　　答费司法
