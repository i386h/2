<!-- { "loadSidebar": true } -->
    刘会孟本，公自注：“元结也。”考颜鲁公《墓碑》及《次山集》：代宗时，以著作郎退居樊上，未尝至蜀。广德元年，授道州刺史，未尝适江左。次山《舂陵行》及广德二年《道州谢上表》，时月皆可据。所谓元二者，必非结也。宋刻善本，亦无此六字。 
    （阆州别房太尉墓）对棋陪谢傅，把剑觅徐君。 
    为宰相，听董庭兰弹琴，以招物议。此诗以谢傅围棋为比。围棋无损于谢傅，则听琴何损于太尉乎？语出回护，而不失大体，可谓微婉矣。刘禹锡和李德裕《房公旧竹亭》诗：“尚有松间露，永无棋下尘。” 

    （太子张舍人遗织成褥段） 
    客从西北来，遗我翠织成。开缄风涛涌，中有掉尾鲸。 
逶迤罗水族，琐细不足名。客云充君褥，承君终宴荣。 
空堂魑魅走，高枕形神清。领客珍重意，顾我非公卿。 
留之惧不祥，施之混柴荆。服饰定尊卑，大哉万古程。 
今我一贱老，衤豆褐更无营。煌煌珠宫物，寝处祸所婴。 
叹息当路子，干戈尚纵横。掌握有权柄，衣马自肥轻。 
李鼎死岐阳，实以骄贵盈。来赐自尽，气豪实阻兵。 
皆闻黄金多，坐见悔吝生。奈何田舍翁，受此厚贶情？ 
锦鲸卷还客，始觉心和平。振我粗席尘，愧客茹藜羹。 
    《唐国史补》：严武少以强俊知名。及卒，其母曰：“吾知免官婢矣。”史称其累年在蜀，肆志逞欲，恣行猛政。穷极奢靡，赏赐无度。公是时在武幕中。故借此讽谕。明僭服之不祥，数奢淫之召祸，至举李鼎、来以深戒之。朋友责善之道，可谓至矣。不然，辞一织成之遗，而侈谈杀身自尽之祸，不疾而呻，岂诗人之义乎？ 

  
初学集卷一百八 
    ○读杜小笺（下） 

（诸将五首） 
    汉朝陵墓对南山，胡虏千秋尚入关。昨日玉鱼蒙葬地，早时金碗出人间。 
见愁汗马西戎逼，曾闪朱旗北斗殷。多少材官守泾渭？将军且莫破愁颜。 
    此言胡虏入犯，陵墓焚毁，非解严安枕之日，所以责诸将也。《英华辨证》曰：《汉书》有朱旗绛天，此云曾闪朱旗北斗殷，则是因朱旗绛天闪见斗亦赤也。是殷字何疑？ 
    韩公本意筑三城，拟绝天骄拔汉旌。岂谓尽烦回纥马，翻然远救朔方兵？ 
胡来不觉潼关隘，龙起犹闻晋水清。独使至尊忧社稷，诸君何以答升平？ 
    首章言胡虏入犯之事以责诸将，此又责诸将之反借助于胡也。自回纥助顺，收复两京之后，雍王之讨朝义，子仪之败吐蕃，皆用回纥之力，故曰“尽烦回纥马”。仆固怀恩曰：“朔方将士为先帝中兴主人，是陛下蒙尘故吏。”故曰“远救朔方”也。龙起犹闻晋水清，追叹晋阳起义之时，所谓以一旅取天下也。立意与首章迥别。 
    雒阳宫殿化为烽，休道秦关百二重。沧海未全归禹贡，蓟门何处觅尧封？ 
朝廷衮职谁争补？天下军储不自供。稍喜临边王相国，肯销金甲事春农。 
    此责朝廷之大臣出将者也。两京残毁，幽、蓟盘踞，衮职未补，军储不贡，此乾坤何等时也？而将相大臣，当安危重任，不思何以归职贡，复封疆，补衮职于朝廷，供军储于天下。如王缙者，则不过募耕劝农，修承平有司之故事而已。曰稍喜者，婉词以致不满之意，非褒与之词也。朝廷衮职，思得中兴贤佐如仲山甫者，以补衮阙，非寻常谏诤之谓也。 
    回首扶桑铜柱标，冥冥氛未全销。越裳翡翠无消息，南海明珠久寂寥。 
殊锡曾为大司马，总戎皆插侍中貂。炎风朔雪天王地，只在忠臣翊圣朝。 
    此言朝廷不当使中官为将也。杨思勖讨安南、五溪，残酷好杀，而越裳不贡矣。吕太一收珠广南，阻兵作乱，而南海不靖矣。以中官拜兵部尚书者，李辅国也，所谓殊锡也。以中官为观军容使者，鱼朝恩也，所谓总戎也。炎风朔雪皆天王之地，不精求忠良以翊圣朝，偏用一二中人专将帅之重任，溃偾国事，岂不缪哉？诗之立意如此。而词意敦厚，不露头角，真诗人之风也。 
    锦江春色逐人来，巫峡清秋万壑哀。正忆往时严仆射，共迎中使望乡台。 
主恩前后三持节，军令分明数举杯。西蜀地形天下险，安危须仗出群材。 
    卒章言蜀中将帅也。是时崔旰、杨子琳等交乱于蜀，杜鸿渐以姑息为政，奏以节镇刺史授之。公以鸿渐治蜀远逊严武，故作此诗。巫峡、锦江言西蜀之地形也。曰“正忆”，曰“往时”，感今而指昔也。鸿渐以三川副元帅兼节度，主恩尤重，而军令之分明，岂得如往时乎？如严武者，真出群之材，可以当安危之寄，而惜鸿渐之非其人也。然其指近而词文，非深思之，则但以为追诵严武而已。此公之所以不可及也。 
    首章责诸将之防胡者，次章责诸将之用胡者，三章刺大臣之出将者，四章戒中官之出将者，末章则身在蜀中而婉刺镇蜀之将也。故其命题，总曰《诸将》。公诗凡长篇累章，皆铺陈排比，首尾照应。观此可以例知。 

    （殿中杨监见示张旭草书图） 
呜呼东吴精！逸气感清识。 
    李颀赠张颠诗：“皓首穷草隶，时称太湖精。”公诗云：“呜呼东吴精。”信无一字无出处也。 

（承闻河北诸道节度入朝欢喜口号绝句） 
    禄山作逆降天诛，更有思明亦已无。汹汹人寰犹不定，时时战斗欲何须？ 
    社稷苍生计必安，蛮夷杂种错相干。周宣汉武今王是，孝子忠臣后代看。 
    河北诸降将归顺之后，朝廷多故，招聚安、史余孽，拥兵擅地，互相表里，朝廷专事姑息不能制。公闻其入朝，喜而作诗。首举禄山、思明，以立戒也。称周宣、汉武以耸动之，称孝子忠臣以劝勉之。题曰《欢喜口号》，虽曰欢喜，亦恫乎有余悲矣！ 
    李相将军拥蓟门，白头惟有赤心存。竟能尽说诸侯入，知有从来天子尊。 
    光弼惧鱼朝恩之害，不敢入朝。人疑其有异志。田神功等诸军，不受其制，因此不得志，愧耻成疾而薨。公独以诸将入朝归功光弼，以白头赤心许之。《八哀》诗云：“直笔在史臣，将来洗箱箧。”此公之直笔也。 
    十二年来多战场，天威已息阵堂堂。神灵汉代中兴主，功业汾阳异姓王。 
    末二章咏李、郭二公，使河北诸将知所表仪也。诗之主意章法如此。 
    本朝弘、正间学杜者，专法此等诗，模拟其槎牙突兀，粗皮老干，以为形似；而不知其敦厚隽永，来龙远而结脉深之若是也。今人惩生吞活剥之病，并此诗与《秋兴》《诸将》而嗤点之，如李于鳞所云子美篇什虽众，ㄨ然自放。则又矮人观场之见，岂足道哉！ 

    （赠李十五丈别） 
    公制方隅，迥出诸侯先。封内如太古，时危独萧然。清高金茎露，正直朱丝弦。 
    公，李勉也。史称勉清廉坦率，好古尚奇，为宗臣之表。张彦远云：“曾祖魏国公与司徒公并佐霍国公关内三年幕府。公博古多艺，寄情蓄奇。许询、逸少，经年共赏山泉；谢傅、戴逵，终日惟论书画。” 

    （郑典设自施州归） 
    南谒裴施州，义合无俭僻。温温诸侯门，礼亦如古昔。敕厨倍尝羞，杯盘颇狼籍。 
    施州，裴冕也。冕性侈靡，好尚车服及营珍馔。每会宾友，滋味品数，坐客有昧于名者。二诗记公、施州事，皆诗史也。 

（寄韩谏议（注）） 
    今我不乐思岳阳，身欲奋飞病在床。美人娟娟隔秋水，濯足洞庭望八荒。 
鸿飞冥冥日月白，青枫叶赤天雨霜。玉京群帝集北斗，或骑骐翳凤皇。 
芙蓉旌旗烟雾乐，影动倒景摇潇湘。星宫之君醉琼浆，羽人稀少不在傍。 
似闻昨者赤松子，恐是汉代韩张良。昔随刘氏定长安，帷幄未改神惨伤。 
国家成败吾岂敢，色难腥腐食枫香。周南留滞古所惜，南极老人应寿昌。 
美人胡为隔秋水？焉得置之贡玉堂。 
    孟阳云：“此诗疑为李泌而作。”予考之是也。泌从肃宗于灵武，既立大功，而李辅国害其能，因表乞游衡岳。优诏许之。绝粒怡神数年。代宗即位，号天柱峰中岳先生。无几，征入翰林。此诗云：“今我不乐思岳阳。”正思泌在衡山也。《外传》记泌居衡山，仙人羡门、安期降之，羽车幢节，流云神光，灼山谷。“玉京群帝”以下，暗记其事也。肃宗猜忌蜀郡功臣，而泌在灵武，乃心上皇，故李辅国因而谮之，非独害其能也。张子房愿弃人间事从赤松子游，以避吕氏。泌之心迹略相似，故以子房赤松为比，又曰“帷幄未改神惨伤”也。肃、代之际，安刘帷幄，比功子房，又欲从赤松子游者，舍泌其谁？韩以谏议为职，故公望其荐泌于朝，而贡之玉堂也。旧本韩名注。按：韩休之子ι，上元中为谏议大夫，风尚高雅，当即其人。注字或传写之误也。 

    （谒先主庙） 
    如何对摇落？况乃久风尘。孰与关张并？功临耿邓亲。 
应天才不小，得士契无邻。迟莫堪帷幄，飘零且钓缗。 
向来忧国泪，寂寞洒衣巾。 
    “孰与关、张并”，公自许非关、张之流，犹言羞与哙等为伍也。“功临耿、邓亲”，以中兴贤佐自命也。《述古》诗：“吾慕寇、邓勋，济时亦良哉！”亦此意也。“迟莫”、“飘零”，徒有应天得士、惨淡风云之感而已。谒先主之庙而洒泪沾巾，公之自负如此。 

    （秋兴） 
    玉露凋伤枫树林，巫山巫峡气萧森。江间波浪兼天涌，塞上风云接地阴。 
丛菊两开他日泪，孤舟一系故园心。寒衣处处催刀尺，白帝城高急莫砧。 
    《招魂》曰：“湛湛江水兮上有枫，目极千里兮伤心悲。”宋玉以枫树之茂盛伤心，此以枫树之凋伤起兴也。《九日》诗云：“故里樊川菊，登高素源。他时一笑后，今日几人存？”丛菊两开，指樊川之菊，故云“他日泪”。系舟身万里，伏枕泪双痕。即所谓“孤舟一系故园心”也。 
    夔府孤城落日斜，每依南斗望京华。听猿实下三声泪，奉使虚随八月槎。 
画省香炉违伏枕，山楼粉堞隐悲笳。请看石上藤萝月，已映洲前芦荻花。 
    （“孤城落日”，怅望京华。曰“每依南斗”，盖无夕而不然也。只今石上之月，已映洲前，又是依斗望京之时候矣。请看二字，紧映“每”字，无限凄断，见于言外。如云已又过却一日矣，不知何年得归京华也？ 
    千家山郭静朝晖，百处江楼坐翠微。信宿渔人还泛泛，清秋燕子故飞飞。 
