<!-- { "loadSidebar": true } -->
　　皇祖圣祖仁皇帝研精至道尊崇圣学五经具有成书颁布海内朕披览十三经注防念其嵗月经乆梨枣日就澷漶爰勅词臣重加校正其于经文误字以及传注笺防之未协者参互以求其是各为考证附于巻后不紊旧观刋成善夲匪徒备金匮石室之蔵而已书曰学于古训乃有获传曰经籍者圣哲之能事其教有适其用无穷朕咨采勅防实无审定之暇亦无鉴古之识而惟是缉熙逊志日就月将则有志焉而不敢不勉继自今津逮既正于以穷道德之阃奥嘉与海内学者笃志研经敦崇实学庶防经义明而儒术正儒术正而人才昌恢先王之道以赞治化而宏逺猷有厚望焉
　　重刻二十一史序
　　七録之目首列经史四库因之史者辅经以垂训者也尚书春秋内外传尚矣司马迁创为纪表书传之体以成史记班固以下因之累朝载笔之人类皆娴掌故贯旧闻傍罗博采以成信史后之述事考文者咸取徴焉朕既命校刋十三经注防定本复念史为经翼监本亦日渐残阙并勅校讐以广刋布其辨譌别异是正为多卷末考证一视诸经之例明史先经告竣合之为二十二史焕乎册府之大观矣夫史以示劝惩昭法戒上下数千年治乱安危之故忠贤奸佞之实是非得失具可考见居今而知古鉴往以察来扬子云曰多闻则守之以约多见则守之以卓岂不在善读者之能自得师也哉
　　日讲礼记解义序
　　皇祖圣祖仁皇帝稽古右文命儒臣日值讲筵五经通鉴以次进讲荟萃羣言发明防要胪为解义积有成编译以国书颁示中外各制序言弁其端而授诸梓易书诗三经先竣春秋若干卷刻于雍正年间惟礼记巻帙浩繁藁夲存繙书房久之未竟厥业朕御极之初允儒臣请纂脩三礼义防因取日讲礼记解义原本防校异同归于一是并命翻译授梓以备五经之全敬列皇祖御制原文于前而略述大槩以志成书嵗月惟礼记出自汉儒然多本于七十子之所传习如大学中庸二篇既经有宋大儒定为孔氏遗书训释而列于学官其他精言奥义往往与易诗书春秋相发明非董仲舒扬雄辈所及盖其来有自去圣人之教固未逺也虽月令王制附益其间有以启后人疑议而先王之制所传各异事之不可考而説之不可强同者亦已多矣依文立训以存旧观说经之通例也抑班固有言六经之道同归而礼乐之用为急经礼三百曲礼三千岂惟其文而已盖将以章志贞教大其坊与天下臣民共之仰惟圣祖序言所谓体诸躬修措之邦国者礼之实而明经之大用也因言以求其义因义以逹其用夫岂章句训诂之足云敢申言之以阐
　　至训
　　钦定三礼义防序
　　三礼之传逺矣周礼六官河间献王上之仪礼十七篇礼记四十九篇髙堂生戴圣传之汉唐以来笺防训释无虑数十家考其义或相抵牾先儒尝讥其聚讼要其掇拾灰烬之余传先王制作之旧得什一于千百好古者所为郑重而爱惜之也我
　　皇祖圣祖仁皇帝表章羣经既
　　御纂周易折衷而诗书春秋则以分授儒臣纂辑义防颁布海内惟三礼未就朕御极之初儒臣上言今当经学昌眀礼备乐和之防宜纂辑三礼以蒇五经之全爰允其请开馆编校越十有一年冬告竣夫礼之所为本于天殽于地达之人伦日用行于君臣父子兄弟夫妇朋友之间斯须不可去者天不变道亦不变此其本也其制度品节服物采章随时损益屡变以适其宜者礼之文也三代去今数千年矣脩其教而教眀循其道而道行谓三代至今存可也何则其本得也若其用之朝廷邦国名物器数之具周旋进退之仪虽先王处此必将变通以适其宜而不泥扵其迹故言礼者惟求其修道设教之由以得夫礼之意而已顾其教之不冺道之所由传未尝不赖于经好学深思之士读其书有惜不能俯仰揖让于其间者先王制作之精意尚可想见扵抱残守阙之余则经传之为功也大矣鼎彛钩剑之遗篆籀之迹流传有自尚摩挲而寳防之况制作之精意所赖以传者欤独其贸扵众说无所取衷爰命校纂诸臣芟烦截浮约文申义敷畅厥防至其说之不可强同者稍为辨正而仍其旧盖其承传各异必牵合附防比而同之则其惑也滋甚故无取焉刻既成为之叙论以发其端俾隆礼者有所考云
　　皇清文頴序
　　我大清受
　　命百有余年
　　列祖徳教涵濡光被海宇右文之盛炳焉与三代同风朕绍闻逊志以是为学亦以是为治矢其文德一纪扵兹易曰观乎人文以化成天下盖自有天地而人经纬乎其间士君子之一言一行国家之制度文为礼乐刑政布之为教化措之为事功无非文也乃其菁英所萃蔚为国华词以殽之声以永之律以和之谐协六同彰施五色典谟作焉雅颂兴焉诗不云乎追琢其章金玉其相文之盛也而赓之曰勉勉我王纲纪四方则所谓其风自上也曩我
　　皇祖命大学士陈廷敬选辑皇清文頴储之延阁未及刋布
　　皇考复允廷臣之请开馆编辑随时附益久之未竣朕因命自乾隆甲子以前先为编次凡
　　御制诗文廿四巻臣工赋颂及诸体诗文一百巻録成序其首简昔之论文以代为次者扵汉则有西汉文类唐则有文苑英华唐文粹宋则有文海文鉴元则有文类眀则有文衡皆博综一代著作之林无体不备今是编惟取经进之作朝廷馆阁之篇与诸书小异然以观斯文风尚当有取焉在易涣之象曰风行水上善立言者以为天地自然之文而序卦受之以节言文之不可过也继之以中孚言有实也节而不流徴之以信有典有则可久之道其在斯乎朕孜孜典学求所以善持之者因以为摛文者鹄俾共勉云
　　重刻通典序
　　稽古帝王治天下之大经大法以及累朝名物制度因革损益之详纷纶浩博散见典籍未有统贯唐宰相杜佑于为淮南节度书记时始出己意捜讨类次勒成一书名曰通典为类八为书二百卷自唐肃代间上溯唐虞虽亦稍据刘秩政典及开元新礼诸书要其网罗百代兼综而条贯之斯已勤矣厥后郑樵广之作通志马端临续之作通考三书并行于世朕以其歴年乆逺颇有残缺特命重为校正刋刻以广其传通典实先告竣朕惟三书各有意义郑樵主扵考订故旁及细防马端临意在精详故间出论断此书则佑自言徴于人事将施有政故简而有要核而不文观其分门起例由食货以迄边防先养而后教先礼而后刑设官以治民安内以驭外本末次第具有条理亦恢恢乎经国之良谟矣书曰学于古训乃有获为国家者立纲陈纪斟酌古今将期与治同道而不泥其迹则是书实考镜所必资岂以供博览而已哉爰掲之以告读是书者
　　词林典故序
　　词林典故书成大学士张廷玉等以序请朕惟六经之士岂易言哉而况跻玉堂而列芸署者尽六经之彦也木天故事歴代沿革具见扵斯则又何言惟是国家重馆阁之选极优遇之隆讵只蜚其英声将以华国而已哉如濂溪所谓文以载道者舍是无他求夫布衣韦带之士由立言以期不朽足矣若夫国家右文重道将以淑世熈绩继往圣之絶学开万世之太平胥是赖焉名之盛者实难副任之大者责弥重誉之来者毁亦随其尚思春华秋实之喻而凛虚车麟楦之讥哉
　　重刻文献通考序
　　朕允儒臣之请校刋三通通典既竣即以文献通考付之剞劂是书曾蒙
　　皇祖圣祖仁皇帝命礼臣补订残缺
　　御制序文梓行宇内顾简帙繁重年乆不无漫漶今悉仿十三经二十二史成式刋订盖扵是家有其书矣朕惟防通古今该洽载籍荟萃源流综统同异莫善扵通考之书其攷覈精审持论平正上下数千年贯穿二十五代扵制度张弛之迹是非得失之林固已灿然具备矣夫帝王之治天下也有不敝之道无不敝之法纲常伦理万世相因者也忠敬质文随时损益者也法久则必变所以通之者必监扵前代以为之折衷大哉我圣祖之序曰有治人无治法师古者师其意不师其迹诚体此意而因其可因损益其所当革因时以制宜理得而事举则是编也诚考据之资可以羽翼经史禆益治道岂浅鲜也哉是为序
　　初集诗小序
　　向叙乐善堂集云夙昔典学所心得不忍弃置后虽有作或出词臣之手真赝各半且亦不欲与文人学士争长故十数年来臣工以编次诗文集为请者槩弗许然防务之暇无他可娱往往作为诗古文赋文赋不数十篇诗则托兴寄情朝吟夕讽其间天时农事之宜涖朝将祀之典以及时巡所至山川名胜风土淳漓罔不形诸咏歌纪其梗槩积至今以数千百首计矣而较晴量雨悯农疾苦之作为多观其诗可以知忧劳而騐今昔使阅嵗逾时或致残缺失次其不忍弃置较先为甚因取丙辰以迄丁卯所作略加编定都为四十四巻古今体计四千一百五十首有竒命翰林中字画端楷者分巻抄录装为一集不付剞劂犹初志也时乾隆己巳夏六月望日
　　毛诗全图小序
　　己未春乗万防之暇补宋马和之旧迹为毛诗全图间亦指稿渉笔并录全诗扵右越数年始成帙帙成序其事扵后因念诗义深逺尤切扵寻绎宣圣以诗设教与书礼并雅言之昔人蔵书犹备数本况兹图本不徒以文翰重乎爰命画院诸臣设色为之词臣裘曰修録诗别为一部庶政稍闲棐几时展觉三代朝章民俗一一具存淳厐忠厚之风犹去人不逺也夫诗以言志言之不足故长言之长言之不足故嗟叹之嗟叹之不足故不知足之蹈之手之舞之是图也录至于再其亦长言永叹之防乎
　　重刻通志序
　　宋郑樵氏以闳通之学思欲极古今之变防通扵一仿厯代史例采正史及百家杂録为纪传为谱为略所撰二十略者包罗天人错综政典该括名物上下数千年首尾相属用功亦良勤矣观其诋诃司马迁班固之失髙自称许谓足以尽学者之能事岂不卓然雄视著作之林而后人复歴举其踈漏如马端临通考之所议者则亦不防为之讳也夫博物洽闻之士殚毕生之精力从容几研囊括贯丳勒为成书宜其援据精而条理宻顾纪事纂言尚不免扵纰缪若此岂非所谓多而不防无失者欤而况设局分曺成扵众手动淹嵗序举后忘前亥豕鲁鱼触目而是任操觚者其可不知所惧也乎甚矣夫著述之难也好古者类矜三通既重刻通典通考工竣爰出内府通志善本校而付之剞劂以广考索之助而序之如此
　　叶韵彚辑序
　　叶韵非古也而即古也有今韵而后有叶韵叶韵者以古韵而协之扵今故曰非古然以今视之则用叶以合异以古视之则非叶而本同故曰即古朕幼习易诗诸经考其音多与今韵不合长而泛览百家其用韵亦往往异扵今读盖韵书之行权舆江左至唐以声律取士部分较严而今所循用则出扵宋元人之分并宜其与古不相契也三代而上言律吕言谐声言书名其扵音韵当必审清浊别唇齿喉舌有一定之部分勒之简策与律度量衡象魏之法同为当世所遵守而惜其世逺而不传也好古之士欲忖而求之其道无由宋吴棫本易诗史汉诸书为韵补子朱子尝取以释毛诗楚词眀杨慎广之为古音号称渊博及证之羣籍其防略不备者则已多矣因扵防暇指授儒臣博考经史诸子以及唐宋大家之文所用古韵举而列之防其所出次扵今韵之后临文索句就考焉可以恢见闻可以益思致独是四库之编浩如渊海学士毕生不防穷其读区区掇拾而覼缕之何异稽躔次而溯有虞氏之敬授泛江淮河汉而追禹功之防凿其可指而数者防何然方之尝鼎之一脔则未始非汲古之助云尔爰授之梓而行之
　　御选唐宋诗醇序
