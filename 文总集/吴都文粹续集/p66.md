<!-- { "loadSidebar": true } -->
　　故吏部左侍郎諡文庄叶公事英宗【一作正统中】为兵科给事中当己巳之变京师戒严公忠愤激发数日奏疏七八上区处兵事悉中机宜自是有名于时后出参政山西擢都御史南北巡抚制御边境功绩益着宪宗之世【一作成化初】召为礼部侍郎改吏部而终公苏之昆山人也既没几二十年慈溪杨君名父由进士来知县事自以少知公名今获令兹土无以慰仰慕之意适今天子初即位用臣下言撤天下佛庐之私建者君承诏而喜曰吾志可成矣盖谓公之为人天下皆知其贤况乡人哉没而祀于其乡此礼也顾佛庐有当撤者乃特毁弃其像以改公祠设位于中嵗时率僚属师生拜而祀之他日托公之子壻兵部郎中虞君元凯来道其事而以记请夫世之仕者孰不急于政事有政事矣然无文学以资其识则所行者不免为俗吏之事又孰不重乎文学有文学矣然无气节以立其徳则所能者不免有文人之讥故三者每患人不能兼而有之公之政事载于国史甚偹已不必论其书册满家笃学考古至忘寝食所著述专以欧阳子为法纯雅明正其词蔼然平生尤慕乡先哲范文正公身虽已贵萧然犹寒士也谄佞之徒有所倚而起者恶之不忍与接所以自处可谓重矣是以其名起于当时传于天下而士大夫置公于国朝名臣之列此岂无自而得者特公以中嵗而没使天假之年其见于世者当又不止于此乌乎惜哉寛初入翰林虽及接公而受其诲言然不久公已去世窃以为恨而名父尝有斯文之契者况其为此又当乎人心故虽无文犹强书而复之祠成于治三年二月明年正月戊戌记
　　叶文庄公祠在儒学后祀礼部侍郎邑人叶盛治二年知县杨子器建
　　吴公子游祠记　　　　　　杨一清
　　成化乙已冬监察御史铅山胡君汉按节三吴过常熟祗谒先圣退谒先贤吴公子游祠祠出礼殿隘陋弗展君顾瞻防嗟乃进苏州府同知华容毛君瑄曰吴公大贤常熟钜邑维祠堂僻弗称殆非所以崇明徳励风教也盍相与撤其旧而新是图毛君曰诺爰率诸将士弟子度地于学之东偏遂承檄任其事然本以义举不欲劳民力时教谕天台张景元捐俸首事邑之士民尚未丕应无何兰江祝君瓛起进士为邑令用君意劝诱属人闻者风动共佽助之以后为耻材甓髹垩至于工佣饩廪之资胥此焉出乃卜吉庀事命义官孙芄周棠董其役隆栋厚础既矗且安堂室中严门庑森列经始于丙午春三月至四年秋九月讫工议者犹病祠地前迫义官赵璧市民居以广之由是豁然开朗视旧观不啻数倍耕农贩夫但见新祠之焕严而不见庸调之及已也莫不戴神之休以上之人不虞用其民为徳毛君谓重建本末不可无记寓书镇江属予记乌乎时至春秋王者不作诗书礼乐之化或几乎熄矣吾夫子出始立教以振之时则有吴公迈迹勾吴北学于中国笃信不懈遂能以文学上齿顔冉为髙第弟子率开东南文献之源其有功于乡邑甚大且当时称名卿相谋人家国者漠乎未闻道功利之説澜倒故以由求之贤其论为国止有勇足民也可知已公宰武城独能以礼乐为教使当官者知以道治民为贤而刀笔筐箧之吏不得为名教所贵其为惠于天下后世甚博先民有言盛徳宜百世祀故乡先生没则祭诸其社尸而祝之公道徳之在天下者朝廷通祀万世无议其在乡邑则泽润后人不但所谓乡先生而已为之特祠以奉祀事仰止景行之意于是乎存然自公没千有余禩宋县令孙应时始剙建于庆元之三年晦庵先生为之记厥后改建于王爚鹤山魏氏记之重修于国朝之唐礼南阳李学士记之第皆仅取茍完无虑经久其亦有待于后之人乎夫祠不祠不足为先贤重轻独以义而风化其下者有司事也然世之为部使者所以程督其下惟钱谷讼狱期防闲是急郡县之吏奔走不暇以应乎其上者如斯焉耳矣胡君方稽覈戎籍顾能于风化究心焉然不数月擢佥山西按察司事以去使郡邑之闲不有贤者为之宣力则其志莫可自遂且以朝廷良法美意动为有司所格悬重典以待之不事事者犹自若也况于一祠之小簿书督责之所不及者哉君子以是当有以窥其趋操之正矣若为政为学公所受于圣人之家法具在凡吏于此而不能以诗书礼乐化训其民士于兹而不能志公之志学公之学皆弃于公者也因以丽牲之石并着之
　　子游言公祠堂碑　　　　　　桑悦
　　吾邑子游言公北游而学孔子之道得其文学一体以归大江以南万世尸而祝之攸宜宋庆元闲孙君应时宰吾邑曽庙于学宫之东后令王君爚加意存其后人其庙累代修葺惟祀之于家者或有兴废本朝巡抚工部尚书周公忱及令甘君泽皆鼎新之后燬于邻灾四明之慈溪杨侯子器由名进士知邑事至任拳拳以稽古崇徳为事于公之周其学费而婚其未匹为屋数楹以妥公神仍置田若干畆资延世祀祠成公之六十四代孙江以记求予言予观应时尝求紫阳朱夫子为之记凡公髙弟圣门与能过化于吴大畧朱子言之已详予何敢赘一辞独公在当时以文学名获居四科之列公之所为文学者当以为乡之后人告易曰观乎人文以化成天下何如其文也孔子曰文王既没文不在兹乎是故圣人学文于天地贤者学文于圣人文学以经纬天地为极自非圣人莫能与乎斯文也然则公之文学又何如其文学哉观其为学必欲知本燕居必论礼取人必以正大治人必用礼乐故朱子谓其敏于闻道道即吾夫子闻道是闻夫子然则公之文学乃入圣师文学之阶梯又岂止言语文字而已哉若曰孔子作春秋笔则笔削则削游夏不能赞一辞是又以言语文字为文学也以言语文字为文学特艺焉而已耳若公之文学诚可谓道徳博文者果可以小技目之欤今去公二千余年而世之名为儒者不过餔啜简防糟粕为出入就使其文其学华藻如相如劝督如元凯曷足以窥圣学之一斑而况浅识謏闻之士以小才自恃不复知身心为何物甚至剽窃章句惟取掇拾科第而止以是谓之文学宁不有玷公之文学乎学公之文学必以求道为主等而上之见道卓尔则顔子之文学在是由是优而游之不知由之乃孔子之文学也乌乎是可一蹴而至否邪人能学公之文学则不死公之心庶几斋心以祀公者无穷而凡暗室屋漏之中明窗净几之下皆为庙公之祠宇者矣古称王谢崔卢谓之髙门然则为公之子孙者则又何如茍能不坠家学之传斯为公之佳子孙予辱与公为后进愿孔子而景仰于公者自丱角以至白首亦非一日故记公之祠遂述公文学之实以勉乡之人并公之后人亦因以自勉
　　本朝春秋二祀祝文
　　文学名科礼乐为教啓我后人儒风聿兴
　　吴公祠祀孔子弟子子游初在县东北一里宋庆元二年知县孙应时别建于县治内宝祐闲知县王爚移置儒学大成殿后咸淳闲知府赵顺孙又剙书院于郡治元建文学书院于县东今入祀典春秋祀之
　　商相巫公墓庙碑　　　　　　孙应时
　　人臣事君之道有燮成有弭辑有镇定燮成者学术能开太平弭辑者才能能销灾患镇定者徳望能襄大事斯三者君用之皆能致治臣行焉皆能尽职所谓大臣者胥此商有贤相曰巫咸具兹道以事帝戊予尝攷文献知之初雍已既立王业中缺刑滥法弛徳衰泽涸于是伊陟賛于公公治王家有成作咸乂四篇斩而复新翳而复明也故曰燮成是时也桑谷在朝昏生旦拱甚矣其妖也乃啓太戊修政明礼或早朝而晏退或问疾而吊丧桑谷自亡此之谓弭辑商侯昔有不王不享者于是效顺越三年逺方重译至者七十六国声灵赫烜国本敦固号曰中兴此之谓镇定至祖乙时子贤绍武殷道复兴乌乎事是君者效劳于无事之时易也于艰难危厄之际而能斡全曲成者难也太戊立商祚中叶而祖乙殆甚公父子克忠以济时艰一道允成天岂并毓忠良于巫氏以兴商乎或者英贤感气运而迭起理自然欤尝攷越絶书虞山巫咸所出梁萧统云虞山巫咸所出又唐张守节史记正义巫咸冢在虞山上子贤亦葬其侧由是言之公父子邑人也而地志谓山西夏县有巫咸顶相传公尝隠此况嘉定中乡人掘地虞山西麓名青龙山觜山有腹冈得古碑八分书刻商相巫咸冢凡五字前令王公爚文治有余捜岩剔埜以存亡继絶为事念吴之先贤莫出公右作庙此山之腹冈于山顶则修墓焉春秋祀义起后人应时又恐去世既逺而成功泯乃砻石为文辞以为后世诏辞曰　于赫殷商业肇武汤中世有嗣王朝内拱祥桑桑枯徳政良良臣辅匡国势炽昌作式四方四方既襄公艾成庙廊殷土芒芒诞降虞山阳山腹有图灵气奋扬千载声亡碑文孔章新庙于石旁骏奔靡遑厥功难忘酒清肴香曰公之故乡鉴此烝尝
　　常熟县新建乡先贤巫公祠记　陈寰
　　虞山者吾常熟镇也其东南椒麓形胜尤倍丹厓青嶂溪河逆折县城址故环之缘为西关万井联辏有仲雍子游墓有老子祠麓有致道观观内有七星古桧有梁昭明太子读书台有宋学士丹井铭嵗时习朝仪于此为祝圣道场其西有东岳庙有张许关刘诸忠臣祠当观庙闲地稍隙乡民据之列树凿圹死将葬焉嘉靖戊子冬大巡抚荷峯陈公行县至常熟先是吴公子游以县之先贤故别立专祠于文庙左公既谒文庙则谒子游祠见商相巫公咸与其子贤亦皆乡贤设木立庑下乃退坐明伦堂进一髙等生俾讲巫咸故实既毕复进一髙等生俾讲子游毕乃谕之曰巫与子游世次前后若此今尔县崇奉乡贤而列巫咸父子于子游两庑于义何如瞻享既忒神必靡宁此固我官府责然事在学校亦漫无建请何邪诸生皆称谢因再拜言曰昔宋嘉定闲人治地青龙冈下得碑才五大字曰商相巫咸冢皆古八分书县令孙应时遂建祠宇碑记尚传今青龙冈地虽莫可考然秪在山麓无疑于是争举乡民圹地僭逾非制请褫为祠甚当公乃付之县令胡君君因出公帑偿乡民价命归圹石留其内门及堂庑桥道后建正殿以奉二木主前临通衢作石门表曰商贤相巫公祠明年夏落成县士大夫及齐民日相率往拜但见崇山幽林明秀森郁髙台素甍与松林竹石相揜映莫不深副情伫庆忻颂美胡君与二令洪君熊君辈以寰先尝从史官后请纂言述故镌石祠中永示后世寰不可黙窃惟古称乡先生没可祭于社若公父子则岂惟乡先生乎哉昔者周公尝告召公曰巫咸乂王家而朱子集楚辞注又谓公古之神巫圣贤称论盖因事有指一以道言一以术言夫道有大小术有邪正道固可该术而术不外于道今如周公朱子所述则其道非小道术非邪术皋防稷契之所行羲和仲叔之所明万世而下欲以辅世相君与夫推运测化机者孰非巫氏家传之学哉即其有功世教如此虽天下皆祠殆亦非过况于所生之乡而今且弗称固宜当道诸君考世申义而不能已也乌乎殷商之臣自伊傅外显名后世者要不多见而孔门弟子江以南无闻焉今常熟海内一邑而商周人物已盛若此岂非东南之光乎为县后学者景行先哲求无仰玷将若何而可哉逺势忘利反身践实盖不必追述咸乂而所以为道术者必大必正不徒事文学之末以仅取科第而所以为臣子者必恭必敏以励行等而进之以希圣贤如是而经传遗教以及今日祠祀之新庶无负耳茍不能自振拔与时俗溷焉则东南西北往来具瞻身过祠下而必推之其能腼然也乎寰敢敬持是説愿从邑之后贤同悉所戒勉哉
　　巫咸祠在虞山之麓
　　宋周孝子庙碑　　　　　　　钱通
