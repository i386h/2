<!-- { "loadSidebar": true } -->
　　二子封旋，紫霞复照册中唱曰：“冲云阁八道及紫光、尽伦、尽性、知足、豁达、傲性、白玉子、石坚子等入殿朝见。”八道等众依序而入，朝见后跪于殿中。上皇曰：“世道浇漓，人心险诈。能敦五伦者，固寥寥无几；至能修先天大道，不入旁迕而成真品者更不多见。独尔等勤勤学习，心恒不变，甚喜朕衷。朕封尔八道为中界用道真人、昌道真人、明道真人、望道真人、统道真人、取道真人、探道真人、成道真人。八道外，朕封尔为中界紫光真人、玉白真人、石坚真人、傲性真人、知足真人、尽伦真人、尽性真人、豁达真人。”人道男班封毕，个个谢恩而退。
　　紫霞高声唱曰：“人道女班中听点：善诀、雪青子朝见。”二女拜跪毕，上皇曰：“天地有阳必有阴，有昼必有夜。白天地分有阴阳，世上乃有男女，而今尘世妇女无知，所犯淫逆诸般，难以枚举。若以巾帼女子，而能习成大道，恒不数觏，兹喜尔二女习成朝见。朕封尔为中界善诀元君、雪青元君。”二女谢恩，退入殿右。
　　紫霞又高声唱曰：“物道男班听点：三服、弃海、狐疑、狐惑等入殿朝见。”三服等众各依其序次第而来，极乐门前将礼行余，同入通明拜舞。上皇曰：“异物至蠢，然知炼道成真，若此其众。胡以人灵于物反贪四害，迷却本性，所行者概属忤逆诈奸，未闻有如异类炼道之诚，亦无有如异类成道之多也？朕不尔负，特封尔三服、弃海、狐疑、狐惑、乐道、西山、椒花子、蜻飞子、善成、蛛龙、敛心、入道、体道、习道、化慈、学慈、习慈、抱慈、绣雾、云牙、道烈、传道、束心、慈祥、破迷、金光、火炼、刚克、柔克、卫道、护道为下界真人。”诸子得封，谢恩而退。
　　紫霞见男班已退，复点女班，高声呼及珠莲、翠华、翠盖、紫花、凤春、金光、龙女、紫玉、桃英、棠英、榴真子、了尘子、醋枉、从善、餐云、在云、弄月、回念、凤女，俱从极乐门拜入通明殿中。上皇曰：“异类中不独动者能修，即植者亦能修之，以成正果。朕隆褒奖，特封尔等为下界元君焉。”诸女道士亦各谢恩退下。
　　一一封毕，上皇顾盼左右，笑容可掬而言曰：“凡今番护道仙神，俱从本职外加升一级，进阶一品。”诸真谢恩后，紫霞奏请，命诸真人将三缄师徒送入瑶池，以复懿旨。上皇允奏，退去后殿。
　　紫霞与诸真等，遂将三缄师徒导向瑶池而来。无何，瑶池已到。诸真谓三缄曰：“吾等入奏，尔可统尔弟子池外候着。”言已，竟入瑶池。司花仙女见而请曰：“诸真齐到瑶池，有何所议？”紫霞曰：“吾辈有事面奏王母也。”仙女聆说，忙忙入内奏知王母。王母闻之，展开无忧门，出坐慈云殿。群真入，拜舞已毕，同声奏曰：“前承王母懿旨，阐道人间。而今道已阐明，恩沾尘世，又得上皇赏赍，将弟子一一封诰。兹特导至，以谢恩声。”王母曰：“如是，速传月宫乐部，来迎新成仙子。”片时之际，乐部偕来，玉笛银笙，袅袅不断。紫霞于此趋出殿庭，带了三缄师徒齐入瑶池，朝见王母。



                        


第一四二回    送绣云王母懿诏　接玉旨上帝仁恩


　　拜舞已毕，侍立两旁。王母环而顾之，不觉慈颜开霁，曰：“曩者吾在瑶池，悲大道之不明，凡习道者，半为邪教所惑。久则党羽结成，悖逆圣朝，人民遭受其害。因传懿旨，阐明大道，俾习之者知其何者为正孰，何者为旁迕，何者为旁中之旁、旁外之旁、旁而不旁，一切邪教，抛之不习，弃之不从。天下皆尽能之人，将大道得其真，而宇宙于以清平矣。幸道祖命及紫霞，高竖聚仙旗，招集群真。群真计议，遣得虚无子临凡脱胎，道号三缄，将道阐明，人物同修正果，是不负吾命也，吾甚喜之。”遂命二十四位散花仙女席设瑶池，赏赐新仙，以显荣耀。
　　仙女领命，一时逍遥八宝厅内，御宴设席。王母欣然，命紫霞诸真列坐厅左，新成仙子列坐厅右。紫霞等俯伏谢恩，同入两厅，依次坐定东西。王母另设一宴于厅之上面。散花仙女齐进黄粱之酿，满斟叵螺之杯，肴馔杂呈，美好自不必说。
　　酒过三盏，王母旨下：“大道阐明，皆赖群真。人物同修，已成正果。吾心爽快，命尔司桃使者各赐幡桃一枚，食之腹中，旧日仙真愈添仙慧，新成仙子愈定仙根。”使者得旨，忙至幡桃树下，摘取数百余枚，以玉篮盛着，捧呈王母。王母一一周视，命散花仙女赏赐两厅仙真。赏余，群真统领群仙，同至王母御座，将恩谢后，复入宴中。
　　顷之饮毕，王母命御乐部内音乐齐奏，送出瑶池，单留紫霞至御座前而嘱之曰：“阐道一举，任之者三缄，护之者群真。吾于明日早朝回奏上皇，如旨下时，依旨行事。”紫霞曰：“王母仁恩施于群仙，遍及尘世。如旨一下，敢不遵从。”言罢，退出瑶池，各归仙府。
　　次日晨曦高挂，东西王母排了御驾，来至通明，面奏上皇曰：“吾悲大道不明，人伦颠倒，野方外道，得以横行。天下昏昏，多统圣主。因而上奏天皇，命请道祖，遣得紫霞门徒虚无子脱胎人世。凡儒道中之正心诚意，释道中之明心见性，大道中之清心寡欲，在在阐明。天下自此清平，人伦自兹不紊，皆三缄之力也。前脱胎时，吾曾许彼大道明日，待以绣云仙阁。可喜不负吾命，且收门徒亦众。如不以绣云阁居之，不见仙子之荣，又阻修道之路。望上皇选择吉辰，大排御驾，送归绣云阁内，以奖赏之。”上皇闻奏，龙心大喜，曰：“王母各归瑶池，吾自择吉，大排御驾，荣显普天。”言已回宫，王母亦返车驾。
　　紫霞归得仙府，三缄师徒参拜礼罢，左右肃立。紫霞曰：“修仙之苦，人所弗识。道根不稳者，无不半途中止，终无所成，抛弃前功，空费一生之力。如其勤修不怠，任彼千磨百难，不改初衷；一旦圆满功行，天府上升，何等荣耀！即如昨早朝见上皇，与午刻瑶池所设御宴，不惟尘世之公侯将相不能及之，恐南面王亦不及如是之逍遥快乐也！况乎荣耀殆不仅此？”三缄曰：“成仙之荣，至此已极。师言殆不仅此，尚有何荣耶？”紫霞曰：“弟子等退出瑶池后，师得王母诏转，嘱吾归府命尔辈候着，明晨王母上殿面奏，荣荣显显，送入绣云阁中，方不负当年许及尔辈之旨。尔诸弟子毋得外出，即在吾府待之。”三缄曰：“吾师胡弗请奏于王母，下一懿旨，命弟子等自入绣云阁内，何得又劳上帝一番踌躇？”紫霞曰：“不如此，不足以显王母重道之心也。”
　　谈论未已，府外童儿飞奔前来，跪而禀曰：“上皇旨下，将到仙府矣。”紫霞听得童儿所报，忙统三缄、七窍与群弟子趋出仙府。遥见前面五彩祥云排列层层，纡徐而至，紫霞等跪地候之。云内焦太师下了云车，双手将旨一举，紫霞等叩了九叩，随着御旨后，竟入仙府。太师捧旨中立，紫霞等两旁肃候。
　　太师缓缓开旨，高声读曰：“上皇旨下。”紫霞等闻此四字，一齐跪地，俯首敬听。
　　太师曰：“上皇有谕，谕及群仙：朕心所喜，大道相传；各依正孰，无党无偏。敦伦饬纪，正本清源；殊意斯世，不以为然。五常未尽，即想登仙，抛别父母，以及妻男。海山旷野，烛炼金丹，内根无有，惹下魔缠。野方外道，得入其间；教以邪术，灭地欺天。结成党羽，创逆为奸；圣朝遣射，诛戮牵连。九族同丧，绝灭香烟；世人不识，鄙道为言。大道如此，坏已极焉；王母弗忍，命个临凡。脱胎换骨，阐明人间；何异战国，孟氏仁贤？周流讲说，人道先端；朕心不昧，王母恩传。择吉望七，以送诸仙；大排御驾，荣显普天。钦此！钦遵！朕不食言。”宣毕，紫霞将恩谢后，领及众门人转拜太师，设宴款待。
　　太师饮了三杯仙酒，辞别紫霞，驾上云车。紫霞送出仙府，见太师去远，然后归来，嘱诸弟子曰：“尔等诘朝宜各整顿衣冠，恭候御驾。”群弟子曰：“谨遵师命。”



                  


第一四三回    拜圣人夸及仙子　排御驾送归绣云


　　紫霞自领玉旨后，与同群弟子静候仙府。府外童儿忽报凌虚、碧虚诸真人至，紫霞接入。凌虚询曰：“尔新登仙界弟子，可曾拜及三教否？”紫霞曰：“俟入了绣云阁，然后到各圣殿下拜之。”凌虚曰：“玉旨四处传宣，言及送尔弟子归阁，诸圣都要排驾。不先往拜，如何使得耶？且于送归时见了三教圣人参拜，亦甚不安。可速命三缄领及弟子，到三教五相群仙府内拜谒一遭。”紫霞曰：“若非真人言及，几乎忘之。”当传三缄，言及是事。又命正心、复礼二子为前导，先从至圣殿下，次及文佛、道祖殿下。拜见后，三圣无不夸奖。即此一日，已将圣神仙佛概行拜毕，仍归紫霞仙府。诸真见三缄师徒于普天宫殿俱已拜完，驾动彩云，亦各归去。
　　到了次日，三教圣人以及众相众仙，各排执事，东西王母亦排御驾焉。上皇排下幢幡千道，宝盖千重。仙鹤、仙象、仙狮、仙虎、仙龙为前队；日月宫扇、豹尾旗帜、遮天宝伞为二队；雷公、电母、各方五伯为三队；十大元帅为四队；上、中、下三界神王为五队；群仙为六队；群真为七队；首相、亚相、内相、副相、玄天上帝，各排执事为八队；东岳天子、森罗天子、酆都天子、日光天子、月光天子各排执事为九队；瑶池王母所排执事为十队。只见旗幡到处，瑞气腾腾，仙佛临时，毫光闪闪。后排七十架五彩云车，新成仙子依次而坐。云车后仙乐齐鸣，竟送至绣云阁中。阁中中门自开，其内仙花满园，五色云霞结成华阁。群圣、群佛、群贤、群真、群仙、群神将三缄师徒送入此阁。阁内宴已设齐，焦太师向诸圣、诸佛等言曰：“上皇有旨，遣吾代新成仙子设宴，以待圣神仙佛。”诸圣神仙佛于是在阁畅饮一日而归。
　　《绣云阁》之结局如此。至混元、蛛虎、转心、野马于三十余年后炼就慧剑四柄：一名正心，一名诚意，一名尽性，一名登伦，将三千六百旁门概行斩尽，仍为三缄度去，终成仙品。





      
