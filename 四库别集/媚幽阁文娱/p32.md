<!-- { "loadSidebar": true } -->
　　吾友郭学瞩、名理慧胷、铸有大刀阔斧、其罗占也、斲以月天斤者也、其铲时也、划以五丁手者也、吾僊中异、才哉学瞩选名山结一别业、号半樵山房、去郭外五六里许、邻清水岩为暎带清水岩奇秀幽古甲天下山、盖二飞之胜、五奇之概、都无能右于此矣、学瞩曰吾于斯读者半樵者半 【 妙人妙语】 有意于读有情于樵者亦半头陀着眼力半士子着腕力半吾庸讵守此地作骄稳态耶、可爱者、渊明所谓山气日夕佳、引人远想无限、山房寂然、勿矜艳也羃 【 洗尽富贵气】 牕用纸帏帘用竹山房渊然、不可测也琴无弦而潺潺书有味而耽耽、山房闳然、无弗纳也、一呼而紫绿万状、一吸而风雨交驰、余也盖自与学瞩盟社及通籍以来、河山为阻、但一俛想其间、便欲挟形神以俱往、主人之乐、更可知巳、环山房下上左右、参差匝绕有古松老杉修柯戞云低枝拂影藤苔石叶、交络骈织、如虵、如蜒、如蜿、如龙、■〈王灵〉珑列岫。瞰阁如堵。峭插削壁。当轩如墙。噫、境界到此异乎、不异乎、不闻仙门洞。昔有樵者乎。以手指石。石辟为门又不闻盘陀石。昔有樵者乎。晤庞眉皓□之老人。于绝顶层崖之上。忽见崔嵬宫阙。别有天地。迥非人间。指点曰此壶中日月也。夫樵者而睹日月于壶中、樵云乎哉、然则吾地之得以仙名也、明明谓呼月兴云之丘壑。蕉溪赤水之烟霞。而殊尤于  禹内也者。孤标秀出仙、灵集焉、诵读余闲、木石居焉、仰观山、俯听泉、旁睨竹树、所以畅襟期而开清旷之宇、删繁芜而登空远之峯也、取樵之意、半用之以收其全吾闻之也、能善刀而藏者、所繇新发于硎也清水岩边。时有炊烟出树。中多隐士高僧。今又得一郭有道作本山在家住持。郑樵著书千古。不得专媺于夹际草堂矣。余八年于外、时而燕、时而越、时而苕、时而又燕、时而金陵、今日者时而邗水、其于郭氏半樵、卧游焉尔矣、周臣吉同兴善僧妙询从吾乡来复手声学瞩近况口貌半樵远景遂不觉畴曩耳目所经之半樵、与今兹意想忽到之半樵来腕下而成篇绝不以思索得之也、是为记、 

　　梅臣先生服官以来常不断松风之梦故可言之纚纚令他人执笔未免涧愧林惭矣 

　　○太华山记 

　　李之椿 
　　环潼津京兆间。亿青万碧。儿孙罗列。皆太华别址也。三峰影度函谷。挟苍龙而奔。试看积翠飞来。衣袂俱成五色云矣。过灏灵宫。徘徊玉泉者久。方敢入山双岩蔽日。划天　视。路不一二里。即五六折。翘首三峯。顷失之泉声如磬如箫如筑如丝弦如环佩一水汇羣山之波。而注巨石直下。其发源自水帘洞。贯二十八潭。应二十八宿。潭折而为石。石折而为穴。穴折而为溪。溪折而为滩。以至此。张超五里雾。巳不可见。如故者希夷峡。笑耶。睡耶。夫孰从而问之。入五里萝修莎映险步攒云。逆十八盘而上。孤危错落。山犹左右截也。将至青柯坪。三峯仍悬天末大石挟水以蹲一壑缝山万籁张而异香曳越是道皆泣蝠攒鼯。百峡千■〈山童〉。复直其在前。何恠乎游者回心。■〈山童〉内黝不见天。握繘疑断。置坎疑错。拾级疑堕。尺石横引。足相蹑者。曰二仙桥。三峯云障。惟毛女所居。北斗坪俨树绣屏。两山虚处。平田万顷。俱缩就层烟。游者不可因险以负奇。车箱入谷。箭栝通天。美哉少陵诗也。未几诣老君犁。险则甚于千尺■〈山童〉。■〈山童〉暗而犁突。故犁穷直攀。猢孙愁万丈危梯。道通一线转而即山之北矣。灵台峯屹然居左。高瞰三峯。亦堪躭僻。疾趋得擦耳崖。上阻极山。下临深堑。所赖行犹昂首。再百步。仍一绝壁。号日月崖。险哉伯犁而仲■〈山童〉稍前过三官洞。一石斩然。突横天半。人与石并行。手足隘无所著。日月崖复瞠乎后。踰此地稍平。大石翼天凿空居帝。傍有石微杀。绪草茸茸。一区可憩。仙人掌微茫欲出。诸峦织秀、百岫争妍。烟云上下。来往蒙蒙。百二关河。丝断续。坐明星顶上。俯玉女而拾莲花。又当作何想。行三里许。入万丈龙门。郦道元所谓搦岭森森矣。似■〈山童〉而中折。似犁而上直。似崖而左右皆不测。余夫善骑龙者乎。柱下史何不龙而牛也。函谷且将鞭苍龙起。赖有五将军松叱之。揖将军。又几悬度。几令人应接不暇。予初欲先探玉女。再问莲花。咄哉猿迷而鹤赚。幽丽缤纷。多所莫辨。种种沁腑澄脾。所历诸险。皆在浓雾苍烟外。至此恍拾瑶草于三山。不更作入世想。草间琅琅有声则前所称水帘应宿暗与花风乌韵相应于重泉夹石之际冷冷然濯魄氷壶也。第王井十丈莲。不可复覩为恨耳。从玉井转石上行。即莲花峯。其峭处可窥水帘洞。阴晴万态。老君炼丹炉。在莲花峯北。古栢宛有道意。历三险。方获抵明星峯。幸孤松蔽险可度。至峯口。则一石作虎状。入虎口而探明星。无复恐怖。迄至诣。四方削成。颠现险穷。驩喜无量。莲花在腰。玉女在面。诸峯朝拱在旁。余于是扪天大啸曰、呼吸直通帝座。太白岂欺我哉。转而东历避诏崖。崖形覆前缩后。约数十丈。且浮度细辛坪。则草木苍茫。花鸟历乱。等于入莲花峯之径。而曲折微逊。且行且吟。临风独。笑然后睇避静之幽崖。盻全真之断岸。望仙碁之故址。不觉玉女珊珊其欲至矣。呼玉女三而不肯应。祗见洗头盆里天香浮动欲向仙人掌上取芙蓉露忽焉满掌云生迷离莫际又何知攀■〈山童〉穿峡。度壁凌崖。逆苍龙而奇险惊危。若此也哉。时日将夕。遂取故道而返。险倍于初。回首诸天。三峯如昨。仍将问太华于潼津京兆间。 

　　使君孟年早隽天假余闲令得探奇选胜而又僻躭诵读佐其文采风流真玉而冠也 
　　子尝为丈人戏作痴龙传、使君评之云、天下有三痴、忠臣孝子能痴、文人才子能痴然忠孝即结为奇文异才、以至画眉说剑、总以完其痴面目、龙侯真足称痴者乎、非超宗痴、无以知龙侯之痴、使其尽人而能痴也则天俱老。月常圆矣。超宗善诗画、其组妖镂媚、则诗中有画、其描怨缄愁、则画中有诗、痴态痴情、痴神、痴韵、毫端具大神力、龙侯固痴龙超宗可谓痴虎龙淫于雨。虎淫于风。呼风雨而过六六山头。吾仍成一痴梦。 

　　○虎丘三泉亭记 

　　陈继儒 
　　吴 【 有为而发妙于突来】 人不善附丽山亦如之虎丘是也凡地势相牵相联。若断若续。突为崇山峻岭。绵为蔓壑枝峯。散为飞泉喷瀑。多使人心胆震眩。耳目旋转而不得停大抵附丽者必高大高大者 【 勘破】 必险绝其势然也虎丘前无援。后无推。孤行孤峙 【 只此为胜】 于平畴衍漾之中。而不见有因缘攀附巉耸刻露之迹。其秀至今甲天下。石平如砥。泉莹如雪。陆羽张文新品泉而甘之。埒居第三。与中冷惠山鼎足矣。申文定自少喜登此山解相印归。数与故人父老觞咏其上。■〈奭斗〉泉瀹茗。欣然忘归曰百岁后吾魂魄犹应依此。文定薨。郡中业有专祠。至是士大夫醵金考室。复祠公于剑池之南。鹤涧之西。曰公平康正直。一生相业。无所 【 应起语】 附丽而起。此水此丘。神所乐也。祠北恰枕三泉。寺僧久屋其上湫隘尘垢日月之光不射云霞之彩不生冏卿司理捐金钱施僧撤屋刳土。土去而石根露。石露而泉脉疏。穹壁高广。截若刀削。凡数百年镌题字迹。隐隐出嶙峋隙缝间禅窟悬崖经声曳于树杪石梁浮涧苔纹绣于水中周之以曲廊。扞之以阑楯。游者逡廵玩流。凭三泉亭而小憩焉。夫自古有此虎丘。即有此清泉石壁。岁不绝歌舞。太平日不绝品题名胜。鲜有发覆疏明。为泉石一洗尘土面目者。有之。则文定之冏卿司理始。搜剔经营则客周伯让始。文定有灵将无释冠剑屏侍卫夷犹于亭之上下乎人静山清。花疏月淡公左挽颜鲁公右拍苏学士呼取阖闾徤儿尽发鱼肠三千试舞于铁 【 樌于闲泠处生珠结绮】 花岩畔生公说法何胤讲经远道士放鹤陆桑 【 不但文定勃勃神生山灵大为吐气】 苎点茶王家短主簿但令展衣扫石绠汲第三泉数斗作供乐哉斯丘。公舍此焉适哉。冏卿笑曰。眉道人是语快不可言即文定当为解颐请笔而记之。 

　　插入相业一事便为俗笔只无附丽一语相业巳尽 

　　○宝林寺小记 

　　范可权 
　　宝林寺、西去天长县二十里而遥环玉桥而视之、则稍北矣、状似巨鳌戴山、■〈山钦〉崎堪爱、前余  卒堵一泓水、相传为螺蚌丘者峙其中、春王正月、予偕二三快士、登临狂啸、几令帝座逡廵寺内寻。常沙弥、倒屣相接、偶尔讯及了不解三车法然亦不俗、索剎前联爰有飞鸟 【 野寺佳联一字不易】 篆空空即色野花绘色色还空之句居亡何、散步山腰斜白照川空翠滴袖遐睇田畛、  忽蒨多秀、巳而树杪有声恍恍如闻九烈君弹指私心以为汁染绿衣 【 酸】 之兆、遂拟移榻下帷、有北道主人沮余坐此不果、嗣后烟姿柳色。时来扑人。知不可无记。遂濡毫洒翰而叙其颠末如此。 

　　○游五泄记 

　　王思任 
