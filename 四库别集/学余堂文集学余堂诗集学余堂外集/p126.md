<!-- { "loadSidebar": true } -->
　　尝新小摘一开尊径滑垂藤尚可扪饱噉无人争坐位石边闲却老松根
　　梦题敬亭山亭子觉来仅忆得起句为续成之
　　敬亭山半好山亭几曲丹梯上杳防野客闲云相伴住举头天际一峰青
　　额珠楼【楼踞敬亭高处旧令陈侯刚长所构】
　　云中飞阁太峥嵘凿破青天意未平凭仗山灵留好在风流长説旧宣城
　　两水孤城掌上分凭阑帝座语堪闻何人呼得青莲出一片寒山空白云
　　题王生望云图
　　几人真废蓼莪篇画巻携来一惘然我有平生无限涙掉头愁向白云边
　　饮郑扶九宅
　　碧云红树傍堦生谷口山堂系旧情二十年前花下酒白头相见又同倾
　　度新岭口号
　　半天虚白度嶙峋岩穴僧闲起未曾昨夜人间闻细雨山头积雪已成氷
　　宿将军庙有怀隐龙方氏诸旧游
　　夜抵梅谿路不分故人咫尺怅离羣欲知相忆成何许十里青山万叠云
　　题大安寺旧寓僧舍
　　廿年前宿赞公房半壁题残字几行底事重来迷处所含情物色旧绳牀
　　小乔墓
　　白雉台东古寺前小乔墓在土人传春心不死余杨柳舞尽春风起暮烟
　　池阳至皖口漫兴絶句
　　寒芦带水作氷花木落空江一雁斜南发青溪浪如屋可知地近长风沙
　　秋浦谁闻猿夜愁锦袍仙客旧淹留清溪解惜狂歌处纵近长江不肯流
　　谁遣楼船下石头几畨烽火照江流兴亡来去如潮汐恨杀无情是白鸥
　　舟人谁辨皖公山巉削遥看暮霭间好买鳇鱼送斗酒一钩新月到江湾
　　书石埭姚六康明府纸尾
　　孤帆一宿清谿口客梦频飞黄鹤池凭寄鱼书乱心曲千行书不尽相思
　　真拚老嬾爱离羣风义何人复似君两处陵阳山不逺川涂偏恨皖江分【宣城石埭各冇陵阳山】
　　即事漫兴
　　宛陵春涨抱城流无数桃花笑独愁谁送香醪如竹叶烹鲜小酌试蒿头【小鱼可二寸极肥美俗称蒿头】
　　书雉城张羽士壁
　　曲阑小几自茅亭坐对藤萝覆壁青除却看山无个事茶烹庙岕读黄庭
　　梅雨翻盆暑阁凉桃笙睡美接羲皇若溪一夜添新涨为问扁舟傍故乡
　　蒋苍舒出佳纸为书二絶【蒋画人物】
　　园开三径旧争传防扈论才正壮年底事丹青凭遣兴草堂元向画溪边
　　闻道龙眠貌大苏眼前人物似君无看予斑髩惭能手好画柴桑漉酒图
　　合溪值雨宿僧舍
　　万壑飞泉此合流系舟一夜雨声秋前生莫是僧楼客赢得孤眠最上头
　　洞岕以朱氏擅名呉下谓之朱茶
　　官符少得金泉水地主难求庙后茶制作丁姚皆好手风流底事独朱家【金沙泉距县三十里人多取城外紫金桥下水代之又庙后茶园为丁姚二姓旧业】
　　隐龙山中晓望得句
　　龙山曲曲留山客昨夜龙吟山石裂西峰雨过云不飞木末秋看半天雪
　　青风岭吊王贞妇
　　青松半岭石巉岏古庙舟人指防看欲吊悬崖题字处布帆吹断北风寒
　　台郡遇汪翁者吾乡泾人也赠一絶句
　　一官留滞竟浮家海国烟霜两髩华梦到桃花潭上水可能长爱赤城霞
　　谢公岭【相传康乐入山处旧有落屐亭】
　　磵由斤竹旧题诗过岭停传蜡屐时谁道谢公身未到天留雁荡少人知
　　宿罗汉寺【武夷山中近大龙湫】
　　重林暮色隐岩扉客到钟声出翠微不识龙湫何处所坐中飞雨湿人衣
　　别傅杰先文学
　　多君风义眼中稀饱共看山到海归日暮瓯江分客路不知何事一沾衣
　　誓节渡悼逆旅主人王翁
　　始翁饷予栗问故曰记十年前公饭此见案头有余粒手取食之知公盛徳人也予笑曰翁乃记予细事顷予自淛回而翁已死其子言翁尝念我天寒未归盖数日前语云
　　叹息苍头旧主人无端留眼太情亲重来系马不相见昨日犹传念我频
　　武陵荅戴岵瞻同门送别口号
　　倦游终嵗半离家坐语尊前日又斜谢李才名成底事相看青髩各霜华
　　题画
　　苍崖壁立雨初收松际泉飞匹练秋老眼青山看不足杖藜何日到峰头
　　荅呉松子书附一絶
　　素书消息动经年又折梅花倩客传凭语春江过笠泽诗瓢好付阿谁边
　　姑江口号
　　满天飞雪片帆来载得春风几许回莫向青山问冷暖梅花江上一时开
　　凉繖桥戏题
　　飞盖何人谷口行山梁片石借为名题桥错把相如笑此物从来属世情
　　春雨至夏不已
　　横塘流水漫东西卧拥残书嬾杖藜不住雨声春早去教人何处覔莺啼
　　亡友梅杓司尝浮家白门主子南为今善画作诗与之
　　响山宿草痛多时玉树亭亭又一枝年少丹青看烂漫风流何减阿翁诗【杓司旧家响山】
　　青箱零落倦论文老蚌生珠自出羣莫是故乡情太剧扇头长画敬亭云
　　朗三诗画旧声名二妙瞿山又雪坪添汝不妨成后劲梅花树树照江城【王弇州有不及梅家树树花之句】
　　到来斗酒共招携生长秦淮家宛谿旧业荒芜归好住双羊南畔钓台西
　　偶寓秦淮即事
　　碧水如何不种莲曲阑凉近白鸥天故人知我吟还渴云液分来第二泉【金使君见遗惠泉四瓮】
　　秦淮清浅暗通潮夜市疎灯见画桥水榭风多眠复醒隔溪深柳听吹箫
　　题彭爰琴抱膝图
　　疎桐几树碧云重除却诗篇万事慵欲识高歌小天下千言飞落丈人峰【君登岱宗长篇凡数千言】
　　卧龙应复是前身长啸重看抱膝人同被征书君独卧倘容江汉共垂纶





　　学余堂诗集巻四十九
　　钦定四库全书
　　学余堂诗集巻五十
　　翰林院侍读施闰章撰
　　七言絶
　　北征口号
　　筐筥纵横黍麦陈喧阗物色片时新君看江北行千里野市初逢趂集人
　　又
　　茅店从无酒一杯炎风刮面总黄埃连樯正送兵船过动地还看御马来【时发数千骑征南谓之御马】
　　又
　　平原弥望絶孤村叠奏开荒慰
　　至尊犹剰芜田千万顷好谁报垦荷殊恩
　　又
　　歌风台近起悲风刘项雌雄茂草中驻马日斜餐豆粥几家残店説新丰
　　又
　　腰弓箙矢骑如云胆落行人傍夕曛见説年来鸣镝少健儿强半去从军
　　又
　　河决年荒处处愁买鱼沽酒问徐州题诗白傅多情甚留得春风燕子楼
　　又
　　黄河北去好山稀路傍龟鳬见翠微最是峰峰经雨后芙蓉洗出白云飞
　　又
　　明湖画舫濯尘缨依旧荷花照水清正值鹿鸣秋荐近白头重接鲁诸生
　　又
　　日夜虫声不肯休干戈衰疾并含愁老夫宦兴秋云薄不分飞蓬爱逺游
　　又
　　夏歌云汉又秋霖路改髙原揽辔寻斜日暗飞髙树下暮蝉冲过马头吟
　　又
　　积雨严飇带雪珠谁知七月粟生肤故园橘柚霜还未此夜江南寒到无【时七月廿七日景州飞霰】
　　又
　　虎符羽檄骑如龙万里军储五载供安得长蛇齐扫穴普天髙枕罢边烽
　　忆舍弟阮
　　我行汝病泪双流肠断高堂更白头今日平安谁问取南凭一雁为衔愁
　　和姬人珠渊寄小镜
　　白头相许伴青山天意驱人不放闲寄到菱花将锦字断肠独自照离顔
　　【附姬人诗　六月扁舟别故山劳劳旅况几时闲伤心不似匣中镜千里依依伴客顔】
　　为陈子万题
　　家世元龙气未除歌小试兴萧疎十腰银艾浑闲事一个蒲团半巻书
　　寄哭呉自明
　　别君分手忆河梁几日俄惊老友亡万种夜台膓断处慈亲八十未称觞【君殁时距母太君八十初度仅两月】
　　书法从来号絶伦文章磨切苦相亲刘郎殁后【谓润伯】延州去同学凋残复几人
　　诗篇海岱记相于索我重书约尚逋【君尝命重书山左奉赠诗未报】他日陇头虽挂剑不知能到冢中无
　　东溪溪畔玉山头百遍相过把臂游从此溪山双泪眼月明无伴水空流
　　戏柬对岩索空缾贮药酒
　　把醆看花眼自青新成菊酒制頽龄白衣敢望重来送莫惜龙山双玉缾
　　戏和阮怀悲髪白
　　两人同病漫须悲耐老相看到髩丝才被征书几零落可知应羡白头时【时被　召百余人殁者已四人】
　　移寓即事四首
　　新移客邸面朝阳容膝摊书即草堂向夕疎从半卷好敎明月到匡牀
　　书声不敌市声喧恨少蓬蒿且闭门此地栖迟曾宋玉藓墙零落旧题痕【宋牧仲旧寓处】
　　葡萄霜际叶萧森物色兼催迟暮心好处争夸在三伏桃笙乌几緑阴深
　　年侵出处自嫌身望逺间关入梦频岭树江云秋未冷鹧鸪声里独吟人
　　题严存庵学士小像
　　新诗一巻尽惊人夺锦宫袍早致身挟瑟妖姬书满屋可容重占五湖春
　　尘中何许得开顔鹿柴花林好是闲谁解客星成大隐芙蓉阙下见青山
　　灯夕同诸公月下口号
　　令节良宵草草过天街灯少看人多论文结伴浑无赖占尽风流踏月歌
　　聨臂谁听玉漏催前门红袖摸钉回太平鼓静鼇山暗锦勒香车不断来
　　灯市常年灵佑宫今年灯市散春风
　　圣朝罢却天魔舞烽火休敎照夜红
　　秧歌椎击惹闲愁乱簇儿童戏未休见説寻常歌舞竞大头和尚满街游【都下儿童竞唱秧歌击椎相应又扮大头和尚为戏】
　　繁华胜事恨难论一架华灯五百缗不是祝融先夺取黄金买去向谁门【先夕一灯被火尝索价五百缗】
　　为朱守亭题秋山独坐图
　　射阳湖畔多才子况复超宗有鳯毛见説文辞满京洛臯比坐拥且挥毫
　　箕踞深林复几人秋山红树倍还春东风又到不归去梦里沧江生白苹
　　山中喜遇朱锡鬯严荪友姜西溟秦留仙诸游好
　　花林深翠月初明无限春山独夜情聨骑相逢成一笑西峰絶壁共题名
　　磵底花
　　山行鶗鴂欲鸣时磵坞余花少客知草是怕春归去早殷勤留蕊独开迟
　　潭柘归途重经戒坛山下得口号
　　骋兴峰头复水隈云深路转骑重回山家儿女相看笑昨日寻山客又来
　　同耦长有懐蔡九霞叶九来陈其年诸子
　　卧龙冈外挂斜曛谷口花飞细路分遥忆浑河东畔客湖临裂帛万条云
　　和叶九来忆鹤
　　羇栖莫遣报春残无那乡心到药栏遥愧故山林下鹤相思清夜数声寒
　　骆令君小照【名襄雷号雷庵别号龙媒浙盐官人丁未进士江都令】
　　抱膝科头岂世情芜城赋就旧知名凭君留得心如水应照防江彻底清
　　陂陀芳草緑侵衣坐看晴云拂面飞梦在青山身赤绂不妨防事当渔矶
　　宗定九属题李叔则画
　　垂垂老树傍江干数防疎花照水寒似怪春风不相识几人留眼雪中看
　　王侍读以诗索耦长画扇兼属和【有只写澄江与北楼之句】
　　乡心尝梦旧溪游朔雁南飞又早秋纵写敬亭团扇上何如高卧谢公楼
　　走笔促严荪友检讨作画
　　秃笔沧洲兴杳防凉风客馆又泠泠惟君最共看山癖写出龙山几防青
　　尚署梁溪老布衣尘中冠盖似君稀迂疎且作倪高士不为丹青论是非
　　题枫江渔父图为徐电发检讨
　　秋云漠漠水漫漫一色芙蓉十里寛不向长安饥索米那知回首羡鱼竿
　　才调东呉数菊庄骚歌渔父兴偏长孤舟讶许疎狂甚家在虹亭鲈鲙乡
　　邵子湘重过言别因宿寓斋得二絶
　　临发停车复几回后期怀抱好谁开连朝阴雨重阳过恨失青山黄菊杯
　　策骑明朝海畔行重来襆被话离情悬知此去三山近少我三人共月明
