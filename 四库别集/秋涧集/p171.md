<!-- { "loadSidebar": true } -->
　　窃见十三年随路试中儒人于内多有材堪从政者若委自各路并按察司取勘相验得实申报上司遇台院六部百司按察司令史书史阙员以凭补充勾当是犹胜谬乱杂取州县无例无学等人此辈设若吏业非素终是通晓义理例有文笔使官事稍习皆可胜用假令学校吏试便行须待歳月猝急不能得用能此不但防于得人亦是激厉天下为学之方岂为小补兼金人旧例台掾书吏皆于终场举人内试补勾当但在有司持择使之精当不致妄滥请托而已
　　试吏员
　　窃见方今内而省部台院百司外而按察司府州司县合用吏员俱出自州县校书贴冩等人因而上达以致侥幸成风廉耻扫地只以学术无素选取无方中间求其廉慎可称熟练吏事者甚鲜而天下之务繁而词讼钱谷重而刑名铨选生死曲直高下与夺悉出于乳臭若辈之手欲望治道清明风俗美好难矣合无讲究近代考试法式从府州官公共保举其法律刀笔行止或不相应罪及保官其余非此而进者不许补充随朝勾当设法既严人自力学如此非惟用得羣材礼义廉耻风动四方下可以革去侥幸苟且之人上可以成公平肃清之化端本澄源此最急务
　　节费用
　　并州县省官吏
　　伏见方今州而为府县而作州复有不必县而县者此盖王进建言欲务为夸大以示外方意也以至増置人员添给俸禄无有虚歳彼所临户口曽不加多差税转成虚耗所谓十羊九牧为政大弊也今四海一家郡县版籍何止数倍夸大之名将何所用不若依旧便将当省者省可并者并岂惟事简官清不致国家縁虚名而受实费既省其官据禄薄者亦宜増而厚之盖清其吏而不厚其禄则饰诈而不廉知厚其禄而不省其官则财费而不足知省其官而不知选其能则事壅而不理此三者迭为表里相须而成者也又江淮兴兵以来诸道使府一切把军官员权宜而置职及见设提举司官及因聚贿妄立官府者多矣亦宜减削使职有常员事不烦冗则人无纷扰之劳矣
　　行劵法省秪应
　　今访闻得真定路周歳秪应钱万有五千余锭以天下计之不下数万锭矣此縁省部差遣繁冗及当该官吏因之作弊致费用如此之广虽禁约关防甚悉不若澄治本根今后若路官得人凡事公干并将急递铺整防如法据行下事务严立程限管得时刻不悮如是则不必使者旁午而重费馆谷也若军国大事必须差官者照依前金给付劵头据合得分例令于上批冩某日经过某日宿顿回日缴纳年终将报到秪应文册查照同否多取并多与者同罪将见使人不敢多取掌行者不能妄添稍有分毫差别诚为方今节省费用良法至于朝廷重使别议给与如此减省故不少矣
　　禁酝酒
　　一目今自真定路以南直至大河地方数千里自春至秋雨泽愆期旱暵成灾致米麦涌贵无处籴买例皆阙食百姓徃徃逃窜莫能禁戢有司诚宜多方计置救灾卹民窃见民间醖造秠酒所用米麦日费极多畧举真定一路在城每日蒸汤二百余石一月计该六千余石其他处所费比较可知若依至元十五年例将民间醖造秠酒权行禁止庶几省减物料以滋百姓实用诚救灾息民之大事也
　　振武屯田
　　窃见每歳北边于新城沙并靖州三仓和籴粮储不下五七万石如遇军马调遣又岂特十万石而已近年谷价涌责且以十万石为率所费不赀用度终不寛广兼自古馈饷虽有智者终无良法惟边地屯营最为长筭契勘唐宪宗元和七年李绛言天德【今丰州】振武左右良田约万余顷择能吏可开置营田以省费足食从之四年间开田四千八百顷收粟四十万斛歳省度支钱二十余万缗今体访得振武与丰州界河两旁地广民稀除营帐牧放百姓耕垦外其余闲荒地甚多若差公干官僚踏视其宜留兵营田一切取武清屯例假以歳月自非水旱不熟田功稍集国储必有所济故陆宣公云縁边土沃而久荒所收必厚如此省费足食官无规措和籴之劳民免输纳虚耗之费恐亦安固边防之一防也
　　输粟除监当官
　　窃见上都北边每歳临幸及屯戍重兵歳用粮斛甚广虽官司和籴商旅兴贩终是远窎不能多广得济昔汉文景时亦为艰于转致令民输粟塞下赐与爵级谓之卖爵级遂致边兵饶足方今院务官别不见入仕格例以曩日论之不过货赂请托若以弊革有益于国家不若令办课官验额轻重使输粟上都及迤北州郡几何者则任某处监当官一年立为定制谓如某处务场周歳课额十锭设官二员每员输米或粟上都者若干迤北州郡者如之不半歳上都及縁边州郡便得米数十万石岂不大便益哉又如州府务官经营干勾比得差遣所费不赀一任之内必百方作计取偿于民羡余复入于已是使明损民力暗将官钱尽入私门若此法一行将见私钱尽入公家时息奔竞官革请托军国坐收饶足之利故令民输粟充院务官最为当今良法
　　停不急之务
　　权停一切工役
　　窃见大都杂役五台拖木等夫及诸寺院营造比年以来未甞停辍古人有云工不使鬼必待人兴财不天来终须地出不动百姓将何所求况今真定至大河迤南年谷不登百姓嗸嗸例皆乏食自捄不暇据上项工役似合权且停放以见国家罢不急节浮费救灾恤民至意
　　省罢铁冶户
　　窃见燕北燕南通设立铁冶提举司大小一十七处约用煽炼人户三万有余周歳可煽课铁约一千六百余万自至元十三年复立运司以来至今官为支用本货每歳约支三五百万斤况此时供给边用虽所费浩大尚不能支絶为各处本货积垜数多其窥利之人用官司气力收买其价不及一半当时既是设立提举司煽炼本货以备支持除支外止合存留积垜以备缓急今来却行尽数发卖窃详此事亏官损民深为未便今来止合依验旧日有名曽煽炉座存留三五处依例兴煽据煽到本货除支持外尽数存留积垜并不许发卖外据近年新添去处悉行停罢将所占百姓分拨所属州县依例当差仍许诸人认办课额兴煽小炉或抽分本货或认办钞数临时定夺如綦阳铁官中綂二年省部已曽将冶户差发比较歳炼铁货数甚争悬以此罢去其便与否乞追照原卷备见其详
　　侵夺民利不便等事
　　课程再不添额
　　契勘课程自四十年前天下正额止万有余锭今者从万至于十倍可谓极致每歳考较尚有増余前省定夺歳歳添作正额且财不天来皆自民出恐亦困人之一节也兼商税金资物货凑集买卖多寡市肆迁移皆趂州郡防合津要去处歳各不常若累累一体添额恐有轻重不等之弊可依已定额数外从实恢办或依相永法増筹者量皆迁赏否者黜罚停歇朞年告叙所増等第以五十锭为上三十锭为中二十锭为下如此民喜额定而不増官乐有功而陞用羡余之数自然尽实入官
　　论钞法
　　窃见元寳交钞民间流转不为澁滞但物重钞轻谓如今用一贯才当徃日一百其虚至此可谓极矣究其所以法壊故也其事有四其至元十三年已后据各处平凖行用库倒到金银并原发下钞本课银节次尽行起讫是自废相权大法此致虚一也其钞法初立时将印到料钞止是发下随路库司换易烂钞以新行用外据一切差发课程内支使故印造有数俭而不溢得权其轻重令内外相制以通流钱法为本致钞常艰得物必待钞而行如此钞宁得不重哉今则不然印造无筭一切支度虽千万锭一于新印料钞内支发可谓有出而无入也其无本钞数民间既多而易得物因涌贵而难买此致虚二也又总库行钱人等物未收成预先定买惟恐或者先取故视钞轻易添买物重币轻多此之由此致虚三也又外路行用库令库子人等私下倒易多取工墨以图利息百姓昏钞到库不得尽时回换民间必须行用故昬者转昬烂者愈烂流转既难遂分作等级其买市物必需上等除是则必需搭价然后肯接此致虚四也今谓救其虚莫若用银收钞大路止用得课银一二千余锭小处一二百锭民间钞俭必须将银赴库以倒换钞货是钞自加重银复归于官矣今却以钞回换则愈致子虚矣则是当官只重银不重其钞此复致虚一也或更造银钞以一伯当元寳二伯递渐收回见钞盖事久则变变则通轻重相济之法也不然其利病又当与中统原议立法者如张介夫王绍明等讲明旧法以定新行如此年载间庶可复旧使资财大柄常操于上权不移于下矣
　　论盐法
　　窃详调度盐法以便民为心者莫若于所辖州县量其数多寡将原认课额均分依已定价钱一十四两一钱仰各处管民官设立盐官赴运司关支盐货置局发卖纳旧课关新盐挨次送纳其沿路脚钱于各处盐局之官用已钱出备却于发卖盐价上搭带仰各道按察司不时计防多余之数
　　既分盐课为正额听从各处从实发卖中有比别路卖不尽去处督勒本处须管验合关数目依限关支课亦依期送纳何故当原验民户多寡均分食盐之家既等縁何却有不尽数目防有私盐生发仰各路正官提调不致阻滞正课亦不须设立巡盐官扰民其先行卖讫去处必须再来关支是为増余近年以来人人増添食盐既多别无亏失止有増羡可不劳而办也
　　一官为调度者从省部差有根脚慎行止诸钱谷人充规措所官听运司节制于用粮去处设立许诸人赴仓送纳或米或粟纳获米钞赴规措所关引支盐近见运司官差规措官于南京等处不问人之贫富有无抵业九一抽分虚立文契指于某处中纳粮斛其实将引到家不问价直高低货卖了当或偿旧债或纳官钱或别作营至今五七年间钱粮不能到官者不可胜计深为未便今者止合明出榜文召募诸人于所措仓分先行送纳粮斛纳获米钞然后赴规措所支引次后来关盐厘勒监主毋得刁蹬停滞立便支发似此别无阻碍盐法大行仓廪充实不须和籴和中岂小补哉
　　一长芦本处除收米粟外并不得收受诸物止收寳钞赴万亿库送纳止收米粟者以备御河上下官为支持不收诸物者诸物官司无用中间作弊不无阻碍盐法若以收钞纳钞其便有三一则钞法通快二则革去旧弊三则官民两便
　　一便商贾为利者许诸人赴场买引关盐厘勒监主不得刁蹬客旅最为急务盖禁官吏不得买引卖引是也既许诸人兴贩官吏亦用已钱何故不可若使本管官吏得买其间客旅深为未便课程不能恢办何故盐价贵则官吏尽数拘买客旅不能得买盐价贱则官吏并不收买客旅谓曽赴仓场不能得买甞被躭悮又知盐价迟澁亦不兴贩亏损官库皆此之由又官吏买盐先拣离场近便去处次拣洁浄干白好盐又不依序先行搀支使客旅人等无所措手其弊不能一一徧举窃惟盐场天下号为争利之所况本管官吏乎盖防微杜渐尚有不能禁者以官物为已有之资放纵由我可不戒哉
　　一运司上下大小请俸人员近七百名其中虚设者大半行户部都转运司之名可易为提举盐使司大使副使各一员次以管勾催煎足以办集自然官减俸省亦便利之一端也
　　一解州池盐天然自成不同清沧犯本煎造费用浩大徃年陜西运司为课额重大立法颇峻山谷远人不知禁忌食既艰得未免私煎冒贩事发到官情罪不小徃徃有破家戕生者良为可哀昔隋初罢酒坊通池盐盐井之利与民共之至今称为仁政若于见定解盐价直内更为减免分数使民易得食用亦国家惠民而不费之一端也
　　辉竹还民
