<!-- { "loadSidebar": true } -->
　　赵　汸
　　作史之难尚矣，司马迁、班固纂其家学，范晔、欧、宋，润色成书，皆历年之久而后克就，其揽取该备固宜。又汉、唐惟吏治武功最盛，是非易明，然而王勃、刘子玄辈搜讨摭拾其间，犹未已也。陈寿而降，盖无几焉。宋有天下三百年，人材学术，上媲成周，论政议礼，明道正学，皆未易一言蔽其得失。中间二三大贤，欲以修于身者措诸当世，稽古考文之士星罗林立，抱遗经以求致用之方，而故家世德衣冠文物，与其国祚相终始，表世系、志艺文、传儒林者亦或未之见也。况理、度世相近而典籍散亡，辽、金传代久而纪载残阙，欲措诸辞而不失者亦难矣哉。
　　参政赵郡苏公早岁入冑监，登禁林，接诸老儒先生绪言，最为有意斯事。尝取三国史志文集，总其编目于前，而合其编年于后，事之关于治乱存亡者，则疏而间之，题曰：宋辽金三史目录。所以寓公正之准的，肇纂修之权舆也。后虽出入中外，不克他有撰录，而所至访求遗文，考论逸事，未尝少忘。近岁朝廷遣使行天下，罗网放失，大兴删述之事，则宋、辽、金史皆成矣。若夫合三书于一致，以求治乱之原而不相矛盾，极其贤人君子之心志，以征文献之盛而无所逸遗，则由目录纪年而广之，岂无当论著者，公其尚有意乎。
　　东山存稿卷五

　　○书赵郡苏公所藏经史遗事后 

　　赵　汸
　　金章宗朝，史官所得内送显宗为皇太子奏东宫阙官帖黄一纸，命编入实录。进士刘国枢记其父司经迎所闻皇太子嘉言暨诗文凡八条，诗不录。翰林学士张行简起居注草稿，起明昌六年正月朔，止三月十五日，后有张公题识及部数，脱稿提空式。今赵郡苏公通辑为一卷而藏之。
　　金至世宗，南北战争甫定，盖天所以靖斯人也。皇太子简贤德职辅导，其深知所以为天下本者乎。及观国枢所记，则于南面之术得之已多，惜乎弗克嗣位而崩殂尔。起居注记章宗言动甚详，其礼仪、国用、除罢、聘好，可备参考。所云礼部尚书张（空其名）为谠直官重勘镐王狱者，乃张公之父讳，故下文书名字皆阙。其右体新史言允中之狱，成于宰相，无将妄想之奏，朝臣惟曹利用乞贷其死，而章宗不从，则犹有未厌人心者。时张公已罢兼职，不及记覆治何状，不然，尚书当时名士，以谠直举，岂得默默无一言耶！张公自言：「以明昌三年闰二月兼记注，凡三十九日。」而本传不书，百官志亦不言起居注尝用学士兼，则阙文多矣。且当时左右有簪笔之臣，纂修有实录之篇，史官不为虚设，而典籍散失如此，良可惜哉！
　　公家藏书万卷，于辽、金逸事，宋代遗文，犹拳拳收购不倦，此其毫芒尔。盖有志述作者其平居暇日必如是而后可庶几也。当朝廷修先代史，一时文学之士莫不与能，乃独留公外藩，论者每为惜之。而汸窃以为不然者，眉山公有云：「文字议论是非予夺难与人合，甚于世事。」藉令公被命入书局，果无昔人头白汗青之诮，而函承旨意敏于撰述有如今日之所就者乎！汸所不能必也。善乎资中黄先生言之曰：「制作之文，上关天运，非可以私意苟且傅会其间者。」然则网罗遗逸，成一家言，藏诸名山，以俟后之君子，将不在于公乎。
　　东山存稿卷五

　　○书苏奉使本末后 

　　赵　汸
　　自帝王巡狩省方之礼废，后世人主尊居九重，惧忧民一念无以自达，下情或不得而上通也，于是始遣使分行天下，以问疾苦、明黜陟为事。所谓揭日月于久昏，轰雷霆于重聩，诚承平之旷典，圣哲之宏规矣。若乃委任隆重，戒勑谆严，由乎睿断，则未有若皇上至正五年明诏之盛者焉。故輶轩未出国门，而四方万里至于海隅苍生寒饥滞屈鳏寡孤独皆翘然有惠鲜之望矣。是时江东西、闽、浙间官吏发百姓治道路，张设赫奕，如待神明。使者所至，持诉牒遮马首号呼者千百余辈，皆漫不加省，不过即官署一布德音而去，未知圣天子属以何事，乃漠然如是乎。颇闻他道有捽持长吏发擿司宪者，莫不称快，然民生多艰，弊源非一，苟咨询谋度有所未至，则兴废举坠之方、洗寃泽物之实果何如邪！
　　八年冬来钱塘，于省掾葛元哲所得观参政赵郡苏公奉使京畿还朝所报公事纲目，首询民疾苦其事二百八十九，次兴废除利病五十七，禁革科扰四十九，均平差役二十三，平反寃狱一十六，昭雪改正二十二，追问赃污七十六，责罚稽违七十一，断革凶寃恶三十六，体察纠劾五，审理罪囚九十七，建白时政二十一，勉励学校三，劝课农桑四，而荐举官吏一十四终焉。所历神州赤县三十处，罢斥官吏四百八十六人。观其后先，可以知廉问之有序；考其详略，可以见缓急之得宜。大抵好恶重轻，一因民情而己无所与，非惟不能造端以求衅，亦未尝废务以市恩也。既又闻佥宪杨公昼躬诘问，夜稽案牍，殚智竭虑，所得悉在于此。当时黎庶感悦，称为包待制，优伶鼓舞，方诸韩魏公，则圣天子深仁厚泽，固已宣布浃洽于邦畿之内矣。
　　夫以公之用心如此，而亦与不称旨者同得罢归，未审庙堂之论，谓奉使当作何体，此其意或有在，非草茅所知也。夫善为国家者如医之理疾，必审其元气盛衰感受新久，以施标本之治，故病去而身安。彼庸医以温平药沈痼固无足言，然或昧于缓急后先，而疏导涌泄率然以施者，亦非病家之福也。矧京畿上承辇毂，实冠诸道，设复有当抚循者，公其得已乎。未几台宪交论赏罚未当，上复起公于家，不一月三进其职。则公之行事虽不见察于一时，而未尝不显白于天下后世也。窃惟皇上恤民深切，至于亲遣大使，而耳目所及公论亦待久而后明，则四海之内不得均被德泽，岂无执其咎者。于是重有感焉，乃书其说于至正奉使本末卷终。
　　东山存稿卷五

　　○书苏参政所藏虞先生手帖后 

　　赵　汸
　　邵奄先生文章学问冠冕一时，而临池之工近代莫及。今大参赵郡苏公以成均旧游，同朝日久，得先生手笔为多。比来江浙，而先生没，乃出前后十有七纸，以清河元公暨先生与其先公二帖弁于卷首，辑而藏之。至正九年又十月，汸谒公于临安私第，公出以见示，因得谛观连日。窃思曩岁获侍先生，燕闲之论，每及当世人材，必曰吾伯修。汸起请曰：「苏公今见用于朝，有大名于天下。所录当代名公言行词章，山林晚进得窥国朝文献之盛者，赖此二书而已。若公学行之详，则或不能尽知。」于是先生为言公所以贤于人者，因顾侍史抽架上文字一帙来曰：「此伯修所作，镇湖南时录以见寄者也。」汸展卷疾读，先生凭几听焉。至论帝王统绪之正，先生止汸读，叹曰：「论兹事于前代，先儒具有成言。若夫世变不齐，异论蠭起，自非高见远识公万世以为心者，安能明决如是乎！」继此每读尽一篇，先生必为申其旨意以告在坐者，且曰：「伯修之文简洁严重，如其为人。吾尝欲叙其述作之意，顾老病未暇，今当成之。」俄其子敬祖从参政干公辟为江西省宣使，当受事趋京师，归求契旧书问以待。先生曰：「自吾归田野，未尝以尺牍通中朝故人，惟苏伯修、王君实乃无间尔。」即口占二书，授简于汸，俾执事焉，首末外封名皆自署。未几，竟以病不起，叙不及为。敬祖既丁艰，故书亦未达尔。然先生卧病时，当谓诸子曰：「吾居闲久矣，知心之友存者无几，汝曹欲刻石圹中，求铭苏参政可也。」
　　今观先生与参政公父子诸帖，皆辞意谆悉，情谊蔼然，见其于公世契深厚如此。赵子长帖，乃归田后第一书，惟寄声君实、众仲，所谓无间，于此可征。众仲尝从先生游，亦亲厚，故及之。盖虽家人子弟间事，未尝属他人尔。卷中有曰：「阁下力学修行，推于实用。」有曰：「阁下为人物学问所归。」皆与称公之贤以语汸者辞旨不少异。盖先生知公甚深，期公甚远，匪为一时游从之好，故其平居与学者言即其所尝告公者也。托贞石于幽隧，岂偶然哉。先生好魏、晋法书，如卷首在朝数帖，虽临事遣笔，楮墨各殊，而指腕妙处，使米元章、黄长睿在亦无所容喙。目眚后字画多倚侧重迭，然笔意犹髣髴可见。代书泛出门生侍史，得于口授，故时有讹字。所谓「副端门人南游应遣候之」，「应」当作「因」尔。追念畴昔，为之慨然。乃录所闻先生语与手书中有相发者，系于卷终。
　　东山存稿卷五

　　○经筵唱和诗序 

　　陈　旅
　　古人有言：天下重任唯宰相与经筵，周成王能成其德，由周公有以傅之也。是岂过为高论者哉。我世祖皇帝道参元化，明并日月，宜无待乎儒者之助矣。万几之暇，命许文正公与诸儒讲尧、舜、孔子之道，以登中统、至元之盛，夫以世皇上圣犹不能无赖乎此，则世之为人君者能无赖辅导之功乎！
　　文皇帝以明宗有观书之喻，开奎章阁，延学士大夫敷陈皇祖宝训，暨诸格言，缉熙光明，以师表天下。而在位弗永，志有未遂也。今上皇帝以明考元子入绍大统，有志祖宗之事，御极之初，即命两丞相与贤臣硕彦之在着廷者，以圣谟嘉言与凡经籍所载可以充广聪明增崇德业者，一月三进讲。上接听忘倦，而时有儆惕之色，于是益优礼讲官，既赐酒馔，又以高年疲于步趋也，命皆得乘舟太液池，经西苑以归。闻者皆为天子重讲官若此，天下岂不复为中统、至元之时乎！
　　今监察御史镇阳苏君伯修时为授经郎兼经筵译文官，论定其说，使译者得以国言悉其指。归沐日又赋诗铺写盛事，约同馆之士与京师能诗者和之，汇为一卷，不鄙谓旅使序之。嗟乎，儒者之心亦苦矣，敝精神方册之间，莫不欲售其说于人主，使四海之人咸被仁义之泽。奈何自孔、孟以来儒者之每不遇于世落落也。程正叔氏以名臣荐身际元佑之朝，似可以行其学矣，崇政说书，恳恳忠荩，卒无所售而去，况其它者哉！然则儒者得以所蕴进纳于其君，实千百载奇遇幸会也，又安得不欣鼓舞而形诸咏歌也哉，此伯修与诸贤之诗所以作也。后之君子想见元统之治，将于是乎观焉。
　　安雅堂集卷四

　　○送苏伯修治书西台诗序 

　　陈　旅
