<!-- { "loadSidebar": true } -->
　　家徒四壁甫从宦海之游我有二天遂席卿云之防方忧尸素敢后杀青伏念某马走品微防肝姿薄学六甲五方之事佩韘无闻读九丘八索之书为裘防坠蚤因延赏获免请农正鼔笈以求师敢弹冠而入仕衅生私室祸及大门遗忠见轸于朝廷异数俾襄其窀穸猥令就禄非曰量能退惟一物之不知安得三年而善后乗财用之出入尺寸无长计班资之崇庳斗筲奚算仰祈覆露尚切趦趄恭惟某官学贯籖幐识伦蓍蔡自占月中之桂久腾日下之芬方圣君躬揽于万几故钜德首迎于一节奉常蕝礼进前席之嘉猷剧郡埋轮赖外台之华使擢象已跻于中秘疏屛深结于上知铿鍧八俊之声震慴六条之察即归法从难借余光某将侍履絇获承鞭防小儿未知为吏尽托恩波若曹无益于官难逃谴域
　　荆门到任谢宰相启
　　贫切膏肓叹编蓬之左计恩深坱圠防剖竹之下陈逾月泛舟蠲辰视印伏念某千虑无得一斑弗窥少年妄意于临民或能岂弟半世衔寃而夺禄不复激卬敢画指以书空祗甘心于殍野帝揽权而真宰用士失职者泰道来补劓息黥育丰肌于朽骨揵鳍掉尾转穷辙之清波畧其三尺之拘畀以一麾之末惟当阳君之故国在云梦泽之西偏二百里男三百里侯本密连于近甸六十曰耆五十曰艾皆熟记于旧闻虽创痍未复于承平然风俗弗移于醇厚赋舆既简狱讼不生傥鸣鸡吠狗无贪吏之须则去马来牛有乐郊之渐退惟么防恐负使令兹葢伏遇某官挈国大儒梦嵓良弼叶璿玑玉衡之効光金匮石室之传以尧舜愧耻其心斯焉致主彼臯防密勿之辅可以齐名方校短以量长俾承流而宣化兴怜困踬初试凋残岂止捐奉稍以活其妻孥亦将观政事以品其人物某敢不自鞭蹇步庻効秋毫敢作伪声以八万流民而受赏尚期他日有五六老叟之送行不致瘝官是为报德
　　谢吏部贺尚书启
　　十六年之去国久蛰蜗庐三千里而遡江始开蛇笥深忧尸素敢后杀青伏念某生也多艰少而自苦撡数寸之管偕同产以联荣受半通之铜羣大雅而双入陟岵甫迎于秃节立朝遽触于危机既补外以终更又投荒之及难谁造哆箕之锦遂逢偃月之刀寃声不彻于九阍官簿退飞于一纪幸改弦之盛旦得夸组于小邦有社有民惟当阳君之故也乃疆乃理自云梦泽而左之傥鸣鸡吠狗无贪吏之须则去马来牛有乐郊之渐自惟么防恐负使令兹盖伏遇某官韬轶英躔铿鍧禁琐就日妙侍言之选回天髙批敕之声怀文以裁帝坟书成金匮分职而掌邦治班俊玉除緼推毂之仁心怜伤弓之弱羽曲垂题拂致此叨逾某敢不思効秋毫自鞭蹇步台符在望旅进退以未能云防无私大谴呵之或免
　　上荆南刘两府启
　　十六年之去国乆隔鹓行三千里而遡江逺叨鱼契焉依夏屋敢后书邮伏念某生也多艰少而自苦顷中含沙之射遂伤偃月之刀寃声不彻于九阍官簿退飞于一纪幸改弦之盛旦得夸组于小邦穷猿投林见微柯而亦喜枯鱼涸辙得涓滴以更生兹盖伏遇某官勲巩邦基望崇人杰探金匮六弢之秘分狼弧参伐之威贯日月以输忠挫虎狼而夺气绔襦安堵洽惠露于羣黎樽爼折冲作长城于重镇某自怜肮脏获托帲幪异世荆州复有依刘之幸列侯万户何比识韩之荣
　　谢王总领启
　　船引蓬莱谁恤囚山之乆符分铜竹自嗟乗障之微尸素云何杀青敢后伏念某千虑无得一斑莫窥自射影于含沙祗甘心于殍野防清明之上治防宣布之下陈有社有民葢当阳君之故也乃疆乃理自云梦泽而左之虽创痍未复于承平然风俗弗移于醇厚退惟么防恐负使令兹葢伏遇某官奥学盈科清规出类芒寒列宿言礼乐逺有光华檄到百城问钱谷几何出入外足连营之食上寛法坐之忧即以节趋难乎席煗顾小吏漫加于鞭防恐外台不欵于帲幪某敢不瞻仰光仪奉行约束楚虽三户尚求瘼之未能我有二天兹包荒之可恃
　　谢宰相改正过名启
　　十日寒之拙宦可题于良史一星终矣明刑获改于秋官佩造化之更生顾么微而何报伏念某昨从外补已得代还偶亲庭婴祸于铄金故郡将乗机而下石指为竒货肆厥巧言酿白简以报私环赤城而涤垢法家舞智却回牍背之书狱吏趋时别上需头之奏议辟遂沦于胥靡免官自叹于秃翁跕跕堕水之鸢奋飞无计累累丧家之狗濵死谁怜已甘漂溺于风波何意清明之天日望大钧而辩数致宻网之平反方商鞅作弃灰之刑难乎免者如曾参有投杼之事乆则昭然兹葢伏遇某官德类离伦仁心济物佐域中之有大纳天下于无寃若伊尹之思匹夫恐失推沟之泽谓苏君当宥十世特施及嗣之恩出严棘之赭衣脱枯桐于黔突某敢不魂惊曲木迹鉴覆车复鴈门之踦益矜细行问翳桑之病长记穷途
　　贺王成都启
　　梦益三刀权尊九牧结装去国不辞蜀道之难传命塞途已觉雪山之重贡诚小牍赞喜髙牙恭惟某官象箾谐声邓林擢干望倾后学仰北斗之垂芒名满广庭接魁星而齐色防光亨于泰道能寤合于渊防金匮石室之书四提直笔鸣红药苍苔之佩久演明纶追还浑噩之风宻吐忠嘉之论适坤维之谋帅辍鼎贵以筹边吾徒得君卧治之为淮阳而用黯有欲为王留行者愿孟子之在齐葢摠戎于岁月之间即穆縡于庙堂之上某退惟樗栎浪托枌榆流泽九京既逾衮得见褒之字冒恩一障繇推毂而有味其言顾谢悃之未缄已除音之先播卓然方伯财取道于隣疆防以微官阻望尘于谒舍甫新岁律正酿春寒冀垂意于持生副凝旒之虑逺
　　答张县尉状
　　鼔琴有山水意未易知音掷地作金石声自应击节某官沈酣七畧钻厉三余异曲同工已有飘飘之气博闻强识必成灼灼之名徒烦问稼于老农盍请诲规于大匠欣然尝鼎媿彼报琼
　　回教授启
　　访当阳君之故既玷左符定管城子之交乃闻髙谊骧眉则逺敷袵可期某官学海穷源文河涌思青氊对客泰然一坐之寒绛帐称师发彼三隅之诲以兹广誉必上清班顾以薄材遂攀逸驾庻几良药之诲可逭素餐之讥
　　谢张建康举十五年前陞陟启
　　治病七年那得三龄之艾成功一篑克全九仭之山媿邹子之夜光防汝南之月旦伏念某声销邻曲识闇丘坟顷佐郡以终更值含沙之肆毒狱皆文致既刬迹于周行命与仇谋即灰心于荣进顾铨曹之不齿束伐阅以相忘久矣栖岩期于梦野防更张于治具有复起之痿人焚厥丹书假之皂葢寻鈆刀而再割积琁厯以一终计班资之崇庳未离墨绶为题目而甄拔乌有旧章蒙泰阶仰而思之幸异时仅有存者遂飞一鹗之表用回六鶂之程兹葢伏遇某官天上景星人中霖雨帝以召公而分陜世期汲黯之在朝十国为连偕虎踞龙盘之重八元斯九积蜵蛸蠖濩之思以留钥而折冲葢儒冠之司命兴怜社栎获托乡枌推毂有味其言猥叅宝椟纳沟不被之泽倚竢洪钧某名玷阙贠时增倍价取人失之子羽益务省躬草奏不如陈汤敢羞知己
　　谢魏潭州启
　　居狄山之一障代匮隃冬陈方朔之六符依光垂象礼存事大罪恐凟尊伏念某马走品卑鸡尸用小引舡而去渤海寖逺蓬仙登陆则有天台亦终戍孰料含沙之毒巧符偃月之谋衔寃莫叩于九阍夺爵遂绵于一纪循陔荒服几不免于恶氛负土故山抱亡厓之沈痛防蠲除于宻网得抚字于疲甿考前召后杜于往图未能敷惠眄曲沮清漳之遗阯何以销忧欲逭諐邮实资庇防恭惟某官材推隆栋名简细旃初躬揽于万几即首驰于一节谈曰犹望髙子赖以兴邦道葢自比孟轲去其塞路烜赫解弦之治超逾补衮之诗淄蠧靡留纪纲丕变我心匪石必公道之大行众口铄金以价藩而静镇薰重湖之叶气欝四海之甘霖某辞呐抽毫神驰茸纛仰帲幪于夏屋窃动欢顔期坱圠之大钧倘收弃物
　　与交代梁判院启
　　闻买臣之引绶有客传呼先越石而着鞭与公汛扫重慙簸秕敢废裁缄恭惟某官结緑辉山长离览仞家传赤舄鄙簪笏于怀绷志凌青云图翰墨之勲绩破古书之万巻谐雅奏于九防繄耸壑之超羣即监州而腾誉上念四蛇之辅尝问世卿人称雌霓之词可司帝制曷为頫首亦欲乗边挟清漳而倚曲沮独有仲宣之赋袐明玑而濳美玉来续赞皇之诗某惠不苏枯罪难逃责切喜契符之合乃逢笔砚之交必怀瑾以匿瑕不索瘢而洗垢情同兄弟非彼一时之面朋好永子孙以吾两人为鼻祖
　　回富提刑启
　　天陛出纶坤维揭节方君行仁政务臻禁罔之寛欲下无寃民尤遴台谏之选邮音所播佥诵曰然恭惟某官降祉云逵骋词月脇惟庆厯之防卨有列传言视西汉之韦平不同日道宜有家传之学益増世济之光自涉要津共腾广誉天下号曰八俊比迹东都刺史问以六条飞声南服果闻简注进掌平反谅无席暖之淹即有圄空之効遂迎召渥归立从班某夙仰髙标未亲余论曲城僻壤幸逢四牡之驰除馆清泉遂借二星之重



　　盘洲文集巻五十七
　　钦定四库全书
　　盘洲文集巻五十八
　　宋　洪适　撰
　　启七
　　迎施运使启
　　传建节乗轺之命窃喜帲幪讲抽毫进牍之仪不虞蹉跌恃兼容之雅量寛再凟之严诛恭惟某官学蕴渊深材猷超卓乔枚耸壑必应明堂之须英采辉山见称东序之秘自登文石益振芳埃着岭表之澄清寄湖隂之飞挽二星所次仰髙汉而然六辔载驰环列城而惕若仄闻驺哄宻迩畺封某防技虽穷虎符无补解印绶而轻去未敢望风负弩矢以先驱由兹指日
　　答凌鼎州启
　　伏审解组极边拥麾名郡未还笔槖之旧列尚欝缙绅之公言恭惟某官量赋登闳识该贯变大对比魁星之色髙谈开霖雨之期禁路光前思涌泉而错枉长城扞逺名立岘以蜚英方清朝渴竚于仪刑岂穷塞久劳于筹画少移印篆以便节趋渔洞桃花宁作成蹊之计沙堤槐影想闻呵道之声某蹈景歴年托隣旬月千里粮不赍行也有慙事郑之仪万户侯岂足道哉窃幸识韩之喜
　　回郢州侯教授启
　　农畴联属殆鸡狗之音相闻宦路差池乃马牛之风不及敢期四益先枉一行伏惟某官雅叶舜韶宝叅和璧九变复贯执古道之权衡五色成文绚雕章之黼黻士久尊于讲席人常满于坐氊洋然庠声借甚朝望过郢中而歌雪难措客词居稷下以谈天共传师説即汗青于石室遂持紫于金门某质禀庸常心慙抚字斗升涉逺正思乡动游子之情只尺仰髙如逃谷有足音之喜
　　回胡知县启
　　读太史之传仰伯始天下之宗官君子之乡讲士龙云间之誉何期四益先枉一行恭惟某官览仞呈祥颛门种学乔枚挺特材可偹于明堂拱璧陆离宝盍陈于东序重以鸰原之望共期鹏海之程卓尔髙标恬于荣进芙蓉泛水久拄颊于名山桃李成蹊将俛眉于壮县少试歌之绩即叅绅佩之班某自顾凡姿漫无善状为孟玉而设榻乃幸肯临晓汉阳而置盂愿安承教
　　回王濳江启
　　鸣鸡吠狗幸四境之相闻足鲤多鸿枉一行而见寄深佩谦谦之好有慙草草之酧某官辉頴时流丛芳世烈允蹈渊源之学交称盘错之材千室鸣弦有长謡之咏德余粮栖亩繇善政以产祥烂其桃李之华屈此楩柟之干竚聆公举入缀清班某猥玷郡章获分隣烛明珠绚彩知碕岸之不枯良药发言庻沈疴之可去
　　与周郢州启
