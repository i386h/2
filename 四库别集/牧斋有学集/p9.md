<!-- { "loadSidebar": true } -->
　　砺君吴刚斫月之玉斧，扬君鲁阳指日之戈殳。饮君邯郸一曲之美酒，赠君绕朝临行之策书。忆君去年归昼绣，堂堂燕喜身垂鱼。雕轩列戟侯门屏，金章玉轴照座隅。词人油素献歌颂，肩踵汗仍口去。青阳逼除才隔岁，南冠顾影行次且。秋风吹散孟尝客，廉公市门日旰虚。老夫冲寒走问讯，罨头冰雪胶髭须。溺人但一笑，越吟多嗫嚅。班荆过逢桑下语，仓皇执手临交衢。且勿赋河梁，且勿歌骊驹。听我放歌行，请言造化初。厥初空界二十劫，毗岚橐风吹复嘘。金藏兴云雨如轴，金刚界结胎堪舆。清水升天淀浊地，七金四洲高下殊。光音天人福报薄，地饼食竭林藤枯。身光雕落器界暗，四轮墨穴游昏涂。宝音诸地起慈愍，化现日月天子星宫俱。开张两仪布二曜，二十八宿磊落排空居。梵王口脐轮各种族，欲界障持善现相屠。修罗荡、脚波海水，生憎头上蹴踏双兔蜍。手障日轮口敢月，日月怖匿天嗟吁。此方蚩尤兄弟亦徒党，铜头铁额兴蝥弧。共工触头折天柱，后羿矫矢摧阳乌。三王五伯迭整顿，君臣将相群拮据。撑天拄地定八极，为此衣冠礼乐争寰区。东门啸戎索，北落移天枢。裸衣笑神禹，好冠诧勾吴。退飞未许傍宋，避风何地追。天地为笼逝安适，身藏藕孔难卷舒。移眉下目吁可怪，闭口捕舌谁能逋。劾君以弹甘焦之封事，案君以覆郑鹿之追胥。误君以知雀语之公冶，责君以辨牛鸣之葛卢。淳于冠缨大笑绝，舍人窭薮居谟呼。昆山抵鹊用良玉，泉客洒涕成明珠。心惊蚁床自急捣，梦入鼠穴仍拱趋。斗间干将会须出，山头廷尉当何如。河鼓大星正芒角，横海兵气连无诸。蛟门水立鸟不渡，子陵滩头断钓鱼。老夫已辨千日醉，吾子慎爱千金躯。扁舟东下值元夕，红灯绿酒停姑苏。皋桥银筝裹红泪，迟君拂拭追欢娱。哀墓梅花众香国，西冷红雨桃千株。巾车蜡屐聊复尔，何用辘催奔车。武夷之君吾远祖，相见遥祝传区区。曾孙面皱头发秃，何当念我治干鱼。酌君酒，揽子。我欲竟此曲，此曲烦且纡。咙胡呓如梦魇，宫商失次无疾徐。征马为踯躅，仆御亦踟踌。鸟啼鸦散，君且玉壶酒暖还须臾。东方顾瞻已精色，晨鸡喔喔鸣前除。
　　【丁家水亭再别栎园】
　　灯晕离筵酒不波，同云酿雪暗秦河。
　　人于患难心知少，事值间关眉语多。
　　鼓角三更庄舄泪，残棋半局鲁阳戈。
　　荔枝酝熟鲈鱼美，醉倚银筝续放歌。
　　【人日得沈{山昆}铜书诒我滇连心红却寄】
　　人日缄书寄老翁，封题意与古人同。
　　怜予味蜇黄连苦，顾子心殷朱粉红。
　　磨励寸丹回白首，涤除双碧向青铜。
　　滇云万里通勾漏，职贡遥遥问乙鸿。
　　【催妆词二首邀纪伯紫同作】
　　秦淮水照烛花红，满面新妆出镜中。
　　穷不须重护惜，珠衣约体正当风○
　　太乙镫回阊阖风，渡头桃叶转新红。
　　白团扇子休遮面，脸际夫容似守宫。
　　【左宁南画像歌为柳敬亭作】
　　何人踞坐戎帐中，宁南彻侯昆山公。
　　手指抨弹出师象，鼻息吸呼成虎熊。
　　帐前接席柳麻子，海内说书妙无比。
　　长揖能令汉祖惊，摇头不道楚相死。
　　是时宁南大出师，江湘千里连军麾。
　　每当按甲休兵日，更值椎牛飨士时。
　　夜营不喧角声止，高座张灯拂筵几。
　　吹唇芒角生烛花，掉舌波澜沸江水。
　　宁南闻之须胃张，飞枥马俱腾骧。
　　誓剜心肝奉天子，扌弃洒毫毛布战场。
　　秦灰烧残汉帜靡，呜呼宁南长已矣。
　　时来将帅长头角，运去英雄丧首尾。
　　倚天剑死亲身匣，垂敝犹兴晋阳甲。
　　数升赤血喷余皇，万斛青蝇掩墙た。
　　白衣残客哭江天，画像提携诉九泉。
　　舌端有锷肠堪断，泣下无珠血可怜。
　　柳生柳生吾语尔，欲报恩门仗牙齿。
　　凭将玉帐三年事，编作金陀一家史。
　　此时笑噱比传奇，他日应同汗竹垂。
　　从来百战青磷血，不博三条红烛词。
　　千载沈埋国史传，院本弹词万人羡。
　　盲翁负鼓赵家庄，宁南重为开生面。
　　【丙申春就医秦淮寓丁家水阁浃两月临行作绝句三十首留别留题不复论次】
　　数茎短发倚东风，一曲秦淮晓镜中。
　　春水方生吾速去，真令江表笑曹公○
　　秦淮城下即淮阴，流水悠悠知我心。
　　可是王孙轻一饭，他时报母只千金○
　　舞榭歌台罗绮丛，都无人迹有春风。
　　踏青无限伤心事，并入南朝落中○
　　苑外杨花待暮潮，隔溪桃叶限红桥。
　　夕阳凝望春如水，丁字前是六朝○
　　梦到秦淮旧酒楼，白猿红树蘸清流。
　　关心好梦谁圆得，解道新封是拜侯○
　　东风狼籍不归轩，新月盈盈自照门。
　　浩荡白鸥能万里，春来还没旧潮痕○
　　后夜翻经烛穗低，首楞第十重开题。
　　数声喔喔江天晓，红叶阶前旧养鸡○
　　多少诗人堕劫灰，期令免冶长灾。
　　阿师狡狯还堪笑，翻搅沙场作讲台○
　　牛刀小邑亦长编，朱墨纷披意惘然。
　　要使世间知甲子，摊书先署丙申年○
　　梦我迢遥黄阁居，真成鼠穴梦乘车。
　　宵来我梦师中乐，细柳营翻贝叶书○
　　虚玄自古误乾坤，薄罚聊司洞府门。
　　未省吴刚点何易，月中长守桂花根。
　　天上羲图讲贯殊，洞门犹抱韦编趋。
　　沈沈紫府真人座，曾受希夷一画无○
　　欹斜席帽五陵稀，六代江山一布衣。
　　望断玉衣无哭所，巾箱自摺蹇驴归○
　　钟山倒影浸南溪，静夜欣看紫翠齐。
　　小妇妆残无个事，为怜明月坐花西○
　　河岳英灵运未徂，千金一字见吾徒。
　　莫将抟黍人间饭，博换君家照夜珠○
　　麦秀渐渐哭早春，五言丽句琢清新。
　　诗家轩翥今谁是，至竟离骚属楚人○
　　著论峥嵘准过秦，龙川之后有斯人。
　　滁和自昔兴龙地，何处巢车望战尘○
　　掩户经旬春草齐，盈箱傍架自编题。
　　卞家坟上浇花了，闲听东城说斗鸡○
　　青孙子美瑜环，也是朱衣抱送还。
　　盛世公卿犹在眼，方颐四乳坐如山○
　　一矢花砖没羽新，诸天塔庙正嶙峋。
　　长干昨夜金光诵，手捧香炉拜相轮○
　　江草宫花洒泪新，忍将紫淀谥遗民。
　　旧京车马无今雨，桑海茫茫两角巾○
　　龙子千金不治贫，处方先许别君臣。
　　悬蛇欲疗苍生病，何限刳肠半腐人○
　　五行祥异总无端，九百虞初亦饱看。
　　清晓家人报奇事，小儿指碗索朝餐○
　　寒窗檐挂一条冰，灰陷香炉对病僧。
　　话到无言清不寐，暗风山鬼剔残灯○
　　风掩篱门壁落穿，道人风味故依然。
　　莫拈瓠子冬瓜印，印却俱胝一指禅○
　　荒庵梅老试花艰，酹酒英雄去不还。
　　月落山僧潜掣泪，暗香枝挂返魂幡○
　　子夜乌啼曲半讹，隔江人唱后庭多。
　　篱边兀坐村夫子，端诵尚书五子歌○
　　朴绘杨亭与盛丹，黄经古篆逼商盘。
　　史痴画史徐霖笔，弘德风流尚未阑○
　　旭日城南法鼓鸣，难陀倾听笑瞢腾。
　　有人割取乖龙耳，上座先医薛更生○
　　寇家姊妹总芳菲，十八年来花信违。
　　今日秦淮恐相值，防他红泪一沾衣。
　　【昆仑山人扇子歌】
　　昆仑山人骑鲸去，莫挹遗扇亲身在箱笈。扇面题年标丙申，周冕写生如雨。是岁六十开长筵，诞孙弥月呱呱泣。孙今白首又丙申，甲子周回百又廿。山人壮年濯足长安市，诗酒才名动京邑。禁苑洞箫宫女诵，仙舟翠羽佳人拾。拂袖高卧松江滨，醉后逃禅呼米汁。小弟蓟门顾开府，驿骑邀迎戴箬笠。候人传箭簇弓刀，大帅帕首着摺。渔阳突骑八郡雄，迤北逡巡就维絷。山人手摇折扇阅行营，笑指列帐蜂屯与虫蛰。衔尾不闻马猎猎，崩角但见羊氵戢氵戢。少妇琵琶倚醉听，名王氵重酒供鲸吸。是时九边并保塞，辽海贡车款关入。呼韩昆邪请辞辫，何况挹娄并奚。归来高咏《燕歌行》。铙歌欲嗣平边什。山人仙去后五十，指顾高深变原隰。天倾地昃日月晕，此扇依然保什袭。裂纨残墨犹宝爱，遗弓故剑谁收缉？魏公笏在世所羡，荆人弓失何嗟及。山人之孙寄扇索我题，令我把玩瞪瞢百忧集。荒村四月仍严寒，冒絮蒙头倚柱立。巡檐扶杖哦此诗，放笔沈吟泪沾湿。还君扇子嘱君莫放歌，昨夜江乡满天风雨急。
　　【赠侯商丘若孩四首】
　　残灯顾影见蹉跎，十五年来小劫过。
　　曾捧赤符回日月，遂刑白马誓山河。
　　闲门菜圃英雄少，朝日瓜畴宾客多。
　　挂壁龙渊惭绣涩，为君斫地一哀歌○
　　三十登坛鼓角喧，短衣结束署监门。
　　吹箫伍员求新侣，对酒曹公念旧恩。
　　五岭蒙茸余剩发，九疑绵亘误招魂。
　　与君赢得头颅在，话到惊心手共扪○
　　苍梧云气尚萧森，八桂风霜散羽林。
　　射石草中犹虎伏，戛金壁外有龙吟。
　　梦回芒角生河鼓，醉后旌旗拂井参。
　　莫向夷门寻旧隐，要离千载亦同心○
　　橘社传书近卜邻，龙宫破阵乐章新。
　　苍梧野外三衣衲，广柳车中七尺身。
　　世事但堪图鬼魅，人间只解揎麒麟。
　　相逢未办中山酒，且买黄柑醉冻春。
　　【与姚将军茂之话旧有赠】
　　故国青齐赐履遥，东平遗垒荻萧萧。
　　海云尚起田横岛，漳水仍流豫让桥。
　　剑去冲星黄石在，歌沉漏月白虹骄。
　　知君未忘闻鸡约，髀肉如今消未消？
　　【丙申闰五月十又四日读新修滕王阁诗文集重题十绝句】
　　翼轸星连箕尾雄，飞楼幻出化人宫。
　　夜深南斗龙光起，不为干将在狱中○
　　南戒山河列树眉，雕甍画戟闪朱旗。
　　铙歌竞奏升平乐，莫纪星移物换时○
　　尊俎湖山对坐隅，壶觞燕笑盛文儒。
　　落霞飞鹜真堪画，还似滕王蛱蝶图○
　　隆福东朝出禁钱，龙兴遗事北庭传。
　　柳城亦是文章伯，光岳休论五百年○
　　飞阁行营御仗排，烧灯五夜似秦淮。
　　只今苍顶西山鹿，犹挂天家放免牌○
　　问讯金陵估客航，云帆尽处指滕王。
　　老夫自驾樵风便，不许江神送马当○
　　八百分明著籍仙，樵阳名记石函镌。
　　珠帘正面龙沙树，记取垂垂拂槛前○
　　吴楚风烟接上游，凭栏极目总神州。
　　吴儿爱说韩襄毅，题破江南第一楼○
　　拍肩群瞽说文章，大树蜉蝣可自量。
　　珍重袁州韩刺史，欣将名姓次三王○
　　四韵俱成胜收，江神也为采诗愁。
　　词坛无复临川叟，点笔新裁揽秀楼。
