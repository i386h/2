<!-- { "loadSidebar": true } -->
　　赞曰公之乞归威鳯渐鸿天下仪之公为长者祥麟驺虞天下化之无用之用其用乃弘公存吴重公殁吴轻岂惟吴轻世悲老成
　　
　　周康僖公伦字伯明别号贞庵昆山人中弘治丙辰会试归塟其祖母以已未廷试除保定新安令有政声入为监察御史时武庙初即位所上封事多剀切廵居庸闗以忧归服除补故官出按山西还掌诸道老成不阿激迁南京大理寺丞久之为大理右少卿寻擢都察院右佥都御史佐院事复以忧归服除起佐南院提督操江寻转右副都御史佐院如故迁南工部右侍郎俄改兵部右侍郎时上欲振风纪以大学士张公璁掌都察院而公佐之转左侍郎寻进南刑部尚书未上召为刑部尚书时大学士桂公蕚去位而给事中应奎灿所论桂客李鹤鸣等事颇有连同去位者张公至天津而返好谓公桂亦（阙）矣为宽鹤鸣狱以待公谢不敢旬日南刑部尚书（阙）推左侍郎许公赞内批以公补南而许公代之公居南刑部无害以七十乞休不允寻得请致仕里居凡十年而卒赠太子少保公之归颇与其乡里老人为诗酒社善大书有眉山豫章风骨当是时天下以公为长者而亟用之所至少官谤然不能如其子精核成名法家
　　
　　赞曰当公之前务于抗人主以伸三尺当公之后务屈其三尺以希人主色公剂其间不随不激幸而非久乃获全璧然所谓康者渊源流通公则近之而至于僖之小心畏忌则不若靖之宽乐令终也耶
　　
　　文衡山先生者初名璧字征明云故丞相天祥裔也避其祖璧讳以字行更字征仲长洲人十六而父温州公林殁于官郡寮合数百金赙先生郄之曰孤不欲以生污逝者既服除补诸生下帷读书恒至丙夜而以其才傍及诸秇文及书绘皆精絶先生所严事故吴尚书宽李太仆应祯沈周先生而友祝允明唐寅徐祯卿吴徐工古文歌诗吴又能书李祝工书祝又能古文歌诗沈唐工绘事又能歌诗而皆推譲先生以为不可及先生小隶师右军父子古隶师锺梁畵师龙眠吴兴尤精絶诗得中晩唐格外趣独于文取达而已而其试亦不利久困诸生中甫贡而台使者荐之试吏部得翰林待诏预修史史成赐金币时故相杨文襄公张文忠公皆贵用事争欲客公而公不徃亡何致其事归先生归而以翰墨自娱造请戸屦长满顾所许独书生故人子属为姻党而窘者即强之竟日不倦其它郡国守相贵戚连车骑富人子行珍宝里门外不能博一赫蹏而先生所最不轻许者藩王中贵人曰此国家法也葢正徳中宁邸以厚币聘先生固谢不肯徃未几宁败天下称之先生暇则一出逰近地佳山水所至奉迎恐后居闲客过从焚香煑茗谈古书畵彛鼎品水石道吴中耆旧使人忘返如是者余三十年年九十而卒卒时犹为人书志石停笔栩然若蝶化者人以为仙去不死也余故尝识先生今像最逼真
　　
　　赞曰先生之才以迨书绘庻几吴兴所独胜者髙蹈蚤引卒完厥名先生之诗以逮寿考小隃务观所尤胜者不以文事受役平原能使吴雅能使吴敦能使吴重谁言不用不用之用斯其为用
　　
　　盛值庵公应期字斯征寅之后也徙家长洲二十成进士授都水主事治济宁闸公始为持法矫伉乡人吴少宰宽过而稽故之旬日吴公不以为忤公自是益发舒戚里近幸有挟私物者輙没之时中贵人李广凭上宠横甚其家人慑公威投鹾水中以是羣愬公广怒嗾其党秦文诬公逮下锦衣狱谪丞云南安宁驿擢禄丰令稍迁顺庆通判奔父丧归服除为长沙府同知进云南按察佥事分廵金沧道公前后所莅以公强亷节称其在金沧尤能折土酋角坐持镇守中贵人梁裕奸私为所中复逮下锦衣狱诸大臣言官救之得释而前已进其省副使乃之任超为河南按察使歴河南右布政使以至左公复与镇守中贵人廖銮轧伺得其阴将论之銮伏乃已时武皇帝幸榆林公不加赋而供张悉偹幸帅彬从欲有所苛责公不应卒亦不能害也亡何拜都察院右副都御使抚四川平天全招讨高文林及流贼谢文仪乱玺书褒奬赐金币以继母丧归服除起抚江西有恵政进兵部右侍郎仍兼副都御史督两广军事公至欲以气压节帅监军且大有所振刷而谤起矣寻破归善贼及思恩土酋后先斩首虏二千二百俘半之方论功而公以避言得改工部右侍郎理易州山（阙）谢病归河决徐沛特起公都察院右都御史治之公上议四策曰疏曰浚曰筑曰改疏者疏上流而杀之浚者浚故道而顺之筑者筑长堤而障之改者改则地而不与之争诏曰可其以春和兴而公业用便宜行事大调兵夫僝上言者援诏书劾公不待旨輙发盛冬困吏士氷雪间上怒夺公职归凡七年以庙恩复致仕寻卒年六十余公气矻矻不肯屈下人其数踬也或望之故然不能不思其材也今像亦称是
　　
　　赞曰是为直臣于弘治为材臣于嘉靖之世夫以君仁则臣直君明则臣材能一伸之而不能竟者何哉
　　
　　蔡林屋先生羽字九逵居吴县之洞庭西山因自号林屋山人先生生而警颖能读古文竒书既长工属文又能为歌诗高自标榜以为韩柳不足言吾所撰着先秦两汉少陵不足言吾于篇章建安西京或谓稍近浓隽不至吴中单薄者而已正行书亦遒劲间临兰亭十七帖人或从傍指摘其离者先生曰不然吾非临右军吾乃教之为诸生与文待诏征明齐名而已他秇不尽能颉颃其外若相善内不伏也为诸生者四十年而贡以太学上舎就选人尚书意怜之曰此故蔡生耶授南京翰林孔目二载致仕归卒年七十余无子今像目棱而頥张须猬磔老矣而气不衰
　　
　　赞曰士有显晦兮造物权之为文慕古兮谁则怜之踯躅兮而竟弗前侘傺兮而犹自怜归来兮西洞庭之石田
　　
　　顾东桥先生者讳璘字华玉其先吴县人也徙家留都为江宁人先生二十一成进士为诗歌与刘麟元瑞朱应登升之齐名曰江东三才子由郎署出守开封坐累谪入为南京吏部郎复守台州歴藩臬所至有声实自山西臬再迁浙江左布政使转廵抚山西右副都御史引疾乞休吏部言其太骤以布政使致仕先生居闲无事多纵游山水间觞咏自适者十余年而始起家廵抚湖广入为吏部右侍郎以督显陵工留为工部左侍郎兼都御史陵工成进尚书兼修承天大志先生开局聘楚故名士宦废者王廷陈颜木王格分任之书成乃不称旨迁南京刑部尚书被论致仕卒所著有息园诸集若干巻先生诗富才情格不必尽古而以风调胜徃徃脍炙人口文小弱然亦宛宛雅趣延接名流如恐失之有弟瑮以按察副使谢病归才不能如先生而峭厉过焉
　　
　　赞曰弘正之间天昌厥辞李何（阙）之邉王翼之■〈必〉■〈敝〉中原江左其谁昌榖后劲公乃先驰绵丽才情纡徐规矩六季风流庾鲍庶几
　　
　　都察院左佥都御史虞山陈公察字原习常熟人举进士授南昌府推官入为监察御史按滇蜀久之迁太仆少卿谪潮州府教授复为信州倅晋浙江按察佥事俄超副使遂迁山西按察使山东右布政使浙江左布政使入为光禄寺卿改都察院左佥都御史提督南赣汀漳军务乞休归卒年八十三公为人短小精悍负直节慷慨喜事其为御史数上章阻上廵幸建皇储条数中贵人不法再夺岁奉最后上廷鞫给事中杨言怒甚公忽大呼曰臣愿代杨言死上目摄公不为阻退而奏书极论之上竟不罪也其迁太仆垂六十矣而犹荐代人太仆例不当荐代人故谪所居官青衫欵叚再日一肉按核墨吏若仇归而僻居监司守令过从者时出所饭麦饭佐以薇藿而强进之又作吴语刺刺是非不少借以后进谒公者少有能得公色以故相率指摘公谓非情实余谒公公老矣强而谈死节砺行之士犹张目齿击云
　　
　　赞曰公在国兮咸以为司直兮归里兮或以为吊诡兮宁矫而徧兮毋瓦全兮宁无理口兮内无疚兮
　　
　　周恭肃公用字行之别号白川吴江人举进士授行人擢南京兵科给事中迁广东左参议转山东按察副使治临清兵偹进福建按察使河南右布政使遂以右副都御史镇南赣入佐理台事迁吏部右侍郎转左侍郎下除南刑部右侍郎寻迁右都御史长南台为南工部尚书改刑部太庙灾乞休里居者十载而以工部尚书召理河道改督漕运入为左都御史长台事满二品加太子少保寻改吏部尚书卒于官赠太子太保公有文行其为给事中侃侃不失职然亦不激诡所歴方面杖节领镇俱以亷勤干济称为侍郎四掌部事缙绅贤之坐尚书鋐所嫁祸下除公黙黙不自明以是益信其为长者晩而秉宪握铨天下想望风采凡再司内外察见斥者不能修怨当是时贵溪分宜二相势交轧公处之宽如也可谓高朗令终者矣
　　
　　赞曰才不见长善无近名力雄万夫外若不胜于垣于台于鉴于衡是以令终显融昭明吴江之清公与俱清吴江之平公与俱平
　　
　　顾文康公鼎臣初名同以夣改今名字九和别号未斋昆山人举进士第一为翰林修撰预修孝庙实録迁侍讲转左春坊左谕徳兼侍读世宗初为经筵日讲官移疾予告久之病良已复官寻迁翰林院学士掌院事明年超拜詹事府詹事学士如故久之迁礼部右侍郎寻以吏部左侍郎掌詹事府事进礼部尚书兼掌如故屡教庶吉士监録累朝宝训实録成加太子太保主考会试进兼文渊阁大学士皇天策表礼成加少保太子太傅兼武英殿大学士上南廵狩承天公佐皇太子监国其敕公有内自禁掖外而都城及边陲并大小百司庶务悉以付卿语葢皇太子方幼冲上所以寄之于古亡两去公长七尺虬须虎颧目烱烱射人声吐如钟性■〈斤〉弛好声酒及内人或以风之意殊弗屑也自其在班行上固以目属之及进讲益称旨亟欲大拜而为故相孚敬所阻止然上内怜公即言路见抨射愈苦愈不听也前后所赐白玉金宝束带麒麟飞鱼蟒服御书银章金绮食物不可胜计公以病噎在告久之乃卒年六十有八赠太保赐祭及塟遣官护其丧归所著有诗文杂集合奏议凡若干巻公不好修乡曲名以故少称者而其所疏筑邑城丈田均赋久而见其利始思之为疏乞专祠以祀诏曰可
　　
　　赞曰高文大篇虎颧虬髭为多士魁为大臣师晩而登庸为帝所廃屯膏未施谁其尼之则壤城城没始见祠
　　
　　魏恭简公校字子才昆山之真义里人弱冠举乡试其明年举会试皆高等寻授南京刑部主事进郎中移疾归召为兵部职方郎中不赴居久之起为广东按察副使提督学校父忧归服除调补赣州兵偹副使乞休再补河南按察副使仍提督学校入为大理少卿改国子祭酒以进讲忤旨调太常少卿进本寺卿提督四夷馆遂致仕中外交荐皆不起卒年六十一赠礼部右侍郎公始在郎曹时与故大司马胡永清李立卿为经济之学已与故少宰余子积为身心之学居恒谓上天之载无声无臭惟潜龙近之其大要在主敬而敦践履天下盛行王氏学公与之不甚合而其召用也实出故相蕚当是时故相璁忌而排之唯上亦以公迂不复用也公卒之日天下信以为贤长者而学废不传久矣余尝获侍公俨若寺所塑阿罗汉者今像仅志其大都耳
　　
　　赞曰主敬之学实程叔子而公奉之务敦践履凡所著书亡适非体是故讲筵垂用而尼道之不行公其已矣此洙而微宁不悲只
　　
