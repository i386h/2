<!-- { "loadSidebar": true } -->
　　云师来寳山一住十五秋读书尝闭户客至不举头去年造其室清坐忘百忧我初无言説师亦无对酬今年【宋刻本作来】复扣门空房但飕飗云巳灭无余薪尽火不留却疑此室中常有斯人不所遇孰非梦事过吾何求云阇黎【西湖游览志七寳山在白马庙巷之西旧有寳严院钱氏建云阇黎者寓院中谢絶人事日理观音经忽一日留偈而逝偈云诵经一字礼一拜头白眼眵坐尘界天鸡临梦啼一声明月一轮观自在】
　　听僧昭素琴
　　至【一作温】和无攫醳至平无按抑不知微妙声究竟从何出散我不平气洗我不和心此心知有在尚复此防吟昭素【失考】
　　僧惠勤初罢僧职
　　轩轩青田鹤郁郁在樊笼既为物所縻遂与吾辈同今来始谢去万事一笑空新诗如洗出不受外垢防清风入齿牙出语如风松【一作松风】霜髭茁病骨饥坐听午钟非诗能穷人穷者诗乃工此语信不妄吾闻诸醉翁惠勤【注见前】僧职【宋时两街僧职有正有副】青田鹤【太平寰宇记处州青田县因青山为名相鹤经云青田之鹤即此邑之地】
　　游灵隐髙峰塔
　　言游髙峰塔蓐食治野装火云秋未衰及此初旦凉雾霏岩谷暗日出草木香嘉我同来人久便云水乡相劝小举足前路髙且长古松攀龙蛇怪石坐牛羊渐闻钟磬音飞鸟皆下翔入门空有无云海浩茫茫惟见聋道人老病时絶粮问年笑不答但指穴藜牀心知不复来欲归更徬徨赠别留疋布今歳天早霜
　　髙峰塔【咸淳临安志南髙峰塔天福中建髙可十丈又北髙峯塔天寳中建髙七层西湖游览志髙峰在南北诸山之界羊肠屈曲松篁葱蒨塔居峯顶东瞰平芜尽湖山之景南頫大江西接岩窦怪石翔舞洞穴防宻】
　　附杨蟠北髙峯塔诗【从临安志采出】
　　杳杳孤峯上寒隂带逺城不知山下奎斗自分明
　　八月十七日天竺山送桂花分赠元素
　　月缺霜浓细蕋干此花原属玉堂仙鹫峰子落惊前夜蟾窟枝空记昔年破裓山【一作髙】僧怜耿介练帬溪女鬬清妍愿公防撷纫幽佩莫遣孤芳老磵边
　　天竺桂【张子韶横浦集忆天竺月桂诗湖上北山天竺寺满山桂子月中秋黄英六出非凢种肯许天香过别州自注云天竺桂花六出他州所无冷斋夜话天竺桂花中秋特盛非必种出月中地气使然也】元素【宋史杨绘字元素绵竹人神宗朝为御史中丞免役法行绘陈十害罢为侍读学士出知亳州厯应天杭州咸淳临安志陈襄罢杭州守杨绘来代之范淳甫集中有杨元素墓志称其能治经尤长于易春秋仕终天章阁待制】子落【宋之问诗桂子月中落白居易诗宿因月桂落自注云天竺有桂月中子落又东城桂诗子堕本从天竺寺根盘今在阖闾城咸淳临安志灵隐有月桂峰相传月中桂子甞坠于此生成大树其花白其实丹天圣中天降灵实于此山状如珠玑识者曰此月中桂子也】捕蝗至浮云岭山行疲苦【宋刻本作苶】有懐子由弟二首
　　西来烟障塞空虚洒徧秋田雨不如新法清平那有此老身穷苦自招渠无人可诉乌衔肉忆弟难凭犬附【临安志作寄】书自笑迂疎皆此类区区犹欲理蝗余
　　浮云岭【咸淳临安志浮云岭在于潜县南二十五里】
　　霜风渐欲作重阳熠熠溪边野菊黄久废山行疲荦确尚能村醉舞淋浪独眠林下【一作牀上】梦魂好回首人间忧患长杀马毁车从此逝子来何处问行藏
　　慎按乌台诗案云熙宁四年十二月内轼初任杭州寄子由诗云独眠林下梦魂好回首人间忧患长杀马毁车从此逝子来何处问行藏又云眼看时事力难胜贪恋君恩退未能意谓新法青苗助役等事烦杂不可办亦言巳才力不能胜任也据此则此诗当是熙宁辛亥冬作但起句云霜风渐欲作重阳明系九月初所作以年谱考之先生到杭州任在十一月不应九月中先有此诗傅纪年録系此诗于熙宁七年与施氏原本合恐诗案年月有讹编次仍依施本
　　青牛岭髙絶处有小寺人迹罕到
　　暮归走马沙河塘炉【咸淳临安志作青】烟袅袅十里香朝【临安志作秋】行曳杖青牛岭崖【临安志作寒】泉咽咽千山静君勿【临安志作莫】笑老【临安志作山】僧耳聋唤不闻百年俱是可怜人明朝且复城中去【咸淳志作还冲细雨山前去】白云郤【咸淳志作正】在题诗处青牛岭【咸淳临安志青牛岭在新城县西七十里南新乡旧名寳福山方丈有东坡题诗于壁末云熙宁七年八月二十五日名胜志渔洲在新城县西六十里又五里为寳福山山有青牛岭及多福寺白云常覆其顶】
　　新城陈氏园次晁补之韵
　　荒凉废圃秋寂歴幽花晚山城巳穷僻况与城相逺我来亦何事徙倚望云巘不见苦吟人清樽为谁满陈氏园【咸淳临安志新城县七贤乡有陈氏园】晁补之【宋史晁无咎字补之钜野人父端友工于诗补之十七随父官杭州乐钱塘山川风物之丽着七述以谒通判苏轼由是知名咸淳临安志晁端友熙宁中为新城令其子补之随侍官所东坡行县以文来谒遂知之】
　　附晁无咎二首【鸡肋集题云次韵苏公和南新道中作】
　　山园芙蓉开寂寞歳云晚公来无与同念我百里逺寒飚吟【一作吹】空林白日下重巘兴尽还独归挑灯古囊满
　　读公栖鸦诗歳月伤晼晚公何不念世蜡屐行避逺覊鸟翔别林归云抱孤巘我才不及古叹息襟泪满
　　梅圣俞诗中有毛长官者今于潜令国华也圣俞没十五年而君犹为令捕蝗至其邑作诗戯之
　　诗翁憔悴老一官厌见苜蓿堆青盘归来羞澁对妻子自比鮎鱼缘竹竿今君滞留生二毛饱听衙鼓眠黄防更将嘲笑调朋友人道猕猴骑土牛愿君恰似髙常侍暂为小邑仍刺史不愿君为孟浩然郤遭明主放还山宦游逢此歳年恶飞蝗来时半天黒羡君封境稲如云蝗自识人人不识
　　梅圣俞【东都事畧梅尧臣字圣俞宣城人世以诗名尧臣遂以诗闻天下嘉祐元年赵槩等荐于朝得国子监直讲官至都官员外郎有诗集四十巻○按欧阳集中梅圣俞墓志嘉祐五年四月癸未圣俞卒于京师自庚子至甲寅盖十五年矣】毛国华【名寳○慎按圣俞有送毛秘校自宣城主簿被荐入补令诗晁无咎集有和于潜令毛国华苕霅行一篇先生本集又有于潜令刁同年野翁亭诗见第九巻刁毛二人为于潜令皆在先生倅杭时咸淳志于潜县令条下并载两人姓名亦无交代歳月可考】鮎鱼竹竿【本草鲵鱼即防鱼之能上树者俗云鮎鱼上竿乃此也异物志有鱼之形以足行如虾】
　　附梅圣俞作
　　良骥不必大腾身巳超迈良弓不待寒调自劲快宣城古大邑听讼易聋瞆君能抉其塞宰与民共頼自当割鸡用刃必无钝败甞闻开元时令长多赐戒戒石今尚存世异事不背以此赠行行无酒勿我怪
　　与毛令方尉游西菩【一本有提字】寺二首
　　推挤不去巳三年鱼鸟依然笑我顽人未放归江北路天敎看尽淛西山尚书清节衣冠后处士风流水石间一笑相逢那易得数诗狂语不须删
　　毛令方尉【毛名寳字国华方名武咸淳临安志熙宁七年八月苏文忠公同毛君寳方君武访参寥辨才遂宿西菩山留题云云】西菩寺【秦湛重修明智寺记畧云于潜之西菩有光烛天见菩萨像其时僧道志茅庐其下遂聚邑人之钱而庙佛焉号西菩寺实唐天祐中也本朝改曰明智今谓其山犹曰西菩云湛少游之子也咸淳临安志西菩山在于潜西波亭乡初山之西有光亘天甞现菩萨像故名九琐交陈防峯对峙明智寺在焉寺前半里许有亭曰转山取东坡路转山腰之句武林梵志明智寺在于潜县西十八里后归并寂照寺】
　　路转山腰足未移水清石瘦便能竒白云自占东西岭明月谁分上下池黑黍黄粱初熟候朱柑緑橘半甜时人生此乐须天付莫遣儿郎取次知
　　东西岭【咸淳临安志明智寺有防峯堂秦湛西菩寺记两峯屹然如立长人泉涌西岩之趾盛暑常寒】上下池【咸淳临安志明智寺中有清凉池明月池】
　　听贤师琴
　　大弦春温和且平小弦亷折亮以清平生未识宫与角但闻牛鸣盎中雉登木门前剥啄谁叩门山僧未闲君勿嗔归家且覔千斛水净洗从前筝笛耳
　　【慎按胡仔苕溪渔隐丛话引复斋漫録云元微之诗宫弦春以君君若春日临商弦廉以臣臣作旱天霖盖用史记邹忌子聴齐威王鼓琴语也西清诗话乃谓胡僧义海琴妙天下而东坡聴惟贤琴诗云云以为凡声皆尔不独琴为然至谓东坡不知琴趣殊不知亦取邹忌子事耳可谓不学】
　　赠写真何充秀才
　　君不见潞州别驾眼如电左手挂弓横撚箭又不见雪中骑驴孟浩然皱眉吟诗肩耸山饥寒富贵两安在空有遗像留人间此身常拟同外物浮云变化无踪迹问君何苦写我真君言好之聊自适黄冠野服山家容意欲置我山岩中勲名将相今何限往写褒公与鄂公何充【邓公寿画继何充不知何许人也郭若虚纪艺宋自建隆以至熙宁独工传写者七人何充与焉亦不详其里居○慎按本集与王定国尺牍云苏州何充画真虽不全似而笔墨之精已可竒也则充乃苏州人】潞州别驾【唐书宗本纪初为潞州别驾】
　　回先生过湖州东林沈氏饮醉以石榴皮书其家东老庵之壁云西隣巳富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者
　　世俗何知穷【宋刻本作贫】是病神仙可学道之余但知白酒留佳客不问黄公觅素书
　　东林【吴兴备志归安县有东林山一名贝锦峯上有回仙观沈东老舍宅】东老庵【侯鲭録熙宁中有道士过沈东老饮酒用石榴皮写诗于壁上云云自称回山人东老送出门至石桥上先渡数十歩不知所在或曰即吕先生也吴兴掌故沈东老名思隐居东林山郡守秘阁陈诚伯以东老名其所居之庵详见郡人刘一止回仙祠记中】
　　符离道士晨兴际华岳先生尸解余忽见黄庭丹篆句犹传青纸小朱书
　　凄凉雨露三年后髣髴尘埃数字余至用榴皮缘底事中书君岂不中书
　　三年后【侯鲭録熙宁七年东坡过晋陵遇东老之子道其事时东老已没三年矣故起句云然慎按东老之子偕字君与见本集杂记中】
　　附陈履常次韵二首【此二诗从吴兴备志中采出】
　　一杯领意不须沽六字持身巳有余痴子未知天上乐先生合解世间书
　　随世功名非所望称家丰俭不求余青衫出指论竒字白髪挑灯写细书
　　李行中【宋刻本有秀才二字】醉眠亭三首
　　巳向闲中作地仙更于酒里得天全从敎世路风波恶贺监偏工水底眠
　　李行中【龚明之中吴纪闻李无悔名行中本霅川人徙居淞江髙尚不仕范成大吴郡志醉眼亭在淞江李无悔所居至元嘉禾志李行中筑亭于青龙江上诸公皆有诗】
　　君且归休我欲眠人言此语出天然醉中对客眠何害须信陶潜未若贤
　　孝先风味也堪怜肯为周公昼日眠枕麯先生犹笑汝枉将空腹贮遗编
　　枕麯先生【白居易诗居士忘筌兀兀坐先生枕麯昏昏睡】
　　附李无悔自题醉眠亭原作
　　檐低槛曲无嫌隘地僻草深宜昼眠代枕暮凭谿上石当帘时看屋头烟倦游拂壁画山径贪醉解衣还酒钱一水近通西浦路客来犹可棹渔船附子由作
