<!-- { "loadSidebar": true } -->
　　诗与诸经同名而异体葢兼比兴恊音律言志厉俗乃其所尚后之文皆出诸经而所谓诗者其名固未改也但限以声韵例以格式名虽同而体尚亦各异汉唐及宋代与格殊逮乎元季则愈杂矣今之为诗者能轶宋窥唐已为极致两汉之体已不复讲而或者又曰必为唐必为宋规规焉俛首蹜歩至不敢易一辞出一语纵使似之亦不足贵矣况未必似乎説者谓诗有别才非关乎书诗有别趣非关乎理然非读书之多识理之至则不能作必博学以聚乎理取物以广夫才而比之以声韵和之以节奏则其为辞髙可讽长可咏近可以播而逺亦可以传矣岂必模某家效某代然后谓之诗哉顾惟其异于文也故虽以文章名者或有憾焉兼之者葢间世而始一见韩昌黎之诗或讥其为文蘓东坡之诗或亦有不逮古人之叹今观其宏才逺趣拔时代而超人羣也恶可与不知者道哉镜川杨先生夙抱古学以文名一世而复深于诗自入翰林三十余年积晋庵东观桂坊金坡诸稿若干巻某得而观之窃以为先生之诗博采深诣典则浑厚成一家言当意所得杂体及七言古似宋五七言律似唐五言古似汉然于其时犹择以为对非茍同时代称名字者比而爱君忧国感事冩物则得诸三百篇之为深元之盛时称范徳机善作刘防孟善评圣世称大家殆于范有所不屑某之愚不知于防孟何如也独是髫丱蒙奬识至于今不改评且益加厚某虽愚不敢以是私于先生葢其名在天下不待知诗者然后知其为重也先生歴编修洗马侍讲学士少詹事以至吏部侍郎天下之望方隆未艾于是疑少达多穷之説为未必然又以见先生之学非于诗焉止也稿以文类者若干视诗尤多则别为巻云
　　王城山人诗序【李东阳】
　　王城山人诗者黄岩谢君世懋之所作也君居于王城山遂以其山自名君为县学生七试于有司不得荐客死于武林之邸其从子翰林编修鸣治辑其遗诗得若干篇予读而悲之其诗始规仿盛唐诸人得宛转流丽之妙晩独爱杜少陵乃尽变其故格益为清激悲壮之调思极其所欲言者其死也葢有遗力焉然其序事引物感时伤古忧思笑乐往复开阖未尝不出乎正观此亦可以知其人矣夫诗者人之志兴存焉故观俗之美与人之贤者必于诗今之为诗者亦或縴缀刻削反有失其志之正信乎有徳必有言有言者之不必有徳也君之志兴不啻乎诗不幸而不见于世非其诗孰可与传者此辑诗者之志也古称诗人少达而多穷其固然者与适然固未暇论然其穷也人莫不悲之其悲之者亦不皆贤也而徒以其诗况非独诗人哉予恒谓天下之士必有负竒抱杰老死于岩穴之下者有士如谢君非诗则莫之知也天下之士不幸而不见于世者何限于此葢重予之悲而益感夫辑诗者之志也君之兄世修为宝庆知府及鸣治皆贤而能诗其所倡和者尤多不在巻中
　　赤城诗集序【李东阳】
　　诗之为物也大则关气运小则因土俗而实本乎人之心古者道同化洽天下之为诗者皆无所与议既其变也世殊地异而人不同故曹豳郑卫各自为风汉唐宋之作代不相若而亦自为盛衰逮至于元其变愈极而其间贤人义士徃徃奋发振迅为感物言志之音者葢随所得而成焉然亦鲜矣夫自乐官不以诗为教使者不以采诗为职是物也若未始为天下之重轻而所关者固在也然则不得于天下者因其所得为而可求之亦固非君子之心哉浙之东有州曰台古赤城郡地其人固多能诗吏部郎中黄君世显翰林侍讲谢君鸣治诵其遗篇而胥叹曰此吾乡文献之懿其不可以废乃辑宋宣和至我朝洪武永乐间得数十人人若干篇为六巻名之曰赤城诗集初宋理宗时有林咏道者尝辑为天台集今刻本不传天顺初国子学录张存粹辑黄岩英气集而不及旁县至是始粹然成篇予得而观之其音多感慨激烈而不失乎正葢宋元李世甲兵饥馑迄无寜居国初一统甫定而其君子犹有感时悼昔之意风标义概或出乎忧患疢疾之余者皆可得而见也若唐项斯宋杨蟠之徒皆以诗名而世逺不可究故存者左经臣而下不过数十人使数百年之间如二君者时辑而代录焉当不止是以其止于数十人也则及时而为之其容以后乎哉二君将以是诗属其乡按察副使应公志钦锓梓广东复惧其未备将益搜辑以为续集今文教日隆作者彚出方大鸣太平之盛其或有继二君之志者虽百世可也
　　沧州诗序【李东阳】
　　诗之体与文异故有长于纪述短于吟讽终其身而不能变者其难如此而或庸言谚语老妇穉子之所通解以为絶妙又若异然何哉若诗之才复有迟速精粗之异者而亦无所与系杜子美以死狥癖语必惊人斗酒百篇者方嘲其太苦而秦少防之挥毫对客乃不若闭门覔句者之为工也是又将以为易耶以为难耶葢其所谓异于文者以其有声律风韵能使人反复讽咏以畅达情思感发志气取类于鸟兽草木之微而有益乎名教政事之大必其识足以知其奥窔而才足以发之然后为得乃天机物理之相感触则有不烦绳墨而合者谓非难作而亦不易作也沧州张先生于文无所不能而尤工诗纵手迅笔众莫能及及其凝神注思穷深骛逺一字一句寜阙焉而不苟用晩乃益为沈着髙简之辞而尽敛其峭拔奔汹之势葢将极于古人而不意其遽止也蘓之诗在国朝必称高太史季迪合天下而言亦未见决然有以过之者使先生生同时居同地与相驰逐殆未知其税驾之所而皆不寿以死寜不为天下惜之哉先生尚论古人虽唐以上犹有所择予以一时一郡论之殆非其志亦姑就其所至者云尔若其恬澹寡欲之心端居自守之操官虽乆而不究于用天下之所为惜者岂知止是哉予先生同年进士义同官甚厚先生之卒其孤琏尚在襁褓求其遗诗不可得后静逸陆先生取诸其从子瓛以留予家而静逸亦卒因与谢方石呉匏庵二先生录其若干篇为十巻文太仆宗儒以付其所部成府判桂刻于淮安书成属予序因为题其编之首先生名秦字亨父别号沧州累官翰林修撰卒时年四十有五
　　琼台吟稿序【李东阳】
　　昔人谓必行万里道读万巻书乃能读杜诗葢杜之为诗者悉人情该物理以极乎政事风俗之大无所不备故能成一代之制作以传后世非惟不易学亦不易读也礼部尚书琼台先生丘公早能诗信口纵笔若不经意而思味隽永援据该博平生所得近万篇徃徃好事者取去晩乃掇其存者分类为编殆二十之一而已东阳在翰林从公久近见其所编者如探宝藏入武库心悸目应接不暇葢于此得大观焉公自岭海逾江淮以入京师其逺则万里也自稗官野录以至金縢玉局缥囊汗简之书未始不读其多殆不下万巻也故出其所得为剧谈高论如缫丝炙毂竟日不竭议古今成败天下之地理风俗平险美恶如画图指掌歴歴可概见着而为文如鼇负山鹏运海气势轩掲莫之与抗而不独诗也然公之学亦于诗焉见之夫去古既逺至唐以诗赋取士専门而久业旬煆而月链乃有一句合格篇未成而传诵人口者此诗之盛亦诗之也公之学于诗固有所不屑专而实专门者所不逮彼肤见浅识管窥蠡测岂复能尽其妙哉论诗者以气运为主亦或以江山为助国朝熙平百年礼乐方作气运之盛固有攸徴而岭海之秀又水银丹砂灵芝赤箭所不能当者是诗之成固公学力所就抑岂偶然之故哉公虽欲辞一代制作之名以靳于后世有不可得者矣公所着有大学衍义补已上进世史正纲朱子学的诸书多梓行于世而杂文尤多则别刻以传兹特其诗集云
　　书沈石田诗稿后【李东阳】
　　右石田沈君启南诗若干巻呉文定公序之详矣初文定以冩本一帙视予欲有所序述尝观拟古诸歌曲爱其醇雅有则忽忽三十余年闻石田年益髙诗日益富至若干巻总之为若干首间始刻于蘓州而文定已捐馆舍翰林呉编修南夫来自蘓则以石田之意速予予怃然感之夫形声之在天下皆出于自然然亦有诗歌以为声藻防以为形者其大用之朝廷邦国固未暇论而闾巻山林之下或不能无若论其至亦可以通神夺造化降于后世乃流为技艺之末而造其妙者犹以为难说者谓诗为有声之画画为无声之诗二者葢相为用而不两能若诗之为声尤其重且难者也石田寄意林壑博渉古今图籍以毫素自名笔势横絶夐出蹊径片楮疋练流传遍天下情兴所到或形为歌诗题诸巻端互以相发若是者不过千百之十一故多以画掩其诗及其抚事触物感时怀古连篇累牍则藏于其家非遇知者敛不自售今既梓行而人诵则诗掩其画亦未可知而惜予之不尽见也姑以是复南夫且终文定之诺云石田名周蘓之长洲人石田其所自号年八十有一
　　叙录王城先生诗后【谢铎】
　　成化七年辛卯秋九月某日铎叔父王城先生卒于杭讣达于京师铎南望踊哭既而黄吏部世显来防哭明日吾乡大夫士来吊又明日大夫士知先生于铎于吏部者皆来吊又明日吏部与予谋所以塞哀者不得从故箧得先生诸尝徃来诗四十九篇去年录自家者九十五篇又二十七篇则广东邝尹载道所得也总之百六十九篇为三巻以告于太史氏賔之李先生先生曰悲哉穷也此可以知其人矣独诗人哉非其诗固莫可与传者乃遂为之序铎再拜泣以为质而以徴铭于防泉先生岳公公曰不诬其可传也哉呜呼先生之行之材之学郁不得施者余二十年而其在家庭在乡党在朋友在师弟子者可信也诗则一端耳予初录是诗以藏也谓以念暌离代教益而岂知其至今日而天下大夫士之知先生者止是哉呜呼先生所立以不朽者止是哉铎忍读先生之诗耶太守叔父先生伯兄皆铎之所从以受业者也命铎叙所以录先生之诗者遂泣而志诸其末先生之诗多不存稿此葢其十之一云
　　重刻石屏诗序【谢铎】
　　宋之南渡吾台文献实称东南上郡而诗人亦多有声江湖间若石屏先生戴公式之其一也然当其时台之人以科第发身致显荣者何限而石屏独工于诗以穷岂诗固能穷人哉葢天之于富贵徃徃在所不惜而于斯文之权恒若有所靳而不易以予人何也斯文天地精华之气必间世而后得富贵则倘来之物赵孟之所能贱者也故一代之兴起而为将相者比肩接迹而文章之士或不能以一二数幸而得之必困折其身拂郁其志俾之穷极而后已若汉之蘓李唐之李杜宋之蘓黄其于诗也皆出于顚沛放逐之余而后得以享大名于后世夫岂易而与之哉虽然其视当时富贵之极而冺冺无闻者则不啻霄壤矣是以古之君子寜为麟踣无为鸱鸣寜为玉碎无为瓦全实亦有见乎天之意其所重固在此而不在彼也呜呼岂独石屏一诗人哉三代以降以道致穷虽上圣大贤如孔孟者亦有所不免然则石屏之以诗穷亦何足怪哉石屏之诗当宋绍定中楼攻愧钥呉荆溪子良尝叙之以行于世矣治初其裔孙广东叅政豪慨念散逸将重刻之未就而卒今日之六安学正镛叅政宗人也将毕叅政之志而未能以告于其守宋君克明克明素重斯文而乐于义举者乃不阅月而功以告竣焉呜呼石屏之殁几三百年而诗又大行于世石屏若是乎不穷矣彼以当时富贵为达者诚乌足以知之
　　杏园重防诗序【谢一防】
