<!-- { "loadSidebar": true } -->
　　心之精微发而为文文之精妙咏而为诗犹夫孤桐朗玉自有天律能事具者其名必髙名由实生故久而益大尚书郎卢公讳象字纬卿始以章句振【集作震】起于开元中与王维崔颢比肩骧首鼓行于时妍词一发乐府传贵由前进士补秘书省校书郎转右卫仓曹掾丞相曲江公方执文衡揣摩后进得公深器之擢为左补阙河南府司録司勳员外郎名盛气髙少所卑下为飞语所中左迁齐汾郑三郡司马入为膳部员外郎时大盗起幽陵入洛师冬夏衣冠不克归王所为虏劫执公堕胁从伍中初谪果州长史又贬永州司户移吉州长史天下无事朝廷思用宿旧徴拜主客员外郎道病留武昌遂不起故相崔太傅时为右史方在鄂以文志其墓其词曰噫公妙年有声振耀当代翺翔云路不虞矰缴盛名先物易生疠疵三至郎署坐成遗耋蹭蹬江臯栖栖没齿见知者恨之公逺祖元魏北齐后周皆为帝师公之叔父嵩山逸人諌议大夫颢然真隠者也公下世后七十三年其孙元符捧遗草来乞辞以表之尝经乱离多所落今之存者十有二巻凡若干篇
　　董氏武陵集序【集作纪】
　　片言可以明百意坐驰可以役万景工于诗者能之风雅体变而兴同古今调殊而理冥逹于诗者能之工生于才逹生于明二者还相为用而后诗道备矣余尝执斯评为公是且衡而度之诚悬乎心黙揣羣才钧铢寻尺随限而尽如是所阅者百态一旦得董生之词杳如抟翠屏浮层澜视听所遇非风尘间物亦犹明金綷羽得于遐裔虽欲勿寳可乎生名侹字庶中防嗜属诗晩而不衰心源为鑪笔端为炭鍜链元本雕砻羣形纠纷舛错逐意奔走因故沿浊叶为新声尝所与游皆青云之士闻名如卢杜【卢员外象杜员外甫】髙韵如包李【包祭酒佶季侍郎纾】迭以章句扬于当时末路寡徒值余欢甚因相谓曰间者身以廷尉属为荆州从事移疾罢去幽卧于【集作于】武陵迨今四年言未信于世道不施于【集作于】人寓其性懐播为吟咏时复发笥纷然盈前凡五十篇因地为目吾子尝号知我盍表而出【集作志】之为生羽翼余不得让而着于篇因系之曰诗者其文章之蕴也【集作耶】义得而言丧故微而难能境生于象外故精而寡和千里之谬【集作缪】不容秋毫非有的然之姿可使户晓必俟知者然后鼓行于时自建安距永明已还词人比肩唱和相发有以朔风零雨髙视天下蝉噪鸟鸣蔚在史防国朝因之粲然复兴由篇章以跻贵仕者相踵而起兵兴已还右武尚功卿大夫以安【集作忧】济为任不暇器人于文什之间故其风浸息乐府协律不能足【去声】新音【集作词】以度曲夜讽之职寂寥无纪则董生之贫卧于裔上也其不得于时者欤其不试故艺者欤
　　澈上人集序
　　释子工【集夲文粹有为字】诗尚矣休上人赋别怨约法师哭范尚书咸为当时才士之所倾叹厥后比比有之上人生于防稽本汤氏子聪察嗜学不肯为凡夫因辞父兄出家号灵澈字源澄虽受经论一心好篇章从越客严维学为诗遂籍籍有闻【去声】维卒乃抵吴兴与长老诗僧皎然游讲艺益至皎然以书荐于词人包侍郎佶包得之大喜又以书致于李侍郎纾是时以文章风韵主盟于【集作于】世者曰包李以是上人之名由二公而飏如云得风柯叶张王【文粹作柯少叶张】以文章接才子以禅理悦髙人风仪甚雅谈笑多味贞元中西游京师名振辇下缁流疾之造飞语激动中贵人因侵诬得罪徙汀州防赦【二字文粹作入防稽】归东越时吴楚间诸侯多賔礼招迓【集作延】之元和十一年终于【集作于】越之山隂年七十有一门人迁之建塔于【集作于】宣州开元天柱峰之陲从本教也初上人在吴兴居何【文粹作柯】山与昼公为侣【皎然字清昼时以字行】时予方以两髦执笔砚陪其吟咏【文粹作诗】皆曰孺子可教后相遇于京洛与支许之契焉上人殁后十七年予为吴郡其门人秀峰捧先师之文来乞辞以志且曰师尝在吴赋诗仅二千首今删取三百篇勒为十巻自大厯至元和凡五十年间接词客文人酬唱别为十巻今也思行乎昭代求一言羽翼之因为评曰世之言诗僧多出江左【文粹作右】灵一导其源防国袭之清江扬其波法振沿之如么孤韵瞥入人耳非大乐之音独吴兴昼公能【文粹作服】备众体昼公后澈公承之至如芙蓉园新寺诗云经来白马寺僧到赤乌年谪汀州云青蝇为吊客黄耳【集作犬】寄家书可谓入作者阃域岂独雄于诗僧间耶
　　因继集重序　　　　　　　白居易
　　去年微之取予长庆集中诗未对答者五十七首追和之合一百一十四首寄来题为因继集巻之一【因继之解具微之前序中】今年予复以诗五十首寄去微之不逾月依韵尽和合一百首又寄来题云因继集巻之二巻末批云更防好者寄来盖示余勇磨砺以战【集作须】我耳予不敢退舍即日又收拾新作格律共五十首寄去虽不得好且以供命夫文犹战也一鼓作气再而衰三而竭微之转战迨兹三矣即不知有百胜之术多多益办耶抑又不知鼓衰气竭自此为迁延之役耶进退唯命微之微之走与足下和答之多从古未有足下虽少我六七年然俱已头白矣竟不能舍章句抛笔砚何癖习如此之甚欤而又未忘少年时心每因唱酬或相侮谑忽忽自哂况他人乎因继集巻且止于三可也忽恐足下懒发不能成就至三前言戱之者姑为巾帼之挑耳然此一战后师亦老矣宜其櫜弓匣刃彼此与心休息乎和晨兴一章録在别纸语尽于此亦不脩书二年十月十五日乐天重序　复以诗【京夲作复以近诗】














　　文苑英华巻七百十三
　　钦定四库全书
　　文苑英华巻七百十四　　宋　李昉等　编诗集三
　　追昔游集序一首
　　李贺集序一首
　　唐诗类选序一首
　　唐诗类选后序一首
　　周朴诗集序一首
　　唐风集序一首
　　禅月集序一首
　　顔上人集序一首
　　又集序一首
　　追昔游集序　　　　　　　李　绅
　　追昔游盖叹逝感时发于凄恨而作也或长句或五言或杂言或歌或乐府齐梁不一其词乃由牵思所属耳起梁汉归諌署升翰苑承恩遇歌帝京风物遭谗邪播厯荆楚渉湘沅逾岭峤荒陬止髙安移九江泛五湖过钟陵泝荆江守滁阳转夀春改賔客留洛阳防防稽过梅里遭谗者再賔客为分务归东周擢川守镇大梁词有所懐兴生于怨故或隠显不常其言冀知者于异时而已开成戊午嵗秋八月
　　李贺集序　　　　　　　　杜　牧
　　太和五年十月中半夜时舍外有疾呼传缄书者牧曰必有异亟取火来及发之果集贤学士沈公子明书一通曰我亡友李贺元和中义爱甚厚日夕相与起居饮食【杜集作防】贺且死尝授我平生所着歌诗离【杜集作杂】为四编凡二百二十三首数年来东西南北良为已失去今夕醉解不复得寐即阅理箧帙忽得贺【杜集文粹有诗字】前所授我者思理往事凡与贺话言嬉游一处所一物侯一日一夕一觞一饭显显焉【杜集作然】无有忘弃者不觉出涕贺复无家室子弟得以给飬防问常恨想其人咏【杜集作味】其言止矣子厚于我与我为贺集序尽道其所由来亦少解我意牧其夕不果以书道其不可明日就公谢且曰世谓贺才絶出于前让居数日牧深惟公曰公于诗为深妙竒博且复尽知贺之得失短长今实叙贺不让必不能当公意如何复就谢极道所不敢叙贺公曰子固若是是当慢我牧因不敢复辞勉为贺叙然其甚惭唐【杜集文粹无此字】皇诸孙贺字长吉元和中韩吏部亦颇道其謌诗云烟緜聫不足为其态也水之迢迢不足为其情也春之盎盎不足为其和也秋之明洁不足为其清【诸夲作格】也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘垅不足为其恨怨悲愁也鲸呿鼇掷牛鬼神不足为其虚荒诞幻也盖骚之苗裔理虽不及词或过之骚有感怨刺怼言及君臣理乱时有以激发人意乃贺所为无得有是贺复能探寻前事所以深叹恨今古【杜集作古今】未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之贺生二十七年死矣世皆曰使贺且未死少加以理仆奴【文粹集夲作奴仆】命骚可也贺死后凡十有五年京兆杜牧为其序
　　唐诗类选序　　　　　　　顾　陶
　　在昔乐官采诗而陈于国者以察风俗之邪正以审王化之兴废得刍荛而上逹萌治乱而先觉诗之义也大矣逺矣肇自宗周降及汉魏莫不政治以讽谕系国家之盛衰作之者有犯而无讳闻之者伤惧而鍳诫寕同嘲戱风月取懽流俗而已哉晋宋诗人不失雅颂正直言无避颇遵汉魏之风逮齐梁陈隋徳祚浅薄无能激切于事皆以浮艶相夸风雅大变不随流者无几所谓亡国之音哀以思王泽竭而诗不作吴公子听五音知国之兴废非虚谬也国朝以来人多反古徳泽广被诗之作者继出则有杜李挺生于时羣才莫得而问【疑】其亚则昌龄伯玉云卿千运应物益适建况鹄当光义郊愈借合十数子【李白杜甫王昌龄陈伯玉孟云卿沈千运韦应物李益髙适常建顾况于鹄畅当储光羲孟郊韩愈张借姚合】挺然頽波间得苏李刘谢之风骨多为清徳之所讽览乃能抑退浮伪流艳之辞宜矣爰有律体祖尚清巧以切语对为工以絶声病为能则有沈宋燕公九龄严刘钱孟司空曙李端二皇甫之流实系其数【沈佺期宋之问张説张九龄严维刘长卿钱起孟浩然司空曙李端皇甫曽皇甫冉】皆妙于新韵播名当时亦可谓守章句之范不失其正者矣然物无全工而欲篇咏盈千尽为絶唱其可得乎虽前贤纂録不少殊途同归英灵间气正声南薰之类朗照之下罕有孑遗而取舍之时能无少误未有游诸门而英菁毕萃然巻而玷纇全无诗家之流语多及此岂识者寡择者多实以体词不一憎爱有殊苟非通而鍳之焉可尽其善者由是诸集悉阅且无情势相托以雅直尤异成章而已或声流乐府或句在人口虽靡所纪録而阙【疑作闗】切时病者此乃究其姓家无所失之或风韵标特讥兴深逺虽已在他集而汨没于未至者亦复掇而取焉或词多郑卫或音渉巴歈苟不亏六义之要安能间之也既厯稔盈箧搜竒畧罄终恨见之不徧无虑选之不公始自有唐迄于近殁凡一千二百三十二首分为二十巻命曰唐诗类选篇题属兴类之为伍而条贯不以名位崇卑年代逺近为意骚雅绮丽区别有观寕辞披拣之劳贵及文明之代时大中丙子之嵗也
　　唐诗类选后序
