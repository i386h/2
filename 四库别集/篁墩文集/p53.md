<!-- { "loadSidebar": true } -->
　　凡人情景之所适不在于瓌丽伟大之观而恒得于卒尔偶然之顷睹逸态之骏发聆天机之自鸣跃然于心冁然于面而■〈口答〉然于口视所谓瓌丽伟大之观直若枝拇赘疣无所用之而人亦莫能与知也柴桑处士把鞠于东篱康乐公得句于池塘之春草是二物者何地无之山篱野塘又非有台榭位置之巧而两翁得之卒尔偶然之顷喜极忘言谓终身不可复置而毕天下之情景不足加之也髙情逺韵翛然出尘千载之下恶能识之哉吾邑孙君以徳所居汊川有竹二三百本一日独坐窓下见竹之清阴羃窓间微风徐来金摐玉锵其直节挺然又若介士武夫相峙于前顾而乐之曰有是哉天下之情景莫踰此矣乃颜其所曰竹窓闻者多为之赋咏久之君出游金陵诸胜处随所寓而掲斯名盖不能忘情也从子儒学生茂请予记之夫君之居汊川也堂阶庭戺之间嘉花异卉之植瓌丽伟大可以娱四时胜一乡者固足以乐之不厌乃独有取于竹而又有取于窓之下何哉其情景之所适殆冥会于东篱之鞠池塘之春草而君亦莫能以语人也乎陶谢之事尚矣然窃有感焉余家篁墩中歳居南山有竹一园适与窓对方竹之未盛也启窓阅之惟恐其不猗然也迩歳以来竹日以盛阴日以繁翳我踈棂恒不见日且老目昏矣展书而不能读伸巻而不能书每至窓下索然而返苦竹之蔽也君窓以竹而乐予窓以竹而戚则天下之情景其有所适不适又系其逢焉不可一律也他日策笻访君汊川上坐此窓下击琅玕之节从诸君子赋咏取新箨而书之以为君寿虽不敢与陶谢争能然情景所适得之卒尔偶然者留以备一时故事独不可乎

　　讷庵记

　　讷非不言之谓谓不敢尽其所有余尔古之人必有取于讷者非行不副之为惧哉言顾行则慥慥君子矣行不掩其言则嘐嘐狂人矣邹鲁之遗训如此讷诚学之首事而终身不可忽焉者与祁门汪君叔玉以讷庵名久矣门人子弟与予还往者为求发其义予不及识汪君闻其人端恪靖慎寡訾笑凡事一于礼法不茍止而妄随殆其质之近讷也父疾亟欲多畀之田资其学君顿首固辞曰瑨兄弟四业宜均不可以独厚兄■〈王恭〉仲琦没无嗣嗣琦以中子亦不私其所宜得者举以均其季瑞君早以春秋鸣邑庠从讲授者多取捷科名顾君乃屡举弗第以贡授训导定海升教谕新安所至本经训立条约以身先之学者多服从而君以亲老在洛两年即请致其事上官留之弗获也迹是观之君岂一于不言者哉春秋圣人之律书也王伯之分夷夏之别正谲功罪褒贬得失之际众论猬兴不一也而君于是经考诘问难不底于犂然不已成教于一乡又成教于两邑曾谓讷者能之乎当义利之辨则力辞田于父再却赀于弟毅然不贪非讷也行宦逹之途则急亲之为养虽挽留之不可翩然请罢非讷也盖君之为学必有所见于行而后言之必可覆其行者也非不识讷之为义如释子之瘖老氏之黙而后为得也君年七十矣力其学不衰视其家皆治其配程与君齐年有静専之徳二子洋溢皆执业守礼不敢哗焉殆习君之教而然乎昔师尚父年八十陈丹书于武王为铭其几曰皇皇惟敬而继之口生■〈口后〉口戕口卫武公年九十犹箴儆于国中其抑戒之诗曰慎尔出话而白圭之玷之喻至使人三复不能已然则古之人年弥髙徳弥卲者其要亦不出此君由七十以抵八十而九十固将心尚父武公而以一讷为归宿之地乎郷之人欵君之庐而诵邹鲁之书者宜知所择矣余不佞尝以言获咎于时诚有愧讷者今踰知非矣故不辞而为记谂于君且以自儆焉

　　重造休寜县厅事记

　　休寜县厅事肇造于丁酉之歳后十二年戊申始建元洪武迨弘治壬子则一百十有六年其弊甚矣乃请于朝而复作作未完而三山李公以丙辰秋至踰歳而完焉以予县人属记其成初李公之来见厅事起而未之饰也厅后之正已堂欹未整也仪门未修也门之外有东廊而西独阙堂后之东北有秋水亭故址荒塞不治也则喟然曰以是壮县而举诸役何有乃若未遑焉者弗为耳爰注于心日规措之凡所需丹垩铅黄以暨木石砖甓之属不两月而川委云集度可举事则庀匠氏佣庶工绘厅事竖正已堂各八楹葺厅事之东西厢若库各十有六楹仪门屋八楹西廊踵兴与东相嫓三十四楹作亭故址畚土浚池仍宋额曰秋水以虞政暇而休焉由是环其治所欹者正阙者增髙者翚飞宻者鳞次蔚然而彩张岌然而鼎峙劳不及民费不勤官百年之废兴于一旦非李公之才充惠孚诚不足致此予考县志休寜境余二百里户口十七万有畸殆与古子男之国相垺也而堂宇頺焉弗之理岂所以示出政莅民之重哉惟丁酉首事为六安徐公弼丞也门之葺为山阴杜公贯道正已之扁为雷阳周公徳成秋水亭之立为宋丹阳葛公胜仲而壬子之请为清苑髙公忠皆令也以肇以继虽出前令而李公实成其终底丕绩焉后之人可弗思乎登堂则因己之享而思民之失业退食则因己之佚而思民之作劳憇亭则因己之乐而思古遗爱之在民者求与之齐焉如此则斯役之成庶于政乎有益非徒以准时制备职守而已李公名烨字文辉成化壬辰进士歴知秀水钱塘二县以绩最召拜监察御史贤声翕然乃坐事谪武平卫幕未始以夷险介意其治休寜靖慎亷平视民如子规措所成乃绪余之一二非能尽其所展布也起而司专城佐藩臬入台省盖有日焉而爱尤在于休寜不可以无纪公垂意学宫尝斥僧地规为讲堂及乡贤祠而夏纹溪桥以石易木工费尤巨皆力任之不沮余每称其仁者之勇事当各有述兹不赘凡僚吏及耆民之与有劳者附名石阴

　　祁门县重修平政桥记

　　徽郡在东南万山间地斗絶水自髙泻而下若建瓴然当其平时可掲也一经霖潦则不崇朝而水暴至激鬬迅奔势若排山操渡者少失尺寸即覆溺相踵故度其汇流孔道而桥焉然水驶役巨恒难于久民病之而有司数更代视簿书不给又遑恤此哉祁门徽属县之一县东有桥曰平政剏自胜国兴仆不常而修于我朝洪武元年戊申盖知县宜春余侯寳也迨弘治元年戊申一再甲子矣桥之弊也滋甚有释法通募众为之费尠力孱成而复毁值江夏韩侯伯清来知县事过而叹曰古之人忧民之忧视有溺者犹已溺之而况受其直任其责者哉是诚在我不可以缓乃首捐俸之入以庀工亲徃规画而民之尚义者勃然子来助惟恐后百需川委取给无饥歉爰命法通及耆民三人司货之出纳而董其役以乙卯四月肇工畚土迭石为堤于桥两旁减旧石垜之一而为七长为丈二十有四形南正方北小■〈隋，扌代阝〉而剡其上以杀水怒髙去水几二丈架巨木为梁设阑槛为唇左右而构亭堤上使行者无恐劳者有所憇踰月告成由是居民脱险而夷去危而安歌啸驩呼颂侯之徳请记于予予观事之成毁民之休戚恒有数存其间若斯桥之再兴也适两戊申之歳而今兹之役又必待韩侯之来乃克成之则祁人盟休将自兹始然窃因是有感焉桥之得名非出孟子之说乎而孔子于子产目之曰惠人称其有君子之道四闻其卒出涕曰古之遗爱也意子产之以舆济人盖不忍冬渉之艰偶一为之尔岂所以尽其人邪世至战国士益卑政益陋非极论以拯之则人知取足而已故孟子之所言者政本也子产之所为者仁术也充子产之心而进于孟子之说斯政平而仁不可胜用矣韩侯诵法孔孟以掇科入仕有不究心平政之说者乎矧以公勤材敏称于时而于锄奸惠民兴学养士尤力兹桥固仁政之一端也遗爱所存将有大焉是为记

　　重修龙宫寺记

　　休寜邑南三十里有地曰蓝田蓝田有寺曰龙宫始唐天佑二年兴仆不一而名见邑志不泯也令不得擅兴佛舎而凡古刹得不废于是有音祥者当国初来住是寺传其徒福胜福胜以传徳琮徳琮以传文髙文成寺渐以壊乃募财力而新之作大雄殿八楹左为土地祠右为真君祠十有六楹中为法堂八楹东西为方丈十有六楹前为门屋后为庖湢之所二十有四楹辅以修廊缭以崇垣毕工于成化戊子以今计之盖三十年矣里人黄景思年九十余尝有功是寺谓文髙之徒法华等曰斯役之工费甚巨而不纪厥成将后来者何所征以嗣其业于永久盍图之于是法华等具其事来谒记予观四方郡邑志凡寺宇多起唐天佑中考其时国危如线而佛宫遍天下可慨也岂上之人素所重者在此故虽叔世益崇奉之以觊其祚之复兴乎抑诸镇皆有监军使相与为此而不恤其下之不堪命乎歴宋暨元或因或革有不暇论次者矣我髙庙龙兴凡诸小寺悉隶丛林由是佛宫之减什九列圣嗣统恒用议臣言毁新寺独恕其旧者盖不忍一夫失所之霈恩也而龙宫寺获在古刹之列得重修以严其所事独非幸欤虽然予则有进于其人者佛书谓水行莫如龙陆行莫如象能负荷大法者比之象然则寺之以龙宫名或以此邪予不及逰是寺而阅法华所献图实幽胜地大溪出其东古渠环其西渟蓄瀞深殆龙所窟宅而寺因以名又未可知也使为其徒者能相戒以事其教而承大法于已又能祷而获丰歳于人则已之居是寺也无惭人之出财力以新是寺也无负否则两失之矣可不勉夫

　　同知寜国府事姜公去思记

　　弘治十年秋八月同知寜国府事姜公用吏部言擢知广西之庆逺府事行有日寜国诸生暨厥耆民羣起议曰公佐郡三四年尝摄守事殚力劳心日不暇给其所食者宛陵之水耳今除命下临进服金绯差少慰中朝士望不可复请留以私大夫之泽于吾人也宜列治行伐石勒文着吾人之不敢忘公为来者劝则以告宣城诸邑之为令者同然一词而李君夣龙张君瀚发使与书来请于新安予素则闻姜公名有学识能其官家居三年得其政甚伟矧宣徽邻也而予方受命入与史事恶可得辞邪盖公之治寜国也以摧豪右惠小民为己责杜请谒守官常而不以利害自沮剔政蠧屏吏奸以清庶务而振举其废弛待同列督所部侃侃忠告不隠忍坐视以为贤曽不踰时而民安于里士兴于学百度犂然上承下御有绪而不舛邻境之民讼不决者必言上官愿属姜同知而上官亦曰非姜同知莫能办此由是受委丛沓走旁郡无虚月所在欢呼有寜国别驾姜老愈辣之谣致祷雨旸叶应官属受成无后事之愆生徒请益有致道之所众善萃止孚于上下而公欿然如有所不及政暇手一编披讽不辍或以行部覧观山川发为篇诗道其所适怡然忘其身之在逺外也廵抚大臣奏治状于朝请加旌擢廵按宪臣相继论荐乃有庆逺之命而公论犹未满焉公名绾字玉卿江西弋阳人举成化戊戌进士知湖广之景陵县六年以治最召授监察御史莅南京屡有所建白寻与同列奏劾柄臣中贵人被谪公得判桂阳州六部及两京台谏请还公等疏十余上不果其议论风裁谈者至今壮之而公尤不以夷险为戚欣恩诏量移遂有寜国之政如此相昔董宣之果于锄奸吴隠之坚于励行张允济之敏于断狱光照史册不可尚已有若姜公英毅亷介而加以周练明决充其所至有不几如古人者哉今被命领郡符于岭表职守所在专行独济又非佐郡之比政益精泽益广功名当益新而寜国者去思在焉不可无纪也立石者儒学生王彦耆民杨玘等若干人

　　静定山居记

