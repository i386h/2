<!-- { "loadSidebar": true } -->
　　与毛令方尉防西菩提寺二首【按于潜县图经毛君寳同尉方君武与东坡于熙寜七年八月廿七日同防西菩山明智院石刻存焉西菩提寺去县十五里】
　　推挤不去已三年鱼鸟依然笑我顽人未放归江北路天教看尽浙西山尚书清节衣冠后处士风流水石间一笑相逢那易得数诗狂语不须删
　　【三国毛玠典选举以俭率人魏太祖以素屏风素冯几赐玠曰君有古人之风故赐君古人之服玠居显位常布衣蔬食后歴官为尚书仆射唐书方干字雄飞新安人咸通中遯于防稽鉴湖之濵渔钓为乐时号逸士有诗十卷序之者谓入钱起之室唐末宰臣奏名儒不遇者十有五人请赐一官以慰泉下干其一也一曰干桐庐人毛令方尉当是二人后】
　　路转山腰足未移水清石瘦便能竒白云自占东西岭明月谁分上下池黑黍黄粱初熟后朱柑緑橘半甛时人生此乐湏天赋莫遣儿郎取次知
　　【于潜图经寺前有东西两山或有云晦遥望如岭结用王羲之但恐儿辈觉语意注屡见】
　　听贤师琴
　　大弦春温和且平小弦防折亮以清平生未识宫与角但闻牛鸣盎中雉登木门前剥啄谁叩门山僧未闲君勿嗔归家且觅千斛水浄洗从前筝笛耳
　　【大弦小弦驺忌子见齐威王语注已见本卷管子地员篇凡听征如负猪豕觉而骇凡听羽如鸣马在野凡听宫如牛鸣窌中凡听商如离羣羊凡听角如雉登木以鸣音疾以清乐天废琴诗何物使之然羗笛与秦筝先生诗话昵昵儿女语恩怨相尔汝划然变轩昂勇士赴敌塲此退之听颍师琴诗也欧阳公尝问仆琴诗何者最佳余以此荅之公言此诗固竒丽然自是听琵琶诗非琴诗余退而作杭僧惟贤诗云云诗成欲寄公而公薨至今以为恨】
　　赠写真何充秀才
　　君不见潞州别驾眼如电左手挂弓横撚箭又不见雪中骑驴孟浩然皱眉吟诗肩耸山饥寒富贵两安在空有遗像留人间此身常拟同外物浮云变化无踪迹问君何苦写我真君言好之聊自适黄冠野服山家容意欲置我山岩中勲名将相今何限往写褒公与鄂公【晋王戎神彩秀彻视日不裴楷见而目之曰戎眼烂烂如岩下电唐书明皇英武善射初封临淄王为潞州别驾尚书谭録潞州启圣宫有明皇欹枕斜书壁处腰鼓马槽并在明皇有一目微斜故作横撚箭之状郊特牲野夫黄冠草服世说顾长康画谢幼舆在岩石里人问其所以曰此子宜置邱壑中杜甫丹青引凌烟功臣少顔色将军下笔开生面良相头上进贤冠猛将腰间大羽箭褒公鄂公毛髪动英资飒爽来酣战褒公叚志鄂公尉迟敬徳也】
　　回先生过湖州东林沈氏饮醉以石榴皮书其家东老庵之壁云西邻巳富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者【按王防回仙碑云熙寜元年八月十九日湖州归安县之东林有隐君子沈思字持正隐于东林因以东老名焉能酿十八仙白酒一日有客自称回道人长揖东老曰知君白酒新熟愿求一醉否公命之坐徐观其目碧色粲然光彩射人与之语无不通究故知非尘埃中人也因出与饮自日中至暮已饮数斗殊无酒色回曰久不逰浙中今为子有隂徳留诗赠子乃擘席上榴皮画字题于庵壁】
　　世俗何知穷是病神仙可学道之余但知白酒留佳客不问黄公觅素书
　　【史张良传老父出一编书曰读是则为王者师后十三年孺子见我济北谷城山下黄石即我也其书乃太公兵法】
　　符离道士晨兴际华岳先生尸解余忽见黄庭丹篆句犹传青纸小朱书
　　【王注宿州符离县天庆观寗道士者少年谈老荘极可采寗云道中卖菜人仪状雄伟常此逰息一日于扉上题二絶句而去书为大篆体法极异或曰此洞賔先生所书也郡人争刳之以治疾字字刳痕深寸余墨迹不灭神仙传陈抟字图南居华山云台观预知死日端拱初卒于莲花峰下张超谷室中死七日有五色云蔽塞洞口经月不散又华阳处士李奇自言开元中郎官尝至抟斋中以朱书青纸诗令小童赍似抟抟与唱和交友焉吕洞賔诗肘传丹篆千年术口诵黄庭两卷经鹤观天坛槐影里悄无人迹户长扃】
　　凄凉雨露三年后髣髴尘埃数字余至用榴皮缘底事中书君岂不中书
　　【礼祭仪雨露既濡君子履之必有怵惕之心韩愈毛颖传颖拜中书令上尝呼为中书君后因进见上见其髪秃又所模画不能称上意上嘻笑曰中书君老而秃不任吾用吾谓君中书君今不中书耶】
　　李行中醉眠亭三首
　　已向闲中作地仙更于酒里得天全从敎世路风波恶贺监偏工水底眠
　　【唐孙思邈千金方以防虫水蛭为药以害物命不获上升为地仙荘子醉者坠车虽疾不死骨节与人同而犯害与人异其神全也杜子美饮中八仙歌知章骑马似乘船眼花落井水底眠】
　　君且归休我欲眠人言此语出天然醉中对客眠何害湏信陶潜未若贤
　　【晋陶潜有酒輙设不问賔主醉则语客曰我醉欲眠卿且去李白诗我醉欲眠君且去明朝有意抱琴来】孝先风味也堪怜肎为周公昼日眠枕麯先生犹笑汝枉将空腹贮遗编
　　【后汉邉韶字孝先尝画日假寐弟子嘲之云云孝先闻之荅曰邉为姓孝先字腹便便五经笥但欲眠思经事寐与周公同梦静与孔子同意师而可嘲出何典记又互见六卷寳山昼睡诗注刘伶酒徳颂先生于是方捧罋承槽衔杯醪奋髯箕踞枕麯借糟】
　　润州甘露寺弹筝
　　多景楼上弹神曲欲断哀弦再三促江妃出听雾雨愁白浪翻空动浮玉【公自注金山名】唤取吾家双凤槽遣作三峡孤猿号与君合奏芳春调啄木飞来霜树杪
　　【王注神曲盖今筝中有之又杨元素云孙洙巨源王存正仲与东坡同逰多景楼京师官妓皆在而胡琴者姿伎尤妙三公皆一时英彦酒阑巨源请于东坡曰残霞晚照非竒辞遂作采桑子所谓多情多感仍多病多景楼中是也郭璞江赋冯夷倚浪以傲睨江妃含颦而绵眇梁简文巴东三峡歌巴东三峡巫峡长猿鸣三声泪沾裳欧阳公杨直讲女奴弹琵琶诗大弦声迟小弦促十歳娇儿弹啄木啄木不啄新生枝唯啄牙槎枯木腹】
　　单同年求徳兴俞氏聚逺楼诗三首
　　云山烟水苦难亲野草幽花各自春赖有髙楼能聚逺一时收拾与闲人
　　无限青山散不收云奔浪卷入帘钩直将眼力为疆界何啻人间万户侯
　　闻説楼居似地仙不知门外有尘寰幽人隐几寂无语心在飞鸿灭没间
　　【前汉郊祀志公孙卿言仙人好楼居于是上令长安则作飞廉桂馆甘泉则作益夀延夀馆使卿持节设具而神人乃作通天台置祠具其下将招来神仙之属】
　　平山堂次王居卿祠部韵
　　髙防日陪山简醉狂言屡发次公醒酒如人面天然白山向吾曺分外青江上飞云来北固槛前修竹忆南屛六朝兴废余邱垅空使奸雄笑宁馨
　　【晋书山简镇襄阳于时四方冦乱简优游卒歳每出逰多之习家池上置酒辄醉名之曰髙阳池次公酒狂注屡见晋桓温传温过泗践北境与僚属登平乗楼眺瞩中原慨然曰遂使神州陆沈百年邱墟王夷甫诸人不得不任其责王衍传衍字夷甫总角尝造山涛涛嗟叹良久既去目而送之曰何物老妪生此宁馨儿然误天下苍生者未必非此人也】
　　次韵陈海州书懐
　　郁郁苍梧海上山【公自注东海郁州山云自苍梧浮来】蓬莱方丈有无间旧闻草木皆仙药欲弃妻孥守市阛雅志未成空自叹故人相对若为顔酒醒却忆儿童事长恨双鳬去莫攀【公自注陈曽令乡邑】
　　【史封禅书蓬莱方丈瀛州此三神山者相传在渤海中去人不逺患且至则船风引而去盖尝有至者诸仙人及不死之药皆在焉汉书梅福字子真元始中王莽专政福一朝弃妻子去九江至今传以为仙其后人有见福于防稽者变姓名为吴市门卒云防鳬注再见前】
　　次韵陈海州乘槎亭【因话録云汉书载张骞穷河源言其奉使之逺实无天河之说惟张华博物志云近世有人居海上毎年八月见乘槎来不违时赍一年粮乘之到天河见妇人织丈夫饮牛遣问严君平曰某时客星犯斗牛即此人也后世相传云得织女支机石持以问君平都是虚无之说今成都严真观有一石呼为支机石云寳歴中予于京都途中逢官差夫逓舁张骞槎先在东都禁中今准诏索有司取进不知是何物也前辈诗往往有张骞槎者相袭讹谬矣纵出杂书亦不足据也】
　　人事无涯生有涯逝将归钓汉江槎乘桴我欲从安石遁世谁能识子嗟日上红波浮翠巘潮来白浪卷青沙清谈美景双竒絶不觉归鞍带月华
　　【荘子养生主吾生也有涯而知也无涯晋谢安与孙绰等泛海注详第三卷诗国风丘中有麻彼留子嗟小序思贤也荘王不明贤人放逐国人思之而作是诗也传留大夫氏子嗟字也】
　　次韵孙职方苍梧山
　　苍梧竒事岂虚传荒怪还须问子年逺托鼇头转沧海来依鹏背负青天或云灵境归贤者又恐神功亦偶然闻道新春恣逺览羡君平地作飞仙
　　【晋王嘉字子年着拾遗记事多怪诡列子海中有五山根无所连着帝遣巨鼇十五举首戴之山始峙而不动荘子逍遥游背负青天而莫之夭阏】
　　次韵孙巨源寄涟水李盛二著作并以见寄五絶
　　南岳诸刘岂易逢相望无复马牛风山公虽见无多子社燕何由恋塞鸿【公自注昔与巨源刘贡父刘莘老相遇于山阳自尔契阔惟巨源近者复相见于京口公尝有诗云有如社燕与秋鸿相逄未稳还相送】
　　【汉纪王昌字郎邯郸人诈称成帝子子舆自立为天子遣将帅徇幽冀移檄有云南岳诸刘为朕先驱王注借用诸刘字指言贡父莘老晋山涛字巨源公借以指孙公也】
　　髙才晚歳终难进勇退当年正急流不独二疏为可慕他时当有景孙楼【公自注巨源近离东海郡有景疏楼】
　　【宋史陈抟谓钱惟演有仙骨麻衣道者曰此人但能于急流中勇退耳惟演果早年恬退汉书疏广为太子太傅兄子受为少傅广谓受曰吾闻知足不辱知止不殆功遂身退天之道也即日父子移病上疏乞骸骨去道路观者皆曰贤哉二大夫或叹息为之泣下】
　　潄石先生难可意【公自注谓巨源】齧氊校尉久无朋【公自注自谓】应知客路愁无奈故遣吟诗调李陵【公自注谓李君也】
　　【世说孙楚谓王济曰欲枕石潄流误云潄石枕流济曰流可枕石可潄乎楚曰所以枕流欲洗其耳所以潄石欲砺其齿汉书苏武留匃奴单于欲降之乃幽武置大窖中絶不与饮食武卧齧氊毛并咽之数日不死匈奴以为神乂初武与李陵俱为侍中武使匈奴明年陵降久之武归汉陵置酒起舞歌曰径万里兮度沙幕云云陵泣数行下因与武诀按苏武有别李陵诗四首陵亦作三首故后世称五言首苏李云】
　　云雨休排神女车忠州老病畏人夸诗豪正值安仁在空看河阳满县花【公自注盛为邑宰】
　　【白居易赴忠州道过巫山题诗于庙云为报巫山神女道速排云雨待清诗晋潘岳字安仁为河阳令种花满县人号河阳一县花】
　　胶西未到吾能说桑柘禾麻不见春不羡京尘骑马客羡他淮月弄舟人
　　王莽
　　汉家殊未识经纶入手功名事事新百尺穿成连夜井千金购得解飞人
