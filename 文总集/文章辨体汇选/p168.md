<!-- { "loadSidebar": true } -->

　　文章辨体彚选巻一百十七

　　●钦定四库全书

　　文章辨体彚选卷一百十八

　　（明）贺复征 编

　　○疏三十二

　　乞斥辅臣回籍守制疏【明邹元标】

　　标于九月二十六日闻辅臣居正父丧居正三疏乞恩守制皇上三留之为居正计者必再疏恳乞皇上皇上不听计哀死求之而已何求归之情未切暂留之疏遽上标读此疏涕泗交流标也一介草茅躬逄圣明收录入仕未几目此大故嗟嗟标也生何不辰即欲竭尽血诚冒干天听惟渉歴未久谙练未深不敢呶呶自取越职葢兾当言责者有言也今当言责者不惟不言且乞留矣标复黙而不言三纲沦九法斁日被衣冠无异禽兽敢身冒斧钺披沥为皇上陈之标闻天之生民不能自治也立君治之君不能独治也为相佐之相也者一人之身而社稷纲常所攸系也必置身于纲常大道之中而后朝廷服万民懐一有不善议其后者如猬毛而起孔子曰茍正其身矣于从政乎何有不能正其身如正人何此之谓也以今观居正于父也凭棺泪奠未尽送终之礼在京守制尚贪相位之尊果能正其身而正人耶为居正计者不可一日而不去皇上为居正计者不可一日而留矣居正不去天下人所共知也皇上留之者岂以其有利社稷耶然不知居正之在位也才虽可为学术则偏志虽欲为自用太甚诸所设施乖张者难以疏举姑举其最著者一曰进贤未广诗曰菁菁者莪乐育才也故圣世士器美而官茂今则不然先时合郡邑进学数十人居正在事限郡县不过十六七人是阻进贤之路也无论他郡邑标乡先时每科聨籍科甲者数十人今限有定数是郡邑有可以登科甲者不可以游黉序矣夫豪杰之徒非有衣冠维持之不羁之才必有所逞迄今号怨之声遍于江南此其遗祸何如也二曰决囚太滥书曰与其杀不辜宁失不经故好生之德洽于民心今则不然先时决囚畧举以示威初无定额居正在事限各省决囚有定数以致首鼠私窜者欲盈其数以免遂有滥及无辜者矣夫决之先歳者輙以示威来歳其数一定则虽有自新者其道亡繇也三曰言路未通古先盛世草茅贱士农工商贾皆得竭智尽力居正在事大臣持禄不敢言小臣畏罪不敢言诚有之矣折绣槛于彤庭投忠肝于玉陛未之见也间有忧闗国计虑切民瘼者欲抵掌而谈当世不先禀命则有今日陈之而明日罹罪者矣岂盛世所宜有哉四曰民隠未周标先歳北上覩黄河泛滥漂没为鱼者不知凡几仅有存者架蒿为巢啜水为餐目及至此心惨魂飞夫彼水潦如此彼旱魃为灾可知黄河如此环四境以外可知矣有司不以奏闻恐干大臣德政以致展转沟壑提妻挈子散之四方者众矣皇上九重漠然不知居正之罪也其它用深刻之吏阻豪杰之才又不可枚数者矣即使有利社稷犹大壊纲常也况无利社稷若此而可留之耶抑且以居正既去天下事难以支耶不知居正在位之时我国家法度维系民心者久我祖宗德泽聨属民心者深况在事诸臣济济后先非居正力所能独运也居正去位之后其德泽法度如故也天下人岂尽出其下哉岂尽无所补哉标伏读皇上旨曰朕学尚未成志尚未定先生既去前功尽弃陛下言及至此宗社无疆之福也虽然学固未成弼成帝学者未可谓在廷诸臣无人也志固未定辅翼圣志者未可谓在廷诸臣无人也居正丁忧可挽留之居正设有不测陛下之学将终不成陛下之志将终未定耶此标所未解也皇上以英明之姿御厯五稔人皆曰将兴尧舜之道三王之功矣以居正而在京守制天下后世谓陛下如何主纲常自此而壊中国自此而衰人心自此而死居正一人不足惜后世有擅权恋位者輙援居正故事甚至窥窃神器贻祸深逺难以尽言者矣古昔之硕辅宰相措则正施则行建光明俊伟之事者无他上下交相信也今居正冐丧而议国事也天下之人皆曰居正不孝而固宠也居正不孝而縻爵禄也居正不孝而擅权也虽有设施谁则信之居正之心必曰天下之人议我不孝而固宠也议我不孝而縻爵禄也议我不孝而擅权也天下稍有不从祸流搢绅天下以是疑居正居正以是疑天下吾未见上下交相疑惧而祸不深者未之有也甚哉居正不可一日而留此位彰彰较着也标又揣居正之心矣标读居正首疏有非常之人然后可以办非常之事是其心葢曰起复非常事也吾非常人也吾今当此谁则议之自标观之人有五常仁义礼智信是也力此五者斯谓之不常之人今有人于亲生而不顾死而不葬指而名之曰此非常之人也则人不曰残忍则曰薄行不曰禽彘则曰丧心可谓不常人乎且其疏又曰不顾傍人之非议恤匹夫之小节非病狂丧心有是言哉一家非之不顾一国非之不顾天下非之不顾谓理之所在则顾理而不顾众论也三年之丧无贵贱一也傍人谤议是乎非乎尾生之信孝已之行陈仲子之亷小节也三年之丧无贵贱一也果可谓小节乎又曰道路无不为臣酸鼻此其欺罔尤不容言居正未闻丧之先天下逆覩其奸居正既留京之后天下深恨其非标常登刑台遇各司曹出刑曹接诸冠裳各垂首丧气一日三叹切齿含忍有不忍言酸鼻者谁乎皇上婚固大礼也居正以披绖罪人欲杂乎其间何心乎葢欲夸示来世以居成功耳宋臣文天祥当南渡之日犹送亲归葬当此清朝岂南渡之时耶先臣李贤夺情起复罗伦力排斥之居正之不归葢无情可夺无复可起逺非贤之俦矣大臣闻丧而不归小臣必有匿丧而不报此固所必致也呜呼父子天性其恩罔极事父如此事皇上可知已先正曰求忠臣于孝子之门遗其亲而能忠其君者未之有也抑标犹有深恨焉国家以言路付之台省事闗纲常悉陈无隠黙而不言犹为旷职臣覩湖广道御史曾士楚一本为保留辅臣事不胜惊谔谓公论倒弛一至于斯徐察之各道御史有毅然中止者士楚悍然不顾私自上请此其心岂真为社稷计哉葢曰辅臣本欲留也不首留之其功不高诚首留之辅臣德我我不数年公卿立至矣此士楚心也夫今日上疏留辅臣者士楚也台臣倡之明日上疏留辅臣者陈三谟也省臣效之朝廷为首善之地台臣系公论之所论及至此可胜言哉所幸者公卿大臣挺然中立未有留疏然因此而迁去又不常矣遡其原士楚先之楚也身服豸绣心同犬羊天下嗷嗷于楚标切谓不斩士楚虽死不瞑目矣标忠悃如此标言如果可采望亟斥辅臣速归守制待制满之日另行起用则纲常正人心服朝廷尊天变弭万世仰圣天子作为出寻常万万矣居正学尚刑名见标此疏祸标必深标万万死矣葢非严刑切责箝天下之口则攻之者愈多也噫标甘为妾妇自爱其生矣堂堂丈夫不忍为妾妇也碎首玉阶奚憾哉

　　优容言官疏【马经纶】

　　顷者屡奉严旨降逐南北科道诸臣臣幸蒙恩罚俸供职夫臣何以供职哉臣御史也御史故为谏臣又为诤臣今日乃臣谏诤之日正臣供职之日矣臣窃惟皇上数年以来深居静摄上下情隔中外俱抱隠忧然而奸邪不至柄用国事不至败壊社稷灵长海内晏然岂独皇上威灵能坐制之哉所恃宗社二百余年之培植士风最正清议最重科道诸臣每每能明目张胆为国家辨邪正指斥奸雄虽庙堂处分未必尽从舆论而搢绅公议颇足维持世风此高庙神灵实鉴佑之岂非台省耳目之用大哉皇上何为一旦自涂其耳目耶初除斥吴文梓等已降调夏之臣等又降耿随龙等旬日之间共谪言官三十有四人矣夫以兵部考察之故而处兵科在皇上方执竦励羣臣之道以责后效臣何敢曲为之解但因而蔓及于别科给事中及各道御史其为圣明之累良非浅鲜且吏部未上职名疏前奉有明旨降谪两京科道掌印道其余俱止罚俸业已极骇物论大损国体矣及职名疏上而所据更有可骇者均一给事也而有罚有降其降也不独以掌印之故也均一御史也而有罚有降其降也不独以掌道之故也均一廵按也出差则地逺出都则时速而于其中亦有所谪降亦不以曩者掌道之故也一笔之勾是何与前旨自不相信如此哉又奉有勾降之命不注勾降之数案牍细索方知累累然二十有三人也毋乃太甚乎去者不明署其应得之罪适以成其名留者不明署其姑恕之由徒以增其媿如此举动虽圣意渊微未易窥测而道路传闻啧有烦言顷以大臣疏救而靳焉削籍满朝臣工愕怖欷戏咸谓皇上今日以泥沙视贤才以草芥待台省辱国伤体莫此为甚此万厯二十三年以来苐一大亏损也皇上年来厌言官动輙罪以聒扰今忽变而以箝口无言罪之夫以无言罪言官何辞臣窃观皇上所为无言者犹浅之乎罪言官也乃言官今日之箝口不言者有五大罪焉臣请为皇上列其状皇上之不郊天者有年曾不能排闼牵裾诤如故典是陷皇上之不敬天者臣等言官罪一皇上之不享祖者有年曾不能排闼牵裾诤如故典是陷皇上之不敬祖者臣等言官罪二皇上辍朝不御停讲不举言官苐言之耳而竟不能强得之是陷我皇上不能如祖宗朝之勤政矣罪三皇上任贤不笃去邪不决言官苐言之耳而竟不能强得之是陷我皇上不能如祖宗朝之用人矣罪四皇上好货有癖而御下少恩肘腋之间丛怒蓄变言官共虑之而卒不能批鳞谏止是陷我皇上甘弃万厯美政而不之克终矣罪五言官负此大罪人人俱知惭媿皇上肯奋然励精而以五罪罪言官之不言岂不当哉奈何所为箝口无言者不于此而于彼也以此知皇上实恶切直而故假缄黙以加之罪耳日者四辅九卿有以密揭救有以公疏救有以特章救牍凡八上矣岂区区为此数十軰言官而树之德亦惟是老成惜才为皇上计安社稷也乃谨言时彻于九重清听弘高于万里不惟不肯还职而且落职为民夫诸臣原出草莽今归草莽亦复何憾独念朝廷之过举不可执而大臣之忠恳不可拂皇上不听阁疏之恳救也改降级而为杂职则四辅何颜是自离其腹心也皇上不听部疏之恳救也改杂职而为罢职则九卿何颜是自戕其股肱也夫君臣一体元首虽明亦腹心以宰之股肱以运之耳目以闻且见之乃今自塞其耳自障其目自离于腹心自戕其股肱皇上将谁与共理天下事天下事又谁为皇上宰之运之闻之见之哉皇上试一加恩自有惕然大不安于心者矣臣又惟皇上聪明天纵今日之事岂漫不加恩而率意为之或者假雷霆震动之威以施颠倒不测之术愚臣谓一人圣神驾驭自妙今而后无论事体关系何如将言出而下莫之违行出而下莫之阻矣不知人可以理服难以威刼可以诚动难以术愚倘皇上过用其心至此岂社稷苍生之福哉夫人君受命于天与人臣受命于君其理一也今言官本无大罪皇上一旦震怒坐以失职降则降逐则逐无一敢抗命者似此大失人心便是上拂天意万一上天震怒以皇上之不郊不禘不朝不讲不惜才不贱货而失人君之职而赫然降以异常灾异不但如近日北旱南涝之萧条加以异常祸变不但如近年西哱东倭之扰攘其所以示警我皇上而使之震悚不自宁者亦犹我皇上今日之示警诸臣也皇上自度能抗天命否乎臣不能抗君君不能抗天此理甚明皇上独不知自为社稷计乎伏乞圣明详思审处将降逐南北科道诸臣俯从阁部疏请通令还职分别罚治或降俸级管事令其摅忠以补一切衮阙庻几君德不损清议不淆大臣各安其职而奸邪敛迹衅孽销萌社稷绵绵永承天休矣臣无任激切恳乞战栗待罪之至

　　进四勿箴疏【雒于仁】

