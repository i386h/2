<!-- { "loadSidebar": true } -->
　　皇三年十一月庚申，太常少卿、分司南京钱塘沈公卒。明年，子披、子括葬公钱塘龙居里先公尚书之兆，卜十月甲戌吉，与其宗谋铭，则书公官寿行世来以请。予论次其书曰：

　　沈氏自沈子逞以身属社稷，书于《春秋》，文学、贤劳、功名，不旷于史，而武康之族，尤独显于天下。至公高祖始徙去，自为钱塘人。大王父某，当钱氏时匿不仕。王父某，官咸平、端拱间，至大理寺丞。父某，学行显闻，早世，无爵位。由长子同及公赠兵部尚书。公讳周，字望之。少孤，与其兄相踵为进士，起家掾汉阳，从事高邮，用举者入大理为丞，监苏州酒。知简之平泉县，县人铭其政于石。遂自封州守佐苏州，由苏州为侍御史。有以丞相指谒公者，不为听。居顷之，出刺润州，又刺泉州。其为治取简易，讼有可已者，辄谕以义，使归思之，狱以故少。泉州旧多盗，日暮市门尽闭，禁民勿往来。公至，除其禁，而盗亦以止。佐开封，讼数年不遣者以百数，公断治立尽。尝代其尹争狱于上，大臣为公自绌。三司使请铸大钱，下其书议，议者无敢忤。公为其判官，独曰：“坏四钱为之可以当十，民盗变旧钱且尽，铸之为诱民死耳，不如无铸。”议上，如公言。于是天子以江东之按察为已悉，闻公宽厚，即以为使，尽岁无所劾，而部亦以治称。然公已老，不乐事权，自请得明州。明年遂以分司归第，三月卒。夫人许氏，六安县君。两男，世其家。一女子，已嫁。公廉静宽慎，貌和而内有守，春秋七十四，更十三官而不一挂于法。乡党故旧闻其归则喜，丧哭之多哀，而无一人恨望者。铭曰。

　　公生四方，卒于故里。先君之从，祭则孙子。有贾有松，有郁其冈。不ヌ不骞，万世之藏。

　　【吴录事墓志】

　　君讳ナ，字成之，世为抚州金溪人。曾祖某，不仕。祖德筠，尚书屯田员外郎。父敏，尚书都官员外郎。君以荫入官，任吉州太和、袁州萍乡县主簿，尉蕲州石桥茶场，庐州司理，亳、寿州、江宁府录事参军。以某年月日卒于家，享年若干。君事亲孝，友于兄弟，与厌侈父母兄弟，宁穷困身妻子，故老妻长子，人不胜忧也。义不忍赀亲遗产，悉推兄弟。比没世，妻子遵约，乡人贤以为难。君尝议狱，上官指教再三，君弗许再三。上官顾叹许，举京官，君弗谢，乃终弗举，后他上官率以质直弗举也。二男子伟、豪，长有志行如君。二女子，归晏修睦王令，季有特操如令。豪养寡姊妹，嫁孤甥，夫妇孳孳，乡人又以为难。卜以元丰八年某月日葬于唐州桐柏县淮源乡，妻李。临川王某志。

　　【宋赠保宁军节度观察留后追封东阳郡公宗辩墓志铭】

　　公讳宗辩，字慎微。祖讳元佐，是为魏恭宪王。考讳允升，太师、平阳郡王，谥曰恭懿。公平阳第十三子，生数岁而平阳薨。事母孝，友于兄弟。好读书，不舍昼夜。常献所为文，得试学士院，兄弟四人皆中优等迁官。而仁宗遇公甚宠，尝亲书“近亲才贤，好文博古”八字赐之。公既好书，又嗜医方，所蓄方甚众。每躬自治药以振人之疾，其恻隐不倦，盖天性也。以熙宁元年七月己卯终于睦亲北宅，享年四十六。官至右卫大将军、金州防御使，爵天水郡开国公，食邑三千户，食实封五百户，赠保宁军节度观察留后，追封东阳郡公。夫人李氏，封德安郡君，赠尚书中书令汉琼之孙。子男十五人：仲富，右内率府副率；仲寻，右羽林军大将军、黎州团练使；仲绾，右武卫大将军、雅州刺史；仲皇，右武卫大将军、彭州刺史；仲缄，右千牛卫将军；仲，右监门率府率；仲琨，右内率府副率；仲富，前公卒；馀亦皆蚤死。女子十九人，嫁者四人，未嫁而死者九人，馀尚幼也。二年二月十七日，葬河南永安县。铭曰：

　　猗欤贤公，蕃此皇国。耀其藻章，以贲明德。能不外，维家之饬。厥承诜诜，馈我无射。如何不怡，遂永窀穸。

　　【赠虔州观察使追封南康侯仲行墓志铭】

　　公讳仲行，字德之。故婺州观察使讳宗迥之子，赠节度使、同中书门下平章事、蔡国公讳允言之孙，魏王讳元佐之曾孙。母曰齐安郡君梁氏。庆历四年，赐名，除太子右卫率府率、右监门卫大将军，爵天水郡开国侯，食邑一千三百户。年二十二，以治平四年八月二十九日卒，赠虔州观察使，追封南康侯。夫人张氏，封寿昌县君。子男士仡，早卒；士泉，右监门率府率；其季与女皆尚幼。君仁而好学。其卒也，宗室皆怜伤。其葬也，以熙宁二年二月十七日葬河南府永安县。铭曰：

　　爵之尊，禄之殖，维年之卑不配德。

　　【赠华州观察使追封华阴侯仲庞墓志铭】

　　公讳仲庞，字子厚。濮国公宗朴之子，濮安懿王讳允让之孙，鲁恭靖王讳元份之曾孙也。母曰萧国夫人王氏。以皇元年赐名，除太子右内率府副率。二年，改太子右监门率府率。嘉五年，改右千牛卫将军。八年，改右监门卫大将军。治平二年，领嘉州刺史，四年，改右武卫大将军、领雅州团练使。熙宁元年，年二十四，以三月三日卒。上为不视朝一日，内出司宾祭吊，赠华州观察使，追封华阴侯。公生而秀丽，长而聪敏。于宗室为好学，上承下抚，无不得意。故其卒，哭者皆为尽哀。妻马氏，封安平县君。女一人，尚幼。公以熙宁二年二月十七日葬河南府永安县。铭曰：

　　维濮世封，实承安懿，公绪厥庆，尚终有嗣。奄其丧矣，一女之存，归铭幽宫，以慰公魂。

　　【赠奉宁军节度使追封祁国公宗述墓志铭】

　　公讳宗述，字子耆，韩恭懿王讳元之孙，而东平郡王名允弼之子也。以天圣元年生，以景元年赐名，除右侍禁，历太子右司率府、右监门卫将军、左屯卫大将军、廉州刺史、隰州团练使、潍州嘉州防御使。熙宁元年正月十八日，以不起闻。上幸其第奠哭之。赠奉宁军节度使，追封祁国公。越明年二月十七日，葬河南永安县。公重厚，寡笑言，内行治，未尝有谪。乐振施，知音乐，善射。尤为东平王所爱。妻任氏，乐安郡君。子男七人，仲ギ、仲ㄈ、仲诱、仲<兀干>、仲酬。仲ギ早卒，两人未名而死。铭曰：

　　维德之嘉，维能之多；惟命之不遐，宗室之嗟。

　　【右千牛卫将军仲夔墓志铭】

　　君讳仲夔，字彦之。曾祖讳元佐，是为魏恭宪王。祖讳允言，赠安远军节度使，同中书门下平章事，封密国公。父宗悦，前左屯卫大将军、池州团练使，祁国公。君官至右千牛卫将军，坐法废。熙宁元年，年二十二，以五月二十五日卒。至某年某月某日，葬河南府永安县。妻郭氏，有六男子，死者四人。士卢今为右监门率府率，一人尚幼。铭曰：

　　托灵皇宗庆之多，终以无禄伤如何，弃此白日营山阿。

　　【赠右屯卫大将军世仍墓志铭】

　　君讳世仍，字季迁，宣城郡公从审第十子。宣城以越懿王讳德昭为祖，以安定郡公讳惟和为考。君母曰渤海郡夫人吴氏，实山南东道节度使元之孙。娶潘氏，郑王美之孙也。年二十二，生二男子、一女，以熙宁元年八月二十三日卒。于是官至右千牛卫将军，制以右屯卫大将军告其第。用二年二月十九日葬于河南府永安县。君授《尚书》，能通章句。遇人恭谨有恩。然喜饮酒，以故得疾死。铭曰：

　　有昭其明，有к其荣。维其弗冯，以陨其生。 
　

　




　

　
●卷九十九
◎墓志
　　【仙源县太君夏侯氏墓碣】

　　仙源县太君夏侯氏，济州钜野人。尚书驾部员外郎讳晟之子，翰林侍读学士、尚书户部侍郎谯公讳峤之孙，赠太子太师讳浦之曾孙，尚书兵部员外郎、知制诰、知邓州军州事、阳夏公谢氏讳绛之夫人，太常博士、通判汾州军州事景初之母。年二十三卒，后五年，葬杭州之富阳。于是时，阳夏公为太常丞、秘阁校理，博士生五岁矣，而其女兄一人亦幼。又十五年，康定二年，博士举夫人如邓，以合于阳夏公之墓，而临川王某书其碣曰：

　　夫人以顺为妇，而交族亲以谨；以严为母，而抚媵御以宽。阳夏公之名，天下莫不闻。而曰“吾不以家为恤六年于此者，夫人之相我也”。故于其卒，闻者欲其有后，而夫人之子果以才称于世。呜呼，阳夏公之事在太史，虽无刻石，吾知其不朽矣。若夫夫人之善，不有以表之隧上，其能与公之烈相久而传乎？此博士所以属予之意也。予读《诗》惟周士大夫、侯、公之妃修身饬行，动止以礼，能辅佐劝勉其君子，而王道赖以成。盖其法度之教非一日，而其习俗不得不然也。及至后世，自当世所谓贤者于其家不能以独化，而夫人卓然如此，惜乎其蚤世也。顾其行治，虽列之于《风》以为后世观，岂愧也哉。

　　【扬州进士满夫人杨氏墓志铭】

　　扬州进士满泾之夫人杨氏者，著作元宾之女也。年六十有一，以治平四年十月庚戌卒，而以熙宁二年八月庚申葬。其墓在江都县马坊里之南原。有子七人，建中、居中、执中、存中、方中、闳中、求中，皆向学：建中寿州寿春县令，执中颍州万寿县令，居中举进士。女二人，孙男女八人。夫人性温恭静约，事当意与否，未尝形于喜愠。以止有吾母也，故思其父愈久而犹悲；以不逮吾姑也，故事其舅愈劳而不懈。承其夫以顺，励其子以善。而泛接于族人也，又能以惠振其贫，以慈抚其贱，以恕掩其过，以笃悛其悍。老矣，岁时尚先诸妇以莅祭祀。盖夫人之性行可称者多至如此，而其子又恳恳不已以求余铭，故勉为之铭曰：

　　满氏有家，保族衍大。夫人来嫔，德协内外。夫喜而谓，偕我鲐背。子祈以尽，温冫青之爱。奚命之畸，使弃弗逮。维前之祥，德则弗谖。惟后之祥，有子才贤。铭慰诸幽，亦贲新阡。

　　【曾公夫人万年太君黄氏墓志铭】

