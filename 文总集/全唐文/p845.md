<!-- { "loadSidebar": true } -->
    淳维不虔，塞门多事，险其走集，虽称有典。当其奔冲，安得无战，或逃或死，家无康业。且人户平分，文昌之旧也；边郡以实，先王之制也。甲无一德，遂编两贯。礼不忘本，延州密迩於京毂；武以戒严，鄯府远邻於河县。详其动静，徇欲滋深，违之则苦，从之则乐。国有大事，在戎为急，邦之荣怀，阜人斯可。益其远也，不亦宜乎？
    ☆崔曙
    曙，宋州人，开元二十六年进士。
    ○瓢赋
    送子清酤，挹兹瓢杓。器为人用，势本天作。生也绵绵，长非落。工虽能而莫骋，宾有量而是度。外象招摇，中虚橐。然无系，似为客之漂流；浮而不沈，如从事之鸣跃。许何挂而厌喧？颜何饮而为乐？传一杯之引满，更百壶之竭涸。傥遇主人之深恩，敢忘此堂之斟酌？
    ☆赵匡
    匡字伯循，河东人。历洋州刺史。
    ○举选议
    三代建侯，与今事异，请自汉言之。汉朝用人，自诏举之外，其府寺郡国属吏，皆令自署。故天下之士，修身於家，而辟书交至。以此士务名节，风俗用修。魏氏立九品之制，中正司之，於是族大者第高，而寒门之秀屈矣。国朝举选，用隋氏之制。岁月既久，其法益讹，夫才智因习而就，固然之理。进士者，时共贵之。主司[B14A]贬，实在诗赋，务求巧丽，以此为贤。惟不无益於用，实亦妨其正习；不惟挠其淳和，实又长其佻薄。自非识度超然，时或孤秀，其馀溺於所习，悉昧本源。欲以启导性灵，奖成後进，斯亦难矣。故士林鲜体国之论，其弊一也。又人之心智，盖有涯分。而九流七略，书籍无穷，主司问目，不立程限。故修习之时，但务钞略，比及就试，偶中是期。业无所成，固由於此。故当代寡人师之学，其弊二也。疏以释经，盖筌蹄耳。明经读书，勤苦已甚，既口问义，又诵疏文，徒竭其精华，习不急之业。而其当代礼法，无不面墙，及临民决事，取办胥吏之口而已。所谓所习非所用，所用非所习者也。故当官少称职之吏，其弊三也。举人大率二十人中方收一人，故没齿而不登科者甚众。其事难、其路隘也如此，而杂色之流，广通其路也。此一彼十，此百彼千，揆其秩序，无所差降。故受官多底下之人，修业抱後时之叹。待不才者何厚？处有能者何薄？崇末抑本，启昏窒明，故士子舍学业而趋末伎，其弊四也。收人既少，则争第急切。交驰公卿，以求汲引，毁訾同类，用以争先。故业因儒雅，行成险薄，非受性如此，势使然也。浸以成俗，亏损国风，其弊五也。大抵举选人以秋初就路，春末方归。休息未定，聚粮未办，即又及秋。正业不得修习，益令艺能浅薄，其弊六也。羁旅往来，縻费实甚，非惟妨阙正业，盖亦隳其旧产。示及数举，索然以空，其弊七也。贫窭之士在远方，欲力赴京师，而所冀无际。以此揆度，遂至没身，使兹人有抱屈之恨，国家有遗才之阙，其弊八也。官司运江淮之储，计五费其四乃达京邑，刍薪之贵又十倍。而四方举选之人，每年攒会，计其人畜，盖将数万无成而归，十乃七八，徒令关中烦耗，其弊九也。为官择人，惟才是待。今选司并格之以年数，合格者判虽下劣，一切皆收。如未合格而应科目者，才有小瑕，莫不见弃。故无能之士，禄以例臻；才俊之流，坐成白首。此非古人求贤审官之义，亦已明矣，其弊十也。选人不约本州所试，悉令聚於京师。人既浩穰，文簿烦杂，因此偷滥，其事百端，故俗闲相传云：“入试非正身，十有三四；赴官非正身，十有二三。”此弊之尤者。今若未能顿除举选，以从古制，且稍变易，以息弊源，则官多佳吏，风俗可变。其条例如後，谨议。
    ○举人条例
    一，立身入仕，莫先於礼。《尚书》明王道，《论语》诠百行，《孝经》德之本，学者所宜先习。其明经通此，谓之两经举，《论语》、《孝经》为之翼助。诸试帖一切请停，惟令策试义及口问。其试策自改问时务以来，经业之人，鲜能属缀，以此少能通者。所司知其若此，亦不於此取人。故时人云：“明经问策，礼试而已。”所为变实为虚，无益於政。今请令其精习，试策问经义及时务各五节，并以通四以上为第。但令直书事义，解释分明，不用空写疏文，及务华饰。其十节总於一道之内问之，馀科准此。其口问诸书，每卷问一节。取其心中了悟、解释分明、往来问答，无所滞碍、不用要令，诵疏亦以十通八以上为第，诸科亦准此。外更通《周易》、《毛诗》，名四经举；加《左氏春秋》，为五经举。不习《左氏》者，任以《公羊》、《谷梁》代之。其但习《礼记》及《论语》、《孝经》，名一经举，既立差等，随等授官，则能否区分，人知劝勉。
    一，明法举亦请不帖，但策问义并口问，准经业科。
    一，学《春秋》者，能断大事。有兼习《三传》，参其异同，商榷比拟，得其长者，谓之《春秋》举。策问经义并口问，并准前。
    一，进士习业，请令习《礼记》、《尚书》、《论语》、《孝经》并一史。其杂文请试两首，共五百字以上、六百字以下。试笺表、议论、铭颂、箴檄等有资於用者，不试诗赋。其理通、其词雅为上，理通词平为次，馀为否。其所试策，於所习经史内问；经问圣人旨趣，史问成败得失。并时务共十节，贵观理识，不用求隐僻，诘名数，为无益之能。言词不至鄙陋，即为第。
    一，其有通《礼记》、《尚书》、《论语》、《孝经》之外，更通《道德》诸经，通《元经》、《孟子》、《荀卿子》《吕氏春秋》、《管子》、《墨子》、《韩子》，谓之茂才举。达观之士，既知经学，兼有诸子之学，取其所长，舍其偏滞，则於理道，无不该矣。试策问诸书义理，并时务共二十节，仍与之言论，观其通塞。
    一，其有学兼经史，达於政体，策略深正，其词典雅者，谓之秀才举。经通四经，或二《礼》，或三家《春秋》，兼通三史以上，即当其目。其试策，经问圣人旨趣，史问成败得失，并时务共二十节，仍与之谈论，以究其能。
    一，学倍秀才，而词策同之，谈论贯通，究识成败，谓之宏才举。以前三科，其策当词高理备，不可同於进士。其所问每十节，通八以上为第。
    一，其史书，《史记》为一史，《汉书》为一史，《後汉书》并刘昭所注《志》为一史，《三国志》为一史，《晋书》为一史，李延寿《南史》为一史，《北史》为一史。习《南史》者兼通宋、齐《志》，习《北史》者通後魏、隋《书志》。自宋以後，史书烦碎冗长，请但问政理成败所因，及其人物损益关於当代者，其馀一切不问。国朝自高祖下及睿宗《实录》并《贞观政要》，共为一史。
    一，天文律历，自有所司专习，且非学者卒能寻究，并请不问。惟五经所论，盖举其大体，不可不知。
    一，每年天下举人来秋入贡者，今年九月，州府依前科目先起试，其文策通者，注等第讫，试官、本司官、录事、参军及长吏连押其後。其口问者，题策後云“口问通若干”，即相连印缝，并依写解为先後，不得参差。封题讫，十月中旬送观察使。观察使差人送都省司，随远近比类，须合程限。省司重考定讫，其入第者，二月内符下诸道诸州追之，限九月内尽到。到即重试之，其文策皆勘会书迹词理，与州试同即收之，伪者送法司推问。其国子监举人，亦准前例。
    一．诸色身名，都不涉学，昧於廉耻，何以居官？其简试之时，虽云试经及判，其事苟且，与不试同。诸皆令习《孝经》、《论语》，其《孝经》口问五道，《论语》口问十道，须问答精熟，知其义理，并须通八以上。如先习诸经书者，任随所习试之，不须更试《孝经》、《论语》。其判问以时事，取其理通，必在责其重保，以绝替代。其合外州申解者，依举选例处分。
    一，一经及第人，选日请授中县尉之类，判入第三等及荫高授上县尉之类；两经出身授上县尉之类，判入第三等及荫高授紧县尉之类；用荫止於此，其以上当以才进。四经出身授紧县尉之类。判入第三等授望县尉之类。五经授望县尉之类，判入第二等授畿县尉之类。明法出身，与两经同资；进士及《三礼》举、《春秋》举，与四经同资。其茂才、秀才，请授畿尉之类；其宏才请送词策上中书门下，请授谏官、史官等。《礼经》举人若更通诸家《礼论》，及汉以来礼仪沿革者，请便授太常博士。茂才等三科，为学既优，并准五经举人便授官。其杂色出身人，量书判授中县尉之类，判入第三等及荫高者加一等。凡荫除解褐官外，不在用限。
    一，其今举人所习，既从简易，士子趋学，必当数倍往时。每年诸色举人，主司简择，常以五百人为大限，此外任收杂色。
    ○选人条例
    一、其前资官及新出身，并请不限选数任集，庶有才不滞，官得其人。
    一、不习经书史，无以立身；不习法理，无以效职。人出身以後，当宜习法，其判问请皆问以时事疑狱，令约律文断决。其有既依律文，又约经义，文理宏雅，超然出群，为第一等。其断以法理，参以经史，无所亏失，粲然可观，为第二等。判断依法，颇有文彩，为第三等。颇约法式，直书可否，言虽不文，其理无失，为第四等。此外不收。但如曹判及书题，如此则可，不得拘以声势文律，翻失其真。故合於理者，数句亦收；乖於理者，词多亦舍。其倩人暗判，人闲谓之判罗，此最无耻，请榜示以惩之。
    一、其授试官及员外等官，悉不许选，恐抱才者负屈。若并分集，则侥幸者颇多。当酌事宜，取其折中。请令送所在审加勘责，但无偷滥并准出身人例试判送省。授官日以九品八品官请同黄衣选人例，七品六品官依前资解褐官例，四品五品依前资第二正官例。其官好恶，约判之工拙也。
    一、旧法四品五品官不复试判者，以其历任既久，经试固多，且官班已崇，人所知识，不可复为伪滥矣。自有兵难，仕进多门，侥幸超擢，不同往日。并请试判，待三五年举选路清，然後任依旧法。其曾经登科及有清白状，并曾任台省官，并诸司长官已经选择，并不试，依常例处分。
