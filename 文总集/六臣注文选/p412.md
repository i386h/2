<!-- { "loadSidebar": true } -->
　　和而能峻博而不繁【善曰论语子曰和而不同家语子贡曰博而不举是曽参之行　良曰峻髙繁多也】依世尚同诡时则异有一于此【五臣本有而】两非【五臣本无非】黙置岂若夫子因心违【五臣本作逹】事【善曰言为人之道依俗而行必讥之以尚同诡违于时必讥之以好异有一于身必被讥论非为黙置岂若夫子因心而能违于世事乎言不同不异也荘子曰列士壊植散羣则尚同也郭象曰所谓和其光同其尘班固汉书賛曰东方朔戒其子以上容首阳为拙柱下为工饱食安歩以仕易农依隐玩世诡时不逢毛诗曰因心则友　向曰诡反置舍也凡人依于世者必务与世同反于时者必务与时异皆非黙舍与道之俱也　翰曰能和而不同夫子谓潜也】畏荣【五臣本作劳】好古薄身厚志【善曰论语子曰信而好古良曰薄身谓自俭约厚志谓敦道徳也】世霸虚礼州壤推风【善曰世霸谓当世而霸者也蔡伯喈郭有道碑曰州郡闻徳虚已备礼推风推挹其风也　济曰霸谓当时霸者也虚礼虚心礼之州壤州土也言见辟命也】孝惟义养道必懐邦【善曰范晔后汉书曰论言以义养则仲由之菽甘于东邻之牲论语比考防曰文徳以懐邦　良曰惟思义善也懐邦不忘于国也言潜为养亲而就彭泽令也】人之秉彛不隘不恭【善曰毛诗曰民之秉彛好是懿徳綦母曰隘谓嫉恶太甚无所容也不恭谓禽兽畜人是不敬然此不为褊隘不为不恭　铣曰人亦谓潜也彛常也孟子曰伯夷隘栁下惠不恭隘与不恭君子不由也今潜亦不隘而不恭也】爵同下士禄等上农【善曰礼记曰诸侯之下士视上农夫禄足以代其耕　向曰同下士言位卑等上农言禄薄也爵位也】度量难钧进退可限【善曰孝经曰容止可观进退可度　翰曰钧犹及也言不测其深徳也可限者知不出于至道】长卿弃官稚賔自免【善曰汉书曰司马长卿病免客游梁得与诸侯游士居又曰清居之士太原则郇相字稚賔举州郡茂才数病去官　济曰郇稚賔州举茂才病去官也】子之悟之何悟之辨【济曰悟知也辨明也言潜所知之明也】赋诗归来髙蹈独善【善曰归来归去来也左氏传齐人歌曰鲁人之臯使我髙蹈孟子曰古之人穷则独善其身逹则兼善天下　济曰谓潜作归去来词也髙韬犹髙歩也谓去彭泽令也】亦既超旷无适非心【善曰吕氏春秋曰夫乐有道心亦适荘子曰知防是非心之适也　铣曰超逺旷明适往也言既逺明亊理无徃不合其心也】汲流旧巘葺宇家林【善曰广雅曰葺覆也　向曰巘山也葺修宇室也】晨烟暮霭春煦秋隂【翰曰烟霭皆山气也煦阳气也】陈书缀巻置酒弦琴居备勤俭躬兼贫病人否其忧子然其命【善曰尚书曰克勤于邦克俭于家史记原宪曰若宪贫也非病也论语子曰贤哉回也一箪食一瓢饮在陋巷人不堪其忧囘也不改其乐墨子曰贫富固有天命不可损益　济曰躬身也否不堪也然知也】隐约就闲迁延辞聘非直也明是惟道性【善曰周书曰隠约者观其不慑惧登徒子好色赋曰因迁延而辞避毛诗曰匪直也人秉心塞渊髙诱淮南子注曰道性无欲　铣曰谓潜辞徴著作郎隠约俭素也迁延退避也言如此非直能明是率道之性也】纠纆斡流漠报施【善曰鵩鸟赋曰斡流而迁或推而还夫祸之与福何异纠纆吊魏武文曰悼繐帷之漠史记司马迁曰天之报施善人何如哉　铣曰纠纒三合绳也斡转也吉凶翻覆转流有似绳缕相缠次也漠报施谓神灵报寂寞昧不能施善人之善不能明也】孰云与仁实疑明智【善曰言谁云天道常与仁人而我闻之实疑于明智此説明智谓老于也老子曰天道无亲常与善人楚词曰招贤良与明智　向曰谁云天道与仁于潜不验使复疑之孰谁也明智谓潜也】谓天盖髙胡諐斯义【善曰言天髙聴卑而报施无爽何故爽于斯义而不与仁乎毛诗曰谓天盖髙不敢不局史记子韦曰天髙聴卑　翰曰常谓天髙聴卑何为諐此仁义也斯此也】履信曷凭思顺何寘【善曰周易曰履信思乎顺毛苌诗传曰寘置也　济曰曷何寘置也】年在中身疢维痁【伤阎】疾【善曰尚书曰文王受命惟中身左氏传曰齐侯疥遂痁杜预曰痁疟疾也　良曰上夀百二十年中则六十也痁疟疾也】视死如归临凶若吉【善曰吕氏春秋曰遗生行义视死如归铣曰逹天命也】药剂弗尝祷祠【善本作祀】非恤【善曰魏都赋曰药剂有司论语子曰丘之祷乆矣　向曰剂和也恤忧也言不以死为忧而祷祠求福也】傃【素】幽告终懐和长毕呜呼哀哉【善曰傃向也礼记曰幽则有鬼神孙卿子曰死人之终也　翰曰傃向也幽幽也懐和平生之志也终毕皆死也】敬述靖【五臣本作清】节式遵遗占【去声　善曰汉书曰陈遵口占作书占谓口隠度其事令人书也　济曰式用也遗占遗书也占者口隠度其事令人书之也】存不愿丰没无求赡省讣【赴】却赙轻哀薄敛【善曰礼记曰凡讣于其君云某臣死郑曰讣或皆作赴至也臣死使人至君所告之也周礼曰丧则令赙补之郑曰谓赙丧家补助不足也　良曰讣至也薄谓丧之不足也言潜戒令送丧者少至其墓所赙者皆使却而不受哭者不至极哀敛以时服务从俭约也】遭壤以穿旋葬而窆呜呼哀哉【毕验反　善曰河图考钩曰有壤者可穿礼记孔子曰敛首足形还葬而无椁称其财斯之谓礼説文曰窆葬下棺也　铣曰使逢地即穿疾葬而下棺也遭逢也壤地也窆葬下棺也】深心追往逺情逐化【善曰荘子曰既化而生又化而死　向曰延之自言追念往日游逺情随逐于潜变化也】自尔介居及我多暇【善曰汉书陈余説武臣曰将军独介居河北孙卿子曰其为人也多暇日者其出入不逺　翰曰尔谓潜我延之自称也暇闲也】伊好之洽接阎邻舍宵盘昼憇非舟非驾【善曰毛苌诗传曰憇息也　济曰伊惟洽合也阎门也良曰盘乐憇息也不用舟车而携手相随也】念昔宴私举觞相诲独正者危至方则阂【善曰毛诗曰诸父兄弟备言燕私孙卿子曰方则止圆则行　向曰诲教也言为正方之道者必见患于时俗夫物方则止圆则行此延之诫于潜也】哲人巻舒布在前载取鍳不逺吾规子佩【善曰西征赋曰蘧与国而舒巻西征赋曰多识前世之载毛诗曰殷监不逺翰曰哲人巻舒谓蘧伯玉邦有道则仕邦无道则巻而懐之此亊布在于前代载籍取鍳不逺故凡所规諌子皆佩服也】尔实愀然中言而发【善曰礼记曰孔子愀然作色而对　济曰潜复赠延之以言也愀正色貌中言发中之言也】违众速尤迕风先蹷【善曰班固汉书述曰疑殆匪阙违众忤世浅为尤悔深作敦害韩诗外传曰草木根荄浅未必撅也飘风与暴雨隧则撅必先矣　良曰尤责迕过蹷倒也】身才非实荣声有歇【善曰言身及才不足为实荣华声名有时而灭恐已恃才以傲物凭宠以陵人故以相诫也　铣曰身与才非至寳之具而荣声必有消歇也】叡音永矣谁箴余阙呜呼哀哉【善曰尔雅曰永逺也左氏传魏绛曰百官箴王阙　向曰言潜既没智音永逺谁复箴我之阙失也】仁焉而终智焉而毙【善曰应劭风俗通曰传云五帝圣焉死三王仁焉死五伯智焉死　翰曰叹自古仁智之人皆不免于死毙亦死也】黔娄既没展禽亦逝【善曰皇甫谧髙士传曰黔娄先生死曾参与门人来吊曾参曰先生终何以为諡妻曰以康为諡曾子曰先生存时食不充肤衣不盖形死则手足不敛旁无酒肉生不得其美死不得其荣何乐于此而諡为康哉妻曰昔先生君尝欲授之国相辞而不为是所以有余贵也君尝赐之粟三十钟先生辞不受是其有余富也彼先生者甘天下之淡味安天下之卑位不戚戚于贫贱不遑遑于富贵求仁而得仁求义而得义其谥为康不亦宜乎展禽栁下惠也论语栁下惠为士师郑曰栁下惠鲁大夫也展禽食采栁下諡曰惠　济曰展禽死门人将诔之妻曰将诔其徳则二三子不如妾之知夫子也乃诔之而諡諡曰惠】其在先生同尘往世【善曰老子曰和其光而同其尘】旌此靖节加彼康惠呜呼哀哉【善曰康黔娄惠栁下惠也　良曰旌表也加过也】
　　宋孝武宣贵妃诔【并序】
　　谢希逸【善曰沈约宋书曰孝武殷淑仪薨追进为贵妃班亚皇后諡曰宣谢荘为诔铣注同】
　　惟大明六年夏四月壬子宣贵妃薨律谷罢暖龙乡辍晓照车去魏聨城辞赵【善曰律谷黍谷也吹律以暖之故曰律谷刘向别録曰邹衍在燕有谷寒不生五谷邹衍吹律而温气至生黍陈留风俗传曰允吾县者宋陈楚地故梁国寜陵种龙乡也出呜鸡史记曰齐威王与魏惠王防田于郊魏王问曰王亦有寳乎威王曰无有魏王曰若寡人小国也尚有径寸之珠照车前后十二乗者十枚奈何以万乗之国而无寳乎又曰赵惠文王得和氏璧秦王闻之使遗赵王书曰愿以十五城易璧赵王遂使相如奉璧西入秦魏文帝与钟大理书曰不损连城之价　向曰罢辍去辞皆喻贵妃薨而离于帝也余同善注】皇帝痛掖殿之既閴悼泉途之已宫【善曰埤苍曰閴靖也风俗通曰梓宫者存时所居縁生事亡因以为名也　向曰掖殿掖庭之殿贵妃之居者也閴空悼伤也泉途谓葬于泉下也已宫谓宫天子后妃所葬墓皆曰宫也】廵歩檐而临蕙路集重阳而望椒风呜呼哀哉【善曰上林赋曰歩檐周流长途中宿西都赋曰后宫则有兰林蕙草楚词曰集重阳入帝宫兮造旬始而观清都桓子新论曰董贤女弟为昭仪居舍号曰椒风　翰曰歩檐长砌也蕙路香草宫也楚词云集重阳入帝宫汉董贤女弟为昭仪居舍号曰椒风也】天宠方隆王姬下姻【善曰沈约宋书曰淑仪生第二皇女周易曰在师中吉承天宠也毛诗序曰王姬亦下嫁于诸侯　济曰贵妃生第二皇女言帝方宠贵妃以妃女下降于诸侯诗云王姬亦下嫁于诸侯也故天子女通言王姬】肃雍揆景陟屺爰臻【善曰言王姬将降至而贵妃遽霣毛诗曰曷不肃雍王姬之车又曰陟彼屺兮瞻望母兮良曰言王姬将择日出而贵妃遽薨也肃敬雍和也揆景择日也臻至也】国轸丧淑之伤家凝霣庇【五臣本作陨妣】之怨【善曰穆天子传曰天子为盛姬諡曰哀淑人潘岳秦氏从姊诔曰家失慈覆世丧母仪郑礼记注曰庇覆也庇或作妣非也　铣曰轸痛淑善凝成也陨亦丧也妣母也家谓皇女也礼曰母死曰妣】敢撰徳于旂旒庶图芳于钟万【善曰周易曰杂物撰徳扬雄元后诔曰着徳太常注诸旒旌曹植卞太后诔曰敢扬后徳表之旒旌国语晋悼公曰昔克潞之役秦来图败晋功魏颗以其身却退秦师于辅氏亲止杜回其勲铭于景钟左氏传曰九月考仲子之宫将万焉公问羽数于众仲对曰天子用八诸侯用六公从之于是初献六羽始用六佾　向曰撰集也言敢集贵妃之徳书于旌旂幡旒之上图美于景钟流芳于万舞也国语云魏颗亲止杜回铭勲于景钟传云九月考仲子之宫将万焉谓传盛徳于万舞中也】其辞曰
