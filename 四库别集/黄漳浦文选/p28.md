<!-- { "loadSidebar": true } -->
　　又后一日，召诸将领本处五营及收散溃水师，殿下亲临武场，百官骑从，分部阅视给赏。其雄骏小弁有技勇者，即授以告身，如定难勳裔之类，察其众寡情实以为簿书。
　　即命掌兵大僚分泛厄塞要害，如丹徒、南口、常州、北关、溧阳、独松关之类，止留杭卫老营以备郊天扈跸之用。此一端也。
　　又后一日，宜就南郊坛壝或凤凰之阳，扫地郊天，告于皇皇上帝，申誓百官回鸾，告庙正位登极，使群臣百官有所瞻依，天地神祗有所昭格。昔光武皇帝以乙酉夏六月己未即位于南郊，是即殿下监国之日也。以此十日祗见郊庙，与今相符。以此数日精神，纲维百世，昭示天下，从此礼乐可以相起，次第先后，卒而行之可也。
　　臣考易象春秋历数之说，我国家与周室皆以土德二百七十五而中绝，故先周亦二百七十五年遂有厉宣之事，然又续而五百五十。积德有隆污，则显示有远近，亦惟在殿下自强而已。易曰：『天行健，君子以自强不息』。殿下黾勉自强，天地祖宗实呵护之，勿以臣言为迂，曰，是守令抚按之务，不必以至尊下亲细事也。臣之学术志行，不过如此，他无可效其微忱，惟此七端，浅近明白，为万民四裔之所共晓，仰冀殿下略行王道，以振人心而新听睹。
　　·论马士英、阮大铖卖君卖国笺
　　太子太保协理詹事府事礼部尚书兼翰林院学士臣黄道周谨奏为治先固本、道贵自强、□□不可以漫尝、奸回不可以共事、聊抒孤忠、以决去就事：臣孤立独往，道与时违，见宏光元年诸臣用事，措置乖方，苍素变色，鹿马易形，私心危之，不敢苟厕朝班之上，出都四十日而陵谷变迁，宗社颠覆，中夜起立，未尝不痛恨饮泣于诸臣也。今当乾坤失据之时，诸臣私相约誓，以殿下为孤注，必阮大铖、朱大典、袁宏勋诸人齐集，始举监国之事。人心已失，物望大乖，马辅兵将纷塞道路，狐兔豺狼共为一穴。郑鸿逵师过而不敢问，高起潜兵散而不敢追。又称方国安兵回，须索四万见饷以为供亿。国安固即萧山之人，家资钜万，还家衣锦，何所需此？又闻马阁臣自言南京之事，已遣陈洪范入北与讲，不知洪范所讲何事？如宏光回銮自关宗社，非洪范之所得讲。如殿下登极，此天地祖宗之所式临，亿兆苍黎之所共载，非□□□□之所当闻也。凡□性欺弱而畏强，茹柔而吐刚，许定国所假借报雠之□不能数百，余皆□□蒙面之徒，多不踰万，独以人心既失，卷道壶浆，使□□自为王师，巩图坐成揖让，不知马士英、阮大铖、朱大典平生所仗靖南、广昌之兵，竟成何物？而卖国卖君一至于此！诸奸所在，寇□指名以国托于诸奸，犹以薪投火。今洪范已行，□必复寻建炎之事。胡铨有言：『焉能从小朝廷求活』？鲁连亦云：『有蹈沧海死耳』！臣系孤舟，见四面溃兵，恐不得正命于殿下左右，适会今日免朝，有怀莫达，谨含涕再陈，以补前疏七事之迂。臣惶恐席藁待罪之至。
　　·请召刘宗周、姜曰广、高宏图、杨廷麟、刘同升以收人心笺
　　洪思曰：上潞王也。谓南都之亡，亡于远刘、姜诸贤，而亲马、阮诸奸。况今是何时，而可复全诸贤■〈束〉外如南都时？盖诸贤，民之望也。方监国日，王问何以教我者？黄子对曰：用贤才以收人心。今在两浙，必用两浙人望所归。刘宗周江东老成，何坚不召用？信黄子言用此一人，则诸贤不召而自集。诸贤既集，则人心尚可振顿。然王必不能也。监国不十日而亡。
　　臣以草野，过承隆眷，赐茶命坐，亲被训示。知圣德宏恩，有覆载之量，睿虑深长，非凡近之所能窥。然以臣迂愚，私揣人心愤闷已极。譬之琴瑟，风雨之后，必须更张。犹之栋梁，倾覆之余，须加补治。昨经面谕，往见马辅，与商大略。臣初至，未暇出城，但晤御史臣何纶。见监国诏书所擢用诸臣，未有刘宗周名。虑浙中人心系于蓍龟，斯民直道不可重违。虽善政不在于调停，起衰必先乎物望。人见宗周与姜曰广、高宏图不在召用之列，必疑当宁常有成心，救乱仍是败局，无以彰求治之诚，开维新之化。幸因懿旨所未及，别出明纶，特召宗周以收江左，再召杨廷麟、刘同升以收江右，不出十日，四方观听自然一新。若仍贯以胶柱，犹藉薪而救火。书曰：『有忍乃有济，有容德乃大』。容忍虽今日之要务，而混沌非干蛊之良图。易曰：『先甲三日，后甲三日』。先甲取其改新，后甲取其丁宁。若复以不别贤奸，禁谈门户（洪思曰：士英恐分别门户，盖以阮大铖、杨维桓辈皆逆案中人，必为诸君子之所不齿。黄子曰：先帝既名之曰逆，又奚足齿乎？门户之谈，君子不能避也。黄子问潞王曰：刘宗周如何不召用？王曰：马辅恐刘家来，又分别门户。黄子曰：止为门户两字破我乾坤，今奈何又听其邪说？君子有贤奸而无门户，小人无贤奸而有门户。然而门户之谈，君子亦不能避也），为今日之鍼砭，则时事悠悠，终不济矣。今日宜常州为重镇，设一督府，征闽广之援师，抗衡江上。两者而外，惟有求贤图治，以收人心。诸卖国卖主者虽不能讨，听其自替（洪思曰：谓马、阮诸奸方各拥兵可数千以自卫，偃蹇湖山，逍遥都市，莫敢谁何）。在殿下遵养以待纯熙，在微臣敬慎以防败类，天祚皇家，必有见睍之期，济济师师，乃成和平之福也。刘宗周老成望重，臣保其召至，必无触藩之事，但藉以收人心扶国祚，（案此下有阙文）。
　　·上皇太后乞趣马士英迎驾笺
　　太子太保礼部尚书协理詹事府事兼翰林院学士臣黄道周谨奏为恳乞懿旨、趣马士英速迎圣驾、兴复南都、以慰舆情、以奠宸极事：臣至愚劣，立朝未五十日，奉祠请假在外。自三月初一日以后，不知朝端何故召靖南、广昌之师尽数过江，使贼臣假□得尾其后奔突京口？又不知江上水师尚八、九万，贼臣假□不过数千，何故轻离宗社，使□□溷于郊坛，□□侵于宝座？且以大臣侍从，早夜图维，宸陛承欢，起居定省，何至三辅远于六飞，龙车违于凤辇，间关载道，险阻多尝？此诚臣子之积愆，黔黎之巨创也！自五月十一日距今已越二旬，士民未知行在。而首辅马士英拥兵自卫，近憩西湖，士民诘问，空言圣驾在靖南军中。马辅诚知圣驾所在，而轻离左右，则有不臣之心。诚不知圣驾所在，而托言厚载以保其家人，则罔上苟偷，神人所共愤也。马辅居平仗靖南、广昌为左右臂。广昌已披发投北，靖南拥兵不动，而马辅独至西湖，盘踞净寺，意欲何为？陛下宜速出懿旨，令马士英仍统黔兵，前至黄得功军中，羽翼圣驾，直趋南京，恢复大业。或圣驾尚在太平、宁国之间，宜尽蠲辎重，收拾士卒，乘大□未集，□踪闪烁之时，驱逐□□，除锄叛逆，稍留面目以见神人。若必雍容袖手，■〈立矣〉圣驾有定，自还临安，则临安妇女行道者皆能之，无所用糊面丧心之马辅为矣！臣知临安士民愤愤欲甘心于马辅，马辅泄泄夷犹，亦以圣驾朝夕即至临安。然舍南京而图临安，未为上策；拂舆情而偷旦夕，亦非永图。若圣驾自还临安，又无所措置马辅者，宗社安危，系于呼吸，惟陛下亟留意焉！
　　·唐王监国笺
