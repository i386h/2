<!-- { "loadSidebar": true } -->
　　保甲之法令尔等相亲爱相保守身家甚羙意也不差遣不烦扰于尔等一无不利闻尔众多不乐为一佥为兵辄难色怨言尔众果冥顽不灵如是耶尔意岂不以一编为甲则有觉察有廵夜不得如旧闲逸近六都一图三十一都三图被矿徒刦掠为鉴不远若先事防御岂至如是二里之人悔之无及尔众又不鉴之尔众冥顽不灵惟图目前不思远大此其一也又岂不以一佥乡兵则有患必我为敌如倭冦如矿徒皆舍死之人也我则欲生焉能敌之夫倭冦矿徒为衣食计而来也为图生计何云舍死惟我兵望风先奔彼得直签冲突势若不顾生死而斗者若我气壮直前彼必退避易地则皆然直前则彼死我生退避则彼生我死此必然之势平时不愿佥兵临冦望风奔溃尔众冥顽不灵惟图目前不思远大此又其一也其间向敌亦致死者正因保甲之法不行故单身被害若果互相救援则击首尾应击尾首应击其中首尾俱应谁能我伤不幸而死上为　朝廷保地方忠臣木下为乡邻救难义士也死无愧心远有芳誉视之懦夫怯士愧色强辞苟生人世者相去何如自古皆有死民无信不立知惜死不知取义尔众冥顽不灵图眼前不图远大此又其一也姑以一事譬之淳俗喜讼好争其来久矣至今亮发争忿服毒自缢比比有之小亦犯刑宪破家棊而不悔忿争闲气比之御侮出之礼义之勇者何如乃矿徒临门束手伏死倭奴经县远近迯窜争讼气何其壮遇冦气何其馁反而用之功业过人远矣由今不变甘为无名枉死甘为徤讼刁民本职尝试思尔等讼争之壮气迯贼之懦气全行可怪逆施可惜尔众冥顽不灵图目前不顾远大此又其一也正谓尔等偷安日久蔽痼不明故再以礼义谕再以远大之计为尔辩说若仍前不听报甲隐下壮丁佥兵临危退缩必以法律从事前日矿徒穷民计图衣食情犹可恕今刦村杀人罪不容诛矣尔等可一心力防捕拒捕者随即杀之不死于敌必死于法死敌为忠义士死法为愚顽民尔等试思母贻罪悔议者谓王阳明行保甲法至宸濠之变又征募客兵当之谓此只可立为之法不可验之行事利于自守不利远攻夫良法迟久而后验习俗偷生苟安巳非一朝一夕之故矣浃肌肤沦骨髓岁月焉能骤变我法未成他患适至势急不得不别计应之同井之制已矣乎不可复见矣取其稍近古意还淳朴修为和睦便益御侮法莫有良于是者必若以迂阔视之则客兵之害甚于盗贼者何时而已王道之所谓出入相友守望相助病疾相扶持者何时而成耶是不可见其末遂不深探其本计目前之功不思尚有远大之利而谓保甲之法为不足行也谓保甲法于御侮有大益者盖此法行则人各有亲爱邻里之心知进退攻击之法平时相亲爱临难必相救援假使倭冦至一县则一县足以御之至一图则一图足以御之至一村则一村之人又足以御之矣家自为守人自为战何事客兵无馈饷之烦费无过兵之骚害韩退之谓征兵满万不若召暮数千法诚莫有良焉者但人情偷安日久不能责效于三五年间耳若谓此法是不可行则古昔居为比闾党族州乡出为伍两卒旅师军者亦迂阔事耶同并法验于前保甲法亦无不验于后之理也

　　○招抚迯民告示

　　淳安县知县海　示谕各都图迯流他方人等知悉尔等割舍乡土远离了平日所聚会的亲戚交游远离了平日遇时节所摽挂的祖宗丘塜者非独无天性不忍之心与人殊也盖因不能赔貱钱粮些小产业贱卖与富家者再无可卖或本身或男女写作奴婢于富家者再无可写衣食不充钱粮何出妻啼子号苦恼万端而里逓多科尚未已官府刑催犹不息吁天无由所以忍割天性之爱含泪迯流他方以求衣食以避繁刑非事稍可巳而尔等为之也今本县丈量田山必有一亩收成者方与一亩差税无则除豁自此以后无赔貱无虗钱粮尔等可回还原籍赴县告查迷占产业取赎男女无业者本县将荒田给助工力与尔开垦区处住屋牛种与尔安生不能耕作者照乡例日给银贰分或用充荅应使客夫役或用充修理夫役各随所能使用凡尔新回之人给与执照待三年之后生理充足然后科派尔等本等身役多方区处必使尔等各得安生

　　○定耗银告示

　　淳安县为征收钱粮事原本县各项钱粮耗银多寡不一盖因各上司衙门兊银轻重不同也然轻重不同存乎其人固有彼一时重此一时轻者小民秤纳钱粮与各里逓多是各项总兊多寡不一深山穷谷之民易为收者所骗矣况因其轻重不同朝更暮改小民岂能遍知里逓户首因其不知而多收耗例比比有之今定自四十一年四月为始凡各项钱粮尽是正数外别加二分作耗一钱加二厘一两加二分十两加二钱一百两加二两此法一立虽有一项钱粮上司秤兊甚重一时上司秤兊钱粮甚重止是将轻者补之二分之耗一定不改甚至不能补者佥富户里逓领觧盖二分耗中数也兊轻则剩剩亦不多兊重则赔赔亦不多且鈗重系贪污者为之此无许多时分无多项或补或赔亦易也外缺官柴薪马丁斋膳夫虽是觧银亦不加耗盖数目不多太甚亦以轻者补无可补则库子当之不增耗以致事体不一也为此示谕里逓人户凡各项钱粮纳者止出二分作耗收者止取二分作耗外有多取者许不时赴县呈告以凭重治

　　○加二分耗钱粮

　　一田地山塘银水夫马价袍服秋塩粮丁田课程肨袄浅船织造料价等项凡通县钱粮俱二分加耗

　　○无耗钱粮

　　一本县柴薪马丁并缺官柴薪马丁家伙及县学斋膳夫缺官斋膳夫家伙其本县均猺除织造外其余俱无耗中称佥富户里长领觧库子当之甚言其不可增耗致事不归一贪人得缘为奸尔其实将轻补重止有余剩决无不足至累领觧之人余剩耗银代充消乏图分虗税钱粮 【 议见户属】 

　　○谕里老告示

　　圣谕孝顺父母尊敬长上和睦乡里教训子孙各安生理母作非为之言凡民间日用常行之道为官为长所以教养小民者明而备矣今后坊里长老人将领去近日名臣注赞朝夕为民觧说中有不知遵守者和言劝谕务使必行里长每月朔望日至县老人每月朔日至县至日本县即据　圣谕考察各里民事小民不遵守圣谕是里长老人不称职也小令省改大则罪责其有凌雪小民多科钱粮者如律治罪另行选补
　　淳安县知县海　示谕盗掘矿人等访得近矿山村落居民屡被尔等掳掠毒害人各有身各有家人毒尔生破尔家尔心何如我县官与尔等皆天地之民也当相爱相生不当互相残害故谕尔等使尔各回本乡各图安稳生理若仍前所为是终日取祸亡也尔等念之反思之毋自贻悔

　　○劝赈贷告示

　　访得各图富积谷粟之家每每乘荒岁勒掯贫民质物典当倍约利息其贫甚虑无可偿者虽倍约亦固吝不与夫当凶岁小民菜色羸形妻啼子号甚者颠仆路衢展转沟壑少有人心者见之有不能为情者尔辈独无恻隐之心至是耶贫民富民均一天地所生之民也一偶而富一不偶而贫假使以尔等处贫者之地贫者处尔等地步亦如尔等坐视待汝畧不加恤尔等无从取食亦将怨之否耶恨之否耶人皆有不忍人之心尔辈偶以利心蔽真心故令里老人等将本县言意劝谕尔等量将所积谷粟借贷贫民不许取利积厚德以遗尔子孙其有念人之急不取其利亦不取其本而直与之者本县以尚义名目书扁皷乐奖之列名县志如仍前畧无恻隐倍称取利许贫民指告以凭重治夫积财而不能散者昔人以守财奴鄙之尔等将为尚义之羙抑将为守财奴之陋财积无用德积庆及子孙尔等念之

　　○淳安县禁约三十一条 【 节次告示俱撮其要于后以便小民遵守】 

　　一通县诸色钱粮每正银一两只许加收二分银为耗一两二分十两二钱百两二两秋塩粮纳银亦照此收耗
　　一均猺凡本县柴薪马丁家伙斋膳夫分宪司府馆三坛门子舗兵七十三名俱无耗惟织造每两加耗二分与收钱粮同
　　一禁甲首不许与里长户轮当里长每一官丁许出银三分与里长以偿应役之劳仍旧多取应卯银者甲首不时首告
　　一禁里长户不许分日轮当里长止许论丁田分管钱粮事务钱粮数多者数人分逓年管数少者一人管或兼管
　　一农桑绢于夏绢内带征不许该催里长并催甲硬办 【 每疋带征农桑绢六寸伍厘零连车垫共银一分八厘零】 
　　一禁催甲不许出酒席绢匣锁钥布袋银与粮长不许起科竹木银并常例送官吏
　　一禁编审均猺审见役丁田里逓不许科敛常例送官吏书手门皂
　　一禁造黄册里逓不许科敛常例送官吏书手门皂
　　一禁各图里长总甲不许起科火夫过山常例送官纸价送吏
　　一两厢火夫只是轮流守宿并本县遇夜出外执灯笼一二对前导迎祭习仪用数名其本县一应担土扛木石锄草打扫等项止用皂隶民壮并犯人不用火夫
　　一禁各图酒舗不许卖酒改卖饭将酒器送县镕毁领回改造饭旋
　　一禁各有店屋之家不许住歇娼妇违者拆毁其屋娼妇逓觧
　　一各地方凡有赶唱妇人到图里总人等实时锁拏送县以凭逓觧回籍
　　一禁收割之时不许将酒腐到田挜换谷粟违者呈治结草舍者许诸人即行拆毁
　　一各图违乡禁盗砍山场柴木违乡禁放牛畜践食稻麦粟豆者即拏送县治罪
　　一里老须时常劝谕小民趁时耕种其荒弃田地者指名呈告本县即将所弃田地给与无业小民耕作
　　一禁通县人民不许设斋醮祭佛致费财用不许竖造佛庙违者里老人等劝谕之谕之不从许诸人告治
　　一禁溺女伤自巳骨肉
　　一禁火化残毁父母身体
　　一禁库子不许送各衙油烛供锡砚冬夏卓帏
　　一通县凡有冠婚丧祭俱要照依家礼仪节行丧事不许请僧道设佛婚礼不许多用盘盒猪羊糖饼不许厚礼物谢媒媒人索取谢礼者赴官告治
　　一禁吏书门皂不许取顶头银
　　一禁粮里长舗行人等不许馈送礼物菜果
　　一各图有教唆词讼之人许诸人指名首告
　　一民壮凡觧府过京者佥殷实富户其余每名一全年只许收七两二钱为工食其有在府团操并台州等处征守者止是将在县民壮工食扣补量远近劳逸每名或抽一两二两津贴不许再于正户身上加取七两二钱除温州海防在外
　　一丁田银凡浅船颜料皮张等项凡属工房三办加派钱粮俱尽在内以外更无钱粮节年多寡畧不同小民不能尽知无闰月年止纳银伍钱柒分有闰年止纳银伍钱玖分与里逓便是
　　一凡有事打点衙门者虽是分厘银些小货物亦与吏书门皂等受人一同治罪枷号二个月
　　一凡典借银谷多取利息者许被害人告治荒年借贷尤不宜多取利
　　一凡原迯流今新复业人户准免本身差役三年后生理完足方行科派终身免其代陪虗税钱粮
　　一秋粮止纳折色每石该银二钱五分止纳司广二项米每石该银五钱八分二厘零三项??息纳每石该银伍钱八厘零塩粮照时价纳
　　一田地傍有树木遮蔽田禾者即令砍去枝叶干甚者连树砍伐

　　海忠介公全集卷之九

　　●海忠介公全集卷之十

　　兴国八议 
　　拟丈田则例 
　　流水鱼鳞图 
　　申军门吴尧山并守廵道请改招详文 
　　示谕 
　　延平条议 

　　○兴国八议

