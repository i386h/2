<!-- { "loadSidebar": true } -->
预备仓者，翁源县尹之所创建也。翁源为韶岩邑，尹能遵行积谷之令，且至万石。谓谷必有贮，贮必有仓。乃度府馆废址，及阴阳学隙地，横纵若乾丈，创为是仓。其中仍为府馆，为厅事，为庖湢，凡若乾楹，而府馆不失其旧。其中为仓之廒者三间，间深一丈二尺广称之。东西为廒者，一十八间，间深若乾，广亦如之。前为门楼三间，而翼以二廒於其傍，一以贮纸价之米，一以贮官吏之俸。经始於嘉靖乙未十一月，落成於丙申正月，曾县尹极莅焉。王主簿瓒赞之於是邑，士夫钟尹韵吴耆民琼等咸请诵县官之功，以上播郡侯之美。极曰：「非县官能致然也，乃我郡郑侯之功之德也。侯起江山，由进士秋官来守於韶，辟明经馆，修古小学，使属邑六各为预备仓以积谷，而教养兼备，县官何有焉？」郑太守骝曰：「非府官能致然也，乃我圣天子之德也。凡播告之修行於天下州郡，州郡谨奉承之以致於邑，俾置囷仓务储积，惟多寡以为贤否，凡以救民荒重民教也，守臣何有焉？」曾尹极旧从甘泉子游，走书以告。甘泉子曰：「不亦善夫！惟政匪敝於时，敝於人，故君明其义，臣能其事，则政举矣。令匪齐於人，齐於人人，故上宣其志，下播其实，则令行矣。嗟乎！井田废，天下无善法矣。富者益骄以淫，贫者益滥以乱，天下无善治矣。故井田不复，王道之疚也。惟其疚以图其善，因其时以救其弊，修其法不诡於俗，齐其政不易其宜，此常平预备之设，其王道之遗意乎！老有所终，幼有所长，鳏、寡、孤、独、废疾者皆有所养，则政事成而化举焉。富民将曰：『彼皆天之民也，贫蹙乃尔，吾何可独富？』而仁之心油然生矣。贫民将曰：『公府之给，农氓之力也，吾何可以徒餔？』而义之心油然生矣。仁义兴，而道德一，风俗同，是故其善教达焉。公不知惠，民不知病，相忘於怨庸，而其善治臻焉。故行一物而四善皆得，预备仓之谓也。若从钟尹耆民之请，立石以记一邑之善，以风四方，夫岂不可？」於是书。

甘泉先生文集卷二十

子曰：「学而时习之，不亦悦乎！有朋自远方来，不亦乐乎！人不知而不愠，不亦君子乎！」

此一章书，人多以论语开卷第一章为浅近而忽之。殊不知作圣之事已具，为论语二十篇之大头脑处。童而习之，白首而不知，岂不可惜。所谓作圣之事已具者，始而成己，中而成物，终而成德，物我同体，上达天德，圣人之道备矣。学字解作觉字，从见为觉，从子为学，其实一也，属知，中庸学问思辨之事是也。习字从羽从日解，如鸟数飞，属行，中庸笃行之事也。程子云：「学者，将以行之也。」最为明切，不具知行，不足以言圣学。本章之字及所学所说皆指天理而言，这天理混然在宇宙内，又浑然在性分内，无圣无愚无古无今，都是这个充塞流行。人人具有，不须假借於人，人亦不能假借於我。何以言学言习？盖虽人人具有，为气拘欲蔽，便似不见了，便似失了。殊不知本体自在，能知觉而存，习之，则自有得，如宝为尘泥所没，日月为云雾所蔽，一旦云雾消，尘泥去，日月宝光自见矣。故圣人之教，必使博学审问慎思明辨，以开其知，察见夫天理之真，又必使笃行以恒其所知。造次必於是，颠沛必於是，终食之间必於是。昊天曰明，及尔出王，昊天曰旦，及尔游衍。以时习之有，如鸟之数飞而不能已也。所谓学而时习，真知而实行之者如此。由是而积之久，浩浩其天，如云雾消而日月明，人人快睹；尘泥去而珠宝光，人人乐观，如何不说？这说字即孟子「理义之悦我心，如刍豢之悦我口」况天理者，天之所以与我，我固有之，自学自习自性自存而自得自悦，非如珠宝日月刍豢之在外者，故於身外之富贵贫贱夷狄患难，无入而不自得则自说矣。说则与天地人己合一同体。陆象山曰：「宇宙内事即己性分内事。」中庸尽其性则能尽人之性、尽物之性而与天地参，故未能成物，则己性分未尽，未得为成己。故学至於说，则德盛而人化之，同声相应，同气相求，远方同志者骎骎而来矣。朋者同类，在学士则为考德问业之人，在人君则为会极归极之民。善及於众，得以遂吾性分之愿，可以发我本心之说。所谓得英才而教育之，如何不乐？此乐不是乐人从己，乃自有性分之乐也。夫学习而至於说，说而至於乐，则人己两忘，天理流行。人知亦嚣嚣，而性分不为之加；人不知亦嚣嚣，而性分不为之损。故凡天下之不同志者，相与非之而不顾，顾吾天理之常存而不怨不尤耳。其何有於愠乎？学至於是，则成己成物而成德矣。成德者，君子之人，学问之极功，圣人之能事毕矣。故愚尝谓：「君子观其所说乐不愠，而其性可知矣。」此一章，真圣人吃紧为人处，与大学之明德亲民以至於至善，中庸之戒惧慎独致中和以至於位育，皆同条共贯，其要只在随处体认天理，为始终圣学人己之贯也。今婺源同志诸君共立福山书院，为讲习之地，时余谒文公阙里而过焉，相与诵法，斯言，察识而力行之。今日藏修於家以成己，即他时见用於朝廷而成物，为达天德以辅王道之功用，此固君子之事也。

甘泉先生文集卷二十一

中丞何公吉阳生生亭铭

　　甘泉翁亭曰观我生，新创之门曰生生。中丞吉阳公之亭亦曰生生，万里不期而同，喜而铭之。

嗟何曰生，天地大德。何曰生生？天德不息。何以曰人？为帝之则。天地之心，其生也直。鸡雏观仁，医自切脉，人具此理，慈爱隐恻。薙草复青，宿核茂植，萌芽发荣，火然全达。四时发藏，一阳剥复，山川流峙，朔晦盈昃。不常不易，超出六合。天机可握，耄期倦言，亲到乃识。

天下有达尊三议

●曰：「人有通天下之望，必其福德之纯全者为之。」何也？将言爵齿德三达尊而系之天下，何其重也！或者二三而分之以朝廷乡党焉，则轻矣。何其不似轲氏之言也。众皆信之达者疑焉。君子於此不容以不辨也。盖福也者，齿爵之谓也。德也者，自得之谓也。自得而德盛，则爵齿在其中矣。何也？有其德，则爵齿重於泰山，无其德，则爵齿轻於鸿毛。知轻重之势，则知尊卑之义矣。夫天下有达尊三爵一齿一德一，固也，而分之以在朝廷莫如爵，乡党莫如齿，何其不似孟氏之言也！何则？系以天下，则乡党不足言也；系之朝廷，则爵固莫如焉，焉足以辨齐君以一慢二？吾故曰似非轲氏之言也。是故爵系於人，人能与之，人亦能夺焉，故曰：「赵孟之所贵，赵孟能贱之。」齿系於天，天能与之，天亦能夺焉，故曰：「栽者培之，倾者覆之。」至於德，则天赋於人，人受於天，一成其德，天亦不能夺也。如是而生，如是而死，如是而始，如是而终。是故有德而受爵，天下尊之为尊爵，否则虽有爵而不足尊，古有以天下之贵，不免为独夫者，桀纣是也。有德而齿，则天下尊之为尊齿，否则虽有齿而不足尊，古有寿跻百年而日杀不辜者，盗跖是也。其并齿爵而可尊者，惟德乎！一德立，爵齿皆尊，虽谓之曰一达尊可也。然则轲氏何为以德概之爵齿为三达尊也？轲氏急於辨时，君以一而慢二言之也，待知者於千百世之后明之也。盖天地之间，爵齿德三者而已，以爵言之，士而上，有大夫、有公侯、有伯子男，皆所谓爵也，而卿相王侯则爵之尊者也。以齿言之，自六十而七十而八十以上，皆所谓齿也，而七八九十则齿之尊者也。以德言之，自一善可称，以至於万善俱全，自可欲之善，至於大而化，化而不可知，皆谓之德也，而万善俱全。大化圣神，则德之尊者也。是故爵有其德则尊，无其德则贵为王侯、贵为卿相，不免为空空之鄙夫耳。寿有是德则尊，无是德则寿跻钱铿，年如李耳，亦不免与蝼蚁草木而同活耳。惟有德之大人乎！与天地合其德，与日月合其明，与四时合其序，与鬼神合其吉凶，先天而天不违，后天而奉天时，天且不违，而况於齿爵乎？记曰：「大德受命。」德而爵者以之。经曰：「天寿平格。」德而齿者以之。记曰：「天之尊爵。」曰：「仁者寿。」无爵而贵，无齿而寿，德行如颜闵者以之。

师服议

或问：「师有服乎？」曰：「有。」「有征乎？」曰：「有。记：『民生於三，事之如一，父生之，君食之，师教之。』师之义至，与君父等师而无[服]，是自绝於君父也，可乎？」曰：「师即师而服之乎？」曰：「否。有一事之师，有一字之师，有一艺之师，有三人行必有我师之师，即师而服之，是率天下而路也。可乎？夫师之道大矣。父母全而生之，师全而傅之，以全父母所生之全。故曰：『夫子於我有罔极之恩。』恩生於情，情者服之所由起也。」曰：「是则然已，然则师之服，何以不经见於礼？」曰：「师服难制也。今夫以一事之师，一字之师，三人行之师，与传之德义之师、成我与生我等者之师，其可以概制乎？惟成我与生我者等之师，恩莫大焉，情莫重焉。故恩不得不发乎情，情不得不服之以三年之服。」或曰：「心丧而无服，可乎？」曰：「心丧无服，犹不丧也。服者，称情而文者也，於此不用其情，乌乎用其情？昔者，孔子没，三年之丧毕，门人治任将归，入揖於子贡，相向而哭，皆失声，然后归。子贡反，筑室於场，独居三年，而后归，是六年矣。盖子贡晚年闻性与天道一贯之旨，所得於夫子，诚不啻罔极之恩，非生於情乎？所谓「礼，虽先王未之有改，而可以义起」者。若夫一事一字一艺之师，亦若是焉，是反轻君父也，可乎？」予三十时，居白沙先师之丧於墓，他有徒致币而不奔赴者，有饮酒於别所而歌唱者，薄之，乃作师服说，为制服。

答称门生议

或问曰：「古今之所谓门生者，宜何称矣？」甘泉子曰：「门生也者，门之生也，如七十子之在孔门是也。」又问，曰：「如太学之士於祭酒、司业、六堂监丞之司也。」又问，曰：「其传道、解惑、受业者是也，如游杨之立雪程门也。」曰：「知贡举者，宜何称矣？」曰：「此朝廷之命也，贡举非其人，则有罪，故曰：『坐主』。」曰：「闻五经之考官，亦称门生。」曰：「非也。糊名易书，足不及门。凡有关通者，朝廷有常罪，何门生之有？今之仕进者於知贡举者，始进之日，则四拜於其门，故忌者诮曰：『今三百进士皆其门生矣。』稍迁官则忘之，若不识面，於糊名易书则终身称生焉，可谓惑矣，人情道义之薄也。故翰林有温门生之诮，可哂也已。昌黎韩子送童子文，有曰：『吾与童子皆陆公之门人。』时陆幼舆为知贡举官也。」以此观之，故为一明辨之，著称门生议。

跋何於逵鸿进士所藏石翁墨迹

