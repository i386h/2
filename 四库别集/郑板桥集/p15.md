<!-- { "loadSidebar": true } -->
　　燮旧在金台，日与上人作西山之游，夜则挑灯煮茗，联吟竹屋，几忘身处尘世，不似人海中也。迄今思之，如此佳会，殊不易遘。兹待凉秋，定拟束装北上。适有客入都之便，先此寄声；小诗一章，聊以道意：“昔到京师必到山，山之西麓有禅关；为言九月吾来住，检点白云房半间。”勖尊者，弟燮顿首。

　　与光缵书

　　承三枉顾，而不得一回候，罪何如也。溽暑炎敲，蒸耳灼目，三游湖而三病，两拜客而两病，老朽残躯，惟裹足杜门为便耳。高明谅之。
　　偶画折枝兰一盆，以为清供，亦消暑之一法也。板桥弟郑燮顿首光缵四哥足下。乾隆辛巳七月二日。


　　●杂著卷

　　板桥自叙板桥居士，姓郑氏，名燮，扬州兴化人。兴化有三郑氏，其一为“铁郑”，其一为“糖郑”，其一为“板桥郑”。居士自喜其名，故天下咸称为郑板桥云。板桥外王父汪氏，名翊文，奇才博学，隐居不仕。生女一人，端严聪慧特绝，即板桥之母也。板桥文学性分，得外家气居多。父立庵先生，以文章品行为士先。教授生徒数百辈，皆成就。板桥幼随其父学，无他师也。幼时殊无异人处，少长，虽长大，貌寝陋，人咸易之。又好大言，自负太过，漫骂无择。诸先辈皆侧目，戒勿与往来。然读书能自刻苦，自愤激，自竖立，不苟同俗，深自屈曲委蛇，由浅入深，由卑及高，由迩达远，以赴古人之奥区，以自畅其性情才力之所不尽。人咸谓板桥读书善记，不知非善记，乃善诵耳。板桥每读一书，必千百遍。舟中、马上、被底，或当食忘匕箸，或对客不听其语，并自忘其所语，皆记书默诵也。书有弗记者乎？


　　平生不治经学，爱读史书以及诗文词集，传奇说簿之类，靡不览究。有时说经，亦爱其斑驳陆离，五色炫烂。以文章之法论经，非《六经》本根也。
　　酷嗜山水。又好色，尤多余桃口齿，及椒风弄儿之戏。然自知老且丑，此辈利吾金币来耳。有一言干与外政，即叱去之，未尝为所迷惑。好山水，未能远迹；其所经历，亦不尽游趣。乾隆十三年，大驾东巡，燮为书画史，治顿所，卧泰山绝顶四十余日，亦足豪矣。
　　所刻诗钞、词钞、道情十首、与舍弟书十六通，行于世。善书法，自号“六分半书”。又以余闲作为兰竹，凡王公大人、卿士大夫、骚人词伯、山中老僧、黄冠炼客，得其一片纸、只字书，皆珍惜藏庋。然板桥从不借诸人以为名。惟同邑李鱓复堂相友善。复堂起家孝廉，以画事为内廷供奉。康熙朝，名噪京师及江淮湖海，无不望慕叹羡。是时板桥方应童子试，无所知名。后二十年，以诗词文字与之比并齐声。索画者，必曰复堂；索诗字文者，必曰板桥。且愧且幸，得与前贤埒也。李以滕县令罢去。板桥康熙秀才，雍正壬子举人，乾隆丙辰进士。初为范县令，继调潍县。乾隆己巳，时年五十有七。
　　板桥诗文，自出己意，理必归于圣贤，文必切于日用。或有自云高古而几唐宋者，板桥辄呵恶之，曰：“吾文若传，便是清诗清文；若不传，将并不能为清诗清文也。何必侈言前古哉！”明清两朝，以制艺取士，虽有奇才异能，必从此出，乃为正途。其理愈求而愈精，其法愈求而愈密。鞭心入微，才力与学力俱无可恃，庶几弹丸脱手时乎？若漫不经心，置身甲乙榜之外，辄曰：“我是古学”，天下人未必许之，只合自许而已。老不得志，仰借于人，有何得意？


　　贾、董、匡、刘之作，引绳墨，切事情。至若韩信登坛之对，孔明隆中之语，则又切之切者也。理学之执持纲纪，只合闲时用着，忙时用不着。板桥十六通家书，绝不谈天说地，而日用家常，颇有言近旨远之处。
　　板桥非闭户读书者，长游于古松、荒寺、平沙、远水、峭壁、墟墓之间。然无之非读书也。求精求当，当则粗者皆精，不当则精者皆粗。思之，思之，鬼神通之！
　　板桥又记，时年已五十八矣。

　　书自叙赠刘柳村

　　《道情》十首，作于雍正七年，改削十四年，而后梓而问世。传至京师，幼女招哥首唱之，老僧起林又唱之，诸贵亦颇传颂，与词刻并行。
　　拙集诗词二种，都人士皆曰：“诗不如词。”扬州人亦曰：“词好于诗。”即我亦不敢辩也。
　　游西湖，谒杭州太守吴公作哲，出纸二幅，索书画。一画竹、一写字。湖州太守李公堂见而讶之曰：“公何得有此？”遂攫之而去。吴曰：“是不难得，是人现在此，公至南屏静寺访之，吾先之作介绍可也。”次日，泛舟相访，置酒湖上为欢；醉后，即唱予《道情》以相娱乐，云：“十年前得之临清王知州处，即爱慕至今，不知今日得会于此！”遂邀至湖，游苕溪、霅溪、卞山、白雀，而道场山尤胜也。府署亭池馆榭甚佳，皆吾扬吴听翁先生所修葺。
　　虎墩吴其相者，海上盐鐅户也，貌粗鄙，亦能诵《四时行乐歌》；制酒为寿。同人皆以为咄咄怪事。
　　高丽国索拙书，其相李艮来投刺，高尺二寸，阔五寸，厚半寸，如金版玉片，可击扑人。今存枝上村文思上人家，盖天宁寺西院也。
　　妙真正真人娄近垣与予善，令其侍者十三郎歌予诗词，飘飘有云外之响。予爱之，遂举以赠。董耻夫亦令其歌《竹枝》焉。后三年，求去，泣不可留，仍返于娄。想其仙骨，不乐久住人世俗尘嚣热耶？
　　板桥自京师落拓而归，作《四时行乐歌》，又作《道情》十首。四十举于乡，四十四岁成进士，五十岁为范县令，乃刻拙集。是时乾隆七年也。
　　新安孝廉曹君，是墨人曹素功后裔。尝持藏墨三十二挺，谒予易《词钞》一册，且云：“公有《官宦家》词：‘朝霞楼阁冷，尚牡丹贪睡，鹦哥未醒。’不但措词雅令，而一种荒淫灭亡之气，已藏其中，所以甚妙。”故乡曹公知言，故亦以词称。
　　紫琼崖道人，慎郡王也。赠诗：“按拍遥传月殿曲，走盘乱泻蛟宫珠。”愧不敢当，然亦佳句。

　　南通州李瞻云，吾年家子也。曾于成都摩诃池上听人诵予《恨》字词，至“蓬门秋草，年年破巷；疏窗细雨，夜夜孤灯”，皆有赍咨涕洟之意。后询其人，盖已家弦户诵有年。想是费二执御挟归耶？
　　《兰亭》六种枣木刻，《武王十三铭》八分书碑，在范县。临济派满天下，祖庭不修可悲也。予作碑以新之，在大名府东关外。潍县城隍庙碑最佳，惜其拓本少尔。
　　（中阙四页）
　　板桥貌寝，既不见重于时，又为忌者所阻，不得入试。愈愤怒，愈迫窘，愈敛厉，愈微细，遂作《渔父》一首，倍其调为双叠，亦自立门户之意也。
　　板桥最穷最苦，貌又寝陋，故长不合于时；然发愤自雄，不与人争，而自以心竞。四十外乃薄有名，所谓‘诸生曰万盈，四十乃知名’也。其名之所到，辄渐加而不渐淡，只是中有汁浆耳。庄生谓：“鹏怒而飞，其翼若垂天之云。”古人又云：“草木怒生。”然则万事万物何可无怒耶？板桥书法以汉八分杂入楷行草，以颜鲁公《座位稿》为行款，亦是怒不同人之意。　　乾隆庚辰秋日，为柳村刘三兄书此十二页。


　　板桥后序

　　板桥居士读书求精不求多，非不多也，唯精乃能运多，徒多徒烂耳。少陵七律、五律、七古、五古、排律皆绝妙，一首可值千金。板桥无不细读，而尤爱七古，盖其性之所嗜，偏重在此。《曹将军丹青引》、《渼陂行》、《瘦马行》、《岳车行》、《哀王孙》、《洗兵马》、《缚鸡行》、《赠毕四曜》，此其最者；其余不过三四十首，并前后《打鱼歌》，尽在其中矣。是《左传》，是《史记》，似《庄子》、《离骚》，而六朝香艳，亦时用之以为奴隶。大哉杜诗，其无所不包括乎！
　　七律诗《秋兴》八首、《诸将》五首、《咏怀古迹》五首，皆由此而推之。五律诗《秦州杂诗》二十首、《咏物》三十余首、《达行在所》三首，皆由此而推之。五言古诗前后《出塞》、《新婚别》、《垂老别》、《无家别》、《北征》、《彭衙行》，以及排律之《经昭陵》、《重经昭陵》、《别严贾二阁老》、《别高岑》，皆由此而推之。立志不分，乃凝于神。
　　板桥平生，无不知己，无一知己。其诗文字画，每为人爱，求索无休时，略不遂意，则怫然而去。故今日好，为弟兄，明日便成陌路。
　　紫琼崖主人极爱惜板桥，尝折简相招，自作骈体五百字以通意，使易十六祖式、傅雯凯亭持以来。至则袒而割肉以相奉，且曰：“昔太白御手调羹，今板桥亲王割肉，后先之际，何多让焉！”
　　板桥游历山水虽不多，亦不少；读书虽不多，亦不少；结交天下通人名士虽不多，亦不少。初极贫，后亦稍稍富贵，富贵后亦稍稍贫。故其诗文中无所不有。

　　陋轩诗最善说穷苦，惜其山水不多，接交不广，华贵一无所有。所谓一家言，未可为天下才也。板桥诗如《七歌》，如《孤儿行》，如《姑恶》，如《逃荒行》、《还家行》，试取以与陋轩同读，或亦不甚相让。其他山水、禽鱼、城郭、宫室、人物之茂美，亦颇有自铸伟词者。而又有长短句及家书，皆世所脍炙。待百年而论定，正不知鹿死谁手。
　　乾隆庚辰，郑燮克柔甫自叙于汪氏之文园，与刘柳村册子合观之，亦足以知其梗概。
　　叹老嗟卑，是一身一家之事；忧国忧民，是天地万物之事。虽圣帝明王在上，无所可忧，而往古来今，何一不在胸次？叹老嗟卑，迷花顾曲，偶一寓意可耳，何谆谆也！燮又记。

　　板桥偶记

