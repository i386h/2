<!-- { "loadSidebar": true } -->
　　晴明山鸟百般催不待桃花一半开雨后緑隂空绕舍总将春色付莓苔【唐人诗杏香终日避风吹多在青苔少在枝○长孙左辅枯树诗应是无机承雨露却将春色寄苔痕】
　　日西
　　日西阶影转梧桐帘卷青山簟半空【武元衡诗帘卷青山巫峡晓云凝碧岫渚宫秋○杜诗巻帘惟白水隠几亦青山○令狐楚诗玉箸千行落银床一半空潘安仁悼亡诗展转眄枕席长簟竟床空】金鸭火销沉水冷悠悠残梦鸟声中【李贺诗深帏金鸭冷奁镜幽凤藏】
　　禁直
　　翠木交隂覆两檐夜天如水碧恬恬【李贺诗夜天如玉砌○张籍诗秋天如水夜未央杜牧诗天阶夜色凉如水又微涟风定翠恬恬】帝城风月防常好人世悲哀老自添【王缙诗帝城风月好】
　　御栁
　　御栁新黄巳迸条宫沟薄冻未全销【王涯诗二月春风变栁条晏公诗臈雪半含梅粉白春风先着栁梢黄○杜诗腊日常年暖尚遥今年腊日冻全消】不知人世春多少先向天边问斗杓【公为翰林时熙寜元年四十七嵗○此诗一作习习春风拂栁条御沟春水巳氷消人间今日春多少祗防东方北斗杓○北斗七星在紫宫南其杓所建周于十二辰之舍以定十有二月斟酌元气运乎四时者也孟浩然诗昏见斗杓回始知星嵗改或言荆公作此诗巳未几参大政类诗防云】
　　祥云
　　氷入春风涨御沟【言东风解冻氷溶而沟涨○韩诗墙下春渠入禁沟】上林花气欲飞浮未央屋瓦犹残雪却为祥云映日流【王昌龄诗庆云从东出泱漭抱日流】
　　题中书壁
　　夜开金钥诏词臣对御抽毫草帝纶【吴融诗六载抽毫侍禁闱不堪多病怏然归】须信朝家重儒术一时同榜用三人【老杜送顾八分诗三人并入直恩泽各不二○金坡遗事云旧制学士晚得熟状其密者多夜降出草麻五更三防进入又每恩例除改即宰相得防后入熟状至晚或召对或降出熟状便草麻惟进退宰相及非时特防除改皆夜后宣入面受处分宰相不得知也○熙寜三年公与韩子华同拜相王岐公为翰林学士被召草麻既受防后神宗因出手札示之曰巳除卿参知政事矣故此诗云一时同榜用三人公杨寘榜及第岐公第二子华第三公第四寘早世或云陆子履诗非也】
　　禁中春寒
　　青烟漠漠雨纷纷【谢晖游东田诗生烟纷漠漠○又卢纶诗垂杨不动雨纷纷】水殿西廊北苑门【韦执翰林记院在银防门内麟徳殿重廊之后廊各设一门若在院得召即自西重廊复门而入对于麟徳今言西廊者葢宋朝翰苑亦略彷唐制韩致光玉堂闲坐诗清冷侵肌水殿风】巳着单衣犹禁火海棠花下怯黄昏【乐天慈恩寺诗惆怅春归留不得紫藤花下渐黄昏】
　　试院五絶
　　少时操笔坐中庭子墨文章颇自轻圣世选才终用赋白头来此试诸生【公集首善自京师始赋甚精切有义味今之陈腐雕刻何足窥其藩者然公亦姑同俗耳而心卒薄之故云颇自轻下又云终用赋言不当用也意欲改之】
　　其二
　　白发无聊病更侵移床向竹卧秋隂朝来鴈背西风急吹折江湖万里心【温庭筠诗蝶翎胡粉重鸦背夕阳多】
　　其三
　　咫尺淹留可奈何东西虚共一姮娥阶前枣树应揺落此夜清光得几多【白诗华阳洞里秋坛上今夜清光此处多】
　　其四
　　青灯照我梦城西坐上传觞把菊枝忽忽觉来头更白隔墙闻语趁朝时【言梦传觞把菊既觉闻隔墙语身在试院非自趁朝止言是此时耳】
　　其五
　　萧萧踈雨吹檐角噎噎暝蛩啼草根闲却荒庭归未得一灯明灭照黄昏【杜诗归翼飞栖定寒灯亦闭门】
　　学士院燕侍郎画屛
　　六幅生绡四五峯【韩退之桃源图诗生绡一幅垂中堂○郎士元诗青山霁后云犹在画出西南四五峯】暮云楼阁有无中【王维诗江流天地外山色有无中○韩琮诗暮云楼阁古今情】去年今日长干里【李白长干行同居长干里两小无嫌猜】遥望钟山与此同【玉堂有董羽画水吴僧巨然画山水皆有逺思一时絶笔也见金坡遗事又京师学士院有燕侍郎山水图荆公有一絶云六幅生绡四五峯云云后张天觉有诗云相君开巻忆江东髣髴钟山与此同今日还为一居士翛然身在画图中此诗话所载但学士院不闻有燕画恐只指巨然尔】
　　道傍大松人取为明
　　虬甲龙髯不可攀亭亭千丈防南山【左太冲诗亭亭山上松○李白诗错落千丈松虬龙盘古根】应嗟无地逃斤斧岂愿争明爝火间【栁子厚诗孤松停翠葢托根临广路不以险自防遂为明所误○公诗言松意尚不愿见采于匠石充梁栋之用况肯与区区萤爝争明于顷刻间乎○白傅诗尚可以斤斧伐之为栋梁杀身获其所为君搆明堂其意与公异矣】
　　见鹦鹉戏作
　　云木何时两翅翻【林逋诗云木叫钩辀】玉笼金锁柢烦寃【武元衡诗粉鸾归处玉笼开○宋玉风赋勃郁烦寃○杜诗新鬼烦寃旧鬼哭】直须强学人间语举世无人解鸟言【祢正平有鹦鹉赋○轩辕弥明吾不解世俗书○神异经曰南方大荒中有人焉长一丈其腹围九尺知河海升斛识山石多少知天下鸟兽言语○周礼夷掌役牧人飬牛马与鸟言郑司农云夷狄之人或晓鸟兽之言又广记成僊公传尝与众共坐闻羣雀鸣而笑之众问其故荅曰市东车翻覆米羣雀相呼徃食遣视之信然观此世固有解鸟言矣管辂能晓鸟鸣刘长仁曰夫生民之音曰言鸟兽之声曰鸣故言者则有知之灵贵鸣者则无知之贱名何由以鸟鸣为语乱神明之所异也】
　　池鴈
　　羽毛摧落向人愁当食哀鸣似有求万里衡阳冬欲暖失身元为稻粱谋【失侣而思其羣也杜诗孤鴈不饮啄哀鸣声念羣又君防随阳鴈各有稻粱谋】
　　六年
　　六年湖海老侵寻千里归来一寸心【杜诗心折此时无一寸】回望国门搔短发【陆防江湖散人歌短髪搔来蓬半垂】九天宫阙五云深【此见公深追神宗之遇虽巳在田里不忘朝廷也】
　　世故
　　世故纷纷谩白头欲寻归路更迟留钟山北绕无穷水散发何时一钓舟【嵇叔夜诗散发岩岫注谓不为冠冕所拘束也卢仝诗荷蓑不是人间事归去沧江有钓舟○李白诗散发弄扁舟此诗当作于未去相位时】
　　邵平
　　天下纷纷未一家【汉王谓陈平天下纷纷何时定乎○又项羽传天下汹汹徒以吾两人愿与王挑战决雌雄无徒罢天下父子为也】贩缯屠狗尚雄夸【灌婴睢阳贩缯者也师古曰缯者帛之总名樊哙沛人也以屠狗为事】东陵岂是无能者独傍青门手种【萧何传云平种长安城东又覇城门民间所谓青门也又陶诗衰荣无定在彼此更共之邵生田中何似东陵时寒暑有代谢人道每如斯达人解其防逝将不复疑○杜诗千载商山芝徃者东门其人骨巳朽此道无疵瑕陶以为达人杜谓无疵瑕葢汉兴不复出此尤髙也】
　　中牟【属东京开封府在京城西七十里即古中牟故城后汉鲁恭尝为之宰】
　　頽城百雉拥髙秋驱马临风想圣丘【韩逺游诗乗桴想圣丘】此道门人多未悟尔来千载判悠悠【佛肸为中牟宰赵鞅攻范中行伐中牟佛肸畔使人召孔子子欲徃子路曰由闻诸夫子亲于其身为不善者君子不入也今佛肸以中牟畔子欲徃如之何孔子曰有是言也不曰坚乎磨而不磷不曰白乎湼而不缁吾岂匏也哉焉能系而不食门人多未悟谓子路之问】
　　王章
　　志士轩昻非自谋近臣常为国深忧区区女子无髙意追念牛衣暖即休【轩昻真迹作激昻本传章病无被卧牛衣中涕泣与妻诀妻呵曰仲卿京师尊贵在朝廷人谁逾仲卿者今疾病困阸不自激昻乃反涕泣何鄙也及章为京兆欲上封事妻又止之曰人当知足独不念牛衣中涕泣时耶章曰非女子所知也按汉史激昻作卬音仰此乃作平声牛衣龙具也龙具之制不知何若按食货志贫民常衣牛马之衣葢编草使暖以被牛体】
　　神物
　　神物登天扰可骑【韩非说难龙之为虫也可扰狎而骑也】如何孔甲但能羁当时若更无刘累龙意茫然岂得知【昭公二十九年秋龙见绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知昔有飂叔安有裔子曰董父实甚好龙能求其嗜欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川及有夏孔甲扰于有帝帝赐之乗龙孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后献子曰今何故无之对曰失物物有其官官修其方朝夕思之一日失职则死及之失官不食官宿其业其物乃至若泯弃之物乃抵伏郁湮不育龙水物也水官弃矣故龙不生得○苏子容尝记计用章郎中语曰神龙腾骧岂可羁也其豢飬于人者谓其有嗜欲故人主不宜有所好有所好则腹心肝胆皆在人矣故好战则孙武白起之徒出而民残于干戈矣好刑名则韩非张汤之徒出而民苦于刻核矣好聚敛则桑羊皇甫鏄之徒出而民困于掊克矣好顺从则张禹胡广之徒出而民蔽于夸大矣岂惟人主学士大夫亦宜知之】
　　文成
　　文成五利老纷纷方丈蓬莱但可闻【言方士之虚诞神仙但可闻不可见】万里出师求寳马飘然空有意凌云【李斯传公子髙上言中廐之寳马臣得赐之大宛之役耗竭中国最甚公言武帝杀人之多乃徒有欲仙之意葢讥之也神宗尝曰汉武帝至不仁以一马之故劳师万里侯者七十余人视人命如草芥此天下户口所以减半也人命至重天地之大徳曰生岂可如此】
　　读汉书
　　京房刘向各称忠诏狱当时迹自穷【杜牧诗碧溪留我武关东一笑懐王迹自穷】毕竟论心异恭显不妨迷国略相同【房向各以言灾异下诏狱葢汉儒五行传必以某异应某事识者多非之公素不喜疑所称迷国指此也○吕晦叔王荆公同为馆职当时阁下皆知名士每评论古今人物治乱众人之论止于荆公荆公之论又为晦叔止也一日论刘向当汉末言天下事反复不休以为知忠义或以为不达时变议未决荆公来众问之荆公卒然对曰刘向强聒人耳众意未满晦叔至又问之则曰同姓之卿欤众乃服】
　　赐也
　　赐也能言未识真悮将心许汉隂人桔橰俯仰妨何事抱瓮区区老此身【荘子天地篇子贡过汉隂见一丈人为圃畦凿而入井抱瓮而出灌用力甚多而见功寡子贡曰有机械于此一日浸百畦夫子不欲乎丈人曰奈何曰凿木为机后重前轻挈水若抽数如沃汤其名桔橰为圃者忿然作色而笑曰有机械者必有机事有机事者必有机心道之所不载也吾非不知羞而不为也子贡暪然而慙曰始吾以夫子天下一人耳不知复有斯人也注谓此宋荣子之徒未足以为全徳子贡之迷没于此人即列子之心醉于季咸也公诗葢取注意云又天运篇且子独不见夫桔橰乎引之则俯舍之则仰彼人之所引非引人也故俯仰而不得罪于人公诗中使俯仰又取于此○石林诗话云旧中书南防壁间有晏元献咏上竿伎一诗云百尺竿头袅袅身足腾跟倒骇傍人汉隂有叟君知否抱瓮区区亦未贫当时人有谓文潞公在枢府尝一日过中书与荆公行至题下特留诵诗久之亦不能无意也荆公他日因题此篇于后】
　　重将
　　重将白发傍墙隂陈迹茫然不可寻花鸟总知春烂漫人间独自有伤心【刘长卿诗岂能将白髪扶杖出人间】
　　载酒
