<!-- { "loadSidebar": true } -->
    ○授崔慎由剑南东川节度使制
    夫尊任辅相之道也，入则秉钧衡以临群辟，出则赐弓矢以长诸侯。宠光不渝，寄属咸重，将求良翰，乃命台臣。太中大夫守中书侍郎兼礼部尚书同中书门下平章事监修国史上柱国赐紫金鱼袋崔慎由，继美德门，承家贵位，缙绅伟望，礼乐上流。挺松筠之贞姿，服兰荪之懿行。自居多器，累历清华，禁林才擅於多能，纶阁词推於巨丽，物情愈茂，廷誉甚高。再列贰卿之崇，亟阐六条之化，爰加奖任，益委重难。屡启嘉谋，俄参大柄，而周涉寒暑，备见器能，道已著於始终，恩岂殊於中外。眷兹东蜀，实曰奥区，俾授旌旄，以彰优重。昔叔子望高於岘首，次公声振於颍川，孰有後先，率是为理。勉宏风教，期懋厥庸。可检校礼部尚书使持节梓州诸军事兼梓州刺史御史大夫充剑南东川节度副大使知节度事管内观察处置等使。
    ○授萧邺监修国史刘彖集贤殿大学士制
    门下：康济生灵，必在陶甄之化；稽参政事，允归王佐之才。况乎元首股肱，义均一体，叶心同德，予怀所嘉，式兼刊综之荣，用举褒隆之典。朝散大夫守工部尚书同中书门下平章事充集贤殿大学士上柱国彭城县开国男食邑三百户赐紫金鱼袋萧邺，襟神清肃，器鉴精通，敷赞大猷，孙宏有慎厚之行。朝议大夫尚书户部侍郎同中书门下平章事判度支上柱国赐紫金鱼袋刘彖，业履清方，风标峻整，弥纶庶务，安国乃任职之臣。而皆词焕丹青，道润金璧，匡衡贡禹，经术该明。孔光师丹，议论宽博。或顷司邦计，茂慎之规；或尝拥节旄，著缮完之绩。洎膺枢近，益畅谋猷，每见沃心，实谐注意。俾厥后为尧舜，纳百姓於休和，即竭乃诚，期於予理。子长、子骏之职，石渠、天禄之书，稽合异同，裁成褒贬，儒雅之任，迭选攸宜。式表茂勋，用荣兼领，永绥宠渥，往孚於休。邺可监修国史，彖可兼充集贤殿大学士，馀各如故。主者施行。
    ○授夏侯孜平章事制
    自古有天下得列圣帝哲王之科者，必由良臣以就景化。故君非辅弼，无以启昌期，时未清平，不得称贤相。契合交感，相须而成，苟非其人，岂副斯举。朝议大夫尚书兵部侍郎充诸道盐铁转运等使上柱国赐紫金鱼袋夏侯孜，礼乐重德，簪裾上流，才可兼人，智可周物。蕴范时之行义，富经国之文章，识探奥微，器抱冲粹。早践清列，克彰令名，（阙）当七月，匡谏无隐。再历三独，纠绳不回，廉风俗而政清，提纪纲而望振。旋领版籍，亦司牢盆，推公秉持，息力完缉。法得其伦要，吏惮其威棱，国财可丰，官事具举。是用陟此邦杰，付之庙谟，既谐朕心，且洽佥论。於戏！宰辅巨任，群伦共瞻。政乖其宜，则四海罹弊；事叶其理，则万人以苏。副吾拔擢之恩，励尔燮谐之道，朝廷耸望，尔其戒之。可守本官同中书门下平章事依前充诸道盐铁转运等使。
    ○罢蒋伸判户部制
    门下：辅弼之任，陶钧为重，所以导阴阳而施化，相天地以成功，宣亮皇猷，藻饰王度。苟或婴以他务，兼拘利权，则异乎代天佐理之道矣。通议大夫尚书兵部侍郎同中书门下平章事判户部事护军赐紫金鱼袋蒋伸，紫微上才，清庙雅品，洁如寒玉，峻若孤峰。既高绝俗之姿，能履中和之道。秉吉士之操，时然後言；学君子之儒，仁而且勇。洎宠承内旨，擢处禁垣，嘉言屡沃於朕心，密赞深知其忠恳。委司版籍，益彰器能，遂践台阶，颇洽公望。澄源以正本，循名而责实，岂以司存，尚烦丞相。去兹剧务，俾专缉熙，所宜竭尔一心，开予四目，推至公而平庶政也。依前兵部侍郎同中书门下平章事，散官勋如故。
    ○授夏侯孜集贤殿大学士制
    门下：朕居兆人之上，当万机之广，戎夷式叙，阴阳克调。实宗社降灵，辅弼宣力，臻彼富庶，至於洽平。既彰大明，益伫化成之妙；载烦台席，用盛儒林之选。朝议大夫守尚书兵部侍郎同中书门下平章事充诸道盐铁转运等使上柱国赐紫金鱼袋夏侯孜，材协国桢，道称王佐，以孝友为家行，以礼乐为身文。潢陂纳宽，涧松挺节，雄词擅雅，奥学洞微。利刃发硎，而肯綮无滞；代天宰物，而埏埴有馀。薰然至和，霈若潜润，况精列图籍，焕开禁垣，高列隽髦，翔集近署。雅归清重，方在专总，演畅事功，显扬懿美。是宜更一乃志，愈专乃衷，吐辞虽酌於当今，正学必思於稽古。俾密勿之际启沃之间，无忘我以三坟五典，更光丕绩，永孚於休。可充集贤殿大学士，馀并如故。主者施行。
    ○答百僚请加尊号第三表诏
    朕获承丕绪，奄有万方，忧物之心，常怀惕厉。荷天之力，渐至宁，此中外元僚，文武庶政，咸有一德，以匡冲人。而卿等猥以鸿名，加於菲薄，拜章沥恳，至於再三。伏念自列圣以来，何尝无今日之请，然率不能让者，上慰宗庙之灵，下迫群臣之愿。奥予小子，岂敢久劳卿士之心哉。敬允乃诚，良深自愧，所乞宜依。
    ○以杜黄裳裴度配享宪宗庙廷诏
    朕以宪宗皇帝道叶中兴，威加寰海。开启圣意，则有杜黄裳；弼成功业，则有裴度。著在国史，时无比伦。宜以杜黄裳、裴度同配享礼。
    ○令议武臣配享宪宗庙廷诏
    论功配食，文武宜兼。元和一朝武臣，功力最高者定一人，与杜黄裳、裴度同配享宪宗皇帝室。顷李有平蔡之绩，高崇文有收蜀之功，校其二人，功孰为重？宜令尚书省议奏。
    ○焚埋匿名文状诏
    比来多有无良之徒，妄於街衢投置无名文状，及箭上并旗幡上，肆为奸言，欲以惑听。自今已後，如有此色，宜准宝应二年正月十八日敕令，所在地界，於当处焚毁埋藏，不要闻奏。
    ○敕州县条奏利弊诏
    应天下州县，或土风各异，或物产不同，或制置乖宜，或章条舛谬，或云施之岁久，或缘碍於敕文：有利於人而可举行者，有害於物而可革去者，并委所在县令录事参军，备论列於刺史，具以上闻。委中书门下据事件下观察使，详言列奏，当与改更，各从便安，自当苏息。如或在官因循不举，後来者无以申明利害，较然违慢可见，当重加惩罚。仍更不得授县令录事参军。刺史委中书门下具名奏闻，别议殿责。
    ○两税外不许更徵诏
    食力之徒，须令自济。天下仓场所纳斛斗，如闻广索耗物，别置一仓斛斗，又随斗纳耗物，率以为常。致疲人转困，职此之由。自今委长吏切加提举，一切依仓部格。如有违犯，专知官停见任，仍殿两选，所由决脊杖二十，准法处分。所贵利归农亩，耕者不饥。其天下诸州府百姓，两税之外，辄不许更有差率，已频申饬。尚恐因循，宜委御史台切加纠察。如有违犯，县令录事参军判官节级科责。长吏不存勾当，亦委台司察访闻奏。其诸道州府应所征两税匹段等物，并留州留使钱物纳匹段等虚实估价及见钱，从来皆有定额。如闻近日或有於虚估匹段数内，实徵估物，及其分数，亦不尽依敕条。宜委长吏切加遵守，苟有违越，必议科绳，本判及专智官当重惩责。又青苗两税，本系田土，地既属人，税合随去。从前赦令，累有申明，豪富之家，尚不恭守。以後州县觉察，如有此比，须议痛惩，地勒还主，不理价直。
    ○饬狱吏推断不平诏
    刑狱之内，吏得使情，推断不平，因成冤滥。无问有赃无赃，并不在原免之限。
    ○令详定盗贼赃罪诏
    攘窃之兴，起於不足。近日刑罚颇峻，盗贼益烦。赃至一千，便处极法，轻人性命，重彼货财。既多杀伤，且乖教化，况非旧制，须议改更。其会昌元年二月二十六日敕，宜委所司重详定，条流闻奏。
    ○谕州县上佐丞簿诏
    每思前贤设官分职，岂徒然哉。今州有上佐，县有丞簿，俗谓闲官，不领公事，殊乖制作之本意也。自今後州县公事，上佐丞簿得失须共参详，如有败（阙），或不遵法理，及百姓流亡，不先举明，并须连坐。冀得人展其才，官无冗食。
    ○万寿公主出降诏
    女人之德，雅合慎修，严奉舅姑，夙夜勤事，此妇之节也。先王制礼，贵贱同遵，既以下嫁臣寮，仪则须依古典。万寿公主妇礼宜依士庶。
    ○禁奸吏舞文诏
    法司使法，或持巧诈，分律两端，遂成其罪。既奸吏得计，则黎庶何安？自今已後，应书罪定刑，宜令直指其事，不得舞文，妄有援引。颁示天下，长吏严加觉察。不得辄使奸吏，如有此色，当议停解。
    ○委京兆府捉获奸人诏
    如闻近日多有闲人，不务家业，尝怀凶恶，肆意行非，专於坊市之间，恐胁取人财物。又其中亦有曾为趋吏，依倚门栏，自恐愆尤，遂致停解。不思已过，却务怨雠。妄构虚辞，恣行恐吓。要惩此弊，以静奸源。自今已後，宜委京兆府切加访察。如有此色，便捉获痛加刑断。
    ○以夏令疏理滞狱诏
    此後除巨蠹所不原外，每立夏至立秋前，犯罪人就州府常条之中，量与减贷，速为疏理，无令淹系。
    ○答两省谏幸华清宫诏
    朕以骊山近宫真圣庙貌，未尝修谒，自谓阙然。今属阳和气清，中外事简，听政之暇，或议一行。盖崇礼敬之心，非以盘游为事，虽申敕命，兼虑劳人。卿等职备禁闱，志勤奉上，援经据古，列状献章，载陈恳到之辞，深睹尽忠之节。已允来请，所奏咸知。
    ○议立回鹘可汗诏
