<!-- { "loadSidebar": true } -->
　　至正六年八月十二日丁巳朝列大夫沔阳知府安公卒于家子承衡致其兄承规之辞以状来请曰先子辱友公有年矣今不幸至大故志诸幽以昭示无极者舍公其谁幸哀而赐之铭公于有壬父执也先公为会福寮属公实都事有壬居江夏去沔阳甚迩公之政日有闻铭复奚让即其状叙之曰公讳礼字伯宁起家河南宪史歴掾中书除徽政院检校覆料官改彰徳路经歴入为会福院都事官文林郎擢户部司计出为大名路治中升知沔阳府莅官以能称其在大名沔阳尤为可称者至顺初朝廷慎择郡邑官有声于京者徃徃外补是以有大名之役元统初诏辟守令台宪交荐是以有沔阳之除大名王邸在焉部曲三千人若居器饩廪刍粟或给诸官或假诸民规约有方吏不得并縁为奸王尝欲击球于宣圣庙隙地公进曰此风化所原非戏所也王为止又尝以行事得失问公公极言其失王怒公徐曰王问当以正对谀以陷王不义可乎王悟改容谢之傅尉者有罪遇原朝服出迓公叱曰汝囚伍也而与命官列乎斥去之别驾程之没也养子脱因冐世赏再受命矣嫡孙安童既长乃诬以罪公释之且归其荫他如监输租则费大省市织缎则直先给止导川之妨农息牧地之构讼皆表表有闻此大名之政也沔地卑湿民重网罟而轻蚕桑公程有司教以树养之法且谕之曰一时之劳官若强汝无穷之利官能汝夺乎期年有成民今徳之新庙学作祭器广生徒置书籍得学租隠者州若县为石二千五百有奇河南行省檄公经理徳安屯田军民之讼遂决朝廷遣使分道决囚公承命分江西以平允称此沔阳之政也二郡皆纪之石公平生嫉恶太过故所至与物忤虽怨之者不免一一而公论的然以公为是者林林焉晚年以霜溪自命夷犹乡里种花莳果手题其轩曰归兴曰涉趣志可见已得年六十有七葬汲县观头原先茔也上世居沧州乐陵考始占籍于卫祖考讳实徙葬焉考讳国平赠中顺大夫同佥太常礼仪院事上轻车都尉追封武威郡伯妣许氏顾氏赠武威郡君配王氏封武威郡君子男六承规其长也承矩早卒承权刑部令史承衡承度承量女二长适梁桂次未行孙男三恂忱慥女二铭曰
　　呜呼伯宁自古皆有死公岂独靳其生胡昼而晦胡夜而明晦明相禅胡亏胡成世固有久生而无益又孰若速朽而有名伊公英英遹蜚厥声闳于沔水张于元城城复于隍无损公之刚水涸于陆无陻公之肃维彼黄堂维此泮宫丰碑峩峩于以载功晚岁归休左右图史以畊以学贻厥孙子収英敛华韬光沈馨矢于霜溪永保坚贞凄其长往呜呼伯宁吾不知死生之相承吾知吾铭

　　黄岩知州梁君墓志碑

　　予居鄂闻岳巴陵尹梁公彦升有善政且知为同里人予游湘中君为船户提举始识之粹然古君子也既而请铭其大父按察公碑倥偬未遑越四年始克铭又三年为至正丙戌公归自黄岩一再见九月廿九日卒于家以十月廿六日祔安阳郭村先茔侄友直孙楚来请铭呜呼铭其祖石犹未树又铭其孙弗忍也然悉其世熟其贤乡人莫予若也安得而弗铭公讳迁相人也考讳庄妣郭氏大父讳贞终朝列大夫山南湖北道提刑按察副使妣张氏曽大父讳璧妣史氏君以祖官荫望江县主簿移英山改萍乡州税课提领升巴陵县尹天临路船户提举黄岩州知州兼劝农事官自进义副尉四转至奉训大夫为令若守为政有可纪者焉其佐邑也大旱致祷而澍雨应沿部使者檄谳狱而寃致平其作邑也弭剧盗平金赋终更民弗忍其去其作郡也修学校均盐课足仓储民方咏歌其惠而公浩然引年去矣年甫六十有七配杨氏继张氏赠恭人子男一溟先卒女五俱适名族孙男四楚麓余未名公有兄曰达达有子曰友直友闻公之考既卒按察公尚无恙治命曰迁其后我再传则归达之子公归即以荫归友直而不私其孙可谓善继志矣公喜读书寡言笑乡里称善人为政绰有祖风而又有二异焉世有年逾七十而匿年冐进者公力辞于未及之年一异焉世有不幸卒官而道路阻修遂不得葬公引年归躬具棺椁若预知之者二异也不可以不书铭曰
　　惟按察公孙彦升治民家谱善继承迹着淮甸彰巴陵黄岩惠爱尤可称世今民帅未足凭刚者猛鸷剧虎鹰柔复脂韦罢弗胜不絿不竞政乃恒我铭尔祖惟其能我铭彦升惟其绳绳武有要先竞竞侵晨餐蘗夕饮氷继世守之世以兴

　　大元赠奉直大夫大同路应州知州飞骑尉追封大同县男傅公墓碣铭

　　公姓傅氏讳仁义世居代郡祖讳琪金兵马大元帅父讳徳贞佑兵乱徙云中大同县占籍禁军娶刁氏二子长良臣次即公也良臣三子二孙子逸其名孙蛮子下津闾公娶张氏五子斌瑞琏瑄琦斌为河东考牧官娶师氏二子克诚克复三女适崔李杨瑞娶张氏一女适王琏有干局起家奉常知印除将仕郎大盈仓副歴鄄城县丞武州判官南仓监支纳富宁同提举升奉直大夫两淮都转运盐使司判官课登有金缎之赐初娶李追封大同县君子赫克女适今参议中书省事李述彦古封陇西郡夫人继潘若齐生子皆幼卒田一子克昌瑄娶刘子克强琦娶郭子克柔曽孙男曰元曰亨曰贞曰礼曰智曰信曰敬女四人公性禀端庄涉猎书史不与物忤虽匮乏不妄干人惟力田以自给以子贵赠奉直大夫大同路应州知州飞骑尉追封大同县男张氏累封大同县君祔焉判官刚直而敬慎鹾司货利渊薮少不慎若衣素缟行涂炭鲜有不湼者富宁民凋瘵积弊非一日宿额酬入岁必取盈乃能洁其身而不湼登其额而至盈可不谓能乎人谓应州之教有素也既休致首拓兆域砻石仪凡可以奉其先而合于礼者举为之介其婿彦古请铭其墓道之石余昔过居庸并塞西北山川风土可得而稽焉惟代自昔著称至汉地尤居重云中气习大率近似慷慨豪侠之士实生其间婚姻葬祭之礼兼南北之宜而扬其亲于不冺质诸礼而不悖者傅氏有焉自其先兆域石刻班班可考岂独示法奕世而一乡之化于一家者由是可征矣应州力田自给以义教其子判官敬慎自持以礼显其亲是铭之刻三善具焉使云中之人知立教之要以劳不以逸一也知教子之道以义不以利二也知显亲之实以礼不以俗三也风移俗易顾不在兹乎编修官拜特穆尔既志应州之墓予因有考而叙其世又系之以铭曰
　　惟代山川据雄峻介子之裔世登俊金火一熄无留烬吾土吾身不容殉云中乃徂劳不偾椒聊繁衍坠复振祖风猎猎流诸胤谨正于官着忠荩疏封及亲秩有郡载砻乐石欲传信俾翁世有无穷闻平生所植徳惟慎善源吾启后其浚于嗟汨汨流无尽

　　故元处士徐君墓志铭

　　承事郎湖南道宣慰使司都元帅府都事黄常仲纲状其舅氏处士徐君行实请铭于予予读之竟壮其辞自足为铭奚复余请辞不获则本其状而笔之曰徐氏世有闻人至铉之孙祖禹刺饶爱乐平永丰里风土家焉厥后簪绂蝉聨君讳舜臣字熈载曽大父文蔚大父体仁皆濳徳旷寮父一龙博学能文尢深于易宋末举进士而谷陵变迁矣国初荐遗逸擢将仕郎宁国路旌徳县尹敦廹视事未期月以视亲归累征不就卒于家娶王氏二子君次也髫龀如成人才复敏甚侍郎谈公应斗佥判詹公载采连骑过旌徳君试君书义援笔立就辞采可观二公大异之年十五失父又四年失母从兄居丧克合于礼属时艰虞虽未卒业而应酬事物洞乎有见涣乎无滞演析名理听者忘倦既长益自树立里有为不义者必显责之虽熟恶亦畏戢其或见絶于君即众不齿有过者每自恐曰徐君得无知之乎扶义垦菑无间疏贱邑有武断吏不敢诘它日一守至将绳之武断煽其党赂行部文致其罪守素清慎君慨然偕百余人诣行台言状气直辞激一府感动守赖以白与守无素也守来谢君曰吾为义不为守避不与见然善善急而恶恶亦不缓负才不少自下故所至多落落年五十屏迹不复出凿井种竹治具娯客客去则琴书自适视轩冕漠如也一日顾诸子曰吾以明日晡逝矣有遗言可书于简凡十余则大要训以孝谨俾不辱其先及期果如所言家人环泣复张目曰毋乱我言讫而絶□年□月□日也享年□葬□娶许氏故宋提干大琮之孙京谕志徳之女长沙通守李公睦之外孙也其归也舅姑已卒岁时有事哀诚如逮事者处士好客倾奁槖相治不靳卒祔处士墓三子希旦希奭琏二女适方崇文陶泰琏洎陶女他姬出孙男五泽润清澄挺女三昔王烈以义行称乡里有盗牛者至谓刑戮自甘愿不使王彦方知予尝恐后世不复有如此人者今处士其庶几乎身虽不仕见之行事仕所不及与守无素能直其枉虽古豪侠蔑如也使效一职于所当为有不为者乎世有受人之寄于所当为而恝然不肯为视处士独不愧乎仲纲至顺庚午进士仕而益昌于学力于为善葢有舅氏之风焉铭曰
　　惟士为士拔乎齐民或出或处归善则均云胡邹书处乃横议况盗虚名遂薄于世特立有人剖破封畛不事诡遇不为充隠我无横议我不盗名惟义所在我其力行蛇蝎可杀芝兰可植苟适其便孰忍不力谓非我职实善之贼积徳厚大振振绳绳况得阳元蔚乎才名太史秉笔核善而书千载而下知有乐平之徐

　　大兴国寺碑

　　浮屠氏之教入中国千二百余年歴代尊信金锢海浸无隙可抵无坚不浃我元以不杀一天下而慈悲之说黙有符契既建都邑即貤及其居日新月盛金碧焕丽环拱宸极万姓仰瞻如囿祇园兠率是宜其徒男僧女尼莫不因佛慈悲广上徳意思致崇极于以祈休赞化焉蓬莱坊大兴国寺者今住持大师比丘尼监藏巴所创也寺承制赐今额请记于予按师姓常氏真阳信都人大父荣有巧思尤善制鞍因近侍博啰进见世祖皇帝上嘉其精艺命直宿卫从幸上京至黒峪红寺上谓荣曰山林延袤若此宜多良木朕已诏有司禁樵采者四面各十里汝可留居岁取材制鞍献之上京勅其子策丹济尔噶岱代直宿卫策丹早卒济尔噶岱拜监察御史师策丹女也八岁召入宫上怜其幼命皇后子之性聪慧谨恪善迎顺后意日见爱信俾掌钥司出纳年十九后上仙移事嗣后宠信尤笃年二十四奉旨适近臣翁吉喇特奁具之费悉资内帑歴成宗武宗仁宗三朝睿眷益隆赉贶无虚岁翁吉喇特仕至资徳大夫会福院使然师早慕真如深惧满盈重惟圣祖圣后天涵地育恩徳罔极涓埃思报舍佛焉依英宗即位恳请上前始听出家诏役监藏官帝师受具落髪仍为易法号曰监藏巴既契夙愿遂尽出衣资藏畜竭力以图营构辟地鸠工抡材伐石爰作爰谋屡阅寒暑天厯初赐楮币中綂二万五千缗且勅后妃藩邸将相大臣各有所输得凡十五万缗平生赉贶若奁箧诸积举以资缔构之费其费不赀矣经始某年某月迄工某年某年中树正殿后列法堂重门邃深周廊回合斋庖库庾罔不毕备像设有严钟皷有节师身率徒众昕讲夕诵寓华封之祝年八十有六听聪视明无异常时益谨戒律独超觉海滋殖福利六宫敬礼简在宸心今上皇帝顾念世祖旧人无几而师岿然独存是用锡之嘉名以昭殊渥呜呼休哉昔无染区区不忘其本君子有取焉若师者可无述乎余故具列懿行着铭兹碑且俾嗣其传者知寺之所以成教之所以大铭曰
　　我观世间人具佛性一念之微无量感应念有万殊善恶何分惟忠惟孝乃善念根婉婉女师究大秘奥昔闻佛言受恩思报列圣在天泽厚仁深何以报之象教足钦舍身匪吝构宇有赫慧日监临臣心无斁朝仰白毫夕礼金容愿施法雨振我皇风佛力无边帝徳广大亿载同符尔徒克莱尔徒孔多遵是法门梵呗洋洋永报国恩

　　至正集卷六十

