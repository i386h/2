<!-- { "loadSidebar": true } -->
　　酆都稲名也以供仙官食

　　侍帝晨
　　僊官号

　　素薫
　　许长史女名

　　金条脱
　　蕚緑华降羊权遗以金条脱

　　○茶録【蔡襄】

　　云脚粥面
　　凢茶少汤多则云脚散汤少茶多则粥面聚

　　茗战
　　建人谓斗茶为茗战

　　茶名
　　一曰茶二曰槚三曰蔎四曰茗五曰荈扬雄注云蜀西南谓茶曰蔎郭璞云早取为茶晚为茗又为荈

　　候汤三沸
　　茶经凢候汤有三沸如鱼眼微有声为一沸四向如涌泉连珠为二沸腾波鼔浪为三沸则汤老

　　秘水
　　唐秘书省中水最佳故名秘水

　　火前茶
　　蜀雅州蒙顶上有火前茶最好谓禁火以前采者后者谓之火后茶

　　五花茶
　　蒙顶又有五花茶其片作五出

　　文火长泉
　　顾况论茶云煎以文火细烟小鼎长泉

　　报春鸟
　　顾渚山茶记山中有鸟每至正月二月鸣云春起也至三月四月云春去也采茶者咸呼为报春鸟

　　酪苍头
　　谢宗论茶岂可为酪苍头便应代酒从事

　　沤花
　　又曰候蟾背之芳香观虾目之沸涌故细沤花泛浮饽云腾昏俗尘劳一啜而散

　　换骨轻身
　　陶弘景云苦茶换骨轻身昔丹丘山黄仙服之

　　花乳
　　刘禹锡试茶歌欲知花乳清泠味湏是眠云跂石人

　　瑞草魁
　　杜牧茶山诗云山实东吴秀草称瑞草魁

　　白泥赤印
　　刘禹锡试茶歌云何况蒙山顾渚春白泥赤印走风尘

　　茗粥
　　茗古不闻食晋宋已降吴人采叶煮之曰茗粥

　　○幽闲鼓吹【张固】

　　长日一局棋
　　令狐相拟李逺为杭州宣宗曰李逺云长日唯消一局棋岂可临郡相曰诗人之言非有实也

　　判状求字
　　张良史为常熟令有父老数求判状公诘之曰实非诉事欲求君墨迹尔公问何以爱书曰先父能书兼有著述取视之天下之善书者张自此书益进

　　乔彝峥嵘甚
　　乔彝京兆府解试渥洼马赋其警句云四蹄曳练翻翰海之惊澜一喷生风下湖山之乱叶欲首送尹曰峥嵘甚乃以觧副荐之

　　投李贺文藁溷中
　　李藩甞欲编集李贺歌诗所得甚富闻贺有表兄与贺笔砚之旧因示之其人甚喜且请借阅乆之不还李公屡索乃曰素恶贺傲尝思报之遗文已投溷中乆矣贺文由是传者少

　　钱至十万通神
　　张延赏闻度支有一寃狱乆不决每不平之后及公判度支期旬日平反视事之日案上有帖云钱三万贯乞不问其狱公怒悉収公吏左右诘之次日扵公盥洗处又一帖子云钱五万贯公益怒幷治其婢妾次日扵寝所又一帖子云钱十万贯公叹曰钱十万贯可以通神矣乃不问

　　一见三百缣
　　潘炎妻刘宴女时京尹某有故伺候遗阍者三百缣刘知之谓潘曰岂有人臣尹京愿一见遗奴三百缣其危可知也

　　勿与少年议事
　　崔咸受知张公公与议行止咸赞成之时无厚善者在上一表允请后门馆閴寂悔戒子弟曰后有大叚事勿与少年议之

　　○大中遗事【令狐澄　新罗国记附　栁玭续十四事附】

　　挼叶成钱
　　轩辕先生居罗山宣宗召入禁中能以桐竹叶满手挼之悉成钱

　　气攻髪直
　　先生又能散髪箕踞又用气攻其髪一条条如植

　　对脉
　　唐宫中以诊脉为对脉

　　天子须博览
　　裴恽进诗有太康字宣宗曰太康失邦何以比我宰执奏晋平吴改元太康上曰天子湏博览不然几错罪恽由是耽味经史夜观书不休宫中窃目上为老博士

　　第一骨
　　新罗国记其国王族谓之第一骨余贵族为第二骨

　　望徳寺塔动
　　国为唐建此寺故以为名両塔相对髙十三层忽震动开合如欲倾倒者四其年安禄山乱疑其应也

　　花郎
　　择贵人子弟之美者傅粉装饰之名曰花郎国人皆尊事之也

　　老儒生
　　宣宗夜艾犹观书烛灺委积近侍呼之为老儒生

　　播皇猷
　　上明于音律常制曲曰播皇猷皆方履髙冠连袂而舞有曰葱西踏歌队者大率其词言葱岭之士乐河湟故口归为唐民又有执旛节者如翔云飞鹤之变

　　瓯水为酒
　　上作诸王时常从猎坠马困渇求酒欲饮以水变为醪

　　○唐逸史【卢子】

　　紫素元君
　　有任生者隠居嵩山一夕闻异香一女子至留诗曰我名籍上清谪居逰五岳以君无俗累来劝神仙学任不頋后三日再至又留诗曰葛洪亦有妇王母亦有夫神仙尽灵匹君子意何如任终不顾乃去后任病卒为吏追去道遇旌■〈方童〉拥翠辇中一女子吏令任避女子望见呼问之笑曰是嵩山读书薄命汉取吏所持文字曰数虽尽既相遇不得忘情索笔判云更与三年吏与任曰此乃是紫素元君仙官之最贵者有命湏回生乃寤后经三年果卒

　　掷巾为桥
　　有崔生入山遇仙女为妻久之还家得隠形符潜逰宫禁为术士所知追捕甚急生逃还山中追者在后隔河见其妻告之妻掷其领巾成五色虹桥崔生过后即灭追者遂不及矣

　　箜篌朱字
　　李生者其舅姓卢有道术别久忽相遇邀李诣其居求得一妓善箜篌令侍饮李生视箜篌上有朱字云云中辨江树天际识归舟卢谓曰此人名家莫要昏姻否李莫测而退后娶陆长源女乃所见扵卢处者问何能曰善箜篌取箜篌视之朱字宛然李生具说其事女曰往甞梦至一处亦记见生

　　符作赤龙
　　有李主簿者新婚过金天庙携其妻谒之妻方拜而倒地气絶适遇叶仙师过往告之仙师以墨作符噀之如风而去久无耗又作符声渐大久亦无耗师怒取朱为符叱咤喷水符去声如霹雳少顷李妻乃苏云方拜时闻金天王像有声曰好夫人留取左右遽拥入一院适方会集令侍王侧少顷闻敲门声王曰何不逐去又少顷门外闹声有附耳者王曰且未可遣俄有赤龙飞入正扼王喉王连声曰放去放去某遂寤

　　许飞琼
　　许澶者暴卒三日复生问其故乃诵诗曰晓入瑶台露气清坐中唯见许飞琼尘心未尽俗縁在十里下山空月明

　　头上焰光
　　江淮间有术士姓吴有应宏词者谒之吴曰公何人头上焰光髙一丈其人以对曰必登髙第

　　太白酒星
　　成都有一卖酒家每有纱帽藜杖四人来爱说孙思邈因奏其事明皇问思邈曰此太白酒星尔每逰人间饮酒也

　　眉长数尺
　　唐杨司马至华阳宿于逆旅有老人至杨怜其老年遂招饮以酒问其姓名曰杨因诘其世乃杨六代祖也眉长数尺绾在帽内

　　○秦中岁时记【李绰】

　　犦槊
　　金吾杖犦槊前引百司皆避尔雅云犎牛也此兽抵触故雕其像于竿上加龙虎节以油嚢盛之

　　探花使
　　进士杏花园初宴谓之探花宴差少俊二人为探花使徧逰名园若他人先折得名花则探花使被罚也

　　曲江拾菜
　　二月二日曲江拾菜士民逰观极盛

　　玉杯承露
　　慈恩寺有裴潾白牡丹诗曰长安富豪惜春残争赏新开紫牡丹别有玉杯承露冷无人起就月中看

　　无名子嘲诗
　　太和八年发榜有无名子作诗曰乞儿还有大通年二十三人椀杖全薛庶准前骑痩马范鄼依旧盖铺毡

　　扇市
　　端午前两日东市谓之扇市车马于时特盛

　　槐花黄举子忙
　　进士下第当年七月复献新文求拔解故语曰槐花黄举子忙

　　菊花节
　　王维重阳日应制诗云四海方无事三秋大有年无穷菊花节长奉栢梁篇

　　吏部四拗
　　初冬纳文书却谓之选门闭四月事毕却谓之选门开选人名在令史前谓之某家百姓状在判后又却湏粘在判前因名四拗

　　傩翁傩母
　　岁除日傩皆作鬼神之状内二老人其名傩翁傩母

　　○芝田録【丁用晦】

　　鸡碑
　　其序云予才惭鼠狱智昧鸡碑

　　元鲁山诔
　　元德秀退居安陆县南独处一室去家数十里值大雨水涨七日不通馁死空室中书舎人卢载为之诔曰谁为府君犬必啖肉谁为府君马必食粟使我元君馁死空谷

　　乳止讼
　　西蜀有兄弟讼财者毕构侍郎为亷察呼其兄弟三人以人乳饮之皆感而悟遂复同居

　　问米救旱
　　令狐文公除守兖州州境方旱米价甚髙迓吏至公首问米价几何州有几仓问讫屈指独语曰旧价若干四仓各处米若干定价出粜则可以赈救矣左右听之流语逹郡中富人竞发其所蓄物价顿平民欣然得雨遂成丰年矣

　　亡牛在鹊巢
　　贾耽精于术数有一叟失牛诣桑国师卜师曰尔牛在贾相公帽筒中叟迎公马首诉之公笑取筒中展盘据鞍作卦曰尔牛在安国观三门后大槐鹊巢中叟往探树下见有旁舍繋牛乃其所失者遂获盗也

　　鱼钥
　　钥必以鱼者取其不瞑目守夜之义

　　盘龙斋
　　桓玄扵江州造盘龙斋后刘毅为刺史居之毅小字盘龙

　　杜书记平善
　　牛竒章帅维扬杜牧在幕中夜多微服逸逰公闻之以街子数軰潜随牧之以防不虞后牧之以拾遗召临别公以纵逸为戒牧之始犹讳之公命取一箧皆是街子軰报帖云杜书记平善乃大感服

　　御李子
　　魏武迁献帝于许昌有小李色黄大如■〈人小口，上中下〉桃帝尝食至今号曰御李子

　　善胜寳胜
　　陶贞白二刀一名善胜一名寳胜往往飞腾如二青蛇

　　水逓
　　李德裕取惠山泉自京至常州置逓号为水逓

　　○金銮宻记【韩偓】

　　学士试五题
　　偓扵昭宗朝宣入院试学士试文五篇万邦咸宁赋禹拜昌言诗武臣授东川节度使制答佛詹国王进贡书让图形表其缴状云臣才不迈羣器非拔俗待价既殊于椟玉穷经有愧于籯金而乃遭遇清时涵濡睿泽峩冠振佩已尘象阙之班舐笔和铅更辱金门之侣撃钵谢捷纂组惭工抚已循涯以荣为惧

　　蚰蜒壕

　　汴人列十余栅围岐城掘蚰蜒壕攻城城中大窘烧人粪煮人肉而食昭宗在岐城李茂贞不肯与梁和宣谕曰全忠兵未退城内窘急十六宅兼诸王日奏両人下世皆冻馁所致公主美人一日食粥一日食馎饦今亦竭矣速与梁和

　　○传记【刘餗】

　　着缯襌
　　后魏末周齐交争周人贫甚甞获一齐卒喜曰得一将何以知之曰着缯襌

　　与魏公藏拙
　　梁遣徐陵聘齐时魏収文字为北朝之冠録其文遗陵陵过江沈之且祝曰吾与魏公藏拙尔

　　筮言朝龟言市
　　洛阳南市即隋酆都市也掘得一塜棺中有平上帻朱衣铭曰筮言居朝龟言居市五百年间于此见矣按其日月当魏黄初二年

　　为粥燎须
　　李英公为仆射姊病亲为作粥悞燎其须姊止之曰姊老绩亦老虽欲久为姊粥可得乎

　　飞骑
　　贞观中拣膂力骁捷善射者谓之飞骑衣五色袍乘六闲马上出逰幸即从驾行

　　金刚石
　　贞观中有僧言得佛牙所击无坚物传奕闻之曰我闻金刚石至坚羚羊角可破试往击之应手而破

　　门标六阙
　　朱敬则代着孝义自宇文周至唐并旌表门标六阙焉

　　张底
　　崔湜为中书令张嘉贞为舍人湜轻之常呼为张底后因议事出人意表湜惊谓同列曰张底乃我軰一般人终当坐此湜死后十年张公遂为中书令也

　　解奉先
