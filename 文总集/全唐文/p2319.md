<!-- { "loadSidebar": true } -->
    以功受赏，继统承嗣，父不食於周粟，子罕取於吾馀。乙家尚隐沦，素行贫贱，固知鹤鸣子和，配幽贞以就闲，安得孤侵父名，苟侥幸而求庇？传业且违於父志，请荫宁沐於君恩？昔傲天书，不脱薜萝之服；今从地势，难依桃李之阴。所由不许，诚哉此见。
    ☆刘元淑
    ○夏□赋
    崇山作镇，峨峨秀绝，暑气潜蒸，夏□孤泄。其稍进也，间古木以深沉；其上升也，镂太阳而明灭，其质散漫，其光氛氲，抱翠石而留影，入明水以写文。粲粲烂烂，摩太虚而历汉；郁郁纷纷，从皓景而横汾。美其任运高下，与时消息，似大道之无心，同达人之有识。时康则应，伴雨足於一旬；主圣乃浮，变歌声於五色。俄顷万里，不资天地之功；肤寸九霄，岂假阴阳之力。尔乃合精飘扬，逐吹低举，周游散适，不常其所。出塞逦迤，暮为阴山之阵；入梦婵娟，朝是阳台之女。别有孤陋沉沦，文章日新。既作凌□之赋，未为天子之臣。
    ☆刘公辅
    ○对士不合设坛判
    〈甲尝有大事，於王父及其曾高，遂设坛为单。或曰：“僭而不经。”甲称“其有後命。”〉
    圣教因亲，人事有礼，春秋祭祀，以时思之。眷言於甲，慎终追远。父志高，展於孝敬，将序昭穆，以列尊卑。神明始交，哀乐兼半，祝史陈信，曾无愧词，彼或何为？忽乎兴讼。然则五庙，诸侯大夫，此之等差，非无典诰。傥贵通五爵，甲称固则有凭；如位列万人，或告不宜无当。请责名品，方正刑书。
    ☆周针
    ○羿射九日赋（以“当昼控弦，九乌潜退”为韵）
    伊祁氏之有天下也，十日并出，或明或晦，不唯差乎历象，抑亦紊乎覆载。留一阳永照，俾九日潜退。
    羿操弓而进，挟矢而前，曰：“彼赫赫绵绵，如珠之连，烁我下土，暨我上元。今当尽臣术之微妙，协君德之昭宣。”於是和容体正，审固心虔，张六钧之在手，期九乌之应弦。弓既无双，矢惟用九，一发而弦上霆激，再发而空中雷吼。三发而轮震乾坤，四发而辉流星斗，五发六发而煜煜霞散，七发八发而离离电走。九矢皆中，讶妖氛之忽无；一曜高悬，望邪明而何有？盖帝所恶，天所嫌，始腾凌而翕，倏扌雹扌暴而殄歼。贯忘归而自消，难彰变化；落园陵而尽死，永契沉潜。
    瑞景将明，彤弓尚彀，百辟仰观乎黄道，孤光下烛乎清昼。莫不由艺之就，神之授，混烛灭而平权衡，晷运正而分刻漏。然後职羲和之任，司掌御之图，位寅宾於东极，宅昧谷於西。故得万国讴歌，迥睹重轮之日；九天寥亮，长飞三足之乌。则知道潜会而发必中，神自通而何再控，镜四海而弓罢张，亘万古而谁敢当！设使尧德不圣，羿技不臧，则苍苍茫茫，终乱纪纲。又安得廓六合，定三光？故曰：“天无二日，民无二王。”
    ○同人于野赋（以“君子之道，何往不通”为韵）
    善本身修，名由道长。惟君子之所履，遇同人而遂往。不修其正，诫邪枉於出门；既叶於心，视野郊於指掌。守柔以处，亦何後而何先；秉健而行，谅无偏而无党。盖以居谦不躁，应上潜通，欲垂文於天下，须立志於胸中。□合雾开，孰无机於豹变；声驰响答，皆有意於雷同。必使量统含宏，义资探讨，包利贞而共济，顾言行而相保。情田波注，将符若水之时；德宇馨香，用法如兰之道。乃言六二是乘柔之主，九五为行健之资，乘乎柔而何刚敢夺？行乎健而何往不之？况能辨方知类，视险如夷，念同气以遵彼，实忘言而在兹。於以审吉凶，较能不，始居中而体正，终处上而为首。理方求友，喻伐木以攸宜；义在同心，於断金而谁有？所期利比浮□，悠然莫分，光於身者曰“道”，声於教者曰“文”。故得退无失位，进得其群，将果行以育德，候移忠而事君。则知福应无他，元亨由己，理契和顺，心惟知止。不然，何以风□偶会，咸为得路之人；悔吝不生，尽似同舟之子？别有励志弥久，劳谦已多，既考之於六位，亦化之於四科。且如今日之进也，道如之何？
    ○登吴岳赋（以“崇峦险固，永镇西疆”为韵）
    吾尝文战将北，羁游极西。睹吴岳之孤峭，计群山之莫齐。由是邈崖谷，遂樊跻，入□霭，出尘泥。既臻顶上，用视天倪，雁塞殊小，峨眉甚低。盖以气壮神扶，雄标国祚，揖白帝兮不见，抱皇城而自固。岚光拥翠，拓开霄汉之心；岫色横空，锁断戎夷之路。ゃや旁竦，上干，碧草春合，清风夏寒。遥瞻魏阙，迥立烟峦，疑超洞府，谓在天坛。中隐深溪，日月之光不到；外连层阜，龙蛇之势斯蟠。当其区宇正宁，氛埃初见，览造化之宏制，识乾坤之设险，水萦盈而线走，陇山{山列}{山施}而螺掩。西窥剑阁，霜地表之千镡；东瞰蓬莱，黛波间之数点。遐徵众岳，式并{山隆}崇，彼皆受封於百代，此独不视於三公。森┺立以削成，宁惭太华；黯云凝而化出，岂让维嵩？况乎万仞凌虚，千里倒影，虎踞华裔，鲸吞虏境。叠攒壁，回岩列屏，捍绝域以增隘，固中原之甚永。直使以礼宾九有，仁服八荒，臂贤以为辅弼，宅道以作封疆。亦须假我严卫，凭我巨防，迩藩垣於都邑，远隔阂於氐羌。吾唐重其功，崇其镇，爰升成德之号，用补极天之峻。小儒是以竟日兴感，抽毫赋韵，登咏毕兮岑，指长安而後进。
    ○钓盈舟鱼赋（以“心无所望，故能取之”为韵）
    詹何以迹系鱼舟，心游水府，乐垂钓以放志，存大川而为主。是故傍遥汀，依极浦，下纤钩而任运，念红鳞而必取。原夫纶抽独茧，钩屈芒针，缀香饵半粒，袅荆┠数寻。泛万顷之阔，投百丈之深，不争之以手，而争之以心。
    盖以钓於鱼也无情，鱼於钓也奚惧？斯不中而有中，信难遇而终遇。自得钩深之旨，谁明引重之故。观其跃涛戏濑，掉尾扬鳍。视吾钓而非钓，触吾丝而非丝，果审之以无物，遂吞之而不疑。所以入其口，挂其颐，据洪津而曾不暂惊，静宜克也。恐巨力而难乎连制，动必随之，欲举未举，相去几所。牵之默计於轻重，纵之潜知其出处，且以弱制强者道之宏，以刚斗柔者死之徵。不然，则焉得纶甚微而不断，鱼至大而不胜。势穷则龟龙莫之卫护，气作乃波澜为之沸腾。我体正而方逸，尔力尽而何能？此达守柔，彼休用壮，沈钩才出於水面，毙质已充於舟上。图大且异於任公，识时固同於吕望。
    设使专情待物，切有於无，则手也纵操於钓饵，鱼也终乐於江湖。吾常不操不挠，不驰不趋，垂竿於仁义之域，鼓楫於道德之衢。然後怜玉兔，惜金乌，当尽钓於人间之盛事，岂独盈舟而已乎！
    ☆周夔
    ○到难
    天子握乾符之六岁，末秩臣羽皇客於南裔，水浮溟波，陆上青山，或时昼短，宿在林壑。繇是岚溪烟峤之胜，得浈阳之石室焉。两崖卷束，势合如屋，孱颜百间，开待朝旭。峭然岚壁，宛矣仟躅，羽容霓色，霏绕瑶局。加以上戴霄峰，中流晴溪，碧澜之下，寸寸秋色。若夫崆峒见月於半夜，翠窦有□於朝日，乳枝凝断而磬落，松籁疏风而琴续，不书其奇可知矣。
    於戏！斯室斯溪也。与古同出。野夫樵子，无日不到，冠剑百族，代谁知之？使灵室烟霞，寂寞无主，龟山挹玉堂之会，瑶池宴王母之觞，彼何人邪？秋九月，有释氏子智捷，闻於聚落，持律第一，探得是室，亟言於上谷侯君。侯君名著字伯昭，德门之裔也，宰於浈阳，蟹筐范之政行焉。事归条贯，官有馀日，初与三四宾客游焉。既於室，皆踞盘石，注目峭绝，壑形渠渠。忽惊呀豁，危起腾立，背倚青壁，久而不宁。掬饮水，稍稍神定。噫乎古之王文考何平叔，不值斯室也，向使值之，必为之赋广言，磅礴洞荡，垂文雄杰。则灵光景福，不得独豪矣！
    大凡人间踞束，难有闲日。瞻彼石室，嗣予之到者谁邪？上谷交亲，同辞旧山者，京兆韦君长文，时为南郡曹掾。手持密辖，杳在莲府，缅昔泉石，俱为逸人。张琴写古以弹操，语默不歌而饮酒，簪缨轩冕，浮□也。今日烟霞林壑，思同甚难。故砻室琢壁，顾余以“到难”命篇，上以俟群仙之降，次将迟京兆之游些。京兆韦长文、上谷侯著、河南史杰、清河崔存庆、存范、兰陵萧及、上谷侯从直、清河张君、张甫、释澄雅、智捷、明则，成文後一月琢石。又一月儒释侣十四人同游立之。
    ☆周彦之
    ○对遗腹袭侯判
    〈乙将袭祖侯，以遗腹无识。诉云：“生而有文，小同为字。”〉
    乙在梦兰，生逢集蓼。岐嶷继体，恋亏冶之馀徽；诗礼无闻，想山河之旧业。望九原而不作，松石增哀；思五等之崇班，茅封阙嗣。同夫嵇绍，未有识於巨源；类彼叔敖，亦无言於楚相。当今封比干墓，式商容闾，岂可使诸葛之苗，随时歇灭；乐毅之後，没代湮沦。况乎血属详明，宜存必复之始；手文昭著，须传干父之能。讨以前闻，义何殊於仲子；酌其故事，迹颇类於周文。则知奠藻献诚，礼不乖於大柄；析薪克荷，事可优於小同。
    ☆邱峋
    ○对均输田判
    〈吉泰将均输地，上已籍下，人告不合。〉
    禹制初辟，周疆肇建，萧收汉阁，益掌虞邦。井田有差，径遂无紊。顺阳和以肃事，映秋霜以毕力。四时得业，万邦作（一作永）孚，岂容吉泰愚驽，致心诬妄，析言兴盗，乱名改作，革公田以入己，自犯严科；移私籍以安居，不知天宪。往闻匡子，今睹吉生。幸付司刑，以议其罪。
    ☆邱真孙
    ○对工商货币策
    问：夫贸迁化居，资货以通，守位聚人，理财为用。故龟贝赡於夏殷，金币富於周汉。顷国弗崇侈，而府无盈储，赋不加厚，而黎庶弥贫，实由货重物轻，以臻斯弊。若有单子推权之宜，贾生敛散之术，其具陈之。
