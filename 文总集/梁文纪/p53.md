<!-- { "loadSidebar": true } -->
　　齐参军毛伯成齐朝请吴迈远齐朝请许瑶之伯成文不全佳亦多惆怅吴善于风人答赠许长于短句咏物汤休谓远云吾语可为汝诗父以访谢光禄云不然尔汤可为庶况
　　齐鲍令晖齐韩兰英令晖歌诗往往嶃絶清巧拟古尤胜唯百愿淫矣昭常答孝武云臣妹才自亚于左芬臣才不及太冲尔兰英绮密甚有名篇又善谈笑齐武谓韩云借使二媛生于上叶则玉阶之赋纨素之辞未讵多也
　　齐司徒长史张融齐詹事孔稚珪思光纡缓诞放纵有乖文体然亦捷疾丰饶差不局促德璋生于封谿而文为雕饰青于蓝矣
　　齐宁朔将军王融齐中庶子刘绘元长士章并有盛才词美英浄至于五言之作防乎尺有所短譬应变将略非武侯所长未足以贬卧龙
　　齐仆射江祏诗猗猗清润弟祀明靡可怀
　　齐记室王巾齐绥远太守卞彬齐端溪令卞录王巾二卞诗并爱奇嶃絶慕袁彦伯之风虽不绰而文体勦浄去平美远矣
　　齐诸曁令袁嘏诗平平耳多自谓能常语徐太尉云我诗有生气须人捉着不尔便飞去
　　齐雍州刺史张欣泰梁中书郎范缜诗欣泰子眞并希古胜文鄙薄俗制赏心流亮不失雅宗
　　梁秀才陆厥观厥文纬具识丈夫之情状自制未优非言之失也
　　梁常侍虞羲梁建阳令江洪子阳诗奇句清拔谢朓常嗟颂之洪虽无多亦自能迥出
　　梁步兵鲍行卿梁晋陵令孙察行卿少年甚擅风谣之美察最幽微而感赏至到耳【一每人名下俱有诗字】
　　庾肩吾【字子慎南阳新野人歴度支尚书】
　　谢厯日啓
　　淩渠所奏望旣符邓平之言锱铢皆合登台视朔覩云物之必书拂管移灰识权衡之有度初开卷始暂谓春留未览篇终便伤冬及裵徊厚渥比日为年
　　谢赉粳米啓
　　出梁国之【阙】租兼水陆之殊品伊尹说而不至石崇豪所未及遇处嘿之得宾同苻朗之举筯长河可塞上德无詶
　　答饷绫纹啓【一作书】
　　洁同雪霜华逾纻缟长裾可曳无愧王门之宾广袖将裁翻有城中之制
　　谢赉铜砚笔格啓
　　烟磨青石巳践孔氏之坛管插铜龙还笑王生之璧西域胡人卧织成之金簟游仙童子隐芙蓉之行障莫不并出梁园来颁狭室【践一作贱插一作抚行障海陆碎事作行幢】
　　谢赉菱啓【一作庾信】
　　上林紫水杂蕰藻而俱浮云梦清池间芙蓉而外发珍逾百味来荐画盘恩重千金遂沾菲席淩霜朱橘愧此开颜含露蒲桃慙其不防
　　谢赉梨啓
　　睢阳东苑子围三尺新丰箭谷枝悬六斤未有生因粉水产自桐丘影连邓橘林交苑柿远荐中厨爰颁下室事同灵枣有愿还年恐似仙桃无因留核
　　谢赉橘啓
　　光分璇宿影接铜峰去青鸟之迢递服朱闉之爽垲楚原洪笔颂记不迁陈王丽藻赋称遥植昔朝歌季重才赐海鱼大理元常止蒙秋菊
　　谢赉朱樱啓
　　成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸
　　谢赉林檎啓
　　丹徒故苑岁绵长而不见岷山旧植路重阻而来难未有徙核圆丘移根阆坂仙厨始摘犹堆青玉之盘下贱爰颁遂入抽蒲之座
　　谢赉槟榔啓
　　形均绿竹讵扫山坛色譬青桐不生空井事逾紫奈用兼芳菊方为口实永以蠲疴
　　谢东宫赉槟榔啓
　　无劳朱实兼荔支之五滋能发红颜类芙蓉之十酒登玉案而上陈出珠盘而下逮泽深温奈恩均含枣
　　谢东宫赉栗啓
　　查或火成钻以为屑奈称煎用曝而成糗未若北燕巨实用夺荣枯南国脯山翻慙齿决承恩踊跃对闻喜之河念报屛营问知来之息
　　谢东宫赉米啓
　　滍水鸣蝉香闻七里琼山合颖租归十县肩吾人慙振藻徒降云间之松职滥更繁空撤家丞之俸成珠委地事重逢仙游玉为粮珍逾入楚虽复激水沧流不待监河之说春风扫地方诮文学之篇【间一作涧丞作承误】
　　谢东宫示古迹啓
　　窃以仙岩遗传入握成尘孔壁藏文随开巳蠧石书有暗厨画犹飞岂有迹经四代年逾十纪芝英云气之巧未殒松铅鹊反鸾惊之势不侵蒲竹必使酒肆人来池流色变将损北海之牍还代西河之简【遗传尺牍作遗转误】
　　谢东宫赐宅啓
　　肩吾居异道南才非巷北流寓建春之外寄息灵台之下岂望地无湫隘里号乘轩巷转幡旗门容幰葢况乃交垂五柳若元亮之居夹石双槐似安仁之县却瞻钟阜前枕洛桥池通西舍之流窻映东邻之枣来归高里翻成待封之门夜坐书台非复通灯之壁才下应王礼加温阮官成名立无事非恩
　　谢东宫赉内人春衣啓
　　阶边细草犹推綟叶之光戸前桃树反讶蓝花之色遂得裾飞合鷰领鬬分鸾试顾采薪皆成留客
　　谢湘东王赉米啓
　　味重新城香逾涝水连舟入浦似彦伯之南归积地为山疑马援之西至不待沙同新渝之再熟无劳拜石均辽仓之重满前恩未逺次渥仍流墨翟假以故书裴楷暂其国赐
　　答湘东王赉粳米啓
　　窃以农夫力耕时逢俭歳疎贱时泽必取丰年防斛泻珠嘉闻陶量翻庭委玉欣见马图
　　谢湘东王赉米啓
　　窃以月满则亏恩来无爽海潮虽大万江恒注遂使连箱委地不殊阳翟盈仓接宇宁异海陵
　　谢湘东王赉柑啓
　　传名地里远自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹酳
　　谢武陵王赉白绮绫啓
　　图云缉鹤邺市稀逢写雾传花丛台罕遇虽复马均骋思比巧犹慙虞卿受金方恩未重比扁舟独反燕路有心载宝言归衔珠无日【并艺文类聚】
　　答武陵王赉绢啓
　　肩吾啓蒙赉绢二十疋清河之珍丘园慙其束帛关东之妙潜织陋其巻绡下官谬忝扁舟暂瞻还斾而天人渥盼增余论之荣江汉安流无沿洄之阻遂使鹤露宵凝轻絺立变鴈风朝急冶服成温有谢笔端无辞陈报不任下情谨奉啓事谢闻谨啓【初学记】
　　谢炭啓
　　识慙曼倩似见昆明之灰清愧伯鸾不复因人之热【白孔六帖】
　　答陶隐居赉术煎啓
　　窃以绿叶抽条生于首峰之侧紫花摽色出自郑岩之下百邪外御六府内充山精见书华神在箓木荣火谢尽采撷之难啓旦移申穷淋漉之剂故能竞爽云珠争奇水玉自非身疲掌砚役倦攀桃岂可立致还年坐生羽翼临沅丹井方觉可捐郦县菊泉无劳复汲庶得遨游海岸追涓子之尘驰骛霍山共陈王为侣谣俗轻施尚曰难酬出世鸿恩宁知上报【茅山志摽作缥淋漉作的沥王一作生】
　　答陶隐居赉术蒸啓
　　味重金浆芳逾玉液足使芝慙明丽丹媿芙蓉坐致延生伏深铭戴【并艺文类聚　广异记云肩吾少事陶先生颇多艺术　二篇作沈约误】
　　为武陵王拜仪同章
　　臣宅庆紫霄联休皇极地均指日旣无迹而成高仕若乘风故不行而自远今者四郊无垒天下同文都尉春田犹居塞外单于冬猎不入渔阳臣坐牧三边非劳七战岂能屯兵大夏封万里之侯飞箭辽城受千金之寿论其才望有惧茂先佩印绶常羞叔度
　　为宁国公让中书表
　　臣闻陟彼太行伯后之车屡怠望兹吴坂少游之马难跻是知美非流水立致摧辕骏靡浮云便期顿辔起登天汉宁陪九万之风坐济星桥非使千年之翼岂有功称辨慧足对元礼弱标俊颖能嘲子叔玉重组长空见休宠深宫邃宇孰知怀忧
　　为南康王让丹阳尹表
　　臣闻劒镂七星非有司天之用帘图五岳宁识崇朝之云是知防彼泥龙不能令其逐日乘斯泥马安可使其奔电方今振鹭盈庭白驹空谷惟帝念功惟明克允君子之国幸闻其让石门之水获免于贪
　　东宫玉帐山铭【庾信集亦载】
　　玉帐寥廓昆山抵鹊摠叶成帐连枝起幕玉蘂难徙金花不落隐士弹琴仙人看博岩留故鼎灶聚新荆煑石初烂烧丹欲成桑田屡尽海水频倾长闻凤笛永听箫声【枝集作云玉蘂难徙作玉防难移灶聚作云上尽作变倾作盈笛作曲】
　　团扇铭
　　武王览造扇于前班生赡博百绮仍传裁云比雾裂素轻蝉片月内掩重规外圆炎隆火正石铄沙煎清逾苹末莹等寒泉恩深难恃爱极则迁秋风飒至箧笥长捐勒铭华扇敢荐夏筵【百一作白】
　　书品序
　　静先生曰予遍求邃古逖访厥初书名起于洛字势发于仓史故遗结绳取诸文象诸形防诸人事未有广此缄縢深兹文契是以一画加大天尊可知二力增土地卑可审日以君道则字势圆月以臣辅则文体阙及其转注假借之流指事防意之类莫不状范毫端形呈字表开萹翫古则千载共朝削简传今则万里对面记善则恶自削书贤则过必改玉厯颁正而化俗帝载陈言而设敎变通不极日用无穷与圣同功参神并运爰洎中叶舍烦从省渐失颍川之言竟逐云阳之字若乃鸟迹孕于古文壁书存于科斗符陈帝玺摹调蜀漆署表宫门铭题礼器鱼犹舍凤鸟已分虫仁义起于麒麟威形发于龙虎云气时飘五色仙人还作两童若浮溪蛇如赴穴流星疑烛垂露似珠芝英转车飞白掩素参差倒薤旣思种栁之谣长短悬针复想定情之制蚊脚低鹄头仰立填飘板上谬起印中波囘堕镜之鸾楷顾雕陵之鹊并以篆重复见重昔时或巧能售酒或妙令鬼哭信无味之奇珍非趋时之急务且具录前训今不复兼论惟草正疎通专行于世其或继之者虽百代可知寻体发源秦时人下邳程邈所作始皇见而重之以奏事繁多篆字难制遂作此法故曰书今时正书是也草势起于汉时解散法用以赴急本因草创之义故曰草书建初中京兆杜操始以善草知名今之草书是也余自少迄长留心兹艺敏手谢于临池锐意同于削板而蕺山之扇竟未增华淩云之台无因诫子求诸古迹或有浅深輙删善草者一百二十三人伯英以称圣居首法高以追骏处末推能相越小例而九引类相附大等为三复为略论总名书品
　　张芝【伯英】　钟繇【元常】　王羲之【逸少】
　　右三人上之上
　　论曰旣发源秦始草乃激流齐相跨七代而弥遵将千载而无革诚开博者也均其文总六书之要指其事笼八体之奇能拔篆于繁芜移楷真于重密分行纸上类出蠒之蛾结画篇中似闻琴之鹤峰崿间起琼山慙其敛雾漪澜逓振碧海愧其下风抽丝散水定其下笔倚刀较尺验于成字真草旣分于星芒烈火复成于珠佩或横牵竪掣或浓防轻拂或将放而更留或因挑而还置敏思藏于胸中巧意发于毫铦詹尹端防故以迷其变化英韶倾耳无以察其音声殆善射之不注妙斲轮之不传是以鹰爪含利出彼兔毫龙管润霜游兹虿尾学者鲜能具体窥者罕得其门若探妙测深尽形得势烟华落纸将动风彩带字欲飞疑神化之所为非人世之所学惟张有道钟元常王右军其人也张工夫第一天然次之衣帛先书称为草圣钟天然第一功夫次之妙尽许昌之碑穷极邺下之牍王工夫不及张天然过之天然不及钟工夫过之羊欣云贵越羣品古今莫二兼撮众法备成一家若孔门以书三子入室矣允为上之上
　　崔瑗【子玉】　杜度【伯度】　师宜官　张昶【文舒】王献之【子敬】
　　右五人上之中
