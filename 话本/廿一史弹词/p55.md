<!-- { "loadSidebar": true } -->
赖汾阳，身饵虏，挽转乾坤。（仆固怀恩初为郭子仪前锋，以功为河北副元帅，至是反诱回纥吐蕃等数十万入寇，又以朔方兵继之，京城大震，征兵诸道，多不应。帝召子仪使屯泾阳，吐蕃等合兵围之。会怀恩中途暴疾死，二寇闻怀恩死，争长不相睦，子仪使牙将李光瓒说回纥，欲与共击吐蕃，回纥不信，曰：郭公在此，可得见乎？子仪曰：今众寡不敌，昔与回纥契约甚厚，不若挺身说之。诸将请选铁骑五百卫从，子仪曰：适足为害耳。郭晞谏曰：大人国之元帅，奈何以身为虏饵。子仪曰：今战则父子俱死，而国家危，往以至诚与之言，从则四海之福。遂与数骑出，使人传呼曰：令公来。回纥大惊，其大帅药葛罗执弓注矢立于陈前，子仪免冑释甲，投鎗而进，诸长相顾曰：是也。皆下马罗拜。子仪亦下马，前执药葛罗手，让之曰：汝回纥有大功于唐，唐之报汝亦不薄，奈何负约，深入吾地，弃前功而助叛臣乎？药葛罗曰：怀恩言天可汗已晏驾，令公亦捐馆，我是以来，今皆不然。怀恩又为天所杀，我曹岂肯与令公战乎。子仪说之曰：吐蕃所掠之财，不可胜载，此天赐汝也。全师而继好，破敌以取富，为汝之计，孰便于此。药葛罗曰：吾为怀恩所误，负公诚深，今请尽力击吐蕃以谢过。子仪因取酒与其长共饮，药葛罗因与子仪共执酒为誓，诸长喜曰：军中巫言，此行安稳，不与唐战，见一大人而还。今果然矣。遂定约而还，吐蕃闻之，夜遁。泾阳，县名，属西安府）
置高座，讲仁王，僧尼受宠。（内出仁王经二宝舆，以人为菩萨鬼神之状，导以音乐卤簿，百官迎从，至资圣西明寺，置百高座议之。鱼朝恩作章敬寺，帝幸之，度僧千人。帝常于禁中饭僧百余人，有寇至，则令僧讲仁王经以禳之。胡僧不空，官至卿监，爵为国公，出入禁闼，势移权贵。良田美利，多归僧寺。卤簿，车驾行幸，羽仪双导曰卤簿，卤大楯也，以甲为之，所以捍敌者。甲楯部伍之次，皆着之簿籍。一书曰：卤音垆，谓垆香导引仪卫耳）
任军中，立节度，藩镇繁兴。（山南东节度使来瑱死，军中推梁崇义为帅，帝不能讨，因诏以崇义为节度留后。平卢将李怀玉，逐其节度使侯希逸，军中奏怀玉为帅，帝遂诏以怀玉为节度使留后，赐名正己。幽州将朱希彩，杀其节度使李怀德，帝遂诏以希彩权知留后。卢龙孔目官杀希彩，经略副使朱泚弟滔，潜使人于众中大言曰：节度使非朱副使不可。众从之，泚遂权知留后。帝即诏以泚为节度使。淮西将李希烈，逐其节度使李忠臣，帝诏以希烈为留后，寻命为淮西节度使。时诸镇节度使成德李宝臣、魏博田承嗣、相卫薛嵩、庐龙李怀仙，收安史余党，各拥劲卒数万，自署将吏，不供贡赋，与山南东道梁崇义及李正己，皆结为婚姻，互相表里。帝专事姑息，逐杀节度者，命知留后；权知留后者，即为节度。藩镇遂强悍，不能复制。  山南东，今襄阳府。淮西，今河南府。成德，今真定府。魏，今大名府。相卫，今彰德府。卢龙，今永平府卢龙县。俱镇名。成德领常冀深赵四州，魏博领贝魏博相磁洛卫七州，卢龙领幽涿营瀛莫平蓟妫檀九州岛）
唐德宗，振纪纲，厉精思治。（代宗崩，太子适即位，是为德宗。帝初甚清明，振饬纪纲，兴利剔弊，矫代宗之失，惩宦官之蠹，天下以为太平之治可望）
削烦苛，罢贡献，美政宣行。（帝罢梨园，罢客省，罢榷酒，一切烦苛尽削除之。又诏罢四方贡献，时泽州上庆云图，帝曰：朕以时和年丰为嘉祥，以进贤显忠为良瑞，如庆云芝草、珍禽奇兽，何益于人？自今有此，毋得上献。初外国累献驯象，帝曰：象费豢养而违物性。命纵之。又以内庄宅官租充军储，出宫女数百人。种种美政，中外皆悦，淄青军士，至投兵相顾曰：明主出矣，吾属犹反乎。泽州，属山西。淄，今济南府。青，今青州府）
不旋踵，用奸臣，掊克聚敛。（时卢杞为相，因两河用兵，月费钱百三十余万缗，常赋不供，遂增商税为什一，诏各道税钱毎千增二百。又用太常博士韦都宾陈京判度支，赵赞等议掊克聚敛，民力始竭。）
括商钱，税间架，苦害生灵。（韦都宾陈京请括富商钱，出万缗者，借其余以供军。又括僦柜质钱，凡蓄积钱帛粟米者，皆借四分之一，封其柜窖。百姓为之罢市。赵赞奏行间架税，每屋两架为间，上屋税钱二千，中税千，下税五百。于是愁怨之声，盈于远近）
朱泚反，怀光叛，銮舆两播。（平卢节度使李希烈反，寇襄阳，帝诏发泾原等兵救之。泾原节度使姚令言将兵过京师，军中冀得厚赐，既至无所赐，发至浐水，诏京兆尹王翃犒师，惟粝食菜餤，众怒，蹴而覆之，因扬言曰：琼林大盈二库，金帛盈溢，不如相与取之。乃擐甲张旗，鼓噪还取京城。帝遽命赐帛人二匹，人益怒，射中使杀之，遂入城。市召禁兵御贼，竟无一人至者，乃与太子诸妃及诸王公主自苑北门出。贼登含元殿，令言与乱兵谋曰：今众无主，不能久，朱太尉闲居私第，请相与奉之。乃遣骑迎朱泚入宫，自称权知六军。帝遂幸奉天，泚僭号称大秦皇帝，自将兵犯奉天。朔方节度使李怀光，遂帅众赴长安，李晟亦引兵出飞狐道入援，数破泚兵。时泚围奉天经月，城中资粮俱尽，泚百道攻城，惟金吾大将军浑瑊随方御之，而士卒冻馁，又乏甲冑，瑊每谕之，激以忠义，皆鼓噪力战，贼乃引退。怀光亦败泚于醴泉，泚遁归长安。众以为怀光三日不至，则城不守矣。怀光素与人言卢杞赵赞等奸佞，且曰：吾见上，当请诛之。杞闻而惧，言于帝曰：怀光勋业，社稷是赖，若使乘胜取长安，则一举可以灭贼。帝遂诏怀光屯便桥，与李晟刻期共取长安。怀光自以数千里赴难，咫尺不得见天子，意怏怏曰：吾为奸臣所排，事可知矣。顿兵不进，遂有异志。帝欲亲总禁兵幸咸阳，趣诸将讨泚。或谓怀光曰：此汉祖游云梦之策也。怀光大惧，反谋益甚，遂潜与朱泚通谋。时李建徽杨惠元与怀光联营，怀光袭之，夺其军，遂反。瑊请帝幸梁州，怀光遣将趣南山邀车驾，不及而还。  泾原，今平凉府。浐水，在西安府城东一十五里，源出蓝田县，合金谷水，北流入霸水。含元殿，在西安府东北，唐大明宫内殿之北。奉天，今西安府干州。飞狐，今大同府广昌县。醴泉，县名，属西安府。梁州，今汉中府）
赖兴元，罪己诏，收转人心。（帝改元兴元。初，考功郎中陆贽言于帝曰：昔成汤以罪己勃兴，楚昭以善言复国，陛下诚能不吝改过以谢天下，使书诏之辞无所避忌，则反侧自革心向化。帝然之，乃大赦，下诏罪己，四方大悦。王武俊田悦李纳，皆去王号，上表谢罪。后李抱真入朝，为帝言山东宣布赦书，士卒皆感泣，臣见人情如此，知贼不足平也）
天生下，李令公，为唐社稷。（李怀光朱泚皆反，帝加神策行营节度使李晟为诸道副元帅以讨贼。初，怀光以晟军浸盛，欲引军袭之，三令其众，众不应。怀光内忧麾下为变，外惧晟袭之，遂奔河中。晟大陈兵，谕以收复京城，牒浑瑊等刻期集城下，移军于光泰门外。晟使兵马使李演王泌将骑兵，史万顷将步兵，直抵苑墙。晟先开墙二百余步，贼栅断之，晟怒，欲斩万顷等，万顷拔栅而入，泌演继之，贼众大溃。诸军分道并入，泚乃与姚令言帅余众西走，遂复京城，浑瑊等亦克咸阳。后泚将韩旻斩泚以降。晟遣掌书记于公异作露布上行在曰：臣已肃清宫禁，祗谒寝园，钟簴不移，庙貌如故。帝览之泣下曰：天生李晟，以为社稷，非为朕也。  李晟为中书令，故称令公。河中，今平阳府蒲州。行在，天子行曰乘舆，止曰行在。李晟，字良器，洮州临潭人，封西平郡王。浑瑊，兰州人，本铁勒九姓之浑部也，封咸宁郡王。公异，吴人）
更赖着，陆敬舆，奏议详明。（帝初在东宫，闻监察御史陆贽名。及即位，召为翰林学士，数问以得失，凡銮舆两播，贽俱侍左右。帝有大事，贽尽心条画；有微失，即竭诚规谏。疏议奏对，剀切详明。帝颇采用其言，卒能收人心而安社稷焉。今有陆宣公奏疏传世。  陆贽，字敬舆，嘉兴人，谥曰宣）
忽书生，能料敌，平凉盟劫。（吐蕃尚结赞，求和于副元帅节度使马燧，燧为之请于朝，帝许盟于平凉。以浑瑊为会盟使。瑊发长安，李晟深戒之。平章张延赏与晟有隙，言于帝曰：晟不欲盟好之成，戒瑊以严备，我有疑彼之形，彼亦疑我矣，盟何由成。帝召瑊切责以推诚待虏、勿为猜疑，瑊奏吐蕃决以辛未盟，延赏集百官，以瑊表示之曰：李太尉谓和好必不成，今盟日定矣。晟泣曰：吾生长西陲，备谙虏情，所以论凑，但耻朝廷为吐蕃所侮耳。帝始命骆元光屯潘原，韩游环屯洛口，为瑊援。元光伏兵于营西，游环亦遣五百骑伏其侧。辛未将盟，吐蕃伏精骑数万于坛西，瑊入幕易礼服，吐蕃伐鼓三声，大噪而至。瑊自幕后出，偶得他马乘之，吐蕃纵兵追击，唐将卒死者数百人，元光发伏成陈以待之，虏骑乃还。是日帝谓诸相曰：今日和戎息兵，社稷之福。燧曰：然。平章柳浑曰：吐蕃，豺狼也，今日之事，臣窃忧之。晟曰：诚如浑言。帝变色曰：柳浑书生，不知边计。大臣亦为此言耶？是夕游环表言平凉盟劫，帝大惊，谓浑曰：卿书生，乃能料敌如此其审耶。  平凉，府名，属陜西。潘原，唐县名，故址在平凉县境内。洛口，莫详处所。马燧，字洵美，封北平郡王，谥庄武。柳浑，字夷旷，襄人）
信谗说，疑马李，猜忌功臣。（初，尚结赞曰：唐之良将，李晟马燧浑瑊而已。去三人，唐可图也。乃入凤翔境，禁掳掠，以兵直抵城下曰：李令公召我，何不出犒我。经宿而还。又因马燧以求和，欲执浑瑊以卖燧，使并获罪。会盟郊，瑊走免，获燧之侄弇，谓曰：胡以马为命，吾在河曲，春草未生，马不能举足，当是时，马侍中渡河掩之，吾全军没矣。今蒙侍中力，全军得归，奈何拘其子孙。遣弇与宦官俱文珍等归。帝闻之，遂恶燧。帝忌晟功名，会吐蕃又有离间之言，张延赏腾谤于朝，晟闻之，昼夜泣，目为之肿，入朝称疾，帝加晟太尉，罢镇。时帝以李泌同平章事，泌初视事，与晟燧俱入见，泌曰：愿陛下勿害功臣，李晟马燧，有大功于国，闻有谗之者，陛下万一害之，则宿卫之士，方镇之臣，无不愤惋反仄矣。陛下诚不以功大而忌之，二臣不以位高而自疑，则天下永保无事。帝然之，晟燧皆起泣谢。  河曲，河西九曲，本西戎地。河千里而一曲）
纔安定，置琼林，收藏宝货。（初，帝幸奉天，朱泚始解围，帝于行宫庑下，贮诸道贡献之物，榜曰琼林大盈）
