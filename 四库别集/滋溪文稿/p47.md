<!-- { "loadSidebar": true } -->
　　君生于前至元十四年丁丑正月二十五日，卒于仍改至元之五年己卯四月二十九日，享年六十有三，葬先墓之侧。娶同邑李氏。子男二：长与权，大都路儒学录；次章，饶州路医学录。女二：长适吴政，次适刘贞。孙男二：兰生，夭；次祖庆。孙女二。初，君命与权游京师，因博士周君馆于余家。已而御史荐其名，春官擢其材，奉中书省檄造雅乐礼器于江南，而遭君丧。至正癸未，予参湖广省政，与权拏舟千里来请铭。昔宋季年江东多文学节义之士，若尚书汤公汉、提刑谢公枋得，皆风裁凛凛，可厉庸俗，闻其风而兴者，宁无人欤！铭曰：
　　维古尚行，无易由言。匪事枝叶，贵有本原。世教渐微，风习斯靡。化俗达材，始于君子。大江之东，英豪如云。卓哉程君，尚其知闻。瞻彼鹄山，原隰孔厚。表其行义，以厉尔后。

　　△杨府君墓志铭 

　　君姓杨氏，讳宗伯，字礼卿。故宋赠朝奉大夫涣之曾孙，迪功郎、淮西制置司干办官友义之孙，国朝白鹿洞书院教谕师盘之子。其先自华阴徙蜀，朝奉之长子友直由太学释褐，累迁知德庆府，蔚有华问，学者号曰儆斋先生。乐东南庐阜山水，奉亲家焉，故今为南康路建昌州人。
　　教谕六子，君最居长。方其幼时，祖母李孺人极钟爱，能言教之读书，凡先世遗训皆使知之。既就外傅，进退言动悉有矩度可观，乡先生亟称之。成童即任干蛊，冲冒寒暑，奔走险难，虽甚劳苦，而未尝几微见于言色。当是时，江南初内附，我国家新令未洽，官吏征敛并缘为奸，民颇苦之。君年尚少，已能应门，公私办给皆具，俾父母安于所养而不知官府之扰。考府君典教来归，不乐进取，卜新安里居之，筑室以障风雨，垦田以艺禾稼，皆君心计指授。居家孝友，亲有疾拜医求药，必尝而后进；亲丧致哀葬祭，求合于礼。建塾延师，以教诸子。君恒诲之曰：「吾杨氏本汉太尉遗冑，父祖以清节著名，吾兄弟当夙夜绩学，以续诗书之泽。」诸弟赖君之教，皆卓然树立。族人或有丧弗克举，乃具棺以葬之。子孙幼而孤者，男则教之学，女则择所归焉。近舍有涧溪之水，君伐木为杠，为舟楫，往来者不病涉也。岁庚午，江淮大旱，君卖田买粟，赈救其宗族，次及邻里，故能不至于饥饿流亡。盖君天性好施，非矫饰以干誉也。广东元帅府闻君行义，檄授惠州合光寨巡徼官，不果上。君以新安之居湫隘，迁隆造里，构堂名曰：积庆。日从亲旧觞咏娱乐，其心休休然。享年六十有八，以至正元年二月十五日卒。
　　妻熊氏，郡名士与文之女，勤约以相夫子，后君一年卒，享年七十有一。君母熊氏，外祖天瑞，宋名进士，官靖安县丞。子男玄贞。女适谢谟，丞相方叔四世孙。君诸弟宗仁、宗德以高年深隐表号处士，宗侃、三杰以文艺宏敏，并为学官。宗侃调上高县麻塘巡检。三杰擢淮东宣阃掾史， 【 「史」原作「由」，据李氏钞本、适园本、徐刻本改。】 尝授徒建业，台臣、御史称荐其才，天爵亦及识之。玄贞将以某年月日葬君于某乡某原，故三杰状其行来请铭。
　　呜呼，自周元公居浔阳倡明圣贤之学，朱文公守南康讲道于白鹿洞，于是环庐阜左右士皆以洙、泗、濂、洛为宗，而李燔敬子、吕焘德昭、周谟舜弼、蔡念成元思、胡泳伯量相继而作，流风遗俗迄今尚存。儆斋先生晚登朱子之门，与敬子、德昭诸公相友，遗文数十卷藏于家。其昆季子孙接于见闻，观感而化。考君之修身制行若此，则家学世德之渊懿，其亦有所本欤。予故不辞而为之铭。铭曰：
　　有美杨君，悃愊无华。聿修其身，益大厥家。宗族乡闾，推其孝友。一门雍容，礼俗孔厚。大江之濆，匡庐峨峨。昔有君子，乐尔弦歌。诗书之化，无远不被。流风百年，家范犹美。爰有贞石，刻此铭诗。嗟哉里人，尚克式之。

　　△房山贾君墓碣铭 

　　进士贾彝述其先伯父之行来请曰：「吾家涿之房山，世习诗书。伯父有政事材而弗克寿，伯母守节以终其身。今既合葬，愿得铭文表诸墓。」天爵自幼往来燕、赵间，每见搢绅故家才子贤孙奋其所能，欲效于世，而闺门之中亦皆贞顺有礼，此国家承平俗化之美，非一旦一夕所能致也。若贾氏者，其可征哉。
　　君讳和，字仲礼，金进士伏翼县丞景山之孙，故处士德全之子。君资简重，少游乡校，日诵书数百言。弱冠明经，务求大旨，不为缴绕章句学，下至医卜书数咸通其说。初着版藉鹰房总管府，时中原甫定，江左未下，朝廷尝因畋狩以阅武功，鹰师所至威若神明，或旁缘为奸，而下不胜其虐矣。君间为其官长言：「国家肇基百战，始得中土，搜畋阅武，本以服未服，岂宜病民若是乎！」鹰师嘉君廉谨，命司其府钱谷，君出纳有方。久之，别藉采石提举司。当宫城肇建，栏槛、陛础、舆梁、池台，悉资玉石，供亿浩穰，主者莫能支，辟君掌其文书，事集而工不扰。至元十四年四月，君以疾卒，年二十八，识者哀之。大德元年四月，葬房山抱玉乡栗原先茔。
　　娶田氏，无子。君卒时，田氏年二十余，誓不他适，屏去簪珥，遂着女道士服，深居不出凡四十年。族人时遗蔬米，以饮食之。天历元年二月卒，年七十一。至元二年二月，君之诸侄始举田氏之柩合祔君墓，仍以一人奉君祀。初，处士娶康氏，生子四人，而君长子也。次曰闰，曰璞，曰壤。闰之子仲良、仲恭，璞之子伯俭，壤之子叔让、季常、彝。仲良之子悫，伯俭之子诚。壤终宣德府教授。彝以至顺元年赐同进士出身，官将仕郎、太常太祝。诚好义有闻。奉君祀者，季常也。按贾氏系出晋康叔虞，唐长江主簿岛以诗名，世居涿州范阳。金大定末，分范阳为万宁县。明昌二年，又名奉先。国初始改房山。岛墓今在县境，君其苗裔耶？铭曰：
　　猗哉贾君，才可大受。天啬其年，人又奚咎。九原无憾，繇媲有人。操其节义，蓄德于身。瞻彼西山，有石如玉。琢此铭诗，永表贞俗。

　　△处士贾君墓表 

　　至顺元年三月，天子策士于庭，房山贾彝赐同进士出身。或曰：「是惟诗礼故家，世载隐德者也。」未几，彝以奉常太祝丁内艰，免丧，调官新乐。其父卒，乃命犹子诚来告曰：「彝幼学于家庭，殆忝科名，欲以为亲荣，不幸复罹大故。苟无文字表章先德，后将无以镜考，是则彝所惧也。」谨稽门生任享祚所述状而为之书。
　　君少聪警过人，弱冠闻容城刘公因以理学淑多士，偕其兄往从焉。公爱其兄弟性静而乐学，命其兄名曰璞，字抱真，君名曰壤，字巢夫，盖所以期待者非浅浅也。久之。学若有得。隐处州闾，以奉其亲，旨甘滫瀡，孝养克备。亲疾，躬省药饵，忧形于色。亲没，衰经敛殡，遵古丧制。兄亡，抚诸侄尽恩义，教之读书，皆克树立。君综理家务，一发不以自私。建祠堂以奉神主，割美田以供祭祀。敷教于家，远近学徒恒百余人，君恳恳为陈绖义，大抵祖述刘公之训为多。学者寒饥或不能存，又从而振给之。绘孔子像，旦望帅里人祠之，盖欲一乡兴起为善之心焉。与朋友期，风雨寒暑未尝后至。为文浑厚质实，不尚华靡，一时翕然推重。初用荐者授涿州学正，再调宣德府教授，皆漠如也。翰林承旨郭公贯、国子祭酒崔公咏、燕南廉访使赵公晟以君才可教冑子，俱尝荐名于朝，不报。至元元年乙亥八月二日卒。
　　君世涿州房山人。曾大考金尚医某。祖考贞佑三年进士、伏翼县丞景山。考处士君德全。母康氏。娶焦氏，早卒，继赵氏。子男叔让，提领金玉府采石山场；季常，司石局库；次即彝也，今翰林国史院编修官。女适焦仲平、张世杰、赵大本、刘某。孙男某。君享年七十有四，葬房山抱玉乡栗原先兆。昔者刘公以高节绝学师表当世，海内之士闻而兴者岂无其人，矧亲承其学踵其高尚若君者欤，宜有铭以表诸墓。铭曰：
　　幽燕山川欝奇崛，士气感慨多奋烈。伟哉容城古豪杰，作训其徒励名节。若冠有緌玉有玦，百世考德载贞碣。

　　△故梧州幕府王长卿墓志铭 

　　君讳士元，字长卿。其为人仪观魁梧，倜傥有大志。少好读书，通玄象及先天之学，又善行草，表其号曰白襕居士，士亦多从之游。君谈论风生，宾客满座，听之终日不厌。年二十余，慨然思树功名于世，将为远游以广其见闻。遂涉关、陕，西至巴、蜀，南抵六诏，览观山河之雄壮，其志愈振而不少衰。镇蛮 【 「镇蛮」，李氏钞本、适园本、徐刻本均作「镇南」。】 宣慰都元帅奇其才，辟署为掾，君忽不乐，弃之去。叙州诸部宣抚使 【 「使」，徐刻本、适园本作「司」。】 闻其名，复罗致之，不敢以曹属御之也。君喜以为知己，因留居焉。
　　叙州僻在遐荒，蛮民甫定，事多无法，君稍为之疏栉滞务，众口咸誉之，由是声名益盛。云南行台御史荐君为之佐。远方征戍军士岁有衣粮之给，朝廷虑或侵渔，常命御史察之。时永昌军士当给积年盐米若干，偶御史缺员，命君代行，有司不敢为奸，军士大和。洞蜑歹难作乱，行省平章征之，道出永昌，其民遮平章言：愿留君以相府事。平章以其事闻，寻授君将仕佐郎、茫施路军民总管经历，大德元年正月也。龙江驿者，西天、缅国涂所经焉，或请合于腾冲府，而山路崎岖三百余里，马不能驰，络绎死于道，民甚苦之。君请复置驿于其所，行省是其说，仍檄土官修治之，为经久计。云南左丞尤以君为可用，擢置掾曹，檄至茫施，而军民固请留之，竟不果行。大理、金齿及镇南诸蛮更相雠杀，招谕者数不听，或以君荐，遂往谕之，彼皆交欢如初。
　　行省上其劳，君感瘴疠，移疾出六诏，遨游潼、梓诸山。久之，泛江至鄂，谋归其乡，而湖广省臣有知其才者，援例调梧州幕府。适思播洞民及羊溪猫梗边，遣人谕之不止，众以君熟边事，遂檄君往。至则陈祸福以动之，彼亦无事。未几，君至苍梧，卒焉。
　　王氏世为河南洛阳人。君曾伯祖赓仕于金，以资善大夫、汾州等处提刑使卒官所，遂家于汾。曾祖贞，司天监、保章大夫。祖炳，业儒，以金政乱不克仕。父瓘，国初历林、石二州教授。妣任氏。有子五人，君其长也。生于岁之壬子，卒于至大戊申，享年五十有六，归葬西河县庆云乡洪哲里。娶刘氏。三子：某、某，前君卒；玺，后君三月生，今治进士业。君母弟士毅，仕至奉议大夫、湘乡知州兼劝农事，以至正三年六月卒于江南。其子翰林国史院检阅官稷将与玺扶柩北归，遣其弟揖来请曰：「伯考平生抱负奇才，欲以自见，竟赍志以没，惟公哀而铭之。」某昔贰春官，考第国子，而稷中选。重其家世学行之伟，故与之铭。铭曰：
