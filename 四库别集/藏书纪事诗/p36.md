<!-- { "loadSidebar": true } -->
徐乾学《叶石君传》：“叶石君者，隐君子也。性嗜书，世居洞庭山中。尝游虞山，乐其山水，因家焉。所至秘聚书，常损衣食之需以购书，多至数千卷。会鼎革兵燹，尽亡其赀财，独身走还洞庭。其乡人相与劳苦，石君频蹙曰：‘赀财无足言，独惜我书耳！’乡人皆笑之。已复居虞山，益购书，倍多于前。石君所好书与世异。每遇宋元钞本，虽零缺单卷，必重购之，世所常行者勿贵也。其所得书，条别部居，精辨真赝，手识其所由来，识者皆以为当。有三子，时诫之曰：‘若等无务进取，但能守我书读之足矣。’年六十七，卒于家。石君既殁，而乡人益思之，以为王君公、仲长子光流亚也。其友黄仪子鸿尝为予言，因为之传。石君名树莲，尝为邑诸生，已而弃去。石君其字也。”

《藏书记要》：“余见叶石君钞本，校对精严。钱遵王书籍装饰虽华，不及也。”又云：“石君所藏书，皆手笔校正，博古好学，称为第一。叶氏之书，至今为宝，好古同嗜者赏识焉。”

《七十二峰足征集》：“何义门侍讲，亦最喜石君所阅书，谓考订精审，评骘古今，源流了然，别具手眼。一时好事者，因义门之言，争购其书。于是朴学斋所藏，不胫而走。”

石君《独居咏怀》诗：“茅斋却无机，驱鸡与牧彘。”又《和秋日言怀》诗：“《鲁论》半编囊底在，村中只指是蒙师。”昌炽案：石君《金石文随录》手稿六册，何梦华藏，见《竹汀日记》。临川李氏所藏《宋拓罗池庙碑》，即其家本，有石君题字。石君一名万，树廉之廉，亦作莲。其藏书跋多题“南阳毂道人”，或题“南阳道毂”。其印曰“朴学斋”、曰“归来草堂”、曰“金庭玉柱人家”。

 

二二三、张拱端孟恭

浅草江南绿未深，太原公子裼裘临。

橐金半入名山藏，一片孤云万里心。

钱受之《张孟恭江南草序》：“孟恭晋产居吴，游必就士，横经藉史，好学深思。”

《爱日精庐藏书志》：“《汗简》七卷，陈氏鸿跋曰：‘崇祯辛巳，余读书于吴门维斗师之古柏轩。秋日，同张孟恭至城隍祠右古书籍铺中，见此《汗简》，狂喜欲舞，急解金购归。’后冯己苍假来钞得，余于庚寅从己苍借钞。”

又：“《会昌一品集》，有题字曰：‘崇祯庚辰冬十月名山藏收藏。’又叶石君手识曰：‘戊子年夏，假得太原张孟恭所藏。’”昌炽案：《苏州府志艺文类》：“国初有张拱端《孤云集》，诗一万首。山西人，寓吴中。”必其人也。又案：渔洋《感旧集》，有赵瑾懿侯《岁暮至临安留别张孟恭、叶祖仁》诗。瑾为山西太原人，而集中又有《虎丘月夜》、《苏州清明》二诗，则是与孟恭同里而同为寄公于吴。祖仁为林宗之子，与冯己苍、叶石君皆富收藏。孟恭并与之友，则其风尚可知矣。

 

二二四、朱之赤卧庵

潦草医方废历堆，不教空手宝山回。

一尊敬为西昆寿，崩角完时倒旧醅。

《楹书隅录》：“影宋精钞《西昆酬唱集》二卷，毛斧季跋云：‘甲辰之月，同叶君林宗入郡访朱卧庵之赤，其榻上乱书一堆，大都废历及潦草医方。残帙中有缮整一册，抽视之，乃《西昆酬唱集》，为之一惊。卷末行书一行云：“万历乙丑九月十七日书毕。”下有“功甫”印，乃钱功甫手钞也，因与借归。次日林宗入城，喧传得此，最先匍匐而来者，定远先生也，仓忙索观。陈书于案，叩头无数，而后开卷。朗吟竟日，索酒痛饮而罢。’”昌炽案：《天禄琳琅》，《道命录》及明板《水经》、《山海经》合刻，皆有朱卧庵收藏记。《皕宋楼藏书志》，《愧郯录》亦有“朱卧庵”、“朱之赤”印记。

周季贶云：“卧庵著名于治、熙时，彭躬庵为撰母夫人墓志，称其学问渊雅，通天文术数，亦一奇士也。”

《天禄琳琅续编》：“《自警编》有‘朱印之赤’、‘卧庵’、‘朱卧庵收藏印’、‘狂奴’、‘正气堂’、‘三天谪吏’、‘烟云逸叟’各朱记。”

 

二二五、蒋琦绚臣  蒋玢絅臣

枫山金泽两官库，金刚佛子文识房。

半是中华流落出，海天如镜估帆张。

《经籍访古志》：“《通志》二百卷，明万历十七年刊本。枫山官库藏，有‘蒋琦之印’、‘绚臣父’二印。序目有‘闽中蒋氏三径藏书’、‘蒋绚臣曾经秘藏’二印。”又：“《文选》袁褧刻本，卷首有‘是书曾藏蒋绚臣家’印。”注：“六源宏贤所藏《唐人小说》，亦有蒋绚臣藏书印。”

《皕宋楼藏书志》：《鹤田蒋先生文集》，有蒋氏手跋曰：“此集为杨文敏公家藏。徐兴公先辈得之于建宁书肆，绚臣玢识。”昌炽案：滂喜斋藏《存复斋集》，有顺治丙申蒋玢手跋，又有“蒋玢”及“絅臣珍藏图书”二印，琦字绚臣，玢字絅臣。陆氏又合为一，俟考。

 

二二六、张隽文通

参阅名登野史亭，谤书酷甚腐迁刑。

空王难赎多生劫，碧血湖堤走鬼磷。

陆心源《明钞春秋纂言跋》：“每册有‘张隽之印’。案隽字非仲，吴江人，一名僧愿，又字文通。楼居积书甚富，手录者千余卷，拥列左右。南浔庄廷鑨聘修《明史》，为作有明理学诸儒传，其稿别行，名《与斯集》。史案未发，自知其非，逃于僧舍。年已七十，后于潘柽章、吴炎诸人同伏法于杭州。著有《西庐诗草》四卷，见《南浔镇志》。”

杨凤苞《记庄廷鑨史案本末》：“廷鑨以朱文肃公《史概》稿本，续纂天启、崇祯两朝，名曰《明书辑略》。吴江张隽名在参阅中，凌迟死。”

《平津馆鉴藏书籍记》：“《唐鉴》二十四卷，有‘张隽一字文通’印。”

《铁琴铜剑楼书目》：“《朱庆余诗集》一卷，卷首有‘张隽之印’、‘字文通’诸朱记。”

 

二二七、顾苓云美

花雨生公旧讲台，一牛鸣地草堂开。

云阳文字归残劫，断瓦墙阴长绿苔。

钱受之《顾象垣墓志铭》：“长洲顾君，讳维鼎，字象垣，以己亥四月十七日卒。长子苓。”

《元和县志》：“顾苓字云美，潜心篆隶，凡金石碑版及鼎彝款识、虫鱼科斗之书，皆能诵之。居虎丘山塘，萧然敝庐。中悬思宗御书，时肃冠再拜，欷歔太息。”

《苏州府志》：“塔影园在虎丘便山桥南数武，文肇祉所筑。后顾苓云美居之，更名云阳草堂。又有室曰‘松风寝’。”

钱受之《云阳草堂记》：“顾子云美，卜居于云岩之阳。读书尚志，抚今怀古。读《后汉书宣秉传》，论其世而知其人，穆然太息。颜其三间之屋曰‘云阳草堂’。”又云：“云美之居，去云岩一牛鸣地。入寺门，平石穹然，晋生公说法处也。”

《士礼居藏书题跋记》：“《林和靖诗集》，余向于郡故藏书家得一钞本，云是顾云美手钞，珍藏之。”

《铁琴铜剑楼书目》：“《隶续》，顾云美氏手钞，有‘塔影园客’朱记。”又：“《石刻铺叙》，义门得诸塔影园顾氏。”

 

二二八、顾湄伊人

君如坡老爱陶潜，何似老苏爱织帘。

为访河东三箧去，渡江昨衣宿苍蒹。

《国朝诗人征略》：“顾湄字伊人，江南太仓人。有《水乡集》。”

《江南诗征》：“湄本惠安令程新子，新与顾梦麟善，梦麟无嗣，幼鞠湄，遂姓顾氏。”注：“伊人为织帘先生之子，又杰出于确庵之门。”昌炽案：织帘，顾先生麟士也。确庵，陈先生瑚也。

钱受之《陶庐记》：“顾子伊人得宋刻苏长公所书《陶渊明集》，藏弆斋中，晨夕吟讽，名其处曰‘陶庐’。”

《读书敏求记》：“《陶渊明集》十卷，娄江顾伊人藏弆宋椠本。颜其读书处曰‘陶庐’，而请牧翁为之记。伊人交余最厚，真所谓兄弟也，但各姓耳。见余苦爱《陶集》，遂举以相赠。丙午丁未之交，余售书季沧苇，是集亦随之而去。沧苇没，书籍散入云烟过眼录矣。伊人前年渡江，念《陶集》流落不偶，访求得之，持归示余。河东三箧，亡来已久，一但顿还旧观，展卷相向，喜可知也。予畀之牧翁《陶庐记》手稿，俾揭之简端，以见我两人郑重其书，互以藏之外府为快。视世之借书为一痴者，其度量相越岂不远哉！”

《士礼居藏书题跋记》：“宋刻《唐求诗》有‘陶庐顾湄之印’。”

 

二二九、季振宜诜兮

写韵楼高敞绮窗，旋风叶叶卷成双。

沧洲一卧何时起，善本连舻尽过江。

《天禄琳琅》：“《毛诗》二十卷，季振宜藏书，有‘宋本’椭圆印。振宜字诜兮，号沧苇，扬州泰兴人。顺治丁亥进士，授兰溪令，历刑、户两曹，擢御史。”

《读书敏求记》：“吴彩鸾书《切韵》，余从延令季氏曾睹其真迹。逐叶翻看，展转至末，仍合为一卷。张邦基《墨庄漫录》云：‘旋风叶’者即此。真旷代之奇宝，因悟古人玉躞金题之义。《唐六典》所以有熟纸、装潢匠之别也。自北宋刊本行世，而装潢之技绝矣。余幸遇此《韵》，得觏唐时卷帙旧观。季氏零替，不知归之何人，惜哉！”

黄丕烈《季沧苇书目序》：“沧苇书目载宋元板刻以至钞本，几于无所漏略。余阅《述古堂藏书目序》，有云：‘举家藏宋刻之重复者，折阅售之泰兴季氏。’是季氏书半出钱氏，而古书面目较诸钱氏所记更详。今沧苇之书已散失，每从他处得之。证诸此目，若合符节。方信藏书不可无目，且不可不载何代之刻、何时之钞，俾后人有所征信也。”昌炽案：《天禄琳琅》又载宋版《文选》、明板《长庆集》，皆有沧苇“吾道在沧洲”朱记。又《追昔游诗》，季沧苇藏，有“柱下史”方印。又明刻《元丰类稿》，有“得知千载外，正赖古人书”十字长印，与“季振宜藏书”印均在序首，疑亦季氏所钤也。

 

二三○、孙潜菣园

洞庭波兮渺愁予，故人来自碧山居。

香山海岳云林笔，价重人间未见书。

《吹网录》：“《避暑录话》，世传惟《稗海》、《津逮》两本。曩闻郡中某氏藏有二本，一为孙潜夫依旧钞善本手校于《稗海》本上，一为钞本而未校者。余曾借得未校之本，有黄荛翁跋，谓自序一篇，商毛二刻所无，孙氏据旧钞本补入。似即黄氏录孙潜夫本也。”

《士礼居藏书题跋记》：“唐僧《宏秀集》，孙潜夫藏本。”

