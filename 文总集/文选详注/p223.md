<!-- { "loadSidebar": true } -->
重衾无暖气，挟纩如怀冰。左氏传曰：楚子围萧，申公巫臣曰：师人多寒。王巡三军，拊而勉之。三军之士，皆如挟纩。孔安国尚书传曰：纩，细绵也。
伏枕终遥昔，寤言莫予应。韩诗曰：寤寐无为，展转伏枕。广雅曰：昔，夜也。毛诗曰：独寐寤言。
永思虑崇替，慨然独抚膺。楚辞曰：永思兮内伤。国语，蓝尹亹曰：君子独居，思前世之崇替。列子曰：抚膺而恨。
文选考异
注「日昏东壁中」：袁本无「日」字，是也。茶陵本亦衍。

情诗二首
五言
张茂先
清风动帷帘，晨月照幽房。
佳人处遐远，兰室无容光。古诗曰：卢家兰室桂为梁。曹植离别诗曰：人远精魂近，寤寐梦容光。
襟怀拥灵景，轻衾覆空床。拥，犹抱也。
居欢愒夜促，在戚怨宵长。一云居欢惜夜促。尔雅曰：愒，贪也，苦盖切。
拊枕独啸叹，感慨心内伤。
游目四野外，逍遥独延伫。楚辞曰：忽反顾以游目。又曰：结幽兰而延伫。
兰蕙缘清渠，繁华荫绿渚。
佳人不在兹，取此欲谁与？
巢居知风寒，穴处识阴雨。春秋汉含孳曰：穴藏先知雨，阴曀未集，鱼已噞喁。巢居之鸟先知风，树木摇，鸟已翔。韩诗曰：鹳鸣于垤，妇叹于室。薛君曰：鹳，水鸟。巢处知风，穴处知雨。天将雨而蚁出壅土，鹳鸟见之，长鸣而喜。
不曾远别离，安知慕俦侣？

园葵诗
五言
陆士衡晋书，赵王伦篡位，迁帝于金墉城。后诸王共诛伦，复帝位。齐王冏谮机为伦作禅文，赖成都王颖救之免，故作此诗，以葵为喻谢颖。
种葵北园中，葵生郁萋萋。
朝荣东北倾，夕颖西南晞。淮南子曰：圣人之于道，犹葵之与日，虽不与终始哉，其乡之诚也。高诱曰：乡，仰也。诚，实也。
零露垂鲜泽，朗月耀其辉。毛诗曰：零露瀼瀼。
时逝柔风戢，岁暮商猋飞。管子曰：东方曰春，柔风甘雨乃至。楚辞曰：商风肃而害之。
曾云无温液，严霜有凝威。郑玄毛诗笺曰：曾，重也。汉书曰：孙宝曰：当从天气以成严霜之威。
幸蒙高墉德，玄景荫素蕤。尔雅曰：墙谓之墉。说文曰：蕤，草木华盛貌也。
丰条并春盛，落叶后秋衰。
庆彼晚雕福，忘此孤生悲。
文选考异
注「救之免」：袁本、茶陵本「免」下有「死」字，是也。

思友人诗
五言
曹颜远臧荣绪晋书曰：曹摅，字颜远，谯国人。笃志好学，参南国中郎将，迁高密王左司马。流人王逌等寇掠城邑，摅与战，军败而死。
思友人诗
密云翳阳景，霖潦淹庭除。周易曰：密云不雨。左氏传曰：凡雨自三日以往为霖。说文曰：潦，雨水也。又曰：除，殿阶也。
严霜雕翠草，寒风振纤枯。郑玄礼记注曰：振，动也。
凛凛天气清，落落卉木疏。古诗曰：凛凛岁云暮。杜笃首阳山赋曰：长松落落。毛苌诗传曰：卉，草也。
感时歌蟋蟀，思贤咏白驹。毛诗曰：蟋蟀在堂，岁聿其暮。又曰：皎皎白驹，食我场苗。絷之维之，以永今朝。毛苌曰：贤者有乘白驹而去。郑玄曰：绊之系之，欲留也。
情随玄阴滞，心与回飙俱。
思心何所怀，怀我欧阳子。颜远赠欧阳坚石诗曰：嗟我良友，惟彦之选。然此欧阳，即坚石也。
精义测神奥，清机发妙理。周易曰：精义入神，以致用也。广雅曰：奥，藏也。机，枢机也。
自我别旬朔，微言绝于耳。论语崇爵纤曰：子夏共撰仲尼微言，以当素王。刘子骏书曰：夫子没而微言绝。礼记曰：声不绝于耳。
褰裳不足难，清阳未可俟。毛诗曰：子惠思我，褰裳涉溱。又曰：有美一人，清阳婉兮；邂逅相遇，适我愿兮。毛苌曰：清阳，眉目之间也。
延首出阶檐，伫立增想似。阮瑀止欲赋曰：伫延首以极视兮，意谓是而复非。庄子，徐无鬼曰：夫越之流人，去国数日，见其所知而喜；去国旬月，见所尝见于国中而喜；及期年也，见似人者而喜矣。不亦去人兹久者，思人兹深乎？
文选考异
心与回飙俱：茶陵本「飙」作「飘」，云五臣作「飙」。袁本云善作「飘」。案：「飘」字于义未当，恐二本所见传写误，或尤校改正之也。

感旧诗
五言此篇感故旧相轻，人情逐势。
曹颜远
感旧诗
富贵他人合，贫贱亲戚离。鹖冠子曰：家富疏族聚，居贫兄弟离。
廉蔺门易轨，田窦相夺移。史记曰：蔺相如出，望见廉颇，相如引车避匿。于是舍人相与谏曰：臣去亲戚而事君者，徒慕君之高义也。今君与廉君同列，廉君宣恶言而君畏之匿，恐惧殊甚，且庸人尚羞之，况于将相乎？臣等不肖，请辞去。汉书曰：窦太后怒，免丞相窦婴、太尉田蚡，婴、蚡以侯居家。蚡虽不任职，以太后故亲幸，数言事，多效。士趋势利者，皆去婴而归蚡也。
晨风集茂林，栖鸟去枯枝。毛诗曰：锦彼晨风，郁彼北林。国语，优施歌曰：暇豫之吾吾，不如鸟乌。鸟皆集于苑，己独集于枯。黄石公兵书曰：树杌者，鸟不栖也。
今我唯困蒙，郡士所背驰。周易曰：困蒙，吝。
乡人敦懿义，济济荫光仪。春秋说题辞曰：秉懿诚之义，思至忠之功。鹦鹉赋曰：侍君子之光仪。
对宾颂有客，举觞咏露斯。毛诗曰：有客宿宿，有客信信，言授之絷，以絷其马。又曰：湛湛露斯，匪阳不晞；厌厌夜饮，不醉无归。今乡人情重，皆颂咏此诗。
临乐何所叹，素丝与路歧。礼记曰：执绋不笑，临乐不叹。淮南子曰：杨子见逵路而哭之，为其可以南可以北。墨子见练丝而泣之，为其可以黄可以黑。高诱曰：闵其别与化也。
文选考异
注「此篇感故旧相轻人情逐势」：案：此十一字不当有，乃五臣注也。袁本、茶陵本所载此上之「善曰」，「善」字误耳。尤延之取以添入，非。
注「鸟皆集于苑」：案：「鸟」当作「人」。各本皆误。
郡士所背驰：案：「郡」当作「群」。茶陵本云五臣作「群」。袁本云善作「郡」。各本所见皆传写误。何云当从五臣作「群」，陈同。皆就校语而云然，其实善亦作「群」。

杂诗
五言
何敬祖赠答，何在陆前，而此居后，误也。
秋风乘夕起，明月照高树。贾逵国语注曰：乘，陵也。陵，亦侵也。
闲房来清气，广庭发晖素。晖素，月光也。古长歌行曰：昭昭素明月，晖光烛我床。
静寂怆然叹，惆怅出游顾。惆怅，已见上文。
仰视垣上草，俯察阶下露。垣草易雕，阶露易陨。言可伤也。
心虚体自轻，飘飖若仙步。言既悟二物，故当全角养生。列子曰：南郭子貌充心虚。张湛曰：心虚则形全。刘梁七举曰：霍尔体轻。
瞻彼陵上柏，想与神人遇。古诗曰：青青陵上柏。文子曰：天地之间，有神人真人。
道深难可期，精微非所慕。魏武帝秋胡行曰：道深未可得，名山历观行。礼记曰：德产之致也精微。郑玄曰：致，密也。
勤思终遥夕，永言写情虑。尚书曰：歌永言。
文选考异
注「古长歌行曰」：案：「长」当作「伤」，见第二十七卷。各本皆误。

杂诗
五言
王正长臧荣绪晋书曰：王赞，字正长，义阳人也。博学有俊才，辟司空掾，历散骑侍郎，卒。
朔风动秋草，边马有归心。蔡琰诗曰：北风厉兮肃泠泠，胡笳动兮边马鸣。
胡宁久分析，靡靡忽至今。毛诗曰：胡宁忍予。又曰：行迈靡靡。
王事离我志，殊隔过商参。毛诗曰：王事靡盬。左氏传，子产曰：高辛氏有二子，伯曰阏伯，季曰实沈，不相能。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，其季世曰唐叔虞，故参为晋星。参辰更见，已见上文。
昔往鸧鹒鸣，今来蟀蟋吟。毛诗曰：春日迟迟，仓庚喈喈。圣主得贤臣颂曰：蟋蟀俟秋吟。
人情怀旧乡，客鸟思故林。文子曰：鸟飞反乡，依其所生。
师涓久不奏，谁能宣我心？韩子曰：卫灵公将之晋，至濮水之上而宿，夜分而闻有鼓新声者，而说之，召师涓而告之曰：有鼓新声者，其状似鬼神，子为我听而写之。师涓曰：诺。因端坐抚琴而写之。师涓明日报曰：臣得之矣。

杂诗
五言
枣道彦今书七志曰：枣据，字道彦，颍川人。弱冠，辟大将军府，迁尚书郎。太尉贾充为伐吴都督，请为从事中郎，迁中庶子，卒。
吴寇未殄灭，乱象侵边疆。左氏传，晋侯问于士弱曰：吾闻之宋灾，于是乎知有天道可必乎？对曰：国乱无象，不可知也。
天子命上宰，作蕃于汉阳。上宰，贾充也。毛诗曰：价人为藩。毛苌曰：价，善也。藩，屏也。左氏传，晋栾贞子曰：汉阳诸姬，楚实尽之。谷梁传曰：水北曰阳。汉阳，汉水之阳也。
开国建元士，玉帛聘贤良。周易曰：大君有命，开国承家，小人勿用。礼记曰：天子八十一元士。王逸楚辞注曰：天下贤人，将持玉帛聘而遗之。吕氏春秋曰：聘名士。高诱曰：聘，问之也。将与兴化致治也。
予非荆山璞，谬登和氏场。韩子曰：楚人和氏得璞玉于楚山之中。
羊质复虎文，燕翼假凤翔。杨子法言曰：敢问质。曰：羊质而虎皮，见草而悦，见豺而战也。
既惧非所任，怨彼南路长。曹子建赠白马王诗曰：怨彼东路长。
千里既悠邈，路次限关梁。楚辞曰：关梁闭而不通。
仆夫罢远涉，车马困山冈。仆夫，已见上文。
深谷下无底，高岩暨穹苍。列子，夏革曰：渤海之东，有大壑焉，实惟无底之谷。杜预左氏传注曰：暨，至也。尔雅曰：穹苍，天也。
丰草停滋润，雾露沾衣裳。毛诗曰：湛湛露斯，在彼丰草。露沾衣裳，已见上文。
玄林结阴气，不风自寒凉。高唐赋曰：玄木冬荣。
顾瞻情感切，恻怆心哀伤。广雅曰：感，伤也。
士生则悬弧，有事在四方。礼记曰：国君太子，生三日，卜士负之，射人以桑弧蓬矢六，射天地四方。又，孔子曰：士使之射，不能则辞以疾，悬弧之义也。韩诗内传曰：男子生，桑弓蓬矢六，射上下四方，明当有事天地四方也。
安得恒逍遥，端坐守闺房。
引义割外情，内感实难忘。非有先生论曰：引义以正身。
文选考异
注「于是乎知有天道可必乎」：陈云当重「天道」二字，是也。各本皆脱。
注「价人为藩」：袁本「为」作「维」。茶陵本作「惟」。案：「维」字是也。
羊质复虎文：袁本、茶陵本「复」作「服」，是也。

杂诗
五言
左太冲冲于时贾充征为记室，不就，因感人年老，故作此诗。
秋风何洌洌，白露为朝霜。毛诗曰：蒹葭苍苍，白露为霜。
柔条旦夕劲，绿叶日夜黄。
明月出云崖，皦皦流素光。刘桢诗曰：皦月垂素光。
披轩临前庭，嗷嗷晨鴈翔。轩，长廊之涜也。毛诗曰：鸿鴈于飞，哀鸣嗷嗷。
高志局四海，块然守空堂。尸子曰：八极为局。淮南子曰：块然独处。
壮齿不恒居，岁暮常慨慷。广雅曰：岁，年也。
文选考异
