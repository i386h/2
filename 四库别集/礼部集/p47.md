<!-- { "loadSidebar": true } -->
　　元有文学政事之士曰礼部郎中吴君讳师道字正传受性刚方蹈道贞固以仁为经以义为用以规为瑱以礼为舆学则探其奥防见圣贤之心行则践其嘉言合君子之度非大公至正不接于心术非忠笃岂弟不见于猷为所谓时之龙邦之利器士之标凖民之懿则不疚不跲初中终皆可举也君婺州兰溪人吴太伯之后也而防于越子孙以国为氏播植华裔代有名德若河南守之治行大司马之功阅广州牧之亷清左庻子之文学皆载在方册裕于后昆君承是覆露蔚有矩仪四世祖杞自信安来徙曾祖辉配陈氏祖儒宗宋国子监进士配汤氏张氏进士君生四子长子辛赠应奉翰林文学从仕郎配龚氏赠宜人季子防配柴氏君寔季之子父在以大父命为伯父后防而頴悟长而不羣问学疾力瞻视审定大父尤所钟爱期于有成年十九观西山真先生读书记慨然叹曰义理之学圣贤之道岂不在于此乎吾前日之自以为适者今则深可悔尔至大初闻白云许先生谦从仁山金先生履祥得何王二公之文学而上泝朱子之传乃述所得于已者以持敬致知之说质之先生先生味绎其言深加敬叹以延平李先生所以告朱子理一分殊之言为复遂定交焉心志益广名誉日闻至治元年辛酉嵗登进士第解巾褐为高邮县丞阶将仕郎至官之日防剔壅滞咸有条理明达文法吏不能欺漕渠决壤水泄入湖平地泛滥而运道不通君躬董其役筑大堤以捍漕渠规偃潴以藩湖水既成徃来颂之三年秋水大淹民以菑告君行水所至悉得其寔未几丁外艰服除改宁国録事以覃恩陟从仕郎宣城自昔为雄富之邦在今为兼事所涖地大民豪政充事繁君载覧氓俗周爰令图絶其尤违布其条教当师旅之兴丁饥馑之嵗事为之制官修其方吏士豫附夫家寛息始而人以为烦久之民安其政天歴元年戊辰嵗征兵江淮以遏贼师掌兵者统驭无状军士肆为攘夺舞刀出战羣行入市胁市人取财物人憾或不与则纵火杀伤人城人震栗府县吏皆闭门自守无敢谁何君叹曰食人之食者忧人之忧倘人人辟匿为自完计如一城生众何乃单骑按行捕杀伤人纵火者搒掠市门外众兵噪呼扬言吾属等死耳録事待我急我必杀録事君闻之使号于众曰録事在此敢害録事者前众不敢动会诸路兵涉道为暴君昼则综理官事夜则廵视营落兵众詟服城人以宁二年而已嵗大旱黎民阻饥宣城一县仰食于官者三十三万口亷访使者议赈民以君摄县事措置荒政先是城人缺食君礼劝大姓得粟三百余石平估而粜者一万余石四墉之内无饥人至是悉召县民礼劝如初众皆听命籍其户为九等得粟三万七千六百石以均赈饥人明年春二麦犹在田君白亷访使者转以闻中书御史得官粟四万石赃罚钱七百三十定亷访使者掾出劝分旁郡得钞三万七千七百定选郡府公能使以等第分与民君独任其三之二与饥民为约束号令严整番更而受分者日数千百人无敢哗者有伪易服来受分居众中指其人顾吏曰取彼吏擒之覈问得其情众大惊以为神明所以赈其民无不尽其理三十余万人皆頼以不困亷访使者列其治行荐于朝至顺元年庚午嵗以疾予告明年遂归在官几五载去之日自始至今宣城之民诵乐而歌思之元统元年乙亥嵗迁池州建德县尹阶文林郎建德依山以为县君能因其俗以清省得其民明年旱其备御之法如宣城时事学宫庳陋君始至撤而新之以劝众士郡学有田七百畆为豪右所侵久之不能治郡学以言郡郡下其事建德俾君防治之君按其图籍悉以归郡县学后有泉曰清白宋县令梅圣俞作亭其上嵗久堙废君修而复以厉僚列盗起漳州朝廷出侍衞军讨之次于建德君拊慰得宜民不知军在其境建德素少茶而榷税尤重邑人苦之乃移文所司极言其敝榷税为减民以少苏三年之间桴鼓不鸣细民得职供赋税给公上而已至元末朝廷更化妙东名儒以教国子令中书右丞吕公思诚侍御史孔公思立雅知君时皆在中书提衡称荐遂自常选中擢国子助教阶承务郎明年春升博士换儒林郎六馆诸生无不敬怿人自以为得师君在京师未尝事造请惟晨夕坐馆中课诸生讲明经义表章正学惟恐不及或以为太严者君闻之曰为人师而可以寛自处乎吾尽吾职而已遑及其他尝语诸生曰圣人之道至朱子而大明朱子之学至许文正公而后定向非许公见之之确守之之固其不为异论所迁者几希故在馆三年一遵朱子之训而守许公之法未尝以私意臆说参错其间有持异论而来者君辞而辟之曾不少假诸公言于朝请以刘文靖公因从祀孔子庙廷事下国子监君以为刘公以葢世之才而为朱子之学其学术之正固无愧于从祀然事大体重非学官所专决必廷中集议而后可施行始疑其持两端不肯即下议未几咸以为是翰林学士承防库库公翰林学士多尔济巴勒公荐君堪任翰林国史以为道德性命之明达礼乐刑政之该通操行清白而不愧于古人志节刚方而不狥于流俗未报而君以生母之忧南还矣时至正三年癸未嵗春三月也君素强无疾是年冬忽患痞犹端坐终日讲学不辍尝校文江西甄别有序亷访使者耿公涣深相器遇举以为儒学提举官事上不报后校文江浙士尤服其精允四年甲申嵗江浙行中书大比取士夏五月遣币聘致君议欲以主文君以疾辞使者以丞相意坚遂委币而去秋八月疾有加乃反币且上休致之请逺近闻之莫不失望十七日癸酉遂以疾卒内外易之际精爽不乱君生于至元二十年癸未嵗二月七日壬辰夀六十有二娶徐氏封宜人子男二人长深先三年卒次沉女一人适同郡赵虎臣孙男一人池女二人以至正五年乙酉嵗九月十有七日丁酉葬于铜山乡中徐之原初休请既上朝论惜其去久之乃得请以奉议大夫礼部郎中致仕命下而君之卒已久矣所著书兰阴山房类藁二十卷易杂说二卷书杂说六卷诗杂说二卷春秋胡氏传附正十二卷战国策校注十卷綘守居园池记校注一卷敬乡録二十三卷君于书无不观亦无所不通为文章清劲善持论晚益踔絶有史汉风经说明辨剀绎补其所未备启其所未喻非苟为同异事攷守而已战国策一匡高鲍之譌而长短之说遂为成书园池记暇豫所属亦足以正名物事淹该敬乡録质而不俚详而不秽去先贤耆旧传逺甚君之防始讣予奔哭之恸将即窀窆门人徐元以状来请以揭其墓乌乎予尚忍言予友耶昔三代之时道术既一风俗既同士生其间学艺修明而德行纯备其出而见于世皆可以为大夫士君公上頼其成而下被其泽歴世浸久而风声不冺者由习之于豫而用之得宜故也后世论人之方不能如古而士以未成之才轻试于用往往习之非豫而用之不得其宜是以政不坚凝而民受其败君方泥蟠里闾己负众多之望一旦起自诸生而受民之寄人皆以为习之于豫而用之为得其宜矣其出而从政也布政厚下为世吏师其教于国子也均已成人为时明法朝士拭目大僚引重使得宠永年充逺量束带立朝何适不可昔贾谊董仲舒有王佐之才值好文之主而廻翔下国中道而没有志之士于今为慨君以董贾之资而处休明之世抱已成之才而操可用之势齿位未极怛化俄及可胜痛哉乌乎人谁不死而不忘者存君行修于身泽施于人而言着于后他日祠于瞽宗立于学宫俾逖听遐观而后来者劝亦可以不朽矣予投分于君三十有五年班才不渝而始终如一其知之也深则序之也备爱之也道则言之也公虽死者复生而生者不愧吁嗟乎吴君去白日之昭昭袭厚夜之防防邈仪刑兮既逺尚有考于斯文吁嗟乎吴友人
　　东阳张枢文　京山杜本书　河南陈思谦篆额
　　墓志铭
　　浙之东州有数君子为海内所师表葢自朱子之学一再传而何王金许寔能自外利荣蹈履纯固反身克己体騐精切故其育德成仁显有端绪若白云许先生乌蜀柳先生皆已后先亡没独正传吴君则同郡而合志以正谊明道扶树世教而已任者也朝廷方用之成均庻其兴起正学以作新斯人而今又亡矣【缺】兹谢病空山卧念斯文契好涕泗时零而君之子沉乃千里致辞请书长史张君之文表掲墓上又以门人徐元所述事状欲与铭其室且谓罄海内之交相知尤深而敢以浅陋辞乎故缉次而序之曰君讳师道字正传姓吴氏太伯之裔也高祖讳杞自三衢徙兰溪曾祖讳辉配陈氏祖讳儒宗故宋国子监进士配汤氏张氏生四子长讳辛赠应奉翰林文学从仕郎配龚氏赠宜人季讳防配柴氏君乃季之子应奉公无子以大父命君为后大父爱其頴异欲以续冢嗣大父卧起饮食与俱期以有成稍长课之诗赋经义即词明理顺年始十九观真西山先生读书记慨然叹曰圣贤之道岂不在此乎前日自以为适者深可悔尔至大初闻白云许先生谦从仁山金先生履祥得文定何公文宪王公之学上泝朱子之传乃述已所得持敬致知之说撰书质于许公深加敬叹即以延平李先生所以告朱子理一分殊之言为复自是凡一辞之未莹一义之未安輙徃复诘问订定方已于是造诣日深誉望日隆至治元年辛酉登进士第授将仕郎高邮府高邮县丞至官之日条理纪纲若素履其事者至于畜泄渠漕拯救民伤民蒙惠利未几丁外艰服除改宁国録事升从仕郎宁国为江左大郡而宪府临之君不亟不徐剸繁御暴赈荒听狱一以忠信行之凡属境寃滞宪府委之处决咸称平凡居官五载以疾予告而归民歌讼追思久而不忘亷访使者具其治行列荐于朝至元元年乙亥迁池州路建德县尹官文林郎与民约以清心省事新其学宫专意于教养凡有堙废考图按志悉复其旧宋梅圣俞尝宰斯邑有泉号清白重建亭其上以激励僚属地产茶少而征课重则力言于所司以减免之时值漳寇兵兴朝廷遣侍卫亲军讨之屯次境内者两月君抚慰得冝民頼以安三年之间田里清谧二税之外无余事矣朝廷更化之初选用名儒今中书左丞吕公思诚侍御史孔公思立知君学行时在中书荐擢君为国子助教阶承务郎明年升博士阶儒林郎六馆诸生素闻君名无不悦服在京不事请谒晨夕坐馆中讲明经义表章正学且请立何文定公书院尝谓诸生曰圣人之道至朱子而大明朱子之学至我朝许文正公而论定向非许公见之之明而守之之固未必不为异论所惑矣诚宜一遵朱子之训许公之法私意臆说无庸参错其间摛文之士有持异论者辞而辟之或请以刘文靖因从祀孔子庙廷事下国子监君以为必廷中集议乃可施行始疑其持两端不即下议既而是之翰林学士承防库库公翰林学士多尔济巴勒公尤重儒雅荐君明于道德性命通于礼乐政刑操行清白志节刚方可任翰林国史未报而君以生母之忧南还遂移疾上休致之请朝廷授君奉议大夫礼部郎中命下而君已卒矣先是尝校文江西甄别有序又校文江浙士服精允至正四年浙省以币聘君主文君弗及徃士论尤痛惜之君生于至元二十年癸未二月七日壬辰享年六十有二娶徐氏封宜人子男二人长深先三年卒次沉承其家学女一人适同郡赵虎臣孙男一人孙女二人以至正五年乙酉嵗九月十有七日丁酉葬于铜山乡中徐之原以深祔焉乌乎君之学行传之门人弟子信于朝廷功有所立德有所成著书续文各若干卷长史张君既论述而表显于墓矣乃本其师友端绪而为之铭曰
