<!-- { "loadSidebar": true } -->
　　右石鼎聨句图一巻凡八段每段摘韩文公序语分书其次纸缝有小御书印后有宋学士防语定为宋思陵书李公麟画观其苦吟傲睨潜行怅望风神意态各极其妙而笔势图活若真有契会然者谓为公麟真迹固宜思陵书意度整暇且当国讳则阙其防书间有遗误不复窜补揆之事体亦有宜然夫以宴安玩愒之时虽词章藻绘之事犹足以妨治而养乱若石鼎之诗説者谓文公寓言戏作非实有此人与此事即有之亦不过骚人墨客所与资唇吻适情兴者其于身心理政无益也而况有甚于此者乎此巻葢广信张真人家所藏故印识犹有所谓留侯世家者比楮墨散脱为家人辈包褁果物监察御史李自石见而收之叙次表餙完整如故因又叹其世家故物而使之散佚不守曽经箓符剑之不若则道家者流如轩辕弥明者亦难乎其人矣噫
　　书范寛下蜀圗巻后
　　右范寛下蜀图往岁于谦翁徐先生家见之翁精鉴识相与叹宋初武功之盛绘事之妙翁不可作矣比再见于其孙尚宝丞文焕嗟乎四三年来蜀冦未靖安得起翁于九原而与之一慨也耶
　　书藏都宪手稿后
　　此松厓都宪寿东山司马诗手稿也越数日未登轴而松厓已物故司马乃为之罢会葢此诗作于十二月中松厓以明年二月初七十以次当夀曾不几时而竟莫能待也人生离合之无常可叹哉予既遣人録其诗因题于稿末以归司马为后来故事时治十八年岁未尽七日松厓没后一日也








　　怀麓堂集巻七十四
　　钦定四库全书
　　懐麓堂集巻七十五
　　明　李东阳　撰
　　文后稿十五
　　祭文
　　同年祭倪文毅公文
　　昔在先皇登崇俊良公我同进并跻玉堂经帷启沃史笔铺张宴必接席班必聨行公当此时颙颙昻昻南省擢秀中台耀芒车书玉帛黼黻文章宫保晋秩留司賛襄入掌天曹左右帝旁进退人物訏谟庙廊公当此时炳炳琅琅我唁公病握手在牀哭声载门我吊公丧迹谢朝籍魂归江乡公当此时窅窅茫茫凡在四类罔不防伤矧我兄弟哀胡可当执绋有日束刍是将呜呼逝矣何日而忘
　　同年祭傅文穆公文
　　呜呼乡有先达国有旧臣培养成就代不数人公之文章演迤渊沦公之性行缜栗温纯词范毓秀卿曹致身功在启沃业存经纶地极台斗望隆冠绅游鹍始运屈蠖方伸中道倾逝天胡弗仁友朋之义休戚实均共期僇力以賛化钧公今弃我孰与为邻昔我同年如木向春今我同年若星在晨嗟公已矣宁不伤神执绋而饯玉河之濵目送行旐心随去尘与公永诀涕泪盈巾呜呼哀哉
　　复畏吾村旧茔告先考墓文
　　维治某年孝男具官东阳敢昭告于显考赠大学士府君尊灵曰东阳伏承治命以祖茔狭隘弗宁厥居哀痛惶惑厯于兹土先妣旧封猝未克合宅域未备碑表未建因循茍简十六七年比因长男兆先之丧追念体魄欲别卜佳城以次迁祔葢尝逺涉房山改筑树村而山﨑地衰卜不协吉穷则反本竟归故域乃竭志倍力尽市其旁近地百有余畆可以周筑垣墉通行神道昭穆可序迁合有期平生郁抑之懐一旦而遂感激之至转成悲伤是用告诸墓前上慰灵爽俯仰今昔哀何可言谨告
　　迁葬告先考文
　　维治某年孝男具官东阳敢昭告于显考赠大学士府君之墓曰旧茔既复迁合有期比者请假于朝伏防圣恩特赐葬祭增光墟墓倍感束肠敬卜良辰奉启伭宅慿棺叩颡宛接音容畚锸之声恐干灵爽事非获已情实难任道路伊迩松楸在望仰惟先志视往如归季弟东溟幼男兆同祔葬已久长男兆先权殡未窆并从迁祔谨告
　　将合葬告先妣文
　　维治某年孝男具宫李东阳敢昭告于显妣赠夫人刘氏之墓曰母之丧四十八年吾父新茔久未克合心悬两地痛彻终天迁祔有期褒防旋降人谋既协神相攸同预告幽灵仰祈明鉴谨告
　　合葬告先考妣文
　　维治某年孝男具官东阳泣血告于显考赠大学士府君显妣赠夫人刘氏曰呜呼痛哉自我先祖葬曾祖考妣于畏吾村吾母之墓实在右穆墓地狭隘不过二畆吾父吾叔志存增石为有力者所据病间遗命饮恨而终暨别葬于故城小西门迁祔事重不敢轻议松楸相望旷如山海左瞻右盻五内分崩痛定而思有悔无及迩岁别求吉壤百计莫谐长男兆先旁殡墓舍久而未祔哀与日增天诱其衷复图旧地宅域既辟树筑茍完仰荷圣天子优假之恩贷以旬日褒防之典过于寻常地利天休皆出望外神人协相悲感交并呜呼生也同堂没而同室昭穆具在子孙列侍吾父母之灵若可以少慰矣东阳不肖生不能尽承顔养志之礼丧不能致慎终追逺之诚不孝之罪何其可赎扪心叩颡无以自容誓竭庸驽用图不辱尚祈恩庇佑我后人谨告亡弟东溟并此附告
　　安葬告兆先文
　　汝爹告兆先汝久未葬实伤我心葬既有日听我告汝小西门之地汝所乐也不得已而迁畏吾村之墓汝之所常病心焉者也而归之皆汝平生意料之所不及也呜呼送死大事其责在汝我乃行之人亦有言可谓倒行而逆施矣今上而迁父合母下而葬子劳苦不足论吾何为其心哉汝其从汝祖依汝母携汝弟以安处于斯也呜呼痛哉幼男兆同并此附告
　　迁葬告曾祖考妣等文
　　维治某年曾孙具官东阳敢昭告于显曾祖考处士府君曾祖妣孺人贺氏显祖考赠资政大夫太子少保礼部尚书兼文渊阁大学士府君祖妣赠夫人陈氏曰兹者奉吾父资政府君之柩自小西门与吾母刘夫人合葬于此弟东溟男兆先兆同并从迁祔昭穆具备骨肉咸萃伏惟尊灵黙佑永底安吉庇我后人先叔父百戸府君叔母孺人唐氏亡室赠夫人刘氏继室赠宜人岳氏亡弟东山东川同此附告
　　祭衍圣公孔以和文
　　呜呼哀哉畴昔之岁公来京师凡我斯文载游载嬉月夕风晨左书右诗惠而过我不醉而归二十余年敬久不衰婿我犹子聘我令仪曰此太宗实维本支后继我者非此其谁公奉兄命我慰母慈吉卜既协家人具宜我子东行骥尾是随谊重骨肉势忘崇卑笑而谓我此会何时踵未及还乐极生悲公书吊我情见乎辞公病不朝星霜再移为公屈指秋以为期讣音倐来将信将疑东望停云涕泪交颐瞻彼阙里莫抠我衣济上之约虽悔可追公有令闻美玊良珪公有髙懐月霁春熙一旦而没云胡弗思孔庙之焚公适罹之梁木既构斯人则萎我为公恸匪独予私欲往哭公室是逺而何以致我絮酒炙鸡辞以为侑公知不知呜呼哀哉尚飨
　　祭李孺人岳氏文
　　防泉翁门有女六人归李者四其一则学士之妇符卿之宾有孝有则于宗于婣家有禄食国有锡恩然而徤者半病者半邅屯坎坷余二十春嗣未及延而已弗自保其身矣我防翁之泽于是而尽吾党之厄亦何相因至此耶闻讣之日执绋之辰吾方在告情莫得而伸也一畅之奠聊以致吾亲而已呜呼其闻耶其弗闻耶尚飨
　　祭海钧萧先生文
　　我友天下为士实难定山有庄南屛有潘公起东徼周旋具间穷滞太学达登谏垣谪郡蛮陬佐宪闽藩地厯险夷事异悲欢凡今之人避难求安难进易退惟公有焉义重金石情倾肺肝山限海隔神交意传自壮及老逾四十年世路将别盟言未寒千里一诀下归重泉凡今之人雨覆云翻终始不负孰其能然公哭我子有诗载编今我哭公匪铭曷宣手阅遗书泪雨涓涓日望飞旐心旌悬悬絮酒而吊哀何可言尚飨
　　祭刘舅文
　　呜呼哀哉吾母之党独吾舅存骨肉之喜岂惟似人壮别天阙晚归玉门聚散欣戚余三十春今忽弃我吾畴与亲哭不慿棺葬不绕坟宁我恝心我疾在身公则谅我九泉有闻曷以慰公视我铭文一奠而诀哀胡可云呜呼痛哉尚飨
　　祭曾尚书文
　　人生聚会可谓甚难南北殊踪壮老异观惟今之悲乃昔之欢凡我同年迭倡交和朝必充廷宴必盈坐惟今之吊乃昔之贺过公之门邻哀巷怜登公之堂男涕女涟挹公仪容不见周旋听公音声不闻笑言公夀实希年既逾七公官实髙品既登一公名不隳公行可述公无往憾我自公防陈词叙哀侑我芬苾平生之交于此永毕呜呼哀哉尚飨
　　祭叶锦衣文
　　维公之先自越移燕我亦楚徙如萍水然丝萝之縁以世以年公以武显有位有权有守有为有行与言终始之际儒生所难公夀已希胡不少延病起而吊哭慿其棺公子公孙衰绖在前公不我迓悠悠九泉灵輀驾矣何日而迁辞以奠之有泪汍澜呜呼尚飨
　　祭孔氏女文
　　呜呼痛哉我女之生玉韫珠藏我女之嫁鳯翥鸾翔我女之行山遥水长椿萱并茂琴瑟相将廕封圭组相祀烝尝我女不乐懐爷恋娘庙庭赫奕府第辉煌庄田徧野桑枣成行我女不乐言非故乡我女归宁欢声满堂我女疾病举家皇皇畴昔之夜我梦不祥我女告终竹死兰殇无论骨肉邻嗟道伤婆与汝棺母扫汝房弃汝药饵还汝衣裳含汝敛汝汝夫在旁我女何女质美徳良我生何生有女无良汝弟既没汝兄亦亡嗟我老矣形单影双触物感事摧肝裂肠今日何日景物异常雪惨风凄云日无光昔汝别时涕泪淋浪今汝去矣形声渺茫求之不得四顾徬徨我有官酒汝不复觞我有家食汝不复尝吁其逝也何日而忘呜呼痛尚
　　祠堂成告文
　　维正徳某年孙大学士东阳敢昭告于显髙祖考处士府君显髙祖妣谭氏显曾祖考赠光禄大夫柱国少傅兼太子太傅戸部尚书谨身殿大学士府君显曾祖妣赠一品夫人贺氏显祖考府君显祖妣陈氏显考府君显妣刘氏曰粤自幼龄屡迁第宅比居兹地十有四年墓域已成家祠尚隘比因雨潦上漏旁欹怵惕誓心悲伤坎骨乃勤新构稍拓旧规面阳背隂昭穆并序防灵有所抱痛无穷仰冀恩慈俯埀鉴佑谨告
　　祭方石先生文
　　呜呼士有旷世而相感终身而不相信者是非可以笑貎为亦不可以口舌论也或符契之左右或枘凿之圆方间之而不能使之离强之而不能使其合葢尝有慨于聚散而曷能无意于存亡方其并举甲第聨步词林忘年合谊异地同襟以文字相劘以道义相箴谅羣众人而得此予不自知其何心及乎志薄功名趣懐髙尚回车乎九达之间振衣乎千仞之上顾勲业之未终托文章以自放是宜称国士而有光齿前贤而无让者也呜呼我志君子公行我知神道之铭匪我其谁所谓上为天下恸而下以哭吾私者吾尝闻之矣岂但慨晨星之落落伤宿草之离离惜往日之不再叹人生之有涯而已耶尚飨
　　刻字法手稿成告考墓文
　　维正徳某年谨以刻成永字八法手稿一部焚于我显考赠大学士憇庵府君之墓为文而告曰呜呼惟我先考精通楷书推衍永字八法定为变化三十二势结构八十四式归之独见成一家言手泽尚存纸墨多缺业慙授简力愧扬名惧夫积岁愈深幽光遂泯含羞抱痛死有余辜乃属太原宋灏摹勒大字风神体格幸免遗譌东阳仍取全编手自誊写统令上石数月而成追念劬劳敢忘敎育有身莫赎欲报何能徒以衰老之余年粗毕平生之一事尊灵如在鉴此防诚呜呼痛哉谨告懐麓堂集巻七十五
　　钦定四库全书
　　怀麓堂集巻七十六
　　明　李东阳　撰
　　文后稿十六
　　墓表
　　明故南京户部郎中致仕进阶中宪大夫罗公墓表
