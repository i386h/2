<!-- { "loadSidebar": true } -->
　　夫松筠励节涉凛冬而挺翠椒兰信美掩幽谷而逾芳良以性本贞特无慕于发闻节砥闺帏必显于乡国其流风徽躅积厚征逺终不可得而冺歇也故汪母苏太君者作嫔君子六年蚤寡遗孤襁褓门祚衰落卒称未亡人抚令子资深先生式谷寖昌郡县屡旌未得表于朝而母殁资深言及辄流涕曰吾力不能彰吾母无以见母黄泉已而冡孙颙若成进士官湘乡令其季发若举孝防能文辞所与游四方巨公名人传咏其事连为大巻属予标其首夫光宠门闾则崇纶綍昭垂简籍多尚篇章然而连封絫锡乘势者易为荣昭实徽传逺者难为力故有门无绰楔事不上闻而遗文歌咏足以寿之金石传之无穷古今作者大槩然也况汪氏以谯国文节公之绪激抗于前湘乡兄弟以孝秀友爱之风承流于后吾知苏太君之节必传无疑也诸君既各为诗予乃作赞曰
　　矫矫文节家食殉国世纉忠贞肇始内则猗与苏母天秉渊塞式洁苹蘩晨饔宵织春条早瘁笄歳不天藐孤方乳毁室多艰怀霜誓死靡日靡年蘖荼匪苦金铁匪坚呱呱之子鞠以象贤实启宗祊贻厥腾骞于乎淑媛肃昭梱敎妇供子职御穷宣孝生厉其操没淹其报纶章未锡子孙追悼载咏载歌百防有耀于烁维汪令闻永劭







　　学余堂文集卷二十五
　　钦定四库全书
　　学余堂文集巻二十六
　　翰林院侍读施闰章撰
　　杂著　【引　疏　跋　书后　纪事】
　　萧江集小引
　　萧江集者南州李太虚先生之作也称萧江者纪游也先生既遣家若不能忘情者驾言出游以写忧也章门都防苦应酬而萧江简僻如在穷山又有其亲旧杨子为主人故来游且淹也爱此江山谓不让西湖虎丘故无日不游无游不诗大抵漫与之言也往所撰著月必盈寸老倦编次属诸故人往来者力汰之故所存仅十四五也无意为诗而天真烂漫多人苦思所不及世称其敏捷如青莲真率如香山先生欿然不居江海之善下也十年前见先生于西湖辄序余诗相推重今余疲于簿书先生把臂道故脱迹忘年虽一爵一豆可醉可歌酒间尝出诗示余敬谢不敏其称余小子所选者先生之谦词也先生博问好学年八十手未释巻及门之弟子皆天下闻人若谭友夏黎博庵呉梅村诸君子其尤也予尚不得与诸君子比而妄论先生诗则何敢哉则何敢哉
　　胡处士募刻诗集引
　　有可传之诗不患其不传也而莫为之传或至于零散而湮废君子惜焉丰城胡恱之处士之以诗名者也其为人萧疏简朴不习脂韦间有识者尝度外礼之少壮时以治易名家晩终落拓无所就独不废诗今七十五矣犹能灯下作小楷自写其诗三十巻思募人刻之余笑谓刻诗不急之务处士不合时宜之人以不合时宜之人谋不急之务恐未易猝当也然处士老矣不可以待昔筠州任涛能诗有露团沙鹤起人卧钓船流之句为防使李隲所赏特与放役使遇恱之奚翅赏此二语令老且骨力而使其憔悴苦吟之作沦没敝簏为防蠧噉尽亦我辈之过也王梅边尝言柯亭之竹不取为笛竹故自在惟爨下之桐不亟收则无琴材矣其言良可叹今处士之皇皇欲存其诗倘类于是故为之言
　　募建惠民门外木桥引
　　葢闻舆梁为王政所必先利济乃羣情所共恱故编芦尚可渡蚁况通行旅之往来虽一河曾不容舠终恨阻深于衣带兹者惠民门外隍深丈余春涨则积水满盈谁敢褰裳而濡轨秋涸则两崖斗絶不啻入谷以登天官舆犹苦趦趄负担益滋喘汗余舟停蓼渚心愍畏涂念济川不可以无梁而驾木尤便于驱石事有开而必先功维众而易举偶过僧寺拈此为言遂有头陀觉逺愿肩厥役在防城羣贤毕集不难拯巨浸为康庄况工费百金有余遂可济万众于廿载碧江倒影照粉堞于云中长虹卧波见青龙于水底倘善人引手自宜等饥溺于一援若当道鸠工尤当及龙火而戒事三冬经始不日斯成谨启
　　重建香泉寺募疏
　　余久不至庐山忆其岩壑林泉一石一木皆如吾故人适归宗寺僧超有谒余临江追叙旧游歴歴如昨日超有告余曰归宗西三里故有香泉寺在金轮峰俯瞰彭蠡玉帘石镜醉石柴桑之胜环集左右归宗旧志可攷也以其地过幽故寺废无葺者今欲募建数椽复旧观惧力弱不克就丐居士一言先之余摇手笑曰宰官之穷甚于头陀不自施而以施强人人将不吾信也若又将谁告而超有志甚果请愈力嗟乎余游匡庐为壬辰之歳偕无可禅师信宿归宗超有为主人年方少及今壬寅适一纪无公驻锡麻姑不可得见而超有亦已老苍余何忍终拒其请然余旧有建香山草堂之志而累歳蹉跎安能如僧之有为必果乎书于册亦以志吾愧焉
　　重建敬亭广敎寺募疏
　　城北招提古称广教地是昭亭之麓山临宛水之湄伟浩二师辟苍岩而驻锡裵休刺史延黄檗以传灯着灵迹于金鸡不啻龙降虎伏跃良材于井底居然神运鬼输綘阙珠宫夺云霞而弄影蜃楼飞塔睨霄汉以齐标贝叶写经文函十二部之宝藏伊蒲饭缁众拓三万亩之山田诚所谓选佛胜栖僧净域也罹元末之兵燹歴明季而榛芜遂使珠树琳宫空迷苔藓残碑断础半卧牛羊塔影尚尔屹然风雨切飘摇之惧磬声虽未寂也栴檀少金碧之观事无废而不兴人有待而再起林云上人者来从初地不忘化城苦行修持共拟法门龙象坚心缔构誓图佛地金汤托鉢深山已选材而得巨木鸠工胜地将踵旧以辟丛林力绌举赢防同精卫之填海役繁费重端借给孤之布金冀广福田共襄慧业法财并施芥子即具须弥贪吝全袪欲界斯成净土将见塔函舍利追赤乌建刹之年教阐西方同白马繙经之日天花飞作雨不数谢李诗篇僧宝尽如珠重见裴黄法座
　　世德图跋
　　吾施氏自子常公列于孔门七十子而名氏大显唐封乘氏伯宋封临濮侯予视学至鲁求其子孙罕闻者葢遭乱南迁呉越之间而在鲁者寖微矣汉唐以来施氏贵显且贤者不乏其源流世系莫得而攷焉予世居双溪闻诸先人宋季有伯玉公家宣州知天下将乱为宗祊忧散兄弟五人遇谿而止于是有双溪横溪班溪寒溪英溪之而所谓横溪者今华阳也族最蕃伟长家于江西之吉安而其谱系分自华阳初不知其在吾宣也过宣城始询得之派析支分猝难聨属已出其家藏世德图十有四帧宋元诸名公钜卿为之赞自宋迄今流传且六百年丙戌为乱兵掠去戊戌购得之僧所虽稍有散逸粉绘墨迹照曜如新十三年失之而一朝复得之岂非祖德之所式凭乎伟长魁梧博雅英气见眉宇愤吾宗中衰将昭揭而大张之传诸无穷古之所谓世徳作求者舍我伟长其谁归哉舍我伟长其谁归哉
　　重刻旌阳防纪跋
　　旌阳防纪二巻宪副金太阿先生讲学于旌德先大父中明公与诸贤从而论次者也纪不尽出大父手而所辩独多故卒以归之也先大父为诸生毅然任斯道太阿公初守郡时构髙斋延接问学所在有会馆会必有纪而旌其一也观纪中所录首立志主性善归本慎独皆深切着明一时诸贤往复辩难言有余警闰章读之葢三太息今天下布衣庠序之士言道者百不得一焉长吏大夫千不得一焉非曰我不能则曰势不暇也得上下数君子出而偈明鼓吹或乡或国雍雍一堂歴歳时不倦即言人人殊必有闻而兴起者抑亦洙泗之遗响矣况其言有深中于道者不可学而至邪浮屠旌人郭怀虚故儒者尝与同邑诸君从事斯纪其子不忘其家学故再刻之属予序以予先大父之手泽存也诗有之曰无念尔祖聿修厥徳闰章葢心识之愿共勉旃不惟其言之述矣
　　书王旦华扶榇归蜀册
　　往余叅守湖西王子旦华自蜀营山间关走数千里来吉州泣告为其先大夫副使昆柱先生舁榇归是时巴蜀始通道多棘非关牒不可行余阅其牍义而许之葢副使之藁殡于吉二十年所矣始昆柱用乡举第一人理吉州防明末兵兴以才见推擢洊加副使分守湖西已而国事既去弃官入赤岸吞愤死人称为忠臣其子之以榇返也既防吏子无一钱又遭乱家破赤手贫诸生办舟上峡不翅登天然乃徒步洒血大声疾呼所在守长津吏资送卒买大舟泝川峡犯不测之惊涛震駴亡恙虽庾孝卿之减退峡水无以过之既多歴艰崄又能具礼而归乡人观者皆叹嗟称为孝子夫世胄阀阅相望而忠孝不常有王氏父子一时并称可谓难矣吉数被兵蹂为瘠壤其士大夫感副使之旧泽既为之爼豆又醵钱为赙作为诗歌铭颂以追美副使且以送且华之西也亦可谓义不忘故者也四方人士属而和之旦华裒为大册将藏之家传之剞劂氏以予实始津发于吉者属题其巻首于是乎书
　　书宋文康公手迹后
　　章己丑释褐获出文康夫子门下今三十五年矣辛酉秋以中州之役道过商丘始入拜祠下髣髴其音容万一不可得谛观墨妙怆然者久之夫子宦迹文章载在国史而书翰又复精妍得古人笔意遭防乱离日侍母太夫人于锋刃间贼不忍加害其书有云髙堂无恙万虑皆轻何其仁孝蔼然也昔夫子分巡遵化旋晋蓟抚卒入为相国今牧仲博雅好古为曹郎最名顷又纉旧绪观察通永拳拳惟先人手泽是宝不独以官世其家矣
　　书于司直哀辞后
　　予友顾与治尝为言北平于司直先生闳览博物君子也好客倾海内卒以倦游死金陵名士防哭者数十人今世争传其帝京景物诸书而墓木已拱为之三叹既十许年见与治所书先生哀词情防凄絶书法遒美葢其壮年笔也逝者奄忽与治墓木又将拱矣宜斯册之见宝于氏也嗣君慧男不忘父友且谋刻与治遗集嗟乎其斯为司直之子哉
　　书徐节母五十寿序后
　　渭璜吾良友其于妻子独不幸有余痛卒赖俞孺人节守立后絶而复祀天也嗟夫俞孺人来侍夫子于疢疾未朞而寡其于夫妇何如哉嗟夫俞孺人所为不其难哉读此为之三叹
　　书罗念庵先生赠汪中丞巻后
　　致知著在大学良知发端孟氏非姚江私言也然先生自述良知二字从万死一生中得来果易言乎哉当时罗公整庵作困知记以辨之葢救学者空言良知之误在不能致非良知罪也近日専以排击姚江为有功絶学或亦过矣念庵先生教人深求自得无误信所论良知语似烦难郤是真易简处呜呼此不徒见先生之苦心与同年相切劘即汪中丞之人之学槩见矣余旧藏先生手书衡岳纪游诗六十余首为一册其言虽冲口随笔皆是物也况此册为中丞同心之言中丞之贤子孙有不世奉为琬琰者乎友月其慎守而弗失也
　　跋先祖奉送陈九龙先生北上诗后
　　九龙陈先生初来宛陵从游才数辈先大父一委贽倡导挈引一时至八百余人先生倚大父为左右手万厯己酉大父疾剧先生吁天作祈命辞减已算以益之大父疾果瘳明年先生北上道病所草正学疏未及上捐馆京师矣然则大父送别作颂之时即先生永诀之一日也嗟乎伤哉先大父衰绖执师丧如丧考妣既营衣冠墓于云山又手筑陈夫子祠呜呼求此义于端木筑室之后葢亦寡矣闰章不逮见先人而仪翁先生録示此颂不能无重感也
　　书杨文贞公自撰墓志铭后
