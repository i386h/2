<!-- { "loadSidebar": true } -->
予观三代之下周衰而王道息秦承战国之习气漓志悖火诗书于灰烬道之传遂竟泯泯无闻矣汉兴而天下大治而其腐儒曲士犹循故习不能彰先王之教于既絶之余者皆然文帝号称贤主有一贾生而不能用千载之下读其言尤有悲愤者焉况有非贾生比者哉若董仲舒下帷讲诵三年不窥园进退容止非礼不行学士皆师尊之武帝举贤良文学而仲舒对策焉当是时君臣遇合又岂秦所敢望哉其言足以发周衰之弊得王道之正者仁义礼乐为之本也性命情质之辨着阴阳刑徳之论切由是观之天人相与之际礼节修于身善恶感乎天尧舜禹汤之相传不已者守一道而无究弊之政也是岂秦汉庸庸之徒所能至哉以武帝之英果卒三策而不能畧行之乃出为江都相亦岂不为当时惜哉有如公孙弘希世用事以治经得侯乃嫉正论而迁之胶西仲舒虽不获倡其道正身以率下両事骄王而皆尊礼之卒以修学著书终于家是非能全乎进退之道也哉其言曰正其谊不谋其利眀其道不计其功逮宋二程子出而后述眀之始足为后世法盖当是时已非班贾刘扬之足伦儗况其后也哉太史公以为刘向称仲舒之才伊吕无以加管晏殆不及也为之过是向子歆之言误矣使仲舒遇其君行其道亦岂不伊吕之效哉又何管晏之足方欤何也以管晏特霸者之佐所能行者霸者之事也又岂王道之大者若乎且以其师友渊源所渐犹未及乎游夏则周元公继絶学于不传倡道于宋至今学者皆宗之道未始亡也又岂渊源之为戾哉使太史公其见乃尔矧后之不足知仲舒者乎而或知其概者欲礼之于庙配祀孔子以不忘乎推明孔氏抑出百家之明而卒莫之行岂不惜哉然以仲舒之道之言故不系乎祀否也抑亦何其遇知之难也歴百代而同焉夫以汉武之智尤舍而弗用矧下乎是者哉其亦不足感也矣

书文章正宗后

三光五岳之气发而为文文所以载道也文着而后道明而必本诸气焉元气行乎天地而道所以立矣古之有徳者必有言葢其和顺积中英华发乎外也非道充义明其能见于言哉是以真文忠公集文章正宗以得源流之正者曰正宗也其编次之目凡四其体本乎古其指原乎经否是辞虽工不录焉首曰辞命次曰议论次曰叙事次曰诗赋惟虞夏列国西汉及唐初之文本于左氏继而可则者班马韩柳续以欧苏曾王首焉余所不载其立法辨制严矣盖以道徳为之基理义为之主而发乎词章者必得性情之正而后合乎是也由是观之则虽古人之言允合者亦几希矣矧后之未达乎此而妄谓之文欲求名家合辙者其可得乎然亦惟道未之着气未之充焉耳夫学也所以穷理以致用必本乎道飬乎气知所飬则气充而道立文有不工者乎余志于文凡二十余年间探其要六经而下若汉唐诸家尽味之将上溯三代之言以究与经为之表里者焉所愧学力驽怠未之博洽贯通深所自惧及究是编而后眀彻廓达而信之益笃得之益大矣或所适未正所养未至而不足预是者亦了然可辨矣嗟夫世之鲜知此者惟藻绘雕饰纎碎委靡视此不啻千里之逺万仞之危孰知其行之未至亦必由其方而后达也哉其或知探源流之绪于菁华抹截者求之无斁其于文忠之余意孰无所得哉且获忝继其末者得不自幸欤

辨荀子

荀子书三十三篇其始于劝学修身本诸仲尼而言儒效君道臣道王霸礼乐次之似知王道之端矣而富国强兵之辨杂焉乃明言性恶之不可治皆得之本然而伪尧舜辟思孟是所以成李斯之亡秦战国纵横之习可得而逃哉斯师于卿斯之亡卿之道可见矣当是时孟轲与之时上下曾不闻万章之徒所记轲之言果何如哉使轲之言性善首对梁惠王曰亦有仁义而已矣其或不足法之当时以及千万世则卿之言其患去杨墨岂逺哉韩愈氏以为倡道于不传之余乃曰语焉而不详是果不暇辨夫性恶之误而亦有未明者焉其必以卿视轲之言未必曰非特信有未及乎抑齐襄时卿以老师大儒见重岂无一人能与论王霸之异而皆宗师之是非以哀公尧问之说以夸诱之乎盖以营巫祝信机祥之术然哉此其后世惟知其言之善而鲜辨矣

辨阴符经

史称黄老者以黄老之道同也而黄帝之言未之见焉若子列子之谓黄帝书曰者大率与老同而世传惟阴符一经为黄帝书其文质而雅深而要非有道者其能是乎昔唐李筌得之嵩山云魏大武中寇谦之所藏筌之言曰百言演道百言演法百言演术道者神仙抱一法者富国安民术者强兵战胜而其句义三者未尝不备邵子以为战国时书程子以为非商末则周末终秦之先有是文也盖以其先王之时圣道既明人不敢为异说及周衰道晦才智之士鲜知所趍故各以私智窥测而立言又曰正言者或驳不纯此独用反言而合于正其必有取夫大要以至无为宗以天地文理为数谓天下之故皆自无而生有人能自有以返无则善矣而朱子谓或曰此书即筌之所为也又于筌本非深于道者也则筌之不能至也必矣程邵以其必啇周之文非秦之先则唐固所不逮矣岂非儒者讳言仙而必以其非黄帝作也然朱子之疏正以其词支而晦吾恐人见其支而不见其一也且夫观天之道执天之行能若是者与天地同体则道在我矣此为一经之本天性人心其理一而见乎机者二焉立天之道以定其机过动者变化反复存焉则天人合发矣惟能立道以定之则万化定基矣动静自得其常矣虽修炼之道亦可知矣若五贼九窍三要生杀克制皆盗夫机者使然其盗既宜则三才安矣惟君子则知固穷而不敢妄作小人则轻命而致患矣盖其莫能见莫能知其非不知不神之所以神哉故圣功由是而生神明由是而出矣是以三返昼夜以复其初也絶利以守其源则通昼夜一死生矣以其瞽善听聋善视则其心专一而用师十倍矣故天之大恩生于无恩至公其存于至私生死恩害道无不然皆理之自然也惟至乐至静者能合三返之道可以动静而复见矣其所见者天地之文理人见其为圣也而我之时物文理未尝不同乎天地所以谓之哲也此愚人之所以以愚虞圣以竒其圣而我独以不愚虞圣以不竒其圣也是以自然之道静而天地万物生天地之道浸故阴阳胜则相推而变化顺矣且天地以至静生万物其道浸渐而长则刚柔胜而阴阳相推变化无穷矣此其至静之中自然之道万物生生之不息以天地乃竒器也虽律厯卦爻所不能测故神机鬼藏也八卦甲子即邵子纳甲之说皆阴阳相胜之术是可以造乎卦象者也其始末文理未始不贯通也然世传禇氏蔡氏本皆止于时物文理哲而下有二十一句乃朱子所深取者则禇氏张氏本为正也推是而言之三章之分虽曰各具一事然明体达用以至体立而用行其非明乎动静之机死生之说者所能至哉非黄帝之书亦必商周隠君子所作也信矣孰可偏于道偏于法术语也哉

岘泉集巻一

●钦定四库全书

岘泉集巻二

（明）张宇初 撰

○序

太上混元实录序

道之立教先天地为之始而后天地不知其终也其始于太上世惟传黄帝时号广成子帝尝徃问道崆峒山后乃铸鼎成丹而上升矣乃考之传记见之他书皆曰生于殷为周柱下史后转为守藏史积八十余年太史公谓二百余年时称隐君子谥曰聃孔子至周尝问礼焉周衰去而之秦过函谷闗闗令尹喜候气而迎之强为著书乃述道徳上下篇以传世云按氏族之书或谓周氏李干娶于益寿氏女婴敷生子耳字伯阳又谓李氏出髙阳氏子庭坚为尧大理以官命氏为理氏其后李征妻絜和氏逃罪于纣食木子得全遂改曰李又谓李灵飞得道妻尹氏生老子讳弘元字曜灵或曰伯阳或曰老莱子或曰太史儋其说非一若黄帝之先自三皇开辟之初已有之而相传厯代应化神变动百千劫而不息是实录之作也其必有考焉夫神之无方可先后可有无其视千百载犹一息故不可以形测以迹求也是故以不可言谓之道以无名观天地之始以无欲观其玅故处无为之事行不言之教以不争不盗而使民无知无欲此周衰将以厚俗拯化以还乎素朴而已矣使当是时俗流化薄而复训以有名有欲有为有言之道又焉知乎曲所以全枉所以直洼所以盈弊所以新也哉以是乃镇之以无名之朴不知孰为道孰为仁义则复古矣故其言行于秦虐之余汉兴以清静济之犹水之解炎也此先黄老而后六经也乎盖以一时之尚而言之其谓老子所贵道虚无因应变化于无为故著书辞称微妙难识良有以焉后之君天下者代师而用之见之其绪余者秘之为天经洞录发之为灵书隐诀修之于身可以登真蹑景施之于人可以济世利物是乃兼乎内圣外王之道焉若拘夫鸿生硕士之说一以庄列若散道徳放论要亦归之自然因杂之申韩刑名之流直有不可者也矧甚则以浮诞空寂病之乎然实录之所纪载详备若此岂得一出于私所尊大以取惑于世而能传之之乆若是哉今皇上以天授仁圣自有寰宇首注道徳上下篇是资以清静之治矣吾道之幸孰有加焉洪武十五年设道录司吾山曹君希鸣实职焉希鸣以道行诚笃日承宠光度越前代是岂非有以赞清静无为之化而然哉暇日考订是录寿梓以广其传间属叙其端顾某忝窃是惧岂容述其首然而神化玄通之道六合之外圣人存而勿论于斯见矣谨为之序

龙虎山志序

