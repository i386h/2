<!-- { "loadSidebar": true } -->
　　泸州判官萧君叔献之母夫人文氏世居遂州之青岩父寳母孙氏皆早亡淳化咸平间蜀防乱郡邑扰荡夫人既失怙恃复遭时多故与昆弟徙居合徳以完其生既长适萧氏事舅姑以孝事夫以顺训子治家爱而有法性喜儒学尤好施天禧中老儒唐恕善谈合理郡人推为有道每过萧氏必从容语及饬身临事之要夫人尝志其言谓其子曰儿终身能如唐翁语吾门当大夫某卒叔献未中科夫人戒之曰为子贵能树立使父母存没无慊乃可汝无怠终吾老期汝得禄酬平昔意其判别善否惜之母道如是岂古所谓贤母者欤亲党内外洎里闬之众贫不能自济则赒瞻存给俾之有赖未尝以远迩厚薄形诸意以是无余藏于家子男二人长曰允昭先卒次叔献也一女嫁陈纪庆厯六年叔献既以进士第诏许蜀人初仕于乡遂佐宁武幕秩满当迁北地以夫人老请便官归养乃除武信从事又除泸州始终十余年以禄为养乡闾荣之夫人嘉祐三年某月某日卒于里舍享年八十二五年某月某日葬石照县某里叔献字师元志行和谨接朋友间言不入厯官多有能名予爱而与之厚故于其葬母也来求铭铭曰少也艰危已而有归母以夀考终子以艺学显于时可谓有后矣
　　仁夀县太君魏氏墓志铭
　　熙宁七年十月某日仁夀县太君魏氏以疾卒于普州大鑪镇王谊家享年八十明年其子防丧而归卜以十二月某日葬于华阳县晋安乡先茔之次礼也夫人世居成都曾祖某仕孟蜀补东头供奉官将兵戍普慈因家焉祖渊父昭乃遂为普人夫人年十五归于故赠大理寺丞费君讳文字正用生五子曰珍珣今亡矣曰珪璋祗慎寡过曰琦以孝行称乡里皇祐中登进士第累迁屯田员外郎通判蜀州四女长适李惟吉次适杨士贤次适张铎次适王谊皆良族也夫人仁孝敏惠得自天禀闻前世贤妇烈女事厯厯志记以自规饬好佛书知縁报大畧特加崇信阃法爱而严虽壮子长妇侍之每有畏色寺丞君旧豪舍财不屑屑治产惟好贤乐善宴衎自适夫人罄奁中物及父母所与之田以资其用至于匮竭曾不少慊寺丞君之亡屯田君之幼也名声未闻生事困约夫人殊无他忧务择师友磨砺其业至于起家得禄板舆就养士论推以为荣宗亲党巷指以为楷范治平中屯田君之官河朔夫人年逾七十欢然愿行熙宁元年上初郊祀乃享今封四年大飨请进以邑则曰吾妇人一受命足矣在河朔七年而归涉深登险水陆仅万里康宁喜乐未尝一日不豫然起居语黙惟王氏女之在念欲往见焉凡如此者将一年子孙固留不可防谊亦来迓即与之行至则浃日而逝王氏女哀夫人离阔之远而防合之近遽及于大变也自是毁顿骨立誓以死殉后五月而亡其将亡也语不及他亦惟夫人之鸣呼始终存没之际果何如耶夫夫人与其子官于地方凡二十年无恙一旦归而卒于女之家岂冥理素定不可辄徙耶人之生聚防休戚何常之有惟是母子之爱遂继以死得非鞠养大赐虽终天莫能以报称而至是耶临夫人之丧者既吊而又伤之也铭曰享年于耄惟徳之施受封于朝惟母之仪禄以养裕于私礼以葬得其归滔滔此生固有合离惟此合离喜乐忧悲夫人之怀吾女是思往卒其家女亦继之理涉茫昧尸者云谁抑亦偶然莫得而知勒铭幽石以显孝慈
　　李夫人墓志铭
　　夫人李氏封夀光县君故尚书屯田郎中常公讳漙之妇宣义郎致仕构之妻左朝奉郎安民之母其先盖唐之宗室为盐铁判官从僖宗西幸遂居卭州之依政者曾祖也好施不吝赒及冻馁者祖元熙也以文学名乡里为诗尤工者父奂也郎中公家范严整太夫人雅好宾客夫人夙夕奉事周尽敬礼诸姑悦其防娣姒服其和宣义君少从学不治产不恤有无夫人能成其志不累以家事凡嫁娶伏腊问遗之具一切处办莫不中礼享年六十有六元祐五年十二月十八日卒子六人长安石衞尉寺丞早亡次即安民志尚清壮学行治最推高一时次安序安节安稷皆举进士季安时尚幼女二人长适左承议郎宿州州学教授梅贡次适左朝奉郎大理评事滕友孙男四女七人惟常氏世世守亷约族属众资费寡自夫人之来归勤俭以修妇职慈恤以敦母道损口体之奉以丰瀡完缯緼之敝以备祑养足于老爱隆于幼三十年间闺阃雍睦人无间言可谓贤矣既而二子得禄安舆洁膳始有可乐之意则感疾挛痹凡十余年不能痊朝奉君尝由太常丞除江西转运判官恳请留京师力谋疗治朝廷从之改宗正丞迁开封府推官国医高手诊视殆徧竟不起得非命乎自郎中公而上皆葬临卭至夫人之丧贫不可以归乃以八年三月甲申葬于陈州某县受节乡三河村之原盖亦不悖于礼也铭曰
　　禄以养何报之凉礼以塟孰为之乡有宛惟丘盖得其藏孝乎亲乎要之不忘
　　夫人吕氏墓志铭
　　乡先生光禄寺丞任君遵圣有贤配曰夫人吕氏眉州眉山之着姓祖考皆以好善称乡里夫人年十七归于任以孝敬奉舅姑以礼义事夫以节行教子遵圣之考居家严整子孙侍左右未尝少假以容色惟夫人能尽妇道朝夕承养顺适其意终身无乐之语遵圣趣向向高笃学力文得圣贤指归处已从政耻枉道不与流俗合仕宦多龃龉飘寓四方几至憔悴夫人辅助艰勤虽衣食不足终日裕然所以遵圣得遂刚简之志而不陨溺于困穷者夫人能成之也子一人伯雨学有本原彊明重气节擢进士第今为宣徳郎某王宫教授士林多推之异时在朝廷必有立夫人能教之也遵圣治郴县会王师讨侬冦道过境窘于饷餽议敛来嵗赋入贷民财以济之守将难其説遵圣又从往议夫人止之曰竟不从可遂已乎莫若専达以办事虽得罪何愧其善虑而断又非妇人之所能也伯未第时以禄养为忧忽忽感恨夫人戒之曰取舍在人通塞在命吾岂强汝以人力所不能致者哉既释褐则又戒之曰堂构不坠吾无慊斗升之禄非欢戚所系不义之富贵不可以悦亲惟求汝父之志慎所履不获罪于名教则子道尽矣是故遵圣去世二十年终有良子乃夫人始卒之训也晩嵗好佛书知縁果大畧怡然若有得绍圣元年四月壬子忽感疾闭目诵金刚经凡二巻无一字舛谬翌日乃卒享年七十有八明年某月某甲子葬县某乡女四人长适里人孙伯宗次适朝奉郎师规次适黄裳次适史乔年皆进士孙男二人祖构祖福孙女一人曾孙二人予交遵圣父子间以夫人之志之徳攷验前载盖鲜伦拟昔孟轲之母择隣教子卒为大儒然其父之行业不传于后世梁鸿之妻甘乐隠遯并着高节然其子之威名不耀于当日岂传记有所畧乎抑亦无足述者推役校此孰为全懿则夫人之墓可不铭哉铭曰
　　有夫而贤涉世孔艰惟其助之困节以完有子而才持守莫迁惟其训之克承厥先茂矣令徳锡之永年着之铭辞爰信而传
　　长安县君祝氏墓志铭
　　秘书监济隂祝君正辞在嘉祐治平间守密深卫襄四州皆有治效朝廷嘉其才尝降诏赐金以襃显之盖当时良二千石也其女嫁同郡人奉议郎致仕董君綎生四子曰丕朝请郎知阆州曰萃未仕曰平兖州瑕丘令曰中渭州平凉尉孙十一人曰耕隰州隰川尉早卒余皆从学举进士夫人以丕登朝封长安县君元祐三年十一月十七日终于家春秋六十有八绍圣三年十月庚午葬济隂县安平乡南十里存荣没哀其中礼也董氏与祝皆为良族以纯约治家以雍睦闻乡党自夫人之归奉其姑以孝从其夫以礼友其夫之妹以和教其子以立己之大方紃纫组缀之事虽劳必亲苹蘩簠簋之荐虽老必勤女功妇道兼修两得由是闺阃之内益治而明至于不诵佛书不讲淫祀惟儒者礼法是从皆妇人之所难能者诸子既仕则告之曰凡不欺于心不害于物谓之君子反是谓之小人穷达异分贵贱殊辙惟不悖于义则无愧为君子不为人人虽五斗之奉吾不憾也为小人不为君子虽万钟之养吾不悦也尔等勉之慈训所及率有令懿予尝与朝请君为同僚爱其趣操方静多文而敏于政则夫人之贤从可知矣铭曰祝氏之庆克昌子孙夫人钟之徳慈行温董氏之法有严闺门夫人守之礼隆教存致养以禄惟义乃尊享封以邑惟善乃闻刻铭幽石贻范后昆
　　静安县君蒲氏墓志铭
　　夫人蒲氏世为阆中赠太子少保讳颖士人之曾孙赠太子少傅讳伸之孙赠太师衞国公讳师道之女资政殿学士讳宗孟之姊赠太中大夫苏公讳涣之冢妇太子中舍不欺之妻庆厯中太中公任阆倅与衞国公善结为姻家夫人年十九归于苏资禀慈和勤女功循妇道亦喜读书娣似族属无间言舅姑继没有季女未嫁夫人抚爱愈厚迨其有行出匳中物以资之族人或以此誉美则曰先姑即世新妇当任其责安敢以为能尤敬于祀先凡嵗时嵗献与忌日之奉其炮燔烹餁之具虽老矣不以付子孙必择平时之所嗜而羞之既享则愓斋栗终日愀然如见所祭盖得孝子所以飨亲之义中舍君之亡失夫人持诸孤而哭曰汝父弃不待年今壮者未有立幼者尚可保耶训饬教戒益严且勤既了嫁娶则又告曰吾事而父毕矣汝曹惟勉学慎行庶几成就以显尔亲则吾无憾昔马援闻人之过如父母之名吾自幼至老不敢言人之非小人识之可以寡尤也某年天子既郊夫人当封邑资政公以其性行静専动有法度事父母奉舅姑皆尽敬爱请以静安封之又尝丐于朝乃赐以帔绍圣某年七月某日以疾终于眉山之所居享年六十有八明年十一月某日祔于中舍君之墓次子五人千乘千之某官千能千秋千钧皆举进士女三人长适乡贡进士任忠弼次适承奉郎监杭州洞霄宫蒲澈次适进士雍缉孙男十三人孙女八人铭曰
　　闺阃肃肃兮徳之宗子孙诜诜兮庆之隆美封贵服兮恩以崇高丘深蘧兮礼以终妇则母仪兮传素风庶几陵谷之无穷




　　净徳集巻二十七
　　钦定四库全书
　　净徳集巻二十八
　　宋　吕陶　撰
　　墓表
　　赠大理评事张府君墓表
