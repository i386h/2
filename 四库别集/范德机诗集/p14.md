<!-- { "loadSidebar": true } -->
　　冉冉秋序髙，劳劳客程促。如何霜霰交？不见原野肃。颠崖绚夕红，古涧漾寒緑。非惟藤蔓敷，亦复芳气馥。物生固有常，气候殊过续。以兹羸疾身，动往居瘴毒。念彼闽村人，田稀口如粟。耕种上青云，妻孥力凉燠。吁嗟公私弊，群需待其熟。安得廉耻吏？俾之食常足。上以承恩光，下以厚风俗。丹心映皓首，我何自拘束？

　　玉台

　　晓出玉台道，山川稍夷旷。只愁滩石际，磊落更万状。市楼倚崖岸，山顶列石障。是中更有人，隠约葱倩上。我愿从之游，长风渉玄阆。还归保精路，髙视神目王。空蒙飞鸟过，惨淡回波放。由来心力疲，会意乃益壮。

　　节妇王氏

　　妾年四三二，始识月团团。十二学女工，刺绣如鸳鸾。十九嫁夫家，事姑施衿鞶。夫婿良家儿，世籍为王官。虽聮朱紫贵，不习绮与纨。过庭执诗礼，开口若惊湍。风仪在一时，争作玉人看。天地忽降毒，摧折青琅玕。回首四十春，景光若流丸。贞心守松栢，芳性轶芝兰。落月帘帷曙，西风机杼寒。沈思往昔事，涙下红阑干。豪客至茅屋，举家窜林峦。入房卫病姑，身犯白刃攅。相向义怜释，视死色无难。亲知为叹息，保社为辛酸。欲与上州府，为妾旌门阑。妾实无所愿，所愿在所安。妇人往从人，阿母涕汍澜。送行遗之语，敬顺无违欢。匹偶固有时，寜知忧患端？辛苦蹈物变，岂羡身独完？殷勤谢旧故，闻者摧肺肝。

　　奉寄翰林邓善之侍讲学士

　　曩承持节江之东，骑鲸再上蓬莱宫。蓬莱仙人歌白鹤，声落五湖烟雨中。世间爵禄不易致，何独去就如飘风？朝廷礼乐须制作，六经隠义资发蒙。论思庙堂集耆硕，启沃宁让前诸公？闭门读书古都市，四辇冠盖方隆隆。我生生长在穷谷，那有文字争人雄？谬蒙引誉百僚上，负禄府署惭无功。一别十年还又五，昔者少壮今成翁。谁知复客七闽下，隔二千里来诗筒。羸躯顿醒瘴疠恶，赖以慰此心忡忡。越王城南浪自白，越王城西花正红。

　　望潮曲

　　潮来直上青崖住，潮住却寻沧海去。乌石山头望故乡，故乡更在云深处。我生不如桥下水，消息春秋任流止。又不如如水上船，去去来来年复年。负禄旅孤二千里，上念慈亲下妻子。子生未解别爷啼，睡恋阿婆懐抱里。乌鸦日日傍人飞，喜鹊时时噪群西。更有平安书字到，金壶约伴玉人携。

　　题先天观图

　　学仙之人，与仙为徒。住在匡庐之奥、江湖之区。张公炼丹作龙虎，丹成御气游太虚。后来出者絶代无，何不学仙住玄都？玄都之坛角井孤，上摩万里之黄鹄，下伏千尺之饥鼯。阴森桧筠自太古，斩种力与开辟俱。扶桑朝日挂絶壁，坐见楼观青模糊。擘崖控弦泻哀湍，春秋云露芝田腴。我亦人间山泽癯，偶陪夔龙宾唐虞。有时一醉黄公垆，振风三日撼不苏。折花不得渡弱水，浑手始识仙凡殊。玉堂学士危与吴，遗我兹山之画图。寻窗数户久叹息，无因置我双樗蒲。独行幽人不受呼，扫叶青涧听啼乌。日暮萝径相萦纡，萦纡萦纡向何处？明朝为借麻姑鹏，我亦骑之天上去。

　　万竹亭

　　谁能买山种万竹？残年请老住巴蜀。结亭更在竹中间，四面云溪写山麓。风敲最觉夜眠清，雨洗蓦延秋望緑。日吟不限三千字，日饮定须过百斛。陇西仙翁持斧客，散马凉城行新菊。为言令弟隠沧江，如此风流天下独。乃家正在蚕茨野，束束琅玕绕茅屋。方知白眼待时人，箕踞科头自为俗。是邦子雪剧博雅，闭门草玄食汉禄。多缘未识此君心，往事微瑕伤白玉。使君自是廊庙具，方驾前修讵为辱？平生抱负劲直节，日暮天寒照空谷。始我瞻望望不及，终我叹嗟嗟不足。乞官倘或从西游，向子亭边祝黄鹄。

　　过西芹

　　路隠岩崖迥，桥通屋舍重。鸟啼黄叶寺，泉注白云峰。市贩賖柑柿，畬耕间竹松。行人报山郡，失喜问萍踪。

　　延平江阁

　　山势包平险，津流合众源。讵知从事剑？不类大夫魂。光彩潜犹见，精忠死尚存。幽灵如可问，吾意岂忘言？

　　奉同廉访使君洎寮友游爱同寺

　　闽粤古城东，千岩半梵宫。冒寒寻水石，尽日倚虚空。钟鼓何须急？壶觞亦有终。翩翩北海寺，碑版翠无穷。

　　寄武夷杜征君

　　洞居清隠士，时接武夷君。斾影岩前见，山香石上闻。不为圭组累，焉有市朝分？暂得同麋鹿，终朝试与群。

　　会约寻麻源不果

　　暂远云霞观，却希山水音。珠星聮社下，璧月动江浔。始集寳气亭，复趋金精岑。辍棹更垂钓，推书时弄琴。石门生佳景，麻源笼晓云。是邦遇贤守，佳致契幽寻。樽俎迫清好，弦歌彰古心。群中宜鳯集，泓下或龙吟。颇愧尘务通，还为旅宿侵。一行混吏执，千载负图琛。既往事莫究，于兹念方深。姑山如有意，遂许一登临。

　　和答张伯雨题东坊藁次韵

　　灵均逝矣不堪呼，几欲南游讯楚巫。城郭烟涛垂白帝，星河风露浥黄姑。幽人昔恨九关豹，佳士今犹千里驹。久客资君相慰藉，可能无意谢飞鳬？

　　送黄中庸归吟

　　法乐洞前曾一游，君家闻处洞西头。石潭正照猿猱月，山药曾经虎豹秋。岂意吴城祠下路？共寻扬子岸头舟。胸中富有天官学，莫为周南久滞留。

　　莲房

　　忆得花神一笑欢，六郎家住小江干。佳人怨等秋风近，稚子眠听浦雨寒。强为折来开户牖，谁将镕出拟杯盘？少年太守思兄弟，戢戢青头莫谩看。

　　桂子

　　尽输金粟三千斛，换得琼枝数点秋。定是月中嘉种失，却从世上异香浮。石岩夜见呼猿摘，药臼晴敲伴兎秋。十月天台谁得见？西风吹梦落山头。

　　送夏兰同知会昌

　　承闻吉日上江船，佐命分符落雁边。野馆溪头三晋雪，山城留下七闽烟。庭春花气迷铜墨，市瞑溪声学管弦。何日周庐寻夜直？倍知报政九重天。

　　赠广居查尊师远游

　　查君学道恋名山，庐结东南紫翠间。更忆皇州春色好，却辞仙馆曙光闲。千年城郭逐人去，八月星河奉使还。莫为昆仑无觅处，早将诗赋动江关。

　　至懐安县，又入福州

　　山城列障驻余霞，水与长空远映沙。芍药省中人望幸，荔枝林外客思家。遥遥徐巿三神棹，渺渺张骞八月槎。蚤岁学游今白髪，不应犹恋枣如瓜。

　　平台晚懐

　　落日微风生晚凉，平台西上万山苍。佳人独不生同世，乐土那知是异方？海岳云霞千古意，乡关道路九回肠。丹青不写归田赋，犹以虚名累霍光。

　　寄李秘书泂

　　秘书出是蓬莱苑，流落东吴又一春。见月定怀骑鹤侣，闻秋肯让鲙鲈人。吾曹事业徒温饱，子等居诸异隠沦。海表何时携手再？相怜同是老词臣。

　　送别周仪之推官赴钱塘，并简李四秘书

　　武帝龙飞第一春，京华相送各沾巾。讵知邂逅文身地？总是栖迟皓首人。山驿蛟眠星满洞，水乡雁起月迷津。若逢李泂南天竺，谓是前书感谢频。

　　开岁

　　自违北极向南辰，重见东皇似故人。合席管弦方殿岁，殊乡花栁觉先春。水归楚泽鱼俱化，土覆周郊兽亦仁。薄宦于时无补报，且须康济百年身。

　　草堂

　　草堂不在万山峰，时有幽人歩往踪。雨压墙烟笼薜荔，石行渠水鉴芙蓉。清名岂让陶贞白？共住犹须陆士龙。忽忆鴈行天外去，归来期在粤城中。

　　东署

　　习静天常见，居深路近通。阴阶垂叶露，空院长春风。

　　题广居家藏东坡竹

　　古藤尺五霜烟交，不见长身见墨梢。千载髙风犹一日，莫妨儋耳住无茅。

　　经石门镇

　　揺落石门秋水清，残僧楼宇映沙明。买船欲上旴江去，路转峰南闻雁声。

　　懐京中亲友

　　海上经年思杀人，絶怜京国旧交亲。过江惟有传柑使，寄得书回是暮云。

　　春日西郊四首，其一

　　春风千里福州城，緑水青山老送迎。惟有垂杨偏待客，数株残雨带流莺。

　　其二

　　佳人不让海棠娇，喜见天晴挹露饶。若使有诗宁费日？便令无酒亦终朝。

　　其三

　　江上登台望眼迷，西禅更在石岩西。寻常楚峤看花日，此处新苖緑已齐。

　　其四

　　南涧清晨不易得，有无更似此时春。朱桃皓李都随世，紫蝶玄蜂故趁人。

　　闻东郊夜歌

　　促拍繁歌沸不停，月髙弦语转明星。莫令知有西邻客，独坐挑灯看六经。

　　与虞伯生书

　　山居乏江海之使，无由上记。即日伏想神相，台候起居万福，某株守碌碌耳。近来武昌，与乡友傅汝砺会，其人妙年力学，所为诗赋警抜可爱，其为人静慎又可尚，谓将北行，介之以见，无他。出门而瞻望泰山、黄河，以洗穷乡之卑陋，此其志也。与语当知仆之非妄，未由参侍，更冀以斯文自爱，不宣。

　　临高县龙坛记

　　距临高县西二十里曰西村，有龙坛。宋故事：令天下旱雩，择郡县地为坛，刺史、县令帅诸史奉祭具如法，兹其遗也。坛三成，长一丈，广半之。北有潭，东西广七百尺，北南少东西广七之二。中潭有穴，二水碧黒色，探之无底。父老传天圣间，尝有白龙出焉，其在祀典者以此。潭水西灌千亩，大旱不杀，甚雨不涌。或曰：地近海穴，与海通，故然。天久干，青白气上腾，祷者以为雨应。延佑元年，安丰牛君某来尹是县。会旱，祷之，雨三日，既祭，又雨，谷大熟。思所以侈灵报贶，惟是表章。先时，民有侵坛侧地以食者，垦凿四起，亵污不虔；君尽复而树之，注汲有涂，奠瘗有次，泓涵澄映，勃郁葱蒨。岁时祈报，赞拜跪起，祀官以严，神灵以欣。二年，又旱。余録囚歴县，尹请述其事刻诸石，欲往察不果，命吏翦丛翳、审面势以来，且与龙约曰：庶余文哉，以神视余。吏反而雨随至，禾乃大起。吁！亦灵矣。夫宰百里，所以治夫人也；神，依人者也，依乎人者事之，犹若是备至。则治人之道，何以尚之？况山川之功，在礼有足称者。乃授以乐龙之章，俾其人世世歌以承祀，且并刻焉。辞曰：僊僊兮舞羽，坎坎兮拊鼓。龙之居兮有宫，栋白云兮下为宇。湛湛兮天门，龙之徕兮从缤纷。去莫去兮回皇，洞箫亮兮须君。蹇须君兮日复夜，柈有蒸兮芳有藉。折素馨兮扬眉，玄夭矫兮上下。我有大田兮海之隅，藷蓣充实兮黍稻于于。终古兮介佑，子孙兮乐胥。

　　潮州路总管府忠爱堂记

