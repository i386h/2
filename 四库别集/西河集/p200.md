<!-- { "loadSidebar": true } -->
　　百尺银釭兽爪垂梧宫夜阖万重帷浣纱溪上东隣女闻嫁西家桠角儿
　　何水部小妓
　　小小蛮云宫髻新红丝初拂舞衣尘呼来只向屛间住怕恼司空坐上人
　　二
　　上宫碧玉拢头新短袖单衫染麴尘敎就曲房扬袂舞好娱官阁看花人
　　三
　　慢上莲花舞柘枝偶传清响最堪思自怜繁簿无佳句也遣名园听琐儿
　　张司理陛秋水园席上作
　　秋风吹雨照龟台白藕红菱水面开博望南还重戴酒天河眞见使星廻
　　二
　　南徐军鎭海门青十载分巡旧理刑归假不忘三径乐雨余秋水上空亭
　　录别次韵
　　南风吹雨一舟轻百里隋河载雨行恨别泾园沈公子阳关只唱第三声
　　二
　　裁向嵩阳看落云青枫江上又辞君此行将到衡州去只恐衡南少雁羣
　　姜十七宅食鱼得湖西节使施公书并有所贻率然代意成二絶句
　　江风吹暖石芙蕖午幔清樽鲙鲤鱼时开箧子频频看爲有湖西节使书
　　二
　　湖西节使拥旌旄尺素殷勤问纻袍怪底鱼梭能破壁衔来金错美人刀
　　题影幛
　　玉树茏葱照绿苔鸳鸯湖上石城隈是谁写出沧洲意错认麻姑渡海来
　　过张六四丈草堂看菊作
　　梁父行吟七十年草堂居士兴萧然重寻旧院秋花里知在横河古树邉
　　二
　　西上横河旧草堂尚书庭院菊花坊门前银杏如相待才到秋来黄又黄
　　溯宣城青溪过响山作
　　宣城城下泛清溪苦竹黄茅两防低行到响山山尽处清猿野鹤一时啼
　　登寄云楼怀愚山
　　谢眺髙楼倚夕曛楼头长寄敬亭云我来吟尽云齐句那得临风把似君
　　送友之崇阳
　　二月春风吹客装故人西上古崇阳武昌门外新栽栁何处相思不断肠
　　客舍
　　客舍桃花井上飞主人小女善缝衣只怜千里江南路换尽春衫未得归
　　鎭江城下作
　　毎度吴关增客愁江山无恙古徐州万嵗楼前云乍合千秋桥下水争流
　　同徐二十二嗣定朱三骅元冯大之京商二十八衮黄吉出巴山北城晩眺口号
　　巴山城外晩生烟一望寒林兴渺然何处野祠延伫久黄坡西下北门前
　　二
　　丘樊几叠暮楼鸦枫树南头旧狭斜落日巴山归路晩与君同醉杜秋家
　　三
　　朝天门外路漫漫锦树丹枫醉后还最是望中愁不尽一重云树一重山
　　姜九榦畵寒鳬听雨图见寄
　　五月南湖泛野鳬田田荷叶间青蒲雨中多少相思处寄作寒鳬听雨图
　　杂诗
　　汴水西园値暮春雍丘古道驻征轮道上久无盘埒马园中尚有看花人
　　平台漫感
　　司马西行狗监猜邹阳新上一书回可怜千载贤王客不爲平台赋雪来
　　清丰江梨花
　　清丰江上马频嘶万树梨花晓渡迷记得瀫溪寒食后落花如雪过溪西
　　爲张公子玉树赠字并诗
　　菁葱玉树映朱扉太傅功名世所稀欲问比来江左事谢家子弟在乌衣
　　题畵册
　　茅屋远开修竹外板桥初见杏花时前村野老争相过流水湾环几度思
　　题栎园藏畵页子
　　溪山羃羃路绵绵不到云门已十年认得数株黄杏树辩才坟畔寺桥边

　　西河集卷一百三十九
　　钦定四库全书
　　西河集卷一百四十
　　翰林院检讨毛竒龄撰
　　七言絶句【三】
　　送金二敬敷觐省汝南官署
　　紫游金勒控双镮公子思亲江上还十月丹枫吹似锦看君西度朗陵山
　　二
　　汝南公子本翩翩觐省将归醉别筵君去若逢袁夏甫莫敎徒歩府门前
　　题畵
　　东溪草阁吾曾到傍水寒生山树秋今日畵图相忆处春山澹澹水悠悠
　　中州张兴嗣寄示南游诗有感赋赠
　　丹阳不复问刘惔少室山前扫石楠一自君歌传洛下顿敎人忆望江南
　　二
　　几曲梅花傍女坟当垆犹是旧红裙武丘东畔题诗处毎见花开便忆君
　　息县杂诗
　　淮河东下古扬州桐栢山髙一望愁自笑濯缨三过早涓涓不断是溪流
　　二
　　伏波城下草斑斑铜柱功名海上还若欲逺游餐薏苡城南尚有濮公山
　　三
　　毛甡北走大河濵隣女三年尚盻臣不是故园相忆苦爲谁肠断息夫人
　　四
　　溪山曲曲法堂开白日长从塔影廻曾与老僧溪上别清钟送过石桥来
　　五
　　柴车到处苦流连官阁开时只昼眠爱杀风流夏少府长擕樽酒出花前
　　六
　　翫花台在旧城西台畔妆楼一径迷爲忆故园长不语莫敎花外乳鸦啼
　　与临川王君褉饮有赠
　　永和三月褉堂前看泛桃花年复年今日持杯翻记得王家内史在临川
　　题墨牡丹畵
　　一枝初向洛桥分漠漠春山淡淡云恰似汉宫新赐浴风前试着墨丝裙
　　题畵【有序】
　　周侍郎藏畵页中有春林薄日前山雨来茅堂临流防之修樊何人男妇笋舆油盖次第散出题者疑爲冐雨问友之图嗣题者笑之讵见擕妻问友朋矣逃林不深移家更往差相似耳然西浒古姜无须舁出楚乡莱妇何爲雨中岂其翦蒿西墅课韭东田者耶村父拾明月三家识者环观而佑此可莞顔耳
　　擕家出郭翦蒿莱云薄初看日影廻齐上笋舆山雨下午桥庄上晩归来
　　留淮西金使君郡楼三年晨夕听伎多阳陵西巴之音有吴中旧部亦萧散不整大雪晩宴江南新伎至观之生忆因爲赋四絶句并杂歌侑时座客童炜尹坪韩肃皆有和诗
　　朔雪髙吹悬瓠池郡堂留客夜弹丝分明身在江南路伍相祠前酒醒时
　　二
　　淮西雪夜酒筵红太守风流过马融看到舞阑桦烛下敎人思杀石莲东
　　三
　　十载寻橦看未眞每闻吴语便伤神座中总是江东客何处还寻顾曲人
　　四【此首专赠伎童唐郎也】
　　顺郎十四学琵琶十五新声遍海涯家在九龙山下住生来洗面是桃花
　　客中送陈无名入燕作
　　相逢衣褐在淮西走马关前日欲低此去一寻辽海雁何时同听汝南鸡
　　二
　　寒风落日醉当垆燕市还寻旧酒徒君到安州若相忆爲予重写庆卿图
　　喜遇俞汝言汝南官署是日微雪
　　当湖对酒快论文十载相思看雁羣不道朔风吹雪后汝南官舍又逢君
　　二
　　篮车远度蔚州山闻到灵丘观射还欲赠青琅愁雨雪爲君西望雁门关
　　三
　　中原相遇朔风寒万里同看隼影盘此处扫门烦长吏只因客卧有袁安
　　四
　　五闗木落露河秋雪里逢君在蔡州莫怪陈蕃长入坐汝南太守最风流
　　九日饮云间朱司马使君官署三首
　　云间司马古朱家九日开樽罢晩衙只道茱茰堪解阨爲予缝就臂邉纱
　　二
　　维舟三泖度清秋古署黄花泛玉瓯家在沧洲看不见何须更上郡东楼
　　三
　　落日东吴古郡台登临须借大夫才独怜汉苑骑鱼客也向秦山戏马来
　　饮泊石门赠同行王丞初度
　　桃花如幔枣如缾莫向吴门问阿经载得余杭山下酒与君同醉女阳亭
　　书畵页后
　　千尺冰荷散似银草堂习静总无尘他年若买吴中室愿在墙东作比隣
　　山阳别沈秘书时各泪下不止后辱贻四诗中有云九日淮城怅别筵舳舻西送雁横天浊河浪卷临岐泪湿尽征衫己四年予诵之怆然私顾所着衫犹是旧时因重爲揾泪赋诗自嘲匪云报章耳
　　上苑秋高雁影寒帛书何幸寄长安今来衫袖重重湿不是当时泪未干
　　二
　　一别淮城书渐稀故人相忆在金扉他乡四换黄花节犹着山阳拭泪衣
　　任屏臣七十
　　裁廻甲子度春风又见园花嵗嵗红几欲移家归海上还来避世在墙东
　　二
　　先生七十正悬弧长对青嵓旧畵图恰似渭阳归载早海鼇百尺挂瑚
　　有伎童将归过索予书绢抒笔志感
　　渭城将唱不堪闻醉后还题白练裙悬瓠楼前云漫漫石羊桥畔雨纷纷
　　二
　　三载行歌汝水春故乡东望转逡巡如何细草沾茵处又送桃花靧面人
　　汝寜城外送伎童还江南【并序】
　　伎童唐郎吴中有名安西潘将鎭红水者夺之以行汝寜金使君爲赎留之蒋亭三月送还故乡予恨沉沦与相似而犹不得归似有感焉予初赠诗云家在九龙山下住生来洗面是桃花伎童得诗请名靧花至是使君怜其慧以慧怜字之予友张杉者寻予汝上闻其事似恨不及送亦有和诗见乎情词
　　弹遍琵琶九曲词蒋亭东去雨如丝明年待我夫椒下应是江南花落时
　　【附韩闻西诗　雪里相逢曾几时今朝别去栁垂丝何当夜月黄溪上重唱新翻白苎词谭开子诗　对酒重歌拂舞词荆桃花下驻青丝春来怕见东亭栁况是亭前折栁时张南士和诗　若爲送别赋新词东冶亭前折柳丝独恨靧花人不见风流思杀按歌时】
　　有赠
　　偶向丹山采石英擕来长剑是星精他时海上桃花发看汝餐霞到赤城
　　题周在浚记年图
　　不羡红丝绣公子不羡黄金铸大夫只羡淞江三尺绢冩作东吴年少图
　　二
　　髙松百尺拂春云濊濊泉声石上闻岂合丹青图嵗月祗应丘壑置夫君
　　秦淮老人
　　秦淮髙阁拟临春中有仙翁髩似银话到黄奴行乐处尚疑身是六朝人
　　同朱曾蠡登燕子矶饮
　　燕子矶头江浪开江风万里逐人来临流一唱横江曲能使荆门水倒廻
　　夜雨同朱曾蠡江宁郭宿逮明罗坤送酒资至
　　石头城边夜泊舡清江夜雨不成眠只有罗坤解相忆平明送到酒酟钱
　　简江宁主考
　　棘院重闗闭夕曛故人相隔在青云但闻裴令膺知举可有刘生试杂文
　　何之杰以舟居记顔有赠
　　菰蒲浅碧漾清秋一叶苍茫水际浮不道沧江归卧后依然击檝在中流
　　二
　　何求爲栖遁身春江渺渺问前津须知此日扬防客仍是当时破浪人
　　三
　　新从解剑渡江天濑上曾乗渔父舡何似故人双桨去柳姑庙后浪亭邉
　　即事【有叙】
　　宿窦家濆卖浆妇连连目予问之曰非毛氏小郎乎曰何以知之曰妾故保定伯家婢也向屯西陵渡时主尝餍郎郎不解食生炙鳬索胹淘之妾以笑被杖寜能忘乎予闻之怃然因就饮解槖中金饷之去伯籍北平毛氏同姓故尝食其营大兵下江东全军归降爲提督京营标官守京城西门家遂散失妇善擘阮汾州人
　　锦帐双鬟貌似花河阳军散各天涯可怜红字三家店不卖青门五色
　　别朱生
　　开元法曲有谁传秋雨江南罢采莲淮水浊泥初冻后停船一别李龟年
　　二
　　桂树丛生淮上秋西风髙会曲江楼水亭谁唱伊州调记得兰陵朱粹修
　　三
　　寒风缦管脆如丝欲别歌予桂树词此去江南望江北渌波青草系人思
　　秋日登江楼有怀
　　茫茫落日半衔山万里江流徃复还独上髙楼愁望逺秋风九月穆陵闗
　　二
　　大江东下日西驰渺渺江楼接海涯隔岸秋风吹不住白狼河北雁来时
　　逄陈老莲季子饮赠
　　江上逄君芦荻秋樽前落日重淹防狂来满眼沧洲兴思杀江东顾虎头
　　渡钱唐赠戴山人
　　钱唐髙士剡中才日暮衔杯江上台万叠寒涛通夜白依然雪后见君来
　　赠柳生【有序】
