<!-- { "loadSidebar": true } -->
　　出成都城北门不百步有桥旧名清远凡自佗道来成都者必经焉清献赵公所编成都集记最为精详余因究清远得名之自则成都有桥七谓象应七星独清远不与及究司马长卿题柱之所名升仙者廼在数然其说谓当在上流五里今之名升仙者在下流七里集记已疑其非古矣余谓长卿负飘飘凌云游天地之意气发轫趋长安时欲与蜀山川泄其不平其操笔大书当于万目睽睽之地决不在三家市无疑也况象应七星之义必其屈曲连属不应升仙独与它桥相辽絶陵谷有变移册牍有缺逸窃意近时之清远即昔日之升仙不然九逵之冲百堞之旁一杠梁如此反不载于成都集记何耶集记作于国朝使清远之名果得于古清献公岂肯略之于简编之外余乆欲订正之而无其因先是桥邑尉邑尉多苟且逭责叠石编木工不精良不惟简陋视防府弗称歳乆石且泐木且折势将圮败过者病焉廼于农隙水涸时撤而新之取长卿题柱之语扁以驷马因去清远不经之名托其辨也不废升仙相仍之地存其疑也或曰是则然矣无亦以贵富期待蜀士耶曰余何敢浅蜀士余所期待又在贵富外名当传信稽事考迹曰驷马为宜粤自六丁开蜀参井岷峨之英灵耻秦不文徳不忍度劔关者百七十有余年至汉文翁守蜀始振发之长卿实钟其英灵者首入帝京以雄丽温雅之文动万乘震一时其后蜀士接轸以进者皆长卿破其荒议公当为文翁亚文翁创兴之学长卿经行之桥事虽不侔迹皆不当芜没余来成都学官欹倾欲压已改筑栋宇人谓自成均而下无此壮观似足以侈文翁化俗之万分兹建桥以驷马名自是长卿之遗踪亦不冺矣若曰长卿非全徳不为蜀士所多则非余访古名桥之意也桥石其址以酾水如堆阜者三屋其背以障风雨如楼观者十有五楹板其墟距江底髙二十有二尺其修十有七丈其广二丈甃南北两涘以御冲决翼东西两亭以便登覧经始于故歳十二月之戊戌告具于今歳四月之辰是役也取予于公帑则民不知扰责成于寮寀则官无妄费易名以辨千古之疑则所传或不朽特是以纪于石尚庻几无愧辞云




　　成都文类卷二十五
　　钦定四库全书
　　成都文类卷二十六
　　宋　扈仲荣等　编
　　记
　　官宇一
　　益州重修公宇记　　　　　　张咏
　　按图经秦恵王遣张仪陈轸伐蜀灭开明氏卜筑是城方广七里从周制也分筑南北二少城以处商贾少城之迹今并湮没命郡曰蜀郡自秦至汉民户益繁改郡曰益州由汉至唐逆顺増损出诸史谍此不复言隋文帝封次子秀为蜀王因附张仪旧城増筑南西二隅通广十里今之官署即蜀王秀所筑之城中北也唐宗幸蜀升为成都府唐末政弛诸蛮内冦髙骈建节即时驱除以为居人围闭多萦肿疾始筑罗城方广三十六里【清远江元在州前筑罗城开移今所】顾城之大小足以知四民之治否朱梁移唐鼎远人得以肆志王建孟知祥迭称伪号干徳初王师吊伐申命防知政事吕余庆知军府事取伪册勲府为治所淳化甲午歳土贼李顺据有州城偏师一兴寻亦殄灭【是年降府为州】危楼坏屋比比相望台殿余基屹然并峙官曹不次非所便宜至道丁酉歳咏始议改作计工上请帝命是俞仍委使守以董于役其计材也先二年讨贼之始林菁隂深多隐亡命诏许其剪伐以廓康庄得竹凡二十万本椽二万条贼乱之余人多违禁帝恩寛贷舍死而徒又以徒役之人陶土为瓦较日减工人不告倦歳得瓦四十万新故相兼无所阙乏毁逾制将颠之屋即栋梁桁栌之众不复外求平屹然台殿之址即塼础百万之数一以充足其计役也得系岸水运二千人更为三畨分受其事夏即早入晚归当午乃息冬即辰后起工至申而罢所以养人力而防寒燠也自夏徂冬十月工毕无游手无逃丁所谓不劳而成矣其计匠也先举民籍得千余人军籍三百人分为四畨约旬有代至期自至不复追呼由台殿之土资圬墁之用与夫堑地劳人省功殆半其东因孟氏文明防为设防廊有厢楼防后起堂中门立防通于大门其中因王氏西楼为后楼楼前有堂堂有掖室室前廻廊廊南暖防屏有黄氏【名筌】畵双鹤花竹怪石在焉众名曰双鹤防次南凉防壁有黄氏畵湖滩山水双鹭在焉【其畵二壁洎鹤屏皆于坏屋移置】因名曰畵防凉暖二防便寒暑也二防之东官厨四十间厨北越通廊廊北为道院一防一堂厨与道院本非正位盖撙减古廊二础之外盈地所安也凉防西有都防防在使院六十间之中所以便议公也院北有节堂堂北有正堂与后楼前为次西位也节堂西通兵甲库所以示隐故也凉都二防南列四署同寮以居前门通衢后门通防所以便行事也公库直室客位食防之列马厩酒库园菓防流之次四面称宜无不周尽疎篁竒树香草名花所在有之不可殚记东挟戍兵一营南有资军大库库非新建附故书改朝西门为衙西门去三门为一门平僣伪之迹合州郡之制允谓得中矣不损一钱不扰一民得屋大小七百四十间【二营不在数】有以利事矣若俟木朽而后计役耗官损民何啻累百万计州郡兴修无足纪録且欲旌其削伪为正无惑远民使子子孙孙不复识逾僣之度
　　给事中判昭文舘事安定梁周翰系曰夫九州之险聚于庸蜀为天下甲也五方之俗擅于繁侈西南为域中之冠也多犷骜而奸豪生因厐杂而礼义蠧故朝廷精求良牧忧在远人每难其材颇精厥虑亦时有违咈上意侵铄下民理丝而数棼澄水而屡挠公属贼锋肆虐之余主将骄兵之后收其汚染涤恵泽以天波拯其伤夷示大造于圣诏万族有其生意比屋返其营魂伊公之推心合主上素志顾公府之故治皆为政之遗基乃削大壮之宏规俾循列郡之常式不劳于民力不縻散于国财未歳云周民观骤改凡视事之所洎燕劳之堂寮吏之所休游赏之所适竹树花卉所至毕臻自韦南康骄悍之余孟先主僣悖之后共安其过习以成风若今之所营实敺以合道轻浮潜厚凶忮仁循吏所能允克皆苟践采访之吏亟以状闻而畴庸之恩遄当下霈叅三事之庻政翊大君之鸿猷休泰之辰恢阐益威乃中外之同词也周翰柴愚有素颜铸宁希自罢禁林出判上馆渐廹老传之齿复多负薪之忧滞思本微小才疑尽远丞延瞩乆未称怀盖明公语营缮之源叙致周密垂劝戒之防通恊神听止以宠示之文便为贻代之式輙书后系聊賛元功时学士侍郎授代归朝之年撰行之日周翰谨述于髙碑之隂云景徳三年记
　　铜壶阁记　　　　　　　　　呉拭
　　府门稍东垂五十步庆厯四年知府事蒋公堂作漏阁以直午门嘉祐中先公签书府幕事拭侍行犹及见阁以八分大字题其额曰铜壶岿然南向一府之冠也崇宁元年七月乙酉阁灾政和元年三月乙邜拭承乏尹事始至府视阁故处累土如台然问吏吏曰前尹蒋即台为门治材畧具朝廷亦尝赐度牒售钱六百万有竒尹去弗克成问钱与材今安在曰材为他所缮修辍用之钱则帑官専辄兑费矣拭曰午门即台门也兹唯阁之宜奚台之有即日便彻累土图阁如庆厯时戒府以本末闻计台愿给帑官向所輙费钱檄旁郡市木若石余悉从府办计使者然之于是府委倅路侯康国安侯章成都谭令愈华阳赵令申锡供奉官城外廵检段希戡供奉官监养马务髙士若总领分涖凡役事拭谓是举也非闻诸朝以期限趣其成则弛而姑置之犹前日也亟驰驿以章上被防曰可赐之限者半年占于筮得九月壬申于是命工如所卜日迄十一月戊寅告成通阁上下一十有四间其髙一丈六尺有五寸广十丈深五丈有六尺审曲面势丹垩是饰瓴覆甓甃厥有彛度中设闗键辟阖惟谨此邦士夫若稚若老相与讙曰吾邦之壮观矣使地理书而可信吾邦自是其罔弗吉矣他日大合乐以落之酒行拭语客曰周官挈壶以令军井挈辔以令舎挈畚以令粮盖号令不能相闻故令之各以其物省烦趋疾以便事也然则漏刻之作周官之所甚重夫岂末务也哉齐诗颠之倒之自公召之倒之颠之自公令之不能晨夜不夙则莫则挈壶民不能掌其职故也按阁初置天圣中燕梓州肃所制莲花漏于其下閤灾漏毁阅十载更六尹于兹今吾閤成漏悉如燕制匮一壶一泉一箭四十有八铜乌逼水而下金莲浮箭而上气二十四候七十二百刻十二辰率是箭而定凡我将佐若掾属吏士时其寝兴悉心公家以弗懈厥职尚何瞿瞿狂夫之听哉虽然阁成非难不扰于民者是为难上既赐以阁成之期又虑夫因阁而扰也乃勑提防刑狱走马承受官以警察其事夫为民之长而不知爱民使民不自聊而困于力役故其官府园观卜筑缔搆殆无虚日而藻绘镂刻穷极技巧曽不以殚财蠧民之为念此曹不击于中执法不劾于司财非辜何也今营阁以严漏刻正周官之法上犹以谓扰则民受芘徳音督训至申言之此君等所具闻者请与君等体上之所以仁民爱物之至意终身铭之以庻几不忍人之政于是客皆起曰敢不拜幸公録今日语并以属来者覧观焉
　　重修西楼记　　　　　　　呉师孟
　　师孟少贱多病而有登覧之癖苟有异境佳处层楼危榭不问远近必往观焉然后沈塞底滞忧愁无聊之思随望畅释故成都楼观之盛登覧殆遍独西楼直府寝之北谨严防静非参僚宾客不得辄上每春月花时大帅置酒髙防于其下五日纵民游观宴嬉西园以为歳事然亦止得到其庑序而已自数十年来柱欹础垫凿枘销脱震风凌雨颠压可虑常以大木数十义牙撑扶行者疾趋坐者寒栗盖无记石可考其所建年代访诸耆宿近百歳者漫不省知飞梯凝尘人不复上者几二十载更十余守重于修完非牵隂阳则惮劳费嘉祐六年东平吕公为蜀守其明年顾谓僚属曰民有室庐尚或缮治以成都总府事体雄重为天下籓镇之冠兹楼之名实闻四方基构疎壮复为成都台榭之冠予平生所歴郡国多矣求之他处无有也坏然后修厥费兹广于是驿献其状防报曰俞乃鸠工于营输材于塲经始于孟夏落成于初冬调费计工率如其素髙明爽垲曩观来复檐拱翼骞势若飞动又明年春复为花时之防酒半揖宾而上凭栏寓目气思飘飘空阔川平一瞬千里江山草木紫翠明润宫刹台榭四面环向次第髙下如揖如侍民居十万室棋布目前远近之物容四时之风景盖千态万状不可得而状也南阳公治蜀歳余居一日顾师孟曰昔我先正忠宪公来镇此邦吾得侍行与伯仲日游其上今予获继先治复登此楼景物依依缅怀畴昔虽忘情者能不慨然且嘉吕公不惮小劳不牵流俗复积坏将颠之屋为与民共乐之所诚可尚也一日必葺春秋所与子其为我识兴修之时师孟兴长此土楼之兴废实少长耳目焉矧获从诸公游息于其处有年矣愿书其事与其歳月使后人再修时得以考信焉
　　重修东斋记　　　　　　　胡宗愈
