<!-- { "loadSidebar": true } -->
　　李涉为国子博士，尝过九江，至皖口，遇盗。盗问曰："何人？"从者曰："李博士也。"其为盗者曰："若是李涉博士，不用剥夺。久闻诗名，愿求一篇足矣。"涉赠一绝云：
　　春雨洒洒江上村，绿林豪客夜知闻。
　　相逢不识相回避，世上如今半是君。
　　盗感其诗，果不之夺。

　　【鬼女联诗】
　　有一逸士，道经一孤村，阴雨，乃吟诗曰："山前山后雨蒙蒙。"未得接句，忽路傍一宅，有女刺绣帘内，和曰："才入桃源路便通。"士曰："偶向堂前逢绣女，"女曰："岂知帘外有诗翁。"士曰："三春杨柳家家绿，"女曰："二月桃花处处红。"士曰："欲问今宵端的事？"女曰："想来只是梦魂中。"士曰："尔鬼耶？"遂不见，惟从棘而已。士惊惧战栗。

　　【束绫赠诗】
　　宋寇莱公，集众丽女能歌者，赠一束花绫。众意未足，宠妾旧桃乃作二诗以呈云：
　　一曲清歌一束绫，美人犹自意嫌轻。
　　不知织女机窗下，几度抛梭织得成？
　　又：
　　风动衣单手屡呵，幽窗轧轧动寒梭。
　　腊天日短不盈尺，何似吴姬一曲歌？
　　莱公和云：
　　将相功名将若何？不堪光景似奔梭。
　　人间万事何须问，且向樽前听艳歌。
　　旧桃□衽而退。

　　【杨谢联句】
　　越，杨氏女，渔者杨翁女也。容貌美丽，为诗不过两句。或问："何不终篇？"答曰："无奈，情思缠绕，至两句即乱不继。"有谢生求娶，父曰："吾女宜配公卿。"谢曰："谚云，少女少郎，相乐不忘。少女老翁，苦乐不同。且安有少年公卿耶？"翁曰："吾女诗，多两句，子能续之而称其意，则妻矣。"遂以女诗示生云："珠帘半床月，青竹满林风。"谢即续之曰："何事今宵乐，无人解与同。"女曰："天生吾夫也。"遂偶之。夫妻聚乐，多引泛江湖。后七年春日，杨忽题诗二句云："春尽花随尽，其如自是花。"谢曰："何如为此不祥语？"女曰："君且续之。"谢应声曰："从来说花意，不过此容华。"女曰："逝水难驻，千万自保。"即有首枕生膝而逝。

　　【相约一笑】
　　唐李泌，肃宗时召至，赐金紫，拜司马。贼平，隐衡山后，居洛，与僧圆泽契。尝约游青城、峨眉山，泌欲舟行，泽欲步行。泌具舟强之，路见一妇人汲水。泽曰："此妇人孕身三年矣。吾当为之子，所以不欲舟行，今无可逃矣。以三日洗儿，一笑为约。十二年后，于杭州天竺一见为信。"是夕，泽卒。李三日往其家，问之，果得儿，相见一笑。后十年，赶杭，月下泊舟岸下，闻葛洪川畔，有人乘牛叩角歌曰："三生石上旧精魂，赏月吟风不要论。惭愧情人远相访，此身须是性长存。"泌曰："泽公健否？"泽曰："李公真信士。然缘未尽，慎勿相见。"又作诗曰：
　　身前身后事茫茫，欲说姻缘恐断肠。
　　吴越山川游已遍，却回烟棹上瞿塘。
　　时大历九年也。

　　【投诗配仙】
　　任生，岷江人，客游长安，有妓女曹文姬，工于词翰。每求为偶者，先投诗以待其自择。生投诗云：
　　玉虚殿上掌书仙，一染尘心谪九天。
　　莫怪浓香薰骨腻，霞衣曾惹御炉烟。
　　妓得诗，大喜，遂留为偶。春朝秋夕，小酌微吟，如是者五年。后因春三月饮，妓道春诗云：
　　仙家无夜亦无秋，红日清风满翠楼。
　　遥望碧霄归路冷，可能同驾五云俦。
　　乃与生曰："妾本上天书仙，以情爱谪居人世，今当行，子宜偕行。"俄见朱衣持玉版至，曰："李长卿新撰《白玉楼记》，召汝书牌。"生方悟，妓乃仙女也。遂同拜命，共举步登空而去。

　　【盘塘仙女】
　　元揭曼硕，少游湖湘间。一日泊舟江□□，夜二更，月明如昼，中流，一棹将近船侧，有素妆女子，衽而来。因问之，女答曰："妾商妇也，知君远来，故相迓耳。"遂留寝。迨晓，起谓曰："君大富贵人也，宜自重。"乃留诗而别。诗云：
　　盘塘江上是奴家，郎若闲时来吃茶。
　　黄土筑墙茅盖屋，庭前一树紫荆花。
　　曼硕明日上岸，问其地，即盘塘镇。见一水仙祠，墙垣皆黄土，中庭紫荆芬然。及登祠，所设像与夜来女形无异。后曼硕官至学士。

　　【苎罗仙女】
　　士人王轩，因游诸暨苎罗山，过西施滩，题诗石上云：
　　岭上千峰秀，江边众鸟春。
　　今逢浣纱女，不见浣溪人。
　　轩回顾，忽一女子，素衣琼□至，与轩论。因答以诗云：
　　妾自吴宫离越国，素衣千载无人识。
　　当时心比金石坚，今日为君坚不得。
　　轩知其异，乃贻诗四韵云：
　　佳人去千载，溪山夕寂寞。
　　野水浮白鸥，山花自开落。
　　猿鹤旧清音，风月闲楼阁。
　　无语立斜阳，幽人入天幕。
　　女曰："诗则美矣，未尽妾之所寄也。"又答诗一绝云：
　　高花岩外晓相怜，幽鸟雨中啼不歇。
　　红云飞过大江西，从此人间怨风月。
　　于是留轩月余乃归。有郭素者闻其事，亦往留诗，寂无所见。或嘲之曰：
　　三春桃李若无言，却被斜阳鸟鹊喧，
　　借问东邻效西子，何如郭素学王轩。

　　【元宵佳偶】
　　张俊，因元宵观灯，见一女，凭双鬟立帘下。俊就假烛，托邻妪道意。女以诗约之云：
　　忆昨灯前月下时，匆匆相见便分离。
　　闻名恨不早相识，故使姻缘会偶迟。
　　后为父母所觉，遂纳俊为婿。

　　【田叟赠药】
　　薛昭作平陆尉，谪为海康民。有田山叟者，赠药一粒曰："东去，不独逃难，兼获美女。"后于兰昌宫见三女宴饮，昭趋入，女命就坐，因询其姓氏。长曰张云客，次曰萧凤台，小曰刘兰翘。昭问："云客何许人？"云客答曰"妾乃杨贵妃侍儿，昔舞霓裳，贵妃赠诗云"：
　　罗袖生香香不已，红渠照水秋烟里，
　　轻云岭上乍摇风，嫩柳池中初拂水。
　　云客又云："妾蒙田天师给与降雪一粒，令服之，曰汝服此，虽死百年得生气便可活。"昭问天师之状，乃田叟者也。三女各赠诗一首。云客诗曰：
　　灯光不见玉成尘，曾遇金丹实有神。
　　不意薛郎缘宿契，独闻幽谷一枝春。
　　凤台诗曰：
　　眠花不绽几更休，今夕阳春独换秋。
　　我守孤烟无白日，寒云堆上更添愁。
　　兰翘诗曰：
　　幽谷啼莺玉羽翰，埋金殒玉冷长滩。
　　月华不忍扃泉户，露滴松枝夜夜寒。
　　吟罢，二女辞去，独云客与昭饮寝数夕。云客曰："但得新衣一袭，可起矣。"昭具新衣与之，云客引至穴，启棺木，体果生神，乃合体为一美女，起而与昭同归。昭以诗酬之云：
　　误入深宫遇至人，月华清洗玉阶尘。
　　自疑身到蓬莱上，琼树三枝半夜春。
　　金陵一时皆异之，岂非田山叟之仙术欤。

　　【咫尺相思】
　　开封华椿年，有女名春娘。读书能诗。椿年延邻生徐君亮小饮，春娘于窗间频窥。生归，以彩笺题诗，付婢，持赠春娘。诗云：
　　自从一见如花面，晓夜相思肠欲断。
　　分明咫尺远如天，何似同心作方便。
　　春娘亦回诗道意，诗曰：
　　燕子楼中燕子飞，芹泥一点误沾衣。
　　主人频起嗔嫌意，垂下珠帘不放归。
　　后椿年知之，配为夫妇。

　　【宠妾寄诗】
　　陈少卿，温州南溪人。宦乡娶妾，甚宠。弃妻在家。其妻作诗寄之云：
　　野鸡羽毛好，不如家鸡能报晓。
　　新人貌如花，不如旧人能绩麻。
　　绩麻作衫郎得着，眼看花开又花落。陈得诗，感之，完聚如初。

　　【折柬复诗】
　　三山吴仁叔，业太学，寄简与妻韩氏。韩拆简，乃白纸一幅。遂题诗返附之云：
　　碧纱窗下启缄封，一纸从头撤尾空。
　　料想仙郎无别意，忆人长在不言中。
　　仁叔得妻诗，大赞赏，复答诗云：
　　一幅空笺聊达意，佳人端的形言矣。
　　妻若也来投科试，应作人间女状元。
　　观此诗，夫妻真可谓奇美矣。

　　【紫燕传书】
　　长安豪民郭行先，有女绍兰，适巨商任宗，为贾于湘中，数年不归，音信不返。绍兰目睹堂中有双燕，戏于梁间。兰长吁，语于燕曰："我闻燕子，自海东来，往复必经湘中。我婿离家，数岁不归，绝无音信，生死存亡，弗可知也。欲凭尔附书投于我婿。"言讫泪下。燕子飞鸣上下，似有所诺。兰复问曰："尔若相允，当泊我怀中。"燕飞于膝上。兰遂吟诗一首云：
　　我婿去重湖，临窗泣血书。
　　殷勤凭燕翼，寄与薄情夫。
　　兰遂小书其字，系于燕足，燕遂飞鸣而去。任宗时在荆州，忽见一燕，飞鸣于头上。宗讶视之，遂泊于肩上。见有一小封书系于足。宗解而视之，乃妻所寄之诗也。宗感而泣下，燕复飞鸣而去。次年归，以所得燕足诗示兰，遂传其事。可为奇矣。

　　【读书吟】
　　解学士缙，字大绅，吉水人。国初时，文章名冠天下，与宋景濂公同居翰林。尝著《读书吟》云：
　　读书好，读书好，读得书多无价宝。迢迢之夜莫辞劳，咿唔之声直到晓。勤用工，趁年少，书传熟寻思，经旨细论讨。圣贤心学要推明，古今事业精研考。莫厌经旨烦，只恐工夫少。一理心间融，万卷胸中饱。信口吐珠玑，词源三峡倒。满纸生云烟，笔阵千军扫。读书好，人不晓，名标虎榜中，宗祖增荣耀。身到凰凤池，恩荣直到老。近天颜，瞻日表，燮理古公孤，寅亮属师保。朝中尽是读书人，世间莫谓读书少。堪叹纷纷游冶郎，端然不知读书好。

　　【白头吟】
　　汉蜀郡临邛富人卓王孙氏，女文君新寡。成都司马相如意之，辅临邛令，抱琴造其家，弹求凤操挑之。文君知音欲妻之，父母嫌贫不许，因连骑奔归成都。相如家徒壁立，文君不乐曰："先生从吾兄弟假贷，亦足为生。"遂之临邛卖酒。文君当垆，相如涤器，卓公耻之。不出，或曰："长卿文君何辱之有。"卓公与钱百万，使归成都。后将赴选，过升仙桥，题柱曰："大丈夫不乘驷马车，不复过此桥。"献《子虚赋》于孝武帝，拜为郎，迁文园令。至中年，将娶妾，文君作《白头吟》哀之。
　　其一曰：
　　晓如山下云，皎若云间月。
　　良人有两意，故与相袂别。
　　其二曰：
　　今日斗酒问，明日沟水头。
　　蹀躞沟水上，沟水东西流。
　　凄凄复凄凄，嫁女不须啼。
　　头边一心人，白头不相离。
　　文君作此自伤，相如感之，不复置妾。

　　【惜花吟】
　　昨日看花花满枝，朱朱紫紫团胭脂。
　　今日看花花满地，斑斑点点成尘泥。
　　人生富贵春花耳，不足悲号不足喜。
