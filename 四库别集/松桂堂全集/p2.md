<!-- { "loadSidebar": true } -->
　　王度则受球受共
　　宸情有怿我武维扬仪成吉日斾返长杨虑东野之尽力念北土之留良虽吉光騕褭之名咸上登于天廐而骊黄牝牡之品或未尽夫遐荒岂无权竒俶党超越腾骧驾短辕于虞阪服盐车于太行局促绊羁之下悲鸣栈豆之傍徒擅能于千里奚受知于九方于是广索沙邱旁搜幽碣命造父以程材诏涓人而市骨将见恒冀山陲渥洼水涯兰筋挺异骥子呈竒云螭月驷虎气龙姿备六驺之翊卫竦九陛之威仪倘见赏其神骏长托乘于轩墀
　　瀛台赋【有序】
　　瀛台在
　　大内之右西苑之中巨搆开规橅太紫嘉名肇锡髣髴蓬瀛维
　　世祖章皇帝辟九仞之基惜十家之产程材庀宇就下因高木不雕锼饰无藻缋虽茅茨俭朴不资人力之劳而山水萦环未减天工之胜万几清暇
　　翠辇时临听政勤民于是乎在我
　　皇上凝图有永继序无方粤岁斯丁诹辰重午泛舟仙沼弭节灵台拂云防之棽离皆成湛露振芳蕤之的砾尽是天葩爰稽周令之文寔在南讹之月可以升山陵远眺望礼之宜也时为大矣夫探竒防府非无羣玉之峰选胜唐中亦有三神之境盘游徒侈化理何裨岂若今兹有逾曩烈用竭管蠡之见敬陈颂述之情是愧芜词无当胜槩
　　皇清之握象阐珍锡图凝厯苞六合以为家总八纮而作极贞符曜明泰阶宁谧天室威神宸居渊嶷岁当疆圉之期月中蕤賔之律乘舆夙驾瀛台是即位临西兑而
　　圣泽弥宏义取东瀛而真人攸宅盖自玉泉之水太液之池为广泽散作文漪碧千顷莽苍四垂日月吐纳轩楹蔽亏雕梁界道锦甃交陂鳯标翥羽鲸石翔鳞控玉蝀以喷雨跨金鳌而籋云霞波如绮苹吹无尘景山之岩岫巃嵸琼华之洞壑玲珑磴道窈折涧户幽通屏障罗列环玦琤峰迎仙仗谷应晓钟欲霁而林晖千状其雨则岚霏万重乃有丹梯盘互曲廊悬度隰衍原平隄回川注激水鸣春蔵舟纡浦葆翠霜浓麦黄云聚妆台则琳碧为釭蕉园则春浮名树旃檀之馥迎风迷迭之烟成雾于是林峦迤逦川陆纵横陟乐成之旧宇径涵碧之虚亭缨冈带阜缭白萦青楼观崒殿阁峥嵘璇题璧磶绣供雕甍苕苕迥出翼翼孤擎跂飞鸟以斯厉佩长虹而若萦轶云雨以下度排星河而上征可以仰餐颢气俯揖羣灵擢楼松之千仞抗阆风之九成重以新荑璀璨芳干纷蕤芝房三秀兰畹九滋梧则萋菶生冈竹则檀栾映池桃李则不言成防栝柏则后凋挺姿般般之足翽翽之仪棷驯白泽囿扰黄支鳬雁翺翔于脩渚孔翠翻腾于茂枝既乃品彚恬熙景物明淑睇万里于纤毫揽九州而盈掬紫塞斜萦红螺森矗聚燕风恬晾鹰霜肃隠现桑干之河缥缈香山之麓金台有骏骨之羣泰畤见神光之烛升高望远四维一瞩柏梁无以絜其观神明不能方其躅狭制度于通天之称埒壮丽于凌云之筑
　　皇帝乃驾赤駵之骆树朱鸟之旓祝融引节清征鸣韶定晏隂以静事散炎景而居高寄远心于濠濮托逸想于松乔于时清晖拥榭翠涨平川龙鬐齐奋鳯喙争骞凌雕文之画舸曳湘縠之轻烟荷碧筒以猗靡榴绛实以鲜妍葵丛生而就日蒲九节而延年
　　宸游既豫
　　睿藻仍宣洒翔鸾之仙翰染濯锦之瑶笺不数具茨之驾遑羡横汾之篇若乃菡萏纷披绮妆明靓曾
　　诏廷臣共承休问命桂楫以溯新波见荪桡之击明镜颁蓬池之银鲙泛鹤觞之珠醖朱陵之李澄鲜玉井之冰清润甘雨涤烦凉颷解愠披九天之濊泽赓五之雅韵又若丽旭始升惠风初扇时鸟嘤鸣繁英葱蒨黛耜并陈绀辕将劝辨云物于嘉辰播雨膏于芳甸暮春合射之仪元已流觞之宴殿中扬白兽之樽水面捧金人之劒逮夫清商乍奏爽宇方澄栁寒月皎桐疎露清挹仙茎之沆瀣听天籁之竽笙省敛则弄田秔熟招隠则小山桂馨岂独阶堆连璐径糁雕英歌黄竹而恤祈寒之困咏来思而轸远戍之情是以抱独一堂游神八荒靡远勿届何施不臧吹动植之机以广仁慈之汜濩悟流峙之理以侔道徳之精刚既书同而轨一亦化美而治光罢烽堠于寰海受共球之骏厐摅卿云而复旦呈含誉以垂芒遂乃弥性游翺从容咏陶学山探奥笔海回涛缉熙懋建俊乂勤招履髙思下居逸念劳岐阳钟鼔之盛巻阿车马之饶登斯台以同乐抗往哲而为昭【小臣】作颂用补风谣颂曰天垂呈象地敞皇州崇台沙立夐乎建斿餐华日近吸英灵浮匪风则御亦云与游同规方丈比美瀛洲六龙莅止视远听周
　　圣心孔怿庶政载修维徳峻极上与天侔百常允陟景福来酬瑞繁山委嘏集川流穆然并峙万防千秋
　　温泉赋
　　若夫干维上运坤络旁宣结为五岳散作百川洛符禹范河瑞羲年灵长之美坎徳斯全元气盎溢温泉出焉尔其山岭岑崟冈峦层复衍脉髙原发源峻谷瑶窦溅珠琼沙喷玉初似游丝渐如飘縠乍潆洄于谿涧终澶漫于陵陆既之而渊渟亦扬之而波属遂喷薄于郊坰且蔽亏于林木彼其因寒为性就下而趋凡水皆一兹泉则殊苞五行而回干乗一气而盘纡通机缄于化轴开槖籥于灵枢含火徳之温煦纳沃焦之委输歴四时而皆暖经三冬而不渝审隂阳之为炭知天地之为罏揽之融泄挹之静深夏无毒热冬无沍隂飞霰不积繁霜讵侵何俟凌人之政无劳黍谷之音蟠烛龙于水底媚阳燧于波心浸咸池之若木浴跸羽之阳禽澄之自定淆之弥净铺缟练之缬文玻璃之明镜溯阳谷而可通登炎洲而若近润能及物非由挹注之劳热不因人讵改清冷之性况乃无终旧封北平胜槩明月之峡黄花之塞控卢龙而作咽喉翼神京而为襟带拱北极而非遥瞻
　　孝陵而斯在王气如龙祥云如盖丹砂的砾而中蔵醴泉络绎而纷防信天产之灵区呈
　　皇朝之上瑞至若焦溪见于郦经骊山表于唐世蜀都之井沈荧曲阿之潭扬沸讵有得于冲和徒相夸其神异岂若斯泉郁为奥府磅礴太和絪缊终古如湛露之斯浓类薰风之自鼓凝之则如醴如膏泄之则为云为雨可以涤烦释躁悦志怡神宁人便体浴徳澡身蕃滋卉物粒我生民念庶征之时燠跻一世于阳春濊天波而勿幕广
　　圣泽于无垠近日月而不冰非如渑水现荣光而有耀长似河津
　　天象赋
　　若夫太极既形两仪并建天始地生乾清坤宴相彼皇穹溥博周徧形则弹丸徳惟行健理幽而难窥象昭明而可见于是旷观峻极周览太虚紫微之内上帝攸居环列宿之焕若握中枢而谧如拥枪棓而茎擢启阊阖而云摅备钩陈之翊衞防华盖之扶疎前星者储贰之体后宫者正妃之余御宫典仪于椒寝柱史执简于彤除文昌与上将齐列司禄与贵相同墟平狱讼于大理筦防舌于尚书四辅焕而八风俱畅三台耀而一徳相于泰阶则长明玉烛斗魁则独运帝车别有太微之垣天市之枢五行迭王四气旁敷中施黼座外设直庐执法临于廷尉谒者值于鸿胪九卿宣猷于省寺诸侯述职于疆隅依乌者郎官之位少微者博士之徒宗正之亲疎有序虎贲之警跸无虞造父扶轮而先路王良策马而前驱咸备官于层汉同展采于亨衢南有清庙髙骞灵台逦倚天阙崔巍端门宏邃张为厨以觞客栁为宰以和味翼为礼乐之官星为衣裳之笥长沙卜寿考之征东井掌水衡之事积金积帛鬼者所以察奸左辖右辖轸者所以主骑五车灿而轨道平三光明而皇风被西有天街之上车舎之中九斿萦拂三柱玲珑奎者武库之备娄者苑牧之充参者偏禆之任亦为鈇钺之雄胃为廪而司谷昴为耳而司聪毕为罕车有搜苖以肄戎事觜为军候有葆旅以衞王宫雕弧静而师中贞吉南极见而天下时雍北有爵禄之斗文章之璧危司陵寝虚司祭疈牵牛亘乎闗梁离宫起于营室须则二女同居天孙则七襄终日羽林则壁垒清严匏瓜则鱼盐纤悉河鼓掌阃外之戎旃离珠典宫中之袐饰有云雨之宿以沛其恩波有雷霆之星以威其淫慝东有房为外府心作明堂苍龙超趠四马腾骧箕好风而翕舌氐涸水而成梁亢则燕居敛福尾则螽斯凝祥后牵前衿市楼测其虚实左李右将大角控其中央摄提者甲乙之躔所以直斗杓而建月令析木者幽燕之次所以垂景曜而福
　　帝乡又有列象成文顺天左循王填星于土徳播粒食于生民水为辰而司智木为岁而司仁火为荧惑五事之所以用乂金为太白五味之所以作辛他若竹林建树咸池汉津如觌豫赏于彼清旻器府缥缈鼓吹缤纷于奏广乐于彼鸿钧熊罴虎豹之类江河园苑之伦既繁错而难举亦碎而不陈靡不规摹于太紫拱衞于北辰乃知中宫者至尊之位泰一者至贵之神可以覆育于万物可以函盖于九垠故有定位焉崇上卑下亘古不迁有悬象焉日升月恒贞明递宣以言乎日纯干之用太阳之质扶桑以升细栁以入踆乌三足而能飞建木千寻而自植黄道赤道于以纪其经行髙舂下舂于以标其晷刻以言乎月隂教之修内德之协顾兔在腹方诸含液騐鱼脑而光盈画芦灰而晕阙哉生旁魄辨候于玉斧之宫三珥重轮表瑞于金枢之穴日者离之精月者坎之灵五星天之纬四七天之经其去地也十有九万七千里而逺其周天也三百六十有五度而嬴日月则有四游九道之可测星辰则有三百二十之可名有运行次舎之度有迟速守犯之形璿玑垂其模范浑仪合其规程穹天昕天之说皆已阙其义周髀宣夜之术讵能得其情若夫直专动静天之体也圣人则之以尽性刚健中正天之用也圣人法之以出政七曜于是乎贡其休征九霄于是乎彰其瑞应焕乎连璧之符丽矣编珠之映甘露之味如膏绛河之光如镜如星非星焱焱炎炎而吐辉如云非云郁郁纷纷而呈庆荣光之烛五老所以祝唐尧复旦之歌八伯所以颂虞舜况夫
　　上圣垂旒至诚格幽刚柔协喜怒刑赏毘春秋天不爱其道神若惎之谋膺灵眷兮璇极集珍贶以介邱瑞穰穰兮山之委福浩浩兮川之流恍昭回而在上垂糺缦而凝休观诸象而可悟揆以理而不浮信乎天人之感应为甚速夫何俟乎保章冯相之属用推测以相求
　　禹贡山水图赋
