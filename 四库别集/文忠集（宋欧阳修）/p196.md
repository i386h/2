<!-- { "loadSidebar": true } -->
　　右汉鲁峻碑云君讳峻字仲严山阳昌邑人监营谒者之孙修武令之子治鲁诗顔氏春秋举孝廉除郎中谒者河内太守丞辟司徒司空府举髙第御史东郡顿丘令迁九江太守拜议郎太尉长史御史中丞司校尉遭母忧自乞拜议郎服竟还拜屯骑校尉以病逊位熹平元年卒门生于商等二百三十人諡曰忠惠父其余文字亦粗完故得迁拜次序颇详以见汉官之制如此惟云遭母忧自乞拜议郎又其最后为屯骑校尉而碑首题云汉故司校尉忠惠父鲁君碑二者莫晓其义治平元年四月二十二日
　　后汉儒娄先生碑【嵗月见本文】
　　右汉儒娄先生碑云先生讳寿字九考南阳隆人也祖太常博士父安贫守贱不可营【集本作荣】以禄先生童孩多竒岐嶷有志好学不厌不饬小行善与人交久而能敬荣沮溺之偶耕甘山林之杳蔼又曰有朋自逺冕绅莘莘讲习不倦年七十有八熹平三年二月甲子不禄今光化军干德县图经载此碑景祐中余自夷陵贬所再迁干德令按图求碑而寿有墓在谷城界中余率县学生亲拜其墓见此碑在墓侧遂据图经迁碑还县立于勅书楼下至今在焉治平元年六月十三日书【右真迹】
　　后汉郭先生碑【真迹　嵗月未详】
　　右汉郭先生碑云讳辅字辅成其先出于王季之中子为文王卿士食采于虢后世谓之郭歴战国秦汉子孙流分来居荆土先生其少也孝友而悦学其长也寛舒如好施是以宗亲归懐乡防髙尚年五十有二遇疾而终其以而为如及用乡防字与娄寿碑同盖汉人如此尔治平元年六月二十日书
　　又【集本】
　　右不见书撰人名氏碑在襄州谷城县界中其辞云先生讳辅字辅成其先出自有周王季之中子为文王卿士食采于虢至于武王锡而封之后世谓之郭春秋之时为晋所并歴战国秦汉子孙分来居荆土氏国立姓焉传云圣贤之后必有达者先生应焉孝友而恱学其长也寛舒如好施是以宗亲归懐乡防髙尚年五十有二遇疾而终其文字古质盖汉之碑也其用乡防字与汉娄寿碑同其曰寛舒如好施盖以如字为而也春秋书星陨如雨释者曰如而也然施于文章以如为而始见于此也
　　后汉桂阳太守周府君纪功铭【熹平中】
　　此君检汉书无之今碑石缺不见其名惜乎遂不见于世也南人纪其所修泷水即韩文公所谓昌乐泷者是也至今以为利祠宇甚严云【右集本】
　　后汉桂阳周府君碑【熹平中】
　　右汉桂阳周府君碑按韶州图经云后汉桂阳太守周府君碑按庙在乐昌县西一百一十八里武溪上武溪惊湍激石流数百里昔马援南征其门人辕寄生善吹笛援为作歌和之名曰武溪深其辞曰滔滔武溪一何深飞鸟不渡兽不能临嗟哉武溪何毒淫周使君开此溪下合真水桂阳人便之为立庙刻石又云碑在庙中郭苍文今碑文磨灭云府君字君光而名巳讹缺不可辨图经但云周使君亦不着其名后汉书又无传遂不知为何人也按武水源出郴州临武县鸬鷀石南流三百里入桂阳面桂阳真水【一有梨溪二字】卢溪曹溪诸水皆与武水合流其俗谓水湍峻为泷韩退之诗云南下昌乐泷即此水也碑首题云神汉者如唐人云圣唐尔盖当时已为此语而史传他书无之独见于此碑也【右集本】
　　后汉桂阳周府君碑后本【熹平中】
　　右汉桂阳周府君碑余初得前本恨其名遂磨灭后有国子监直讲刘仲章者因出其碑而为余言前为乐昌令因道府君事云名憬问其何以见之云碑刻虽阙尚可识也乃以此碑并阴遗余盖前本特模者不工尔又余初以韩集云昌乐泷疑其误乃改从乐昌仲章曰不然县名乐昌而泷名昌乐其旧俗所传如是韩集不误也乃知古人传疑而慎于更改者以此【右集本】
　　后汉费府君碑【嵗月未详　集本】
　　右汉梁相费府君碑其名字若云讳况字仲虑而况疑为泛虑疑为寛其官阀可见者为萧令九年沛有蝗独不入其界国以状闻朝廷嘉诸拜梁相春秋八十卒其铭颇简而文字粗完云穆穆显祖厥德懿铄播勋于前丕硕基业遗爱于民福流于后胙自此磨灭不可识者八字其卒章云功烈休矣来昆戮力而穆字为穆古文多然
　　后汉郎中王君碑【光和元年】
　　右汉郎中王君碑文字磨灭不复成文而仅有存者其名字官阀卒葬年月皆莫可考惟其碑首题云汉故郎中王君之铭知君为汉人姓王氏而官为郎中尔盖夫有形之物必有时而弊是以君子之道无弊而其垂世者与天地而无穷顔回髙卧于陋巷而名与舜禹同荣是岂有托于物而后传邪岂有为于事而后着邪故曰乆而无弊者道隠而终显者诚此君子之所贵也若汉王君者托有形之物欲垂无穷之名及其弊也金石何异乎瓦砾治平元年四月晦日书
　　后汉太尉陈球碑【嵗月见本文】
　　右汉太尉陈球碑云君讳球字伯真广汉太守之元子也又云除郎中尚书符节郎慎陵园令换中东城门候迁繁阳令拜侍御史其后又云拜将作大匠其余磨灭仅存按后汉书球传云父亹广汉太守阳嘉中球举孝廉稍迁繁阳令太尉杨秉表球零陵太守后累拜司空光和元年迁太尉坐日食免复拜光禄大夫与司徒刘郃等谋诛宦官曹节等不果下狱死球在零陵破贼胡兰朱盖有功威着南邦今碑破兰盖事班班可读与传皆合惟不着诛宦官事至其卒时文字磨灭不可识惟云六十有二亦与传合予所集録古文与史传多异惟此碑所载与列传同也治平元年四月晦日书【右真迹】
　　后汉敬仲碑【嵗月见本文】
　　右汉敬仲碑者其姓名字皆不可见惟其初有敬仲二字尚可识故以寓其名尔盖疑其人姓田氏也大抵文字磨灭比其他汉碑尤甚字可识者颇多第不成文尔惟云州郡课最临登大郡又云居防致哀又云司从事治书侍御史又云光和四年闰月庚申此数句粗可读尔其余字画厪完者以汉今为难得録之尔治平元年闰五月廿九日书【右真迹】
　　后汉无名碑【此与前跋大槩同】
　　右汉无名碑文字磨灭其姓氏名字皆不可见其仅可见者云州郡课最临登大郡又云居防致哀曾参闵损又曰辟司从事拜治书侍御史又曰奋干刚之严威扬哮虎之武节又曰年六十三光和四年闰月庚申遭疾而卒其余字画尚完者多但不能成文尔夫好古之士所藏之物未必皆【一作能】适世之用惟其埋没零落之余尤以为可惜此好古之僻也治平元年六月五日书【右真迹】
　　后汉槀长蔡君颂碑【光和四年　真迹】
　　右汉槀长蔡君颂碑在镇府故天章阁待制杨畋尝为余言汉时书在者此为最佳畋自言平生惟学此字余不甚识书因畋言遽遣人之常山求得之遂入于録
　　后汉唐君碑【嵗月见本文】
　　右汉唐君碑其名巳磨灭其字正南云【集本作云字正南】颍川郾人也其先出自庆都感赤龙生尧王有天下苗胄枝分相土视居因氏唐焉君父孝廉郎中早卒君继厥绪躭道好古敦书味诗守舞阳丞颍阳令察能治剧迁豫章其后遂复磨灭虽文字班班可见而不能得其次序其后又云换君昌阳令吏民慕恋牵君车轮不得行君臣流涕道路琅玕是故从事郡掾刋石树颂歌君之美据此盖县令去思碑尔其后又云光和六年二月壬午朔二十五日丙午则知唐君为后汉时人矣治平元年闰五月二十八日【右真迹】
　　后汉朱碑【嵗月见本文】
　　右汉朱碑云字伯灵察孝廉除郎中尚书侍郎以将事去官于时幽州州下灭一字夷侵防以君为御史中丞讨伐其后磨灭又云鲜卑侵犯障塞复举君拜幽州刺史年六十四光和六年卒之事迹不见史传其仅见于此碑者如此碑在今亳州界中云将事去官莫晓其语治平元年六月十四日书【右真迹】
　　后余守亳州徙碑置州学中
　　后汉小黄门谯君碑【嵗月见本文】
　　右汉小黄门谯君碑云君讳敏字汉达年五十七中平二年卒其文字不甚磨灭而官阀无所称述惟云肃将王命守静韬光以逺悔咎而巳后汉宦者用事灵帝时尤盛敏卒之嵗张让等十二人封侯于斯之时能守静逺悔是亦可嘉然敏以一小黄门而立碑称颂于此可见宦官之盛也治平元年四月三日书【右真迹】
　　后汉熊君碑【嵗月见本文】
　　右汉熊君碑云君讳乔字举举上灭一字其官阀不可详考其仅可知者刘表时为绥民校尉后迁骑都尉建安二十一年卒享寿七十有一其云治欧羊尚书其字非讹阙而以阳为羊盖古文字少故须假借至汉字巳备而犹假用何哉后云太嵗在申申上灭一字以歴推之当是丙申又云碑师舂陵福造福上灭一字当是其姓其书显字皆为按许慎说文显从防声而转为累其失逺矣莫晓其义也【右集本】
　　后汉俞乡侯季子碑【嵗月未详】
　　右汉俞乡侯季子碑云君讳熊字孟下阙一字广陵海西人也厥祖天皇大帝垂精接感笃生圣明子孙享之分源而流枝叶扶踈出王别受爵列土封侯载德君光武皇帝之广陵王之孙俞乡侯之季子也由是而后文字缺灭其稍稍可读者时得其一二云六籍五典如源如泉既练州郡巻舒委随化流南城政犹北辰三祀有成来臻我邦仁恩如冬日威猛烈夏日吏民爱若慈父畏如神明其后又云采摭謡言作诗三章据碑文无卒葬年月而其辞若此似是德政碑按后汉书光武皇帝子曰广陵思王荆荆子元寿等四人皆封乡侯史略而不载其名俞乡侯者不知为谁也思王荆之第几子也天皇大帝之语自汉以来有矣【右集本】
　　后汉武荣碑【嵗月未详】
　　右汉武荣碑云君讳荣字舍【集本作含】和治鲁诗经韦君章句孝经论语汉书史记左氏国语为州书佐郡曹史【集本作文学】主簿督邮五官掾功曹年三十六南蔡府君察举孝廉执金吾丞孝桓大忧屯守武阙加遇害气遭疾殒灵其余文字残缺不见其卒葬年月又不着氏族所出惟其碑首题云汉故执金吾丞武君之碑云治平元年五月六日书【右真迹】
　　后汉秦君碑首【嵗月见本文】
　　汉碑今存者少此篆亦与今文小异势力劲健可爱【蔡君谟题】
　　右汉熹平中碑在南阳界中字巳摩【或作磨非】灭不可识独其碑首字大仅存其笔画颇竒伟蔡君谟甚爱之此君谟过南都所题乃皇祐三年也今一纪矣嘉祐八年九月十七日书【右真迹】
　　又【此集本与真迹颇不同故两存之】
　　右汉秦君碑首题云汉故南阳太守秦君之碑秦君不知为何人碑在南阳界中字巳磨灭不可识独其碑首字大仅存其笔画颇竒伟蔡君谟甚爱之
　　后汉元节碑【嵗月未详】
　　右汉元节碑文字磨灭不见其氏族其可见者才数十字尔云君【集本无此字】讳立字元节其先出自伊尹其余不复成文其铭云于穆从事疑其姓伊而为从事也碑无年月而知为汉人者以其体与他汉碑同尔治平元年五月三日书【右真迹】
　　后汉残碑【嵗月未详　真迹】
　　右汉残碑不知为何人所存者才三十二字不复成文惟云髙字防知其名髙又云汉【一有中字】兴复知为后汉时人而字在者甚完体质淳劲非汉人莫能为也故録之
　　后汉天禄辟邪字【嵗月未详】
