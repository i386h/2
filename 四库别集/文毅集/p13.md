<!-- { "loadSidebar": true } -->
　　吾伊声断熊丸胆灯火烟消墨篆帷不但古人有贤母看碑挥泪痛慈闱
　　题观奕图
　　去年曽到烂柯山看着残棋不肯还自是太平舒化日神仙都只在人间
　　题嵗寒图
　　羣芳摇落尽凋残唯有孤松耐嵗寒为道沧洲深雪里独留苍翠与君看
　　松
　　石上青松百尺长松花落涧水生香丁宁樵斧休戕伐留待他年作栋梁
　　竹
　　修篁解箨出林梢劲节扶疎长凤毛伫看他年坚似玉裁竿东海钓金鳌
　　桂
　　桂树团团翠欲流灵根原自月中求东风吹动黄金粟散作人间富贵秋
　　梅
　　潇洒寒梅吐玉葩暗香浮动老仙家应知鼎鼐调羮味几向园林傲雪华
　　和山隂宋太史韵
　　大秀千峯菡萏开玉梁髙接九仙台预从山顶结茅屋待等先生跨鹿来
　　令子能书逼右军新诗妙墨总超羣明朝又向江头别遥望文星隔五云
　　戏题卓撒
　　一斧不成两斧成暂于低处立功名虽然未得居台辅且在人间正不平
　　墨鹰
　　凛凛东风日未西珊瑚枝上暂幽栖千山万怪藏踪迹野旷青天不敢啼
　　黑鹰度海下林峦怒目雄惊胆气寒良史笔端参造化为留英气画中看
　　题画
　　楼观青红锁翠烟树寒浓郁障空天此中谁是孤休客还有严装下濑船
　　退朝即事
　　少年天子重边功亲到凌烟画阁中勅赐勲臣绘图本常将殿扆作屏风
　　延英影对碧衣郎端砚纎毫各别床天子垂帘亲考试宫人手里过茶汤
　　云驳花骢各试行一般毛色一般缨殿前来往重骑过欲得君王别赐名
　　柬某明府
　　都门卿相尽弹賸有文章送县官他日轺车采循吏蒲鞭应尚笑刘寛
　　赵广文来辱寄诗开缄云采动涟漪字江不用栽棠树丹桂林中寄一枝
　　赠澹泉罗彛伦
　　故人散尽独君存风雨相逢海上村尊酒饮防情不尽更留余烛照黄昏
　　送镏若斋
　　社燕秋鸿各自飞我来君去若相违西湖西畔梅如雪应有林逋待子归
　　万柳千花拂酒旗南陵北苑草离离居庸闗下泉呜咽又是东风欲去时
　　寄友
　　昨日金门进讲书君辞丹扆下阶除遥知防服趋庭日何异神仙上碧虚
　　祖帐髙歌易水濵风波萍梗旧雷陈明年定有归来日共醉青湖玉带春
　　黄金径拟飱秋菊紫翠楼将倚晚松听彻雨声旋入梦唤醒恨杀五更钟
　　寄于仲寛
　　欲写乡书寄故园行人已逺意空存举头忽见南来雁个个随君度塞门
　　游采石古塘寺
　　古塘姑熟小江边一路芭蕉緑更妍破衲老僧余九十细谈太祖渡江年
　　过池州
　　日日南风送客舟舒州才过又池州九华云卷芙蓉帐挂在青天白玉钩
　　安庆道中
　　半防初日皖州城千古英雄此用兵金阙剑光腾紫雾龙眠山色趁新晴
　　连日桐城阻去舟长江无奈拍天浮川灵解识朝天客数遣风涛着意留
　　小孤山
　　彭湖水合大江东孤柱中流势独雄千古狂澜资汝障不徒行客仗灵风
　　鞋山
　　凌波仙子夜深游遗得仙鞋水面浮嵗乆不随陵谷改化为砥柱障中流
　　泊江西赠友
　　江西水清石凿凿士生其间多异才今去欧黄还未逺要须力挽古风回
　　慧禄寺
　　慧禄寺前江水流萋萋芳草满汀洲十年不到临江郡依旧青松接画楼
　　新淦县
　　早春游望过欧潭青竹红桃水似蓝钓艇画船山色里令人只是恋江南
　　忧患中哭沧江兄
　　为忆螺陂字水西兄为和墨我题诗看山纵酒賔客此是平生得意时
　　生离死别太匆匆兄骑西行我棹东囘首白沙江上路夕阳黄叶怨秋风
　　弟兄同年复同道对床风雨每相期那知但隔篱东水不见生离死别时
　　少小同游白下门五人今有一人存江山花柳年年发折柳看花欲断魂
　　共泛西昌月下舟家贫为有稻梁谋却云但得长如此不愿人间万户侯
　　共看芙蓉天马山遥怜世上几人间田家有酒邀皆去尽醉相随步月还
　　冲虚观里看江涨又上中华礼白云还赴故人鸡黍约沉沉春夜细论文
　　到家几日南荒去文水江头送别时惆怅吞声泪垂血此情只有两心知
　　送友人还山隂
　　金凤洲头倒玉壶铜塘浦口送飞舻他时记得分处花雨春深听鹧鸪
　　挽凤岐父尹平御史
　　凤啣丹诏下天来圣主临轩策俊才二十三年悲短命乡人空望绣衣回
　　青春白简绣衣郎六月寒飞满面霜文水东流有余恨此生不复见张纲
　　读柴望小传
　　故旧三丧不弃捐柴君髙望世人传当时泪滴坟前土应作黄金彻九泉
　　题仲兄小像
　　彭城风雨夜连床説尽眉山感雁行亦记建文初二载丹青曽画解中郎
　　咏小松
　　小小青松未出栏枝枝叶叶耐严寒如今正好低头看他日参天仰面难
　　夜泊茶陵
　　山绕荒村水绕城蒻蓬藤簟水滩声秋风淅沥秋江上人自思乡月自明
　　白头鸟
　　风景萧条凤不鸣双栖田野更闗情为谁愁得头先白一段愁心画不成
　　题许由弃瓢图
　　白云松下日逍遥时掬清泉意更饶借问先生行此乐宫中圣主是唐尧
　　哭季岳黄金华
　　旅邸魂惊月在床昨宵梦里见黄香废城衰柳空残雪哭断斜阳过大梁
　　寄倪以孚
　　孔壁遗经义可寻都因传注惑人心从头且莫生枝节记得全文直万金
　　忧患中寄友
　　金屋晓寒龙砚湿玉阶春暖燕泥融如何一夜思乡梦只在文山字水东
　　手扶日月归真主泪洒乾坤望掖庭身死愿为陵下草春风常防万年青




　　文毅集巻六
　　钦定四库全书
　　文毅集巻七
　　明　解缙　撰
　　序
　　廖自勤文集序
　　充充乎文哉诗书六艺之文礼乐法度之文与凡立言埀训之文堪以载道者皆可谓之经天纬地之文也所以维持人心扶植世教事事物物各有条理非茍为是无用之具而已故皆自圣人发之后世学焉譬诸由道以入国所由入者正大深逺而不可测则其出也无穷昔者仲尼于诗书六艺礼乐法度立言垂训皆由下学上达以入于文王周公之道以至乎尧舜集其大成吐辞为经尚惧夫天下后世学者不知所从入也删诗书定礼乐赞周易修春秋以为学文者所归往舎是而他求者非惟不足经天纬地而且有害焉庄周之学入于遯世其出也荒唐而已申韩之学入于刑名其出也惨刻而已苏张之学入于利害其出也纵横而已其为天下之害可胜言哉庄周簧鼓老氏之説因以起虚无之教而贾谊亦学申韩之文观其鵩赋已深有释氏之微意岂非人心世教之害至于今尤烈欤若夫学圣人之文者沛然而莫能御粹然而入于正邹孟氏而已耳其他所入者可量则其出也有限驳而无以议为也譬诸商人身歴逺方珍怪之所象犀珠贝之物知之不密得之不多其出有限而应无穷则又假杂赝以欺人耳目非其文之善为杂也由其学之浅少无以应人之求也近世为文者尤甚患此反从事史汉战国百家方外之书剽窃竒漏纵横腐败神鬼荒忽极其镌巧形容以为此古文也论及性理则以时文鄙之援及诗书则以经生目之是将为天地人心世教之害有不胜言者此予之所甚忧也吾友廖君自勤乃祖及其尊君其叔父其季昆与予连世为道谊之交讲性理之学予与自勤少之所习耳之所闻惟六经圣人之训虽传注训诂长而后能诵之也是以出诸其口而笔之于书为文辞所谓荒唐惨刻纵横驳杂之説不惟有所择而取亦无所闻而不能焉予厥后稍喜观欧曽之文得其优游峻洁其原固出于六经于予心溉乎其有合也自勤之家法尤严目不覩非圣之书其先祖常举为训是以自勤之文得于邹孟氏为多养气以直故充塞两间而奔放浑灏知言有要故明辨切实而引喻曲当不矜谈天雕龙之巧絶无怪竒隐僻之説即其事之体而措之用语其理之常而尽其变未甞或昧于仁义道徳外经史而别为之辞也间甞得其近稿观之多所改定盖微近于荒唐辄改之微近于惨刻纵横驳杂辄改之所谓沛乎其不可御粹然而出于正者其几矣且其于文不惮改如此其学之所至心之所得有不可测者为何如哉若文之淳庞驳杂过其目如辨黑白昭乎其不可惑也与之言理益辨而词益谦学益进而心益下听之而不厌诵之而不能已于予心益溉乎其有合而所忧者不必忧也其将息邪説正人心树世教以进乎经天纬地之文也予何足以知之
　　周佥宪彦竒文集序
　　永乐庚寅春予自交广入朝道经虎头城下云南佥宪周君彦竒奉表行在驿舟夜呼相见欢甚出其文一编示予诘朝别去自贑至吉五百余里昼夜观之几忘寝食乡山在望不暇应接忽焉泊舟文江至家而尚在手賔客皆传观之共叹君之仕日显而文与之俱进也盖君生名家自少颖敏为学官宣城宣城名郡君不以为人师自侈也来试禁中问五经百史时务如古所谓宏词科一挥万言百解更端辞义俱伟廷中莫不叹服寻除国博不拜擢刑科给事中日与左右司豪辨昌言力争百辟皆靡遂超擢今官当方面之寄而奠夷夏之交勲旧宿将相与共事较之他方面实为难能人有日不暇给者而君乃从容于文章若是其富也非不恃其敏而益勤学能如是乎及今又得其全而观之葢其所经歴山川之雄伟又有以豁其气识畅其志趣而煦以发之也慨予平生所履与君有小异者甞登华岳穷河源而观于周秦汉唐宋之所经营亦颇有以豁其气焉然不若君之所歴者逺且大也君之示予盖甚幸焉虽然昔孔子惟南至楚西至河予与君之所歴者皆圣人之所未甞覩也而圣人之文存者可见议论有易大传叙事有春秋其答问言行有论语是岂有待于外哉周君以为然乎
　　顾太常谨中诗集序
　　臣缙少侍髙皇帝蚤暮载笔墨楮以侍圣情尤喜为诗歌睿思英发神文勃兴雷轰电逐顷刻间御制沛然数千百言一息无滞臣缙辄草书连幅笔不及成防画即速上进稍定句韵间或不易一字上惟喜诵古人铿鍧炳烺之作凡遇咿喑鄙陋以为衰世之制不足观故天下之士为诗鲜有能得上意者有诗僧宗泐甞进所精思而刻苦以为最得意之作百余篇髙皇一览不竟日尽和其韵雄深濶伟下视泐韵大明之于爝火也盖如泐者之不足以当圣意圣凡度量相越固如是耶近奉侍内廷获覩先皇所御书籍见其题曰顾録诗集二编盖先皇所甞置诸左右深有得于圣情者臣缙亟取而读之见其有髙一世之懐而谓人莫己知洞万古之志而谓圣贤可及谓麒麟凤凰可驯狎而九天可安行帝所可趋而进也谓亿千百年为须臾而日月可抚弄星辰可挤掷也谓风云可嘘吸雷电可奔走造化鬼神可叱咤而使令也其所以自持者盖将与金石常存而为三不朽之一也此所以上合髙皇帝喜其诗不置而天下之知者以为云行水流与物无竞而不知者以为狂为愚也此皆不足以知之惟髙皇帝知之臣缙知之于今而后世复有知之而将叹其不可及矣谨中松江人初以太学生典太常簿髙皇帝郊祀有执事之荣后以才名数为人所排毁髙皇帝怜而保全之今上嗣位擢为蜀王府教授重以啓沃亲藩之任予素相知而未相识也时年五十余矣一见如平生欢倾情洽且以其诗集示予因序其意如右云
　　西游集后序
