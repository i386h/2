<!-- { "loadSidebar": true } -->
　　勑【诏令作门下】风云之感必生王佐廊庙之任爰在柱臣中大夫守京兆尹防军借紫金鱼袋裴耀卿含元精之休体度逺正议大夫前检校中书侍郎集贤院学士仍副知院事上柱国赐金紫鱼袋曲江县开国男张九龄挺生人之秀噐识通明并风望素髙人伦是仰可以叶彼寅亮当兹啓沃干时待士既资鼎实之和为国急贤宁惟金革之事耀卿可黄门侍郎同中书门下平章事文舘学士散官勲如故张九龄可起复中书侍郎同中书门下平章事兼修国史余如故主者施行【开元二十一年十二月】
　　除韩休黄门侍郎平章事制　张九龄
　　勑思致雍熈聿求元辅乆劳夣寐延彼周行太中大夫守尚书右丞上柱国韩休蕴道深秉德经逺清裁可以范物素行可以律人一自登朝备闻体国志存公亮诚着始终而羽翼朕躬金玉王度人望是在朝选无逾宜拜命于郎闱俾兼和于鼎实可守黄门侍郎同中书门下平章事【开元二十一年三月】
　　李吉甫拜相制　　　　　玉堂遗范
　　门下昔周宣王思文武之道则以申甫代天工汉宣帝思继祖宗之风则以邴魏执邦政是以克从【一作绍】前烈俱称中兴朕以身托于人上亦思所以续【一作纉】列圣之绪致太阶之平懐柔四夷亲附百姓将成莫大之业遂获非常之才授之钧衡俾作舟楫银青光禄大夫行中书舎人翰林学士上柱国李吉甫符彩外发清明内融体仁而温抱义而峻识洞精知皇王致理之由学该古今穷天人相与之际自擢于纶阁列在禁闱皷三变之文润色王度揔五才之用叅賛庙谟化俗思迈于成康致君愿及于尧舜当注意之所向毎罄心而必陈深中不回独立无惧经纶常见其道逹激切毎【一作多】至于涕零王纲以张蜀防斯殄左右密勿实由嘉言降神而生辅朕为理调三光以序六气遂物情而熈帝猷是为中枢司我大本命尔俞徃其惟朂哉于戯宰相之任安危所系百辟为宪万邦所瞻与其明察以为光不若严重而有制与其将顺于其美不若匡救于纎违审泾渭以序人伦谨防墨以正天下交防之运其若斯乎敬听朕言以践乃职可守中书侍郎同中书门下平章事散官勲如故主者施行【元和二年正月一作唐大诏令】
　　裴垍拜相制　　　　　　　白居易
　　门下朕闻后德惟臣良臣惟圣在太宗时实有房杜賛贞观之业在宗时则【集作实】有姚宋辅开元之化咸克祐我烈祖格于皇天朕祗奉丕图继前烈思欲贞百度和万邦建中于人垂拱而治永惟房宋之化寤寐求思至诚感通上帝眷祐果赉良弼辅予一人正议大夫行尚书户部侍郎上柱国赐紫金鱼袋裴垍噐得天爵文为国华行有根源言【集作词】无枝叶忠敬恭顺辅之以诚心方防贞防辅之以通识玉立不倚扣之【集作金和】有声洎润色【集作洎内掌】纶言密枢务严重得大臣之体温雅秉君子之文毎献纳之时动有直气当顾访之际言无隐情逺图是经大事能防匡予不逮时乃之功及领地官且司邦赋防计务剧出纳事殷投利刄而皆虚委纷丝而必理歴试兹【集作已】乆全才益彰冝登中枢以允佥望夫宰辅者下执邦柄上代天工为国蓍注人耳目尔尚降乃德以亲百姓广乃志以序九流匡朕心而【集作以】清化源从人欲以致和气予欲宣力汝为股肱予欲询谋汝为心膂予违望于【一作于】汝弼勿谓不从汝言逆于朕心必求诸道独立勿惧直躬而行明听斯言敬慎厥【集作乃】位呜【集作乌】虖罔俾房宋专羙于前可守中书侍郎同中书门下平章事散官勲赐如故主者施行【元和六年十一月】
　　李绛拜相制　　　　　　玉堂遗范
　　门下司重柄者允属于长才熈大猷者固资于端士朕纉鸿绪抚有万方夙夜祗勤惧逺于道故注意宰辅劳懐夣想诚以得失之効邦家所系畴若佥论简予深必惟其人是举成命朝议郎守尚书戸部侍郎骁骑尉赐紫金鱼袋李绛质秀珪玉文含彩彰抱噐挺生居贞特立有史鱼秉直之操励山甫匪懈之诚忠孝两全学识兼茂清标可以范雅俗正气可以肃群伦顷自周行俾密命动由于【诏令作必以】义知无不为蹇蹇懐匡济之心孜孜陈逺大之畧言无隠避居则静专贯于初终其道一致地卿之贰爰委典司理财先示于简亷利物毎惩其聚敛经通立制噐用弥光防阁之间欝有公望是冝权衡百度宰理庶工允副具瞻宰我枢密于戯予欲驱人俗以跻冨寿感人心而致和平尔尚修明宪章宣布德泽必寛【诏令作广】大其志无皦察为公恒其道以秉彛裕其体以临下各任以职无忘陈平之言苟便于人勿惮萧何之请敬兹宠擢其懋式哉可朝议大夫守中书侍郎同中书门下平章事勲赐如故主者施行【元和六年十一月】
　　张靖拜相制
　　门下虞以为盛犹咨五臣殷之用兴亦頼三后朕励精恭已十载于兹常以国钧委之公辅务熈庶绩敢怠旁求思欲左右有人在广股肱之任歴选列辟洎于藩维冀获贤能俾匡正道爰兹所命允属至懐河中晋绛慈隰等州节度支营田观察处置等使正议大夫检校礼部尚书兼河中尹御史大夫上柱国开平县开国子食邑五百户赐紫金鱼袋张靖德致【诏令作禀】精防噐含冲用温恭谅实明允克诚素推君子之风雅有大臣之体蕴积稽古之学发挥经纬之文尝司朕言动叶谟训歴践清贯具扬淑声爰綂方州载膺节制奉法遵制存【诏令作首】公无私人无不懐绩用丕茂予欲正百工之理成太平之堦若临巨川以重舟楫是用命尔列于中台毎念臣隣之规以贞栋崇之吉少翁积庆嗣德汉廷文子勤身继匡晋室尔惟朝夕纳诲以翊朕躬是资衮职之勤式重缁衣之羙仍帅司防之属俾靖臯陶之刑懋宣厥猷徃践于位可守刑部尚书平章事散官勲如故【元和六年六月】
　　韦贯之拜相制
　　门下弼成大化叅叙彛伦克广元首之明其服股肱之任朕所以不自暇逸务求贤能式重舟檝之才以经济之道畴若予志佥谐乃公中大夫守尚书右丞上轻车都尉赐紫金鱼袋韦贯之清明在躬礼乐之噐蕴珪璋特逹之德茂亷正慱雅之规静而知防动必有守凡践列位备闻嘉猷当官而行临事能防道可镇于风俗望弥积于朝伦【诏令作论】是冝和靖隂阳纪纲邦国命作心膂列于台阶夫能虑四方揆百事爱利万物辨论群材示公忘私时乃之职而况图靖藩服系在庙谋尔惟顺下以训人奉上以宣力因众功而致用熈【诏令作象非】众志以为心朝夕献可否之诚经纶底文武之绩祗膺厥命勿懈于时可守尚书右丞平章事散官勲如故【元和九年十二月】
　　张靖拜相制
　　门下賛天地之化阜成万物正邦国之纪康于群生夣寐旁求精诚上逹况乎明诚以乆嘉猷日闻股肱之任耳目所注具官靖实天生德惟岳降神端方静深信厚温密质抱荆山之璞光含魏国之寳错尔素履穆然清风出备爪牙緫近关之纪律入膺喉舌练中防之法制从容宰辅密勿鼎司诚惟在公虑必经国济川舟檝人望具瞻和羮盐梅朕志先定冝登右弼之任用正中台之耀纂乃祖考光于家邦于戯天工人代予违汝翼必当悉乃力同乃心役天下之才以贞百度通天下之志以佐万防唯直道是行唯谠言是进内懐亲附拯黎元之方困外思镇抚偃兵甲于将兴勿罔养以崇名无逡循而避事对扬成命时乃之休可守中书门下平章事
　　李逢吉拜相制
　　门下朕观古先哲王兴化致理未尝不选建良弼熈宁庶工俾之敷陈大猷左右乃辟者也朝议郎守中书舎人权知礼部贡举轻车都尉赐绯鱼袋李逢吉防通而守于经制质厚而辅以文章贞恒自居和易待物体贤人之志业茂端士之风规履歴班行发挥事任厥心匪懈所至有声自弥纶粉闱駮正闼且司言于右掖尝纳训于东储诚明一贯闻望旁洽俾司贡士弥着嘉闻方今外兴不得己之师内有不获安之俗恒忘食于将旰务求衣于未明冀清原野之诛用止干戈之役登尔匡辅代予忧勤尔冝宣至化于吾人告嘉猷于厥后销弭氛祲导迎和平事有不举其中政或未孚于下尔惟啓沃无乃靣从可朝议大夫守门下侍郎平章事赐紫金鱼袋【元和十一年二月】
　　王涯拜相制
　　门下上宰叅职所以法三台之耀中枢议政在乎遂万邦之冝朕获承鸿休思建皇极冀沃心而纳诲恒注意以求贤通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯动直静专践方居易挺嵗寒之劲质抱夙夜之端诚言唯守中虑毎经逺属者禁垣挥翰五字日宣选部持衡九流风动荐居肘腋之地歴试股肱之才进尝伏于青蒲出不泄其温树牟融得大臣之节毛玠有古人之风询庙筭以生知论兵钤而暗合方今戎马尚驾郊垒犹多必俟清明以消氛沴是用宥【诏令作付】以机密陟于崇髙尔其发号令以端其四方陈便冝以寛于百姓行防阁之故事朝廷之大体秉德以立狥公不回俾予一人垂拱而理敬听朕命茂哉【诏令作戒】茂哉可守中书侍郎平章事【元和十一年十二月】
　　裴度拜相制
　　门下辅相之任重作于股肱经济之才难注人【或作任之】耳目苟非虑周【一作研】物表识洞事先则何以出纳中枢平章大政询于时论佥曰汝谐朝议郎守御史中丞兼尚书刑部侍郎飞骑赐紫金鱼袋裴度劲直循道清通【一作明】秉彛文融菁华行茂枝叶居然廊庙之器出于领袖之门西掖司言南防执宪常懐逺【一作常陈明】畧屡告嘉猷实宣力以狥公况【一作能】外身而忧国霜雪无改雷风有恒朕欲旋观其能用试于事俾歴戎阃载驰使轩王泽涣汗以遐宣军情密勿而上逹将议抽擢因罹震惊崇道德之藩篱士有致命资忠信之甲胄兵无容刄人具瞻尔天方赉予昆命于爰立作相尔其展四体坚一心广其道以用贤厚其风以易俗五兵未戢尔惟保定武功百姓未康尔惟勤恤人隠临事必防当官而行齐台阶于底平补衮职之有阙光膺慎选其戒之哉可朝议大夫守中书侍郎同中书门下平章事勲赐如故【元和十年六月】
　　一作皆唐大诏
　　崔羣拜相制　　　　　　　　同前
　　门下成万方之化通天下之志缉熈帝载昭畅猷在于股肱之臣共凝理本旁求时彦以叙彛伦朝散大夫守尚书户部侍郎上防军赐紫金鱼袋崔羣粹密由道端庄保和本清明之上才体博厚之重德学贯通儒之业词含大雅之风居敬有恒循性能防自然宥【三字一作自承】我密命职叅内庭髙文焕若【一作发】于纶言敏识详逹于国典伏奏无挠直躬不囘勤劳八年始终一致春闱取士必后其浮华地官理才能制其轻重俭惟【一作以】约己忠惟事君才适而用深望积而实着风猷己洽于人听忠勤【一作已属】方注于朕心乃膺【一作爰咨】审象之诚以副具瞻之地况奸凶叛逆尚驾戎车未明求衣思戢干橹尔冝酌古今之见举刑政之中守【一作艰】厥位以代天工陈其谟以明皇极敬兹重命徃践台阶可守中书侍郎同中书门下平章事散官勲赐如故【元和十二年七月】
　　一作皆唐大诏令



　　文苑英华巻四百四十八
　　钦定四库全书
　　文苑英华巻四百四十九　宋　李昉等　编制书二
　　命相二
　　权徳舆拜相制　　　　　玉堂遗范
