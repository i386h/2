<!-- { "loadSidebar": true } -->
　　朕以无德，托母天下，而薄祜不天，早离大忧。延平之际，海内无主，元元厄运，危如累卵。勤勤苦心，不敢以万乘为乐，上欲不欺天愧先帝，下不违人负宿心，诚在济度百姓，以安刘氏。自谓感彻天地，当蒙福祚，而丧祸内外，伤痛不绝。顷以废病沈滞，久不得侍祠，自力上原陵，加逆唾血，遂至不解。存亡大分，无可奈何。公卿百官，其勉尽忠恪，以辅朝廷。（《后汉·和熹邓后记》）
　　◇敕司隶校尉部刺史实核水灾（延平元年七月庚寅）
　　夫天降灾戾，应政而至。间者郡国或有水灾，妨害秋稼。朝廷惟咎，忧惶悼惧。而郡国欲获丰穰虚饰之誉，遂覆蔽灾害，多张垦田，不揣流亡，竞增户口，掩匿盗贼，令奸恶无惩，署用非次，选举乖宜，贪苛惨毒，延及平民。刺史垂头塞耳，阿私下比。「不畏于天，不愧于人」。假贷之恩，不可数恃，自今以后，将纠其罚。二千石长吏，其各实核所务害，为除田租、刍。（《后汉·殇纪》）
　　◇敕掖庭令（永初三年七月）
　　何故有此不祥之言？自今以后，祀但谢过而已，不得复有此言。（袁宏《后汉纪》十六，「太后有疾，左右请祷，以人为代。太后闻之，怒，即敕掖庭令」。）
　　◇赐周冯贵人归园策（延平元年三月。袁宏《纪》作「诏」）
　　朕与贵人，托配后庭，共欢等列，十有余年。上天不吊（此句从袁宏《纪》补），不获福，先帝早弃天下，孤心茕茕，靡所瞻仰，夙夜永怀，感怆发中。今当以旧典分归后园，相恋之情（此句从袁宏《纪》补），惨结增叹，燕燕之诗，曷能喻焉？其赐贵人王青盖车，采饰辂，骖马各一驷，黄金三（袁宏《纪》作「四」）十斤杂帛三千匹，白越四千端。又赐冯贵人王赤绶，以未有头上步摇、环佩，加赐各一具。（《后汉·和熹邓后纪》又略见袁宏《后汉纪》十五）
　　◇策命长安侯即皇帝位（延平元年八月）
　　惟延平元年秋八月癸丑，皇太后曰：「咨长安侯祜，孝和皇帝懿德巍巍，光于四海；大行皇帝不永天年。朕惟侯孝章帝世嫡皇孙，廉恭慈顺，在孺而勤，宜奉郊庙，承统大业。今以侯嗣孝和皇帝后。其审君汉国，允执其中。『一人有庆，万民赖之』。皇帝其勉之哉！」（《后汉·安纪》）
　　◇报邓阊
　　长归冥冥，往而不反。（《东观汉记》）
　　◇恭陵次序诏（五月丙辰）
　　孝殇皇帝虽不永休诈，而即位逾年，君臣礼成。孝安皇帝承袭统业，而前世遂令恭陵在康陵之上。追览前代位第之官，先后相逾，失其次序，非所以奉宗庙之重，垂无穷之制。昔定公追顺祀礼，《春秋》善之。其令恭陵次康陵，宪陵次恭陵，以序亲秩，为万世法。（袁宏《后汉纪》二十，又《后汉·质纪》）
　　◇宽罚诏（本初元年正月丙申）
　　昔尧命四子，以钦天道，《鸿范》九畴休咎有象。夫瑞以和降，异因逆感，禁微应大，前圣所重。顷者州郡轻慢宪防，竞逞残暴，造设科条，陷入无罪。或以喜怒驱逐长吏，恩阿所私，罚枉仇隙，至令守阙诉讼，前后不绝。送故迎新，人离其害，怨气伤和，以致灾眚。《书》云：「明德慎罚。」方春东作，育微敬始。其敕有司，罪非殊死，且勿案验，以崇在宽。（《后汉·质纪》，又略见袁宏《后汉纪》二十）
　　◎顺烈梁后
　　后讳内，安定乌氏人，大将军梁商之女。顺帝永建三年选入宫，以为贵人。阳嘉元年立为皇后。冲帝即位，尊为皇太后，临朝摄政，历质帝至桓帝，和平元年正月归政，后二日而崩。凡临朝七年。
　　◇诏诘栾巴
　　大行皇帝晏驾有日，卜择陵园，务从省约，茔域所极，裁二十顷而已。巴虚言主者坏人冢墓。事既非实，寝不报下，巴犹固遂其愚，复上诽，苟肆狂瞽，益不可长。（《后汉·栾巴传》，顺帝崩，「营起宪陵。陵左右或有小人坟冢，主者欲有所侵毁，巴连上书苦谏。时梁太后临朝，诏诘巴。」）
　　巴小子，弄口鸣舌。（《北堂书钞》三十二引《典略》太后诏）
　　◇立质帝诏（永嘉元年正月丙辰）
　　先帝早弃天下，胤嗣幼冲，何悟仓卒，仍遭不造，惟太后定之（此句有误。）考人神之诚，惟建平侯缵，幼而岐嶷，师傅不烦，年已八岁，克昌化之形于体貌。《春秋》之义，为人后者为之子。其以缵为孝顺皇帝嗣。（袁宏《后汉纪》二十，「梁冀欲立幼主而专其权，与太后定策禁中，诏」云云。案：今本「缵」作「续」，从《后汉·质纪》改。）
　　◇忧旱诏（五月甲午）
　　朕以不德，托母天下，布政不明，每失厥中。自春涉夏，大旱炎赫，忧心京京，故得（当作复）祷祈明祀，冀蒙润泽。前虽得雨，而宿麦颇伤，比日阴云，还复开霁。寤寐永叹，重怀惨结。将二千石、令长不崇宽和，暴刻之为乎？其令中都官系囚罪非殊死考未竟者，一切任出，以须立秋。郡国有名山大泽能兴云雨者，二千石长吏各洁斋请祷，竭诚尽礼。又兵役连年，死亡流离，或支骸不敛，或停棺莫收，朕甚愍焉。昔文王葬枯骨，人赖其德。今遣使者案行，若无家属，及贫无资者，随宜赐恤，以慰孤魂。（《后汉·质纪》）
　　◇禀穷弱葬枯骸诏（二月庚辰）
　　九江、广陵二郡，数离寇害，残夷最甚。生者失其资业，死者委尸原野。昔之为政，一物不得其所，若己为之，况我元元，婴此困毒？方春戒节，赈济乏厄，掩骼埋之时。其调比郡见谷，出禀穷弱，收葬枯骸，务加埋恤，以称朕意。（《后汉·质纪》。又见袁宏《后汉纪》二十，有小异。）
　　◇立桓帝诏（闰六月）
　　孝质皇帝胤嗣不遂，奄忽夭昏。以社稷之重，考宗室之贤，莫若蠡吾侯志，年已十五，嘉恣卓茂，又近，为孝顺皇帝嗣。（袁宏《后汉纪》二十）
　　◇严选举诏（七月）
　　孝廉、廉吏，皆当典城牧民，禁奸举善，兴化之本，恒必由之。诏书连下，分明恳恻，而所在玩习，遂至怠慢，选举乖错，害及元元。顷虽颇绳正，犹未惩改。方今淮夷未殄，军师屡出，百姓疲悴，困于征发。庶望群吏，惠我劳民，蠲涤贪秽，以祈休祥。其令秩满百石，十岁以上，有殊才异行，乃得参选。赃吏子孙，不得察举。杜绝邪伪请托之原，令廉白守道得信其操。各明守所司，将观厥后。（《后汉·桓纪》）
　　◇遣子就学诏（本初元年）
　　大将军下至六百石，悉遣子就学，每岁辄于乡射月一飨会之，以此为常。（《后汉·儒林传序》）
　　◇减死罪诏（建和元年四月丙午）
　　郡国系囚减死罪一等，勿笞。唯谋后逆，不用此书。（《后汉·桓纪》）
　　◇减陵工刑徒诏（同上）
　　比起陵茔，弥历时岁，力役既广，徒隶尤勤。顷雨泽不沾，密云复散，倘或在兹。其令徒作陵者，减刑各六月。（《后汉·桓纪》）
　　增北王次以幼年守藩，躬履孝道，父没哀恸，焦毁过礼，草庐土度，衰杖在身，头不枇沐，体生疮肿。谅ウ已来二十八月，自诸国有忧，未之闻也，朝廷甚嘉焉。《书》不云乎：「用德章厥善。」《诗》云：「孝子不匮，永锡尔类。」今增次封五千户，广其土宇，以慰孝子恻隐之劳。（《后汉·济北惠王寿传》）
　　◇册封中常侍州辅为叶吉成侯诏（二年七月己巳）
　　盖闻《春秋》之□，采毫毛之善。大汉典制，有恩泽之封。辅历世守省，恪恭位著，建立之际，处乎左右常伯之职，同□协意，以亮天功。往者郑众、蔡伦行事科比，其封辅为叶吉成侯。（《隶释》十七《州辅碑》）
　　◇诏告光禄勋汝南太守（三年二月）
　　昔在前世，求贤如渴，封墓轼闾，以光贤哲。故公叔见诔，翁归蒙述，所以昭忠厉俗，作范后昆。故光禄大夫周举，性侔夷、鱼，忠逾随、管，前授牧守，及还纳言，出入京辇，有钦哉之绩，在禁闱有密静之风。予录乃勋，用登九列。方欲式序百官，亮协三事，不永夙终，用乖远图。朝廷愍悼，良为怆然。《诗》不云乎：「肇敏戎功，用锡尔祉。」其令将大夫以下到丧发日复会吊。加赐钱十万，以旌委蛇素丝之节焉。（《后汉·周举传》，又略见袁宏《后汉纪》二十一）
　　◇遣中常侍曹腾之国诏
　　惟建和元年七月二十二日己巳，皇太后曰：「其遣费亭侯之国，为汉藩辅，临君境内，毋有出□□□□□□变卒□□□□□□□百姓不可不爱，不爱则不附。大臣不亲，百姓不附，可不慎。」（下缺。《隶释》十五《曹腾碑阴》）
　　◇日食宽禁徙诏（五月乙亥）
　　盖闻天生蒸民，不能相理，为之立君，使司牧之。君道得于下，则休祥著乎上；庶事失其序，则咎征见乎象。间者日食毁缺，阳光晦暗，朕祗惧潜思，匪遑启处。传不云乎：「日食修德，月食修刑。」昔孝章帝愍前世禁徙，故建初之元，并蒙恩泽，流徙者使还故郡，没入者免为庶民。先皇德政，可不务乎！其自永建元年，迄于今岁，凡诸妖恶，支亲从坐，及吏民减死徙边者，悉归本郡。唯没入者不从此令。（《后汉·桓纪》）
　　◇葬死者诏（三年十一月甲申）
　　朕摄政失中，灾眚连仍，三光不明，阴阳错序。监寤寐叹，如疾首。今京师厮舍，死者相枕，郡县阡陌，处处有之，甚违周文掩之义。其有家属而贫无以葬者，给直，人三千，丧主布三匹。若无亲属，可于官ヂ地葬之，表识姓名，为设祠祭。又徒在作部，疾病致医药，死亡厚埋藏。民有不能自振及流移者，禀谷如科。州郡检察，务崇恩施，以康我民。（《后汉·桓纪》）
　　◇归政诏（和平元年正月己亥）
　　曩者遭家不造，先帝早世。永惟大宗之重，深思嗣续之福，询谋台辅，稽之兆占。既建明哲，克定统业，天人协和，万国咸宁。元服已加，将即委付，而四方盗窃，颇有未静，故假延临政，以须安谧。幸赖股肱御侮之助，残丑消荡，民和年稔，普天率土，遐迩洽同。远览「复子明辟」之义，近慕先姑归授之法，及今令辰，皇帝称制。群公卿士，虔恭尔位，戮力一意，勉同断金。「展也大成」，则所望矣。（《后汉·桓纪》）
　　曩者遭家不造，大祸荐臻。钦惟宗庙之重，社稷之大，爰立明哲，将即委授。东西南北，丑类未宾，故且总摄，助理万机。今悉讨除，远慕「复子明辟」之义，其及今辰，皇帝称制。（袁宏《后汉纪》二十一）
　　◇遗诏（二月）
　　朕素有心下结气，从间以来，加以浮肿，逆害饮食，浸以沈困，比使内外劳心请祷。私自心忖度，日夜虚劣，不能复与群公卿士共相终竟。援立圣嗣，恨不久育养，见其终始。今以皇帝、将军兄弟委付股肱，其各自勉焉。（《后汉·顺烈梁后传》）
