<!-- { "loadSidebar": true } -->
杨诚斋咏桂花诗云： 
　　尘世何曾识桂林，花仙夜入广寒深。 
　　移将天上众香国，寄在梢头一粟金； 
　　露下风高月当户，梦回酒醒客闻砧。 
　　诗情恼得浑无那，不为龙涎与水沈。 
华岳诗曰： 
　　西风吹老碧莲房，万壑风流坼麝囊。 
　　谩与篱花争晓色，肯教盆蕙压秋芳？ 
　　月中有女曾分种，地上无花敢斗香。 
　　要识仙根迥然别，一支开傍御家墙。 
咏落英诗： 
　　净扫庭阶衬落英，西风吹恨入蓬瀛。 
　　人从紫麝囊中过，马在黄金屑上行， 
　　眠醉不须铺锦褥，妍香还解作珠缨。 
　　宫娥未许填沟壑，收拾流苏浸玉罂。 
山茶。磬口茶。玉茶。千叶多心茶。秋茶，东西马塍色品颇盛。栽接一本，有十色者。有早开，有晚发，大率变物之性，盗天之气，虽时亦可违，他花往往皆然。顷有接花诗云：“花单可使十色黄，果夺天之造化忙。”木芙蓉，苏堤两岸如锦，湖水影而可爱。秋日如霞锦内庭亦有芙蓉阁，盛开如锦。潘紫岩诗云： 
　　为惜艳阳妆，新枝不肯长。 
　　绿深秋后雨，红坼夜来霜； 
　　偏向垂阳畔，多临古岸傍。 
　　年年根蒂在（原下缺，据《全宋诗》补），开谢未渠央。 
　　药之品 
　　云母、藁本、茵芋、鬼臼、木鳖，以上《本草》载杭州所有。地黄、牛膝，仁和茧桥白石种，干姜，上各件并岁贡。蛇床子，白石生，踯躅花，根名天门冬，生钱塘富阳，白芷，千金草，茧桥生，威灵仙，茱萸，泽兰，鬼箭，乌药，钩藤，覆盆子，麦门冬，白芨，牵牛，地骨皮，牛蒡子，地肤，百合，香附子，干葛，并出富阳。木通，何首乌，刘寄奴，生富阳小井。藜芦，草乌，秦皮，百部根，生天目山。菖蒲，桑白皮，芍药，荆芥，薄荷，紫苏，天南星，生于潜昌化。天花粉（即瓜萎根），马兜铃，椿白皮，白鲜皮，石竹子■（27），山蓣，黄精，生于潜余杭山。枸杞，茯苓，半夏，贯众，地扁蓄，苦练皮，益母草，生龙井山谷。山豆根，牡丹皮，车前子，石膏，钱塘县西石膏山出，如雪莹白，旧县治亥地有狱产此。寒水石，南高峰塔下生，软者寒水，硬者石膏。蒲黄，榆白皮，凤眼草，金星草，生南高峰。黄皮，生于潜及雷峰塔下。石燕，九邑山洞中皆有之。枳实，卖断，青蒿子，香薷，千年润（土人呼为地蜈蚣草），石香菜。 　　 

　　禽之品 　　雀，《宋书》云：“盐官属有白雀之异。”鹅，鸡，有数种，山鸡、家鸡、朝鸡，鸭，鹊，鸽，鹇，雉，鹌鹑，鸥，鹭，鹳，鸠，鹰，鹞，鹘，鸱，燕，韩溉咏云： 
　　对语春风翠满衣，碧江迢递往来稀。 
　　远空尽日和烟去，深院无人带雨归； 
　　珠箔下时犹脉脉，画堂深处正依依。 
　　王孙尽许营巢稳，惯听笙歌夜不归。 
莺，元稹咏曰： 
　　天上金衣侣，还能贶草莱。 
　　风流晋王谢，言语汉邹枚。 
　　公等久安在，今从何处来？ 
　　山禽正嘈杂，慰我日徘徊。 
鸜鹆，鹡鸰（又名雪姑），竹鸡，鵁鶄，鹘鸼，绀练，鸬鹖（亦名鸬鹚），钻沙，鱼虎，章鸡，白头翁，乌头白颊，蜡嘴，告天子，杜鹃，沈乐山咏云： 
　　到得春深便忆乡，要归归去底须忙？ 
　　催残陇月情何切，染遍林花恨更长； 
　　梦破四山风雨夜，心灰万里利名场。 
　　为言蜀道今非昔，纵使归来亦断肠。 
布谷，画眉，百舌，林和靖诗云：“百种堪怜巧言语，一般惟欠好毛衣。”婆饼焦，提壶，和靖《过下湖别墅》诗云：“多谢提壶鸟，留人到落晖。”黄雀，鸂鶒，和靖《春日即事诗》：“鸳鸯如绮杜蘅肥，鸂鶒夷犹翠潋微”。偷仓，家鹩，八歌儿，披锦，鹭鸶，邵棠咏云： 
　　如鹇非鹤自精神，天地江湖快尔生。 
　　既不能吟因甚瘦，何尝食素也能清。 
　　随身钓具去无计，到处画图来便成。 
　　见说得鱼归较晚，芦花滩上月偏明。 
徐灵佑咏鹭诗云： 
　　一点白如雪，顶粘丝数茎。 
　　沙边行有迹，空外过无声； 
　　高柳巢方稳，危滩立不惊。 
　　每看间意思，渔父是前生。 
钩辀，和靖诗云：“云木叫钩辀。”野凫。 
　　兽之品 
　　马，昔吴越钱王牧马于钱塘门外东西马塍，其马蕃息至盛，号为“马海”。今余杭、临安、于潜三邑，犹有牧马遗迹。豕，牛，鹿，虎，狐，狸，麂，系牛尾玉面，生于昌化于潜山中。兔，獭，猫，都人畜之捕鼠，有长毛。白黄色者称曰“狮猫”，不能捕鼠，以为美观。多府第贵官诸司人畜之，特见贵爱。犬，为警盗。《太平广记》载灵隐寺造北高峰塔，有寺犬自山下衔砖石至山巅，吻为流血，人怜之，以草系砖于背，塔成犬毙，寺僧恤衔砖之功，葬于寺门八面松下。又钱塘县界地名狗葬，桥名良犬，故老相传云：昔人被火燎几毙，犬入水以濡其主，得苏省，后犬死，里人葬之，立此名旌其义耳。 
　　虫鱼之品 
　　鲤，鲫，西湖产者骨软肉松。鳜，独西湖无此种。鲿，鳊。鳢，鲻，鳣，鲈，鲚，鳝，鲇，黄颡，白颊，■⑾■⑿，石首，王右军帖云：“此鱼首有石，是野鸭所化。”■（28）春鳖，鲨，■（29），白鱼，鲥，六合塔江边生，极鲜腴而肥，江北者味差减。鲯，■（30），■（31），鳅，鳗，鳝，蚌，龟，鳖又名神守。鰕，湖河生者壳青，江产者名白鰕，大者名青斑鰕。蝤蛑。黄甲。蟛蜞。蟛蚏，产盐官。蟹，《淮南子》云：“蚌蟹珠龟，与月盛衰，皆属阴也。”西湖旧多葑田，蟹螯产之。今湖中官司开坼荡地，艰得矣。和靖诗有“草泥行郭索”之句。刘贡父诗云：“稻熟水波老，霜螯已上罾。味尤堪荐酒，香美最宜橙；壳薄脂胭染，膏腴琥珀凝。情知烹大鼎，何似莫横行？”蠯、蚬、蛤、螺，有数种：螺蛳、海螺、田螺、海蛳。金鱼，有银白、玳瑁色者。东坡曾有诗云：“我识南屏金鲫鱼。”又曰：“金鲫池边不见君。”则此色鱼旧亦有之。今钱塘门外多畜养之，入城货卖，名“鱼儿活”，豪贵府第宅舍沼池畜之。青芝坞玉泉池中盛有大者，且水清泉涌，巨鱼泛游堪爱。 
　　免本州岛岁纳及苗税 
　　杭州乃吴分野，号古扬州。昔武肃钱王统二浙，地狭民稠，赋敛苛暴，人不堪生。太宗朝纳土后，命考功范旻知两浙诸州事镇抚，除一切苦害之政，蠲损害之赋，民得更生，四野老稚，咸鼓舞于德意之中。绍兴年间，六飞南渡，宽恩大颁，首除岁贡御绫百匹。景定间，度宗践祚之初，首遵先朝遗制，蠲免临安府近例岁贡增添纳进钱一百一十五万八千五百四十贯有奇，更有资政帅臣，申钱塘、仁和两赤县寺观府第官舍拨赐田地，免征折帛苗粮、及册逃亏赋等苗税。咸淳岁，九县畸零税，绢除赦文蠲免一匹以外，尹京潜皋墅更与本州岛代输一匹以上绢畸零税色，计一十四万六千五百七十一匹有奇，总该价钱十八界、会子计三万四千四百八十贯文。又苗米不及一升者，朝家已行蠲放外，其一升以上至一斗以下秋苗米，本州岛代输宽民力，通计八千八百一石有奇，总该界钱十八界、二十六万九千七百五十贯。更代输咸淳七年本州岛夏税畸零钱共该十八界、四十六万七千六百四贯。潜尹京首尾三载，代输颇多，诚有德于百姓，深足嘉尚矣。 
　　免本州岛商税 
　　杭州五税场，自赵安抚节斋申请减放外，一岁共收十八界、会四十二万贯为定额。景定改元以来，朝家务欲平物价，纾宽民力，累降旨蠲免商税，仍令本州岛具合收税额申省科。咸淳二年二月，又降指挥再免商税五日，以便商贾。自后帅府遵承朝旨，接续展放。蠲免税额，常以五月为期，朝省每五月一次照本府征额拨一十八界、一十七万五千贯文，以补郡费，至今行之。百姓与商贾等人，莫不歌舞，感戴上赐。此历代所罕有也。 
　　恩霈军民 
　　宋朝行都于杭，若军若民，生者死者，皆蒙雨露之恩。但霈泽常颁，难以枚举，姑述其一二焉。遇朝省祈晴请雨，祷雪求瑞，或降生及圣节、日食、淫雨、雪寒，居民不易，或遇庆典大礼明堂，皆颁降黄榜，给赐军民各关会二十万贯文。盖杭郡乃驻跸之所，故有此恩例耳。兼官私房屋及基地，多是赁居，还僦金或出地钱，但屋地钱俱分大中小三等钱，如遇前件祈祷恩典，官司出榜除放房地钱，大者三日至七日，中者五日至十日，小者七日至半月，如房舍未经减者，遇大礼明堂赦文条划，谓一贯为减除三百，止令公私收七百。或年岁荒欠，米价顿穹，官司置立米场，以官米赈济，或量收价钱，务在实惠及民。更因荧惑为灾，延烧民屋，官司差官吏于火场上，具抄被灾之家，各家老小，随口数分大小给散钱米。官置柴场，城内外共设二十一场，许百司官厅及百姓从便收买，价钱官司量收，与市价大有饶润。民有疾病，州府置施药局于戒子桥西，委官监督，依方修制丸散■（32）咀，来者诊视，详其病源，给药医治，朝家拨钱一十万贯下局，令帅府多方措置，行以赏罚，课督医员，月以其数上于州家，备申朝省。或民以病状投局，则畀之药，必奏更生之效。局侧有局名慈幼，官给钱典雇乳妇，养在局中，如陋巷贫穷之家，或男女幼而失母，或无力抚养，抛弃于街坊，官收归局养之，月给钱米绢布，使其饱暖，养育成人，听其自便生理，官无所拘。若民间之人，愿收养者听。官仍月给钱一贯、米三斗，以三年住支。更有老疾孤寡，贫乏不能自存，及丐者等人，州县陈请于朝，即委钱塘、仁和县官，以病坊改作养济院，籍家姓名，每名官给钱米赡之。此见朝家恤贫救老如此。又殿步马三司养军以护行都，及秋防之备，月给钱粮，春冬请衣绵，使之饱暖。遇有差出日，给口券，功成则赏。如三司招军补额之时，每刺一卒，官给关会一二封，衣装七事件，则出军先散处，发关会及衣装，则军妻老幼，月支赡家米粮，随军日支券粮，功成则转资给犒，如阵亡，官给津送，妻儿仍支赡孀幼之粮。更有两县置漏泽园一十二所，寺庵寄留椟无主者，或暴露遗骸，俱瘗其中。仍置屋以为春秋祭奠，听其亲属享祀，官府委德行僧二员主管，月给各支常平钱五贯，米一石。瘗及二百人，官府察明，申朝家给赐紫衣师号赏之。 
　　恤贫济老 
