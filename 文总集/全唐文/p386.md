<!-- { "loadSidebar": true } -->
    泉潮守戌左玉钤卫翊府左郎将臣陈元光言：伏承永淳二年八月一日制，臣进阶正议大夫岭南行军总管者，受命战兢，抵官弥惧。臣以冲幼，出自书生，迨及童年，滥膺首选。未及干戈，守至懦至弱之质；惟知饱暖，无曰区曰处之能。幸赖先臣绪业，叨蒙今日国恩，寄身都阃，任事专征。爰从视职以来，不敢少有宁处。况兹镇地极七闽，境连百粤，左衽居椎髻之半，可耕乃火田之馀。原始要终，流移本出於二州；穷凶极暴，积弊遂逾於十稔。元恶既诛，馀凶复起。法随出而奸随生，功愈劳而效愈寡。抚绥未易，子育诚难。
    窃惟兵革徒威於外，礼让乃格其心。揆诸陋俗，良由职方久废，学校不兴，所事者狩为生，所习者暴横为尚。诛之则不可胜诛，徙之则难以屡徙。倘欲生全，几致刑措。其本则在创州县，其要则在兴庠序。盖伦理谨则风俗自尔渐孚，治理彰则民心自知感激。
    窃以臣镇地曰安仁，诚为治教之邦。江临漳水，实乃建名之本。如蒙乞敕，定名号而复入职方，建治所而注颁官吏，治循往古之良规，诚为救时之急务。秦越百家，愈无罅隙；畿荒一德，更有何殊？臣谬居外镇，忝在封疆，所得事宜合奏，谨具厥由，伏候敕旨。
    ○漳州刺史谢表
    左玉钤卫翊府左郎将进阶前正议大夫岭南行军总管臣陈元光言：伏奉垂拱四年六月二十九日制，除臣中郎将右鹰扬卫率府怀化大将军轻车大都尉兼朝散大夫持节漳州诸军事守漳州刺史赞治尹营田长春宫使者。伏以社稷初开，首有官僚之建；皇天眷命，重兹樗栎之材。山川顿改，人物更生。窃念臣州，背山面海，旧有蛇豕之区；椎髻卉裳，尽是妖氛之党。治理诚难，抚绥未易。
    恭惟陛下威振百灵，气消六。自东自西，不违於指顾；我疆我理，咸得其区分。民心有系，土俗转淳，觉昨非而今是，必旧去而新更。
    窃惟治巨室者不用乎条枚，盖明堂者不参於瓦砾。兹遇陛下日月其明，乾坤其量。知臣朴忠有素，寒松不改乎凋年；膂力犹刚，老马或谙於故道。申命曲加，因邮传赐，宠之以二政之隆，畀之以一州之重。虽则殊乡，还同昼锦。光华奚止於一身，爵禄许推於後裔。人皆为荣，臣独知惧，粉身未足报深恩。万死实难酬厚德，已从此日，望阙谢恩。继当恪守诏条，徵庸俊，平均徭赋，示以义方。持清净以临民，重修前志；守无私以奉国，再砺於衷。展驽骀之力，申鹰犬之劳，庶荒陬蛮獠，尽沐皇风；率土生灵，备闻斯庆。臣无任感恩陨越之至。
    ☆李嗣真
    嗣真字承胄，赵州柏人人。中明经，累调许州司功参军，直宏文馆，永昌初以御史中丞出为潞州刺史。来俊臣诬以谋反，流藤州，卒赠济州刺史，谥曰昭，神龙初追赠御史大夫。
    ○上武后疏
    古者狱成，公卿参听，王必三宥，然後行刑。比日狱官，单车奉使，临时专决，不复闻奏。倘有冤滥，何由可知？况以九品之官，专命推覆，操杀生之柄，窃人主之威。案覆既不在秋官，省审复不由门下，国之利器，轻以假人，恐为计稷之祸。
    ○上谏来俊臣构陷无罪书
    臣闻陈平事汉祖，谋疏楚君臣，乃用黄金五万斤，行反间之术。项王果疑臣下，陈平反间果行。今告事纷纭，虚多实少，如当有凶慝，焉知必无陈平？先谋疏陛下君臣，後谋除国家良善，恐为社稷之祸。伏乞陛下特回天虑，察臣狂瞽，然後退就鼎镬，实无所恨，臣得殁为忠鬼，孰与存为谄人？如罗织之徒，即是疏间之渐，陈平反间，其远乎哉？
    ○书品序
    昔苍颉造书，天雨粟，鬼夜哭，亦有感矣！盖德成而上，谓仁、义、礼、智、信也；艺成而下，谓礼、乐、射、御、书、数也。吾作诗品，犹希闻偶合神交自然冥契者，是才难也。及其作书评，而登逸品数者四人，故知艺之为末信也。虽然，若超吾逸品之才者，亦当绝终古，无复继作也。故斐然有感而作书评。虽不足以对扬王休，宏阐神化，亦名流之美事耳。
    与夫饱食终日，博奕犹贤，不其远乎？项籍云：“书足以记姓名。”此狂夫之言也。嗟尔後生，既乏经国之才，又无干城之略，庶几勉夫斯道。近代虞秘监、欧阳银青、房、褚二仆射、陆学士、王家令、高司卫等，亦并由此术，无所间然。其中亦有更无他技，而俯拾朱绂如此，则虽惭君子之盛烈，苟非莘野之器，箕山之英，亦何能作诫凌□之台，拂衣碑石之际耶？
    今之驰骛，去圣愈远，徒识方圆而迷点画，亦犹庄生之叹盲者，易象之谈日中，终不见矣。太宗与汉王元、昌褚仆射遂良等，皆授之於史陵。褚首师虞，後又学史。乃谓陵曰：“此法更不可教人。”是其妙处也。陆学士柬之受於虞秘监，虞秘监受於永禅师，皆有体法。今人都不闻师范，又自无鉴局，虽古迹昭然，永不觉悟。而执燕缇以为宝，玩楚凤而称珍，不亦谬哉？其议论品藻，自王以下，王僧虔袁庾诸公，皆已言之矣。而或理有未周，今采诸家之善，聊指同异，以贻诸好事。其前品已定，则不复铨列。素未曾入，有可措者，亦复云尔。太宗、高宗，皆称神札，吾所伏事，何敢寓言？今始於秦氏，终於唐世，凡八十一人，分为十等。
    ○书後品赞逸品赞
    苍颉造书，鬼哭天禀。史籀湮灭，陈仓藉甚。秦相刻铭，烂若舒锦。钟张羲献，超然逸品。
    ○书後品赞上品赞
    程邈隶体，崔公篆势，梁李蔡索，郗皇韦卫。羊习献规，褚传羲制，邈乎天壤，光厥来裔。
    ○书後品赞中品赞
    西岳张昶，江东陵研，银鹰贞白，铁马桓元。衡杜花散，安康绮鲜，元昌陆柬，名後身先。
    ○书後品赞下品赞
    蚌质怀珠，银瑰蕴砾。陆谢参踪，萧王继迹。思话仙才，张融赏击。如彼枯秀，众多群石。
    ☆袁利贞
    利贞，雍州长安人。高宗朝为太常博士周王侍读，迁祠部员外郎卒，中宗立，以侍读旧恩追赠秘书少监。
    ○谏於宣政殿会百官命妇疏
    臣以为前殿正寝，非命妇宴会之地；象阙路门，非倡优进御之所。望诏命妇会於别殿，九部伎自东西门入。散乐一色，伏望停省。若於三殿别所，自可备极思和。微臣庸蔽，不闲典则，参预礼司，轻陈狂瞽。
    ☆刘允济
    允济，洛州巩人。弱冠举本州进士，累除著作佐郎，迁左史兼直宏文馆，长安中拜凤阁舍人。中兴初，坐与张易之款狎左授青州刺史。
    ○明堂赋
    大哉乾象，紫微疏上帝之宫；邈矣坤舆，丹阙披圣人之宇。聿观文而听政，宜配天而宗祖；体神化以成规，应灵图而立矩；度七筵以垂宪，分四室而通辅。合宫之典，郁乎轩邱；重屋之仪，崇於夏禹。因殷成於五帝，继周道於千古。统正朔之相循，起皇王之踵武。大礼兴而三灵洽，至道融而万物睹，其在国乎？
    惟圣践极，配永登枢。浃生成於大冶，销品汇於洪炉。贯星象而调七政，列山川而宅五都。开洛阳之宝籍，受河阙之祯图。总夔龙於国序，集鹭於天衢，包壮业於元顼，笼景化於黄虞。功既成矣，道既贞矣。答后土之嘉祥，蔼上元之殊祉；望仙阁之秀出，瞻月观之宏峙；镂红玉以图芳，肃龟坛而荐祀；道不言而有洽，物无为而自致。向明南面，高居北辰。属天下之同轨，率海内以严，想□台以应物，考明堂以临人。协和万，怀柔百神。降虔心，启灵术，采旧典，询故实。表至德於吹万，起宏规於太一。欣作之於有范，伫成之於不日。
    工以奔竞，人皆乐康。访子舆於前迹，揆公玉之遗芳；顺春秋之左右，法天地之圆方。成八风而统刑德，观四序而候炎凉；跨东西而作甸，掩二七以疏疆。下临星雨，傍控烟霜。翔军坠於层极，宛虹拖於游梁。昆山之玉楼偃蹇，曾何仿佛；沧海之银宫焕烂，安足翱翔？
    于是览时则，徵月令，观百王，绥万姓。肆类之典攸集，郊之礼爰盛。衣冠肃於虔诚，礼乐崇於景令。三阳再启，百辟来朝，元雾集，旌旆□摇。湛恩毕被，元气斯调，罗九宾之玉帛，舞六代之咸韶。泽被翔泳，庆溢烟霄。穆穆焉，皇皇焉，粤自开辟，未有若斯之壮观者矣！焕乎王道，昭贲三才，远乎圣怀，周流九垓。鸿名齐於太昊，茂实光乎帝魁。浃群山於雨露，通庶品以风雷。盛矣美矣！皇哉，唐哉！
    ○天赋
    臣闻混成发粹，大道含元，兴於物祖，首自胚浑。分泰阶而立极，光耀魄以司尊。悬两明而必照，列五纬而无言。驱驭阴阳，裁成风雨。叶乾位而凝化，建坤仪而作辅。
    错落九垓，八柱。灿黄道而开域，辟紫宫而为宇。横斗枢以旋运，廓星汉之昭回。总三统之迁易，乘五运之递来，察文明而降祥瑞，观草昧而动□雷。托璇枢之妙术，应玉管之浮灰。
    柔克斯高，听卑逾广，覆焘千容，包含万象，载光道德，聿符刑赏。既霆震而霜威，亦春生而夏长。其功不测，其变惟神，大哉其施，旷乎其仁！周八而化育，笼四海而陶钧。虽感通而下济，终辅翼而无亲。登大宝於上皇，发神图於下帝。凭理乱而倚伏，候昏明而开闭，遘尧舜以降祯休，遇辛癸而呈。历成败而无爽，在兴亡而必契。深机不测，神化灵长。虽覃恩於列圣，必归功於有唐。发星辰而效祉，杂烟□以降祥。大猷载洽，景贶斯彰。浃庶品以光被，乐群生於会昌。轶大庭而包太昊，孕元顼而掩朱襄。见乾心之祚圣，即灵运之无方。造化惟远，生成不极。沾广惠於禽鱼，预湛恩於动植，非测管以能喻，岂戴盆之可识？欣大赉於天成，激长歌於帝力。
    ○地赋
    元气攸分，太极斯判。建三才以可久，开二仪以贞观。伟坤德之无疆，恢地道之幽赞。叶高明而资始，孕沈潜而刚断。空徵王母之图，竟劳竖亥之算。用能载九岳，振百川，荡□雾，泄风烟。群物毕发，众象森然，飞沈咸遂，动植斯甄，五亿十选，二万八千，含灵应节，蓄圣怀仙。元命之所包矣，彝伦之所系焉。
    《周易》以为理契於牝，墨翟以为仁深於天，由是开阶立隧，提衡建极。置羲和之官。列司徒之职，审其远近，辨其纡直。广轮之数不愆，夷险之精不匿。用能峻市朝。明甸侯。既布井而陈邑，亦列郡而分州。盈沃瘠之品，原野坟衍之流。敛跨万俗，兼该六幽。隔蛮壤，限夷陬，珍贲奇木之他族，鳞介羽毛之异俦，诡怪毕备，璀璨咸周，银台瑶槛，元阙丹邱。邹衍之所不议，方朔之所难纟由。
