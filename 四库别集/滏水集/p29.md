<!-- { "loadSidebar": true } -->
　　涪翁参黄龙禅有倒用如来印手段故其书得笔外意如庄周之谈大方不可端倪如梵志之翻着韈刺人眼睛一夫九首方相四目夔一足能三足猿袅藤虫食木巨石根老枿秃恢诡谲怪千态万状然涪翁自谓中年以草书名世惟东坡以为俗此其莫年书也知东坡之所谓俗则知涪翁之不俗矣技进乎此矣 

　　○题东坡书孔北海赞 

　　党锢之祸岂不哀哉此非独小人之过亦君子之过也方梁冀跋扈朝廷不能制五侯诛之自是宦者用事其后人主幼冲女主制政继以桓灵之不君则其势不得不权在宦竖而天下贤士嫉之若仇非朝士诛宦官则宦官诛朝士必矣及党锢祸起君子既去而小人亦无以自立于世自后英雄得志假外兵以除内难董卓既没曹操继之孔文举虽有扶汉之志势亦难矣何则操挟天子以令诸侯意逆而名顺文举欲藉英雄以除君侧之恶意善而名逆加之如操者苟有可以寓其智巧则亦无所不至而文举不过正义明道而已操之奸雄有所不为是以小人常胜君子常不胜理固然也东坡谓文举使刘备诛操无难葢亦有激而云坡作此赞实亦自况元佑之党仅类党锢元丰之政初亦有为但荆公新法不合人情温公继之力革前弊然绍圣崇宁子也一旦使子改父道小人得以借口矣向使如范忠宣辈稍变其不合者渐以图之庶几少安其子孙亦安能为其父而咎其王父者哉惜乎虑不出此而使贤士窜斥畧尽国随以亡亦君子之过也然坡公身愈斥志愈不衰坡尝称太白雄节迈伦高气葢世余于东坡亦云 

　　○题异壶图 

　　李道人蓄异壶求诗于诸公闲虽两牛腰犹未厌也某笑曰子能体壶之虚心一事足矣何以多为恐子未知虚心之说试为子言之夫天下事物是非得丧忧乐置一毫于胸中非虚也忘已则忘物忽然心境两忘此犹世俗之所谓虚耳若夫虚为有待致虚极则绝其待静为有对守静笃则忘其对此虚之至也然虚心有道惟诚能虚不诚则为索隐为矫激至于吾道则又不然惟诚能虚能盈能动能静虚而不诚则餧盈而不诚则亢动而不诚则躁静而不诚则槁皆非道之正也故曰不诚无物子归试以是求之可以见吾之言矣 

　　○书雷司直奏牍后 

　　人皆有不忍人之心其所以陷溺其良心者士大夫怵于名爵庶人则惑于利至其甚者玩人性命于股掌之上恬不介意是诚何心哉此时人欲蔽塞深固与物隔绝知已而不知彼耳然亦知之不审也世未有食乌喙者以其杀人审也酒色杀人则不知或知之不审耳白昼操刃为利而杀人士大夫必不为以政而议狱知其冤滥则曲意为之向为利则不为今为名爵则忍为之相去一闲耳此之谓失其本心亦知之不审也明矣雷君希颜藏其先大夫为司直日奏谳一通仁人君子留情于垂死之魂兴哀于不报之所天其有不报耶今希颜聪明英伟能世其家亦积善之报也耶 

　　○书曹忠敏公碑后 

　　儒者不言利然周礼天官冢宰制国用理财者半之有利物之利有货财之利顾所用如何耳善乎忠敏公之言曰丰财之道非求财而益之也去事之害财而已矣故公之总利也号能称职求其所以致之之术税不及什一两税之外一无横敛不数年闲仓库充实民物殷富四夷宾服以致大定三十年之太平公之功居多此天下所共闻者也又尝闻诸长老言公奏河东地瘠民伙与山东河北不同乞减物力三十余万贯从之而碑未及载当俟得其实迹为公一书再书而屡书之也传称管仲之世祀也宜哉以其知取予也今公之子若孙位荣显者甚多葢方兴而未艾则天之报施善人为何如哉书此以励夫为善者 

　　○题东坡与王定国帖 

　　坡公书虽不学锺王而暗与之合此帖气压王子敬便觉李北海窘于绳墨其合处乃似杨少师也不知者至比徐季海季海肯书李晋公侄女碑吾知鲁公必不书也安得有坡公忠义不回之气象也哉 

　　○题杨少师侍御帖 

　　杨少师劝其父不以社稷与人此与鲁公距安禄山斥李希烈何异故其书虽承唐末五季余习犹有承平纯正气象此侍御帖乃有鲁公座位帖笔法论书当论其人工拙不足论也况其工如是耶 

　　○题杨少师书阴符经后 

　　臼头瘤目反妍其媸被褐怀玉反美其疵虫蚀鸟篆山崩川坻写出万物之形象而不以故自私譬犹石以怪而供木以瘿而杯器以古而见贵髻以鬌而增奇奇奇怪怪不可时施书中之支离者耶 

　　○题三仙帖 

　　颍滨书如仲长子光怀道遁世光而不辉东坡书如魏郑公古之遗直妩媚可爱山谷书如庄周谈大方不可端倪总而论之如华岳三峯莲峯中峙二峯旁迤秀色无可拣也使当时爱之如今日又安有海南之谪耶此亦良可悲耳 

　　○题竹溪篆 

　　李监之篆蔡中郎之八分虞永兴之小楷陶谢之诗六一公之文妙绝一世公兼而有之抑可谓全矣后数百年不幸文字散落独此篆存亦足以知予言之不妄 

　　○题竹溪黄山书 

　　竹溪先生篆第一八分次之正书又次之皆当为本朝第一黄山先生擘窠大字体兼颜苏画画雄秀当在石曼卿上草书如行云流水当在苏才翁黄鲁直伯仲闲非但不愧之而已 

　　○题东坡乞常州奏草 

　　唐卢坦有言凡居官廉虽大臣无厚蓄其能积财者必剥下以致之如子孙善守是天富不道之家颜尚书乞米帖至今为万世宝东坡奏稿以薄田粗给饘粥乞常州安置其后竟卒于常州岂以田故耶天留此二帖以儆世贪饕之徒耳然则无德而千驷者亦可悲也夫 

　　○书东坡寄无尽公书后 

　　无尽公少年为御史刚直敢言鲁直有霜风拂觚棱之句至任提宪坡又欲其肃责堕吏计非天资刻薄人也然章惇当国则助之力诋元佑之党赖末年与蔡京协以是得时名后之议者深所不与甚者又以为奸邪何也窃意奸邪未必然殆学术不明之过也自王氏之学兴士大夫非道德性命不谈往往高自贤圣而无近思笃行之实视其貌戃恍而不可亲听其言汪洋而不可穷叩其中枵然而无有也无尽公于佛学信有得矣失之好异法华以白莲为喻公独曰优钵昙花也又自以为三教大师计其人必高自标置虽东坡温公不能满其意则不免有弹劾太过之失至其甚目善人为奸党其谓之奸邪亦宜矣末流之弊近世尚有以温公为奸党以欧苏为不足道此皆处已太过责人太深之蔽也士大夫学贵深博行已自浅近始庶几脚践实地无躐等虚浮之咎矣 

　　○题田不伐书后 

　　此田不伐书也后一幅颇有东坡醉草风味予尝论杜牧之石曼卿秦少游虽寓之诗酒其豪俊之气见于自着终不可没但命不偶耳使不伐修洁不失为才大夫顾以小辞自憙惜哉术不可不慎也 

　　○题巫山图后 

　　昔宋玉赋高唐之事其意言山水之峻激林木之振荡鸟兽之号呼足以使人移心易志以讽襄王之荒淫神志既荡梦与神遇以无为有也其卒章言思万方忧国害开贤圣辅不逮劝百而讽一亦已晚矣其后卒赋神女之事岂荒淫之主竟不可以已耶然亦玉之罪矣惜乎无是可也后世不知者遂实其事乃知楚人事鬼尚矣其后绘以为图公南征得之观其羣峯秀拔云烟葱蔚意必有神主之亵渎如此毋乃污灵尊乎乃作此说以为之辨 

　　○题紫阳宫铭后 

　　前人称夏侯孝若文别见孝悌之性余亦谓柳仆射书一出开济之才书心画也气象如此肯为裩中虱乎 

　　○跋山谷草圣 

　　文章不蹈袭前人最是不传之妙华阳真逸承李杜之后至更句读有三句五句之作涪翁此书殆有意于华阳之体欤 

　　○题王致叔书嵇叔夜养生论 

　　嵇中散龙章凤姿高情远韵当世第一流也不幸当魏晋之交危疑之际且又魏之族壻锺会嗾司马昭以卧龙比之此岂昭弒逆之贼所能容哉前史称会造公公不为礼谓会何所闻而来何所见而去会以是衔之向无此言公亦不免世人喜以成败论士遂以公为才多而识寡难乎免于今之世过矣自古奸雄窥伺神器者鲜不维絷英豪使不得遁如中郎死于董卓文举死于魏武司空图仅以疾免扬子云几至辱身亦时之不幸也如公重名安所遁哉人孰无死惟得死为不没如会劝司马昭斲丧魏室既灭刘禅遂据蜀叛竟以诛死若等犬彘耳死与草木同腐而公之没以今望之若神人然为不死矣尚何訾云故备论之至于书之工拙亦何足云之与有 

　　○题南麓书后 

　　岱岳夫如何齐鲁青未了夫如何三字几不成语然非三字无以成下句有数百里之气象若上句俱雄丽则一李长吉耳此前人论诗也论书亦然若有学南麓书者当以吾言参之 

　　○题黄山书后 

　　予尝评黄山书当在黄鲁直苏才翁伯仲闲议者未必为然今日李钦止来与余论合且云子美有宋初诗人气象涪翁圆熟若论气韵当不相上下复观竹溪跋公书云得法在鲁直后得趣在鲁直前三十年后当有知之者 

　　○题学易先生诗 

　　是未可以江西之诗一派论也 

　　○跋刘伯深西岩歌 

　　歌云西岩逸人以天为衢兮地为席茵青山为家兮流水为之朋饥食芝兮渴饮泉又何必有肉如林兮有酒如渑世闲清境端为吾辈设吾徒岂为礼法绳少文援琴众山响太白弄月清波澄人闲行路是处多炎蒸如何水前山后六月赤脚踏层冰 
　　南山翁子伯深西岩歌置之古人集中谁能辨之所谓不拘礼法如晋之狂士公未及五纪致政临终不乱葢有道者公又有诗云身将隐兮文何用人不知之味更真尤可讽咏 

　　○题米元章修静语录引后 

　　米元章知淮阳预知死期以香木为棺置黄堂上饮食起居时在其闲及期召吏民所亲厚者与之别索纸书云来从众香国中来去当众香国中去掷笔而化北山程俱致道所作墓志铭及洪迈夷坚志所言如此世皆知元章能书书一艺耳亦何足道然非有仙骨视声色富贵不足以槩其心者亦不能造微入妙尝见元章奏札以涟水令弹宰相章惇植党擅权已知其英气不屈及观修静语录引深入理窟又言怀老后来瞎了正法眼南心二老始判真魔乃知此老遇正见师具择法眼临行洒落固不徒然昔鸠林政公禅师亦符此意力欲远承雪窦枎树云门一枝不幸早亡当元章时云门临济二派大兴而今所言者乃如此想云门儿孙不以为然又安知百余年后乃有赏音者本朝临济一派至觊公而绝不传一人信知杀人不札眼汉乃能立地成佛非儿女曹咬猪狗脚者所能凑泊也不肖诗书不及元章远甚至于他日临行一着预克死期则未肯多让后辛卯可知正大元年冬十一月十有九日题 
　　闲闲题此帖后谓元裕之言此语多触忌讳且不欲示人某身后可刻之石观其所言原无所谓避忌也至论禅亦深有所得也矣岂以元章自况欤公以辛卯后之一岁壬辰年五月十有二日病殁云今此帖卖在河朔人家 

　　闲闲老人滏水文集卷第二十 

　　●附录 

　　故翰林学士承旨资善大夫知制诰兼同修国史上护军天水郡开国侯食邑一千户寔封一百户赵公墓志铭并引 

　　○故翰林学士承旨资善大夫知制诰兼同修国史上护军天水郡开国侯食邑一千户寔封一百户赵公墓志铭并引 

　　元好问撰 
