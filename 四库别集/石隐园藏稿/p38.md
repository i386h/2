<!-- { "loadSidebar": true } -->
　　奏为微臣狗马之病日深日惫力疾不前谨冒罪四恳休致以遂生还以免误国事窃念臣自入春以来忧劳成病两疏乞休未荷矜允迄于入夏有病而过丛生有过而病愈剧以万不能支之身任万不易胜之事心血呕尽徒滋颠蹶恳切陈情又复蒙天恩勉留于是臣情愈棘而臣词已竭矣适值皇上精诚格天臣奉旨有谢雨之役又北郊在迩臣分当陪祀护跸遂忍死力疾复出供职矣惟是衰病之躯遇劳辄笃脾胃之症触暑为剧顷自闰四月二十八日入署斋宿料理积案夜以继日泄泻故疾辄尔复发迨五月初二日北郊事竣且变而呕吐下痢矣扶掖归来呻吟一榻不觉惴惴性命之忧夫皇上之留臣非为其忝居九列姑示以优隆体貌已也必谓军储正急料理需人意臣精力尚可竭蹶病势尚未困惫也微臣祗承上命致身事君非仅従三尺起见姑恋此荣华富贵已也必谓遭时遇主平生竒觏苟时艰之可効吾何爱乎发肤也乃军国实未有济病势已难复起而犹以一息尚存借口尽瘁而重负乗之羞则臣今日之罪案也且臣驰驱仕路业经三十八年齿踰六旬精血尽耗忧劳煎烁久病失调固已委顿之极无复支持之理见今泄痢交作形骸骨立饮食不消倍苦哽噎医家佥谓元气虚弱此病在本而不在标断非药饵可冀奏効若不谢事静摄将成劳瘵翻胃之症虽卢扁无所施其技倘不蚤自引决惟有奄奄待尽耳葢皇上所以勉留臣者为军国计冀老马犹堪鞭策而臣所以力恳皇上者亦为军国计知驽力终难远到是以虽感高厚之恩戴知遇之隆而终不敢以垂毙之躯冒鞠躬之谊者臣之自揣固甚明也伏乞怜臣危病量臣苦衷立赐骸骨使臣生死无误军国之憾即以身填沟壑有余快矣奉旨度支重任朕方眷倚忠猷岂但优隆体貌卿既忧边急饷政当勉力筹划何乃辄以病请着即出视事慎勿杜门致稽部务

　　五恳休致疏

　　奏为臣病愈危臣职愈旷五恳天恩速赐休致以无悞军国大计事臣庄诵明旨伏枕叩头不胜感激不胜惶悚既奨忠猷复朂筹划何春温也既戒杜门又饬部务何秋肃也顾臣前此亦尝勉矢葑菲夙夜在公无奈时乖命蹇福过灾生天实限之人且奈何臣自初病以迄今日倐已匝旬委顿已极全无起色见今赤白洞下脓血淋漓狼藉污秽无复人理饮食尽呕骨瘦如柴所未登鬼录者仅呼吸毫发间耳葢泄痢亦人所时有也惟以衰年久病者当之则九死一生之症也臣先是杜门虽在病困每每延见司属商搉政务裁决公移日行不滞未尝以病为解而今呻吟床褥跬步为艰蓬头垢面其奚能晋接冠裳神昏力竭复不能料理积案此而望之摅一猷献一画其将能乎此而责之无杜门无稽部务其又能乎瘝旷若此将安用之抚心循省臣罪深矣此臣之所为痛心腐首而不能顷刻即安者也度支非卧疴之官膏肓非易瘳之疾万一皇上不速赐玦必俟犬马贱躯一旦溘先朝露臣即欲恋皇上不可得皇上即欲留臣亦不可得然后幡然更始选贤任能恐后时已久而悮事亦多矣谁妨贤路谁误国计以至于此是臣生无微劳而死有余辜也臣有死不瞑也是用五恳天恩蚤赐微臣休致仍亟会推以重邦计则臣虽死之日犹生之年也辰下各邉兵饷虽称匮诎臣仗皇上威灵竭蹶凑泊亦觉少支目前恐有疑臣为畏难避患而托病求去者请乞皇上勅令法曺临臣私寓验臣病势若敢驾无病为有病饰小病为大病者臣请先受欺君之罪愿甘斧钺之诛奉旨卿体力强健偶恙易痊何遽连疏亟请大臣急公不辞劳瘁伫即勉出勿再控陈

　　六恳休致疏

　　奏为恋阙徒殷沈痾难起六恳天恩乞赐休致以免重误国计事伏念人臣遭时遇主就列则倾心委任乞退则温语慰留覆餗已见而不督其过衰病已极而不厌其惫有君如此奚忍负之区区躯命不思捐以为圣明报岂复有人心者哉犬马犹知恋主蛇雀亦复衔恩而臣连疏亟请恝然决去是以人而不如物也惟是捐躯而有济于国则事君致身之义也捐躯而无补于时则贪位固宠之谋也臣筹之熟矣臣顷泄痢经旬垂絶数四比虽渐止而元气虚弱之极形骸瘦削之极镇日僵卧一室纔出延见司属则倾覆随之矣终朝偃蹇一榻强起披阅文移则眩晕继之矣今揣势固无生理即幸生宁有健时臣片晷杜门则诸司羣吏总成暮气经旬谢事则科抄部牍尽蒙积尘军国大事何堪耽误尔尔乎臣病既因部务不获调摄部务复因臣病不获料理微臣一身处于不进不退之间所系犹小国计万种介在若弛若坠之际所闗实大臣为是如坐针毡如负芒刺诚有瞬息不能待而引去当力决者非敢规私便而辜主恩也真见国计重大举倥偬匮乏之任责膏肓沈痾之人即勉强撑支其何能办令苟且办之而苟且应之到底祗成一误臣以病而误国计皇上优容一病臣而究至于误国计均非算之得也矧今师济布列精明强干百倍于臣者固不乏人惟皇上之所使何用此尫羸骨支者俾之自误且误国乎伏乞圣慈垂鉴臣病委笃臣去难待刻期放臣生还暂令亚卿摄署速遴才望推补庶国计付托得人而臣亦觉生顺而死安矣奉旨卿司计劳苦朕所鉴知既奏偶恙已渐痊准调理二三日即出理部务不必再陈

　　会议邉饷疏

　　题为会议已经宸断立法务在必行仰祈圣明申饬中外同心共裕国用事臣以邉饷匮乏仰屋无策赖在廷诸臣协恭之忱各抒硕画臣等谬加参酌条列四疏仰尘睿鉴我皇上权一时之缓急酌百年之利弊可否一经圣裁行止定为令甲复谕臣部彚册颁行中外务求画一天语谆谆欲禆实效毋托空言其所以计饷者亦何周至而深远也臣于明旨允行条议内反复斟酌其间确有实据可济目前军需者如班军折价加増榷额停修仓厫板木改折此已有额数而但须征解者也如増加盐引搜括杂税南马协济修衙银两牙行换帖凑解纸赎议捐公费河濵滩荡吏农班价寺田起科裁革冗役清汰虚冒生祠变价贾税酌征殿工冠带京东水田此未有确额而犹俟查覆者也总计凡二十欵然非取之民间亦非増之额外不过那缓以就急裒多以益寡举向来耗蠧于无用之物力一转移间便成九邉之丹膏耳臣部沿门持钵似强人以太难顾原非得已也若求者势如救焚而应者竟作画饼是臣部能议而未必能行中外即勉强奉行而不能凑手如国计何哉及查臣部従前会议业非一次其成命甫颁旋即废阁者多矣臣所以痛心往事而熟筹于将来也况圣断凛然既破筑室之谋舆论佥同须济公家之事愿诸臣各化成见缓急相闗臣之罪戾或藉此以少逭矣臣虽病困垂死旦夕去国而九邉军饷之匮乏未尝顷刻寘诸懐谨将奉旨允行条议诸欵彚成一疏恭进御览合候命下刻刋成册颁行各该省直更望皇上叮咛申饬内外同心应商确者商确应承认者承认务令不敷军储早有着落早定画一傥有以空文支吾者许令臣部执白简以绳之危疆幸甚臣愚幸甚

　　转饷画一疏

　　题为转饷有至便之术司钥有无弊之法恳乞圣明着为画一以平出纳以利挽输事顷者臣以病困乞休情词几竭未蒙皇上允従虽病体支离尚思积诚补牍再请而感动天聴未知何时则臣养痾待命之日皆旷职悮事之日而臣罪愈不可赎矣用是不爱一息尚存之顶踵为皇上圗涓涘之报即举一事画一筹而委顿焉足以不恨葢自臣受事以来内虑仓库之匮乏外忧九邉之脱巾无刻不讨国计而圗维之已幸畧有次第而又仰赖皇上宠灵命廷臣集议吁谟入告见今刻布中外极力督催臣自是可免瓶罍之耻负乗之咎矣而就筦库之事得一最便之法为臣所熟计而至约同属所力行而见效者尚欲仰恳皇上着为功令使共遵守则委解兑支之法是已兑支者借库为持平而不従库受出入者也出入之际为轻为重为迟为速无穷之弊伏焉葢解官苦于内收之重而中实多濡染监督苦于外解之轻而中或索赠耗即在外饷司亦借口于部发之短少而遂乗机扣除即有贤者不免随风而靡总之皆牢不可破之弊也臣为此扼腕久矣欲涤其弊惟在兑支良以兑支则虽有出入实无出入轻重无所容其私迟速不得任其意即有库内奸书猾吏亦将穷于伎俩之无复之解官不必别有鑚营积棍不得恣为包揽而称兑自公转运自捷矣奚以明其然也葢太仓钱粮十八充邉饷者也新库钱粮尽数充邉饷者也今外解一到各镇委官环向争索随时给发犹虞其晩非若举盈之时发不能尽尚需贮库者也毕竟归于委官之手何必复入筦库之手臣自受事之始因见挂欠之多即将新旧二库法马比较相同合为一式有稍重者即加挫磨计新库每一千三百两减去三两四钱太仓每一千两减去一两又通行各省直藩司饷司但有法马轻重不如式即令请发更换又立様银之法每解银诣部时用银四锭较勘平准作为様银外兑内兑以此为则正欲使内外分数毫发不爽以便于兑支耳若能率繇无弊中外血脉自相贯通决无彼此隔碍偏轻偏重之患亦无往昔挂欠成千成百之事矣其法外解一到一槩不收入库一面呈堂派发一面即唤解官委官会同巡视科道当堂面兑登册入鞘实时起运其银锭稍轻者仍令解官找补解官原有添搭水脚彼亦无辞傥原锭稍重些须者不妨作正支销行文知会则濡染不期絶而絶赠耗不期清而清矣然后通行督抚饷司知会既系解委自兑饷数充足而犹借口库折出示短少者是饷司直以其身为射的耳至于羡银之说曩时固亦小补然钱粮止有此数解者既不可多求领者又不可少与此物将奚従出不几为浸渔者藉之口耶今但斩断葛藤全用兑支一法则此太仓新库之羡余即为国家节缩计正自不必垂涎耳此法立也一便于解官二便于监督三便于饷司一举而三善备焉将洁已奉公者固因以明素心即不然者而法行已久难以私更如蓬之在麻不扶自直虽有贪墨桀黠之徒亦无所用之矣此真拔本塞源一清永清之术也臣虽在病困窃见圣明注意库蔵郑重钱粮而军储邉饷所闗尤巨故従床褥呻吟求其实实可行而永永无弊者举以上闻于以少答髙厚稍逭瘝旷未必不在此举也

　　七恳休致疏

