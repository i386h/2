<!-- { "loadSidebar": true } -->
　　随风出岫不知归身落黄尘梦翠微本亦无心肤寸事故山却合自由飞
　　此生弱草寄轻尘辜负南山笋蕨春好去桃花破浪暖清风明月不辜人
　　琳老送瑶花数叶云作香烧气甚清馥
　　璀璨谁将玉作春天魔故恼老诗人金炉送在东堂手便有清香通四邻
　　徳清五兄寄清茶
　　玉角苍坚已照人冰肝寒洁更无尘凤凰雨露生珍草不比榛芜亦漫春
　　送茶琳老
　　道人诗思前溪水流出山来亦自清谩寄凤凰台畔雪不妨竹里润琴声
　　竞渡
　　风斾悠悠水薄船浪花飜覆自揺天汨罗谁复追忠义争快儿郎一棹先
　　石校书
　　按书使者过萧闲但恐韦编有蠧干岂识郝公蔵万巻平生检校费心官
　　雨中采石菖蒲
　　皂盖铜章久污人青鞵布袜亦生尘今朝独向秋云里幻出林泉自在身
　　溅溅小水碧逶迤丛菊寒深蔓翠垂采得菖蒲未归去满身烟雨立多时
　　秋云作伴更谁俱颇惯登山不用扶笑怪河阳种花手杖藜破雨覔菖蒲
　　碧涧潺潺佩玦锵锦苔织翠防昌阳玉真新洗罗裙带流出僊云水亦香
　　小雨防茸湿槿花卧云鸡犬是谁家老人为指青崖路童子能寻碧玉芽【原注时问路田父亦携小童采药】
　　闻琳老欲入山今少雨想未成行奉寄一絶
　　野僧报我泉新白此老居庵山更清雨故应须小住云寒端未出相迎
　　题贵溪翠顔亭二首
　　寒声着叶冥冥雨晚色遮山冉冉云且喜翠顔长好在水邉小住可无君
　　船中自带红泥灶亭上亲煎白乳泉唯有溪山知此意水风吹面晚萧然
　　赠程防山人
　　十年贫贱欲如饧媿客殷勤话此生试与宋君寻卜肆长安东市雨新晴
　　许子遇示二絶句见索乱道因次韵奉酬
　　苦吟正在郊寒处【原注孟郊乃邑人】露草秋虫亦共悲过我聊当煮彭越不须苦觅外孙词
　　笔头风月无多子尽是前人追琢余岂有声名到温李仅能楚些属三闾
　　正月三日游证道寺
　　水畔山前蹭蹬身三年鱼鸟许为邻临当觧组槐隂下更看酴醿一夜春
　　题上元雪作题证道寺
　　故嵗婵娟独自来今年更唤玉妃陪要知霁色本无际端放眼中云雾开
　　和郑叔详送竹笋
　　渭川春色到龙孙渐养侵云百尺根可惜斸来陪脱粟葛陂留得看腾骞
　　某获造司空府得至便座见文禽五六夷犹曲池上意甚得所慨然有感于衷戯作二絶句
　　许近清池养羽仪防波穏暖自忘归长依竹石供潇洒不学苍鹰饱便飞
　　几年不解向沧洲矰缴曽伤质转幽端倚主人怜采色要随鹓鹭濯清流
　　石頥山虎跑泉久渫不食仆至山中为浚治而去
　　自洗苔肤一尺寒乌菟那复此蹒跚不妨为我照毛发正可与人鉴肺肝
　　顷刘子先学士守姑苏尝寄洞庭春酒得为西湖十日之醉今流落于此但觉村醪可憎戯作一首奉寄吴天用使君舍人
　　刘郎曾寄洞庭春小暖西湖十日贫老去餔糟无拣择髙风空媿汨罗人
　　偶得佳酒分寄陈巨中
　　南岳夫人绿酒春近来未及玉膏醇穆生不许聊须强他日瀛洲是故人
　　春词
　　春逐东风行地上徳随和气防寰区圣人中正观天下道本无言教已孚
　　冰销玉液鳬鹥喜日暖宜春草木长忠厚家风传八叶太平光景接三王
　　好生恰对发生时寛大防流涣汗飞雷雨解成僵枿动蓼萧诗就逺人归
　　天光地气与年新不觉人间一物陈初令雷霆端有信旧余霰雪敢无垠
　　仙桃欲拂朝真脸禁柳忙催望幸眉不防君王春思别杏花菖叶在农时
　　冰开御水龙鳞细日照宫梅麝炷烘欲看人间花灼灼不妨葛藟共春风
　　诞敷文徳金铃振尽纳熙河玉律谐御柳宫梅动春意朝来黄鸟亦喈喈
　　玉殿重帘卷水晶椒花栢叶圣人清千春万嵗承明主长聴云韶歌管声
　　雪才盈尺云隂解风不鸣条雨块完春力急催冬事退君王寛政不恒寒
　　君心与物为春久唤得春风破腊囘天近自应通信息梅花不用犯寒来
　　春色年年染御沟鸭头轻绿弄花柔今年春到昆仑上九折委蛇舞翠蚪
　　截肪初见昭华玉刀出昆吾寳籀开天助君王敷大喜安排春色探先来
　　御沟梅柳寒犹噤芳草池塘暖尚微玉色怡融何事喜一年苔绿遍圜扉
　　宫漏迟迟不受催出花光景渐徘徊万方日日春台上不道东风恰始来
　　雕云燎馥沉香暖防胜风翩玉燕寒天上春光来咫尺琼花瑶草徧防干
　　琐窻朱户无寒到长似春光日日来自是螽斯载风什可烦箫磬祀髙禖
　　靧面桃花有意开光风转蕙日徘徊昭阳天近知春早玉琯东风破雪来
　　日射觚棱气郁葱露华犹冷玉芙蓉琐窻朱户春光暖珠蘂琼花无数重
　　腊寒辟昜沉香火春意侵寻玉琯灰隂徳承天专静厚发生有助到根荄
　　风来太液冰先泮日照延和柳未知翠辇不缘花事出行看荇带绿参差
　　某视田至福庆院唐向履道归衢与之追路于此邑中学士成能师与刘知常汝明莫若师文咸用古士服肩篮舆从仆游秋尽一日谷既登塲郊行十五里间见牛背儿皆有厌鸡黍色时近境稍有以谷不粒闻而天乃独以穰穰满家遗五邑民岂造物者哀令治亡状姑用一饱盖其惭面耶遂与诸君饮酒于翠屏轩煮茶于秀巘亭赋诗以相娱乐今日天寒霜下四山苍然卢橘始花五人举白相属口不道人间事孰知仆乃沉埋簿领中人也
　　栏干倚尽赤旃檀卢橘花开秀巘寒防取虚庵留客意小牕踈日上蒲团
　　蔡天逸以诗寄梅诗至梅不至
　　应念萧寒槁木身殷勤分寄岭头春冰肌玉骨终安在赖有清诗为写真
　　罢官次常山寄郑叔详
　　闲身已置参军帻归路仍推处士车石室散仙当醉起试传消息过烟霞
　　与郑叔详饮石桥山
　　喜得青州好从事共登毕卓拍浮船云烟已借一千日山鸟不须惊醉眠
　　见戯【案此题疑有脱字】
　　薄命何须问大来时时废巻秖孤咍故园松竹空荒径可胜渊明一赋催
　　欲访天柱山阇黎寄一絶句
　　三年不到上人家目防晨烟与暮霞急遣寄声堂下水便来洗眼看天花
　　琳老惠麸干走笔奉寄
　　何人弹铗苦思鱼食肉而飞亦任渠谁见东堂病居士山僧乞食亦分余
　　汲水禅静琳老寄诗因次韵奉寄
　　云脚涛头气自寒了无闲梦到蒲团翠庵只在东堂里底下扬眉直下看【原注来诗云瓯面乳花谁共看因以奉戯】
　　跋李伯时醉僧图
　　道人三昧一壶中笔下惊蛇怖小童日日松间好消息酒香先过野桥风
　　访琳老闻出赴供
　　賔头应供未还家聊借僧窻自防茶此意不须相见説已知秋色付苹花
　　别归云庵端老
　　何年败衲裹虚空雪雁烟鳬不受笼未信归云便端的一船明月四边风
　　寒食日过翠峯塔院示法海道人
　　云烟七级赤旃檀龙护金函佛骨寒问讯道人春到否瑞香花谢倚栏干【原注塔院栏槛外植瑞香仆至已零落无几】
　　子温以诗将菊本见遗数日适病伏枕今少间戯作三絶句以报
　　破烟涵雨得春丛想见当年老范公多病未须求茗草此诗浑欲愈头风【原注南人作菊茶以治头风】
　　尽锄芳草春应怪初种黄花秋未知花外种松松外竹渐无蝴蝶到东篱
　　更作天随求枸杞试从子美觅黄精但知一饱轻方文不为秋毫要眼明
　　春晓
　　东臯纷绮水潺潺翠拂官桥柳欲眠出谷黄鸎终好在辞风红树稍萧然
　　酴醿春晓与谁芳自是新来雨露香燕子觅巢终软媚杨花满路尚颠忙
　　炉香烬冷夹衣寒雨过园林翠作团剰得风光何处着红蔷薇搭小栏干
　　池塘绿浄了无尘造化裁余十日春月树清深语鶗鴂几时归去亦谩人
　　二月二十八日祷雨龙湫
　　折腰五斗自难堪每为斯人食不甘赤地黄埃迷泽国老龙饮血亦分甘
　　过浄林杏花下微见晓色
　　篮舆度水犯云巢拂面垂杨翠欲交春睡穏人殊未觉半分晓色到花梢
　　过吴淞江
　　参军身外秖图书独与吴江分不疎归去他年当辟谷嬾随波浪觅鲈鱼
　　题琳老所携二苏书帖
　　道人此书欲在眼扁舟一宿亦随身霁月光风开玉轴千年髣髴见斯人
　　和孙守
　　囘首长城卧落霞云开桂影过昏鵶不须更要千红翠醉眼灯前已乱花
　　散药过东湖戯作絶句寄陈巨中
　　谁为苍生起病癯参军药裹欲何如湖东道义为鍼石不用先生肘后书
　　次韵王宣义见过夜饮四絶
　　空琴谁为奏南风坐看幽香走篆红定卜糟丘度余日此生那复问蓍丛
　　凄风落日酒家天何事囊中长一钱快见渴虹横酒户归须残月上吟鞯
　　崔郎傲兀见孤罴笔势纵横欲发竒赋就何人知犬子杯深自喜对鹅儿
　　肯为张卿贵作奴不嫌唤客手携壶全胜一叶唯茶灶未负黄公卖酒垆
　　灵芝观上人房植紫竹一本覆屋其上以庇朝日顾雨露所不及也疑其当憔悴枯槁反蔚然劲秀为作一絶句
　　堦前紫玉似人长可怪龙孙久未骧第放烟梢出檐去此君初不畏风霜
　　访孟令不遇
　　扶病寻君君未归添香应惹踏门衣东风未破桃花萼雪压余英蝶乱飞
　　常山孙令见过仆未起孙题壁而去作絶句寄之
　　醉乡冉冉梦游闲一夜凉风唤未还可是应门无稚子双鳬仙去定谁攀
　　门外初为罗雀地壁间偶见换鹅书忽然兴尽何由揖拟遣长须致鲤鱼
　　夹道老槐分晓色出楼寒鼓报衙声解牛敏手仍投暇梦蝶闲身尚未惊
　　送茶宋大监
　　凤凰山畔雨前春玉骨云腴絶可人寄与青云欲仙客一瓯相映两无尘
　　玉兔瓯中霜月色照公问路广寒宫絶胜自酌寒窻下睡减悲添愁事丛
　　响潭
　　水面平铺映碧空夜深明月照龙宫猿啼未响潭先响一树花开两树红
　　游翠峯寺
　　隔墙杨柳舞腰斜傍砌鹅梨玉作花此地风光谁管领小诗收入长官家【案以上二诗从宋诗纪事采补】
　　昼寝石颐寺
　　何人支枕古邯郸孤卧僧房四面山故遣白云遮谷口不教幽梦落人间【按浙江通志增】











　　钦定四库全书
　　东堂集巻五　　　　　　　　宋　毛滂　撰制
　　龙图阁直学士太中大夫知亳州王益柔可差知江宁府制
　　勅江东钜屏莫极金陵惟我迩臣宜承重寄具官某夙多践歴今为老成委以拊循庶言惟允镇兹剽俗繄厥靖猷服此命书往其无替可
　　承议郎直集贤院范育可权发遣凤翔府制
　　勅某扶风者蜀陇通秦之控也异时商贾辐辏狱市繁多故最为闗中之剧郡尔能以儒学润饰吏治而又风俗习焉故因以命汝勉服训辞务修循绩可
　　朝议大夫守吏部尚书曽孝寛可资政殿学士知颍昌府制
　　勅入正六聨出分近辅眷维旧弼推锡龙章具官某温厚端方淹详博敏早闻邦论乆典治官比厌剧繁屡申情恳永惟加惠固所重违袐殿华资陪京乐土往繄坐镇毋阙告猷可
　　表
　　进恢复河湟赋表
