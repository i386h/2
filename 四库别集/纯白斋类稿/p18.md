<!-- { "loadSidebar": true } -->
　　浦阳仙华诸苍翠万仞其崭絶峻防之形瑰诡雄峙之状金华北山不能过也故其气之清淑灵秀蜿蟺磅礴而钟为名世文儒者固宜有之若存雅先生方公翰林待制柳公则其人也最后深袅先生呉君立夫出焉立夫气禀尤异负絶伦之才其少时读书日记数千百言下笔为文如云兴水涌二先生所深畏爱者也故方公以孙女妻之而且尽传其学焉凡天文地理井田兵术礼乐刑政隂阳律历下至氏族方技释老异端之书靡不穷考含其英咀其华于经史之学益研精究其指归故发为议论文章滔滔汨汨一泻千里如长川大山之宗夫海岳也如千兵万马之啣枚疾驰而不闻其声也呜呼壮哉他人恒苦其浅陋立夫独患其宏博者也庸讵非仙华神秀之所钟而能若是耶惜其早世莫得少见于时仅尝一用春秋荐不第遂隠居讲学从游甚众凡经指授悉有可观于是大肆其力于学问文章而卓乎不可及矣嗟夫彼其侥幸一官乘时射利而无片言只字可传于世者其视吾立夫雄文伟论驰骋于司马子长刘向扬雄之间者是果孰为得失哉必有能辩之者今门人高第宋君景濂不忘其师子云之侯芭昌黎之李汉也収拾遗文若干卷徴予引夫文章待序而传者哉然玉韫石辉珠藏川媚异时仙华山下有光烛天者必遗文之所在也尚何患其不传哉
　　上京纪行诗序
　　至顺元年夏五月大驾清暑滦阳翰林诸僚佐扈从而助亦在行中防微疾差后至六月下澣始与检阅官吕仲实偕行仲实权从游于升学者也今又同在史舘故乐与之偕沿途马上览观山水之盛也日以吟诗为事比至上都官署寓于视草堂之西偏文翰闲暇吟哦亦不废是时学士虞先生乗传赴召先生至于堂上留数十日日侍诲言先生属以目疾惮书凡有所作徃往口占而助輙从傍执笔书焉助或一诗成必正于先生而先生亦为之忻然其所以启廸者多矣兹非幸欤南还之日又与翰林经歴张秦山应奉孟道源及仲实同行亦日有所赋若覩夫巨丽虽不能形容其万一而覊旅之思鞍马之劳山川之胜风土之异亦畧见焉至京师輙録为一卷凡得诗总五十首以俟夫同志删云其年八月吉日自序
　　胡氏族谱序
　　胡氏之谱逺矣宋绍圣间四世祖六府君始续世家淳祐间从伯父古拙同我先君更修家牒名曰世谱而工部尚书李公为之序方伯父先君修谱时正东湖南湖全盛之日我先祖固已嵗廪族人欲创义庄未就而殁先君克承其志焉入国朝至大初先兄古学再修是谱萃为一图支分派别粲然可见余尝序之是时先兄实主义庄尚无恙防因县道理畆造册别立赡族庄一户由是嵗当差役之费而租入不能以赡矣未几先兄即世予留京师子姓莫适为主洎予归权领之而时异事殊理民者不以教化为意而惟务贪刻族人之懐私利已者亦乗时为奸于是质租应役无虚日而庄且壊不支无为善后计乃集长防而谋之佥曰嵗有役以有户也无户斯无役矣穷则变变则通无泥古无执一莫若计口分田以与之均惠族人而去其籍可也斯不亦变通之道乎予是其言而行之遂作分义田诗以志焉虽然予观近代富家巨室往往置义庄以赡族遭世变鲜不废者莫若吾里路西陈氏义庄陆放翁所记者内附后輙先壊时使然也独吾家乎呜呼夫自宋初始祖以来緜緜延延至于今日几四百年支派日益繁衍祖宗之泽尚未艾也可不念哉助不肖自幼独好学见为迂濶而吾族之读书者絶少此其所以不振也幸而予以文学登朝备员史官者再今兹告老而归为合族之长闲居无事追予往来京师凡三十载而族之后生不能徧识因阅族谱再加修缉而续书之旧谱第一楮具四世次楮则祧其上而续其下殊觉烦赘难见今輙效欧阳公族谱之法断自可见之世即为高祖至五世孙而别自为世次逺近亲踈为别而书有详略焉呜呼继自今凡我族人子孙观其谱者宜敬念祖宗之泽以有此身相与和睦力行孝悌忠信贫者安而无謟富者逊而无骄仰事俯育之余勤学读书出而应举从仕庶几君子之归而不至于下流也诗曰无忝尔祖可不懋者哉至正六年龙集丙戍秋九月九日十一世孙承亊郎太常博士致仕助序
　　记类
　　古愚斋记
　　世之目无能者曰愚嗟乎愚果若是哉顔子终日不违如愚武子其愚不可及扬子又以晁错为愚夫如是愚果易得哉传曰古之愚也直今之愚也诈嗟乎孰知后世固以不直为愚而类以诈为智若汉之汲长孺以直谏不容于时武帝恶其戅非所谓古之愚者耶公孙丞相之曲学阿世务饰诈以钓名非所谓今之愚者耶柳宗元文学为唐名儒而党于叔文身落南荒悲鸣山水间自以为愚抑为古之愚乎抑为今之愚乎余性质直漫不趋俗好凡世所谓愚者莫余若也然好读古圣贤书因揭所居之斋曰古愚而翰林待制周公景逺为余书焉余欲学顔子之愚则亚圣工夫非造次可到欲学武子之愚则今非可愚之时也若柳子之愚固有所激而不可学者若晁错之愚又不善用以及于祸则余岂愿学哉乃所愿庶几古之愚黯之戅耳观其正色立朝守正不挠耿然如夏日秋霜不可狎玩千载而下使人兴起愚戅者固如是乎余生三十有三年惟尚友于古人不求合于当世流俗往往笑其愚而侮之者有焉虽然余岂以是易其心哉益求问学以充此愚益抱耿介以守此愚务乎内不务乎外取其实不取其名虽未敢自谓如古之愚然亦庶乎非今之愚也恐来者不知所以名斋之意遂书其意于壁
　　隠趣园记
　　隠趣园何为而筑也吾儿璋所以承外舅之志也始东白蔡隠君曰竹涧翁爱女择婿而璋也选在东牀于是创舘甥之室于别墅使居之翁可杖履往来也甥舎之东偏壤地十数畆坡阜聫緜松竹秀蔚近可眺逺可憇幽可规以为园中有方池半畆许植莲其内名之曰君子池池上间植青李来禽夭桃红杏芙蓉杨柳粲然成行表曰春色池左右植安石榴为洞曰夏意中植丹桂作待月坛坛之后列海棠如歩障曰蜀锦屏坛之前植山栀子曰薝卜林两傍夹以荼防棚曰香雪壁又植牡丹数本甃石为台曰天香台结柏屏于后回环砌石子为迳编竹为篱种菊百数本曰晚香径东有松竹梅结亭其间曰嵗寒西有修竹涧泉曰竹涧余壤之沃者杂树桑麻枣栗芋区畦亦成行列绰有隠居之趣是皆竹涧翁平日之所规画而俾璋营之惜翁之不及见其成也防余自西掖请老归田吾儿迎养日游其间于是总名之曰隠趣而为之记曰信乎园日渉以成趣千葩万草生意无穷积嵗月而后若此夫岂一朝一夕之工哉矧不出户庭不劳登渉而望以见羣山之相环云烟之吞吐朝晖夕隂变态万状娯人心目其东南一与嵗寒相向尤峭防者白鹿峯也晋孝子许公墓在焉吾儿雅不欲仕独慕古人之遗风余烈于山林间故得园池之胜与隠者之趣固未必同也诚能得夫隠居之趣是与造物者游逍遥乎尘埃之外彷徨乎山水之濵功名富贵何曾足以动其心哉呜呼古之君子真得隠居之趣者亦不多也晋有陶渊明唐有李愿而已此其人何如哉噫东风花栁禽鸟和鸣佳木隂浓池莲香逺水清石瘦黄菊满篱雪积氷坚挺秀苍翠四时之景可爱而千载之心攸存慨然飞云之想而不忘防山之瞻斯为无忝乎隠趣云尔时至正九年龙集已丑正月既望纯白老人记
　　李氏木香亭记
　　木香亭李公光善之所筑也公幼好读书有文武才尝勅受都使领镇兵攘括宼成功勒石丽水至正中归隠邑治之东筑亭自老植木香一本蔓延其上因扁为木香亭亭之前引水为池曰濯缨池池之侧积石为台曰望北台环列松竹恍若深林防谷日与幽人逸士吟咏逰宴其间而不知户外之有尘嚣也其子鸣逺请予为之记予窃观古人如晋陶潜爱菊之隠逸宋王祐植槐于庭二公之潜见虽不同其托花木以寓意焉则同也今李公之木香亭其亦思兼二公之意者乎噫陶为晋处士而公为国朝隠君子其出处大畧相似未有能辨之者况后有徳行文章为英伟卓荦之士者必然木香亭之所贻也又何愧乎王之槐乎虽然嗣公后者不忘种徳之意而常懐桑梓之瞻益敦先泽以培养此木香益章先烈以充荣此木香斯则无忝于作亭之意云尔承事郎太常博士致仕胡助记
　　宋氏世谱记
　　宋本子姓至微子始受封子孙遂皆以国为氏有居京兆者曰大理丞宪唐武徳间自京兆迁呉兴历十四传至荣周广顺中又迁义乌福釡山荣字体仁【行十二】有经济才通尚书春秋学者私谥文通先生法华山娶陈生甫【行十八】字师杜善诗宋雍熈末又迁智者山乡之根谿口【是为甲村】甫娶谢生训【行二十】训娶阮生帐【行八】帐娶何生祥【行卄二】字善致娶龚无子以弟海之子阜为后海【行卄四】字善宗娶胡葬石续原阜【行五】娶陈宗生偘自偘以上皆儒偘【行十八】字子穆娶杨子同生永敷【一作富行百四】柏【行百五】永敷娶李回嘉定初又同柏迁金华之潜溪【禅定寺侧】柏字秉操娶陆烈无子以永敷子溥徳嗣溥徳【行十八】髯垂至腹孝弟如古人遇物一以柔胜娶周武周与陆皆杭人溥徳生守还【行三】字徳明娶沈守有【行万四】字徳懋娶王康皆有后守富【行万五】字徳政性忠信与人交无二诺尝共兄执里役度其力单独任之娶金妙圆有贤徳妇道母仪可为女中师且勤甚御纺砖每夜至鸡号卒振宋氏门守有亡一子絶幼或利其多赀谋杀之妙圆与夫保育成人悉返其田庐一髪不私合葬潜溪西三里西姜东坞山生文昭【一名朝行福四】字文霆温恭似不能言者子弟来见亦整衣冠深揖之生平不识伪言伪行一钱不妄取不问贤愚一以乡善士称之号文囿【行福五】以名为字文馨【行福七】文隆【行福八】字文华文昭娶陈贤时事父孝虽归文昭家凡得羙食即遣人遗之未遣不敢先食善于教子鬻簪珥使从明师儒游死葬潜溪西十里白石山洞坡坞生渊【行俊一】字景渊义乌医学教谕濂【行俊二】字景濓能古文文囿娶阮张二氏阮生澄【行俊三】字景清渭【行俊五】字景亨早卒张生沁涫文馨娶姜生溗【行俊四】源汶瀛文隆娶赵一子晓周出也渊娶蒋劝生瑛【行殷一】字伯章濓娶义乌贾专字主敬生瓒【行殷二】字仲珪璲未字国朝至正庚寅三月三日濂又迁浦江感徳乡之青萝山【孝门桥侧】宋氏自大理丞以来虽不甚显然多以儒术知名于时后之孙子念先徳之如斯思继承之不易可不知所以自勉者哉助与濓为文章交甚宻因为着此世谱记俾之刻石先祠庶几观者有所兴起也承事郎太常博士致仕东阳胡助记





　　纯白斋类稿卷二十
