<!-- { "loadSidebar": true } -->
　　六条廉问开云气于衡山十乘啓行摇星光于峡水先声所震众听已孚矧荣连千佛之名复叨绾二台之印其为夙契可废脩词恭惟某官极髙而蹈乎中至刚而养以直九成征曲合登御于庙廷百中竒谋仅见称于幕府上恨相知之晚今当向用之辰玺书函簜之交驰庾政鼎刑之兼举【左传晋赵鞅荀寅帅师城汝滨遂赋晋国一鼓铁以铸刑鼎着范宣子所为刑书焉又郑铸刑书注铸于鼎】眷言蜀道宻迩郑乡民俗之利病皆素知山川之险夷尝徧歴宠以秘图之直授以斋钺之权【白帖凿凶门受斋钺见闻録齐虞喜志林音侧堦切凡师出斋戒受干受斧故云斋也魏志凡将出征必斋戒于庙受命故曰斋斧方秋崖啓不以贼遗君父亟运帷筹誓安边立功名诞分斋钺】即防所封分陜而治烧畬煑井庶几销愁叹之声【杜诗煮井为盐速烧畬度地徧峡土瘠居人烧地而耕谓之畬田夔有盐井煑泉为盐】森防凝香孰若簉论思之列【簉初救切鸟飞疾也唐书簉羽鸳鹭】某猥兹督餫强以代庖愿还麟虎之符少释蚊防之负【庄子是犹使蚊负山商蚷驰河张晏啓蚊蚋难胜于山岳韲灰何报于生成韦承庆诗蚊力负山疲】自曲江亭之宴别颇费梦思【本事诗元稹为御史鞫狱梓潼时白尚书在京与名辈游慈恩小酌花下为诗寄元曰花时同醉破新愁醉折花枝作酒筹忽忆故人天际去计程今日到梁州时元果及褒城亦寄梦游诗曰梦君兄弟曲江头也向慈恩院院游驿吏催人排马去忽惊身在古梁州】出瞿唐关而迎岂胜距跃
　　回遂宁许侍郎
　　有华谓之使臣揆才曷胜所宝在于隣国降礼相亲虽贵贱之分或殊岂往来之义可废恭惟某官摩天负气翻水成文【韩诗文如翻水成初不用意为】以四蜀之英魁四海之儒以万世之策寤万乘之主朝罄论思之益夕输驳奏之忠当三宿出昼之时孟轲氏诚勇于退为五月渡泸之举葛武侯不惮其行【杜诗渡泸及五月】边屏以强上心所异免劳以元戎之事且尊吾法从之流聊复坐啸乎玉堂山金璧池之间又将平步于龙首宫鸱尾阁之上考卜定矣趣装俟之某久去门墙老行原隰喜接畛种之有地【阮籍诗昔闻东陵近在青门外连畛距阡陌子母相钩带薛能诗邵平地接吾庐】愧方船漕粟之无功【郦食其传蜀汉之粟方船而下】旧辱赏音其敢息流波之操先廑惠问何足当垂露之书谢言弗工赧色滋甚
　　回泸州范安抚
　　奏第天庭惭骥牛之并进【邹阳传使不羁之士与牛骥同皂东方朔七諌服罢牛而骖骥贾谊吊屈原文腾驾罢牛骖蹇驴兮骥垂两耳服盐车兮杜诗天骥跛足随犛牛】宦游江渚叹鸿燕之相违【月令孟春之月鸿雁北向仲春之月鸟至八月白露之日鸿雁来后五日鸟归淮南子鸿雁代飞乐府子夜歌鸿雁搴北去孔燕指南飞沈约诗遥裔发海鸿连翩出檐燕春秋更去来参差不相见李诗越燕喜海日燕鸿思朔云秦少游词南来飞燕北归鸿韩文君出我入如相避然林克斋啓胶庠游息怅鸿雁之去来计府交承托金兰于出处郑雪岩启虽似燕鸿之相避讵容鱼鲤之未将】方扁舟泝峡之初属大纛渡泸之久髙公之谊先我以书恭惟某官文应霄躔望储坤络自鱼鳬蚕丛之开国辈出异人【扬雄蜀本纪蜀始王曰蚕丛次曰伯雍次曰鱼鳬唐诗蚕丛及鱼凫开国何茫然】如凤麟芝草之瑞时首推明府穿朝衫而雅倦袖郎笔以遽行龙节虎符控临荆水绣衣玉斧照耀蜀天眷兹江阳属我贤帅儒兵无敌岂干戈介胄之威土俗自驯皆礼乐诗书之教外庸滋茂大任有归某望阻光尘【老子和其光而同其尘张説诗朝市光尘絶】屡更华序兹叨乘于小传乃宻接于巨藩分楚月于南楼虽失趋承之便聚汉星于东井尚资辉映之多【井鬼蜀分野天文志汉元年十月五星聚于东井】报言甚疎有懐莫究
　　贺范安抚除直焕章阁再任
　　进职疏恩尧章增焕畴庸因任周屏益强载扬斋钺之威合展庆函之礼恭惟某官两川冠冕【文选海内冠冕】四渎舟航欲天下之皆澄清风采不殊于汉使当朝廷之大述作词华可继于蜀公表着在壁星之间蕃宣居连国之上虎貔整暇蛮獠妥寜二年之最登闻九重之命亟下虽再屈云霄之隽武颇郁具瞻【东坡集暂屈云霄之步一苏峤岭之民】然尽销田里之叹声何妨终惠吏民素见于恱服江山复为之光辉殆如医师探囊中之方皆其已试正恐宣室动前席之想行矣遄归某附尾龙门倾心燕厦督方船之运顾何补于戎储幸辅车之依尚有资于隣照懽悰所萃讷语奚宣
　　贺郑大諌除佥书兼参政【按宋史嘉定七年秋七月以左谏议大夫郑昭先佥书枢宻院事兼权参知政事】
　　二府对开一贤参用君臣若合符契既闻言聴而諌从军国素有纪纲伫见政立而事举扬兹休命示我强形恭惟某官为世清流得天正气才堪大任他人不足而已有余道以直行自昔甚难而今若易进接阊阖横逾缙绅凡五迁皆謇谔之司甫四载至宥宻之地蛮夷自擅久矣合讲边功江淮烦费萧然方惩前事【夏侯胜傅无惩前事】岂若帷幄得运筹之杰自然樽俎有折冲之威仍陪宰席之经纶【宋制擢陪宰席】并作储宫之羽翼便蕃宠数超越常伦吉甫之宪万邦实兼资于文武【诗文武吉甫万邦为宪朱穆传兼资文武海内竒士】子仪之考中令盖两注于安危【郭子仪传以身为天下安危二十年授中书令考二十四】即摅逺猷克对前美某谬乘小传仰托洪钧聴显拜之特殊觉懦衷之亦起在赤甲白盐之下极力驱驰望黄枢紫机之间有光临照其为懽抃罔既名言
　　贺刑部范尚书
　　出綍右省总纲中台以君子聴棘木之刑务行公道则天下被蓼萧之泽安有寃民【诗蓼彼萧斯零露湑兮诗序蓼萧泽及四海也】况象应北斗之尊且位当西火之次【尸子西方为秋张景阳诗大火流坤维七命龙火西颓暄气初収】观瞻有炜颂咏交腾恭惟某官黼黻天成琳琅世济在忠宣继相之后挺挺祖风【宋范纯仁字尧夫谥忠宣文正公之子文正公庆厯中参大政忠宣公元祐初拜右相】至嘉定更化之初轰轰言路【轰音烘羣车声】憸人谁不褫气明主亦为霁威左史记事右史记言秋官掌刑春官掌礼代敷盘诰之旨劝讲丘索之书华要徧仪便蕃异眷欲明清于庶狱莫贵重于六卿喉舌是司根本攸系【晋康帝起居注尚书万事之本朕所责成】上所钦恤公其端平先规克承谓轻杀非盛徳之事中诏嘉奬以好生为永命之原此即寿域八荒之成模又将台辅一门之相踵某谫焉无取误矣受知顾簜节之叨逾惟翘材之依向轇轕星辰之上阻聴履声驱驰原隰之间愿窥鞭影懽悰所萃拙翰奚弹
　　回成都扬提刑
　　鼓枻泝流来穿楚峡【杜诗乘涛鼓枻白帝城又即从巴峡穿巫峡】扬镳分路同上蜀天昔尝附慈恩之姓名今又接皇华之步武贤哉从事惠及故人恭惟某官标格不凡源流益逺考汾隅周氏之谱世徳有承【扬雄反离骚有周氏之蝉嫣兮或鼻祖于汾隅注言系出周氏而食采于扬故曰始祖于汾阳也】擅关西夫子之名家风固在甲于俊造之选【礼记命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士】服在华要之班金掌澄辉夜照棘林之下绣衣绚采昼行井络之间【栁文井络坤垠】寓直宝储【东坡谢龙图阁学士诗中禁宝储上应奎璧之象先朝谟训逺同河洛之符】决平砥道【汉书于定国决狱平法务在哀矜诗周道如砥卫展陈谚言表谚言廷尉狱平如砥有钱生无钱死】谓临轩遣送之意厚故揽辔澄清之志髙以天下任诸身则我公归有日某一违紫芝之宇【唐房绾见元徳秀叹曰见紫芝眉宇使人利名之心都尽苏源明尝语人曰吾不幸生衰俗所不耻者识元紫芝也王荆公诗紫芝眉宇倾一座】五见黄菊之秋【月令季秋之月菊有黄华楚词餐秋菊之落英】朅来输将托在隣好孤山把酒犹记叙同登之懽【孤山在西湖中独立一峰林和靖隠居之所白乐天诗孤山园里防如妆】复浦传书聊用答先施之宠【鱼复浦在防州唐诗水生鱼复浦】其为倾向罔既占陈
　　回四川赵茶马【都司提举茶马宋官名始于元丰四年从羣牧判官郭茂恂之请姑并茶马为一司】
　　一台漕挽之权上恩过予四路収之任外计独优【四路谓成都益梓利益梓利三路应副博茶防绢成都路产茶】虽儁轨之莫攀尚隣辉之可借恭惟某官天人眉宇【杜诗汝阳让帝子眉宇真天人】公室本枝唯万乘知己之甚深故九霄除目之屡下稠叠双旌之寄江汉流声舂容六辔之行井参增耀【礼记待其舂容韩文舂容乎大篇参益州东井雍州】方观赐绣裳以归觐旋闻易使传而超陞緑华紫英独擅摘山之利【杜阳杂编同昌公主上毎赐馔其茶则有緑华紫英之号宋制掌摘山煮海之利以佐国用又摘山市骏具着科条又讲摘山之利得充廏之良】轻蹄峻耳遂空过野之羣【杜诗竹批双耳峻风入四蹄轻韩文伯乐一过冀北之野而马羣遂空非无马也无良马也】宠以秘府之隆名究此富邦之妙术伫攽一札入扈六飞【袁盎传骋六飞注六飞六马之疾若飞也】某将指非才赍身取庇曾未脩于雅好乃先辱于荣褒鹦鹉洲前幸尝挹清风之表驹骃原上还思对白雪之瓯【诗我马维驹又我马维骃杜诗君家白盌胜霜雪】毣毣此情【鲍宣传极竭毣毣之思注毣音沐犹防防也谨厚之貌胡铨啓徒殚毣毣之诚靡効区区之虑余日华啓引首仞墙惟沾沾而志喜拜手尺牍徒毣毣以驰诚】缕缕难罄












　　橘山四六巻十九
　　钦定四库全书
　　橘山四六巻二十　　　　宋　李廷忠　撰
　　明　孙云翼　注
　　回利路任运使
　　泝流月峡险阻备尝【华阳国志巴郡江州有明月峡峡首南峰石壁有圆孔形如明月因以为名李诗春水月峡来杜诗遥从月峡传又东征下月峡】接畛星台光华分照荷眷情之不薄枉庆问以相先恭惟某官坤络储珍霄躔垂曜考四海以为隽跨三都而擅雄着功名之先鞭气夺凡马操政事之余刃目无全牛叠最蕃宣益隆简眷维剑阁道之要地【华阳国志诸葛亮相蜀凿石架空为飞梁阁道即古剑阁道也】乃竹符使之旧游就畀簜函仍参阃画方舟下蜀汉之粟独妙转输制挺挞秦楚之兵允资餫饷伫有来于征召即入备于论思某久矣服膺【东方朔传服膺而不释】冒焉将指幸同寅之有托虽异处而不孤原隰驱辔丝信难攀于逸驾【诗六辔如丝】邻舍烦书札愧莫报于珍投【杜诗邻舍烦书札肩舆强老翁】徒切感藏罔殚敷叙
　　贺应殿院
