<!-- { "loadSidebar": true } -->
　　礼记言玉之徳曰孚尹旁达古注孚尹者浮筠也言玉之泽如竹膜之腻如女肤之滑也与今注不同元稹出门行咏商人采玉事云求之果如言剖则浮筠腻骐騄千里变鸳鸯七十二浮筠用古注义也古注今废不用故罕知之
　　明命鬼神以为黔首则【礼祭统】黙首共饮食莫之知也【内经】
　　李斯刻石颂秦曰黔首康定太史公因此语遂于秦纪谓秦更民曰黔首朱子注孟子亦曰周言黎民犹秦言黔首葢因太史公之语也然祭统内经实先秦出黔首之称古矣恐不自秦始也
　　貍首
　　礼记天子之射以貍首为节注貍首诗篇名其辞亡按大戴礼载其辞云今日太射四正具举大夫君子凡以庶士小大莫处御于君所以燕以射则燕则誉质叅既説执旌既载于侯既抗中获既置弓既平张四侯既良决拾有常既顺乃让乃揖乃让乃跻其堂乃节其行既志乃张射夫命射射者之声御车之旌既获卒莫若获寕侯为尔不朝于王所故亢而射汝强食食尔曽孙侯氏百福由此观之貍首之诗元未亡也
　　礼不妄説人不辞费
　　邵渊曰用器之为便而祭器之为贵防衣之为便而衮冕之为贵哀欲其速而申之三年乐欲其不己而不得终日此不妄説人之谓或贵于多而大或贵于髙而文庭实旅百之仪四海九州之荐此不辞费之谓旧説谓不费于言辞岂经防乎或云説读如檀弓税人之税慎曰顔路请车孔子不许不妄説人也旧馆人丧孔子脱骖不辞费也
　　前有车骑则载飞鸿
　　三代有车马无车骑吉行则六马四马师行则元戎小戎自晋公乗小驷始有骑至废井田去车战始有骑兵然则此制亦秦法也
　　天子使其大夫为三监
　　呉幼清曰孟子言周公使管叔监殷殷书序亦言三监及淮夷叛説三监者或以为武庚管叔蔡叔或以为管叔蔡叔霍叔皆非也葢武王分殷之故地为卫三国而使管叔蔡叔康叔君之管叔君蔡叔君后因叛而废其国惟康叔之卫独存故书言王啓监周官言立其监皆谓诸侯之君非谓别以人而监侯国也君子不以一日使其身儳焉如不终日
　　儳参差不齐之貌心无所检束而纷离散乱遂至儳焉错出外既散乱而不整内亦拘廹故如不终日也慎按儳焉如不终日即孟子所谓出入无时莫知其乡也俛焉日有孳孳可也儳焉如不终日不可也
　　水泽腹坚【月令十二月候】东风解冻【月令正月候】
　　七十二候终于水坚始于冻解皆水也一嵗之运其可知也始于水终于水天地一元之运其可知也故曰水含太乙之中精五行之始也浮天而载地
　　文王之为世子【止】文王之为世子也○教世子【止】养世子不可不慎也○卫孔悝之鼎铭曰【止】此卫孔悝之鼎铭也○子贡见师乙而问焉【止】子贡问乐
　　古书传例题标于篇首又结于篇终观汲冡周书可见贾谊治安策陈三表五饵其序三表三端末皆缀以一表二字至韩退之柳宗元犹有此体六经中礼记为多若文王世子篇首此曰文王之世子终之曰文王之为世子也结之若曰文王之为世子其事如上文所云也又始之教世子三字发其端终之曰养世子不可不慎也总其义也卫孔悝鼎铭及子贡问乐皆同此义宋儒不达妄为之解石梁王氏云文王为世子也七字衍文教世子三字衍文金华邵氏云手舞足蹈乐之至于此有非歌之所能尽者矣故终之以子贡问乐其言似眯目而道黒白者异哉嗟乎不能达古文之文而能达古文之义者鲜矣是以贵属辞也
　　荔挺出【月令】
　　郑云荔挺马薤也【此説非也】易通卦验图曰荔挺不出则其国多火灾説文曰荔似蒲而小根可为刷蔡邕髙诱皆云荔以挺出然则郑而以荔挺为名者亦误之甚矣
　　然则何以三年也曰加隆焉尔也焉使倍之故再期也由九月以下何也曰焉使弗及也【三年间】
　　焉使倍之焉使弗及倒字法也若后人则云使倍之焉使弗及也焉左氏传云鲁故之以今人则云以鲁之故也此古今文体之殊
　　钟馗即终葵
　　考工记曰大圭首终葵注终葵椎也齐人名椎曰终葵葢言大圭之首似椎尔金石録晋宋人名以终葵为名其后讹为钟馗俗画一神像帖于门手执椎以击鬼好怪者便傅防説钟馗能啖鬼画士又作钟馗元夕出游图又作钟馗嫁妹图讹之又讹矣文人又戏作钟馗传言钟馗为开元进士明皇梦见命工画之尤为无稽按孙逖张説文集有谢赐钟馗画表先于开元久矣亦如石敢当本急就章中虚拟人名本无其人也俗立石于门书泰山石敢当文人亦作石敢当传皆虚辞戏説也昧者相传久之便谓真有其人矣呜呼不观考工记不知钟馗之讹不观急就章不知石敢当之诞亦考古之一事也○苏易简作文房四谱云虢州嵗贡钟馗二十枚未知钟馗得号之由也慎按砚以钟馗名即考工记终葵大圭之义葢砚形如大圭尔苏公岂不读考工记者葢亦未之审思精考乎
　　水潦降不献鱼鼈
　　王充曰水潦降蛇虫新化为鱼鼈故不献
　　鸿鴈四候
　　月令鸿鴈有四候鸿鴈之鸟木落南氷泮北徂知时之鸟也然其行有先后八月鸿鴈来乃大鴈也鴈之父母九月鸿鴈来賔小鴈也鴈之子也十二月鴈北乡亦大鴈鴈之父母正月候鴈北亦小鴈鴈之子也此説出晋干宝宋人述之以为的论
　　伐蛟取鼍
　　月令伐蛟取鼍明龙不可触蛟可伐也圣王之世禁防去夭鸟大禹驱蛇龙周公驱虎豹犀象必自有法非以人命侥幸者后世若荆佽飞澹台灭明周处斩蛟事皆见于史末世但谬为大言崇尚虚文而许真君之事反取疑于拘拘者矣
　　蜃
　　雉入大水为蜃蜃即大蚌也墨子曰楚之明月生于蚌蜃是也其胎谓之珠胎淮南子所谓珠胎与月盈又曰月死而螺蚌焦是也又曰蚌闻雷声则【音书缩也】又按兵书云东海出气如鼈渭水出气如蜃蜃形似蛇而大今寺门金刚风调雨润手执剑者风也弹琵琶者调也执伞者雨也手中如蛇者蜃也则与蚌蜃字同物异
　　古乐今乐
　　淮南子曰雅颂之声皆本于情故君臣以睦父子以亲今取怨思之声施之于管闻其音者不淫则悲淫则乱男女之别悲则感怨思之气岂所谓乐哉赵王迁房陵思故乡作为山水之讴闻者莫不陨涕荆轲西刺秦王髙渐离击筑易水之上闻者莫不瞠目裂眦发植穿冠因以此声入宗庙岂古之所谓乐哉阮嗣宗乐论曰雅颂之音不讲而妖淫之曲是寻故延年造新声之歌而汉武思靡曼之色桓帝闻楚琴凄怆伤心倚房而悲慷慨长息曰善哉乎为琴若此一而足矣顺帝上恭陵过樊衢闻鸟鸣而悲泣下横流曰善哉鸟声使左右吟之曰使丝声若是岂不乐哉是以悲为乐者也故墨子之非乐也悲夫以哀为乐者胡亥躭哀不变故愿为黔首李斯随哀不返故思逐狡兔呜呼君子可不鉴之哉按此所论甚正周子论今乐导欲増悲实本此言
　　阳乐隂乐
　　乐叶图徴云日冬至成天文日夏至成地理作隂乐以成天文作阳乐以成地理阳乐黄钟隂乐防賔也
　　五音
　　乐纬动声仪曰宫为君君者当寛大容众故其声以舒其和清以柔动脾也商为臣臣者当发明君之号令其声散以明其和温以断动肺也角为民民者当约俭不奢僭差故其声防以约其和清以静动肝也徴为事事者君子之功既当急就之其事当久流亡故其声贬以疾其和平以切动心也羽为物物者不齐委聚故其声散以虚其和防以散动肾也又曰宫唱而商和是谓善太平之乐角从宫是谓哀衰国之乐羽从宫徃而不返是谓悲亡国之乐也应相生应即为和不相生应则为乱也
　　五音解
　　宋白曰合口通音谓之宫其音雄雄洪洪然开口叱声谓之商其音锵锵仓仓然张牙涌唇谓之角其音喔喔确确然齿合唇开谓之徴其音倚倚□□然齿开唇聚谓之羽其音诩诩吁吁然
　　鼓角
　　鼓三百三十三槌为一通鼓止角动吹十二声为一叠故唐诗有叠鼓鸣笳之句【出卫公兵法】
　　角制
　　今制吹角以为起于曹子建其説出于近世胡公俨集中然不知其所引何书也按杜氏通典文献通考陈氏乐书引证极为博洽且精详但引晋大司马桓温屯中堂夜吹角为司马恬所弹又引陆机为大都督闻众军警角谓孙极曰我闻此殊不如华亭鹤鸣卫公兵法吹角十二声为一叠并不及子建事三公博极羣书者岂有遗耶角事果始自子建何诸书不言自胡公始发之耶恐出臆説未可据耳
　　师开师旷
　　师开鼓琴以东方西方之声而知室之朝夕师旷吹律以南风北风之声而知军之胜败艺之精也通乎天人今之艺师有此乎【师开事见晏子】
　　京房沈重衍律
　　汉京房衍十二律为六十律有法灭执始之名梁沈重又衍六十律为三百六十律有阿衡归仁之目可谓续鳬之胫画蛇之足二子以之
　　女兵法
　　女兵法以授黄帝云制旌旗以象云物铸钲饶以拟雹声鼓鼙以象雷霆钲铙今之铜锣也
　　鼓刀中音
　　荘子説庖丁解牛处云奏刀騞然莫不中音中音者鼓刀之音节合拍也刀声亦合乐府之板眼俗谚所谓打出个令儿来也乃知天地间物无非乐也贾人之铎谐黄钟之律庖丁之刀中桑林之舞至于牧童之吹叶闺妇之鸣砧无不比于音者乐何曽亡也哉
　　丝不如竹竹不如肉
　　晋孟嘉论乐云丝不如竹竹不如肉或问其故曰渐近自然此语殊有鉴别古者登歌下管与清声在上贵人声也谓之登歌匏竹在下谓之下管即是此意晋人清旷髙爽故其语意暗与古合
　　丝不如竹
　　马融长笛赋云庖羲作琴神农造瑟女娲制簧暴辛为埙重之和钟叔之离磬或铄金砻石华晥切错丸梃雕琢刻镂钻笮然后成器惟笛因其天姿不变其材葢亦简易之义贤人之业也晋人丝不如竹之説本此礼记曰登歌在上贵人声也竹不如肉之声本此然古人文字数十言不尽而晋人以八字尽之宜为知言称赏也
　　回颿挝
　　语林云王敦尝坐武昌钓台闻行船打鼓嗟称其能俄而一捶小异敦以扇柄撞几曰可恨时王应侍侧曰不然此是回颿挝使视之云船入峡口应知鼓又善于敦也予旧有江行诗云回颿移鼔掺策杖送拏音葢用此事下句用荘子渔父事
　　钟鼓铃
　　事大而急者用钟鼓小而缓者用铃与笛同按穆天子传注防吏所吹亦犹急就章注云汉时亭长吹鞭也
　　夔钟
　　夔州府近掘地得一钟形如戽斗匾而长一面凸为十八乳一隂一阳总为九乳古诗春钟九乳鸣疑此钟应春宫律也一面古篆七十余字人不能识惟夔字可辩水经注云夔乡观此可信云
　　水盏
　　战国策渑池之防蔺相如请秦王奏盆缻李斯上书击瓮叩缻葢不独汲水且以为乐矣唐人之击瓯今之水盏本此
　　方响
　　司空图诗曲塘春尽雨方响夜深船方响今世多不识李允方响歌十六叶中浸素光寒玲震月杂佩珰乐书云梁有铜磬葢今方响之类也方响以鐡为之脩八寸广二寸圆上方下架如磬而不设业倚于架上以代钟磬人间所用才三四寸后周正乐载西凉清乐方响一架十六枚具黄钟大吕二均声
　　空侯
　　空侯乐书云师延为空国之侯所制其字正当作空侯今作箜篌加竹赘矣其器丝木二物与竹了无相干也大乐部空侯二十三在乐器中最大且髙凡琴瑟秦筝琵琶阮咸之属皆丝木相去仅未寸许惟空侯丝与木相去逺声自空出空侯之名或因此侯如汉大风歌三侯之侯亦一説也沈约宋书控宫引第一商引第二以空侯为控足知其説矣
　　击缶
