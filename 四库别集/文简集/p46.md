<!-- { "loadSidebar": true } -->
　　安于无事者恒人也于恒人之所安而独知虑之有志者也虑而有以处之非豪杰之士不能也恒人之为见也不及逺彼且于天下之事漠然若于已无与也惟夫有志之士则目击其弊而心为之弗宁然有其心而无其处徒懐隠忧焉耳若夫以身任天下之责随事究其积弊而刬涤之振颓起废建长策以为永逺不拔之业非豪杰之士曷以哉今夫天下之事可虑者多矣而莫若军旅为大恭惟我朝酌前古以创制至精极备而岁月既乆法斁弊生乃至营伍空缺武备寖弛曩予在都下值冦小警朝议出师简阅旬日始备京师且然省若郡可知矣夫冗滥耗费之忧闻于前代而空缺弗备则今日所当虑者虽云兵贵精弗贵多然备矣而后可教可择可以言精弗备曷教弗择曷精又何有于武事哉易戒不虑书称诘戎兵孔子以足兵为为政之一孰谓在承平可弗讲也惟今制岁遣御史分道司清戎之任间亦奏绩而不能一一皆善也士君子孰无体国之心无乃亦豪杰之寡得耶乃嘉靖戊戌之秋湖藩缺清戎泽山姚子实受命以往姚子夙抱忠荩其为人也英毅而介特而明敏而勤励而笃实兹行其必有试乎夫窒漏巵者必求其隙去蔓草者必絶其根军伍之耗必有以也而胶固猥琐隠昧变乱势有所弗行法有所弗及明有所弗格力有所弗逮兹惟艰哉姚子则济矣夫英毅则能任事介特则不可挠明敏则不能眩勤励则弗懈笃实则弗茍姚子忠荩之志而岂徒也哉湖藩之宿弊殆一刬涤矣乎豪杰之士不于姚子谁望耶予不佞不敢自同于无志然杞人之忧耳幸遇豪杰之士如姚子如之何而弗为之喜喜而不为告也抑天下之事有待于姚子者多矣兹特其发硎云作送姚子序

　　送京兆毅庵孙公致政南还序

　　大京兆毅庵孙公以请去也其同乡大司冦石塘闻公大司空石庵蒋公少司冦南渠王公谋所以为公赠则来属言于予葢以予为公同年必能知公而能言而不知予之謭薄之不足以副也则为说以复曰夫公之请去与朝廷之听公去皆于礼有合于义无舛搢绅之士方且耸观羡慕而或者乃曰礼虽云七十致仕然亦槩语出处之始终也即如年未及而或有故亦可以是凖乎则年虽及而精力未衰天下事方有赖于我许国者不当少缓须臾耶夫国家所以允臣下引年之请者非必以是律之也惟视其精力何如耳孙公固精力尚有余者而方保厘南都政适寛严之中都邑用治则所以系上下之望者不浅而一旦拂衣求去无乃为已者重而许国者微乎而朝廷顾不勉勉而留之斯不能不为明时惜也予曰不然夫公之去与朝廷之听公去岂可以迹论哉乃固有相成之美矣功名富贵之溺人也乆矣自非髙明有道之士理足以胜私者尠克自拔所谓有其言而无其决比比然也斯亦成风而莫之觉静退之操寖以衰歇世道之忧也公独毅然有是举岂不贤哉彼固若曰吾姑以全吾名节而抑以醒世之瞶瞶者夫使仕者皆知名节之当全出处无乖于义岂小补也夫汉道方盛两疏乞休唐室中兴巨源请去惟夫治平之世士得以从容议出处否则如束湿薪不得自由巳夫斯世而有髙明有道之士从容于去就之际岂不为圣明治教之美哉乃若天子岂弗知公精力之尚可为而独因公之情辞恳切谅公之志有在而欲全之若曰斯固欲为国家敦静退之风以倡率人者不可不成其美若唐太宗欲使李卫公为一代法汉昭帝谕韩福以行义教乡里是以不强留公也则公之去非沽名而天子之允公者非简贤相成之美奚可以浅近之迹论哉嗟夫成功难居晚节者君子所甚重也公歴仕且三十年在台諌直声动朝野藩臬京兆政绩炳着端靖肃穆隠然负四海之望公之建立伟矣兹非成实结局时耶夫宦犹海也泛海者必期达彼岸风涛生于不测公其达彼岸者乎语云完名造化所忌公不亦完名也哉谓非造物者所独厚耶髙风雅操激发人者多矣则公之去其系于出处世道之重如此是宜其诚恳至意上彻渊衷而不拂其请君臣之间孚契之义较之常情所谓轻重何如也必有能辨之者

　　送詹事府主簿杨君考绩序

　　士君子未际有为之地无功业可指见而独可因其所存以信其人南京詹事府主簿杨子性初故太师邃庵公之冡孙今年秋将考其九载之绩于铨曹其同寅王子竹里辈征予文为赠而杨子辞曰吾惭无政绩可纪录也欿然未有所居也吾何以辱长者赐嗟嗟杨子岂必待子之政绩而后见子之贤哉天下有不皆尽善之事功而无不可致用之徳善今夫所谓事功者世之跅弛智计之士诡遇枉合亦足以集事而称绩非不炳然其可述也而要之以道则乖舛弗协者多矣君子不之贵也乃若恬静修饰孑然有以自持介然有所不茍方其居闲处散不见其有可名之功而其志趣之纯正践履之雅洁孟轲氏所谓有所不为者则异时遇得为而有为也不亦从可知哉夫以不为者而达于为则世之诡遇枉合者又何足多也乌号繁弱天下之良弓方其未试未见其良也然木理则正工制则坚识者固知其有射逺破的之用矣然则必以事功而后知贤亦浅之为见矣夫杨子之仕九载矣而皆散局杨子即才且智而又何功业之可见乎然予则信杨子之贤焉葢杨子昔所任固中翰也中翰亦未为要职而近天子清光书辞命号侍从人目之为清华杨子昔已两考矣稍迟之当得美陟而独以太母太夫人之疾恳乞而南益就闲旷又尝闻其昔使藩封者再不愆于仪弗黩于货是皆古贤人君子之事比予之识之见其容貌辞气而温然而粹然而恪然而敛然如寒士素衣羸马无鲜泽华美之饰贵介骄矜之气一毫不设于身不谓有所养不可也杨子之为人庶几徳善者哉则前是固尝称贤于士论考称于官评亦惟其所存尔矣嗟乎邃庵公以勲徳为一代名臣予昔者常以燕闲侍教公泛言天下事而深有慨于世家子弟之弗类也予时因知公固笃于教者退而求其所谓义方则以绳斋命杨子之号于其始冠也属诸名公之作以规勉之则公之致望不重哉而杨子之克自检律者谓不本于公之教哉善夫杨子之克励祖训懿哉公之家教之有征也夫静者所以需其动暇者所以资其用杨子兹行铨司者必有以处子而子也自是可以功业见矣

　　文简集巻二十八

　　●钦定四库全书

　　文简集巻二十九

　　（明）孙承恩 撰

　　○序

　　寿太宰甘翁湛先生序

　　吾师甘泉先生崛起南服以道学为学者师乃嘉靖丙申先生寿跻七十有一阳月十三日其初度也今海内学士多先生门人喜遇兹辰瞻履綦而祝纯嘏者孰不欲一致其区区宫寀氏孙子承恩为言曰大贤之生不偶也道原于天而明晦系乎人其明也惟贤是赖贤也者岂非天之所生以寄斯道哉夫道之不明由学之不明也学之不明一偏之说害之也惟先生之学合内外兼本末具体用彻上下该动静一天人是故有合一之说合一也者合其不一以归于一道固无二学亦无二也故合一之说君子谓于是得道之大全焉至于践履纯熟充养完厚则光霁如茂叔纯粹如明道笃实如司马子先生之于道也卓矣而其为徳也成矣则先生一身非斯道之所寄耶夫天既为道而生先生则必寿先生以厚此道乃今年逾古稀而精明强实若少壮者非天之黙相孰能与于此而吾人仆仆于颂祷无已渎乎虽然是固吾人向往之私也承恩病卧东海无縁一称觞堂下则亦因先生之寓引领遥望即物为祝日请以钟山之云为先生寿是云也出岩谷塞玄穹从飞龙而雨九土氤氲篷勃前无始后无终为寿也莫加焉愿吾师之寿似之也请以大江之潮为先生寿是潮也出溟渤灌百川宣地泽以沃羣品弥漫浩渺前无始后无终为寿也莫加焉愿吾师之寿似之也请以石城之月为先生寿是月也离海峤升层霄掲玄阴以照寰宇清辉皓魄前无始后无终为寿也莫加焉愿吾师之寿似之也是故三寿而斯道之寄永矣至矣

　　寿大司空石庵老先生序

　　大司空石庵先生蒋公今年寿届七袠八月日降诞之日也先是公以引年上疏乞致其仕皇上以公旧臣耆徳倚任方切勉留弗听于是南都诸搢绅士幸公之留而又喜遇兹辰皆奔走门下再拜祝公之寿而冬曹诸君子谋所以致其诚者则来谒予文予不得辞也乃言曰维人禀气于天地以有生以其得于天地者阅世酬务是故根本巨则发越盛精力强则经理密徳性固则操履笃神明完则智虑精泰宇定则襟度夷是皆原于天而征于人为寿之本不可以强致窃取者也昔宋文潞公以髙年居辅相予尝观苏长公称公之语而想见之天下异人至使夷使改容钦叹石庵公自筮仕扬歴内外几四十年以登兹八座勋业焯炜发越盛矣留都根本邦土重寄吾见其整齐纷错巨细靡遗综理密矣静重简实乆暂如一践履笃矣刬涤蠧弊建明理本智虑精矣循理乐善平易寛厚襟度夷矣此皆公之得于天者而见于行事即是可征其寿焉时虽无能言之士如苏子者而天下不以望潞公者望公乎夫公之生月为酉按酉义为成就天地之气晶而清肃万物于是成就王者以是月行养老之政享寿星于南郊重寿也公之生月值焉是其所得以为贞固者徳立业成迓天之休福履骈集茂膺上寿又何疑乎吾又于易得观之九五夫观八月之卦也九五之中正为羣下所仰故曰大观在上而爻之辞曰观我生君子旡咎公其居中履正以率厥属乎至于检身饬行日若不及齿与徳并迈颙然可仰实无愧焉永示观法是将为履之考祥大有之元亨其又何咎之有诸君子之所仰瞻而效法之者不有在乎则今日颂祷之诚固有不容已者矣请以是为公赠

　　送云南郡守周君之任序

　　予去岁之冬移官来留都踈慵寡与未能尽识诸大夫士之贤者乃今年春民部正郎周君擢云南守濒行其同寅茅君少塘江君（阙）过予请赠言予曰周公维何其贤何如也二君曰周名满字谦之别号受庵又号拘虚子是故其人恂恂尔冲冲尔予曰善哉夫虚则能受知处已矣二君又曰君好贤慕义不啻已出其有不合理道者即介介勿与是故其人侃侃尔坦坦尔予曰善哉严于是非之辨知取人矣二君又曰君笃问学往奉差江浦尝一拜乡贤庄定山之社而表章其书故铨司称君为好学不倦予曰善哉学以资仕是可语为政矣乃告之曰云南视京师为逺郡圣朝覃恩海内恒恐逺地泽之弗暨也是故尤以为重日者命铨司考察天下守令而去其不称者别选补之周君乃膺兹任君亦知其重矣乎君固蜀人蜀于云南接壤地也其民风土俗有相近而素谙者乎近而且谙则易于治将非铨司用人之微意欤夫云南古滇国也西南重镇会要之地虽曰俗杂尠礼然圣明涵濡百五十余年来其声名文物渐与中州齿岂犹昔之滇乎为治者必因其俗云南之俗不又曰勤耕务实乎勤耕务实则犹有敦本朴野之意焉故与其得淫靡狡猾者之莫可整理岂若得敦本朴野者之易治也治之之道莫若以礼礼也者生于人心本于天理而政事之纪也故曰为国以礼又曰安上治民莫善于礼教训正俗非礼不备周君之治滇非礼曷以哉是故立条格以约之正伦理以示之严等威以齐之本躬行以先之谨好尚以率之礼之谓也椎鲁朴鄙之可以礼治犹矿石顽木可以就绳尺亦惟加之意焉尔矣日濡月染嚚讼健斗之余风庶其尽革乎周君固好学者学之为说长而要莫急于礼荀子曰学至于礼止矣则所以为学所以为政宁有二也周君行也请以礼为赠勉之哉若曰予既知之无庸赘则非周君虚受之雅志也

　　送刑部主政张君考满北上序

