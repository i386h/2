<!-- { "loadSidebar": true } -->
　　渉青【五臣作清】林以游【五臣作逰】览兮乐羽族之羣飞【爰曰乐羽翮之类或羣或飞饮啄恣性也　善曰七发曰游渉乎云林薛君韩诗章句曰青静也鹦鹉赋曰羽族之可贵者　良曰渉经也清林清浄之林羽族鸟之族类也乐其得性也】聿采毛之英丽兮有五色之名翚【爰曰聿述也述序羽族之中采饰英丽莫过翚也翚雉也英者雄果之目名者声闻之称也一本聿作伟　善曰尔雅曰伊洛而南素质五彩皆备成章曰翚郭璞曰翚亦雉属言其毛色光鲜　翰同爰注】厉耿介之专心兮奓【五臣作侈】雄艳之姱【苦】姿【爰曰厉严整也奓丰也姱好也羙色曰艳言雉严整其不羣之性奋扬其雄艳之貌见敌必战不容他杂此之谓英丽也奓赤氏切　善曰薛君韩诗章句曰雉耿介之鸟也　铣曰厉严厉也耿介专一之心也奓丰也气雄而色艳若此之好容姿也】廵丘陵以经略兮画坟衍而分畿【爰曰廵行也言周行丘陵因其坟衍以为彊介分而防之不相侵越也青幽之间土髙且大者通之曰坟雉一界之内要以一雄为主余者虽众莫敢鸣雊也此以上言雉之形性也　善曰左传楚无宇曰天子经略广雅曰廵略行也孔安国尚书传曰分其圻界圻与畿同济同爰注】于是青阳告谢朱明肇授【爰曰时四月也　善曰尔雅曰春为青阳夏为朱明楚辞曰青春爰谢王逸曰谢去也　良曰春为青阳告谢为春终也夏为朱明肇始也始授谓夏初也】靡木不滋无草不茂【爰曰草木具荣济曰靡亦无也】　初茎蔚其曜新陈柯摵【所革】以改旧【爰曰蔚然初生之茎曜其新晖摵然陈宿之柯变其旧色言新旧咸茂也摵雕柯貌也　向曰茎草苖也蔚初生貌光曜而新也陈故也柯树枝也摵然而落改旧枝为新也】天泱泱【乌朗】以垂云泉涓涓而吐溜【爰曰涓涓清新之色泱音英涓古切　善曰毛诗曰英英白云毛苌曰英英白云貌泱与英古字通家语金人铭曰涓涓不壅终为江河溜水流貌也　翰曰泱泱云貌涓涓水流声】麦渐渐【子廉】以擢芒雉鷕鷕【以少】而朝雊【善作鸲古反　爰曰渐渐含秀之貌也防子曰麦秀渐渐鷕鷕雉声也又云雉之朝雊尚求其雌雌雉不得言鸲顔延年以潘为误用也案诗有鷕雉鸣则云求牡及其朝鸲则云求雌今云鷕鷕朝雊者互文以举雄雌皆呜也此以上序节物气雉可射之时也　良曰渐渐麦芒貌擢拔也雊鸣也】眄箱笼以掲骄睨【五计】骁【古尧】媒之变态【爰曰掲骄志意肆也箱笼竹器盛媒者也凡竹器箱方而密笼员而防盛媒器笼形者养鸟宜员也箱密者不欲令见明也言感辰景之韶淑乐山梁之荣茂悟翚雉之奋逸思骋艺之肆志顾视箱笼详察骁媒姿睢掲骄意愿得也楚辞掲骄字作拮矫掲居桀切　善曰楚辞曰意姿睢以拮矫王逸曰纵心肆志而意愿髙也　济曰掲骄骁徤貌眄视也箱笼之中见骁徤之雉媒变态之状也】奋劲骹【苦交】以角搓【善作槎仓何反】瞵【怜】悍【汗】目以旁睐【音頼爰曰骹胫也角邪也槎斫也悍戾也瞵视貌睐视也奋其坚劲之胫以利距邪斫瞵其刚戾之目以旁视其敌也瞵力新切　善曰曹植鬬鸡诗曰悍目发朱光　铣曰骹足槎邪也言媒雉奋坚劲之足角邪而立瞵怒目貌言怒悍戾之目以旁顾视睐视也】莺绮翼而赪【勑贞反善作防】挝【都】灼绣颈而衮背【爰曰莺文章貌也诗云有莺其羽翼如绮文防则赤也挝肶也灼盛貌也颈毛如绣背如衮章言五彩备也善曰肶音陛　济曰挝髀也灼明也言翼如绮之文章髀带赤色颈如绣采之明背若衮服】郁轩翥以余怒思长鸣以效能【音耐恊韵　爰曰郁暴怒也轩起望也方言云翥举也郁然暴怒轩举长呜思见野敌效其才能也此以上言媒之形势　向曰轩翥将飞貌言郁然将飞而有余怒思为长鸣呼其野敌】尔乃防【婆　善作搫】场拄翳停僮葱翠緑栢参差文翮鳞次萧森繁茂婉转轻利衷【五臣作里】料戾以彻鉴表厌【伊辙】蹑以密致【陈二反　爰曰搫者开除之名也今伧人通有此语射者闻有雉声便除地为场拄翳于草停僮翳貌也葱翠翳色也拄株庾切翳上加木枝衣之以叶上则萧森下则繁茂而实绸缪轻利也婉转绸缪之称料戾小而彻也厌蹑重而密也翳外观密致与草木无别内视洞彻多所覩见也此以上序翳之形饰　善曰广雅曰搫除也　翰曰乃除其场拄其翳以待野雉停僮葱翠翳形貌揷以栢叶使参差文如鸟翮又似鱼鳞之相次望之者若草树森茂执之则婉弱轻利料戾小防隙也厌蹑重布也其里则有小隙可以彻鍳于外其表则以重布宻致不见其内也】恐吾游【五臣作逰】之晏起虑原禽之罕至【爰曰游雉媒名江淮间谓之游游者言可与游也言既芟场拄翳又恐媒起不早野雉希至原禽雉也雉不处下湿故曰原禽也　铣曰晏晩也原禽野雉也罕希也言立其翳恐媒雉晩起而鸣野雉希少而至也】甘疲心于企想分倦目以寓视【爰曰企想雉出专视草际心为之疲目为之倦也此以上言拄翳之后迟获之意也　善曰説文曰企举踵也左氏传楚子玉曰得臣与寓目焉杜预曰寓寄也　济曰由此甘分疲倦心目企想寄视以待之】何调翰之乔桀邈畴【五臣作俦】类而殊才扇举而清呌野闻声而应媒【爰曰调翰谓媒也媒性调良故谓调翰乔桀俊逸也言邈絶畴类殊异才气也扇布也形如手巾呌鸣也将欲媒雊振布令有声媒便清呌野雉闻即应而出也　善曰何疑问之辞也　向曰扇布巾也故使媒鸣即振巾言媒雉一何俊逸邈然与俦类不同我振巾而呌野雉闻而果应之也】褰防罟以长眺已踉【亮】蹡【七醤】而徐来【爰曰褰开也罟网也古者当以细网掩翳防上视外处其制未闻也今则以板矣言闻野雉应媒之声知其必出开翳户长视己见踉蹡徐来也踉蹡乍行乍止不迅疾之貌也　善曰踉蹡欲行也广雅曰蹡走也　良曰罟翳隙上网也踉蹡雉行貌言褰开窻隙上之网以望之已见野雉徐行而来也】摛【勑知】朱冠之赩【许力】赫敷藻翰之陪鳃【苏来反　爰曰赩赫赤色貌陪鳃奋怒之貌也　善曰广雅曰擒舒也防翰翰有华藻也　向曰摛发也雉帻朱色故曰朱冠敷布藻文也布文章之羽翰陪鳃怒貌】首药【握】緑素身拕【五臣作扡】黼【辅】绘【爰曰方言曰药纒也犹纒裹也言雉首緑色颈药素也黼绣也绘画文也身采如绘也　翰曰扡曵也】青秋【秋】莎靡册臆【亿】兰綷【音最　爰曰秋夹尾间也莎草名楚辞曰青莎杂树则莎色青也言雉尾间青毛如莎草之靡也臆膺也膺色如秋兰之色也綷同也宋卫之间谓混为綷也善曰小雅曰杂采曰綷　铣曰青如莎草之偃靡臆当胷前也丹与秋兰之同色】或蹶或啄时行时止【爰曰皆得意之形容也　善曰贾逵曰蹶走也郑曰蹶行遽貌字林曰啄鸟食也荘子曰泽雉十歩一啄百歩一饮也蹶居卫切周易曰时止则止时行则行广雅曰蹶踶跳济曰野雉之来若此】斑尾扬翘双角特起【爰曰雄壮之势也此以上言野雉之状貌也　善曰説文曰翘尾之长毛也翰曰翘举也言扬举其斑彩之尾首上有两毛成角特逹而起】良游呃【厄】喔引之规里【爰曰良游媒也言媒呃喔其声诱引令入可射之规内也　向同爰注】应叱愕立擢身竦峙【爰曰峙立也既入可射之内来迅不止因便叱之雉闻叱即惊竦身而立者也　善曰杜子春周礼注曰愕惊也　济曰言野雉望媒雉来迅不止恐失于规度故叱之则愕然而立动身惊竦而止也擢动峙止也】捧黄间以密彀【搆】属刚挂【善作罫古买切】以濳拟【爰曰捧举也黄间弩名也张衡云黄间机张一名黄肩　善曰説文曰彀张弓弩也属谓注矢于也刚罫弓矢镞也以铁为之形如十字各长三寸方似刚罫故曰罫焉　良曰彀弯也刚挂矢名言捧弩属矢密弯潜以拟之】倒禽纷以迸落机声振而未已【爰曰射应也禽被箭跃起而反落弩声犹未歇言其来疾也　济曰禽雉也迸犹反也】山鷩【鼈】悍【汗】害猋【五臣作飇】迅已甚【爰曰鼈雉似山鸡而小冠背毛黄腹下赤项緑色其性悍戾憨害飞走如风之猋也尔雅曰扶揺谓之猋谓暴风从下上也　善曰字书曰憨愚也呼甘切　铣曰山惊雉名其性悍戾而害也闻媒雉之声其来甚于风飇之迅疾】越壑凌岑飞鸣薄廪【爰曰鷩性悍憋闻媒声便越涧凌岑且飞且鸣遥来翳前也廪翳中盛饮食处今俗呼翳名曰仓也　善曰薄至也方言曰憋恶也禄列切　翰同爰注】鲸【五臣作擎】牙低镞心平望审【爰曰鲸当作擎举也举弩牙低矢镝以射之　善曰礼记曰心平体正持弓矢审固也　向曰雉既近故擎弩弓矢镞以就之用心和平下望审定也】毛体摧落霍若碎锦【爰曰雉尚不止于飞中射之毛体披散如锦之分散也　铣曰又中也彩毛飞落霍然若锦之碎】逸羣之儁擅场挟两【爰曰逸羣儁异之雉不但欲擅一场而已又挟两雌也　善曰东京赋曰秦政利觜长距终得擅场説文曰擅专也　济同爰注】栎【歴】雌妬异倐来忽往【爰曰栎击抟也闻他雄鸣击抟其雌倐怱往来无时蹔止也　善曰楚辞曰荷衣兮蕙带倐而来兮忽而逝六韬曰倐然而往忽然而来　良曰闻有雉之声则妬之而击抟其雌偶倐然忽往来与媒雉鬬也】忌上风之餮【吐切】切畏映日之傥朗【爰曰餮切防动之声傥朗不明之状言其忌声而畏光也　济曰顾此而畏忌之是多疑之雉者也】屏发布而累息徒心烦而伎懩【音养　爰曰屏除其布不敢散气意者恐防有所闻便惊而逝既无由使媒鸣欲射则纷纭不定空心烦而伎懩有伎艺欲逞曰伎懩也　善曰难蜀父老曰心烦于虑应劭风俗通曰髙渐离变姓易名庸保于宋子之家乆作苦闻其家堂客击筑伎养不能毋出言也　翰曰恐此多疑之雉觉有人故屏巾布不敢发累息细喘息也无使媒有声而心烦闷其射伎复懩不可忍欲射之无伎也】伊义鸟之应敌【五臣作机】啾擭【五臣作攫音镢】地以厉响【爰曰义鸟媒也为人致敌故名曰义媒见野雉纷纭难中啾然擭地而鸣引令来鬬埤苍曰擭地爪持也三苍曰啾声也　铣曰伊惟也义鸟媒雉也惟媒雉能应我心机拏攫于地啾然厉其音响也】彼聆音而迳进忽交距以接壤【爰曰彼野雉闻媒声便迳来鬬交距蹶地土壌相接善曰广雅曰壤尘也　向曰彼听媒雉之声迳进于前忽然已交其距接其所立之地也聆聴壌地也】彤盈窻以羙发纷首頽而臆仰【爰曰彤赤也盈满也言其光彩满当于窻羙取其意而发矢又曰既与媒战形当翳窻发弩极羙正射其颈首頽囘后臆仰却毙也　良同爰注】或乃崇坟夷靡农不易【去】垅【爰曰坟大防今呼为塘也夷靡頽弛也易修也农不修垅此言田塘荒废也　善曰毛诗曰禾易长亩　济同爰注】稊【啼】菽丛糅【女又】翳荟【鸟防】菶【蒲动】茸【如勇反　爰曰稊稗类也菽豆也谓劳豆之属野生也田既荒废杂草繁茂翳荟菶茸深穊貌　善曰孙子兵法曰林木翳荟西京赋曰莽防菶茸　济曰稊草名菽野豆丛杂糅积于其间也翳荟菶茸深穊貌言雉隐于此中也】鸣雄振羽依于其冢【爰曰冢山颠也尔雅曰山顶曰冢言野之雄雉振其羽翼鸣雊髙坟之上　善曰毛诗曰莎鸡振羽　翰曰言雄雉振羽翼依止其山顶也冢山顶也】防【尸艳】降丘以驰敌虽形隐而草动【爰曰防疾貌也言雉雊于髙丘之顶防然降下向敌不见其形而见草动也防一夲或作撋字而专切善曰尚书曰是降丘宅土　铣曰降下也防然下髙丘驰　奔于媒雉虽形体隐蔽觉其草动也】瞻挺【廷】穟【遂】之倾掉【廷了】意淰【五臣作朱冉切】跃【失药】以振踊【爰同翰注　翰曰挺穟草茎也掉动言瞻草茎倾动雉知将至意跃不定而振踊也】暾【土温】出苖以入场愈情骇而神悚【爰曰楚辞曰暾将出兮东方向覩草动冀雉当至暾然而出果其所愿情神愈惊动　向曰暾渐出貌言渐出草苖以入射场我情弥惊骇神弥悚动恐射之不中也】望黡【五臣作压乌减切】合而翳皛【胡了】雉脥【许刼】肩而旋踵【爰曰言雉出苖望诸处黡然闇合惟翳皛然独显仍敛翼旋反也人敛身谓之脥肩黡于簟切　善曰説文曰皛显也汉书公孙玃曰胁肩低首吕氏春秋管仲曰车不结轨士不旋踵　良曰脥肩敛身也踵足也言雉既入场望草木皆黡暗而合其翳皛然独异其心疑之乃敛身却还其足也】俽【五臣作欣】余志之精锐拟青颅【卢】而防项【爰曰雉既反归乃从后射正中项也颅头也俽音欣也　济曰青颅头也防中也自俽我志专精铦锐拟射其头而中于项也】亦有目不歩体邪眺旁剔【土歴反　爰曰目不歩体视与体违也邪眺旁剔视瞻不正常惊阳也　善曰国语单防公曰晋侯目不在体而足不歩目説文曰惕惊也剔与惕古字通　济曰视与体相违目邪望足旁剔也】靡闻而惊无见自防【音脉　爰曰防亦从脉方言云脉俗谓黠为鬼脉言雉性惊鬼黠翰曰防犹疑也靡无也此多惊疑之雉也】周环廻复缭绕盘【善作磐】辟【音辟　爰曰皆廻从往复不正之貌也善曰汉书曰何武所举者盘辟雅拜向曰周廻不止貌】戾【零结】翳旋把萦随所歴【爰曰戾转也把翳内所执处也言转翳旋】
