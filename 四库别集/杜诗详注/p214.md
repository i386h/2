<!-- { "loadSidebar": true } -->
　　今日苦短昨日休岁云暮矣增离忧霜凋碧树作【一作行一作待】锦树万壑东逝无停留【此岁终寥落而有感也首段伤时光之易度　昨日休言又过一日矣　卢谌诗忽忽岁云暮　江淹诗碧树先秋落】荒戍之城石色古东郭老人住青丘飞书白帝营斗粟琴瑟几杖柴门幽青【一作春】草萋萋尽枯死天马【一作与骥】跛【一作跂】足随牦【陵之切】牛自古圣贤多薄命奸雄恶少【去声】皆封【一作封公】侯【次叙客居凄凉之况　天马犛毛喻圣贤恶少　朱注东郭公所居观阻雨诗伫立东城隅可见瀼西在防州东郭也　史记有齐人东郭先生　青丘恐是清溪　赵曰草枯无以充腹故天马无异于犛牛　山海经荆山其中多牦牛注旄牛属也出西南徼外黒色　卢思道诗从军多恶少】故国三年一消息终南渭水寒悠悠五陵豪贵反颠倒乡里小儿狐白裘生男堕地要膂力一生【一作生女】富贵倾邦国莫愁父母少黄金天下风尘儿亦得【末慨长安少年之骤贵者　朱注贵妃时民间语曰生男勿喜女勿悲君看生女作门楮诗末正翻此语言风尘之时男儿亦好岂必生女能致富贵乎世变之感愈深愈痛　顚倒谓富贵不常风尘谓兵戈扰攘　此章四句起下二段各八句　记玊藻君衣狐白裘锦衣以裼之士不衣狐白　乡里句言服饰之奢僭　傅乐府男儿堕地称妹又豫章行男儿当门戸坠地自生神　周国语四军之帅膂力方刚王嗣奭曰此等诗皆有避忌故朦胧颠倒其辞大抵有武夫恶少乘乱得官而豪横无忌观膂力风尘语可见】
　　自平【鹤注当是大厯二年作太一反于广徳元年平之必在二年至大厯二年为三年故曰千余日】
　　自平中官【旧作宫中一作中宫东坡定作中官】吕太乙收珠南海千余日近供生犀翡翠稀复【扶又切】恐征戍【一作戎】干戈宻蛮溪豪族小【一作山】动揺世封刺史非时【一作常】朝【音潮】蓬莱殿前【一作里】诸主将【去声】才如伏波不得骄【上四忧南海之乱下四言柔逺之道　朱注太一平后蛮豪复小梗公恐出镇者遽兴兵生事故援羁縻之义以戒之　杜臆伏波亲履其地不敢轻视征五溪故事可证也　旧唐书代宗纪广南节度使张休纵兵大掠广州通鉴张休弃城走端州太一纵兵焚掠官军讨平之　旧书大厯二年九月桂州山獠陷州城刺史李良遁去故曰小动揺　唐书太宗时溪洞蛮酋归顺者皆世授刺史】
　　寄裴施州【朱注代宗纪寳应元年九月右仆射山陵使裴冕贬施州刺史广徳二年二月以沣州刺史裴冕为左仆射兼御史大夫考广徳元年三月葬宗肃宗则冕为山陵使必在广徳元年以前而不在永泰元年明矣冕自沣州徴还至永泰元年三月方待制集贤本传误以集贤待制在山陵使之前又误以贬施州为在永泰元年耳考公到防州冕已乆居朝廷不应有此寄且诗云几度寄书白盐北苦寒赠我青羔裘公以大厯二年秋移居东屯东屯正在白盐之北公移东屯诗白盐危峤北可证则知是诗乃大厯二年冬所作也史载二年二月左仆射裴冕置宴于子仪之第是年何得在施州乎公遇裴施州在去蜀之年其人名不可考矣黄鹤以为裴冕断误　鹤注九域志防州北至施州盖三百余里唐书施州清江郡属黔中道】
　　廊庙之具裴施州宿昔一逢无比【一作此】流金钟大镛在东序冰壶玉衡【英华作珩】悬清秋【首叙往日逢裴　杜臆廊庙之具正于金钟玊衡见之钟镛状其器宇恢冰玉状其识鉴清朗　蜀志许靖传许靖夙有名誉蒋济以为有廊庙之器　诗贲鼓维镛镛大钟也　书天球河圗在东序任昉序并东序之秘寳实瑚琏之茂器　选诗清如玉壶冰　书在璿玑玉衡】自从相遇减【一作感】多病三岁为客寛边【一作旅】愁尧有四岳明至理汉二千石真分忧【次叙近年再遇　杜臆相遇病减盖三岁中边方安而客心亦安政绩可追唐汉则廊庙之具巳见诸施行矣　书注四岳主四方诸侯者　汉百官公卿表郡守秦官秩二千石宣帝纪与我共理者唯良二千石乎】几度寄书白盐北苦寒赠我青羔【一作丝一作缣】裘霜雪廻光避锦袖龙蛇【一作蛟龙】动箧蟠银钩【此叙裴寄赠之情　衣裘暖故霜雪廻寒书法美如龙蛇动箧　西京杂记刘向作弹棊献成帝以代鞠蹴帝大悦赐青羔裘紫丝履　书薮欧阳率更书飞白冠絶有龙蛇战鬬之象　王僧防论书索靖甚矜其书名其字书曰银钩虿尾】紫衣使【去声】者辞【一作辟】复命再拜故人谢佳政将老已失子孙忧后来况接才华盛【英华此句下有遥忆书楼碧池映句　此寄书达谢之意　杜臆裴有此佳政子孙犹将与被其泽况文章华圗更可为后世法程乎后二语收尽前两节　此章前韵分三段换韵作结　曹植与吴质书足下在彼自有佳政　子孙忧出论语陶潜诗才华不隠世】
　　郑典设自施州归【此当是大厯二年作　唐志东宫官典设郎四人掌太子汤沐泛扫铺陈事　杜臆施州旧属防州路明改为施州卫属湖广而防之建始县旧施州在防州府南五百里志云民杂夷獠颇有华风】
　　吾怜荥阳秀冒暑初有适名贤慎出处【上声一作所出】不肯妄行役旅兹殊俗逺【一作还】竟以屡【音虑】空【去声】迫【首叙往施之故　见冒暑而行为迫于空乏耳　荥阳郑氏郡名　陆机诗出处鲜为谐　诗予季行役　屡空见论语】南谒裴施州气合无险僻攀援悬根木登顿入天【草堂陈浩然并作矢】石青山自一川城郭洗忧戚【一作慼　次叙往施景事意气相投忘乎险僻矣攀援二句中途厯险青山二句到时览胜　梁武帝诗攀援傍玉涧　江总赋岸木悬根　杜臆悬根木葢榕也根生枝上累累下垂未见者以为竒南荒山水粗恶青山一川便足赏心矣　谢灵运诗山行穷登顿　入矢石当作入天石鲍照诗青防摇烟树穹跨负天石公瞿唐诗入天犹石色足证矢字之讹　忧戚与远戚字同意异作不犯重】聴子话此邦令【平声】我心恱怿其俗则【一作甚】淳朴不知有主客温温诸侯门礼亦如古昔敕厨倍常羞杯盘颇狼籍时虽属【音竹】丧【去声】乱事贵当【一作赏】匹敌中宵惬良防裴郑非逺戚羣书一万巻博涉供务隙他日辱银钩森疎见矛防【次述典设之言　上四见施州风俗之美中八见裴公交情之厚下四兼志典设文学之优　不知主客皆能亲厚诸侯门指裴刺史杜臆往事尊贵适当匹敌之人也一说时虽值乎丧乱而事则贵与匹敌者相赏贵字与虽字相应皆属活字不如前解　裴向曾寄书于公故有龙蛇动箧蟠银钩之句此云银钩矛防正引证其善书耳若云赠书于郑恐辱字说不去　诗悦怿汝美　元希声诗粤在古昔　滑稽传履舄交错杯盘狼籍　左传賔媚人曰萧同叔子非他寡君之母也若以匹敌则亦晋君之母也传言齐晋相匹诗引之以见裴郑之相匹耳　汉书传賛刘向杨雄博极羣书南史顔协博涉羣书　傅亮感物赋夜清务隙游目艺苑　薛道衡诗布字改银钩书苑欧阳询真行之书出于大令森然如武库矛防】倒屣喜旋归画【去声】地求【一作来】所厯乃闻风土质又重【平声】田畴辟刺史似寇恂列郡宜竞借【咨昔切一作惜　此叙归来情事乃结上起下　画地所厯应上山川风土田畴应上俗淳寇恂宜借应上诸侯　崔骃传骃见窦宪倒屣迎注倒屣不上踵也　诗薄言旋归　任昉表画地成圗抵掌可述注谓张安世　借寇注别见朱注竞借从草堂本为正谢灵运山居赋怨浮龄之如借叶入声音迹】北风吹瘴疠羸老思散防渚拂蒹葭寒【一作塞】峤穿萝茑羃此身仗儿仆髙兴【去声】潜有激孟冬方首【去声】路强饭取崖壁叹尔疲驽骀汗沟血不赤终然备外饰驾驭何所益我有平肩舆前途犹凖的翩翩入鸟道庶脱蹉跌厄【此自叙欲往施州之意　上八拟行期下八商行计　散防杖防而行渚拂水行也峤穿山行也方首路谓孟冬方啓行　逺注厯险非驽马所堪必肩舆可免蹉跌将自巳陪结文情逸宕　杜臆后数句乃对面商量之语辄以入诗此是真情实事　此章六句者三段十六句者两段　诗蒹葭苍苍　鹤曰诗注茑一名女萝羃如伍子胥羃面之羃　傅亮诗斾旌首路顔延之诗首路局险难　李陵书春风多厉强饭为佳　赭白马赋膺门沫赭汗沟走血注汗沟马中脊也　昭明太子诗终然类管窥　晋书王献之乘平肩舆入顾辟疆园温子升表实当年之凖的乃一世之权衡】
　　观公孙大娘弟子舞劒器行【并序】
　　大厯二年十月十九日防州别驾元持【一作特】宅见临颍李十二娘舞劒器壮其蔚跂问其所师【一本此下有答字】曰余公孙大娘弟子也开元三载【上声】余尚童稚记于郾城观公孙氏舞劒器浑脱浏漓顿挫独出冠【去声】时自髙头宜春梨园二伎【一作教】坊内人洎外供奉舞女【从英华他本无舞女二字】晓是舞者圣文神武皇帝初公孙一人而已玉貎锦【一作綉】衣况余白首今兹弟子亦匪盛顔既辩其由来知波澜莫二抚事慷慨聊为劒器行昔【一作往】者吴人张旭善草书书帖数【音朔】尝于邺【一作叶】县见公孙大娘舞西河劒器自此草书长【丁丈切】进豪荡感激即公孙可知矣【唐书临颍郾城二县俱属许州　段安节乐府杂录健舞曲有棱大阿连柘枝劒器胡旋胡腾等软舞曲有凉州绿腰苏合香屈柘团圆旋甘州等张尔公正字通云劒器古武舞之曲名其舞用女妓雄籹空手而舞见文献通考舞部此诗正指武舞言或以劒器为刀劒误也通鉴中宗宴近臣令各效伎艺为乐将作大匠宗晋卿舞浑脱胡三省注唐五行志长孙无忌以乌羊毛为浑脱氊防人多效之谓之赵公浑脱因演以为舞崔令钦敎坊记右敎坊在光宅坊左敎坊在延政坊右多善歌左多工舞妓女入宜春院谓之内人亦曰前头人以常在上前也雍录开元二年正月置敎坊于蓬莱宫侧上自敎法曲谓之梨园弟子天寳初即东宫置宜春北院令宫女】
　　【数百人为梨园弟子梨园在光化门北光化门者禁苑南面西头第一门　明皇杂录上素晓音律安禄山献白玉箫管数百事陈于梨园自是音响不类人间诸公主及虢国以下竞为贵妃弟子毎授曲之终皆广有进奉时公孙大娘能为隣里曲及裴将军满堂势西河劒器浑脱舞妍妙皆冠絶于时　黄生曰此序与石崇思归引波澜不异　申光曰诗序太剥落玉貌锦衣下如何接况余白首末引张顚事却有致　李肇国史补张旭草书得笔法后傅崔邈顔真卿旭尝言始吾见公主担夫争路而得笔法之意后见公孙氏舞劒器而得其神正此注脚　补注况余当是恍余言恍忽已老也】
