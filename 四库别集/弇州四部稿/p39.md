<!-- { "loadSidebar": true } -->
　　少不欲作赀郎若黄次公晩不能举明经若菑川翁公车旦请暮召试唯挟轩岐书一通乌纱角带绣练雀小驷许踏长安红无且药嚢日提冦何似甪里采秀商顔中东方小遗建章殿何似陶令醉卧北牕风耳边三妇但歌艳眼底五陵谁解雄有冠不必挂神武留作漉酒归江东汝兄开府谩言贵挟影萧然下渚宫
　　途次赠莫山人公逺歌一章
　　山人到家仅四壁山人出门无一钱岑参我兄常建弟安能改弦媚少年长安笔耕何限子时清不夺朱门权山人失意掉头去幞被凄凉下广川那能比肩郭泰舫乍可寄鲙张翰舩吾伊新句不离口有似枯木号饥蝉少年齿舌利于防展转千秋复可怜古来好竽非所论吾意亦欲琴无弦
　　过八公山作
　　八公昔事淮南王丹成不救淮南亡人言淮王上天去八公骖乗同翺翔不然五百余年后能使氐眼成苍茫白石依然白鼻马緑杨俱作緑沈枪晋祚灵长岂在汝呜呼女辈诚荒唐君不见淮南城外兵百匝淮南令公朝玉皇
　　雪后夀阳道中
　　夀阳城头雪千尺夀阳城外天一色双驱骑玉初破一防饥鸦青不得当时车骑飞渡淝八公草木皆旌旗若令覩此璚瑶树却忆侬家儿女诗
　　过固始许忠节公祠
　　朱邸殽烝伏兵发少年使者眦独裂建礼门前一腔血飞作彭湖斗间铁义旗十万横江起忽有长虹穿贼垒一时缚累如缚豕逝者人耶生者鬼龙章再锡帝宠稠犹闻曲突心未酬不令长孺寝逆谋汉阙要挂吴王头固始祠中栢色古父老椎牲考钟鼓南有孙侯北有许令人扼腕悲壬午
　　癸酉冬余迁岭右阻大风江上武陵梦子于信夫轻舟过访剧谈三宿而别甲戌冬余领襄汉节甫之镇而信夫书至矣余且将有太和之登信夫能修江上故事蹑屩从我乎歌以招之且纪旧事
　　北风吹江浪黏天岭南方伯夜不眠牀头啾啾泣龙渊忽覩一叶凌苍烟中有虬髯赪颐鲜鹖冠鹿裘当风翩人乎鬼欤非耶仙武陵居士于梦两为循吏嘉隆年眼中不挂石二千归来拍手桃花颠自云百愿早已捐唯不忍割龙门縁剧谈三昼舌本穿骊龙颔珠乱唾舩缓颊坐夺冯夷权我自鼓柁吴淞边君亦西归渡沅川三方鹊印书生悬此事岂足秦人传芳洲兰芷若可搴青鸟衔送麋台巅今我太岳寻真诠倘有乗蹻飞我前虬髯赪颐人依然把臂并驾双虹軿毒龙脱衔饱老拳叩阍且上天公笺乞汝十顷耕芝田
　　陈丈子兼自蜀右辖谢事归数辞徴召养性自适唯词翰流传人间耳今年七十而神明愈茂时余方填郧襄未能趋贺赋此寄懐
　　陈翁自解西川事里社浮沈十余嵗家中丈室呼已寛门外扁舟多不系春花秋月长有余石湖虎丘恣所如凭将尺牍名惊坐留得元方客下车昨者亲闻相君说正始风流元自别羊裘欲访恐不知羔鴈虽饶或虚设红顔细腻苍髯虬健脚翻使方卭愁足下今年政七十可作栖栖周益州
　　思归吟
　　庭前众枯得春发不病胡为但忽忽乆成清世齿外人可作时贤眼中物千言辨讳讳柰何六州铁铸错更多今朝中酒昨朝醉西隣哭死东隣歌男儿扪腹一太息安能低眉望顔色仕宦宁堪生耳车归来亦岂无瑕石不烦公家费俸钱亦不愿使篇章传支颐抱膝看山色更有一计销残年
　　武当五龙歌
　　昔时五龙化五公口授睡法希夷翁恬然一境天地外晋汉周宋皆为空君不见南阳卧龙卧隆中鱼水万古君臣同定军山头塟龙蜕赤帝烬息龙何功呜呼五龙之睡睡亦浓左耳忽割不可踪龙潜龙跃各有防即使终卧谁知龙
　　武当道上所见戯成短歌
　　南阳少妇道人装皂纱防紒白帢方口诵弥陀数声佛手赍帝一瓣香有女求如南海相生儿早作绣衣郎堆箱越织重重锦拄栋吴粳粒粒霜孔雀纒枝双到老芝兰长砌玉成行是时帝征魔返十万黒帜摩空翔覆额难晞九阳髪徒跣长瘃修罗霜人间福地有如此明日幡然辞上苍即劝弥陀亦还俗毋烦接引向西方
　　武当歌
　　黒帝不卧冥宫再佐真人燕蓟中乾坤道尽出壬午日月重朗开屯防人间大小七十战一胜业已归神功乆从北极受尊号却向西方称寓公武当万古郁未吐得吐居然压华嵩是时岂独疲荆襄雍豫梁益皆为忙少府如流下白撰蜀江截云排豫章太和絶顶化城似玉虚彷佛秦阿房南岩宏奇紫霞丽甘泉九成差可当十年二百万人力一一舍置空山傍呜呼英雄御世故多术卜鬼探符皆恍忽不闻成祖帝王须曽借天师相发汉武空邀王母过髙真不显宋宣和功名虽盛毋乃晩混沌时来当柰何
　　苦热篇
　　常年防燕复防楚今年坐啸郧山阿常年六月犹褦襶今年五月头仍科六月褦襶不道苦翻道科头未易过赤龙频顿羲叔辔金翅欲扫尼连河未必襄王行暮雨由来汉渚有蒸波老夫弄水聊自解忽照霜鬓胡其多炎凉世态日千变焰灭欲火时成魔兰台大风吹汗漫峨眉积雪寒嵯峨纵令有梦不解到据梧斗室时婆娑天大洪罏销玉液柰此清凉一防何
　　赠李使君本宁之陜西分省歌
　　去年嗣宗客蓟门腰下宝玦贻王孙不知私语何所道但道阿戎胜阿浑汝忘少年我忘老吾弟翩翩诗亦好罢酒行趋长乐钟更衣醉借津阳草忽传春色厌承明骢马骖驔下玉京是时吾仗渚宫节秦山汉水遥相萦紫微花开紫微舍笑撚金鱼紫微下年同北府荀中郎官岂江州白司马健儿投笔不足奇翻手覆手在一时第栽梧竹棠阴后应须还汝鳯皇池
　　挽洞庭渔人孙仲可
　　孙仲可者讳冝其父按察副使世其徳靖间名臣也仲可少举乡进士有声一再上南宫不利遂弃去扁舟斗笠放浪江湖间因自号曰洞庭渔人人呼渔人则应呼前进士则不应也诗自汉魏古选以至少陵歌行近体靡所不合文奕奕有二京风仅逾下夀以卒海内闻而惜之余游楚与其子斯亿善因追为洞庭渔人挽歌一章
　　孙郎气压任公子欲截长虹作钩使帝忧三岛逐浪飜不遣神鳌受其饵归来却作王之无鱼可卖称渔师洞庭黏天八百里处处轻舠系酒旗人间限满不肯住忽逐琴高上天去骊珠颗颗犹自圆鲸背茫茫竟何处蹇余欲探桃花津水逺山长愁与论椒浆但熟且须酹有子解唤芦中人
　　孙兆孺华阳巾歌
　　兆孺貌寝而学甚愽常戴陶隠居华阳巾客多为作歌纪之余亦和焉
　　通明玉京堕来身秀眉长额飘须鬒皎如野鹤翘鸡羣有冠却挂神虎门归来自制华阳巾皂角出没中茅云手抄隠诀名登真松风不厌旦夕闻后千余年有孙君自言曽受十赉文巾陶所巾鹿皮裙访我海上霏烟昏父老巷视儿童奔俱言神仙来试人愿孺宝此贻诸昆后有优孟能称孙
　　九友斋十歌
　　斋何以名九友也曰山曰水斋以外物也曰古法书曰古石刻曰古法籍曰古名画曰二藏经曰古杯勺并余诗文而七则皆斋以内物也是九物者其八与余周旋而一余所撰著故曰九友也九友得之有早晩亦有从余而防与留而不能从者其不能从者既日思御而从者亦倦而思归矣秋日山镇无事毎一及之不胜莼鲈之感乃成十歌所以有十歌者并余身而十亦欧阳居士六一意也
　　老誖忽爱愚公策大艑移来洞庭色玉峰英岭苦无价锦川武康差亦敌神鳌忽捧三巨簮灵鹫俄衔一拳石夜深沧海珠蚌开秋浄虞山佛头碧阴森古洞若无际窈窕穿中误防客昔称九宜堂雨晴雪月宜四时人云百事百尽宜纵令百宜百不知主人自逐襄阳儿一城斗大不纳节桃花笑折东风枝有歌且拟归去兮
　　其二
　　醉乡懒侯治生涯青山十畆水倍之弇州堂背一片绮不减卫府芙蓉池稍西九曲面山出怳若螺髻堆琉璃刺篙中流月破碎回櫂小港花追随银鳞泼剌跳波响朱顶嘹唳从风移主人醉眠客行乐客眠主醒鸡喔喔早闻青鸟唤葫芦除却白衣无剥啄壶中天地不长情画里江山难着脚以兹母若归去来虎头为汝开丘壑
　　其三
　　老妻不需卖文钱稚子不索故衣穿跌宕豪翰凡几年狂搜酷赏贪夤縁成侯遗墨朝霞鲜右军惨淡如春烟永兴生色出指间河南精铁含纯绵白云秘授藏真诠锥沙印泥顔法全河东劲细铁线纒眉山而下可十贤鸾鶱猊抉龙蛇颠从汝晋楚复梁燕墨池笔冢芜欲田胡不归展彦逺编饱汝眼青腹便便
　　其四
　　玉匣昭陵閟真迹梦寐中山一片石颇从庶息见隆凖三米兰亭亦其匹太清楼头六巻余怳若清庙朝霞舒潘家古绛复入手色丝幼妇谁当如钟梁禅进美于玉虞欧李顔看不足饶输六一画舫斋更让二千金石録山长路逺难相依即汝思之胡不归莫言林下日防迟君不见幼安死贵信本痴一眠三日仅一碑
　　其五
　　虽有吴钩名龙泉匣之不试泣清鈆虽有蜀琴字松雪五指不惯同无弦何如万巻邺侯架天与双眼长周旋咸淳初刻班范史往往八法开欧顔其他七部可指数浮提漆沈苔文笺湘縢袭帙牙作籖清香古色时郁然老夫不愿乘赤鲤愿作白鱼防其间归去来饱吃三字成神仙
　　其六
　　我闻瞿昙四十九年説法无一法其如阿难总持成百夹鸠摩莲花舌本生奘舍利毫尖发白马东来象教崇青牛西去微言空成都玉局授书后渐与金仙相对雄光庭灵素不须病雅有片言为破诤但令世幻一切捐法宝珠炯双暎归去来何快哉两藏恰面湖山开我不能一麻一米骨作柴亦不能噉硫黄钟乳十二钗顾家阿瑛竖子尔亦解僧帽道人鞋光明藏中大自在有骨不借青山埋
　　其七
　　苦吟颇受天地疑晩节却爱无声诗丹青不知老将至何况区区冨贵为周郎冩情兼冩姿右丞妙理尤吾师烟江春嶂有都尉平逺秋山输郭熙莫将剩水恼马逺十二幅吐胸中奇吴兴心法归大痴防繁瓉简各有冝二百年来仅沈戴直取悟境遗筌蹄此曹十指解缩地能令四壁分四时归去来未有期箧中百轴争色飞汝车生耳手生棘曷不舍卧南山陲宗家故事知不知
　　其八
　　男儿有兴须有适生不愿十二金钗恒宻席牀头琥珀如欲诉夜半篝灯压春滴梁园宝尊蟠靁文叔夜遗鎗鬭天色碧筒防出仍啾啾青眼传观争啧啧君不见舒州杓鹦鹉铛李白与尔同死生旧交零落渐已尽何可一日无二卿归去来万事平麴生叩门卿即譍
　　其九
　　西京以还十九首东周而上三百篇檀弓鲁论诸国策其言虽贵人茫然岂无五车载惠子尺炬并付骊山烟我生何幸雪未颠着成百二十万言毋论爱者似鸡肋在我亦足成蜗涎何必要什袭藏名山何必要咸阳市上千金悬归去来一壶美酒抽一编读罢一枕牀头眠天公未唤债未满自吟自冩终残年
　　其十
　　汝今行年已半百红顔欲皴鬓强白人间治否岂系汝胡不归来长局祗园山水天与开酉馆图书世希识苍松翠竹月何限酒美茶香春鬬碧行间字字挟风霜句里声声戛金石莫言七尺世长物借汝暂作千秋宅岂惟千秋借七尺九友凭谁吐顔色只今为汝进一言微吟浅斟缩脚眠归兮且夺天公权
　　文皇御枪歌
　　相传文皇御枪在午门中楼黼座之右甲戌仲夏六日世贞以朝退偕其僚得寓目焉枪以漆攅竹为柄有黒缨悬黒旌若号带者中绣列星之属枪柄为刃痕者三旌为矢穿者五按记称文皇毎遇大敌輙率骁骑冲中坚绕出敌后举旌飏之士争奋敌輙大溃此即所执锐也其明年兹日郧镇追成一歌以纪其盛
