<!-- { "loadSidebar": true } -->
　　老去冯唐不解愁南山秋色暮悠悠歌残白石无人和荒草斜阳独饭牛
　　闻弇州续集杀青寄怀王冏伯昆季四首
　　四部重开诧汗牛千金悬市定谁讐风霜字字遥天外怅望如椽白玉楼
　　副在名山更杀青茫茫元气走羣灵从知百氏毫端废可道传家但一经
　　百尺危栏跨紫虚青藜遥夜烛前除莫言中垒慵疎甚阁上曽讐太乙书
　　万颗骊龙抱月圆江河不废异时传琳琅何限堦庭下次第三株拂斗躔
　　新秋再寄冏伯
　　栁色金阊半夕阳鲈鱼虽好未堪尝莫言方外狂司马多少楼船鸭緑傍
　　梦弇园怀逸季茂才
　　极目娄江大海浔弇园秋色梦中寻兴怀莫话兰亭序玉树琅琊正满林
　　黄生九斗携所业千里过访于其别也赠以絶句六章
　　万仞潮头溅客衣布帆无恙雪中飞推篷面面青山色已到严陵白石矶
　　千里遥遥问字船海天长啸白虹悬还家莫话相如璧携得成都旧太
　　衮衮青云结驷游沾沾白雪断鸿愁何来意气纵横甚昨日龙门御李侯【时诸士以宾兴至】
　　缥缈仙都挂碧空石门飞瀑乱云中他时倘为名山出双屐岩前候谢公
　　秋风秋叶乱山苍踏尽秋山到遂昌问讯故园樵牧侣只今谁住郑公乡【郑遂昌元祐在胜国有文名】
　　扫石题诗坐緑苔黄家羣从最多才无双漫自夸江夏次第三珠照玉台
　　题册赠凌别驾二首
　　弦歌百里画帘深桃李千家接上林试问佩刀临瀫水何如飞舄向兰隂【凌时署篆邑中】
　　仙吏仍浮剡水槎天都缥缈接金华官衙尽说囊如水携得芙蓉几片霞
　　题林孝亷园池四絶
　　百顷风潭照玉壶清鳞白石拥菰蒲沙棠独抱夷光卧何事风涛泛五湖
　　右浣花池
　　八面疎櫺挂夕阳楼头云色尚飞扬屋梁咫尺亲顔在不用褰帷望太行
　　右飞云榭
　　古桧崚崚映夹池虚亭十尺锁涟漪朝来载酒谁相过正値扬云赋就时
　　右清涟馆
　　缥缈精庐入望遐芙蓉秋水旧生涯如椽莫笑书生笔十丈亭亭照暮霞
　　右振秀轩
　　题祝山人树勲栖云轩四首
　　掩径萧萧木叶闻干将明灭动星文青山独据胡床坐闲看中条石上云
　　木末飞轩面水流终南遥挂万峯秋关白日重重闭不放飞云去岭头
　　一径莓苔尽日封匡床云色卧双龙罗浮四百青天外不认飞来第几峯
　　十二巫峰挂楚台高唐新赋定谁裁莫言神女朝行倦夜夜闲云卧榻来
　　送祝如华二首
　　抗手亭话别离青衫憔悴越江那堪独宿孤舟上潮落钱塘夜雨时
　　十载高山托素琴朱弦无处覔知音飞霜落月河桥畔惆怅行人发武陵
　　履素使君邀集衙斋中嗣君出迓仅五龄风仪韶润而衣裳楚楚如老成人赋赠二絶
　　三尺龙渊掌上持亭亭寒玉照风仪机云漫自夸年少又覩云间小陆竒
　　径寸骊珠夜色悬衣裳楚楚画堂前抽毫异日兰台坐防学盈川赋浑天
　　呉德符损饷宣德茶盂二枚因瀹天池新焙赋二絶以赏之
　　柴汝官哥各浪传摩娑秋色到龙泉筵中宣德新磁在笑杀何郎食万钱
　　把赠双珍破寂寥龙团翻雪乱云飘琅琊旧着煎茶赋已説宣窰胜定窰
　　卧病经旬呉生持所业新诗来谒讶其精进赋赠二章
　　何人不羡济川功策石虚传大海东莫笑老为题柱客当年曽住玉华宫
　　独绾金绳系法轮重施宝筏架迷津亦知黄蘗前身是肯作恒河自渡人
　　兰江竹枝词十二首【夜饮浮梁怀大学士赵公】
　　两岸清溪中有洲山花红白遍溪头闻说西门好风景大家同上木兰舟
　　兰隂苍苍北固遥中洲水面似金焦欲把湖头比溪上若个三山在六桥
　　饮水白虹千丈强来来去去罢褰裳中流不碍蚤行客隔水休呼夜渡娘
　　渡口狂风掀白苹惊波猛浪不愁人乍宵西崦踏青罢明到兰隂赛水神
　　苎萝村中花满蹊庐江亦有仲卿妻银钏金钗照溪水徃徃来来唱大堤
　　严陵东头七里滩家家门户钓鱼竿良人乍夜趂潮去将船卖酒入临安
　　四柱凌云排六鳌铁絙高系最坚牢水母难兴泗洲浪蛟精不作九江涛
　　溪上浮梁春涨平蒙蒙烟雾懒囘程风秋潭上踏歌去水远山高无限情
　　郑村渡口风浪多鱼船来去疾如梭相邀女伴到梁下一时同唱采菱歌
　　三百阑干浮碧空笙歌缭绕暮云中天香夜半广寒落错认银桥在月宫
　　金台尖高高揷天俯江楼俯夕阳边当年板筑遁荒野今日舟梁济大川
　　城南回望告天台衢婺悠悠二水来清献前身为时出萧然琴鹤在蓬莱
　　赠霓裳十二首
　　响遏行云未足多阳春流水定如何夜来小玉飞银汉传得开元第一歌
　　一枝明艶照窻纱曽事仙人萼緑华唱彻山香蓬岛上瑶池千树尽飞花
　　玉面朱唇陌上逢香车油壁乍从容莫教行雨峯头去寻遍巫山十二重
　　睡足纱窻昼漏迟白樱桃下画蛾睂珠帘百尺重门闭沉水香销月上时
　　金屋何曽盼阿娇临春歌吹总寥寥遥空一片飞云驻人倚危防弄玉箫
　　月底朱丝竞管弦风前红袖趂秋千争夸静婉腰围细不解湖头唱采莲【乐府有张静婉采莲曲】
　　紫燕双飞掠画楼黄莺百啭和箜篌妖姬十五顔如玉底事长干唤莫愁
　　女伴相携鬭晚妆风鬟云鬓若耶傍乍宵湖上归来晩阿姊同游字蕙芳
　　振袂飞霜袭彩毫新声频奏郁轮袍十千长恨真堪买三百灵光漫诧豪
　　瘦妻羸女各伤神紫鳯天呉拆洗频笑杀杜陵溪水畔云鬟香雾是何人
　　七香霞佩午珊珊骏马金羁照玉顔跋扈飞扬湖海上前身莫是李东山
　　园桃巷桞色纷纷素口蛮腰并出羣不信寒酸饶下驷西京谁并卓文君【艺苑卮言云退之桃栁乐天蛮素皆寒酸所得】
　　题艺苑五游册【有序】
　　新都程太学文东博雅多艺能摛词染翰外琴奕丹青咸跻其妙余为题册曰艺苑五游
　　玉轸闲挥望太空目随中散送征鸿无劳郢国千人和白雪晴飞大海东
　　右琴
　　杖底双龙跨夕阳荒村仙妪坐更长枯碁三百无人共零乱青霞满石床
　　右碁
　　八法纵横晋永和鸾笺十幅照春罗科头独抱兰亭帖散步临池看白鵞
　　右书
　　沉水香焚白玉壶洞门深锁碧云孤窻明几净人声絶闲冩初平叱石图
　　右画
　　独坐匡床枕半敧山堂寒雨涨秋池夜阑松子前堦落吟得襄阳五字诗
　　右诗
　　曳杖村西闲步见壁间二语甚佳而不知名字漫为易数字足成之
　　红白花开篱豆齐野人茅屋乱云西庭前桑树老无叶日午邻鸡飞上啼
　　少室山房集巻七十九
　　钦定四库全书
　　少室山房集巻八十
　　明　胡应麟　撰
　　七言絶句八十一首
　　题徐惟得冲漠斋十二絶【有序】
　　徐惟得使君人貌天行超然物表筑茅斋数椽于楚水之上而以冲漠名厥防邃矣海内诸名流竞赋新诗烂然巻轴顾独于名馆之义濶焉余乃窃取古今达人微言奥防与冲漠相发明者始壶丘太冲终昙阳恬淡凡十有二氏而各系七言一章义取循名馆中山川景物略而弗具使君有读当仍举桑落十余觥頺然捧腹于北窻之下也
　　壶丘示观
　　寂寂关闭万縁頺然一榻抱枯禅天游未许时人识正是壶丘入观年
　　姑射凝神
　　肌肤绰约莹秋霜絶顶凝神眺八荒得丧窅然天地外不知身世住何乡
　　郑圃御风
　　羊角鹏程快羽毛罡风八极送飞涛窅然天际真人度始信长沙蹋翼劳
　　南郭隐几
　　静坐焚香一亩宫灰心槁念夕阳中那能滥作吹竽客凭几萧然万虑空
　　化人蹑景
　　振袂翩翩到北辰中天城阙跨金银谁言半亩差容膝十二瑶台属化人
　　华胥梦游
　　勇退何人犯急流分司犹摄醉乡侯朝来梦入华胥界一榻轩皇尽意游
　　摩诘散花
　　掷防归来理钓竿不将零露望金盘飞花散尽三千界丈室分明有大观
　　少林面壁
　　勇猛精修万刼离穷年枯坐更何疑为言一苇浮江日可似三花面壁时
　　雪山空寂
　　战胜归来岩穴间空花落尽闭禅关大千世势防心处恍惚当时坐雪山
　　五台清凉
　　古寺清凉辟草莱三湘门巷半莓苔翻然杖锡腾空去闲看飞云落五台
　　漆圃逍遥
　　一枝殊自慰鹪鹩身世千年付泬防北海南溟俱莫问长空何处不逍遥
　　昙阳恬澹
　　空山寂寂午闻鸡一路桃花照旧蹊漫说娄江恬淡观真仙今在武陵西【使君居去武陵甚迩故云】
　　又题八絶
　　藂青阁
　　叠搆危梯入窈防长空不断暮天青松隂竹色凭栏处次第千山入画屏
　　白云洞
　　石洞苍茫闭水帘碧窻云冷玉龙濳不妨行雨邀巫峡犹记为霖出傅岩
　　水竹居
　　嫋娜千竿翠欲沉一区烟雨坐来深君恩乞与潇湘地闲听苍龙日夜吟
　　习家池
　　岘首穹碑百尺遗襄阳仍覩习家池如泥不学山公醉自唱铜鞮防接防
　　九室
　　画栋雕甍挟斗牛瑶箱琼笈锁层楼五千何代传周史三万当今跨邺侯
　　适意轩
　　九列三孤亦偶然能将簪绂误流年归期趂得西风蚤何限鲈鱼七泽前
　　四顾亭
　　万壑千岩照眼明中天苍翠扑檐楹凭栏四顾皆秋色疑是山隂道上行
　　偃息居
　　水击天飞快羽翰巢林聊借一枝安参差已熟邯郸道枕上从他万刼残
　　即席
　　刺史苏州欲断肠腰围尺六舞霓裳若为并作卢家燕双宿双飞玳瑁梁
　　万伯修中丞东巡歌十首
　　大纛高牙拂绛霄青袍白马似风飚千帆掣海鲸波静万礟抟空蜃市消
　　三千门客报晨鸡八百家丁耀水犀何处精兵逾代北由来飞将出山西
　　平倭望海説刘江闽越新传戚继光底似中丞文武畧弯弧飞檄到扶桑
　　平壤王京铁骑屯西飞青政尽游魂笑他定远空投笔华发萧萧望玉门
　　对马洲前积甲悬黑云东起雾连天辕门夜缚平行长露布星飞北极前
　　关白头枭太白旗白狼河上羽书驰楼船却笑文皇帝百万雕戈困不支
　　麾下俱封万户侯金戈净洗萨摩洲山城肥后诸酋长叩颡遥天拜玉旒
　　诗才旧压丁都防将畧平欺霍冠军一代鸡林传丽句千秋麟阁画元勲
　　烂漫黄金百尺台将军飞骑入蓬莱何须更奏征东曲十八铙歌尽手裁
　　万甲凭陵大海东清江鸭緑乱流红元戎奏凯归来日天子晨开碣石宫
　　送安头陀还兰隂作同少傅公四首
　　野鹤孤云去路长袈娑随处谒空王楞伽一巻焚香坐先到裴公緑野堂
　　百丈金身照緑苔青莲璎珞防瑶台天龙一指犹堪防莫诧西方大士来
　　十年湖海话禅机归问云山旧衲衣后夜月明金锡冷遥空笙鹤不停飞
　　六洞三山次第看白云回望满长安何须更覔莲花藏一代金轮属宰官
　　东园四时词
　　尺书何处候青鸾吟遍东风十二栏金谷楼台春尚蚤海棠憔悴不禁寒【春】
　　薰风长日度帘钩河朔园林总胜游珠箔银屏清吹满石橊花底按梁州【夏】
　　朝来檐树着新霜小玉银筝抱雁行红蓼碧芦秋十里不知亭榭在潇湘【秋】
　　雪片高天坠草庐瑶台鸾鹤望清虚梅花万树孤山下何似桥头策蹇驴【冬】
　　王太学至卿一子四岁未能言尝两遇大厄梦异僧获存或夙生有縁习也一絶纪之
　　似梦如痴画阁前前身谁为问梯仙三生我亦琼楼客一堕风尘四十年
