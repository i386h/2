<!-- { "loadSidebar": true } -->
　　楼船聊习战白羽试防军【西京杂记曰武帝作昆明池欲伐昆吾教习水战又曰昆明池中有戈船楼船各数百艘楼船上建楼橹戈船上建戈矛吕氏春秋曰武王伐殷系堕武王左释白羽右释黄钺免而自为系鬻子曰武王率兵车以伐纣纣虎旅百万阵于商郊起自黄鸟至于赤斧三军之士莫不失色武王乃命太公把白旄以麾之纣军反走髙诱淮南子注云防挥也】山城对却月岸阵抵平云【水经注曰沔左有却月城亦曰偃月垒湘中记曰衡有玉牒禹案其文治水遥望衡山如阵云沿湘千里九向九背乃不复见】赤虵悬弩影流星抱剑文【风俗通曰汲令应彬请主簿杜宣饮酒时其上悬赤弩照杯中如虵宣恶之彬曰此弩影似耳古今注曰吴大皇帝有寳剑六白虹紫电辟邪流星青防百里】胡笳遥警夜塞马暗嘶羣【李陵答苏武书曰胡笳互动牧马悲鸣吟啸成羣邉声四起杜挚笳赋序曰笳者李伯阳入西戎所作也】客行明月峡猿声不可闻【蜀本纪曰蜀王秀所建三峡明月峡巴峡巫峡荆州记曰巴东三峡巫峡长猿鸣三声泪沾裳】
　　奉和赵王途中五韵【同前】
　　飘飘暎车幕出没望连旗度云还翊阵回风即送师【风后握竒经有云阵风阵又六宗箕星有风师之名故云度云翊阵回风送师也】峡路沙如月山峰石似眉【华阳国志曰巴郡枳县有明月峡蜀都赋曰抗峩眉之重阻刘逵注云峩眉山名在成都南犍为界】村桃拂红粉岸栁被青丝锦城遥可望回鞍念此时【任豫益州记曰益州城张仪所筑锦城在州南蜀时故宫也其处号锦里】
　　同卢记室从军
　　【隋书列传云卢恺字长仁涿郡范阳人也恺性孝友神情爽悟畧渉书记颇觧属文周齐王宪引为记室其后袭爵容城伯从宪伐齐説伯杜镇下之是其事也又按齐王宪传宪伐齐在天和六年此云同卢记室从军知伐齐之役子山同卢恺并从齐王军行也】
　　河图论阵气金匮辨星文【孔安国尚书传曰河图即八卦之形河图论阵气者诸葛孔明所谓八阵图也若八卦矣太公有金匮书金匮辨星文者歩星宿以纪吉凶之象也】地中鸣鼓角天上下将军【后汉书公孙瓒与子续书曰鼓角呜于地中汉书曰周亚夫为太尉东撃吴楚既至覇上赵渉遮説亚夫曰兵事上神将军何不从此右去直入武库诸侯闻之以为将军从天而下也】函犀恒七属络铁本千羣【周礼曰函人为甲犀角七属陆倕新刻漏铭曰铁马千羣朱旗万里】飞梯聊度绛合弩暂凌汾【陈琳武库赋曰其攻也则飞梯行云临阁灵构隋书地理志曰绛郡后魏置东雍州后周改曰绛州又正平县有后魏南绛郡翼城县后魏置曰北绛县并置北绛郡后齐废新安县并南绛入焉绛县旧置绛郡后周置晋州又曲沃县有绛山按绛本春秋时晋地左传庄二十六年晋士蒍城绛以深其宫杜预曰绛晋所都也今平阳绛邑县时周齐接界并置郡县故伐齐之师飞梯度绛矣释名曰弩者怒也其柄曰臂钩者为牙隋志文成郡东魏置南汾州后周改为汾州后齐为西汾州后周平齐置总管府按汾亦春秋晋地左传称台骀汾神时齐未平西汾尚属于齐故云合弩凌汾也】寇阵先中断妖营即两分【寇阵妖营谓齐国营阵也】连对岭度嘶马隔河闻【方言曰烽虞望也岭谓绛山河谓汾也】箭飞如疾雨城崩似壊云【袁宏后汉纪昆阳之战云弩射城中如雨有流星堕营中正昼有云气若壊山直于营而堕不及地尺而灭吏士皆压仆】英王于此战何用武安君【英王谓齐王宪也史记曰白起为武安君】
　　侍从徐国公殿下军行
　　【徐国公者若干惠之子若干凤也周书列传云保定二年追録佐命之功封凤徐国公】
　　八风占阵气六甲候兵韬【易纬通卦验云东北曰条风东方曰明庶风东南曰清明风南方曰景风西南曰凉风西方曰阊阖风西北曰不周风北方曰广莫风条风一名融风景风又名凯风左传襄十八年曰晋人闻有楚师师旷曰吾骤歌北风又歌南风杜预注曰歌者吹律以咏八风歌南北风者聼晋楚之强弱黄帝女兵法曰禹问于风后曰吾闻黄帝有屈胜之图六甲隂阳之道太公有六韬文武虎豹龙犬説文曰韬剑衣也】置府仍开幕麾军即秉旄【汉书注晋灼曰卫青征匈奴絶大漠大克获帝就拜大将军于幕中府故曰幕府淮南子曰武王伐纣渡孟津阳侯之波逆流而撃疾风晦冥人马不相见武王左操黄钺右秉白旄瞠目而防之风济而波罢张平子思赋旧注尚书曰右秉白旄以麾按执旄以指防也秦汉以来即以所执之旄名曰麾谓麾幡曲盖者也】长旂临广武烽火对成臯【汉书髙帝纪曰汉王引兵渡河复取成臯军广武孟康曰于荥阳筑两城而相对因为广武城在敖仓西三室山上地理志曰河南郡成臯故虎牢或曰制匈奴传烽火通于长安师古曰昼则举燧夜则举烽】巡寒重挟纩酌水胜单醪【左传宣十二年曰楚子围萧申公巫臣曰师人多寒王巡三军拊而勉之三军之士皆如挟纩正义曰玉藻云纩为茧緼为袍郑云纩新绵也黄石公记曰昔良将之用兵也人馈一箪醪投河令众迎流而饮之夫一箪之醪不味一河而三军思为致成非嗞味及之也】阵后云逾直兵深星转髙【阵云注见上篇从驾观讲武诗河图稽燿钩曰太白散为天狗主候兵】电驱龙马山精镂寳刀【崔豹古今注曰秦始皇有马名奔电周礼曰马八尺以上为龙吴越春秋曰干将作劒采五山之铁精】塞逈翻榆叶闗寒落雁毛【如淳汉书注曰长榆塞名王恢所谓树榆以为塞者也郭璞山海经注曰雁门山即北陵西隃雁之所出因以名云在髙栁北】既得从神武何须念久劳【易系辞曰古之聪明睿知神武而不杀者夫王仲宣从军诗曰所从神且武安得久劳师】
　　伏闻逰猎
　　虞旂喜旦晴猎马向山横【周礼曰若大田猎则莱山田之野植虞旂于其中致禽而珥焉】石闗鱼贯上山梁雁翅行【相如上林赋曰蹷石闗张揖曰观名周易曰贯鱼以宫人宠无不利王弼曰骈头相次似贯鱼也范蔚宗乐逰应诏诗曰山梁协孔性白虎通曰雁飞则成行鲍照出自蓟北门行曰雁行缘石起鱼贯度飞梁】雪平寻兔迹林丛聴雉声马嘶山谷响弓寒桑柘鸣【许慎曰南方谿子巨黍蛮柘弩皆善材也】闻鸟自落望火兽空惊无风树即正不冻水还平谁知茂陵下愿入睢阳城【汉书曰相如上疏谏猎既病免家居茂陵又曰梁孝王广治睢阳城为复道自宫连属于平台三十余里招延四方豪杰言已欲拟相如病免仍归梁也】
　　见征客始还遇猎
　　贰师新受诏长平正凯归犹言乗战马未得解戎衣【史记大宛传言拜李广利为贰师将军伐宛期至贰师城取善马故号贰师将军卫青传云封青为长平侯周礼曰王师大献则合奏恺乐郑注云大献献防于祖也左氏传曰振旅凯入于晋吴都赋云迄可休而凯归戎衣者周礼司服云凡兵事韦弁郑注云韦弁以韎韦为弁又以为衣里也杜预左传注曰戎服军旅之衣也】上林遇逐猎宜春暂合围【三辅黄图曰上林苑中飬百兽天子秋冬射猎取之史记曰上至长杨猎相如上疏谏之还过宜春宫】汉帝熊犹愤秦王雉更飞【汉书孝元冯昭仪传曰上幸虎圈鬭兽熊佚出圈攀槛欲上殿左右贵人皆走冯媫妤当熊而立左右格杀熊上问何故当熊媫妤曰猛兽得人而止妾恐至御座故身当之帝嗟叹以此倍敬重焉太康记曰秦文公时陈仓人猎得兽若彘而不知其名道逢二童子曰此名为防弗迷防弗迷亦语曰彼二童子名为寳鸡得雄者王得雌者覇陈仓人舍防弗迷逐二童子化为雉雄止陈仓化石雌止南阳】故人迎借问念旧始依依河邉一片石不复肯支机【苏武诗曰思心常依依李善注曰依依思恋之貌也荆楚嵗时记曰张骞使大夏寻河源经月而至一处见城郭如州府室内有一女织又见一丈夫牵牛饮河织女取支机石与骞而还言得见故人述其思妇之情也】
　　奉和阐二教应诏【二教谓释道二教也】
　　五明教已设三元法复开【世説曰六通五明同归正异名注经云六通天眼天耳身通它心漏尽此五者皆在心之明也又天竺大论曰五明一声明二工巧明三医方明四因明五内明按此亦五明黄庭内经曰上覩三元如连珠落落明景照九隅陶景真灵位业图有玉清三元宫元始天尊为主】鱼山将鹤岭清梵两邉来【异苑曰陈思王曹植字子建尝临鱼山忽闻岩岫里有诵经声清遒深亮逺谷流响不觉敛襟只敬便则而效之梵唱皆植依拟所造豫章记曰洪井有鸾冈鸾冈西有鹤岭王子乔控鹤所经鱼山谓释鹤岭谓道言此二教清梵从两处来也】香烟聚为塔花雨积成台【説文曰塔西域浮屠也声上盍切言香烟上浮自聚为塔花雨所落自积成台不假人力也】空心论佛性贞气辨仙才【维摩经喜见菩萨曰色色空为二色即是空非色灭空色性自空如是受想行识识空为二识即是空非识性自空于其中通而达者为入不二法门魏收释老志序曰所谓佛者本号释迦文者译言能人谓徳充道偹堪济万物也汉武内传王母曰夫欲修身当营其气太仙真经所谓行益易之道益者益精易者易形形易则变化变化则成道成道则为仙人又云刘彻形慢神秽虽当语之以至道殆恐非仙人也】露盘髙掌滴风乌平翅回【三辅故事曰建章宫承露盘髙二十丈大七围以铜为之上有仙人承掌露和玉屑饮之郭延生述征记云长安宫南灵台有相风乌遇风乃动一曰长安灵台上有相风铜乌千里风至此乌乃动】无劳问待诏自识昆明灰【汉书曰东方朔待诏金马门应劭曰诸臣才技征召未有正官故曰待诏三辅黄图曰武帝初穿昆明池得黑土帝问东方朔朔曰西域胡人知之乃问胡人胡人曰烧刼之余灰也】
　　至老子庙应诏
