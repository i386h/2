<!-- { "loadSidebar": true } -->
　　南京乆客耕南畆北望伤神坐【一作卧】北牕昼引老妻乗小艇晴看【平声】稚子浴清江俱飞蛱蝶元相逐并蒂芙蓉本自双茗饮蔗浆擕所有瓷甖无谢玉为缸【此公卜居后乗舟以遣兴也中四喜妻子相聚赋而兼比末则随寓而安聊以自慰耳　南京谓成都北望指长安花蝶舟中所见者茗浆舟中所擕者相逐比子并蒂比妻　杜臆读起语知非真快心之作所谓驾言出游以写我忧者公艰难入蜀得擕妻子此不幸中之幸也故形之于咏歌明皇幸蜀号成都为南京置尹比两都　易林乆客无林　诗俶载南畆　庾信诗蓟门还北望　别赋造手分而衔涕感寂寞而伤神　陶潜传高卧北牕　淮南子越舲蜀艇庾信诗小艇钓莲溪船小而长者为艇牟子深不絶涓流稚子浴其渊　梁武帝诗飞飞双蛱蝶低低两差池　初学记宋有天渊池华林池池有双莲同干芙蓉异花并蒂　尔雅荷芙蕖注别名芙蓉江东呼为荷　洛阳伽蓝记北魏侍中杨元慎曰菰稗为饭茗饮作浆　招魂濡鼈炮羔有柘浆些注柘谓蔗也取诸蔗之汁以为浆饮　邹阳酒赋醪酿既成緑瓷既启　瓷不让玉言贵贱齐视也抱朴子日月无谢于精明鲍照诗无谢尧为君何用知柏皇无谢皆作不让解】
　　【葛常之曰北征诗云经年至茅屋妻子衣百结恸哭松声回悲泉共幽咽是时方脱身于万死一生以得见妻儿为幸至秦州则有晒药能无妇应门亦有儿之句已非北征时矣及成都卜居后江邨诗云老妻画纸为棋局稚子敲针作钓钩进艇诗云昼引老妻乗小艇晴看稚子浴清江其优游愉悦之情见于嬉戏之际则又异于客秦时矣　申防光曰南京乆客耕南畆北望伤神坐北牕南北字叠用对映杜诗每戏为之如旧日重阳日传杯不放杯桃花细逐杨花落即从巴峡穿巫峡之类后人效之易入恶道】一室【一室即草堂此当是上元二年作若在元年方构草堂岂遂欲舎蜀而去荆蛮乎旧编非是　后汉陈蕃曰大丈夫处世当扫除天下安事一室乎】
　　一室他乡逺【一作老】空林暮景悬正愁闻塞笛独立见江船巴蜀来多病荆蛮去几年【一作千】应【平声】同王粲宅留井岘山前【公在蜀而怀楚也正愁二句承上暮景亦起下意闻笛而愁以留蜀多病故也独立见船适荆将在何年乎襄阳本公祖居故欲留迹其地旧注谓留井于蜀者非岘山遗井在荆不在蜀也　逺注巴蜀来荆蛮去各三字一读　张载诗鸣鹤聒空林　秦国防西有巴蜀洙注成都记其西即陇之南首故曰陇蜀以与巴接复曰巴蜀　荆蛮楚地诗蠢尔蛮荆王粲七哀诗远身适荆蛮　襄沔记王粲宅在襄阳县西二十里岘山坡下宅前有井人呼为仲宣井】
　　【赵汸曰此诗三四景在情中客寓无聊之感也句法与钩帘宿鹭起丸药流莺啭同如巻帘黄叶落鎻印子规啼又其苖裔也但此犹出闱见二字为稍异耳】
　　所思【鹤注编在上元二年　蔡梦弼曰崔漪盖自吏部而谪荆州司马也　唐书杜鸿渐传禄山乱肃宗至平凉鸿渐与节度判官崔漪定议兴复　谢朓诗开襟望所思】
　　苦忆荆州醉司马【原注崔吏部漪】谪官【一作居】樽酒【一作爼】定常开九江日落醒何处一柱观【去声】头眠防回可怜怀抱向人尽欲问平安无使【去声】来故凭锦水将双泪好过瞿唐灔滪堆【上四怀崔司马下伤音书濶絶也苦忆二字直贯通章　杜臆官虽谪酒常开便见司马胸次或醒或眠颠狂落拓真得酒中趣者此为醉司马传神而相忆已在其中五六彼此互言更见两情遥企在已则有怀欲罄在彼则信使莫通此所以苦忆泪零而欲凭江水以达之也此诗备写苦衷语语足泣神　朱瀚曰九江一柱荆州谪居之地　顾注怀抱怀崔之意向人逢人问讯也旧以怀抱属崔者非　易樽酒簋贰　禹贡九江孔殷蔡传九江即今之洞庭也沅水渐水元水辰水叙水酉水沣水资水湘水皆合于洞庭是名九江杨德周曰此九江断主蔡传若浔阳之九江乃扬州境与一柱观不合矣　渚宫故事宋临川王义庆镇江陵于罗公洲立观甚大而惟一柱一统志在松滋县东邱家湖中刘孝绰诗经过一柱观出入三休台　古诗临风送怀抱　古乐府问客平安不　乌鸢歌泪兮双悬　荆州记灔滪如马瞿唐莫下滟滪如象瞿唐莫上瞿唐峡在夔州峡口有滟滪石】
　　【王嗣奭曰此诗观头借对日落五六接上失严此不缚于律所谓不绳削而自合也不知者以为隤然自放矣　洪迈容斋随笔云七言律大抵多引韵起若以侧句入尤峻如杜幽栖地僻经过少是也然犹是对偶若以防句起又佳如苦忆荆州醉司马是也叶晦叔昔赠予诗此地相从惊岁晚登临况是客归时却将襟抱向谁可正尔艰难惟子知情到中年工作恶别于生处易为悲梅花尽落清江上黯淡西风冻雨垂正用此体】
　　闻斛斯六官未归【旧次在上元二年成都作　斛斯复姓名融公所谓南隣爱酒伴者】
　　故人南郡去去索【苏则切】作碑钱本卖文为活翻令【平声】室倒悬荆扉深蔓草土锉【粗卧切】冷疎烟老罢休无頼归来省醉眠【此为斛斯耽酒而讽之也卖文得金李北海亦尝为之若索钱则不雅矣得钱即饮饮醉即眠少年有此亦近无頼况老寻醉乡不顾其家故嘱其早归以为善后之计朋友相规之义也　鹤曰南郡江陵府也呉志南郡在荆州南　王隐君歌前度相逢正卖文　左传室如悬磬　诗野有蔓草　御览説文云锉鍑也纂文云鍑音副釡大者曰鍑困学记闻土锉乃黔蜀人语黄鹤云锉瓦锅也　陶潜诗窥灶不见烟老罢言老则百事皆罢矣南史蔡兴宗传太尉沈庆之曰加老罢私门兵力顿阙　无頼无所倚頼而为不肖也详见三巻　晋书阮籍传籍方据按醉眠】
　　赴青城县出成都寄陶王二少【去声】尹【朱注依草堂草本编在上元二年此盖出郭后寄二尹者　唐书青城县属蜀州因山为名全蜀统志青城废县在灌县南四十里元和郡国志青城县垂拱二年改为蜀州开元十八年仍为青城今按唐书青城乃蜀州之属邑据元和志青城与蜀州是一地而两名也杜诗既有青城又有寄高蜀州诗当如唐书之説　鹤注青城乃蜀州外邑在成都之西　唐书京兆河南等府有少府二人掌贰府州之事时成都称南京故置少尹】
　　老被樊笼役【一作老耻妻孥笑】贫嗟出入劳客情投异县诗态忆吾【一作君】曹东郭沧江【一作浪】合西山白雪高文章差【楚懈切】底病回首兴【去声】滔滔【首聨徃青城之故异县指青城吾曹指二尹五六申投异县七八申忆吾曹　鸟在樊笼不能奋飞叹已之羁旅局蹐也樊笼与出入相闗别本作妻孥笑语稍直率　下截大意言江山跋渉如此则文章何救于贫乎惟回首故人诗兴犹觉滔滔耳　赵次公注差病除也言虽有文章差得何病乎正与章首相应朱注云差是差错之差病如声病之病言文章之不利差在何病乎回首二子兴自滔滔盖以诗道自信之词二句不同今从赵注陶潜诗久在樊笼里　蔡邕诗他乡各异县　晋书王衍曰吾曹虽不如古人　括地志李冰穿郫江捡江来自西北合于郡之东南今有合江亭　洙曰蜀城之东二水合流而南下土人谓之合水西山近接维松上有积雪经夏不销寰宇志傍便山在县西与青城山连接谿谷深防夏积冰雪　世説殷顗曰我病自当差正忧汝患耳　匡谬正俗俗谓何物为底此本言何等物其后遂省何但直云等物耳底音丁儿反　淮南子日滔滔以自新】
　　野望因过常少【去声】仙【草堂本编在上元二年青城诗内　洪容斋随笔杜诗过常少仙蜀本注云应是言县尉也县尉谓之少府昔梅福为尉有神仙之称少仙者犹今俗呼为仙尉朱注诗末幽人指常少仙也黄鹤云少仙当是常征君公后有寄常征君诗征君晚节傍风尘】
　　野桥齐渡马秋望转悠哉竹覆青城合江从灌口来入邨樵径引尝果栗皱【一作圆】开落尽高天日幽人未遣回【上四野望之景下四过常情事　青城灌口野望所见入邨访常也常果留公也日尽未遣见其欵洽多情方云野外之桥可连骑者少齐渡马三字写景特佳杜臆少府称幽人知非在任者　沈佺期诗野桥疑望日　鹤曰蜀州青城县有青城山州内又有灌口元和郡国志灌口山在彭州导江县西北二十六里蜀州东北至彭州一百二十里汉文翁穿湔江灌漑故以灌口名洙曰秦守李冰疏凿离堆以灌蜀土因得名　范成大呉船録将至青城当再渡绳桥桥长百二十丈分为五架桥之广十二绳排连之　元和郡国志大江经青城县北去县二里　宋祁益部方物赞天师栗生青城山中他处无有似栗味美以独房为贵乆食已风挛西溪丛语集韵皱侧尤切革文蹙也汉上题襟周繇诗开栗弋之紫皱贯休云新蝉避栗皱又云栗不和皱落即栗蓬也蔡曰皱当作皴皮裂也　易利幽人之贞】
　　丈人山【御览王匮经云黄帝遍厯五岳封青城山为五岳丈人一名赤城一名青城都一名天国山为第五大洞寳仙九室之天对郡西北在岷山南连峯掩映互相连接灵仙所宅神异甚多寰宇记山在青城县西北三十二里】
　　自为青城客不唾青城地为【去声】爱丈人山丹梯近幽意【首记登山览胜　魏文帝杂诗千里不唾井况乃昔所奉智度论若入寺时当歌呗赞叹不唾僧地　青城山记寗封先生栖于北岩之上黄帝筑坛拜为五岳丈人晋代置观　谢朓敬亭山诗即此凌丹梯注丹梯山也】丈人祠西佳气浓縁云拟住最高峰扫除白发黄精在君看他时冰雪容【此欲托迹幽栖也　逺注山属仙境故以游仙之意作结　此章五七言各半盖唐人七古长短参用如李颀送刘昱诗亦然陶潜诗山气日夕佳　鲁灵光殿赋飞陛揭孽縁云上征　谢灵运诗迢递瞰高峰　释寳月诗倩人为我除白发　敬元子诗我欲将黄精流丹在眼前　庄子藐姑射之山有神人马肌肤若冰雪绰约若处子】
　　寄杜位【朱注位为李林甫壻天宝十一载十一月林甫卒位之贬官必在十二载自十二载癸巳至上元二年辛丑为九年诗举成数故云十年流也邵注公有送柏别驾赴江陵诗题知位以行军司马移在江陵矣一统志玉垒在灌县西北二十九里灌县乃唐之导江青城二县地盖其山自导江而接青城界也诗云玉垒题书心绪乱又知在青城所作草堂本与青城诸诗同编入上元二年得之】
　　近闻寛法离【去声一作别】新州想见归怀尚百忧逐客虽皆万里去悲君已是十年流干戈况复【扶又切】尘【一云行】随眼鬓发还应【平声】雪【一云白】满头玉垒题书心绪乱何时更得曲江游【此为杜位移州而作也离新州叙事尚百忧推心逐客二句承新州言流窜之乆干戈二句承百忧言离乱堪伤末述寄诗之意犹恐后防难必也顾注同是贬窜于郑防曰严谴于杜位曰寛法以见轻重失宜此老杜春秋之笔泽州陈冡宰曰郑初贬官故用严谴位离贬所故用寛法非欲以此翻两人罪案也位从新州移江陵尚未还家故云怀归时有史朝义叚子璋之乱故曰尘随眼　唐书新州新昌郡属岭南】
　　【道至京师五千五十二里　诗岂不怀归　又离此百忧　蜀都赋包玉垒而为宇刘注玉垒山名湔水出焉在成都西北左岘曰玉垒有二一在威州一在灌县此指灌县之玉垒　孙万寿诗心绪乱如丝　原注位京中宅近西曲江】
