<!-- { "loadSidebar": true } -->
　　伊上古之初肇自昊穹之【善本无之字】生民【善曰张揖曰昊穹春夏天名郭璞尔雅注曰伊发语辞也　铣曰伊惟肇始也昊穹天也】歴选列辟以迄于秦【五臣注作于　善曰文頴曰选数也辟君也　向曰迄至也】率迩者踵武逖听者风声【善曰汉书音义曰率循也迩近也踵蹈也武迹也逖逺也近者蹈其迹逺者听其风声　良曰踵继也言歴选列代之君则循其近者继迹可知逺听者但闻风声善恶而已】纷纶威蕤湮灭而不称者不可胜数也【善本无也字　善曰张揖曰纷纶乱貌湮殁也胜尽也　翰曰纷纶威蕤言众多也言自昔之君众多其湮没磨灭不称纪于载籍者不可胜计】继韶【五臣本作昭】夏崇号諡略可道者七十有二君【善曰文頴曰韶明也夏大也徳明大相继封禅于太山者七十有二人也管子曰封太山禅梁父者七十有二家　向曰韶明夏大也自古之君有继明大道崇其号諡歴世可称道者七十二君有封禅之事】罔若淑而不昌畴逆失而能存【善曰应劭曰罔无也若顺也淑善也畴谁也服防曰无有始善而后不昌者又无逆失而能存之者罔与同　翰曰言为君之道无有顺美而不昌盛者谁复有逆失之道而求其存乎皆以有道乃可为也】轩辕之前遐哉邈乎其详不可【五臣本无可字】得【五臣本有而字】闻已【铣曰轩辕黄帝也遐邈逺也详求也】五三六经载籍之传维风【五臣作见】可观也【善曰汉书音义曰五五帝也三三王也经籍所载善恶可知也　良曰五帝三皇之道六经典籍之所传述美恶亦可见也维语辞也】书曰元首明哉股肱良哉【善曰尚书益稷之文也翰曰元首君也股肱臣也】因斯以谈君莫盛于唐【五臣无唐】尧臣莫贤于后稷后稷创业于唐【五臣本有尧字善曰汉书音义曰唐尧之世播植百谷　向曰后稷尧臣周之始祖　铣曰创始也】公刘发迹于西戎【善曰汉书音义曰公刘后稷曾孙　济曰公刘后稷之孙也居于西戎人咸归其徳】文王改制爰周郅【质】隆大行越成【善曰文頴曰郅至也行道也文王始开王业改正朔易服色太平之道于是成也如淳曰越于也　翰曰爰于郅大越逾也言文王改制遂为西伯于周大盛大道遂行仁化愈成其功也】而后陵迟衰微千载亡声岂不善始善终哉【善曰郑氏曰无声无有恶声也汉书音义曰美周家终始相副若一也庄子曰善始善终人犹効之　铣注同】然无异端慎所由于前谨遗教于后耳【善曰言周之先王创制垂业既慎其规模又谨其遗教也　良曰言周所以无恶者亦更无异端盖慎守先王之遗教】故轨迹夷易易遵也【善曰夷易皆平也言周之轨迹平易易可遵奉也二易并盈豉切向注同】湛恩厐【莫江】鸿易丰也【善曰湛深也厐鸿皆大也言湛防广大易可丰厚也湛音沈　济曰丰备也言深恩大而备用也】宪度着明易则也垂统理顺易继也【善曰张揖曰垂悬也统绪也理通也文王重易六爻穷理尽性悬于后世其道和顺易续而明孔子得错其象而彖其辞　翰曰宪法也】是以业隆于襁褓而崇冠于二后揆厥所元终都攸卒【善曰孟康曰襁褓谓成王也二后谓文武也周公辅成王以致太平功徳冠于文武者遵法易故张揖曰都于也卒终也尔雅曰元始也　翰曰襁褓婴儿衣也言成王之位在于襁褓而周公摄政以致太平崇盛之功出于文武二君也度其发始之理终见美徳尽归于周矣冠出后君揆度元始都美攸所卒尽也】未有殊尤絶迹可考于今者也【良曰尤甚也言周徳虽已尽美未有殊甚絶逺之迹可考量于今者今谓汉也】然犹蹑梁父登泰山建显号施尊名【善曰显号尊名谓封禅也　向曰言周犹有封禅之建明圣之号施行尊上之名汉亦宜然】大汉之徳逢【五臣作防音蜂】涌原泉沕【勿】潏【聿】曼羡【善曰张揖曰逢遇也喻其徳盛若遇原泉之涌出也服防曰潏泉貌徐广曰沕没也亡必反音义或曰曼羡广散也　向曰防火也言汉之盛徳若火原泉之涌出流润不絶也沕潏泉流貌曼羡长多貌】旁魄【蒲莫】四塞云布雾散【善曰张揖曰旁魄布衍也　翰曰旁魄通达也言徳泽通达于四方如云雾布散无所不至】上畅九垓【古来】下泝八埏【延　善曰孟康曰畅达也垓重也泝流也埏若瓮埏地之八际也言其徳上达于九重之天流于地之八际　铣曰八埏谓八方也言圣化上达九重之天下流八方之极】怀生之类霑濡浸润【善曰懐生气之类皆被恩泽济曰万物皆沾天子之徳泽】　协气横流武节猋逝【善曰协气和气也横流多也猋逝逺也　济曰协和也威武之节如疾风之逝也猋疾风也】迩陿【五臣本作狭】游原遐阔泳【音咏】沫【音末　善曰孟康曰迩近也原本也遐逺也阔广也泳浮也恩徳比之于水近者游其原逺者浮其沫　向曰迩狭近也遐阔逺也泳浮沫波也言天子惠泽近者游其原流逺者浮其波也】首恶郁没晻【五臣本作闇】昧昭晣【支列反　善曰孟康曰始为恶者皆湮灭晻昧喻夷狄皆化之也谷梁传曰诸侯不首恶　翰曰天下沐仁恵之积泽则大恶之积者皆自流没闇昧之人皆变而为明也首大郁积也昭晣明也】昆虫闿【苦改】怿【善本作泽】回首面内【善曰文頴曰闿怿皆乐也韦昭曰面向也闿音恺怿音驿　济曰闼歌也回首靣内皆调懐天子之仁徳也】然后囿驺虞之珍羣徼麋鹿之怪兽【善曰言驺虞之羣在于苑囿之中毛苌诗传曰驺虞义兽有至信之徳则应也汉书音义曰徼遮也遮麋鹿得其竒怪者谓获白麟也　良曰囿养兽处也驺虞瑞兽也徼遮也麋鹿麟也天子有徳祥瑞毕见】导一茎六穂于庖牺双觡【格】共柢【丁礼】之兽【善曰郑曰导择也一茎六穗谓嘉禾之米于庖厨以供祭祀服防曰牺牲也觡角也柢木也武帝获白麟角共一本用以为牲　铣曰言择嘉禾之米用之于庖厨用麟以供祭祀也明至徳所感有此瑞也】获周余珍【五臣无珍】放龟于岐【善曰文頴曰周放畜余龟于沼池之中至汉得之于岐山之旁龟能吐故纳新千嵗不死　向曰获得也珍寳也放畜也】招翠黄乘龙于沼【善曰汉书音义曰翠黄乗黄也龙翼马身黄帝乗之而仙言见乗黄而招呼之也礼乐志曰訾黄其何不来下余吾渥洼水中出神马故言乗龙于沼　翰同善注】鬼神接灵圉【语】賔于闲【闲】馆【善曰文頴曰是时上求神仙之人得上郡之巫长陵女子能与鬼神交接疗病辄愈置于上林苑中号曰神君有似于古灵圉礼待之于闲馆舍中　济曰灵圉犹所居之处也是时武帝求神仙祷鬼神之事故鬼神接于所居而方士巫人之辈賔礼之于闲馆之内也】竒物谲诡俶【惕】傥穷变【善曰汉书音义或曰俶傥卓异也竒伟之物谲诡非常卓然絶异穷极事变良曰诡谲谓非常也俶傥谓竒异也】钦哉符瑞臻兹犹以为徳薄不敢道封禅【向曰钦美臻至也言武帝美哉众瑞至此尚谦徳薄不敢述封禅之事】葢周跃鱼陨航休之以燎【力照】微夫斯【善本作此】之为符也以登介丘不亦恧【女六】乎进让之道何其爽欤【善曰应劭曰航舟也休美也尚书璇玑钤曰武得兵钤谋东观白鱼入舟俯取鱼以燎也服防曰介大丘也言周以白鱼为瑞登泰山封禅不以慙乎小雅曰心慙曰恧张揖曰进周也譲汉也爽差也言周末可封禅为进汉可封禅而不为为譲　翰曰陨落航舟也休美也燎谓祭天也微无也介丘泰山也恧慙爽差也言周武之伐纣济河有鱼跃落王舟王以为瑞乃以祭天且无如我汉家诸瑞以为符应乃登泰山不亦慙乎进譲之道又亦差矣谓武帝时羣臣请封泰山帝譲之】于是大司马进曰陛下仁育羣生义征不譓【音恵　善曰文頴曰大司马上公也故先进议譓顺也　向曰大司马官号也相如假立之以发后辞】诸夏乐贡百蛮执贽【铣曰诸夏中国也言中国之人乐输贡赋蛮夷执货而进也贽夷货名】徳侔往初功无与二【济曰言徳齐上古之君功美无双】休烈【善本作列】浃洽符瑞众变期应【五臣本作应期】绍至不特创见【善曰文頴曰不独一物造见也创初创也　良曰休美烈盛浃及洽徧绍续特独创初也言美盛之徳乃徧天　下符瑞众变如应期而续至不独初见而已葢常有也】意者【善本无者】泰山梁甫【五臣作父】设坛场望幸葢号以况荣【善曰汉书音义曰意者言太山梁甫设坛场望帝封禅纪号以表荣也望幸望帝之临幸也葢者发语之辞也　翰曰望天子幸于泰山以修封禅之礼纪圣号以为万代之善美也葢者辞也况善也荣美也】上帝垂恩储祉将以庆成【善本无此二句　向曰帝天储多祉福庆善也】陛下谦让而弗发也【善本无也　铣曰恶发封禅之制让而不为文頴曰弗发往意】契【挈】三神之欢缺王道之仪【善曰应劭曰挈絶也李竒曰缺阙也韦昭曰三神上帝太山梁父也　济曰三神天地人也缺阙也言不封不禅絶三神之意】羣臣恧焉【良曰恧耻也】或谓【善本作曰】且天为质闇示珍符固不可辞【善曰孟康曰天道质昧以符瑞见意不可辞让　翰曰天道闇昧而不言故以珍符之异瑞以示王者使知至化之道此天命固不可辞也】若然辞之是泰山靡记而梁父罔几也【善曰汉书音义曰泰山之上无所表记梁父坛场无所庶几向曰自帝王若如此辞之则是泰山无七十二人之记而梁父之礼亦无几何之迹】亦各并时而荣咸济厥世而屈説者尚何【五臣作可】称于后而云七十二君哉【善曰应劭曰屈絶也言古帝王若但作一时之荣毕世而絶者则説无従显称于后世也　翰曰言自昔之君若辞天命不崇封禅之道亦当各取一时之荣皆度其世则屈指而説者尚何得称有七十二君矣言武帝不可譲也】夫脩徳以锡符奉命【五臣作符】以行事不为进越也【向曰锡赐符应越逾也言天子脩徳则天赐以瑞应也天子乃奉瑞应以行封禅之事不为苟进以逾礼也】故圣王不替而修礼地只谒款天神勒功中岳【善曰汉书音义曰谒告也款诚也言不废修礼地只告诚天神之义也张揖曰葢先礼中岳而幸太山　向曰替废谒申款诚也言圣王之徳不废则修礼于天地神只以申其诚也将有事于太山必先礼中岳以其处中而尊也】以章至尊舒盛徳发号荣受厚福以浸黎元【济曰章明也至尊天子也浸润也黎元百姓也】皇皇哉斯事【善本斯作此兼无事字】天下之壮观王者之丕【善本作卒】业不可贬也愿陛下全之【善曰皇皇美也卒终也贬损也卒或为本张揖曰愿以封禅全其终翰曰皇皇大也丕亦大也贬轻也】而后因杂搢绅先生之略术使获曜【善本従火】日月之末光絶炎【焰】以展宷错【措】事【善曰汉书音义曰宷官也使诸儒记功着业得覩日月末光殊絶之明以展其官职设错事业也铣曰搢绅先生谓经儒之人也略教絶逺炎照展申宷官错致也言杂用经儒之士行其教术使得天子之恵如日月之光逺照也以展其官司以致其事业】犹兼正列其义祓【犬勿】饰厥文作春秋一艺将袭旧六为七摅之无【善本作亡】穷【善曰孟康曰犹因也春秋者正天时别人事诸儒既得展事业因兼正天时别人事叙述大义为一经也服防曰旧为六经汉欲七经孔安国尚书传曰袭因也　翰曰春秋之义正天时列人义故将欲祓饰文辞作述此理以为一经将继旧六经以为七经行之于终古谓汉欲使诸儒著书也艺经也袭继也摅犹行也无穷谓终古也】俾万世得激清流扬微波飞【善本作蜚】英声腾茂实【善曰蜚古飞字也良曰俾使腾传也言使万世之后激扬大汉之余波传茂实之徳也】前圣所以永保鸿名而常为称首者用此【向曰永长也鸿大也言古先圣帝明王所以长保大名为王者之首者用此道也】宜命掌故悉奏其仪而览焉【善曰汉书音义曰掌故太史官属主故事者也　向曰掌故谓掌礼乐之故事者也】于是天子沛【普葢切善本作俙】然改容曰俞乎朕其试【五臣作诚】哉【善曰张揖曰俙感动之意也许背切俙或为沛　铣曰沛然温润貌俞然也朕我也言我诚往哉将然封禅之意】乃迁思廻虑揔公卿之议询封禅之事【向曰揔纳询谋也】诗大泽之博广符瑞之富【善曰汉书音义曰诗歌咏功徳下四章之颂也大泽之博谓自我天覆云之油油广博也符瑞之富谓班班之兽以下三章言符应广大之富饶也　翰曰诗者歌咏美徳也大泽谓天子之恵泽】遂作颂曰
