<!-- { "loadSidebar": true } -->
　　通计征召、荐辟，除拟，除矛院疏荐外，凡一十二次，始终不受。此时天下大乱，宪纲荡然；前后不相闻知，外内不相炤会。况瑜一意弢藏，严禁家人子弟不许一字宣露，止称生员。后因监国鲁王驻跸舟山，间与朝会，理合开具朝单；恐涉欺君罪不可贳，是故酌量其中，权称贡生，犹然隐避初意。所以连次授官或京或外、倏高倏卑，殊无伦次，深贻识者之讥。其间荐主官衔、疏荐年月亦聊具大概，不能详记。盖之瑜少壮家修，本志功名钟鼎；痛愤憸壬构祸，立见社稷倾颓。幸邀两次特征，虽百年钜典远胜于科目、贡举，然颠厦非一木所支、大川岂一人攸济；且救焚当豫篝于曲突之先，枝柱必无补于栋挠之后：不得不忍情辞逊，原非欲沽名养高。高明自当洞察，毋烦琐屑具陈。即今逋播贵邦，开明适以辱国。既承台命谆谆，礼难任情默默。略节奉览，举笔涕零。丑虏匪茹秽污中夏，不能报仇复国，深媿非人；岂敢裂冕毁形，大羞父祖！近见海滨扰扰，不堪共赋于无衣；独羡贵国彬彬，思欲托身于有礼。顾忠臣、义士，原有国者之所乐成；念秦穆、晋文，知图霸者莫与比烈。倘借丘园一席之地，自凿自耕；庶征培植累世之恩，不降不辱。且瑜多方晦迹，事势久则必明；他日中国复兴，未必非友邦辑睦所系！更希涵监，不尽敷宣。
　　●答源光国杂问
　　仆系出于邾，后更为邹；秦、楚之际，去「邑」言朱。汉兴，流转鲁、魏之间。始祖为朱晕，汉丞相也。后有朱辅、朱穆，亦为三公；穆之直声震于朝廷，而吏治称之。入国初，先祖于皇帝族属为兄，雅不欲以天潢为累。物色累征，坚卧不赴；遂更姓为诸。故生则为诸，及祔主入庙，题姓为朱。仆生之年，始复今姓。仆族人谓寒宗为晦庵先生之系，其子为余姚令，故留居于此；持其诰敕、画像、家谱来证，中间惟有一世不明白。举宗尽欲从之；惟仆一人不许，谓『一世不明，其不足据便在于此。且子孙若能自立，何必文公；如其不肖，虽以尧、舜为父，祗得丹朱、商均耳』！寒宗入国朝来，登乡、会榜者七十九；如以仆征聘敕召冠之，则八十矣。贵国之法，只字片纸亦必简阅；少有违碍，一概投诸水火：墓志行状，何得携来！且先人例应谕葬，以国乱倥偬，大典未及举行；故诸事草草耳。
　　●与某
　　豚儿七岁能读书，日诵百行，一字不遗。然不能贤，胶柱而鼓瑟，不通于天下之理；仆甚不喜！然国变以来，亦能不为虏所污，隐居教授，家人藉以餬其口；不至如他缙绅家贫困狼藉，差强人意耳。大明未乱之时，合天下之缙绅，惟仆家独贫；国变之后，合天下缙绅，惟仆家独安。上蒙祖父世德，下亦赖豚儿舌耕餬口也。甚荷上公厚爱无已，然仆不敢轻出一言。闻诸孙多人，长者又当有子，则豚儿一年馆榖，常养二十人内外也，其贫可知矣；恐不能读书。其贤、不贤，益不可知矣。每思得一孙到此，方知先父母坟墓平安否；然不敢轻举。今年夏、秋间大泥船到，有一乡人赵姓者，其人似诚实；托其体访。若诸孙有佳者，携一人来；若未必佳，亦不敢轻易举动。仆亲戚沈鲁瞻一至海外，遂至性命之忧，事非易也。
　　上公大德，中心铭感。幸藉鼎言，先为致意；仆另当端谢也。
　　●与男大成
　　我以事无所益，已与汝作永诀；他日泉路父子相会，也总不必以家事乱我心绪。我家必无喜事；即有凶危，岂能相恤。故绝之耳，我岂非人情哉！
　　辛丑年曾寄一书于二郎，汝或闻之。我父坟近城邑，有事必遭践踏。我欲汝迁葬远处，同我母一山；或合、或不合，临时任汝酌议。我父故多年，恐骨殖俱朽；但作棺衾，掬取圹中之心，实于棺中而葬之，粗了人子之心。古人有书木板葬之者，亦此意也。汝母与汝继母，亦同葬此山；我总无归葬之理，不必悬母以待也。我高曾祖坟墓近城，而材木美大，必被残毁；然无可如何已。汝妹之柩，亦须搬回葬汝母之侧。此等事，汝今日做不来；但须先作经张，渐次寄汝为之。恐不言而死，死不瞑目也！
　　己亥年有杨姓、赵姓乡亲索家书，我恐为汝累，故不允；并不以行止告之。后其人复来，言汝家中事甚详，且言我孙甚多，是日孙女出嫁；未知果是几孙？汝馆榖餬口，而食指甚繁，其贫可知；然不能为汝助也！歠粥咬菜根，亦是好事；犹胜诸缙绅之家耳。汝伯父尚健饭否？汝诸兄何如？我以兄弟责善，又以满朝上疏弹劾，网罗密布，立刻擒拿；一时仓皇逃窜，不能入城与汝伯作别，至今悔恨无已。我兄弟一生如何友爱，而乃有此事！往年以恋恋汝伯父故，一步不离，是以不至失所；虽我不动于名利而笃于兄弟，然亦皇天之所以默佑孝弟也。不然，十六年名节，一旦烟销雾灭矣。汝诸伯及诸兄，可为我一致问！亲家近况佳胜？宗中叔伯、兄弟、子侄，无有不爱我者；但须择其人之谨慎知事者，为我一通候问！
　　近多病，不能详尽；多在十七叔书中。我遭家多难，汝当冠时，未曾冠汝、字汝；今汝有子、有孙而名之，非礼也。欲作一字寄汝，又有不可。盖汝之有字旧矣，今作一字遗汝，欲遵父则不便于俗、欲从俗则违父命，故不可也。可将汝字写来，以便已后寄书也！可将我高、曾、祖、考生卒年月日时详悉写来！我既居于此，当举祭祀也。
　　●祭显考某府君文（清康熙二年癸卯二月初五日）
　　维大明永历十七年岁次癸卯，二月辛丑朔，越五日乙巳；孝男之瑜谨以黄流庶羞之奠，致祭于显考皇明诰赠光禄大夫上柱国府君、显妣皇明诰赠一品夫人前封安人之神位曰：
　　良辰届在仲春，值兹初度；不能称觞而上寿，胡乃灌鬯以降神！涕长陨而摧心，哀矣久伤彼岵；罪难穷于擢发，生而早丧其天！适当百岁之期，已抱过甲之痛；恨人事至不齐之极，故君子有终身之丧！冀酬罔极于将来，历溯有怀乎既往。未九龄而背父，早知匪蔚而伊蒿；逾六旬而思亲，空自呼天而抢地！老莱之子犹着斑烂之衣，戏庭何豫；方龀之雏递服斩衰之重，泣隅何辜！虽天性禀于父精，而式榖未渐庭训。黄口之伎俩有尽，止希乞怀抱之怜；蓼莪之少好非其，何足测方圆之用！音容已不能得诸想象，心神岂尚能识其规恢！恍惚可追，颂难述肖。翘首跂足，不能及几杖之父书，加膝和颜，惟日哺豆觞之口泽。孝亲教长之大略，仅仅得之故老之传闻；弟弟怡怡之款诚，种种犹是儿时之目击。方且昧于东西南北，奥莫窥于礼乐弓箕。乡先达爱屋及乌，谬有头角之誉、公辅之期，岂真如仲谋之子；我后人肯堂贻燕，乃至世德莫传、墓田莫扫，何容愈伯道之儿！故天下有无食、无庐、无衣、无褐之人，而莫穷于无怙；世间亦有瘖聋、痿痹、狂谵、孑疠之疾，而莫病于少孤！见人可喜之事而伤情，过遇伤情之事而泣血。家国地涂一败，吾亲舍违廿年；不敢自同于犬羊，又复两乖于忠孝！昔在交趾，慨慷辨折，风节或善于平陵；今居日本，学陋德凉，闻望犹惭于潞国。既不堪是父之子，又何足为人之师！岁饩粟于安东，无忝食伯夷之树；生自绝于嬴博，何日凭延陵之碑？诚知至亲之无文，宁敢陈芜词而将父；奈何疾痛而无告，庶几沥血诚以吁天！一滴格于九泉，谁云有酒之既载？肆筵越在两国，妄希「如在」而来歆！其以庶孙大咸（字咸一）、孙女高（字柔端）祔享。尚飨！
　　●答小宅生顺（清康熙三年甲辰）
　　初识荆颜，惓惓慰谕；深铭厚意，敢效区区！仆以中华丧乱，义不应死；漂零海外，已二十年。幸蒙樾荫，许得留止贵邦，全忠臣孝子之节；非独有大造于仆，远近莫不闻知，亦所以章贵国之明于大义也。兹得偃仰栖迟，毕其余生足矣；宁敢有厚望哉！
　　仆初学之时，固有用行之志。逮夫弱冠不偶，彼时时事大非，即有退耕之心；荆妻颇能一德，饶有孟光、桓少君之风。而父兄、宗族、戚友不听，不得不勉强应世，实无心于富贵矣。壮年谬膺主眷，起家远过东山。然国是颠危艰难，十倍典午；是以屡违诏命。依稀蔡道明竟日临轩，举朝纠劾，祸将不测；星夜潜踪，自窜海曲。仆素民物为怀，绥安念切；非敢以石隐为高，自矜名誉。但一木之微，支人既倾之厦，近则为他人任过，远则使后之君子执笔而讥笑之，无为也；故忍死不为耳。仆事事不如人，独于富贵不能淫、贫贱不能移、威武不能屈，似可无媿于古圣先贤万分之一；一身亲历之事，固与士子纸上空谈者异也。今寂寥海壖，祗希十亩之园，闲闲泄泄；多者十余亩，种植瓜蔬易粟餬口。非为固厄，何有咨嗟！至于我道泰否、气运盛衰，仆不敢与闻；仆固非其人也。若果士大夫专意兴圣人之学，此诚天下国家莫大之福、莫重之典、莫良之务！惟台台共相敦勉焉。仆虽远人，不惟举手加頞，亦日夜拭目思见德化之成也！
　　又曰「除一方之害」；愚窃以为不然。仆闻之：本必先拨也，而后风颠之；心必先惑也，而后谗乘之。高堂广厦，主人旷而弗居，则必有狐狸鬼怪从旁窃入而据之矣；元神荣卫，不能自固，则寒热风邪交至侵寻而为之祟矣。上公元侯、大夫君子，果能知先王之道之为美，修而明之、力而行之、作而兴之、威而惩之，则政治自善而风物聿新；洪水平而鸟兽之害人者消、圣教明而异端之害民者亦消，又何待于除之而后去哉！此非和阳五山、京师五山能遗臭流毒巢穴而蓁塞之，是乃主持政务者之过也。武将悍卒闲居退处，得禄而无所用、积金而无所泄；又上畏宪令，不敢有所举行。及夫细民富室黠慧之士饱食煖衣，群居无事，安能郁郁兀坐屋子下；乃思招提兰若引类呼朋，说法听经、谈因论果，冀忏从前之罪过，妄希身后之福缘。于是穷愁抑郁、罪恶过多之流，一皷而牢笼之矣。彼释子恣其颠诬，万千变化；愚迷欲生极乐，一味贪痴。政如寒热风邪交侵迭乘而不已，岂非元气不固之患哉？彼诚知圣王之道之为美，则名教之中自有乐地，君臣、父子之际无限精微；家修之尚惧不足，何有余功及于邪径耶！仆故曰：是主持政教者之过也。
　　或者谓贵国尚武，何必读书！是未知古来名将读书者之多也。为将而不读书，则恃勇力而干礼义；能读书，则广才智而善功名：彼恶知之！
　　谬承深爱，故敢自献其愚；任笔极言，不顾忌讳。若夫自伤落魄，至烦援天以明诏之，仆实未尝有此。草庐容膝，歌咏先王，有敝门人安东省庵一人：志同道合，亦足为不孤；断虀划粥，亦足以不馁。生中国不用而不悔，安望居贵邦乃得行圣人之道：况景在桑榆耶！厚意诚无限，仆自揣陋劣，故不敢有此奢望也。连日以敝门人事须，报复迟迟，幸惟原宥！
　　●答小宅生顺问
