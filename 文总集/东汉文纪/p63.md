<!-- { "loadSidebar": true } -->
　　昔者孔子有云吾志在春秋行在孝经此二学者圣人之极致治世之要务也传春秋者非一本据乱而作其中多非常异义可怪之论说者疑惑至有倍经任意反传违戾者其势虽问不得不广是以讲诵师言至于百万犹有不解时加酿嘲辞援引他经失其句读以无为有甚可闵笑者不可胜记也是以治古学贵文章者谓之俗儒至使贾逵缘隙奋笔以为公羊可夺左氏可兴恨先师观听不决多随二创此世之余事斯岂非守文持论败绩失据之过哉余窃悲之久矣往者略依胡毋生条列多得其正故遂隐括使就绳墨焉
　　郭泰【字林宗太原介休人辟太常举有道不应】
　　苏不韦复雠议【不韦父金城太守谦为大司农李暠前枉害不韦年十八潜伏刍廥凿寺北垣地达暠寝杀其妾并及小儿复掘暠父冢断头祭父墓暠捕求不得愤恚死何休以方伍员泰闻而论之议者于是贵焉】
　　子胥虽云逃命而见用强呉慿阖庐之威因轻悍之众怨雪旧郢曾不终朝而但鞭墓戮尸以舒其愤竟无手刃后主之报岂如苏子单特孑立靡因靡资强雠豪援据位九卿城阙天阻宫府幽絶埃尘所不能过雾露所不能沾不韦毁身憔虑出于百死冒触严禁陷祸门虽不获逞为报巳深况复分骸断首以毒生者使暠怀忿结不得其命犹假手神灵以毙之也力唯匹夫功隆千乘比之于员不以优乎【袁山松后汉书泰与陈留盛仲明书云足下诸人为时栋梁】
　　徐稚【字孺子豫章南昌人家贫常自躬耕恭俭义让非礼不言】
　　诫郭林宗书【稚时宦竖专权汉室侵乱林宗周旋京师诲诱不息稚以书诫之林宗感悟曰谨拜斯言以为师表○后汉书稚与茅容诀谓容曰为我谢郭林宗云云】
　　大木将颠非一绳所维何为栖栖不遑宁处【汉纪】
　　申屠蟠【字子龙陈留外黄人辟召不行隐居精学】
　　奏记外黄令梁配
　　【蟠同县大女侯玉为父报雠杀夫之从母兄姑怒执玉送吏时县令梁配将断其狱蟠年十五自精舍诣县奏记具以状闻减死一等】
　　伏闻大女侯玉为父报仇狱鞠以法不胜感悼巳情敢陈所闻昔太原周党感春秋之义辞师复雠当时论者犹高其节况玉女弱内无同生之谋外无交游之助直推父子之情手刃莫大之讐当时闻之人无勇怯莫不张胆增气轻身重义攘臂高谈称羡其美今闻玉幽执牢槛罪名巳定皆心低意阻惆怅悲叹蟠以玉之节义厯代未有足以感无耻之孙激忍辱之子若其在昔尚当旌庐表墓以显后嗣况事在清听不加以义【汉纪】同前【杜预女记云大女缑玉者陈留缑氏女也夫从母兄弟杀其父玉乃为父报仇其杀主至亲缚玉付吏狱竟当行刑有名士申屠子龙者嘉其义勇奏记于县○后汉书从缑】
　　伏闻大女缑玉为父报雠狱鞠巳决不胜感悼之情敢陈所闻昔太原周党感春秋之义辞师复雠当时论者犹高其节况玉女弱耳无所闻心无所激内无同生之谋外无交游之助直推父子之情奋发忿怒之心手刀刺雠僵尸流血当时闻之人无勇怯莫不彊胆增气轻身殉义攘袂高谈称羡其美今闻玉幽执穽槛罪名巳定心低意沮怅恨长叹蟠虽愚昧以为玉之节义厯代未有定足以感无耻之孤激忍辱之子假玉不值明时尚望追旌闾墓显异后嗣况事在清听不加八议哀矜之贷诚为朝廷痛之
　　黄忠【陈留郡人】
　　与申屠蟠书
　　【蟠初隐芒砀之间免于党祸为何进所辟逾年不至进欲胁以威刑使忠与蟠书蟠不答】
　　大将军幕府初开征辟海内并延英俊虽有高名盛德不获异遇至如先生特加殊礼优而不名设几杖之坐引领东望日夜以冀弥秋厯冬经迈二载深拒以疾无惠然之顾重令爰中郎昭畅慇懃至于再三而先生抗志弥高所执益固将军于是怃然失望而有媿色自以德薄深用咎悔仆窃论之先生高则有余智则不足当今西戎作乱师旅在外国军异容动有刑宪今颍川荀爽舆病在道北郡郑北面受署彼岂乐羁牵者哉知时不可佚豫也且昔人之隐虽遭其时犹放声絶迹巢栖茹薇其不遇也则裸身大笑被发狂歌今先生处平壤游人间吟典籍袭衣裳行与昔人谬而欲蹈其迹拟其事不亦难乎仆愿先生优游俯仰贵处可否之间孔氏可师何必首阳备托臭味庶同休戚是假飞书以喻左右【汉纪】
　　同前【后汉书】
　　前幕府初开至如先生特加殊礼优而不名申以手笔设几杖之坐经过二载而先生抗志弥高所尚益固窃谓高节有余于时则未今颍川荀爽载疾在道北海郑北面受署彼岂乐羁牵哉知时不可逸豫也昔人之德遭时则放声灭迹巢栖茹薇其不遇也则裸身大笑被发狂歌今先生处平壤游人间吟典籍袭衣裳事异昔人而欲速蹈其迹不亦难乎孔氏可师何必首阳















　　东汉文纪巻十七
　　钦定四库全书
　　东汉文纪巻十八　　　　明　梅鼎祚　编刘嚣【字重宁长沙人厯太仆司空】
　　上灵帝立宋皇后奏
　　尚书令臣嚣仆射臣鼎尚书臣旭臣乘臣谟臣诣稽首言伏惟陛下履干则坤动合隂阳羣臣大小咸以长秋宫未定遵旧依典章表仍闻厯时乃听今月吉日以宋贵人为皇后应期正位羣生兆庶莫不式舞易称受兹介祉诗云干禄百福子孙千亿万方幸甚今吉日以定臣请太傅太常条列礼仪正处上羣臣妾无得上寿如故事臣嚣臣鼎臣旭臣乘臣滂臣谟臣诣愚闇不达大义诚惶诚恐顿首死罪稽首再拜以闻
　　杨赐【字伯献农华隂人太尉震孙秉子厯位司空】
　　上灵帝论青蛇灾异疏【赐侍讲灵帝于华光殿迁少府光禄勲熹平元年青蛇见御座帝以问赐赐上封事】
　　臣闻和气致祥乖气致灾休征则五福应咎征则六极至夫善不妄来灾不空发王者心有所惟意有所想虽未形顔色而五星以之推移隂阳为其变度以此而观天之与人岂不符哉尚书曰天齐乎人假我一日是其明征也夫皇极不建则有蛇龙之孽诗云惟虺惟蛇女子之祥故春秋两蛇鬬于郑门昭公殆以女败康王一朝晏起关雎见防而作夫女谒行则谗夫昌谗夫昌则苞苴通故殷汤以之自戒终济亢旱之灾惟陛下思干刚之道别内外之宜崇帝乙之制受元吉之祉抑皇甫之权割艳妻之爱则蛇变可消祯祥立应殷戊宋景其事甚明
　　手书密谏灵帝疏【赐熹平五年为司徒是时朝廷爵授多不以次帝好微行游幸外苑赐复上疏】
　　臣闻天生蒸民不能自理故立君长使司牧之是以唐虞兢兢业业周文日昃不暇明慎庶官俊乂在职三载考绩以观厥成而今所序用无他德有形埶者旬日累迁守真之徒厯载不转劳逸无别善恶同流北山之诗所为训作又闻数微行出幸苑囿观鹰犬之埶极槃游之荒政事日堕大化陵迟陛下不顾二祖之勤止追慕五宗之美踪而欲以望太平是由曲表而欲直景郤行而求及前人也宜絶慢慠之戱念官人之重割用板之恩慎贯鱼之次无令丑女有四殆之叹遐迩有愤怨之声臣受恩偏特忝任师傅不敢自同凡臣括囊避咎谨自手书密上
　　蜺妖对奏【赐复拜光禄大夫光和五年有虹蜺昼降嘉德殿前帝引赐及议郎蔡邕等入金商门崇德署使中常侍曹节王甫问以祥异祸福所在赐仰天而叹乃书对甚忤节等邕坐直对抵罪赐以师傅恩得免】
　　臣闻之经传或得神以昌或得神以亡国家休明则鉴其德邪辟昏乱则视其祸今殿前之气应为虹蜺皆妖邪所生不正之象诗人所谓蝃蝀者也于中孚经曰蜺之比无德以色亲方今内多嬖幸外任小臣上下并怨諠哗盈路是以灾异屡见前后丁宁今复投蜺可谓孰矣按春秋纎曰天投蜺天下怨海内乱加四百之期亦复垂及昔虹贯牛山管仲谏桓公无近妃宫易曰天垂象见吉凶圣人则之今妾媵嬖人阉尹之徒共专国朝欺罔目月又鸿都门下招防羣小造作赋说以虫篆小技见宠于时如驩兠共工更相荐说旬月之间并各拔擢乐松处常伯任芝居纳言郄俭梁鹄俱以便辟之性佞辩之心各受丰爵不次之宠而令缙绅之徒委伏畎亩口诵尧舜之言身蹈絶俗之行弃捐沟壑不见逮及冠履倒易陵谷代处从小人之邪意顺无知之私欲不念板荡之作虺蜴之诫殆哉之危莫过于今幸赖皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身唯陛下慎经典之诫图变复之道斥逺佞巧之臣速征鹤鸣之士内亲张仲外任山甫断絶尺一抑止槃游留思庶政无敢怠遑冀上天还威众变可弭老臣过受师傅之任数蒙宠异之恩岂敢爱惜垂没之年而不尽其慺慺之心哉谏造毕圭灵琨苑疏【五年冬赐拜少府光禄勲复上疏奏帝欲止以侍中任芝等谄言遂令筑苑】
　　窃闻使者并出规度城南人田欲以为苑昔先王造囿裁足以修三驱之礼薪莱刍牧皆悉往焉先帝之制左开鸿池右作上林不奢不约以合礼中今猥规郊城之地以为苑囿坏沃衍废田园驱居人畜禽兽殆非所谓若保赤子之义今城外之苑巳有五六可以逞情意顺四节也宜推夏禹卑宫太宗露台之意以慰下民之劳与王允书【允字子师太原祁人厯司徒诛董卓为其党李傕所杀】
　　【允为豫州刺史破黄巾别党于贼中得中常侍张让书允具以闻灵帝深切责让让由是怨允谮之于帝诏征允治罪遇赦还官后百余日复征赐为太尉与允书何进请得减死】
　　若以张让事百日再征宜深思之【汉纪○范晔后汉书赐不欲允更楚辱遣客谢之曰君以张让之事故一月再征凶慝难量幸为深计】
　　袁隗【字次阳汝南汝阳人厯位太傅为董卓所诛】
　　与人书
　　赵瑶在缑氏猛虎敛迹百里均耳叔平何难【华阳国志○按华阳志赵瑶字元珪琰字稚珪南郑人凡七兄弟皆以令德着闻瑶少有公望始为缑氏袁赵二公相与书亦不言袁赵为何尺牍作袁隗与人聊从之○敛迹一作归迹】
　　谢弼【字辅宣东郡武阳人仕府丞去官忤中常侍曹节从子东郡太守绍收考死】上灵帝陈得失疏【建宁二年诏举有道之士弼对防除郎中时青蛇见前殿大风拔木弼应诏上封事左右恶之出为广陵府丞○志作熹平元年】
