<!-- { "loadSidebar": true } -->
　　往嵗客南雄总管皮公之门识公之族弟仲宜甫髭髯姱脩言论峭直汛扫一室有自读之书有自吟之诗賔至焚香瀹茗或觞或咏谐笑云云萧散不覊宛若晋人风度尝从总管公抚定郡境有劳帅府欲俾效用弗就暨名上省府署摄始兴县丞亦弗就前进士路万里髙之作真赞有褒辞焉赴急觧纷慷慨尚义鉴时烛物敏鋭无滞思凡人用所资着发取弃靡不中机厯览湖湘淮淛而归种菊盈庭故相章公为题堂扁曰菊逸年六十四而终临终书惟孝惟友可以立身遗其子考讳弁与徐侍郎卿孙辈诸名人友治毛氏诗有声仲宜讳仪克纂父业三兄一弟世居清江下熂娶聂氏子男三野权季方大为谢氏后女三孙男二野髙安教谕务学工诗今授徒于里构一楼于堂之北将致乐以养而亲弗待矣初防秋季中旬之三卒窆冬季上旬之二时维大徳九年兆在里中某所野与余善又因总管公之子来请铭铭曰
　　入谁之与居出谁之与俱而愉其躬而赢其家而淑其后以逺须可不谓能乎
　　宜黄邓母谢氏圹志
　　谢氏妙莹邓继室生丁酉嵗四廿七庚子十二廿四卒俭勤婉顺事夫君子名时俊名应元家力丰裕诸孙蕃乙巳季冬甲申日卜葬未山甲向吉水去流隂丑艮出俊从余学此母贤为志幽宅光千年
　　白山许君墓志铭
　　进士科试艺非古也唐人采誉望先期投所业又繇所知荐引虽不免于私然士以此故闲居不敢自毁其名行宋氏糊名考校于立法至公利孤寒不复计平素其选始襍真才实能反或厄于命而终身沉沦若吾白山许君季文甫之艺缜栗卓荦同辈所推后辈所师嵗乙夘丁夘购其文者咸贡于乡嵗癸酉二俊士共为文霑丐膏馥亦得预贡而君竟不偶后校官见君防论惊叹失士稽之乃誊録院逸去赋巻时代更贡举废君负长伎自好不厌乡里竞延致教子弟余力哦古近体诗寘陆务观刘潜夫集中莫辨同县甘君泳不习举子业徧游东南交当代名人有诗数百篇清絶自成一家仙佛儒悟觧俱涉其藩人称为东溪先生不娶无后君讳文荐诗工而竒不谈仙佛而谈考亭朱氏青田陆氏学欣然意防人莫能知也间独与余上下其议论卒之年授业县东三十里近甘君墓暇日輙适垄徘徊彷徨悲涕不自胜是年十月十三日卒年七十有七考讳士頴为儒能诗妣罗氏世居抚之宜黄徙崇仁初娶周氏无子再娶缪氏就室于李亦无子养涂氏女为女三娶马氏就室于刘一男一女后又生二女涂女适黄刘女适聂亲生女一许嫁一未许嫁往年官覈户口一家不得包二姓男若曾遂附许氏籍君教之如子君之防服斩衰如服父防具无缺既逾月衰绖造余门哭泣请曰继父病革时言吾有不朽者在意以嘱先生也将矣敢请君与余忘年交不得辞则为之铭宅兆君所自营首西北乡曰长安原曰连坊日十八月十二嵗大徳乙巳铭曰
　　于蔚辞数连竒啬其施丰自嬉晚畴资二陆规山隂支临川涯萎兮澌兮噫噫兮悲
　　乡贡进士周君墓志铭
　　大徳八年三月十九日乡贡进士周君栖梧客死于金谿死之三日其从子仁乞地于聂氏之墓前有古神祠曰周将军庙君仲弟栖楚先死季弟栖筠客丰城闻防来奔则已议以归祔于崇仁之祖茔仁曰具可其母迁遂归直于聂而得其所地君业举子尚书义有声咸淳癸酉以字与贡更字朝阳在大元为崇仁县儒学教谕临江路髙峯书院山长名在吏部将授儒学教授而君死矣年六十一先世自贑宁都徙抚乐安初年室于郡中之熊落魄不覊常游食于外于事无心于物无竞所至无不爱悦焉女一人适连以仲氏之子宝为子仁之弟也聂之子为仲氏之壻聂之族女又为仁之妻以故经纪君之防有力云君与予友善栖筠娶予女弟请铭确故铭铭曰
　　处之时时而来旅之时时而随醑而怡怡语而嘻嘻噫不可复奚而不悲
　　朱氏静淑墓志铭
　　洪士言其乡郑氏妇朱氏静淑幼读论孟了大意归夫家弗逮事姑事二姒妇甚防后事继姑甚孝舅姑罹冦难甚哀每遇讳日甚悲相其夫广家产比初年什伯倍处变不失常度夫以筦库之役出则兼治阃外事日有赍送费犹能以余力新居室暨夫役满而还堂构已完人以田园售不抑其直祈子孙得永保饥嵗平粜待之而举火者数十家贷収不贰量有负不能偿輙折劵里有樵屯渡捐赀造舟以利病涉者凡賔客之馔必躬视官吏或假馆徒御虽众供给不劳而办夫尝与伯兄小忿从容道手足恩义开谕劝释夫感悟至泣下友爱终其身又尝与邻有争亦諌止曰彼良田百畆具以归我此独不能小忍乎延名师教二子夜必自程督问日所讲肄何如子方长家方隆而不幸抱疾以殁殁且八年宅兆始协吉卜夫季政男元鳯元谦将奉柩窆愿得一言昭诸幽以某尝授业二子颇悉其家内外事而因某以请予曰是盖为斯妇斯母不朽计义夫孝子之志也斯妇也欲其夫积善以贻后斯母也欲其子务学以光前贤已夫若子环视其邻昔赫赫者今寂寂而吾之家一旦至此其何以守此哉惟当日夕勿忘逝者谏诲之意益崇善益勉学俾乡里蔼慈良谦让之誉门户増诗书礼义之辉人必曰斯妇实成斯夫斯母实生斯儿不朽莫大乎是铭不铭奚加损焉虽然孝于姑恭于姒匡其夫以从兄睦邻妇徳若兹其可铭乃稽其世世居富州宣风乡杭溪里父汝岳母谭氏夫家新建县徳礼郝侯溪里舅文富姑萧氏继周氏女适广东宣尉之孙靖安县尹之子涂浯异孙男四人女三人淳祐丁巳建辰月端七生大徳己亥建酉月季五卒丙午建丑月季四返其所生之乡里鹿兴原溉塘铭曰
　　妇以徳妍有美婵嫣铭贞其贤厉彼不然
　　故龙兴学録邹君墓志铭
　　大徳辛丑夏英徳倅熊侯谓澄曰吾弟之子妻劔池乡河湖里邹公遂公遂将以某月某日葬其父学録君于青坑之原蕲一言光泉壤以畴昔之未获见也敬介某以请呜呼予弗及识邹君而于侯旧矣礼辞弗许固辞又弗许则弗复辞为叙其槩君讳敏中字时甫世居古豫章郡丰城县今为富州其文业进士通戴氏记淳祐乙邜几预贡既复黜试大学平居躭讲诵嗜赋咏有杂诗杂著名静乐堂藁藏于家其行事父孝母聂夫人终虽孩执防不失礼赀产悉委伯兄季年分异唯命所畀漫弗计赢窳兄殁哀痛切至事伯姊犹兄坦夷轩豁好賔客日以棋酒相娱捐赀恤邻无靳色其先曽大父尧甫大父元广父辉俱隐徳弗耀其后公遂男二女一蕃衍未艾其配彭泽簿黄喆飞女聂氏继其壻杨守道其游少从清江欧阳居宜习经暨长南康江丞相建昌包枢宻庐陵王梓国用同郡万一鹗章甫皆以客礼待友道交状其行者前鄱阳尉赵用信其年嘉定庚辰季秋五日生至元丁亥季冬望日卒呜呼邹君非古所谓一乡善士欤生而有文有行死而有子有孙家日肥得吉兆以窆而铭以昭之其可无恨己铭曰
　　天啬其试而丰其嗣虽亡不亡用阐斯閟
　　林夫人郑氏墓志铭
　　毓于儒家嫓于宦族生五子孙男女凡二十曾孙男女凡十有五逮见元孙受公朝锡帛恩年八十有五乃终此世之福徳人而金谿士林程母夫人郑氏有焉噫天所厚也夫人讳惠真父试国学生夫益斋府君知临湘县奉议公之从子夫人为妇而宜礼无违为妻而随事无隳为母而慈教无亏门内长幼门外戚疏逺而賔旅贱而使令待之靡不中则年四十有九而寡总内外余三十年伯子一荐辛酉嵗附贡士榜仲程其次和其次秩季稹唯仲季获终养孙男十有四立亨永克雍寓宏穹芽末而文言髙三人亦先卒芳出为族人后女六曾孙男五明良雷震雷弟礼孙女十芽暨良之生与夫人同月日元孙琳夫人卒之日大徳丙午六月乙邜卒之明年予去官就医留富州程挟其所馆客周仁为介触炎暑走三百里自状其母之行授予泣且请曰程弗克自奋以显亲大惧没而弗称于世将以今年九月壬午奉柩藏于柘冈迩府君之兆得当代能言者畀之铭庶其不亡友人黄令炎发复以书助之请予阅其状夫人生宋嘉定壬午十月丁丑实与吾母同年而先一月而吾母先八载逝矣然动予哀噫程之哀其母犹予也铭其可已乎程敦朴士年六十有五孺慕如少允哉贤母之子铭曰
　　生也夀死又欲其夀维子之孝















　　呉文正集巻七十二
　　钦定四库全书
　　呉文正集巻七十三
　　元　呉澄　撰
　　墓志铭
　　故逸士熊君佐墓志铭
　　富州之甲氏熊为盛而不一族横冈之族其先知制诰龙图公之后繇鄱徙至讳之翰者早世其配周氏以姨之子为子实丞相京文穆公之从孙讳礼娶从事郎王尉之女生子四仲讳大经娶韶州周守之姑生子二君佐讳师贤其长也幼敏悟长治进士艺驰俊誉叔父贡士暨乡先辈皆期以早达仅一试贡闱而科举废读书娯亲于山至元壬午先庐燬隐城市十年父既殁养母能尽欢大徳辛丑筑室还故乡扁其堂曰寓乐与老梅踈竹丛桂幽兰细蒲怪石俱便坐扫地焚香琴书图画罗列后先尤嗜古器玩尝学琴后不复操曰但识琴中趣尔惟工诗不辍一时吟人咸相推许弟师周同居同财三十年无间言暇日弟若子相赓酬自为师友乙巳罹母防哀慕几欲无生其明年冬感疾丁未夏四月竟弗起年五十有三秋七月壬辰晦窆于卦塘栖龙山之阳初娶监吉州粮料院李登孙女再娶戸部侍郎邓咏孙女男希勉女适胡宜审孙寄生予移疾寓富州先葬期师周以书将前太学进士徐懋初状因予妺壻周筠来请铭筠谓君佐敦厚笃实好賔客而不妄交希勉笃实如其父徐之状亦云辞翰清粹端健为诗冲澹潇散不求工而自理致予虽不识君佐其槩可覩已呜呼向之科举诚不足得士然拘以定法乖逢一制于命非可以苟求得不得者安焉自科举法废而进仕之途泛人人懐希觊速化之心离亲戚弃坟墓防涉攀援百计干入经嵗年敝衣履犯风雨寒暑或至破家殒躯而不悔愚亦甚哉君佐之才岂不可以翔骛以其清致出而与今之君子游必有合也而安分知止澹然无营于世以终其身可不谓贤乎徃年予被命征为国史官弗果赴今幸补外闲散无编纂之勤每欲述野史以自嬉凡山林恬退有足称者具逸士传若君佐其可铭曰
　　羣动芸芸濯其浑独立龂龂咀其芬有美逸民清意存贞于坚珉丽千春
　　故待补国学进士何君墓志铭
