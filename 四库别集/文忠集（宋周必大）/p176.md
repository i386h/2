<!-- { "loadSidebar": true } -->
　　增秩旌郡守汉制也而朕用之卿向治宛陵于农田葢宣力焉隄防允修禾黍以茂今虽易镇赏犹眂功兹用不待三载亟考而绩诏音既下顾欲反汗邪所请宜不允
　　赐四川宣抚使王炎再辞免除枢密使不允不得再有陈请诏【十二月一日】
　　国家右置鸿枢干旋兵柄其倚绥之重图任之艰方吾宰司注意均也如卿文足以断国论武足以鬯天威万里防边三年于此畴厥望实延登使聫虽未容借箸于前葢已頼折冲于外朕志素定庶言亦谐固非以卿尝贡移疾之章而有是发中之诏也申言五説无乃过疑朕既丁宁谕指明其不然矣逊函未巳岂亮眷懐勉趣钦承毋稽我惟行之命所请宜不允
　　赐翰林学士左太中大夫知制诰兼侍读王□乞守本官致仕不允诏【十二月九日】
　　卿静重恭寛为时耆旧润色帝制久而愈华进趋昕朝老方益壮告归之语胡为而至哉且禁林优游义理相应固非有簿书期防之劳也尚询黄发毋跂二疎所请宜不允
　　赐龙图阁直学士左朝奉大夫提举江州太平兴国宫周操辞免召赴行在不允诏【十二月十九日】
　　卿作徳日休未尝载伪故立朝则朕信之典郡则民安之葢簪橐之耆英缙绅之令望也往闻婴疾聴解郡章今病愈可造于朝是以有赐环之命惟古之良臣乃心罔不在王室虽千里不以为逺而况崇朝之近一苇可航乃欲辞行乎所请宜不允
　　赐左中大夫参知政事四川宣抚使王炎乞捡防前后陈乞宫祠辞免新除枢宻使不允不得再有陈请诏【十二月二十五日】
　　卿于役万里厥今三年夷夏稔其风声吏民懐其恩信稽之公望宜式遄衮绣之归揆以人情难乆咏裳衣之制尚惟体国之有素虽复独贤而弗辞乃渉春以来何移疾之数旋观手牍益慨予心既恳还枢柄之崇复深羡祠官之逸岂道之云逺未承前诏之谆谆将礼有弗周是使归心之切切苟或异此奚为若斯朕方知臣下之勤劳卿盍念功名之终始勉符推毂别伫赐环所请宜不允
　　乾道八年
　　赐观文殿大学士左正议大夫知绍兴军府事蒋芾乞捡防前奏除一宫祠不允诏【正月七日】
　　卿自去岁以来数移病告珍台闲舘朕非有靳于卿也顾防稽辅藩徒得君重凡可以损公上之湏应州家之用者请奏朝闻免符夕下卿既知之矣独不能为朕少留惠此一方乎昔汲黯多病卧阁岁余而东海大治卿之啓处视黯何如乃必欲还郡韨耶所请宜不允赐光州观察使髙邮军驻劄御前武锋军都统制兼知楚州陈敏乞除一在外宫观不允诏【正月八日】
　　将帅贵乆任牧守戒数易朕于二者方谨守之卿入摠天营出临边阃厥有勤绩着乎兵民往城于方乆念仆夫之瘁共武之服尚图王国之安遏尔归心体予眷意赐侍卫亲军歩军都指挥使宜州观察使主管殿前司公事王友直乞除一在外宫观差遣不允诏【正月十八日】
　　朕以卿劲勇絶人擢司岩陛谓当许国皇恤其他而未渉三时继有避嫌之请朕何頼焉且进而事君退而奉亲忠孝之道可以两得求闲虽切于义难俞所请宜不允
　　赐敷文阁直学士右太中大夫提举江州太平兴国宫方滋辞免知绍兴府不允诏【正月二十五日】
　　在昔宣王采新田之芑惟时方叔壮元老之猷我圗牧御之能亦取践杨之旧卿噐资寛裕识略精深乆推政事之才洊履禁严之地安于祠舘欝乃眷懐遂荒大东往率从于海表戎有良翰谅咸喜于邦人亦既剖符毋庸抗牍所请宜不允
　　赐虞允文辞免特进左丞相兼枢宻使进封华国公加食邑食实封恩命不允诏【二月十三日】
　　朕以菲凉尊临士民之上常惧岁月逾迈志勤道逺故妙简忠良光辅不逮以卿硕徳冠于当世渊谋合乎古人参稽师虞付以国政内之安百姓外之抚四夷上之调隂阳下之振法度朕既惟卿之听卿亦惟力之竭此固朝野所共悉朕心所嘉頼也官名肇正就陟上台庶言允谐岂必辞避且大勲未集徳化未成诚当今之急务卿尝力啓朕矣得不自任以天下之重绍乃辟于三代之隆乎安分知止盖众人之事丞相奚为及此也所辞宜不允
　　赐梁克家辞免除左正奉大夫右丞相兼枢宻使进封清源郡开国公加食邑食实封恩命不允诏
　　朕之命相可谓不敢轻矣徐观其事业详试其谋谟逮夫徳望已崇绩效已着则信之不疑任之不贰夫岂偶然而已卿以英明冠多士精忠简朕知不出都城遂开两社其于弥缝庶政辨察百职功不少矣夫相有左右上应大微之象下存歴代之规朕意素以属卿故由更制而发号焉非可以谦辞格也若乃张纪纲变风俗畅国威苏民力朕固日夜念此卿既言之则当成之庶几尽责难之功而使朕获任贤之福不亦臣主俱荣哉所辞宜不允
　　缴张说王之竒辞免西府奏
　　乾道八年二月十六日凖御封付院张说王之竒辞免各除签书枢宻院事奉劄并奉御寳批降诏不允臣流落之余防陛下收拾枚拭寘在华近逾一年半矣碌碌备位补报阙然夙夜惭惧无以自处倘有所见若又不言陛下虽欲赦之如众论何臣窃见昨除张说签枢举朝皆曰不可陛下欣然听纳旋即改命曽未周岁复有此除羣言纷纷今犹昔也盖以贵戚预政公私两失不若坐享髙爵厚禄之为安陛下神圣固已洞照谅说亦自深晓此理何待臣言也若谓西府当间以武臣则愿于大将中择有威望可以运筹折冲者畀之谁敢异议臣非欲专任文吏也或云縁大臣荐用王之竒因而有此并命虽未可信然去年羣臣争论之际传闻圣谕云兹事详议以此观之用说非陛下意不为无防且当是时王之竒亦云曽入文字今却与说同升不知之竒以为是耶非耶恐亦未当遽受也臣在隆兴初与说同侍殿陛近又与之竒同在六部情分颇熟素无嫌隙今非乐为仇怨自取摈斥葢义所当言不得不劾论思之万一耳昔唐元和间白居易在翰林奉宣草严绶江陵节度使孟元阳右羽林统军制皆奏请裁量未敢便撰本朝元祐中师臣避免拜之礼执政辞迁秩之命苏轼当撰答诏亦尝言其不可卒如所请今除用执政非节度统军免拜迁秩比也臣虽视居易轼无能为役顾职守其可废哉所有二人辞免不允诏书臣未敢具草取进止
　　贴黄
　　臣窃观国朝有宣徽南北院使班均二府地亲秩重文武大臣皆可为之陛下方复古制若命讨论用以处说尤为优异未审圣意以为然否仰戴恩怜防其冐昧伏俟诛戮【是日圣防与在外宫观又有防今日下出门】
　　淳熙二年
　　赐通奉大夫叶衡辞免差知建寜府恩命乞改除一在外宫观不允诏【九月十七日】
　　卿材资儁明术业闳茂凡所甄擢率由简知十年之间遂寘台衮中道而去予心歉然锡之左符与我共理冀宣惠泽庸副眷懐夫当轴于中赋政于外小大虽异其可以报主知行所学则一也引疾为觧朕何望焉所辞宜不允
　　赐签书枢宻院事李彦頴辞免除参知政事恩命不允诏【闰九月十九日】
　　朕励志满假倚成四辅仪图俊杰对司文武之权迭运钧枢稽合祖宗之制政路无旷朝廷自尊卿学富词雄体荘志裕恂恂守道耻求世俗之虚名亹亹告猷思防国家之元气朕选于众而知其可用断于心而任之不疑自亮采于几廷亶宣劳于旬岁运筹合意具孚帷幄之谋当轴处中宜賛庙堂之治在旋观而已审奚固避之能回所辞宜不允
　　赐翰林学士王淮辞免除端明殿学士签书枢宻院事恩命不允诏【同前】
　　朕寤寐英髦賛襄宥宻非纯成雅望何以镇天下之浮非沉识訏谟何以定帷中之画庙胜所系畴咨敢轻卿徳厚秉彛文醇贯道更厯绍兴之言路允谓旧人考观近世之词臣厥惟大手退食抱委蛇之节后世宣夙夜之劳念乆鬯于皇猷宜预裁于兵柄且积中者名彰于外而自后者人与其先予实汝知政将焉避毋确循于冲守其亟翼于鸿机
　　赐资政殿大学士中大夫沈复辞免知镇江府恩命乞除一在外宫观差遣不允诏【闰九月十一日】
　　卿精明殚洽介洁简亷万里锡还言授之政而上书祈免至于三四重违恳恻俾殿朱方借曰病衰犹当卧理矧无他恙安用固辞勉佩印章体予眷顾所请宜不允
　　赐礼部尚书赵雄辞免兼侍读不允诏【同前】
　　昔元祐中名臣苏轼以大宗伯进读于金华拜恩之日首陈六事着在方册朕甚嘉之卿以蜀庄之珍传杨雄之学俪相如之文廸简在廷华问彰彻侍言典礼荣【阙】前修诗不云乎高山仰止景行行止而又奚逊焉所辞宜不允
　　赐中大夫参知政事龚茂良辞免修制加上尊号寳册了毕转两官加恩命不允诏【系礼仪使　十一月六日】
　　天以无疆之体敷佑我家丕延亲夀予曷敢不铺张扬厉以对越景况乃仲冬日至亲帅百辟并崇父母之荣号金石在列冠剑在庭霁景曣温羣情悦豫歴观书传所记盖未有殊尤絶迹可比于今者也卿以鸿儒硕望搃领众职渊源复贯既闲习乎礼文陟降多仪又厌服乎观听进阶加邑于理则宜且大典庆成孰云僣赏自我作古寜问故事若【阙】然辞之殆非股肱喜哉之谊也赐参知政事龚茂良上表再辞免礼仪使转两官恩命宜允诏【十一月八日】
　　镂玉扬徽庆太上歴年之永连珠告瑞适仲冬朔旦之临天人恊应以在兹家国均休而未艾眷言近弼实賛昌期予欲新旷古之礼则汝明子欲展事亲之仪则汝翼予欲播干安坤安之乐于金石则汝听予欲形天大地大之功于典册则汝为底绩居多迁官匪遇而乃力避便蕃之宠面陈确至之言谓将豫泥于泛恩岂必曲从于前比先劳后禄素嘉儒行之优下济上行滋叹谦光之羙方共由于此道姑勉狥于乃诚所请宜允臣契勘故事在京臣僚上表辞免恩命若不允则降批答今来参知政事龚茂良辞免礼仪使转两官恩命奉御寳批降批答所请宜不允若依故事只当降诏臣今撰述书写进入合依例请寳下本院给赐伏乞睿照
　　赐参知政事李彦頴辞免书撰册文转一官不允诏【同前】
　　内则父子外则君臣人之大伦也今者太上以仁圣绥夀嘏朕以孝敬极尊崇天人和同福禄并应父子之道备矣元首股肱相须成体则于君臣之际可不共其光荣乎卿以名世之儒久仪廊庙讨论钜典祓饰厥文所谓严乐之笔精渊云之墨妙盖兼之矣用是进秩不为无名况朕寘卿四辅之列咨卿万几之事宠章徽数未尝有靳而独爱此一官乎所请宜不允
　　赐端明殿学士签书枢宻院事王淮辞免篆寳转一官不允诏
　　朕登进辅臣周旋帷幄既不以一善为最又不以考绩而陟若乃国有大庆共其宠光则异数依加厚羣臣莫望斯名位之辨等威之制也属者备物典册增尊称于徳夀闳休伟绩振古未有济济多士咸以列侍为荣时卿名儒服在枢近允资鸿笔载琢斯章庆泽之行当由贵始盖有非常之功者必因夫非常之事有灿然之文者必济以懽然之恩典礼所闗卿固不得而独避也所辞宜不允
　　赐参知政事李彦頴上表再辞免撰册文转一官恩命宜允诏【十一月十一日】
　　昔大中祥符间执政王钦若陈尧叟皆以制述封祀坛颂之功超进显秩载在国史有荣耀焉今朕修稀世之濶典加太上之显号而卿以高文大册发挥盛猷是用仿章圣旧规循乾道近比进阶四品庸答儒效而免章沓至陈义益高谓朕方防励事功爱惜名噐而身参机政宜率搢绅夫逊礼之主也谦德之柄也大臣如此足劝多方岂以一官易兹二羙敬从雅志良极叹嘉所请宜允
　　赐端明殿学士签书枢宻院事王淮上表再辞免篆寳转一官恩命宜允诏【同前】
