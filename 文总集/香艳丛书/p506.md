<!-- { "loadSidebar": true } -->
　　第五品花之逸　七里香栊胡睡芗 
　　春烟流影，朝露上襦。洁不可濯，胜尔琼壶。宜对月。 
　　山矾　“香杀行人只欲颠”（杨万里）。瓶史云洁而逸，有林下风，鱼元榄之绿翘也。读徐俯金嫩雪香词，应不嫌名郑之陋。为雅品。 
　　花逸，如爽秋天晶，平野无翳。倚树独立，目送鸿飞。 
　　字瑞香，与其妹灵香居日湖采莲桥侧。慧而外姱，颖而中修。质腻而资韵，材匀而理致。流神芒芴，则殆如花气之缭烟，烛光之晕镜，游丝之扬于大空。有谓其执意清峻，不屑以平康姣虫之术待人，正姬之所以自待也。 

　　第六品花之姝　金缕室杜孏卿 
　　炼冰作肤，结丝为意。天上郁嫔，人间游戏。宜赌酒。 
　　芍药　“却是双红有深意”（蔡襄）。芍药亦曰“绰约”，为三品七命之冠。刘攽小谱有云“妒娇红”者、“醉西施”者、“试梅妆”、“掬香琼”者，斯人兼得之。为荣品。 
　　花姝，如月府青鸾，裁绡为翼。泠泠笙籁，下界皆闻。 
　　姬名兰，寄于陆阿蓬家。不黼泽而有艳光，悬臂水蜜桃，若唯恐麻姑爪掐也。风趣四溢，虽亸襟沈坐，但觉兰甍藻井，吹满云漪。中以薄醺，投怀欲死，正不须借缱绻司坤灵扇子，唱云鬟斜亸新词，其曲中之蒋兰玉耶？ 

　　第七品花之隽　苹丝水榭何素君 
　　元始之色，乇甲之香。圭棱句孑，笵以大方。宜听雨。 
　　梨花　“银阙森森广寒晓”（晃补之）。靓艳而寂寞，银井之产也。谁为洗妆，携洛阳斗酒，并唱司空图［苦萨蛮］词。为淡品。 
　　花隽，如檐井孤桐，云阶积影。凉肠乍袭，一衿秋疏。 
　　姬肩削而不瘦，缬眼如微醺。软语绵绵，茧之引丝也。居竹屿之北，重环秘琐，或拟诸迷香史凤家。荡桡过其门，往往闻烟际婴声与絮语，曳柳花吹出，想见照春屏底，背镜亸鬟。不见者三年，拟重访之，恐其效闭门羹故事。 

　　第八品花之卿　靧春楼范玉梅 
　　神以静裛，态以动流。不蒇不秘，逍遥与游。宜看山。 
　　李花　“缟衣风急过墙来”（陈与义）。淡泊纤秾，香雅洁密，唯此花能兼之。炫昼缟夜，芳尘袭人，须玩萧瑀龙昌寺九标之论。为俊品。 
　　花卿，如二月初莺，绵绵试舌，群花解颐。不以媚媚人，而靥素承涡，眉青偃黛，其风韵自动于离。即对之者，当如食江■⑷柱，啖枫亭荔子，于色香外领味。入老饕之口，鲜不免者。 
　　字月香，居江东杨柳津。尝见其晚妆凭镜，顾影自怜，令人歌“帘卷西风，人比黄华”之曲。 

　　第九品花之士　浴茧楼汪爱 
　　中郎黄绢，令狐青衣。花枝一展，玉润烟霏。宜典书。 
　　酴醾　“珠群有意欲留仙”（郑子明）。青不红鄂，一品九命之第四也。为沈香密友，为独步春。云酣露腻，璃■⑸晶莹，其香可经月不散。为秀品。 
　　花士，如密云龙饼，沸以中冷之泉，一勺灌肺，酽睡为破。 
　　字蕙娟，洗尘涤垢，气醇度谨，乱头粗服，弥觉清妍。见客微解颐，辄两腼作槟榔薄晕。轻言带涩，若吐仍茹，差有挹之不尽之致。所居楼三楹，隔帘疏水，静栉西风。每当凉夜沉沉，与刀尺声相酬和。幽居空谷，其犹在山之泉水耶？近闻其以事远逸，托迹于荒郊榛莽中。 

　　第十品花之婵　初云馆孙爱月 
　　渌水不秋，碧天无夜。以气接馨，离合而化。宜倚阑。 
　　莲花　“无情一响敛斜阳”（范大成）。扶渠并头，娉婷望舒。想玉环梦鸳鸯。却当太液池边，凉风罢语。为净品。 
　　花婵，如越中女儿酒一壶，凉碧作秋，晚江容与。 
　　姬性温柔，旖旎可爱。冉冉作鸾步，依依为柳姿。年破瓜，发齐领，得王小大之和气，有张小三之雅容。匿娇稚于疏闲，寓柔腻于浑脱。如许鹘伶，当买五色丝绣之。花蕤之假妹也。 

　　第十一品花之隐　小羊棚史兰卿 
　　华鹬织彩，孤鹳敛姿。玉津春露，不泽蘅蓠。宜参禅。 
　　菊花　“娇倚西风学道妆”（戴君恩）。鞠为冶蔷，禽华鹿色。天霜地月，宜以醇醪苦荈，伴其寂闲。为静品。 
　　花隐，如绝壑灵狷，顾影自啸。藤茑在壁，褵褷四垂。但觉行云有声，流荡空翠。 
　　姬，古之满莹娘也。不作鸦头杏子妆，草率中具见娈婉。凝其外，慧其中，沉默无费言，对之如不解事。犹忆癸甲间，嘌唱赚色者，如李宛君、王莲青、俞雪香、朱兰生.、胡蕉卿辈，高阳河间，珠罗互竞，淫淫花月，曼极一时。姬则素隐恬安，不为俗夺。今闻其芳蕤如昔，气格弥凝。褦襶之流，偏有以媚猪诬素馨者。 

　　第十二品花之佐　镜秋阁张月香 
　　蟋蟀当月，枇杷闭门。香心春息，梦尾秋痕。宜掌研。 
　　桂花　“夜揉黄雪作秋光”（谢浼）。连蜷偃蹇，天葩芬敷。倘女郎妆罢斜簪，定字之以无瑕之玉，不必淑芳在酒市也。为闲品。 
　　花佐，如骅骝八尺，玉蹀珠题，饰以锦障泥，试辔芳郊，步闲气稳。 
　　姬行三，居太平巷，与花痴为比邻。酬客落落自如，无厌倦色。尝见绉絺蒙额，翅钗一枝，素絁黄裙，敛影默坐。约略冯小青挑灯看牡丹亭时节。性亦秾粹而柔，盖未易于颠红倒碧中求之。 

　　第十三品花之娴　眠瑟榭方葆生 
　　奇石千笏，虚亭在中。酾酒独酌，仰见飞鸿。宜洗竹。 
　　玉兰　“张星和月正阑干”（张茂英）。轮囷盘郁，有高十余丈者，望之如玉山。何必支提太姥道中，看片片雪花如掌飞也。为朗品。 
　　花娴，如高楼过雨，树色入帏，吹碧生云，梦凉无滓。 
　　为花眷同里。野鹤之在汀渚，王玉娟后身也。所居蓬窗荜牖，嚣杂市尘，敛影息香，自守落寞。尝与剪桦烛，瀹冰瓯，娓娓清谈，听之忘倦。以安详沉致胜者。 

　　第十四品花之痴　海红花榭陈兰生 
　　画格长康，诗说匡鼎。色相不黏，自得超领。宜眺雪。 
　　蔷薇　“浥遍幽香清露知”（郑刚中）。蔷薇称“玉鸡苗”。气似濯清，神以静韵。顾借丽娟金买笑，向众香国，结欢喜缘。为韵品。 
　　花痴，如赵飞燕琉璃屏，风腻不可拊，叩弹以指，其声瑽琤。 
　　玉如意也。定邑之矫矫者，客甬已三年。涤月肌莹，剪渠瞳朗。喃喃絮语，无一字涉谑。而灵机款引，若挹阴崖石乳，清冷沁脾。气格妥娴，不染浮习。鲍昭赋所云“蕙心纨质”，惟姬有之。 

　　第十五品花之娟　裁钿阁王阿润 
　　■⑹瀣饵蜜，养其清魄。天际佳人，伤心寒碧。宜监栉。 
　　杏花　“不施朱粉自东邻”（王禹偁）。碎锦坊文杏，不独宜阮文姬插鬓也。午倦未起，卯醉初消，窥见一枝，应妒煞墙东宋玉。为娇品。 
　　花娟，如小李将军画汉宫春晓图，金翠楼台，倍极刻画。而以绮寓古，笔致自高。 
　　有谓其得卓文君之放，袁宝儿之憨，似矣。余有说焉：若雪之洁无洌气，若月之澄无翳光；醇如酒，挹之而醺；缜如玉，扪之而润。亦可想见其丰采。喜狎俊少，见有翩翩白袷，惨绿年华者，纡望流连而不置。 

　　第十六品花之俪　风漪馆沈桂 
　　纤凤么翠，桐葩为巢。静不可觅，夕雯绮交。宜司厨。 
　　丁香　“素面含情宋玉愁”（王十朋）。百结花也。西溪以为情客，绿衫裛露，紫蓓含烟，颇得杜少陵香体柔弱诗意。为妍品。 
　　花俪，如墙阴幽草，靡蕤可怜。薄露相霏，凉痕欲语。 
　　产于慈湖司马家，随清娱也。待笄后始入文孝坊，结香火兄弟。缠罗意密，含寇心黁，拈带徘徊，若有远恨。昔有别营妓卿卿云：“日照绿窗人去住，鸦啼红粉泪纵横。”请以斯言移赠、字桂卿，与花妹同依于陆。 

　　第十七品花之憨　曼渠楼杨小环 
　　碾玉扬絮，吹澜搅云。申林仙蜕，蛱蝶为群。宜擫笛。 
　　玉簪　“嫩琼飞上紫云车”（黄庭坚）。常保衡呼为“绿妆严”。莹骨矫心，朝开暮卷。牵牛络角，若有倚阑愁风露者。为媚品。 
　　花憨，如以容华鼎，爇郁金苏合香，百结氤氲，散之为缕，意与微袅，亦静亦馨。 
　　本小家女。犹记其靸轻烟，曳文雾，下六萌油碧，以宫绡扇障鬟，依母向鹿苑中，为荷花祝生日时，幅舄萃绮，望之者疑一蕖摇水，万苇丛沙。飘飘之名，转瞬四溢。五陵子弟辈，咸以不入宜春院为憾也。姬躯肥而不滞，靥妩而带愁容，心小而善体人意。名爱宝。 

　　第十八品花之蕤　听婪小馆孙玉卿 
　　瑟瑟珠穟，花间步摇。梦云不暖，谁熨兰苕。宜试马。 
　　榴花　“动人春色不须多”（王安石）。浮楂山一角，缃的丹晖。何似七圣珊瑚为太真妃手植者，绯衣小女，总宜以石家阿醋呼之。为秾品。 
　　花蕤，如媚兰罢妆，凤舆乍游。荐华绣葆，亭亭天际。 
　　字丹凤。轻可入掌舞，慧可抱膝怜。与花婵自蛟水来，构宅同居，犹小琼花之于南枝秀也。闻客有昵之者，早以等身金，出孟家蝉于平康里。曲琼夜闭，冰绡午笼，守以镇心之犀，熨以辟寒之玉。翾风一舞，芳尘满衣。恐李师中斗印封侯，无逾此乐。 

　　第十九品花之秾　曼陀罗馆柴顺 
　　镂红作骨，约素为身。修翎薄袂，翩仙玉真。宜煮茗。 
　　山茶　“独能深月占光春”（曾季狎）。韵胜其姿，郭将军之春风也。曰月丹，曰宝珠，当羞与瑞雪金腰同称梅婢。为靓品。 
　　花秾，如檐隅枯树，青藓作衣，风至飞花，时来点缀。 
　　望之无热容，即之无冷意，寓和于涩，七弦中之别调也。有昵之者，谓柔腻如一捧雪，宛转如一串珠，或其深有所见。 

　　第二十品花之娱　翠芸阁王问芗 
　　画髾卷翠，大姊双成。云和罢按，司香玉清。宜执麈。 
　　芙蓉　“绰约霜前弄姿态”（司马光）。钟陵同心木夫容，一日三醉。天高气肃，春意自如，衡雁初来，当无江溆摇落之感。为绮品。 
　　花娱，如绰约汉女，遥夜弄珠，能使虹采烛霄，月芒射水。 
　　字文香，依钱笑梅为女。皓■⑶丰灼，嫭眼流离。虽常服悴容，亦自神光喷薄。能作新髻，倭堕慵来，九鬟百合，金翘翠珥，约其盘珊，正不数汉宫十二谱也。性慧惟黠，态荡故痴。有时移神若忘，泛语无纬。衡之以色，犹许其在马嫩蒋酉间。 

　　第二十一品花之鬘　琴伫楼王阿蕊 
　　月气吹鉴，风篆飐香。乳燕无语，衔花过墙。宜奕棋。 
　　绣球　“艳色争春笑牡丹”（陈鸿）。种美堂玉毡，开花五瓣，百花成一朵，极浓亦极净。俨如玉镂屏，灼灼丰肌，不愧团员佳梦。为缛品。 
　　花鬘，如锦渚鸳鸯，照水低徊，自惜毛羽。 
