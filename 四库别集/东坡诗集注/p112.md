<!-- { "loadSidebar": true } -->
　　海隅荒怪有谁珍零落瑚泣季伦【次公晋书石崇传武帝毎助王恺富以瑚树赐之髙二尺许枝柯扶疎世所罕比恺以示崇崇便以铁如意击之应手而碎乃命左右悉取瑚有髙三四尺者六七株条干絶俗光彩耀目如恺比者甚众恺怳然自失】法供坐令微物重【丁先生怪石供云齐安江上徃徃得美石似玉无辨多红黄白色其文如人指上螺光明可爱齐安小儿浴于江时有得之者戏以饼饵易之既久得二百九十二枚佛印禅师适有使至遂以为供自今以徃山僧野人欲供禅师而力不能辨衣服饮食卧具者皆得以净水注石为供盖自苏始】色难归致孝心纯【绩左传颖考叔纯孝也】只疑薏苡来交趾【任后汉马援初在交趾常饵薏苡实用能轻身省欲以胜瘴气及军还载之一车欲以为种后人有譛之者以为前所载还皆明珠文犀】未信蠙珠出泗濵【次公书禹贡泗濵浮磬准夷蠙珠暨鱼】愿子聚为江夏枕【厚东观汉记黄香字文彊江夏安陆人事母至孝暑月扇枕寒则身温枕席】不劳挥扇自宁亲次韵和杨次公惠径山龙井水【水洗病眼有效】
　　漏尽鸡号厌夜行【次公田豫乞逊位曰年过七十而犹居位譬犹钟鸣漏尽而夜行不休罪人也】年来小器溢缾罂弃官纵未归东海【縯前汉疎广东海兰陵人广为太子太傅兄子受为少傅上书乞骸骨上以其年老皆许之加赐黄金二十斤公卿大夫送者车数百两】罢郡犹堪作水衡【縯前汉龚遂传上遣使征遂以年老不任公卿拜为水衡都尉】幻色将空眼先暗胜游无碍脚殊轻空烦逺致龙渊水宁复临池似伯英【援农张伯英草书精甚凡家之衣帛必书而后练之临池学书池水尽黒】
　　双石【并引】
　　至扬州获二石其一绿色冈峦迤逦有穴达于背其一正白可鉴渍以盆水置几案间忽忆在颍州日梦人请住一官府牓曰仇池觉而诵杜子美诗曰万古仇池穴潜通小有天乃戏作小诗为僚友一笑【祖可道藏益州洞庭中记昆仑山者上通九天下通九州万灵所都欲知其道从仇池百顷西南出三十二里见山一名天竺一名仇池其山四絶悬崖上方仙宫八十顷有石盐池北有九子白鱼之池又云仇池天竺宫者十二福地之头太白杜阳宫者十二福地之心王屋山者十二福地之足叶唐志成州同谷县有仇池与秦地接攘】
　　梦时良是觉时非汲水埋盆固自痴【縯退之诗老翁真个似童儿汲水埋盆作小池】但见玉峰横太白便从鸟道絶峩嵋【援李白蜀道难云西当太白有鸟道可以横絶峩嵋巅】秋风与作烟云意晓日令涵草木姿一防空明是何处老人真欲住仇池
　　仆所藏仇池石希代之寳也王晋卿以小诗借观意在于夺仆不敢不借以此诗先之
　　海石来珠宫【厚楚词屈原赋鱼鳞屋兮龙堂紫贝阙兮珠宫】秀色如蛾绿【次公南部新书青黛螺光明鲜翠每一螺直千金当时名之曰蛾绿也】坡陀尺寸间宛转陵峦足连娟二华顶【次公二华太华少华也古人谓造化削成故于二华言顶】空洞三茅腹【次公三茅一名勾曲山其腹中空虚别有天地日月载在真诰故于三茅则言腹也】初疑仇池化【縯秦州记仇池山本名维山形似覆囊上广百顷壁立千仞自然楼橹】又恐瀛洲蹙【縯列子东有大海其中有山曰岱舆曰圆峤曰方壶曰瀛洲曰蓬莱】慇懃峤南使【厚后汉马援传云峤南岭南也】餽饷扬州牧【自注仆在扬州程徳孺自岭南解还以此石见遗】得之喜无寐与汝交不渎【縯易下交不渎】盛以髙丽盆借以文登玉【自注仆以髙丽所饷大铜盆贮之以登州海石如碎玉者附其足】幽光先五夜【次公五夜汉史谓分甲乙丙丁戊今之五更是也】冷气压三伏老人生如寄【厚魏文帝乐府人生如寄】茅舍久未卜一夫幸可致千里常相逐风流贵公子窜谪武当谷【次公武当山望之秀絶极晴见之轻霄盖于上白云带其前旦必西行夕而东返率以为常谓之朝山言众山所朝也子仁襄沔记武当山一名防山一曰太和山又曰仙室山】见山应巳厌何事夺所欲欲留嗟赵弱宁许负秦曲传观慎勿许间道归更速【縯史记秦欲以十五城求赵和氏璧赵王问蔺相如曰秦以城易璧可许否秦彊而赵弱不可不许且秦以城求璧而赵不许曲在赵赵与璧而秦不与城曲在秦均之二策宁许以负秦曲相如奉璧之秦秦王得璧礼节甚倨传观美人相如度秦负约乃使从者衣褐怀璧从间道亡归】
　　王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲覩此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵
　　相如有家山缥缈在眉绿【縯西京杂记云卓文君妖冶好眉色如望逺山】谁云千里逺寄此一颦足平生锦绣肠【厚李白送仲弟序常醉目吾曰兄心肝五脏皆锦绣耶不然何开口成文挥翰雾散也】早嵗藜苋腹【厚退之诗三年国子师肠肚集藜苋】从教四壁空【縯前汉卓文君奔相如相如与驰归成都家徒四壁立】未遣两峰蹙吾今况衰病义不忘樵牧逝将仇池石归溯岷山渎【厚水经岷山在蜀郡氐道县大江所出东南过其县北注岷山即渎山也水曰渎水矣子仁渎犹江也江河淮济谓之四渎旧注引水经岷山即渎山误矣】守子不贪寳【援左传襄十五年宋人得玉以献子罕子罕不受献玉者曰玉人以为寳故敢献之子罕曰尔以玉为寳我以不贪为寳】完我无瑕玉故人诗相戒妙语予所伏一篇独异论三占从两卜【次公故人诗相戒指穆父王仲至之不欲予也一篇独异论指蒋颖叔之欲予也书曰三人占则从二人之言故以钱王可从而蒋可违也】君家画可数天骥纷相逐风騣掠原野电尾捎涧谷君如许相易是亦我所欲今朝安西守【厚唐书地理志洮州临洮郡有府一名安西】来听阳闗曲【援汉于炖煌郡龙勒县作阳闗玉门闗后因以名曲次公即王维阳闗曲云渭城朝雨浥轻尘客舍青青栁色新劝君更尽一杯酒西出阳闗无故人颖叔将别而行故云耳】劝我留此峯他日来不速【次公易不速之客三人来】
　　轼欲以石易画晋卿难之穆父欲兼取二物颖叔欲焚画碎石乃复次前韵并解三诗之意
　　春氷无真坚露叶失故绿鷃疑鹏万里【縯庄子有溟海者天池也有鱼焉其名为鲲化为鹏翼若垂天之云抟扶摇羊角而上者九万里斥鷃笑之曰彼且奚适也我腾跃而上不过数仞而下翶翔蓬蒿之间此亦飞之至也】蚿笑防一足【厚庄子防谓蚿曰吾以一足踸踔而行子无如矣今子之使万足独柰何】二豪争攘袂【援晋书刘伶酒徳颂自称为大人先生唯酒是务有贵介公子搢绅处士闻吾风声议其所以乃奋袂攘襟怒目切齿又云二豪侍侧焉如蜾嬴之与螟蛉也】先生一捧腹【次公史记日者传司马季主捧腹大笑】明镜既无台【縯传灯录神秀于五祖堂前南廊壁上书偈曰身是菩提树心如明镜台时时勤拂拭莫遣有尘埃时六祖惠能在碓坊闻之题其旁云菩提本无树明镜本无台本来无一物何处有尘埃】净缾何用蹙【厚传灯录百丈召沩山云沩山胜景汝当居之嗣续吾宗华林曰某甲忝居上首祜公何得住持百丈曰若能下得一句出格当与住持即指净缾问云不得唤做净缾华林曰不可唤作本橛百丈又问祐师师踢倒净缾百丈笑云输却山子也】盆山不可隠画马无由牧聊将置庭宇何必弃沟渎焚寳真爱寳碎玉未忘玉久知公子贤出语耆年伏欲观转物妙【次公楞严经言众生皆转于物若能转物即同如来】故以求马卜维摩既复舍天女还相逐授之无尽灯【縯维摩经言魔波旬云居士可舍此女以一切所有于彼者是为菩萨维摩言我巳舍矣汝便将去于是诸女问维摩我等云何止于魔宫居士乃言诸姊有法门名无尽灯无尽灯者譬如一灯燃百千灯冥自皆明明终不尽】照此久幽谷定心无一物法乐胜五欲【厚维摩诘既得天女既随所应而为说法令发道意因复谓曰汝等巳发道意有法乐可以自娯不应复乐五欲乐也】三峩吾乡里万马君部曲卧云行归休破贼见神速【自注晋卿将种常有北志次公三峩吾卿里言真山万马君部曲真马我有真山则将卧云王有真马则用破贼如此则假山不必爱画马不必取也】
　　次韵滕大夫三首
　　雪浪石【邦衡志林雪浪石铭云余在中山得石黑质白章如蜀孙位字知微所画水有跳波溅沫之状因名之曰雪浪石】
　　太行西来万马屯势与岱岳争雄尊飞狐上党天下脊【次公杜牧贺平泽潞启曰上党之地肘京洛而履蒲津倚太原而跨河朔战国时张仪以为天下之脊】半掩落日先黄昏削成山东二百郡【次公山经太华之山削成而四方也古所谓山东乃今之河北晋地是也今所谓山东乃古之齐地青齐是也杜牧云山东王不得不王霸不得不霸指今之河北也谓之山东盖之行山之东也山东二百郡正谓太行以东冀州之域也】气压代北三家村【次公代北则燕赵以徃之地也传灯录僧问竟脱和尚如何佛法曰三家村里】千峰石巻矗牙帐崩崖凿断开土门朅来城下作飞石一礮惊落天骄防【次公今之炮石也汉书单于自称天之骄子】承平百年烽燧冷此物僵卧枯榆根画师争摹雪浪势天工不见雷斧痕【养源陈藏器本草云霹雳钺伺候震处屈地三尺得之其形非一亦有似斧刃者注曰出雷州并河东山泽间因雷震后得多似斧形】离堆四面绕江水坐无蜀士谁与论【縯史记蜀守李水凿龙堆以避沫水之害在今永康军灌口江水中】老蓊儿戏作飞【援退之诗老翁真个似童儿汲水埋盆作小池】把酒坐看珠跳盆此身自幻孰非梦故园山水聊心存
　　我顷三章乞越州欲寻万壑看交流【縯晋书有问顾恺之防稽山水何如日千山竞秀万壑交流】且凭造物开山骨【厚退之石鼎聨句巧匠琢山骨】巳见天呉出浪头【自注石中有似海兽形状次公山海经朝阳之谷神曰天呉是为水伯其为兽也虎身人面手足皆八】履道凿池虽可致【援白居易东都所居曰履道里疏沼种树起石楼香山凿八节滩以为游观之所】玉川巻地若为收【縯卢仝自号玉川子作客谢并诗云我纵有神力争敢持君归扬州恶百姓疑我巻地皮】洛阳泉石今谁主莫学痴人李与牛【次公牛僧孺嗜大湖石有小大其数四等以甲乙丙丁品之每品有上中下各刻于石隂曰牛氏石又李徳裕平泉庄在洛阳之南周曰十里多竒花异石人题诗曰陇右诸侯供瑞石日南太守送名花】
　　沈香石
　　壁立孤峰倚砚长【厚唐书张说论近世文章曰富嘉谟如孤峯絶岸壁立万仞】共疑沈水得顽苍欲随楚客纫兰佩【縯楚词云纫秋兰以为佩】谁信呉儿是木肠【援晋书贾充见夏统令妓绕其船三匝统若无闲充曰此呉儿是木肠石心也】山下曽逢化松石【厚陆蒙二遗诗序东阳多名山就中金华为最其间饶古松徃徃化为石枕牀荐皆其石也次公旧唐书仆骨东境其地东北一千里有康干河松木入水一千年乃化为石其色青谓之康干石上有松文】玉中还有辟邪香【縯唐肃宗赐李辅国玉辟邪二各髙尺五寸竒巧殆非人间所有其玉之香可闻数百步厚杜阳杂编唐公主降乗七寳步辇四面缀玉香囊囊中贮辟邪香辟邪香异国所献也】早知百和俱灰烬【厚古诗博山炉中百和香次公百和香名以众香末合和为之也】未信人言弱胜刚【援老子柔之胜刚弱之胜彊】
　　石芝【并引】
