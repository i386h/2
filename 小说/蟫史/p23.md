<!-- { "loadSidebar": true } -->
    淫孽未殄，天将曲我师而老之。鼎不克分身来视，然心脉如缕。息行数十里，非独恐惧之深，实以兵贵一心，将需群力，持其要，不整亦可以济。失其衡，多谋而卒无成。殆以神运机，而不徒以事就律者欤。噩青气忍与相抗，固知其与两路贼同乱。但能蹙之使合，虞人省括，可谈笑而收大功，顾天时人事，未可悬测。兹砭针两师，以灭火真人之契，相机来助军事者。望阁下虚怀盛节，以咨访之，于我师必有冀幸。

    季孙拱手问两师云：“点石点金之说，可得闻乎？”砭先生曰：“吾点石则成金，吾友点金则成铁。南行遇李长脚，故人也。彼知甘总帅分兵四出，属吾两散人，与军旅之事。甘君请来助师，不识蛮女善战者耶？善守者耶？”李节使曰：“战未能胜王师也，而亦不退；守未能图卒岁也，而亦不奔。屡歼其精锐，而兵日益增，曾断其转输，而粮日有继。近日获金于空棺，以济兵食，似乎天道之富淫人矣。”针道人曰：“是不难，吾自去点化，恐我师乏食，则非砭君不能救也。”于是针道人飘然至蛮女营外，谓其众曰：“无纪之师，破可立待，惜以万人之命，倾于一女之筐，悲也，怨也。”众止之。以告女曰：“有咒吾军不利者，请治之。”女命牵进，针道人启手问讯。女答礼，延坐致询曰：“山中士，何以训示戎行？时与骓之利逝，诚不敢知也。”针道人曰：“偶观于军门，云色黯惨，为金银之败气凝结者，主军中阃士死亡，主将得下体疚，亟宜弃此朽物，别畅生机，内调阴阳，以伺敌畔。”女敛容谢曰：“师殆神人，曩者掘地得金，略诩天授，兵聚糗足，有攸赖焉。乃近日重臣既亡，健儿多病，已亦煎熬于心，淫液于肾，岂是物为累耶？”针道人曰：“如以吾言为不谬，请拭目以观其贿，而息心以验其邪。”女命以盗藏示。针道人大骇曰：“是鬼债也！其滞魂不散，乃召灾；其发藏之徒，必皆卧疾。且质已变矣。外似白金，中为黑铁，试抉其幻，必离其真。”出水色神豆升余，咒而撒之，蛮众大呼“铁也，非银也。”女愕然曰：“吾始知棺物之无用已久也，不弃之，且为汉营所讪笑。”针道人曰：“请仍置于冢，以散幽滞，军无戾气，始迓天和。”女从之，命张宴，请治强勇等三十一人之疾，针道人汲水盈盎，书一朱符烧之，遍饮三十一人。历二时并起，又谓三学士一秀才，胸有沉痼，非药物无以起废，乃各给一丹。女拜求所疗，出珠丸一，使吞之。顷刻皆有起色，即辞去。女固留之不可曰：“云水之性，不劳羁绁，但好为之，倘事有蹉跌，红苗主可相托也。”女再拜送之。

    是夕，强勇之徒后至者三十二人，复进谒，三日而遍酬其欢。无如军储告急，饥卒复逃，汉营索战者，日三四至。女谓强勇曰：“尔等六十三人，能为吾决一死战否？”对曰：“卒等舍生以报主，恐未必尽能；若妨主以求生，亦知其不可。有天命者，当自图之耳。”女垂泪曰：“数已可知，降则无命，请决战而后出奔，完吾劫运。”命杜学士通款于噩青气曰：“以礼来聘，即归之；否则匿谷中也。”承自去，向道、牛心、列前龟、檀心，俱愿随征效死。女泣而随之。木兰一骑出，谓女曰：“兵事至此，尚可为乎？前者国家将待以不死，而今无及矣。”女悲词曰：“无颜乞降，有志就灭！”遂混战，群蛮多被杀伤者。两汉将突前搏女，将获之，强勇奋死力救，手足皆断，女匹马落荒走。六十二人仍归汉营，檀心中矢，号而绝。向道牛心下马哭之，皆自刎其侧。女奔至，适追兵去远，遂以剑掘土，并埋一坎，列前龟为汉将所驱，投崖死。女奔百里外，稍喘定，无一骑相从者，叹息曰：“镜中鸳颈，尽染血腥；帐下凤毛，都遭革裹。死不及李波之妹，生岂如柴绍之妻。孑尔一身，茫然万感；虫应可化，鹃不胜啼。昊天之降种何为？下土之埋忧罔极。”因趺坐以待尽，露下征袍，星荧故垒，□风吹泪，萤火点愁。一人来前曰：“主固无恙。乞憩破寺。”学士秀才俱相率至，女恍惚无主，从之行，不数武，入一寺中。鲜于季通等八人，挥涕相迓。女曰：“儿冥边耶？”八人曰：“是荒山中，仆等念主无栖息所，请于山神，摄二十里外破寺，聊蔽风露。且以了生死不尽之缘，明哀乐相循之理。”女谛视前使，乃强勇也，哭曰：“诸君为我死难，我何以生为。”援剑自拟。季通等跪而请曰：“主若死，仆等魂不相依，求一宵之话言，不可得也。惟以隔世相思，他生未卜，幽林把臂，上不在天，下不在渊，如缀空花，如征幻梦，絮已飞而故伏，丝将断而仍牵，寂何以堪，感于斯盛，主当回忆生年，同谐化物，以尽今夕，永无后期。”语毕皆恸。女顿悟，纳剑于鞘，转相诉慰。

    季通吟曰：

    何事千年鹤始归，瑶天到处掩芳菲。

    思君不见烦冤甚，意逐阴房夜火飞。

    到胜之吟曰：

    水色如蓝月色黄，十洲难觅返魂香。

    夜台一梦何时觉，若有精灵唤玉郎。

    牛心吟曰：

    曾侍仙人月殿居，幽栖无计访蟾蜍。

    粘泥絮果销难尽，懒向空山读化书。

    檀心吟曰：

    色相何如不染时，苦教蝼蚁损鸡皮。

    游丝要待罡风化，火井栽莲试土宜。

    向道吟曰：

    不作将军也断头，岂真荡子觅封侯。

    离魂却忆销魂地，始信埋愁益种愁。

    朗应宿吟曰：

    无术生天却问天，而今始枕石头眠。

    怜君不得为黄土，独把哀音学杜鹃。

    寻声吟曰：

    野棠花发记前身，青鸟衔名落锦茵。

    一霎那间成隔世，不知吊客是何人？

    列前龟吟曰：

    新随缺月挂藤萝，速朽无时可奈何。

    珍重招魂兼感旧，再无消息望银河。

    女亦吟曰：

    恨本无穷爱有穷，多惭才调赋惊鸿。

    侍中血色今何似，并入秋山几树枫。

    自此八男一女，禅榻围坐，已熄衾枕之焰，清沤泡之源。将四更，强勇进曰：“幽明道殊，吾等皆去。主亦从此逝矣。”女哽咽，八人皆举手曰：“多此一宵饶舌，然悬崖撒手，各复本来也。”忽金鼓四起，戎骑突来。女倥偬上马。八人及强勇俱不见，破寺亦廓如。女乃悟所遇非真境矣。兵渐近，女度不可免，呼曰：“杜君杜君，请援不至，吾死不及见矣。哀哉！”遂挥剑出敌。十余骑夹击之，有一将突围入，众悉奔走，大叱曰：“汝可知来凤之女帅乎？”女曰：“即儿是也！”其将下马曰：“某为杜进士之乡人慕炜，自以生平勇技，应湖南募，为乡练教师，因大吏暗于赏罚，士多散亡，将投陕帅。过此间村落，乡中备盗者，争师事某。昨途次逢杜君，乃砚石交也，彼乞师红苗，告某以村中所练弟子，策救女帅，适败去者，为金大都督之别部，此间去噩青气营中，穿山径将三百里，女帅勿忧，某当保护。”于是山行，就村落止宿。慕炜故好男子，然礼防不与女狎。女以缘阻，亦不复调之。第二日停午，杜承策马迎至，女抱持而泣曰：“无意复见君之面矣，非慕君捍卫，得不遭醢耶。”杜亦谢慕炜。慕曰：“故人之瓜葛，不一援手，诚非人情，连骑归红苗，某重负亦释矣。”请即辞。杜曰：“主之投噩苗，大非得已，吾亦欲自拔贼中，献奇谋于甘总帅。吾乡人盍与偕行？而论忠义所归宿。”慕改容听之，问女曰：“果与杜君有成谋乎？”女曰：“杜君赞画之策，非他人所与闻。故不投李节使之降，而转奔噩苗者，将立功以图进身也。君有同志，便当设誓。”三人乃稽首告上下曰：“所不归国家者，千劫不得度。”杜以噩青气书示，女微笑观之，曰：

    公主神人也，青气胚胎血肉。惟恐以秽浊之质，阻遏七香车，日则灵鹊怀音于幕庭，桦灯结蕊于寝室，色舞意飞，知青鸾之不远。杜学士来，竟致悃款。青气率一子两将，及帐下猛士，香花蠡鼓，祷于苍苍而卜之。占者云：数当为偶，纳币有不遑焉。谨遣护军三百名，随杜学士迎请，入帐之日，即合婚之期，俯如所云，欢忭何极，未罄诚爱，企足以宣。

