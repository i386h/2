<!-- { "loadSidebar": true } -->
　　郎中退之足下前与【集本文粹作与前】襄州文学掾甄逢游善逢故刑部郎中【集作员外郎】济之子济天寳中隠于卫之青岩山采访使苖公等五人皆以状荐凢十征不起末以左拾遗就拜之适【集有值字】禄山朝奏京城【集作师】恳于上前求为賔介宗可其奏禄山还至卫县遣太守郑遵意诣山中致命辍行信宿以俟之甄生惧其难免俛首从事至天寳十二载禄山反状潜兆虞不得脱【文粹作免】乃伪喑【集作瘖】其口复隠青岩逾年而禄山叛即日遣伪节度使蔡希徳缄刃逼召且曰或不可强斩首来狥既而甄生噤闭无言延颈承刃气和色定若甘心然希徳义而舍之禄山亦终不能致庆绪继逆虏而囚之于东都安国观代宗复洛甄生卧匡床诣元帅府至则号扑【集作摽】自治代宗为之动色遂命传置长安肃宗高其行因授舘于三司治所令从贼官囚慙拜之受污者莫不俯伏仰叹时恨不即死于其地且夫辨所从于居易之时坚直操于利人之际而犹褊浅选耎者之所不为盖拂人之心难而害已之避深也况乎天下乱矣王泽竭矣死忠者不必显从乱者不必诛而能【集本文粹作日】眷眷本朝甘心白刃难矣哉是以治平则为公为卿为鹓为鹭世变则为蛇为豕为獍为枭者十恒【一作常】八九焉若甄生冕弁不加于其身禄食不进于其口于天寳末盖青岩一男子耳及乱则延颈承刃分死不回不以不显而废忠不以不诛而从乱参合古今之士盖万一焉尝读注记缺而未书谨备所闻盖欲执事者编此义烈以蒸蒸【集本文粹作永永】于来世耳子逢始生之嵗顔太保崔太傅皆为歌诗以羙贤人之有后且述【集作序】甄生之本末云及逢既长耕先人之【集无之字】旧田于襄之宜城读书为文不诣州里嵗馑则力穑节用以给足于亲族嵗穣则施余于【集本文粹有其字】邻里乡党之不能自持者前后斥家财排患难于朋友者数四由是以义闻防之守状为文学始就覊为【集作于】吏职闻风既乆因与之游逢毎寃其父之名不在于史将欲抱所寃诣彼【集无彼字】京师告诉于司史氏盖行有日矣以愚料之甄子【文粹作生】仆短马疲【集作瘦】言简【文粹作约】行孤将【集作得】不为骄阍之所排则权力者疑诞【文粹作迟疑】以临之固无自而入矣因晓甄生以无自入之势且告以执其事者辱与游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僣焉然而诮笑之下【集本文粹作暇】幸垂察焉不宣元拜
　　江南论乡饮酒礼书　　　　刘　蜕
　　昨日送贡士堂上得观大礼之器见笾豆【集作爼】破折樽盂穿漏生徒倦怠不称其服賔主向背不习其容呜呼天下所以知尊君敬长小所以事大者抑非其道乎天下之用其道嵗不过于一日尚犹偷惰如此况天下尊君敬长能终日者乎是以朝廷时诛不顺乡里日起纷争固当然也夫布衣匹夫始则用其道自达故化耕稼为王侯化陶渔为公卿其变化不测若此然而一旦居上位既不预兴俯拜揖之事尚不能素严有司时阅其威仪乎呜呼则蜕谓王公大人耆【集作耄】老衰罢固当然也然而有擎跽稽首于髠褐之前畏敬戒慎有终日不敢嗜酒肴不敢近妾妇者其于诬惑之道尚能去其情自化之术则不能一日勤其容唯王公大人无慙髠褐乎髠褐尚能自大其法王公大人反以其道信之乎即其奉髠褐能速化其耕稼陶渔者则髠褐者可以有土地而制王公大人矣是不知升乎科者不由夷狄言迁乎资者不由髠褐援【集作授】昭昭然柰何哉抑不知孔子之道如商君乎以其法自也伏惟阁下务速有司按诸礼圗脩其器服戒将事而隳【一堕】作者时训习之毋使毎嵗临事而其容幸甚幸甚蜕拜
　　移史舘书
　　蜕早懐忿懥常有所欲言而卒不得发今虽蛊惑病妄【集作忘】犹将自复其意况逢足下以中正许身以仁义自任者乎伏以释氏之疾生民也比虞禹时曷常在洪水下比汤与武王时曷尝在夏政商王下比孔子孟轲时曷常在礼崩乐壊杨墨邪道下然而圣主贤臣欲利民而务其民害如此其勤也今释氏夷其体而外其身反天维【集作性】而乱中正【集有者字】自晋以来相率诡恠而徃之半天下而化其衣冠茍未徃者不其【集作自】欺亦不资其生矣圣人之教弃不相守几数百年唐初有天下以为刑政禁民乗间作诈伪以欺刑政果所不能公禁之也故防其事以愚其民为殃罪疾苦随所作诈伪而及诸身也其【集作是】欲教化因【集作固】天下之心以助行政教化之一道耳今天子聦眀以为中正衣冠之所弃则刑政教化亦无所取故絶其法不使污中土未半年父母得子夫妇有家室是以复出一天下【二字集作家】也仆故谓其功业出禹汤武王孔子孟轲之上万万不类然而洪水开则有禹贡商周平乱则有诰誓孔子孟轲则至今歌诵之足下以文用于时为百家所托善恶焉其不为则已若为之斯其时也勿疑夫立言者不惟能言亦欲言得其时得其时不污若奚斯史克者也无其时虽多述前事犹有讥焉仆早传古学身处草野知其时而无位敢言又窃见足下未有其意故以移云【集作私焉】
　　复友生论文书　　　　　　陆防
　　辱示近年作者论文书二篇使仆是非得失于其间仆性虽极顽防亦知惴息汗下见诃之甚难招怨【文粹作祸】患之甚易也况仆少不攻文章止读古圣人书诵其言思其行道而未得也每防咀义味独坐日昃案上有一杯藜羮如五鼎七牢馈于左右加之以撞金石万羽籥也未尝干有司对问希品第未尝历王公丐贷饰车马故无用文处江湖间不过羙泉石则记之耸节防则传之伤【集本文粹作触】离防则序之值巾垒则铭之简散诞放【集本文粹作澹诞】无所讳避又安知文之是欤非欤生过聴【集本文粹有徳字】我太甚茍嘿嘿不应非朋友切切偲偲之义也故扶病把笔述一道论文书曰【七字集本文粹作一二论之曰】我自少读六经孟轲扬雄之书颇有熟者求文之指趣规矩无出于此及子史则曰子近经经语古而防史近书书语直而浅所言子近经近何经史近书近何书书则记言之始也史近春秋春秋则记事之史也六籍中独诗易象与鲁春秋经圣人之手耳礼乐二记虽载圣人之法近出二戴未能通一纯实故时有龃龉不安者盖汉代诸儒争撰而献之求购金耳记言记事参错前后曰经曰史未可定其体也按经解则悉谓之经区而别之则诗易为经书与春秋其【集本文粹无其字】实史耳学者不当浑【集本文粹作混】而言之且经觧之篇句名出于戴圣耳王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非圣人之防也盖出于周公谥法经纬天地曰文故也有经书【集作致】有纬书圣人既作经亦当作纬譬犹织也经而不纬可成幅乎纬者且非圣人之书则经亦后人强【集本文粹无强字】名之耳非圣人之防眀矣茍以六籍谓之经习而称之可也指司马迁班固之书谓之史何不思之甚乎六籍之内有经有史何必下及子长孟坚然后谓之史乎孔子曰吾犹及史之阙文也又曰质胜文则野文胜质则史又曰董狐古之良史也此则笔之曲直体之是非圣人悉论而辨之矣岂须班马而后言史哉以诗易为经以书春秋为史足矣无待于外也谓经语古而【集本文粹有皆字】防则易曰履霜坚冰至初筮告三渎渎则不告苦节不可贞之类果纯古而防乎谓史语直而浅则春秋书考仲子之宫初献六羽及齐师战于干时我师败绩辛巳有事于太庙仲遂卒于垂壬午犹绎万入去籥之类果纯直而浅乎经不纯浅又可见也言文之不可立谕则曰春秋不当言无使滋蔓又云春秋举军旅防盟岂非叙事耶引左氏传语征左氏叙事悉谓之春秋可乎春秋大典也举凢例而褒贬【文粹有之字】非周公之法所及者酌在夫子之心故游夏不能措一词若区区于叙事则鲁国之史官耳孰谓之春秋哉前所谓自【集有小字】读六经颇有熟者求文之指趣规矩不出于此妄矣又一篇曰某文也某辞也文既与辞异是文优而辞劣耳易之翼曰系辞【文粹无此四字】系辞曰齐小大者存乎卦辨吉凶者存乎辞故卦有小大辞有险易又曰观其彖辞则思过半矣易之辞非文耶书载帝庸作歌臯陶乃赓载歌又歌五子之歌皆辞也书之辞非文耶属辞比事春秋教也春秋之辞非文耶礼有朝聘之辞娶夫人之辞乐有登歌荐辞礼乐之辞非文耶法言曰徃者【杨子作古者】杨墨塞路孟子辞而辟之廓如也孟轲之辞非文耶太曰【集本文粹无此二字】之辞也沉以穷乎下浮以际乎上扬雄之辞非文耶是知文者辞之緫辞者文之用天之将丧斯文也天之未防斯文也不当称辞吉人之辞寡躁人之辞多不当称文文辞一也但所适者【集本文粹无者字】有宜耳何异涂云云【文粹作云之】哉又曰声病之辞非文也夫声成文谓之音五音克谐然后中律度故舜典曰诗言志歌永言声依永律和声声之不和病也去其病则和和则动天徳感鬼神反不得谓之文乎犹绘事组绣中有精觕耳大凢辞【集本文粹作觧】人之说不敢避墉垣【集本文粹无此字】援肤【集作背】而自矜于堂奥心府也要在引学者当知之【集作是】事以眀之而已矣师道不行后生多泥【泥作逰】于所习有防而溺者力能援之可也如或【文粹作其】不同请观过而后罚
　　请韩文公配飨太学书　　　皮日休
　　于戱圣人之道不过乎求用用于生前则一时可知也用于死后则万【集本文粹作百】世可知也故孔子之封赏自汉至隋其爵不过乎公侯至于吾唐乃册王号七十子之爵命自汉至隋或卿大夫至于吾唐乃封公侯曾参之孝道动天地感鬼神自汉至隋不过乎诸子至于吾唐乃旌入十哲噫天地乆否忽泰则平日月乆昏忽开则眀雷霆乆息忽震则惊云雾乆鬰忽廓则清仲尼之道否于周秦而昏于汉魏息于晋宋而鬰于陈隋至乎【集本文粹作过于】吾唐万世之愤一朝而释傥死者可作其至可知也今有人身行圣人【集有之字】道口吐圣人【集有之字】言行如顔闵文若游夏死不得配食于夫子之侧吾【集本文粹作愚】又不知尊先圣之道也夫孟子荀卿翼传孔道以至于文中子之末降及贞观开元其传者漓其继者浅或引刑名以为文或援纵横以为理或作词赋以为雅文中之道旷百祀而得室援者唯昌黎文公之文蹴杨墨于不毛之地蹂释老于无人之境故得孔道爣【集本文粹作巍】然而自正夫今之文人【集无人字】千百士之作释其巻观其词无不俾造化补时政繄公之力也公之文曰如【集本文粹无如字】仆自度若世无孔子仆不当在弟子之列以日休度之【集本文粹无此五字】设使公生于孔子之世公未必不在四科焉然国家以二十一贤者【若左丘眀卜子夏公羊高谷梁赤伏胜高堂生戴圣毛公孔安国刘向郑生杜子春马融卢植郑康成服慎何休王肃王弼杜元凯范寗等是也】代用其书垂于国胄并配飨于孔圣庙堂者其为典礼也大矣羙矣茍以大用其书不能以释圣人之辞笺圣人之义哉况有身行其道口传其文吾唐以来一人而已反【集本文粹无反字】不得在二十一贤之列者【集本文粹无者字】则未以乎典礼为备也【集本文粹无也字】伏请命有司定其配飨之位则自兹以后天下以文化者未必不由夫是也
　　请孟子为学科书
