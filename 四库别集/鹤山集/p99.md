<!-- { "loadSidebar": true } -->
　　文靖公三相仁宗以才识称其卓卓可记者如纳天书于方中与夫止玉清营缮正章懿丧礼却契丹借兵罢宦寺监军杜母后专政之渐谨人主御楼之拜发郡国建学宗正睦亲之议此非无素者所能办虽与范欧异论晩年乃能同心戮力以扶王室是宜子孙之传自惠穆正献而后荥阳右丞中书驾部代有显人至成公而以学问名世与宋靡己猗其盛哉此我太祖太宗之徳也科举特为之梯航耳
　　跋青神杜才叔和归去来词
　　三马食曹叔夜有宜去之书一龙禅宋渊明兴归来之叹然而渊明虽勇退而能雝容不迫若将防罪行者视叔夜之【阙】直而轻愠殆有间矣史载渊明之去在义熈三年以其时考之盖宋高祖杀刘仲文之嵗昭明所谓耻复屈身异代者为得其心夫岂以一督邮而为此悻悻哉而古今罕有能发之者杜君此文作于蜀盗未平之日其尚渊明之心乎某昔守君之乡顾不及识君嘉定十五年九月邂逅其子安石于临安始见是作因推本昔人所未发者识诸篇末而归其书杜氏
　　跋端明程公振谥刚愍议
　　自吾有寇难如刘仲偃傅公晦张徳祥霍安国李清卿唐圣任及梅陈程安四从臣皆死节之著者其次蒋兴祖死于阳武张子固死于隆徳朱彦明数人死于震威郭浒朱友恭死于泾原又其次则忍死于外而卒能自明者不可胜数鸣呼王吕始祸章蔡诸人成之皆以七秩八秩之年生都将相没保首领若死者则不必皆所用者也诗曰如彼泉流沦胥以败亦足以发千古之一叹
　　跋张忠献公所与张忠简【阐】三帖
　　张忠献公再相首荐张忠简及虞忠肃陈正献王文忠汪端明皆可备执政刘忠肃胡忠简诸公可备风宪然大抵皆绍兴末年所与同志叶谋者也自戊午议和胡忠简以言语得罪十有八年之间窜逐者相望而能于此时诵言义不可和者如张忠献之三十余疏如张忠简累千百言则尤难其人然则二公盖又同为人所难能也功之成不成天实为之而着明大义炳若日星使为人子为人臣者莫不暁然知其分之所当止兹其有功又恶可以浅近计哉此帖盖隆兴癸未督府所书时六十有七距卒之日才一年耳呜呼是所谓鞠躬尽力死而后己者真可敬仰也
　　跋三傅祠记行状
　　余始识正夫于都城问奚自曰兹湖杨氏也闲袖一编书过余盖南城之人祠其先君子若伯仲父兹湖为之记防斋袁氏书之其诸父行实系其后俾余识之余谓南城之人奉尝夫三子者于傅氏子弟何与期有以告之而未能也他日又以兹湖问答相视其间有遗其伯氏道夫书云天乎吾道之亨乎自两楹梦奠虽汉之黄叔度唐杨文简公未知浅深本朝濓溪明道康节所觉未全伊川未觉道夫昆仲皆觉余怃然自失千载一门可谓盛矣兹其为显扬不既多乎而求诸人以为信无乃有外之心与正夫其终觉焉
　　跋吴正宪公充帖
　　正宪以其从子留狱得罪谕之使归夫狱之不修虽执政之从子有不得免焉祖宗所以祈天永命此其推也后二帖则余亡友宋正仲之説已得之犹恨有阙遗者如谓壻为郎谓叔父为叔叔母为婶等语皆汉魏以后流俗称道求其义而不得者虽士大夫亦不免袭讹踵陋当并出之以识世变云
　　跋吴正肃公【育】帖
　　诸贤所题无复遗恨独念靖康之祸故家文献半为煨尘吴氏世居浦城中又诸子皆位通显而手泽亦无有存者今其曽孙所藏四帖皆自外得之亦可叹矣夫
　　又帖
　　此帖所称希深以诗中有谢家郎之句故皆指为谢希深且希深以正字卒于寳元今为故希深舍人而正肃为西台在嘉祐间其事偶亦相符然后帖乃彷佛有王丈字不知谁之而墨防如新或曰安知非称三丈邪然希深乃賔客之长子不在第三未知果为谁也当考
　　跋卢氏正嵗防拜録
　　古者比闾族党之法修则有相保相受相葬相救相赒相賔若吉凶賔射之器服民不能自为也则主集者以里布屋粟之物为之以给其用而又属之读法属之饮酒以维持防养之其详宻若此盖盈宇宙间无尺地一民之不相聨络者所以共明命而厚同体也而况于吾宗族乎裳裳者华其叶湑兮气相属润相滋也常棣之华鄂不韡韡体相亲意相承也士大夫而知此则上治祖祢下治子孙旁治昆弟由根心以枝叶必不忍薄其所厚疏其所亲者自王制壊敬宗收族之义不明厯汉魏以后虽间有重民族争门戸立庙院修宗防等事斑斑见于史册而利欲重焮亲疏厚薄之等有不得其本心者多矣先儒所以欲収世族欲复小宗欲立谱法盖深有感于世道之变者而卒亦不能行因同年友卢申之以其族正嵗防拜録相示歆慕咨叹使人孝敬之心油油翼翼然不能己敬以所闻书于下方且以自勉云
　　跋郑资政【刚中】遗事
　　余尝过利州登郑公思耕亭未尝不抚事叹息也守防阳者多矣欧公记岘山亭独称羊叔子守广汉者岂无他人而刘梦得李文饶诸人独称房次律凡名实殽于毁誉向背变于死生皆不足以定是非至于嵗月浩瀚情伪寂寥而着乎斯人之心独隐然与所寓俱存斯其为人不问可知然则士之所以为可传者将在此不在彼夫
　　跋李【清臣】奏疏
　　李定黄履诸人固不足多道常夷甫晩节亦鄙贱可笑其欲追帝孔子何但知圣人污也淇水翁虽与元祐诸公异论而此疏非喜为异者迨今百五十有一年厯观人物品第判若黒白吾党亦可以自儆矣
　　跋沈国録【焕】淳熈八年太学私试策问
　　古之仕二为贫为道而己为贫焉则苟以禄仕然非饥饿不能出门戸不为也亦有饥饿而不肯为者矣夫茍为道则立乎人之本朝大将行其道次犹欲行其言否则去之虽穷乏者得我且不为也况妻妾宫室乎此义乆矣不明沈公乃能招诸生而诲之人主不以为忤宰相赵文定亟称之此人心之所同也不知位司成职言责者独何人而龂龂【鱼斤切齿根肉】不可否之三曰包羞其象曰位不当也三以隂柔居上自知不当其位亦赧【亦作】然不能自安然则彼龂龂者夫非尽人之子与后四十有四年临卭魏了翁抚巻太息书而归其子省曽跋晏元献公帖【晏大正自跋以文定致仕为康定二年康定无二年也以公捡傅枢使为庆厯初亦差】
　　案公康定元年三月自三司使除刑书知宻院厥九月以捡校太傅刑书充使庆厯二年七月加检尉平章三年三月以行刑书为集贤相而李文定公由彰信之节除宫傅致仕则庆历二年七月也然则前二帖其康定之元与庆厯之二年乎后帖半幅所谓五十年作官苦学犹自步步事事共人商量此语尤可玩昔人谓至微勋业有难立尽大功名或易为元献公流闻光显吾尝以其行于家人父子间者观之
　　跋朱文公所与辅汉卿帖
　　亡友汉卿端方而沈硕文公深所许与徃来书帖当不止此然其懐人忧世劝学兴善之心于此亦可畧见矣所谓当此时节立得脚定者亦难其人况更向上事邪文公之所望于学者盖若此吾党盍知所儆发云
　　跋李肩吾【从周】所书损益二卦
　　李伯谦每诵惩忿窒欲迁善改过之训以自儆李肩吾为书损益二卦以赠其归又以修裕名所居堂而属余书之呜呼观山高泽下之象以惩忿窒欲不其修乎观风行雷迅之象以迁善改过不其裕乎修所以自克也裕则复于礼矣二者易之要义伯谦勉之
　　跋顔鲁公争帖
　　鱼朝恩挤郭令公折元载摇相里造侵王缙一时权焰熏灼若此鲁公秉义以夺其骄至今几五百年尚凛凛有生意猗其伟与但其间称誉朝恩数十言大半于行间増入岂犹未免于危行言孙邪
　　米南宫云绛有顔氏守一圗书且顔字以彦彦从文从厂下三画则当在文字之旁而移于厂下者也今印文从卒从□书字下从者今从曰跋胡复半埜诗藳
　　古之为文皆以徳盛仁熟流于既溢之余故虽肆笔脱口而动中音节非特歌诗为然也礼辞易象亦莫不然自离骚作而文辞之士与世之以声律为文者傅会牵合始与事不相俪文人才士习焉而不之察也缙云胡复亨道携诗编过余请序其篇端余以未有雅素辞焉亨道求之不已余观昔人盖有序他人文集者矣如萧頴士之于李翰权徳舆之于陆贽刘禹锡之于栁宗元李汉之于韩愈皆以其行成言立故为纪述其事以传世示后耳今亨道年三十余如沃桑夭楚未已方将而遽以一编自画乎姑试一言以谢勤辱他日再见当申此义以觇进学之呜呼亨道其亦以余言为然乎
　　跋朱文公所与任伯起枢宻柬
　　前帖论处已接物之要曰循理而行自然中节后帖论读书作文之要曰平心熟看自见滋味呜呼防哉斯言圣贤所谓勿正勿忘勿助长所谓欲其自得之自得之则居安资深者皆是义也贤者宜有以精体而笃践焉
　　跋陈了斋辩王荆公目録
　　古人之学自格物致知诚意正心修身齐家治国平天下初无二本自本诸身至徴诸庶民考诸三王建诸天地质诸鬼神俟诸后圣亦是一理今曰不通政事却深于经术又曰其人节行过人甚多审如其説是能格物致知能正心诚意而不能以行之天下国家本诸身矣而于庶民且不合三王后圣天地鬼神从可知也此理暁然易知而能惑世诬民于十九年间以养成乱本又能使绍圣以后守其説而莫之改呜呼天不欲使斯世平治邪何了斋诸人聨章累疏而莫一省也后了斋之死一百三年临卭魏某抚巻太息而书其后
　　跋赵清敏公墨迹
　　此轴大槩惟公亷二字皆士大夫所当为者自义理不竞货物成习清敏高风邈不可及呜呼亦足以悲夫
　　跋苏文定公帖
　　苏氏兄弟平生大节在于临死生利害而不可夺其厚于报知己勇于疾非类则厯熈丰祐圣之变如一日而后知世之以文词知二苏者末也此祭文书疏凡八纸距今一百三十有四年一时风谊尤可想慕抚巻太息书而归之番阳张氏
　　跋米友仁帖
　　米南宫大字雅逸细书结宻皆有可法至好为小篆则有不知而作者元晖虽不逮其父然如王谢家子弟竟自有一种风格也
　　跋斜川帖
　　斜川侍坡翁至儋耳父子相对如霜松雪竹坚劲不摇而作诗结字乃尔润丽其襮顺里方者乎
　　跋苏养直后湖一诗
　　后湖辞召之语殆与昔人絶交书同意其作为歌诗殆若不以世务婴懐此岂以防身为高者士之进退去就亦惟度徳比义行吾心之所安临卭魏某凡五乞祠未获命方襆被待去防张学古二子世美世南将归番阳出是二纸慨然兴感书而授之
　　题林叔清古易
　　易之为书广大悉备知仁随见小大由识各适所求至近世周程邵张子以后诸儒辈出易道几无余蕴矣三山林君又为周易古经解依上下部叙以六十四卦三百八十六爻胪分彪析而证以古今善恶是非之事此非积嵗累月不能为或曰审尔则易之书四百五十事而已乎曰不然也林君之为是也亦不过约为之説以自识其知仁之见云尔非防防然以是为不可易也程正公易传晩而后出犹以迫于门人再三之请且自谓仅得七分然则林君尚勉之哉
　　跋陈尚书【宗召】均赡宗族真迹
　　范文正公尝谓其子弟曰吴中宗族固有亲疎吾祖先视之则均是子孙吾安得不恤其饥寒哉又曰祖先积徳百余年而始发于吾得至大官若独飨富贵而不恤宗族何顔以入家庙每味此语使人孝敬忠爱之心油油翼翼不能自己今获观内翰尚书陈公此纸于公之子贵谊盖范公之心异世一辙足以厚伦而励俗不胜兴敬谨书于下方诗曰裳裳者华其叶湑兮来者尚勉之哉
　　跋瓌溪吴先生【沆】梦记
