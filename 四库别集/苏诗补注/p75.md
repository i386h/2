<!-- { "loadSidebar": true } -->
　　门外山光马亦惊堦前屐齿我先行风花误入长春苑云月长临不夜城未许牛羊伤至洁且看鸦鹊弄新晴更须擕被留僧榻待听摧檐泻竹声
　　伯父送先人下第归蜀诗云人稀野店休安枕路入灵关穏跨驴安节将去为诵此句因以为韵作小诗十四首送之
　　索漠齐安郡从来着放臣如何风雪里更送独归人瘦骨寒将断衰髯摘更稀未甘为死别犹恐得生归日上气暾江雪晴光野记取到家时锄耰吾正把月明穿破裘霜气澁孤劔归来闭户坐黙数来时店诸兄无可寄一语防须酬晚嵗俱黄髪相看万事休黄髪【栁宗元答刘梦得诗黄髪相看万事休】
　　故人如念我为説瘦栾栾尚有身为患巳无心可安吾兄喜酒人今汝亦能饮一杯归诵此万事邯郸枕东阡在何许寒食江头路哀哉魏城君宿草荒新墓临分亦然不为穷途泣东阡时一到莫遣牛羊入我梦随汝去东阡松栢青却入西州门永媿北山灵乞墦何足羡负米可忘艰莫谓无车马含羞入劔关我坐名过实讙哗自招损汝幸无人知莫厌家山稳招损【尚书满招损谦受益】
　　竹笥与练帬随时毕婚嫁无事苦【一作若】相思征鞍还一跨
　　万里却来日一庵仍独居应笑谋生拙团团如磨驴
　　次韵和王巩六首
　　君谈阳朔山不作一钱直岩藏两头蛇【一作虺】瘴落千仭翼雅宜驩兠放频讶虞舜陟暂来已可畏览镜忧面黒况子三年囚苦雾变饮食吉人终不死仰荷天地徳我来黄冈下欹枕江流碧江南武昌山向我如咫尺春蔬黄土软冻笋苍崖坼兹行我累君乃反得安宅遥知丹穴近为斸勾漏石他年分刀圭名字挂仙籍【公自注巩许惠桂州丹砂】
　　阳朔山【水经湘水出始兴县阳海山注云即阳朔山故零陵之南郡也元和郡县志桂州阳朔县汉始兴县地开皇十年分置取阳朔山为名唐呉武陵阳朔防壁记羣山发海峤腾走千里而北又发巫衡千余里而南咸防于阳朔孤崖絶巘森耸骈植蛇龟猿鹤踔跃万怪江少虞事实类苑桂州左右山皆平地拔起数百丈竹木蓊鬰如染阳朔尤佳四面峯峦骈立】三年苦雾【李商隐诗三年苦雾巴江月不为离人照屋梁】黄冈【名胜志汉西陵故城南齐之南安县即齐安郡治也隋改曰黄冈因以县置黄州】我累君【东都事畧王定国从苏轼问学能为文章为秘书省正字坐累贬賔州乌台诗案收苏轼有讥讽文字不申缴者二十九人王巩名列第一淮海集元丰二年眉阳苏公用御史言文渉谤讪责黄州团练副使于是梁国张公涑水司马公等三十六人素善厚眉阳得其文字不以告皆罚金而太原王定国独谪监賔州盐税定国相家子少知名一朝坐交游斥海上益自刻励晨起入局视盐税事退则穷经著书或诗酒自娱】
　　少年带刀劔但识从军乐老大服犁锄解佩付镕铄虽无献防功防赐力田爵敲氷春捣纸刈苇秋织箔栎林斩冬炭竹坞收夏箨四时俯有取一饱天所酢君生纨绮间欲学非其脚左右玉纎纎束薪谁为缚勿令闻此语翠黛頩将恶笑我一间茆妇姑纷六凿
　　纨绮间【汉书序传在于绮襦防袴之间非其好也】
　　欲结千年实先摧二月花故教穷到骨要使寿无涯久巳逃天网何须服日华賔州在何处为子上栖霞【公自注楼名】
　　寿无涯【韩愈诗垂祥纷可録俾寿浩无涯】賔州【元和郡县志岭南道賔州汉郁林郡之领方县也至隋不改贞观五年析澄川等三县置宾州九域志广南西路賔州安城郡军事开寳六年废隶邕州六年复置东北至东京五千里名胜志賔州以賔江而名今属栁州府府南一百三十里】栖霞【陆游入蜀记栖霞楼本太守闾丘孝终公显所作下临大江烟树微茫逺山数防亦佳处也名胜志栖霞楼在黄州仪门西南】
　　邻里有异趣何妨倾葢新殊方君莫厌数面自成亲黙坐无余事回光照此身他年赤墀下玉立看垂绅赤墀下【唐书上官仪传供奉赤墀下】玉立【文选桓温荐谯元彦表抗节玉立】
　　平生我亦轻余子晩嵗人谁念此翁巧语屡曾遭薏苡廋词聊复记芎防子还可责同元亮妻却差贤胜敬通【公自注仆文章虽不逮冯衍而慷慨大节乃不愧此翁衍逢世祖英睿好士而独不遇流离摈逐与仆相似而衍妻妬悍甚仆少此一事故有胜敬通之句】若问我贫天所赋不因迁谪始囊空
　　君家玉臂贯铜青下客何时见目成勤把铅黄记宫様莫教管作蛮声熏衣渐叹衙香少拥髻遥怜夜语清记取北归擕过我南江风浪雪山倾【公自注君自南江赴任不一过我】铜青【梅尧臣诗自注铜青谓衣色也】熏衣【王筠行路难巳缫一茧催衣缕复捣百和熏衣香】衙香【香谱有开元帏中牙香唐化度寺牙香法雍文彻郎中牙香法皆合诸香捣末炼蜜溲和而成衙与牙音义相通】
　　元丰四年十月二十二日谒王文父齐万于江南坐上得陈季常书报是月四日【一本有陜西奏三字】种谔领兵深入破【一作界】杀西夏六【一作五】万余人获马五千匹众喜忭唱乐各饮一巨觥
　　闻説官军取乞訚将军旗鼓防如神故知无定河边栁得共中原雪絮身
　　乞訚【按东都事畧及宋史西夏国首领有乞理乞弟遇乞之名无乞訚俟再考】
　　慎按此诗施氏原本不载今据题中年月从新刻本续补下巻改编于此
　　闻洮西防报
　　汉家将军一丈佛诏赐天池八尺龙露布朝驰玉关塞防书夜到甘泉宫似闻指挥筑上郡巳觉谈笑无西戎牧【外集作放】臣不见天顔喜但惊草木回【一作放一作皆】春容一丈佛【老学庵笔记东坡在黄州西防诗汉家将军一丈佛云云一丈佛者王中正也以此诗为非东坡作耶气格如此孰能辨之以为果东坡作耶此老岂誉王中正者葢刺之也】洮西【宋史王韶传知通逺军引兵城武胜建为镇洮军更名熙州以熙河洮岷通逺为一路以韶知熙州六月三日取河州防闻帝大喜】
　　慎按王注引立之诗话云东坡在黄时有诗汉家将军一丈佛云云其后作谢御赐书诗复用其间数句今集中无有疑其非全篇云云今考王氏本此诗现在第七巻何云集中所无旧注卤莽如此特为驳正此诗施氏原本不载今从续补下巻移编
　　记梦回文二首【并引】
　　十二月二十五日大雪始晴梦人以雪水烹小团茶使美人歌以饮余梦中为作回文诗觉而记其一句云乱防余花唾碧衫意用飞燕故事也乃续之为二絶句云
　　顔玉盌捧纎纎乱防余花唾碧衫歌咽水云凝静院梦惊松雪落空岩
　　捧纎纎【韩愈诗茗盌纎纎捧】
　　空花落尽酒倾缸日上山融雪涨江红焙浅瓯新火活龙团小碾鬭晴窗
　　三朶花【并引】
　　房州通判许安世以书遗予言吾州有异人常戴三朶花莫知其姓名郡人因以三朶花名之能作诗皆神仙意又能自写真人有得之者许欲以一本见惠乃为作此诗
　　学道无成鬓已华不劳千刼漫烝砂归来且看一宿觉未暇逺寻三朶花两手欲遮瓶里雀四条深怕井中蛇画图要识先生面试问房陵好事家
　　房州【水经注房陵郡汉末所置元和郡县志房山在房州西南三十里四面有石室如房汉初为防后改为房县唐改房州】一宿觉【传灯録永嘉觉禅师诣曹溪初到振锡绕六祖三匝卓然而立须臾告辞祖曰返太速乎曰本自无动岂有连耶祖叹曰少留一宿时谓一宿觉】四蛇【金光明经犹如四蛇同处一箧天台释云二上升是阳二下沉是隂由其性别那能和合成身大集经昔有一人避二醉象缘藤入井有黒白二防啮藤将断旁有四蛇欲螫下有三龙吐火张爪拒之】
　　【慎按舆地纪胜云三花洞在房陵福溪岩下元丰间有道者日簪三朶花游于市知人未来祸福东坡赠以诗有十年饱服长生药三朶长簪不老花之句二语与集本不同附记于后】
　　次韵陈四雪中赏梅
　　腊酒诗催熟寒梅雪鬬新杜陵休叹老韦曲已先春独秀惊凡目遗英卧逸民髙歌对三白迟暮慰安仁三白【锦绣万花谷引泗州语云欲宜麦见三白谓三度见雪也】
　　正月二十日与潘郭二生出郊寻春忽记去年是日同至女王城作诗乃和前韵【以下壬戌年作】
　　东风未肯入东门走马还寻去嵗村人似秋鸿来有信事如春梦了无痕江城白酒三杯酽野老苍顔一笑温已约年年为此防故人不用赋招魂
　　是日偶至野人汪氏之居有神降于其室自称天人李全字徳通善篆字用笔奇妙而字不可识云天篆也与余言有所防者复作一篇仍用前韵
　　酒渴思茶漫扣门那知竹里是仙村巳闻龟防通神语更看龙蛇落笔痕色瘁形枯应笑屈道存目击岂非温归来独扫空斋卧犹恐微言入梦魂
　　天人【本集杂记云黄人汪若谷家神尤竒以箸为口置笔口中与人问答如响曰吾夫人也云云亦子姑之类也】龟策【史记龟防传能得百茎蓍草并得其下龟以卜者百言百当足以决吉凶】浚井
　　古井没荒莱不食谁为恻瓶罂下两绠蛙蚓飞百尺腥风被泥滓空响闻防滴上除青青芹下洗凿凿石沾濡愧童仆杯酒暖寒栗白水渐渟青天落寒碧云何失旧秽底处来新洁井在有无中无来亦无失
　　井在有无中【楞严经凿井求水出土一尺于中则有一尺虚空此空为当引水所出因凿所有无因自生】
　　红梅三首
　　怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看緑叶与青枝【公自注石曼卿红梅诗云认桃无緑叶辨杏有青枝】
　　红梅【冷斋夜话红梅其种来自闽湘故有福州红潭州红邵武红等名】
　　雪里开花却是迟何如独占上春时也知造物含深意故与施朱发妙姿细雨裛残千颗泪轻寒瘦损一分肌不应便杂夭桃杏数【一作半】防微酸已着枝
　　幽人自恨探春迟不见檀心未吐时丹鼎夺胎那是宝【公自注朱砂红银谓之不夺胎色】玉人頩颊更多姿抱丛暗蘂初含子落盏秾香已透肌乞与徐熙画新様竹间璀璨出斜枝
　　次韵子由寄题孔平仲草庵
　　逢人欲觅安心法到处先为问道庵卢子不须从若士葢公当自过曹参羡君美玉经三火笑我枯桑困八蚕犹喜大江同一味故应千里共清甘
　　孔平仲【东都事畧孔平仲字毅父新喻人元祐中入史馆出为京西提刑坐党籍谪韶州慎按东都事畧及宋史本传俱不载毅父官江州事黄山谷诗有湓浦炉边督数钱之句史容注云时平仲监江州钱监又引东坡帖云数日前毅父见过此人钱监得替当入京二説与栾城集原题相合可补史传之缺】
　　附子由作【栾城集题云孔平仲著作江州官舍小庵】
　　近山不作看山计引水能成照水庵闭口忘言终自饱安心度日更谁参简编围绕穿书蠧窗户低回作茧蚕我亦一轩容膝住敝裘粗饭有余甘附孔毅父次韵
　　二公俊轨皆千里两首新诗寄一庵大隐市朝希柱史好奇兄弟有岑参雪天冻坐痴于雀雨夕春眠困若蚕不是本来忘世味便投闲寂亦难甘二虫
　　君不见水马儿步步逆流水大江东流日千里此虫趯趯长在此君不见鷃滥堆决起随冲风随风一去宿何许逆风还落蓬蒿中二虫愚智俱莫测江边一笑无人识
　　陈季常见过三首
