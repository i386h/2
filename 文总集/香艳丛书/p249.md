<!-- { "loadSidebar": true } -->
　　甲寅入都中，诸姬不与，惟再来及黄姓者二人相俱，再来居常安好。从予七年，不识参蓍芝术为何味，忽于舟山得疾，天癸不至，腹渐膨，然谬以为娠，盖素望诞儿，凡客赠缠头，人皆随得随用，彼独藏之，欲待生儿制襁褓。至是，误以可忧为可喜，如是者屡月，病不稍减，而经忽至焉，始知从前见食而呕者，病也，非孕也。始则认忧为喜，今则转喜成忧矣。又以同受复生托孤之命，讵意毋亡。未几，女亦旋殁，未免负托九原，时时抱痛，皆致疾之由也。予未出门时，诸姬中有一善妒者，好与人角，予怒而遣之，再来不解予意，谬谓一遣百遣。乃向内子及诸妾曰：“生卧李家床，死葬李家土。此头可断，此身不可去也。”内子故设疑词难之曰：“主人老矣，不若乘此芳年，早自得所之为愈。”再来曰：“主人老而主母之中，多少艾者，诸艾可守，予独不能安于室乎？”诸妾又曰：“我辈皆有子，汝或不生，后将奚恃？”对曰：“主母恃诸郎君，予请恃其所恃。”内子及诸妾闻之，无不沾沾泣下。有一人而三男者，嘉其贤淑，欲以幼子予之。再来曰：“姑缓数年，如果不育，请践斯语。”其性之贞烈若此。临逝，执予手曰：“良缘遂止此乎？”时欲泣无声，且无泪矣。 
　　二姬之年，皆终于十九。再来少复生一岁，死亦后一年，噫！予何人哉？尝试扪心自揣，我无司马相如、白乐天、 苏东坡之才，石季伦之富，李密、张建封之威权，而此二姬者，则去文君、樊素、朝云、绿珠、雪儿、关盼盼不远，是为何故？且造物既予之矣，胡复夺之？予是，则夺非，夺是，则予非，必居一于此矣。且予又有惑焉，妇人所尚者二，貌与年也，予貌若何？无论安仁叔宝，不敢与之比衡，即偕王粲、左思并立，犹自觉形秽。至与古人序齿，即赴耆英真率二会，犹居上座，矧诸少年场乎？若是，则此二人者，宜求为覆水之不暇，奈何反作坚冰不解，自甘碎裂于盆盎中耶？ 
　　或曰：“推其本念，究竟出于怜才。”夫才之有无多寡，姑置勿论。即曰有之，亦惟有才者始能怜才。彼非多识字善读书之人，知才为何物而怜之乎？此千古难明之事，兹惟传其行略，以示不忘而已矣。若谓二姬，应为我得。人皆有目，我将谁欺？ 



　　十八娘传　清　赵古农　撰 

　　十八娘者，粤之美娘子也。离姓，父名枝，或云出黄帝时离朱之后。族类繁衍，子孙多散处闽蜀南粤间。粤位南离，离为火，得天地精华之气为多，故娘子之生，佳丽莫匹。独行列最少，因呼之为十八娘云。相传其母常梦流星入怀，有感而孕。及震，芳香满室，秀花斓斑。比长，颜如渥丹，中含雪肤，性复甘润，腰细而长，好着红罗衣。夏时，与其兄曰“侧生”，好居深湾，嬉游于绿阴树下。貌甚肖，艳妆照水，人望见之，涎为之垂，曰：“何美而艳也！” 
　　有宋端明学士苏公子瞻，谪宦游粤，见丰姿林立，星布累累，惊叹，愿作岭南人，为臭味交。人谓之曰：“学士特未睹十八娘耳。”学士因赠以诗云： 
　　海山仙人绛罗襦，红纱中单白玉肤。 
　　不须更待妃子笑，风骨自是倾城姝。 
盖娘子实录也。而蔡氏君谟，又为离氏作谱牒，叙支派甚详。如陈紫、宋香、方红、江绿、丁香子辈，皆其族，许字于人者也。 
　　先是南越武王佗，备物以献高帝。鲛人而外，离氏女与焉。北方有离氏自此始。至武帝破南越，携离氏女归上林院，作扶荔宫贮之。顾北土地寒，非土著鲜不变者，迁地弗良，不特橘逾淮北为枳也。 
　　迨永元中，帝闻南海有离氏美人，容色殊绝，诏下选焉。十里一置，五里一堠，昼夜传送入宫。人苦劳役，临武长唐羌上书，力陈有玩人丧德，好色不如好德之论。上可其奏，诏遂寝。厥后数传至娘子。唐开元间，杨氏玉环稔知离氏支派，尚繁于粤，又以曲江张公，在禁中西掖尝盛称之，作赋扬诩其实。玉环思得一见为快，爰遣使飞骑迎入，见则为笑。杜牧所以有“一骑红尘”之咏也。 
　　时适《长生殿》新曲谱成，会娘子进，遂以名其曲。因召见娘子于沈香亭，敕宫人扶持之。为其好衣紫也，赐绯衣一袭。由是宠爱日深，波及子若弟有赐状元者，洊升至一品者，更或入为尚书出为将军者，皆以娘子之贵贵之。而娘子仍不欲以红粉取怜于人，惟日侍官奴，名旁挺者，出入宫阃，自署为“绛衣仙子”。一日，忽尸解去，若蝉蜕然，宫人竟不知其所之云。 
　　赞曰：十八娘，岂真离朱子苗裔耶？不然，何生长于南者，犹以火德着也。彼离者，丽也。艳丽之至，而争妍于颜色间，且再索而得女，离之谓乎？宜其取悦于人也！夫为尤物，足以移人，信哉！ 


　　真真曲　明　崇德贝琼廷琚　撰 


　　姚文公为承旨时，一日，玉堂燕集，声伎毕奏。有真真者，操南音，公疑而问之。泣对曰：“妾建宁人，西山之苗裔也。父司莞库，于济宁坐盗用县官财，卖妾以偿，遂流落娼家。”公悯之，遣使白丞相三宝奴为落籍，且谓翰林属官王棣曰：“汝无妻，以此姬配汝，我即其父也。”资装皆出于公。棣，字棣华，后官至翰林待制。噫！以西山之贤子孙陵迟，疑不至于此。然辱于始而正于终，是亦天也。《筼谷笔谈》纪其事，予乃赋四十二韵，而沉郁凄婉，亦足以尽其大略矣。 
　　断丝弃道边，何日缘长松。 
　　堕羽别炎洲，不复巢梧桐。 
　　请君且勿饮，听我歌懊侬。 
　　在昔全盛时，冠盖纷相从。 
　　盘游易水上，意气天山雄。 
　　金刀手割鲜，酒给萄葡浓。 
　　坐有一枝春，秀色不可双。 
　　娉婷刘碧玉，绰约商玲珑。 
　　宝髻金雀钗，已觉燕赵空。 
　　或闻操南音，未解歌北风。 
　　上客惊且疑，姓氏初未通。 
　　问之惭复泣，乃起陈始终。 
　　妾本建宁女，远出西山翁。 
　　父母生妾时，谓是金母童。 
　　梨花锁院落，燕子窥帘栊。 
　　迢迢官朔方，南归山水重。 
　　侵贷国有刑，桎梏加父躬。 
　　鬻女以自赎，白璧沦泥中。 
　　秋娘教歌舞，声价倾新丰。 
　　永为倡家妇，遂属梨园工。 
　　览镜拂新翠，吹箫和小红。 
　　身居十二楼，屡入明光宫。 
　　京华多少年，门外嘶青聪。 
　　自伤妾薄命，失路随秋蓬。 
　　不如孟光丑，犹得嫁梁鸿。 
　　客闻为三叹，祖德宁未崇。 
　　回黄忽变绿，人事何匆匆。 
　　有客伤缇萦，无人怜蔡邕。 
　　遣使白丞相，削藉归旧宗。 
　　山史三十余，勿恨相如穷。 
　　配汝执箕帚，今夕看乘龙。 
　　鸳鸯并玉树，鹦鹉开金笼。 
　　银甲不复整，红牙不复从， 
　　提瓮自汲水，絺绤亦御冬。 
　　应非事羊侃，颇类归建封。 
　　琵琶感商妇，老大犹西东。 
　　崔徽怨憔悴，浪写丹青容。 
　　依依章台柳，落絮春无踪。 
　　小妾恨题驿，竟与琼奴同。 
　　时多困坎坷，事或欣遭逢。 
　　焉知百尺并，歘登群玉峰， 
　　侧闻为者谁？内相姚文公。 


　　至正妓人行　明　庐陵李祯昌棋　着 

　　永乐十七年，予自桂役房山。是冬，邂逅一遗姬于逆旅中。虽旧没尘土，有衰老态，然尚余谈笑风韵，犹以紫箫自随。访其详，盖大都妓人，以才貌隶教坊供奉。陵迁谷变，将落发为比丘尼。未果，已而转嫁编氓，愈益沦落。今垂老无所依，随孙就食匠氏间。遂呼酒饮之，使吹数调。既罢，因与共论畴昔。其言至正时繁华富贵事，如目睹然。每一追思，怀抱辄复作恶。岂来今往古，红颜薄命，当如是耶！余为低回凄然慨叹，且感其意，作长辞赠之，题曰《至正妓人行》。第辞华萎弱，不足以写其态度之万一。忧郁之际，取而读之，匪慰若人，聊以自解焉耳。 
　　桃花含泪伤春老，莲叶欺霜悴秋早。 
　　红飘翠陨谁可方？大都伎人白头媳。 
　　言辞婉媚虽足爱，颜色萎摧宁再好？ 
　　姿同蒲柳先凋零，景近桑榆渐枯搞。 
　　我役房山滞客边，客边意气逈非前。 
　　螺杯漫想红楼饮，雁柱徒怀锦瑟弦。 
　　晏岁荒村因邂逅，芳樽小酌且留连。 
　　阳台楚雨情磨灭，舞袖弓鞋事弃捐。 
　　于今沦落依草木，天寒幽居在空谷。 
　　爷娘底处误坟墓，姊妹何乡寻骨肉？ 
　　初谓终身永欢笑，那知末路翻捞摝。 
　　莫惜缥湘紫玉箫，暂吹绛阙瑶台曲。 
　　停觞起立态如疑，敛衽踌躇半晌时。 
　　凝情徘徊倾听久，微茫杳渺度腔迟。 
　　娇疑睍睆莺求友，嫰讶呢喃燕哺儿。 
　　巨壑潜蛟惊起蛰，危巢别鹊苦分离。 
　　分离或变成凄切，凄切愈加音愈咽。 
　　荡子江湖信息稀，疲兵关塞肌肤裂。 
　　似啼似诉复似泣，若慕若怨兼若诀。 
　　孤舟嫠妇旅魂销，异域累臣鬓毛折。 
　　参商角羽杂宫商，微韵纡余巧抑扬。 
　　坠絮游丝争绕乱，哀蛩怨蚓互低昂。 
　　呦呦瑞鹿游灵囿，哕哕和莺集建章。 
　　楚弄数声谐洗簇，氏州一曲换伊凉。 
　　伊凉溜亮益闲暇，埙篪笛声皆在下。 
　　琚瑀铿锵韵碧霄，机梭浙沥鸣玄夜。 
　　须臾众调多周遍，返席重论盛年话。 
　　一自干戈据拢攘，几多行辈遄沦谢。 
　　记得先朝至正初，奴家才学上头余。 
　　银环约臂联条脱，彩线采绒缀罛罟。 
　　博局倦余邀伴赌，秋千蹴罢倩人扶。 
　　纤腰数被邻姬妒，鬓发常烦阿姐梳。 
　　羽林英俊驰轻毅，惯向奴家通夕宿。 
　　凤枕鸾衾肯暂辜，蜂媒蝶使交相属。 
　　玉容反惧脂粉涴，香体匪藉沉檀浴。 
　　退居始替兴圣班，内使传宣又催促。 
　　宇宙雍熙百姓安，仁覃四裔覆三韩。 
　　畏吾选作必阇赤，钦察恩深答刺罕。 
　　已见拂郎呈腰褭，还闻缅甸贡琅玕。 
　　丹楹陡峻栖鳷鹊，华表玲珑镂角端。 
　　神州形胜真佳丽，郁郁葱葱蟠王气。 
　　五谷丰登免税粮，九重娱乐耽声妓。 
　　广寒宵得侍乞巧，太液晨许陪修禊。 
　　避暑巡游欲届程，沿途宿顿争除地。 
　　随銮供奉拣娉婷，特敕奴家扈跸行。 
　　卤簿晓排仙仗发，抹伦晴鞠绣鞍乘。 
　　营间鼓镯轰雷动，碛外氛埃扫电清。 
　　纨扇试时达大内，花园过去是开平。 
　　宗王贵戚咸来会，嵩呼万岁齐齐跪。 
　　徘缨帽妥钵焦圆，黑瓣髻纫卜郎锐。 
　　后先雉扇张薛执，左右麟符火赤佩。 
　　茜罽缝袍竺国师，霞绡蹙帔天魔队。 
