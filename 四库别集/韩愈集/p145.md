<!-- { "loadSidebar": true } -->
　　淮西宣慰处置使门下侍郎平章事裴度，副使刑部侍郎兼御史大夫马总，行军司马太子右庶子兼御史中丞韩愈，判官司勋员外郎兼侍御史李正封，都官员外郎兼侍御史冯宿，掌书记礼部员外郎兼侍御史李宗闵，都知兵马使左骁卫将军威远军使兼御史大夫李文悦，左厢都押衙兼都虞候左卫将军兼御史中丞密国公高承简，元和十一年八月，丞相奉诏平淮右，八日，东过华阴，礼于岳庙。总等八人，实备将佐以从。   　    　          　    　 
●补遗 
◎杂文四篇 
　　【范蠡招大夫种议】   
　　蠡既辞越到齐，乃移书文种，亦令亡去，以逃其长颈之难，遂使种假疾不朝，竟承赐剑之诛。悲夫！   
　　为人谋而不忠者，范蠡其近之矣。夫君存与存，君亡与亡。备三才之道，未有不显然而自知矣。勾践奋鸟栖之势，申鼠窜之息，竟能焚姑苏，虏夫差，方行淮泗之上，以受诸侯之盟者，范蠡、文种有其力也。既有其力，则宜闭雷霆，藏风云，截断三江，叱开四方，高提霸王之器，大宏夏禹之烈，使天下徘徊，知越有人矣。奈何反未及国，则背君而去。既行之于身，又移之于人，人臣之节，合如是耶？   
　　且臣之于君，其道在于全大义，宏休烈，生死之际，又何足道哉！况君者，天也，天可逃乎？君以长颈之状，难以同乐，则举吴之后，还越之日，泛轻身，游五湖者，岂惟范子乎？静而言之，则知范子有匡君之智，无事君之义，明矣。   
　　其所以移文种之书，亦犹投勾践之剑也。勾践何过哉？所谓为人谋而不忠者，其在于此也。   
　　（《全唐文》卷五五。此文与《诗之序议》、《三器论》并在《外集》卷一有目，其注曰：“此三篇，蜀本删去。今从之。”）   
　　【三器论】   
　　或曰：天子坐于明堂，执传国玺，列九鼎，使万方之来者，惕然知天下之人意有所归，而太平之阶具矣。后王者或阙，何如？   
　　对曰：异乎吾所闻。归天人之心，兴太平之基，是非三器之能系也。子不谓，明堂天子布政者邪，周公、成王居之而朝诸侯，美矣；幽、厉居之，何如哉？子不谓，传国之玺帝王所以传宝者邪，汉高、文、景得之而以为宝，美矣；新莽、胡石得之，何如哉？子不谓，九鼎帝王之所谓神器邪，夏禹铸之，周文迁之而为宝，美矣；桀癸、纣辛有之，何如哉？若然，归天人之心，兴太平之阶，决非三器之所能也。夫帝王之圣者，卑宫室，贱金玉，斥无用之器，以示天下，贻子孙。而后王犹殚天下之土木不肯已，又安忍夸广之，尊其为明堂欤？若传国玺之狂嬴贼新，童心侈意而为之，示既有之，不抵之足矣，称其符瑞则未也。若九鼎之死百牢不能膏其腹，火万载不能黔其足，其烹饪祠之用又足取，岂不为无用之器哉？尧水滔天，人禽鬼神之居相混已；禹导川决水，以分神人之居，乃销九鼎，仪万有之族，露怪异之状，其护人已，其救人已？后王决不如大禹识鬼神之状，又无当时汩没之危，而徒欲阃金大广器物，与夫垫巾效郭异名同蔺者，岂不远哉？是亦见谬也。噫，不务其修诚于内，而务其盛饰于外，匹夫之不可，而况帝王哉？   
　　（《全唐文》卷五五七。此文在《外集》卷一有目，注文见前文按。）   
　　【与张徐州荐薛公达书】   
　　愈闻：士有己未达而达人者，大夫意宁实之哉？小人诚其人。今言则无故过濡恩惠，思以极报之谓也。   
　　伏惟阁下仁义风天下，任帝室宏寄，名誉之美，刑政之威，化道之事，使四方无声色之娱，金帛之富，车服之制以从之，则亦称显位，雍容暇豫，而又何求？则可以取特达不羁之士，奉之以非常之礼，俾耀名天下，答天子鸿恩。   
　　侧见河东薛公达，年二十有六，抱惊世之伟材，发言挺志，绝天秀；服仁食义，融内光外；直刚简质，与世不常。想其升朝廷议，凛莹冰玉，隐慝潜奸，灭心铄谋。然今尚幽塞未光，缩利，静居河洛。惟高公之清风，驱马千里，文以为贽，求拜华轩。公则见之矣，遇未甚厚，惧左右者不明，喜蔽能黩听，不令之言。故小子忘惧，激愤献此，惟公明之。   
　　夫垂纤饵溟泉，冀吞舟之鱼则疏；施薄礼天下，取特达之士亦难。大夫其裁之。   
　　（《全唐文》卷五五四。此文在《外集》卷二有目，其注曰：“此篇疑非公作，当删。”）   
　　【下邳侯革华传】   
　　下邳侯革华者，其先陇西人也。三十六代祖守犍为，黄帝时以力见召，拜大司农。以其辟土有功，又知稼穑艰难，迁轻车都尉，子孙相继。至周武王时，徙居桃林，冠冕遂绝。其后人思其济世之才，因复其位，而加任使焉。   
　　华父，生五年，袭先祖爵，仕至上轻车都尉。华母居长乐，有乳哺之恩。越王勾践时，尝侍宴姑苏台，诗所谓“有觉德行”者也。因引重至太行山，力不任事，遂死に辕下。上嗟悼，命太宰申屠公执刀而解之。其支派分离，散在他处。   
　　革华，长子也。上念其父劬劳而死于王事，封华为下邳侯，诏将作大匠治也。华性坚劲屈强，难以直御。匠以其膏润之，然后去其豪族而加裁割焉。会太原人金十奴与新郑人斛斯生相逢，荐华于五木大夫，是后稍稍得成其名。上嘉之，遂释褐，赐墨绶焉。   
　　华尝曰：“吾辛勤久，今方成名，得处上左右，足矣。”及献之，果然。华为人善履道，别威仪，进止趋跄，一随人意。上将驾出游，畋猎驰骋，球击射御，及礼神祭祀，交宾接贤，未尝不召华偕往。伏事上久之，因病忽开口议论，泄露密旨，上由是疏之。诏将作大匠治之，又命其友金十奴等令补过之。寻献于上，上虽纳之，然亦不甚见重。有泥涂贱处，方召使之，余并不得预焉。   
　　顷之，上见其颜色憔悴，衰惫失度，上咨嗟曰：“下邳侯老而惫，不任吾事，今弃于市，不复召子矣。”遂弃之而终。华无息，其继者，族人矣。   
　　赞曰：“华之先，皮姓。轩辕时，苍颉观鸟迹，制文字，以其始于皮，而声于革，故从革焉。初，华自胡来，赵武灵王时见重，是后子孙盛于中国。”   
　　《汉书·功臣表》有“煮枣侯革朱”者，即其后也。   
　　（《全唐文》卷五六七。此文在《全集》卷三十六有目，其注曰：“方云：阁本无此篇。刘龙图烨云：或言此篇不类退之文，及得本校，果无。赵《因话录》谓，《革华传》称韩文公，皆后人所诬，是唐人已知其伪。然杭本、《文粹》皆录。洪谓始录于欧公，非也。今按：此当全篇删去。”）   
　　◎诗二首   
　　【句】   
　　霜风破佳菊，嘉节迫帽吹。（《岁时广记》三五，“重九”。）   
　　【题杜工部坟】   
　　何人凿开混沌壳？二气由来有清浊。孕其清者为圣贤，钟其浊者成愚朴。英豪虽没名犹嘉，不肖虚死如蓬麻。荣华一旦世俗眼，忠孝万古贤人芽。有唐文物盛复金，名书史册俱才贤。中间诗笔谁清新，屈指都无四五人。独有工部称全美，当日诗人无拟伦。笔追清风洗俗耳，心夺造化回阳春。天光晴射洞庭秋，寒玉万顷清光流。我常爱慕如饥渴，不见其面生闲愁。今春偶客耒阳路，凄惨去寻江上墓。召朋特地踏烟雾，路人溪村数百步。招手借问骑牛儿，牧儿指我祠堂路。入门古屋三四间，草茅缘砌生无数。寒竹珊珊摇晚风，野蔓层层缠庭户。升堂再拜心恻然，心欲虔启不成语。一堆空土烟芜里，虚使诗人叹悲起。怨声千古寄西风，寒骨一夜沉秋水。当时处处多白酒，牛肉如今家家有。饮酒食肉今如此，何故常人无饱死？子美当日称才贤，聂侯见待诚非喜。洎乎圣意再搜求，奸臣以此欺天子。捉月走入千丈波，忠谏便沉汨罗底。固知天意有所存，三贤所归同一水。过客留诗千百人，佳词绣句虚相美。坟空饫死已传闻，千古丑声竟谁洗？明时好古疾恶人，应以我意知终始。   
　　（此退之《题杜工部坟》，惟见于刘斧《摭遗小说》，韩昌黎正集无之，似非退之所作。然大历去元和，时之相去，犹未为远，不当与本集抵牾若是。乃后之好事俗儒，托而为之，以厚诬退之，决非退之所作也。明矣！梦弼今谩录于此，以备后人之观览也。《集体注草堂杜工部诗·外集·酬唱》附录，引蔡梦弼《草堂诗笺》。韩愈遗诗二首，辑自《全唐诗外编》第四编，《全唐诗续补遗》卷七。）   　    　          　    　 
