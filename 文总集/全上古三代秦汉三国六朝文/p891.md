<!-- { "loadSidebar": true } -->
　　庭光尽，山明归，流风乘轩卷，明月缘河飞。涧鸟鸣兮夜蝉清，橘露靡兮蕙烟轻，凌别浦兮值泉跃，经乔林兮遇猿惊。南皋别鹤伫行汉，东邻孤管入青天。沉疴白发共急日，朝露过巢讵赊年。年去兮发不还，金膏玉液岂留颜。回ぎ拓绳户，收棹掩荆关。（《艺文类聚》七。）
　　◇怀园引
　　鸿飞从万里，飞飞河岱起，辛勤越霜雾，联翩溯江汜。去旧国，违旧乡，旧海悠且长。回首瞻东路，延翮向秋方。登楚都，入楚关，楚地萧瑟楚山寒。岁去冰未已，春来雁不还。风肃幌兮露濡庭，汉水初绿柳叶青。朱光蔼蔼云英英，离禽喈喈又晨鸣。菊有秀兮松有蕤，忧来年去容发衰。流阴逝景不可追，临堂危坐怅悲。试托意兮向芳荪，心绵绵兮属荒樊。想绿苹兮巳冒沼，念幽兰兮已盈园。夭桃晨暮发，春莺旦夕喧。青苔芜石路，宿草塞蓬门。（艺文类聚六十五。）
　　◇泰始元年改元大赦诏
　　高祖武皇帝德洞四瀛，化绵九服。太祖文皇帝以大明定基，世祖孝武皇帝以下武宁乱。日月所照，梯山航海，风雨所均，削衽袭带。所以业固盛汉，声溢隆周。子业凶嚣自天，忍悖成性，人面兽心，见於龆日，反道败德，著自比年。其狎侮五常，怠弃三正，矫诬上天，毒流下国，实开辟所未有，书契所未闻。再罹遏密，而无一日之哀；齐斩在躬，方深北里之乐。虎兕难匣，凭河必彰，遂诛灭上宰，穷衅逆之酷，虐害国辅，究孥戮之刑。子鸾同生，以昔憾殄殪。敬猷兄弟，以睚眦歼夷。征逼义阳，将加屠脍。陵辱戚藩，木贾楚妃主。夺立左右，窃子置储，肆酗於朝，宣淫於国。事秽东陵，行污飞走。积衅罔极，日月滋深。比遂图犯玄宫，志窥题凑，将肆枭、镜之祸，骋商、顿之心。又欲鸠毒崇宪，虐加诸父，事均宫阃，声遍国都，鸱枭小竖，莫不宠昵，朝廷忠诚，必加戮挫。收掩之旨，虎结辙；掠夺之使，白刃相望。百僚危气，首领无有全地；万姓崩心，妻子不复相保。所以鬼器山鸣，星钩血降，神器殆於驭索，景祚危於缀冕。
　　朕假寐凝忧，泣血待旦，虑大宋之基，於焉而泯，武、文之业，将坠於渊。赖七庙亡灵，藉八百之庆，巨猾斯殄，鸿时褰。皇网绝而复纽，天纬缺而更张。猥以寡薄，属承乾统，上缉三光之重，俯顾庶民之艰。业业矜矜，若履冰谷，思与亿兆，同此维新。可大赦天下，改景和元年泰始元年。赐民爵二级。鳏寡孤独不能自存者，人谷五斛。逋租宿债勿复收。犯乡论清议，赃氵于淫盗，并悉洗除。长徒之身，特赐原遣。亡官失爵，禁锢旧劳，一依旧典。其昏制谬封，并皆刊削。（《宋书·明帝纪》，案，《南史·谢庄传》，明帝定乱使为教诏，传诏立待，诏虞，其文甚工。）

卷三十五
◎谢庄（二）
　　◇为北中郎新安王拜司徒章
　　不惟震施罔匮，鸿庆方稠，变调之重，遂臻非据，智小谋大，周家兴规。少阳微暄，有鉴前史。辨其动植，布其安扰，以倡九牧，阜成王教。岂臣眇未，所能克荷。（《艺文类聚》四十七。）
　　◇又为北中郎谢兼司徒章
　　臣闻燮理阴阳，寅亮天地，弗惟其官，无人则阙。司徒掌敷五典，职扰兆民。岂悟乾灵罔遗，光渥方阐。不次之任，殊绝藩岳。岂可权尸三事，假备六符。惭震周回，顾步交悸。（《艺文类聚》四十七，《初学记》十一，《御览》二百八。）
　　◇庆皇太子元服上至尊表
　　伏惟皇太子殿下，明两承乾，元良作贰，抗法迁身，英华自远。乐以修中，礼以治外，三善克懋，德成教尊。今日吉辰，显加元服，对灵之望，俦上庠之欢。率天罄世，莫不载跃。（《艺文类聚》十六，《初学记》十。）
　　◇皇太子元服上皇太后表
　　离景承宸，极光陪极。毓问东华，飞英上序。乐正歌风，司成颂德。清明神镜，温文在躬。练日简辰，业备元服。懋三王之教，属少阳之重。（艺文类聚十六，《初学记》十。）
　　◇为东海王让司空表
　　臣侧观前载，与窥洪典，三事之授，惟帝其难。臣乘少籍长久，分逾涯量，出满入泰，每究荣光。不悟乾烛方远，义路同遗，下参弘化，上尸变理，自非德仞具瞻，声堪民咏。未有妄臻此泽，空集兹灵。（《艺文类聚》四十七。）
　　◇让吏部尚书表
　　招才琴钓之上，取士歌牧之中。终能克夷景命，荣怀万宇。岂容先私首曲，近有经过。且不习冠制，赵客兴鉴，未间统驭，郑臣有规，匪身讥。（《艺文类聚》四十八。）
　　◇上搜才表
　　臣闻功照千里，非特烛车之珍，德柔邻国，岂徒秘璧之贵。故《诗》称殄悴，《誓》述荣怀，用能道臻无积，化至恭己。伏惟陛下膺庆集图，缔宇开县，夕爽选政，昃旦调风，采言厮舆，观谣仄远，斯实辰阶告平，颂声方制。臣窃惟隆陂所渐，治乱之由，何尝不兴资得才，替因失士。故楚书以善人为宝，《虞典》以则哲为难。进选之轨，既弛中代，登造之律，未阐当今。必欲崇本康务，庇民济俗，匪更┎懑，奚取九成。夫才生於时，古今岂贰，士出於世，屯泰焉殊。（四语从《南史》补。）升历中阳，英贤起於徐、沛，受白水，茂异出於荆、宛，宁二都智之所产，七奥才之所集，实遇与不遇，用与不用耳。今大道光亨，万务俟德，而九服之旷，九流之艰，提钧悬衡，委之选部。一人之鉴易限，而天下之才难原，以易限之鉴。镜难原之才，使国罔遗授，野无滞器，其可得乎。昔公叔与亻巽同升，管仲取臣於盗，赵文非私亲士疏嗣，祁奚岂谄仇比子，茹茅以汇，作范前经，举尔所知，式昭往牒。且自古任荐，赏罚弘明，成子举三哲而身致魏辅，应侯二士而己捐秦相，臼季称冀缺而畴以田采，张勃进陈汤而坐以褫爵，此先事之盛准，亦後王之彝鉴，如臣愚见，宜普命大臣，各举所知，以付尚书，依分铨用。若任得其才，举主延赏，有不称职，宜及其坐。重者免黜，轻者左迁，被举之身，加以禁锢，年数多少，随愆议制。若犯大辟，则任者刑论。
　　又政平讼理，莫先亲民，亲民之要，实归守宰，故黄霸治颖川累稔，杜畿居河东历载，或就加恩秩，或入崇辉宠。今莅民之职，自非公私必应代换者，宜遵六年之制，进获章明庸堕，退得民不勤扰。如此则下无浮谬之愆，上靡弃能之累，考绩之风载泰，歌新之歌克昌。臣生属亨路，身渐鸿猷，遂得奉诏左右，陈愚於侧，敢露刍言，惧氛恒典。（《宋书·谢庄传》，又《南史》二十，《通典》十四。）
　　◇让中书令表
　　伏惟陛下登驭震维，临齐政，泽与风翔，恩从云动。臣闻璧门天邃，凤沼神深，丝纶王言，出纳帝命，自非望允当时，誉宣庠塾，未有谬垂曲宠，空席兹荣，在於年壮，犹不可勉。况今绵痼，百志俱沦。（《艺文类聚》四十八，《初学记》十一，《御览》二十。）
　　◇谢赐貂裘表
　　臣庄言：主衣黄达宣敕，赐臣貂裘，匦发衽开，玄华有曜。靡毫柔毳，黯鉴自凝，固以彩越缀，光逾缉燕。臣闻颦笑不妄，韩裳勿假，绩以昭庸，楚纩爰逮。臣欢扑自歌，而同委衿之泽；勤劳未报，而叨解裘之宠。空荷荣施，徒贲微驱。承殊恩必识服以沦生，铭悦之情，罔知所置。臣受假无由躬拜，谨遣表。（《初学记》二十六。）
　　◇为八座太宰夏王表请封禅
　　江淮高阝上之使，结轨於璧门，西鹣北采之译，相望於道路。（《初学记》十三。案，《宋书·礼志》三有《江夏王义恭表》，无此四语，疑《宋志》有删节，或各是一篇也。今别以《宋志》所载之表编入《义恭集》，俟再考。又张溥本有《上封禅仪注奏》，今据《宋书·、礼志》三作有司奏，或非谢庄也，编入宋阙名文。）
　　◇为尚书八座奏封皇子郡王
　　臣闻桐睦亲，书河汾之策，赐带怀贤，敬东平之祚。谅以训经终始，义洽垣墉，第某皇弟等，器彩明敏。令识款悟，并宜宪章前典，光启祚字，作屏王室，式雍帝载。臣等参议，可封郡王。（《艺文类聚》五十一）
　　◇为尚书八座奏改封郡长公主
　　臣闻爵厚懿戚，国之恒典，景祚既新，礼与时渥。永兴等七公主可封郡长公主。（《艺文类聚》五十一。）
　　◇申言节俭诏书事
　　诏云：「贵戚竞利，兴货廛肆者，悉皆禁制。」此实允惬民听。其中若有犯违，则应依制裁纠。若废法申恩，便为令有所屈。此处分伏愿深思，无缘明诏既下，而声实乖爽。臣愚谓大臣在禄位者，尤不宜与民争利，不审可得在此诏不？拔葵去织，实宜深弘。（《宋书·谢庄传》。）
　　◇奏改定刑狱
　　臣闻明慎用刑，厥存姬典，哀矜折狱，实晖吕命。罪疑从轻，既前王之格范，宁失弗经，亦列圣之恒训。用能化致升平，道臻恭己。逮汉文伤不辜之罚，除相坐之令，孝宣倍深文之吏，立鞫讯之法，当是时也，号称刑清。陛下践位，亲临听讼，亿兆相贺，以为无冤民矣。而比囹圄未虚，颂声尚缺。臣窃谓五听之慈，弗宣於宰物，三宥之泽，未洽於民谣。顷年军旅馀弊，劫掠犹繁，监司讨获，多非其实，或规免身咎，不虑国患，楚对之下，鲜不诬滥。身遭之诛，家婴孥戮之痛，比伍同，莫不及罪，是则一人罚谬，坐者数十。齐女告天，临淄台殒，孝妇冤戮，东海愆阳，此皆符变灵祗，初感景纬。臣近兼讯，见重囚八人，旋观其初，死有馀罪，详察其理，实并无辜。恐此等不少，诚可怵惕也。
　　旧官长竟囚毕，郡遣督邮案验，仍就施刑。督邮贱吏，非能异於官长，有案验之名，而无研究之实。愚谓此制宜革。自今入重之囚，县考正毕，以事言郡，并送囚身，委二千石亲临核辩，必收声吞衅，然後就戮。若二千石不能决，乃度廷尉，神州统外，移之刺史，刺史有疑，亦归台狱。必令死者不怨，生者无恨。庶鬻棺之谚，辍叹於终古；两造之察，流咏於方今。臣学暗申、韩，才寡治术，轻陈庸管，惧乖国宪。（《宋书·谢庄传》，又略见《通典》一百六十四。）
　　◇索虏互市议
　　臣愚以为獯猃弃义，唯利是视，关市之请，或以觇国，顺之示弱，无明柔远，距而观衅，有足表强。且汉文和亲，岂止彭阳之寇；武帝修约，不废马邑之谋。故有馀则经略，不足则闭关。何为屈冠带之邦，通引弓之俗，树无益之轨，招尘点之风。交易爽议，既应深杜；和约诡论，尤宜固绝。臣庸管多蔽，岂识国仪，恩诱降逮，敢不披尽。（《宋书·谢庄传》。）
　　◇密诣世祖启事
