<!-- { "loadSidebar": true } -->
　　世徒知父母之存为具庆至若人子能发闻于时以显荣其父母父母虽殁而有不没者存孰不为之庆幸斯亦可以谓之具庆君子识之而世人未必能知之也锡山张君惟中以硕学雄文致位大宗伯海外蛮夷无不知其姓名其弟所安又能慎守先绪敬其兄如敬父兄宦京师数来省候之久而后去犹依依不忍别士大夫咸指曰是兄弟也良可谓不死其亲矣故入其庭升其堂者荣光休气浮荡于后先俨若二老人厐眉鹤髪据筵笑语此无他名不死则其身如不死矣为其婣连为其僚友莫不庆惬于心岂独其家之子若孙哉不然则父母虽存名氏不出于里闬聚散日逐于齐民纵曰不死与死相去葢无几虽日有三牲之养其为庆也隘矣惟中伯仲旧以具庆名堂近岁父母亡墓上之木已拱犹旦旦念亲如存若具庆时每谓人曰我父母未尝亡也呜呼可谓能孝也已濓与惟中交最密不翅异姓兄弟故探其志而疏之以附送所安序后云
　　题周文矩画狄梁公谏武后图
　　右狄文惠公谏天后图相传为长安周景元作以笔法重轻较之葢建业周文矩尔非景元也予于秘府多见二子真迹故敢鉴定若此未知赏识之家以为何如也若夫狄公拳拳存唐之忠史书之天下士大夫皆能道之予尚何言哉
　　题新修李邺侯传后
　　余读欧阳子等所修新唐书事多舛缪如纪中载胶东郡公降封县公而传中乃称郡公传中叙天平节度四人而纪中则云七人此犹可也宰相载于世系表而于惟谦相中宗郑綮相昭宗武什万相武后乃皆弃而不录此犹可也观其述作繁者失于支蔓畧者过于简率以致涣而无统郁而弗章则其所系者重矣刘昭旧史义例无法固不足责岂意新史亦复尔邪吴缜纠缪葢不得不作也有若李泌在唐建谋猷轻爵禄髣髴汉之留侯新旧史皆畧其事且讥其好纵横大言以鬼道媚人主取宰相何其悖耶晋王府长史朱君读而病焉因据泌之子繁所录家传十巻参考羣书仿前贤删正陶潜诸葛亮二传芟繁摭华重为泌传一通泌之事始大白于天下后世呜呼微朱君泌不衔寃于九泉之下乎然而唐史之谬不止于此而已缜之所未纠者尚多朱君宜推类以尽其余哉余继修元史及皇明日厯朱君皆与其事余见朱君有良史之才故为题识传后而属望之如此若余之耄则无能为矣朱君名右字伯贤天台人
　　题柳公权书度人经后
　　正书之擅名者自魏钟繇而至于宋仅得四十四人而唐柳诚悬实铮铮乎其间则夫墨妙笔精有不待赞矣其入宋秘府凡六帖而书度人经者二此巻特其一尔是经乃晋宋人伪作至诚悬时相传稍久故信而书之近代紫阳方回则谓五季蜀王建时道士王乔始造且确然弗自疑不几于甚可笑欤使回见诚悬书此吾知其颡有泚矣
　　题陈忠肃公疏文跋语后
　　七峯居士谏议陈公因上书论日录事有忤曾布出守海陵寻谪武夷祠官未几除名勒停编管宜春崇宁二年正月移合浦三月五日过长沙兴化寺遇神宗忌日于是依浮屠法运转经藏造疏六千言以荐严事疏文用骈俪体恐不足以尽意仍以散辞分注其下首序请改实录言蔡卞者九事非国是者七章其余辩布之奸凡所以尊私史而压宗庙者无不缕列既燔告神皇在天之灵是月十五日复以别本缀于元丰中王安石所贻手帖之后又假设臣布引咎之辞作防语系之且手书二通一遗其侄正裕一寄其甥李进祖俾秘藏之身死之后出示亲戚朋友冀幸有知之者葢公尝自谓家覆身亡如浮沤起灭不足深计唯神考十九年骏烈茂功受诬羣小为臣子者不得不辨故其所着之书曰日录不合神道论曰辨诬论曰尊尧集曰自撰墓志墓志述因日录杀身之由其言至一万八千有奇而语尤哀切然而诸书大扺皆疏文并防语中意也呜呼公之爱君尊主之诚耿耿弗忘如此真所谓忠精贯日月者矣乌伤王君祎其八世祖永年令仙居时而公之冢子正彚实为尉交契之深遂以其女归仙居之子严州司法俦今王君家藏跋文正假托臣布引咎之辞岂或正裕所秘藏者而正彚出示于亲戚欤今去公造此文时已歴二百四十二年中更水火兵革靡所不有区区一纸之微初非所谓金相石质乃能傲兀无穷世变手泽如新殆造化者使神物防持昭示来裔以遂公忠愤之志而永曾蔡之恶于弗磨也吁可畏哉王君与濓为同门友而义若弟昆间以相示因忘其孤陋而僭书之若夫君子小人进退有系于家国安危者史臣褒贬已有定论兹不复勦説云
　　题天台陈献肃公行状后
　　濓过濠梁天台王公完出考亭朱子所撰陈献肃公良翰行状征濓题识朱子之文古今共尊何敢赞一辞若公事行或有阙遗亦学者之不可不知也按宋孝宗实录云乾道五年十二月枢密都承防张説奏请置酒延诸侍从上许之説退约客独兵部侍郎陈良翰不至説殊不平上遣中使赐以上尊珍膳説因附奏臣奉防集客而良翰不至是违圣意也已而上命再赐説复附奏良翰迄不肯来夜漏将上忽报中批陈良翰除谏议大夫坐客皆愕然此与唐宗时宋璟却王毛仲事正类非有刚直之操者孰能与于斯哉夫自奸桧主和议而史浩汤思退继之牢不可破孝宗恢复之志虽上通于天终莫之遂不主和者惟张浚胡铨张阐张震及公等数人而已公平生大节此最彰著故朱子特详列之而舍拒説细行亦纪事之体当然耳然而朱子修通鉴纲目璟之事何尝不载况孝宗之知人贤于宗逺甚亦法所合书岂当时弗知耶抑偶忘耶实录旧藏元之内府革命后竟不知所在状中既不收修宋史者复失于采辑周公谨纪孝宗圣政虽曰具录又误指为同时从官陈良祐事濓恐后人无所考焉特为补阙授诸公完使藏焉公完字继逺公之七世孙今出后王氏云
　　题赵魏公书大洞真经
　　此巻乃赵魏公六十三岁所书至精至妙非言辞赞美可尽葢公之字法凡屡变初临思陵后取则钟繇及羲献末复留意李北海此正所谓学羲献者也旧尝获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彞可得而此巻不可得博雅君子尚思谨秘而传焉
　　题赵子昻马图后
　　赵魏公自云防好画马每得片纸必画而后弃去故公壮年笔意精絶郭祐之作诗至以出曹韩上为言公闻之微笑不答盖亦自负也此图用篆法写成精神如生诚可宝玩也
　　题赵子昻书招隐巻后
　　右赵魏公所书招隠士一篇公自大徳三年八月改集贤直学士行江浙等处儒学提举至七年十月已阅五载而公年亦五十矣乡先生方君夀甫从其父岩南翁游杭提举官署时寓于杭府故先生得见公而请书此巻也巻左有翰林待制柳公长芗山长吴公题识二公皆濓所尝师事者九泉不可作矣披玩数四不觉泪落纸上
　　题北山先生尺牍后
　　右北山何公与其弟子鲁斋王公手帖北山平日执谦特甚人有来学者虽诲之无不倾尽而未尝受其北面之礼此书之称再拜称尊兄者犹可见也元思姓汪氏名开之时法先生之孙鲁斋少与之同学尝取论孟集义别以铅黄朱墨以求朱子去取之意而精于四书之学者伯诚姓张氏名润之自号思诚子登北山之门埀三十年其微言奥防莫不尽闻焉二公偶出北山念之形于简牍间则其于师友之道可谓笃矣王子文名埜嘉定十三年进士襄蜀事急议遣使讲和宰相依违不决史嵩之帅武昌首进和议子文时为枢密院编修兼权检详谓今日之事宜先定规模并力攻守士论韪之北山虽居山林而忧国之切故有庙堂议和子文除擢之问则其厚于君臣之义又何如哉夫以北山之学承朱子再传之绪造诣真切践履纯固而其见之翰墨虽出于一时皆有关于世教有益于人伦似无斯须不志于道者也是诚何可及哉朱子之书尽编者以时事出处问答分类而通载之凡四十一巻约一千六百八十余篇濓每疑其太泛鲁斋之所选北山之所定当必甚精惜乎未及见之也因并识之以为寡陋之愧云
　　题潘内史赠别墨本
　　太康陆君子赓喜佛氏言以内史舍人潘佑赠别序文能发明先佛遗义近于白下得墨本承以匡廓缘以色缯揭寘坐右以自省间征予识佑事于下方按佑幽州人能文辞与徐鼎臣齐名仕于南唐自秘书省正字累迁中书舍人当后主时国事日蹙佑极愤切累疏论列至谓不能与奸臣同事亡国之主张洎从而挤之后主乃收佑属吏佑遂自刭前史马元康诬佑溺淫祀左道斥为人妖陆游作南唐书能辨其妄固为甚当及游论佑则讥其学老庄齐生死故其上疏若惟恐不得死者则又未免涉于深刻也人之所欲莫甚于生虽愚不肖之人亦不轻以畀人况贤智有如佑者乎直以忠义所激乃视死如归耳佑之死其心无白之者鼎臣作江南录亦没而不书及艺祖命曹彬南征指杀佑为杀忠臣于是其事始着于后世于戏为人如佑尚不免议者之口人之不乐善乃至此哉王介甫尝作文评鼎臣至于游之所论未有指其非者故因子赓之请而极言之清源王古删晁明远诸书为道院集要全载此文以简牍为简牋芥为芥窘束为局促亦微有不同要当以石本为正
　　题许先生古诗后
　　文懿先生许公尝赋秋夜感兴诗一十二首录寄其友吴公正传至元末吴公自建徳尹入教国子既已谨志其事俾陈监丞众仲题于巻后他日阅箧衍又得先生遣兴诗十首吴公手钞缀于前巻复与众仲各有论识众仲之言病夫世之论诗有儒者诗人之分而谓先生独能兼之可谓知言而无复遗憾者矣龙泉章君三益久慕先生之学近获此巻于吴公之子濬仲将琢石勒寘龙渊义塾以濓颇与闻先生之道请申言之夫自陈伯玉倡为感遇诗三十八首而李太白继作遂衍为五十有九君子称其得风雅之正至于文公朱子感兴之什其数比陈仅余其半方之于李则将阙其三之二言辞固若不多然于太极阴阳之微家国治乱之由异端害道之故无所不及非唯二子不能道之黄初而降大厯以前吾恐未有臻斯理者也今先生之诗其音节则仿二子而絶仙佛之诞其防趣则本文公而写性情之真虽言无统例与朱子少殊而其寄咏之深隠忧之切实有出夫二子之外其于传世固无疑者而濓于众仲之言则不能无所感焉诗文本出于一原诗则领在乐官故必定之以五声若其辞则未始有异也如易书之协韵者非文之诗乎诗之周颂多无韵者非诗之文乎何尝岐而二之沿及后世其道愈降至有儒者诗人之分自此説一行仁义道徳之辞遂为诗家大禁而风花烟鸟之章留连于海内矣不亦悲夫于是众仲之殁已久而吴公亦不可见无从质正始因三益之请为书其末以足众仲之所未言虽然濓之语激矣夫岂知诗者哉
　　题金徳原和王子充诗后
　　右徳原金先生所和子充王君诗凡一百九十韵时子充在金陵因黄主簿之官乌伤作诗饯之遂于乡中旧游深致意焉诗止一百二韵凡增多八十有八者乃先生引而伸之也濓尝力疾起读非惟波澜浩渺不可涯涘而其念乡学之美思官政之治实有得古人风劝之义视彼摭华摘艳取合于一时者不翅天渊之悬隔矣昔者柳柳州同刘宾客述旧言懐寄澧阳张使君五十二韵之作因其韵增至八十通赠二君今其诗尚存要不过流连光景叹悼无寥者之辞耳虽其触类尽意不厌其多与先生畧同至于有关世教足以增夫彝伦之重则识者当谓先生之诗为不徒作也先生气雄而言腴发为文章尤雅健有奇气又不但长于诗而已先生为已之功深不自表襮惟濓知之为独至故题诸诗后以志慕艳之私云
　　题吕仲实诗后
