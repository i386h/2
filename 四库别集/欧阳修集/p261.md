<!-- { "loadSidebar": true } -->
　　修为人质直闳廓，见义敢为，机阱在前，直行不顾。每放逐困，辄数年，及复振起，终不改其操。范仲淹贬知饶州，论救者众，谏官高若讷独不言。修以书责若讷，言其不复知人间有羞耻事。若讷以闻，谪峡州夷陵令，徙光化军乾德令，改武成军节度判官。迁太子中允、馆阁校勘，修《崇文总目》、《礼书》。《总目》成，改集贤校理，知太常礼院。数论天下事。陕西用师，上三策以揣敌情，及指陈利害甚众。诏百官上封事，又上疏言三敝五事，力陈当时之所宜忧者。以贫求补外，得通判滑州。仁宗增谏官员，用天下名士，召修知谏院。是时西师久，京东、西群盗起，中外骚然。仁宗既进退大臣，欲遂改更诸事，范仲淹、杜衍、韩琦、富弼皆辅政。修屡请召对咨访，责以所为。仁宗降手诏，出六条，后遂下诏劝农桑，兴学校，多所更革。用修同修起居注，阅月，拜右正言、知制诰。

　　初，吕夷简罢相，夏竦为枢密使，复夺之，代以杜衍，同时进用富弼、韩琦、范仲淹等。石介作《庆历圣德诗》，言退奸不易，进贤之难，而终篇意在夏竦。竦尤不悦，因与其党造为党论，目仲淹、衍及修为党人。修乃上《朋党论》，其大略言：“小人无朋，惟君子则有之。盖小人所好者利禄，所贪者财货，当其同利之时，暂相党引以为朋，及其见利而争先，或利尽而交疏，则反相贼害，虽其兄弟亲戚不能相保，故曰小人无朋。君子则不然，所守者道义，所行者忠信，所惜者名节，以之修身则同道而相益，以之事国则同心而共济，终始如一，故君子有朋也。”又上疏言：“杜衍、韩琦、范仲淹、富弼相继罢去，天下皆知其有可用之贤，而不闻其有可罢之罪。自古小人谗害忠贤，其说不远。欲广陷良善，不过指为朋党；欲动摇大臣，必须诬以专权。其故何也？去一善人，而众善人尚在，则未为小人之利。欲尽去之，则善人少过，难为一一求瑕。唯是指以为朋，则可一时尽逐。至如自古大臣已被主知而蒙信任，则难以他事动摇，惟有专权是上之所恶，必须此语方可倾之。正士在朝，群邪所忌；谋臣不用，敌国之福也。今此四人一旦罢去，而使群邪相贺于内，四夷相贺于外，臣所以为陛下惜之也。”为党论者，尤恶修异己，又善言其情状，至使内侍蓝元震上疏言：“范仲淹、欧阳修、尹洙、余靖，前日蔡襄谓之‘四贤’，斥去未几，复升天衢。‘四贤’得时，遂引蔡襄以为同列，下则以国家爵禄为己私惠，上则朋党胶漆皆聚本朝。设使逐人私党，不过十数，同心丑正，已为五六十人，相依为重，将紊纪纲。九重至深，万机至重，何由察知？”赖仁宗终不之信。

　　修之使河东，以陕西用兵久，河东刍粮不足，言者请废麟州，或请移治合河津，或请废五寨。修为四议以较麟州利害，请移兵就食于滨河清塞堡，缓急不失应援，平时可省馈运，麟州得不废。又建言忻、代、岢岚、火山四郡有禁地，弃而不耕，民私籴虏中，以应军须，今悉耕之，岁可得数百万石以实边。又言河东民故贫，军兴以来赋敛尤重，行路嗟怨，条上可罢者数十事，以宽民力。

　　修自河东还，会保州兵叛，出修为龙图阁直学士、河北都转运使。保州平，大将李昭亮私纳妇女，通判冯博文等窃效之。修捕博文系狱，昭亮皇恐，立出之。自保州之变，河北兵骄，小不可意则思乱，人情务在姑息。修乞假将帅权重，以消未萌。保塞之胁从者二千余人，分隶河北，夏竦为宣抚使，曰是去祸而遗根也，欲以便宜诛之。修权知成德军，遇之于内黄，竦夜半屏人以告修。修曰：“祸莫大于杀降。昨保州叛卒，朝廷许以不死，今戮之矣。此曹本以胁从故得脱，奈何一旦杀无辜二千人？既非朝旨，诸郡且不肯从，缓之则籍籍必生变，是趣之为乱也。”遂止。河决澶渊，陈执中欲塞商胡，决横陇故道。修言功大必不可成，徒劳人。执中罢，文彦博复用李仲昌议，欲开六塔河。修言六塔河不能吞伏，且复决，再争之不得，既而滨、棣、德、博数千里皆被害。

　　初，修出河北，仁宗面谕曰：“勿为久居计。有事言来。”修对曰：“谏官乃得风闻，今在外，使事有指，越职罪也。”仁宗曰：“有事但以闻，勿以中外为词。”为党论者愈益恶之。修妹适张龟正，龟正无子而死，有龟正前妻之女才四岁，无所归，以俱来。及笄，修以嫁族兄之子晟。张氏后在晟所与奴奸，事下开封府，狱吏附致其言以及修。乃以户部判官苏安世、内侍王昭明杂治之，卒无秋毫。乃坐用张氏奁中物买田立欧阳氏券，左迁知制诰、知滁州。久之，迁起居舍人、知扬州，徙颍州。复龙图阁直学士，知应天府，以母忧去。既免丧，入见，仁宗恻然，怪修发白，问在外几年，今年几何，恩意甚至。命判流内铨。小人恐修复用，伪为修奏，乞澄汰内侍两省挟威令为奸利者。书腾都下，宦者人人切齿，杨永德者阴以言中修，出知同州。外议不平，论救者众。遂留刊修《唐书》，为翰林学士，加史馆修撰，勾当三班院。改侍读学士、知蔡州，未行，复为翰林学士，判太常寺。

　　修在朝，以奖进天下士为己任，延誉尉荐，极其力而后已。于经术，治其大旨，不为章句，不求异于诸儒。景中，与尹洙皆为古学。已而有诏，戒天下学者为文使近古，学者尽为古文，而修之文章遂为天下宗匠。蜀人苏洵尝论修文章“词令雍容似李翱，切近适当似陆贽”，而修之才亦似过此二人。人至修作《唐书·志》、《五代史》，叙事不愧刘向、班固也。权知贡举，文士以新奇相尚，文体大坏，修深革其弊，前以怪僻在高第者黜之几尽，务求平淡典要。士人初怨怒骂讥，中稍信服，已而文格变而复正。

　　拜右谏议大夫，判尚书礼部，又判秘阁秘书省，加兼侍读，辞不受。同修玉牒，兼龙图阁学士，权知开封府，承包拯威仪之后，一切循理，不事风采。或以为言，修曰：“人材性各有短长，实不能舍所长强其所短。”以给事中罢，同提举诸司库务，改群牧使。《唐书》成，拜礼部侍郎，为枢密副使，与曾公亮同力振举纪纲，革去宿弊，考天下兵数及三路屯戍几何，地里近远，皆为图籍。未几，参知政事，预定策立英宗为皇子事，见《韩琦传》。

　　英宗初年，未亲政事，慈圣光献太后垂帘。修与二三大臣佐佑两宫，镇抚四海，执政聚议事有未可，修未尝不力争，台谏官至政事堂论事，往往面折其短。英宗尝面称修曰“性直不避众怨”。修亦尝称诵故相王曾之言曰：“恩欲归己，怨使谁当？”自嘉以后，朝廷务惜名器，而进人之路稍狭。修屡建言：“馆阁育材之地，人材既难得，而又难知，则当博采而多畜之，时冀一得于其间，则杰然出为名臣矣，余亦不失为佳士也。”遂诏韩琦、曾公亮、赵概及修各举五人，其后中选者多在清近，朝廷亦稍收其用矣。京师百司所行兵民官吏财用皆无总数，中书一有行移，则下有司考会。修因暇日，尽以中书所当知者集为总目。上有所问，宰相以总目对，修以奉祠假家居，上遣内侍就中书阁取而阅之。

　　蒋之奇言修帷箔事，事连其长子妇，修杜门请付有司案治。诏诘问之奇语所从来，之奇言得之彭思永。思永言出于风闻，暧昧无实，尝戒之奇勿言。天子为其辞穷，降思永知黄州，之奇监道州酒，遣中使手诏慰安修。修遂称疾，力解机务，以观文殿学士、刑部尚书知亳州，年六十矣。乞致仕者六，不从。迁兵部尚书、知青州。除检校太保、宣徽南院使，判太原府，三辞不受。徙知蔡州，以老病乞骸骨，章数上，乃为观文殿学士、太子少师致仕。卒年六十有六，赠太子太师。太常初谥曰文，常秩曰修有定策之功，请谥文忠，乃用之。

　　方英宗亮阴，而修以治平元年五月，建议濮安懿王德盛位隆，宜有尊礼，诏须大祥后议之。二年四月，乃诏礼官与待制以上详议，而有司以为宜准先朝封赠期亲尊属故事，尊以高官大国。朝廷以典礼未称，下尚书省集三省、御史台官议奏，而皇太后手书以议事诘责执政，于是手诏罢议，令有司博求典故以闻。御史吕诲等弹奏修首开邪议，琦、公亮、概附会不正，请如有司所议。而修论“本生之亲改称皇伯，历考前世，并无典据。进封大国，则又礼无加爵之道”。已而皇太后出手书，濮安懿王及谯国太夫人王氏、襄国太夫人韩氏、仙游县君任氏，可令皇帝称亲，仍尊濮安懿王为皇，三夫人并称后。是日手诏，欲遵慈训称亲，而不敢当追崇之典。诲及范纯仁、傅尧俞、赵瞻、赵鼎论列不已。英宗问执政当如何？修对曰：“御史以为理难并立，臣等有罪，即留御史。若以臣等为无罪，则取圣旨。”英宗犹豫良久，乃令出御史，而曰“不宜责之太重”。蒋之奇者私论濮园事，与修合，修荐之。时已用王等所荐御史孙昌龄、郭源明、黄照，又特批以之奇为御史，论者以此短修。修议濮园事虽不叶群议，观修结发立朝，谠直不回，身任众怨，至于白首，而谤讪不已，卒以不污，年六十，以论政不合，固求去位，可谓有君子之勇。而言者指修既为执政，行私以专宠禄，亦过矣。

　　修博极群书，好学不倦。集三代以来金石刻为一千卷，校正史氏百家讹谬之说为多。所著《易童子问》三卷，《诗本义》十四卷，《居士集》五十卷，《内·外制》、《奏议》、《四六集》又四十余卷。

　　子：发、奕、、辩。

　　【重修实录本传〈朱本〉】

　　叶涛

　　修字永叔，唐太子率更令询之后。询裔孙万为吉州安福令，其子孙因家焉。至修父观，始徙居永丰。

　　修四岁而孤，母郑氏力教以读书为文。及冠，举进士，翕然有声。补西京留守推官，召试学士院，迁镇南军节度掌书记、馆阁校勘。时范仲淹以陈时政得失不顾避，忤宰相意，贬知饶州。论救者甚众，而谏官高若讷独含胡不言。修以书质责若讷，至以为“不知人间有羞耻事”。若讷大愤，连其书以闻。坐贬峡州夷陵令，徙光化军乾德令，改武成军节度判官，迁太子中允、馆阁校勘。预修《崇文总目》，书成，改集贤校理，知太常礼院，出通判滑州。

