<!-- { "loadSidebar": true } -->
　　臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉【杨文靖公曰孝文之恭俭慈仁而贾山乃借秦为谕盛言其侈靡贪残暴虐宜若过矣然君臣儆戒正在无虞之时故舜犹以丹朱戒其君则山之借秦不为过也】夫布衣韦带之士脩身于内成名于外而使后世不絶息至秦则不然贵为天子富有天下赋敛重数百姓任罢【师古曰数屡也任谓役事也罢读曰疲任疲言疲于役使也】赭衣半道羣盗满山使天下之人戴目而视倾耳而聴【师古曰戴目者言常逺视有异志也倾耳而聴言乐祸乱也】一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿殿髙数十仞【师古曰始皇作此殿未有名以其去咸阳近且号阿房】东西五里南北千步从车罗骑四马骛驰旌旗不挠为宫室之丽至于此使其后世曽不得聚庐而托处焉为驰道于天下东穷燕齐南极呉楚江湖之上濒海之观毕至道广五十步三丈而树厚筑其外隠以金椎树以青松为驰道之丽至于此使其后世曽不得邪径而托足焉死乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为薶之侈至于此使其后世曽不得蓬颗蔽冡而托焉【师古曰颗谓土块蓬颗言块上生蓬者耳举此以对冡上山林故言蓬颗蔽冡也颗音口果反】秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以眀道故切直之言明主所欲急闻忠臣之所以防死而竭知也地之硗者虽有善种不能生焉江皋河濒虽有恶种无不猥大昔者夏商之季世虽关龙逢箕子比干之贤身死亡而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道而求谏和顔色而受之用其言而显其身士犹恐惧而不敢自尽又乃况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏【李竒曰比方事类而谏也】士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于大学亲执酱而餽执爵而酳【师古曰餽字与馈同进食曰餽酳者少少饮酒谓食已而荡口也酳音】祝防在前祝鲠在后【师古曰防古饐字谓食不下也以老人好饐鲠故为备祝以祝之】公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不聴也昔者秦政力并万国富有天下破六国以为郡县筑长城以为关塞秦地之固大小之埶轻重之权其与一家之富一夫之彊胡可胜计也然而兵破于陈涉地夺于刘氏者何也秦王贪狼暴虐残贼天下穷困万民以适其欲也【师古曰适快也】昔者周盖千八百国以九州之民养千八百国之君用民之力不过歳三日什一而借君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下壊也秦皇帝身在之时天下已壊矣而弗自知也秦皇帝东巡狩至会稽琅邪刻石着其功自以为过尧舜统县石铸钟虡【师古曰县称也石百二十斤称铜铁之斤石以铸钟虡言其奢泰也虡猛兽之名谓钟鼓之柎饰为此兽虡音钜】筛土筑阿房之宫自以为万世有天下也古者圣王作諡三四十世耳虽尧舜禹汤文武絫世广徳以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功徳度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士【山指秦之失专归于此】纵恣行诛退诽谤之人杀直谏之士是以道防媮合苟容比其徳则贤于尧舜课其功则贤于汤武天下已溃而莫之告也诗曰匪言不能胡此畏忌聴言则对譛言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则徃吊哭之临其小敛大敛已棺涂而后为之服锡衰麻绖【师古曰已棺谓已大敛也涂谓涂殡也锡衰十五升布无事其缕者也】而三临其丧未敛不饮酒食肉未不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之故臣下莫敢不竭力尽死以报其上功徳立于后世而令闻不忘也今陛下念思祖考述追厥功图所以昭光洪业休徳使天下举贤良方正之士天下皆防防焉曰将兴尧舜之道三王之功矣天下之士莫不精白以承休徳今方正之士皆在朝廷矣又选其贤者使为常侍诸吏与之驰敺射猎一日再三出【山规文帝之过专在于此然当时之士未必皆贤使其果贤将不肯从人主敺驰射猎矣】臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不聴乐减外徭卫卒止歳贡省廐马以赋县传去诸苑以赋农夫出帛十万余匹以振贫民礼高年九十者一子不事八十者二筭不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而徃聴之愿少须防毋死思见徳化之成也今功业方就名闻方昭四方乡风今从豪杰之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿【自此而下尽发规谏本意】愿少衰射猎以夏歳二月定明堂造大学脩先王之道【此欲文帝行养老养贤之事也】风行俗成万世之基定然后唯陛下所幸耳【此语非所以导人主】古者大臣不媟故君子不常见其齐严之色肃敬之容大臣不得与宴防方正修洁之士不得从射猎使皆务其方以高其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日壊而荣日灭矣夫士修之于家而壊之于天子之廷臣窃愍之【按此天下名言也】陛下与众臣宴逰与大臣方正朝廷论议夫防不失乐朝不失礼议不失计轨事之大者也上嘉纳其言【按山此书专规帝与近臣射猎而已何至借秦为谕盖秦亡养老之义亡辅弼之臣亡进谏之士故穷奢极欲防于危亡而不自知文帝虽未至是然不与近臣图议政事而与之敺驰射猎则佞幸进而侈欲滋其蹈秦之失有不难者此忠臣防防之论然其末复开宴逰一路非所谓陈善闭邪也其不得为醇儒以是哉】
　　贾谊陈政事疏【本传谊为长沙王太傅后歳余文帝思谊徴之至入见上方受厘坐宣室上因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也乃拜谊为梁懐王太傅懐王上少子爱而好书故令谊傅之数问以得失是时匈奴彊侵邉天下初定制度疏阔诸侯王僣拟地过古制淮南济北王皆为逆诛谊数上疏陈政事多所匡建其大畧曰云云○通鉴载之孝文六年】
