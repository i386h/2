<!-- { "loadSidebar": true } -->
　　呜呼吾邑陈公延世何可多得也自其童冠时吾已期之逺且大永乐初京师下第而归也余为文励之且举公延以励杨陈及乡人之子及公延取科第擢賛藩宪于是人皆期之逺且大也盖于其立身之艰励志之确有以观之矣公延吾外兄陈仲述之子仲述在宪台十年廉介之操平恕之政焯着一时其卒也无一缕之畜以庇其后仲述子男惟公延一人父防裁数嵗母子依其叔嵗余母卒公延栖栖局蹐困顿有人所不堪者然日益究知其父之行即有志绍续从其外兄梁用之兄弟学蚤莫不懈始克葬其父登永乐九年进士第厯事都察院明年擢广西按察司佥事授奉议大夫到任一蹈其父之行而毎事持大体戒苛细务寛厚于所按临咨民瘼饬学教礼贤徳识者多其有前軰君子之风时宪司阙正贰张佥事者署司事张洪武中为御史实仲述同寮公延以父执敬事之张亦为之尽心宪司循故事分官廵视屯田稽刷巻籍当公延及佥事刘长吾行张私语公延廵屯可行公延请其故曰刷巻毎郡非一月淹不了瘴乡何可乆淹也廵屯少顷即过矣公延谢曰丈人见赐甚厚不敢忘然赏与长吾同郡交又同受命来不应异心赏初未有知即不敢违丈人既知赏敢自取便利死生有命赏请任刷巻遂行张虽惭悔出言然中心实重公延公延至梧州半月得疾求医药不获数日卒永乐十一年某月某日也明日长吾廵屯至梧为治防敛归其榇张佥事迎榇哭之恸已而私叹曰公延终得长吾力殆天以报之乎他日张至京师道其事且扬言于众曰甚哉陈公延古心古道之肖其父也公延名赏卒时年三十有六在官仅三月其曾大父元潮州路儒学敎授以道吾家曾大父子壻大父有庆博学擅文章父仲述洪武乙丑进士福建道监察御史母曽氏鸥江先生懐可孙公延娶蔡氏永州府学教授孟恺之子子男一异女一嫁杨静安孙男二俨杰公延每思念父母辄悲咽事其叔父母如父母处其从兄弟尽敬爱慎交处于姻戚朋友缓急必赴于利未尝茍取然能捐已以周人其卒也贫如其父初其父与叔同有先庐遗址颇裕父死叔之子益众公延不能得公延之赴广西也过家拜叔或导之曰盍自言于叔可少得也公延曰我无父又敢伤叔父意不言而去公延卒后数年部使者至泰和闻其妻孥颠沛失所召询其叔始得寻仭地茍栖息焉可以观其遗后者矣公延治诗春秋为文简当于辨议是非邪正必自出意见不肯依随善施教其学者徃徃举进士去盖考其居家居官无一行不当于古人非用世之良者乎仕非不逹矣而不久于位不究其施非可惜与彼有防垢履汚无益有损于时而自少壮扬扬至白首者又何理欤抑皆出偶然欤则有秉徳抱才将欲效于世者何所恃乎吾皆不得而诘也吾仕两京四十年今年始一至乡里过公延家追忆其为人又徧求杨陈两家与凡乡人之子弟有能少艰卓立如公延者皆不见也益用增慨因述公延平生大畧为铭其墓铭曰
　　呜呼广右佥宪陈君之茔其源之澂其履之贞其归之宁跖长顔短噫余其铭
　　鲍处士墓碣铭
　　工科给事中鲍辉之父处士君既防介中书舎人黄采以翰林脩撰周旋所具处士君事状求书墓上之石采旋皆处士同郡能详其行采又示其父少保公所尝着处士小传表其清韵少保公余同官言有征也按鲍之先居景城宋曰纯者元丰中仕为右谏议其后南徙临安人五世曰徙温之平阳至讳裕生讳景景生讳徳善处士之曾祖祖考云母薛处士讳起字士髙孝友出于天性蚤防父恒念不逮养语及辄悲笃于事母母年防九十有疾昼夜侍不去侧躬扶掖治汤药衾衣浣涤皆自任不委侍婢母卒哀毁屡絶兄及嫂相继卒抚侄如子侄尚在襁褓极力鞠育长则教训之用底成立于教子尤笃不间其处与仕其为人耿介有守慎交际然喜奨进人善不善者谆谆化谕之人或慢之率阔畧不校雅好义举赒穷恤患无靳贷不能酬者予之尝长区里徭赋数出赀以代细民之不胜事者里有叶氏者死独存一息族人利其资产而逐之处士力扶持之得全有避祸来依者馆糓庇防之甚厚祸息辞去具白金为谢固却之其人后逺出潜寓厚资于处士嵗余或传其客死者其家忧惧失措处士召其子语曰若父行时寓资于我无知者果若不幸即归汝居无何其人还益徳之处士平居寡出一日以事经乡之飞云渡中流飓风作同载者恐甚处士叩首祷风遽止里尝失火迫其居焚香頫伏吁反风火灭盖其平素好善有诚云性澹泊虽富恒躬俭以率其家人晩厌城居喧杂去即方山之麓作别墅有钜松七八株结庐其中日取古人书读诵自适遂别号友松盖少保公所为髙其韵者翰苑诸贤亦有为之文及诗焉正统庚申十月十五日以疾卒享年七十有一配林氏子男三长辉宣徳癸丑进士擢给事中能持身勤职次澄次森女二长适詹次适冯皆士族孙男七魁彰鳯显麟麒耀女四处士之葬以卒之明年某月某日墓在某乡某原铭曰
　　矫矫贞松挺特劲直傲兀氷雪寒不改色长山深谷积嵗厯年工师不知隠者盘旋嗟鲍处士亷静澹约惟义之行视松之确其操不贰其藏有坟春秋霜露振振云仍
　　故邹兼善甫墓碣铭
　　抚之安乐有君子曰邹兼善没四十有七年矣墓未有刻辞其子衡州知府良奉翰林检讨姜洪所述世出事行以求于余余固辞老且病良求益坚而继以泣则又念良于今卓然循良吏不愧前史所称其必有所本欤遂按状而书之邹氏乐安故家其先号筠窓生溥泉溥泉生思敬皆有隠徳兼善之曾大考大考考也妣熊兼善讳达防端重不喜狎数嵗待賔客老长执弟子礼甚谨如素习老长皆竒之孝友出于天性尽心奉养嗜学强记博通而诗歌骎骎有老成语属时元季兵难未靖虽奔窜山谷手不释巻同里清介士黄本立生子惟女一择所归遂内兼善赘壻自是郡邑名士多与之游而声誉日起兼善于敬贤尚徳尤惓惓毎辍所有以助其不给至于乡里赈穷恤匮皆以为当然盖悯物之仁亦出于性云长徭赋里中坐造赋籍误被逮众曰斯佣书者不谨曷白于公可免兼善曰彼窭故佣误岂所愿哉竟自承防以病卒于京洪武乙亥三月二十日也享年四十有八归葬其邑八都青原坳配黄闲家训有淑徳克勤内助其子男三孟复仲斗季良永乐乙未进士厯知松谿邵武两县贤声隐隐动八闽用大臣荐陞知府衡州所至民戴之如父母兼善可为有子矣女二长归姜某某用子贵赠孺人次归李伯旭孙男十三偶遇完聚福防贵荣壮序松樵湘女十一曾孙男十六恭号寛信天某敏华驎泰律衡安吕显衍孙男二重端述状者姜氏女之子也铭曰
　　猗嗟邹君有孝有仁应弗于身笃于后人惠爱被民有烜厥闻衍于孙曾蛰蛰振振为善为征来者其循
　　钱惟庆墓碣铭
　　正统六年十月六日吴淞处士钱君卒钱出吴越武肃王之后初家于浙处士髙祖宋将仕郎讳宥入元不仕徙松之南梁隠焉曾祖讳端甫祖讳徳玉考讳华仲皆不仕母许氏二子伯存善仲处士也讳惟庆字汝明七嵗防其考哀毁如成人母守节教飬之处士事母及兄甚谨部符赋民铜急遣使捕后期者存善与焉处士诣使者言老母頼兄终养皋缓实我罪我当行存善曰我主家事皋缓罪自我且弟老母爱子我当行兄弟争行至皆泣使者对之无不感泣验籍竟以存善行处士送之至姑苏会宥免兄弟偕还乡人两髙其义母防毁瘠不胜名其事亲之堂曰永思盖哀慕终身云事兄老而愈厚兄卒哭泣如防父兄无子以其子为之后笃子之训积书资之且择明师俾从之急人之急赴之不择利害故居址为里横人所敓诉有司不能复后横者蹈危祸狠狈或导处士曰势可复矣叹曰向以理诉不得今困之于厄又所不忍处士于处物一以诚未尝或有机心颛颛谨礼度而明于智识决是非枉直豫计事成败率当襟宇洒落作迎薫书楼日焚香鼓琴吟咏其中家有无不计也春秋七十而卒元配汤继赵子男四永逺溥博逺即后其兄者溥正统四年进士授翰林检讨博六年京畿觧试第一人防父防不行女一嫁赵祥孙男四冈岷岐峄女一溥闻赴缞绖奉翰林侍读陈询所述处士事状求铭墓溥在翰林卓然有志盖观子可知其父矧侍读君子于述其父执徳善之详且明宜有铭也铭曰
　　噫嘻兮钱君秉忱恂兮大伦孝于亲兮友于晜靡雕琢兮璞之惇恬憺在下兮申申佩兰茝兮芳芬致瑞羽兮五采文椉朝阳兮云汉之鶱羌遽返兮九原后辚辚兮来华轩式之兮斯坟
　　赠都水主事洪君墓碣铭
　　赠承徳郎工部都水清吏司主事淳安洪君卒之十有七年其子吏部侍郎璵泣拜请于余曰惟先考君之墓至今未有刻文敢冒昧布其私恳璵尝与余同翰林史馆中心重之故虽老且病不忍以辞遂按璵所述状叙曰洪东南世族晋金紫光禄大夫尚书门下侍郎曰绍自丹阳徙新安子纂为始新令再徙淳安遂为淳安人二十二世至嘉瑞宋绍兴中刘璋榜进士官至朝请大夫子隽庆元中曽从龙榜进士又四世至九龄咸淳中迪功郎江隂佥判都水君五世祖也曽祖讳雷飞祖讳文鋭考讳徳元母江氏都水讳源字子泉号泉斋自防頴异知务学稍长郡庠选补弟子员即昼夜淬砺博涉羣书治易经工文章见重于乡老长以贡上太学日亲明师友文学益进逾年有防选太学生优等者补郡县学官都水得饶州安仁县教谕陛辞赐衣二袭及钞盖特恩云其教学者必务实践于觧析经义必鬯乃已旦暮坐讲堂躬勤以率诸生学者日益见成效陞教滁州邵武福州三郡一如教安仁平居事母至孝母卒哀毁得禄不逮养父毎祭必恸防祭如礼不用浮屠老子法志意澹然无一毫荣利心家居教子外无他务初在安仁尝过旁邑贵溪乐其山水之胜遂为归老计命其子营别业焉后屡改官辄留家居之既老致事归贵溪以卒宣徳丁未三月己丑也享年六十有八葬贵溪仙源乡东冈之原盖治命也以璵贵赠主事配许封太安人子男五璵永乐辛丑进士北京刑曹主事改工部都水司擢翰林侍讲兼史官陞吏部右侍郎亷洁明公人莫得干以私舆论翕归亦本其有家训云次珦次顼次珷次琦皆先卒孙男四鳯翔某某女二曾孙男一铭曰混混乎有振于其前也式祗嗣之奕奕乎有奋于其后也式笃啓之嗟子泉甫全归宁矣我铭其藏过者钦只
　　宁波府同知萧伯龄墓碣铭
