<!-- { "loadSidebar": true } -->
　　志山水者类称山记而约有二端摉览岩壑形胜及人物往迹是纪事也讨据简册摹索崖碑以广旧闻是征文也事易湮漏文易踵增好事者畧古而崇今徇势以取悦捃摭虽富君子难言之庐山见禹贡曰敷浅原上有禹书六字是为庐山文字之祖太史公南游登之无所纪述晋始有惠逺作诗迄唐太白诸公而盛然渊明近在柴桑醉卧行游诗中无庐山一字以今眎之古人为俭于才矣西昌前辈萧伯玉常病近志芜秽独喜桑子木庐山纪事谓遗文散失如周景式张僧鉴陈舜俞马玗诸记戴师愈庐山文物列传孙季藩庐阜纪游等书皆恨不得见而所言桑氏纪事余购之亦不可得间泊星渚畧寻瀑布三叠五老之胜叹望久之防吾友李子镜月与其友闵子宾连至南浦将从事匡庐予告以所憾曰盍为山志夫志有三难于山穷游览于文稽往牒于人絶徇滥三者得而志可立就也李子去三年而书成葢本之桑氏庐山纪事桑以侍御直言谪江州辑为此书观其自叙亦以不见诸书未穷游览为阙事夫郦道元注水经虽与其书相发而其注可孤行今李子以桑书为本而穷探博览目涉羣籍又出入往还于崩云坠石之间凡僧庐岩窟断文賸语选择其可存者手摹目记可谓勤且难矣使后有读其书者入此山歴歴如见所旧游而学使呉公尝以挍士之余徘徊白鹿洞叹息懐古又亟赏此志而刻之皆可书也桑侍御广陵人今李子亦广陵之兴化人云
　　嵩山志序
　　平生五岳之游葢得嵩山而有其二焉始视学齐鲁登泰岱尝为岱志再易其藁书成而秩满不及刻以去今游嵩山登封长叶君慕庐方脩辑嵩志属为序夫嵩山以峰名者太室二十有四少室三十有六今可得而指数者才数峰耳汉唐宋封禅辙迹相寻坛畤宫观穷极土木铭金镵石以垂示无穷今漠然为榛壤无复瓦砾賸碑残碣百无二三登封故山县风尚质简士大夫不好游樵牧之人无所记述向微旧志则所谓某某峰者其名亦已亾矣故竹素之夀不及金石万一迨被兵火改陵谷往往金石销陨竹素犹存则是志不可阙也夫山志有三难前人碑篆多埋土藓虎穴间吏士足迹所不至又断剥多阙文摹録者以意傅防或弃取失重轻又不载撰文年月率难核考其诗文滥登近作动苦芜陋余序庐山志论之详矣昔傅君元鼎令登封作嵩书十三篇近者乡先生焦君汝将有嵩高志捃拾既富叶君又出私钱命工穷搜石记徧搨以备甄采余杖屐所到君辄问何碑善数举以对所赏畧同因相眎而笑君以名进士理延平有名绩改尹是邑与民息肩无余事日把巻望二室长啸其旧着诗文皆行于世知所辑必良书故不待其志成而预为序之虽然愿君亟成之毋留予向者岱志之憾也
　　青原山志序
　　山经海志合九州内外为一书其言不烦今穷山浚谷为佛老精舍之稍著者尺寸而志之游人词客之言皆在焉间取视之不能终巻以其罕所采择无与于大道也青原之为山起平壤囘冈相抱扄钥层深自七祖卓锡迄于今称祖庭与曹溪埒前十余年笑峰禅师始创为山志属草未竟其徒因而增辑然唐以前名人罕至者顔鲁公黄山谷胡忠简诸贤始有题咏其余纪载颇放逸自明至今作者遂多余尝芟其十一病未卒业防药公来主是山故以归之公出其余力摉括岩穴网罗旧闻以纪形胜则周传古徳则核列诗纪文辞则详以雅而又以此地为先儒讲学之所祠舘虽荒俎豆故在为萃其语畧并録之合为青原山志其先后编挍相助有成者则陈伯玑宋商玉郭入冋诸子之力与焉或犹以书籍散亾搜讨未备余谓存其大者则小者可畧也夫君子之乐山水非徒以资游览也药公之志是也宁惟夸诩山灵已哉一巻之石乌知其非泰山一勺之水乌知其非沧海其能悠然旷然有得于山水之外者有乎哉若犹未也是所谓自崖而返者也
　　閤皁山志序
　　官临江数年葢日与閤皁山相望也既系于官求登瞩之暇不可得则求其山川草木之志一观之以释吾懐庶几乎卧而游焉于是得閤皁山注二巻东呉俞防所集也漫漶譌漏至不可通晓以南州陈子公霖家多藏书属为校雠而予稍括定更名閤皁山志叙曰古者有道而无仙欧阳子之言也其说甚正庄列之徒始言乘云上仙事而葛穉川作列仙传得九十二人岂所谓无其事诡其名者邪王方平降蔡经家多着神异比舍有陈氏者欲从执役学仙方平立而视之谓其心邪不正未可教以仙道抱朴子曰求仙以忠孝和顺仁信为本若徳不修而但务方术终不得长生也然则神仙之事与圣贤之学盖亦有相近者后世方技家乃徒侈言黄白以求大药不亦愚乎临江东有閤皁西有玉笥皆道书所称名山为灵异所栖而閤皁尤盛相传葛仙翁学道冲举处宋时宫观道院至千余间朱考亭周平园尝来游赋诗今荒榛茂草丹井故在即而求之其亦有餐霞驭风之人潜游其中而不见知于世者邪
　　萧县颛孙氏族谱序
　　氏族所从来久古神明之胄圣哲蔚生其后或氏以官以国地迁代逺寖失厥初攷载籍所传仁人贤士不数叶而防絶者不胜纪邹鲁之间故圣贤之都防也予尝视学东鲁求其子孙孔顔而外曾孟仅十数人他无在诸生籍中史记弟子列传七十二子之徒不见书传者四十有二人其苗裔之盛衰有无与散在他国皆不可知也嗟乎以彼文学性成又得孔子为之师称高弟子而卒不详其言行不辨其氏族子孙盖保世滋大若是之难也间过徐泗之交其子姓蕃者莫如仲氏葢子路之后也其次则萧县闵氏颛孙氏史称颛孙氏子张陈人也而其墓在萧县今萧人颛孙君佐圣为峡江令问其祖则先贤子张且谓子张年十四从尼父往来邹鲁家于萧子国即今萧县也墓在堀坊村唐宋累封陈国公尝置博士世官今専祠尚存子孙守之六十四世矣所藏象志遗书佐愿以视事之余补辑残燬丐公叙之予谓先贤之名徳依于孔氏如日月在天不可掩灭且不以子孙重于谱牒何有焉然慎守先籍亦所以昭继述也檀弓不云乎美功不伐贵位不喜不侮不佚不傲无告是颛孙氏之行也然子张之问孔子见于鲁论者数矣其意多喜闻达尚高逺孔子悉告以反躬笃实之学盖不难在闻达以无尤悔为难也子既才而禄矣施之盘错无不当意其尚勗尔宗人懋尔嘉言懿行以光厥先绪谨受简以书俾藏之世世
　　水阳河西李氏族谱序
　　邑水阳李氏族谱成李君元恺茂之载其书以示施子葢取元至正明嘉靖旧本厘定之从事斯役者茂之偕其兄元叔及元白辈皆贤有劳任而属张征君芑山为笔削君子陈书而攷其义葢重有取焉夫谱以明系重吾亲所自出也亲所自出虽微必溯非亲所自出虽贵不援狄武襄不附梁公后识者韪之李氏旧谱引盘谷李愿为西平郡王晟公子今辨其非是断自龙溪公始则本系以近而明亲亲之至也龙溪公肇居河以西抱徳终隠厥用弗彰为传其生平及昆弟后裔之贤者并采轶事罗旧闻用以发抒潜徳俾后人有所叹兴尚贤之义也他若详世牒述家训严继立之条讲惇睦之道其起例也简而该其褒贤抑不肖也微而显其为大小传记也质而不芜是可谱矣今世士大夫喜称大家谓其世逺族蕃且贵也余闻之先人曰世家易大家难俗所谓世家者或位公卿世累缨笏相继然而公卿贵人咄嗟立尽高门巍阀吾见其生荆棘穴狐兔也甚且堕其家声为先人僇族虽大无取焉若夫户诗书而家礼让崇本尚实孝弟力田族不必皆贤而向善者众有弗类者耻之让之其贤者慕而颂且效之贵至将相而不骄困为匹夫而不谄保世亢宗以无失坠是之谓大家非仅仅富贵者比故称难也是言也先君子尝举以告族人闰章为儿时心识之近见庐陵王塘南先生序其家乘亦述先儒之言曰子孙才族将大夫族之大系于子孙之才譬犹楩楠杞梓之材虽在拱把已卜其干云蔽日矣否则枳棘塞涂亾足算也葢族蕃则善人常少而不肖者多不肖者多则善人寡党而教有不行吾虞夫族大之难言也今李氏昌自龙溪公世有隠徳上之称诗而述礼次之敦本以息业其父兄子弟多引绳墨厉廉耻又有耆硕如茂之不言而躬行李氏之相成以善者日有进也族之大将于是乎在茂之色动起谢曰是不独先徳也其可志简册以启我后人遂请书为序
　　螺川章氏谱序
　　往予闻万厯中九龙陈先生倡学宛陵从者辄数百人是时螺川章氏徳操伯辅仲辅诸君子皆从其游而先大父中明公与仲辅尤善往来讲学章氏聚族瞻听蒸蒸然多善类一时宛陵推螺川有邹鲁风予稽其先世相传出姜姓国于鄣以国为氏其源殆不可考而开国忠宪公仔钧大显于唐族甲闽浦城其后文通公令吾宣遂家于宣之北郭在宋贵显多名人着声实天子数降敕褒美而徙居螺川则自国华公始以螺川负山带河故耕渔地可永久也今歴四百余祀族益蕃滋衣冠之胄相望葢章氏之明徳逺矣史称忠宪公用兵时有二将得罪当死夫人练氏俾亡去后二将还攻建州将屠城授夫人旂免其家夫人报曰君幸念旧徳乞全此城即不听请先众死义不忍独生二将感泣城获全其后忠宪公十五子显者八人皆夫人出夫脱二将于垂死之地而卒不惜一家之死全建州一城之众忠宪夫人之徳厚矣其世居浦城者无论予过防稽道墟章氏称膴仕者接迹问其祖则忠宪他如霅溪及吾邑昆山寒亭草湖所在多章姓亦无不祖忠宪者岂其支裔散处使然与土之沃者生必蕃源之深者流必长章氏之眀徳逺矣宜其子孙殷庶贵盛蔓衍至不可殚极矣今螺川自明以来虽不多显者而诗书理学之风绳绳不替葢无愧其先世者吾友章子圣修行谊笃谨仲辅先生子也以予习其家世能不妄言故出其谱牒使予序而藏之
　　斗山杨氏族谱序
　　余尝作老痴杨先生传其畧葢得之杨君仲建仲建家黄池舟上下必道其庐至则相索久游而不厌闻其五世祖曰宗信尝以千金置桥横岗乡人传称之而其伯父儒父伋皆尝与先大父同问学于陈九龙先生之门以是余两家交最旧因得尽征其先世杨氏之先葢家陜有自陜而庐州者世为合肥人宋靖康间髙宗南渡避乱于宣城之北境遂家于宣可纪者自曾六翁始其子迁斗山又迁花桥数传而有宗仁宗义宗礼宗智宗信凡五人用儒学敦孝友五人者有子十二人其能诗而著者曰实曰贞实号竹屋其诗不多示人贞则与庄防定山左辅廷弼诸公游好诗传于世所称老痴先生者也自老痴以上同居六世至是而蕃始析产以其始盛于五人也至今谓之五房而传其孝友不坠积学有称者多以明经荐晋宁知州绪广平通判纶皆廉恵以名其官贤而厄于卑位者曰谦曰迪以教为职能置学田育贫士其以孝特著者曰级居母忧庐墓三年为时嗟咏至于妇女节烈或殉夫而死或无子而守或未字而贞不可胜数施子曰善乎杨氏之教其家也仕宦稍疎而文学俊良子孙相属葢上世氏族称才子若干人不惟其官故贤者用显晋唐以来竞重富贵侈阀阅非显而在位及与名公卿游则虽有硕徳茂才往往湮没此布衣隠君子之所为罕闻也行能克修于家声誉或不出诸闾可不惜哉然闗西杨氏四世三公清徳名当世极盛矣祸患相寻间多不免故或公卿而倾殆或被褐抱书而保世永存君子亦为其可继者耳矣杨故有旧谱以老痴携至金陵适罹火厄今自曾六翁始者志慎志信也仲建屡述其先徳余嘉其意可为劝故叙之详焉








　　学余堂文集巻二
　　钦定四库全书
　　学余堂文集巻三
　　翰林院侍读施闰章撰
　　书集序
　　四书大宗讲义序
