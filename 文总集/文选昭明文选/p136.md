<!-- { "loadSidebar": true } -->
    崇盛归朝阙，虚寂在川岑。方言曰：寂，安静也。山梁协孔性，黄屋非尧心。论语，子曰：山梁雌雉，时哉时哉！何晏曰：言山梁雌雉得时。郑玄毛诗笺曰：梁，石绝水之梁也。汉书曰：纪信乃乘王车，黄屋左纛。李斐曰：天子车以黄缯为里。尧以位禅务光、许由，故非尧心所悦。郭象注庄子曰：徒见圣人载黄屋，佩玉玺，便谓足以缨绂其心矣。轩驾时未肃，文囿降照临。言未戒轩驾而访道，且降文囿而爱物也。庄子曰：黄帝将见大隗，方明为御，昌参乘。郑玄礼记注曰：肃，戒也。孟子，齐宣王问曰：文王之囿方七十里。毛诗曰：王在灵囿。郑玄曰：文王亲至灵囿，言爱物也。毛诗曰：明明上天，照临下土。流云起行盖，晨风引銮音。原薄信平蔚，台涧备曾深。王逸楚辞注曰：草木交曰薄处。兰池清夏气，脩帐含秋阴。三辅黄图曰：兰池观在城外。汉书成纪曰：三辅长无供帐之劳。张晏曰：帐，帷帐也。遵渚攀蒙密，随山上岖嵚。遵渚，已见上文。尚书曰：随山濬川。洞箫赋曰：岖嵚岿崎。睇目有极览，游情无近寻。广雅曰：睇，视也。王弼老子注曰：涤除邪饰，至于极览。郑玄礼记注曰：极者，尽也。闻道虽已积，年力互颓侵。庄子，南郭子綦问于女偊曰：子之年长矣，而色若孺子，何也？曰：吾闻道矣。偊音禹。陆机应嘉赋曰：悲来日之苦短，恨颓年之方促。探己谢丹黻，感事怀长林。毛诗曰：赤茀在股。毛苌曰：诸侯赤茀。郑玄曰：茀，太古蔽膝之象。黻与茀古字通。江赋曰：感事而出。 
    九日从宋公戏马台集送孔令诗（五言） 
    ※谢灵运 
    季秋边朔苦，旅雁违霜雪。列子曰：禽兽之智，违寒就温。孔安国尚书传曰：违，避也。凄凄阳卉腓，皎皎寒潭絜。韩诗曰：秋日凄凄，百卉俱腓。薛君曰：腓，变也。俱变而黄也。腓音肥。毛苌曰：痱，病也。今本作腓字，非。良辰感圣心，云旗兴暮节。楚辞曰：吉日兮良辰。东征赋曰：撰良辰而将行。尔雅曰：感，动也。楚辞曰：载云旗兮逶迤。鸣葭戾朱宫，兰卮献时哲。魏文帝书曰：从者鸣笳以启路。傅玄西都赋曰：彤彤朱宫。汉书曰：百末旨酒布兰生。晋灼曰：芬芳布列，若兰之生。应劭曰：卮，乡饮酒礼器也，受四升。郑玄毛诗笺曰：主人酌宾为献。饯宴光有孚，和乐隆所缺。薛君韩诗章句曰：送行饮酒曰饯。周易曰：有孚饮酒无咎。毛诗序曰：鹿鸣废则和乐缺矣。在宥天下理，吹万群方悦。庄子曰：闻在宥天下，不闻在治天下也。司马彪曰：在，察也。宥，宽也。郭象曰：宥使自在则治也。庄子，南郭子綦曰：夫吹万不同而使其自已也。司马彪曰：言天气吹煦，生养万物，形气不同。已，止也。使各得其性而止。归客遂海嵎，脱冠谢朝列。广雅曰：遂，往也。尚书曰：至于海隅苍生。凡仕则冕弁，谢职故曰脱冠。闲居赋序曰：猥厕朝列。弭棹薄枉渚，指景待乐阕。杜预左氏传注曰：弭，息也。楚辞曰：朝发枉渚。王逸曰：枉，曲也。指景，指日也，已见上文。礼记曰：有司告以乐阕。郑玄曰：阕，终也。河流有急澜，浮骖无缓辙。言彼去河有急澜而不止，己旋骖无缓辙而不留。言相背之疾也。孔安国尚书传曰：浮，行也。岂伊川途念，宿心愧将别。孔以养素为荣，而己以恋位为辱，故云愧也。周礼曰：两山之间，必有川焉；大川之间，必有涂焉。赵壹报羊陟书曰：惟君明睿，平其宿心。嵇康幽愤诗曰：内负宿心。彼美丘园道，喟焉伤薄劣。毛诗曰：彼美孟姜。周易曰：六五，贲于丘园，东帛戋戋。王肃曰：失位无应，隐处丘园。闲居赋曰：信用薄而才劣。 
    应诏宴曲水作诗四言　水经注曰：旧乐游苑，宋元嘉十一年，以其地为曲水，武帝引流转酌赋诗。裴子野宋略曰：文帝元嘉十一年三月丙申，禊饮于乐游苑，且祖道江夏王义恭、衡阳王义季，有诏，会者赋诗。 
    ※颜延年 
    道隐未形，治彰既乱。老子曰：大象无形。又曰：道隐无名。王弼曰：有形则亦有分，有分者不温则凉，故象者非大象也。又曰：夫道，物以之成而不见形，故隐而无名也。河上公曰：道潜隐，使人无能名也。太玄经曰：乱不极则治不形。贾逵国语注曰：彰，著也。帝迹悬衡，皇流共贯。春秋合诚图曰：黄帝有迹，必稽功务法。宋均曰：迹，行迹，谓功绩也。申子曰：君必有明法正义，若悬权衡以称轻重，所以一群臣也。长杨赋曰：逮至孝文，随风乘流。孔安国尚书传曰：万国共贯。惟王创物，永锡洪算。周礼曰：智者创物。毛诗曰：永锡难老。郑玄仪礼注曰：算，数也。谓年数。仁固开周，义高登汉。其一。毛诗序曰：周家忠厚，仁及草木。汉书曰：五星聚于东井，此高祖受命之符，当以义取天下。 
    祚融世哲，业光列圣。尔雅曰：融，长也。毛诗曰：世有哲王。魏都赋曰：列圣之遗尘。太上正位，天临海镜。太上，谓文帝也。汉书，薄昭书曰：欲以亲戚之意，望於太上。如淳曰：太上，天子也。周易曰：女正位于内，男正位于外。潘岳鲁公诗曰：如地之载，如天之临。孙绰望海赋曰：因湛亮以静镜，俯游目於渊庭。制以化裁，树之形性。周易曰：化而裁之谓之变。庄子曰：流动而生物，物成生理谓之形，形体保神，各有仪则谓之性。惠浸萌生，信及翔泳。其二。史记，文帝诏曰：万物之萌生。翔泳，谓鱼鸟也。周易曰：豚鱼吉，信及豚鱼。薛君韩诗章句曰：文王圣德，上及飞鸟，下及鲁鳖。 
    崇虚非徵，积实莫尚。言崇尚虚假，谅非有徵，积累成实，则莫能尚也。演连珠曰：积实虽微，必动於物，崇虚虽广，不能移心。杜预左氏传注曰：尚，亦上也。岂伊人和，寔灵所贶。言化之所感，岂止人和乎？实亦受天贶。左氏传，季良曰：於是人和而神降之福。春秋元命苞曰：通三灵之贶，交错同端也。日完其朔，月不掩望。汉书曰：天下太平，日不蚀朔，月不掩望。航琛越水，辇赆逾障。其三。言远夷纳贡也。毛苌诗传曰：琛，宝也。孟子曰：将有远行，行者必以赆。尔雅曰：上正，嶂也。郭璞曰：山上平。 
    帝体丽明，仪辰作贰。言太子附帝，故有明德也。帝体，谓太子也。沈约宋书曰：文帝立皇子劭为太子。丧服传曰：长子正体於上。周易曰：黄离，元吉。郑玄曰：离，南方之卦，离为火，土讬位焉。土色黄，火之子，喻子有明德，能附丽於父之道，文王之子发、旦是也。毛苌诗传曰：仪，匹也。辰，北辰也。典引曰：辰居其位。齐王攸太子箴曰：尊以弘道，固以贰己。君彼东朝，金昭玉粹。东朝，东宫也。潘岳赠陆机诗曰：缱绻东朝。高诱吕氏春秋注曰：东宫，太子所居。诗曰：东宫之妹。又曰：金玉其相。广雅曰：粹，纯也。德有润身，礼不愆器。礼记，曾子曰：富润屋，德润身。又曰：礼器。郑玄曰：礼器，言礼使人成器，如耒耜之为用也。柔中渊映，芳猷兰秘。其四。周易曰：其用柔中。陆机宣猷堂诗曰：茂德渊冲。字书曰：秘者，谓兰芳之幽密。 
    昔在文昭，今惟武穆。言昔者在高祖之子为王，同於文王之昭；今帝之子为王，又同武王之穆，言其成也。左氏传，富辰曰：毕、原、酆、郇，文之昭也。杜预曰：皆文王子也。邘、晋、应、韩，武之穆也。杜预曰：皆武王子也。汉书，韦玄成议曰：父为昭，子为穆，孙复为昭，昭穆父子之迭号，千祀而一也。晋文王讳昭，改为韶。於赫王宰，方旦居叔。王宰，谓王为宰辅，比之周旦而亦居叔也。沈约宋书曰：彭城王义康为司徒。毛诗曰：於赫汤孙。韩诗外传，周公诫伯禽曰：吾，成王叔父也。有睟睿蕃，爰履奠牧。谓诸王者蕃也。孟子曰：仁义礼智根於心，其生色也，睟然於面。二蕃，谓江夏、衡阳二王也。爰履奠牧，谓於所履之地，能镇定其郊牧也。尔雅曰：爰，於也。左氏传，管仲曰：赐我先君履。杜预曰：履，所履之界也。诸侯得祀名山大川，故曰奠牧。尚书曰：奠高山大川。尔雅曰：郊外谓之牧。宁极和钧，屏京维服。其五。和钧，谓王宰也。屏京，谓蕃封也。尚书曰：关石和钧。周礼曰：三曰礼典，以和邦国，四曰政典，以均万民。又曰：凡邦国大小相维。 
    朏魄双交，月气参变。朏魄双交，谓三日也。凡朏魄之交，皆在月三日之夕。今月未夕，故以前之文唯止有二，故曰双也。孔安国尚书传曰：朏，明也。月三日明生之名。说文曰：魄，月始生魄然也。月气参变，谓三月也。月气每月一变，故曰参也。周书曰：凡四时成岁，各有孟仲季，以名十有二月，月有中气，以著时应。开荣洒泽，舒虹烁电。言时候也。礼记曰：季春之月，桐始华。又曰：时雨将降。又曰：虹始见。又曰：仲春之月始电。化际无间，皇情爰眷。言既太平，故眷斯嘉节。解嘲曰：纤者入无间。杜预左氏传注曰：间，隙也。伊思镐饮，每惟洛宴。其六。楚辞曰：伊思兮往古。毛诗曰：王在在镐，饮酒乐岂。东阳无疑齐谐记，束晳对武帝曰：昔周公卜洛邑，因流水以汎酒，故逸诗曰：羽觞随流波。 
    郊饯有坛，君举有礼。饯，已见上文。左氏传，曹刿曰：君举必书。幕帷兰甸，画流高陛。广雅曰：幕，帐也。兰甸，兰生于甸，犹兰皋也。画流，分流也。分庭荐乐，析锡波浮醴。庄子曰：分庭抗礼。豫同夏谚，事兼出济。其七。孟子，夏谚曰：吾王不豫，吾何以助？毛诗曰：出宿于济。 
    仰阅丰施，降惟微物。阅，犹数也。微物，自谓也。薛君韩诗章句曰：鸟，微物也。三妨储隶，五尘朝黻。沈约宋书曰：高祖受命，延年补太子舍人，徙尚书仪曹郎，太子中舍人，转正员外郎，徙员外常侍，出为始安太守，徵中书侍郎，转太子中庶子。途泰命屯，恩充报屈。泰、屯，二卦名。周易曰：泰者通也。又曰：屯如邅如。有悔可悛，滞瑕难拂。其八。周易曰：盱豫有悔，位不当也。孔安国尚书传曰：悛，改也。广雅曰：瑕，秽也。毛苌诗传曰：拂，去也。拂亦作弗，古字通。 
    皇太子释奠会作诗四言　裴子野宋略曰：文帝元嘉二十年三月，皇太子劭释奠于国学。礼记曰：凡学，春，官释奠于先师，秋冬亦如之。郑玄曰：官，谓礼、乐、诗、书之官。周礼曰：凡有道者有德者使教焉，死则以为乐祖，祭於瞽宗，此之谓先师也。若汉，礼有高堂生，乐有制氏，诗有毛公，书有伏生。释奠者，设荐馔酌奠而已，无迎尸之事。 
    ※颜延年 
