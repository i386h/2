<!-- { "loadSidebar": true } -->
　　浩尝读泮水之诗窃思古先哲王之于诸侯裂地而封之疏爵以贵之井牧相错沟涂从横提封之数或五百里土至广也黔首横目倚走伏趋蜂起蚁聚各脩其业民至众也典则轨度政令赏罚详要先后罔不即叙法至良也参伍众辅设传陈置尊卑乗承交赖以济官至备也广土待之而后守众民待之而后理良法待之而后行备官待之而后功以致外治以蕃王室任至大也戴冕被服慿几南面目指手挠莫不风动而皆至权至重也操重权当大任董正备官举良法而措之巍然广土众民之上力回丘山气变寒暑顾何为而不可况其凌夷以及春秋之际而狙诈相笼虎暴相耆以自取胜者十国而六七则其为尤无不至亦势使然而鲁侯乃独勤勤恳恳以脩泮宫为务诚知所先后者宜其诗人颂之以耀后世而垂不朽欤诗曰淮夷攸服淮夷卒获憬彼淮夷来献其琛泮宫旣脩矣每以骄逸猾夏如淮夷者犹不止攸服而遂至卒获不止卒获而遂至来献其寳其所临莅之国人尚安有不革心易虑以从其所好者乎记曰化民成俗其必由学此之谓也浩读诗至此盖尝三复其言收视屏息想见鲁国之盛恨不生斯时偕其国人从公于迈以承匪怒伊教之赐而底于成就如藻茒生于泮水者可采以荐羞也所自幸者全形躯具耳目不残于聋盲跛蹇而儒衣儒冠获取是诗而读之以想见其盛而已矣夫简编所载直古人之糟粕尔所以润泽而行之者不可传也取而读之想见其盛亦足为幸则夫亲遇其所以然者其幸可胜计哉恭惟某官禀灵峻岳作瑞昌辰简在帝心夙跻膴仕代言内职文配两京总辖中台功昭九叙方将宅百揆均四海越丙魏而掩姚宋以追复阿衡之美而遽以均劳暂去廊庙载膺天宠易镇大邦稽之前载武公由卫国而后相周黄霸由颍川而后相汉则阁下之正台席执鸿枢亦由扬州入矣今之扬州虽与禹贡所言者异然实古上公之国而学则泮宫也天子命之敎而为之者也圣朝留意为学自熈宁逮元丰七闰之间再扫其弊而新之首辟廱旋及四国而泮宫之制则具辟廱之体而微者命官主治在东南盖无几而扬居一焉浩浙右鮿生龊龊自整非能解頥折角从横而无双也偶因试可获处是职正在使节之下而茷茷之旂蹻蹻之马浩行遂拭目而视哕哕之鸾昭昭之音浩行遂倾耳而听岂徒以慰希企大贤瞻仰余光之诚而已且期与多士沐浴道德之敎以药偕生之疾则浩前所谓其幸不胜计者此也它日泮水之颂不独在鲁侯而又在阁下矣


　　道乡集巻二十一
　　钦定四库全书
　　道乡集巻二十二　　　　　宋　邹浩　撰书
　　上郓帅蒲左丞书
　　浩窃恠武王疾周公作金縢力祈以身代之及孔子疾季路请祷则弗之许夫周公孔子圣人也圣人岂有两心哉使祈祷之事信有益于疾耶皆用之可也信无益于疾耶皆不用可也奈何殊涂异轨一至于此乎浩尝质之缙绅先生之论则以谓周公之事所以为亲孔子之事所以为己为亲为己故当不同以其説求之古人其制行虽不同要之凡为亲者举皆周公之心凡为己者举皆孔子之心也是故孝如曽参仕不择官贤如毛义喜见捧檄况其减于此者其不以为己妨为亲灼灼明矣虽然向非缙绅先生亦孰能察其所以然之故哉浩浙右之鄙人也前此五年阁下由亳社移维扬浩适以教官趋事崇重方是时阁下以股肱大臣分明天子一方之寄乃恳恳焉降顔屈体以接多士惟恐有不获其所者部吏之贱徃徃争出所长以幸生成之造顾浩初无一言自表者岂诚藐然无情哉不惟自省亡竒无以动阁下之一盼抑亦为已有成比焉故勉强行之耳今者伏值阁下与太山对峙乎东国四民百姓恃以帖泰以家君义获防部吏之数天其或者有意于冷族乎何数年之间父子相后先而托庥庇也重念家君行年五十有二矣命屯事左戢躬选调属者诸公灼见无他为之动心相继论荐譬如掘井已及九仞譬如为山裁亏一篑为之子者方且袭前日之迹如秦越人相视焉无乃乖古人所以为亲之心盖不可以履后土而戴皇天矣况浩待次庭闱脱然事外殆储子得之平陆之秋也是以辄敢特书冒进台屏古人有言曰彼一时也此一时也讵可同哉又曰古之人所以大过人者无它焉善推其所为而已善推其所为者举诸心而加诸彼之谓也伏惟阁下察其为己为亲之时不可同而特推所为使入甄陶之内不至几成而败之以抱恨于无穷则单门父子所以图报盛德之万一者何如哉诗不云乎中心藏之何日忘之
　　求知军荐书【代都曹】
　　某尝闻搢绅先生之论以谓大丈夫不仕则已如其仕也不为宰相必为刺史太守噫此言岂慕世之纷华盛丽而发哉夫贵隆富溢赫赫如宰相固足慕者并以刺史太守为言何欤于是知其所慕不在纷华盛丽而在志之获伸道之必行也且刺史太守北面受命分天覆之广而师帅其民其大或逾千里而小者戸口犹数万计其所以志伸而道行将在诲其子弟而殖其田畴乎将在伐其枳棘而遏其蟊贼乎使上之膏泽源源而浃下之萃聚熈熈而安狱常空而草茂狄不警而牦生以副吾君吾民之所期乎实有大于此者焉则舎举贤援能于僚属之中其何以加之传曰上臣事君以人中臣事君以身下臣事君以货以货者所务惟利而未必义以身者收功有限而不能博皆不若以人事君之为愈也则是其所以志伸而道行果无加于举贤援能者也某鄙人也志虽大而局于才短身欲前而扼以数竒回旋选调二纪有余非不知雪霜侵鬓筋力就衰而敛板折腰龊龊于稠人之后为可耻亦非不知脱冠解绶赋归去来挹古人之余风聊优游以卒歳为得计第以口众用广贫不自赡故强顔窃禄庶几寛衣食之迫今者伏遇知郡大夫以忠厚之德开济之材承流宣化之旧上简帝心来领是邦某获以曹掾备指令于履舄之侧阅一时矣愚且陋无补万一宜干摈逐之严而尚此代匮阁下之所以赐某良厚也然阁下自下车以来霁威俛首待士不倦方将择僚属之可者荐之以尽其事君之义以示志伸而道行如某前所陈焉则久寒之灰辄有意于复然旣槁之木独无望于再荣乎此某今日所以不知词语之所发毫楮之所书而足之遽登黄堂之上也阁下灼见其悃愊矜悯其间关特赐收采以备荐数使其九仞之功不败于垂成一驾之効猥偕于致逺则某之出选调而陟新秩盖有日矣不然何以逃越次躐等冒渎严重之罪侧躬俟命岂胜愧惧
　　上政府书【代都曹】
　　某闻书有之曰古有夏先后方懋厥德罔有天灾山川鬼神亦莫不宁鸟兽鱼鼈咸若又闻诗有之曰行苇忠厚也周家忠厚仁及草木窃诵其言想见其时太平一何盛也夫鸟兽鱼鼈行苇直动植之物至微者耳其性咸若其仁及焉况大于此者乎所谓万物得由其道万物得极其高大万物之生各得其宜宜此时为然又况最灵于其间者其有不获者乎其所以致此虽曰君圣道备妙与天地隂阳通流而无间然寅亮燮理亦由同心同德之臣辅焉区区后世方春而问牛喘犹有如邴吉旣秋斥梨花犹有如杜景佺治古之时当如何哉孟子称伊尹曰思天下之民匹夫匹妇茍不被尧舜之泽者若已推而内之沟中其自任以天下之重如此由此推之君臣各以其道交相济焉三代所以致太平之盛者也今阁下以真儒辅大政非尧舜之道不以经纶以称二圣亭育普天之意有识之士莫不交贺以谓诗书所美者非特传闻于古又将亲见于今间有一夫不获固不足以为太平之累其不获者茍有路自言而不以言亦何心也此某今日所以辄忘其贱而不知门防之严峻也某贱吏顷坐失入未决死罪蹭蹬州县分絶亨涂偶缘荐者可以磨勘尝控告于朝廷矣独以为太优而未之许是所谓不被尧舜之泽者也何则死不复生不可失也失而未决与已决者异而某之事又与凡未决者不同司戸非专以治狱为职一也随牒以出未尝讯囚狱成而还止签案尾二也犯者猥见同谋之人旣死遂规以自免官司因之不复穷治三也去官经赦久已数年始有特旨冲替四也以为情不可贷则诉理所谓事有未明实可矜恕旣自稍重减而为轻以为法不可逃则尚书省谓已十五年累经大赦旣令依无过人例施行以为失入未决两经磨勘已决三经磨勘方许申省取旨其事涉疑虑曽经递减之人然后各一次别自有法则某之事有未明不可谓不涉疑虑重减为轻不可谓不经递减以为前此无例不可遽行则黄陶失入已决死罪已减一次磨勘其例甚明又其失入已决于法为重某失入未决于法为轻重者减之轻者已为太优窃恐于律举重明轻之义有所未安夫罪疑惟轻帝者之治也刑罚之疑有赦王者之治也使某之事诚可疑者尚冀庙堂之上仁以权之使侥幸于帝王之治况本之以情程之以法参之以例了然无可疑者乎独以为太优某窃惑之且天下之所取平与所取信者法与例而已矣荀子曰谓有法者以法行无法者以类举是也有法有例其事虽优不可得而已也无法无例其事虽杀不可得而行也诚以某为太优而不可行则黄陶尤其优者而独何以行之某观吏之该磨勘而不得志以去者多矣其后任或不以举主或再以举主竟获磨勘某今黙黙以去而不自荐一言则后任之还于是二者定孰从邪从所谓再以举主者则与失入已决何以为异从所谓不以举主者则初无指挥何以为防伏望阁下推伊尹任重之心使某无慊乎夏周动植之微则不胜幸甚不胜幸甚孟子曰至诚而不动者未之有也不诚未有能动者也某之诚至矣阁下果动心否乎冒渎钧严背汗流踵
　　答何道乡书
　　仆鄙人也朅来礼义之邦与多士游且三年其掩关扫轨夙夕简编富贵之人求识其面而不可得凛凛志节不愧所谓一国之善士者仆于阁下归心焉阁下察其心而与之厚亦有日矣朝来人持书与谒偕入视其氏名阁下之氏名也疑之比坐展巻灿灿千百言初不指摘其谬如古责善之义但欲见其所谓孟子解者重可疑也何则圣人之道其不可以口耳授受也久矣必其反身而诚如顔子之未始有违也则将释然曰万物果备于我也果取之而左右逢其原也其不得已而托之于经者果不予欺也其与尧舜禹汤文武周公仲尼斯异世而同处矣况孟子乎奈何弊弊焉期合辨説又着以为解与名家之儒争譊譊也顾以分职适在頖宫不能以不言之敎啓悟学者使其黙而成之又不能泛泛其间为桔橰为脂韦以掠誉而去姑取其言之训诂以解嘲乎太仓之粟而已每旦鸣鼓就席环顾在列之冠屦未尝不腼然汗下也殆所谓恶醉而强酒者也岂得已哉阁下学以为己信于一方固宜坐进此道以追捐书之真风今乃不耻俯首踵门而求其解此仆所以重疑于阁下者也虽然阁下分不投迹于富贵之门而所以待仆者其勤若此安知非爱人以德之意乎将如世之贤医必察病者之声色而诊其脉然后发药以起其废乎诚仆之至愿也谨当编录以凂斋几区区先此叙谢
　　上胡宪求迁学书
