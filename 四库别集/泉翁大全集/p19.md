<!-- { "loadSidebar": true } -->
　　甘泉子喟然叹曰：「夫学莫病於支离矣，自一念以至[万物]，无非心也，二之者支离也。」 
　　
　　甘泉子曰：「理无分於动静也，学无分於动静也。动静不失，心常光明，而进不可遏矣。」 
　　
　　甘泉子曰：「先民有言，尧舜兢兢焉，业业焉，而况其下者乎！故兢业则心之本体恒存。」 
　　
　　有孝子进谒，甘泉子语之曰：「由尔孝心扩而充之，通於神明，光於四表矣。孟子曰：『苟能充之，足以保四海，不能充之，不足以保妻子。』子毋以一节自足。」 
　　
　　黄纶问：「心之出入无时，何也？」蔡曰：「身在於此，念驰於彼，其出之谓与！」甘泉子曰：「心蔽於物，斯谓之出矣。出也者，犹之出也。」 
　　
　　求仁第八凡二十章 
　　
　　甘泉子曰：「孔门之教，求仁而已矣。绝四也者，其求仁之功乎！」 
　　
　　门人问思。甘泉子曰：「虚灵知觉，思也。」曰：「何也？」曰：「本体也。本体全则虚而明，有以照物，如鉴空而妍媸莫逃，是谓思则得之，无思无不通也。思无邪，忆度之私可以为思也乎？」 
　　
　　或问曰：「孟子孩提良知之说，何谓也？」甘泉子曰：「夫轲氏□亦犹本其初心而示达之天下尔。」：曰「达之将何如？」曰：「其学、问、思、辨、笃行之功乎！」曰：「是亦犹四端扩充之，保四海者与？」曰：「然。」 
　　
　　唐生问曰：「道家者流以炼养为宗，吾儒亦有宗乎？」甘泉子曰：「汝亦未闻道家之说乎？鼎内真种何谓也？」曰：「吾儒亦有真种乎？」曰：「有。」曰：「可得闻与？」曰：「其生生之意乎！」 
　　
　　或问致中和之义。甘泉子曰：「致也者，达中和於天下也。如曰推而极之，则中和至矣，又焉致？」 
　　
　　门人问曰：「夫子愤忘食也，乐忘忧也，何居？」甘泉子曰：「夫尔也，当思愤与乐者何为？」 
　　
　　歌诗终，门人问曰：「斯何谓也？」甘泉子曰：「诸生听斯，得无心气和平矣乎？」曰：「然。」「夫古之乐为养心也。今夫人之有郁也，一闻歌声，其无不舒者矣。故曰『诗可以兴』，『兴於诗』，今之君子何独於吾而疑之？」 
　　
　　熊洛问：「欲应接中理而不免乎多失，何也？」甘泉子曰：「中本无主耳，何中理之有？心为之主，得其中正，随感而应之，其有弗中焉者，寡矣。」 
　　
　　黄辅问：「静而虚灵常存此中，动而应接求合此中，何如？」甘泉子曰：「患子中之未见尔。见实体而存存焉，又何应而弗中？故君子识中之为贵。」 
　　
　　[徐]世礼问发育竣极。甘泉子曰：「其浑沦矣乎！」问礼仪威仪。曰：「其分殊矣乎！是故可以知小大矣。」又问德性之尊，问学之道。曰：「其知行并进矣乎！将谓尊德性，遗其小者与？道问学，外其大者与？噫！知行之判也久矣。」 
　　
　　或问：「有才而无德者，何也？」甘泉子曰：「才与德合，其古之言才者与！才弗出於德，君子不以为才也。」 
　　
　　邬爵问：「夫子之道忠恕，奚以别？」甘泉子曰：「忠恕，其所谓一贯之道也夫！」莫赞问：「学者之为忠恕也何如？」曰：「中心忠也，如心恕也，恕由中出焉者也。」 
　　
　　甘泉子曰：「『天行健，君子以自强不息。』『君子终日乾乾，夕惕若。』『昊天曰明，及尔出王，昊天曰旦，及尔游衍。』圣人若是切切然者何也？其天理流行不息乎！天人一也，我心少懈，则天理息矣。」 
　　
　　管登问：「道心为主而人心听命，然则心有二乎？」甘泉子曰：「心一而已，人心也者，人欲也，其不可与道心并言矣。」 
　　
　　甘泉子语诸生曰：「学必日新，悠悠，尔终不可得也。吾年未三十，闻教於君子矣，逮今犹未也。」莫赞曰：「若是则小子滋惑。」蔡曰：「殆为门弟子设言耳。」曰：「非也，吾其未之得尔，吾其未之熟尔，二三子其以吾为戒哉！」 
　　
　　管登问：「存心则万物咸备，可以应之矣。奚必於物物格之？」甘泉子曰：「圣不云乎：『居处恭，执事敬，与人忠。』若尔之言也，其又一於内而忘随事体认之功矣。」 
　　
　　甘泉子曰：「古之为邦家者，其必由政教矣。惟圣人之政教也，由於中，一於诚，是故立斯立，道斯行，绥来而动和。非夫德政之至一者，其孰能与於此？」 
　　
　　甘泉子雅言之：「胸中无事，斯天理见矣。」 
　　
　　莫赞问苏湖之教。甘泉子曰：「圣门之教，求仁之外无闻焉，其随问而答者，皆天理矣。其德行、言语、政事、文学之殊科，则因禀成就之不同尔，初何分科之有！」 
　　
　　陈论问天下归仁。甘泉子曰：「仁也者，天地万物一体者也。己克而礼复，则天地万物在我矣。」 
　　
　　主敬第九凡十九章 
　　
　　蔡问：「敬主於中矣，其又必整齐严肃乎？」甘泉子曰：「内主乎敬，则整齐严肃见於外矣。外不整齐严肃，殆其心未之敬耳。」 
　　
　　史鹓问：「省言词以制烦躁，则何如？」甘泉子曰：「可以为难矣，学则未要也。苟能收放心，体天理，然而烦躁者，寡矣。」 
　　
　　沉珠问：「体认之功多间断焉，则如之何？」甘泉子曰：「是在恒其志耳。志存则恒知，知其间焉，斯续矣。」 
　　
　　甘泉子语葛涧曰：「谋诸远不谋诸近，求诸天无求诸人，其学之道乎！汝其识之。」 
　　
　　蔡羽恐操存之狭也，问扩充之术。甘泉子曰：「心体其大矣。苟操存而不失其本体，扩充之术，岂外是耶？」 
　　
　　黄辅问：「即事以察情，即情以察性，为体认之方，何如？」甘泉子曰：「然。然而祗见推究之烦耳矣，盍求心之生意乎？」 
　　
　　甘泉子曰：「人心贵虚，虚则生生之意蔼然於中，可默识之矣。」 
　　
　　陈道问许鲁斋出处。甘泉子曰：「世变於夷，而圣人之教息矣。鲁斋出而孔子之道尊，化夷为华，其功孰大焉！且世产於斯，仕於斯，何出处之累？」曰：「吴临川何如？」曰：「有间矣。」曰：「著述何如。」曰：「三礼诸书，吾不敢传信焉尔。元之儒，其惟静修乎！」 
　　
　　黄纶问知言。甘泉子曰：「蔽，蔽我也；陷，陷我也；离，离我也；穷，穷我也。言之淆乱足以害心，察於斯四者，可以为知言矣。」 
　　
　　或请制客气。甘泉子曰：「在持其志耳。志者，气之帅也，知持志则百体从令，客气自消矣。必有事焉而勿正，心勿忘，勿助长，其持志以养气也夫。故曰：『志至焉，气次焉。』」 
　　
　　甘泉子曰：「学莫要於礼矣，学礼则心存，心存则德性有所养。」 
　　
　　况一经以克客气请，闻嘉言以克躁气请。甘泉子曰：「皆己私也。克之莫若中正，中正而后天理存，天理存而己私忘，己私忘而习气远，习气远而不知其变且化矣。」 
　　
　　马应乾问主一。甘泉子曰：「不驰不滞。」曰：「何谓不驰不滞？」曰：「执事敬。执事敬而内外一矣，是故谓之一。」 
　　
　　程镐问：「思虑有时而多少，何也？」甘泉子曰：「曷少曷多？惟心有主焉，则思虑自定矣。」 
　　
　　甘泉子谓门弟子曰：「『意必固我既亡之后，必有事焉。』明道之学至矣。彼佛氏岂不云意必固我之亡，然而不知有事焉，其诸异乎圣人之学与！」 
　　
　　或问博约。甘泉子曰：「其学之一致者与！非既博而后约之也。」未达。曰：「知博而存约。」 
　　
　　卢潮问恶恶太严之疚。甘泉子曰：「是谓作恶，非太公之本体矣。」徐勖曰：「哀矜之何如？」甘泉子曰：「可恶恶之，吾何容心焉！」 
　　
　　谢澧问：「怒易发而难制，何也？」甘泉子曰：「怒不由己生，焉用制？」 
　　
　　葛涧曰：「子之测诚意也，其广矣大矣。大学之旨具在是矣。」甘泉子曰：「心身、家国、天下何莫非意？」 
　　
　　虚实第十凡十八章 
　　
　　门人问：「心有主则虚，与有主则实，何谓也？」甘泉子曰：「由其物欲之不入也，是故谓之虚；由其天理之中存也，是故谓之实；一而已矣。」 
　　
　　葛涧问居敬穷理。甘泉子曰：「敬之！敬之！将与理一矣，夫何二？」 
　　
　　或问：「民可使由之，不可使知之。」甘泉子曰：「天理一而已矣。由之，由此也。知之，知此也。行易而知难，行近而知远。故圣人之於凡民，不能无难易之叹耳。」 
　　
　　曾汝檀问：「『斯须不和不乐，则鄙诈之心入之矣。』然则初学可以主和乐乎？」甘泉子曰：「心有主而后和乐生焉！存之又存，反身而诚，乐莫大焉！」曰：「乐由敬生也乎？」曰：「然。」 
　　
　　曾汝檀问：「近识同体之仁，而犹恐其涉於虚。」甘泉子曰：「知至至之，则所见皆实矣。」 
　　
　　甘泉子曰：「人心广大高明，其即天地之覆载万物乎！体而存之，故能与天地准。」 
　　
　　周衢问：「无事而此心惺惺，何如？」甘泉子曰：「儒曰『惺惺』，禅亦曰『惺惺』。禅之惺惺也虚，儒之惺惺也实。中庸『戒慎所不睹，恐惧所不闻』，知其所所，而圣人之学可几矣。」 
　　
　　周衢问：「体认天理，其与孟子之集义，皆用心於内者与？」甘泉子曰：「理义无内外矣。」未达。曰：「天地万物一体尔，何内外之有？」 
　　
　　门人请学。甘泉子曰：「先於虚己。」「何谓虚？」曰：「以能问於不能，以多问於寡。若无若虚，受善其有穷乎！」请益。曰：「子路之喜，禹之拜，舜之乐取，古之人皆由之矣。」 
　　
　　或问：「学主静坐也，何如？」甘泉子曰：「子谓忠信笃敬，视听言动，非礼之勿，果求之动乎？求之静乎？故孔门无静坐之教。」 
　　
　　杨东熙问致知。甘泉子曰：「知也者，良知也。蔽於气习，故学焉以扩充之。非谓人人自能知，自率意以致之也。彼佛氏之灵照而不能明物察伦，岂亦扩充也乎？」「敢问学以扩充之道。」曰：「博学之、审问之、慎思之、明辨之、笃行之，所以知止而知至也。夫然后能履中正而不忒，是之谓圣学。」 
　　
