<!-- { "loadSidebar": true } -->
　　维至大三年嵗次庚戌冬十月甲辰朔越五日戊申嗣皇帝臣某臣伏思显考顺宗未临海防眇眇小子托其遗体顾践丕基惟事圣母养以天下何无不有何欲不臻而隆名盛典辞未见俞非臣所以表防忱酬大德也钦惟皇太后陛下贞顺而齐肃渊哲而刚明居常处变爱威异施臣在先朝受诏漠北往抚诸军可谓逺役以义割恩从臾其行迨河阳永怀弥切亲至五台祷于佛乗尚凭阴隲早遂振旅殿阁是崇灵贶用昭旋闻国恤并日驰赴邪谋方兴授防储皇曽不再日扫清宫掖待臣以来畀付神器自非睿防安敉内讧往嵗銮辂再五台浄供大脩以毕夙愿极心为臣天焘地持日居月诸其大其明非言所喻诗之言曰母氏劬劳推之眇末咻仁喣慈百倍为艰图以报塞惟崇显号者强而名之庶防圣德昭明天下是用类于上帝禋于太室奉玉册玉宝上尊号曰仪天兴圣慈仁昭懿夀元皇太后钦惟皇太后陛下庆跻莫上之尊福衍无疆之厯菲躬是保慈训是承
　　元帅乌叶尔封諡制
　　惟太祖之基命龙遂乗云有良臣以树勲鱼犹得水展我同姓岂伊异人故金紫光禄大夫北京等路兵马都元帅乌叶尔气钟光岳之纯全诚贯金石之坚确智足谋国勇则冠军佐天运之维新愤人心之未定既降复叛必烦以行故自北而徂南首辽尾魏亦攘左而塞右膺齐背秦语其跋履于四方数岂戎衣之百袭为庸已懋其报冝丰可当非刘氏之不王姑启若鲁侯之大宇并申褒典少慰英灵噫佳城之郁年三千名固已昭乎白日分国于肇州十二泽期不斩于黄河可赠某官追封营国公諡忠勇
　　元帅纽抡赠諡制
　　朕闻率土之臣莫如同姓干城之将尤可异恩故逺稽于礼经用厚加乎愍册具官某其在弱冠尝为选锋迅与鹰扬号为万人之敌虓如虎视隠然千里之威属钜冦之及郊乏总戎之制阃求可居此孰有异然其为人心所归不待君命之至推使秉钺辞拒循墙即下令于辕门已折冲于尊俎握机旗建四川之草木知名开壁鼓行三峡之星河动影勇颇牧之非匹防孙呉之可方入阽危则膺众所不先分赐与则如士之最下劲骑所蹙坚城每摧如斯宣力于两朝何止出奇于百战呜呼降年弗永为烈则多虽状不及识之亦心未尝忘者置户以守何樵牧可侵马鬛之墟故垒即封或魂魄犹思蚕丛之国可赠某官追封蜀国公諡忠武
　　丞相阿勒塔台封諡制
　　臣为委贽劳于同轨之间国以念功恩及襚衣之后虽饰终其时有所未及在追恤今日乌可或遗爰宠幽褒用昭异数故光禄大夫江西等处行中书省左丞相阿勒塔台力齐岳负量与川涵托开国将种之苞根挺明堂工师之大木受任阃外贾勇筹边为宪宗入蜀之前锋因残百粤非世祖投江以尺棰不返三苖报効之私寤寐不置百其身以奚恤一乃心之是期防师征险顺而贞得夬刚决柔之兆考版图之幅裂秉旄钺以鼔行将削尊号于偏方必使义声以先路势乗破竹名正包茅有不待阵风蛇之蟠而已飞尘星驿之捷如震如怒袵金革北方之强于理于疆尽江汉南国之纪羣黎壶浆而崩角幼主席藁以泥头瘁事匪伊成功能尔凡十年为丞于行省奄一旦违世于先朝白云杳归于青山清风空遗于黄阁像未麟台之貌服先龙衮之升既进师垣又建王国俾大书于神路过者式焉示絶等于臣邻忠斯劝矣尚膺茂渥少慰营魂可赠推忠翊运宣力功臣开府仪同三司太师上柱国追封顺昌郡王諡武敏
　　妻扎拉喇氏封王夫人制
　　大帝立极之十五年尝曰昔我太祖戡定中夏日不暇给由天未厌宋德而帝制偏方命将出师一家天下今惟其时曽不三年墟其庙社虽曰睿万举万全亦大臣奉辞宣力死职忘身有以致兹厥功茂哉用是追崇故光禄大夫江西等处行中书省左丞相阿勒塔台为推忠翊运宣力功臣开府仪同三司太师上柱国顺昌郡武敏王其故妻扎拉喇氏在父母家幽闲而礼其移天也淑慎有闻所可防伤在不夀考以语嫓德不及见夫丞相建希世之功以语娠贤不得食子大夫纠官邪之禄非贲壤曷慰贞魂可封顺昌郡王夫人
　　丞相塔喇台追封淇阳王制
　　出入帷幄人十能而已则千訏谋庙堂相一年而疾居半竟邦家之殄瘁宜王礼以追崇故开府仪同三司中书右丞相监修国史太保太子太师知枢密院徽政使中政使宣徽使左都威卫指挥使塔喇台维昔开国之遗苗乃今太师之元嗣由尔世胄为我亲臣事世祖至今也凡三朝职食官而久者非一日灼其亷明而忠亮与夫恭逊而温文眷兹中书出庶政之原居以右相絶百僚之席使加中政机总六军善调防而长宫师监纂修以成国史如此重责皆所裕为一德可以寛鄙夫片言奚止简繁务思过荣之可惧视幸利以不贪同绾银艾者十人尔先辞免其太尉均受锡田以万亩尔独还致于司空观父子之并相一门求圣贤与尚友千古改为改作缁衣何赖乎武桓拜后拜前赤舄未惭于周鲁方歌功于清庙倐委魄于幽闾岂意少者殁而老者存益信神难明而理难测怜乃公独伤于漠北誓尔后均胙乎淇阳呜呼何但上下牀尽余子可束之髙阁如失左右手慨正人不作于下泉咨尔灵明歆朕休命可特赠封諡为怀忠昭德佐治功臣开府仪同三司太师上柱国淇阳惠穆王
　　妻德斯穆尔公主封王夫人制
　　朕自践阼于今三年洪惟天地祖宗之佑阴阳和平星纬咸若民物丰阜边鄙不耸朕是用大赉于羣工凡尝执政柄理者必追锡及于三世而伉俪之贤亦与嘉褒于戱是旷代之典也具官塔喇台妻某毓秀朱邸作配相门少习仪训闲于妇道贞顺著称垂范闺阃相厥夫子为世英宰而芳兰早萎不终荣显懿彼宗戚失此女师开吉壤于淇阳正邦君之显位服我新宠妥尔幽灵
　　耶律钧赠官制
　　臣克厥艰而始民敏其德子焉能仕皆由父教之忠眷予问义之人师实汉仆射之位长固求还笏难防抗章是用追崇其先庶以垂裕乃后昭文馆大学士中奉大夫国子祭酒耶律有尚之考提领东平路工匠所长官钧中书犹子丞相从兄宗承辽室之遗苗襧死金源而全节尚论其世孰逾尔家而又诲嗣续善诗书之敦于以见平生戛纨袴之习自夫共工之谢晏然同俗之安争馈肆乎五浆振衣冈于千仞奉先惟孝虽耆耋于禴祠也亲焉接下以恭其臧获之久故者民耳匪直入官而知止抑展在家而必闻惜弃世于九龄负为国之三老于乎神游安往定徘徊乎故鄕衮宠即封用昭章于疑墓嘉诔以副殊渥罔遗可特赠昭文馆大学士资德大夫追封漆水郡公諡庄慎
　　髙丽国王封曽祖父母父母制
　　昔我太祖皇帝之奋举漠北也东旌西斾分甸南服昭德示威所向臣妾惟时三韩境壤相聮天戈一临开府仪同三司太子太师上柱国驸马都尉沈阳王征东行中书省右丞相高丽国王王璋之曽祖故髙丽王王防深察机运举国内向事防之来间不容髪自非秉志端慤明识逺虑畴克如是哉又属辽民余孽僭窃岛屿狂肆弄兵陆梁假息重烦命将致讨于时冰雪沍寒馈饷不通而防乃能供待转输师皆宿饱军兴器仗资助无阙复济师徒徃殄残冦其于肇造开基立勲王室保民兴邦莫之与比故得守土享年殆将四纪泽及后昆流庆斯永传子若孙与国连戚不其韪欤是宜追崇上爵仍易嘉名魂而有知歆兹异数可赠敦信明义保节贞亮济美翊顺功臣太师开府仪同三司尚书右丞相上柱国高丽国王諡忠宪
　　崇徳报功法举追荣之典分邦列爵恩颁及内之章酬我旧勲同兹显号具官高丽国王王璋曽祖母栁氏传芳令族作配高门属皇祚之兴隆偕名藩而臣附明贤所化贞信无颇传子至孙极富与贵三韩保国位同异姓之侯王五等疏封名亚寡君之宗室聿新殊渥庸慰淑灵可追封高丽王妃
　　朕观今天下有民社而王者惟是三韩及我祖宗而臣之殆将百载厥父菑而子复肯播曰我舅则吾谓之甥既勲以亲宜贵与富礼克先于事大典可后于追崇具官高丽国王王璋之考纯诚守正推忠宣力定逺保节功臣太尉开府仪同三司征东行中书省右丞相上柱国驸马高丽国王王昛移孝为忠易威以惠礼乐刑政之修者典章文物皆粲然惟大猷之是经与小心之以翼初由世子已帝女之降厘旋俾嗣王非公孙之复始遂罢时贡其方物顾同嵗赐于宗亲责秉钧以东征期奠枕于南面追叛王挺身于辽水出选兵压卵以泰山战踵未旋逆首已授虽居位未周于三纪而享年实过乎七旬中夀共言今代希有矧其子式谷之是似则斯人没世为不忘自官阶而进之至师垣而极矣夫既封菟之墓表沧渤以为襟何必刑白马以盟誓黄河之如带尚期贞魄庸服恤章可赠纯诚守正推忠宣力定逺保节寅亮化奉庆功臣太师开府仪同三司尚书右丞相上柱国驸马高丽国王諡忠烈三韩为国五季巳王虽居东溟之滨实享南面之乐由其先有功于太祖许帝室以连姻故季女钟爱于世皇即公宫而命醮方秾青轩之桃李俄凄白露于蒹葭眷懐懿亲用隆恤典具官高丽国王王璋之妣皇姑安平公主高丽王妃发祥坤掖分派天潢以舜妃癸比之霄明为古公亶父之姜女善于嫓徳车服不矜其夫家乐有娠贤茅土巳缵其父服可谓全妻道之终始允堪作母仪于家邦爰进大封用彰尊属呜呼最遥疆之道里距北阙以五千移近甸之河山尽东秦其十二明灵可作殊报是膺可追封皇姑齐国大长公主高丽王妃
　　铭辞
　　简仪铭
　　旧仪昆仑六合包外经纬从横天常衺带三辰内循黄赤道交其中四游頫仰钧箫凡今改为皆析而异繇能疏明无窒于视四游两轴二极是当南轴攸沓下乃天常维北欹倾取轴榘应镂以百刻及时初正赤道上载周列经星三百六十五度竒赢地平安加立运所履错勒干隅若十二子五环三旋四衡挈焉两缀闚矩随捩留迁欲知出地究兹立运去极防何即游是问赤道重衡四牙张上结北轴移景相望测日用一推星兼二定距入宿两齐视巍巍其髙莫莫其遥荡荡其大赫赫其昭步仞之间肆所頥考明乎制器运掌有道法简而中用宻不穷歴校古陈未与侔功猗欤皇元发帝之蕴畀厥羲和万世其训
　　仰仪铭
　　不可形体莫天大也无竞惟人仰釡载也六尺为深广自倍也兼深广倍挈釡兊也振漑不泄缭以浍也正位辨方日子卦也横宿度中平斜再也斜起南极平釡镦也小大必用入地画也始周浸防浸极外也极入地深四十太也北九十一赤道齘也列刻五十六时配也衡竿加卦巽坤内也以负缩竿子午对也末旋防杖窽纳芥也上下悬直与镦防也视日漏光何度在也旸谷朝宾夕饯昩也寒暑发敛騐进退也薄蚀终起鉴生杀也以避赫曦夺目害也南北之偏亦可概也极浅十七林邑界也深五十二铁勒塞也浅赤道髙人所载也夏短冬永犹少差也深故赤平冬昼晦也夏则不没永短最也二天之书曰浑盖也一仪即揆何不悖也以指为告无烦喙也闇资以明疑者沛也智者是之胶者怪也过者巧厯不亿辈也非让不为思不逮也将窥天朕造物爱也其有俟然昭圣代也泰山砺兮河如带也黄金不磨悠久赖也鬼神禁诃庶勿坏也
　　漏刻钟铭
　　灵台设簴巍以尊元间大吕非其晜挚旷善鼔手自烦宫商良谐等釡盆请无以声以功论一日之中两昕昏一鸣一刻有度存九围一圃折柳樊黔首时作时饔飱日月如是相告敦三辰听命循轨垣四序不忒迭寒暄万物生翕盈乾坤何独治厯逌此源凝熈帝绩髙羲轩积世而运防而元吉金之舌慎莫扪辍响谁其代天言中州名贤文表巻七
　　钦定四库全书
　　中州名贤文表巻八　　　　明　刘昌　编姚文公
