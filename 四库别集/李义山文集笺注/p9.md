<!-- { "loadSidebar": true } -->
　　臣某言臣奉违禁掖只役遐陬【王勃广州塔碑记相彼遐陬实惟荒裔】虽悬就日之诚【见为汝南公表】惧旷宣风之寄【汉王褒传益州刺史王襄欲宣风化于众庶使褒作中和乐职宣布诗选好事令依鸣鹿之声习而歌之】柔辔载扬于永路【左传襄公二十六年国子赋辔之柔矣】轻舠利济于大川【诗谁谓河广曽不容刀　笺狭小船曰刀释文刀如字字书作舠南史齐武帝诸子传轻舠还阙】即以今月九日到任上讫臣某【中谢】臣系承儒训【晋荀崧传参训国子以儒训】生属昌期【南史王茂等传论曰王茂等运接昌期】初挂弁髦【左传岂如弁髦而因以敝之注童子垂髦始冠必三加冠成礼而弃其始冠疏士冠礼始冠缁布冠次加皮弁次加爵弁冠义云缁布之冠冠而敝之可也】即亲筐箧【汉贾谊传俗吏所务在于刀笔筐箧】嘉树无忘于封殖【左传韩宣子来聘公享之韩子赋角弓既享宴于季氏有嘉树焉宣子誉之武子曰宿敢不封殖此树以无忘角弓】青氊不落于寇偷【世説王子敬夜斋中卧有羣盗入其室王徐曰偷儿青氊我家旧物可特置之】再擢词科一登册府【谓秘书省穆天子传天子北征东还乃循黒水至于羣玉之山四辙中绳先王之所谓防府册与策同】徂迁嵗律浮泛军装【扬雄甘泉赋振殷辚而军装】忽彯华缨【鲍昭诗仕子彯华缨】俄列通籍极望郎于南省【魏书孝文帝曰吏部郎必使才望兼允者陆游笔记唐人本以尚书省在大明宫之南故谓之南省】备给事于左曹【汉杨敞传子恽名显朝廷擢为左曹案左曹谓门下省沈佺期自考功员外郎拜给事中诗云南省推丹地东曹拜琐闱东曹即左曹也】中间帖掌台纲【通典御史为风霜之任旧制但闻风弹事提纲而已旧书狄兼謩传文宗顾谓之曰御史台朝廷纲纪台纲正则朝廷理】分修国史【笺旧书武宗纪防昌元年李徳裕奏改修宪宗实録所载吉甫不善之迹郑亚希防削之三年十月宰相监修国史李绅兵部郎中史馆修撰判馆事郑亚进重修宪宗实録四十巻颁赐有差】旋值孽童拒诏【集作召谓刘稹】狂虏乱华【谓回鹘】副中宪以急宣【木华海赋边荒遽告王命急宣】佐微臣而遥防督晋氏迁延之役【左传诸侯之大夫从晋侯伐秦至于棫林乃命大还晋人谓之迁延之役】絶戎人侦逻之奸【后汉书南匈奴传南单于既居西湖亦列置诸部王助为捍戍皆领部众为郡县侦逻耳目北单于惶恐】敢伐善以攘羭【左传晋献公欲以骊姬为夫人卜之其繇曰専之渝攘公之羭注羭美也】固尽诚以养梀【梀通作棘孟子养其樲棘尔雅樲酸枣注树小实酢小尔雅棘实谓之枣陆佃埤雅大者枣小者棘酸枣棘也】伏惟皇帝陛下武惟时夏【诗肆于时夏】文号钦明【书钦明文思】方将防奉紫泥【汉旧仪天子信玺六皆以武都紫泥封之西京杂记汉以武都紫泥为玺室加緑绨其上】恭拜青琐【见为安平公表】岂意遽分专席【谓御史中丞初学记尚书令东汉与司隶校尉御史中丞皆専席坐京师号曰三独坐】叨赐再麾【谓桂州刺史】首南服以称藩【汉匈奴传三世称藩】控西原而遏寇【诗式遏寇虐西原与祝文之西原同一事见下状】褰帷廉部【后汉贾琮传旧典传车骖驾垂赤帷裳琮为冀州刺史命褰之百城闻风自然竦震】犹恐坠于斯文横槊令军【南史宋桓荣祖曰昔曹公父子上马横槊下马谈咏】实致忧于不武【左传荀莹曰城小而固胜之不武】虽期竭力终惧败官【左传贪以败官为墨】况俗杂华夷地兼县道【见前表】文身椎髻渐尉佗南越之余【説苑诸发曰翦发文身烂然成章以像龙子者将避水神也汉书陆贾传贾至尉佗魋结箕踞见贾南粤传赵佗真定人也秦已灭即击并桂林象郡自立为南越武王】叩鼓鸣钟传士燮交州之态【吴士燮传燮兄弟并为列郡雄长一州出入鸣钟磬笳箫鼔吹车骑满道】网疎则鱼漏【汉酷吏传号为网漏吞舟之鱼】绳急则麏惊【説文麞也陆氏释文亦作麏又作麇俱伦反草木疏云麏麞也青州人谓之麏黄氏韵防麞性善惊故从章章者慞惶也案麞胆甚怯饮水见影輙奔】欲经纬以合宜【左传晋成鱄曰经纬天地曰文】顾韦而匪易【韩子西门豹性急佩韦以自缓董安于性缓佩以自急】伏愿陛下务修俭徳【书慎乃俭徳惟懐永图】广扇廉风【沈约碑扇以防风】拾翠采珠【曹植洛神赋或采明珠或拾翠羽汉书南粤王传献生翠四十双王章传妻子徙合浦采珠致产数百万】不勤异物【书不贵异物贱用物民乃足】驱犀逐象用示深仁【见孟子】始于问俗之时【魏崔琰传仁声先路存问风俗】便获称君之美【礼记善则称君过则称已则民作忠东方朔非有先生论退不能扬君美以显其功】臣亦当求规水薤【见为濮阳公表】取戒脂膏【后汉书孔奋为姑臧长力行清洁或以为身处脂膏不能自润徒益苦辛耳】冀少息于羣【集作疲】黎庶免拘于司败【见为汝南公表】三梁路阻【晏殊类要引寻阳记曰三梁山在北有三石梁长广盈尺险不可度】九峤山【集作封】遥【晏殊类要引吴録曰南野县有大庾山九岭峤以通广州】浮江遇【一作过】楚泽之萍【家语楚昭王渡江中有一物大如斗圆而赤直触王舟舟人取之王使使问于孔子孔子曰此萍实也惟伯者能获焉】望国隔番禺之桂【山海经桂林有八树在番禺东】遐思白鸟镇飏音于周囿之中【诗王在灵囿白鸟翯翯】逺羡仙蓂永固本于尧阶之上【见为濮阳公表】无任感恩望阙结恋屏营之至
　　为懐州李中丞谢上表【原注武宗　按地理志河北道懐州领县五河内武徳获嘉武陟修武　笺李中丞不知其名据表云过奨在朝承乏充使将圣代懐柔之徳率昆夷畏慕之心万里以遥三时而复盖尝使吐蕃而还乃拜懐州之命者案旧书吐蕃传会昌二年赞普卒十二月遣论赞热来告哀诏以将作少监李璟吊祭之表云三时而还则还期当在三年之深秋时方命陈许节度使王宰讨泽潞与潞潜逆孽许出全师之语适相符合李中丞盖即其人也或以为李师偃余案武宗纪防昌元年八月回鹘乌介可汗至塞上上表借天徳城以安公主仍乞粮储诏金吾大将军王防宗正少卿李师偃往其牙宣慰则近在天徳何言万里以遥昆夷乃西戎不得以此斥回鹘时刘从谏尚有泽潞亦未叛皆与表语抵牾李中丞之为李璟无疑矣】
