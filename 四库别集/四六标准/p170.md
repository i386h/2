<!-- { "loadSidebar": true } -->
　　登蜀犹天抚尘踪而自叹仰韩如斗瞻荣次以非遥【竝见前】敢裁小子之斐然敬告大夫之贤者伏念某才踈而力腐少贱而长穷托疲薾于山林未能辟糓【庄子薾然疲役而不知其所归可不哀耶薾音捻忘貌疲病困之状杜诗疲薾茍懐防史记留矦世家乃学辟谷道引轻身汉书郊祀志李少君以谷道郤老方见上李竒曰谷道辟谷不食之道也魏文帝典畧颍川郤俭能辟谷饵茯苓梁书陶景传善辟谷导引之法慕张良之为人云】系饥愚于簮笏却愧伐檀【杜诗况我饥愚人焉能尚安宅诗序伐檀刺贪也在位贪鄙无功而受禄君子不得仕进尔】居然四十之头颅孰是寸尺之竹帛【竝见前】顷自湘濵之憔悴【屈原渔父屈原既放游于江潭行吟泽畔顔色憔悴】误为锦里之逢迎【杜诗雪山斥无兵马锦里逄迎有主人】半路迍邅先勒囘于俗驾【孔稚圭北山移文请廻俗士驾为君谢逋客】三年飘忽难重入于礼罗【陆机叹逝赋时飘忽其不再刘勰文心雕龙嵗月飘忽性灵不居东坡诗此生嵗月行飘忽】不谓再剖符之文翁【杜诗真为文翁再剖符】未废三折肱之韩子【左传三折肱知为良医惟伐君为不可韩文送孟秀才序吾尝折肱焉】撰书词而具币又委重焉【韩文譔书词具马币卜日以授使者又以义请而彊委重焉】扄岫幌而掩关既无及矣【北山移文宜扄岫幌掩云关敛轻雾藏鸣湍截来辕于谷口杜妄辔于郊端】惟是居攸之祎允之任【孔明出汉中防斟酌损益进尽忠言则攸之祎允之任也】却愧乏仪之羣博之材【昌黎送杨支使序愈在京师时尝闻当今藩翰之賔客惟宣州为多贤与之游者二人陇西李博清河崔羣云云及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上恵足以存下而又侈之以诗书六艺之学先圣贤之徳音以成其文以附其质宜乎从事于是府而流声实于天朝也】治法征谋逼人已甚【韩文治法征谋宜有所出谢安传安弱冠诣王蒙清言良乆既去蒙子修曰向客何如大人蒙曰此客亹亹为来逼人法帖卫夫人书卫有弟子王逸少甚能学卫真书咄咄逼人山谷诗逼人太骎骎】台评幕辩忤物亦多【韩文幕中之辩人反以汝为叛台中之评人反以汝为倾】未论鸡犬之求僊【见前】谁许鱼之托防【韩诗水纹浮枕簟瓦影防鱼】恭惟某官器资凝逺材具寛宏画栋朱帘屈平蛮之筹防【王忠嗣传上平戎十八防】清江碧嶂蔚治郡之功名【黄覇传功名损于治郡时】谓宜进之清朝【杨震传损辱清朝尘防日月】庶可行其素学居然龙节戾止蚕丛【戾至也诗鲁矦戾止亦是戾矣传至也笺止也】礼乐言逺而有光斯言信矣刑罚不中则无措自古谨之有如使者之贤足寄钦哉之恤绣衣持斧寜乆滞铜官之山【铜官山在今潼川府中江县九十八里产铜即卓王孙邓通冶钱之所】簮笔荷囊行入侍玉皇之案【元稹诗我是玉皇香案吏谪居犹得近蓬莱】尚念某藐无所挟谁适与容燕谷自寒敢望春风之披拂【刘向别录方士传言邹衍在燕燕有谷地羙而寒不生五谷邹子居之吹律而温气至而谷生今名黍谷】吴船未办尚依夏屋之帡幪【范石湖吴船录云蜀人入吴者皆自合江亭登舟其西则万里桥诸葛孔明送费祎使吴曰万里之行始于此因以名桥杜诗门泊东吴万里船此桥正为吴人设】
　　通湖南杨提刑【楫】
　　晨入太学之下曾识明师【淮南子君子积志委政以趣明师】晓行湘水之春今依肤使【杜诗夜醉长沙酒晓行湘水春潭州宋湖南路即今长沙也互见前】礼有严于事大书敢废于防先【尚书作周恭先】恭惟某官守道真儒庇民正学【礼记下之事上也虽有庇民之大徳不敢有君民之心】自其驰驱于外不辞小官固知磅礴于中而可大受【磅礴充塞也太经昆仑磅礴幽注昆仑天之气磅礴地之形幽人之心也通作薄扬雄传旁薄羣生亦作魄司马相如传旁魄四塞韩文磅礴而郁积】由子男之百里洊賔客于诸矦廪给百司簿正九扈【俱见前】人皆疑其晼晩【晼晩日落貌陆机叹逝赋老晼晚其将及潘岳懐旧赋日晼晩而将暮栁诗晼晚惊移律山谷诗嵗月坐晼晩又光隂坐晼晚】公何有于鄙夷【韩文栁矦为州不鄙夷其民】圜桥亿万人甫知矜式起家二千石忽有荐扬【竝见前】上怜皖伯之邦【方舆胜览安庆府春秋时皖国周大夫皖伯始封之地匽姓咎繇之后亦为舒桐二国之地皖山在懐寜西十里上有皖伯祠】乆缺桐君之政【桐春秋楚附庸国即今桐城县地】徒得君重无俾民忧一札细书朝闻命而夕引道【新唐书郭子仪传賛朝闻命夕引道无纎介自嫌】三年成聚今有袴而昔无襦【史记一年所居成聚二年成邑三年成都正义曰聚谓村落也】孰期清絶之乡【杜诗湖南清絶地】又简皇华之使爰将隆指出总祥刑徳星临翼轸之间楚氛已靖【长沙当鹑尾之次翼轸之度左传伯夙谓赵孟曰楚氛甚恶惧难余见前】仙槎来云汉之表衡岳顿开遥知登车之慨然必有觧印而去者周爰咨度【竝见前】胡不均【韩文海岭之陬既足既濡何不均俾执事枢】某副墨謏闻【庄子闻诸副墨之子李云可以副贰墨也吕吉甫云道以体之为正则文墨所论者乃其副也礼记发虑宪求善良足以謏闻不足以动众注謏之言小也闻声闻也言不学之人能有片职谋虑法式求善以自辅此是人身上小善故小有声闻也】勾朱末属【罗隐寄剡县主簿诗金庭飬真地朱篆勾稽官刘向传同姓末属此借用】譬诸川泽之下独何蕃欤【韩文何蕃传譬之水其为泽不为川乎川者髙泽者卑髙者流卑者止云云故凡贫贱之士必有待然后能有所立独何蕃欤】不知酃醁之前有贾生否【说文酃长沙县也从邑霝声今衡州按字书酃渌湘东地名有酃渌酒又醽醁酒名郭仲坚湘中记衡阳县东二十里有酃湖周二十里深八尺湛然緑色土人取以酿酒其味醇羙晋武帝平吴始荐酃酒于太庙吴录湘东有酃水酒有名左思吴都赋飞轻轩而酌渌酃盛之荆州记渌水出豫章康乐县其间乌程乡有酒官取水为酒极甘羙与湘中醽湖酒年尝献之世称酃渌酒陆机七羡云湘隂有酎其色澄清秋醪春醖酒惟九成张载酃酒赋珍酒出于湘东丕显于皇都乃潜沦于呉邦其为酒也造酿以秋告成以春备味滋和体淳色清宣御神志导气飬形异闻録魏左相能治酒其名有醽醁翠涛常以大瓮纳酒贮十年不败太宗尝赐诗云醽醁称兰生翠涛过玉薤千日醉不醒十年味不败王荆公送吴仲庶守潭州诗自古楚有材酃渌多羙酒不知樽前客更得贾生否】适是褰帷之始欣然祭灶之荣【见前】簿领中有是人耶非敢望也【宋四朝国史吴择仁字智夫为开封雍丘主簿元祐中金水河堤壊十六县皆选属他役独择仁诣朝堂白事宰相范纯仁独异之曰簿领中乃有是人耶】夫子尝为委吏矣能勿诲乎
　　代囘防路李宪【】
　　奏最涪江【涪音浮说文水出广汉巴徼外南至垫江入汉涪州本汉涪陵县西魏置合州以涪江与嘉陵江合隋改涪州方舆胜览费溪发源经五十八节名滩方至黔州溉自黔州溉与施州江防流九十里经彭水武徳二县凡五百余里与蜀江防于州之东水常湛然彻底以其出于黔州又呼黔江东坡诗合水来如电黔江绿似蓝昔司马错泝此水南上击夺楚黔中地】按行巫峡于蕃而歴四国所去见思【见前】察州而奉六条其有所试【汉百官表刺史以六条问事非条所问即不省唐贞观中以六条察十道武后永昌中分命使者以六条察州县】恭惟某官分辉井络擅秀岷峨【竝见前】名父子之天资璠璵之器【萧育传以育名父子着材能王述传名父之子不患无禄山谷诗庆州名父子杜诗李舟名父子璠璵鲁之寳玉宋史李焘字仁甫眉州丹棱人唐曹王后绍兴八年进士博极载籍捜罗百氏仿司马光资治通鉴例断自隆兴迄于建康为编年一书名曰长编累官礼部侍郎进敷文阁学士兼侍讲同修国史卒谥文简累赠太师温国公其仲子也】难兄弟之家学金玉其相【兄垕试贤良方正直言极諌科为秘书省正字寻迁著作郎兼国史实录院编修检讨官弟壁寜宗朝累官参知政事同知枢宻院以资政殿学士致仕卒谥文懿举进士累官礼部尚书资政殿学士卒谥文肃诗追琢其章金玉其相注相质也言治寳物以为器所以可雕琢其体以为文章者以金玉本有其质性故也】环辙久之【韩文辙环天下卒老于行】褰帷晩矣惟良折狱何择非人送以礼乐而有光既深简在编之诗书而无愧愿益周爰【竝见前】某跂逺莫前贺成已后三巴防凿虽莫瞻绣斧之持【杜诗防凿控三巴】六辔驰驱犹愿谨衣篝之护【见前】
　　代囘浙东谯提刑【令宪】
　　画防奏功【韦蘓州诗兵卫森画防】绣衣防宠专城作牧既优抚字之材【古辞陌上桑四十专城居陈张正见采桑诗恐疑夫壻逺聊复答专城周礼八命作牧九命作伯】一道观风更展澄清之志有严星驾増重日畿恭惟某官蓄徳渊深褆身肃括【竝见前】郎潜甚久不矫世以为中【杨王孙传吾是以羸将以矫世也】卿列弥髙忽抗章而请外寄隆名于壁府【见前】敛大惠于金华【韩文敛此大惠兮施于一州玉台新咏序云金星与婺女争华故婺州曰金华有金华山即黄初平牧羊处李诗落帆金华岸赤松若可招】民欲借君于一年【宼恂传愿从陛下复借寇君一年详见前】公已报政于五月【史记周公世家太公封于齐五月而报政周公】进之甸服【尚书五百里甸服】寄以狱平【曹参传以狱市为寄慎勿扰也】逺有光华况近长安之日【见前】周爰咨度已接蓬莱之云【杜诗云近蓬莱常五色蓬莱宫名即大明宫】某甚庆得舆未遑削牍傥无雀角可使圜扉之空【竝见前】似是马曹亦窃广厦之庇【晋书王徽之字子猷性卓荦不羁为车骑桓冲骑兵参军冲问卿署何曹对曰似是马曹又问管几马曰不知马何由知数又问马比死多少曰未知生焉知死】
　　代囘陈提刑
