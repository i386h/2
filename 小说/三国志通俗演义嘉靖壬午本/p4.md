<!-- { "loadSidebar": true } -->
　　予尝读《三国志》求其所以，殆由陈蕃、窦武立朝末久，而不得行其志，卒为奸宄谋之，权柄日窃，渐浸炽盛，君子去之，小人附之，奸人乘之。当时国家纪纲法度坏乱极矣。噫，可不痛惜乎！矧何进识见不远，致董卓乘衅而入，权移人主，流毒中外，自取灭亡，理所当然。曹瞒虽有远图，而志不在社稷，假忠欺世，卒为身谋，虽得之，必失之，万古奸贼，仅能逃其不杀而已，固不足论。孙权父子虎视江东，固有取天下之志，而所用得人，又非老瞒可议。惟昭烈，汉容之胄，结义桃园，三顾草庐，君臣契合，辅成大业，亦理所当然。其最尚者，孔明之忠，昭如日星，古今仰之；而关、张之义，尤宜尚也。其他得失，彰彰可考，遗芳遗臭，在人贤与不贤。君子小人，义与利之间而已。观演义之君子，宜致思焉。

　　弘治甲寅仲春幾望庸愚子拜书 

引
　　客问于余：“刘先主、曹操、孙权各据汉地为三国，史已志其颠末，传世久矣。复有所谓《三国志通俗演义》者，不几近于赘乎？”余曰：“否。史氏所志，事详而文古，义微而旨深，非通儒夙学，展卷间鲜不便思困睡。故好事者以俗近语隐括成编，欲天下之人入耳而通其事，因事而悟其义，因义而兴乎感。不待研精覃思，知正统必当扶，窃位必当诛；忠孝节义必当师，奸贪谀佞必当去。是是非非，了然于心目之下，裨益风教，广且大焉，何病其赘耶？”客仰而大[口虐]曰：“有是哉，子之不我诬也，是可谓羽翼信史而不违者矣！简帙浩瀚，善本甚艰，请寿诸榇，公之四方可乎？”余不揣谫劣，原作者之意，缀俚语四十韵于卷端，庶几歌咏而有所得欤。於戏！牛溲马勃，良医所诊，孰谓稗官小说，不足为世道重轻哉！

　　今古兴亡数本天，就中人事亦堪怜。欲知三国苍生苦，请听《通俗演义》篇。忠烈赤心扶正统，奸回自首弄威权。须知善恶当师戒，遗臭流芳亿万年。献帝仁柔汉祚衰，十常侍启衅端开。董卓妄意窥神器，何进无谋种祸胎。渤海会兵昭日月，桃园歃血动风雷。可怜多少英雄计，不及貂蝉口舌才。曹操奸雄世无比，号令诸侯挟天子。天子心知诛不得，泣召董承受密旨。口血未干机先泄，国母元臣束手死。幸尔玄德奔彭城，豪杰云从期雪耻。袁绍当年亦汉臣，井蛙岂识海中鳞。不有关张龙虎将，皇孙颠沛更难论。明良遭际真奇特，三顾草庐不厌频。卧龙突起甘霖溥，恢复规模次第陈。孙权父子据江东，观望中原事战功。谋士似云翻白黑，长江如练列艨艟。火炎赤壁阿瞒遁，檝入荆门大耳穷。假使真心匡汉室，何劳数计灭刘公。天相刘公讵可灭，万死一生堪哽咽。九犯中原伟丈夫，七擒酋首真英特。枭獍谁能继汉高?犹豫未喋奸贼血。军师大志不曾伸，仅创三川两世业。沛公百战定乾坤，司马何人敢倂吞！试看北面事仇者，汉国臣僚旧子孙。天理民彝荡扫地，鼎味争如蕨味馨。志士仁人空抱恨，几番血泪渍衣痕。人言三国多才俊，我独沉吟末深信。鹰犬骞腾麟凤孤，四海徒令蹈白刃。天假数年寿孔明，山河未必轻归晋。此编非直口耳资，万古纲常期复振。

　　嘉靖壬午孟夏吉望关中修髯子书于居易草亭 

祭天地桃园结义
　　后汉桓帝崩，灵帝即位，时年十二岁。朝廷有大将军窦武、太傅陈蕃、司徒胡广共相辅佐。至秋九月，中涓曹节、王甫弄权，窦武、陈蕃预谋诛之，机谋不密，反被曹节王甫所害，中涓自此得权。

　　建宁二年四月十五日，帝会群臣于温德殿中。方欲升座，殿角狂风大作。见一条青蛇，从梁上飞下来，约二十余丈长，蟠于椅上。灵帝惊倒，武士急慌救出；文武互相推拥，倒于丹墀者无数。须臾不见。片时大雷大雨，降以冰雹，到半夜方住，东都城中坏却房屋数千余间。建宁四年二月，洛阳地震，省垣皆倒，海水泛溢，登、莱、沂、密尽被大浪卷扫居民入海，遂改年熹平。自此边界时有反者。熹平五年，改为光和，雌鸡化雄；六月朔，黑气十余丈，飞入温德殿中；秋七月，有虹见于玉堂，五原山岸，尽皆崩裂。种种不祥，非止一端。于是灵帝忧惧，遂下诏，召光禄大夫杨赐等诣金商门，问以灾异之由及消复之术。赐对曰：

　　臣闻《春秋》讖曰：“天投蜺，天下怨，海内乱。”加四百之期，亦复垂及。今妾媵奄尹之徒，共专国朝，欺罔日月，又鸿都门下，招会群小，造作赋税，见宠于时。更相荐说，旬月之间，并各拔擢：乐松处常伯，任芝居纳言，卻俭、梁鹄各受丰爵不次之宠，而今缙绅之徒委伏畎畮古亩字，口诵尧、舜之言，身蹈绝俗之行，弃捐沟壑，不见逮及。冠履倒易，陵谷代处。幸赖皇天垂象谴告。《周书》曰：“天子见怪则修德，诸侯见怪则修政，卿大夫见怪则修职，士庶人见怪则修身。”此《逸书》也。唯陛下斥远佞巧之臣，速征鹤鸣之士，断绝尺一，抑止槃游。冀上天还威，众变可弭。

　　议郎蔡邕亦对，其略曰：

　　臣伏思诸异，皆亡国之怪也。天于大汉，殷勤不已，故屡出妖变，以当谴责，欲令人君感悟，改危即安。蜺坠鸡化，皆妇人干政之所致也。前者乳母赵娆音饶，贵重天下；永乐门史霍玉，又为奸邪。察其赵、霍，将为国患。张颢 、伟璋、伟姓，璋名。赵玹、盖升盖，音合，姓也。并叨时幸，宜念小人在位之咎。伏见郭禧、桥玄、刘宠皆忠实老成，宜为谋主。夫宰相大臣，君之四体，不宜听纳小吏，雕琢大臣也。且选举请托，众莫敢言，臣愿陛下忍而绝之。左右近臣，亦宜从化。人自抑损，以塞咎戒，则天道亏满，鬼神福谦矣。夫君臣不密，上有漏言之戒，下有失身之祸。愿寝臣表，无使尽忠之吏，受怨奸仇。谨奏。

　　帝览奏而叹息，因起更衣。

　　曹节在后窃视，悉宣告左右，事遂泄漏，邕等被罪。中涓吕强怜其才，奏请免罪。后张让、赵忠、封谞、段珪、曹节、侯览、蹇硕、程旷、夏恽、郭胜这十人执掌朝纲。自此天下桃李，皆出于十常侍门下。朝廷侍十人如师父，由是出入宫闱，稍无忌惮，府第依宫院盖造不题。

　　却说中平元年甲子岁，巨鹿郡有一人，姓张，名角。一个兄弟张梁，一个兄弟张宝。角，初是个不第秀才，因往山中采药，遇一老人，碧眼童颜，手执藜杖，唤角至洞中，授书三卷，名《太平要术》咒符，以道为念：“代天宣化，普救世人；若萌异心，必获恶报。”角拜求姓名，老人曰：：“吾乃南华老仙。”遂化阵清风不见了。

　　角得此书，晓夜攻习，能呼风唤雨，号为“太平道人”。中平元年正月内，疫毒流行，张角散施符水，称“大贤良师”。请符救病者，无有不应：令患者亲诣座前，自说己过，角与忏悔，以致福利。角有徒弟五百余人，云游四方救病。次后徒众极多，角立三十六方，分布大小方者，乃将军之称也。大方万余人，小方六七千，各立渠帅，讹言：“苍天已死，黄天当立；岁在甲子，天下大吉。”令众以白土，写“甲子”二字于各家门上；及郡县市镇，宫观寺院门上，亦书“甲子”二字。青、徐、幽、冀、荆、扬、兖、豫，其八州之人，家家侍奉大贤良师张角名字。角遣大方马元义，暗赍金帛，结交十常侍封谞、徐奉以为内应。角与弟梁、宝商议云：“至难得者，民心也。今民心已顺，若不乘势取天下，诚为万代之可惜！”梁云：“正合弟机。”一面造下黄旗，约会三月初五一齐举事，谴弟子唐州，驰书报封谞。唐州径赴省中告变。帝召大将军何进调兵，先擒马元义斩之，次收封谞等一干人下狱。

　　张角闻知事发，星夜起兵。张角自称“天公将军”，弟宝称“地公将军”，弟梁称“人公将军”，召百姓云：“今汉运数将终，大圣人出，汝等皆宜顺天从正，以乐太平。” 四方百姓，裹黄巾从张角反者四五十万，逢州遇县放火劫人，所在官吏望风逃窜。何进奏帝：“火速分头降诏，令各处备御，讨贼立功。”一面差中郎将卢植、皇甫嵩、朱隽各引精兵，分三路讨之。

　　且说张角一军前犯幽、燕界分，校尉邹靖来见幽州太守。太守姓刘，名焉，字均郎，江夏竟陵人也，汉鲁恭王之后。刘焉问邹靖云：“黄巾生发，侵及境界，当如之何？” 靖曰：“既汉天子有明诏，令各处讨贼，明公何不招军以助国用？”焉然其说，随即出榜，各处张挂，招募义兵，量才擢用。

　　时榜文到涿县张挂去，涿县楼桑村引出一个英雄。那人平生不甚乐读书，喜犬马，爱音乐，美衣服。少言语，礼下于人，喜怒不形于色。好交游天下豪杰，素有大志。生得身长七尺五寸，两耳垂肩，双手过膝，目能自顾其耳，面如冠玉，唇若涂朱。中山靖王刘胜之后，汉景帝阁下玄孙，姓刘名备，表字玄德。昔刘胜之子刘贞，汉武帝元狩六年封为涿郡陆城亭侯，坐酎金失侯，因此这一枝在涿郡。玄德祖刘雄，父刘弘。因刘弘曾举孝廉，亦在州郡为吏。备早丧父，事母至孝，家寒，贩履织席为业。舍东南角上有一桑树，高五丈余，遥望童童独立貌如小车盖，往来者皆言此树非凡。相者李定云：“此家必出贵人。”玄德年幼时，与乡中小儿戏于树下，曰：“我为天子，当乘此羽葆车盖。”朱晦翁题《楼桑诗》曰：楼桑大树翠缤纷，凤鸟鸣时曾一闻。合使本枝垂百世，讵知功业只三分。叔父责曰：“汝勿妄言！灭吾门也！”年一十五岁，母使行学，与同宗刘德然、辽西公孙瓒为友。玄德叔父刘元起见玄德家贫，常资给之。元起妻曰：“各自一家，何能常耳。”元起曰：“吾宗中有此儿，非常人也！”

