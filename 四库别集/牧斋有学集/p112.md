<!-- { "loadSidebar": true } -->
　　唐世梵僧写进陀罗尼梵本，必于细妙上图画形质，及结坛手印上，每令宫女绣成，或匠人画出。其尤秘密者，藏诸册府，不许流布。唐末丧乱，经画销毁，亦有流入日本者。此本必是不空所翻五百馀部之一，其画像则梵僧细图形之遗制，丧乱之后，或自册府流落人间也。或疑此本画像，有马鸣、龙树二菩萨本身，佛与观音大士说经咒时，何以有此？余应之曰：佛说此经在补陀落迦山观世音菩萨宫殿中。子亦将疑曰：佛说经处所不在竺国，则在天宫，何以降迹于南方之补陀耶？楞伽中佛告大慧善逝涅后未来世，当有持于我法者，南天竺国中大名德比丘，厥号为龙树。则又将疑曰龙树生于像法之末，何以佛于楞伽会上先为记？闻瑜伽密教，一祖为毗卢遮那如来，二祖即龙猛菩萨，圣位玄功，难思难议，岂止分身百亿，现影三千，而可以时分数量，比拟测度也哉。
　　毛子子晋获此本于苍雪法师，余见而叹曰：灵文秘典仅存，于后五百岁，东夏之人有如一行慧朗者，传教金轮，用以显神功而求轨迹，其必有取于此乎？子晋其善护持之，余敬书其后以俟。
　　【书憨山大师十六观颂后】
　　楞严二十五圣齐说圆通，如月光童子自叙水观，自入室安禅，童子误投瓦砾，乃至开门除去，已叙致详委，历历如画。自家屋里人说家常话，故应尔尔。憨大师枯坐东海，入海湛空澄观楞严，观境了然心目，厥后作《净土十六观颂》，一门超出，宜其凿凿如悬镜也。学人影掠光影，辄思拈弄偈颂，余每诃之霍光将假银城卖与单于，谁人作保耶？杭城毒热如焚，圣可上座以大师手迹见示，不觉凉风沁骨，谨书其后。
　　【题十八祖道始颂】
　　藕益法师旭公请郑千里绘西方此土诸祖凡十八人，作序颂以志皈依。旭公殁，弟子圣可藏┑供奉，请余题其后。旭公于诸祖数止十八，每宗各师一人，非有轩轾，本朝则奉云栖、紫柏、憨山三老继诸祖后。嗟夫！师子辍响野于雷鸣，临济一宗，储胥林立，而位置三老于门屏之外。旭公于此中郑重顶礼，拣别僭伪，风雪当门，孤危支拄，斯所谓田光贯高之用心，与余顷者刊定《憨大师全集》，撰《曹溪肉身记》及《紫柏密藏遗集序》，不惜以短兵匹马横身四战之地，惜乎！旭公久逝，不得见其危身竦坐，展纸疾读，拊几而流涕也。
　　【书远公明报应论后】
　　远公《明报应论》载在《弘明集》，但书为远公之作。考《出三藏记》目录云：“远法师答桓玄《明报应论》，论中。问曰者，皆玄之文也。”玄之难问报应可谓精矣。初明四大结，结为神宅灭之，无害于神，影掠拂经四大分散之言。次明因情致报，乘感生应，自然之迹顺何所寄，窃取老子道法自然之义。故远公评之曰：“此二条是来问之关键，立言之精要。”晋宋以后，何承天、范缜之徒诤论神灭，要皆述祖桓玄，但得其少分粗义耳。远公之答，伐树得株，炙病得穴，自宗少文已后，极论形神者，一一皆远公注脚，故此论即神不灭之宗本也。卢循瞳子，四转远公，谓之曰：“君体涉风素，而志存不轨，灵宝之凶慝，固已悬镜久矣。”
　　感应之论，条分祸福所以，剪其奸萌，折其弑械，岂但是求理中之谈哉！玄倚恃邪见，不信罪福，窃位扇恶，无复顾忌，不知义旗电发，推步厌胜，闻人怨神怒之言，拊心自悔，尚能执冥科幽司，都无影响否？凶渠即﹃，县首大桁，此时地冰火风，结为神宅，亦无受伤之地否？循览远公之论而披寻其扣击之所以然，后知拨无因果，乃乱臣贼子积劫之芽种，刳心克骨，以桓玄为殷鉴，寻影响之报以释，往复之迷，无父无君之流毒，庶可以少杀矣乎？
　　孟子曰：“《春秋》成而乱臣贼子惧。”吾以楼烦之著论，比东鲁之《春秋》，非虚语也。后世儒者诛逆臣子晋季，失席痛恨，莫桓玄若也。及其标榜竖义，排斥三报，抹三界，胥归命于神灭，其不以玄为太宗者几希。呜呼！其亦弗思之甚也哉！
　　【题华严法会笺启】
　　含光法师坐莲子峰头，宣演清凉大钞、毕苍汰二师未了誓愿，学徒英敏者，翘勤启请，连章累牍，烂然可观。法师剧喜，为法筵盛事，驰示聚沙居士。居士翻阅一过，熙恬微笑，赞叹不已。既而思之，昔者圭峰大师讲悬疏于上都，泰恭小师断臂庆法。今日听徒岂无观智增上如斯人者，又当知泰恭闻法时，玄妙难思，若何领会，遂能庆法断臂？定慧说法时，甚深妙义，若何举扬至能令人庆法断臂？倘能于每一会中，师资扣击，咨决印可，一一披其关键，开其钩锁于以宣畅玄宗，唱导聋，正须闾巷街谈，家常俗话，良不必排比四六，装潢尺幅也。大法将开，龙象蹴踏，老夫在华严法界中，头面礼足，犹恐不及，岂徒欢喜赞叹而已耶。
　　【藏逸经书标目后记】
　　密藏开法师搜访教乘，手录标目一册，留平湖陆季高家，余得之吴江周安石氏。此册为藏师甲乙掌簿，草次标识，然实有益于禅、讲两家。
　　吾尝谓圭峰大师讲清凉疏钞于东都，泰恭小师至于断臂庆法。今之讲疏钞者，寻行点句，动云一标二释三结，未知古人讲演果如是否？师谓经疏钞不应并讲，又谓单讲会玄为大愚，以此正告讲席，斯可谓天鼓发声矣。其抗辨宗门，有云救少林绢帕之讹，则披根评唱；惩白莲邮册之祸，则斩蔓兰风。斯二者其病症粗，其攻伐显，若以正法眼藏，剔邪别伪，由茕绝法舟而抉摘笑岩。在法门，则《金刚》之眼也；在儒门，则《春秋》之笔也。盖昔者紫柏、海印二太师谓五灯之传不正，则慧命不续，而狮弦则遂绝于楚石藏书。谓入室弟子接鹅王之油而择牧女之乳，点胸刻骨，非师而谁？奉二师之正印，全提真吼，勘辨诸方，推倒回头，跃翻不托者，非师而谁？法运陵迟，魔外恣横，法门中师子虫不在绢帕，不在部册，而炽然于登堂付法，僭王窃号之徒，金刚王宝剑沈，断落如电光一线，偶烁昏涂，其谁信而从之？岂惟不信，殆必有血牙炬口，锋起而妨难者矣。师之誓愿，不惜头目脑髓，回向法界众生，假令阿僧劫恒河沙数，无量无边众生，各化无量无边口舌，咀嚼于师，各出无量无边笔墨，描画于师，各殚无量无边智辨，推剥于师，师以一言半句为弄引，与无量无边众生作缘，于其婆心热血，庶有少分相应也。然则师于佛法中古人所谓程婴、公孙杵臼、田光、贯高之用心，固无憾于斯人之徒。而余为奋笔举扬，留眼目于末后，亦何惮矣哉！
　　师以万历己丑驻锡虞山东塔，余方童稚，从祖祖父存虚府君携往礼足В目中所谓钱文学顺化也。距今七十年矣，师得龙树尊者不死之法，长髯褐衣，时时游行，人间偶睹此册，必将曰：此吾向日摩顶抚慧八岁小儿也。今老大掉弄笔舌如此，能无粲然而顾笑乎？
　　【题无可道人借庐语】
　　金华宋学士至正末坚辞辟命，入仙华山为道士，镏青田赋诗以招之濠泗真人，从非非想天出定，云龙风虎应期而起，握三寸管阐扬佛法，龙华法界变现于龙荒沙漠之馀。学士故永明智觉后身，乘大愿轮现身说法时节，因缘不可思议，如此无可道人，后三百年踵金华之后尘，其人与其官皆如之。遘遇丧乱，剃发入庐山，披坏色衣，作除馑男，又何其相类也。金华题庐山十八贤图，以谓君子在山林则天下乱，至于披图流涕，道人借庐之诗，茫茫焉，落落焉，不复知有情器世界，尘劫坏成之事，翎弹松漠规啼居庸，如风起青之末，迢然过吾耳也。自香山居庐山草堂，炼丹垂成，除书至而丹鼎败，龙河之币聘亦仙华败鼎之日也。恐道人未免捉鼻耳。癸巳元日，海印弟子某题。
　　【书藕益道人自传后】
　　道人辞世之日，遗嘱诸弟子勿起塔，勿刻铭，茶毗之后，以骨肉施禽鸟，岂复有意于身后名哉！此传是癸巳岁手书以遗其上足圣可者，圣可出以视余，请书其后。
　　呜呼！今世宗师座主踞曲床建大法幢者多矣，孰有千经万论如水泻瓶，横心横口、信心信口、横说竖说、具大辨才如道人者乎？孰有持木戒、冰清玉栗、虽复白刃穴头、飞铁灼身、断不肯毁缺针鼻如道人者乎？孰有笃信大乘最上乘法门，破斥第二义谛，不游兔径，不内牛迹，不乘羊鹿二车，如道人者乎？其立论以为随机，羯磨出而律学衰，指月录盛行而禅教坏，四教仪流传而台宗昧，举世若教若律若禅，无不指为异物，嫉若仇雠，道人坦怀当之，攒锋集矢，无可引避。昔者，宋人论洪觉范曰：“宁我得罪于先达，获谤于后来，而必欲使汝曹闻之于佛法，与救鸽饲虎，等于世法，程婴、公孙杵臼、田光、贯高之用心也。”吾尝谓紫柏、海印二老后，道人殆庶几不愧此语。於乎难哉！然道人眼明手快，立心公虚，余尝见其《四书解微》，言规切之，幡然有省，遂秘不复出，初未尝封己贡高，自以为是也。
　　今其著书行世者，诸方耆宿或然或疑，佛无定法，教有多门，在作者意广言高，岂能以一手握定？在观者射声问影，未免以众矢拾决。要以门墙既别，标指各殊，未尝往复酬对，咨决于生前，而徒以函矢砧锥抉摘于身后。道人为正法，为末法，一往深心苦心，穷尘积劫，孰有能明之者？此余所为咨嗟惋惜，愿与斯世法将共表明之者也。余老皈空门，辱道人有支许之契。哲人往矣，安仰安放！每读其书，时有弋获，灯前茶罢，不复能执卷请益，永言思之，潸然泪下。遂书以示圣可，并以告诸上首弟子，其未知以余言为然邪否邪？道人名智旭，号素华，亦云藕益，传文不载，法得附书。
　　【题官和尚天外游草】
　　往年游南北两都，剑叟和尚抠衣谒余，是时为秦川贵公子，为山东英妙，已而为西东京循吏，为西台遗老。今遂坏衣髹发，修头陀行，拄杖拈锥，扬眉瞬目，作堂头老和尚。一生面目，斩眼改换，使人有形容变尽之感，而余犹刺促作老秃翁。雀入水化为蛤，我独不能，岂不悲夫！剑叟今年晤余武林，出天外游草示余。剑叟所云天外者，欲界天外耶？无欲无色四空天外耶？欲界之顶即色界天，色界之顶即无色界天，安得有天外之天可游？四空天依于空，空无所依，又安得有空外之天可游？我辈波波碌碌，多生积劫，往来天上人间，安得有一天外之人与剑叟证明此事耶？如来言：有一人发真归元，十方虚空，一时消殒。虚空既言消殒，剑叟所游之天外，未知安放何处？觉浪老人近在皋亭，此老生身在空劫已前，或能知天外事，剑叟试以吾言问之。
　　【书惟谔上座传后】
