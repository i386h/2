<!-- { "loadSidebar": true } -->
　　虞世南汝南公主墓碑真迹第三跋
　　余初阅此书以为视右军头方帖有入室之妙后见米元章书史谓头方即虞所书双钩本在鲍傅师家俗人添入羲之两字及考黄长孺记浔阳人入山得大石中空内有小石刻羲之头方比之绛帖字稍纵逸各有妙处然则绛帖头方盖永兴临右军笔耳余悬断之语似不减老米目击也米又言宋世大令永兴极不易得真迹虽好事家亦无之然则余之有此碑宁啻吉光半幅耶
　　隋贤书出师颂
　　史孝山出师颂系古章草法在宋时有两本天府志索幼安所谓银钩之敏而人间则盛推萧子云余旧于文寿承所见一巻上有祐陵泥金御题征西司马索靖书与宣和瓢印盖天府本也第黯不甚可别细翫其行笔处亦似防蹇澁往往有枫落吴江之恨今年秋家弟敬美购得一巻其大小行模相彷佛而结法特加遒密古雅墨气如新又有大平公主胡书王涯仆射永存珍秘二印越国公钟绍京半印楮尾米友仁敷文鉴定以为隋贤书遂入绍兴内府余窃谓二迹皆自幼安临出特绍兴之所入者佳而宣和之所藏当小次耳小米不能别所以而槩以隋贤目之大似暗中摸索余良幸获再觏此希世之珍所小不满者子云竒迹遂以永絶令人慨叹
　　褚临兰亭真迹
　　唐人临右军褉帖自汤普澈冯承素赵模诸葛贞外其严整者必欧阳率更而佻险者咸属褚河南河南迹尤多米襄阳既于书史称得苏沂家第二本以为出他本上然攷之是双钩廓填耳书史又云右军笔精大令日寒二帖薛丞相居正故物后归王文惠家文惠孙居髙邮并收得褚遂良黄绢上临兰亭一本乏赀之官约以五十千质之后王以二帖质沈存中而携褚书见过请售因谢不复取后十年王君卒其子居髙邮欲成姻事因贺铸持至髙邮以二十千得之此本藏深山民间落黄拾遗熊手以百三十金售余后有襄阳题署备极推与且云是王文惠公故物辛巳嵗购之公孙瓛与书史语合按苏家本于崇宁壬午闰六月手装此则壬午之八月手装耳书法翩翩逸秀防画之间真有异趣襄阳所称庆云丽霄龙章动采庶几近之盖山隂之喆嗣而苏本则其仍孙何得甲彼乙此耶今年为万厯丁丑上距装裱之嵗盖七甲子少三正朔耳安得不六倍其直也又有李伯时一跋虽真迹而似非题此巻故剔之以戒蛇足
　　顔鲁公书竹山潘氏堂聫句
　　唐太师鲁郡文忠公在吴兴日宴客于竹山潘氏堂聫句而手书之凡十九人如处士陆羽僧皎然李观房夔辈皆知名士而所谓粲颛须者于公为子姓皆有文行官爵具家庙碑中公此书遒劲雄逸而时时吐姿媚真蚕头防尾得意笔大较与家庙颉颃而此乃手迹又当逺胜之第宣和书谱实载之目録而考无祐陵御题及宣和瓢印前仅冠以缉熈殿章而后有米元晖鉴定按缉熈殿理宗朝所建也虽隆准宛然能无邯郸子舆之惑乎哉不知靖康之变玉盌金鱼散在人间虽以光尧悬勇爵饼金购募而应者拆洗去之小米能别书不能别所以或为讳其自至理宗日始加以秘殿章识耳此事与杨少师神仙起居法极相类晋府图书则当见收于恭王以永乐之籍入纪纲手而后佚之如髙克明雪霁山行之类不可胜纪余既书此人或笑余直当以八法定真赝不当琐琐出处令后人目以为黄长睿也
　　徐骑省篆书千文后
　　此宋右散骑常侍邠州行军司马徐铉鼎臣篆书千文宋寿皇以赐魏仆射杞者后有诸名贤题跋按骑省篆法朱长文肩之妙品以为能继李秘监絶学于丧乱之余其行笔防画皆精严有法度今此千文虽未敢谓得岐阳峄山之秘而螺匾隐然文武兼济其为真迹无疑独寿皇称赐尚书左仆射同中书门下平章事魏祀而系载淳熈攷之杞以乾道二年十二月拜右仆射同中书门下平章事至三年十一月而罢八年改左右仆射为左右丞相明年为淳熈改元以后固无所谓左仆射而杞于其时已卒未尝为左仆射也得非好事者为画蛇之足耶老谬多遗忘聊记所闻于后俟真赏者鉴定焉
　　按此书亦不恶而少劲密无徐骑省古意跋尾皆一笔俗书以至御笔与玺皆伪作盖不特官称之误已也吴中一子欲售余不应乃强余跋读毕怏怏而去后闻售之嘉兴项氏得百金盖割去余跋而后欺之也谚云若无此辈饿杀此辈然哉
　　林和靖杂诗
　　右和靖林处士君复手书七言近体五首其语冲夷可咏而结体尤峭劲然有韵态不作嵓嵓骨立也苏长公一歌其推许此君至矣然至诗如东野不言寒书似留台差少肉二语便是汝南月旦何甞少屈狐笔也留台者李建中也甞分司御史台攷之集称西台以偶东野当更称耳长公书法匀稳妍妙风神在披拂间而丽句层出尤刺人眼始钱唐人即孤山故庐以祀和靖游者病其湫隘因长公诗后有我笑吴人不好事好作祠堂傍修竹遂徙置白香山祠与长公配故迨于今香火不絶乃其遗迹与长公同巻价踊贵十倍太史公有云伯夷叔齐得夫子而名益彰若君复者抑何其多幸也欤
　　范文正道服賛
　　范文正楷书道服賛遒劲中有真韵直可作散僧入圣评賛词亦古雅所谓宠为辱主骄为祸府是歴后得之非漫语也跋者皆名贤大夫而独文与可黄鲁直栁道传吴原博最着鲁直结法端雅了不作生平险侧而过妍媚极类元人笔如掲伯防陈文东辈亦能办之恐鲁直真迹已亡佚为元人所补耳成化中御史戴仁賛书颇得吴兴意而名不琅琅故拈出之
　　又题伯夷颂
　　此帖与忠宣公告身跋之月余而其后人主奉不能守作余质库中物者十年矣余闻之数责其以原价取赎不得今年初夏悉理散帙分授儿辈因举此二巻以归主奉且不取价嗟夫余岂敢以百金市义名顾满吾甘棠勿剪之愿云耳为范氏后者时时念文正公之手泽为它人者逺则念伯夷近则念李总管庶几其常为魏公家有哉
　　范忠宣告身后
　　题忠宣公告身之一月而为吾家物又十年而始复为范氏物防吾非若有矣昔灵武中兴有以大将军告身易一醉者当其身则可范氏之子孙慎毋以忠宣公为酒资哉【后覔其家付还之故云】
　　六大家十二帖
　　余得蔡忠惠安乐扶防二帖黄文节睂州毕大事二帖于柘湖何良俊氏忠惠帖皆手札藏于其外甥谢氏者仓卒间不作有意笔天真烂熳而结法森然自如文节小似涉意险峻与流利相错前一帖神采尤更更数年中得苏文忠祭黄几道文于朱司成大韶家送梅花帖于嘉兴盛氏攷祭文是元祐三年书玉堂视草匆匆间精思搆结乃尔后有钱状元跋真而不能佳去之送梅花帖大自古雅十指拂拂吐生趣又得米襄阳殷令名帖于故人徽州李守道氏顔真卿帖于华亭杜生亦柘湖旧物也二帖皆跋古碑及墨迹者神骏有风姿虽字不过小楷而有径丈之势第后一帖极讥顔栁之挑剔而已首犯之何也李少师东阳一跋颇精故留之又得赵文敏骑从帖于嘉兴盛氏弭节帖于吾州周应元氏周藏此帖二百十五年矣以余之喜书也辍以相赠二帖剧有右军父子风圆俊精纯可爱最后得薛翠微三札于王宗伯锡爵氏薛书迹传世至少而余独得上清时享四帖于此三帖此君书名不能敌四贤而结法自山隂似不甘其下文休承上清等帖啧啧称此不意有偶然之遇因留其二于赵前而附旧跋于尾其一帖并巻内昔藏苏公久上人米老诗二帖另寘宋贤墨迹巻然二书最致佳品于此巻未易雌黄也吾于六君子书竭资力二十年数得数汰如波斯大舶主采宝山非一地亦非一时也但不至作彼曹剖身騃耳因详记于末以示后人
　　宋名公二十帖
