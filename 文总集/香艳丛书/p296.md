<!-- { "loadSidebar": true } -->
　　不知真宰是谁专，生得韶光此树偏。 
　　吟笔偶遗工部意，赋辞今职翰林权。 
　　风翻翠幕晨香入，霞照危墙夕影连。 
　　移植上园如得地，芳名应在紫薇先。 

　　又　石扬休 
　　开尽夭桃落尽梨，浅菩深萼照华池。 
　　都缘西蜀盘根远，岂是东君属意迟。 
　　烟渗别容曛宿酒，露凝啼脸失胭脂。 
　　须知贾相风流甚，曾许神仙品格奇。 

　　和　学士李定 
　　轻红如杏素遮梨，直似佳人照碧池。 
　　巳是化工教艳绝，莫嫌青帝与开迟。 
　　烟笼绰约明双脸，雨借妖娆入四肢。 
　　西蜀有名须得地，琼林高压百花奇。 

　　和燕龙图海棠　推官杨谔 
　　西汉欺卢橘，东阳爱野棠。 
　　许昌奇此遇，子美欠先扬。 
　　杜宇三春艳，蚕丛一国香。 
　　燕脂点乱雨，生色丽斜阳。 

　　西园海棠　范纯仁 
　　丹葩翠叶竞妖浓，蜂蝶翻翻弄暖风。 
　　濯雨正疑宫锦烂，媚晴先夺晓霞红。 
　　芬菲剑外从来胜，欢赏天涯为尔同。 
　　却想乡关足尘土，只应能见画图中。 

　　〖无题〗　沈立 
　　英韶在前，徒矜下里之曲。风雅未丧，岂系击辕之音。不图缀绮靡之辞，抑将导敦厚之旨耳。海棠虽盛于蜀，人不甚贵，因暇偶成五言百韵律诗一章，四韵诗一章，附于卷末，知我者无加焉。 
　　眠蜀地千里，海棠花犹妍。 
　　万株佳丽国，二月艳阳天。 
　　丛萼匀如布，修蕤巧似编。 
　　彤云轻点缀，赤玉翠雕镌。 
　　瑟瑟光输紫，猩猩血借鲜。 
　　浅深相向背，疏密递勾牵。 
　　轻茜重重染，丹砂细细研。 
　　蕊纤金粟拱，须嫩紫丝拳。 
　　红蜡随英滴，明矶着颗穿。 
　　初茎争袅娜，翘干共蹁跹。 
　　绝代知无价，生香不减■。 
　　分灵应桂苑，钟粹定星躔。 
　　木帝经邦相，花王入室贤。 
　　祥飙加剪拂，卿霭共陶甄。 
　　真宰阴推毅，勾芒与着鞭。 
　　不须忧薄命，好为惜流年。 
　　赞翼施生柄，扶持煦妪权。 
　　主张韶令正，调燮淑威宣。 
　　和气高低洽，芳心次第还。 
　　金钗人十二，珠履客三千。 
　　云雨迷巫峡，风波怨洛川。 
　　聘婷宜住楚，妖冶合居燕。 
　　绣被通宵展，华灯彻曙燃。 
　　横披前槛外，半出假山巅。 
　　暗羡游蜂采，偷输蚁穴沿。 
　　瘦嫌一纲织，柔怯女萝缠。 
　　蓄恨凭谁訉，无言只自怜。 
　　文君酒垆伴，杨子草堂前。 
　　品格生来别，风流到老全。 
　　繁中生怅望，众里见喧阗。 
　　暄暖精神出，晴明意态便。 
　　关关莺对语，两两燕高骞。 
　　天上宜封殖，人间偶伫延。 
　　共樱围别馆，与杏拥斜阡。 
　　清暖帘争卷，黄昏幕尚褰。 
　　低笼金轣辘，高映画秋千。 
　　忽认梁园妓，深疑阆苑仙。 
　　匆匆来蕙圃，远远别芝田。 
　　羞隐溟蒙雾，轻如淡荡烟。 
　　乍逢开羽扇，初喜下云軿。 
　　仿佛回星靥，依稀带翠钿。 
　　五铢衣宛转，七宝帐翩翾。 
　　独立挨霓节，成行列彩旃。 
　　困宜支虎枕，步好衬金莲。 
　　舞定休回袖，妆浓不傅铅。 
　　盖张松郁郁，茵藉草芊芊。 
　　馥郁兰供梦，扶苏柳伴眠。 
　　躯轻弥绰约，腰细更便嬛。 
　　娅姹常颙若，幽柔自洒然。 
　　侍儿罗白芷，婢子列芳荃。 
　　口口浓檀注，腮腮薄粉填。 
　　解围施叶幄，买笑有榆钱。 
　　旖旎环瑶席，婆婆匝玳筵。 
　　娇依屏曲曲，泣对露涓涓。 
　　南陌轻埃蔽，东郊夕照连。 
　　几时休缥渺，从此识蝉娟。 
　　是处遗簪珥，谁家不管弦。 
　　妒姬贪恐失，戏稚惜何颠。 
　　折闪搔头褪，擎摐约腕揎。 
　　戴遮鬟上凤，装压鬓边蝉。 
　　汲引新欢聚，消磨宿忿蠲。 
　　纵观须倒载，命宴必加笾。 
　　翻曲教歌媛，更词送酒船。 
　　乡心须暂解，病眼当时痊。 
　　迢递来油壁，从容住锦鞯。 
　　雅宜交让比，秋兴棣华联。 
　　不愤参朱槿，宁甘混木绵。 
　　酴釄潜失色，踟躅敢差肩。 
　　素奈思投迹，夭桃耻备员。 
　　梧桐愧金井，芍药滥花砖。 
　　并压辛夷俗，潜排宝马蔫。 
　　天恩无久恃，人宠莫长专。 
　　布影交三径，敷荣遍一廛， 
　　凝眸方晔晔，回首旋翩翩。 
　　可忍惊飚挫，胡烦急景煎。 
　　珊瑚随手碎，绛雪绕枝旋。 
　　拂汉霞初散，当楼月自圆。 
　　飘零随蠛蠓，散乱逐漪涟。 
　　灼灼官城外，亭亭锦水边。 
　　抱愁应惨蹙，有泪即潺湲。 
　　午隐迷蝴蝶，朝寒怨杜鹃。 
　　物情元倚伏，人意莫拘挛。 
　　擢秀高群植，称珍极八埏。 
　　未开独脉脉，忧落固悁悁。 
　　别着新文纪，重排旧谱笺。 
　　共知红艳好，谁辨赤心坚。 
　　实事陪朱李，根宜灌醴泉。 
　　栽须怜竹柏，树莫绕乌鸢。 
　　耻托膏腴茂，当随富贵迁。 
　　为多犹底滞，因远尚迍邅。 
　　客思易成乱，心期未省愆。 
　　画思摩诘笔，吟称薛涛笺。 
　　醉目休频送，诗情岂易缘。 
　　薛能夸丽句，郑谷赏佳篇。 
　　止感芳姿美，那怜托地偏。 
　　山经犹罕记，方志未多传。 
　　巧咏忧才竭，冥搜得意颠。 
　　遐陬寡真赏，僻境忍轻捐。 
　　抽秘惭非据，探奇敢让先。 
　　援毫叙名卉，聊用放怀焉。 
　　又 
　　占断香与色，蜀花徒自开。 
　　园林无即俗，蜂蝶落仍来。 
　　青帝若为意，东风无限才。 
　　古今吟不尽，百韵愧空裁。 

　　诗下 
　　商山海棠　王元之 
　　锦里名虽盛，商山艳更繁。 
　　别疑天与态，不称土生根。 
　　浅着红兰染，深于绛雪喷。 
　　待开先酿酒，怕落预呼魂。 
　　香里无勍敌，花中是至尊。 
　　桂须辞月窟，姚合避仙源。 
　　浮动冠频侧，霓裳袖忽翻。 
　　望夫临水石，窥客出墙垣。 
　　赠别难饶柳，忘忧肯让萱。 
　　轻轻飞燕舞，脉脉息妫言。 
　　蕙陋虚侵迳，梨凡浪占园。 
　　论心留蝶宿，低面厌莺喧。 
　　不恭神仙品，（好事者作花品以此为神仙）何辜造化恩。 
　　自期栽御苑，谁使掷山村。 
　　绮季荒祠畔，仙娥古洞门。 
　　烟愁思旧梦，雨泣怨新恩。 
　　画恐名妃恨，移同卓氏奔。 
　　只教三月见，不得四时存。 
　　绣被堆笼势，燕脂浥泪痕。 
　　贰车春未去，应得伴芳樽。 
　　别堂后海棠 
　　一堆红雪媚青春，惜别须教泪满巾。 
　　好在明年莫憔悴，校书兼是爱花人。（此花余去后是推官王校书移人） 
　　题钱塘县罗江东手植海棠 
　　江东遗迹在钱塘，手植庭花满县香。 
　　若使当年居显位，海棠今日是甘棠。 

　　寓居定慧院之东，杂花满山，有海棠一株，土人不知贵也　苏东坡 
　　江城地瘴蕃草木，只有名花苦幽独。 
　　嫣然一笑竹篱间，桃李漫山总粗俗。 
　　也知造物有深意，故遣佳人在山谷。 
　　自然富贵出天姿，不待金盘荐华屋。 
　　朱唇得酒晕生脸，翠袖卷纱红映肉。 
　　林深雾暗晓光迟，日暖风轻春睡足。 
　　雨中有泪亦凄怆，月下无人更清淑。 
　　先生食饱无一事，散步逍遥自扪腹。 
　　不问人家与僧舍，拄杖敲门看修竹。 
　　忽逢绝艳照衰朽，叹息无言惜病目。 
　　陋邦何处得此花，无乃好事移西蜀。 
　　寸根千里不易到，衔子飞来定鸿鹄。 
　　天涯流落俱可念，为饮一樽歌此曲。 
　　明朝酒醒还独来，雪落纷纷那忍触。 

　　海棠　前人 
　　东风袅袅泛崇光，香雾霏霏月转廊。 
　　只恐夜深花睡去，高烧银烛照红妆。 

　　游海棠西山示赵彦成　邵康节 
　　东风吹雨过溪门，白白朱朱乱远村。 
　　雁石已无回唇势，岸风犹出系船痕。 
　　时危不厌江山僻，客好惟知笑语温。 
　　莫上南冈看春色，海棠花下却销魂。 

　　海棠　韩持国 
　　濯锦江头千万枝，当来未解惜芳菲。 
　　而今得向君家见，不怕春寒雨湿衣。 

　　在禁林时有怀荆南旧游　元厚之 
　　去年曾醉海棠丛，闻说新枝发旧红。 
　　昨夜梦回花下饮，不知身在玉堂中。 

　　海棠　洪觉范 
　　酒入香腮笑不知，小妆初罢醉儿痴。 
　　一株柳外墙头见，却胜千丛着雨时。 

　　海棠　崔德符 
　　浑是华清出浴初，碧绡斜掩见红肤。 
　　便教桃李能言语，要此娇妍比得无。 

　　海棠(并序)　梅圣俞 
　　道损司门前日过访，别且云：计程二月到郡，正看海棠。颇见太守风味。因为诗以送行。 
　　蜀州海棠胜两川，使君欲赏意巳猛。 
　　春露洗开千万株，燕脂点素攒细梗。 
　　朝看不足夜秉烛，何暇更寻桃与杏。 
　　青泥剑栈将度时，跨马莫辞霜气冷。 
　　海棠 
　　江燕入朱阁，海棠繁锦条。 
　　醉生燕玉颊，瘦聚楚宫腰。 
　　曾不分香去，尤宜着意描。 
　　谁能共吹笛，树下想前朝。（余尝于宋宜狄宅见固画明皇于海棠花下吹觱篥，宁王吹笛） 
　　又 
　　要识吴同蜀，须看线海棠。 
　　燕脂色欲滴，紫蜡带何长。 
　　夜雨偏宜着，春风一任狂。 
　　当时杜子美，吟遍独相忘。 

　　海棠　王荆公 
　　绿娇隐约眉轻扫，红嫩妖娆脸薄妆。 
　　巧笔写传功未尽，清才吟咏兴何长。 

　　移岳州去房陵道中见海棠　张芸叟 
　　马息山头见海棠，群仙会处锦屏张。 
　　漫天风雨行人绝，自落自开还自香。 

　　和何靖山人海棠　文与可 
　　为爱香苞照地红，倚栏终日对芳丛。 
　　夜深忽忆南枝好，把酒更来明月中。 

　　晁二家有海棠，去岁花开。晁二呼杜卿家小娃歌舞，花下痛饮。今春花开复欲招客，而杜已出守。戏以诗调之　张文潜 
　　颇疑蜂蝶过邻家，知是东墙去岁花。 
　　骏马无因迎小妾，鸱夷何用强随车。 

　　雨中对酒，庭下海棠经雨不谢　陈参政 
　　巴陵二月客添衣，草草杯盘恨醉迟。 
　　燕子不禁连夜雨，海棠犹待老夫诗。 
　　天翻地覆伤春色，齿豁头童祝圣时。 
