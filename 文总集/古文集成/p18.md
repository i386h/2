<!-- { "loadSidebar": true } -->
　　宋有天下明圣相继承平日乆元气胥会至昭陵之世盛矣宗工钜儒磊落相望于是时濂溪先生实出于舂陵焉先生姓周字茂叔晚筑庐山之下以濂名其溪故世称为濓溪先生舂陵之人言曰濂溪吾乡之里名也先生世家其间及寓于他邦而不忘其所自生故亦以是名溪而世或未之知耳惟先生仕不大显于时其泽不得究施然世之学者攷论师友渊源以孔孟之遗意复明于千载之下实自先生发其端由是推之则先生之泽其何有穷哉葢自孔孟没而其微言仅存于简编更秦火之余汉世儒者号为穷经学古不过求于训诂章句之间其于文义不能无时有所益然大本之不究圣贤之心鬱而不章而又有颛从事于文辞者其去古益以逺经生文士自歧为二涂及夫措之当世施于事为则又出于功利之末知力之所营若无所与于书者于是有异端者乘间而入横流于中国儒而言道徳性命者不入于老则入于释间有希世杰出之资攘臂排之而其为说复未足以尽吾儒之指归故不足以抑其澜而或反以激其势嗟乎言学而莫适其序言治而不本于学言道徳性命而流入于虚诞吾儒之学其果如是乎哉陵夷至此亦云极矣及吾先生起于逺方乃超然有所得于其心本乎易之太极中庸之诚以极乎天地万物之变化其教人使之志伊尹之志学顔子之学推之于治先王之礼乐刑政可举而行如指诸掌于是河南二程先生兄弟从而得其说推明究极之广大精微殆无余蕴学者始知夫孔孟之所以教葢在此而不在乎他学可以至于圣治不可以不本于学而道徳性命初不外乎日用之实其于致知力行具有条理而诐邪淫遁之说皆无以自隠可谓盛矣然则先生发端之功顾不大哉
　　隆兴濂溪祠堂记【晦庵】
　　葢尝切谓先生之言其髙极乎无极太极之妙而其实不离乎日用之间其幽探乎隂阳五行造化之而其实不离乎仁义礼智刚柔善恶之际其体用之一源显微之无间秦汉以下诚未有臻斯理者而其实则不外乎六经论语中庸大学七篇之所传也葢其所谓太极云者合天地万物之理而一名之耳以其无器与形而天地万物之理无不在是故曰无极而太极以其具天地万物之理而无器与形故曰太极本无极也是岂离乎生民日用之常而自为一物哉其为隂阳五行造化之者固此理也其为仁义理智刚柔善恶者亦此理也性此理而安焉者圣也复此理而执焉者贤也自尧舜以来至于孔孟其所以相传之说岂有一言以易此哉顾孟氏既没而诸儒之智不足以及此是以世之学者茫然莫知所适髙则放于虚无寂灭之外卑则溺于杂博华靡之中自以为道固如是而莫或知其非也及先生出始发明之以传于程氏而其流遂及于天下天下之学者于是始知圣贤之所以相传之实乃出于此而有以用其力焉此先生之教所以继往圣开来学而大有功于斯世也
　　袁州州学三先生祠记【晦庵】
　　宜春太守广汉张侯既新其郡之学因立濂溪河南三先生之祠于讲堂之东序而以书来属熹记之葢自邹孟氏没而圣人之道不传世俗所谓儒者之学内则局于章句文词之习外则杂于老子释氏之言而其所以脩已治人者遂一出于私智人为之凿浅陋乖离莫适主统使其君之徳不得比于三代之隆民之俗不得跻于三代之盛若是者葢已千有余年于今矣濂溪先生于百世之下乃始深探圣贤之奥防观造化之原而独心得之立象著书阐发幽秘词义虽约而天人性命之微脩已治人之要莫不毕举河南两程先生既亲见之而得其传于是其学遂行于世士之讲于其説者始得以脱于俗学之陋异端之惑而其所以脩已治人之意亦往往有能卓然不惑于世俗利害之私而慨然有志于尧舜其君民者葢三先生者其有功于当世于是为不小矣然论者既未尝考于其学又拘于今昔显晦之不同是以莫知其本末源流之若此而或轻议之其有略闻之者则又舎近求逺处下窥髙而不知即事窥理以求其切于脩已治人之实也呜呼张侯所以作为此祠而属其笔于熹者其意岂不有在于斯与
　　鄂州州学四贤堂记【勉斋】
　　隂阳分而五行具人物生而万事出而太极之妙为之根柢而周流其间充塞宇宙贯彻古今不可须防离也形交气感而禀受不齐欲动情胜而好恶无节心以形役志以气移理以欲昏性以情凿乡之不可离者梏亡茅塞莫之存矣图书出而天文始兆圣贤生而人文始开二仪肇分仁义着矣五气顺布五事备矣礼以天秩典以天叙而教行焉因至显之象验至微之理即人事之当然察天命之本然加之以操存持养则动容周旋无适而不由于斯道之中矣圣贤之功与天无间凡有血气莫不尊亲心之秉彛不容己也周徳既衰邪说并作言道者祖虚无论治者尚功利谈经者溺训诂工文者骋词华千有余年天理湮晦虽闳博俊伟之才未有能穷其防归者也圣宋龙兴徳配天地尊道以儒出治以仁经术文章一根于理鸿儒硕士彬彬辈出上拟三代下轶汉唐何其盛哉渐摩积累斯道之乆蚀者复明焉濂溪周先生不由师傅洞见道体推无极太极以明隂阳五行之本人物化生万事纷扰则定之以中正仁义而人极立焉盖与河图洛书相为表里周子以授伊洛二程子程子所言道徳性命皆自此出而微词奥义学者未之达也新安朱先生禀资髙明厉志刚毅深潜黙识笃信力行体用一源显微无间之防超然独悟而又条画演绎以示后学周程之道至是而始着矣穷理尽性以至命存心养性以事天非四先生孰能发之道之不明以学者无所见而异端祸之也四先生之道本诸人心之所固有天理之所不可易则邪说不得肆而皆趍于至正之途止于至善之地矣天下学者尊信崇尚以为孔孟之徒复生斯世祠之学宫以起学者敬慕之心是则师儒之职会稽石君继喻之意也石君为鄂州教授而某适分符于沔石君之先太常寺簿师朱先生为门人髙第以某为同门后进也嘉定八年二月四先生祠成遣其学正张某来请记四先生之书家传而人诵之矣述其关于道体之大要以见四先生之道光明盛大其本原固有自也夫以天命之在人甚明前贤之教人甚至圣朝之重道甚隆师儒之卫道甚切则游于学校而拜于祠下者亦思所以自勉哉
　　南雄州学四先生祠记【真西山】
　　南雄州始立周子二程子朱子之祠于学教授陈应龙属真某为之记某曰四先生之道髙矣美矣抑某之愚未能闚其籓也将何辞以记之虽然昔尝闻其畧矣道之大原出于天其用在天下其传在圣贤此子思子之中庸所以有性道教之别也葢性者智愚所同得道者古今所共由而明道阐教以觉斯人则非圣贤莫能致与故自尧舜至于孔氏率五百嵗而圣人出孔子既没曽子子思与邹孟氏复先后而推明之百有余嵗之间一圣三贤更相授受然后尧舜禹汤文武周公之所以开天常立人纪者粲然昭陈垂示罔极然则天之生圣贤也夫岂苟然哉不幸战国嬴秦以后学术涣散无所统盟虽以董相韩文公之贤相望于汉唐而于渊源之正体用之全犹有未究其极者故仅能着卫道之功于一时而无以任传道之责于万世天启圣朝文治休洽于是天禧明道以来迄于中兴之世大儒继出以主张斯文为己任葢孔孟之道至周子而复明周子之道至二程子而益明二程之道至朱子而大明其视曽子子思邹孟氏之传若合符节岂人所能为也哉天也然四先生之学岂若是之立竒见尚新説求出乎前人所未及耶凡亦因乎天而已葢自荀杨氏以恶与混为性而不知天命之本然老庄氏以虚无为道而不知天理之至实佛氏以刬防彛伦为教而不知天叙之不可易周子生乎絶学之后乃独深探本原阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬防彛伦非教也阐圣学之户庭祛世人之蒙瞆千载相传之正统其不在兹乎呜呼天之幸斯文也其亦至矣南雄为郡邈在峤南士习视中州号称近厚迪之以至正之学必将有俛焉自力者然陈君之所望于学者果焉属耶天之命我万善具全一毫有亏是旷天职昔之君子凛然渊冰没世弗懈者凢以全吾所受焉耳嗟后之世何其与古戾也利欲之风深入肺腑理义之习目为阔迂已之良贵弃置如弁髦而轩裳外物则决性命以求之弗舍也吁是不可谓之大惑乎志于道者其将何所用力乎缅观往昔百圣相传敬之一言实其心法葢天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衘辔也情之横放甚于溃川敬其隄防也故周子主静之言程子主一之训皆其为人最切者而子朱子又丁宁反复之学者傥于是而知勉焉思虑未萌必戒必惧事物既接必防必钦动静相因无少间断则天徳全而人欲泯大本之所以立达道之所以行其不由此欤陈君幸以为然则愿以此刻于祠之壁为学者观省之助若夫诵其言而不反诸躬惟其名之趍而匪实之践是岂四先生立教之意又岂陈君所望于南邦之士者哉












　　古文集成巻十三
　　钦定四库全书
　　古文集成巻十四　　　　宋　王霆震　编前乙集八
　　记
　　复斋记【五峯】
　　易卦有复孔子曰复反也所以反本复始求全其所由生也人之生也父天母地天命固所有也方孩提未免于父母之懐及少长聚而嬉戱爱亲敬长良知良能在而良心未放也逮成童既冠嗜欲动于内事物感于外内外纷紏流于所偏胜故去于道日以逺也此大学所以不传而人心之所以流漫支离不可会归于一欤扶风马君名其种学绩文之所曰复斋不汨于流俗慨然有志于大学之道因予友彪子也来求言予安能知然从事于斯如老农之服田力穑也乆矣请试言其耕耨収获之功焉夫人非生而知之则其知皆縁事物而知縁事物而知故迷于事物流荡失中无有攸止自青阳至于黄髪茫茫如旅人不得归家而安处也今欲驱除外诱不失其赤子之心以复其所由生之妙则事事物物者乃人生之所不可无而亦不能扫灭使之无者也儒者之道率性保命与天同功是以即事即物不厌不弃必身亲格之以精其知焉夫事变万端而物之感人无穷格之之道必立志以定其本而居敬以持其志志立于事物之表敬行乎事物之内而知乃可精目流于形色则知自反而以理视耳流于音声则知自反而以理聴口流于唱和则知自反而以理言身流于行止则知自反而以理动有不中理未尝不知知之未尝复行此顔子所以克己复礼不逺复而庶几于圣人者也及其久也徳盛而万事一体仁熟而变通不穷岂特不为事物所迷乱而已哉视聴言动皆由至理形色音声唱和行止无非妙用事各付事物各付物人我内外贯而为一应物者化在躬者神至此则天命在我无事于复而天地之心可一言而尽矣复之道于是为至马君勉之哉母惊焉而谓予言之狂也必顾名思义与其朋友牵连而复于道然后为称矣
　　复斋记【晦庵】
