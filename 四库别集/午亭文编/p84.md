<!-- { "loadSidebar": true } -->
　　嵗之除夜读足下见仆二钱説闗监督劄所为诗二章且吟且思至于终夜喜不能寐嵗之元日朝退暂憩署中意益感奋因自强于善念钱之用为亷为恵介在取与又为一钱説一篇以广其意夫以足下之才雄于述作诗则清越秀美中于法度而其意指之所存主于劝导规诫与人为善仆之所为诚不足以当歌咏之万一而窃自喜者谓为知仆之心也仆麄疎顽钝无以自立于世虽欲竭其愚不肖之力自度无有可合于时惟是冰兢自持所不敢变壊者区区之心而已耳孔子曰不患人不已知老子亦言知希我贵而仆谓足下知仆之心为可喜者岂有所私见哉以足下与人为善勤勤然动仆感奋之意而坚其为善之心也使仆不闻足下之言不有以动其感奋之意坚其从事于善之心则是仆之可忧者莫大乎此今幸而知感奋矣坚其心矣谓之可喜亦岂不然乎昔穆公问于子思曰县子言子之为善不欲人誉已信乎子思曰非臣之情也臣之修善人知之而誉臣是为善有助也此臣之所愿而不可得者也修善而人莫知则必毁臣是为善受毁也此臣之所不愿而不可避者也仆之意亦犹子思之意也虽然子路人告之有过则喜孔子谓不见是而无闷亦望足下有以勤攻吾之阙而已自足下而外不知吾者多矣不知则必毁吾亦岂能避之哉能勿闷焉盖不敢不以圣人之道自勉也
　　与韩佚园书
　　分袂以来七易年所时有人至便问兴居极知佳胜前接手书记存情文备至笔札之工有加于昔伏读数过千里外遂如觌面可胜欢慰生平知交落落如吾兄者能复有防异时林山泉石投老余闲闗门学道性命之友舍吾兄其又谁与此往日之素心倦逰思归系念弥切仕宦之味今已饱甞迂怪成僻比昔更复可笑虽身婴尘网此心如坐深山坚白自守誓不取公家一钱已习惯自然人亦不以为异不以为同如世间无此人也盖自昔家世所遗薄有治生之业节身俭用足供朝夕以此都无求于世而二十年来萧然皆尽矣然守其困约不敢变者亦实不能也盖其平生性质不能以其所不能者强之使能此与吾兄三十年寒牕灯火时所深知而笃信者也亦何足道哉然每念吾兄家居澹泊亦竟爱莫能助故人知我但区区鄙懐不无自愧亦惟故人爱我是以具道其所以然者不觉耳长安路回首使人索然又恐吾兄徒有跋渉之劳断可勿萌此意非相知之深不敢轻率及此附寄薄物唯哂存之不具
　　与杨都諌书
　　顷承见过语次及玉堦玩易笃事亲孝二事仆所撰玉堦墓碑盖専以讲学櫽括其生平故于玩易之笃略见之矣窃以自昔伏羲神农黄帝尧舜数大圣人皆孝子也伏羲神农黄帝尧不以孝名而舜曰大孝者以其处人伦之变也葢瞽瞍傲象之事圣人直以安常处顺为心天下万世见其所遭人伦之变如彼而所处之善如此故以大孝名之然而非舜之志也孔子孟子特以此教天下万世之为人子者曰不幸而有父母兄弟之变则当如舜之所为大孝者耳非谓伏羲神农黄帝尧之孝皆不如舜而舜之孝独出于数圣人之上是以数圣人之孝有不必皆称者也甞见朱子解周礼师氏之官以三徳教国子一曰至徳以为道夲二曰敏徳以为行本三曰孝徳以知逆恶以谓至徳云者诚意正心端夲清源之事道则天人性命之理事物当然之则修身齐家治国平天下之术也敏徳云者彊志力行畜徳广业之事行则理之所当为日可见之迹也孝徳云者尊祖爱亲不忘其所由生之事知逆恶则以得于已者笃实深固有以真知彼之逆恶而自不忍为者也又自注云至徳以为道夲眀道先生以之敏徳以为行夲司马温公以之孝徳以知逆恶则赵无愧徐仲车之徒是已由是言之有明道之学术不难为温公之事功至如赵无愧徐仲车之所为则固已恢乎裕如矣玉堦之学将以求进乎至徳以为道夲而所谓敏徳孝徳以为行夲以知逆恶者盖将真知而力行焉故撮其生平而以讲学为説有无俟乎兼陈而备举者焉而玉堦之得乎已而传于后世者已具于吾説之中盖亦自以为此或者古人立言之体当如是也仆诚愚陋无所知识与玉堦同学久重以其孤之请而亦有所不能自已于中者故不辞而为之铭未知有当焉否也幸髙明有以教之拳拳切望不宣






　　午亭文编巻三十九
　　钦定四库全书
　　午亭文编卷四十
　　大学士陈廷敬撰
　　颂　箴　铭　赞
　　幸阙里颂【有序　时直内廷特命臣与议】
　　皇帝康熈之二十有三年是嵗甲子东廵狩谒孔子林庙先事
　　皇帝曰事先师礼重且严汝廷敬实惟予旧讲臣其与议所宜行臣从诸臣后议具上
　　诏曰俞及恭覩礼成臣不胜懽忭震跃仰惟
　　皇上圣神首出化洽万邦君师之统千禩一时乃犹屈已求贤询舆访道广厦细旃之上册书讨研勤逾儒素遐瞻东鲁慨想宣尼希代旷古前未有也其时三事大夫飏言曰昔者刻玉逰河披图廵雒襄壄之驾涂山之防皆能焜耀简籍垂于方来今兹万国既同诚宜宣省风教展义鲁邦下塞众望
　　皇上凝睿思延廷问乆之廼曰朕慕圣道厯久于兹敬因省方诣先师宅里其母重烦吾民供亿于是肆赦轸农蠲租已责敷恺泽于天下乃厯吉日协灵辰壄庐警路宫正设跸玉舆晓升帷殿夕御前驱珠旗属车日羽以临乎岱宗是时未臻夫阙里也飞斾江淮观民设教月屇黄钟旋轸南陆聿来圣居览观山川云物庙寝图书之盛严恭将事礼行乐奏圣歆如荅【臣】廷敬虽不得备从官之列缅懐宫墙逖稽掌故太牢特祀肇自西京褒成祼将爰及东汉贞观定朝防之仪开元锡文宣之号器物之赐渥于广顺陪位之班诏始祥符至和加衍圣之称承安世曲阜之令凡为崇儒重道是以异代同符若乃万世师表之称则与乾坤同其悠乆也六经表章之泽则与日月并其光华也留凤葢于防门车服礼器所未备也颁龙章于乡校普天率土所共瞻也矞矞皇皇莫与京矣【臣】谨拜手稽首而献颂曰
　　惟圣体道生民防萃徳逾位兮惟
　　帝则圣统壹万类位斯配兮龙飞于天周覧八极嘉凤徳兮圣作物覩垂祀万亿视鲁国兮
　　帝开明堂于羮于墙坐则见兮
　　帝防方岳东西南朔来殷荐兮
　　銮车戾止锵锵穆穆金丝肃兮
　　驻跸古亭云霞委属清泉澓兮上公稽首笾豆奔走昭世守兮暨四姓后博士童耉
　　恩滂厚兮赐所过租歌腾于涂惠我人兮惟
　　帝福我我神其妥戴
　　大君兮莘莘髦士百尔济济颂声美兮于赫
　　帝功与天比崇无终穷兮
　　圣文神武至徳颂【并序】
　　惟我
　　皇上圣文神武躬御大寳君临万邦于今三十载矣维时九垓轨道四海波澄至徳所敷际天蟠地黎庶咸登仁夀寰宇共厎时和固已符合三皇功加五帝矣而我皇上犹复治益求治宵旰之焦劳宫庭之咨儆无息不以生民为念此与书传所称大禹之勤俭成汤之寛仁文王之不遑暇食若出一辙盖先圣后圣防不同揆也夫是以蠲租减赋省敛省耕凡山陬海徼穷荒僻陋之乡扶杖嬉逰瞻
　　天表聆
　　玉音识朝廷之徳意被盛世之恩膏咸感激帖息如雷霆之鼓万物防不振慴其威又如雨露之沐羣生靡不沾濡其泽盖区宇荡平中夏肃穆有由然也至如外藩之地辽逺之区其属四十有八部众地大蘖牙间生而自我
　　皇上建极以来治化光被四十八部之长皆谨凛震慑以为上有
　　圣人徳洋恩普靡不得其所此真吾君吾所天也以故顿颡请命奉贽称臣盖今天下太平数十年
　　圣天子功徳隆盛浸灌浃洽入于人心无逺无近愿俯首而承顺者皆动于不自知而感于不及觉非威力之所加非诏檄之所廹盖边徼之外其愿为
　　圣天子之民而以不得亲见
　　圣天子赫濯之声灵为怅怅者正不止四十八部矣乃喀尔喀曩在防古则雄长一方拥其部族人民十余万众虽贡使络绎而未甞躬修臣节今者戴
　　天威而懐
　　圣徳向化输诚倾心臣服
　　皇上又念其僻处边陲防知礼教
　　宸衷裁决抚安激劝必
　　车驾亲临于是乃驭驯駮之驷乗雕玉之车明月珠旗干将雄防纠纷交错猗靡扶舆壮中土之英声示逺人以文徳
　　驾至之日诸部咸集盖莫不覩车旗甲从而嗒然自失也仰文物声名而忻然叹羡也慕义归诚聿得沐恩光亲笑语而懽忭相庆也
　　天子嘉之隆以宴赉爵秩有差什五有制于时庭实既陈
　　皇欢是式献万夀而喜气緜幕醉百壶而军声恺康于以靖障塞于万年震威灵于奕叶洵超古轶今之伟畧哉【臣】忝窃遭逢得侍
　　廷陛不能韬弓荷殳帓首韡袴跃马以从
　　驾旋之时拜贺于车尘马足之前覩侍卫之雍容见师陈之整肃用以舞蹈抑用以自愧也而间従扈从诸臣得悉诸部落免胄趋风革心效顺之盛事踊跃之至无以颂扬谨赋韵语纪载神功垂诸来世使知我
　　皇上之所以治冠百王功髙千圣者盖诚如天之无不覆如地之无不载凡有血气莫不尊亲而非徒以区宇荡平中夏肃穆为盛治也颂曰
　　上圣垂统巍巍皇皇仁育义正怙冒万方时雍风动謡俗乐康迩安逺慕恩遍遐荒幅西东朔南万里日月出没至无涯涘防不率从我疆我理
　　皇风震赫奋扬
　　天威驯枭屈虣匪徳焉归鸿泽以濡詟我
　　帝命咸来享之遂若厥性环翼我畿邉氓永靖
　　恩覃万祀歴久逾深
　　帝念外服悉天所临万物得所予惟宅心古者天子有适诸侯言廵所守行庆赐休兵车百万烈烈其旂清风卷舒交龙熊螭平沙际天雷迅云驰桓桓纠纠罗列卫营耳耳前驱雅雅吉行士若衔枚骖牡不鸣殷殷雷霆川谷以震既奉
　　帝车亦象天陈恃力者殱从徳者顺弓櫜不控箙委羽铓一农之饥饲以峙粻一夫之寒暖以袭裳扶老提稚近天子光四十八部増一曰九匪惟册九来者恐后五十余属厥角稽首逾于古昔王防其图百辟内向要荒外俱吚嗢重译万状睢盱一我冠带同我车书
　　帝曰汝众朕不専有天下万家四海为守爵赏赉予继絶持危濯痍吹温登之皥熈如雨载霖如日初晞踯躅讴歌舒愉以嬉惟
　　帝锡嘏如山如茨降百斯祥延万斯禧醇醴万石嘉樽静笾既庄以和秩秩斯筵存问龆耋
　　玉音朗然守约则丰克已乃贤瞿瞿兢兢若临深渊如带如砺如石其磐凡兹藩长
　　帝训是式毋怠毋虞毋敢失职
　　帝之归来如离慈哺攀遮衮衣逺越闾伍
　　帝其何时更歴下土缅昔重华王畿靡遥九州虽建亦有三苖三代之域兵甲未销孰嫓我
　　皇文神武圣燮伐既张干羽大定扩清疆圉恵安黎元治成礼备功昭徳宣永永眉夀昌炽万年
　　言箴
　　与其易尔言也宁丧尔躬丧尔躬人所同也易尔言祸不可穷也不车而裂不鼎而烹也水溺火焚情相攻也嘅然永叹以身终也胡不忍于俄顷而祸及生平也
　　动箴
　　天下之动凶悔吝何多也主吉而动凶悔吝如我何动以吉其后有他我其如凶悔吝何吉不易为静以胜之天下不能有静而无动也动之其奚宜易称几者动之防知几其神惟君子吾与归
　　虚舟亭铭
　　我游于人人触而怒怒不在人触以我故我与世游载沉载浮泝焉洄焉泛泛中流适彼万里一叶轻苹随所遇遭无有怖嗔或干翠霞或栖丹壑志士防心黙往自托自托伊何体物无方大莫之国无何之乡方舟济河虚船洋洋船来触舟然无人有人怒呼无人曷云不见其人不获其身虚舟名亭汝视汝听
　　信芳斋铭
