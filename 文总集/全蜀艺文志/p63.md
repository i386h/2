<!-- { "loadSidebar": true } -->
　　夔在春秋为子国楚并为楚九县之一秦为鱼复汉为固陵蜀为巴东梁为信州初城于瀼西后周大总管龙门王公述登白帝叹曰此竒势可居遂移府于今治所是嵗建徳五年隋初杨素以越公领总管又张大之唐兴武徳二年诏书其以信州为防州七年増名都督府督黔巫一十九郡开元中犹领七州天寳初罢州置郡号云安至徳二年命嗣道王链为太守赐之旌节统峡中五郡军事乾元初复为州偃节于有司第以防御使为称寻罢以支郡江陵按版图方轮不足当通邑而今秩与上郡齿特以带蛮夷故也故相国安阳公乾曜尝参军事修图经言风俗甚备今以郡国更名之所以然着于壁云凡名殊必以国事建必以年谨始也长庆二年五月一日刺史中山刘禹锡记
　　懐崧楼记　　　　　　　　　李徳裕
　　懐崧思解组也元和庚子嵗余获在内庭常僚九人丞弼者五而十数【二字集作数十】年间零落将尽今所存者惟余与【集无此三字】三川守李公而巳【已殁者西川杜公武昌元公中书韦公镇海路公吏部沈公左丞庾公舎人李公】既太和己丑嵗复集旧老闻【集无闻字】同升台阶或才叹止舆已协白鸡之梦或未闻税驾遽有黄犬之悲则【集无则字】向之荣华可以凄怆况余忧伤所侵疲苶多病当惊北叟之伏【集作福】岂忘东山之归此地旧施【集作隠】曲轩旁隠【集作傍施】壀堄竹树隂合檐楹昼昏喧雀所依凉飇罕至余尽去危堞敞为虗楼剪榛木而始见前山除宻篠而近对佳【集作嘉】树【防前旧有大辛夷树亦为草木所蔽】延清辉于月幌【集作观】留爱景于寒甍【集作荣】晨憇宵逰皆有殊意【集作致】周视原野永懐崧峯肇此佳名且符夙尚尽庾公不浅之意写仲宣极望之心贻于后贤斯乃无愧丙辰嵗丙申月庚辰日【集无此三字】银青光禄大夫守滁州刺史李徳裕记
　　望雪楼记　　　　　　　　　　邓衮
　　上纉位年京兆公繇亚荆牧彭捜鲠治蠧化者耘而革之不易节而政成既而府署亭台之弊壊者咸理新之明年秋作望雪楼讫功俾进士邓衮铭之围蜀之鄙截如巨砥厥郡维彭比西天屏危碧峭青戛霄摩防鲸跳虬奔限蛮隔蕃上排雪峰延叠万重鹤甃瑶骈月积绡鲜振古不泐四节一色皎皓披飘寒锢隂胶光涵二水冷射千里仁哲所嘉名之玉垒公来未朞毕完瘵凋乃于崇墉作为丽谯长材羡工不伐不徭趾故规新不僭不骄经之浃辰翚飞迢迢三伏赫曦九野如烧斯焉一登神涤烦销他日征黄羊碑召棠下客贡铭永播徳芳先是王仆射潜萧桂州祐继守斯郡二公陶竒撰幽不乏心匠于西湖台岛花竹列植布置罔不宛妙维雪山彭之殊观独莫经意岂非天待我公作赏迹乎昔西汉进儒术臣多真方魏晋扇虗吏采风流孰若公精六籍练众务蕴张赵之干敏兼王谢之清雅辩辞盈庭奋毫电飞具牍百幅歴眸氷释前可以折穆之之角近可以挫戴胄之鋭则不止有逸暇览眺盖防节大斾师长列侯方钧平衡肃和神人廹期矣衮不佞镵公竒绩觊识士和望雪不取于澄心莹目将以思洁白登楼不取于栉清沐旷在据上睨下察人之利病亦敷政之嘉术也大中元年九月记
　　益州重修公宇记　　　　　宋张咏
　　按图经秦恵王遣张仪陈轸伐蜀灭开明氏卜筑是城方广七里从周制也分筑南北二少城以处商贾少城之迹今并湮没命郡曰蜀郡自秦至汉民户益繁改郡曰益州由汉至唐逆顺增损出诸史牒此不复言隋文帝封次子秀为蜀王因附张仪旧城增筑南西二隅通广十里今之官署即蜀王秀所筑之城中北也唐宗幸蜀升为成都府唐末政弛诸蛮内寇高骈建节即时驱除以为居人围闭多萦肿疾始筑罗城方广三十六里【清逺江元在州前筑罗城开移今所】顾城之大小足以知四民之治否朱梁移唐鼎逺人得以肆志王建孟知祥迭称伪号干徳初王师吊伐申命参知政事吕余庆知军府事取伪册勲府为治所淳化甲午嵗土贼李顺据有州城偏师一兴寻亦殄灭【是年降府为州】危楼壊屋比比相望台殿余基屹然并峙官曹不次非所便宜至道丁酉嵗咏始议改作计工上请帝命是俞仍委使守以董于役其计材也先二年讨贼之始林箐隂深多隠亡命诏许其剪伐以廓康庄得竹凡二十万木椽二万条贼乱之余人多违禁帝恩寛贷舍死而徒又以徒役之人陶土为瓦较日减工人不告倦嵗得瓦四十万新故相兼无所阙乏毁逾制将颠之屋即栋梁桁栌之众不复外求平屹然台殿之址即砖础百万之数一以充足其计役也得系岸水运一千人更为三畨分受其事夏即早入晚归当午乃息冬即辰后起工迨申而罢所以养人力而防寒燠也自夏徂冬十月工毕无逰手无逃丁所谓不劳而成矣其计匠也先举民籍得千余人军籍三百人分为四畨约旬有代指期自至不复追呼由台殿之土资圬墁之用与夫堑地劳人省功殆半其东因孟氏文明防为设防防廊有楼防后起堂中门立防通于大门其中因王氏内西楼为后楼楼前有堂堂有掖室室前回廊廊南暖防屏有黄氏【名筌】画双鹤花竹怪石在焉众名曰双鹤防次南凉防壁有黄氏画湖滩山水双鹭在焉其画二壁洎鹤屛皆于壊屋移置因名曰画防凉暖二防便寒暑也二防之东官厨四十间厨北越通廊廊北为道院一防一堂厨与道院本非正位盖撙减古廊二础之外蜀地所安也凉防西有都防防在使院六十间之中所以便议公也院北有节堂堂北有正堂与后楼前为次西位也节堂西通兵甲库所以示隠故也凉都二防南列四署同寮以居前门通衢后门通防所以便行事也公库直室客位食防之列马廏酒库园菓蔬流之次四面称宜无不周尽踈篁竒树香草名花所在有之不可殚记东挟戍兵二营南有资军大库库非新建附故书改朝西门为衙西门去三门为一门平僣伪之迹合州郡之制允谓得中矣不损一钱不扰一民得屋大小七百四十间【二营不在数】有以利事矣若使木朽而后计役耗官损民何啻累百万计州郡兴修无足纪录且欲旌其削伪为正无惑逺民使子孙不复识逾僭之度恭以给事圣门上贤当朝硕徳立言稽事理合化元不虗美不隠恶文成笔端动即不朽欲凭实録以光逺方其兴修事迹巳述在前给事中判昭文馆事安定梁周翰系曰夫九州之险聚于庸蜀为天下甲也五方之俗擅于繁侈西南为域中之冠也多犷骜而奸豪生因厐杂而礼义蠧故朝廷精求良牧忧在逺人每难其材颇精厥虑亦时有违拂上意侵铄下民理丝而数棼澄水而屡挠公属贼锋肆虐之余主将骄兵之后收其汚染涤恵泽以天波拯其伤夷示大造于圣诏万族有其生意比屋定其营魂伊公之推心合主上素志顾公府之故治皆伪政之遗基乃削大壮之宏规俾循列郡之常式不劳弊于民力不縻散于国材嵗未云周民观骤改凡视事之所洎燕劳之堂寮吏之所休防赏之所适竹树花卉所至毕臻自韦南康骄悍之余孟知祥僣悖之后共安其遇习以成风若今之所营实敺以合道轻浮潜厚凶忮寖仁循吏所能允克皆践茍采访之吏亟以状闻而酬庸之恩遄当下霈防王事之庻政翊大君之鸿猷休泰之辰恢阐益威乃中外之同词也周翰柴愚有素顔铸宁希自罢禁林出判上馆渐廹老传之齿复多负薪之忧滞思本微小才疑尽逺承延瞩久未称懐盖明公语营缮之源叙致周宻垂劝戒之防通协神聪止以宠示知文便为贻代之式辄书后系聊賛元功时学士侍郎受代归朝之年撰行之日周翰谨述于高碑之隂云景徳三年记
　　蜀州重修大防记　　　　　　　吕陶
　　古之循吏以郡县为家视其民如所亲之于子弟待之以忠厚乐易之诚济之以勤劳不怠之力事不问巨细茍可以兴作营置区处办具则莫不尽心焉建校舎选开敏吏自训饬之减用度遣诣博士为学子除更繇与俱行县通渠渎广陂湖起芜废溉田至数万顷躬率俭约劝督务农出入阡陌舎止乡亭轻刀剑重牛犊铸田器教犁耕亲度顷亩差肥瘠为三等立文簿藏之乡县凿山通道列亭传置邮驿凡数百里息省劳役还集流散发仓廪以赈凶旱具葬祭以恤鳏孤限礼聘之年施四诫之令禁嫁娶送终勿徇奢靡此其事之大者而为之甚详以致榆薤葱韭口有常数二彘五鸡家有常养种桑柘植麻纻藏果实蓄菱芡养蚕织履悉有教令此其事之小者而为之亦不畧按古而求盖豳公所由之风化而孟子所谓王道之本者亦可见焉是以居则悦服去则见思风迹光辉于一时徳声洋溢于后世游茂先之守唐安抑用此术与虚心以接物无猜阻疑贰之衅抗志以涖事无茍简灭裂之态举大纲以敦治体亲细务以尽下情自公府至于郊野皆得其欢知茂才待之如一家也防宇之弊久矣每大风雨虑至摧圯政闲事隙谋以葺之逺仿诸侯路寝之制近遵太守黄堂之式崇庳深广举适凖度他所毁陋从而一新楼垒得其高坚帑庾得其固宻文牍充栋宇有以谨其藏宾客戾馆舎有以享其安敞亭榭以资览咏完庖突以备燕飨凡为此者葢政有余力而及之非先后缓急之不序也民安其居吾可以议居处之安非略于大而详于小也非以治舎为逆旅望望然计吾嵗月以去而不恤其他客有践其境造其门外自西阶游目四顾虽不问俗政可知矣譬如富家巨室垣墙立而壮门闳辟而大奥阼别而正囷仓廏库之设各得其当就而询之必有爱其子孙者主焉一郡之政何异于是予尝通理此州知土俗之淳良羡风物之秀胜以谓嘉郡齐民宜得贤守敏政乃具四美今茂先之治大槩如此故予乐为记之茂先慷慨有逺度每以功名自期岂特区区乎此他日去而显矣人必思之有读予文者亦可以慰思也
　　新建备武堂记　　　　　　　　前人
