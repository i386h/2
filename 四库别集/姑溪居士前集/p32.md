<!-- { "loadSidebar": true } -->
　　珏林兹林皆进【阙】　　　　　　　　　孟子曰王者迹息而诗亡诗亡然后春秋作此特一时之论耳王者之迹盖无时不在也自采诗之官不继故深闺之美无以为明其随时自见而逺其天得以合于是道者夫人其可以无愧矣而又典刑所钟显有令子虽不克尽其养亦庶几无所憾无以愧至于无所憾呜呼夫人其贤哉铭曰勤俭慈恕足于用柔慧孝爱资之人非天则用岂能见非用而后知其然偕君子之老五福以备享而又引之以修年达梦觉于鹿人明知【阙】
　　题髙平杂诗后
　　绍圣四年夏鞫狱原州四月【阙】　　推五月二十二日出院人事不复关与盖独游息于一堂之上凡三【阙】
　　不能平则聊寓笔墨以遣其【阙】　　　　得之
　　气随得随葺得诗一【阙】　　　　　　不精而防庶
　　几与【阙】　　　　晤语亦足以见倾倒防绎若【阙】谐诡徃徃绵【阙】　　谓且免矣今复见临则
　　所谓险【阙】　　　直备【阙】之矣不在我者乎则【阙】艰难者果可以见窻非即览之者【阙】　知也
　　跋董无求帖
　　余始至当涂得西讲院壁间题字不觉失声曰吾元章何时过此耶主僧曰是诸董所留下余然后知其为祖习然咄咄相过殆不复能真膺后得是数帖稍索其妙处则徃徃遇之盖金陵董君安期所作元章行笔为一时之冠进而上之栁诚悬徐季海俱在下风董君特年少尔使年加长笔力愈老劲则吾元章未必不为今日之徐栁也崇宁五年十二月二十四日姑溪居士








　　姑溪居士前集巻四十九
　　钦定四库全书
　　姑溪居士前集巻五十
　　宋　李之仪　撰
　　墓志铭
　　姑溪居士妻胡氏文柔墓志铭
　　文柔讳淑修字文柔姓胡氏世为常州晋陵着姓祖宿歴位要显其子孙族属多能取美官还为大族父宗质娶宣城施元长之女元长娶丹阳刁民约之妺约馆阁旧人乐善喜宾客名卿巨公多所亲厚故相国习以风范好事互为表发文柔当内外族盛时独能于所阙见择而不随一时翕然以为贤选所宜归皆侈家达门文柔辞焉于是先人蹭蹬禄仕敝车羸马奉朝请余方从学者游有以合姓为言者先人难之文柔谓其亲曰此可托也乃归于我事先人先妣能尽其所以事嫁方数月先人当赴逺官余将从举子试皆不欲令相逺文柔曰君无以我为重而使君有新婚惜别之议凡晨昏致养我之职也苐勉之后先人得疾文柔未尝离其侧药饵非亲尝不进甫属纩谓文柔曰吾幼女及行而不及见以是累尔文柔涕泣承命既佐先妣营葬事治家外一意掇拾多取其自随物为其用卒得佳配以行余既出仕奉偏亲禄不给于养文柔谨甘防均有无脱粟不自厌而门内无间言施夫人卒文柔即禠去服饰不茹荤血先妣屡强其复常文柔毎谢曰内失吾舅外失吾母可复世间欣艶以相夸耶卒不回先妣弃孤遗于京师余羸然在疚傍无一力之助文柔经理促办迨防丧归葬无一事不至凡筑穴封殖率与余分任每举其哀运土以从事而手实之其松槚灌溉则涕泪与水俱无虑数十本后无一不荣者父感疾善医者曰非灼艾不能效固请不可文柔泣曰疾已至此得不为儿女念辄炷香于防曰愿于一柱对一壮至十余父始觉至噭呼亲以手拨去犹不已既丧摧毁几不胜衣掖之乃能行京师新辟禅刹召名师主之学者至奔走天下然一方犹未全信文柔着壊色衣一饭不粥随诸学者叅问而所谓明师者皆印其可上自宗室公御家徃徃化之伦类中遂为领袖而名闻京师天下丛林至今称之文柔亦以是为己任崇宁二年余以撰故宰相范忠宣公行状逮系御史狱方大暑文柔自頴昌兼程野宿追余至京师就数椽地手自执防具狱中饭当烈日烟熖中斯须不暂舍过者为流涕狱词有所追诏而所追偶寄一姻家其长雅不相习文柔曰彼若觉则不可取辄绐曰乆濶幸一相见先复赂其使令而得其处入门则相与破鏁发箧得所追以出长大惊曰一何妙耶亦具以是诉于人问者曰审有是乎已而曰岂古所谓烈女者莫不首肯而嗟赏之不已余既南迁文柔相迎于御史府顾余泣且喜曰囹圄中何所不有而君乃丰悦过于常时岂不以之介然耶我当与君俱贬所未必恶也遂同涉间关止旅邸其修途所次具已集矣或曰陆趋良劳又方庚伏中且乆雨奈何遂附运粮空舟以行而舟敝上不能蔽果大霔至加雨衣相拥覆兼昼夜者六七比舍舟而陆歴深山大泽夫妇形影相携暑每增炽率达旦命途时借草以休息之既即贬所异乡人情龃龉又以罪来上下观望几不相谁何蓬荜萧然惟薪水相给而已文柔间谓余曰通塞自有其数茍不偶于今日则合眼再开来必无佳处要须于向上事精进当能必致其佳既到此尤甚自防一报縁中不昧者有几遂一意佛事朝暮礼观音防不懈间邀余共之先是文柔三弟各分俸为助忽语余曰日月易得食其所分污二年矣此时以我故分而元与之约遇赦恩或得免则还之赦来而不及彼不能无所望余曰姑少待以成其义文柔曰苐还之我亦欲履其约也家人辈窃疑其说一日二三禅者相过处留饭饔涤举馈文柔皆不以与人既彻微觉疾作居两日遂革辄自洮颒更衣屡举身起欲跏趺而行家人辈幸其生不为之掖乃两手结弥陀印而逝时四年二月四日也气候已暄犹停七日以待其子甫就木顔色光润如笑呜呼之仪不幸事先人之日短文柔间关相保于穷约中与先妣不异亲母子无顷刻暂相舍比终养见遗像必出涕遇时享荐献必亲而歴道其平生咨嗟感咽不自禁于仕不偶偶又仰禄为生文柔能使不足为有余既笃于其姑又不忘其父母之爱周旋徃来常恐有所不及二家中表矜式其所践而严惮之其二亲之葬适在数千里外皆轻装赴之孤妹自襁褓抚育至及行又亲为约制以待性髙严喜风节自许与甚重练达世故喜论事于人物取舍则毫髪不假借上自六经司马氏史及诸纂集多所综识于佛书则终一大藏作小诗歌词禅颂皆有师法而尤精于算数沈括存中余少相师友间有疑忘必邀余质于文柔屡叹曰得为男子吾益友也余从辟苏轼子瞻府文柔屡语余曰子瞻名重一时读其书使人有杀身成仁之志君其善事之邂逅子瞻遇余方从容笑语忽有以公事至前遂力为办理以竟曲直文柔从屏间叹曰我尝谓苏子瞻末能脱书生谈士空文游说之蔽今见其所临不茍信一代豪杰也比通家则子瞻命其子妇尊事之常以至言妙道属其子妇持以论难呼为法喜上人子瞻既贬手自制衣以赆曰我一女子得是等人知我复何憾雅不耐事奉已甚常而待人御下必欲如己自始蔬食迄老不少辍虽疾病亦不易食无盐酪才麄粝属餍尔随禅者力行受圆炤宗本师记从其门弟子别名守慧两男子长未名而卒次尧行未葬前一年亦已卒一女子嫁余杭虞奕孝而义甚似其母而明爽疏通不胶于事文字一过眼辄诵为文多魏晋间人语后文柔数日卒内外孙儿女十三人李氏占籍沧州无棣后徙楚州小阳今得卜于太平州当涂县藏云山之致两峰下遂迁先人妣以葬而以文柔从葬先人讳颀先妣田氏享年五十八其葬以大观四年十一月十八日先以余通籍朝列封蓬莱县君再以余加大夫阶进封南华后以余复官追封静安嘉祐中尝从其祖母至内廷见于柔仪殿中宫拊之曰是乃胡氏有学能文之女乎后因上元节御宣徳门观灯命妇皆在侍又顾胡夫人曰能文之女何不来文柔适在后遂呼出而赐冠帔文柔生平可纪之事固多惜非其地而终不能超见其志宜能文词者抑扬以信后世然与余四十年伉俪且复所履歴皆人所不能堪亦人之所甚难又多縁我而致加之闺门之外或不及徧知茍非亲为直书其事则九原之下所负深矣辄挥泪而铭之尚恨有所不尽也铭曰生之非艰行之则难胡舍彼以即此盖所遇之适然违我行之必至庶古人之莫能先或谓此丈夫之事也孔子不曰有妇人焉噫求仁而得仁矣亶吾铭之弗谖
　　李氏归葬记
　　李氏世葬沧州无棣自先祖出仕从于楚州即卜以葬至先人捐馆舍以其地不可以从葬乃卜于州之西南安乐乡里先妣殁亦举以祔地近河复以疏凿变更间为河逼议迁者乆之而未果之仪得罪居太平州既许自便北归道金陵爱其江山胜丽遂有卜葬之意凡距城百里内外求之殆徧而不可得邂逅复过太平得此地为葬盖当涂县归乡尊宿社藏云山之致两峯下也以大观四年四月十八日奉先人先妣合未葬四丧而葬焉于是先人以之仪陞朝累赠光禄大夫先妣追封永嘉郡太夫人孙尧行以通仕郎江州军事判官次尧光方四嵗曾孙徳师郊社斋郎徳孚尚幼先人之女长嫁朝奉郎何景初封徳安县次嫁显谟阁直学士大中大夫林邵进封崇国夫人次嫁朝请大夫郑亿封同安县君之仪之女嫁承议郎河北西路提防刑狱虞奕封文昌县君次方二嵗次生未满月尧行之女亦嫁虞氏孙彻一未行何氏孙钊儒林郎监秀州盐场铸将仕郎镇承议郎通判明州林氏孙摅正奉大夫中书侍郎郑氏孙耀将仕郎宣州司法叅军虞氏孙澈涭澐渚外孙女三人已嫁皆士族七在室呜呼先人先妣积累之厚其徳泽所钟当有承之者而之仪无似深惧不克负荷然报施不昧庶几有待焉故详书之以昭其成其诸具载志铭今并旧刻石移置圹中来者可以再见也朝奉大夫管勾成都尉李之仪谨记












　　姑溪居士前集巻五十
　　钦定四库全书
　　姑溪居士后集巻一
　　宋　李之仪　撰
　　古赋
　　梦逰览辉亭赋
　　露下木落天宇澄彻日欲倾颓蝉方凄咽姑溪居士支笻步屧临阶之絶顾视节物推迁嵗月感览辉之昔防咏生尘之罗袜惝恍差池踌躇骚屑御者不进将谁与説既鹄立以不怡疑株拘之无别已而人断风防月出云裂繁星不能蔽其光万籁于此号其穴兹欲遣而不暇更百纠而千结于是解衣就枕寤寐才分红舒緑巻兰郁麝薰更笑语于莺燕袭环佩于烟云恨秀絶之不与方展转而凝魂忽若星坠倐如鸾停拊背借以相欵极情柔而见文谓子之约何爽叩予之实弥勤顾倚玉之未及俄司晨之遽闻呜呼梦邪觉邪则亦莫知其然哉今已非是昔安可追徴梦幻于物我遂割眤网于顽痴庶几梦觉与今昔不能俯仰于羣迷
　　古诗【七言】
　　晩过王晋卿第移坐池上松杪凌霄烂开
　　清风习习醒毛骨华屋高明占城北胡床偶伴庾江州万葢揺香俯澄碧隂森老树藤千尺刻桷雕楹初未识忽传绣障半天来举头不是人间色方疑绚塔灯炤燿更觉防天星的歴此时遥望若神仙结绮临春犹可忆徘徊欲去辄不忍百种形容空叹息乱防金钿翠被张主人此况真难得
　　题王子重出李成所画山水
　　主人邀我登闲轩轩前景物祗欠山坐来惨澹若不足引我忽到营丘间营丘山水天下知全齐十二雄一时旧逰歴歴如到眼吾宗笔力穷高低峯云岩霭互隐现老木苍藤纷防绚珑特干势将压奇崛欲夸人未见石磴流泉似幽噎洞穴纵横乍明灭举头楼观俯悬崖定湏六月临飞雪行人初踏山前路欵段冲寒怯回顾蹇驴亦自乐平地亸且徐行方得趣日西平逺连何处极目苍茫天欲暮行人端是我前身斗觉精神相防聚百年瞬息竟谁真此老应无一防尘主人等是风尘外岂是闲轩乆住人【子重家有闲轩】
　　观子重钟隐鸡鹰圗就借传本画乃文康旧物
