<!-- { "loadSidebar": true } -->
    山岳腾气，河汾孕象，基构百寻，源流千丈。地灵央轧，天姿，长宁建侯，襟怀洞朗。江陵奕载，风飙峻上，上赜隐钩深，知来藏往。斫雕为朴，用晦而明，文纬天地，武定从横。如周稷，似汉良平，金社开封，珠盘载盟。逖矣遐绪，猗欤克生，乘彼灵庆，光斯燕翼。道映时宗，言为士则，月镜虚湛，□峰迥植。回植艺蕴缣缃，材经邦国，金玉其性，松篁其德。鹤鸣不已，鸿飞未息，欲丽九成，先阶一匮。比迹庠序，联芳旌贲，轩茔卜远，禹山□萃。倚玉推才，雕金纂懿，秦关汉辅吴田虢地。孙楚参卿，萧何主吏，鸿钟待扣，明镜不疲。词端笔杪，月落□披，时更出处，道或推移。曾参尽孝，贾谊伤离，五湖东，三峡西窥。六条齐禀，百里均知，帝道光亨，圣人有作。如鹏得吹，似鱼纵壑，越自奋飞，载翔寥廓。珠江控海，金陵负郭，夏禹经营，农皇甄度。星躔牛斗，□连蜃阁，令长何择，循良在兹。驱驾宓贱，雕锼马期，政实无扰，人称不欺。韦弦是缉，冰玉攸资，神忧河甸，兽断江湄。蝗去无限，鸾归有时，八使出关，二星向蜀。乘骢衣绣，扬清激浊，黜陟攸先，推理是属。上敷帝念，下从人欲，一听讴谣，载欣风俗。行收顾盼，坐成珠玉，若管知鲍，如萧得王。君子既见，为龙为光，选众而举，载揄载扬。飞名日路，驿荐□庄，渺渺□泽，禺禺水乡。西北万里，东南一方，坐结去思，长嗟来暮。踯躅壤，迢遥莺路。何以报恩？宸阶远诉，何以旌德？高碑迥树。潘岳创词，杨修辩句，一刊懿迹，千龄垂裕。
    ○章仇兼琼
    兼琼，天宝元年官益州长史。
    ○请令吐蕃入奏奏
    吐蕃白狗国及索磨等诸州笼官三百馀人出奉州，望准女国等例，简择许令入奏，馀并就奉州宴赏放还。
    ☆申堂构
    堂构，天宝十二载官陕郡平陆县尉。
    ○唐故内侍省内常侍孙府君墓志铭（并序）
    公讳志廉，字惠达，富阳人也。昔吴称帝业，飞龙郁起於江东；汉辟贤臣，易道超来於北海。彼德高致远者，盖则其先，故知族茂庆流，弥蒙洎後（阙二字）之（阙三字）之第六子也。承家之缵，克奉徵猷，风姿璨然，自幼及长，智识天与，艺能师资，既得时以自致实负才而见用。服勤就养，竭力尽忠，承颜不违，虔心至孝，居公守道，在职惟贤。释褐授儒林郎，拜内谒者监，陟资骤进，俄迁朝议大夫，守内常侍。朱绂奕奕，仪容堂堂，言语侍从之臣，左右中涓之任。淑慎攸止，咸当圣情，君恩曲临，殊私荐及。出入鸳鸾之殿，栖游日月之宫，蹀紫燕於香街，捧金轮於驰道者，盖得其忠焉。公以势莫久居，了真空而是观；所归正信，悟即有而得元。于以运短道长，功存里没，天宝十二载十一月十一日，寝疾终於咸宁县来庭里之私第，时春秋五十二。夫人则天水郡君赵氏之女，作嫔叶礼，于飞有光，先夫亡没，三岁而里，即以明年夏六月八日，合葬我府君夫人於长乐之原，礼也。天子以旧臣可重，轸念於怀，既赠之以粟帛，复爰申於吊祭，丧事之日，人力借供。呜呼！生荣没哀身沈誉在，む帷里故，石椁犹新，掩泉户以空幽，虑桑田之脑炎，将刻石以斯著，庶不为冥寞君者乎！乃作铭曰：
    名家令族，孝子忠臣，礼义及物，贤良立身。郁郁芳猷，堂堂雅量，白圭无玷，玉卮有当，官因德建，宠自勤荣，侍卫宫禁，辉光日生。上寿未央，於焉卒岁，落影西沈，巨川东逝。白日昼短，黄泉夜长，佳城寂寞，原野悲凉。美石已刊，功名（阙五字）氵存，千秋不改。
    ☆郑琚
    琚，天宝六载官济源县尉。
    ○济渎记後叙
    善利物者曰水，水之灵者曰渎，渎有三而济居其一焉。道源数亩，而深无底，细流数里，而能截河，信造化之奇功者也。天官小宰达奚公，智乃周物，德惟上善，昔游于兹，尝志其事。琚忝尉此邑，恐坠斯文，爰命攻金，刻诸乐石，庶将来之不朽也。
    ●卷四百六
    ☆蒋图
    图，天宝时人。
    ○金刚经石幢序
    （阙一字）国化人代天育物者，必资於贤明矣。其选才刈（阙一字）越於吏部乎？昔王戎标简要，（阙一字）也中有吏曹庶士，皆考乃声实，器其艺能。（阙一字）键秉人物之枢要，出纳之吝，谓（阙一字）胡山惠、清河传延（阙一字）宏农杨自然、太原王漳源领同寮数十（阙二了）或以德进，或以词华居最，或以翰墨称（阙一字）角诗书弱冠文史。然而博综多识，靡所不该，研机深沈，悟色空（阙一字）达知{穴幻}冥，而有精湛。常乐真如，以求实（阙一字）寮庶品之（阙一字）福也作是愿已，冈不悛心，则有远方名工，不召（阙一字）无足而员来。或剡或砻，成之不日。载雕（阙一字）彪炳，则有挥毫骋势，拂花雨而争鲜。竽露矜能，悬贝叶而增（阙一字）真实视之者方开净眼，且宿植德本。合求（阙一字）相，宏誓愿力，永此证明。然後乃知是非两忘，得失双（阙三字）学尝试言之，目论肤受，乃为铭曰：
    （阙）玉文炳焕，妙理宣扬。无幽不烛，无滞不彰。是非双（阙三字）堂堂。
    ☆张惟一
    惟一，天宝朝官侍御史知杂事，历户部郎中，乾元二年出为华州刺史，封平原郡开国公。
    ○金天王庙祈雨记
    大唐中兴，克复两京後，后乾元元年，自十月不雨，至於明年春。朝散大夫使持节华州诸军事检校华州刺史平原郡开国公赐紫金鱼袋张惟一，与华阴县令刘丞（阙一字）峋丞员外郎置同正员李缓、主簿郑镇、尉王禁、尉高佩、尉崔季阳，於西狱金天王庙祈请。初发言□兴，倏登车雨降，盖精意所感，致明神应期。庶以颍川之能，不惭方伯之事。时二月十日题纪。
    ☆哥舒翰
    翰，安西副都护道元子，以军功积累迁陇右节度副大使知节度事，天宝八载，以破石堡城功拜特进鸿胪员外卿，进封凉国公，拜太子太保，以风疾废於家。禄山之乱，起为皇太子先锋兵马元帅，讨禄山，加尚书左仆射同中书门下平章事。兵败，为禄山所擒，伪署为司空，寻杀之。
    ○奏苏毗王子悉诺逻降附状
    苏毗一蕃，最近河北，吐泽部落，数倍居人。盖是吐蕃举国强授，军粮兵马，半出其中，自没凌替送款事彰，家族遇害，二千馀人，悉其种落，皆为猜阻。今此王子，又复归降，临行事泄，还遭掩袭，一千馀人，悉被诛夷，犹独与左右苦战获免。且吐蕃苏毗，互相屠戮，心腹自溃，灭亡可期，但其王逆逆归仁，则是国有盛事。伏望宣付史馆，旌其慕化。
    ☆李光朝
    光朝，天宝时人。
    ○新浑仪赋（并序）
    天垂象，见吉凶，圣人指象之法，莫先於浑仪。是以王者将下理於万人，先上齐於七政。轩昊之後，分重黎二官；唐虞之日，命羲和四子。代掌其器，以为人极，圣作有程，必应其变，故有谓之周髀盖天，谓之浑天宣夜，用则假於器，妙则存乎人。曰若开元天宝圣文神武皇帝，以为天有时，时有变，不可从旧，更法而取新。更立铜浑，无毫厘之差，得精一之义，引而上则迈於古，推而下则合於今，非古之聪明神睿者，孰能为之乎？於是五纬连珠，两曜合璧，神输祥瑞，天降嘉生。默而不谈，且虑樵夫之笑；言而未远，且陈君子之心。遣於鄙辞，乃为赋曰：
    国之神器，名之浑仪，法天之象，知天之为。虽考古以作则，亦维新而成规。琢为衡，范金为盖。其状则小，其用则大。南极北极，正其端隅。上规下矩，正其外内。缭绕黄道，环回紫宫。斗居其北，日起其东。别度数於分寸之内，点星象於毫厘之中。处动而能静，妙同乎造化之意；寂无以为有，用拟於阴阳之功。有象必见，惟幽是通，乃知近能则远合，下正则上同。因之以言宝历，遂乃授乎人时，以通天下之志，以断天下之疑。违之则失，信之无欺，圣也智也，念兹在兹。四时以之咸序，万物以之攸理，弦望之候不愆，寒暑之期可纪。测天地之否泰，知阴阳之终始。述作固称於帝王，司存乃归於太史。猗此成器，为国之宝，通幽洞微，赞我皇道。
    ☆陈谠言
    谠言（一作傥言）字士龙，元宗时擢书判拔萃科。
    ○对祭地判
    〈有司以阴祀用も牲，廷尉议罪。云牧人不供。〉
    君上事地，典礼孔明，臣下奉天，祀物斯办。以も牲类圆德。
    以黝牲奠方祗，必齐躬以裸将，咸先甲以从事。今乃居阴位，施阳礼紊百代之则，循一时之宜。岂惟不严於神，实乃有於国，且祭以崇德，礼以展敬。况在唐尧之朝，守礼乐之秋，而享祀禺若，牲昧如，固可舍其不供之辞，责其尸位之罪。
    ☆张省躬
    省躬，天宝时官侍御史内供奉。
    ○对祭星判
    〈甲祭司人沃盥执烛，而献人数未便陈玉彻奠。监祀纠其失仪，甲诉云：来岁美恶，岂玉能知？〉
    利用祭物，肃敬鬼神，不愆乎物，实受其祉。甲歆司人，事著宗伯，当执烛以献数，亦敷玉而备仪。何肆无稽之言，用亏有恒之典，虽雅有酌，以清洁为贵；而传称，在祈祷则施。福善苟违，璧之所伤无几；荐诚或应，黎元之所获则多。既靡终於旧章，奚将表於明德；神则不享，吾何以观？纠夫失仪，信为得实？罪自掇也，刑其舍诸？
    ☆陈齐卿
    齐卿，天宝时擢书判拔萃科。
    ○对举似已者判
    〈景充使举似已者，御史纠按。景称：但成三物，惟善能之。〉
    举善国经，为善身守，有观风俗，俾择贤良。故轺传一封，尚且通於锺律；埋轮八使，岂独惧於豺狼？景以星车，达诸天府，惟贤能似，虽雠不忘。御史弹违莅职，肃物临人，谓无失於奉公，乃见伤於与善。使苟为迈，（阙是蔑）畏此简书，则羊舌废而不兴，祁奚谁其请老？制命为义，虽暂威於柏台；察理莅仁，终取连於茅茹。欲成三物，方建一官，所纠之言，其细已甚。
    ○对升高判
    〈解式与长年行，因升高不从所，视遂杖之。式诉州断斗论，省科失入。〉
    介福维祺，授康缉御，未济沟壑，是登邱陵。将察视之致亏，惟对问之所诏，非我族类，其心则乖。且幼长之行，陟降有序，傥云能赋，遂尔升高。或匪事亲，爰加大杖，岂桑榆之已逼，将贾楚而收威。设取愧於离娄，终见伤於离娄，终见伤於甯越，外台置辟，实谐所诉，华省绳愆，请修其本。解式之竞，长年其悲。
    ○对毁濯龙泉判
