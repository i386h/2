<!-- { "loadSidebar": true } -->
　　臣某言臣谬延殊奬改牧大藩由中之祈已荐于宸扆恤下之鉴未回于霄极祗奉还命启处失图臣某诚惶诚恐顿首顿首死罪死罪臣地则葭莩质惟樗散实慙淮南好古之意有谢东平为善之乐徒以攀光日月借庆云霄遂得升降玉除佩服金玺四科取士本异贤良五等建侯自缘恩泽常惧贻累宗室取笑衣冠上缺麟趾之风下招鹈翼之刺不谓圣慈愈厚天造弥隆收其十舎之才委以六条之任虽臻荣益观窃忭于如丝而谬职妨贤顾惭于匪【一作篚】服况神臯名岳天府上腴是殷帝畿实始王化东则二南作颂有周召之余风西则三辅式歌望赵张之遗迹顾循庸昧本慙政理将何以肃应殊典崇藩屏之位继踵前良致京师之福不能者止窃铭于夙心非据必危敢忘于大诫伏愿暂纡圣鉴俯收愚欵永怀至公之道特寝曲私之泽则符竹有寄长无尸素之讥槱薪得才不失朝廷之序无任慙惧之至谨重诣朝堂奉表陈请以闻
　　为窦孝谌让润州刺史表
　　臣某言伏奉恩制以臣为润州刺史祗奉宠荣俯仰慙惕臣某诚惶诚恐顿首顿首死罪死罪臣尺泽轻生斗筲浅【一作贱】品行非三德艺乏四科属云雨曲成山川广纳遂得差肩冕笏簉羽鸳鹭自兼【一作秉】司天地副象河海空陪九卿之末讵达三礼之源栢梁赋诗徒述钟磬槐市讲艺更慙几杖当曰【一作用】妨贤获罪岂以称职为功而皇矣高临霈然降泽乃为棘寺还剖竹符入奉千乘之尊出当六条之寄叨恩窃幸自初洎末夫以下邑树风是惟政本外台驱传实总人极薛宣以理剧有才满岁加授龚遂以拨繁无效数月召还力选前献实资共理安可使赤绂虚忝素餐高咏伏愿敦名器之实絶过谬之私更简良才言刈其楚则山谷耆老方怀树李之观江湖吏人不起伐檀之刺无任悚惧之至谨诣朝堂奉表以闻臣所让人具如别状臣某诚惶诚恐顿首顿首死罪死罪谨言
　　让容州表　　　　　　　　元　结【集无】
　　臣结言臣伏奉今月二十二日敕授臣使持节都督容州诸军事守容州刺史中丞充本管经畧守捉使四月十六日敕到二十一日发付本道行营臣实愚弱谬当寄任奉诏之日不获【疑】忧惧臣结中谢臣闻孝于家者忠于国以事君者无所隐臣有至切不敢不言臣实一身奉养老母医药饮食非臣不喜臣暂违离则忧悸成疾臣又多疾近日加剧前在道州黾勉六岁实无政理多是假名频请停官使司不许今臣所属之州陷贼岁久頽城古木远在炎荒管内诸州多未賔伏行营野次向十余年在臣一身为国展効死当不避敢惮艰危但以老母念臣疾疹日久时方大暑南逾火山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于远行臣欲奋不顾家则母子之情禽畜犹有臣欲久辞老母则又汚辱名敎臣欲便不之官又恐稽违诏命在臣肝肠如煎如灼昔徐庶心乱先主不逼令伯陈情晋武允许君臣国家万代为规伏惟陛下以孝理万姓慈育生类在臣情志实堪矜愍臣每读前史见呉起逰宦噬臂不归温峤奉使絶裾而去常恨不逢斯人使之殊死臣所以冐犯圣旨乞停今授待罪私门长得奉养供给井税臣之恳愿尘黩天威不胜惶恐谨遣某官奉表陈让以闻
　　再让容州表
　　草土臣结言伏奉四月十三日敕以臣前在容州殊有理政使司乞留以遂人望起复臣守金吾衞将军员外置同正员兼御史中丞使持节都督容州诸军事兼容州刺史充本管经畧守捉使赐紫金鱼袋忽奉恩诏心魂惊悸哀慕悲感不任忧惧臣某中谢臣闻苟伤礼法妄蒙寄任古人所畏臣敢不惧国家近年切恶薄俗文官忧免许终丧制臣素非战士曾忝台省墨缞戎旅实伤礼法且容府陷没十二三年管内诸州多在贼境臣前行营日月甚浅宣布圣泽远人未知有何政能得在人口使司过听误有请留遂令朝廷隳紊法禁至使愚弱秽汚礼敎臣实不敢践古人可畏之迹辱圣朝委任之命敢以死请乞追恩诏前者陛下授臣容州臣正任道州刺史臣身病母老不敢辞谢实为道州地安数年禄养容州破陷不宜辞避臣以为安食其禄蹈危不免此乃人臣之节其时臣便奉表陈乞以母老地远请解职任陛下察臣恳至追臣入朝臣以为不贻忧叹荣及膝下人子之分不图恩敕未到臣丁酷罚哀号寃怨无所迨及今陛下又夺臣情礼授容州臣遂行则亡母旅榇归葬无日几筵漂寄奠祀无主捧读诏书不胜悲惧臣旧患风疾近转增剧荒忽迷忘不自知觉余生残喘朝夕殒灭岂堪金革能伏叛人特乞圣慈允臣所请收臣新授官诰令臣终丧制免生死羞愧是臣恳愿臣今寄住永州请刺史王庭璬为臣进表陈乞以闻
　　代独孤将军让魏州刺史表　独孤及【集无】
　　臣庄言伏奉今月十九日制书以臣为中大夫持节魏州诸军事守魏州刺史宠命光临心灵震夺中谢臣才质汚滥学艺空疎往缘乏人谬参多士膏雨降而鲜鳞跃和风流而短翮飞遂以庸微累升清贵天台望重始预郎官帝赞务殷仍霑县宰翊州司而罕效抚边镇而何功睿泽旁滋皇明远照曲顾先臣之旧不忘支属之姻迁臣以大树之荣总臣以仪本之任既而力微招责禄厚延疴深虑即填沟壑不得重趋阶陛伏属天地仁慈听臣入都医疗承恩之日顿减焦劳在路已来小将瘳健若何以仰祗嘉惠俯防疲驽当河北之奥藩忝山东之厚寄魏郡太守岂岑熙之可攀冀州刺史宁籍章之敢列伏乞廻光敛露寝汗停纶矜臣窃位之诚遂臣量能之请庶知人之鉴影响不差循吏之声朞年而至无任忝冐屏营之至谨诣朝堂奉表陈让以闻其所让人别状封进
　　为崔史君让润州表
　　臣某言伏奉今月日制书以臣为使持节润州诸军事润州刺史散官如故前命甫流后恩遄集进退惟谷忧喜聚门臣某中谢臣材质孤陋艺能鄙薄徒以颇承旧业遂得歴践清资国庠司级【一作衱】既非所据六衞陪轩又无足采久欲避贤公府移疾家园不悟冲眷曲临殊私属委瓠沟东望始拜宠于韩台竹里南浮遽迁荣于楚泽何以仰承皇寄俯缉甿謡伏乞日月廻光云雨流霈深惟鉴察改任良能则朝有至公臣知免戾无任屏营之至
　　代裴相公让河南等道副元帅表
　　常　衮
　　臣某言伏奉今月恩制以臣兼东都留守河南淮西山南东道副元帅伏以东征之寄相宅之选皆周召之臣保厘统一也故二南风化见美诗人况洛邑经陆浑之戎有旧染之俗赖陛下发皇明以烛之布阳和以煦之流散稍归伤痍甫起然犹师居【一作君师】之任宜得经济之才自河而南至于呉楚节制戎律半于天下非宏畧杰出功冠一时不可以专五侯九伯之征总衣裳兵车之会臣以衰朽薄劣待罪台司尘辱尸忝无裨朝政每趋宸陛益愧周行岂谓殊常之恩屡出非望注意之责并在微躯忧惧慙惶寸刻难措臣闻唯名与器不可假人审已量力未宜虚授若贪荣冐宠黾俛苟容神明昭昭必速其害伏望歴求【类表作选】百辟委之兼才以分三老之任用增九鼎之重则至公大行羣下知劝无任恳迫之至
　　谢让加银青福建观察使表
　　臣某言伏奉五月二十五日【类表无五字】恩制授臣银青光禄大夫使持节都督福建诸军事福建刺史充福建等州都圑练观察处置等使以今月二十一日【类表作二十三】至所部上讫臣负恩至深中【类表作睿】慈曲宥待罪犹近殊渥荐临【一作加】荡涤瑕累超迁方任宠荣非次荷惧失图臣诚恐诚喜顿首顿首臣本性下愚起自孤贱代耕之望心在于斯经远之道【一作谋】实非所及先朝驱防以奉纶言曲承眷私累渐阶庭遂叅重务有斁彛伦未申报効永负天地孽由自作罪在难容伏以宸断察微圣慈悯下抑羣议以屈法舍万死以矜愚犹委藩条不坐亲属如臣之比前例所无戴感兢惶【类表作感戴兢慙】陨越无措【一作惶折】誓将没齿効职南荒刻责自新庶补前咎常恐恶声已被有污于史册朽骨纵归实秽于泉壤岂谓天波一洗尘渣忽除靣目何施灰粉亦足圣朝使过始自庸臣特赐崇阶超授连率减论之贷曾未周星录用之荣顿极今日素多孱劣又乏干能将何以式遏外虞澄清列郡【一作部】幸遇德音频降霈泽普覃惠恤困穷均省财赋尽除疾苦莫不昭苏海隅苍生自乐淳化臣奉宣清问远布皇猷老少怀安抃跃相庆臣才非所任不敢冐荣必招无德之殃恐致负乘之寇伏请削除三品退守一州冀循恒资免至逾分庶回宸鉴俯恤【一作遂】血诚所忝荣班请授能者无任战荷恳迫之至谨差特进试鸿胪卿臣郝诚溢奉表谢恩陈乞以闻
　　代杜相公让劔南元帅表
　　臣鸿渐惶恐言臣本自诸生素乏经邦之具无才无行至愚至拙其所望者在得禄代耕而已往属先帝中兴时方草昧攀附日月遭逢盛时获奉驰驱遂蒙委遇毫髪未报哀惶靡及陛下龙飞践祚俊乂满朝犹顾微臣使叅大政备位宰辅出入六年上不能调和阴阳下不能亲辅百姓朝典隳废圣虑忧劳其心愧耻中夜三叹况外统羣帅遥制戎阃在臣懦劣非所堪任曩者受命而行属西南未安中外所主【一作注】虽有危难臣不合辞崔宁顷至朝廷亲授经畧及达【一作还】方镇事颇条理叔明献恭竝是良将自蒙【一作承】擢用甚允声实可以倚办竝堪独任且将在阃外事得专之远道取决恐失要会坐而临制诚亦非宜今又靖谧臣何所効岂苟贪荣利以固宠荣【类表作恩】盖镇抚四夷宰相之任也陛下不以臣薄陋待罪鼎司至于疆事不修戎车未息实得叅议任其安危无以【一作所】禆补皆臣之罪也何必一方之务独有责成特乞下鉴愚恳俯停戎号则王【一作天】朝无兼授之宠臣下有知止之分昧死上言冀回宸睠无任惶迫屏营之至谨奉表陈露以闻
　　代杜相公让河南等道副元帅表
　　前　人
　　臣某言伏奉今月日恩制以臣兼河南江淮山南东道副元帅祗奉诏书俯伏流汗惊悚惶灼若无所容臣某诚惶诚恐顿首顿首臣闻将帅者四方之守中夏垣翰也上以衞社稷外以抚戎夷【前篇作四夷】国容不入于军阃【类表作门】戎事得专其将命汉让韩信以安危存亡之地齐擢攘苴以文武威附之名所授既难所责亦重非才而处鲜不败事臣固陋无识蒙国厚恩遭时备位尘辱华衮见贻匈奴之哂不副苍生之望効拙无补六年旷官阴阳愆和政理乖度金革未戢水旱相乘常待罪于防免敢希恩于望外臣所以徘徊渥泽尚忝中枢岂持禄保身苟自容也以其沥诚未鉴不敢固辞顷者即戎巴蜀总制羣师属两川未安遂任忧责而边患稍息方隅甫宁此盖慿神武之威用庙胜之防不然者将颠沛是惧岂望于天幸哉陛下覆之如天容之如地矜其疾病察以愚恳特蒙优诏获上兵符喜忭未宁遽承新命东南至海俾防诸军外绥四国专制万里以天子二老之任会诸侯九合之师事之济否所系尤大在臣懦劣非所克堪诚愿饰愚磨钝展効毫髪以报所授之恩以勤所忝之职而器非所适力又不任加之衰老事多废忘岂可训师诘禁以张威武【前篇作众职】伏冀求方叔南仲之贤授统一专征之寄天下大柄岂私于臣实恐伤陛下之知人干处士之横议誓将死请輙露血诚轻黩威严庶回宸断无任恳欵屏营之至
　　第二表
