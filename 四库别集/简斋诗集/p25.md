<!-- { "loadSidebar": true } -->
　　北客霜侵鬓，南州雨送年。未闻兵革定，从使岁时迁。古泽生春霭，高空落暮鸢。山川含万古，郁郁在樽前。 
　　○渡江 
　　江南非不好，楚客自生哀。摇楫天平渡，迎人树欲来。雨余吴岫立，日照海门开。虽异中原险，方隅亦壮哉。 
　　○夙兴 
　　美哉木枕与菅席，无耐当兴戴朝帻。巷南巷北闻锻声，舍后舍前唯月色。事国无功端未去，竹舆伊鸦犹昨日。不见武林城里事，繁华梦觉生荆棘。成坏由来几古今，乾坤但可着山泽。西湖已无金碧丽，雨抹晴妆尚娱客。会当休日一访之，摩挲苍藓慰崖石。只恐冷泉亭下水，发明白发增叹息。 
　　○幽窗 
　　贫士工用短，壮夫溺于诗。破壁为幽窗，我笔还得持。高鸟度遗影，风扉语移时。迨我休暇日，与物聊同嬉。古来贤哲人，畎亩策安危。一行或大谬，半隐良亦痴。寄言山中友，卽岁以为期。 
　　○题伯时画温溪心等贡五马 
　　漠漠河西尘几重，年年画马亦难逢。题诗记着今朝事，同看联翩五匹龙。 
　　○休日马上 
　　休日不自休，骑马踏荒径。却扇受景风，今朝我无病。春云閟晨耀，群绿澹相映。山川与朝市，一动自一静。九衢行万人，谁抱此怀胜。不得与之语，萧萧寄孤咏。 
　　○题画 
　　分明楼阁是龙门，亦有溪流曲抱村。万里家山无路入，十年心事与谁论。 
　　○题崇兰图二首 
　　两公得我色敷腴，藜杖相将入画图。我已梦中都识路，秋风举袂不踟蹰。 
　　其二 
　　奕奕天风吹角巾，松声水色一时新。册林从此不牢落，照影溪头共六人。 
　　○秋夜独酌 
　　凉秋佳夕天氛廓，河汉之涯秋漠漠。月出未出林彩变，幽人露坐方独酌。自歌新词酒如空，天星下饮觥船中。忽思李白不可见，夜半乔木摇西风。百年佳月几今夕，忧乐相寻老来疾。琼瑶满地我影横，添酒赋诗何可失。 
　　○九日示大圆洪智 
　　自得休心法，悠然不赋诗。忽逢重九日，无奈菊花枝。 
　　○刘大资挽词二首 
　　天柱欹倾日，堂堂堕虏围。遂闻王蠋死，不见华元归。一代名超古，千年泪染衣。当时如有继，犹足变危机。 
　　其二 
　　一死公余事，由来虏亦人。使知临难日，犹有不欺臣。河洛倾遗愤，英雄叹后尘。煌煌中兴业，公合冠麒麟。 
　　○与智老天经夜坐 
　　残年不复徙他邦，长与两禅同夜釭。坐到更深都寂寂，雪花无数落天窗。 
　　○观雪 
　　无住庵前境界新，琼楼玉宇总无尘。开门倚杖移时立，我是人间富贵人。 
　　○题江参山水横轴画俞秀才所藏二首 
　　卷中衮衮溪山去，笔下明明开辟初。不肯一裈为妇计，俞郎作意未全疎。 
　　其二 
　　万壑分烟高复低，人家随处有柴扉。此中只欠陈居士，千仞岗头一振衣。 
　　○小阁晨起 
　　纸帐不知晓，雅鸣吾当兴。开窗面老松，相对寒崚嶒。幸无公家责，欲懒还不能。汲井颒我面，铜盆旋敲冰。梳头风入槛，纷散霜满膺。四瞻郊泽间，苍烟惨朝凝。却望塔颠日，光景舒层层。乾坤有奇事，变化忽相乘。客来无可语，语此不见譍。今晨胡床冷，愧我无毾□[登毛]。 
　　○小阁晚望 
　　泽国候易变，孟冬乃微和。解襟凭小阁，日暮归云多。苍苍散草木，莽莽杂山河。荒野虫乱鸣，长空鸟时过。万象各无待，唯人顾纷罗。备物以养己，更用干与戈。天风吹我来，衣袂生微波。幽怀眇无寄，萧瑟起悲歌。 
　　 
　　●简斋诗集卷第三十 
　　○梅花 
　　一枝斜映佛前灯，春入铜壶夜不冰。昔岁曾游大庾岭，今年聊作小乘僧。 
　　○得张正字诗 
　　送老茅屋底，天寒人迹稀。一觞犹有味，万事已无机。岁暮塔孤立，风生鸦乱飞。此时张正字，书札到郊扉。 
　　○江梅 
　　风雪集岁暮，江梅开不迟。朝来幽窗底，明珰缀青枝。上天播淑气，百卉分四时。寒村值西子，足以昌吾诗。 
　　○雪 
　　穷腊见三白，江南无旧闻。天上春已暮，尽日花缤纷。平生虽畏寒，遇雪心所欣。拥裘未敢出，投隙致殷勤。窗户忽相照，川陵已难分。二仪有巨丽，老我不能文。高吟黄竹诗，薄暮心无垠。浮屠似玉笋，突兀倚重云。 
　　○小阁 
　　栏干横岁暮，徙倚度阴晴。木落太湖近，梅开南纪明。病余仍爱酒，身后更须名。鹳鹤忽双起，吾诗还欲成。 
　　○元夜 
　　今夕天气佳，上天何澄穆。列宿雨后明，流云月边速。空檐垂斗柄，微吹生丛竹。对此不能寐，步绕庭之曲。遥睇浮屠颠，数星红煜煜。悟知烧灯夕，节意亦满目。历代能几诗，遍赋杂珉玉。栖鸦亦未定，更呜伴余独。百年滔滔内，忧乐两难复。唯应长似今，寂寞送寒燠。 
　　○怀天经智老因访之 
　　今年二月冻初融，睡起苕溪绿向东。客子光阴诗卷里，杏花消息雨声中。西庵禅伯还多病，北栅儒先只固穷。忽忆轻舟寻二子，纶巾鹤氅试春风。 
　　○黄修职雨中送芍药五枝 
　　微雨湿清晓，老夫门未开。煌煌五仙子，并拥翠蕤来。胭脂洗尽不自惜，为雨归来更无力。老夫五十尚可痴，凭轩一赋会真诗。 
　　○樱桃 
　　四月江南黄鸟肥，樱桃满市粲朝晖。赤瑛盘里虽殊遇，何似筠笼相发挥。 
　　○叶柟惠花 
　　无住庵中老居士，逢春入定不衔杯。文殊罔明俱拱手，今日花枝唤得回。 
　　○牡丹 
　　一自胡尘入汉关，十年伊洛路漫漫。青墩溪畔龙钟客，独立东风看牡丹。 
　　○盆池 
　　三尺清池窗外开，茨菰叶底戏鱼回。雨声转入浙江去，云影还从震泽来。 
　　○松棚 
　　黯黯当窗云不驱，不教风日到琴书。只今老子风流地，何似茅山陶隐居。 
　　○西轩 
　　平生江海志，岁暮僧庐中。虚斋时独步，遡此西窗风。初夏气未变，幽居念方冲。三日无客来，门外生蒿蓬。轻阴映夕幌，窈窕瓶花红。未知古今士，谁与此心同。 
　　○玉堂儤直 
　　庭叶珑珑晓更青，断云吐日照寒厅。只应未上归田奏，贪诵楞伽四卷经。 
　　○病骨 
　　病骨瘦始轻，清虚日来入。今朝僧阁上，超遥久风立。茂林榴萼红，细雨离黄湿。物色乃可怜，所悲非故邑。 
　　○晨起 
　　寂寂东轩晨起迟，蒙茏草木暗疎篱。风来众緑一时动，正是先生睡足时。 
　　○登阁 
　　今日天气佳，登临散腰脚。南方宜草木，九月未黄落。秋郊乃明丽，夕云更萧索。远游吾未能，岁暮依楼阁。 
　　○芙蓉 
　　白发飘萧一病翁，暮年身世药瓢中。芙蓉墙外垂垂发，九月凭栏未怯风。 
　　○岁华 
　　岁华日已凋，飞叶鸣古瓦。白头倚危槛，高旻覆平野。遥瞻疎柳林，下有清溪泻。三春既繁丽，九秋亦潇洒。平生万事过，所欠茅一把。山川郁日夕，有抱无与写。赋诗老不工，开篇咏风雅。 
　　○得长春两株植之窗前 
　　乡邑已无路，僧庐今是家。聊乘数点雨，自种两丛花。篱落失秋序，风烟添岁华。衰翁病不饮，独立到栖鸦。 
　　○九月八日戏作两绝句示妻子 
　　今夕知何夕，都如未病时。重阳莫草草，剩作几篇诗。 
　　其二 
　　小瓮今朝熟，无劳问酒家。重阳明日是，何处有黄花。 
　　○拒霜 
　　拒霜花已吐，吾宇不凄凉。天地虽肃杀，草木有芬芳。道人宴坐处，侍女古时妆。浓露湿丹脸，西风吹緑裳。 
　　○微雨中赏月桂独酌 
　　人间跌宕简斋老，天下风流月桂花。一壶不觉丛边尽，暮雨霏霏欲湿鸦。 
　　 
　　●简斋诗集外集 
　　○画梅 
　　娥眉淡淡自成妆，驿使还家空断肠。脂粉不施憔悴尽，失身未嫁易元光。 
　　○竹 
　　高枝已约风为友，密叶能留雪作花。昨夜常娥更潇洒，又携疎影过窗纱。 
　　○心老久许为作画未果以诗督之 
　　布衲王摩诘，禅余寄笔端。试将能事迫，肯作画工难。秋入无声句，山连欲雨寒。平生梦想处，奉乞小巑岏。 
　　○偶成古调十六韵上呈判府兼赠刘兴州 
　　稽首苏耽仙，乘云去无迹。尚留橘井在，与世除狂疾。谁能不饮此，识味亦可録。坐令郑玄牛，亦抱荆山玉。伟哉稚川裔，神交接朝夕。游戏及小道，造化入大笔。优为吴诗父，雅命楚骚仆。岂其橘井助，本自同仙箓。坐中子刘子，知是当日客。书悬元和脚，语经建康力。先我登公门，不数鸷鸟百。曾挹两仙袖，自然生羽翼。嗟我无长才，学架屋下屋。诗虽两牛腰，事亦几蛇足。已穷犹不悔，政荷师友德。文盟傥许予，幸不疑籍湜。 
　　○再用迹字韵成一首呈判府 
　　风雨一叶过，黄花已陈迹。人贫交旧疎，岁暮日月疾。贪人积胡椒，智不到鬼録。那知庾郎菜，地瘦饱金玉。不如学服气，清坐了晨夕。尚余烟月债，驱使入吟笔。晚逢葛先生，怜我出无仆。借车得时诣，谬窥文字箓。谈诗不知疲，或作夜半客。挥毫写珠玉，治郡盖余力。不羡江千万，不慕李八百。愿传公句法，容我附风翼。城东刘子政，着书方满屋。昨示一篇诗，三日叹未足。仍闻供笔砚，家有樊通德。但恐裴公门，从此近舍湜。[元忠有侍妾，常谓某曰：“若人有可爱处，吾尝记书中事不审，使之寻，辄能知其处。诗成或使之写，亦往往如人意。”陈学士愿闻斯语。] 
　　○蒙示黄磵佳诗三读钦羡辄继韵仰报嘉赐 
　　痴儿了官事，官事那可讫。岂知公偷闲，临水照缨绂。虽微八川雄，暴怒常至沸。傥或似山阴，清流可共祓。贪德实以济，行地不郁郁。赵洛与陶丘，相比亦彷佛。邂逅逢公赏，一洗伏流屈。可爱不可唾，众议那可咈。彼是公余波，本来非俗物。 
　　○蒙示涉汝诗次韵 
　　城南天倒影，緑浪摇十里。使君云梦胸，犹复録此水。舟行及雨霁，秋色在葭苇。烟涵翠縠润，月照金波委。知公已忘机，鸥鹭宛停峙。向来趋热士，说似颡应泚。俗子与清游，自古剧函矢。如何有双脚，受垢不受洗。异哉公殊嗜，记此两苦李。诗成堕衡门，名字污纸尾。[公诗赐某及家弟也。]明当蹑公迹，佳处不待指。会逢白沙渚，我舍真可徙。鸣驺傥重来，傍舫倾我耳。 
　　○再和 
　　洪河岂不壮，余润弥九里。海内所咏歌，在德不在水。德人经行地，可敬及蒲苇。况有水如此，浪去剧雪委。念昔涉涛江，怒鼍如山峙。天风怖杀人，舟定舷有泚。惕然三夜梦，沙砾下飞矢。至今逢沟壑，敢照不敢洗。忽诵涉汝诗，五字拟苏李。快言击汰事，想见鱼掉尾。十年疑此乐，始误斗柄指。便当策我足，岁月忽转徙。未办志和舟，且洗子荆耳。 
