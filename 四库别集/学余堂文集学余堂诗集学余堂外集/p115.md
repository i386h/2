<!-- { "loadSidebar": true } -->
　　沙泉庙茗共招携宿霭晴云覆一谿永日鸥鳬还上下当年藤树接东西中流倒映丹楼出密竹斜侵画舫低信美山川复朋好兴移五月有莺啼
　　画溪含清阁用韵
　　夕阳佳处树防防返棹重寻水面亭无恙波光长入画含情山色为谁青繁隂未歇三春草隔岸遥开九叠屏大厯词人传旧里迷离烟火问前汀【唐学士钱起家画溪】
　　宿霍瞻菉山楼【董宗伯书额曰二酉藏书楼】
　　何年卜筑冠林丘入座人同树杪游山近乌瞻云岭见凭白鹿石林秋【乌瞻白鹿二山名】厐眉碧眼老仙客鸟篆虫书满竹楼夜听洮洮清辩永前峰明月正当头【时彭鹿门使君谈出世之学】
　　柬赠丁季葵蒹索佳岕
　　竹院羇栖雨浃旬相逢慰藉倦游身移情毎纵西湖棹爱客频倾下若春茶到玉川元是癖园归甫里未全贫莫辞手摘分尤物洞岕君为旧主人
　　山行暑雨
　　骄阳急雨太相侵大麓孤亭何处寻凉燠片时成异风泉半岭共悲吟雷奔駴鹿横溪过云暗藏鸠坐叶深莫叹山程苦行役家居元乏好园林
　　大安寺雨坐有怀水西
　　荷芰风凉水榭闲横塘带雨听潺湲暑逃官席贪髙枕客爱僧庐当揜关苍髩早知抛赤绂疎帘却喜见青山烟亭竹院行歌处谁借枯藤一往还
　　詶旌阳司训秦映碧【是留仙翰林令弟】
　　梅溪风土接东吴才子臯比兴不孤史席旧来推伯仲仙云深处拥生徒车驱驿路留诗过酒贮斋厨待客俱借问梓山山下水清泠还似二泉无【秦家锡山故云】
　　晩步
　　晩步东臯傍緑池蔷薇别馆剩花枝过眉杖覔青藤得折脚铛凭锦石支世乱惭叨无事日才疎嬾作赠人诗惟嫌山水情难断竹坞云林坐少时
　　诸公频枉书币促锓拙诗
　　问讯篇章事若何未应捡挍尚蹉跎惭非扬子宁留草况是文园久负疴性癖雕虫闻道晚官无长物累人多鸡林价重君休论且趂尊前倚醉歌
　　旌阳遇黄献仲之歙
　　频年竹策趂身闲立马梅谿感别顔泰岱东游身到海大鄣南去日看山人家半傍云根住客舎都从树杪还【歙客寓万山观开化寺皆山城髙处】秀笔丹青能暇否莲峰秋色会应攀
　　傅星裔湖舫宴集【同髙子传】
　　客向西湖双眼明菊花节后正初晴留人四面山还好饮马千羣水自清歌管不知斜日下归舟倒指晚霞生隄桥陵树秋如许头白重来无限情
　　巾子山【台州】
　　城上双峰俯万家振衣秋色满天涯潮声逺带轻颿没墖影横催白日斜近海林峦余宿雾寒山郡郭少黄花当年战垒膓堪断残戍沿江有暮笳
　　登华顶
　　丹台侧磴少人行莽莽羣山合太清江海逺浮双练窄云霞重压赤城平九天鸾鹤飞难到一寸松篁冻不生晓雾漫须遮老眼蓬莱看日旧分明【余向有登州望日楼歌】
　　台州赠洪虞邻少叅
　　海隅一卧傍天台画省人传视草才烽火藏书曽入壁园林丛菊自衔杯孤亭月照沧洲白双袖云收华顶来共说拂衣君未老东山何事久迟回
　　东瓯赠林梅生
　　鹿城耆旧似君稀见靣僧庐对落晖墙壁藏书归马队干戈横海失渔矶无家重赋头皆白半菽哀歌泪满衣此日清霜催木叶浮云绕树惜分飞
　　高尚孚副使夜宴瓯城留别【时自台移温兵乱初定】
　　江阁星移绮席残银筝别曲更延欢楚乡耆旧筵长满瓯海霜天夜未寒千骑重临仙峤好孤城百战防山安余年后防情何极各取苍顔带醉看
　　温州赠陈总戎赞伯【以战功锡世职故有六句】
　　汉家飞将旧横行枹鼓年来卧不惊剑倚龙精轻万事身先虎穴防孤城销烽海国归尊俎锡土天书列姓名共说军前容揖客醉余缓带笑论兵
　　发瓯江至括苍道中
　　坐待潮来送客还暮云疎雨动离颜诸村尸散渔舟断故垒兵稀戍火闲波涌半江飞白鹭霜红万树失青山括苍此去疑天上谷转猿啼何处湾
　　桃花岭
　　山行短景路迟迟岭上丹青剩废祠雨后有时留虎迹春来何处覔花枝荒途驿在无官骑野店人稀客自炊日暮青燐燃宿莽前年此地防王师
　　过严州追悼故梁太守培元【梁名浩然山东濵州人自严州迁宁绍副使未任卒尝酒间索予钓台诗今重过严祠碑在矣】
　　桐江落木旅魂悲太守风流更数谁把酒固留归棹客到门先问钓台诗七年卧治名还在千骑移官事已迟惭愧为余存片石故交零谢泪双埀
　　上元夕【同木山闇昭瞿山耦长】
　　良辰胜侣会难兼永夜同游兴未厌两水烟波开皎月千家江阁卷疎帘春晴天放华灯好岁改人从白发添烽燧几年还火树踏歌归醉定无嫌
　　花朝小饮有怀龚扶万使君【公以花朝日生前守吾郡左迁归楚】
　　共惜芳辰倒玉壶离情忽绕楚天隅洞庭人去双鱼断谢守楼空片月孤宦谪生涯成道路归来战地失江湖【楚方用兵】花朝细雨逢初度有客看花痛饮无
　　王枚臣安福乱后书至
　　望断螺川是战塲书来破涕复沾裳残生丘壑余衰病几軰应刘累丧亡讲肆已随衰草没戍楼新控大江长东南羽檄何年定只有离愁对夕阳【来书言吉州城外市肆讲堂尽成丘墟白鹭洲阁已改戍楼】
　　和呉舫翁济南见寄【舫翁江西吉州人曾同讲学青原顷客齐鲁有谒阙里登闻韶台诸诗时吉州正苦兵】
　　二东书札数能来怀抱遥从万古开习礼空坛亲酹酒闻韶旧地独登台讲堂犹梦青原防乡国惟余画角哀满眼风尘吾軰老横流江海几时廻
　　寄刘太平竹庵【时督缮战舰】
　　文士谁言出牧难褰帷治行动长安军储此日劳王事祖徳前朝旧讲坛小谢青山云树近大江白昼郡楼寒臯比好向天门坐犀浦应同鹭渚看【公先世三五两峰诸公皆王文成门人讲学白鹭洲而太平之采石旧有天门书院】
　　酬和方望子【时有父丧自京师归携吾友王山长书至一见而别尝序其尊君真学録】
　　雪中造次未开尊意气相看尽一言风木关河残泪在文章京洛素交存危时丘壑难髙卧遗绪濂闽许细论归到紫阳重作客停车肯复问蓬门
　　岩台寺
　　夕景重寻野寺游层崖侧叠自仙丘浮云不散留双洞絶壁谁开置一楼抱石松根风物改【郡守罗公近溪有台端松抱石之句今松已燬】入天萝迳杖藜愁当年题字多磨灭此地曾经支许俦
　　同王虹友徐章仲登敬亭【时王将游歙】
　　梦逐林峰未许闲转因佳客一开顔春风緑遍崖前树夕照青来雨后山谢李篇章人未逺江城烟雾鸟初还闻君留眼看黄海万仞莲花更可攀
　　寄挽吴节母胡氏
　　当年陶母识吾曹旧忆登堂醉浊醪早岁栢舟成永痛千秋彤管待谁撡鸡声夜织余蚕绩熊胆亲分长凤毛仙佩归魂招不得泪痕空逐广陵涛
　　送昆山徐章仲孝廉
　　青帘画舫照江津不分离筵遽怆神陆氏弟兄双国士【章仲与兄艺初一时南北闱并防】徐陵家世总词臣到来山霁昭亭月归去花留玉岭春长忆辟疆园最胜旧时题句满松筠五日同勉中圣月耦长诸子集方邺藤轩同限蒲字
　　令节长怀楚大夫骚歌异代复吾徒沧洲髪短慵簪艾緑蚁尊开且泛蒲不分干戈连岁月尚怜耆旧共江湖滛滛雨急归途滑笑指双童待醉扶
　　二
　　照眼榴花兴莫孤比邻竹叶重相呼漫夸长命五丝缕自有仙人九节蒲白日藤萝何杳霭澄江亭阁在虚无时艰竞渡年来少秪合还寻旧酒垆












　　学余堂诗集巻三十九
　　钦定四库全书
　　学余堂诗集巻四十
　　翰林院侍读施闰章撰
　　七言律
　　闻王阮亭农部擢补侍读
　　才力羣推称石渠汉庭特拜重相如上林札给新成赋秘阁灯钞未见书文字声名腾　禁闼平生怀抱满樵渔传闻珥笔辛勤甚退食常需列炬初
　　魏环极侍郎见寄即用韵
　　青溪散髪十年余　辇下诗来锦不如伊傅何当怀野老柴桑元自爱吾庐敢矜词客哀时赋闲写农家种树书忆到龙门成乆别蹉跎岁月恐全虚
　　次答徐善长庶常见寄
　　携锄种药傍荒原归卧谁言野老尊自爱名山闲蜡屐偶邀逸客止匏樽雨添篱竹从妨迳春涨沙鸥许到门同舍旧时诗伴尽何当芸阁忆江村
　　寄邓偶樵荆南
　　金陵握手八年过千骑长驱兴若何　禁里星辰摇剑佩军前词赋半铙歌山川坐控荆门险云物闲看梦泽多见说　王师资借箸天南早晚罢横戈
　　次韵马文虎表弟赠别
　　投老东山向十年　徴书忽下转茫然江城树色孤防暮驿路蝉声七月天到日定催斑髩白归心时趂朔风旋浮生晚节违亲旧何似松间枕石眠
　　寄寿呉园次六十
　　何必身如老鹤形苍顔相对眼俱清政成柳恽髙吟地客占沧浪旧日亭　北阙文词传画省东山丝竹笑丹经呉门甪里看云气不是寻常处士星
　　二
　　千人石上兴悠然清絶追欢夜月天家破尚赊留客酒身闲频上钓鱼船藏书林屋纷残帙判袂风烟又四年衰齿惭予真伯仲题诗那得共樽前
　　留别金长真宪副
　　青溪緑酒好相将笛步风防水榭凉苦忆论文坐官阁重堪分手别河梁艨艟衔尾江鸥警堠火连天客路长此去蓟门秋色早离情还逐雁南翔
　　白下赠何荪云
　　沧海尘生未白头石城耆旧自风流多时门阀推平叔溷迹行藏且伯休二酉书移亭阁满六朝山好杖藜游传家象纬称能事甘石输君定几筹【君世擅天文厯算之学】
　　登歌风台
　　雄畧其如隆凖何髙台凭眺客来过云山芒砀秋风起鸡犬新豊夕照多天下至今思猛士眼中依旧剰黄河休轻垓下歌非匹双泪兴亾总逝波
　　济南饮家泰瞻方伯署斋
　　七二泉边复此杯十年怀抱向君开连枝会喜天涯得片月光分岱顶来箕斗征输忧国泪西南飞挽济时才悬知节钺寻常事驱马燕云首重回【时楚粤方急军饷】
　　重登千佛山
　　廿年重上郡南山一指泉边枕潄还【岩壁有一指泉】世变转添精舍好客游终让片云闲青峰数防秋光里旷野孤城夕照间谁解舜畊遗迹在不胜怀古怅跻攀【古称舜耕山后人琢石为佛遂防今名】
　　晚寻趵突泉
　　平生野兴爱清光驻马看泉趂夕阳地涌舜山争道急源从王屋倒流长旧传残碣归鲛室新偃飞虹尽石梁老我题诗重倚槛含情独立对沧浪【往木桥皆易石】
　　观马
　　端居　紫禁拱　垂裳　还向天闲问骕骦自有六龙飞御仗岂思八骏骋遐荒神驹物色骊黄外宛马来归道路长岭峤此时需挞伐功成铁骑待腾骧
　　都下赠陈其年
　　青髩俄看有白丝别君犹记少年时尘中见面宁相识乱后逢人数寄诗畏俗疎狂龙性在买姬飘转蚌珠迟雄文此日同推荐赋奏长杨更属谁
　　次韵杨六谦九日同诸公集黑龙潭时余偶病未出
　　长安云物易为秋九日羣登傍浦楼雷雨此中生絶壑蒹葭何处有孤舟西山倒影当尊酒大漠悲风试客裘谁信少文怀五岳良时偏卧不同游
　　二
　　莾荡风烟接蓟丘蛟宫深处野亭幽鸥闲故狎筵前客叶落遥看木末楼旧日金台荒草在千年易水白云秋凭髙词赋吾何有归梦沧江杜若洲
　　髙澹人中翰出纸属书因赋赠
　　仙标特逹逈难攀　赐第髙居霄汉间日捧图书随帝座风吹咳唾接　天顔炉烟香里诗篇出玉漏声中剑佩还乡梦纵思湖上好此生应让白鸥闲
　　舒康伯示北征诗有作
