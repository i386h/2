<!-- { "loadSidebar": true } -->
    夫岁月易得，古人疾没代不称；功业未成，君子以自强不息。岂非怀其宝，思其用，然後以取海内之名，以定当年之策，展其才力，受以驱驰。少府叔凤彩龙章，才高位下，班超远慕，每言关塞之勋；梁竦长怀，耻为州县之职。属胡兵犯塞，汉将临边，商君用耕战之谋，充国起屯田之策。皇华出使，言收疆场之功；白水开筵，遂为□雨之别。尔其苍龙解角，朱鸟司辰，溽景薰（一作蒸）天，炎光折地。山川渐远，行人动游子之歌；樽酒未空，送客起贫交之赠。嗟乎！杨朱所以泣岐路，苏武所以悲绝国，古之来矣，盍各言志，以叙离歌。
    ○冥君古坟记铭序（为张昌宁作）
    神功元年，龙集丁酉，我有周金革道息，宝鼎功成，朝廷大宁，天下无事。皇帝受紫阳之道，延访玉京；群臣从白□之游，载驰瑶水。笙歌入至，元鹤飞来，时余以银青光禄大夫忝在中侍，拥青旄之节，陪翠鸾之旗。昔奉车子侯，独随武帝，昌明为御，每侍轩游，比之今日，未足多幸。是时屡从严祀，遥谒秘封，尝睹众灵如□，群仙蔽日。仰感王子晋，俯接浮邱公，行吹洞箫，坐弄□凤，窃欲邀羽袂，导鸾舆，求不死於金庭，保长生於玉册，上以尊圣寿，下以息微躬。因登缑山，望少室，寻古灵迹，拟刻真容，得王子晋之遗墟，在永水之层曲。且欲开石室，营寿宫，庀徒方兴，畚锸攸作，得古藏焉。基藏上无封，内有甓瓦，南北长二丈二尺。东西阔八尺，中有古剑一，长尺馀，铜碗一，并瓦器二。其器文彩怪异，非虫篆雕斩所能拟也。又有古五铢钱、朱漆片数十枚，初开时文彩可见，及枨拨之，应手灰灭。既无年代铭志，不知爵里官族，参验其事，已曾为人所开。於是抚之永怀，念昔增密，始知有形必弊，涉顺则毁。锺鼎玉帛，非度世之资；名位宠章，为累真之府：未能独立物表，超世长存，与日月齐光，天地比寿，非天道乎？君冥冥，久幽珍藏，迨此昭发，岂不欲感示元契，奇畅灵期？昔王乔古坟，惟留一剑，令威荒冢，又叹千年，起予道心在乎此。仰惟圣主仁慈。恩被草木，阳和扌骼，既昭国典，至德埋，又在周令。今此藏亏露，诚感仁恻，谨历吉日，协良辰，即以其年十月甲子朔，具物备容，还定旧圹。豚难在奠，牺樽若歆，哀其铭志磨灭，姓位不显，锡之名曰君。其铭曰（铭入薛稷）。
    ○为建安王誓众词
    诸总管、部将、旗长、队正各听命：夫圣人用兵，以伐有罪，奸慝窃命，戎夷不龚：则必肆诸市朝，大戮原野。我皇周子毓万国，宠绥百蛮，遐荒戎狄，莫不率职。聚兵帅众，非欲劳人，盖逆不可纵，乱不可长。所以屈己拥毂，垂涕泣辜，诚恐苍生，颠坠涂炭。今契丹凶羯，敢乱天常，为封豕长蛇，荐食上国，玉帛皮币，弃而不贡，名器正朔，僭而有谋，将绐神虐人，暴殄天物。故皇帝命我，肃将王诛，今大师已集，方半问罪，公等诸将，及士卒已上，须各严职事，肃恭天命。契丹凶贼，本为中国奴隶，昏敬重不道，劳我师徒。今与公等及士卒，久勤戈，冒犯霜露。夫四郊多垒，士大夫之耻，蕞尔凶狡，一钮可屠。况皇帝义兵，克期诛翦，此犹太山压卵，鸿毛在炉。今日之伐，须如雷霆之震，虎豹之击，搴旗斩馘，扫孽除凶，上以摅至尊之愤，下以息边人之患。鼓以作气，旗以应机，公等各宜戮力，务当其任。若能奋不顾命，陷坚摧锋，金紫玉帛，国有重赏。若进退留顾，向背失机，斧钺严诛，军有大戮。各宜勉励，无犯典刑。
    ○座右铭
    事父尽孝敬，事君端忠贞。兄弟敦和睦，朋友笃信诚。从官重恭慎，立身贵廉明。待士慕谦让，莅民尚宽平。理讼惟正直，察狱必审情。谤议不足怨，宠辱讵须惊？处满常惮盈，居高本虑倾。诗礼固可学，郑卫不足听。幸能修实操，何俟钓虚声？白玷可灭，黄金诺不轻。秦穆饮盗马，楚客报绝缨。言行既无择，存殁自扬名。
    ○燕然军人画像铭（并序）
    龙集丙戌，有唐制匈奴五十六载，盖署其君长，以郡县畜之，荒服赖宁，古所莫记。是岁也，金微州都督仆固始桀骜惑乱其人，天子命左豹韬卫将军刘敬周发河西骑士，自居延海入以讨之，特敕左补阙乔知之摄侍御史护其军事。夏五月，师舍於同城，方绝大汉，以临氵海。君子曰：“兵者凶器，仁者恶之，丑虏猖狂，厥自招咎。”今至尊不得已而顺伐，尝闻西方之圣有能仁者，凶吉之业，各报以直，则使元恶授首，群不孤，兵无血刃，荒戎底定，岂不在於大雄乎？诸将部校，佥曰允哉，将军饬躬率士庇，因古祠庙，图画形容，有古之弥勒像也。天人备容，丹青毕彩，盖以昭乎景福也。作铭曰。
    耀天兵兮征荒服，绝□漠兮出元极。白羽旆兮青□旗，箫鼓鸣兮士马悲。愿左右兮浮屠道，备丹青兮妙天宝。功既毕兮业既成，神之来兮福冥冥。
    ○唐故朝议大夫梓州长史杨府君碑铭
    君讳越，字复，弘农仙掌人也。其先帝高辛氏之裔，周有天下，晋授其封，至宣公伯乔，早基杨国。若彤弓旅矢，巨鬯赤，则礼命之，乐歌之，崇天王之宠光，保元侯之休祉。其後十六代，有杨宝者，天锡黄鸟，授以白环，若曰：“命君子孙，世登三事。”迨震、秉、彪、赐，四代五公，烈光昭於汉室，盛德充於海内，金圭铭鼎，至今为宏农世家也。高祖椿，魏尚书右仆射开府仪同三司司徒公，进位太保，加侍中，给後部鼓吹，致仕归邑，赐安车驷马，传制二人，可谓国之元老，帝之师臣，功成名遂，社稷之宝。曾祖思善，齐通直散骑常侍，赠中书侍郎；祖敬通，镇远将军郑州治中邛州别驾；父君同，随蒲州芮城县令：皆国书旧史，烈乎名节。
    公即芮城府君之第二子也，少而冲嶷，苦节真素，礼非玉帛，室有琴书，以敦乎物，不应州郡之命，而有金玉之心。尝叹曰：“以明月珠，弹千仞雀，吾不能也。”於是观宝龟之象，心灭朵颐；探金虎之爻，志存幽履。遂去家遁於嵩山，经十馀年，丹山白□之志眇然矣。属太宗文武圣皇帝初临天下，物色幽人，焚山榜道，纲罗遗逸。君子若曰：“天下有道，可以见矣。”於是始以角巾应命，褐衣诣阙，陈大道之宏谟，论至言之阃奥。帝曰：“俞，尔言可底行，若岁大旱，用汝作霖雨。今南山逝塞，北漠连胡，石州边烽，皇化未谧，汝往钦哉，辑人，御敌，以息匈奴之患。”始解褐，授石州方山县令。樽俎在堂，旄在阶，布大信於獯戎，示折冲於衽席，威名震曜，升闻也。有敕徵授宪台监察御史，绣衣始拜，珥笔朝，台阁以之生风，豪贵由其敛手。又敕直中书待制未几又迁秘书郎，直中书省如故，游凤凰之池，观蓬莱之府，是天下之荣践也。又转宗正寺丞，居岁馀，帝思南史之才，将崇东观之美，又迁起居郎，加骑都尉。
    龙朔中，天子将观兵於东夷，以复先帝之业，凡居中者，多出守旁郡，是岁授公朝散大夫，除冀州司马，又转魏州司马，皆知州事。於时天下雌韩而雄魏，壮武而柔文，公始厌承明，初临外郡。探丸垩面，犯禁崇奸，欲尝朱博之能，以观龚遂之政。公深钩潜往，英机立断，短服赭裾，于是乎理。麟德初兼梓州长史，盖在华之南区，彭之北鄙，人豪俗侈，政削公，攒六国之遗，杂三巴之奥壤。公下车问俗，观风立政，先之礼让，教以《诗》、《书》，抑浮窳，禁蟊食，至於堂叩钟磬，家擅山川，莫不为之节制，行其典礼，来暮之颂，复起於斯。时高宗大帝方接千载之统，升中太山，玉帛□趋，朝者万国，公预陪金跸，侍拜瑶坛。白□既封，皇庆斯洽，加朝散（一作议）大夫，馀官如故。东山拜命，西驾未归，逢太岁之临辰，感殷楹之梦奠。遇疾薨於官舍，时年六十四。呜呼哀哉！遗令薄葬，不藏珠玉，唯《孝经》一卷，《尧典》一篇，昭示後嗣，不忘圣道。即以某年月日，葬於西岳习仙乡登仙里之西麓，遵遗命也。
    嗣子嘉宾等，哀号泣血，柴骨栾心，缅惟罔极之恩，思崇永锡之道。以为吾邱子（疑一作于）没，无助冥因，季由之叹，空勤负米，於是考群圣之典，探众妙之门，求所以昭报幽扃，赞祉冥籍。则云金仙慈救，宝手来迎，若德崇於此，则功济於彼，是用归诚真谛，祈能仁箝铁围而写容，现金莲而得像。遂於登仙麓茔之侧，造阿弥ヌ像一躯，坐高三丈，并象变菩萨，天人毕备。全金涌出，众宝装严，□仙鬼神，周罗上界，珠幡羽盖，围绕中天。所以丕显尊灵，光昭惠业，达人之能事毕矣，孝子之事亲终矣。铭曰：
    岩岩大岳，浼浼长河。□氵翁雾，含灵伫和。杨侯之国，宛其中阿。子孙瓜瓞，轩盖骈罗。四代五公，自于伯起。蝉联彪懿，令闻不已。二千户侯，三十刺史。世济其荣，至我君子。峨峨君子，皎有令光。不宠我组，而括其囊。洗心岩遁，抗迹□翔。冥鸿不远，白驹在场。解其萝袂，绾我墨职。边朔多虞，猃狁孔棘。之子之往，允威允德。旄在阶，烽火罢色。行行骏马，绣衣之光。烈烈董狐，司史之良。而我君子，总其徽章。出同严助，政穆王祥。雄魏既康，妻阝蜀犹侈。揽辔言迈，题舆载理。尺兵允戢，乱绳攸靡。天子登封，拜服玉趾。大礼既毕，归路迟迟。岁亦秋止，天不遗。呜呼吏，号泣涟ㄝ。曷其往矣，来暮歌思。茕茕孤子，棘心哀疚。永号昊天，眇泣冥。莲花之国，金池玉ニ。崇此香缘，生彼秀。全金既涌，众宝斯庄。考坟其左，叔茔其旁。香花围绕，松柏成行。千秋万岁，祚祉无疆。
    ●卷二百十五
    ☆陈子昂（七）
    ○梓州射洪县武东山故居士陈君碑
    君讳嗣，字宏嗣，其先陈国人也，汉末沦丧。八代祖，自汝南仕蜀为尚书令，其後蜀为晋所灭，子孙避晋不仕，居涪南武东山，与唐、胡、白、赵五姓置立新城郡，剖制二县，而四姓宗之，代为郡长。萧齐之末，有太平者，兄弟三人，为郡豪杰，梁武帝受禅，纲罗英豪，拜太平为新城郡守，寻加本州别驾。弟太乐、太蒙，蒙为黎州长史都督护南梁二郡太宇，乐为本郡司马，即君之高祖父也。生曾祖方庆，好道，不乐为仕，得墨子五行秘书，而隐於武东山。生烈祖汤，汤仕郡为主簿，遇梁季丧乱，避时不仕。生皇考广迥，迥早卒。
