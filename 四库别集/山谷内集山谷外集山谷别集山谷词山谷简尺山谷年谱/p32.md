<!-- { "loadSidebar": true } -->
　　于惟毕公弼周祚国厥兴来仍有万吉卜暨卓至諴文献方毂中原之季托植南邦髙王父璵始籍浮光奕世济美执经躬耕王父中正赠官中都先人讳京实光禄卿公举进士以亲受福初载州县荐书一束奉佐秘书主簿国子牧民咸平以奉常土佐调兵食五十七州输钱转粟使者借筹考牧至逺羊牛维深与磁维二千石熈宁甲寅河食我壁联桴委粟调防老弱降兵筑室不请隣籴流者归野止有麰麦公厨告病贷之私籯始其去归折劵不征持节关陇百城竦竦湔拔亷秀劾遣赃冗都尉轻车尚书中枢肃肃雍雍象服左鱼朝奉朝请实维新书吉在江西素号难附公父母之苦语诋诃曽是健讼化为舞歌公生戊戌嵗复元首我民无禄公疾卧牖上章请老王命休之拖绅拜赐屏药治归哭者陨涕孰能使之其配赵女椒不盈升来继妇职汝隂之滕其宜家人厥年不登有婉淑女采自葑菲壸仪柔嘉维妾李氏能力大故哀恤应礼公子三男惠连有萎平仲和仲季未胜衣盖七女子伯嫁而死四归以时三处未字长倩孙鼛淮海维扬大梁开封罗遹魏相济隂曹南任氏元常蔼蔼诸壻官学誉处人亦多公择士归女公姿忠纯言可信期秋阳皦皦表襮不施力学好问胷次积藏有来咨求倾写河江稗言所收齐谐所记炙毂流膏坐客亹亹奉已纯约与人务惇锦衣被频不有其文世家多财而不安富惟避分赀以殖季父孩养羸露爰及昏娶吏事儒雅孔惠且明不张声势隠哀索情髙明显融万钟应有慈祥弟友讫不中寿非此其身或昌厥后浮光之麓楸柏既林镵诗立宅亶古求今
　　朝请大夫致仕狄公墓志铭
　　公讳遵礼字子安唐大臣梁公之苗裔避五代乱始去太原稍占籍湘潭间公之季年乃以孥家食于荆南而坟墓实在阳翟祖希顔徐州録事叅军赠兵部尚书父棐枢密直学士工部侍郎亦赠工部尚书公之伯氏遵度字元规名士也故公之学问渊源近前辈有所闻则行之少以父任试秘书省校书郎三迁为大理评事知湖州安吉县明州鄞县稍有能声以大理寺丞通判成徳军通判蜀州赐绯衣银鱼又通判江宁府知兴化军发运使改盐法荐公知涟水军废军为县改知沂州未上选管勾牛羊司罢知淮阳军避髙遵裕改通州于是七迁为尚书驾部郎中赐紫衣金鱼改朝议大夫管勾崇禧观以本官致仕以子明逺任右朝请大夫进左朝议大夫致仕六年乃卒享年七十有六实元祐九年正月也勲上柱国爵西城县开国男食邑七百戸夫人寿安县君邹氏七子长则明逺次明复前河南府左军巡判官次明权蚤卒次明通郊社斋郎次明忠假承务郎次明述明昭三女子嫁通直郎呉充礼兰溪尉沈道宣徳郎沈逊在安吉时马寻守湖州少公恐不任事安吉大姓俞氏所为多不法前后令不敢击俞氏私酿酒椎牛防客公捕得劾治寻大惊曰乃能如我少时在鄞县县中号无讼乃筑亭观延闽人章望之表民与讲学士子颇归之表民集中有与狄子论事则公也在兴化时邑中仕家十八九宾礼秀孝摧折强宗兴温承荻芦之陂溉南北西洋民食其功去而祠享之其为通州风坏民庐舎老防夷处劳来劝戒不以遗后人公天资敦厚不道人短长仕官且然其所知虽大利害以与人不知资已待僚属尽敬见其一长保荐不以疑似小过轻絶之元规早世嫂刘夫人少寡守二女公事嫂抚孤子不愧古人退居与父老欵曲未尝入谒府县讫于牖下言笑而终不以疾痛呜呼可以无媿矣明逺将以绍圣改元之明年元月奉公之柩合于阳翟之张洞寿安县君之墓则来乞铭于豫章黄庭坚昔余舅氏户部尚书李公择元规婿也数为余道子安之为人今子安后殁不得公择铭其墓铭非余其谁铭曰
　　良吏循循父母小民事不赫赫故走于尘天下长者为人不疚商财计功则在人后呜呼狄公睦家甚雍政问得民不问其逢康宁寿考徳则自好不富其橐以仁为宝膴膴韩城其望具茨公宫其中诏以铭诗朝奉郎致仕王君墓志铭
　　君讳黙道人字复之曽大父邻大父某皆隠约田间父晏始命君弃耒为诸生及君仕于朝累赠至朝散大夫君防小执养事师趋庭问膳自有度量识者以为此儿当立王氏门户果登治平四年进士第授什邡县主簿县与绵竹县俱调夫筑洛口堰其功十万邻邑忧不办君酌民言而赋功省公能爱民力不阅月而成迁通泉令通泉岁饥甚君不待报而发廪乆不雨至是而雨联有千顷渠堙废不知其始其旁短户积嵗不能入赋君因其民愿决其源二十里注之江嵗以大熟民画像祠之熈宁中中书房检正官熊本察访陜夔路青苖免役法任君定夺两路役法及州县应废者以君为能使者交章荐之改中书省著作佐郎本荐君可任提举常平诏引上殿防耳聩不能奉诏乞得监味江镇茶埸以忧去服除转运使苖时中馈军兴奏君管勾文字讨乞弟师还以瘴疠不能随师者万人且弃死夷地矣君请以运粮虚舟载之分责使臣将防医粥以卒之存亡为殿最所全活者十七八以军功吏考遂改承议郎覃恩迁朝奉郎既而叹曰吾闻人言愦愦也终不可以立于朝于是请老而归年始四十有八遂放浪江淮山水间归而治大宅开花圃筑台榭与父老歌舞之如是十年乃终享年六十初室陈氏生二男四女而卒追封金华县君继室张氏亦蚤卒追封华阳县君男曰洪以任为太庙斋郎大邑县主簿曰源举进士女嫁进士廖亶陈处义程遵道其季居室洪卜以元符二年十一月葬君于西岸之白水近朝散君之兆而来乞铭复之于庭坚同年进士也雅闻复之为道之乡先生人所爱敬近乎古所谓殁而可祭于社者故叙而铭之复之少时贫甚富室子弟会于州学召一儒生讲春秋君造讲席而儒生挥之君以怒去归杜门读春秋一月乃从儒生质所疑儒生噤不能荅君因为诸生讲之皆得闻所未闻其从仕未尝营私先国先民凡吏事它人所难办君尝优为之诸公要人闻君才多欲推之于要津君曰岂不欲往无如病何其以人才为已任者未尝不叹也君于文无所不工睥睨立成或不加防而文理粲然可观坐客有豪俊者欲以多穷之君下笔如流水坐人皆惊其于事亲居防尽欢尽哀于兄弟朋友誉其贤者以劝不肖于四方游士为之依归生馆之死葬之于其党之孤防衣食之教养之使男有室女有家于乡邻防其无而规其恶至甚无頼者众防唾辱之里人畏之甚于刑罚性狷介不能容人之非州县有过举輙上书论之昔孔子为叔向流涕曰古之遗直也君尚似之其铭曰复之其颀而嶷而岐桃李有实其下成蹊羔豚之割我有余刃善刀藏之施于有政兰台石室如君者几以病去禄不濡其尾可祭于乡知徳者鲜我文昭之尚以行逺
　　承议郎致仕张君墓志铭
　　君讳渭字象之实清河张氏有以工部侍郎致仕赠司徒讳去华者始居洛阳盖君之曽大父也光禄少卿致仕赠兵部侍郎讳师锡者君之大父也尚书职方员外郎致仕赠中大夫讳景伯者君之考也君天资孝友敏于吏能其家居不问有无乐以市义虽废疾不年而为子为吏皆可纪中大夫公老在家性刚严少可君年最少事之尽其懽初仕为蒲隂主簿吏不能弄以事去为临颍主簿以废监牧有劳迁泾州观察推官军兴佐使者粮饷办荐者交章改宣德郎知飞乌县值元祐初改复差役君悉取故役书治其凡而委其僚隂察其财力戒吏具戸版等色而虚其名姓期日防民于廷曰某服某役某服某役一邑吏皆惊民相视而定飞乌于梓潼为山邑不当孔道而公帑市绢居一州之半君尽得它邑之则力请均嵗市之籍力争之乃见聴是嵗减三之二去而民烝尝之以疾监西京粮料院疾益侵以承议郎致仕而卒得年五十有四娶李氏尚书驾部员外郎育之女先君卒十有二年追封昭徳县君子曰羽孙曰鼒二女子长归进士及第苏大寿而卒次归进士朱佾君卒后某年当绍圣五年某月某甲子奉君之丧葬洛阳兵部公之墓次时公之弟汲状君之行事来请铭铭曰
　　张起清河以文震惊衣冠济济吏有能声正国兄弟干将发硎断蛟剸犀扬于帝庭君有家法其銶其斧小试则然而命不偶我铭其坎以怨坎防
　　朝请郎湖南转运判官吴君墓志铭
　　公讳革字孚道魏夏津人大父讳用之滁州全椒令遂为全椒人父讳顿婺州永康尉尝有隂徳永康纪之殁殿中丞以公伯仲赠大中大夫公举进士为襄州司戸参军以忧去调真州扬子主簿迁池州贵池令改秘书省著作佐郎知广徳军建平县通判韶州就移知南雄州课为广东第一擢知吉州课又为江西第一除江西转运判官徙湖南居数月寝疾殁于官享年五十有三元祐三年四月某甲子也公由少年书生治经术为州县吏遇事力行所闻天性精于吏职其所至必令行禁止贵池民兄弟相与讼田为垂涕说同生当相尽以恩义意兄弟皆感涕去方使者行新令给青苖钱公不格诏令而实子可贷之民使者按常平钱不尽予民取文书视之皆如令在建平当熈宁甲寅乙夘嵗饥馑公举荒政劝发廪所全活以万计南雄州有吏胥鬻狱把持长短不可治闻公严能乃匿去为外台吏公下车尽得其奸状捕收伏法郡内肃清北人官死岭南者调防其孤因材为之地使得食得归其事米盐人不厌其细也又吉州自蹇周辅增盐课二百万民已失生理而魏纶上诸县増课九十五万公至则告诸令后所增盐勿以为课为郡奬善士劝不能去其甚污徳意茂美御奸黠吏有辔防能左右之故元祐初御史按察南方而公为爱民吏近臣交荐才任监司朝廷当用之而公捐馆舍矣公娶独行沈君士龙之女封安仁县君子男朋早卒羽秀州军事推官与行兹同时中进士弟珏亦有蓺文女许嫁进士江与京诸孤序列公之世家能事来乞铭曰将以某年月某甲子葬公于全椒之原又再使来速铭公之兄蔚深道与余同年进士予又于羽有雅故故叙而铭之铭曰
　　呜呼孚道维出崭崭少吏于政有亲有严食之衣之睦其不咸治大如小察民肥瘠我牧不烦其羊濈濈公居是邦民畏失之迨其去归思而述之方行万里天实蹷之有蕴未宣孰能抉之羽竝行兹棠棣偕止而珏暮子鄂不韡韡我视其兴则公受祉
　　东上閤门使康州团练使知顺州陶君墓志铭
