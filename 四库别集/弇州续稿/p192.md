<!-- { "loadSidebar": true } -->
　　王恕字宗贯陜之三原人少治易旁通他经子史三十余成进士改翰林院庶吉士翰林业治古文辞而恕不喜为古文辞其学务以明体适用本之经术博极经济而已以是不得留出为大理寺左评事迁左寺副所谳决必丽情法尝条刑罚之不中者六事上之朝而议行之擢知扬州府扬淮南大都会也恕以直道精心为之吏民皆爱服岁再饥上疏再请赈度事已迫不待报而发仓庾且别市药以施病者其人不至后时而殍立书院羣少年诸生于其间而延文学行谊之士为之师太守以间按行召诸生褒衣讲说恂恂礼让文事亦大振以考最超拜江西右布政使扬人挽留之不得相率伐石勒徳政其在江西而岭冦有犯贑州者恕奉檄帅师讨平之转河南为左以公廉称赋税出纳吏无所容舞进都察院右副都御史抚治南阳襄荆诸府时以襄南地多山险秦楚之流民萃焉日剽攻杀畧而矿贼亦不时发特开府抚治而恕首得之军府取草创恕事事经画有成筭首捕获南阳之争矿而称兵者已会兵捣襄盗巢平之殱其魁释胁从之众累累又平湖广刘千斤石和尚之乱既捷而大将欲搜山尽取其首以徼功赏恕持不可久之乃听念所从将卒必有乘间为馘者乃下令曰擅杀一人即抵死众肃然亡敢犯因榜谕流民各使复业后流民聚赀立生祠祀恕仍家绘一像母忧归即家起复巡抚河南以襄南功迁左副都御史境内霖旱不相当而又苦蝗大风昼晦乃上疏乞罢以谢豫人因极言止营建崇俭约以回天意诏不听罢而他所疏荒政甚详上为之蠲赋有差例入朝议事因复上六事疏转南京刑部左侍郎父忧归服除以刑部左侍郎治漕河请禁抑马快船赍携商货而纵横邮道间妨粮运且及弭灾数事惓惓民力上为之下蠲租诏改南京户部复大有所损益部事理复改左副都御史巡抚云南恕于迁若左然朝议以云南在万里外西控诸夷南接交人而镇守中贵横甚欲借恕弹压之恕心知所谓单车携二童子以往而中贵人钱能果使其麾下指挥郭景等以玉带龙衣呉装玩好驰驿谒安南王黎灏王报以异寳生金通犀象牙等物往返数四景等复与其国互市稇载还恕廉得之遣骑道执景景迫投井死因悉银铛其从者下之狱而没入其贿飞章露劾能私通外夷罪当死报闻当是时灏别为私邮以通滇省会实欲乘间掩取我至是其谋始杜而钱能复使使乘驿以黄鹦鹉进恕复上章极言明王不贵异物今万里劳人而进一羽族微物恐天下有以窥见上意因尽发能贪黩暴肆诸状上不得已召能归安置南京而黔公诸大帅以及土酋皆惴惴奉三尺矣三品满九载进右都御史寻召掌南京都察院事往返衣书各一槖无纎毫増掌院之未几叅赞南京守备迁南京兵部尚书叅赞如故尽摄营将之占役者一卒不得走私门畨使过龙江驿严禁织作工贾非奉旨毋得自为互市考选军政即同事者无敢干颇不便恕而适有奥力取中旨改兵部尚书兼左副都御史巡抚南畿兼总督粮饷恕益日夜孜孜于职下车必首延耆硕降色与谈民间利病因而刺及属城吏贤否诸属城吏故已耳恕名其墨不可洗者望风解印绶去留者相刮濯争欲献其长以自效以故恕不劳力而治乃责以天下一切纳贡赋者苦收取过重至破家乞严禁革光禄寺岁供白粲槩及庖人贱工请稍裁别派市物料织造缯彩及贡献花木禽鸟请赐蠲省皆报可常州时有羡米请以六万石补常州之夏税又以补诸府户口盐钞六百万贯以官田赋太重减耗米十余万明年水灾奏免秋粮数十万草半之而周行赈贷其贫者至二百余万口三呉之人颂之以为自设巡抚来几一甲子独恕与周忱忱以十八年恕不二年其久与暂不相当然忱彷佛姚元之恕则贤于宋璟矣中贵人杜福以中旨下常州取截江网及刻丝观音罗汉古迹恕疏言帝王之学贵要典谟训诰及无逸旅獒皆帝王修身治国平天下之道上不之取而取截江网者何琐琐也佛像外道亦不足污清览而中贵人王敬挟其千户王臣以妖术取中旨赍御帑金收市图籍珍翫因而张皇声势搜括富人财寳殆尽而官府供亿亦不赀人情汹汹恕乃尽列其罪状三劾奏之王敬亦诬奏恕因而株及常州守孙仁方未决而东厂中贵人尚铭亦发其状上始下敬锦衣狱谪戍之并戍其党十八人而枭王臣首于江南逺近称快以是益归心恕寻复为南京兵部尚书叅赞机务时钱能复夤縁得同守备南京与恕共事然益心服恕语人曰王公天人也吾惟有敬事而已恕谂其少自抑损坦待之卒无害而恕以年至乞休不许满九载加太子少保以秦晋饥言便宜十事刑部贠外郎林俊疏论中贵人梁方与妖僧继晓比而葢大镇国永昌寺其言直忤旨下诏狱都督经歴张黼救之亦下狱谪外恕言京师祀天地仅一坛祖宗暨先圣仅一庙而佛乃至千余寺者舛也一寺立而移民居者且百家费内帑者数十万金俊言当不宜罪宜特复其官因并复黼官上虽报闻而中不能无嗛以星变还俊黼南京恕因是益自信凢应诏者二十一建白者三十九多报可天下益服恕之直至朝事有所不可必曰王公胡不言也则又曰公疏且至矣而恕疏果至至为谣曰两京十二部独有一王恕公卿大臣皆侧目而天子亦渐心厌之而最后所言政令失信尤中上讳会南京兵部右侍郎马显以病告忽附批落恕太子少保以尚书致仕恕既归名益髙台谏推荐无虗月上崩孝庙即位于是荐恕者无虗日即家特召之命驰驿以来中途引疾乞休不许而改吏部尚书入见即加太子太保言官犹谓恕且老而贤不当劳以繁剧宜用之内阁备顾问上报曰朕用蹇义王直故事官恕吏部谋议无所不听从何必内阁也上时释奠文庙恕请加礼于是孔子前独用币改太牢而是时恕侍经筵时酷暑詧上方汗而盛服疲不堪请暂辍讲于宫中进学报许始恕以直谏重天下后进慕说之而上方开言路各欲有所自见其望恕重以责之深至是御史汤鼐进士董杰都给事中韩重等各疏论经筵讲不宜以暑辍恕非所宜言而杰尤激恕不怿待罪私第上疏乞休上曰君臣之间恩犹父子各陈所见以尽乃职何嫌何疑其亟出勿避恕乃复疏露其意谓人见朝廷待臣太重责臣太深欲臣尽取朝事更张之如宋司马光毋论臣不敢望司马光今岂亦熈丰时也上复优诏留之乃止时上于春宫内臣多所登进又赠服色庄田恕争之上巽辞以报恕益自奋南京守备太监蒋琮与御史姜绾等讦而各失实绾等谪而琮独留恕谓独留琮何以示天下公不听御史汤鼐故尝以经筵讥恕者他亦谔谔有所论建寿州守刘槩以书称之引所梦为证事发而大学士刘吉恶之下诏狱欲坐槩妖言律论斩而鼐亦与同罪恕力辨其不然上命姑缓之迨法司谳上槩鼐皆减从戍陜西巡按御史李兴有风裁而微过刻为同事者所中以多杖人死当大辟恕谓非故勘于法不当大辟亦减从戍修理河桥工竣太监李兴乞升工匠官四人冠带者五人恕再执之不可乃上言臣力竭矣惟陛下慎之将来耳上温旨报闻总督两广都御史秦纮糺总兵安逺栁景不法而为景所诬与俱罢恕复言纮不当罢卒奏起为户部尚书满三载考最授光禄大夫柱国赠及三代上念恕老大风雨雪免朝又免午朝以疾告輙遣中贵人存问御医视胍牲酒米蔬相继而岁时珍鲜金绮之赐与内阁辅臣埒御医王玉自陈春宫効劳乞升职下吏部恕请逮问之有旨免问而増俸二秩恕固执不可乃已时丘浚掌詹事府亦加太子太保而以礼部尚书故班恕下既入直文渊阁兼大学士恕尚持其吏部衔且先贵犹据其上浚意弗善也会考察天下应觐官奏黜而中旨留者九十余员而言官有拾遗疏复指其留而当黜者下吏部恕乃详据各原考语及所察知者以闻有旨未必实令再访详具奏恕自拟有沮之者必浚也前是无岁不求去乃求去益力至再而上特慰留之居无何太医院院判刘文泰奏恕矫诈强悍妄行选补御医吏目非故事及里居日托人作传而镂行之曰大司马三原王公传其疏辞不见行者皆曰不报以彰先帝拒谏之失自比伊周无人臣礼有旨令恕看详回奏恕不怿意文泰受之丘浚且疏辨谓臣传作于成化二十年而致仕乃在二十二年此非有怨于先帝者即臣传内所言皆足以昭先帝纳谏之盛何名彰恶且文泰无赖小人其逞此机巧深刻之辞非老于文学阴谋诡计者不能乞于午门面究文泰及主使之人以正法纪遂下文泰锦衣狱狱具谓文泰尝谒丘浚语及恕传浚谓此沽直谤君也传若行有豪杰闻之上罪当不小文泰自是心动具奏欲论恕以语故为民都御史呉祯祯亦为之奋詈且润色文泰草而授之以上因请逮恕及浚祯面质上为左文泰秩而责恕卖直沽名宥之俾焚其传草而罢浚桢不究恕意不能平复上疏辨复不听而恕自此屈矣于是恳疏引疾乞休至再三乃许之听驰驿有司月给廪二石岁给夫二人不赐勑而文泰心怏怏谓浚不能为之地又二岁浚卒文泰往吊其夫人叱之出曰为若而使我相公齮王公负不义名天下何吊为时人快之恕家居健无恙日翫大学诸书草石渠意见能发前贤所未发而荐绅大夫过三原里者必屛呵从之谒再拜叩质疑难恕亦应之不少倦如是者十余年而为正德改元之岁恕九十矣天子遣行人赍手勑牢醴彩币存问益月廪岁夫而谕之言恕乃复疏言数事又三年卒恕噉食兼数人至其日而小减已闭户独坐忽有声若雷白气弥漫入视之瞑矣讣闻上为辍朝予祭葬特超六官赠特进左柱国太师恕有五子十三孙多贤显而少子承裕遂为南京户部尚书有学行不隳其声
　　
　　弇州续稿巻八十八
　　
　　●钦定四库全书
　　
　　弇州续稿巻八十九
　　
　　（明）王世贞 撰
　　
　　○文部
　　
　　△史传
　　
