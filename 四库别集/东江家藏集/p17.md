<!-- { "loadSidebar": true } -->
　　黄龙浦南云水乡八月鲈鱼三尺长逺游不柰郷思苦归去正及秋风凉内朝供奉参鹭羽西江抚字留甘棠丈夫事业无小大看取老圃寒花香【济民既致仕家居十余年足不履城市虽儒冠中有不及者】

　　王师仁少宰挽诗【讳克复尝廵抚苏松等处】

　　曾瞻旌斾立江边过眼棠阴二十年黄阁盐梅闲老手青山松桂富新篇人髙晩节踰三让【公四上疏始得归】帝有余恩贲九泉拟奠生刍不知处碧云无际海南天

　　王思徳寄歙研呉笺

　　歙様新传胜紫琳函封逺自栢台深隐光似截波间玉涵润长流月畔金笺素一时争焕发烟霞当日记追寻西江使节氷霜重泚笔銮坡竚好音

　　东阙池上作次杭世卿吏部韵

　　灵沼溶溶雨欲飞水东林苑望中微云光倒涌金堤去寒色遥从锦树归诗出镐京歌在藻地因龙首忆承晖君王自是稀游衍鱼鸟无从识画衣

　　李征伯挽诗

　　鸣雨送残夜青灯黯无光坐念絶代人今古永相望美徳岂足恃令我初志荒忽复疑梦假衾襚已充箱掩涕不忍视起步空徊徨
　　忆昨聴鹤亭与君初接言神交四千里从此成弟昆诵我避水书【壬子岁寄与谦者征伯诵之云此时已识君矣】意气蔼兰荪十年事几变俯仰犹旦昬已矣萧朱心伤哉复谁论
　　间岁苦离索旧游若云萍与君每共叹忍复此长瞑元龙【徳卿】按近甸旦暮涕已零遥遥两汪子【抑之器之在忧制】此信何时聆虚檐团云影永夜双烛荧【云版蜡烛聨句】清欢可复继即此成千龄
　　数短得气清才髙与时龉黄鹄当摩空岂复须再举乃知摧折意造物忍如许空梁飘素帷幽架落残楮矫首青云衢槐黄泪如雨
　　元宾既无禄长吉亦早亾古人泪未尽今子重夭伤憎能岂天心念此谁纪纲彩■〈巾荒〉饰文木袭君锦绣肠下入三泉底千秋长閟藏惟应箕尾际永夜腾光芒
　　生死犹寤寐昔人屡言之梦君执我手明言两无疑【云我虽死犹征伯也何疑】问死恨草草怀存亦依依及论重来理调笑名我痴【云再生亦易望我为非熊则騃耳】肯綮出妙语【又云家君言圣人起居日用亦与人同但有节耳说得太髙便使人不敢学后问涯翁翁泫然曰诚有是言】徘徊指还岐幽林犹彷佛髙垄俨崔嵬永念结沉痛萧条谁与归【梦在髙丘树下语四面斗絶指东北一径使下笑而揖别思之宛然】

　　松岭长春为周淳甫母寿

　　匡山回望翠成林春色分明此地深雨露独承千载润氷霜不异一生心髙标彷佛丹梯外佳气氤氲碧涧浔何日潘园奉周览东风十里步清阴

　　张廷肃宪副致仕归中途得二郎子徳捷报

　　先生绣斧辞荣日令子青云擢秀年宦辙九霄余熟路书香一脉是真传傍阶霜菊深承露夹户星榆欲造天【先生手植城中鲜有】惆怅无因接宾燕碧山回望渺风烟

　　画马为内学生题

　　■〈毛参〉■〈毛参〉嫩緑垂杨短冉冉晴沙御堤软骅骝行惯穏不惊圉人徐牵不敎逺飞黄食料三品丰青丝络首飘风鬃曾见沙场征战苦方知此物是真龙

　　冬至谒陵次允升太史送行韵

　　出门愁望北风骄百里园陵亦未遥余雪印堤尘不动诸山迎日雾全消松楸夹道如前日冠佩中天限此宵想得羣仙会朝罢并瞻云物庆丰饶

　　雪山次呉寗庵先生韵

　　夸娥失喜巨灵号腾六平分缩地劳孤牖忽惊银海立两峯谁论玉山髙嵚岩似欲生云母融液犹堪瀹涧毛为报朝阳莫相妬先生吟笔正翻涛
　　未雪风姨已怒号为山无乃雪重劳人间牟麦明年富坐里蓬婆一夜髙目眩有时还拄笏神游他日想寒毛阳坡数曲如溪涧应待春风送海涛

　　良金秋官録囚江右有发其同官不谨事者所司衔旧怨窜君名其中调东昌督马通判众知其诬而莫与辨也诗以送之

　　东观图书共昔年西曹风月许聨编论心合在青云上抚事空嗟白璧前晓日鹓鸿犹尺只春风駉駜又三千池鱼塞马俱休论且读南华第一篇

　　壬戌元宵应制絶句八首

　　楼前灯火合彤霞云里箫韶引翠华散出黄柑齐拜赐玉皇遥在七香车
　　两宫慈寿极尊亲圣主承欢一万春放出金莲长不谢扶来玉辇静无尘
　　银幡赐了敕观灯次第风光满镐京看到筵前鸠拂舞九农春事已关情
　　华星寳月满长安绣屋金釭夜未阑遥望千门起庭燎尚宫先辇奏回銮
　　紫坛回仗溢天津特敇金吾弛夜廵为有蕃禧助阳令六街花柳一时新
　　宵旰忧勤十五年鳌山灯火亦初筵小臣未识鱼龙戏中宴先歌蟋蟀篇
　　紫檀红蜡夜频添万岁声中乐未厌华月正当云母障微风莫动水精帘
　　干清前殿夜将分万烛交光绚彩云传敕明朝散灯宴词臣好进劝农文

　　后二日有旨再赋律诗四首

　　乐岁逢春物物宜圣人行乐是乗时天垂玉烛三千纪地涌金莲十万枝星阁卷帘红日近虹桥按曲彩云迟愿因欢庆思幽隐更法光明事缉熈
　　千灯髙列奏宫悬五鳯齐飞拱御筵春到上元真富贵月临双阙正清圆甘泉西北长无警瀛海中间大有年暂弛金吾三夕禁未妨宣室九宾延
　　好景新春属上元蓬山排日会羣仙丛金间玉灯千树翔鳯回鸾月一天直以升平留燕赏肯将光景付流连彩云遥望笙歌合知奏邠风第几篇
　　紫皇宫阙夜通明飞阁回廊白昼行宸极本同天下乐霓裳不度月中声河山表里归全盛云物光华溢太清愿祝圣人千万寿年年灯火看升平

　　许百户从军普安州至潞渚卒时其子鲁从予游赋此吊之

　　拟作燕歌赠粤行剑棱中断不成声一天冻雨红旗敛万里炎烟碧草横假息忍看征侧在裹尸谁吊伏波营【反者米鲁女子也】伤心最忆湖阴路垂柳闲门几送迎【君家海子东涯予敎内书馆时于其家小憇】

　　郊行忆征伯与徳卿希大聨句

　　故人丘垄望中孤【玉】古木荒村旧路纡【清】野奠有怀空酹酒【宇】交游无兴更携壶【玉】人间流落文章在【清】梦里依稀涕泪枯【宇】此日九原如可作【清】问君曾记玉楼无【玉】
　　把笔英姿在眼中【宇】笑谈曾共此堂东【玉】乾坤苍莽游何处【清】花雪追随梦未终【宇】价重连城惊毁璧【玉】气消神骏想追风【清】悲歌亦是伤春调【宇】却与伤春调不同【玉】
　　石桥归路又斜阳【清】旧日经行宛未忘【宇】何物山川收间气【玉】向来星斗避寒芒【清】青乌未卜前冈吉【宇】白雪空传下里章【玉】一滴九泉今定到【清】骑龙休问白云郷【宇】

　　送道士周翠岩还松江

　　飙轮不到海东头梦里三山日夜浮归去有时应驾鹤别来几处见乗牛风清晓殿思金磬云淡春空送彩辀借问赤松千载后幅巾还许伴清游

　　送萧指挥还金山

　　将军承宠出明光归骑东风满路香家有六韬藏虎豹身堪百战扫豺狼北来烽火边无警南去波涛海不扬细柳绕营春日静雅歌谁与共壶觞

　　寄髙曾唯【去年下沽头尝索予诗】

　　千里南河入望賖美人有约赋皇华乡音不逺经冬鴈云路常瞻八月槎官好水曹清彻底名髙玉树净无瑕北堂春日花如锦时向公余奉小车

　　送呉汝玉下第用己未春韵

　　建业西风忆系舟燕台此别又经秋也知和璧终传世恨向荆江复倚楼且莫临岐伤逺道要须游刃视全牛长安春色年年似一様王孙烂漫游

　　送百户徐钦袭职还松江

　　曲墙垂柳荫清池十载髙门路不迷尽说栢舟同节苦【钦早孤生母某氏与嫡共抚鞠厉志甚坚】惊看玉树与云齐恩光晓日瞻龙仗行色秋风入马蹄拂拭家藏旧弓剑从今步步上丹梯

　　赋蟠桃图为张时震父母寿

　　玄洲髣髴海东涯海岸蟠桃大比瓜画入彩缣疑着雾望迷仙苑欲生霞稀年令徳真相配紫府丹台别是家我欲金壶借余墨一枝并写杏园花

　　维扬魏文璧工诗能琴善画幅巾布袍游京师萧然不与尘土杂将还与徳卿御史各赋诗送之

　　清沟緑树绕江都树里人家画不如舣棹十年同过鸟临流此日羡闲居乾坤老眼丹青在江海神游梦寐余西北月湖连甓社几时携手弄明珠

　　题扇寿爱蔬呉先生尊人

　　江海归来一幅巾东风八十四回春日长勘罢参同契坐对青山即故人

　　泰和萧生将赴临汀驿留三日为予冩真赋此为赠

　　本自烟江坐钓矶春风强使着荷衣不知面目从来假更与萧郎问是非
　　南望临汀路八千皇华四牡日纷然江湖或有商岩相倘可因君送上天

　　送张晦夫长史之沂州

　　犹记征车逐后尘【仆随计北上会晦夫于康庄驿遂与偕行】离亭回首十经春衣冠稷下谁公右礼乐河间合此新长日横经当便坐有时纡锦见乡邻【君家去沂州甚近】緑杨骑马城■〈土幻〉路应向西风忆故人

　　还金行为叔武郎中赠济南姚龙

　　故人留金儿不闻故人已死人谁云昨日结交今有变何况天涯生死分延州挂劔事已矣济南髙风见吾子金还故人事则已事吾当然非有以江海千秋歌义士

　　送寗庵学士赴南院

　　紫清仙吏亦分曹瀛海晴虹隔翠涛词下掖垣花欲动讲回前殿日初髙城临秋水迎飞盖阁倚春风想运毫为谢白云荆渚上楼船不似北河劳

　　送盛春雨还呉

　　未来消息满长安小住何妨趣驾还海内正悬春雨望山中谁放夏云闲每寻燕语多髙论转觉鸿飞不易攀翘首阊门烟月路几时携酒扣玄关

　　哭次儿天叙寄两弟五首

　　孤根托浅土所赖众叶扶斧斤日相寻谁能不伤枯根伤叶乃落叶落根转孤不知天地仁根也真何辜仰天天苍苍扣地惟黄垆有语不可道泪下如倾珠
　　虎狼亦爱子乌鸟亦恋雏生子不能庇悲恨当何如伯也归故郷漂泊无宁居仲子最孝谨性复爱诗书百方挠其中一病辞寒庐垂死与母言血泪沾衣裾沈思不忍道命也有生初
　　养蠧伤桂根击鼠伤定盆盆伤鼠故在桂死蠧转蕃明明世间事瞀乱与谁论吾儿曾闵性至死无余言念之益我痛作诗愬烦寃
　　十年住京国日与忧患随逢人得家信十书九攅眉芝兰日以瘁荆棘日以肥宿累本在我余殃及吾儿种树已结子养雏已能飞一朝委尘土烦寃当告谁
　　汝母初来时骨肉共团栾依依恋微禄幸尔免饥寒负乘知有愧酷罚倘可寛弱女在旅殡十年犹苦酸如何复及尔中道摧羽翰萧条古僧房兄妹两孤单疏牎对寒雨念之伤肺肝何当归尔魂恸哭淞水干

　　乔时章除瑞安侯训导侯实慈寿宫弟时章内翰师召子也

　　长乐清风动内朝汉宫阴马宋髙曹外家多福遵慈训西塾延宾得隽髦永日青襟环讲坐有时红烛对挥毫相看益重酬恩地身是銮坡旧鳯毛

　　南有蛮为阴子淑宪副作

　　南有蛮穴都匀反乎覆傲以嚚反噬厥主戕我民鸱张四顾掠且焚繄阴侯筭若神戢我武绥以文绥之弗来殱乃羣銮破胆伏以驯释不问弘我仁豕入其笠吾谁嗔呜呼普安城亦吾人一不戒血成津胡为不遣当使君呜呼胡为不遣当使君【时来鲁据普安叛其初御史一言激之也】

　　程徳望祠部于书室前凿池作亭秋望落成而正之内翰适至因名其亭曰登月室曰聚奎要予同赋

　　方塘开我前明月出我东仙人骑鹤来憇我亭之中调笑弄月影徘徊吟天风夜久月渐髙光满池若空遗我丹桂枝自携白芙蓉飘然凌风去千秋怀徳容
