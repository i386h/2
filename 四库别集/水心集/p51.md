<!-- { "loadSidebar": true } -->
先此七八十年仙居清通两乡间有隠者刘君名愈字达之学佛得空解自称无相绍兴庚午大饥民将流亡君顾令平治险道不足又以其家山林从使樵卖不足遂以砧基簿贷米于官足之比及秋获自偿也甲戍复饥民相诱为刼稠树村尤甚县尉不敢前议益以乡兵君曰人心方揺激则愈乱矣单马至下渡潭坐酒坊呼其首郑重开说众悟且惭相谓曰昔刘居士救我死以有今日不可违也遂散去余亦随止隆兴壬午癸未大风甲申大旱草根木实俱尽君亟入匦函乞发常平卖度僧牒转籴他州词甚哀痛上大惊曰温州荒耶此何人者能为朕言时太守袁孚代归中道诏令复还以君书付之悉如其请是三大饥长老所记号为厄运而楠溪之人能团聚生活不殚残于饥羸者君力也溪有石出中流大如两楹屋其下为洞穴号石歃舟失势瞬息已投歃中君与乡人陈常谋曰是不可凿累石障之水别行乃免或架木为梯以下鱼者雨暴集则舟泊不敢动自菰田至潮际相望也君为白县皆撤去自是始安流矣州卖盐七十四万八千余斤吏抑配四五等戸常以一征二日较月比民不赖存君遣子扣御史曰天下疾愁安有公不知知安有不言乎得罢增数者十余万斤君曰是何足以寛民争六年不已竟减二十五万余斤至今民不复卖盐然后生或不知为君赐也君既以人利害为身苦乐酸儒窭子相和趋之饭羮不完饱钱不物准作家计俄又割裂伺于枕候于垣出门不暇逺家人曰吾翁其返舍则异色人四集如市矣六子五侄皆朴静重讷未尝程督鹄侍株立不一乱声色幼子偲君爱之曰能大吾门士偲方实详审时然后言辈行推为巨人长者君所欲行奉命恐后寒暑千里外举无惰容君既卒家稍衰遇事力不能应缩手皱眉嘘气而已士偲死子公亿眩闷踊没涕縻萦地而言曰屈吾父哉抑吾祖哉余少学于君数其前后师儒葢有名士也论堂肄室皆整监书法帖皆备程张宻语苏黄快句子孙皆班班能道之今两乡文物争自磨洗齐衡一州自君始也方其时寒谷穷人拜手加额倚君为命拯难辟阻臻于夷行其徳大矣而报効顾茫然何哉岂富贵利乐必自占而忘已以徇人破家而就义者势固当尔耶禹稷忧天下饥溺孟子以为颜回同道葢其位分各使然也君一夫微甚而忧众人之饥溺踰其分出其位矣岂天意遂不许也余不能知也故因士偲葬书以遗公亿勒其冡旁以俟穷理者考焉士偲字子怡余友也铭曰畬溪之丘粟可仓兮导溪之流舟可方兮扶其艰凶底太康兮阐其字文中州抗兮猗嗟若人孰可忘兮曷未报之问彼苍兮 

刘夫人墓志铭 

宜人姓刘氏名善敬永嘉人祖安上给事中父诰监泉州市舶务夫鲍潚朝散大夫知融州嘉定五年年六十四七月二十四日卒七年正月十八日葬仙桂乡安丰奥子榘早卒埜宁徳县尉孙嵤将仕郎<田>鼎始清卿喜禅学趺坐辟观湛慧凝寂而埜[阙]古今宗说蔓衍数百千巻横竖案上脉理断絶[阙]下勘点曰某话堕某未圆山袍野衲为不请之友所造诣人莫测也夫人素无妇女气习简服用鄙涂饰资度冲逺闻清卿与埜持论月迈岁徃性现根熟一旦昭彻情识俱尽机鐍洞照时出颂偈逈脱常语既病以珠步揺付埜曰以是具棺衾垂毕阅视盥手而逝埜为余言如此昔龎藴夫妇破家从禅至卖漉篱自给男女不婚嫁争相为死言论播于天下浮屠世世记之以为超异竒特人也虽然使皆若藴则人空而道废释氏之徒亦不立矣夫人佐其夫有恩清卿病八年一饭皆自煑内事无针缕不整家行无纎髪不备欲乐栖止伦纪通明若是而共游乎方之外可也非为藴者也铭曰既歇既休不遯不流何净何垢无前无后 

沈仲一墓志铭 

沈君名体仁字仲一先从吴兴避唐乱迁温州为瑞安名家有彬老者北游程氏师生间得性命微旨经世大意方禁春秋学石经甫刻即废彬老窃赂守者自摹藏之君生后百余年珍其遗书严奉若蓍蔡志意闳雅鄙逺声利常言沈氏本以儒术廉耻髙门戸奈何求官达问生产与俗人较髙下哉敬士好文十室之誉一咏之工无不降屈坐者满堂酬义侃侃夜后市音閴寂乃闻独诵声琅然嘉定四年君年六十二卒许令适来余谓令仲一疾幸少平何遽令曰吾行也邑之大夫集仲一所为别劳动而然余始疑君岂为县多交闗耶而力病至此令惨戚良乆曰自吾为邑三年仲一无指尖讼到庭然守煎倅逼时辍假不吝吾赖仲一常兄事之然每节朔束带相看啜茗径去矣歴十余令无不然者其力病至此为礼尔余以是多其保家有常节也又叅之所闻君终身有师陈君举是已记其言观其行老而益恭然不依以为重其取友道广贤者亲之贫者存之授庐丐食死而不贰然不恃以自重葢其持身有常度也天行或饥凶民利欲建置君卒先推与无疑然岁熟不以为徳役成不以为功彼偶汗漫败事亦无恨意不追诮首议者葢其应事有常凖也凢若此岂于君于法尽书之亦为后世法也夫人项氏四子曰楹曰东卿曰焕道曰得翁为尼未嫁七女张埴赵炳项振玉薛仲序丘仲寀为其婿埴筠州録叅仲序镇江府司戸仲寀将仕郎五年楹等葬君于北湖马奥山而以项氏之命来曰吾夫行事知者以为贤不知者以为难吾虽妇人不敢废也其在时手钞予文自甲至癸戒东卿异日死不得斯文以铭吾墓犹不葬也余念一生与君相邂逅不数四列御寇之于南郭子踈矣有间矣而能望余深如此岂其寄情髙逺真有在于形质之外邪铭曰氷肝雪胆自琢磨书林画苑纷交罗诗得好语终夜哦今虽逺矣山之阿岂无风月相与过 

胡崇礼墓志铭 

崇礼胡氏名樽会稽余姚人自承务郎监临安府楼店务西京中岳庙两浙转运使浙西茶盐司干官庆元元年五月某日卒于吴年四十九二年十二月某日葬翁湖山夫人周氏二子卫衍二女长嫁歙县主簿石孝淳崇礼本末单厚终始信实启发颖鋭而守以凝固激厉勇敢而行以和顺俗所溺惰戏鄙诈未尝留色众所竞儇巧黠慧未尝接心父礼部尚书沂干道名卿衣冠推其表则兄监回易库拱淳熙名士朋友载其言行崇礼步趋愿者省无一事不以父兄为法梦想跂及无一念不以家门为重先世故书缇囊珍箧重封之屏几遗字笼玩徃复或移日尚书阶不及谥崇礼顿首丽正门请曰先臣幸以詹事侍陛下东宫光宗恻然特赐谥既定章简又曰此非所以谥臣父也卒易献简乃已回易不幸弃盛年崇礼悲哀思慕自罢官乞岳祠曰不得是无以葬吾兄余姚之胡冈连垄接者八世矣族人贫富相通亲疎相恤堕枝脱叶亦使自存越人言松槚寿郁能无毁伤者或羡胡氏葢崇礼营护其间也在运司核诸县板帐一日条无名重赋白于长请尽除之长惮其直逊为谢曰当议而行不敢迕也甲寅乙夘岁浙西先旱后水湖常州死无虚室县梁河堤积尸千数崇礼泣愬于朝适会所知为丞相急转米多卖僧去长兴安言山谷中縁门糜饮之民赖以少苏既而崇礼良苦被疾遂不起此皆其亲戚所记乡里所传而余识崇礼且见且闻不忘者也初朱元晦吕伯恭以道学教闽浙士有陆子静后出号称径要简捷诸生或立语已感动悟入矣以故越人为其学尤众雨并笠夜续灯聚崇礼之家皆澄坐内观周氏贤明身治鲑菜供饭羮歴岁阅闰无改其度士既成名无不向重崇礼谓宜世用然竟不遇不寿死死后十五日周氏死又八日幼女亦死卫衍尚少浮柩纵横而归吴越人皆咨嗟痛惜以为天之于吉人善士何其不少假易至此而崇礼执义秉徳既乏为善之报而死亡摧折之惨反加甚耶然其后未久卫登进士第登朝今为朝奉郎通判明州衍后其兄通直郎知黄岩县赠崇礼官五品周氏安人胡氏其复起起必崇礼子孙而天之于吉人善士其终不虚其应特有久近浅深而已嘉定六年冬卫偶来永嘉见余言旧事相对叹息余观卫恳恳于学术衰废之余补缀张设若欲继其先者呜呼是胡氏义理徳性之传而崇礼之灵所以相之也影响迟速何足计哉铭曰生而知方学而蹈道职当成身岂限常报浅耕先获深种后收静而自至福焉待求露楸亭亭云冢羃羃崇礼之铭于以尚徳 



水心集巻十八宋叶适撰 

墓志铭 

陈秀伯墓志铭 

平阳豪士陈君尧英字秀伯少有大志一时贵人非其能所致虽其能所致而终不足以立视之皆无如也绍兴六年上书登闻陈策十二明年正月再上清朝政序序亦十二语益切三日复上兵书指画利害尤急髙宗异之令政事堂召问君既不以求和为是而书语侵中书执政固不喜至召问君长揖色倨论事泉涌不屈执政愈怒奏罢之君不悔也将归又以三书抵宰相曰苟违某言中兴之业未见其可髙宗侧身修行以来天下之士四方献进接踵释白袍取通官美职众矣呜呼君之言不用而身无成亦岂其命也欤后七年君始入太学学法不许上书君亦絶不及当世独场屋对策犹抗言如故以是无所合夫亲遇明主干说悟意九筵之室可陛而登屡省之歌可扬而赓也尚邂逅不偶况一夫之取舍何足动心乎隠显穷达之际在君可以无憾矣君所居号陈营里其先自兰溪来至君九世先造一宅推与兄塘渎疏通衢路曲达华榱复厢如邦侯邑君之宫又能薄已厚人赴其急时多贷少偿乡曲常依为惠主此虽不足以见君之材然士葢有一不得于世则销堕摧折并其余不能有为矣是故不可无录也君年七十卒淳熙五年十一月九日十年十月辛酉葬东山夫人黄氏一子曰雅言先君四年卒雅言之子曰昻从余三十年请曰某常欲以吾祖为托至是始克有言也铭曰徐乐严安愊臆见收有嘉秀伯良亦其俦谁不我与东山之休 

朝议大夫知处州蒋公墓志铭 

