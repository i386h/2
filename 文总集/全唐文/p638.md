<!-- { "loadSidebar": true } -->
    臣闻天地不私於动植，所以称其大；日月不偏於烛耀，所以称其明。陛下六合为家，万代作主，布慈悲於沙界，树功业於元劫。飒忙荩，接影都畿；凤刹龙宫，相望都邑。虽宝塔踊出，真容再见，不足以论其相好，不足以并此庄严，为万国之福田，作群生之因果。然释氏真教，平等为宗，本之以慈悲，加之以布施。臣顷因行役，涉历塞垣，人之艰危，尽知之矣。缘边镇守数十万众，或野戍孤烽，迥临沙漠，或裹粮带甲，远伺烟尘。岁月既深，衣服久弊，形容枯槁，无御之用；朝夕殷忧，有饥寒之色。及边荒小丑，微有风尘，暂交矢石，已闻丧败。岂沉谋秘略，有谢於种虏？天恩佛法，未覆於士卒之所致也。今胡马窥於塞下，羽檄传於上京，调发师旅，忧劳圣虑，府藏虚竭，百姓疲劳，臣每思之，痛心疾首。伏惟陛下以平施之德，成育养之恩，迥营造之资，充疆场之费，则如来布施之法也；赐之帛，惠及饥冻，则如来慈悲之化也；丝纶既行，中外胥悦，则如来平等之教也。功德既树，赏罚斯明，将士知恩，则三军贾勇，犬羊慑息，万里无尘，自然烽燧罢燃，戈不用，天下士女，并修耕织，徭戍减少，府藏充盈，则陛下之深恩，社稷之大计。如来之教，不偏於京雒；大乘之法，遂遍於长沙。今广费钱力，空修楝宇，中下士女，直睹庄严，边疆戍卒，不免饥弊。同沐太平之化，而劳逸以殊。俱承雨露之恩，而荣枯遂隔：恐非如来平等之意，又异陛下亭育之恩。
    臣谨按《金刚般若经》云：“若以色见我，以音声求我，是人行邪道，不能见如来。”是知大乘之宗，声色不见，岂释迦之意，雕琢为功？今之作者，臣所未喻。臣又闻黄、帝、尧、舜文王，盛德充於宇宙，馀芳流於丝竹者，尽善尽美，茅茨土阶，叶和万邦，亲睦九族之致也。盖非劳构之功，佛法之助。晋、魏越竞，梁、宋浇漓，释教行於中国，伽蓝遍於天下，然丧乱不绝，邦国未安者，岂佛教之数匣乎？盖好尚非所，聚敛过度，人不堪命之所致也。汉文惜露台之产，化比成康；秦皇起阿房之宫，祸成倾覆。伏愿陛下祖述尧舜，宪章文武，览帝王之成败，验黎庶之安危，则天下幸甚！自神功之後，百姓荐饥，臣之所见，此之为甚。重以林胡叛换，六军齐没；匈奴侵扰，赵定为疆。劲卒壮夫，死於锋刃；少妻弱子，遭於驱掠；衰老童幼，衢号巷哭者，悲感行路。伏惟陛下为之父母，可不念之？昔者匹妇称孝，匹夫称贤，哀怨所及，尚致霜旱，况忠臣孝子，伤心泣血者，动以万计，感於阴阳，成其水旱，不足怪也。方修寺造塔，塑画尊容，峻宇雕墙，丹楹刻桷，驱役贫贱，敛赋鳏寡，以求其福，臣用为疑。臣又闻匈奴之俗，以骑射为业，以攻击为务，教卒练兵，以日系月。国之所好，经行设斋，持戒忍辱，捧钵振锡，剔发染衣，至於练习弓矢者，十室之中，未闻其一，以此众战，臣窃惑焉。伏愿陛下以边疆为虑，以百姓为心，防之於未萌，理之於未乱，休力役，罢修造，恤穷乏，劝耕桑，爱养战士，慎择边将，妙选牧宰，招携亡散，则成、康文、景之风，可翘足而致；彼毡裘獯丑之虏，何足为忧？臣闻主圣臣直，有犯无隐，诚则愚贱，不敢庶几，惟陛下万机之暇，少垂听览。
    ☆裴子馀
    子馀，宁州刺史守真子。举明经，累补县尉，景龙中为左台监察御史，开元初累迁冀州刺史，又为岐王府长史，加银青光禄大夫。十四年卒，谥曰孝。
    ○废隐太子等四庙议
    议曰：谨按前件，四庙等并前皇嫡嗣，殒身昭代，圣上哀骨肉之深，锡蒸尝之厚，宪章往昔，垂法将来。今欲使陵庙有凭，神灵是享。故《礼》曰：“礼从宜。”又曰：“夫孝者，善继人之志，善述人之事。”礼从宜者，明可置也；善继志者，不可改也。我太宗文武圣皇帝功成理定，制礼作乐；太上皇能事斯毕，然高视：皆以礼顺於情，情通则类应；乐感於物，物感则德和。所以深悼友于，敬申孝享，范围轨躅，润色鸿名。昔原庙列周，戾园居汉，并位非七代，置在一时：斯并前史宏规，後贤令范。固知父子之爱，兄弟之恩，情有所殷，方从大教。又按《春秋》，狐突适下国，遇太子，使登仆，曰：“予将以晋畀秦，秦将祀予。”此则太子之言，无後明矣；对曰：“神不歆非类，人不祀非族，君祀无殄乎！”此则晋有其祀，立庙必矣。虽史有详略，而微旨见存。又定公元年立炀宫，经传更无异说。郑元注云：“炀公伯禽之子，季氏祷而立其宫也。”窃以宫庙国号，建立不殊，季氏陪臣，炀公远祖，因祷立庙，尚不为嫌，岂与夫睿圣深恩，阐扬至化，笃惟亲之祀，垂可久之法。考之汉储晋嫡则如彼，言乎周庙鲁宫则如此，岂可使晋求秦祀，戾匪汉思？所枉者深，所直者鲜，黩神慢礼，理必不然。昔炎德灭秦，自以功高百代，天下郡国，皆立高庙，二祧不迁，九祖并享，三分国用，四海共违，徒议废兴，竟无得失。既而疾因梦谴，嗣阙承祧，虽天道有因，亦人事何补？既非比例，不假扌扬。但乐有差等，礼亦异数，恭闻正议，虔访有司，金石取象於轩悬，牢礼不亏於乾豆。谈乐废庙，绝恩弃德，神之无形，亦可欺也。又按《周礼》，官有其职，修其事，若废官去职，何以敬神？失敬与诚，何以降福？且尊以储后，位绝诸侯，谥号既崇，官吏有典，去羊存朔，非理所安，徇利忘礼，何以为国？谨议。
    ○嗣濮王犯赃请免死议
    议曰：死者不可复生，刑者不可复续。故圣人但讯於群臣，仰采爰书，俯窥刑鼎：应议之科有八，议亲之意特深；犯死之条有二，犯赃之刑非重。广骨肉之礼，则德盛而教尊；崇锥刀之禁，则化衰而情漠。谨按国子司南之嗣，爵重阜陵，当胶东之荣位，齐列无闻，乐善有坠，昭害（疑）但以刑故宥过。议人不舍，武帝忍受於汉亲；抵罪可矜，高祖约法於秦暴。则知原情轻重，与事浅深，哀死者之衔冤，不以亲而废法；悯生灵之无识，不以法而人。盗为因官犯罪，专杀以盗之比，正盗而为轻，因杀而非重，进虽伤於贪秽，退非负於幽冤。岂惟乾坤感气，雨露所偏，然而睦彼亲亲，须明恻隐谨议。
    ☆张景源
    景源，神龙中官补阙。
    ○请改中兴寺为龙兴疏
    陛下以仁孝理国，以名教齐人，徽号之闻，宜超古，理有未便，冒触天慈。伏见天下诸州各置一大唐中兴寺观者，故以式标昌运，光赞洪名，圣图远著，无得而称焉。窃有示未安，广进刍言。至如永昌、登封，创之为县名者，是先圣受图勒石之所，陛下思而奉之，不令改易。今圣善、报慈题之为寺阁者，陛下申恩竭力之致，故崇而仰之，独昭其号。伏惟应天皇帝陛下深仁至孝之德，古先帝代未之前闻也。况唐运自隆，周亲抚政，母成子业，周赞唐兴，虽有绍三朝，而化牟一统，既承顾复，非谓中兴，夫言中兴者，中有阻，不承统历。既奉成周之业，实扬先圣之资，君亲临之，厚莫重焉，中兴立号，未益前规。以臣愚见，所置大唐中兴寺观，及图史并出制诰，咸请除中兴字，直以唐龙兴为名。庶望前後君亲，俱承正统，周唐宝历，共协神聪。
    ☆刘穆之
    穆之，神龙时中书舍人内供奉。
    ○对恩赐绫锦出关判
    安息国莫贺远来入朝，频蒙赐绫锦等还，将自随。关司以物皆违样，不放过。
    莫贺就日输琛，占风削衽，既窬葱岑，便集藁街。频承湛露之恩，几荷油云之施。至若绫开翥鹤，映濉浦以成文；锦缛翔鸳，艳江波而濯色。近九重之厚锡，充万里之轻斋。关司寄重咽喉，任光襟带，物皆违样，既生非马之疑；事出蕃，须既鸣难之失。既缘恩赐，有异常途，勘责不虚，固难留滞。
    ○洛州荥阳县头陀逸僧识法师上颂圣主中兴得贤令卢公清德文（并序）
    粤允矣！於昭圣唐，天子中兴，拓迹开统。建皇极，握乾符，驱驾百灵，总齐万类，贵与天乎比寿，富与地乎侔资。日月回薄，以淑清告象；阴阳变通，以乐和乘气。龙不隐德，凤不潜灵，怀生之徒，根著之物，咸遂其性，固能使河海静默，宇宙文明，旧物维新，昌图启旦，大定礼乐，戢藏戈，人学而还淳，刑措而不用，覆焘之恩溥，生育之理足。於是邑老田父，击壤而歌，张掖而亻舞，顾而为颂曰：“康哉堂哉！圣神。”代有非常之主，必有非常之臣。非常者，所谓殊尢杰出，与时偕运，则我贤令卢公其人焉！古曰圣主得贤臣，今见之矣。百里令长，亲人之要者也，烦剧所锺，贤良是责。故有四科堂室，孔甫称乎冉求；三国股肱，赵武知乎邢伯：应星雷而镇风雨，类父母而若神明。郑产之开喻获禽，鲁恭之待鲜及兽，循声流於简牍，良政在於歌谣，斯焉取斯，之子之远。若张英风於上国，宣懿范於中都，允升大猷，厥有成绩，休光终不圉，盛德莫与京，观其化焉，则卢公之心可知矣。
    公名正道，字真直，范阳人。昔元年景辰，上帝甄其九万；正月甲子，太公课其八百。汉祖以同日相爱，利建藩维；魏祖以馀风可嘉，聿推桢。或清虚而循礼典，早识张华；或潍而发诗书，深知越石。曾祖昌衡，隋金州刺史仪同三司太子左庶子。风神澹雅。经史该博，宣六察而驰熊轼，翊三善而列凤条，德为人表，行为士则。祖宝素，隋晋州别驾。有礼有法，於纪於纲，得管辂之清谈，发王祥之雅咏。考安寿，皇朝朝散大夫襄州司马绵州长史。兰芬桂紫，月鉴霜明，珠皋则洗帻擅奇，玉垒则题舆缉化。
    公五行秀气，五色淳光，忠肃恭懿以立身，孝敬温良以行已。涵珠孕璧，悬阚泽之高名；舞柏吟松，动嵇康之逸韵。文史足用，方朔之言有徵；器宇难量，叔则之才可觌。解褐调为冀州信都县主簿，转绛州太平县丞。长河之，彼汾之曲，朱钩理剧，黄绶安卑，鸿渐於磐，莺迁於木。敕授陕州司士参军，又改汴州浚仪县令。佐帷於陕服，式允清严；绾铜墨於梁城，克敷恩信。我皇绍膺丕业，嗣守珍期，明一之徽号聿崇，凡百之荣阶式叙。神龙元年，制加朝散大夫，随班例也。居无何，制为洛州新安县令，又改荥阳县令。尔其索亭旧邑，荥泽粤区，郊连北制，地按东里。上躔鹑火，旁控龙泉，神州则带河氵斥洛，洪漕则通江达海。五方云凑，公骤私奔，百族星稠，邀时射利。盘根错节，允属於升卿；先教後刑，必推於季子。
