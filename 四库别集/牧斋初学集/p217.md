<!-- { "loadSidebar": true } -->
    制曰：有蹈道之儒，则必有媲德之配。潜德弗耀，夷于妇孺，而卒以其子显闻，岂不休哉！累封淑人某氏，乃具官某之母，禀性安贞，束身祗肃。奉尊章于上食，佐夫子于下帷。分半席之青毡，萧然灯火；守一宫于环堵，永以晤言。有此素风，成其贤子。《羔羊》之节，咏其素丝；多露之防，严于白首。臣节茂矣，母仪征焉。兹仍赠为淑人。於乎！生未播其徽华，殁乃留其仪范。淑灵不昧，尚克享之。 

    （南京光禄寺卿管少卿事史弼授中大夫） 
    制曰：朕克典神天，奉先思孝。洪惟我高皇帝寝园原庙，咸在留都，岁时荐羞，皇敢弗毖。慎简明德，以荐馨香，禄臣司光，吾有人矣。具官某，缜密若玉，端直如弦。自擢西台，以登ぁ寺。奏议多闻于削稿，政绩必期于可书。进退盘桓，不难久次；出入讽议，有补本朝。晋秩禄卿，蔽自朕志。往司留寺，非独优贤。盖尔以廉辨肃括之才，而本诸明允笃诚之德，酒醴菹醢，以洁以时；上食膳羞，必诚必敬。自此寝庙之荐馈，致告芬；行见高庙之衣冠，出游顾享。乃以覃恩授具阶。於戏！朕观掌故，南北光禄，职掌不同，北以核乘舆供养为能，南以庀陵庙荐为职。尔熟谙故事，必能其官。尔其右飨于我将，余敢忘诒谋于丰芑。尔往钦哉！ 

    △妻李氏加封淑人 
    制曰：君有公忠之臣，夫有贞顺之配。其勤劳于国与相助于家也，人主其有以念之矣。具官某妻累封恭人某氏，知让知戒，有肃有慈。居恒不替于专勤，躬亲舂割；既贵不忘夫教戒，身服颂图。并日齑盐，在官何异于家食；中宵宿火，教子尤于相夫。遂成女士之名，允为母师之范。兹加封为淑人。展衣白屦，见命服之有光；文驷雕轩，知福祉其未艾。 

    △父洪达原任山西平阳府解州儒学学正先赠中宪大夫太仆寺少卿加赠中大夫南京光禄寺卿 
    制曰：古者乡里壹行之士，必有崇台绰楔之褒。朕广树风声，旁求懿德。以疏荣追命之典，寓阐幽表微之思。虽出旧章，亦应古法。原任具官赠具官某，乃具官某之父，介圭不饰，璞玉有光。孝敬温文，少无子弟之过；简默静退，长为君子之儒。丹铅独抱夫遗经，青紫不移其素志。入学鼓箧，诸生严颂礼于登堂；弹琴读书，家人狎咏歌于环堵。肆我名卿，光于家训。守青毡之故物，无忝所生；奉白贲之上爻，以永终誉。《缁衣》有托，黄壤如生。是用加赠具阶官。於乎！国有彝章，盖以示先河之报；乡之子弟，尚亦勤瞽宗之思。 

    △母吴氏加赠淑人 
    制曰：古之贤达必有母师，故公忠廉直之臣，必不产于冶容逸乐之母。家人妇子之间，风气积习而家教从之，可不慎与！累赠恭人某氏，乃具官某之母，克全四行，慎守七章。贱绮之蠹女红，躬纺绩以移日；恶华丹之乱窈窕，服綦缟以终身。俭为德共，不替寝门之教；绘居素后，常余裙布之风。惟此令人，守其善训。寡言正色，奉陕输轻脱之规；夙夜在公，禀贞静清闲之德。兹加赠为淑人。於乎！汉曹昭之诫子，恐辱清朝；鲁敬姜之教家，恒忧下位。风徽可继，图颂具存。尚无忘典训之仪，庶益茂珩璜之矩。 

    △祖钟华赠中大夫南京光禄寺卿 
    制曰：朕闻人才之生，必有根本，源流弘长，教义有传。是以卿士之风猷，咸称祖考之诒谷。本诸家史，著之册书。史某乃具官某之祖父，渊如有容，粹然特达。赴公家之难，能急病而让夷；恤昆弟之贫，每绝甘而分少。躬为长者之行，饮人以和；晚多达生之言，佚我以老。身既隐矣，为善何意于近名？德莫大焉，节身乃用以昌后。余其善庆，诒尔孙谋。试观世德之蝉连，益见祖风之绵邈。是用赠具阶官。於乎！美其所称，论撰何惭于铭鼎；没而不朽，典祀将著于瞽宗。 

    △祖母蒋氏赠淑人 
    制曰：敬姜不云乎：君子能劳，后世有继。古之女宗，所以诒谋而垂戒者，如此其至也。能劳之报，百世未艾，而况于再世乎？某氏乃具官某之祖母，箴图被躬，枣修循礼。辛勤十指，洁酒食以供祭宾；黾勉一生，勤辟绩以先媪御。子姓惮其严恪，家人化其专勤。是以保姆之规，终老而不懈；先姑之戒，易世而弥敦。宜尔闻孙，受兹介福。兹特赠为淑人。呜呼！惟兹恩命，著尔仪。不惟为女史之光，尚有助寝门之教。 

    （南京光禄寺少卿冯若愚授奉政大夫） 
    制曰：我皇祖久道化成，人物蔚起。凡今中外具瞻之彦，卒多万历培养之人。至于淹抑回翔，盘桓久次。老其梓漆之材，留为子孙之用。于今为盛，朕有赖焉。具官冯若愚，玉润而栗，弦直以端。西曹执法于平反，南国流声于出守。属税貂剥肤之日，扌耆彼牛牙；值伥虎择肉之时，柱其血吻。缚厮徒于襄水，填塞浊流；投养子于汉池，蠲除宿垢。是以中人肆其谣诼，驯致圣主亦为叹咨。治郡九年，荐章数上。堂堂题柱，姓名久署于屏风；累累积薪，升转终淹于启事。归田园者十载，教子姓以六经。蒿目忧时，有似羊公之流涕；闲居念旧，宛如杜预之沈碑。惟衰荣之有常，见风雨之不改。聿求旧德，爰陟留卿。勾稽原庙之膳羞，综核寝园之馈享。衣冠有异，想风烈于先朝；俎豆惟新，凛冰霜于夙夜。乃以覃恩授具阶。《书》不云乎：“人惟求旧。”尔之在今日，犹大厦之有巨木，而清庙之有雅音也。重之以祖考之诒，固将储亻待于雒下；优之以留务之简，岂云留滞于《周南》？尔勿谓白首而见招，余将惟黄发之是询。尔往钦哉！ 

    △妻顾氏赠宜人 
    制曰：国有元妃，卿有内子。艰难相助，恒嗟咨草昧之初；契阔死生，每忾叹芳尘之后。我求懿德，著之策书。具官某妻累封恭人某氏，体顺为心，蹈和成性。辛勤相读，膏火夜宿于寒窗；黾勉佐廉，突烟朝冷于官舍。顺能钟物，和以致祥。谢氏之芝兰，罗生堂；王家之龙虎，竞奋户庭。虽大命之不遐，而徽猷之如在。颂高秀之行，以为国爵屏贵，家爵忘贫；述孝友之风，则曰衣无常主，儿无常父。顾此家风之绵邈，皆由仪法之深长。矧新恩锡类之辰，正旧德升华之日。兹加赠为宜人。於乎！拜像而泣，知珥貂之有人；可颂而图，洵管彤之不朽。 

    △继妻姚氏赠宜人 
    制曰：朕追慕原陵，永怀长乐。访问掖廷椒房之故事，感叹曾参、王骏之坠言。当霈恩之时，于吾臣下室家新故之际，未尝不凄怆眷顾，而重以书命也。具官某继妻某氏，礼必叶中，言无出阃。鹊巢比德，相夫益勉于晨昏；鸠养一心，鬻子无间于毛里。于兹漏泽，念彼穷泉。固云谊重于遗簪，亦曰爱深于织屦。螟蛉有子，闺门聿著其恩勤；麟凤多才，邦家犹藉其长养。兹特赠为宜人。於乎！继贤明之范，百年均湛露之恩；广慈孝之风，千古释履霜之痛。 

    △父季兆原任工部司务赠中宪大夫湖广襄阳府知府加赠奉政大夫南京光禄寺少卿 
    制曰：祭必有先，礼当数祖。考世家之阀阅，袁不如扬，征世德之渊源，卿犹惭长。名教必由于积习，而光辉亦渐以发闻。原任具官赠具官某，乃具官某之父，学擅菁华，行兼圭璧。横经讲学，则云集生徒；筮仕亻孱工，则霜清郎署。休有誉处，忄詹无忮求。归休乎一亩之宫，自命以千秋之业。篝灯帘阁，息游有似乎饮冰；分少绝甘，排解不忘乎举火。奉九言于太叔，守以终身；放三省于子舆，殁而得正。居然白贲，以廉让为箕裘；蔚矣丹铅，用《诗》《书》为簪笏。是用赠具阶官。於乎！家有谱牒，发祥必溯于滥觞；国有彝章，揭德可符于汗简。 

    △母钱氏加赠宜人 
    制曰：《蓼萧》之泽，自叶以及根；望祀之诚，先河而后海。故家颂贤明之母，则国称志义之臣。不有追崇，何言报称？累封太恭人某氏，乃其官某之母，发挥妇道，标表母仪。宜尔室，宜尔家，仪范茂传于九族；相其夫，相其子，光华蔚起于一门。迨乎卿月之流晖，已见婺星之掩彩。雕轩文驷，追铜就养之时；风树寒泉，溯石开封之后。罢社之痛有节，累茵之悲何穷？为歌念母之诗，弥深陟屺之叹。兹加赠为宜人。於乎！庆钟燕翼，象已感于台阶；祥发羽仪，光先贲于堂斧。余将有事于申命，尔其无憾于下泉。 

    （南京浙江道监察御史曹汝兰授文林郎） 
    制曰：国家妙选台谏，南北并置。丰、镐重地，赖执宪之臣以弹治之，其风采论议，犹在吾毂下也。推恩之典，其可后乎？具官某，风简详密，藻思清华。奋迹贤科，为政疲邑。抚江、阳交会之地，字巴、渝凋瘵之民。氵存陟留台，弥深宿望。上章保护，拳拳禁闼之思；荷橐巡行，凛凛陪京之寄。朕嘉乃志，乐观厥成。兹以覃恩授具阶。於乎！奉高帝之衣冠，则当廑对扬之虑；览江山之形胜，则当思锁钥之艰。凡吾所望于尔者，固不徒飞章传遽，称谏臣之选而已也。尔其毖哉！勿替朕命。 

    △妻丁氏仍前封 
    敕曰：人臣出宰遐邦，入司雄职，固国之劳人也。不有贤妇以相其内，欲壹心营职，不已难乎？具官某妻封孺人某氏，动为柔范，言著《礼》经。攻苦力相夫下帷，御穷不变于仕。夜行多畏，用知交儆之心；辰告有章，数廑如何之问。兹仍封为孺人。服兹翟之章，益茂管彤之德。 

    △父驰周赠文林郎四川重庆府江津县知县加赠南京浙江道监察御史仍前阶 
    敕曰：人之余休，如木之垂阴。为吾志义之臣，蔚起休问，亦其先之德阴有以诒之也。赠具官某，乃具官某之父，少有大志，长实素心。诵德诵声，自喜为节侠之行；依忠依孝，安得此长者之言？种德不见其逢年，市义乃征于易世。宜而哲胤，作我宝臣。是用赠具阶官。於戏！有子克家，聿著堂皇之美；厥考作室，尚思涂之勤。 

    △母李氏仍前赠 
    敕曰：食而能教，式谷所以成名；养不逮亲，杯卷由之永慕。赠孺人李氏，乃具官某之母，渊懿可度，柔嘉有章。事夫笃疾之余，训子童蒙之日。兰仪奄没，蕙问弥新。簪笔生风，尚想指陈于画荻；忧心如醉，徒怀手泽于丸熊。兹仍赠为孺人。哀此风木之悲，用霈《蓼萧》之泽。 

    （南京江西道监察御史陈必谦授文林郎） 
