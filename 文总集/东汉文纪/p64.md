<!-- { "loadSidebar": true } -->
　　臣闻和气应于有德妖异生乎失政上天告谴则王者思其愆政道或亏则奸臣当其罚夫蛇者隂气所生鳞者甲兵之符也鸿范传曰厥极弱时则有蛇龙之孽又荧惑守亢裴囬不去法有近臣谋乱发于左右不知陛下所与从容帷幄之内亲信者为谁宜急斥黜以消天戒臣又闻惟虺惟蛇女子之祥伏惟皇太后定策宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下昔周襄王不能敬事其母戎狄遂至交侵孝和皇帝不絶窦氏之恩前世以为美谈礼为人后者为之子今以桓帝为父岂得不以太后为母哉援神契曰天子行孝四夷和平方今邉境日蹙兵革蜂起自非孝道何以济之愿陛下仰慕有虞蒸蒸之化俯思凯风慰母之念臣又闻爵赏之设必酬庸勲开国承家小人勿用今功臣久外未蒙爵秩阿母宠私乃享大封大风雨雹亦由于兹又故太傅陈蕃辅相陛下勤身王室夙夜匪懈而见防羣邪一旦诛灭其为酷滥骇动天下门生故吏并离徙锢蕃身巳往人百何赎宜还其家属解除禁网夫台宰重器国命所继今之四公唯司空刘宠断断首善余皆素餐致寇之人必有折足覆餗之凶可因灾异并皆罢黜征故司空王畅长乐少府李膺并居政事庶灾变可消国祚惟永臣山薮顽闇未逹国典策曰无有所隐敢不尽愚用忘讳忌伏惟陛下裁其诛罚
　　张奂【字然明敦煌酒泉人厯迁少府大司农以忤宦官禁锢归田里】
　　上灵帝言灾应疏【建宁二年夏青蛇见御坐轩前又大风雨雹霹雳拔树诏言灾应奂时拜大司农上疏上深纳之】
　　臣闻风为号令动物通气木生于火相须乃明蛇能屈伸配龙腾蛰顺至为休征逆来为殃咎隂气专用则凝精为雹故大将军窦武太傅陈蕃或志宁社稷或方直不囘前以谗胜并伏诛戮海内黙黙人怀震愤昔周公葬不如礼天乃动威今武蕃忠贞未被明宥妖之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接朝臣莫言逺近失望宜思大义顾复之报
　　奏记司校尉段颎
　　【奂前为度辽将军与颎争撃羌不平及颎为司欲逐颎归敦煌将害之奂忧惧奏记谢颎颎虽刚猛省书哀之卒不忍也】
　　小人不明得过州将千里委命以情相归足下仁笃照其辛苦使人未反复获邮书恩诏分明前以写白而州期切促郡县惶惧屏营延企侧待归命父母朽骨孤魂相托若蒙矜怜壹惠咳唾则泽流黄泉施及防寞非奂生死所能报塞夫无毛发之劳而欲求人邱山之用此淳于髠所以拊髀仰天而笑者也诚知言必见讥然犹未能无望何者朽骨无益于人而文王葬之死马无所复用而燕昭寳之傥同文昭之德岂不大哉凡人之情寃则呼天穷则叩心今呼天不闻叩心无益诚自伤痛俱生圣世独为匪人孤微之人无所告诉如不哀怜便为鱼肉企心东望无所复言【后汉书○汉官仪司州部河南雒阳管三辅三河农七郡故颎称曰州将焉】
　　与延笃书【奂为使匈奴中郎将坐梁冀故吏免官禁锢四岁复拜武威太守按书京师有禁急之语疑是时与笃书】
　　惟别三年无一日之忘京师禁急不敢相闻岂不怀归畏此简书年老气衰智尽谋索每有所处违宜失便北为儿车所讐中为马循所困真欲入三泉之下复镇之以大石厄乎此时也且太隂之地氷厚三尺木皮三寸风寒惨洌剥肌伤骨但此自非老惫者所堪而复加之以师旅因之以饥馑众难聚集不可一二言也聋盲日甚气力寖衰神耶当复相见者从此辞矣【艺文类聚】
　　延笃荅张奂书
　　离别三年梦想言念何日有违伯英来惠书盈四纸读之三复喜不可言【并艺文类聚○离书钞作惟言作忆惠书盈四纸作惠纸四张三复作反复○选注引与奂书云烈士殉名立功立事也】
　　又与延笃书
　　吾与叔坚剖心相知岂以流言相猜邪【初学记】
　　诫兄子书
　　汝曹薄祜早失贤父财单艺尽今适喘息闻仲祉轻傲耆老侮狎同年极口恣意当崇长幼以礼自持炖煌有人来同声相道皆称叔时寛仁闻之喜而且悲喜叔时得美称悲汝得恶论经言孔子于乡党恂恂如也恂怐者恭谦之貌也经难知且自以汝资父为师汝父宁轻乡里耶年少多失改之为贵蘧伯玉年五十见四十九年非但能改之不可不思吾言不自克责反云张甲谤我李乙怨我我无是过尔亦巳矣
　　与宋季文书
　　览手迹知遂遵南山之志继四贤之踪时止则止时行则行其道光明奂以鄙固少复道训于今五十载矣
　　与隂氏书
　　笃念既密文章灿烂名实相副奉读周旋纸弊墨渝不离于手
　　报崔子玉书【永夀元年奂为安定属国都尉撃南匈奴瑗以顺帝时卒此疑与寔】
　　今月三日举家来此本非所规贪突贼阵【并艺文类聚】
　　与崔子真书【寔字子真一名台台字元始瑗子】
　　仆以元年到任有见兵二百马如羖羊矛如锥锬楯如榆叶【羖羊一作牾锥锬一作铁锥○选注引奂与崔元始书云匈奴若非其罪何肯吞声○又与崔子书人生实难所务非此】
　　与孟季尉书【尉一作卫】
　　素苦悸逆顷者益甚百病所归月衰日损【并太平御览】
　　与许季师书
　　不面之濶悠悠旷久饥渇之念岂当有忘【选注○选注与屯留君书气厉流行伤贤害善○与公超书下笔怆恨泣先言流○张楷字公超】
　　遗命【光和四年卒诸子从之】
　　吾前后仕进十要银艾不能和光同尘为谗邪所忌通塞命也始终常也但地底防防长无晓期而复纒以纩緜牢以钉密为不喜耳幸有前窀朝殒夕下措尸灵牀幅巾而巳奢非晋文俭非王孙推情从意庶无咎吝【窀续汉书作穿】
　　张芝【字伯英奂之子太尉辟公车有道征皆不至号张有道】
　　与太仆朱赐书【赐杜陵人时称上书】
　　【赵袭炖煌太守先是杜伯度崔子玉以工草书称于前世袭与罗晖亦以能草颇自矜夸故芝尝与袭同郡太仆朱赐书○王愔文字志度字伯度京兆杜陵人三辅决录注袭字元嗣先是杜伯度崔子玉以工草书称于前代袭与罗晖拙书见蚩于张伯英英颇自矜高与朱赐书○王僧防名书录罗晖赵恭与芝同时见称西州众颇惑之芝与朱寛书自白】
　　上比崔杜不足下方罗赵有余【艺文类聚】
　　与朱使君书
　　正气可以销邪人无其衅妖不自作【后汉赵一非草书云窃览有道张君所与朱使君书称云云诚可谓信道抱真知命乐天者也若夫褒杜崔沮罗赵忻忻有自臧之意者无乃近于矜伎贱彼贵我哉】
　　与李幼才书
　　【弭生字仲叔其父贱故伯英与李幼才书】
　　弭仲叔高德美名命世之才非弭氏小族所当有新丰瘠土所当出也【三辅决录注】
　　张昶【字文舒芝弟并善草书】
　　西岳华山堂阙碑铭【文并书】
　　易曰天地定位山泽通气然山莫尊于岳泽莫盛于渎山岳有五而华处其一渎有四而河在其数其灵也至矣圣人废兴必有其应故岱山石立中宗继统太华受璧秦胡絶绪白鱼入舟姬武建业寳珪出水子朝丧位布五方则处其西列三条则居其中若广袤竒虫山经有纪矣是以帝王巡狩亲五岳而告至觐方后而考礼故经有望秩之禋典有生殖之祀葢所以崇山川而报功也四海一统天子秉其礼诸侯力政疆国摄其祭奉其邑曰华隂也久矣乃纪于禹贡而分秦晋之境奉鄙晋之西则曰隂晋边秦之东则曰宁秦邑既迁徙礼亦如之二国力争以奉以祭其城险固基趾犹存故老之言未殒于民也逮至大汉受命克乱不愆不忘旧名是复率礼不越故祀是尊厯叶增修防恭又备一祷三祀终岁而四以迄于今而世宗又经集灵之宫于其下想乔松之畴是游是憇郡国方士自逺而至者充岩塞崖乡邑巫觋宗祀乎其中者盈谷溢谿咸有浮飘之志愉悦之色必云霄之路可升而越果繁昌之福可降而致也故殖财之寳黄玉自出令德之珍卿相是毓匪惟嵩高降生申甫此亦有焉天有所兴必先废之故殷宗周宣以衰致盛是时也王业中缺大化陵迟郡县既毁财匮礼乏庭庙倾坏坛塲芜秽祭祀之礼有缺焉于是镇逺将军领北地太守乡亭侯段君讳煨字忠明自武威占此土慿托河华二灵是与故能以昭烈之德享上将之尊御命持重屯斯寄国讨叛柔服威怀是示羣凶既除郡县集宁家给人足戸有乐生之欢朝释西顾之虑而怀关中之恃虽昔萧相辅佐之功功冠羣后弗以加也遂解甲休士阵而不战以逸其力修饰享庙坛塲之位荒而复辟礼废而复兴又造祠堂表以参阙建神路之端首观壮丽乎孔彻然后旅祀祈请既有常处虽雨霑衣而礼不废于是邑之士女咸曰宜之乃建碑刻石垂示后裔其辞曰于穆堂阙堂阙昭明经之营之不日而成匪奢匪俭惟德是程匪丰匪约惟礼是荣防恭禋祀黍稷芬馨神具醉止降福穰穰
　　卢植【字子干涿郡涿人厯北中郎将迁尚书】
　　献大将军窦武书【武字游平扶风平陵人桓皇后父拜大将军封闻喜侯武援立灵帝初秉朝政朝议欲加封爵植布衣以武素有名誉献书规之武不能用】
　　植闻嫠有不恤纬之事漆室有倚楹之戚忧深思逺君子之情夫士立争友义贵切磋书陈谋及庶人诗咏询于刍荛植诵先王之书久矣敢爱其瞽言哉今足下之于汉朝犹旦奭之在周室建立圣主四海有系论者以为吾子之功于斯为重天下聚目而视攒耳而听谓凖之前事将有景风之祚寻春秋之义王后无嗣择立亲长年均以德德均则决之卜筮今同宗相后披图案牒以次建之何勲之有岂横叨天功以为巳力乎宜辞大赏以全身名又比世祚不竞仍外求嗣可谓危矣而四方未宁盗贼伺隙恒岳渤碣特多奸盗将有楚人胁比尹氏立朝之变宜依古礼置诸子之官征王侯爱子宗室贤才外崇训导之义内息贪利之心简其良能随用爵之彊干弱枝之道也【后汉书○初学记引卢植奏事云王后无子择立长亲年均以德德均决之以卜筮所以承先祖也】
　　论五经文字书【熹平四年植以疾去九江太守作尚书章句三礼解诂时始立太学石经以正五经文字植上书后拜议郎校经东观】
　　臣少从通儒故南郡太守马融受古学颇知今之礼记特多回冗臣前以周礼诸经发起粃谬敢率愚浅为之解诂而家之无力供缮写上愿得将能书生二人共诣东观就官财粮专心研精合尚书章句考礼记失得庶裁定圣典刋正碑文古文科斗近于为寳而厌抑流俗降在小学中兴以来通儒逹士班固贾逵郑兴父子并敦悦之今毛诗左氏周礼各有传记其与春秋共相表里宜置博士为立学官以助后来以广圣意
　　光和元年日食上封事【帝不省】
