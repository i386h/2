<!-- { "loadSidebar": true } -->
    或曰：“如是而役犹不足，则奈何？”曰：繇役者，一邑之公事也，非县父母一人之事也。在县父母，当与缙绅公议；在缙绅，当与县父母分忧。吾辈之受国恩多矣，视力役小民，便多吃亏一分，亦复何妨？役果不足，则于见在优免额中，量出几何，或领差，或贴役。不佞当努力以为士绅倡首，孝廉子衿之贤者，自当闻风响应。庶几往役者不困，而民力可渐瘳乎！往时官户，概不当差。官田渐多，民田渐少。徐浦城为松江司理，慨然有限田平役之志，及开府吴中，奏请举行，杨忠烈力赞其事。迄今吴民不至尽为捐瘠，二公之力也。未及三十年，而吾邑之役法蠹弊至此。波靡鱼烂，谁执其咎？伏惟老父母，推浦城之成法，踵忠烈之芳规，广询独断，为虞民造无穷之福。不肖虽老且贱，犹能从闾史之后，执简而书之。狂瞽之言，不识忌讳。伏惟裁择。 

    （与蒋明府论优免事宜） 
    伏承颁示优免书册，俾各竭刍荛，仰佐台下平役恤民之百一，甚盛心也。台下化洽饮羊，智周握蚤。册中情弊，岂不洞若观火；而犹折节下问，敢不臆举以对。窃见所颁书册，似犹出胥吏笔牍，有意上下其手未经台览者也。客岁以客户滥免，上书前政杨公，以蒋邑宰介如、职方钱大鹤相提而论。今大鹤则推置客户，介如则收厕邑绅，于客户之中，独收东仓吴志衍一人，此何为也？介如应入邑绅，则何以独外大鹤？志衍既应优免，则何以谢凌正卿诸公乎？开此册者，假手于二公，颠倒簸弄，以挠乱经理客户之议，以巧为客宦搀越盘互之地，设谋甚狡，伏机甚深。此其人必老吏舞文，敢以役法为市者，似不可不察也。 
    册中事宜吏，有可得而商者。功臣拨赐田亩，免粮免差，此国制也。本县旧有宋西宁庄田，滥免至万亩外，今又改为薛阳武，此何说也？西宁庄田拨赐，出自何朝？奉何御批？据何部札？果有之也，自当仰遵典制，免粮免差。若犹未也，则有余田，一体当差。违者，一亩至三亩杖六十之律例在。况庄田昔系西宁，今归阳武，果钦赐也，其敢私相授受乎？元勋如中山，国戚如嘉定，假令设版焦瑕，动称四履，尽三吴之土田，不足供勋戚之汤沐，矧蕞尔一邑乎？愚以为庄田一款，断宜穷究假冒根由，不得因仍姑息，亦所以正国法也。其当裁者一也。故宦优免，出自上台德意，谁敢非之？士大夫生叨国恩，没而优免三年，逾涯极矣。宦于他方者，谁无故吏？谁无门生？宦于兹土者，谁无举主？谁无座主？故宦之后，又有故宦。十年之外，又复十年。率是而行，安所底止？上台笃念故旧，夫岂不轸惜小民？小民之膏血有穷，上台之恩施无已。愚以为故宦不论官职崇卑，有无批免，断以三年为限。在小民无不心服，即上台亦当首肯。其当裁者二也。忠臣后裔，王、钱世袭锦衣，论官优免，无容置喙矣。其他应奉祠生员，量加优免。若假忠裔名色，滥寄多田，其端不可开也。忠臣死杖死狱，志在报国，国家业赠恤优报。若其后人，诡田避役，倚忠裔以厉民，必非忠魂所乐也。尤可笑者，李仲达列之忠臣户，则缪西溪诸公何得不与？王苍野、钱云江皆死倭难，忠臣也。王道烨之外，又立王苍野一户，则钱可兴之外，又将立钱云江一户乎？奸胥目无三尺，一至于此。其当裁者三也。名色错列，朱紫混淆。有一绅而列两户者，有故绅而列见在者，有已故封君免三年之外者，有已故杂流混免三年之内者。其当裁者四也。杂流承舍，吏员儒士，此等蝇附多人，狐假莫辨，本是过海活切之流，又多子虚亡是之辈，不如一切抹杀，论田起差。其当裁者五也。命妇守节一款，事无大谬，理则不安。《会典》旌表守节，必夫亡三十以下者。若曾应封典，不得与旌。今曰命妇守节，此非名也。夫人再醮，前辈曾有谑语。即命妇徼恩优免，不当以守节为词。目前见谓何伤，异日终成话柄。向虽列名公启，亦自悔斯言之玷矣。其当裁者五也。凡此皆台下所朝夕讲求。一经拈出，便自了然。但在台下推造化之心，放霹雳之手，满盘打算，彻底施行。则剧邑之繇役可平，小民之疾苦少息矣。虽然，此所论于册之内也。通邑之积弊，莫大乎花诡。往时之花诡者，奸顽小户，雀鼠穿穴耳。今则富家巨室，无户不花，无田不诡矣。有巨万之田，而仅存百数者矣。有一户之田，而化为千百者矣。册籍有田，而富户无田。收租放债则有田，而点差应役则无田。过此以往，弊将奈何？说者曰：“有两法以治之，一则并田当差也，一则论田贴役也。”此两说者，似是而实非也。假令并田当差，则一区之中，必以千亩数。百亩之户领差，而万亩之花诡者，影附于各区小户之中，闲领小差，永避大差。是花诡者，于并差甚便也。假令论田贴差，则一邑之中，亦必以千亩数。百亩之户领差，而万亩之花诡者，藏躲于一亩一户之列，岂惟避大差，并避小差。是花诡者，于贴差尤便也。领差之中户下户，艰难跋涉，破家荡产，甚且以身命偿之。而富家巨室，上不应公家之急，下不惜闾阎之穷，安享铜山金穴之利，恣行敲骨吸髓之恶。役法从此大坏，民生从此日蹙，而不平之极，焚抢劫掠之祸，亦从此而酝酿决裂，可不惧哉！当今不穷搜花诡之弊，则徭役不可得而平也。不重加花诡之罚，则花诡不可得而禁也。试覆按历年推收册籍，过邑之田，非有海涨沙坍也。册上之田，又非有虫蚀鼠耗也。昔何以多？今何以少？昔何以有？今何以无？昔何以归并？今何以瓜分？昔何处来？今何处去？按图而索之，履亩而求之，不亦了然在目乎？搜得此等弊端，罪在吏书，严治吏书。罪在业户，严治业户。行不赦之诛，立倍等之罚，花诡何患乎不清？役法何患乎不善哉！若夫花诡之渊薮，显明易见者，则客宦之户是也。一富户立一客宦，则邑中少一富户矣。两富户立两客宦，则邑中少两富户矣。有为调停之说者曰：“每户优免其半，以谢客绅。”此法一行，为富室者各立宦户，各免半差。自此客宦麇至，如市贾之相求，不十年内，常熟无民田矣。凡立客户者，皆奸顽大户，借荫避役者也。昨与陈益吾、赵景之二公面商，以为合邑北运等重役，宜先点客宦户充当，后及本邑，庶可以惩诡寄之奸，绝寄庄之迹，此事理之确当者也。客户之田，皆奸顽大户之田也。免则奸顽大户被其利，客宦不任受德，不免则奸顽大户寝其奸，客宦不任受怨。台台为民父母，三尺在手，斩钉截铁，为斯民造福百年，亦何嫌何惮而不为哉！ 
    往年议清客户，杨父母每告人曰：“极欲周旋，只是钱老先生不肯为之。”听然解颐。今日口快手痒，不能自禁，复为台下发此狂言，转复自笑也。如有可听，伏望留神采择；如其不可，如候虫之声，自作自止于篱落之间，冀高明无以聒耳为罪，此后亦不敢更置一喙矣。 

    （请调用闽帅议） 
    窃惟天下大势，以人身譬之，京师其元首也，东南其腹腴也，齐、鲁、豫、楚其肩背肢体也。方今奴、寇交讧，豫、楚残破，齐、鲁疮痍，独东南腹腴无恙，是以元首晏然，而肩背肢体可以徐图补救。今荆、襄陷矣，江州殆矣，并江交下，羽檄四至，芜关又以焚劫告矣。贼在荆、襄，则雄据上游，无日不可以直下。贼在芜关，则潜伏内地，无处不可以窥渡。我无将无兵，无舟船，无车马，无器仗，无斥堠，奸人勾引，盗贼窃发，上何以卫陵寝，下何以固陪京？东南腹腴之地，将蹂践为豫、楚、齐、鲁，而神京何所恃以无恐？此可为胆寒股栗，蹙然不终日者也。 
