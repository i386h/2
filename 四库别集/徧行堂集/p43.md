<!-- { "loadSidebar": true } -->
纲常不可不重财色不可不严能以谨独作工夫岂非儒流中贤者只老僧这里独字又别独者孤而无偶之谓时时处处无第二人若于一时一处流入第二念便是不谨耳今人向喜怒哀乐未发时讨个中底体段老僧这里喜怒哀乐已发无不是中底体段上天之载无声无臭是儒家极则之理与老氏殊涂同归老僧这里时时处处无不是无声无臭消息不将人生而静作一座靠山把心境打作两截此非见性真悟门正不可也别谕吴日千悼雪峯僧二语非沈雪峯耶雪峯自是节义一流不专仅以词章求之但谓之僧则不可耳力疾奉答语不尽意 

与沈班叔居士 

北寺重荷垂顾竟疏报谒抱愆深矣远惠成药自是老病所须此仁人之用心不落世谛者且感且愧渊明一饭冥报相贻东坡在黄州制药以施贫无力者则以西方公据仰酬吾班叔亦理所应得耳率题长短句俾亦樵附之集中以传佳话委书条幅对联俱写去 

答王梅符居士 

别来三十余载仅从馨上一切动定此后杳然便如隔世手教至如暂披对喜慰无比居士道气冲澹自是口宅青莲他时能为二老往来不减毘耶室中忘言各得耳请藏禾城旧时相识非穷即死闻之吾杭尤甚六亲同运理有固然寒宗薄祜郄因庚辰挂一虚名带累子弟化为浮浪积薄便衰积衰便绝亦其宜也诚实好善始足留一线元气于无何有之乡耳今释万死余生出家学道秪是忏悔已往之愆修习方来之德寸丝不挂一念不渝而已近乃有指为肥汉可啖者澹归在家时且不问家人生产岂于出世更营囊橐欲将眷属一切周旋违因错果义有不可便须还俗成地狱滓设令不顾后世而为之六十五岁老人做不得官做不得童生做不得行商坐贾究亦何益悲哉此辈之识见短胸襟小善信之根大浅也以居士静慧之资超然物表辄复及之奉佐抚掌初意即过武林值请藏之缘甚难恐当迟至仲春晤语非遥此不多及 

与陆亦樵处士 

林士曲子力大思深所谓师子搏兔亦用全力者为题数语幸转致之原藁留此亦欲时一披阅也三笑图赞纳去欲差排寅旭恐落在王道士场中不如总成姓陆人为本色耳促织蟋蟀一物二名已问诸博雅者矣 

又 

前札月初来吴门想亦无暇要之出门亦自不易也顷感冒之后两脚发肿医人云脾气太虚所致非极补不可王孙公子之病落在穷秃兵身上亦失郄一眼矣此间有欲为澹归觅静室者语之云第一要境界好第二要房舍现成第三要主人不着相若要我起炉作灶化钱粮修造则我不能又要我摇尾乞怜舍面皮捱住则我不肯也如此难题目恐难得好文章则秋凉行矣意欲从太平游黄山从徽州过浙东游天台雁宕未知此病得愈能遂此愿否若两着都不成则苏州欠我三担干柴不妨索此一项冷债也欲言未尽病次值丹霞差僧行迫遂不多及 

答孙擎之居士 

久不得音问殊挂老怀忽接手翰喜慰无比如从天而下也涂英伯借河头砦索其租约盖不敢以居士之屋作人情也英伯在省城寄书云已会居士承谕此屋已送丹霞租银应归常住当即如数送到弟答书云钱财事轻信义事重前已明言此屋若系本山所有决不取租特不敢以孙擎老之屋作情耳擎老既云已送丹霞则是本山所有岂可背自己之信而取租耶此租英伯若再送来便是薄待愚兄弟愚兄弟若受了此租便是薄待自己一种正大光明总在居士布施福德中普同回向更无彼此想于高情至爱有欣然相契者矣张谢二公与英伯同事一体曾与英伯令叔相依避乱亦不敢分别取租以伤雅道然二公皆推居士覆庇之意所以照拂荒山大众者甚厚愚兄弟虽感二公要之饮水知源亦在居士布施福德中普同回向又无彼此也谨具述前后情事奉复幸赐照察至居士护念丹霞久而不忘此等行愿直是菩萨道中纯熟真挚感佩固无尽也 

与姜奉世居士 

曾青老持手札至未及裁答至今歉仄偶然过此诸公念其飘荡承兄以山水见招令亲属有同心具感爱厚青老口传谓日后拟作墓田此非老僧所可自主也行云流水初无定向梦游旅泊皆号寓公况六十余岁衰翁讵宜复作久计行止迟速在令亲择便而已一诗寄正殊不多及 

与徐鹿公隐君 

每一晤言见兄相为之念过切正恐弟行时空囊羞涩耳道人行履不但随缘亦须循理弟向在粤东创造丹霞穿州撞府身充化主盖是义所当为今孑然一身相从衲僧数辈片衣口食秪合安分若分外奔竞即是义不当为今承贵乡诸护法见爱二时粥饭并无阙乏素心之交朝夕往来卒岁有约既可践矣明正扁舟话别宾主无厌便是结缘不浅岂可更有忧悬耶至于太守公处切勿再令玉峯片言相及大抵当涂下交古来所少盛德至道犹或难之弟虽衰庸亦有自循之理所谓见非吾所避不见非吾所求也弟或无力不能径入匡庐到处浪游讨得饭吃足过一生况望七之年前程无几宁复区区兄意气如云恐弟以寂寞之嗟作然诺之咎此乃世间侠客所尚彼此责成若吾侪道人旅泊三界直是逢场作戏必不堕此见也幸谅其真率宽怀听之切祝切祝诸不缕缕 

与吴瓶庵长者 

搦管作叙忽成一篇训诂文字即名为守口如瓶说请教诸作者秪发得守口之义若将瓶子细看一回则守口之义纔发得全也即自叙内满则覆一义亦少有发之者然满则覆一语出自孔子观欹器欹器圆底而无足故满则覆瓶之为器平底而有足满则溢耳不覆也愚意欲兄将尊刻改作溢字为稳孔子云满而不溢所以长守富也岂不与慎言一车二轮耶幸裁之鄙意率直恃高明不讶余面尽不一 

答汪元隐居士 

吾辈于此道常患不信不信之患生于不疑足下于佛教有疑此老僧所乐闻也足下所疑与老僧四十年前相同其致疑之端有二如来札所云禁天下相生相养之道而弃其君臣父子其一也天下皆五伦所持也五伦中最尊最亲者莫过于父子易曰有夫妇然后有父子然则男女二根岂非相生之道耶夫男女之欲生于迷情足下试思之一男一女向被窝里所作何事决不可作于青天白日之下大庭广众之中者以其可耻也天下岂有可耻之事而相矜以为正理者哉人生之初殆如禽兽圣人制为夫妇使之有别以杀其横决之势譬之一献之礼宾主百拜终日饮酒而不得醉焉此先王所以避酒祸也酒既有祸岂可以禹绝旨酒为有罪耶有识之士不甘与众生同迷必先绝欲亦云不忍自居于无所用耻者而已矣出家者千人中一人耳佛故与九百九十九人同处此世界亦与此土圣人同作此方便凡为子者父母听而后许出家为臣者君听而后许出家在家二众惟戒邪淫不禁夫妇之好夫邪淫固世教所禁而不忠不孝又吾佛所共禁也佛不许世间人弃君臣父子而禁出世间人相生之道盖中人以上中人以下众生之所自分然中人以上者一人而中人以下者九百九十九人亦岂佛之所忍分哉佛故无如此众生何也忽有聪明特达者出不甘以众生之中人自居则进而求见性之说求其说而不得则如来札所云禅家每托于空虚影射以自处于高深使人有莫可如何之叹又其一也彼丈夫也我丈夫也何至于有莫可如何之叹耶吾僧中有出身至微目不识丁提一无义味话猛欲破之忘寝忘食毕竟破之而后已必不甘心发无可如何之叹岂有聪明特达而反为其所困者此在信之不笃而疑之不深也学者之病莫大乎求解子贡曰夫子之言性与天道不可得而闻也不言则不可得而闻既言矣何故不可得而闻孔子曰朝闻道夕死可矣何者是道何者是闻天者理而已矣命犹令也岂不易解岂不人人可解足下肯许之以闻道肯许之以夕死可耶孟子曰引而不发跃如也中道而立能者从之然则儒者之说亦不贵其晓然而大白也吾法除一棒一喝千百则无义味话外如即心即佛岂不易解岂不人人可解若真透得此四字则一棒一喝千百则无义味话一时俱透若秪解得去注疏得去汗牛充栋夫子之言性与天道其不可得而闻者何在亦如画龙不兴云雨凡吾禅家作畧不敢轻一人不忍误一人正欲使之无可如何到无可如何极处疑得十分忽然撞着信得十分不曰如之何如之何吾未如之何也已此孔子之法岂止吾佛法耶今之人自待甚薄自见甚浅并圣人亦待之甚薄圣人之言亦见之甚浅却以高深推还禅家岂知晓然大白处便是一座千生万劫过不得之铁关门乎承虚怀下问为畧陈其梗概如此总之舍参必不能悟舍悟必不能出生死证妙常舍无可如何必不能参已则不知而指为虚空影射若一知则皆有着落不悟则必迷迷则必随情流转必不能出生死证妙常欲出生死证妙常必先断爱欲爱欲之根男女为重已则不能而指为残忍刻薄若一能则皆大慈悲也幸详思之更有所疑不妨尽情披剥知足下非甘心于中人以下者老僧亦不惜尽情披剥也 

寄答唐若营居士 

玉兔冷得快活金乌热得快活甘蔗虫甜得快活黄连虫苦得快活苦不知甜甜不知苦热不知冷冷不知热而后有此快活也若营唐子性高洁复承其尊人之志隐居不出萧然环堵作字易米以供堂上予意其俯视一切必有超然自得者顷寓书云硁硁守拙襟怀不能开豁故贫日甚病日增夫贫以为高也高以为乐也贫则全身在贫里病则全身在病里病中思不病之乐贫中思不贫之乐则终身高终身不乐亦何贵耶夷齐饿死必不嚃舌比干剖心必不皱眉范滂之母见其子就狱必不堕泪黄连虫知有甜甘蔗虫知有苦金乌知有冷玉兔知有热则爱憎趋避纷然起灭各不安其位而得失攻守之患不可复止古人盖有得力于病适意于贫者不特不见我不足彼有余亦不见我高彼下分别心尽一念不流非悟理之士故不能与于此也若营未到此地位且俯视一切看不俯视一切则不能高不贫则不能俯视一切既已俯视一切则贫能成我之高高能成贫之乐乐与高与贫一以贯之即能作延年却病之方忽然有病愈病愈贫愈贫愈高愈高愈乐大似锦上铺花岂望雪中送炭真快活没系绊万两黄金都不换古德曾有此语只是伊还有个万两黄金少不得三十拄杖也 

答汪周士晋贤昆仲 

又节来具悉雅意纳之中心春间造谒得数晨夕与高贤倾倒故余生乐事也大惠拜嘉绵定奇温衣能贴里所领一体相关之谊甚厚何敢忘之草泐陈谢余容晤尽不一 

与汪晋贤文学 

草堂次韵八首请教道旁老马只合田子方赎而养之若与骅骝并驾必速其倒毙要且步骤亦无可观也顷即往吴门发藏经入岭后更图一休息之地半年余奔走劳顿衰病日增殊不能堪过语溪极承孟举高情益感雅爱并闻不尽 

答金舞两文学 

来札具见宿慧只是算计太长局面太稳耳老僧却不然树根龛树根座舞两贽见已竟此后我两人或相见或永不相见此三物或作一处或不作一处岂可定耶于长处见不长于稳处见不稳始能于不长处见长于不稳处见稳耳两日冗极未暇即答幸谅 

答陆旷庵文学 

大诗宠行甚感高谊语及性学则老僧不敢不答以负此心也灯下草草奉詶幸观之若不甚解不必着忙亦不可置之不理也佛说豪贵学道难此土有才有学人更难又说贫穷布施难则兄于盛族中屈第一指矣此同道所共赞何复以一蔬陪话为歉乎 

又 

