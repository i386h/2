<!-- { "loadSidebar": true } -->
　　累承喻及为学之意甚善甚善但如此用力头绪太多令人纷扰无进步处故程先生説涵养须是敬进学则在致知若只于此用力自然此心常存众理自着日用应接各有条理矣近思録前三四卷专説此事近修定大学解亦説得此次第分明近思必已有之大学今往一本可细考之依此节次做一两年功夫自当见得门路立得根本也陈后之持守见识皆不易得不知今年曾得来城中否与之讲贯当有深益刘叔文守得亦好但未知后来所见如何耳为学十分要自己着力然亦不可不资朋友之助要在审取之耳朱飞卿逺来见此相聚但亦苦多病未尝不相与谈及子能也
　　答陈廉夫
　　示喻缕缕足认雅意但为学功夫不在日用之外检身则动静语黙居家则事亲事长穷理则读书讲义大抵只要分别一个是非而去彼取此耳无他妙之可言也论其至近至易则即今便可用力论其至急至切则即今便当用力莫更迟疑且随深浅用一日之力便有一日之效到有疑处方好寻人商量则其长进通达不可量矣若即今全不下手必待他日逺求师友然后用力则目下蹉过却合做底亲切功夫虚度了难得底少壮时节正使他日得圣贤而师之亦无积累凭藉之资可受钳锤未能真有益也
　　答陈叔向【葵】
　　去嵗南游幸遂既见之愿别后忽忽逾年欲致一书未暇而使至竟辱先施感愧不可言示喻学者不能身践而骛于空言此诚今世莫大之患然亦不善读书者之咎耳夫书之设岂徒然哉大抵圣贤之教无一言一句不是入德门戸如所谓礼乐不可斯须去身者尤为深切直当佩服存省以终其身不但后学也但道体无尽人见易偏内外本末又不可不兼举此亦所当知耳
　　答舒提干
　　示喻两条深荷发药偶奉祠已得请姑为辟色辟言之计蕃固之祸恐亦正坐不能知难而退耳所刻二书窃意贤者于郑注吕説之云犹有未深考者愿少加详焉而摭其义理之不合者复以见教则幸甚幸甚
　　答顔子寿【铸】
　　昨辱枉顾并示长书具悉雅意但君子行身自有法义固不求于茍异亦不期于必同至于行道济时用舍行藏又有非人力所能必致者圣贤之教厯厯可考如贤者之所论是乃谋利计功之意非熹之所敢闻也大率近世此説甚炽人心不正而习俗不美正坐此耳愿更思之毋为卒陷溺也
　　答边汝实
　　所欲言者不过前夕然亦非谓全然不事其心但资次等级未应遽尔超躐须物格知至然后意可诚心可正耳
　　答李次张
　　承留意七篇之指想深有所契义利之际固当深明而力辨然伊洛发明未接物时主敬为善一段功夫更须精进乃佳不尔几无所据以审夫义利之分也试以此质之南轩当亦以为然耳
　　答方平叔【铨】
　　伏承逺贻书劄礼意甚勤而所以教诲责望之者甚至熹愚不肖惧不足以当也顾独惟念自省事来闻师友之训读圣人之书观其教人不过讲学修身以全其所受于天者出为世用则随其大小推吾之所有以及人至于用与不用合与不合则直任之葢未尝以是必于人亦未尝以是变于已以此自信誓将终身由之而不自知其力之果足以有至焉否也今读来教其观于当世之变详矣然諰諰然常有忧其不合而必于求合之意其责君子也已详其狥小人也已甚是虽忧世之心甚深而古之圣贤非不忧世者其规模气象似或不如此也孟子曰人病舍其田而耘人之田所求于人者重而所以自任也轻其论狂狷乡原之得失以及君子反经之意尤所谓深切而着明者孔子亦曰古之学者为已今之学者为人有志之士深省乎此亦足以判然无疑于舜蹠之间矣不审明者以为如何
　　答王钦之
　　承喻编次程书以类相从此亦用功之一端若求之于此而验之于日用思虑作为之间玩索操存无所偏废则穷理居敬之功交相为助而两造其极矣玩物丧志之戒乃为求多闻而不切已者发遗书又有不可外面只务泛观物理正如游骑无所归之説亦为此耳至于义理虽明而践履不至者则亦多端或是知之未深或是行之不力或是气质之偏有难化处在彼诚为累德然在我观之但当内自警省不使加乎其身而不可以此遽起轻视前辈之心且疑讲学之无益也因下问之及辄效其愚未知中否有未当者却望垂喻
　　答王钦之
　　所须问目窃谓不必如此但取一书从头逐段子细理防久之必自有疑有得若平时泛泛都不着实循序读书未説义理不精且是心绪支离无个主宰处与义理自不相亲又无积累功夫参互考证骤然理防一件两件若是小小题目则不足留心择其大者又有躐等之弊终无浃洽之功非区区所以望于尊兄者故不敢承命凂闻但愿颇采前説而以论语为先一日只看一二段莫问精粗难易但只从头看将去读而未晓则思思而未晓则读反复玩味久之必自有得矣近年与朋友商量亦多以此告之然未见有看得彻尾者人情喜新厌常乃如此甚可叹论语二十篇尚不耐烦看得了况所谓死而后已者又岂能办如此长逺功夫耶
　　答王钦之
　　来书谓穷理不必泥古人言句固是也然亦岂可尽舍古人言句哉程夫子曰穷理亦多端或读书讲明道理或论古今人物别其是非或应事接物求其当否皆穷理也夫讲道眀理别是非而察之于应接事物之际以克去已私求夫天理循循而进无迫切陵节之弊则亦何患夫与古人背驰也若欲尽舍去古人言句道理之不明是非之不别泛然无所决择虽欲惟出处语黙之察譬之适越者不知东西南北之殊而仆仆然奔走于途其不北入燕则东入齐西入秦耳
　　答胡平一【元衡】
　　白鹿闻极留念甚善甚善所谓时文之外别无可相启发者语似过谦此亦在夫为之而已岂真有限隔而不容一窥其门戸哉所喻三代正朔之説旧尝疑此而深究之卒至于不可稽考而益重其所疑因置不论今读来喻考究虽详然反复再三亦未有以释所疑也如云周家记年必首十一月而春秋乃书春正月又云未尝改月号以冬为春假夏月而乱周典则未知春秋所谓春正月者其下所书之事为建子月之事耶建寅月之事耶若云建子月事则春正月者岂非改月号而以冬为春若云建寅月事则是用夏正月而乱周典矣安得云未尝云云如是耶前人葢已见此不通故为胡氏之学者为之説曰春正月者夫子意在行夏之时而以建寅之月为嵗首也其下所书之事即建子月之事无其位而不敢自专也如此则或可以不碍然春秋所书之月遂与月下之事常差两月则恐圣人作经又不若是之纷更多事也凡此之类反复推説尽有可通亦尽有可难虽尝遍问前辈亦未有决然坚定不可移之説窃谓读书凡若此类与其求必通而陷于凿且又虚费目力而无补于日用切已之功则似不若阙之之为愈也若夫所谓日用切已之功则圣贤言之详矣其在大学论语中庸孟子者文义分明指意平实读之晓然如见父兄説门内事无片言半词之可疑者什八九也曷为不少置其心于此而必用意于彼之﨑岖哉因书附报偶及于此幸明者有以察之也
　　答杨志仁【璹】
　　示喻不省所谓然不知贤者之所为学者欲得之于已耶欲见称于人耶观此用心灼见差误请便就此推究来厯痛与扫除乃为格物之实耳不然此心外驰不着自已徒然诵説恐无所益也
　　答杨志仁
　　两书所喻存养工夫甚喜甚慰固知他人不能如此着实用功但此亦是【阙】依本分事正不须把来作竒特想只合趂此心地明净处大着胸懐将世间道理精粗表里从头至尾理防一畨交他真个通透无疑碍处方是向进若只守此些个不敢放开每看义理亦只拣取妙髙逺无形无象处方肯理防如此则遂成偏枯倒向一边将为有体无用之学而与老佛无以异矣所论理气先后等説正坐如此怕説有气方具此理恐成气先于理何故却都不看有此理后方有此气既有此气然后此理有安顿处大而天地细而蝼蚁其生皆是如此又何虑天地之生无所付受耶要之理之一字不可以有无论未有天地之时便已如此了也张子説得费力惟是太极通书数章説得极分明熹解得又极分明可更子细看便自见得也浩然之气若据孟子所言即合尽就粗处看不须如明道先生之説若欲理防明道先生説底则亦只合就日用间已身上回头识取不须如此説作费力也日月至焉若説顔子即诚不可如此説今既明言回也其心三月不违其余则但能如此则其工夫疏宻久近较然可见何为而复有此疑耶且曰非本文之义则未知以本文之义为当如何耶至德之论又更难言论语中只有两处一为文王而发则是对武王誓师而言一为泰伯而发则是对太王翦商而言若论其志则文王固髙于武王而泰伯所处又髙于文王若论其事则泰伯王季文王武王皆处圣人之不得已而泰伯为独全其心表里无憾也不然则又何以有武未尽善之叹且以夷齐为得仁耶前此诸儒説到此处皆为爱惜人情宛转回防不敢穷究到底所以更不敢大开口説令人胸次愦愦自欺自诳此病不小想贤者尤当疑骇未敢以为然也然当更思之若信未及即且放下向后时时捉起畧一审玩便自见得也通老闻欲见访颙俟其来不及作书因见烦为致意然又恨志仁有书社之守不能偕来为不满耳
　　答徐子融
　　所论浩气甚善甚善大率子融志气刚决故所见亦如此痛快直截无支离纒绕之弊更愿益加详审专就平实亲切处推究体认久当有以自信不为髙谈虚见所移夺也见正叔説向得曾参多一唯之句深有契合此正是大病今只此一唯尚且理防不得如何欲更向他头上过去也
　　答徐子融
　　子融志趣操守非他人所及但苦从初心不向里故虽稠人广坐闭眉合眼而实有矜能异众之心非不读书讲义而未尝潜心黙究剖析精防但据一时所见粗浅意思便立议论説来説去都无意味枉费笔舌如向来所论鸡抱卵事才卿便取僧言以为至当而不究彼之所事与吾不同之实固为疎畧而子融力攻其失乃不于此着眼而支离蔓衍但言鸡不合抱卵而不知检防其所抱之非卵凡皆类此全不子细只向外走自已分上了无所得故中间数为贤者言之所谓向外非谓子融不能闭眉合眼也想子融自恃有此便谓已能向里而人不知故心不服而有北门之辨至于词气俱厉殊骇观听然味其言如所谓无鬼神无释氏者皆无义理夫鬼神二字着于六经而释氏之説见行于世学者当讲究识其真妄若不识得纵使絶口不谈岂能使之无邪子融议论粗率不精大率类此若是果能向里思量分别详细岂至此耶今详来书所谓观书究义反身顺理攻其恶毋攻人之恶者依旧是错认话头若只似日前做功夫即所究之义所顺之理所攻之恶皆恐未真实也且讲论是非正为自家欲明此理不是攻人之恶若理防得是于自家分上尽有得力处若看错了即终日闭口不别是非刬地不是矣此葢日前穷理未精便自主张得重又为不胜已者妄相尊奬致得自处太髙将义理都低看浅看了今若觉悟须且虚心退后审细辨认令自己胸中了然不惑庶几有进步处耳
　　答徐子融
