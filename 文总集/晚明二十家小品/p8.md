<!-- { "loadSidebar": true } -->
    天下忽然而有唐，有淮南郡，槐之中忽然而有国，有南柯，此何异天下之中有魏，魏之中有王也。李肇赞云：“贵极禄位，权倾国都，达人视此，蚁聚何殊？”嗟夫！人之视蚁，细碎营营，去不知所为，行不知所往；意之皆为居食事耳，见其怒而酣斗，岂不然而笑曰：“何为者耶？”天上有人焉，其视下而笑也，亦若是而已矣。白舍人之诗曰：“蚁王乞食为臣妾，螺母偷虫作子孙，彼此假名非本物，其间何怨复何恩？”世人妄以眷属富贵影像，执为吾想，不知虚空中一大穴也，倏来而去，有何家之可到哉？吾所微恨者，田子华处士能文，周弁能武，一旦无病而死，其骨肉必下为蝼蚁食无疑矣，又从而役属其魂气以为臣，蝼蚁之威，乃甚于虎狼。此犹死者耳，淳于固俨然人也，靡然而就其徵，假以肺腑之亲，藉其枝干之任，昔人云：“梦未有乘车入鼠穴者，”此岂不然耶？一往之情，则为所摄，人处六道中，频笑不可失也。客曰：“人则情耳，玄象何得为彼示儆？”此则不然。凡所书禄象不应人国者，世儒即疑之，不知其亦为诸虫等国也。盖知因天立地，非偶然者。客曰：“所云情摄，微见本传语中，不得有生天成佛之事。”予曰：“谓蚁不当上天耶。经云：‘天中有两足多足等虫，’世传活万蚁可得及第，何得度多蚁生天而不作佛？梦了为觉，情了为佛；境有广狭，力有强劣而已。”

    ○溪上落花诗题词
    长孺们孺兄弟，似无着天亲，不绮语人也。一夕作《花溪》诸诗百余首，刻烛而就。予经时闭门致思，不能如其绮也。长孺故美容仪少年，几为道傍人看煞，妙于才情，万卷目数行下，加以精心海藏，世所云千偈澜番者，其无足异。独僧孺如愚，未尝读书，忽忽狂走，已而若有所会，洛诵成河，子墨成雾，横口横笔，无所留难。此独未宜异也，僧孺故拙于姿，然非根力不具者，以学佛故，早断婚触，殆欲不知天壤间乃有妇人矣。而诸诗长短中，所为形写幽微，更极其致，如《溪上落花诗》“芳心都欲尽，微波更不通，”“有艳都成错，无情乍可依，”不妨作道人语，至如《春日独当炉》：“卓女盈盈亦酒家，数钱未惯半羞花。”僧孺不近炉头，何知羞态？《七宝避风台》：“翠缨裙带愁牵断，锁得斜风燕子来。”僧孺未亲裙带，何知可以锁燕？《燕姬堕马》：“一道香尘出马头，金莲银凳紧相钩。”僧孺未曾秣马，何识香尖？《春闺怨》：“乳燕春归玳瑁梁，无心颠倒绣鸳鸯。”僧孺未经催绣，安识倒针？当是从声闻中闻，缘觉中觉耶？无亦定中慧耳。然予览二音，有私喜焉。世云学佛人作绮语业，当入无间狱。为此喜二虞入地，当在我先；又云慧业文人，应生天上，则我生天，亦在二虞之后矣。

    ○答王宇泰
    来教令仆稍委蛇于郡县，或可助三迳之资，且不致得嗔，宇泰意良厚。第仆年来衰愦，岁时上谒，每不能如人，且近泣吾土者，多新贵人，气方盛，意未必有所挹，而欲以三十余年进士，六十余岁老人，时与末流后进，鱼贯雁序于郡县之前，却步而行，伺色而声，诚自觉其不类，因以日远。至若应付文字，原非仆所长，必糜肉调饴，作胡同中扁食，令市人尽鼓腹去，又窃自丑，因益以自远。其以远得嗔，仆固甘之矣。所幸鸡肋尊拳，长人者或为我一块耳。然因是益贫，田可耕，子可教，利用安身，仆亦有以观颐也。赵真宁书亦语及此，种种情事，悦之兄能为兄详之，总非诸笔能尽。

    ○答岳石帆
    兄书谓弟不知何以辄为世疑，正以疑处有佳。若都为人所了，趣义何云？似弟习气矫厉，蚩蚩者故当忘言，即世喜名好事之英，弟亦敬之，未能深附也。往往得其疑。世疑何伤？当自有不疑于行者在。

    ○与岳石梁
    石梁过我，风雨黯然。酒频温而易寒，烛累明而似暗；二十余年昆弟道义骨肉之爱，半宵倾尽。明日送之郡西章渡，险而汔济，两岸相看，三顾而别。知九月当更尽龙沙之概，见石梁如见石帆，终不能了我见石帆之愿也。

  
《晚明二十家小品》
袁伯修小品

    ○论文上
    口舌，代心者也。文章，又代口舌者也。展转隔碍，虽写得畅显，已恐不如口舌矣？况能如心之所存乎？故孔子论文曰：“辞达而已。”达不达，文不文之辨也。唐虞三代之文，无不达者。今人读古书，不即通晓，辄谓古人奇奥，今人下笔，不宜平易。夫时有古今，语言亦有古今，今人所诧谓奇字奥句，安知非古之街谈巷语耶？《方言》谓楚人称“知”曰“党”，称“慧”曰“随”，称“跳”曰“析”，称“取”曰“扌延”，余生长楚国，未闻此言，今语异古，此亦一证。故《史记?五帝三王纪》改古语，从今字者甚多，“畴”改为“谁”，“俾”改为“使”，“格奸”为“至奸”，“厥田厥赋”曰“其田其赋，”不可胜记。左氏去古不远，然《传》中字句，未尝肖书也。司马去左亦不远，然《史记》句字，亦未尝肖左也。至于今日，逆数前汉，不知几千年远矣。自司马不能同于左氏，而今日乃欲兼同左马，不亦谬乎？中间历晋唐，以宋元，文士非乏，未有公然ㄎ扌耆古文，奄为己有者。昌黎好奇，偶一为之，如毛颖等传，一时戏剧，他文不然也。空同不知，篇篇模拟，亦谓反正。后之文人，遂视为写例，尊若令甲，凡有一语不肖古者，即大怒骂为野路恶道，不知空同模拟，自一人创之，犹不甚可厌，迨其后以一传百，以讹益讹，愈趋愈下不足观矣。且空同诸文，尚多己意，纪事述情，往往逼真，其尤可取者，地名官制，俱作时制，今却嫌时制不文，取秦汉名衔以文之，观者若不检《一统志》，几不识为何乡贯矣。且文之佳恶，不在地名官衔也。司马迁之文，其佳处在叙事如画，议论超越，而近说乃云西京以还，封建宫殿，官师郡邑，其名不驯雅，虽子长复出，不能成史。则子长佳处，彼尚未梦见也，况能肖子长也乎？或曰：“信如子言，古环必学耶？”余曰：“古文贵达。学达即所谓学古也。学其意，不必泥其字句也。今之圆领方袍，所以学古人之缀叶蔽皮也。今之五味煎熬，所以学古人之茹毛饮血也。何也？古人之意，期于饱口腹，蔽形体，今人之意，亦期于饱口腹，蔽形体，未尝异也。彼摘古字句人已著作才，是无异缀皮叶于衣袂之中，投毛血于ゾ核之内也。大抵古人之文，专期于达，而今人之文，专期于不达，以不达学达，是可谓学古者乎？”

    ○论文下
    香才，沉则沉烟，檀则檀气，何也？其性异也。奏乐者钟不藉鼓响，鼓不假钟音，何也？其器殊也。文章亦然。有一派学问，则酿出一种意见；有一种意见，则创出一般言语。无意见则虚浮，虚浮则雷同矣。故大喜者必绝倒，大哀者必号痛；大怒者必叫吼动地，发上指冠，惟戏场中人，心中本无可喜事，而欲强笑；亦无可哀事，而欲强哭；其势不得不假借模拟耳。今之文士，浮浮泛泛，原不曾的然做一项学问，叩其胸中，亦茫然不曾具一丝意见，徒见有立言不朽之说，又见前辈有能诗能文之名，亦欲搦管伸纸，入此行市，连篇累牍，图人称扬，夫以茫昧之胸，而妄意鸿钜之裁，自非行乞左马之侧，募缘残溺，盗窃遗失矢，安能写满卷帙乎？试将诸公一篇，抹去古语陈句，几不免于曳白矣。其可愧如此，而又号于人曰：“引古词，传今事，谓之属文。”然则二《典》三《谟》，非天下至文乎？而其所引果何代之词乎？余少时，喜读沧溟凤洲二先生集，二集佳处，固不可掩。其持论大谬，迷误后学，有不容不辨者。沧溟赠王序，谓“视古修词，宁失诸理？”夫孔子所云辞达者，正达此理耳。无理，则所达为何物乎？无论《典谟?语孟》，即诸子百氏，谁非谈理者？道家则明清净之理，法家则明赏罚之理，阴阳家则述鬼神之理，墨家则揭俭慈之理，农家则叙耕桑之理，兵家则列奇正变化之理，汉唐宋诸名家如董贾韩柳欧苏曾王诸公，及国朝阳明荆川，皆理充于腹，而文随之。彼何所见乃强赖古人失理耶？凤洲《艺苑卮言》不可具驳，其赠李序曰：“六经固理数已尽，不复措语矣。”沧溟强赖古人无理，而凤洲则不许今人有理，何说乎？此一时遁辞，聊以解一二识者模拟之嘲，而不知其流纛后学，使人狂醉，至于今不可解喻也，然其病源则不在模拟，而在无识。若使胸中的有所见，苞塞于中，将墨不暇研，笔不暇挥，兔起鹘落，犹恐或逸，况有闲力暇晷，引用古人词句耶？故学者诚能从学生理，从理生文，虽驱之使模，不可得矣。

    ○上方山四记△一
    自乌山口起，两畔乱峰束涧，游人如行╉中，中有村落麦田林屋，络络不绝。饣盍妇牧子，隔篱窥诧，村犬迎人。至接待庵，两壁突起粘天，中间一罅，初疑此罅乃穴蛇径，或别有道达颠，不知身当从此度也。前引僧人罅，乃争趋就之。至此游人如行匣中矣。三步一回，五步一折，仰视白日，跳而东西。踵屡高屡低，方叹峰之奇，而他峰又复跃出。屡涉屡歇，抵欢喜台。返观此身，有如蟹螯，郭索潭底，自汲井中，以身为瓮，虽复腾纵，不能出栏。其峰峦变幻，有若敌楼者，睥睨栏俱备。又有若白莲花，下承以黄趺，余不能悉记也。
    △二
    自欢喜台拾级而升，凡九折，尽三百余级，始登昆卢顶。顶上为寺一百二十，丹碧错落，嵌入岩际，庵寺皆精绝，时花种竹，如江南人家别墅。时牡丹正开，院院红馥，沾薰游裾。寺僧争设供，山肴野菜，新摘便煮，芳香脆美。独不解饮茶，点黄苓芽代，气韵亦佳。夜宿庵方丈，共榻者王则之黄昭素也。昭素鼻息如雷，予一夜不得眠。
    △三
