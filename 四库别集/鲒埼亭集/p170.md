<!-- { "loadSidebar": true } -->
　　明道先生传在哲宗实录中乃范学士冲作伊川先生传在徽宗实录中乃洪学士迈作并云从学周子两朝史局所据恐亦不祇吕芝阁东见录一书但言二程子未尝师周子者则汪玉山已有之玉山之师为张子韶喩子才渊源不远而乃以南安问道不过如张子之于范文正公是当时固成疑案矣虽然观明道之自言曰自再见茂叔吟风弄月以归有吾与点也之意则非于周子竟无所得者明道行状虽谓其泛滥于诸家出入于佛老者几十年反求诸六经而后得之而要其慨然求道之志得于茂叔之所闻者亦不能没其自也侯仲良见周子三日而还伊川惊曰非从茂叔来耶则未尝不心折之矣然则谓二程子虽少师周子而长而能得不传之秘者不尽由于周子可也谓周子竟非其师则过也若遗书中直称周子之字则吾疑以为门人之词葢因其师平日有独得遗经之言故遂欲略周子而过之也朱子之学自溯其得力于延平至于籍溪屛山白水则皆以为尝从之游而未得其要者然未尝不执弟子之礼周子卽非师固大中公之友也而直称其字若非门人之词则直二程子之失也周子所得其在圣门几几颜子之风二程子之所以未尽其蕴者葢其问学在庆歴六年周子卽以是岁迁秩而去追随不甚久也潘兴嗣志墓其不及二程子之从游者亦以此张宣公谓太极图出于二程子之手受此固考之不详而或因穷禅客之语致疑议于周子则又不知纪录之不尽足凭也若夫周子之言其足以羽翼六经而大有功于后学者莫粹于通书四十篇而无极之眞原于道家者流必非周子之作斯则不易之论正未可以表章于朱子而墨守之也

　　○律吕空积忽微论

　　汉志曰黄钟为宫则太簇姑洗林钟南吕皆以正声应无有忽微不复与他律为役者同心一统之义也非黄钟而他律虽当其月自宫者则其应和之律有空积忽微不得其正此黄钟至尊无与并也此其解见于西山律吕新书西山谓黄钟为宫所用七声皆正律无空积忽微自林钟而下则有半律自蕤宾而下则有变律皆有空积忽微西山葢以半律变律皆属正律之余遂欲以之当空积忽微然以空积忽微四字之诂求之则西山之解疑其不然空积者空围所容之积实也所谓管长一寸围容九分者也忽微则其所容不能盈寸盈分者奇零而难求故曰忽微然则正律之中不必皆无忽微也故惟黄钟为宫则黄钟长九寸积七百二十九分太簇长八寸积六百四十八分姑洗长七寸一分积五百七十六分林钟长六寸积四百八十六分南吕长五寸三分积四百三十二分其空积皆无忽微所以见黄钟之尊也自南吕而应钟其长四寸六分有奇则其积三百七十八分有奇而忽微生矣或曰此特以五声之旋宫言之耳若依国语加二变为七则黄钟之宫及于应钟蕤宾虽黄钟为宫其空积亦未尝无忽微也曰变宫变征之目虽见国语而古人旋宫之法未尝用之故班志言旋宫止五声礼运孔疏言旋宫亦止五声是可见古之乐不以二变入旋宫也八十四调之说至杜佑始详自佑以前如京房造执始去灭之名公孙崇上役黄钟之正律其说虽皆未协然其止于六十调则同也以是知旋宫之无二变也西山未审于此故并空积忽微之诂而失之

　　○水旱变置社稷论

　　北梦琐言载楚王马希声嗣位连年亢旱祈祷不应乃封闭南岳司天王庙及境内神祠竟亦不雨其兄希振入谏之飮酒至中夜而退闻堂前喧噪复入见希声倒立阶下衣裳不披其首已碎令亲信舆上以帛蒙首翼日发丧先是大将周达自南岳回见江上云雾中有拥执希声而去者秘不敢言是夕有物如黑蟇突入室中卽时而卒子全子曰吾于是而知旱干水溢变置社稷之说虽其制为最古然非圣贤不能行葢国家之于岁事原恃乎我之所以格天者而未尝以人听于神阴阳不和五行失序于是有恒雨恒旸之咎原不应于社稷之神是求也且亦焉知社稷之神不将有所大惩剏于国君而震动之使有以知命之不常天之难谌而吾乃茫然于其深意之所在反以其跋扈之气责报于天而文过于已是固事之所必无者乃若圣贤则有之圣贤之于鬼神其力足以相参其德足以相感而要其自反者原已极至而无余故汤之改社易稷其在我者无憾也夫天人一气之属也在我旣非尸位则在神不免失职虽黜陟之而不为过矣李阳冰为缙云令以不雨告于城隍之神曰五日不雨将焚其庙及期而合境告足此必阳冰缙云之政有不媿于神明者也非果神之可胁也后之人未能有见于此于是有疑于变置之已甚而遂以为取坛壝而更张之夫威灵之澌灭不闻易其地而能为良也且古人亦安得有此故事也哉至若汉人以禹配社宋人以契配稷此则不过一代之兴稍更旧制而非水旱变置之说也葢先王设为配食之礼原非仅主报本之意正以天神地示飞扬飘荡昭格为难故必籍与吾同类之人鬼素有功于此事者通其志气是故大之则为五方之有五帝而其下莫不皆然是社稷不能为国君护其民人原有可以废置之道然在人少有不尽而欲为此是犹鲁公之欲焚巫尫也奉牲以告奉酒醴以吿奉粢盛以告非有明德之馨主乎其先亦岂敢曰神必福乎哉彼后世祸福之说儒者所不道但慢神而蔑礼则天之夺其魄也亦宜因为论以补孟氏之所未尽焉

　　李阳冰旣得雨与耆老吏人自西谷迁城隍之庙于山巓以荅神庥是更坛壝而新之乃以荅其水旱之効灵也果尔则水旱不効亦何更新之有而陈后山谓实有迁社稷而止盗者恐出附会

　　○宅经葬经先后论

　　汉魏以来有宅经有葬经皆出于堪舆形法家之言元儒义乌朱氏谓宅经古之所有葬经古之所无长山胡氏最善其说而闻者莫不骇之予告之曰是也宅经之用大之为都邑城郭小之为宫室歴见于经传所谓立室以宫矩立宫以城矩土圭以求地中土宜以相民宅是故相其流泉观其夕阳公刘之卜都也揆之以日作于楚室卫文之卜宫也南望斗北戴枢晏子之论卜都也益屋于东则凶家语之论卜室也而所谓葬经之说无有焉周礼墓大夫之职冢人之职班班具在昭穆葬而巳族葬而巳不闻其以形法言也葬师之徒求其说之见于古者而不得于是指流泉夕阳揆日测景之说以为据不知是宅经之祖非葬经之祖也援非祀之鬼而享之其亦惑矣闻者曰君子不言祸福倘其非耶曷不幷宅经之说而废之其是耶则葬经亦曷可非耶予告之曰是必明乎死生之说而后可以定其是否也夫都邑者一国之极也必其风雨和会而阴阳悦豫然后一国之民命无失所焉是以邾子之迁绎虽不利于巳而不恤宫室者一家之聚也亦必其五行顺序而后天厉不作葢皆生气之所乘是以地理得应之以为功是在中和位育之功亦其一节特汉魏以后之宅师或支离其术而不尽合古耳若墟墓则不然人之死也魂升天魄降地其所遗者枯骨耳谓孝子之于枯骨不忍弃而捐之五患之区而必求高敞融和之壤以安之则可谓有吉地焉足以追魂摄魄使之为利于子孙则惑矣彼葬师谓亦有生气之可乗眞无稽也然而葬经之说谓富贵贫贱继绝俱操之地其说较宅经为更侈夫古者井田之制行民无甚贫亦无甚富而商贾则在所贱宗法立则宗子继支子否四民之子各袭其业卽有轶羣之才亦偶然耳圣王之所以定民志者秩然后世葬师富贵贫贱继绝之说俱无所用则夫其说之不见于古固其宜也假使鬼果能荫圣王之制礼其所以愼终追远者无所不至何独忍于负其父母护庇之灵而不为之求吉地以聚之乎然而为重为主为庙为寝以栖其神其祭也于阴于阳以求之而绝不问之于墓则亦疏矣而汉魏以来之葬师其能事乃突过于古先圣王则亦怪矣辟鬼荫者莫若涑水横浦东山棃洲四家至其不可与宅经同年而语也则四家所未及云

　　○门生论

　　今世举主座主之礼尊矣吾不知其所谓师者人师耶经师耶而门生若是其多且以不得为其门生是惧曰是固然也彼营营之徒使其称门生于人师经师之手则反非其愿故不必问其道德经济如何文学如何但令其为举主为座主则人固帖然而推之已亦俨然而居之古之事师也如君如亲不为不厚然特左右服勤心丧而巳今世之事师主于报恩其子弟至数世犹责望其汲引勒索其财帛苟不称所求谓之负德呜呼吾不解世风之坏至此直谓之丧其心可也夫举主座主之俨然而居之也谓吾旣借汝以富贵利达之资安得不事我以师而人之帖然而推之也谓彼固予我以富贵利达之路安得不以师事之有是哉在三之谊若是其可贱也朋友之交有感其恩者有称之为知已者有师事者凡三等自唐以前但有举主而已座主之名始于唐至明而座主之礼严于举主则以科第重也较其义则举主似稍优于座主然皆不可谓之师葢座主之取士不过听其言而已尚未观其行也容或卽其言而知其行如王厚斋之于文宋瑞然岂能人人而别之吾姑不深论其所取之果有当与否而要其所取者不过其人之言则谓之文章之投契感其恩则可矣且不得称之曰知巳也而何有于师举主之取士不止于听言矣但其所取者固其人之可取而取之也非我之私之也吾姑不深论其所取之果有当与否而要其所取者原不出于我之所私则谓之知已足矣而何有于师今将谓举主之道德经济必过于下僚座主之文学必过于后辈耶是亦未必然也吾故曰门生之在古门墙高弟之谓也门生之在今门戸私人之谓也吾姑不深责其以天子之科名天子之爵位妄市恩于人以为门戸计但试问其羞恶之心果有存焉者否彼其淸夜自思亦未必无自媿者亦未必无不甘于心者而行之如故葢又别有循环之说焉举主座主之俨然而居之也谓吾向者固尝折节于此中而后得有今日也譬之农夫力穑始遇丰年不可以为泰也门生之帖然而推之也谓吾折节于一时而异日之设身处地亦犹此也譬之农家望岁敢忘东作不可以为过也呜呼安得不相率而为小人耶唐人以词赋取士苟得于功名至于投贵主投中官则士气巳尽固无论其余然如昌黎之座主为宣公而昌黎不甚推之宣公且然况其下焉者以是知豪杰之不狥于流俗也宋人讲名节故多不肯屈于座主明道伊川横渠之于欧公或以礼闱或以御试读卷祇称永叔象山之于东莱祇称执事其余不可枚举明张文恭公阳和为罗文懿公同学文懿取文恭于省闱文恭不署门生文懿憾之文恭不顾高文襄公取文懿于廷对文懿亦不署门生也宋南渡后于举主多称门生者故舒文靖公行状以其力持古谊为难近张淸恪公举于遂宁亦不行此礼要之君子立身行巳各有本末不妄求人之附我以自尊亦不肯妄附人以自贬不求人之尊而非失之逊不附人而非失之亢是论也前儒黄棃洲顾亭林尝及之矣予畧举其说以告人而羣然骇之未通籍则曰子为是言将使天下之为举主为座主者相戒莫肯罗而致之矣是自绝其进取之阶也旣通籍则曰子将来且为座主为举主其毋为此言以自困予皆笑而不答

　　○破惑论

