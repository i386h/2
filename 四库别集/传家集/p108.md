<!-- { "loadSidebar": true } -->
　　疑曰孟子居齐齐王师之夫师者人以善而救其恶者也岂得谓之无官守无言责乎若谓之为贫而仕邪则后车数十乘从者数百人仰食于齐非抱关击柝之比也诗云彼君子兮不素餐兮夫贤者所为百世之法也余惧后之人挟其有以骄其君无所事而贪禄位者皆援孟子以自况故不得不疑
　　沈同问伐燕【元丰五年正月二十八日作】
　　疑曰孟子知燕之可伐而必待能行仁政者乃可伐之齐无仁政伐燕非其任也使齐之君臣不谋于孟子孟子勿预知可也沈同既以孟子之言劝王伐燕孟子之言尚有懐而未尽者安得不告王而止之哉夫军旅大事也民之死生国之存亡皆系焉苟动而不得其宜则民残而国危仁者何忍坐视其终委乎
　　父子之间不责善【元丰五年作】
　　疑曰经云当不义则子不可不诤于父传云爱子教之以义方孟子云父子之间不责善不责善是不谏不教也而可乎
　　性犹湍水【元丰八年作】
　　疑曰告子云性之无分于善不善犹水之无分于东西此告子之言失也水之无分于东西谓平地也使其地东髙而西下西髙而东下岂决所能致乎性之无分于善不善谓中人也瞽叟生舜舜生商均岂陶染所能变乎孟子云人无有不善此孟子之言失也丹朱商均自防及长日所见者尧舜也不能移其恶岂人之性无不善乎
　　生之谓性【元丰八年作】
　　疑曰孟子云白羽之白犹白雪之白白雪之白犹白玉之白告子当应之云色则同也性则殊矣羽性轻雪性弱玉性坚而告子亦皆然之此所以来犬牛人之难也孟子亦可谓以辩胜人矣
　　齐宣王问卿
　　疑曰礼君不与同姓同车与异姓同车嫌其偪也为卿者无贵戚异姓皆人臣也人臣之义谏于君而不聴去之可也死之可也若之何其以贵戚之故敢易位而处也孟子之言过矣若有大过无若纣纣之卿士莫若王子比干箕子防子之亲且贵也防子去之箕子为之奴比干谏而死孔子曰商有三仁焉夫以纣之过大而三子之贤犹且不敢易位也况过不及纣而贤不及三子者乎必也使后世有贵戚之臣谏其君而不聴遂废而代之曰吾用孟子之言也非篡也义也其可乎或曰孟子之志欲以惧齐王也是又不然齐王若闻孟子之言而惧则将愈忌恶其贵戚闻谏而诛之贵戚闻孟子之言又将起而蹈之则孟子之言不足以格骄君之非而适足以为篡乱之资也其可乎
　　所就三所去三
　　疑曰君子之仕行其道也非为礼貌与饮食也昔伊尹去汤就桀桀岂能迎之以礼哉孔子栖栖遑遑周逰天下佛肸召欲往公山弗扰召欲往彼岂为礼貌与饮食哉急于行道也今孟子之言曰虽未行其言也迎之有礼则就之礼貌衰则去之是为礼貌而仕也又曰朝不食夕不食君曰吾大者不能行其道又不能从其言也使饥饿于我土地吾耻之周之亦可受也是为饮食而仕也必如是是不免于鬻先王之道以售其身也古之君子之仕也殆不如此
　　尧舜性之也汤武身之也五覇假之也
　　疑曰所谓性之者天与之也身之者亲行之也假之者外有之而内实亡也尧舜汤武之于仁义也皆性得而身行之也五霸则强焉而巳夫仁义者所以治国家而服诸侯也皇帝王霸皆用之顾其所以殊者大小髙下逺近多寡之间耳假者文具而实不从之谓也文具而实不从其国家且不可保况能霸乎虽乆假而不归犹非其有也
　　瞽叟杀人
　　疑曰虞书称舜之徳曰父顽母嚚象傲克谐以孝烝烝乂不格奸所贵于舜者为其能以孝和谐其亲使其进退以善自治而不至于恶也如是则舜为子瞽叟必不杀人矣若不能止其未然使至于杀人执于有司乃弃天下窃之以逃狂夫且犹不为而谓舜为之乎是特委巷之言也殆非孟子之言也且瞽叟既执于臯陶矣舜恶得而窃之虽负而逃于海濵臯陶犹可执也若曰臯陶外虽执之以正其法而内实纵之以予舜是君臣相与为伪以欺天下也恶得为舜与臯陶哉又舜既为天子矣天下之民戴之如父母虽欲遵海濵而处民岂聴之哉是臯陶之执瞽叟得法而亡舜也所亡益多矣故曰是特委巷之言殆非孟子之言也
　　史剡【并序】
　　愚观前世之史有存之不如其亡者故作史剡其细防芜固不可悉数此言其卓卓为士大夫所信者云
　　虞舜
　　尧以二女妻舜百官牛羊事舜于畎畆之中瞽叟与象犹欲杀之使舜涂廪而纵火舜以两笠自扞而下又使舜穿井而实以土舜为匿空出佗人井
　　剡曰顽嚚之人不入徳义则有矣其好利而畏害则与众不殊也或者舜未为尧知而瞽叟欲杀之则可矣尧巳知之四岳举之妻以二女养以百官方且试以百揆而禅天下焉则瞽叟之心岂得不利其子之为天子而尚欲杀之乎虽欲杀之亦不可得巳借使得而杀之瞽叟与象将随踵而诛虽甚愚人必不为之此特闾父里妪之言而孟子信之过矣后世又承以为实岂不过甚矣哉
　　舜南廵守崩于苍梧之野于江南九嶷是为零陵剡曰昔舜命禹曰朕耄期倦于勤汝惟不怠揔朕师是以天子为勤故老而使禹摄也夫天子之职莫勤于廵守而舜犹亲之卒死于外而葬焉恶用使禹摄哉是必不然或曰虞书称舜陟方乃死孔安国以为升道南方巡守而死礼记亦称舜葬于苍梧之野皆如太史公之言予独以为不然何如曰传记之言固不可据以为实借使有之又安知无中国之苍梧而必在江南邪虞书陟方云者言舜在帝位治天下五十载升于至道然后死耳非谓巡守为陟方也呜呼遂使后世愚悖之人或疑舜禹而非圣人岂非孔安国与太史公之过也哉
　　夏禹
　　禹以天下授益益避啓于箕山之阳禹子啓贤天下皆去益而归啓啓遂即天子位
　　剡曰父之位传归于子自生民以来如是矣尧以朱不肖故授舜舜以均不肖故授禹禹子啓果贤足以任天下而禹授益使天下自择啓而归焉是饰伪也益知啓之贤得天下心巳不足以间而受天下于禹是窃位也禹以天下授益啓以违父之命而为天子是不孝也恶有饰伪窃位不孝而谓之圣贤哉此为传者之过明矣
　　夏桀
　　桀走鸣条遂放而死桀谓人曰吾悔不遂杀汤于夏台使至此
　　剡曰是言也存为后世之惩劝其可乎
　　周文王
　　崇侯譛西伯于纣曰西伯积善累徳诸侯皆向之将不利于帝纣乃囚西伯于羑里【云云】既出乃献洛西之地以请纣去炮烙之刑纣许之
　　剡曰纣疑文王之得民故囚之既释而又献地以止其虐刑是正信崇侯虎之譛于纣也岂所谓遵养时晦以防大难者哉且纣惟不胜其淫虐之心故为炮烙之刑若能自止而不为则不待受西伯之地若不能自止虽受地于西伯而为之如故谁能禁之哉
　　由余
　　戎王使由余于秦秦穆公问曰中国以诗书礼乐法度为政然尚时乱今我夷无此何以为治由余笑曰此乃中国所以乱也夫自上圣作为礼乐法度仅以小治及其后世阻法度之威以督责于下下罢极则以仁义怨望于上上下交争怨而相簒弑夫戎狄不然上含淳徳以遇其下下懐忠信以事其上此真圣人之治也穆公以为贤乃离间戎之君臣卒得由余而用之遂霸西戎剡曰所贵乎有贤者为其能治人国家也治人国家舎诗书礼乐法度无由也今由余曰是六者中国之所以乱也不如我戎夷无此六者之为善如此而穆公以为贤而用之则虽亡国无难矣若之何其能霸哉是特老荘之徒设为此言以诋先王之法太史公遂以为实而载之过矣
　　孔子
　　齐景公欲以尼谿田封孔子晏婴进曰夫儒者滑稽而不可轨法倨傲自顺不可以为下防说乞贷不可以为国【云云】
　　剡曰晏婴忠信以有礼爱君而乐善于晋恱叔向于郑悦子皮于吴悦季札岂于孔子独不知而毁之乎楚昭王将以书社地七百里封孔子令尹子西曰文武百里之君卒王天下今孔丘得据土壌贤弟子为佐非楚之福也乃止
　　剡曰子西楚之贤令尹也楚国赖之亡而复存危而复安其志犹晏婴也其言岂容鄙浅之如是哉
　　季布
　　季布闻曹丘生招权顾金钱与窦长君书使絶之曹丘闻之往见布揖曰使仆逰扬足下名于天下顾不美乎何拒仆深也布大恱留数月为上客厚遣之
　　剡曰曹丘与长君善而布与书使絶之是以曹丘为小人也及曹丘见以毁誉动巳而巳善之是养小人以自利也夫以毁誉动人及养小人以自利皆奸人之道也果如是则布恶得为贤大夫
　　萧何营未央宫
　　萧何作未央宫髙祖见宫阙壮甚怒何曰天下方未定故可因遂就宫室且天子以四海为家非壮丽无以重威且无令后世有以加也髙祖乃恱
　　剡曰是必非萧何之言审或有之何恶得为贤相哉天下方未定为之上者拊循煦妪之不暇又安可重为烦费以壮宫室哉古之王者明其徳刑而天下服未闻宫室可以重威也创业埀统之君致其恭俭以训子孙子孙犹滛靡而不可禁况示之以骄侈乎孝武卒以宫室靡弊天下恶在其无以加也是皆庸人之所及而谓萧相国肯为此言乎












　　传家集巻七十三
　　钦定四库全书
　　传家集巻七十四　　　　宋　司马光　撰迃书
　　迃书序【嘉祐二年作】
　　余生六龄而父兄教之书虽诵之不能知其义又七年始得稍闻圣人之道朝诵之夕思之至于今二十有七年矣虽其性之昏愚惫而不能进然勤亦至矣时有所获书以示人人之论高者则曰子之书庸而无奇众人所同知也论卑者则曰子之书迃而难用于世无益也嘻我穷我之心以求古之道力之所及者则取之庸与迃惟人之所名也我安得知之故命其书曰庸书亦曰迃书云
　　释迃
　　或谓迃夫曰子之言太迃于世无益也迃夫曰子知迃之无益而不知其为益且大也子知迃之有益而不知其为损亦大也子不见夫树木者乎树之一年而伐之则足以给薪苏而巳二年而伐之则足以为桷五年而伐之则足以为楹十年而伐之刖足以为栋夫岂非收功愈逺而为利愈大乎古之人惟其道闳大而不能狭也其志邃奥而不能迩也其言崇高而不能庳也是以所适龃龉而或穷为布衣贫贱困苦以终其身然其遗风余烈数百千年而人犹以为法向使其人狭道以求容迩志以取合庳言以趋功虽当时贵为卿相利止于其躬荣尽于其生恶得余泽以及后世哉如余者患不能迃而巳矣迃何病哉
　　辨庸
　　或谓迃夫曰子之言甚庸众人之所及也恶足贵哉迃夫曰然余学先王之道勤且久矣惟其性之惛也苦心劳神而不自知犹未免夫庸也虽然古之天地有以异于今乎古之万物有以异于今乎古之性情有以异于今乎天地不易也日月无变也万物自若也性情如故也道何为而独变哉子之于道也将厌常而好新譬夫之楚者不之南而之北之齐者不之东而之西信可谓殊于众人矣得无所适失其所求愈勤而愈逺邪呜呼孝慈仁义忠信礼乐自生民以来谈之至今矣安得不庸哉如余者惧不能庸而巳矣庸何病哉
　　士则
