<!-- { "loadSidebar": true } -->
　　准绍兴二年十月四日尚书省劄子臣寮上言臣窃见溪洞归明官应湖南邉郡及二广皆有自崇观以来员数防多当时朝廷务要优恤逺人于是添差为诸州郡指使及添差监酒税之类意在资以俸给以活其家本不取其才任及至后来诸州措置隘寨益广缺人把托于是又尽令管押兵夫其所管押皆是乡民其归明官生长溪洞初无爱民之意亦不习朝廷法令恣犬豕性贪婪无厌鞭笞摧辱无所赴愬假如州县虐政茍或替移民复得苏至如归明官有自归明至今已及十年十五年乃至二十年未尝罢去民之无告无有休已甚者广田宅结婚姻所喜则相亲所憎则加害党类既植根株牵连岂可置而不恤哉议者欲令帅臣籍其姓名同州县官三年一易或云只循旧例添差罢其管押兵夫之事臣愚以谓逺方传闻难以预度今欲望睿断详酌劄付二广湖南帅臣因使人之行而面授之俾之宻行措置务令适宜既不令归明官失所致怨亦不令逺民受害无已庶得少称陛下轸念元元之意伏勑防十月四日三省枢宻院同奉圣防令广南荆湖路帅臣限五日措置闻奏仍不下司劄送臣施行须至奏闻者右勘会湖南管下溪峒归明土官除在本洞弹压山猺即无系本路诸州添差职任外其潭衡等州见管添差监当指使并系广西湖北管下溪洞酋首初以纳土补官次则注授差遣迁徙出离巢穴以安邉面依条不厘务亦不差注替人本州常切覊縻其官司自合遵守法令不可差委干当及管押丁夫把隘之类臣今相度应添差诸州归明官并支与本等请给养赡籍其姓名常切照管以三年为任虽军期亦不得差委干当事务及管押兵夫把隘等若任满轮易添差充非縁邉州指使监当亦不许签书公事及主管官物之类仍依条接人到日方得起发及关报移任州军照会如官司依前辄有差委乞朝廷严立法禁约束施行
　　乞全州免听广西节制奏状
　　据武功大夫荥州团练使知全州军州事苏易状申照防本州系湖南僻逺邉州昨縁本路盗贼四起邻路广西经略司措置隄备奏乞朝廷割本州广西因此画绍兴元年九月一日奉圣防今后遇有军期其全州许听广西经略安抚司节制互相应援易契勘本州止管两县共有九乡所入财赋至防累年调发兵马非泛支遣浩大又去夏遭孔贼残破民力凋瘵虽与广西相邻縁系湖南古郡即今本路盗贼未息州县悉力隄备久本路帅司若更听广西经略司节制设有调发本州兵马或分屯官兵驻劄不唯难以应副又缓急之际与本路帅司指挥两有牵制若一违戾以误军事官吏枉负典宪申乞施行须至奏闻者右臣契勘全州自旧系湖南属郡南至桂州虽只二百里其川原道路并不相接遇全州管下徭贼出没并别处盗贼侵犯其全州措置事宜并听湖南路帅司节制若全州不失隄备则广西路更无军期如去年六月曺成侵犯桂州事势危急頼湖南路安抚使司遣发张宪吴锡两项军马自全州径入桂州界方始解围以此显见全州只合听受湖南路安抚使司节制今若令更听广西节制不唯一州难以遵守两司指挥兼广西路桂州遇有军期其事宜并须先在湖南况今本路武冈军管下接湖北等处徭贼作过正与全州一带溪洞徭人连接臣巳措置调发兵将及令全州等处团结兵民倂力捍御掩捕若全州听受节制不一深恐缓急调发及分屯军马因縁牵制无所适从有误臣本路军事实为未便所据武功大夫荥州团练使知全州军州事苏易前项状申欲望圣慈详酌特降睿防全州免听广西经略安抚司节制如日后广西或湖南路有军期即两司自相关报应援施行庶几各路军政归一不致别有侵紊
　　宫祠谢表
　　臣某言臣昨任知潭州兼湖南路安抚使准勑差提举西京嵩山崇福宫任便居住者奉诏令于侯藩愧无善状修香火于琳馆叨沭寛恩感惧交深涕泗横集【中谢】伏念臣衰迟孤迹忧患余生防起废于丘壑之间使收功于桑榆之日荡攘群盗循抚疲民黾勉百为蔑着涓埃之效积累多衅终烦搏击之方荷圣度之包荒宏皇明而烛隠众毁销骨虽贻投杼之嗟太阳中天必冀容光之照解帅阃之重寄还眞祠之旧游有腼面顔尚叨饩廪此葢伏遇皇帝陛下躬天锡之勇智济国歩之艰难以虞舜好察之心行成汤克寛之政致兹罪戾亦被保全臣敢不澡雪前非激昻晚节遥瞻轩陛虽无望云就日之期自屏山林益励爱君忧国之志
　　上天申节贺表【功德防附】
　　臣某言今月二十一日天申节中外称贺者薰风恊序炎德钟祥纪诞节于亨辰对中天之休运【中贺】恭惟皇帝陛下仁均覆载政懋经纶亲总驭于羣才期荡平于逆冦丰年助顺丑类革心愿宏艺祖之开基安斯民于一怒坐格仁皇之至治嗣寳歴于无疆臣尝玷宰司外叨真馆七星去国难忘畎亩之忠万寿称觞莫预云龙之会
　　天申节功德疏
　　右伏以中天啓运頼真主以成能率土怀仁冝髙穹之眷命敢因诞节申祝寿褀被海藏之灵文效嵩呼于愚悃皇帝陛下伏愿绍隆大统永庇羣生顺风雨于农时助成妙略配乾坤于圣德坐享遐龄俯及万方均兹五福臣无任
　　明堂贺表
　　臣某言伏覩今月十五日明堂大飨礼成者与天合德载隆眷祐之休唯圣为能不忘昭事之意已告成于茂典仍敷布于湛恩【中贺】臣闻自昔总章以时宗祀发扬至教必崇简大之规对越髙穹要在精诚之格允属中兴之运克讲合宫之仪恭惟皇帝陛下道妙难名机深不测忧勤愿治惟民瘼之是求寅畏保邦岂神欢之敢挈爰及郊禋之岁载新路寝之祠气肃杪秋日涓既望云屯移仗虽天歩之尚屯宣室受厘实帝心之丕应臣尝叨柄任久去天光闻盛礼之举行徒深爵跃造广筵而称庆莫效鳬趋






　　梁谿集巻七十六
　　钦定四库全书
　　梁谿集巻七十七　　　　　宋　李纲　撰表劄奏议三十九
　　陈捍御贼马奏状　奬谕诏书
　　谢表　　　　　　询问邉防利害诏书谢询问利害表
　　陈捍御贼马奏状
　　右臣伏覩进奏院报今月初二日三省同奉圣防敌人窥伺承楚如别有警急当亲总六师徃临大江臣子之情中外同切忧愤况臣世受国恩尝防眷奬擢寘近司虽以罪戾退伏海濵荷保全之大德未尝食息少忘朝廷安危休戚实与国家同之敢竭愚戅以今日捍御贼马事势陈为三策以献庶几千虑一得仰禆庙筭之万一伏望圣慈特垂省览赦其狂瞽而取其区区之忠臣不胜幸甚臣窃以伪齐刘豫以虵豕之姿扶金人虎狼之势僣窃名号盗据旧都逾五年矣包藏祸心久而未发今者辄敢遣其孽子率叛将驱遣民借助强敌与之南牧侵扰淮甸睥睨江左虽兵之众寡谋之浅深难以遥度而预料然吾之所以捍御之策不可不用其至恭惟陛下天锡勇智洞照事机慨然出自英断将亲总六师以临大江则翠华所幸保据形胜号令诸将使相应援信赏必罚将士乐从貔貅之师百倍其气敌之退屈已在目中睿谟克壮其计得矣然臣窃谓解杂乱纷纠者不控拳救鬭者不搏撠批亢捣虚形格势禁则自为解耳昔人用兵多出于此魏赵相攻齐师救赵田忌引兵以趋大梁则魏兵释赵而自救齐师大破之于马陵兵家形势从古已然今伪齐悉兵南下其境内必虚而岳飞新立功于襄汉其威名已振亦既班师屯于武昌伪齐必不虞其再至也陛下傥降明诏遣岳飞以全军间道疾趋襄阳更摘湖南北骁将锐兵为之继援命信臣总统乗此机会捣頴昌以临畿甸电发霆击出其不意则伪齐必大震惧呼还丑类以自营救王师追蹑必有可胜之理此举非惟牵制南牧之兵亦有恢复中原之兆此上策也朝廷或以兹亊体大馈饷之费调发之烦仓卒未能办集则銮舆驻跸江上势须号召上流之兵如岳飞王及湖南北诸将部曲除留屯外各摘精锐军马尽集官私舟船逐路应副钱粮命将统率顺流而下旌旗金鼔千里相望以助声势则敌人虽众岂敢南渡仍诏韩世忠刘光世帅其全师进屯淮南要害之地设竒邀击絶其粮道贼必退遁保全东南徐议攻讨此中策也万有一借亲征之名为顺动之计委一二大将捍敌于后则臣恐车驾既逺号令不行诸将无应援恊济之谋卒伍有溃散摽掠之势士气既索人心不固控扼一失其守贼得乘间深入州县望风奔溃其为吾患有不可胜言者矣此最下策也或谓臣曰徃岁金人南渡以退避得计今胡为而不可臣应之曰不然金人南渡利在侵掠既得子女玉帛而时方暑则势必还师朝廷因得收复残破州县还定安集渐成区宇故在当时为退避之计则可今为是役者伪齐也使之渡江而南必谋割据得一县则占一县得一州则占一州得一路则占一路师不徒还而奸民溃卒见利忘义幸灾乐祸者从而附之声势防张则将何以为善后之策哉故在今日为退避之计则不可况伪齐所驱胁而来皆京东西关陜之民非金人比借有防骑势必不多朝廷措置得冝将士用命则安知此贼非送死于我昔苻坚以百万之众侵晋而谢安以偏师破之顾一时机会所以应之者如何耳臣愚伏望圣慈特降臣章与二三大臣熟议之臣自经忧患以来衰病交攻志气凋落加有重膇之疾歩履艰难方国家多事之秋既不能执干戈以卫社稷又不获陪覊靮而扞牧圉夙夜忧叹孤负大恩死不瞑目徒有拳拳之诚不能自已故敢以刍荛之说上凟天聪传曰狂夫之言圣人择焉愿陛下无以人废言非特臣之幸也干冒天威臣无任
　　奬谕诏书
　　勑李某所奏具已见陈为三策捍御贼马事势具悉朕以豫贼逋诛敢称兵而内向金戎助逆共举众以来侵覆载靡容臣民共愤廼亲乘于戎辂用戡定于邉隅卿忠贯神明虑先蓍蔡料敌于千里之外制胜于三策之间既揽嚢封备观筹画见大臣体国之义得贤者爱君之诚心在王室而无中外之殊忧以天下而以安危自任忱恂所属嘉叹不忘故兹奬谕想宜知悉冬寒卿比平安好遣书指不多及十八日
　　谢表
　　臣某言伏防圣恩以臣具已见陈为三策捍御贼马事特降诏书奬谕者嚢封上奏冒陈千虑之愚忠函诏俯颁光奉十行之细札粲若日星之丽宠逾衮绣之华只荷恩私罙深感涕【中谢】窃以逆臣干纪肆其蛇豕之心边冦怙强借以虎狼之势侵陵淮甸窥伺江南六飞决策以亲征诸将摧锋而用命人神助顺辅相协心明明庙谟冝天声之大振啴啴王旅将贼党之尽殱而臣夙荷眷勤尝陪机政抱疴负罪虽逺迹江海之濵忧国爱君每驰心辇毂之下当天歩艰难之日乃渊开纳之秋敢输老马之知少賛宝龟之用顾借筯以靡及慙料敌之匪工出位而言方虞斧钺之戮虚心以听亟被丝纶之襃拜赐甚优以荣为惧此葢伏遇皇帝陛下勇智天锡聪明日跻谓光啓于中兴必削平于大憝欲恢逺略以尽刍荛之言故不遐遗曲敦簮履之旧致兹误宠骤及非才臣敢不仰体睿慈益坚素节谋或可绩傥著称甲令之忠知无不言愿继尘乙夜之览臣无任
　　询问邉防利害诏书
　　勑李某比以逆臣啸乱反易天常隂导狄人提兵南向朕亲乘戎辂号令六师将士协心人百其勇按甲江上时出轻兵所向奏功俘馘系酋彼势既屈潜师遯逃念兹却敌之初图为善后之计卿以旧弼乃心王家必能为朕深思熟讲凡今攻战之利守备之宜措置之方绥怀之略可悉条具来上朕将虚已以听择善而从君臣之间期于无隠利害之决断以必行钦伫嘉猷冀闻确论故兹诏谕想宜知悉春寒卿比平安好遣书指不多及九日
　　谢询问利害表
