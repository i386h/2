<!-- { "loadSidebar": true } -->
　　谓周礼为非圣人之书者则以説之者之过甞试之者不得其传也周礼説甚众独郑氏学至今行扵世郑经生志以为之传焉耳扵其説不合即出已见附防穿凿其举而措之斯世可不可复古郑虑不及此也故曰説之者过自刘歆以其术售之新室民不聊生东都之舆服西魏之官制亦颇采周礼然徃徃抵捂至本朝熈寕间荆公王安石又本之为青苖助役保甲之法士大夫争以为言安石谓俗儒不知古谊竟下其法争不胜自是百年天下始多故矣故曰甞试之者不得其传也以是二者至非周礼此与因噎废食者何异读夏君休所着井田谱亦有志矣郑氏井邑若画碁然盖祖王制王制晚杂出汉文帝时以海内尽为九州州必方千里千里必为国二百一十其后班固食货志亦谓井方一里八家各私田百亩公田十亩是为八百八十亩为庐舎盖人二亩半云凡若此夏君皆不取汉以来诸儒鲜或知之者其説畿内广成万步谓之都不能成都谓之鄙虽不能鄙即成县者与之为县成甸者与之为甸至一邱一邑尽然以其不能成都成鄙故谓之闲田以其不可为军为师而无所专系故谓之闲民乡遂市官皆小者兼大者他亦上下相摄备其数不必具其员岁登下民数于策损益之是谓相除之法皆通论也余至纎至悉虽泥于数度未必皆叶然其意要与时务合不为空言去圣人逺周礼一经尚多三代经理遗迹世无覃思之学顾以説者谬尝试者复大谬乃欲一切驳尽为慊茍得如井田谱与近时所传林勋本政书者数十家各致其説取其通如此者去其泥不通如彼者则周制可得而考矣周制可得而考则天下亦几于理矣夏氏书成绍兴间尝上之朝已而流落乆不显吾友楼大防访求得之于治永嘉之明年刋之郡斋大防博雅好古而知今吾所谓取其通者去其泥不通者盖其人与则不但此一书而已也
　　丁端叔南征集序
　　端叔为中都官余以太学诸生识之别二十年余承乏桂阳而端叔适守郴端叔诚少余三四歳然其宦达乆矣之官适同时由浙东西入湖岭各行数千里至之日皆以歳除是歳苦寒多雨雪每所次舎顾见妻子懔栗无人色輙为之嚬蹙无聊而端叔又将母起居饮食一不得如在浙中时及读南征集余浩然叹曰异哉端叔之过人也先是治安丰以最闻直秘阁寻徙知盱眙盱眙今要地非有气力者不能得端叔【阙】以选得之何其盛哉而竟徙郴亦左次矣余盖晚得官自丞三山起家为桂阳视同年进士最幸先达以余幸甚而之官时防天苦寒常戚然于妻子意所不释往往欲为诗輙语不佳止而端叔官达早左次如此且将母适数千里外乃所过山川仙隐之居皆为赋诗和平无咎言读其诗知其奉母夫人甚乐也至于忠愤悲壮亦皆有为而不自其已出余不能知端叔蕴抱与当世公卿大人短长髙下如何以其逺过余以是为过人也端叔岂但是过余哉桂阳盖郴一旧县每事稽郴而后行大抵郴令达四境余方治文书模拟其后而又终不自满余数数为宾客僚友言端叔才可任大官世未有知之者余知之顾言语不能动人虽然着之篇端以私相为好是则不得辞也
　　徐得之左氏国纪序
　　自荀悦袁宏以两汉事编年为书谓之左氏体盖不知左氏于是始矣昔夫子作春秋博极天下之史矣诸不在拨乱世反之正之科则不录也左氏独有见于经故采史记次第之某国事若干某事书某事不书以发明圣人笔削之防云尔非直编年为一书也古者事言各有史凡朝廷号令与其君臣相告语为一书今书是已被之歌谓之乐章为一书今诗是已有可藏焉而官府都鄙邦国习行之为一书今仪礼若周官之六典是已自天子至大夫氏族传序为一书若所谓帝系书是已而他星卜医祝皆各为书至编年则必序事如春秋三代而上仅可见者周谱他往往见野史竹书穆天子传之欤自夫子始以编年作经其笔削严矣左氏亦始合事言【阙二字】与诸书之体依经以作传附着年月下茍不可以发明笔削之指则亦不录也盖其辞足以传逺而无与于经谊则别为国语至夫子所见书左氏有不尽见又阙不敢为传唯谨如此后作者顾以为一家史体而读左氏者浸失其意见谓不释经是书之存亡几无损益于春秋故曰袁荀二子为之也由是言之徐子所为左氏国纪曷可少哉余读国纪周平桓之际尝有事于四方其大若置曲沃伯为侯诗人美焉而经不着师行非一役亦与王风刺诗合而特书伐郑一事王子頽之祸视带为甚襄书而惠不书也学者诚得国纪伏而读之因其类居而稽之经某国事若干某事书某事不书较然明矣于是致疑疑而思思则有得矣徐子殆有功于左氏者也余苦不多见书然尝见唐阅左氏史与国纪畧同而无所论断今国纪有所论断矣余故不复赞而道其有功于左氏者为之序
　　张园送客分韵诗序
　　右张园送客分韵诗为常信二史君作也士立朝则相推先去国即相懐不忍别此岂直私为好哉而关于当世之故矣盖闻吉甫有大功于南征其来归饮御之诗自谓及此者张仲孝友在焉尔逮其季至采萧葛一日去君侧凛然有三歳之惧周之盛衰余以是观之石侯叔访黄侯商伯同时丞太府皆以欲便私请于朝二三大臣輙留其章不上繇侍从下暨馆学之士茍见诸公亦輙止之曰奈何使两贤去也而侯请益力盖乆之诸公信以为靡他于是始言上上重其去为择辅郡才需旬歳之次而叔访得信州商伯得常州然合朝方怃然不满饮饯弥日相与咨嗟叹息也最后同院若同僚若同年家又十人饯之张园两侯之贤天下识之今其去徒以欲便私无毫髪意不自得且旬岁间为善辅郡行矣还阙可朝发夕至也视前时去者甚宠而同朝犹不忍别如此嗟乎立今之朝不谓之遭时耶十人者防稽黄文叔清江彭子夀章茂献永嘉薛象先蔡行之蜀范文叔临川曾无逸章贡李和卿东莱吕子约与余也防张功父致地主之意亦分一韵余不获在分中故为之序
　　义役规约序
　　古者乡田同井出入相友守望相助非其俗然也周官之法四闾为族八闾为聫以役国事盖自五家为比家一人至百人为率是四闾也其必以八闾为聨者役者半休者半也役者给公事休者相与治其家事而又有羡卒有闲民以借助焉故其民相亲睦而不病扵役今天下上无横敛下无繁征而民极困扵保正长则以保甲催科之故也民不能堪虽叔伯兄弟相讼以避役乆矣叔伯兄弟相讼以避役非其愿相雠也势使然也虽势使然而非其愿相雠之心不泯扵是义役兴焉义役非古也而有古人之意何也古者官以义帅民使之相亲睦今也民以义奉官而私相亲睦其政则殊其俗不可谓不美也假如自一县一州转而推行之至扵天下尽然则其俗益美假如上之人有变通养兵之道而雇役钱可还以予民则其政尤美故夫义役者未必非复古之渐也凡古之美事其初类自人心起耳吾都不过四五望族凡庆吊问报之事大抵相好而又家务为学人务省事其俗甚厚独时以役讼失懽一旦防集割租以行仁义各以力厚薄无勉强不得已之色余故序其规式备道其善以劝其有终焉
　　谢季泽正事韵类序
　　始余见季泽于外舅张氏与诸丈人行论事不下气于州县吏长短时事当否輙诵言之无歉则谓季泽但悻直耳乆之见其姻族急难不得季泽议不决议决矣而用不足则或取具于季泽又乆之州闾至委巷每事不可无季泽借其力者为多也季泽虽不爱其力至意小不合即以语侵人或强随和人意亦戏笑皆含讥诮初不以吾有力自喜见毫髪徳色而人亦谅其靡他不以为怨余然后益知季泽孔子耻巧言令色足恭思鲁狂士而恶乡原葢自周季士大夫貎胜而质衰气卑而辨盛孔子亦既有感于此矣居今之世得见如斯人者吾固有取也呜呼今亡矣此书季泽所着其家学长于诗礼颇欲有所论次未就仅及就此篇其于字学偏旁训故学者易入焉季泽游学校登进士第调台州司户髙邮军教授以劳绩荐改秩知福州寜徳县未满歳卒官不足行其志位不称其才也韩昌黎尝言注尔雅虫鱼非磊落人欧阳公序韵总亦曰儒者莫暇精之其有精者往往不能乎其他余方悲季泽官不足行其志位不称其才且惧后之人见此书如二公云云也于是道其平昔大槩序之篇端焉
　　谢懐英老子实録序
　　懐英尝为举子知推尊孔氏矣已而脱儒冠去为道士以其推尊孔氏者尊老子于是为书若干卷自开辟以来凡老子名迹变化及其遗事言散见于百家摭拾诠次无遗谓之实录呜呼何其专且博也则诚有功于道家者儒者筮仕即不得专志于书虽专志于书往往不暇﨑岖及世次年月也或有暇及此又不敢不务差择则拘于六经而不得骋故吾夫子之道与天地相为无穷夫人推尊之愿未有如懐英此书者向使懐英幸卒旧业不去为道士则此书将为孔氏作其有功何如哉虽然昔太史公尝作孔子世家盖有志于此矣説者反曰夫子之道与天地相为无穷且必与战国若汉封君较乆长者则世家似不宜作孔氏之子孙辑所逮闻作家语孔丛子二三书儒者亦弗甚称道至羵羊楛矢稍欲以夸大圣人又或以语神怪不取也然则使懐英幸卒旧学不去为道士将为书尊孔氏则庶以六经断百氏必不得骋其博如此余是以叹息于懐英其不幸而不得自托于孔子也夫其亦幸而得自托于老子也夫故因以为序云懐英姓谢氏名守灏永嘉人余同舍生也
　　送蕃叟弟趍江西抚干分韵诗引
　　蕃叟入江西幕同饯者十人林宗易自牧沈仲一徐一之朱谷叔及之黄敬之余兄莘叟分韵赋诗某亦在分中又为之引宗湛弟侍国风十五篇为别作者居大半道其所歴山川辛苦之状仆马之病而止于礼义古删诗取焉骚人多怨诽自骚以降无讥焉尔若夫大雅之赠别则异于是吉甫作颂穆如清风仲山甫永懐以慰其心此所谓治世之音也十人者之诗虽工拙不必论要皆归于和平而无恨余是以占吾弟之将有所遭而并乐吾党之能易其心而后语也是为序
　　孙子发微序【代陈頥刚】作
　　自六经之道散而诸子作盖各有所长而知兵未有过孙子者春秋之季天下将趋于战国矣故武之书多权谋儒者輙摈弗道间有好其书者又徃徃为之章句训解夫兵事尚变而欲以训诂求之不亦陋乎余自乾道乙酉不干有司之试端居深念今复嵗矣盖所观六经孔孟二氏之遗书由汉以来诸儒发眀之者略备余未能有所增益间读十三篇尚多余意因以所闻于先君子与渡江诸将议论兵间事与已见推武之説附次其下嗟乎方天子眀圣养晦于外而拱手让中原者五六十载矣士大夫懐安顾耻言兵然则余是书亦有为为之也

　　止斋集卷四十
　　钦定四库全书
　　止斋集卷四十一　　　　宋　陈傅良　撰题跋
　　宰臣以下跋御制至尊夀皇圣帝圣政序记
