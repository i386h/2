<!-- { "loadSidebar": true } -->
　　九月十四日宣徳郎守峡州夷陵县令欧阳修谨顿首复书于判官秘校足下修之得夷陵也天子以有罪而不忍即诛与之一邑而告以训曰徃字吾民而无重前悔故其受命也始惧而后喜自谓曰幸而谓夷陵之不幸也夫有罪而犹得邑又抚安之曰无重前悔是以自幸也昔春秋时郑詹自齐逃来传者曰甚佞人来佞人来矣此不欲佞人入其邦而恶其来甚之【一作之甚】之辞也修之是行也以为夷陵之官相与语于府吏相与语于家民相与语于道皆曰罪人来矣凡夷陵之人莫不恶之而不欲入其邦若鲁国之恶郑詹来者故曰夷陵不幸也及舟次江陵之建宁县人来自夷陵首蒙示书一通言文意勤不徒不恶之而又加以厚礼出其意料之外不胜甚喜而且有不自遂之心焉夫人有厚已而自如者恃其中有所以当之而不愧也如修之愚少无师传而学出已见未一其蕴忽发焉果輙得罪是其学不本实而其中空虗无有而然也今犹未获一见君子而先辱以书待之厚意以空虚之质当甚厚之意窃惧既见而不若所待徒重媿尔且爲政者之惩有罪也若不鞭肤刑肉以痛切其身则必择恶地而斥之使其奔走颠踬窘苦左山右壑前虺虎而后蒺藜动不逢偶吉而輙竒凶其状可爲闵笑所以深困辱之者欲其知自悔而改爲善也此亦爲政者之仁也故修得罪也与之一邑使载其老母寡妹浮五千五百之江湖冐大热而履深险一有风波之危则呌号神明以乞须防之命幸至其所则折身下首以事上官吏人连呼姓名喝出使拜起则趋而走设有大防则坐之壁下使与州校役人爲等伍得一食未彻爼而先走出上官遇之喜怒诃诘常敛手栗股以伺顔色冀一语之温和不可得所以困辱之如此者亦欲其能自悔咎而改爲善也故修之来也惟困辱之是期今乃不然独蒙加以厚礼而不以有罪困辱之使不穷戹而得其所爲以无重悔如前训可谓幸矣然惧其顽心而不知自改也夫士穷莫不欲人之闵已然非有深仁厚义君子之闵矣【疑】则又惧且慙焉谨因弓手还敢布所懐不胜区区伏惟幸察







　　文忠集巻六十七
　　钦定四库全书
　　文忠集卷六十八
　　宋　欧阳修　撰
　　外集十八
　　书三
　　与谢景山书
　　修顿首再拜景山十二兄法曹昨送马人还得所示书并古瓦砚歌一轴近着诗文又三轴不胜欣喜景山留滞州县行年四十独能异其少时隽逸之气就于法度根蔕【一作柢】前古作为文章一下其笔遂髙于人乃知驵骏之马奔星覆驾及节之銮和以驾五辂而行于大道则非常马之所及也古人久困不得其志则多躁愤佯狂失其常节接舆屈原之軰是也景山愈困愈刻意又能恬【一作安】然习于圣人之道贤于古人逺矣某常自负平生不妄许人之交而所交必得天下之贤才今景山若此于吾之交有光所以某益得自负也幸甚幸甚与君谟往还书不如此何以发明然何必惧人之多见也若欲长而耻短则是有争心于其中有争心则意不在于谋道也荀卿曰有争气者不可与辨此之谓也然君谟既规景山之短不当以示人彼以示人景山不当责之而欲自蔽也愿试思之此县常有人入京频得书信往还今者兹人入京作书多未能子细夏热千万自爱
　　答李淑内翰书
　　修啓修违去门馆今三年矣罪弃之迹不敢自齿于人是以虽有诚心饥渴之勤而奏记通问弥时旷阙惟恃怜悯寛而置之今月六日邮中防赐手书加以存恤憔悴之意感悦何胜幸甚幸甚问及五代纪传修曩在京师不能自闲辄欲妄作幸因余论发于教诱假以文字力欲奬成不幸中间自罹咎责尔来三年陆走三千水行万里勤职补过营私养亲偷其暇时不敢自废收拾缀缉粗若有成然其铨次去取须有义例论议褒贬此岂易当故虽编摭甫就而首尾颠倒未有巻第当更资指授终而成之庶几可就也蕞尔之质列【一作限】于囚拘瞻望门墙岂任私恨
　　答孙正之【侔】第一书
　　修白孙生足下丁元珍书至辱所示书及杂文二篇辞博义髙而不违于道甚喜甚喜元珍言足下好古自守不妄接人虽居乡闾罕识其面其特立如此而乃越千里以书见及若某者何以当之岂足下好忽近而慕逺邪得非以道见谋不为逺近亲疎然者也仆愚学不足以自立而气力不足以动人而言不见信于世不知足下何为而见及今又岂足下所取信者丁元珍爱我而过誉邪学者不谋道久矣然道固不茀废而圣人之书如日月卓乎其可求苟不为刑祸禄利动其心者则勉之皆可至也惟足下力焉而不止则不必相见以目而后可知其心相语以言而后可尽其说也以所示文求足下之志苟不惑而止则仆将见足下大发于文着于行而质于行事以要其成焉
　　答孙正之第二书
　　某再拜人至辱书甚勤前年丁元珍得所示书喜吾子之好学自立然未深相知及得今书乃知吾子用心如此仆与吾子生而未相识面徒以一言相往来而吾子遽有爱我之意欲戒其过使不陷于小人此非惟朋友之义乃【一作而】吾父兄训我者不过如此也仆自知何足爱而吾子所爱者道也世之知道者少幸而有焉又自为过失以取累不得为完人此吾子之所悉也仆知道晚三十年【一作以】前尚好文华嗜酒歌呼知以为乐而不知其非也及后少识圣人之道而悔其往咎则已布出而不可追矣圣人曰勿谓小恶为无伤言之可慎也如此为仆计者已无奈何惟有力为善以自赎尔书曰改过不吝书不讥成汤之过而称其能改则所以容后世之能自新者圣人尚尔则仆之改过而自赎其不晚也吾子以为如此可乎尚为未可则愿有可进可赎之说见教吾子待我者厚爱我者深惜乎未得相见以规吾子之所未至者以报大惠盖其他不足以为报也值多事不子细
　　与王源叔问古碑字书
　　修顿首白源叔学士秋凉体无恙修以罪废不从先生长者之游久矣今春防恩得徙兹邑然地僻而陋罕有学者幸而有之亦不足与讲论或事有凝滞无所考正则思见君子北首瞻望而已县有古碑一片【一作】在近郊数大冢之间图经以为儒翟先生碑其文云先生讳夀字元考南阳隆人也大畧述其有道不仕以斆学为业然不着其姓氏其题额乃云□【一作儒□】先生碑□字疑非翟字而莫有识者许慎说文亦不载外方无他书可考正其文辞简质皆隶书书亦古朴隠隠犹可读乃云熹平三年所立去今盖八百五十六年矣汉之金石之文存于今者盖寡惜其将遂磨灭而图记所载讹谬若斯遂使汉道草莽之贤湮没而不见源叔好古博学知名今世必识此字或能究见其人本末事迹悉以条示幸甚幸甚源叔居京师事多不当以此烦听览渐寒千万保重不宣
　　与刁景纯学士书
　　修顿首啓近自罢干徳遂居南阳始见谢舎人知文丈内翰凶讣闻问惊怛不能已已文丈位望并隆然平生亦尝坎轲数年以来方履亨途任要剧其去大用尺寸间尔岂富与贵不可力为而天之赋予多少有限邪凡天之赋予人者又量何事而为之节也前既不可诘但痛惜感悼而已某自束髪为学初未有一人知者及首登门便被怜奬开端诱道勤勤不已至其粗若有成而后止虽其后游于诸公而获齿多士雅有知者皆莫之先也然亦自念不欲效世俗子一遭人之顾已不以至公相期反趋走门下胁肩谄笑甚者献谗谀而备使令以卑眤自亲名曰报徳非惟自私直亦待所知以不厚是故惧此惟欲少励名节庶不泯然无闻用以不负所知尔某之愚诚所守如此然虽胥公亦未必谅某此心也自前嵗得罪夷陵奔走万里身日益穷迹日益疎不及再闻语言之音而遂为幽明之隔嗟夫世俗之态既不欲为愚诚所守又未克果惟有望门长号临柩一奠亦又不及此之为恨何可道也徒能惜不永年与未大用遂与道路之人同叹尔知归葬广陵遂谋京居议者多云不便而闻理命若斯必有以也若须春水下汴某嵗尽春初当过京师尚可一拜见以尽区区身贱力微于此之时当有可致而无毫髪之助惭愧惭愧不宣某再拜
　　【按内翰胥偃以寳元二年八月卒此书乃当时所作既与刁君不应称文丈若与胥氏子又不应称胥公当考】
　　与陈员外书
　　陈君足下无恙近县干上府得书一角属有少吏事不皇作报既而私有惑者修本愚无似固不足以希执友之游然而羣居平日幸得肩从齿序跪拜起居窃兄弟行寓书存劳谓宜有所款曲以亲之之意奈何一幅之纸前名后书且状且牒如上公府退以寻度非谦即疏此乃世之浮道之交外阳相尊者之为非宜足下之所以赐修也古之书具惟有铅刀竹木而削札为刺止于达名姓寓书于简止于舒心意为问好惟官府吏曹凡公之事上而下者则曰符曰檄问讯列对下而上者则曰状位等相以往来曰移曰牒非公之事长吏或自以意晓其下以戒以饬者则曰教下吏以私自达于其属长而有所问请谢者则曰牋记书啓故非有状牒之仪施于非公之事相防如今所行者其原盖出唐世大臣或贵且尊或有权于时缙绅凑其门以傅向者谓旧礼不足为重务稍増之然始于刺谒有防起居因谓之状及五代始复以问请谢加状牒之仪如公之事然止施于官之尊贵及吏之长者其伪缪所从来既逺世不根古以为当然居今之世无不知此而莫以易者盖常俗所为积习以【一作已】牢而不得以更之也然士或同师友缔交游以道谊相期者尚有手书勤勤之意犹为近古噫问请谢非公之事有状牒之仪以施于尊贵长吏犹曰非古之宜用况又用之于肩从齿序跪拜起居如兄弟者乎岂足下不以道义交游期我而惜手书之勤邪将待以牵俗积习者而姑用世礼以遇我之勤邪不然是为浮道以阳相尊也是以不胜拳拳之心谨布左右属以公檄赴滑台行视驿传迫于促装杨秀才旦【一作且】诣县府中事可悉数
　　答祖择之书
