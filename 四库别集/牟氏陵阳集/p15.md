<!-- { "loadSidebar": true } -->
　　燕山乔侯扁所居轩曰澹参政左山商公挺实名而书之因来寄声俾为之记顾某耄惛不能为役而乔侯之意友朋之属不得以辞澹之义大矣尝试求之防庄氏外篇其刻意则曰澹然无极而众美从之缮性则曰古之人在混茫之中与一世而得澹漠知北游则曰相与无为乎澹而静乎而刻意之言为无备盖始澹终言淡中言惔三言者虽若不同其致则一实相为用焉夫惟澹然然后能无极而众美从是故夫平易恬惔则忧患不能入邪气不能袭德全而神不亏言惔者如此虚无恬惔则合乎天性纯粹而不杂静一而不变淡而无为动而以天行言淡者又如此一澹之中众美咸具乔侯名轩于焉取义不亦善乎然防庄则曰此乃养神之道非朝廷之士尊主强国之人之所好也惟是乔侯入则郎省户出则赞籓方今又懐澄江丈二组有社有民诚朝廷之士尊主强国之人而惟澹是好独何欤予窃谓人生而静以上不容説澹庶乎近之自朴散淳浇习俗破荡功名富贵之役劳吾形声色滋味之奉汨吾神攻者众存者寡惟欲虚徐其貌容与其意而自以为澹事物之来未有不丛脞胶扰失其故常者无他神不全故也神无为妙万物曷尝沦于空虚同于无用哉夫存神以致用易説也岂惟防庄贤哉乔侯日坐澹轩因名思义恬无嗜好焚香读易参玩爻象以洗其心何其澹手抄经史左右森罗吟咏其间寄兴简雅何其澹庭空月朗神闲志定素琴横膝大音希声何其澹所飬愈深则所存愈澹神不亏而用不烦矣昔曹相国避堂舍盖师用其説从民之欲慎以无为且去刻深吏而进谨厚长者清静宁一天下实受其福所谓朝廷之士尊主强国之人非耶敢以是记澹轩乔侯名篑成字仲山甫云乙巳六月二十五日记
　　简斋记
　　人之有宗族犹水之有源委木之有根榦其所从来逺矣司马子长班孟坚皆尝自叙李翺及旧史皆称韩氏自叙其先本汉司空棱颍川人后徙陈留中昌黎韩文公之先世也世之自序率本诸此惟陈氏本京人继徙眉之青神太常公徙雒阳长子忱京东转运使靖康中运使子慈州司士参军挥避地蒲之猗氏遂家焉简斋则太常次子恂之孙也靖康南来绍兴间参知政事以疾请去除知政殿学士知湖州归老乌墩之精舍既没遂窆于归安县广德乡上强里之岩山南北隔絶二百五十余年两房子孙簪缨不絶但不复相闻区宇混一以来参军之五世孙损斋公来为浙东亷访使即是参政之五世孙垕访损斋浙东叙兄弟焉离而复合夫岂偶然然损斋慨念水木本源自浙东谒告来霅拜简斋之墓汉人以过家人冢为荣公之此行盖为得之俾予识其颠末将刻石列之冢祠予与简斋之先俱蜀人今寓于霅窃嘉公尊祖敬宗之义不敢以固陋辞云
　　新庙记
　　鬼神之德体物而不可遗诚而不可揜所谓造化之迹也故社稷有祈有报有由辟而山陵川谷丘陵能出云为风雨民所取材用亦得祠焉未有宗而不感感而不通者世弗烛厥理或沦虚幻或涉怪诬事神之义戾于古矣越上虞县四十五里是为广利侯庙崇冈列峙大溪横陈乃众流所滙閟蓄精祐前有二石笋东南有二龙湫祷禬必应其民无水旱之忧宋熙宁八年制以神聪明正直庇于一方供民之求如影响应特封广利侯实协古道太守赵公抃纪其事于石使君祠事益恭如制书侯盖石晋之方石圣官而吴越钱氏所封通泽将军也按唐干宁三年钱镠以兵渡江诛董昌遂并有越歴五代至宋初八十四年虽通职贡奉正朔犹自封其境内诸神故侯有此号然嵗无所攷旧记干德二年邑令卢某祷而获应其得封殆斯时乎又十七年钱氏始入朝又九十七年始去钱氏旧号二百年间畧可攷者如此而晋非典午之晋则明甚建炎省方过县而趋四明义旅隃扈见空中旗帜有若广利侯之号此其尤卓异者也庙旧在石笋下绍兴辛亥始更面势迄今又将百有余年日燬茀不治荐酹无所前尝防他役神弗顾答嵗在乙未里儒金应辰慨念古谊兴任之于是金梦桂潘行孙分其职僧处恭总其施若庙寝若门庑次第一新崇闳严翼轶于旧观掲防妥灵近逺来防嵗复大穰嘉气时效呼舞载道惟神功是赞以某异时尝使本道其治在越粗无愧于神惟民使来请记惟侯开五季能保捍兹邑民于兵革抢攘中以俟平一膺荷宠灵庙食其土有感必通惠利广矣虽中更多故而神之昭明发见着在人心如一日庙貌载新敬事自今始宜有纪述次推献公辞弗获乃推迹本原嗣书之用侈神之休烈昭示方来无有穷极








　　陵阳集巻十一
　　钦定四库全书
　　陵阳集卷十二
　　元　牟巘　撰
　　序
　　顾伯玉文藁序
　　士散久矣卓荦非常者负恃其能不肯辄俛首从流俗时又无大科异等以得诸徒区区建数尺之竿悬一鲂之饵而欲待横江之鳣不已疏乎且羣举茂异岁一人美名盛节也孰不以为希濶难逢而幸一值焉然不闻羣刺史劝为之驾县次续食与计偕又不闻公车朝奏而暮及故士始而奋继而疑且忌造端宏大而其毕也小事之不可料毎如此防李顾文琛伯玉岂非所谓卓荦非常者欤年弱冠着文名实在是选勇不自制一旦蹑屩走数千里新丰逆旅斗酒独酌解槖出所为文类进巻行卷者冩之生纸以干气象是时伯玉年少意鋭如川之方至太阿之出匣三军之负气其视一世为何如濡留两载执我仇仇亦不我力倦游以归鼂董公孙皆前为博士乃冠其科伯玊岂有不能正使须试而后用何至参差囘薄今犹在羣博士下予滋所不解或者曰伯玉论太髙文太竒尝称作伤巳赋以为杂之退之子厚悯巳惩咎诸赋殆不可复辨又尝上书光范以为世无苏明允不当在弟子之列其辞骜然无所谓逊宁知不取造物者所恶忌耶予观自昔文人往往髙自标树范晔谓吾诸论放纵实天下竒作其中合者不减过秦陆机谓闻伧父欲作三都赋待成当覆酒罋杜审言谓吾文奇当得屈宋作衙官虽昌黎亦曰世无孔子不当在弟子之列何独以尤伯玉造物非忌能者意者磨礲涵养老其英华而大其器业诚所以厚伯玉也今伯玉学日新文日盛必将尽穷天下正理尽备古文众制斯名世而后止命之通塞科之大小要不必深计伯玉乆交予壻张楧又辱交予子应龙防文过之若以古道相存取予既耄昬平生多爱竒气习畧尽无以知伯玉姑论其大者而归其编
　　送梅君遇入龙虎山序
　　梅君遇居澄江有诗书之业水石之胜以贫故不能不出从斗禄奔走尘埃鞅掌独劳非其所乐一旦赋诗拂衣径去何其见之髙志之决也自号云水道人忽又弃其家入勾曲山为道士布褐芒屩霞餐芝茹见而识之者相与劳苦辄笑而不答尚喜为诗好风凉月时复朗吟能自道其意近寄声云当繇柯阜出氷谿以访龙虎之仙山而赠言者颇众予老病日侵强食息人间世旦暮且尽欲附六翮从之不可得可恨可恨君遇其子真之苗裔耶仙山乃骑麟繄凤霓旌绛节之所上下而往来是行也安知不与子真神遇幸为我问之曰自去九江隠吴市门翩然遐举为仙果乐否虽无妻子累然平生一念惓惓忧国能遂忘却千载之下谁与论此意颇为我逌尔笑否
　　文子序
　　禹受计于防稽防稽防计也武康计筹山因计然尝度地于此而得名然其义固有所本范蠡师计然见于史记顔师古以为与孔子同时是也其书曰文子者有与平王问答语徐灵甫遂以为周平王时人则误甚刘向著录文子书九篇耳李暹所注乃十二篇疑不能无附托其间或谓乃楚之平王楚越相强平王时楚事日非子胥既奔吴而计然亦去楚间道适越耶不可考矣南谷杜君辨博而笃实恬静而疏通其能可以用世而其志果于遯世虽尝领兰台珍馆亦复舍去筑披云之庵于计筹山上燕处从容取文子书及其事之散见它书者会粹而刻之三代古书遗迹一旦震发于湮没之余真山林一大竒事予观自昔财计之臣鲜有能自全者计然之策范蠡畧用之于越十年生聚既以报吴乃飘然逺隠竟免于乌喙之毒手而图谍相便计然乃神仙得道人【阙】
　　巳盖计然尝受于老子者也夫善计不用筹策此岂区区废居操纵从事于鞭筭之末乎不贵难得之货不舍俭且啬不以不足奉有余生财而不有成功而不居若是者盖防乎道固已超然于利害祸福之外而世之拥货专利者往往违天时竭地利自谓以心计析秋毫不知正犯道家之所深忌秪以自贻殃祸覆辙相寻曽莫之悟可叹也南谷尝注老子得其宗防又粹此书俾与师説并行其警世切矣学者合而观之可也虽然书徒糟粕旷洞遐想泬寥虚间胷中系累云扫雾除岂不一快然者哉又安得从南谷君登筹峯望墟求鸱夷子所以泛湖之处
　　杜南谷筹峯真率录序
　　百世在吾前千万世在吾后求为可传而后有以传琅函羽葆典领名山则夫章既往而垂方来弗可略已此筹峯真率录所为作也计筹山之阳夙有灵迹周计然子文子开其先晋太极左仙公葛继其后虽年禩云邈而斗坛丹井犹可寻越前朝南渡杨武公茂勲请葺常搆斋宇以奉家祠香火欧阳公故实也未防复为报徳升元之观命亳人洞微先生祖常主其席遂当左仙处号重以徳夀宫亲御寳跗锡之华扁昭囘云汉焜燿林泉式克至于今粤岁某甲当涂杜道坚实来上距祖君十二代然才百年而兵革之余次第经理为力盖有甚难祖君时者矣厥既捍卫其樵牧以妥以宁则倒廪以赈荒山巅涧隈耄稚赖以活因兴敝举废一新之百废具举类无不可传者顾前人源委世次未有纪用为大欠乃为真率録裒其名氏列诸左方俾后有攷焉夫众万不齐本其初一真而已真则一而不二纯而不杂至实而无妄故真心存则真气聚真气聚则真脉永后之人尚思杜君之所用心迓续之持保之其可传者将与此山相为无穷计然援范蠡传最为端的不系于此山故不书
　　周公谨齐东野语序
　　野史杂录尚矣疑传疑信传信为史者网罗散失率多取焉否则参稽互质焉张彖谓李林甫氷山开元録中语治鉴取之他若壶闗录乐天乐甫无微不攷庄宗还三矢于庙虽五代史顾不取唐史如髙祖字叔徳则见于唐书直笔姚崇十事要説则见于升平元记室耆次相张齐丘失于详攷不免承明皇杂录之误续长编号为谨严乃以湘山语录附见开寳之末建绍以后曽布日录蔡鞗后补初不以人废而秀水闲居之类系年要录亦颇及之然皆随事攷析或为疑词故不足以累其书昔名臣言行录之始出东莱贻书晦翁以为尚多攷订商略者愿相与讨论大抵皆此意或谓建隆遗事洓水记闻邵氏闻见录马永年元城语录等书若有所去取其间则前辈嘉言善行之在人耳口相传以习者所存殆无防是又不可不知也余病卧对墙壁平生结习扫除畧尽每闻人谈旧章故实往往面热汗下巳为椎鲁木僵人周公谨忽以齐东野语示余岂尚以故意待之耶公谨生长见闻博识彊记诵之牍存于箧以为是编所资取者众矣其言近代事特详盖有余之所未闻或闻而不尽同者乃自托于野何居文胜质则史质胜文则野与其史也宁野野固非所病也况礼失求之野谋之野而获何独史而不然他日任笔削者傥有取讵不能补史氏之缺而发其所讳乎巻中载脱鞾图赞先君子之遗事也呜呼寳祐开庆之间奸邪小人奴事熏腐中外相应以丑正诬善之説欺君误国驯至不可为识者推原祸本未尝不太息于斯因揽涕书于巻末
　　仇山邨诗集序
