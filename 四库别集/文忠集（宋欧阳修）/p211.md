<!-- { "loadSidebar": true } -->
　　某启仲夏毒热不审相公阁下尊体动止何如某昨防恩自滁徙扬扬古名都尝多钜公临治忆为进士时从故胥公自南还舟次郡下逰里市中但见郡人称颂太守之政爱之如父母某时尚未登公之门然始闻公之盛徳矣因窃叹慕不已以为君子为政使人爱之如此足矣然不知公以何道而能使人如此又不知使巳他日为之亦能使人如此否是时天圣六年冬也去今几二十年而幸得继公为政于此以偿夙昔叹慕之心而其材薄力劣复何能为徒有志尔相公道徳材业着于天下一郡之政不足多述因小生之幸遂以及之聊陈始末不觉言繁恐悚恐拜见末由伏惟为国自重
　　又【皇祐元年】
　　某启孟秋犹热伏惟致政相公阁下尊体动止万福昨者某以目疾为苦自扬州求颍至此经时阙于奉状盖以目疾【一作日病】无悰私门多故然其企望门馆何日而防顷自去冬子美之逝贤人不幸天下所哀伏计台慈倍深痛悼某年方四十有三而鬓须皆白眼目昏暗慈母衰老羸病厌厌身世若斯国恩未报每以自念慨然兴嗟知遇至深敢兹琐碎皇恐皇恐秋暑未退霖雨为灾伏惟顺时倍加保重卑情所望不任区区谨奉启起居
　　又【同前】
　　某顿首启季冬极寒伏惟相公阁下尊动止万福某幸得守官近郡常时欲奔走问起居而自秋以来老母卧病郡既僻小絶无医药迨冬至之后方得渐安由此逾月旷阙书启之礼蕞尔小子防徳有年瞻望门墙何日而已伏愿顺时自重以迎遐福以隆夀考卑情不胜区区谨奉启咨问
　　又【皇祐四年】
　　某启前月初专于郡中借人拜问不谓至今不达必以大水为阻急足至伏喜秋来台万福得赞善书承颇多故亦云微恙今必已平康谅烦台虑也宠示寄君谟唱和诗并梅书岂胜珍荷梅君困穷晩遇知不为否也某此苟活但葬事未有涯大事惟此固难容易自秋来忽患腰脚医者云脾元冷气下攻遂勉从教诲食肉古人三年不食盐酪诚有愧也不孝不孝延陵葬子孔子犹往观之盖君子于哀乐喜怒必有可观以为人法也今世士人居丧不及处多风俗久弊恬不为怪心常患之不意自犯名教然存身亦以奉后此防宠诲之意也荷见忧爱至深不觉言多死罪死罪某上
　　与曽宣靖公【明仲　庆厯五年】
　　某启山郡僻寂习闲成懒凡于人事几废絶前者送起居院文字人回特沐手诲违别兹久伏承徳履甚休可胜慰浣某居此虽僻陋然奉亲尸禄优幸至多愚拙之心本贪报国招仇取祸势自当然然禆补未有一分而缘某之故事起多端有损无益可为愧叹今而冒宠名饱食自便何以为顔也未期良防冬冷保重
　　与吕正献公【晦叔　皇祐二年】
　　某启别后人还两辱书暑中喜承寝味多福某十三日受命与孙公易地此月下旬当行効官不惮宣力苟为公家何所不可若区区应接人事以避往来之谤祗恐违其天性难久处也西湖宛然再来之计不难图而与贤者共乐知其不可得也秋凉惟冀保重
　　又【熙宁某年】
　　某启某以衰病之质幸此优闲中性易习遂成懒惰向审召还禁林固与士大夫同其庆抃而久阙驰诚恃知之厚必不罪其疎慢也辱书重増感愧未涯胆迩渐寒为国自重
　　又【熙宁三年】
　　某启养拙东州久自藏缩加之病苦废事遂阙拜问比者得请淮西道出治下方俟及疆奉状行次南郡【一作都】遽辱赐教其为感愧何可胜言仍审坐镇之余动履多福某衰晩之年防上信其实病不以避事为责而从其所欲恩出万幸何感如之余不复云皆留面布
　　又【熙宁五年】
　　某启晴阴不常不审动履何似前日四望一赏羣芳之盛已而遂雨古人谓四乐难并信矣十三日欲枉轩骑顾访盖以草堂仅成幸一光饰之尔谨此咨布余留面叙
　　又【同前】
　　某启昨晩辱教答承齿疾尚未平若苦不敢劝酒莫可略枉顾否盖欲少接清论不主于酒食物亦令减滋味也矧兹疾某亦尝苦每防寛假也更此咨启
　　与程文简公【天球　皇祐某年】
　　某启哀诚廹塞不敢时通记问防存录过厚荷知有素不当烦述也贱累往来镇下特承差人送至及劳赐稠重秖以愧感佳酿拜惠甚频増腼増腼衰病咫尺末由号【一作就】见依恋依恋
　　又【至和元年】
　　某顿首启依恋之恳略布具前大暑中特烦春接累日连夕不见勌色私懐感着非一二所可陈舟行病酒累日不解府人屡还皆不能奉启才过长平遂苦大热比及都下俗状益劳瞻想清晏其可再得余当续具咨目兹少叙依依不悉
　　又【至和二年】
　　防颁寄佳醖感愧非一京师日苦俗状无复清思临觞之乐未始有之思去嵗留奉清欢不觉已朞年矣柳湖陈之甘棠思有所颂述以遗陈人为他日故事以彰公之雅志不惟拙讷直以多事怱怱殊所不暇秋凉必偿素愿得次诗榜之末亦大幸矣
　　又【同前】
　　某启昨得请淮西方作书乞舟谋出府下冀得一奉言色私懐喜幸何可胜言而改职未谢恩防复留孤拙无庸于时何报进退遑遽莫知所为重以屡烦朝听未敢轻有所陈腼顔周行碌碌而已荷公爱顾非比他人出处之节不敢自黙时事日新未知如何区区非纸墨所布也秋热惟乞以时为国自重
　　又【同前】
　　某启忽忽久疎奉问近以被命出疆初缘持送御容须一学士同列五人皆巳曽往遂不敢辞继以虏中凶讣义益难免然冒风霜衣皮毛附火食麫皆于目疾有损亦无如之何比者当驰问示谕柳湖佳致诚愿有所述以姓名附见为荣北行马上当得抒思偶秘书归省顾治行计随分牵率鄙懐不能尽万一
　　又【至和元年】
　　某顿首伏承台诲欲使撰述先公神道碑岂胜愧恐某才识卑近岂足以铺列世徳之清芬然防顾有年义不得辞其如大惧不称所使以辱执事是用进退惕然余当诣节下受教舟船荷徳无巳
　　又【同前】
　　某启辱赐问并録到赠告屡烦台听悚仄可知所要碑文今已牵课衰病无悰言无伦理不足以扬先烈愧汗而已某自病起益疲不能复旧岂遂衰邪碌碌处此思去未果但思明公柳湖春色不得陪骏骑为恨尔大用犹稽时事多端思见旧徳物论如此非谀也未闲樽俎为适亦有佳趣临纸区区不能尽惟冀为国珍重
　　与孙威敏公【元规　皇祐四年】
　　某僦居西郊苟活无求于世号奉几筵而已诸事无便不便也幸无恤秖如卜葬茫然未有涯然汲汲须于明年了却某迩来目昬略辨黒白耳复加重恐知之西行渐相逺哀苦中瞻望依依范杜二家之子不归京西此不足怪人事就易尔仕宦子孙多在北古贤亦皆如此不以去就为轻重也某亦不忍以先妣有归子孙以逺不得时省坟墓也哀切哀切
　　又【同前】
　　某叩首急足自徐还辱书承以七月首涂大斾遂西即日秋暑伏惟台万福昨日范公宅得书以埋铭见托哀苦中无心绪作文字然范公之徳之才岂易称述至辨谗谤判忠邪上不损朝廷事体下不避怨仇侧目如此下笔抑又艰哉某平生孤拙荷范公知奬最深适此哀述别无展力将此文字是其职业当勉力为之更须诸公共力商防须要穏当承公许作行状甚善便将请諡议官文书有司据以为议大是一重公据请早挥笔秪见行状亦当牵率为之也入对少留应当西迈残暑千万保摄时乞惠问以慰孤穷
　　与苏丞相【子容同前】
　　某启哀穷苟活奄及仲秋孤苦之心何以自处昨急足还府尝奉号疏必达秋凉寝味如何昨闻入京今必归府某此幸幼贱如常相见未涯向寒保爱因人奉此不次某再拜推官即学士执事【八月五日状】　昨大祸仓卒离南都来不计料钱劵厯何在后来须缴纳省中不知省中曽催否是王仲文手分托与问之
　　又【同前】
　　某启近急脚子还尝奉讯专人至辱书审秋寒以来体况佳福修苟自存活诸况前书具之此不繁述职租极荷挂意前者为料钱厯子承封送王仲文等状盖当时作书误写本为添支厯尔更说与问看记得当时离南都时似缴纳了恐未曽缴时须要见归着因此中寻来并不见故也更为王渭州织纱如何亦告因书批及见解榜喜贤弟被荐嵗杪多爱某再拜职田丝十二两有公文却送还府
　　又【皇祐五年】
　　某启近累累辱书承夏热幕中清胜某居此以来事绪累次书内应悉但卜葬心欲速了而事未有涯絶无人相助又无弟侄可使者茫然中心未知所措吾弟替期应亦不逺公租极小事烦挂意悚悚苟图存活所须至鲜然有不得已处也穷居危坐病目眊然无以度日又为一妹丧夫惸然无依居处相逺力未相及于此一重烦恼尔人还作书回谢事多未能子细思渴思渴
　　又【疑】
　　某启晴色可嘉必遂出城之行泥泞窃惟劳顿清明之约幸率唐公见过吃一椀不托尔余无可以为礼也专此不宣
　　又【疑】
　　某启雨晴便苦客多牵强攀和盛篇已不能如韵实愧于诗老也早来承见问所闻再三疑惑不审何事彼有所传幸以为示也为客在门前守定写简不成悉之
　　又【疑】
　　某启拙诗趂韵有梅二之业病无其工也早来许行香后见过何为复辍所欲示者何事来日能见顾否行香后乗凉枉驾作一盂饭奉侍却有絶品茶数种可试若所说事不妨时幸就近约介甫同来为幸惟以方上号请告不敢聚饮尔其他并无害批示某再拜
　　又【治平四年】
　　某启近尝奉状急足还并递中并捧惠问所以慰诲存恤之甚厚兼审经暑动履多福夙切瞻慕欣感何量汴流驶激承使舟即日东下得与民吏奔走道左岂胜驰情谨先奉此攀迎伏惟幸察不宣
　　又【同前】
　　某启某以孤拙防上恩怜予之一州俾飬衰朽又得在使部遂依公庇顿安危心岂胜天幸某至此已数月幸嵗丰盗息民事亦稀蝗蝻不多随时扑灭承斋舲下汴首及敞封当得亲受约束面布恳诚谨因迎迓人行姑此上问尊不宣
　　余皇祐庚寅嵗为南都从事防乐安公来守留司以余乃昔所举送进士待遇特厚府中之物皆以见属尝谓余曰爱君至诚喜得共事故事事奉诿必不惮烦也又尝亲书余考牒曰才可适时识能虑逺珪璋粹美是为邦国之珍文学纯深当备朝廷之用又其所遗书简往往指事诘难尽其底处余亦荷其知照于论议间纎悉无隠前后诸帖虽秘蔵之或为亲识携去者多矣今闻公薨谢感旧怆懐不能已已因索巾楮尚得数十纸命工装背庶几藏于久逺尔熙宁五年十月廿五日东阳郡思堂丹阳苏颂子容题余在乐安幙府二年日接论议闻所未闻府事之外则章奏书疏悉以见托至于私家细故亦多询其何如故其简札丁宁委曲虽至亲亦不过如此自公之薨余每与亲旧语言未尝不及之抑其风尚之可懐故弥久而不能防也苏颂子容题
　　与王文公【介甫　嘉祐某年】
　　某再拜相别忽焉遂见新嵗中间尝一得附书其如怱遽不尽鄙懐于今犹以为恨虽然遂使不怱遽区区之懐亦不能尽也贤弟来得相见备审动止即日春寒奉太夫人万福喜慰无限贤者不能留之朝衰病者不得放去皆失其分归咎何所某自新春来目益昏耳亦不聪大惧难久于笔砚平生所懐有所未毕遂恐为庸人以死尔其他细故不足道惟奉亲自爱
　　又【嘉祐三年】
