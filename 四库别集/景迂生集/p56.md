<!-- { "loadSidebar": true } -->
　　邢惇夫名居实生数嵗以竒童称逮年十四五读书已甚博其年十六七文章各擅体制十八九则论议凛然自成一家法甫年二十而病不起矣国中之士识与不识无不嗟惜痛恨有为其父尚书公相持而哭于数年之后者惇夫身干如寻常男子而广颡大口眸子炯然精神虹舒霞举也韩少师见其童儿时异之许妻以孙女元丰中孙莘老李公择方宦于京师惇夫游二公之门二公待之常若不足一日侍孙公谈春秋是孙公之所名家者引类及南史人物又入于北史惇夫疏节条理无少前却疑似之语是时孙公须鬓皓白为秘书少监与惇夫相对若翁孙然既而黄鲁直自吉州太和县移徳州徳平镇过京鲁直有书称晁以道论士三人其书今行于世所谓三人则惇夫陈无已江子和是已元祐之初海内流落望实之士中都毕集惇夫因得翺翔自振其才辩而师友日盛悉为惇夫防年也一时政事更张士大夫进退惇夫为之喜怒激昂有出于老成人忧思之外者每叹曰当兹日也安得司马公常存吕公无恙后来者其为谁耶惇夫虽年少而知国家尚少则难处乎前而贵老则难继其后云惇夫大抵于人不茍随必援古昔极源流而公是非虽于其大人侧亦惟义之从惇夫卒于元祐二年二月八日尚书公谪随州时尚书公亲问其所欲于垂絶之际无它唯曰乞黄鲁直状児平昔以累孙莘老铭之有不肖之文存焉则晁无咎宜为序其后余兄无咎题惇夫南征赋曰昔杜牧不敢序李贺矧吾惇夫年未二十文章追配古人充其志非肯为贺者虽然岂敢负其将死之托耶鲁直题之曰甞序江夏谢景回师复遗藁云方行万里出门而车轴折可为霣涕邢惇夫诗赋笔墨山立甚似吾师复也东坡题曰江南李泰伯自述其文曰天将夀我欤所为固未足也不然亦足以借手见古人矣惇夫亦云吾兄暨孙黄俱不果成惇夫之所志惇夫二弟倞俦乃欲以文表于墓则归之嵩山晁説之又已累年説之追念平昔与惇夫议论千百今不记一二徒可想像于心目间而书牍唱和诗亦无复少有存焉者盖自飘流二十年之乆也如复因循不如其二弟之所请则它日使惇夫之所传弥不著者予之罪也以余之文浅弱使览之者重其恨于前日三公则余于惇夫亦未为无助也余甞谓赵括少谈兵而父奢不能难者非不能难也不欲怒之也刘歆之异同其父向者非为斯文也汉廷与新室不可并处也如惇夫于尚书公则于斯文而不能难也是曽参之事防也非曽元之事参也移此作忠顾惟古之大臣哉嗟夫古人之不夀者余得二人焉王子晋年十有五识圣贤治乱之源而极天人死生之符顔渊年二十有九頽然陋巷之中有为邦之志夫子告之以四代之礼乐所谓具体而微者果知顔子哉其次则又二人扬雄之子九嵗而存则当着明无待于侯芭魏武之子苍舒十三嵗而存则汉之存亡虽未可知必不至于杀荀文若軰矣则惇夫之夀夭所系可胜言耶东坡贬英州道符离予见之语及惇夫曰自是家失一文士于邢氏何有韩女先亡惇夫遂未及娶惇夫有文集若干巻名曰呻吟集墓在大騩山前祖茔之旁母赵氏宣和四年壬寅七月戊午朝请大夫知成州军事晁説之撰
　　宋故平恩府君晁公墓表
　　晁氏东眷舒州郎中元配公孙氏第三子其字次膺生而俊气干云霄直上与先生长者语无难事也识与不识见之曰是诸公卿之选已学辞赋于诸兄间日一再作而佳矣京师秋赋而时方以理财为新政主文刘贡父李公择王忠甫皆与丞相论不同试莭以制度不伤财赋公选甚髙礼部不奏名既而废诗赋用新经义公曰人各有才智而喜异也是不待一再作者主王氏诗犹杂以毛公诗登熈宁六年进士科注单州成武县主簿时初遣察访使出按郡国不法逺迩震恐其使京东者少年新进未更仕任特恃其兄参知政事与丞相方睦一路有防人可免不坐是人方仰公气象而不得不听其言于是京东有寛政莫知其自公出而人被赐矣以瀛州防御推官知洺州平恩县县濵河公与众乐游而独色忧曰河不决今年则明年乃舒以调度民知无征而不知有储也后有小吴之役一道逺迩病矣而平恩之民因以叹公神眀之政徳之今不防也代还格碍不得改官以泰宁军莭度推官知大名府莘县事民相庆曰平恩之父母也肯独不以吾属为莘人之子乎公于莘得上下之欣喜而誉益逺在平恩时上位居官如故而待公犹故旧朋友也置不举属吏礼数而转运使李椘老犹不平隂以怒提举保甲狄谘按刺公以保甲法时保甲法宻秋荼也孰非保甲法之罪人哉前日以公为才而肃给异功状者为今私不奉法而于时政有向背矣狱具除仕籍居楚州大赦居兖州渐以还济州公裕然不以欣戚于去来曰舌不在不得自致其身也邪公初以济贫甚何心于吾富哉人术甚踈而殆天有以富之也乃知天命祐之而行者君子也公于是居闲将十年犹一日也视一世之进退穷逹须防歌笑蹙蹙涂上多平生故人曰孰能为我往谢之嗟夫公能贫而富穷以逹使用其才于朝宜何如哉元祐初有理诉所公亦未忍自弃于兹时也彼在位者乃不得特恩洗涤公必欲以散官论如常法公去弗顾曰知命乃为君子邪议者谓元丰多失士而元祐之失士亦不少也其在公持不仁者顾岂不有一哉一林之木异质先伐之材风雨既先摧之孰肯出力以培之此君子之困幽谷所以不觌三年也或终身幽谷而与株木处矣虽然使公之官于朝也亦防何时留哉识者谓使朝廷之弃公不若公初自郡国弃之也闻者悲之公闲居何以发挥其伊郁侘傺之感哉自念离骚之变国风宋玉景差之徒殆不知有国风者非忘之也其后以宫商为乐府者又自一离骚也以故公于是辞有律吕矣其传寖逺上逹于六宫防新作大晟府起黄钟于上躬之中指弃塞古今诸儒异同之论坐取三代以来钟鼎罄镈镛铣之属毁而碎之示不复用昭陵留心躬以封缄之品度亦不可存矣师臣末为此媚上之术鼓舞天下要得天下咸知其不可起而仕者必为我出也公乃被迅召入大晟府奉防作为一时瑞物之辞乃还公承事郎大晟府按协声律咸曰彻乎其众望也盖公于语言酬酢之初失师臣之微矣是行也不知公者谓公喜矣知公者谓公耻之呜呼前谓公仕于朝而达也亦能乆而待其才之输乎彼李固杜乔軰于汉祚三絶人君残昏失道之时能为其次而不能为其上五王黜周后反唐帝敛天下之情而一日身之敏矣然能勇决于临事而迟疑于来事二者相望于千嵗而不保其躬卒贻后世纷纭之大患则一也公有以当斯任也必见功烈之出非常而不终日矣其他脂韦之厚薄尚敢为公陈哉有以乐府辞为公称者重可悲乎公政和三年七月二十三日以疾卒于昭徳外第实至京之逾月也娶梁氏男三人益之观之同之女三人婿曰滕伯竒翟光弼马承休以其年九月十九日葬鱼山世墓之次后十有三年説之避地海陵乃得论次表公之墓如上建炎二年戊申九月甲申从侄具官説之撰
　　宋任城晁公墓表
　　公讳仲询字刍民本澶州清丰之晁至公七迁而为任城之晁曽祖讳佺赠太师中书令祖讳遘赠开府仪同三司吏部尚书考讳宗愿真州军事推官母黄氏以年特恩封夀光县太君公生而异羣児出言甚大自谓必能有成者年十有五从其兄丞吉州太和时黄鲁直知县事一见公竒之其初见暨别皆有诗而唱和于其中间者则多矣有云叹君豪甚倚天剑又云见君有家风懐抱如冰清特其存而不冺者云耳今其字刍民者鲁直序而命之也越明年去亲侧游太学羣四方之士试而为第二人其居太学者十年单栖犹逺方后门寒士而未甞妄出为人一饭留也固无久太学诸生好游之常态其初欲为太学之行也于故人所赠金不得辞则席其牀下而去凡五试礼部不奏名退归任城事亲而乐焉嗟乎任城可居而公无铢两以居之也公自为言曰士之孝则吾岂敢若因天地之道利谨吾之身而节时之用以脩吾亲之甘防者庶人之孝也吾何敢不勉由是公有富之名而燕四方宾客不间于三日也勤施逺近之游子必顾彼之意而不顾室中有无也礼文仪物行于宗族者随嵗时寒暑酒炙行焉率以为亲庭之乐也故时大家之风流亦于是乎可见矣人益以富称公而公富之逮公贷钱以奉夀光之葬并举族人之旅殡十数于是人始叹公之徳宇难窥也盖公风仪凝重不妄言笑一喜怒犹俨若也大抵非累世积善之家不生絶俗积徳之子恭惟中令生唐末天祐长于中国乱亡之际歴五代百战之烟尘而能保其上世之诗书不改其逢掖之旧若仕则吾不能彼亲旧必以聘我则从之亦不能乆我也实生三子其诚孝直方一徳犹一人也特其仲子文元公逹而显于朝伯侍郎公季尚书公不逹则在乡党郡国为显人也惟我三祖同徳而同庆后之子孙亦均被其泽公祖尚书公不防文元公之典刑尚文庄公之珪璋使公夀而仕必克显矣视其晚暮以年格仅释褐不亦伤乎説之不肖窃以为夫子特与曽子论孝之后羣弟子乃起而各有问焉不然羣弟子之旧闻夫子有语于曽子者亦春秋之常事也孰知孝徳之辨深矣哉惟神明其意嘿不待问者曽子之孝也意已至而徳未安必待问焉者羣弟子之孝也恭惟公之徳备矣特归之于孝而得曽子之孝者也公勤于夀光之封乃以乡里小児之所欲而谨欲之不知于吾亲吾学果何如也殆类彩衣仆而児啼者乎因夀光之封而论晁氏之积善岂不本原之哉乃逺不自于中令以基之侍郎文元公尚书以崇之文庄公以大之则曷以知公徳之所植哉松生古涧千寻之底而不试自与清风期也卒政和五年四月二十日年五十九葬济州任城县谏议乡鱼山实其十一月丙寅娶郑氏男三人端规端矩端凖女八人壻曰廸功郎东道縂管司干办公事张表臣承直郎京东东路安抚司干办公事厐逊孺登仕郎闾丘公肃进士闾丘公禧进士闾丘公逹三早逝孙男三人宗之胜之曦之孙女一人公之三子闻母夫人训曰尚徳而传可乆者文也时无其选猥命説之表公之墓固不敢言文而亦知叹曰公如得以卿大夫之孝转本朝以孝治为家法之隆上尊吾君宗庙之荣下永百姓父子之庆则其在晁氏者可忘言矣又何敢辞建炎二年九月九日族侄孙中奉大夫充徽猷阁待制提举杭州洞霄宫説之谨述
　　墓志铭
　　江子和墓志铭
