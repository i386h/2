<!-- { "loadSidebar": true } -->
　　别君四年前养疴卧乡井继闻君远出访旧歴鄢郢药裹颇关心川长徒引领何期皖城下邂逅归帆整春江展明镜照见两人影一讯眠食佳再看诗句警所欣神气旺余力出锋颖男儿鬬身强即事有循省我贫甘瓠落踪迹杂蛙黾君本青云姿霜蹄早巳骋姓名上馆阁著作富彪炳间亦事清游宦情氷雪冷却将燕许笔收敛耳目景自笑卷波澜人谁测千顷犹然荷降气采取到顽矿故交岂不多几个念萍梗迂疎踵后悔穷老恋真境且尽十日欢归期敢遽请
　　答娄东曾兰坡次唐实君考功扇头旧韵
　　唐庚【谓东江】吴质【谓元朗】并词坛珂里流风尚未残白髪江湖稀老伴青韶朋旧半高官千金买赋愁何益二顷求田计果难惭愧新篇谬推毂故应仍作布衣看
　　任可将归有诗留别次韵奉送三首
　　来何草促去何轻话到临歧百感生并辔山程驴没淖对眠禅榻鼠窥檠豪除湖海陈登气老傍江闗庾信名行李累君吾转媿不曾弹铗为鱼羮
　　欲解孤舟又暂维畱行无计且迟迟梦回风雨春将老兴尽江山句益竒万事到头难逆料独行何地不相思人生只有情难割容易并刀剪乱丝
　　胡麻好种盍言归怅望郊园白板扉随水孤萍无定所【时余又将往湓城】出巢双燕又分飞乡音伴我人余几家庆如君世絶稀也道此番非逺别不知何事倍依依
　　损持见和前篇再叠韵奉酬
　　君才如辘轳倒卷百丈井运斤乃成风巧斲无匠郢和章出神速佳处心独领鬭险初以竒好暇仍用整余姿实驽钝何敢望鞭影未免竭蹷趋因君聊一警终焉免冠谢老秃管城颖有顔知自惭在痛无不省稍窥作者意此事力难黾一生坐好游四牡蹙靡骋忽悟旋己迷不文焉用炳北风吹短褐暖律中微冷逝收汗漫踪少补桑榆景乌犍叱两角碧沼开半顷欲回焦谷芽如凿石田矿赋才亦分定造化岂可梗君苗砚欲焚边幅窘诗境词华公等事稼圃吾所请
　　同损持任可步入一指岩
　　借居古寺如鸡埘破窗无纸戸碍眉庭荒草芜一无见卧听别院鸣黄鹂故人敲门不暇懒邀我近出同寻诗平冈路转百余步忽有曲径穿疎篱春光巳残夏方浅景物正及清和时新篁飘箨雨防防老树吹絮风披披石橊初绽的皪蕊芍药未吐婀娜枝三间精舍好位置高下恰与林峦宜寓居才隔一垣耳向所未到今追随自惭百事坐頽废览胜亦荷同侪贻
　　酬诗僧恺月
　　十日吟窗怅独凭不知同舍有诗僧感深逆旅皆爲客快比西南乍得朋芳草一花外磬绿阴半榻雨中灯从今便结寻山伴我着芒鞵尔担簦
　　诗筒爲损持赋
　　谁将围寸竹截作径尺筒粉筠削尽肌理出玉质外莹其中空为君满贮诗千首投以琅玕报琼玖寄去宁烦六六鳞捧来须得纎纎手
　　周通守刘明府惠鲥鱼感赋
　　江桥市气鯹细杂鳅鳗鲟鳃及子鲚邂逅适我愿鲥鱼乃海味族类去人逺无端四月初来就捕鱼堰成羣吹栁絮力小波涛困高价买银刀充庖复奚恨千钱易一尾竒货居负贩何当地主情络绎饷懦钝于余诚过分为尔勉加饭忆昨京口城南包充北献
　　至尊珍匕箸官长申重巽千艘网夜集卅驿沙晨歕争致五侯鲭谁焚百金劵自兹遂成例难以什伯论乘时规尽取挂一肯漏万遗落偶人间搜罗又焉遯生平持竿手意钓本无闷朅来江湖游饱食惭顿顿仁人砧几怜岂独冺恩怨竭泽慎须防击鲜毋久慁
　　登迎江寺塔同程佐衡作
　　江山本无穷远景域近见凌空得古塔览胜斯独擅方当贾勇登宁计足力倦一层一喘息屡上屡回旋渐觉所歴高团团目双大龙鳞甲动掉尾曳匹练东沈九子烟西掣五老电日光荡浮气显晦呈千变何来万斛船初若叶堕片须臾到城下鳬鸭依稀辨应有舟中人回头望云巘江心指倒影了了识我靣多生幻妄缘顚倒徒自炫不如且暂憩万象付虚盼直作御风行泠然有余善
　　次韵畣刘东臯
　　展翼须大风负舟视积水我无二者力于义昧知止鱼鸟两忘机波流任萦委蹉跎不自觉憔悴今老矣华髪映青衫无由脱尘滓近携诗卷出聊复向江汜邂逅刘文房清吟压钱起君家五字城艺苑久擅美千金靳鼷角八扎洞犂耳也似奏牛刀砉然入腠理专家尚难到碌碌况余子不谓簿领中兼长乃有此讼庭悬一鞭客座设四簋文书日堆案遮眼爱经史咳唾随口成珠玑谁得似猥防奬许及欲报惭何以君本大厦材干霄养桐梓交章岳牧荐名姓上九齿犹复滞河阳年年种桃李譬诸闲草木臭味在兰芷廊庙亟需才远琛弃西珥筑台收骏骨应自郭隗始班超笔未投卜式爵争徙输边半文吏磨盾杂象弭曷不走从军尚堪作嚆矢【用班超传中语】
　　三叠前韵答程佐衡
　　吾党得程生纷纶五经井变风欲删郑高调乃和郢跌荡到文坛鹳鹅可独领谈辞聴奋发仪度看修整实至名斯随有如灯取影昔年入太学都讲防清警众中颇不凡扬藻谓见颖凄然经报罢徒步告归省余时亦客燕毷氉语交黾鸿飞岂顾弋马系终思骋内热聊饮氷宁堪膏自炳至今清夜梦一笑齿为冷小别曽几何双丸剧驰景回思十年事倐忽若未顷君犹锥处囊我巳铁锢矿向来期许意土偶遇桃梗正赖好江山郁纡豁竒境明朝有高防径造不待请【来日约游大观亭】
　　吊元左丞余忠宣公墓二首
　　王气江东五彩云上流假手缓游氛若教京观同时筑谁表孤忠异代坟僭号无成终是贼杀身得地孰如君到头此事关天幸不死呉军死汉军
　　残局何须论上都一军援絶势真孤江山故垒残骸在社稷中原尺土无计定全家争赴难时危几个肯捐躯他时谪守含山庙媿杀生降一老儒【用危太朴事】
　　佐衡置酒大观亭招同损持兰坡志邺分韵得岚字
　　故人置酒城西南携我晩登百尺岚大观亭在乔木杪鹊巢近槛俯可撢短墙截断万家井惟见逺景浮青蓝海门一关三百里白马南下无停骖南江势与中江合一折滙作蛟龙潭孤亭如山撼不动影入明镜光涵舟人水鸟互出没去者两两来三三夕阳欲沈沙岸树疎磬忽报邻僧庵主呼痛饮客径散要令耳目留清酣宿松朱字绿博学嗜古所葺南岳考三卷援据往籍至数万言而断以巳意大要谓古之南岳乃之天柱峰非楚南衡山也顷于皖城官舍出此见示索余题辞作歌赠之
　　皖中竒士推朱生文采奕奕千夫英手持一卷南岳考笔力独举千钧轻首援六经证据确旁及百氏搜罗并尚书两篇列四岳惟有泰岱名孤撑北恒西华南则霍疆域错见因图经厥初相距道非远天子一岁周巡行后来汉武礼天柱荒邈不及衡州衡可知灊岳即南岳语虽似创辨颇精君家近住此山下高论直比山峥嵘火维一神欲易位此事乃可口舌争我思鸿蒙肇开辟羣山绵亘谁指名自从肆觐加望祀锡以封秩同公卿神灵岂邀轩冕贵世俗自炫坛墠荣界连郡邑互引重事出防纬多纷更陋儒闻见溺沿习幸免流辈相讥评如君特识那易得我不尔怪旁人惊昌黎南迁偶失考诗句聊纪衡阳程他年重续舆地志待尔著述名山成






　　敬业堂诗集卷二十一
　　钦定四库全书
　　敬业堂诗集卷二十二
　　翰林院编修查愼行撰
　　中江集【起丙子五月尽十二月】
　　留皖城两阅月九江郡守朱恒斋枉札见招复买帆溯江而上又逾月乃赋归按禹贡有北江中江之名皆在彭蠡东孔氏传以入震泽者为北江则古之中江当在皖口以上湓口以下今湖口一县当江湖之汇与经文所云东迆北防为汇东为中江者正合而正义引地理志乃指爲震泽之中江窃恐不然辄据所歴考正焉
　　久客皖上将之江州刘东臯以诗见送次韵留别
　　大小孤山色西南两防烟独携孤枕梦又上夕阳船岸濶沙沈树风狂浪拍天感君投赠意临别倍依然
　　酬别高雪亭
　　五年经远别一月又将离捷径人皆骛头衔尔未移【雪亭为桐城令九年矣】上官须善事众口莫相疑但去沽名意后来终见思
　　皖城早发却寄姚君山别峯兄弟
　　又背孤城去骊歌不忍聴薄游逢地主久住为山亭月黑江光动鱼跳雾气腥樯乌啼最早愁鬓转星星
　　黄石矶
　　水浅舟胶细作鳞半篙撑过石粼粼风传茅店楝花信山作画家荷叶皴【王蒙画法也】鼓角自鸣孤戍垒江湖暗老独游人邮籖不用长年报熟路重来免问津
　　重泊路灌沟忆十八年前曾阻风于此
　　沙嘴沿回又一湾人家初在淼茫间帆生浦口霏微雨岸走云根断续山芳草迎船依旧绿白鸥如我几曾闲可怜路灌沟边栁暗阅劳生六往还
　　芦洲行
　　江干积薪如列屋巨舰装来联万斛天生此物充正供岁岁陈根发新绿旧崩沙岸册未除新涨荒洲报方续三年一丈久成例增减何曾量盈缩不知此课起何年坐待摧枯湿同束我闻王政有遗利薮泽闲田听樵牧如今尺寸籍农丞作俑必由桑与卜踏地输租尔勿悭逃空那得出人间但看归鴈知人意不敢啣芦径度闗花洋鎭阻风望小孤山借东坡慈湖峡五首韵
　　积水西南一眺空海门遥在有无中行人已达大雷岸好借半帆潮信风
　　远色苍然近皛然鹭鸶冲破夕阳天烟江叠嶂无人画一砚题诗落眼前
　　鱼网渐收沙际市酒旗犹绰水边扉青裙缟袂谁家女日暮一砧来浣衣
　　万窍争号怒未融轻篙弱缆总无功老夫只作参禅坐定里松涛起半空
　　小孤知我重来意先向江心矗片帆爲报白头犹健在拟寻初约上巉岩
　　避马当之险从磨盘洲经沙湾至喻家洑
　　清江吐白沙去岸二三里小艇泛艚团团磨旋螘江豚鼓鬐鬛簸荡南风起篙工羣作力进尺退或咫马当突兀来石状怪且诡半为鬼斧劈倒挿截其趾白鹭导我前依依投别沚纡途虽较远脱险差可喜轻生涉波涛卤莽迫暮齿前非踵知悔恐惧及兹始
　　阻风小孤山北昼梦家园牡丹盛开醒而闻鹧鸪声戏成一絶
　　羣仙一味嘲轻脱故引名花入卧游却被鹧鸪呼客起黄芦苦竹近江州
　　游小孤山二首【并序】
　　大江经湖口县合彭蠡之水达于皖口禹贡所谓中江也小孤山屹立于其中当盘涡激湍之汇虽好事者亦罕游余过此数数矣至辄风涛间作丙子四月杪从安庆溯江而上连遇西南风舟行濡滞五月戊午黎明发喻家洑刑牲默祷须臾风止余窃喜曰登山夙愿也神其许我乎亟令榜人剪渡山形三靣悬峭惟西南一角横石坡陀首受分派其下洄流可以弭棹攀磴北上劣仅容趾凡百余级入洞门折而东铁柱在焉稍西爲神女祠再上爲大士阁从神女祠西北上两旁峭壁中穿石罅如入螺殻中背东靣西巳复折而北路尽一亭翼然行者必少憩以苏喘息然后跻絶顶焉山之顚逺而望之初若半圭已而如拳如髻至此乃知其中分为二也环而计之东西北皆方南独圆南北长二里许东西得三之一东麓距岸约四里西麓仅三之一山之大概尽矣既序兹游之始末又缀以二诗夫有所感也
　　一线长江直向东可无拳石兀当中僧窗坐涌千帆日客袖来当五月风筋力将衰酬夙愿波涛不拒赖神功山云海市寻常事敢拟韩苏説感通
　　鸟道羊肠尽坦途身先僮仆作前驱能为砥柱何妨小不傍羣山转爱孤江海一关畱鎻钥金焦两点辟门枢从他万口流传误肯许彭郎作配无【小孤山神之为女郎不知始于何时欧阳公归田录称小孤在水中嶷然独立深讥转孤为姑爲俚俗之讹然东坡诗小姑前年嫁彭郎则宋以前久承此譌矣】
　　午日重登庾楼和朱恒斋太守
