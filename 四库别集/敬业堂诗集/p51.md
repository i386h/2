<!-- { "loadSidebar": true } -->
　　阅尽秾华到晩春客中吾是最闲身却愁有酒无钱买长累贫官作主人
　　汤西厓编修寓庭丁香花下作三首
　　空庭三株树手植知何人自我见此花已阅十五春居停几易主索醉不记巡今来枝逾繁出屋垂缤纷花岂知我老我衰暗伤神稍欣旧交在白头尚如新
　　自昔有土墙界庭分背向何年始撤去树势乃张王花气下回廊叶隂通步障旁添一堆石小作攀跻状遂令赏花人高出万花上
　　主人旧善病客子新下第邂逅好花前流连讵失计天公亦解事云日薄亏蔽移床坐清隂落蕊时坠髻无酒不我酤拔钗向谁前言戏之耳一笑聨破涕【是日不设饮而余与西厓俱丧偶故及之】
　　题同年汪东山南浦送行图时余下第将归
　　踏歌相送感汪伦潭水桃花记此春指防旧年风雪路转怜我是独归人【去冬与东山相遇司吾道中聨骑北上】
　　偕荆州兄过一茎庵饮香林亭下次韵四首
　　浅草曲径通林深小亭伏春游太杂沓摧折到花竹居僧典守疎鸟雀不胜逐人间逆旅客憔悴无如仆约伴来何迟怅焉空寓目庶将酒一斗散此愁千斛借问赏残红何如对新绿
　　亭台虽无多托致取澹漠尚书别业改【旧为合肥宗伯公所葺】香火付兰若想当经营初手自种花药不知几宾客来此共酬酢前尘堕空虚余景就頽落向人如有诉俯仰怜病鹤
　　昔与竹垞翁来游杖频防花时不暇懒烂醉屡脱帻夕阳到墙西树影相枕籍我时齿尚壮诗酒越绳尺饮罢兴尤狂篇终疵互摘而今坐頽废好友孰称益赖有白发兄依依尚相惜追陪恐无几出处途已画
　　诗社幸见收名塲应见斥鱼熊古难兼较若辨黒白细思百年内倐忽驹过隙蚁封看扰扰虫语听啧啧不如两相忘举琖酹花魄退之言可废此日胡足惜
　　再过西厓同元朗无功文子作
　　宿雨晓初霁不知春浅深落尽枝上花为君留绿隂竹廊静脉脉叶幌虚沉沉此中有幽致何处来鸣禽无功索题蒹葭书屋图用东坡寄傲轩韵
　　长髯作猬磔短髩未鹙秃如何葭苇塲结此数间屋看君用意殊潇洒取逺俗浮名一鸡肋小挫讵云辱夜枕梦江湖晨餐辞辇毂升沉卜诸内奚待再三凟本非山泽肥遯在上六平生读书意贪得肯知足传家十万籖直以腹笥蓄归时展图画秋水堪酿绿荒湾一色芦老圃百年木相寻知有处把巻吾已熟
　　题钱朝采设色花
　　眼见春归可奈何一枝花叶自婀娜问他没骨图成后破费胭脂得几多
　　亷让寓斋送春分韵得有字
　　小时逢春爱花栁逐伴年年开笑口年来年去春复春不料侵寻成老丑来如东门遇游女去若河桥别良友明知邂逅两无端未免依违怅分手镜中鬖鬖白发长【上声】门外衮衮红尘走曹生也是不覊徒为饯春归召侪偶朱樱紫笋忆乡味欲致僧厨无一有失路随余学放颠得钱赖尔能沽酒有情相对且沈醉万事苍茫一回首
　　与朱悔人京口一别十二年矣今春相见京师读其游匡庐武当两集喜而有作
　　丁夘桥西蒜山畔江声怒走风帆战两萍一散十二秋流落燕中复相见不怪年光逐飞电不怪青袍尚贫贱怪君颔下鬑鬑须防漆黥乌经百炼开箱示我两巻诗元气入笔何淋漓始知巢父有仙骨岂比岑参空好竒吾今老矣百事错局促人间何处着髯兮肯赋归去来随汝名山办芒屩
　　同朱悔人刘大山魏禹平钱亮功冯文子方灵臯呉山仑汪武曹诸子饮徐尚书碧山堂花下分韵得曹字
　　谢公别墅近城濠载酒曽陪饮兴豪不料故人还客此犹能折柬致吾曹商量未定将归燕【时南宫报罢诸子将次第南归】摇落何堪旧种桃并堕平生知已泪廿年尘土一青袍同悔人禹平雪坪昆绳文子武曹亮功集黄冈王副相书斋雪坪有诗余继和
　　三十年来培防深堦除手植尽成隂可知今日怜才意即是当时种树心天近城南多雨露人从画里指山林一春两度陪公饮自爱婆娑入醉吟
　　三月晦日李寅谷招同人怡园雅集分韵得登字
　　帝城逐人事节物有废兴晦日寻李封吾追杜少陵衰贱众所弃谁如几可慿惟有贫时交不作炭与氷与君生同嵗稍长以兄称君弟【令弟若华余同年友也】即余弟乡书昨同徴丽正聊僦居暮景失飞腾君故得名早顔谢何足輘七龄书擘窠前軰久服膺举塲三十载谓宜鲲化鹏到今困缰锁屈首似我能相国宛平公怜才异孙六舘致一士翕然声价増由来天下贤难以徽墨绳名园卧榻侧兴到便许乗花时速朋曹栏槛俯对凭葱葱万井烟高标见觚棱水光与树色到眼皆鲜澄遂令尘土胸振步疑飞升欲去屡回顾恍然梦游曽西邻张司业【谓寄亭】豪气如陈登夜来致吾徒酒器杂斗升我饮仅小户当筵醉瞢瞢依稀人影外篱落移疎灯明知病酲余前悔后莫惩且复尽今日此欢恐难仍
　　方拱枢徐学人招集竹林僧房用昌黎短灯檠歌韵各赋一首
　　青天不如归路长白日不如灯烛光清谈为洗烦恼毒快比灌顶醍醐凉城西古寺竹林侧浓隂正落邻僧床我今已是无家客芒鞋一双轻防防故人也复念穷途招向此间浮大白不辞醉倒花满前我醉欲借精蓝眠醉中得诗尤纵恣梦入仙山吸空翠长安龌龊胡可居直恋知交未能弃
　　吴西斋农部次前韵见贻结语云有才如此长沦弃再叠韵答之
　　一年暮景晷线长一日暮景桑榆光曷不收身及未死打钟扫地居清凉【李义山云平居忽忽不乐尅意事佛方愿打钟扫地为清凉山行者】人生去住各有志异梦何必非同床儿童门望归客已报骑驴横短防那堪寄食犹淹留看过铜街栁花白新诗忽来慰眼前平沙草色荒千眠我坐无才翻自恣贫女何当饰珠翠感君置我卢杨间世与君平方互弃
　　三叠前韵詶刘若千侍御
　　邍父戆父兼三长十年视草同明光次公淮海特简出不比请郡来西凉【令弟海观去冬由编修简任扬州太守】先生氷衔又继改行且毦笔登南床寄言鳯皇池上客万事何曽由预防股肱耳目皆帝臣亦欲乗时少建白丈夫不退须当前谁能蠢蠢如蚕眠渥洼之产本竒恣孔雀回头失金翠眼中衮衮见诸公不碍江湖有沦弃
　　四叠前韵答钱亮功
　　野鳬颈短鹤颈长鸺鹠昼暗萤夜光尺蠖自伸龙自蛰火防自热凉蝉凉狐狸跳梁虱缘袴触蛮争国蚁鬭床纷纷等是逆旅客琐琐都无善全防一枰袖手姑置之何暇为渠分黒白君方高咏明灯前我亦醉吟氷雪眠两篇一意取自恣不拾零星路傍翠铁枪半叚试相当我用何妨时所弃
　　题梅雪坪小照
　　才名应不让都官心在青松白石间直是相看两不厌对君兼对敬亭山【梅宣城人故云】
　　西厓自编修改授刑垣三首
　　君本澹荡人通籍久华密蓬山坐无事十日九移疾吾尝从之游仡仡勤著述门无闲造请庭有好风日本分分莫逾读书初愿毕俄闻改言路諌草烦史笔官虽号拾遗衮职少缺失功名况时至建白非预必珍重千钧机寜为鼷防发
　　台省初授官半由庶吉士朝廷破成例简畀出久次同舘复同年六人遂居四和鸣自鸾鳯肯作鹰鹯鸷司空城旦书儒者通大意方当觇经术夙抱岂初试
　　事外易持议引喙多激昻设身处局中唯阿无一长其或好生风沽名事矜张快心挟盛气一徃不自量斟酌二者间得失恒相当语黙固有道因时蹈其常先生熟古今兹理固细详蒭荛述所见幸恕狂言狂
　　陈六谦出示汉唐以来诸石刻同张超然林吉人朱北山项霜田家润木分韵得气字
　　吾党陈髯老可畏书法纵横今米芾平生致此盖有由嗜古津津饫余味南游北宦三十载所至穷探自娯慰尊彛欵识拓商周篆铭词藏汉魏源流了了溯河汉清浊离离判泾渭神専志笃物斯聚缾罄囊空穷肯讳问君贪得毋已奢借客旁观似无谓髯虽不畣亦自笑补缀丛残寜有既老夫昨获薛稷书宋搨唐碑传果毅【余近得果毅都尉李汪墓铭六谦极叹赏】手橅指画弗忍释累尔垂涎发深喟君家墨妙堆古香片纸何堪追髣髴人间散轶知何限架上搜罗叹犹未不如各守不贪宝但遇金银粗识气明窗小几零丁帖斜日空庭红紫卉童子烹茶客未归松风正泻涛声沸
　　淮南宋射陵先生及陆太君八十双寿诗
　　海上蓬山山外天老人高竝婺星悬鹿车对挽原偕隠鸠杖同扶又十年防袖儿曹双白髩【谓穉恭孝亷】紫薇家世一青氊沧桑眼见寻常事我识淮南地是仙
　　为杨次也题周兼画
　　秋光澹于水秋水澹于人胭脂何处着一防在朱唇谁识浅深意画时良苦辛
　　题高防亭怡怡园
　　我爱高家好兄弟才名标格两争竒他年离别知不免记取对床听雨时
　　题江隂周氏女郎设色草花
　　野花最好是无名纎手亲烦防染成吹得蜂腰比人痩东风轻薄可怜生
　　荆州兄移寓懒眠胡同篱落林亭颇饶幽致留余过夏归计未成三章遣兴并索西厓西斋共和之
　　且喜全家住帝都未应回首忆江湖燕辞旧社三年主鸦乳新巢四月雏旁舍几楹通曲折轻纱一障隔糢糊君看膝上王文度也爱将车入画图
　　位置槎枒荦确间庭除小步得跻攀心如井底无波水云肖城头没骨山三径未成聊寄迹一枝暂息好乗闲难抛载酒聨吟伴或恐花时费往还
　　两株嘉树赋婆娑老爱流光静里过淡入茶烟新月上浓交碁局绿隂多叶声欹枕潇潇雨影摇窗瑟瑟波莫遣诗成传好事和章祗许共羊何
　　戏题禹鸿胪八瞽图次韩慕庐先生原韵
　　万灶烧松倾漆斛轻薄纷纷画不足一翁高坐称瞽师七子团团列无目然虽无目耳未聋十事传闻九捧腹牛头马脯閙屠肆雌霓【入声】雄虹争卷握鼎彜真赝两诋娸奁轴成亏互翻覆得之隋掌快呈珠失者周闲嗟丧騄【用樊南集中语】何如混沌初不凿大璞全真方是玉可怜多少不盲人白日光中萤烛【出晋书刘颂传】
　　题西斋图二首图为王石谷作
　　何计能寛索米愁一官仓庾也风流画图酷爱王摩诘诗味澹如苏密州【东坡集中西斋诗密州所作西以为黄州非也】世事饱谙殊少味人生闲处直须偷某丘某水依稀似留向归时指钓游
　　买书分俸论千巻种树成隂待十年借问胶西富桑枣何如颍尾长风烟天生才士定多癖君与此图皆可传独有吾诗真被压更无一句敌坡仙
　　苦雨六章
　　暑雨不当怨旱涝各有时我无蝼蚁营趋避将何之屋漏苦见迫一床亦频移昏昏醉梦间起坐浑如痴乱蛙强多事呌跳无停机
　　蛙黾日以亲人迹日以疎他乡惟两弟彼此仍索居【徳尹寓米市润木在椿树胡同】干鹊不报晴扣门得家书苦言蚕麦损正值积涝余寜知京洛间我亦几为鱼谁能褁饭往好友或念余【得家书】
　　我友邻巷居隔絶异乡县六街发暴涨南北天堑限心知骑驴危不及挂帆便冲泥欲过之邂逅不得间却归闭门坐猛雨声连旦残灯如湿萤耿耿栖几案灯明谅何益吾老眼已暗【答西厓】
　　眼昏昼如夜拓窗晴晖重云有时开晨光乍熹微阳乌方洗翅黯黮潜炎威矧乃燕雀曹羽短焉能飞江河如可越与尔将同归
　　黄水欲逆行清淮助流恶司空非一禹出使半台阁似闻水乡民泛泛鸥鳬若野人好竒计稍稍试疏瀹中庭地势洼猥以邻为壑下流靡所放卤莽费开凿天心吾错料静待沟浍涸
　　皇天乃好雨一月月离毕太白方经天浮云为深匿星躔暗中度休咎徴两失井塌槐殒花墙倾枣垂实待兹晴景换秋序向萧瑟莫怪野夫诗虫同一律
