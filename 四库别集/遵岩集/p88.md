<!-- { "loadSidebar": true } -->
　　先生当世之名儒也经淫传癖周情孔思茧丝牛毛之功未知虚斋先生视先生何如也仆晩进末学未能窥先生之蕴然一日从事于章句文义之间不知揣量愿见门下而请益者其心未尝自废也日者承乏东臬思欲一见君子以遂本心而属职事敦迫之际弗克如愿欲拜书门下念身之未能先空言恐不足以干听察而几垂教因循至今末由自达又念守官有次既未得旦夕就见门下而日月其除岁将改也且辱长者之见先敢忘简略僣以书闻伏惟先生鉴其心之诚而宥其迹之慢幸甚幸甚
　　与叶洞庵给事
　　往时同仕于朝虽不及接一日之懽然常于表着之位望见威仪私心起敬以为是足以当天子之严臣而先生竟以直道见斥斥而且废缙绅之士所共嗟愤不俟仆此时渎言之也乐道忘势足已而无待于外则世之嗟愤者虽于情为正于事为义然亦岂为尽得先生之心哉天之生材实难其生之固必有以用之而弃材不用以逆天意则吾君相之责当必有以顺天之意而慰人之望先生亦安能终焉宴息于洞庵之中也哉敬为世道望之久懐裁因循至今心往迹疎伏在鉴原
　　与谢与槐提学御史
　　执事一时伟人也文学政事节行智识今之成名者或得其一而犹未至而执事皆优优乎兼之夫以执事之美之富如此宜乎雄视逺覧虽豪俊特拔之士尚未足以承交于下风况孤陋浅薄如不肖者岂宜扳望声光然执事忘其身之富不察仆之为不肖而辱与之为友使仆亦自忘其身之孤陋而僣托于髙明骚人称乐莫乐兮新相知其谓是矣日者赴臬齐东始知执事督视咸政行部至齐而仆以淹迹故园无由侍往日之欢不胜追恨然执事之齿及不肖姓名者逢人輙致其情是执事未尝一时而见忘也今之衰也乃有交道如执事而仆实当之岂敢但颂以为私德而不勉焉以相副哉山东圣贤之邦也其余教遗风斩然不复可见甚可悼也不揣不肖思以变易其旧习兴起其新志诚不量其力之所不及顾以为此心此理不殊古今则此学之明晦絶续其责固在吾人而非俗之不可变也侧闻执事新受命于朝视京圻之学政不胜吾党之幸古人称建首善自京师始得执事为师鼓动变化其兴也勃然仆之不肖亦将观首善之风以自勉而布之齐鲁之士也既辱相知又守职偶同有可督教时赐惠音此仆之大愿也此仆之大幸也临书向往
　　与蓝北泉御史
　　先生天下之士也某自结髪入朝则知先生之名而愿见焉以年之相后地之相去无由也日者叨命大邦行部东土正圗遵琅琊由莒即墨之郊以至海上求见先生而访所谓牢山者竟为向导者所误问途不审乖此本心不胜怅怏夫不肖虽末由躬谒先生然愿见之诚固已积之数年而始僣通于一日也先生亦宜鉴予之诚而有以教之毋以其愚而不足与有言也不肖虽愚然所窃者大邦风教之责也先生毋亦为邦之士忧乎如此则先生当必有以慰予之所望者矣伏楮无任瞻切
　　与姜艾峰御史
　　往岁聚首京师过辱厚谊雅爱佩服难喻执事按节西行犹得时闻音徽兼承居起及不肖窜身南土跧伏冗宦不敢僣通名姓于交游是以无由继其惓惓之私每引领北向未尝不慨然兴懐于昔游也逺地闲僻无所闻知然执事之宦业光赫声望崇隆着于台端逮及下土虽以不肖之陋亦得闻而知之以慰其私甚幸甚幸日者受事东土猥防贬损牋教重以腆币拜赐感诵知盛德之不忘于往日也只谓东行有期得以攀望门防一尽平生是以不欲以空牍先之不揆贱事鞅掌由西徂东淹越旬朔至莱之日而执事已趋朝矣不胜慊恨兹以试事既毕乃敢斋心肃虑修诚门下伏惟鉴而原之不宣
　　上魏庄渠公
　　自得见君子以来廓若发防始知正学之有所在而此生之几于虚过奉以周旋时有警省不敢防已于流俗之中溺志于技艺之末惟以圣贤之言维持此心虽自知茫无所得然循是不舎或犹有可就正于异时再见之日也思复德言想像道范下懐恋切朝夕靡怠悦而不绎知愧门下某死罪死罪
　　与陈芹山
　　久懐奉不逢便者甚用濶然苏学谕来始得备闻执事居起又知身教之所型范渊学之所渐涵人情大服士习向美足以知大贤之所作为非浅陋无得者所敢望仆闻之益知自愧亦因以黾勉承风将窃附于同志之末不揆甚矣苏君之来出仆望外而入省之日以及卒事之后台察藩臬诸公终始推其贤誉之不置仆深用自喜为平生同游之光且无谬举以欺执事之咎甚幸甚幸执事教学并茂资地已崇固不得久为两浙之崇统未即入登台寺暂借东土一日使仆得奉教周旋则平生倾仰之懐足矣苏君行迫属当扰扰之际临楮不备
　　与张南墅
　　日于栾东庒处闻执事旋节故园急欲致居起而未有其便方怀惓惓而尊教先及无任浣慰仆受事大邦忽及一年矣苟且卤莽于较量文艺之间旷越日月其于学校之政教化之实茫茫乎未之能举也犹诿云日力有所未及然自揆其绵薄之所得虽有余力而亦莫之能举也甚愧甚惧执事辱在交游之中谬为见察者其可无所开导教戒之而第以部内使者之礼泛然待仆耶甚望甚望趋朝之节邂逅可逮尚圗披晤以尽耿耿使路阻修越江渉湖载离寒署想惟吉人所履明神茂相下情幸甚
　　与张东州
　　执事当世之伟人也鹰扬词苑雄视髙举足使羣羽毕伏众喙咸戢然则今之蜚声着藻斐然成名者尚不可以当执事之一顾而谫陋琐蔑如仆乃辱见取焉何也读行部见懐之诗推与过当良非所任不知其恶岂非情蔽于所爱耶大册见贻琼瑰满握莹目怡神尘烦顿濯照乗之珠连城之璧乌足以言宝哉而黙无一言可以附李报砾投愧如之何从刘函山处诵彭彭者车之篇不谓古风既絶而顿续书中复记存贱子岂惟词足以接古人之声而交亦足以亢古人之谊何其盛也临楮瞻切不尽
　　与林希载戸部
　　侧闻荣拜民曹私心殊不能平以为方今士流文学操行如吾少峰者不能以一二数乃不得居侍从列要近而独置之于此耶又念吾子精敏好学之志累于簿牒程课之间不得以专其力而一其思虑则欲一日脱去县邑之繁冗宜无所计台琐省署之间也万金之璧置之下邑之市委巷之肆顾者既少售之【原阙】


















　　裁之敬不宣
　　与呉用宣少参
　　某初自束髪入朝百无所知幸得与君同曹而官因谬从游辱君不以其童子之何知弃遗之且惓惓垂教焉今虽不能有知防然如往日亦窃有一二之知则皆君之所教也安敢忘恨暌违之久无能质君以其所知而求进其所不知也每一念此慨然兴懐闻君拜官湖省与柜山君同地而宦两君之交岂非神之听之使其中和且平哉余独块然守此无与为似何异幽谷之鸟嘤嘤其鸣乎在乔之友而莫得其声之应也诗不云乎宁适不来微我有咎然则余之与君其迹之弗得合者固阻于势之适然而区区之心君其勿之有咎焉可矣临楮瞻切实劳我心别册录诗乃在留都所作身病志衰仕非其好故见之于声者不可勉强君试观之而知其无复骚人豪士之致矣时有便者不惜见报为幸
　　与谢提学
　　不肖苟毕东土试事方其视事之时犹能自强不见困病妄喜以为犹足以騐精力之未耗也日者火证大作头晕耳鸣心忡忡然而不能定常若有物乃知昔者之劳久伏而尽发于是矣山东六郡耳已为困如此况如执事所督畿辅八郡之广人士之众视事又在不肖之后谈笑而毕不烦余力而毕事之后窃闻怡然休泰神力俱完足以见人之材量长短优劣相去远矣如不肖之不敢望执事而去之逺固亦多端何止于此而已然于此亦足以观矣本圗此月中稍稍整理规条与诸生共学而为病所困未能也如何如何向见运司中呈至公移知执事谬以志事见辱夫雍里之博雅好学执事托重焉是也如不肖者旧学既疎而谪宦以来益就荒落何足辱也屡见刘君问之云尚未就草统草脱之日执事裁断润色成编不肖僣引数言以发明执事之意附姓名而行于世则不敢辞且亦不虚执事之辱也若夫志之始终则固自知不足以与于斯文不敢妄承也相望伊迩思念实劳所得时惠教一二不胜大愿
　　复宗兵备龙门
　　向专人裁门下极为草鄙不敬反辱赐书答教拳之谊蔼然可仰泉翁易测日在留都亦得受而卒业矣大抵宗祖程朱二氏之学而参酌用之固宜其説之明而理之正也观者但知多遵用程学而不同于本义殊不知实从彼源流而稍派别耳然则以为背于朱学者不察者也仆苟且毕兹试事百凡踈略过失传布必闻于君子之耳幸有以开示而教之尤为高雅之谊也
　　与唐荆川
　　侧见尊公拜南曹郎之报甚喜使吾子隠不违亲养不废学非子之素志也夫而今乃遂也恨予不得在金陵而拘絷于此也令弟计已成婚田园饘粥之事亦不复以累子之力子其乐哉不审比来尊体病否何如何如子之寡欲省事以义理养心而病不愈者未之有也古称战胜者肥子已无用战矣又何所得癯哉余居此碌碌殊愧吾子在庵君去谅能为一谈之由今追昨其过恶之多不胜其可惭赧而悼恨今惟当常存此心益加警察使后之追今其可惭赧悼恨者渐加少庶久之不已少而渐少犹万一可不至于为小人而已夫以余之诵习章句忽闻诸君之论其于圣贤之学亦能谬言其梗槩而窃知一二然自櫽括其行则未免于小人岂非其言为空言而知乃臆知也然则由是以知大学之所谓致知者信在内而不在外系于性而不系于物而龙谿君之言为益可信矣余力本弱资本下而子往往谬以为可进是非好而不知其恶毋亦诱而振之也乎益友离居弱力下质愈无所诱进而奋发吾子山中所得宜一一见示无为独善在庵君诚良友去此大可怅恨占笔信率不尽此心
　　与王方南郡伯
　　违离台光奄忽逾岁而感念德谊依依如昨向者仗公之灵道路无恐以至歴下践任之后遂及改岁凡百未暇修举而賔兴期近輙复行部而出矣始出之时大患薄力病质不足以堪此劳瘁或增他疾今考阅之事已十毕八九幸而不害殊用自喜恭惟政善民安心用以和身其逢吉遥审尊万福为慰秋仲当莅事棘闱冬初又宜以入觐行颇有不遑之勤然畏此简书诸侯所以朝于天子而述职者也惟下土之民为望耳闻通衢新亭竟成三凤之名公之所以敬礼二子而施及不肖之身者真不可堪然仆向者之言亦自可采何终不见听也前所树立不足以当公之所表章后所勉防未必有以副公之所期待甚用愧惧然而深颂厚德勒之心中则所以自勉者自是益不敢不力矣使仆将不自力以负公犹有道卿之贤也小价南归专为迎致室人东来未能辞絶此路聊复尔一介行李或有资于舆马之费伏借指挥皇恐皇恐临书向往别状更祈留神省察不宣
　　与张少越推官
　　向读执事之文思见其人如隔世然卒获觏止之愿幸何如也向所以思见而不可得者固非特以其文由文以僣窥所蕴谓其蓄积充养宜必有大过人者及乎既见也果慰其心之所思所谓蓄积之深而充养之粹卓乎有道君子也今人多以因文观人为空言岂知言者哉且辱又临下邦其蓄积之所发充养之所施将得以与被其泽而窃闻其风又大幸也向过东郡属贱事方棘不得展此见贤之本心想亦鉴在髙明也价还特此申问居起不宣
　　与胡节推
