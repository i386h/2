<!-- { "loadSidebar": true } -->
　　流球在东海岛间舟行程途不能计自隋大业通道逮唐宋无间元令之致贡莫肯承暨我日握干辟坤效顺献珍凡其国有大典礼来奏皇祖绥以文德嘉与使臣答之累　朝率为常嘉靖御极甲午尝举故事兹戊午正月国世子尚元航卓匄　封四月二日　诏给舍郭一厓君充正使持节行而介者大行李君槐亭八日陛辞九月抵吾省檄诸司刳木为舟舟成为乌■〈虫念〉蠹加以频岁倭奴侵犯海以外不靖尚元闻之愿领封疏其事于　朝下祠部议不允乃再造舟迟回者四载辛酉五月二十有五日祷于海之神放舟而东闰月九日达其国詹吉奉册行礼如　制尚元肃将祗欢飨使臣文与情俱一厓君承朝箴甚谨私惠不归德不留焉事既竣十月九日登舟候风十八日行后二日双神雀宛宛回翔伙长曰兹■〈风贝〉风征也顷之■〈风贝〉风果大□震撼播荡舟若宜若覆在行者五百人皆震□□号二使谕之曰命也第困亦甚矣其去也顺流以西南风其归也遡流截海以东北风灏灏乎淙淙乎无东西南北风一不顺则波浪滔天怒号四起中流而折柁断绠将何恃乎所恃者神天相焉有善示者即续其绠而新其柁五日底定纵其所如入温台望望然以闽山为归及见定海举欣欣然喜曰得生矣十一月二日抵三山二院诸监司郊迎相慰劳曰海上之归乐乎夫坐井观天以天小也今乃知□□为大矣浴日吞舟之鱼背黑则映天眼赤则射波蛟龙变化则云雾阴翳风日晴朗则海波不扬扶桑若木森然岛外云峰黑水上下东隅殊方别种语言饮食槩得其状中朝衣冠威仪为遐陬钦瞩起居尊荣兹行也不为乐乎使于四方不辱君命夫子以为士今郭君使海外还朝报使事诚大丈夫子矣得无纪乎明日授简于不敏乃膺命作而言曰燕礼工歌鹿鸣四牡皇皇者华礼以食之乐以乐之诚以将之故有以得人臣之欢心夷险不二生死不怵郭君使中山不为遥历风涛不为艰其程途所经民情幽隐有司臧慝政事废兴皆在睹记之中书之奏牍所以通下情而达　宸聦是为能忠其职岂直宣德威使夷邦巳乎且闻太夫人垂白在堂倚门而望积忧而危者匪朝伊夕一旦见其子海外生还则母子天性悲喜交集更生之愿谁能喻之诗曰每怀靡及诹谋度询又曰用是作歌将母来谂谓作诗者为知道非乎 

　　○应天府乡试录后序 

　　嘉靖岁巳酉秋维七月六日臣铣臣堥用恭奉上命典应天府试事事既竣乃拜手稽首言曰维皇祖受命有此武功于时考卜宅是锺阳维成祖承烈定鼎燕京两都并峙万方拱极山川连亘几千里相错如绣比入徐淮瞻濠梁仰惟皇祖当昌运而兴顺天应人一时佐命元工雷动云合翼龙以飞皷舞域中肇造区夏及天下底定兴学设科文武并用其繁简异宜加详外眼所以重根本长杼?木枝干也列圣缵图封植人材耆寿俊在厥服暨我圣皇发祥江汉八承祖宗大统懋德建中本人纪明王道配天地嘉惠庠序之事敬一箴训颁于中外临饬臣民语次寻绎久于其道光天之下至海隅经生学子皆克有造其登可者籍奏于宗卿于天子之廷比材汇征需次服官巨细臣工卜斌然布列遐迩寔足以宣休德流渥泽保艾生人翊卫社禝熙洽明昌其亨嘉之会乎皇上吁俊尊帝犹日皇（下有逸文） 

　　○贺藩伯任斋涂老先生督修堤事竣叙 

　　莆故卤地古邑曰蒲田以水患退今去水从莆沧海成田其来旧矣莆去海不二三里许往潮抵僊邑溪海交流漫漶日滋有异人于木兰上厮溪流二支以溉南北洋田中筑石以障潮之入海滨广斥择其要害设堤无虑二百处使田不巨浸可作艺盖大为之坊也自乙卯倭奴入寇决堤田不可以耕耕不得以偿种师旅饥馑并臻而嗷嗷待餔者越八年甚于洪水之灾迨今不加修捍则莆之田又荡然矣癸亥夏天子嘉纳台臣议发内帑金若干自　九重以布惠于海隅苍生与　天同仁极阴之余而阳泽生□公往按饶阳文惠光施威燀旁达赫有声称□□郡城陷　主上闻之轸恤　简命公以行□楚都遵闽关下建滩南盻井邑萧然忉怛咨嗟伤哉编氓何以生生入境内田畴未辟城郭未完公私廨宇未复流亡未集啼饥号寒□尚未巳恻然思所以图之何以章吾　君之惠而亟于所先乎水土不平则百谷不昌故下车布法首劝农桑窖仓粟诘戎兵补敝兴废康保元元以次行之时则有若同知泉州府事谭维鼎莆莫尹天赋福郡经历王坊亟令之修堤事而公则咸勤诰治冐暑相土驱驰于海徼山谷不为烦荒度周慎凡为水益不害我禾稼者务覃其心思佚以使人人忘其劳日稽月成视运同刘汝顺所计数省金万余甲子岁四月朔鸠工秋七月工讫元光中河决瓠子帝临河沈白马玉璧令从官皆负薪塞之司马迁悲瓠子之诗而作河渠书茎矣河之为利害而海为甚焉某尝亲履海坝瞝潮之来也嘘噏万川巨浪浮天泱漭湍悍一泄于尾闾虚而不止如东角遮浪二堤延亘数十里苟罅隙可乘水性衍溢工费湮没冷乎可畏哉今万家乐利皆吾　君之惠而致之莆者公之功不为伟哉公神德天授自龆龄善属文穷坟典而作大雅及裒然登上第嘉尚虞周志文武以宪万邦莅官未朞□果大熟家给人足田甫野叟咸嬉嬉然以为数十年来所希奇事不图今日复见升平之盛外夷屏迹中土乂安桀黠逆曳方正不倒植征休顺应念功载道体天弘化其神如此名实纯粹由兹晋　庙堂所以奉天道调阴阳葆合太和即一方人心达之天下可见矣郡主易公偕莫尹上下勤事欣覩功叙以某谬辱公知好尝职史必能诠次所欲言以垂国志于无绝巳时乃不敢以不文辞谨书其大令作颂者得以观择焉 

　　○赠岳伯陈见吾函表入贺 

　　惟　圣主握干向离御极抚世于今四十有五禩而八月十日金气秋行南极宵现　景命丁卯支干初度贞元迭运由一至于万凡八纮士庶欣欣然以为　圣作物覩古今所希奇何幸生斯际欢娱鼓舞于尧天舜日之下陶陶皞皞而忘其所自内而勋戚九卿各率其属外而王藩世臣岳牧函表进于宗卿以达于　宸聦亦□一二臣卫布乘黄朱以为庭实奉圭兼币以执壤奠　一人垂拱于五位之尊伏谒　阙庭亲觐　天颜鹓班文石搢笏嵩呼手足舞蹈翼如也　陛辞宴以大官锡以宝镪亟臣子之荣遇而　明良之盛典也陈公见吾以次詹吉行□郡易守偕节推周来征用言且致泉漳二郡守意甚恳用职史不敢以不文辞乃作而言曰大君天也天以一气高居旋转而四时五行各宣其令太和流行宇宙间故能循轨而有常人君如天运于上而百官庶司各理其职故能久道而成化兹皆诚也诚则不息不息则富有日新盛德大业至犬哉粤古皇风沕穆若轩羲二帝三王长年膺历胥此道焉尔巳我　圣天子当明昌之期星庆河清之会履　帝位思道恭默神志宁一建极用中以仁寿干天下而天下之寿吾　君者爱之如父母归之如流水辟之江汉萦回遡游浩浩焉朝宗于海莫之能御故中兴之世应期而出诗曰受天之佑于万斯年四方来贺不遐有佐又曰维岳降神生甫及申维申及甫维周之翰于下武知君之眷命于天以为民也而君之道得矣于崧高知臣之降神于岳以为君也而臣之义着矣公辖闽省旬宣屏翰周爰咨诹知我邦濒海艰食为民求生生嘉谋嘉猷入以告吾　君出以语公卿大夫士所以若　天子而赋　明命使良有司致之于民则岳降之意不在兹乎公为名御史所在流闻所去致思若此乎何有敢徼惠一言 

　　○赠丹崖莫父母擢刑部尚书郎叙 

　　夫守令者民之师帅职亲而近民令专城凡大而刑名狱讼钱谷小而鱼塩琐屑咸委命焉故令视守为难而莆之令则居今为尤难焉莆夙称文献自乙卯倭奴犯顺侵轶漳泉福兴四郡相去千余里人民村落被屠磔焚掠不可胜计而袭破兴郡则壬戍腊月尽日也虐焰蔽天肆行杀人城为夷人有而守城皆夷也刘颢于是日领兵到城下兵大溃军门□震德屯兵福清□□不进坐观大败参政翁时器总兵毕高皆□走至癸亥正月廿七日倭乃移营去　国初来未蒙兵燹之祸城之陷也自今日始郡城之陷也自兴化始报至京师　天子恻然轸念乃命铨曹慎简其人以行莫侯承之不以閟毖自阻塞遂就道是年夏始莅官公私廨宇储积荡然一空城无长物令虽欲兴其谁与兴百政废弛孑然一令耳其难有不在令者纾徐容与为艰于易为大于细愽观治乱之原详画兵食之费频年民习于战鬬而轻于移徙视法守为土苴亟之则残宽之则慢酌刚柔之宜而善用之辟之?乱则难理弦燥则难调一非其宜民受其毒又未出膏火也侯德深而不露事治而不扰化流而不蕴民之去也过其半又当清稽版籍之年昕夕披阅以为丁可少也减图二十一赋不可少也则巳蒙　圣恩停征三载复疏以请其志在勤恤康保视民之未宁真犹痌瘝之在身一时监司将卒道吾土者缤纷侯调度有节虽筑城修堤亦躬自为之政平人和百谷用登芇家告给骎骎然有太平之望侯往主刑曹事民挽留而莫释如失怙恃夫有憯怛子惠之实政则必有缼恤明允之实心由此其选泽霈八纮名垂九鼎易易尔昔子产为政于郑舆人有父母之颂孔子以为古之遗爱也城陷后侯首当其难忠勤劳瘁既厥心矣所在令名所去着思不为民之父母乎故特表而出之以为司牧者鉴焉 

　　○月?曾月潭山人叙 

　　余邦夙号文献乙卯倭奴自海外泛洪涛数万里入寇壬戍冬袭破郡城山川土田犹夫初人民则去其半矣室庐煨烬道路藜蒿广汉涂公任斋以藩伯敉宁吾民携柯氏山人曰佩者来相兹土予入谒公公令出见叩之莆灾甚于风水有说乎答以少涉江湖游楚蜀苏吴宣歙间阅地多矣如名山壶公蟠踞数十里突然岿然当正离而立状如端士搢笏九华天马诸峰联络迤逦大海延亘沟河曲折西北多山东南多水得乾坤大势斯为贵予曰朱文公主簿同安望见壶公即豁然曰莆文物繁衍此丈作怪古谶相传水遶壶公山莆阳朱紫半自洪武二百年来不蒙兵燹生殖丰聚才贤辈出以服劳王家得齿上国今有此何也答云天马一枝奔入城中为乌石山相传金■〈豸师〉子即于此山之下置场演武蚤暮兵戍操阅金皷旗帜声容鼓噪而山脉勃然有生意支麓嘉茂世家巨姓多锺祉焉近移北郊东向南露青山若窥探场中城西诸山环迫交戟非利前守岳蒙泉公通城西之水以下东关使血脉宣鬯今淤塞不可舟宜浚之四城隘作重门雉高其旧气蒸而欝皆非利予闻之有合哉作而言曰壶山宾山也往城兼济桥至　国初堪舆家始辟之夫天马一枝北趋绶溪使城□苞则山脉全而水势汇頋乃截山脊为之今绶水东奔合障之南行海潮汐王湖城界是则吞吐天日涵生气为近而昔人之（下有逸文） 

　　○贺郡守易洞皋奏最保留叙 

