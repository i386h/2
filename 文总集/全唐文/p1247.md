<!-- { "loadSidebar": true } -->
    惟公贞方端肃，居敬行简，和而不同，直而不倨。博闻强识，乐善下人。在谏司，陈古今以通讽谕，言发而王度潜润，事行而天下莫闻。及夫给事黄门，厘举典要，壶遂之才未展，士安之病已深。吾道岂穷，大运斯止。呜呼！始公兄祭洒秩功曹迅，并与故相国房公厚善，其终也，赵郡李公华志焉。洎公在庐陵，治行尤异，则故相国崔公甫颂焉。盖伯仲德美，焕乎金石，试为斯文。铭曰：
    惟尧之绪。在汉开楚。导长源兮。比部蕴仁。文公允文。辟儒门兮。重世掌史，迁固惭美。立斯言兮。惟公才明。刚中志行。直道发兮。累佐使臣。一麾牧人。遗爱结兮。给事于中，遭命不融，神理忽兮。邱有夷，渊有实。舟斯失，剑斯没。石不灭兮。
    ○房正字墓志铭
    河观房君讳凛字敬叔者，唐长安令思晦之孙，殷城令齐金之子，相国赠太尉清河公之族子也。兴元元年十月，终于盐官县之旅次，旋窆于楚州宝应之某原。孟子云：“虽有，基不如待时。”扬雄亦称李仲元：“不讠出其志，不累其身。时无仲尼恶乎闻？”若敬叔以五常为师，六学为友，行年五十八，而动不一合，艰屯О，没于道路。噫！孟轲、扬雄其知言者与？始敬叔十岁好学，十五能属文，二十余值陆浑为戒，遁于东南。刘仆射以贤良荐授秘书省正字，常黄门、崔中书继持国柄，方待以儒者之职，属二相薨免，其他当路，君又不能附离，乃卷道退归。每言五经之旨，其道大备，而去圣浸远，义类繁滋，博而寡要，学者罕究，乃撮其异同，各以汇聚，凡三百余篇。草藁未就，遘疾而殁。冉耕废疾，申分胥靡，世道下衰，仁人随之。然与？通人赵郡李遐叔常云：“我思古之人，房行古之道。”房哉房哉。哀哉哀哉！嗣子某，泣序遗烈，请予为志。文曰：
    儒为德本，德实教源。不有达学，孰纂群言。恂恂房君，行直而温。一匡六艺，独立颛门。宜登师度，启迪蒙昏。今也则亡，来者何云。荆棘滋茂，芝兰烧焚。命不可问，吁嗟房君。
    ○明州刺史李公墓志铭
    大历七年冬十月甲子，前明州刺史李公寝疾终于晋陵之无锡私馆。呜呼！公讳长，字某，陇西狄道人。其先自凉武昭王元盛七叶至皇朝工部侍郎岐州刺史义琛，生吏部郎中绾，绾生蔡州长史赠宋州刺史某，某生公。
    公生而聪明，治《左氏春秋》。举孝廉，初任贝州参军，三迁至国子主簿。御史中丞卢弈司察甸服，辟为从事。天宝十五载，大盗覆东周，弈死节，公遁脱而南。会永王都督江左诸军，雅知公才，将置于幕公画，公告不能。无何，果败，君子以公为知几。时肃宗在岐，朝廷擢良吏以慰郡县，不限官次，多即授印绶。丞相韦见素表公可用牧民，诏摄安州刺史，考绩既成，真拜均州治中，迁邓州。康允之叛，南土大扰。公会诸将，以王命讨不臣，尺兵不丧，凶党大坏，宛邓之间，民到于今受其蜴。上方勤恤下民，重二千石之任，不暇登公于朝。由是历随、曹、婺三州，三州辑宁。征傅韩王。王德既宣，出为辛州，又换明州。时越初静，疮痍未复。公务穑劝分，人安怀之。及其去也，如夺乳育。呜呼！公凡历官一十有四，其部符分忧者八。享年七十。其为人也。刚毅宽明，惠和而清。所至之邦，先以礼，后以刑，使人迁善远罪，而不知其止。君子曰：“古之良吏也。”
    初公无允子，命兄子某为后。八年冬十月，某奉公之丧，反葬于河南万安山之阳。夫人博陵崔氏，秦州掾孝之女，既笄而归于我，以宣慈恭顺闻。享年五十，先公而殁。公为明州之二年，以夫人之丧反葬万安，至是焉，礼也。夫惟天地之道可久，若陵谷，则无不迁也。遂铭曰：
    于惟公先，实曰庭坚。作舜五臣，为唐八元。周道不行，伯阳西迁。晋失其政，凉兴勃焉。武昭之孙，宋州之子。如如璧，如松如辛。爰在下位，令闻。帝曰体哉，命牧南鄙。在邓有乱，惟我行师。寇戎既夷，剖符于随。曹无罢人，婺有去思。或傅或藩，受命咸宜。爰自东南，薄言旋归。谓天聪明，胡不遗。节彼万安，松柏丸丸。猗与齐姜，同穴其间。横峙惟松。旁流洛川。铭勒金石，永昭亿年。
    ●卷五百二十一
    ☆梁肃（五）
    ○处州刺史李公墓志铭
    公姓李氏，讳某，陇西成纪人也，字曰公受。其先在晋霸西凉，在魏侯姑臧，长发有光，乃炽而昌。五代生秦王府户曹赠太子舍人某，以恭德垂裕，实公之大父；水部郎中眉州刺史某，以宏材广化，实公之烈考；礼部尚书襄阳席豫，以大名谥文，实公之外祖。
    公生而聪迈，十六以黄老学一举登第，十八典校宏文，二十余以金吾掾假法冠为孟侯湖南从事。给事中贺若察宣慰南方，请公为寮佐。其后宰东阳宣城二县，辟宣歙浙东二府。府主崔侯昭，咨以小大之政，由监察转殿中侍御史。建中初，朝廷厘饬百度，高选尚书诸曹，即拜公金部员外郎，选吏部。张镐节制大梁，请公为介，授检校吏部郎中兼待御史。使辍，遂退耕洛之间。起家除陕州刺吏，换处州刺史，累升至朝请大夫，爵陇西县男。既授代，家于鄱阳，享年四十有八，以某年月日遘疾捐馆。
    夫人武城县君清河崔氏，生一女未龀。公母弟曰丹，有季方之贤，茹哀问卜。以某年月日，奉青车归葬于洛阳某乡原，礼也。
    呜呼！当汉道之盛，贾谊、董生、桓谭、冯衍，皆以高才巨名，或位沦下国，或废落田里，夫岂不遭明时，不识明主哉？盖运有通踬，事有离合，不可以一理言也。惟公有孝友仁谦之德，文学政事之美，卓立不羁之才，竟委迟半涂，僻典荒服，且乏邓攸之嗣，而终管辂之年。时欤命欤？可为恸口哭者已！始公之孤丧过乎哀，丁内艰也。东最之人，饮公惠，悯公荼毒。行泣祭，既除而止。奉归宗之姑，惟敬与爱（下阙）。
    ○越州长史李公墓志铭
    大历已示八月癸丑，故尚书比部郎中渤海李公卒，享年六十，十月某日，权窆于某乡原。呜呼！公讳锋，字公颖，人也。其先自后魏幽州刺史高城公雄，四世至皇朝太常博士善信。善信之孙曰文素，以文章知名，举秀才，历伊阙尉。文素生胜，尉于冯翊之白水，盖公之父也。凤阁侍郎平章事武功公苏味道，其外祖也。
    公器宇魁异，英风明迈，中立不回，旁通多可。初不以禄仕为意，用朋酒知娱，游江湖间，交必一时之选，言必可大之业。相国张平镐之镇江西也，闻而器之，表为协律郎，兼上饶令。公用仁爱恤独，刚明肃豪右。不及一年，上饶之人，如热遇濯。亦既报政，彭城公刘尚书晏以状闻，诏迁晋陵令，为治加上饶一等。郡守李公栖筠尤重之。待以宾礼。时公以发硎之器，连宰二邑，征镇者聆其休风，方招伫不暇。陈宣州少游表言其能，授监察御史，参宣歙军事，事无苛慝。迁殿中侍御史，换工部郎中从事，部无阙政。因条奏至京师，当国者伟公之材，将于朝。公辞未复命遂以侍御史旋介，本使东迁于会稽，与公俱东。
    永泰末，妖贼杀郡将以叛，其帅败亡，贼党诈服。公以单骑往安其民，一旦收隐慝三十人，杀之以徇。三衢之人，道路相庆，人到于今称之。无何，有比部之拜，乃兼越州长史。
    既罢，归休于无锡私第。道有所不通，公淡然自居，其志愈厉。加以率性孝悌，睦亲接士，财必分人，衣无常主。和乐扇于闺门，信让达于家邦。其进也，致身以从政；其退也，卷怀以自牧；其亡也，知与不知，皆为叹息。向非懿识全才，其风可怀，则曷以臻此？予忝从公游也久，故录其实以纪之，因用表墓志。铭曰：
    才宜处贵，德宜受福，允矣比部，曷其不淑。融融和风，绰绰旷度。疏通且仁，柔惠有裕。登车持斧，厥绩方茂。力命暂乖，阴阳已寇。阅川不驻，广厦摧构。夜台阴阴，何日复昼。
    ○冠军大将军检校左卫将军开国男安定梁公墓志铭（并序）
    公姓梁氏，讳慎初，字智周，其先安定乌氏人，高祖宜春郡公讳某，当隋末丧乱，豪杰并兴，其宗人师都，雄据朔方，自号梁王，置百官，以邱宜春为宗正。有唐贞观初，梁亡，宜春首谋，率其党来降拜全紫光禄大夫右金吾卫大将军，赠梁州生左千牛卫讳叔裕。千牛生太子司议郎讳穆之，议郎生顿丘令，名犯肃宗庙讳，顿邱生公。少孤，农家落魄，不得就经学。既冠，有勇力，以弧矢为事，性严简直方，不苟合于时，博物涉史书，览历代成就山川地形攻守奇正之术。
    已而天宝末，函夏寇乱。西平王哥舒翰之守潼关也，公上书论兵势，且劝深壁不战，以挫贼锋。西平异之，命居戏下，表授左武卫胄曹，四迁至左卫郎将。时贼臣当国，而与幕府不协。公曰：“难将至矣。”遂间行而南。无何，西平溃败。公尝善岐国公鲁炅，炅方守襄邓，乃往从之。表迁右羽林中郎将，屡以果锐为军前锋，而搴旗陷坚者四五。敷奏岐下，帝甚嘉之。录前后功，超拜左卫军。加号冠军，封鹑觚县开国公。
    既拜命而告人曰：“徒以蠢尔材力，遭乱乘势，以获爵位。”《传》曰：‘无德而禄，殃也。’吾惧及焉。”遂称疾请告，解印绶退耕于野。春秋若干，以宝应二年秋八月，寝疾于河内，薨于私馆。临殁，顾命允子贲曰：“始爱太行山之阳，将营而老焉。又常惧蹈白刃，不获墓坟。今幸以天年终，宜从吾志，薄葬于此。纵汝不忍为元晏故事，当敛以时服，有棺而无椁可也。”是岁，卜筮不吉。至大历九年冬十二月，贲始奉先公之裳帷以安宅焉。
    夫陈力就列之谓忠，见几不仕之谓智，名遂身退之谓达。全而归之之谓孝。夫如是，宜刊贞石，遗于后嗣，是吾宗也，实能言之。铭曰：
    肃肃鹑觚，敬义直方。履柔履刚。出处行藏。与时弛张。弧矢之利。以从王事。乃行其志。允焯厥位。帝命将军，受兹蒲璧。革金厄。乃蔚乃赫。人鲜克终。公独守冲。缯缴不乃，冥冥高鸿。吁嗟鹑觚，生也有涯，令闻无穷。
    ○舒州望江县丞卢公墓志铭
