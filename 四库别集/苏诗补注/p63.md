<!-- { "loadSidebar": true } -->
　　落落君懐抱山川自屈蟠经营初有适挥洒不应难江市人家少烟邨古木攒知君有幽意细细为寻看经营【谢赫画品画有六法五曰经营位置杜甫诗意匠惨淡经营中】
　　咫尺殊非少隂晴自不齐径蟠【一本作遥】趋后崦水会赴前溪自说非人意曾经入马蹄他年宦游处应指剑山西慎按以上三首施氏原本不载外集编第五巻今从新刻本续补下巻移编
　　赠狄崇班季子
　　狄生臂鹰来见客不会揖踞牀咤得隽借筯数禽入短后掬豹裘犹溅猩血湿指呼索酒尝快作长鲸吸半酣论刀槊怒髪欲起立北方老猘子狂突尚不絷要须此慓悍气压边烽急夜走追锋车生斩活离级持归献天王封侯稳可拾何为走猎师日使羣毛【一作毛羣】泣
　　狄崇班【名失考孙彦同职官分纪淳化二年置内殿崇班在东西供奉侍禁殿直之上先是供奉殿直等有四十年不迁者故特置崇班差定其次授焉】得隽【韩愈诗得隽语时嚣】
　　慎按此诗施氏原本不载外集编第五巻在徐州时作今据此从新刻本续补上巻移编
　　石炭【并引】
　　彭城旧无石炭元丰元年十二月始遣人访获于州之西南白土镇之北治銕作兵犀利胜常云
　　君不见前年雨雪行人断城中居民风裂骭湿薪半束抱衾裯日暮敲门无处换岂料山中有遗宝磊落如防万车炭流膏迸液【一作乳】无人知阵阵腥风自吹散桹苗一发浩无际万人鼓舞千人看投泥泼水愈光明烁玊【一作石】流金见【一作实】精悍南山栗林渐可息北山顽鑛何劳鍜为君铸作百链刀要斩长鲸为万段
　　石炭【水经注石虎作氷井台井深十五丈藏氷及石墨焉石墨可书又然之难尽亦谓之石炭】白土镇【禹贡徐州厥贡惟土五色汉郊祀志王莽使徐州岁贡五色土九域志徐州萧县有永安白土二镇】
　　慎按此诗施氏原本编已未巻首今据本题年月改正









　　苏诗补注巻十七
　　钦定四库全书
　　苏诗补注巻十八　　翰林院编修查慎行撰古今体诗四十七首【起元丰二年已未正月在徐州任三月后移知湖州道中作】人日猎城南会者十人以身轻一鸟过枪急万人呼为韵得鸟字
　　儿童笑使君忧愠常悄悄谁拈白接防令跨金騕褭东风吹湿雪手冷怯清晓忽发两鸣髇相趁飞蝱小放弓一长啸目送孤鸿矫吟诗忘鞭辔不语头自掉归来仍脱粟盐防煮芹蓼何似雷将军两眼霜鹘皎黒头巳为将百战意未了马上倒银缾得兎不暇燎少年负竒志蹭蹬百忧绕回首英雄人老死已【一作亦】不少青春还一梦余年真过鸟莫上呼鹰台平生笑刘表
　　湿雪【埤雅霰闽俗谓之米雪今名濇雪亦曰湿雪】呼鹰台【水经注沔水南有层台号曰景升台表盖游于此太平寰宇记呼鹰台在襄阳邓城县东南一里刘表所筑表常登此鼓琴作乐有鹰来至因名】
　　【乌台诗案轼先与将官雷胜并同官寄居等一十人出猎作诗各一首计十首后批请王定国转示晋卿都尉当输我一筹也王诜字晋卿诜令书表司张遵寄轼诗十一首并后序云子瞻所寄新诗并会猎事迹夸示一时之乐余因回示报乐侍寝清歌者云英等凡十有一人輙效子瞻十家之诗各以其名制词一篇寄子瞻不知却复输此一筹否其意说富贵作乐即无讥讽上件诗不系册子内】
　　附子由次韵
　　将贤士气振令肃军声悄晨登戏马台一试胡騕褭城空巷无人里社转相晓吾公庶无疾但恐园囿小荆榛一焚荡雉兎皆惊矫翩翩白马将手把青丝掉少小事边徼斩刈轻荼蓼殿前赐鞍勒珂月明皎皎自言得所事强暴无不了庙筭本诗书下策禁焚燎当令百炼刚甘就一指绕低回未尝试坐被世人少秋霜一朝下凌厉见鸷鸟为君整骄惰重立穰苴表
　　将官雷胜得过字代作
　　胡骑入云【一作回】中急烽连夜过短刀穿卤阵溅血貂裘涴一来辇毂下愁闷惟欲卧今朝从公猎稍觉天宇大一双铁丝箭未发手先唾射杀雪毛狐腰间余一个一个【大射礼搢三挟一个诗疏引之云搢者插也挟谓手挟之射用四矢故插三于带间挟一以扣而射也荀子负矢五十个个个二字古通用慎按余一个谓尚余一矢也左传成公十六年楚王召养由基与之两矢使射吕锜中项伏弢以一矢复命诗中后四句正用此旧注引杜诗峡口惊猿闻一个似无谓今驳正】
　　台头寺步月得人字
　　风吹河汉扫微云步屧中庭月趁人浥浥炉香初泛夜离离花影欲揺春遥知金阙同清景想见氊车辗【一作碾】暗尘回首旧游真是梦一簪华发岸纶巾
　　【石林诗话诗下双字极难须使五言七言之间除去五字三字外精神兴致全见于两言方为工妙唐人记水田飞白鹭夏木啭黄鹂为李嘉祐诗王摩诘添漠漠隂隂四字如李光弼将郭子仪军一号令之精彩数倍如老杜无边落叶萧萧下不尽长江滚滚来江天漠漠鸟双去风雨时时龙一吟等乃为超絶近时苏子瞻浥浥炉香初泛夜离离花影欲揺春可以追配前作也】
　　台头寺送宋希元
　　相从倾盖只今年送别南台便黯然入夜更歌金缕曲他时莫忘角弓篇【公自注是日与宋君同栽松寺中】三年不顾东邻女【公自注取宋玉】二顷方求负郭田【公自注取季子】我欲归休君未可茂先方议斸龙泉
　　南台【即戏马台以在徐州城南故名】宋希元【爵里失考】
　　种松得徕字【公自注其四在懐古堂其六在石经院】
　　春风吹榆林乱荚飞作堆荒园一雨过戢戢千万栽青松种不生百株望一枚一枚已有余气压千亩槐野人易斗粟云自鲁徂徕鲁人不知贵万灶飞青煤束缚同一车胡为乎来哉然解其缚清泉洗浮埃枝伤叶尚困生意未肯回山僧老无子养防如婴孩坐待走龙蛇清隂满南台孤根裂山石直榦排风雷我今百日客【公自注时去替不百日】养此千岁材茯苓无消息双髩日夜催古今一俯仰作诗寄余哀
　　徂徕【水经注环水又左入于汶水又西南流经徂徕山西山多松栢诗所谓徂徕之松也记曰徂徕山在梁甫奉髙博三县界犹有美松亦曰尤徕之山也名胜志在泰安州东南四十里】
　　作书寄王晋卿忽忆前年寒食北城之游走笔为此诗
　　北城寒食烟火微落花胡蜨作团飞王孙出游乐忘归门前骢马紫金鞿吹笙帐底烟霏霏行人举头谁敢睎扣门狂客君不麾更遣倾城出翠帷书生老眼省见稀画图但觉周昉肥别来春物已再菲西望不见红日围何时东山歌采薇把盏一听金缕衣
　　王晋卿【补録施氏原注王晋卿名诜太原人徙开封自少志趣不羣能诗善画选尚魏国贤惠公主母宣仁高后于神宗为同产主性贤厚不妬忌好读古文章喜笔札晋卿慕东坡相与游从尝为作寳绘堂记多蓄法书名画及自制丹青每为题咏坡以诗对御史台谪黄州晋卿自绛州团练使坐追两秩停废贤惠病神宗复其官以慰主意未防薨遂贬官安置均州元丰七年春徙颖哲宗即位许居京师元祐初自登州刺史复文州团练使驸马都尉与东坡不相闻者七年感叹作诗相属坡和篇真迹在临川王掞子俞家刻于倅防徽宗为端王相与情好最厚既即位自州防御使迁定州观察使】周昉肥【广川画跋李龙眠得周昉按筝图指以问曰人物丰穰肌胜于骨葢画者自有所好哉余曰此固唐世所好诸説太真丰肌秀骨今见于画亦肌胜于骨韩公言曲眉丰颊便知唐人所尚以丰肌为美昉于此时知所好以图之矣】
　　往在东武与人往反作粲字韵诗四首今黄鲁直亦次韵见寄复和答
　　苻坚破荆州止获一人半中郎老不遇但喜识元叹我今独何幸文字厌竒玩又得天下才相从百忧散隂求我辈人规作林泉伴宁当待垂老仓卒収一旦不见梁伯鸾空对孟光案才难不其然妇女厠周乱世岂无作者于我如既盥【一作灌非】独喜诵君诗咸韶音节缓夜光一已多矧获累累贯相思君欲瘦不往我真懦吾侪眷微禄寒夜抱寸炭何时定相过径就我乎馆飘然东南去江水清且暖相与访名山微言师忍粲
　　附鲁直次韵三首【山谷集原题云见子瞻粲字韵诗和答三四反不困而愈竒崛輙次韵寄彭门】
　　公才如洪河灌注天下半风日未尝撄昼夜圣所叹名世三十年穷无歌舞玩入宫又见妬徒友飞鸟散一饱事难谐五车书作伴风雨暗楼台鸡鸣自昏旦虽非锦绣赠欲报青玊案文似离骚经诗窥关雎乱贱生恨学晩曾未奉巾盥昨防双鲤鱼远托郑人缓风义薄秋天神明还旧贯更磨荐祢墨推挽起疲懦忽忽未嗣音微阳归候炭仁风从东来拭目望斋馆鸟声日日春栁色弄晴暖漫有酒盈樽何因见此粲
　　人生等尺捶岂耐日取半谁能如秋虫长夜向壁叹朝四与暮三适为狙公玩臭腐暂神竒喑噫即飘散我观万世中独立无介伴小黠而大痴夜气不及旦低首甘豢飬尻脽登俎案所以终日饮醉眠朱碧乱无人明此心忍垢待濯盥仰看东飞云只使衣带缓先生古人学百氏一以贯见义勇必为少作衰俗懦忠言愿回天不忍效吞炭还从股肱郡待诏图书馆投壶得赐金侏儒余饱暖宁令东方公但索长安粲
　　元龙湖海士毁誉畧相半下牀卧许君上牀自永叹丈夫属有念人物非所玩坐令结欢客化为烟雾散武功有大畧亦复寡朋伴咏歌思见之长夜鸣曷旦东南望彭门官道平如案简书束缚人一水不能乱斯文嫓秬鬯可用圭瓒盥诚求活国医何忍弃和缓开疆日百里都内钱朽贯铭功甚俊伟乃见儒生懦且当置是事勿使氷作炭上帝羣玊府道家蓬莱馆曲肱夏簟寒炙背冬屋暖只令文字垂万世星斗粲
　　【慎按山谷集中三首之外又有次韵答尧民一首次韵闻子瞻得湖州一首陈后山亦有次韵二首今不具録】
　　雪斋【公自注杭僧法言作雪山于斋中】
　　君不见峨眉山西雪千里北望成都如井底春风百日吹不消五月行人如冻蚁纷纷世人争夺中谁信言公似赞公人间热恼无处洗故向西斋作雪峯我梦扁舟入呉越长廊静院灯如月开门不见人与牛【公自注言有诗见寄云林下闲看水牯牛】惟见空庭满山雪
　　雪斋【秦观雪斋记略云雪斋者杭州法慧院言师所居之东轩也始师开此轩汲水为池界石为山又洒粉于峯峦草木之上以象飞雪之集州倅苏公过而爱之名曰雪斋后四年公为彭城复命郡从事毕景儒篆其名作诗寄之于是雪斋之名有闻于时】成都【十道志益州成都府古梁州巴濮庸蜀之地】言公【名法言字无择见淮海集】人牛【归宗牧牛图序云岭上人牛俱不见空留箬笠与蓑衣】
　　以双刀遗子由子由有诗次其韵
　　宝刀匣不见但见龙雀环何曾斩蛟蛇亦未切琅玕胡为穿窬辈见之要领寒吾刀不汝问有愧在其肝念此力自藏包之虎皮斑湛然如古井终岁不复澜不忧无所用忧在用者难佩之非其人匣中自长叹我老众所易屡遭非意干惟有王通堦庭秀芝兰知子后必大故择刀所便屠狗非不用一岁六七刓欲试百链刚要须更泥蟠作诗铭其背以待知者看
　　龙雀环【水经注赫连龙升七年遣将作大匠梁公叱造五兵器锐精利乃咸百链为龙雀大环铭其背曰古之利器呉楚湛卢大夏龙雀名冠神都可以懐远可以柔逋如风靡草威服九区】百链刚【文选岂意百链刚化为绕指柔】
　　【慎按王氏注云诗案曽供此诗胡为穿窬辈四句以诋当时邪佞之人也世所传乌台诗案无此一段附録于此】
　　附子由原作
