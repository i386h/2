<!-- { "loadSidebar": true } -->
　　行约数武，见一神祗，红发红须，手执金鞭当头而至。大声吼曰：“尔乃下界学道未成者，何敢滥上天曹？倘上皇得知，尸无厝所矣。”三缄伏道禀之，神祗飘然向东竟去。三缄曰：“七窍兄其见天上之神祗乎？”七窍曰：“见之矣，但不知此系何神？”三缄曰：“此即纠查善恶之王天君也。”七窍曰：“以吾读书士子，性傲异常。平日存心，不惟不知有阴曹鬼卒，即以天上而论，未尝信其有神。由今观之，上天有神祗，果然不假。”三缄曰：“不信鬼神，多由读书士子倡之，愚顽亦从而和之。直使天下人肆无忌惮，而逆种恶类出。此逆种恶类之罪，所以半归读书士子，而彼不知也。”七窍曰：“月宫历此，尚有多途？”三缄曰：“即在咫尺耳。”七窍曰：“月宫之宽，究竟何若？”三缄曰：“其大无外焉。”七窍曰：“以下而视，不过如筐如篚，岂在天上而不同乎？三缄曰：“日月星辰，变幻莫测，乌可以意计度之？”七窍曰：“不到其间，终难以信。”三缄曰：“尔试往观，自知神明之莫测。”谈谈论论，忽至一处，有大桑一株。七窍曰：“上天亦以桑蚕为事耶？”三缄曰：“是名扶桑，日月之出入于此始，亦于此终也。”扶桑过余，遥见光辉发现。七窍曰：“前之光辉照耀者，其即月宫乎？”三缄曰：“然。”七窍闻是月宫，与三缄忙忙趋至。果然高悬一镜，大不可量，其中丹桂生香，楼阁亭台，错杂不一。首重刚入，仰视台上，嫦娥数辈，宫装仪容，玉笛齐鸣，洋洋入耳。七窍叹曰：“数队嫦娥秀丽，一派音大忠扬，真人间所无，只应天上所有者。”三缄曰：“月宫已睹，可知学道成仙，快乐逍遥高过乎人群否？”七窍曰：“人间富贵，诚不若天上神仙。吾从此归家抛去利薮名场，且学扶衰不老之功，一旦功成，此地自可居处。”三缄曰：“尔能学道，仙种尚在，较之毫无根底者，其修炼为最易焉。”七窍曰：“月宫华荣若此其极，不识瑶池境界又复何如？”三缄曰：“只要尔能掉头颅，欲游瑶池，何难之有？”七窍曰：“兄可导吾视之，以广识见。”三缄遂导七窍向东而来。所行之途，光润可爱。刚近瑶池门外，见二神将像貌森严，凛凛威风，手执降魔玉杵，吼声如雷，曰：“何人敢到此地，欲效东方朔之故事乎？”三缄伏耳数言，二将曰：“如此，速去速来。
　　毋得迟延，为王母所知，罪不尔宥。”三缄唯唯，即导七窍竟入重门。但见左右二池皆玉砌金嵌，一带亚字栏杆，晶光射目。
　　池内水清如镜，蛟龙游动，水浪频兴，五彩莲花，香风扑鼻。
　　池外蟠桃数树，树上有花有实，花红如火，其大如斗，桃色鲜美，坠于枝头。七窍曰：“此桃何大如是？”三缄曰：“是桃也，三千年开花，三千年结实，实非凡种可比焉。”七窍曰：“食此桃者何人？”三缄曰：“凡人世道士修炼成真，朝见上皇，封了仙爵，王母下旨，赴瑶池大宴，命守桃仙子摘取遍赐，必于此日方得食之。”七窍曰：“如此看来。为仙之荣，无异人世之受享爵位也。”三缄曰：“人世爵位虽荣，安及仙爵？”七窍曰：“如何？”三缄曰：“仙爵在乎天上，上天数日，尘世几易春秋。况仙升一品曰金仙，不灭不生，休同天地，几千万载，身躯不朽。岂似人间享寿，如花开放，转眼即谢哉？”七窍曰：“今而知阅历半生，所误诚不少也。”三缄曰：“如尔能将富贵一旦抛弃，洗涤旧肠，从新炼气凝神，成仙尚不难耳。”七窍曰：“谨领兄教，誓必解组归里，苦诵《黄庭》。”三缄曰：“恐尔之耳如绵，一聆妇女言，而道心又废。”七窍曰：“前者为仙之荣目所未睹，即有仙子化导，讲尽为仙乐事，俱属惝恍无凭。兹已亲睹目中，任彼巧言如簧，不能易吾心志。”三缄曰：“如是，尔归，宜辞尔官，急探道旨，先将禁道之示止而不行，即是初入此门一大功德。”七窍诺。
　　三缄于是仍导由天河而返。曲折弯环，远远望见一门，金光四射。七窍曰：“此何门也？”三缄曰：“是乃前所入之南天门也，尔即忘耶？”既到门前，见一朝服朝冠者独坐于此。三缄揖而谢曰：“适承尊神青眼顾盼，已许吾等入门。上天荣华，一一备睹，真所谓海楼蜃市，美不胜收。”朝服者曰：“尔等既羡其荣，宜坚定道心。俟道修成，准尔常来游玩。”三缄曰：“尊神所论，敢不遵之！”出了南天门，一路云霞，五色俱毕。二人搭肩乘上，甚觉逍遥自在。虽人间极贵，其乐不能有斯。顷之，三缄按下云头，拱手作别，曰：“尔归衙内，即速辞官，苦炼道功，他日重逢，自有期也。”七窍依依不舍，把袂而行。三缄曰：“天下之聚散原有一定，尔何作此儿女态耶？”七窍曰：“吾自老道指示，求尔为友，求之数载，不得一见。今幸相晤，约游天府，正宜长相聚首，开我茅塞。俄焉抛弃，吾即欲习大道，又乌乎习之？”三缄曰：“尔归，果能弃绝豪华，真心炼道，吾来与尔朝夕共处。特恐误听人言，又易初衷，则吾未如之何也已。”言已，掌推七窍。七窍惊寤，举目视之，尚在内衙绣幛榻上。
　　珠莲见夫苏转，忙忙询曰：“郎君病乎？”七窍曰：“吾无病也。”珠莲曰：“郎君无疾，何昏聩一至于此？”七窍不答。
　　移时，言曰：“从兹富贵吾真淡如水耳。”珠莲曰：“人生斯世，原为富贵而营谋。谋之不得，贫贱一生。谋既得之，受享一世。胡以宜享之富贵，而反厌弃乃尔乎？”七窍曰：“人世富贵，安及仙爵享于无穷？”珠莲曰：“郎君何所见而云然？”七窍曰：“吾自有所见焉。”珠莲曰：“郎君又为野道所迷弄乎？”七窍曰：“野道即能迷人，岂能致游天府？”珠莲异，究询所以。七窍曰：“吾今日议政归衙，见一中年壮士手捧大镜，叫卖街头。刚欲呼之，倏然力倦神疲，卧于车内。魂离躯壳，遨游坦道。卖镜者徜徉而至，导吾前行。行约数程，一亭直竖。
　　其人导入坐定，即设筵席。盏器非金非玉，皆人世所无。肴馔纷呈，亦目未曾睹。吾问之曰：『是何地乎？』其人曰：『仙府。』吾曰：『既是仙府，宜属天上，吾欲登天一游。』其人曰：『此易易耳。』遂携吾手，由南天入。南天门内，一河阻隔。濯锦者环江而立，牧犊者绕岸而行。吾问之，乃知其为天河。由天河而入月宫，嫦娥数辈，或歌或舞，仙乐齐鸣，媚态娇姿，妙手难绘。由月宫东转，径入瑶池。池中之莲，池外之桃，王母之宫，在在亲为目睹。吾心羡甚，窃欲弃妻辞爵，学道深山焉。”珠莲闻之，恨入骨髓，良久言曰：“其人何名，郎君曾询之否？”七窍曰：“其人非他，即吾前所访之三缄也。嘱吾弃世须急，以习道功。吾将于明晨修下辞王表章，炼道去矣。此次任尔巧词，难挽吾志。”拂然出外，独宿书斋。珠莲是时知七窍之心已坚于道，忙呼李赤等，商其解此迷焉。



                        


第一○四回    化卖镜妖术解迷　导游冥仙子力劝


　　珠莲设下厚筵，呼李赤等入于内室。四妖坐定，珠莲乃言曰：“前日三缄假卖镜之术，招七窍魂魄，上游天府，坚彼道心。七窍苏来，意在辞官，入山修道。其志已决，言无可入。
　　倘不设计以破其迷，则禁道无人，吾等深仇，何能报复？故特设此筵席，问及尔等，看何若以挽七窍入道之心。”蚌母曰：“吾自辱受紫霞，无日稍忘于方寸。幸而尚书衙内，娘母时时团聚。又奈三缄野道假设天府，邀七窍以遨游。七窍遂认为真，爰易名心而起道念。此人一入大道，仇难复矣。吾于此愿出一力，以破其迷焉。”珠莲曰：“老母欲破此迷，其计安在？”蚌母曰：“吾化一卖镜者，仍捧大镜，叫售街头，尔等将吾呼入内庭，来见七窍。如见吾言不合，实时束去吊拷，吾自有说以破之。”珠莲曰：“如是，事不宜迟，迟则彼必辞官，无可救药。”赤鲤曰：“蚌母此计妙不可言。设或不行，又将何若？”蚌母曰：“如行则罢，否则又效三缄故事。”珠莲曰：“今日已晚，明日急宜行之。”商议已定，到了次日，蚌母化三缄模样，手捧大镜，叫售衙前。李赤见之，暗自喜曰：“蚌母妖法果妙。观此所变形容，恰肖三缄卖镜之情矣。”忙忙走至书房，禀于七窍，曰：“衙外有一卖镜者，要与大人言话。”七窍闻禀，喜不自胜，曰：“三缄真吾良友也。前日天宫一别，许吾习道时聚首相传，不料今兹遽来此地。有是良友不弃不才，是吾习道有缘，而仙职可望矣。”遂命李赤迓之使入。李赤领命，假于衙外呼曰：“卖镜者来，吾家大人呼尔入衙。好好回言，切毋有触。”卖镜者曰：“吾自知之，不烦告诫。”于是将衣整整，随李赤入内。由亭转阁，竟到书房。是时，七窍久候门外，目视其人，果与前日形容不差毫末。其人拜见毕，笑而谓曰：“曩者上天之游乐乎？”七窍曰：“承兄携带，高高之境，已能入目而亲切之。常恐分袂以还，难与道兄一晤。不料道兄不弃，今日又得重逢。兄既来斯，谅必有以教弟也。”卖镜者曰：“特因传道而来，未识弟之道心坚否？”七窍曰：“坚如铁石，案上辞表业已作就，只俟明日早朝一奏耳。”卖镜者曰：“如此，足见贤弟心成学道矣。”七窍曰：“道兄此来，其伴我朝夕乎，抑亦暂住者乎？”卖镜者曰：“不能伴弟朝夕，暂住十余日，则必去之。”七窍遂命厨人设筵款待。二人挽手入席，献酬交酢，谈论大道不已。
　　夜则抵足而眠。如此者已数日焉。
　　珠莲一日遣女婢来到书室禀曰：“夫人请大人入内，有话相谈。”七窍曰：“嘉宾在此，恐失陪候。待客倦卧后，入内不迟。”时至午牌，卖镜者身倦而卧。七窍入，谓珠莲曰：“夫人何事相招？”珠莲泣曰：“尔有良友，独不念及妻耶？”七窍曰：“此乃吾之贵客，不敢离左右。候彼倦卧，乃敢偷身一归。”珠莲曰：“贵客何人？”七窍曰：“三缄。”珠莲曰：“彼有何德，尔敬若神明乎？”七窍曰：“是人也道术无穷，仙法高妙。
　　久欲拜彼门下，而恐不吾纳也。何云无德乎？”珠莲曰：“以妾思之，是必野道动以幻境迷人者。妾欲命十余家婢，持索而去，将彼束着，吊拷廊下。郎君以为何如？”七窍曰：“野方外道固以幻境迷人。如系仙子，道法必是高妙，尔焉能束？束之不得，反罪吾之贵客矣，乌乎可？”珠莲曰：“如束不得时，妾与郎君同拜门墙，彼必见谅而喜。”七窍曰：“此事非当儿顽，夫人不可误试。”珠莲曰：“吾必试之，乃能信之。”遂命女婢数人，持索竟去。
