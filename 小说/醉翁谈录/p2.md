<!-- { "loadSidebar": true } -->
　　右儿今蒙取问，为陈枢密争婚事。伏以容貌绝人，贾氏遂私於韩寿；词章高世，文君爱慕於相如。矧丈夫兼而有之，为女子岂其免此？虽是自罹於宪网，尚容历述於厉阶。今者共遇判府制置密学相公，赋性聪明，秉心正直，年少擅穿杨之手，才高收折桂之功，驯游璧沼之间，平步玉堂之上。亲承圣命，振文翁化蜀之风；行秉国钧，作付说相商之雨。伏念儿生会稽之宦族，非户牖之富人。自母与姑，同心合意，方两怀於妊孕，已再约於婚姻。天心默契於人心，男子果先於女子。星郎、织女，岂名子之徒然；吕氏、张家，而世婚之已定。故江总兹因寄食，而缇萦亦略知书。虽未通币帛之仪，料必作瑟琴之眷。况吕星丰奏洒落，未饶冠玉之陈平；才调清高，远迈掷金之孙绰。年逾志学，日望成名。既逢天上玉麒麟，休设人间金孔雀。自误庭闱之旨，几年指望同谐；岂期金石之言，今日变成虚话。大父適宾於上国，洪枢方据於要津，辄恁媒妇之言，遽诺婚姻之请。一闻斯语，几殒厥身，羽翼已成难动摇，恩爱不觉生烦恼。名郎泪落，安能居乎？贱妾神伤，则亦皇皇如也！特伸缱绻，幸少留连。预令青鸟之传音，密约文鸳之结耦。金兽之兰煤已烬，斗转星移；花阶之月影频摇，籁沉人悄。潜开北户，缓步西廊。且喜且惊，如醉如梦。耳边有语，无非海誓山盟；身外无踪，唯有粉香珠泪。既不获奉巾栉之职，不能为参商之星，及到于今，如何则是？夤缘既恶，机巧潜生。不符月下书，必作桑中约。尤胜汉皋之遇，真成淇上之行。脱迹闺门，寄身舟楫。行粮既果，宁辞踪迹漂零；甘旨不供，未免心肠割裂。大江东去，轻舸西飞。回头渐远於稽山，去意直存於剑阁。紫箫声断，空馀烟锁凤凰楼；绿水纹舒，好似风生乌鹊渡。自违梓里，直抵锦城；访遗踪於卖卜之人，寻故事於当炉之女。尤雲殢雨，长成⒋汉佳期；咏月嘲风，不负好天良夕。遽承使命，俾造公庭，摧花挫玉而未敢形容，搦管濡毫而姑陈梗概。倘蒙宥罪，见私我之二天；何以酬恩，愿祝公於千岁。所奉台问，谨用供呈。肖涉虚词，仍甘重罪。谨状。
　　年月日新知连州女孙张氏儿状新饶州通判男待补太学生吕应星
　　右应星伏蒙判府制置公相押下取问，为陈枢密争婚因依，谨从实供状，伏乞赐听。应星伏自两家结好，元指腹於方妊；百岁夫妻，兆齐眉於未诞。迨彼载生而载育，果然一女而一男，曾不踰时，亦应同岁。虽夤缘之天付，亦誓约之人坚，故吕家称唤星郎，而张氏呼名为织女，皆父母心甘而意肯，如鸳鸯声应而气求。矧在婴孩，人指异时之佳耦；未离襁褓，众期它日之良姻。稍总角而有知，已倾心而无外。相亲相近，如驯久狎之鸥；自去自来，似逐双飞之雁。寄食有同於韩信，通家非但於孔融。幼小与偕，绸缪莫甚。又同笔砚，总夸谢氏之能文；甫就冠笄，未遂子平之卑娶。眉来眼去，魄散魂飞。已知夙世之缘，俱有少年之泰。好合定期於鼓瑟，心知不待於挑琴。忽传乃祖之昔书，遽诺它人之箕帚。事不谐矣，我将去之。岂期树倒不知飞，初谓镜圆今复破！仓皇失措，展转无眠。且听青鸾半夜之扣门，尽述香閤春心之饮恨。我心匪石不转也，难忘妻郑之盟；君言在耳而背之，甘作涉淇之约。雅知素操，岂比淫奔。付浮身於一⒓之舟，活去路於半篙之水。拟同燕燕，奴奴寻别垒之栖；欲效鹣鹣，两两望辽空而去。遁迹会稽之路，溯流滟滪之堆。欲访君平，不惮乘槎之远；甘同司马，无嫌涤器之劳。事有自来，情非得已。奉飞符而下逮，即蹑屟以前趋。历述当初许嫁之因，非与薄俗钻窥之比。世上有奇子，倚期仕路以相逢；天下多美妇人，夫岂相门之所少。倘从矜贷，实出保全。一点阳春，若获遂于飞之愿；万间广厦，讵可忘隆覆之恩。敢以悃诚，写於毫楮，若有虚妄，甘伏刑章。俯伏公墀，拱听台旨。谨状。
　　年月日饶州通判男待补太学生吕应星状制置览二人供状，判云：
　　详所供，男女当未育之先，姑舅有通婚之议。盟言当守，信义可嘉。虽昔人必待礼而婚，而古者亦不告而娶。星郎、织女，如旧啻亲。枢府名郎，更新求偶。并放。
乙集卷一 烟粉欢合 
　　○林叔茂私挈楚娘皇都名娼楚娘者，清绝多情态，玩弄笔砚，当吟游春诗曰：
　　破晓寻春缓辔行，满城桃李斗芳英，桃红李白皆粗俗，争似冰肌莹眼明。又有岩桂花诗曰：
　　丹桂迎风蓓蕾开，摘来斜插竟相偎，清香不与群芳并，仙种仍从月裏来。二诗盖自负也。三山林叔茂，初来赴省，一过其家，经数宵，两情相眷，若有不可捨者。林约以‘登第则私挈汝去。’如何省试不遂，又留连月馀，悒怏而别。林博士虽不中选，而志气自若，约後科来。果然再发，到都下，首访旧游。楚娘者，迎门而笑曰：‘事谐矣！妾夜梦一赤文马，驰入我室而逐我，妾攀其鞍，须臾化为龙去而奋于天矣。’林曰：‘余茂午生，赤文马者，应其生肯也；而化龙者，岂其然乎？’相与欢洽。至揭榜，果然高中。及廷对，名位稍低。乃试教官中程，授建昌教授，时逗留已秋暮矣。楚娘曰：‘旧盟不寒耶？’林曰：‘如约。’经营数日，其计巳就。林君佯言‘过平江’，越四日，遣人取楚娘，切负而逃。後经半月馀日，林又言‘自平江归’，至其家，言‘楚娘已失’，相与懊恨者弥日。林曰：‘陈状捕之。’厥妪曰：‘何处捕也？’林君私自喜曰：‘谅无後患。’遂与厥妪辞别以归。至衢城，与楚娘并车以载。及到家，林君之妇李氏稍不能容，而楚娘不无冤焉。又经年馀，乃题书窗上云，名
　　〔生查子〕
　　去年梅雪天，千里人归远；今岁雪梅天，千里人追怨。铁石作心肠，铁石钢犹软；江海比君恩，江海深犹浅。
　　林君之妇，熟视此词久之，乃曰：‘人非土木，胡不能容耶？’遂相与并衾而卧，被数幅。当时好事者，为诗以嘲之云：〔诗曰〕
　　三山城内有神仙，一个夫人一个偏。问口笑时真似品，直身眠处恰如川。并头难叙胸中事，欹枕须防背後拳。王恺石崇池裏藕，分明两个大家莲。醉翁曰：忌克者，妇人之本性也。今也，楚娘题其诃而寓其怨，李氏观其诃而并其衾。江有妃谓嫡亦自悔，其李氏之谓乎。昔裴有敬，人相之谓：‘当娶二妻，可置宠以厌之。’妻曰：‘宁可死，此事莫问也。’卒不许，而果见剋。使其视此，宁无愧耳？呜呼！若李氏，可谓贤乎哉！
　　○静女私通陈彦臣
　　静女者，乃延平连氏簪缨之後。早孤，喜读书。母令入学。十岁，涉猎经史；及笄，议婚不成。邻居有陈彦臣，亦业儒，有执柯者，而母坚不许。自是两情感动，而彦臣往来，时复相挑，静女愈属意焉。因七夕乞巧之夜，静女辄以小红笺题诗一首，赂邻居之妇而通殷勤。
　　〔诗曰〕
　　牛郎织女本天仙，隔涉银河路杳然，此夕犹能相会合，人间何事不团圆？彦臣得诗，咸念若不胜情，许以十五日夜来过。乃和诗一首，复托邻妇以达其意。
　　〔诗曰〕
　　玉质冰肌姑射仙，风流雅态自天然，天心若与人心合，等待月圆人已圆。静女接诗，喜而不寐。待到十五夜，千方万计，欲妈妈之先睡，而候其来也。至一更许，挨门而入，欢意相通，自天而下，事谐雲雨，何异神仙。静女乃复填一词以记。
　　〔词云〕
　　朦胧月影，黯淡花阴，独立等多时。只恐冤家误约，又怕他侧近人知。千回作念，万般思忆，心下暗猜疑。蓦地偷来厮见，抱着郎语颤声低。轻移莲步，暗褪罗裳，携手过廊西。已是更阑人静，粉郎恣意怜伊。霎时雲雨，半饷欢娱，依旧两分飞。去也回眸告道：‘待等奴兜上鞋儿。’
　　自後两意悬悬，匪朝伊夕。至八月十五夜中秋，月色澄彻，桂子飘香，赏月宴罢，静女忽忆彦臣月圆之语，俟妈妈熟睡後，挨门而出，潜身夜窜。適值彦臣与朋旧赏月方归，欲酣未酣，倚门独立，蓦地相通，情倍等美，非天作之合而何？携手相同归，虽生死不顾也。媾欢毕，静女索笔，题诗于寝房之右云云。
　　〔诗曰〕
　　来时嫌杀月儿明，缓步潜身晴裏行，到此衷肠多少恨，欲言犹怕有人听。
　　至夜分，彦臣执手送归。挨门而入，遂为妈妈觉之。自後禁制稍严，而静女含泪，亦不敢出入也。静女既为禁制，不许踰梱。忽一夕，彦臣伺其隙而潜往静女之家，遂讲好以叙前欢。彦臣问：‘夜来曾有梦否？’静女曰：‘无。’彦臣曰：‘何无情也？’静女乃口占一语，名
　　〔武陵春〕
　　人道有情须有梦，无梦岂无情？夜夜相思直到明，有梦怎生成？伊若忽然来梦裏，邻笛又还惊；笛裏声声不忍听，浑是断肠声，
　　二人忘情，不觉语言为母氏所闻，遂亲捉获了，因解官囚之。○宪王刚中花判
　　王刚中，探花郎及第。不数年，出为福建宪。出巡首到延平，撞狱引问彦臣、静女因依。一直招认，并无逃隐；两处合款，更无异辞，而又供状语言成文。王刚中遂问静女：‘能吟此竹帘诗否？’静女遂口占一诗。
　　〔诗曰〕
　　绿筠擘破条条直，红线经开眼跟奇，为爱如花成片段，置令直节有参差。王刚中见其诗，甚为称赏。时值蛛丝网一胡蝶於檐头，刚中指示彦臣云：‘汝能吟此为诗乎？’彦臣遂便吟诗。
　　〔诗曰〕
　　只因赋性太猖狂，游遍名园切尽香，今日误投罗网裏，脱身惟仗花郎。
　　当时刚中拍手称赏。问：‘汝愿为夫妻否？’答曰：‘万死一生，全赖化笔。’刚中即判云：
　　佳人才子两相宜，置福端由祸祸所基，永作夫妻谐汝愿，不劳钻穴隙相窥。
乙集卷二 妇人题咏 
　　○唐宫人短袍诗
　　唐开元中，赐颁边塞军卒寒衣，玄宗乃命六宫美入裁。有一兵士，於短袍中得诗一首云：〔诗曰〕沙场征戍客，寒苦若为眠！战袍经手作，知落阿谁边？
　　蓄意多添线，含情更着绵。今生已过也，结取後身缘。
　　兵士乃以此诗白於主帅。帅进之玄宗。玄宗命以诗偏示六宫曰：‘此诗是谁作？有作者，言之勿隐，吾不汝罪。’有一宫女何氏，自言：‘某。万罪！万死！’玄宗深悯之，乃以何氏嫁於得诗之兵士。成礼之夕，宫人仍谓兵士曰：‘我与汝结今生缘，非後身缘也。’相与讲欢。由此边入无不感念圣恩，尽忠守，边塞为之安宁。
　　金陵真氏有诗才
　　元祐中，有真氏者，本金陵儒家也，美貌又有诗才。三史严灌夫经过，遂与结婚好，载归临安。越数年，无嗣，乃拾其过而出之。真氏慨然登舟，留诗一章为诀。
　　〔诗曰〕
