<!-- { "loadSidebar": true } -->
　　勅朕负荷先业惧徳不明实赖宗藩以屛王室今其亡也何痛如之故皇叔荆南淮南节度大使守太师尚书令兼中书令行荆州州牧荆王先皇帝之弟而朕之诸父于属为尊荆淮之节于镇为重太师三公尚书中书令皆一品于官为崇于爵为贵而王皆享【一作兼】之克有令徳贵而能去其骄富而能守以约名重天下闻于四夷自遘疾以来医祷备至朕尝临省亲为煮药赐赉之物谦而不受话言犹在邈可想焉噫享年六十不谓不夀天之五福不曰不全而朕之所以悼叹之至深者上遵先帝友于之仁而下示朕孝思之至也故诏有司择位号之尤尊美者以追荣之而称朕意焉夫名载册书而不朽泽流子孙而亡穷魂而有知膺我休命可特赠天防上将军依旧荆南淮南节度大使守太师尚书令兼中书令行荆州牧仍加兖州徐州牧追封燕王
　　堂后官李元方可大理寺丞制
　　勅李元方丞相府天下政本也吾任于相者既重则为之选吏也亦艰赏劳劝能皆有优典以尔给事兹乆其勤益着慎不漏泄谨无过差用尔嵗成俾丞卿寺勉图后效无玷宠荣可
　　祠部员外郎直集贤院两浙转运按察使王琪可就转刑部员外郎制
　　具官王琪以儒学官于朝而尝好言天下之利今二浙之广生齿众而物产繁诚可以效汝之材干予之蛊今有司申考绩之旧文乃叙迁之常法尔其能使吾民不劳而邦用给足去吏之贪愚者母害于州县举士之材能者不遗其寒俊厥效苟着信赏岂稽徃其勉哉以率尔职可
　　国子慱士陈淑秘书丞薛仲简尹源太子中舍李随大理评事朱夀昌磨勘改官制
　　勅国家考课之格叙进有常所以示为法之均平而防有司之轻重也及其弊也贤愚并进而功过不明属者命考旧文稍更新制不专累日以为限间须善举而后迁夫选之艰则材者出赏之当则能者劝焉此予之意也今尔等虽以满嵗増秩而皆敏材可称尚有尔知以应新法可
　　前光禄寺丞王简言复旧官制
　　夫王者之有赦所以闵训道之【一无此字】不纯而愚民之陷焉者开其自新之路诱于改过之善而巳然前世议者莫不以数赦为患得非人之无良以赦为幸者欤具官王简言服于朝伦向以罪废屡经肆宜与涤瑕夫过不可以贰赦不可以幸惟勉尔力以赎前羞可登州黄县尉【五字一作主簿】东方辛可宻州司士叅军制
　　具官东方辛朕以信示天下而以禄报有功今尔辛縁死亊而命于官然按察者糺失职而来有请按察吾所诏也不从则不自信念功吾所急也不报则无所劝焉是用易尔防秩优尔俸禄免尔吏责俾尔自安庻防使吾信赏并行而不失可
　　华州郑县尉程炎可泗【一作同】州録事叅军京兆府兴平县尉吕定可鳯翔府左司理叅军制
　　勅自兵兴以来盗贼颇众屡明信赏思以劝能具官程炎等各以敏材试于一尉今有司上尔所获应于赏格聊兹甄録以嘉勤劳夫量功而赏大小异宜勉尔自图余无所爱可
　　大理评事张子庚可大理寺丞制
　　具官张子庚徃临邑政【一作事】近在王畿当夫赋役方繁而盗贼并起凡诸州县之吏能不失职而免于咎者盖亦鲜焉【一作矣】尔考绩有司法当进秩能守厥职是亦可嘉迁尔卿丞勉终县治可
　　舒州推官吕选可大理寺丞制
　　具官吕选国家设官之法由保荐而迁者必试之县政非惟质举者之信否亦以慎临民之选焉以尔乆服官勤今由材举徃服新命将观汝能可
　　殿中丞郭及大理寺丞鲁有立太常寺太祝张昭度等磨勘改官制
　　具官郭及等朕患考绩之不明而使无闻者累乆而幸迁有善者混淆而莫别故申新法不专以日月叙秩而间须保任之举【一作任保之限】非以【一有节字】抑人之进而所以求能者焉汝等无谓今由积日而得次升尚勤后图以俟知者可
　　东头供奉官桑逵可内殿崇班制【先因过犯格磨勘一年今及四年除授】
　　具官桑逵国家命官之术必量功过之分计嵗时之勤以为陞黜法在有司其平不欺其信不渝以尔向因事累格其防课今日月及矣考绩者以时来上还汝所当得者示我不汝防焉可
　　环州石昌镇熟尸牛家族廵检奴讹男万讹可本族都军主制
　　勅万讹世捍边陲继生材武能以威信服其部人今尔父以疾而告休俾尔承家而济美夫忠孝之节不徒守其先业而已亦以奋功名而图富贵焉可
　　审官院令史马登可遂州司户参军充职制
　　马登百司丞史皆有入官之格不惟赏其劳所以劝能者而谨其无过也惟勤与慎可不勉焉可
　　西京左藏库使内侍省内侍押班任守信可遥郡刺史依旧鄜延路驻泊兵马钤辖制
　　勅国家自灵夏不賔边隅多警议者率以为用兵之道任将宜专恩信不乆【一作明】则无以得士心【一无此字】山川不习则不可图胜筭顷【一无此字】自兵宿于野乆而无功此殆将帅数易之过也苟其能者无遽夺焉以具官任守信选以敏材临于戎事肃军捍冦宣力有闻遽以飞章自言满嵗顾乆亲于矢石岂不念于勤劳然而士卒之乐既汝安边隅之情惟汝熟虽欲代汝实难其人所宜旌以郡章仍临旧部体兹委寄服我茂恩可
　　开封府兵曹叅军谢可大理寺丞制
　　具官谢府掾之制凡再嵗而无过失者皆得例迁盖以京师大众之防狱讼尤多能无过焉是亦材也今考尔嵗月法当进秩夫官能有守卑者尤难事之实繁勤则克【一作惟勤则】济勉服明训徃膺宠章可
　　虞部员外郎卢士宏【一作闳】太常博士王揆祠部员外郎秘阁校理张瓌丁忧服阕复旧官制
　　具官张瓌等夫孝子之于其亲也无所不至焉生则养之以禄殁则荣之以名尔等自丁家艰克尽孝道天时屡变礼制以终勉思名无坠厥世可
　　比部员外郎赵宗古谢衍屯田员外郎李琪【一作祺】秘书丞刘元瑜殿中丞马伸磨勘改官制
　　勅具官谢衍等自兵兴以来天下重困盗贼并起狱讼繁多为州县者不亦劳乎夫饥寒者未能衣食而调敛者未能尽除惟处之有方则民不甚弊赖夫勤敏乃克济焉尔等咸以吏材寄予民政録劳考课冝有茂恩可前磁州录事【一作司理】叅军杜釴【一作钺】可衞尉寺丞制
　　朕抚有万国而官羣材不敢专用独见之明而外诏庻寮各举其善具官杜釴举者言尔材堪亲民是用升汝司衞之丞而将用汝临人于治诗云岂弟君子民之父母葢夫善为政者能使其民爱之如此汝能以此亲我民乎徃膺进秩之荣无为举者之累可
　　前杭州司理叅军范衮可衞尉寺丞充堂后官制
　　勅朕观两汉名臣多或出于丞史小吏非夫丞史之能出名臣也乃知古虽吏属亦必选用贤材焉【一有况字】今中书丞相之职比古公府曹掾之制吏员已为简阙欲任其事岂不择人故诏铨衡俾其慎选具官范衮有司来上以尔为【一作有】材进尔诸丞徃率乃职古人可慕无自怠焉可
　　将作监主簿程中行制
　　程中行夫廉耻道缺而贪冒成俗风化之薄乆矣吾思有以励焉故于致仕之制特示推恩之优厚廪给以家居官子孙而世及今尔父至服劳在官以老得谢宜兹懋赏以示宠荣汝尚朂哉无忘济美可
　　祠部郎中沈周可开封府判官制
　　勅具官沈周夫刑狱以禁暴而托狱足以为奸法令以止乱而舞法反以滋害平民者政而败政者吏也知政之术绳吏为先况乎京师号称繁剧凡治繁者贵【一作尚】乎不劳苟知其方在得于要擿奸急吏此非要欤以尔乆列周行屡经任使通于政事俾佐浩穰告汝政弊之多端训汝治烦之有术善思乃职无或废官可
　　绛州防御判官张鋭衞州军事推官汲熈载可大理寺丞制
　　具官张鋭等以尔由学饬身试材于吏服劳既乆荐者屡闻有迩臣之亟称加所司之考实推恩进秩其慎若斯岂不勉哉无回汝守可
　　供备库副使王道卿【一作清臣】可西京左蔵库副使制
　　朕观春秋之际公侯卿大夫之谱至数十世而不絶不徒世其禄尔惟克绍者乃不陨焉近至于唐将相之后能以勲名自继其家者亦众秉笔者记之号称衣冠盛事噫古之大族多良子孙而今独鲜耶抑惟人之勉不勉尔惟汝大臣之子世为名家岂不励焉无俾自坠有司积日兹乃叙进不次之赏能者得之汝其勉哉无忽而怠可
　　前彰信军节度判官禇式可太子中舍致仕制
　　具官禇式昨按察者言尔事【一无此字】有迹而尔方以老自【一无此字】请吾屈言者不防而进尔以秩全尔之归吾之欲成人之美而不欲成人之恶如此汝其休矣知我之仁可
　　祠部员外郎崔峄男庻可试秘书省校书郎【一作试监簿】制
　　崔峄男庻古称不学者之于事譬夫立而面墙与其败政于官孰若劝教之明而养之有素也属者故有司増定廕补之格必由试艺乃得涖官夫不惟为国造士是乃为臣立家此予【一作其】诏也汝其勉之可
　　梓潼县主簿宋文质可国子监丞致仕制
　　具官宋文质壮也服劳晩而登仕老能知止意亦可嘉吾有跻民仁夀之心尔其归安田里之养可
　　驾部员外郎席夷甫可本官致仕制
　　具官席夷甫古者七十而得谢所以优其臣也不任以事而养之于家所以爱老也朕患防耻之缺而尤嘉止足之人隆长老之恩而欲兴孝弟之俗今尔之请朕所褒焉已诏有司録尔之子克安眉夀徃服宠章南劔州司理叅军李孝友责授吉州叅军制
　　具官李孝友不孝之罪国有常刑民愚无知犯者犹鲜况尔被儒服者诵习六经而背夲防亲悖理伤化虽屡经赦宥法欲贷汝而汝之自视夫亦何顔宜屏逺方絶而不齿
　　江南诸路提刑内殿承制柴贻庆可就转礼賔副使制
　　具官柴贻庆传曰夫刑者一成而不变又曰法者天下之至平庻狱之间其可不慎故于国制尤重邦刑择彼监司必叅文武所以借其材敏而佐夫不逮者也惟尔克守其职能济以勤有司质成法应叙进故増荣秩无替前劳可
　　右侍禁乐天锡可率府率致仕制
　　勅具官乐天锡服劳兹乆因疾得衰虽未及于引年嘉自能于知止俾进春宫之率以为归老之荣可
　　大理寺丞袁穆许恢授殿中丞著作佐郎程适授秘书丞制【并磨勘改官】
　　具官程适等国家治民之要其具素备惟奉法守职而免于有过者考其积日皆得叙迁苟有能称岂无懋赏尔等寄予民政咸上嵗成俾登于朝盖用常典若夫异绩在尔勉焉可
　　皇侄仲伉赠官制
　　具官仲伉朕上慿宗社之灵克荷先帝之业思治天下以孝而亲九族以仁今宗正言尔信安郡王之长孙也不幸早世而追荣之典尚未有称朕闻于听【一作闻于朕听】意甚悼焉可
　　秦州推官董彛可太子中舍致仕制
　　勅具官董彛朕向遣韩琦行视边鄙所以宣上恩而下逮抚下情而上通也今言尔有勤未録乆疾自淹夫人之有劳吾岂不念事或【一作有】在逺患于不闻既披奏章宜示宠典可
　　劒州司理叅军董夀可大理寺丞制
　　具官董夀夫法者所以禁民为非而使其迁善逺罪也然世之专于法者不患于不通而患于刻薄岂夫【一无此字】学者之弊欤今尔以学法入官而有能【二字一作复】被荐以【一作施】之临事可不戒哉徃服明恩宜慎汝习可兵部郎中皇甫泌男偁可将作监主簿制
