<!-- { "loadSidebar": true } -->
　　隋州于智门寺起塔十月六日掘基得神七日甘露降于石桥旁之杨树有黑蜂无算来绕之八日旦大雾舍利将之寺天便开朗厯光化县忽见门内木连理过杨树之下甘露五道悬流沾洒舆上既而沈阴舍利将下日便朗照始入函云复合神色状特异有文在其腹曰王兴州使叅军献之日日开匣欲视其头而缩藏不可见勅使著作郎王劭审检便长引颈足恣人反转连日如之乃见有文在其头曰上大王八十七千万年皇帝亲抚视之入于怀袖自然驯狎放诸宫沼及草内还来直至御前每放辄如之
　　襄州于太兴国寺起塔天时阴晦舍利将下日便朗照始入函云复合
　　扬州于西寺起塔州久旱舍利入境其夜雨大洽蒋州于栖霞寺起塔邻人先梦佛从西北来宝葢旛花映满寺众悉执花香出迎及舍利至如所梦焉
　　吴州于大禹寺起塔舍利凡五度江风波不起既至寺放青黄赤白之光获紫芝高二尺余四茎共三葢天时阴晦舍利将下日便朗照始入函云复合
　　苏州于虎丘山寺起塔其地是晋司徒王珣琴台掘得甎函银合子有一舍利浮之鉢水右转四周舍利初发州天降雨未至寺日便出乃有杂色云临舆而行徘徊不散至于塔所空里有音乐之声既而天又阴晦舍利将下云暂开舍利入函云复合先是寺内凿石井井吼二日葢舍利将来之应也
　　衡州于衡岳寺起塔沙门奉舍利自江陵水行二千余里四遇逆风愿定便定四乞顺风皆如所欲初掘基融峯上有白云濶二丈余甚整直来临基所右旋三匝乃散既而阴晦舍利将下日便朗照始入函云复合桂州于缘化寺起塔舍利未至城十余里有鸟千数夹舆行飞入城乃散舍利将入塔五色云来覆之
　　畨州于洪杨乡崇杨里之灵鹫山寺起塔掘得宋末所置石函三其二各有铜函盛二小银像其一有银瓶子盛金瓶疑本有舍利今乃空矣既而坑内有神仙云气之像昔宋主刘义隆之时天竺有圣僧求那跋摩将诣杨都路过灵鹫寺谓诸僧曰此间寻有异瑞兼直王者登临徴应建立终逢菩萨圣主方大修其年冬果有羣燕共衔绣像委之堂内及齐主萧道成初爲始兴太守游于此寺而起白塔陈天嘉三年寺内立碑其文也如此圣主修验于今日
　　交州于禅众寺起塔
　　益州于法圣寺起塔天时阴晦舍利将下日便朗照始入函云复合
　　廓州于法讲寺起塔舍利初发京下宿于临臯沙门梦失舍利是夜廓州有光高数丈从东方来入寺右绕佛塔照及城楼内外洞朗遥望者疑烧积薪光渐西流食顷乃没及定塔基正当光没之所又有香气氲异常瓜州于崇教寺起塔
　　虢州表言州虽不奉舍利亦请众僧行道有一异鸟来集梁上意似听经不惊不动一夜一日乃下止于读经之牀人人赞叹摩挲又擎之以行道法师于佛前爲之受戒良久乃去
　　隋州典籖王威送流人九十道逢舍利尽释其囚千里期集无一违者隋州人于涢水作鱼狱三百既见舍利亦悉决放之余州若此类葢多矣
　　皇帝于此十月之内每因食于齿下得舍利皇后亦然以银盌水浮其一出示百官须臾忽见有两右旋相着二贵人及晋王昭豫章王暕蒙赐蚬勅令审视之各于蚬内得舍利一未过二旬宫内凡得十九多放光明自是逺近道俗所有舍利率奉献焉皇帝曰何必皆是眞诸沙门相与椎试之果有十三玉粟其眞舍利铁防而无损
　　安德王雄等庆舍利感应表【并诏答】
　　臣雄等言臣闻大觉圆备理照空有至圣虚凝义无生灭故虽形分聚芥尚贮金甖体散吹尘犹兴宝刹自释提请灰之后育王建塔巳来未有分布舍利绍隆胜业伏惟皇帝积因旷劫宿证菩提降迹人王护持世界徃者道消在运仁慈废毁慈灯灭影智海絶流皇祚既兴法鼓方震区宇之内咸爲净土生灵之类皆覆梵云去夏六月爰发诏旨延请沙门奉送舍利于三十州以十月十五日同时起塔而蒲州栖岩寺规模置塔之所于此山上乃有钟鼔之声舍利在讲堂内其夜前浮图之上发大光明爰及堂里流照满室将置舍利于铜函又有光若香罏乘空而上至浮图宝瓶复起紫焰或散或聚皆成莲华又有光明于浮图上状如佛像花趺宛具停住久之稍乃消隐又有光明绕浮图宝瓶蒲州城内仁寿寺僧等遥望山顶光如楼阙山峯涧谷昭然显见照州城东南一隅良久不灭其栖岩寺者即是太祖武元皇帝之所建造又华州置塔之处于时云雾大雪忽即开朗正当塔上有五色相轮舍利下讫还起云雾皇帝皇后又得舍利流辉散彩或出或沉自非至徳精诚道合灵圣岂能神功妙相致此竒特臣等命偶昌年既覩太平之世生逢善业方出尘劳之境不胜抃跃谨拜表陈贺以闻
　　门下仰惟正觉覆护羣品济生灵于苦海救愚迷于火宅朕所以至心回向结念归依思与率土臣民爰及幽显同崇胜业共爲善因故分布舍利营建神塔而大圣慈愍频示光相宫殿之内舍利降灵莫测来由自然变现欢喜顶戴得未曽有斯实羣生多幸延此嘉福岂朕微诚所能致感览王公等表悚敬弥深朕与王公等及一切民庶宜更加克励兴隆三宝今舍利眞形犹有五十所司可依前式分送海内庶三涂六道俱免葢纒禀识含灵同登妙果主者施行
　　高丽百济新罗三国使者将还各请一舍利于本国起塔供养诏并许之诏于京师大兴善寺起塔先置舍利于尚书都堂十二月二日旦发焉是时天色澄明气和风静宝舆旛幢香花音乐种种供养弥遍街衢道俗士女不知几千万亿服章行位从容有序上柱国司空公安徳王雄已下皆步从至寺设无遮大防而礼懴焉有青雀狎于众内或抽佩刀掷以布施当人丛而下都无所伤仁寿二年正月二十三日复分布五十一州建立灵塔令总管刺史已下县尉已上废当务七日请僧行道教化打刹施钱十文一如前式期用四月八日午时合国化内同下舍利封入石函所感瑞应者别录如左恒州表云舍利诣州建立灵塔三月四日到州即共州府官人廵厯检行安置处所唯治下龙藏寺堪得起塔其月十日度地穿基至十六日未时有风从南而来寺内香气殊异无比道俗官私并悉共闻及有老人姓金名瓒患鼻不闻香臭出二十余年于时在众亦闻香气因即鼻差至四月八日临向午时欲下舍利光景明净天廓无云空里即雨宝屑天花状似金银碎薄大小间杂雰雰散下犹如雪落先降塔基石函上遍堕寺内城治俱有杂色晃曜金晶暎日时即将衣承取复在地拾得道俗大众十万余人并见俱获又刹柱东西二处忽有异气其色黄白初细后麤如蜂火龙形宛转回屈直上周旋塔顶游腾清汉莫测长短良久乃灭又有四白鹤从东北而来周绕塔上西南而去至二十日已时筑塔基恰成复雨宝屑天花收得盛有一升即遣行参军王亮于先奉献皇帝开花于宝屑内复得舍利三颗甚大欢欣
　　瀛州表云掘地欲安舍利石函时可深六尺许土里忽有眞紫色光现须臾遂灭其土即有黑文杂间成篆书字云转轮圣王佛塔谨表闻知
　　黎州表云掘基安舍利塔于地下得一瓦铭曰千秋万嵗乐未央
　　观州表云舍利塔上有五色云如车葢其日午时现至暮
　　魏州表云所送舍利数度放光复有诸病人或患眼盲或患五内发愿礼拜病皆得愈至四月八日欲下舍利午时天忽有一片五色云香馥非常须臾之间即降金花至九日旦复下银花遍满城池其花大者如榆荚小者似火精人人皆得函盛奉献其日复有一黑狗耽耳白胷于舍利塔前舒左股屈右脚见人行道即起行道见人持斋亦即持斋非时与食不食唯欲得饮净水至后日旦起解斋与粥始吃且寺内先有数个猛狗但见一狼狗无不竞来吠啮若见此狗入寺悉皆低头掉尾当尔之时看人男夫妇女三十余万尽皆不识此狗未知从何而来
　　泰州表云欲下舍利时七日地微动至八日大动兖州表云敇书分送起塔以瑕丘县普乐寺最爲清净即于其所奉安舍利以去三月二十五日谨即经营以爲函葢初磨之时体唯青质及其功就变同玛瑙五色相杂纹彩焕然复于其里间生白玉内外通彻照物如水表里洞朗鉴人等镜其送舍利【缺】
　　曹州表云三月二十九日舍利于子城上赤光现四月五日申时舍利现双树并有师子现五日亥时舍利现金光长七寸六日卯时龙花树现下有佛像俱出六日卯时漆龛板外光明状如金花色六日申时漆龛北板上及佛菩萨双树等形六日亥时舍利精舍里出黄白花光长四五寸八日辰时漆龛板后云雾金光等形状已时漆龛板后娑罗树莲华影佛像众僧师子形等午时塔上五色云现午后漆龛内板上有娑罗双树林楼阁等现九日漆龛内板上叠石垒基文甲后漆龛板外大娑罗树及僧执香罏等形容金佛像现似若太子初生身如黄金色后有三僧身着紫黄法服手捉香罏供养其香气与世香不同每日恒闻
　　晋州表云舍利于塔前放光三度皆紫光色众人尽见杞州表云舍利以三月四日到州十四日辰时琉璃瓶里色白如月须臾之间即变爲赤色至四月二日后变作紫光或现青色瓶内流转一来一去循环不止道俗瞻仰咸共归依实相容仪良久乃散七日午时神影复出变动辉焕于前无异
　　徐州表云舍利二月二十八日至州西一驿宿其夜阴雨舍利放光向州四十五里其净道寺僧向北山看光影从驿所舍利处而来舍利石函葢四月五日磨治讫遂变出仙人二僧四人居士一人骐驎一师子一鱼二自余并似山水之状
　　邓州表云舍利四月六日石函变作玉及玛瑙其石有文现正国徳三字并有仙人麟凤等出
　　安州表云奏寺安置送舍利法师浮业共州官人量度基申时忽有香气氲乘空而至芬芳微妙世未曾有道俗咸皆惊愕随至处所香气遍满至五更方始散尽又至四月八日行道日满供设大斋午时欲下舍利道俗一万余人法师升高座手捧舍利以示大众人人悲感不能自胜即有赤色从师手内瓶口而出便二度放光高一丈又下石函忽有白云团圆如葢正当函上右旋数匝闭讫还当元出之处消灭又塔南先有佛阁当时鏁闭舍利于其下立道场遣二防人看守忽闻阁上有众人行声看阁门仍闭又复须臾复闻行声即走告寺主来共开阁门上验看唯有佛像自外都无所见又下舍利讫日到申时有法师净梵头陀僧净淊于舍利塔后临水岩边爲诸道俗受菩萨戒众人见羣鱼行队游水首皆南出似欲归依多少一万余请二禅师乘船入水爲鱼受戒然水内诸鱼悉回首向船随逐廵行如似听法
　　赵州表云舍利以三月四日到州臣等于治下文际寺安置起塔二日治刹行道舍利于塔所放赤光从未至申更见不同或似像形或似楼阁或见白光乍大乍小廵绕舍利绕瓶行道或隐或显或迟或速官人道俗莫不亲见惊喜号咽沸腾寺内至四日又放赤光曜如金色纵横一尺余紫绿相间前后三度良久乃灭又见一佛像长二尺余坐于莲花趺坐又以二菩萨挟侍长一尺余从卯至已见诸形相道俗四部二万余人咸悉瞻仰
　　豫州表云舍利瓶有白光须臾成五色游转瓶内形相非常又凿舍利铭其石更无异质凿至皇帝一字从上防及竖牵横画随凿之处如刻金所成
　　利州表云舍利三月二十六日夜一更内放光遍照衙内如月
　　明州表云四月八日下舍利掘地安石函乃得一像衞州表云四月三日斋讫舍利金瓶外其色红赤鲜丽殊常或行琉璃瓶底或游瓶侧缘瓶上下光明外照比至八日照灼如初
