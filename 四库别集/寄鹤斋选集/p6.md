<!-- { "loadSidebar": true } -->
　　广东嘉应州黄公度（遵宪），前出使日本为参赞，后为湖南道。近年闲住在家，以能诗名；独据粤之坛坫，时鲜出其上者。至邱仙根内渡，始欲「拔赵帜立汉帜」，遂生龃龉。文人习气，迄今犹然；甚无谓也。黄有「台湾行」云：『城头逢逢擂大鼓，苍天、苍天泪如雨；倭人竟割台湾去！当初版图入天府，天威远及日出处。我高、我曾、我祖父，艾杀蓬蒿来此土；糖霜茗雪千亿树，岁课金钱无万数。天胡弃我天何怒，取我脂膏供仇虏！眈眈无厌彼硕鼠，民则何辜罹此苦！亡秦者谁三户楚，何况闽、粤百万户。人人效死誓死拒，万众一心谁敢侮！成败利钝非所睹，一声拔剑起击柱；今日之事无他语，有不从者手刃汝！堂堂蓝旗立黄虎，倾城拥观空巷舞；黄金斗大印系组，直将总统呼巡抚，今日之政民为主。台南、台北固吾圉，不许雷池越一步！海城五月风怒号，飞来金翅三百艘，追逐巨舰来如潮。前者上岸雄虎彪，后者夺关飞猿猱，村田之铳备前刀。当辄披摩血抒漂，神焦鬼烂城门烧，谁与战守谁能逃！一轮红日当空高，千家白旗随风飘；搢绅耆老相招邀，夹跪道傍俯折腰。红缨竹冠盘锦绦，青丝辫发垂云髾；跪捧银盘茶与糕，绿沈之辰紫蒲桃。将军远来无乃劳，降民敬为将军犒！将军曰来呼汝曹，汝我同种原同胞；延平郡王人中豪，实辟此土来分茅；今日还我天所教，国家仁圣如唐尧；抚汝、育汝殊黎苗，安汝家室毋譊譊！将军徐行尘不嚣，万马入城风萧萧。呜呼将军非天骄，王师威德无不包；我辈生死将军操，敢不归依明圣朝！噫吁嚱，悲乎哉汝全台，昨何忠勇今何怯；万事反覆随转睫！平时战守无豫备，曰忠、曰义何所恃』！此诗可称佳制，手笔实不减仙根。但于讥讽台湾处，未免太抹杀；于夸耀敌军处，未免太贡谀！岂黄君为新学中人，见日本之事事步趋西洋，遂果为倾心耻？不然，何词之过也。夫日本之陷台，台民之冤酷，自有兆众口碑在，无事多赘。至于抚军弃台，敌人上岸，台北、宜兰、新竹绅士如杨士芳、李望洋辈望风送款，诚狗彘之不若！若苗栗诸生徐骧、姜绍祖，则身率义民出入敌人弹雨炮烟之中；而吴汤兴，则为后路之接济：以么么之旅，与敌人支撑三阅月。虽两次复新竹，不克成功；然敌人亦惮之，不敢越雷池一步，何义声之壮也！迨七月间，敌人力添大军，海陆并进；则虽宿将如刘渊亭亦且卷甲而去，视徐、姜、吴诸生之以身殉敌且有愧色，何况他人！其台中、台南心存反侧者，固不乏人；然亦时势使然。亡国之秋，自有狗彘之类；要不可以此概台人。台人之坚韧拒敌，后来诸义民遍处树帜，前后扰攘者五年，死者无万数；固足兴起海内顽懦，不减广东三元里之逐英夷！即当时建议抗敌诸君——如台南许南英等、鹿港施仁思、施菼等，亦多坚守不移；至兵临城下，始洁身内渡。甚至台中失后，尚有往台南谋恢复者。视先时弃军而遁诸君，事权不及而气概过之万万。黄君不此之求，而惟狗彘者津津是道，不大污笔墨也哉！
　　乙未之事，有宋芸子（育仁）「感事」五首，亦蕴藉；录其一云：『茧足返秦庭，台湾未解兵；潜师谋郑管，侵地劫齐盟。星火催和约，楼船息战声；如何闻越甲，不耻向君鸣』！其时俄方逼退辽东，台民变计自主，以拒外人。倭恐和约中散，李鸿章承其意，与孙毓汶内外朋奸，迫皇上钤印依约；且通饬各省毋得济台。诗盖痛其事也。
　　甲午寇起，有万斐然（慎）作「感事留别」十章、一序，亦佳。如云『诗人老去，惆怅奉先之篇；壮士不还，苍凉燕市之筑。而况玉关生入，期诸异时；金错相遗，当兹祖道。子卿足下，令德勤宣；伯之君侯，畴曩足念。随身一剑，绝塞千山；惘惘出门，郁郁谁诉！时也，岛夷俶扰，海氛飘扬；奇肱之飞车薄云，宛渠之螺舟入地。杞侯大去，莒子无归。黎臣失国，徒叹茸裘；箕子佯狂，又看被发。老鸦山圯，马首临江；元菟郡荒，豺牙匝地』。以下不能悉录。存诗二首云：『衣上缁尘剑首斑，十年旧梦落燕山；孑身为客又千里，七发歌成已百艰。元菟郡荒狐啸野，凤凰城老虎蹲关。辕驹局促卿曹贱，一出风尘一破颜』。『昨向王戎墓下回，黄獐歌曲剧增哀！千夫涕泣兴元诏，百代风云广武台。燕雀安能知鹄举，驽骀聊自俪龙媒！好凭十万横磨剑，断得匈奴右臂来』。又有句云：「塚中枯骨袁公路，天下英雄刘使君」。枯骨，如当国诸巨公皆是；或谓袁世凯，世凯犹未足以当之。其刘使君，自注谓「刘铭传」。铭传，以剿捻起家，时多将才；所谓「蓬生麻中，不扶自直」也。及防法来台，殊灭裂，不足观。法军迫鸡笼，各军奋御，刘忽下令撤营退师。曹军门志忠力阻，不从；鸡笼倅梁纯夫伏地哭留，亦不允。及退军不止，至为艋舺团人拦住；鸡笼遂为敌据。幸沪尾有官军所募土豪张阿火——人又谓之阿虎改名李成者，率土勇五百在沪战胜，斩法酋一、法兵六百、花目百人，毁敌船一——外洋谓为大胜，淡水始安；而刘帅谬以为己所布置。故其时台民谣言四起，谓刘公「通敌」，殆甚之之辞；然张秉铨献颂竟谓其撤鸡笼所以救沪尾，与「申报」所播虚词，皆系徇刘帅自辨奏语，曲笔以谀，大无信者。当刘公退军之时，兵备道刘璈列其败迹申详左侯。左薨，公欲图报，遂营谋为巡抚以劾，刘璈戍黑龙江。又清丈台田加赋，台民以致激生民变；至今台人言之，犹共切齿。而外夷顾以为能，江、淮人亦称之；不知使君何以得此声于梁、楚间哉！
　　●诗选（一）
　　诗（上）
　　·诗（上）·
　　五言古体
　　七言古体
　　五言今体
　　七言今体
　　·五言古体
　　鹿溪行
　　旅思二首
　　短歌行
　　猛虎行
　　旅地寒风感怀
　　过大甲溪日暮口号（五、七言）
　　过通霄路偶眺
　　老衢崎
　　红山崎
　　中沥早路
　　门丁谣
　　纪灾行
　　林烈妇行
　　杂怀诗三十首（存十五首选二）
　　杂感五首（选一）
　　到北投寄兄
　　杂诗二首
　　游侠篇，赠林君拱西
　　客处见月有怀
　　秋咏十二首（存六首选二）
　　书堂听读
　　向林十郎峻堂乞酒
　　鹿港卡
　　汛地兵
　　茶肆女
　　海上遇风即事
　　福清路过郑介公故里
　　答李石鹤（清琦）孝廉书，并送北行
　　鹿溪行
　　我行鹿水上，遥望鹿溪东；霁月出深碧，乱山悬半空。东北为肚岭，东南为焰峰；峰峰何奇崛，九十有九重！群峦竞绿缛，万树含翠浓；翠岫破荒起，朵朵青芙蓉。鸟声啼竹林，又闻隔林钟。循溪行不已，人家四、五里；行尽青溪头，万塚乱烟起。沙薯百顷红，芦黍千村紫（芦黍，酿高粱酒甚佳）；谽谺春水桥，迢递夕阳市。登桥望阴翳，云涛互亏蔽；沧海从西来，潮水向东逝。夕霭苍茫时，山海渺无际。
　　旅思二首
　　前路风忽忽，征车寂不发；一出故乡来，回头望城阙。不见乡中人，但见乡中月。
　　花开春已晚，月明人已远；愁心如车轮，长行去不返。欢情如月轮，圆时再不满。
　　短歌行
　　莫照堂前镜，照镜生白发；莫上马头鞍，上鞍见髀骨。富贵而销磨，无异厮养卒；贫贱而销磨，不如长灭没。峨峨者山，洋洋者河；河流无已，不如山高。愚为利役，贤为名劳；富贵繁华，万古蓬蒿！
　　猛虎行
　　南山有猛虎，食人无乐土；悲风飒飒来，山鬼诉穷苦。似诉当初时，被食人不知；筋骨遭狼籍，皮肉受离披。侠儿欲扑之，陷阱不先治；反增猛虎怒，咆哮不可持。攫兽食其■〈鹿外夭内〉，攫人食其脂；当道而蹲距，眈耽常苦饥。行人无所逋，畏虎兼畏狐；狐为虎牙爪，搏噬与之俱。一虐犹难避，两虐将安图！生莫近狐穴，死莫傍虎嵎！生死不自由，前路立踟蹰。
　　旅地寒风感怀
　　北风吹如铁，一夜寒冰结；万山草木枯，十里筰桥折。路上无行人，行人马啼啮；尘壒扑天黄，日色入云灭。村径十三条，条条沙断绝；回首蓟北山，无此霜凛冽。曲腰寒起粟，龟手冻欲裂。磨砚池水干，扫阶雪地洁；佩剑霜有棱，熏笼火不爇。窗外问梅花，冲寒未吐蘖；踟蹰顾行旌，迢遰犹难发。岁月叹蹉跎，谋生计已拙！长大抚头颅，壮怀未豁达；抑郁在人间，貂裘苦难脱！意气百尺楼，风尘受颠越。今古几英雄，销磨嗟未歇；我亦失路人，同声一呜咽！
　　过大甲溪日暮口号（五、七言）
　　两山夹溪出，众水中流分；水落群石起，两山相对奔。一水渡未毕，西海已衔半边日；不辨山容辨水声，水声急驶如雷疾。水挟沙石流滔滔，鲸鱼有脊鲲有尻；风雨春秋发洪潦，一溪万窍生怒号。招招舟子指行路，路在溪中乱石处；陵谷今来几变迁，乱石如山流不去。
　　过通霄路偶眺
　　波涛接远天，沧海接平田；蒲帆片片飞，平地有流船。举头东北望，海面高于山；山巅视海浪，如望山上泉。浪平水深黑，浪涌如雪白；千丈若长蛇，奔驰银练色。晴空无片云，下垂如笠泽；行人惴惴危，海山一线隔。到此万象卑，汪洋在咫尺。
　　老衢崎
　　盘路赴蚕丛，上岘豁平场；下临渺无际，远树但苍苍。蝘蜒势千里，暝见东南冈；西尽沧海阔，东去乱山长。一线红泥坂，深谷散牛羊；谷底有耕田，井密如罫方。人家万松里，岚翠环四傍；长颷起天末，屋古斜照黄。登临极平楚，云物入微茫。直北多关山，巉绝枕重洋；此去路途广，车马似风樯。暮霞半空落，断崖丹赭张；北客驻遐眺，险尽喜康庄！
　　红山崎
　　危云树末生，急客云中行；崚崚千石磴，俯瞰深溪清。万翠攒眼入，一红拍崖平；疏林夹流水，十里一镜泓。言是夏秋际，远山露列城；万井积邱垤，百峰互阴晴。登高望遥阜，想见官军营。忆昔甲申初，此地防夷兵；烽烟倏忽灭，耳有胡笳声。今来开道路，遍志轮蹄程；不久铁车过，平地殷雷鸣。岩谷忽破碎，山海一楸枰。我自催鞭去，秋风马首轻。
　　中沥早路
　　山容隐晓雾，不见山头树；西风早行人，浓浓青草露。十里烟云开，日色前村护；征车一梦中，山鸟啼无数。
　　门丁谣
　　我公在何处，我公在县厅；我公不解事，解事有门丁（一解）。
　　能令我公喜，能令我公怒；指挥不待公，我公殊不恶（二解）。
　　我公下乡村，门丁能攘羊；鸾刀取其血，血是民汁浆（三解）。
　　我公到城市，门丁能作豸；有角不触邪，触取巨象齿（四解）。
　　公若欲催科，门丁张网罗；役夫且慢发，役夫货几何（五解）！
　　公若欲谳狱，门丁几番促；促公复迟公，门包几车粟（六解）！
