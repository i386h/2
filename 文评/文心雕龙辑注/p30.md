<!-- { "loadSidebar": true } -->
　　梓材【书梓材若作室家既勤垣墉惟其涂塈茨若作梓材既勤朴斲惟其涂丹雘】韦诞【文章叙録韦诞字仲将太仆端之子鱼豢尝举王阮诸人以问诞诞对曰仲宣伤于肥戅休伯都无格检元瑜病于体弱孔璋实自粗疎文蔚性颇忿鸷】窃妻受金【司马相如传卓王孙有女文君新寡好音相如以琴心挑之文君窃从户窥心悦而好之恐不得当也夜亡奔相如相如与驰归成都其后有人言相如使蜀时受金失官】嗜酒【扬雄传雄家素贫嗜酒时有好事者载酒肴从游学】敬通【冯衍传衍字敬通显宗即位人多短衍文过其实遂废于家衍与妇弟书数妇之恶有云以室家之故捐弃衣冠心专耕耘以求衣食】杜笃【后汉文苑传杜笃居美阳与美阳令游数从请托不谐颇相恨令怒収笃送京师】班固【班固传大将军窦宪出征匈奴以固为中防军与叅议及窦宪败固先坐免官固不教学诸子诸子多不遵法度吏人苦之】马融【马融传融为梁冀草奏奏李固又作大将军西第颂以此颇为正直所羞论曰马融奢乐恣性党附成讥固知识能匡欲者鲜矣】文举【孔融传融字文举负其高气志在靖难而才疎意广后为曹操所杀】正平【后汉文苑传祢衡字正平少有才辩而气尚刚傲后为黄祖所杀】憁侗【广韵愡恫不得志也】诡诪【晋愍懐太子传贾后将废太子诈称上不和召太子置别室逼饮醉之使潘岳作书草若祷神之文有如太子素意因醉而书之令小婢以纸笔及书草使太子依而写之后以呈帝废太子】倾仄【陆机传机好游权门与贾谧亲善以进趣获讥】贾郭【郭彰传彰贾后从舅也与贾充素相亲遇贾后専朝彰与叅权势宾客盈门世人称为贾郭】詈台【傅传转司隶校尉谒者以训宫为殿内制元位在卿下恚怒厉声色而责谒者谒者妄称尚书所处对百僚而骂尚书以下御史中丞庾纯奏元不敬】讼府【孙楚传楚叅石苞骠骑军事初至长揖曰天子命我叅卿军事因此而嫌隙遂构苞奏楚与呉人孙世山共讪毁时政楚亦抗表自理纷纭经年】管仲盗窃【说苑邹子曰管仲故成阴之狗盗也】呉起【呉起传起闻魏文侯贤欲事之文侯问李克曰吴起何如人哉李克曰起贪而好色然用兵司马穰苴不能过也】谗陈平【陈丞相世家绛侯灌婴等咸谗陈平曰臣闻平家居时盗其嫂事魏不容亡归楚归楚不中又亡归汉今日大王尊官之令防军平受诸将金金多者得善处金少者得恶处平反覆乱臣也贾谊传绛灌东阳侯冯敬之属尽害之注绛灌周勃灌婴也】孔光【汉佞幸传初丞相孔光为御史大夫时董贤父恭为御史事光及贤为大司马与光并为三公上故令贤私过光光知上欲尊宠贤及闻贤当来也光警戒衣冠出门待望见贤车乃却入贤至中门光入閤既下车乃出拜谒送迎甚谨不敢以宾客钧敌之礼贤归上闻之喜】王戎【王戎传戎与阮籍诸人为竹林之游戎尝后至籍曰俗物巳复来败人意戎笑曰卿軰意亦复易败耶后以平吴功封安丰侯南郡太守刘肇赂戎筒中细布五十端为司隶所纠帝虽不问然为清慎者所鄙】邹枚【邹阳传呉王濞阴有邪谋阳奏书諌呉王不内其言于是邹阳枚乗严忌知呉不可说皆去之梁】黄香【后汉文苑传黄香年九嵗失母思慕憔悴殆不免丧乡人称其至孝太守刘防闻而召之署门下孝子香博学经典究精道术能文章肃宗诏香诣东观读所未尝见书】徐干【魏志徐干字伟长魏文帝书伟长懐文抱质恬淡寡欲有箕山之志可谓彬彬君子矣着中论二十余篇成一家之业辞义典雅足传于后】敬姜【国语公父文伯退朝朝其母方绩文伯曰以歜之家而主犹绩惧干季孙之怒也敬姜叹曰昔圣王之处民也择瘠土而处之劳其民而用之男女效绩愆则有辟古之制也】敦书【左传晋侯搜于被庐作三军谋元帅赵衰曰郤縠可臣亟闻其言矣说礼乐而敦诗书】孙武【孙子传孙武以兵法见呉王阖庐阖庐曰子之十三篇吾尽观之矣可以小试勒兵乎对曰可】弸中彪外【扬子法言君子言则成文动则成德何以也曰以其弸中而彪外也注弸满也彪文也】楩柟【陆贾新语楩柟豫章天下之名木立则为大山众木之宗仆则为万世之用】
　　序志第五十
　　夫文心者言为文之用心也昔涓子琴心王孙巧心心哉美矣故【一本上有夫字】用之焉【元脱按广文选补】古来文章以雕缛成体岂取驺奭之羣言雕龙也夫宇宙緜邈黎献纷杂拔萃出类智术而已嵗月飘忽性灵不居腾声飞实制作而已夫有【衍】肖貌天地禀性五才【一作行】拟耳目于日月方声气乎风雷其超出万物亦已灵矣形同草朩之脆名逾金石之坚是以君子处世树德建言岂好辩哉不得已也予生七龄乃梦彩云若锦则攀而采之齿在逾立则尝夜梦执丹漆之礼器随仲尼而南行旦而寤乃怡然而喜大哉圣人之难见也乃小子之垂梦欤自生人以来未有如夫子者也敷赞圣旨莫若注经而马郑诸儒之已精就有深解未足立家唯文章之用实经典枝条五礼资之以成六典因之致用君臣所以炳焕军国所以昭明详其本源莫非【一作外】经典而去圣久逺文体解散辞人爱竒言贵浮诡饰羽尚画文绣鞶帨离本弥甚将遂讹滥盖周书论辞贵乎体要尼父陈训恶乎异端辞训之异宜体于要于是搦笔和墨乃始论文详观近代之论文者多矣至于【一作如】魏文述典陈思序书应玚文论陆机文赋仲治流别范翰林各照隅隙鲜观衢路或臧否当时之才或铨品前修之文或泛举雅俗之旨或撮题篇章之意魏典宻而不周陈书辩而无当应论华而疏略陆赋巧而碎乱流别精而少巧【梁书作功】翰林浅而寡要又君山公干之徒吉甫士龙之辈泛议文意往往间出并未能振叶以寻根观澜而索源不述先哲之诰无益后生之虑盖文心之作也本乎道师乎圣体乎经酌乎纬变乎骚文之枢纽亦云极矣若乃论文叙笔则囿【汪作品】别区分原始以表末释名以章义选文以定篇敷理以举统上篇以上纲领明矣至于割情析采【一作表】笼圈条贯摛神性图风势苞【一作包】防通阅声字崇替于时序襃贬于才略怊怅【元作怡畅王性凝改】于知音耿介于程器长懐序志以驭羣篇下篇以下毛目显矣位理定名彰乎大易之数其为文用四十九篇而已夫铨序一文为易弥纶羣言为难虽复【一作或】轻采毛发深极骨髓或有曲意宻源似近而逺辞所不载亦不胜数矣及其品列【一作许】成文有同乎旧谈者非雷同也势自不可异也有异乎前论者非茍异也理自不可同也同之与异不屑古今擘肌分理唯务折衷按辔文雅之场环络藻绘之府亦几乎备矣但言不尽意圣人所难识在缾管何能矩矱【元脱许补】茫茫往代既沈【一作洗】予闻眇眇来世倘尘彼观也
　　赞曰
　　生也有涯无涯惟智逐物实难凭性良易傲岸泉石咀嚼文义文果载心余心有寄
　　涓子【文选注涓子齐人好饵术隠于宕山着琴心三篇】王孙【汉艺文志王孙子一篇一曰巧心】雕龙【见诸子篇驺子注】腾声【封禅文蜚英声腾茂实】饰羽【见徴圣篇】魏文【魏文帝集有典论论文论方术】陈思【陈思王集与杨德祖书仆少小好为文章迄至于今二十有五年矣然今世作者可略而言也】应玚【应玚集有文质论】文赋【陆机集有文赋】流别【见颂讃篇】翰林【隋经籍志翰林论三巻晋著作郎李充撰晋书李充字度江夏人厯官大著作郎注尚书及周易旨六论释庄论二篇诗赋杂文二百四十首行于世传中不言有翰林论而玉海引翰林论亦云范】毛目【子华子毛举其目尚不胜为数也】缾管【左传挈缾之智注喻小智也庄子秋水篇是直用管闚天】





　　文心雕龙辑注巻十
