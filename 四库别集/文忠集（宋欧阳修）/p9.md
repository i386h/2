<!-- { "loadSidebar": true } -->
　　炎歊郁然蒸午景炽方焰子来清风兴萧萧吹几簟又如沃琼浆遽饮不知厌嗟予学苦晩白首困铅椠危疑奚【一作何】所质孔孟久已窆羣儒窒自私惟子通且赡幸时丐嬴余屡得饱饥歉严严【一作落落】春秋经大法谁敢觇【一本冇譬如天之苍乃欲学而染两句】三才失纲纪【一作纪纲】五代极昏垫盗窃恣胠【一作发】箧英雄争奋劔兴亡两仓卒事迹多遗欠【一作贬】才能纪成败岂暇诛奸僭闻见患孤寡【一作陋】是非谁证验尝欣同好恶遂乞指瑕玷反防华衮褒如誉嫫母艳救非当在早已暴【一作暴恶】何由敛苟能哀癈痼其可惜针砭风舲或许邀湖緑方滟滟
　　虫鸣
　　落叶秋水冷众鸟声已停隂气入墙壁百虫皆夜鸣虫鸣催歳寒唧唧机杼声时节忽已换壮心空自惊平明起照镜但畏白髪生
　　奉答子华学士【一作答韩绛】安抚江南见寄之作【一本无下四字】
　　百姓病已久一言难遽陈良医将治之必究病所因天下久无事人情贵因循优游以为髙【一作政】寛纵以为仁今日废其小皆谓不足论明日畏其大又云力难振旁窥各隂拱当职自逡廵歳月侵隳頽纪纲遂纷纭坦坦万里疆蚩蚩九州民昔而安且富今也廹以贫疾小不加理浸滛将徧身汤剂乃常药未能去深根鍼艾有竒功暂痛勿吟呻痛定肢体胖乃知鍼艾神猛寛相济理古语六经存蠧革侥幸滥官絶贪昏牧羊而去狼未为不仁人俊乂沉下位恶去善乃伸贤愚各得职不治未之闻此説乃其要易知行每艰迟疑与果决利害反掌间舍此欲有为吾知力徒烦家至与户到饱饥而衣寒三王所不能岂特今所【一作独今为】难我昔忝谏列日常趋紫宸圣君尧舜心闵闵极忧勤子华当来时玉音耳尝亲上副明主意下寛斯人屯江南彼一方巨细到可询【一作论】谕以上恩德当冬反阳春我言乃其概岂【一作非】止一方云
　　送张洞推官赴永兴经略司【一本云送张推官掌机宜】
　　自古天下事及时难必成为谋于未然聪者或莫听患至而后图智者有不能未逺前日悔可为来者铭熈熈彼西人老死织与耕狂羝【一作氐】一朝叛烽火四面惊用兵五六年首恶竟逃刑仰頼天子圣乾坤量包并苗顽不率德舜羽舞于庭谓此虽异类有生亦含情藩篱被触突譬若豨与羚驯扰以刍豢可呼随指令称籓效臣职冠带复人形四海得休息疮痍肉新生敢问前孰失恃安而弛兵酒肴为善将循黙乃名卿虑患谓生事髙谈笑难行一方兵遽起愚智共营营上烦天子仁旰食忧吾氓谋议及台皁幽栖访岩扃小利不足为涓流助沧溟大功难速就仓卒始改更徒自益纷扰何由集功名乃知深逺画施设在安平今也实其时鉴前岂非明严严经略府罇爼集豪英千营饱而嬉万马牧在坰相公黄阁老与国为长城张子美而秀文章博羣经从军古云乐知巳士所荣感激报恩义当来请长缨
　　寄圣俞【一作因马察院至云见圣俞于城东輙书长韵奉寄】
　　凌晨有客至自西为问诗老来何稽京师车马曜朝日何用扰扰随轮蹄面顔憔悴暗尘土文字光彩垂虹霓空肠时如秋蚓叫苦调或作寒蝉嘶语言虽巧身事拙防径耻蹈行非迷我今俸禄饱余賸念子朝夕勤盐虀舟行每欲载米送汴水六月干无泥乃知此事尚难必何况仕路如天【一作丹】梯朝廷乐善得贤众台阁后彦聨簮犀朝阳鸣凤为时出一枝岂惜容其栖古来磊落材与知穷达有命理莫齐悠悠百年一瞬息俯仰天地身醯鸡其间得失何足校况与鳬鹜争稗稊忆在洛阳年各【一作各年】少对花把酒倾玻瓈二十年间几人在在者忧患多乖暌我今三载病不饮眼眵不辨騧与骊壮心销尽忆闲处生计易足才疏畦优游琴酒逐渔钓上下林壑相攀跻及身强【一作壮】健姑为乐莫待衰病须扶擕行当买田清颍上与子相伴把锄犁
　　有马示徐无党
　　吾有千里马毛骨何萧森疾驰如奔风白日无留隂徐驱当大道步骤中五音马虽有四足迟速在吾心六辔应吾手调和如瑟琴东西与南北髙下山与林惟意所欲适九州可周寻至哉人与马两乐不相侵伯乐识其外徒知价千金王良得其性此术固已深良马须善驭吾言可为箴
　　天辰
　　天形如车轮昼夜常不息三辰随出没曾不差分刻【一本有其行一何勤干健贵于易两句】北辰居其所帝座严尊极众星拱而环大小【一作小大】各有职不动以临之任德不任力天辰主下土万物由生殖一动与一静同功而异域惟王知法此所以治万国
　　再和圣俞见荅
　　两畿相望东与西书来三日犹为稽短篇投子譬瓦砾敢辱报之金褭蹄文章至宝被埋没气象往往干云霓飞黄伯乐不世【一作并】出四顾骧首空长嘶嗟哉我岂敢【一作能】知子论诗【一作经】赖子初指迷子言古淡有真味太羮岂须调以虀怜我区区欲彊学跛鼈曽不离汚泥问子初何得臻此岂能直到无阶梯如其所得自勤苦何惮入海求灵犀周旋二纪陪唱和凢翼每竝鸾皇栖有时争胜不量力何异弱鲁攻彊齐念子京师苦憔悴经年陋巷听朝【音潮一作晨】鸡儿啼妻噤【一作嘻】午未饭得米宁择秕与稊石上紫豪【一作毫】家故有剡藤莹滑如玻瓈追惟平昔念少壮零落生死嗟分睽一挥累纸恣奔放骏【一作有】若驾骆仍骖骊腹虽枵虚气豪横犹胜謟笑病夏畦名声不朽岂易得仕宦得路终当跻年来无物不可爱花发有酒谁同擕问我居留亦何事方春苦旱忧民犁
　　感春杂言【一本题下有和吕公着】
　　鸣鸠兮屋上雀噪兮檐间百鸟感春阳有如动机闗雄雌相呼和日夕聒聒不得闲砌下两株树枯条有谁攀春风一夜来花叶何斑斑乃知天巧夺人力能使枯木生红顔奈何人为万物灵不及草木与飞翾自从春来何所觉但怪睡美不觉白日髙南山行逢百花不着眼岂念四气如囘环却思年少忆【一作念】前事虽有驵骏难追还奈何来日尚可乐曾不勉彊相牵扳渌酒如春波黄金为谁悭人生一世中一步【一作笑】百险艰俟河之清不可得聊自歌此讥愚顽
　　庐山髙赠同年刘中允归南康
　　庐山髙哉几千仭兮根盘几百里嶻然屹立乎长江长江西来走其下是为扬澜左里【一作蠡】兮洪涛巨浪日夕相舂撞云消风止水镜净泊舟登岸而逺望兮上摩青苍【一作云霄】以晻霭下压后土之鸿厖试往造乎其间兮攀縁石磴窥空谾千岩万壑响松桧悬崖巨石飞流淙水声聒聒乱人耳六月飞雪洒石矼仙翁释子亦往往而逢兮吾尝恶其学幻而言哤但见丹霞翠壁逺近映楼阁暮鼓晨钟杳霭罗幡幢幽花野草不知其名兮风吹露湿香涧谷时有白鹤飞来双幽寻逺去不可极便欲絶世遗纷痝羡君买田筑室老其下插秧盈畴兮酿酒盈缸欲令浮岚暖翠千万状坐卧常对乎轩窓君懐磊砢有至宝世俗不辨珉与玒策名为吏二十载青衫白首困一邦宠荣声利不可以苟屈兮自非青云白石有深趣其气兀硉何由降丈夫壮节似君少嗟我欲説安得巨笔如长杠
　　送徐生【一作徐无党】之渑池
　　河南地望雄西京相公好贤天下称吹嘘死灰生气焰谈笑暖律囘严凝曾陪罇爼被顾盼罗列台阁皆名卿【一作才能】徐生南国后来秀得官古县依崤陵脚靴手板实卑贱贤儁未可吏事绳擕文百篇赴知己西望未到气已增我昔初官便伊洛当时意气尤骄矜主人乐士喜文学幕府最盛多交朋园林相映花百种都邑四顾山千层朝行緑槐听流水夜饮翠幙张红灯尔来飘流二十载鬓发萧索垂霜氷同时并游在者几旧事欲説无人应【一作譍】文章无用等画虎名誉过耳如飞蝇荣华万事不入眼忧患百虑来填膺羡子年少【一作少年】正得路有如扶桑初日升名髙场屋已得儁世有龙门今复登出门相送亲与友何异篱鷃瞻云鹏嗟吾笔砚久已格感激短章【一作章句】因子兴
　　葛氏鼎【一本有歌字】
　　大河昔决东南流萧条东郡今遗湫我从故老问其由云古五鼎藏髙丘地灵川秀草木稠郁郁佳气蒸常浮惟物伏见数有周秘藏竒怪神所搜天昏地惨鬼哭幽至宝欲出风云愁荡摇山川失维陬九龙大战驱蛟虬□然岸裂轰云骉滑人夜惊鸟嘲啁妇走抱儿扶白头苍生仰叫黄屋忧聚徒百万如蚍蜉千金一扫随浮沤天旋海沸动九州此鼎始出人间留滑人得之不敢収竒模古质非今侔器大难用识者不以示世俗遭揶揄明堂防朝飨诸侯饔官百品供王羞调以五味烹全牛时有用舍吾无求二三子学雕琳球见之始惊中叹愀披荒斵古争穷搜苦语难出声咿嚘马图出河龟【一作龙】负畴自古怪説何悠悠嗟吾老矣不能休勉彊作诗慙效尤
　　太白戯圣俞【一作读李白集效其体】
　　开元无事【一作太平】二十年五兵不用太白闲太白之精下人间李白髙歌蜀道难蜀道之难难扵上青天李白落笔生云烟千竒万险不可攀却视蜀道犹平川宫娃扶来白已醉醉里诗成醒不记忽然【一作来】乗兴登名山龙咆虎啸松风寒山头婆娑弄明月九域尘土【一作下防尘世】悲人寰吹笙饮酒紫阳家紫阳真人驾云车空山流水空流花飘然已去凌青霞下看【一作堪笑】区区郊与岛萤飞露湿吟秋草
　　边户
　　家世为边戸年年戒不虞儿僮习鞍马妇女能弯弧边尘朝夕起敌骑蔑如无邂逅輙相射杀伤两常俱自从澶州盟南北结欢娱虽云免战鬬两地供赋租将吏戒生事庙堂为逺图身居界河上不敢界河渔
　　梅圣俞寄银杏【一作和圣俞银杏见寄代书之作】
　　鵞毛赠千里所重以其人鸭脚虽百个得之诚可珍问予得之谁诗老逺且贫霜野摘林实京师寄时新封包虽甚微采掇皆躬亲物贱以人贵人贤弃而沦开缄重嗟惜诗以报慇懃
　　与子华原父小饮坐中寄同州江十学士休复
　　歳晩忽不乐相过偶乗闲百年才几时一笑得亦艰有酒醉嘉客无钱买娇鬟问予官何为侍从聨朝班朝廷多贤才何用蒯与菅白髪垂两鬓黄金腰九环奈何章绶荣饰此木石顽于国略无补有惭常在顔幸防二三友相与文字间江子独舍我【一作是】髙鸿去难攀秋风动沙苑郡阁当南山吟咏日多暇诏条寛可颁寒云雪【一作暮】纷糅幽鸟春绵蛮胜事日向好思君何时还
　　述懐
　　歳律忽其周隂风惨辽夐孤懐念时节朽质惊衰病忆始来京师街槐緑方映清霜一以零众木少坚劲物理固如此人生宁久盛当时不树立后世犹讥评顾我实孤生饥寒谈孔孟壮年尤勇为刺口论时政中间防选擢官实居谏诤岂知身愈危惟恐职不称十年困风波九死出槛穽再生君父恩知报犬马性归来见亲识握手相吊庆丹心皎虽存白发生【一作日】已迸慙无羽毛彩来与鸾凰并铩翮追羣翔孤唳惊众听严严玉堂署清禁肃而静职业愧论思文章慙诰命厚顔难久居归计无荒径偷闲就朋友笑语杂嘲咏欢情虽索寞得酒犹豪横羣居固可乐宠禄尤难幸何日早収身江湖一渔艇
　　和刘原父澄心纸【一作奉赋澄心堂纸】
