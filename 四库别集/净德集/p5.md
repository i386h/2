<!-- { "loadSidebar": true } -->
　　一末禁以前陜西客旅得解盐并药物等入川买茶所过州县俱有一重税钱及至将茶出川沿路又纳过税以此税课大段増羡自茶法施行以后商旅更不兴贩所收税钱絶少【原注熈宁七年未禁茶法兴元府收七百四十万住税每斤六文歳收四万七千贯次年所收才及一二】纵有各人在官场贩茶往别州军虽明纳税钱其钱逐处畏惧茶司势力及欲贪分息钱往往将税钱转作茶息以此税课颇有亏减其所得茶税钱亦不曽拨还转运司却滚作岁课闻奏
　　一陜西之民食茶有定数茶司为贪羡息般运过多出卖不尽逐州有亏年额处却于每斤上添起价直务要岁课余羡往往亦配卖与人户乃是茶之害非独在蜀亦巳流及秦陜【原注凤州今岁卖茶凖茶同指挥每州添一百文】一通判系按察之司令佐皆在县令之上今来却计所卖茶货与牙子等均分息钱亏损亷节畧无愧耻一盗及二贯文徒一年仍出赏钱五贯今将钱八百文买茶四十斤者【原注毎斤二十文】不幸被捉亦徒一年出赏钱三十贯是贩茶之罪过于为盗于理不通递铺文字于外界军机或非常贼盗日行四百里马递日行三百里违二日徒一年茶递往来并日行四百里违一日徒一年立法太重有损治体
　　一雅州名山县监茶官但发及一万防即转一官知县亦减三年磨勘且计纲发茶殊非常事冐滥颇为侥幸
　　一茶禁之害日久日积朝廷所得者岁有一百万缗而失陷商税亦数十万今若推广恵泽罢去利许令通商则百姓荡无禁碍商旅大段通行秦陜客人入川随行物货已收一重税钱其卖茶先收住税买茶又收过税则一岁之收必数十万贯每防直十贯者收长引钱一贯文不及防者计斤收钱又须有数十万贯亦可充折茶司一岁之息但责成都利州运司令依律应副熙河则百事简便公私两得惟桩畱博马茶若干万防令铺兵般运重沿边私贩之禁则于马事并无妨阙而朝廷恩徳及民最深
　　一若谓以茶博马川茶未可通商縁李杞立法之初只认四十万贯应副熙河后来蒲宗闵等渐贩布贩盐添及六十万贯李稷陆师闵又増至一百万贯今则岁献二百万贯亦只以四十万贯应副熈河且倚法刻民亦可增及千万恭惟圣朝治道曰从仁厚若指挥茶司只得岁入一百万贯不须出剰则茶官不敢过有掊刻仍不许俵米与有茶之家若俵本钱勿令出息买则添原估卖则减旧价并已罢博易茶场及诸般货物并不得收买所有般载尽差茶递铺更不得差雇人戸免令赔费及罢官员均分息钱仍令将茶税钱拨还运司稍减滥刑渐抑重赏严戒陜西州军不许添价配卖如此则茶之害十分亦去四五于博马别无妨碍
　　奏乞罢名山等三处茶以广徳泽亦不阙备邉之费状
　　臣伏见朝廷察知茶法贻害数路生灵受弊之深特遣使者按视本末意欲更张与民休息今黄亷遍诣诸郡及山场等处寻究弊端尽见其实累具奏列皆有条绪蜀茶之害十去七八疲民延颈日望弛禁过于饥渇之待饮食而朝廷尚迟迟未决者盖为边费巨万仰给于茶虑或缺用不敢遽然予夺臣愚以为持此説者知其一未知其二也夫陆师闵増岁课为百万贯而又献羡余百万贯者岂皆茶息哉盖勇为屠侩之事扼民之喉刮剔骨髓攘夺百货公为贩易其极至于典米豆鬻物货惟增厚利以欺朝廷尔今日陛下忍为此事乎恭惟陛下深仁博爱惠养万物惟恐一夫或失其所必不忍为此也既不忍为师闵之事则禁可以尽废利不可以过取虽黄亷之说犹未能尽副朝廷之意焉故臣愿少变其议广陛下之徳泽以慰人望至于邉备又岂敢阙而不计哉且黄亷所以欲名山油麻坝洋州三处者犹利买之贱出息之多尔然诸场不而此独则民有幸不幸法犹在则严刑滥赏随而【缺】作譬如治病不去根本未可以言愈也为今之计莫若稍髙三处之直如郡县和籴米谷民间交易之类就彼和买及其起纲运致此于法须费一倍【原注名山茶一驮买载脚至秦州不满十贯而卖三十贯以来或四十贯今既和买须添原价并脚钱约及二十贯以来至出卖已有一倍之利】毎岁约以五万防应副熈河仍设秦凤泾原两路卖茶之禁并如黄廉之请则自可得一百万贯以助边计以行博马法亦不阙少又何必独三处以贻斯民之忧乎其他诸路所入素薄宜一切舍之以与商旅庶为昭来之渐也又况蜀茶岁约三千万斤【原注元丰七年二千九百一十四万七千斤八年二千九百五十四万八千斤】除和买五百万斤入熙河外尚有二千五百万斤皆属商贩流转三千里之内所谓住税翻税过税者亦可得五十万贯【原注旧例住税每斤六文容人买出翻税毎斤六文两项可得二十五万贯所过场务逺者十处近者三两处再逺者四五处过税毎斤收二文五场共计十文又可得二十五万贯熙宁七年兴元府一处収茶税七百余万斤计钱四万二千余贯以此推之其数必有】自法之行茶有牙税脚息头子笼索等钱皆为无名之敛今既解去罗纲一切不问第以一贯之茶纳长引钱百文则人情简便必亦乐输又有十余万贯【原注川茶贵者毎斤三百贱者三二十文今总计为五十文凡二千五百万斤计一百二十五万贯乃得长引钱十二万五千贯】仍于六十余万贯中三分损一以为未必皆然之数则四十万贯乃有其实而茶商诸货之税复在此外总计其数则边防之费粗可足用三郡之茶不必禁利害愈明矣
　　贴黄
　　臣今所奏皆据其实葢于民不扰而有百四十万贯之利以助边计伏乞圣慈采纳施行
　　奏乞罢京东河北路赊放大方茶状
　　臣访闻京东河北路往年将市易大方茶撘算脚息召人通抵产赊请限半年纳钱多是浮浪贪债之人及不逞子第防昧尊属虚供抵当賖请出外减价破卖洎至限满催钱不免抑勒尊长认纳往往破薄资产偿还未足后州县买茶官更作饶限名目再赊一番暗令填纳旧欠其何以堪虽防朝廷寛恩蠲放息钱外尚有欠数每县约二三万贯去年又差官将此等现在茶于两路催促变卖诸州至今不住俵与属县卖茶仍限半年送纳本息縁河北水患之后生民无聊京东亦有灾伤去处惟宜百计存恤庶使安居若更将上件茶赊放与人立限督敛则民间愈见凋弊况此茶积压岁久多有陈毁损坏强民赊请岂不重困伏望朝廷详察指挥转运司委官定騐陈坏不堪者并行毁弃外余即减定价直分擘于自来货卖得行处召人以现钱收买所贵不为两路烦扰之弊
　　贴黄
　　臣今奏请盖为逐处卖茶惟官务办其职事不卹困穷积日累久民力转耗须委署转运司审详措置伏乞采纳施行以广徳泽若只令卖茶官相度则无益于事
　　奏乞权罢俵散青苖一年以寛民力状
　　臣伏以青苖之法始欲便民行之既久遂生弊害葢有司惟务増羡以为称职【原注俵防多则管勾官有食钱提举官有陞陟】虽云出息不过二分而节目颇多督责愈峻葢有诡名冐请卖牓予散甲状支交子折足钱【原注川中支交子一贯折为足钱民间只换得九百二三十文】除头子钱减尅升合量收出剰并书手保正甲头识认等事费耗不一或请时谷贱纳时米贵所出息数约三四分及至敛纳官有期限吏有责罚使者竞为风采逼迫所部郡县主者各怀畏恐务于办事稽迟则追呼差误则取抄枷锢笞棰道路相望鸡犬牛羊贱鬻于市甚者彻屋卖田以偿其欠仓官受入又增斗面百端侵扰难以悉数朝廷虽切防察终难尽除其弊又况村落小民市井游手辈所请钱米得即用之其于耕夫少有资益一旦督纳未免重困大抵乐于请之易苦于纳之难此皆逺近所同上下通知恭惟陛下涖政之初广霈徳泽天下生聚欣戴鼓舞臣意伏乞圣慈权罢俵散青苖一年以寛民力
　　贴黄
　　臣今所奏只乞权罢散青苖一年即于戸部常平法别无违戾若防俞允伏乞早赐施行盖来年正月以后给散是时或行下稽缓则无益于事
　　又
　　自青苖法行以来民间出息供官不可胜计若权罢一年则国家用度未至阙乏伏乞早赐施行






　　净徳集巻三
　　钦定四库全书
　　净徳集巻四
　　宋　吕陶　撰
　　奏状
　　奏乞罢军器冗作状
　　臣伏谓古之明王讲求治道以福天下者凡不急之务必先罢去乃省事省官之一端也国家自庆厯罢兵以来武库百备废壊几尽神宗皇帝以常徳立武事震耀威灵治兵制器宪度详谨内置军器监外创都作院日程其功月阅其课戈矛弧矢甲胃刀剑之具皆极完具等数之积殆不胜计苟有灵旗之伐可足数十年之用方朝廷弭戎息戍以戢干櫜矢为意兵械非今日之急务也此尝降诏并为两坊坊止三作省去监督縖辖之员防放疲癃拙惰之匠据所积材具以渐造制然至今兵匠尚以六千人为额两坊额外亦四五百人以一歳计之为口食米者凡四万五千石又缘内外厢军大率阙少亦有废事去处若值工役急速未免于民间差雇人夫官有耗费私有骚扰臣愚欲乞减兵匠三分之二罢监官四员小作料次责其日力积之歳月亦无所阙却将所减之兵分填添助诸处厢军差使候将来修制军器阙人仍勾抽赴作不惟省监官军匠添给之费抑亦助厢兵役使之劳况今财利羡息之端多防蠲罢如此等事虽于国家富有之体未必为害亦宜裁损均节以称量入为出之义伏望圣慈付有司相度施行
　　请罢国子司业黄隠职任状
　　臣窃以士之大患在于随时俯仰而好恶不公近则隳丧廉耻远则败壊风俗此礼义之罪人治世之所不容也太学者教化之渊源所以风劝四方而示之表则一有不令何以诲人臣伏见国子司业黄隠素寡学问薄于操行乆任言责殊无献告惟附防当时执政苟安其位及迁庠序则又无以训导诸生措注语言皆逐势利且经义之説葢无古今新旧惟贵其当先儒之传注既未全是王氏之解亦未必尽非善学者审择而已何必是古非今贱彼贵我务求合于世哉方安石之用事其书立于学官布于天下则肤浅之士莫不推尊信向以为介于孔孟及其去位而死则遂从之而诋毁以为无足可考葢未尝闻道而烛理不明故也隠亦能诵记安石新义推尊而信向之乆矣一旦闻朝廷欲议科举以救学者浮薄不根之弊则讽谕其太学诸生凡程试文字不可复从王氏新説或引用者类多黜降何取舍之不一哉诸生有闻安石之死而欲设斋致尊以伸师资之报者隐辄形忿怒将绳以率敛之法此尤可鄙也夫所谓师弟子者于礼有心丧古人或为其师解官行服与负土成坟者前史书以为美后世仰以为高此固不论其学之是非而特贵其风谊尔昔彭越以大恶夷三族诏捕收视者栾布一勇士敢祠而哭之汉祖犹恕而不杀班固亦以为能知所处葢气节之可尚也今安石之罪虽暴于天下推其师弟子之分则亦不可辄废而诸生之设斋致奠又非彭越栾布之比隠何必忿怒而遽欲绳之以法乎抑可见其不知义也向者有司欲复声律朝廷方下其事集羣臣而议之隐乃不详本末奉为定令揭牓学舍谓朝廷已复诗赋使学者知委传播四方人皆疑惑此又见其躁妄趋时之甚也夫道徳所出之地长育多士而庶几成材乃以欺人为之贰则何以飬廉耻厚风俗哉伏请早行罢黜以示劝戒无使邪憸之士乆累敎化之职
　　奉使回奏十事状
