<!-- { "loadSidebar": true } -->
唐故□□崇陵挽郎荥阳郑府君墓志铭并序　朝散大夫守太常少卿上柱国赐紫金鱼袋河东裴次元撰君讳绍方，字统正，荥阳人也。自郑伯受封，因地命氏，祚既繁衍，世修婚姻，焕为革宗，代有清德。七代祖先护，魏中书令□襄城公；由是称襄城公房，挺为着望。高祖乾瓒，皇京兆府金城令，生监察御史、随州刺史元久；随州生皇鸿胪寺丞、赠左赞善大夫景之。赞善生烈考皇尚书仓部员外郎澍。君即仓部之元子也。生而多疾，长而徇性，以适意为道，以守常自颐，故不屑屑於贫贱，不遑遑於荣利。年迈三纪，乃常为旅人；鬓生二毛，而未解初服。洎德宗晏驾，山园礼成，择门子以执黼た，歌薤露而导龙盾。目为挽郎，君膺是选，俾有司五变早，许其入仕。君既登其籍，已逾三冬，未及释褐之年，遽兴游岱之叹。呜呼哀哉！以元和四年十二月廿五日寝疾终於予所居永崇里第，享年有二。以明年正月八日窆于万年县龙首乡之孟村，从先府君之茔，礼也。呜呼哀哉！君伶俜单绪，棣萼早凋。门袭簪缨，不享代耕之禄；躬承宗祀，且无主祭之孤。人之艰殃，曷甚於是？岂天付之薄而庆不锺耶？茫茫苍穹，不可测已。君之女弟早岁归我，与子姻好，年序滋深。予当作合之初，君实遭家不造。迨予筮仕之日，员来依我之居。荏苒星霜，二十余祀，有无均济，甘苦必同。洎予立□□朝，方期绶带，奄先朝露，深用悼怀。予之室家，痛深手足，进泪襄事，执礼适宜，予抒辞，置披泉户。铭曰：
国东郊兮川原长，坟翳野兮丘垅荒。凤楼龙踞起高岗，龟言著告开玄堂。前山左水烟月苦，岁往年来松柏行。于嗟郑君居此室，固体安神千万霜。
【志盖背面刻文】
元和九年，君女弟河东县君之夫河东裴次元任三川守，哀县君孝思深至，愍妻□承家嗣绝，乃分清白之俸，用济窀穸之事。君从父弟□自长安迁神於兹。
以四月十九日窆君先府君归祖域於偃师万安山之南。勒於旧志，冀後可徵。呜呼哀哉！事惟必诚，礼无违者，于嗟郑君，此泉下。
（录自《考古》一九八六年第五期）
№元和０２３
【盖】
失。
【志文】
唐故鄂岳观察推官监察御史裹行上柱国元公墓铭并序　弟儒林郎前试太常寺奉礼郎仲容述维元和四年秋七月丁卯，唐故鄂岳观察推官监察御史裹行上柱国元公终於沔州官舍，享年五十二。以明年春三月庚申宁神於北邙之阳，□於大茔也。呜呼！至仁不寿，至贤不位，得非存者隐慝盈稔而神降之罚？俾艰难其生，哀号诉天，曾莫之生，痛乎哉！公讳衮，字山甫，仲容之元兄也。小有奇质，卓然不群。神清气和，骨秀容茂，□□□□，言必有□，未成章而行必可法，不学而立，君子伟之。六岁入小学，读孝经，至哀良□□□弃而不览。人问其故。对曰：详其义所不忍闻。七岁学论语，日读数篇。目所以睹必□其奥。未十岁通左氏传，十四擢明经第。贞元初，调补汝州参军事。时司计地官侍郎元公夙钦其能，辟为从事。未莅职，而元公以事左黜。梁洋连率严公震慕其为人，署观察巡官。既之府，仆射韩公全义表授试左戍卫兵曹参军、神策行营节度推官。贞元己巳，丁先府君忧，泣血柴立，逾旬绝浆。伏以太夫人在堂，毁不敢灭。既五载，选授河中府解县尉。虽官居僚任，而事必正中，冤诉必告於公，讴谣不称其宰。处下能理，时无比焉。秩满，寓居中部，从其宜也。今夏□廉使高平公时来牧兹郡，既至，上与公定交於□游之间，申知己之分。每立政行事，虽隶者无得闻而公与焉。无何，高平公自坊州镇黔阳，表授公监察御史行、黔中观察支使。元和二年，高平公自黔南归阙，公亦随之，策勋上柱国。又高平公作尹□神州，诏授万年主簿。未旬日，高平公廉察江夏，又表公复授监察御史裹行、鄂岳观察推官。高平公以公利用贞固，事无大小，悉以□□。公厚生惟和，处剧斯靖，故人仰其德，史称其贤。顷在黔阳及兹江夏，州牧有阙，必公领之，无言不行，无艰不济，所至有绩，又皆去思。遇疾终於汉阳。领州事也。夫人南阳张氏，故太傅卿礼部尚书献恭之次女。有二子，长曰ㄈ，先公而终；次曰倜，未能病也。有六女：长归释氏，次北海唐歆；三四初笄，五六方龀。呜呼！当启手足之辰，高平公深感平生，赠赙加等。夫人将权窆於鄂，而安家於荆。高平公戚之。时再从弟宗初从事夏□，高平公乃申命宗初，俾护丧归北。夫人领家卜居江陵，溯沿两分，存殁殊地，痛乎哉！呜呼！孟秋有丧，孟冬不闻，听乎人言，哀号制服，故不得谢恩旌麾，亲护丧事。呜呼！非高平公有始有卒，则北邙之阳，无新陇矣。痛乎哉！元和五年春二月戊子，宗初护灵自夏□。仲容奉太夫人之命曰，卜宅克日，称家薄葬，人固不非，乃授方石，俾纪式德。少子不敏，敢铭寿堂云：
於昭烈祖，帝人中土。景穆不，终於储副。京兆克生，为国之桢。莫之与京，代场令德。周公以还，瓜瓞蝉联。公侯比肩，德音孔宣。至於龄昌，仕於圣唐。发言有章，□思不□。人□□□，位小才人。作於庐，庐人是赖。德之清纯，在若有君时命不伸，河阴长民。□□□英英，与时作程。以仁佐贤，万物由庚。
高位未登，景命已倾。丹烛归，北邙故茔。千秋万古，□夜□□。呜呼哀哉！（录自《洛阳出土历代墓志辑绳》）
№元和０２４
【盖】
故张君墓志铭
【志文】
唐故清河张君墓志君字仕济，望本清河，出於范氏，因祖迁□，遂居江左，今为润州丹徒县阳乡通仁里人也。召即处士岐公之子，连萼七人，君其仲也。聪敏孝惠，耽博诗书。因学或劳，遂遘徵疾，遍寻医术，有殛无瘳，珠玉忽沉，风烛斯逝．以元和五年四月廿八日终於扬州江阳县崇儒坊之私第，享年廿有二。慈父恸哭，兄弟悲伤，割爱号兆，感切行路。呜呼！既从大限，宅兆有期，即於其年五月九日卜葬於杨子县曲江乡东五乍村鸣雁里之原，礼也。恐陵迁谷徙，海涨成田，刻石斯文，式表泉户。铭曰：
苗而不秀，今有矣夫，□□□□，□□□□。
（扬州博物馆藏石）
№元和０２５
【盖】
大唐故张府君墓志铭
【志文】
唐故元从奉天定虽功臣定远将军守左龙武军翊府中郎将兼右羽林军通直上柱国清河郡张府君墓志铭并序　　乡贡进士彭城郡刘冲玄撰并书道与性和，必滋於茂行。才能知变，固宜远成嘉绩。人伦鲜有备举，具体者贵之。则我榆林公布兼於此。公讳涣，字涣，即汉少傅留侯之裔也。洎俊五运序行，邦家多故，迁播旧土，因业於外。今为京兆人矣。冠冕益称，地气斯在。大王父志稽，皇游击将军、左清道率、赐紫金鱼袋、上柱国。王父守信，皇昭武校尉、守左武卫左郎将员外置同正员、兼内供奉、上柱国。烈考坦，皇宝应元从功臣、兴元元从奉天定难功臣、镇军大将军、行右羽林军将军知军事、兼御史中丞、南阳郡邓国公，食邑三千户、上柱国，余如故。世纂其庆，源流灵长。金章嗣服，铭勋绍绪。非国之化昌，讵得生奇秀。公即中丞之嗣子也。幼冲惠敏，风格异伦，环姿立，端简泓量。睦族类以和，师友道以长。问望不愆，克承其休。可谓履霜冰性。好讲武，妙得深旨，艺专万敌。投迹戎旅，展其所尚。历参军府，时誉昭闻。上嘉善有素，累降恩宠。翼成师长，位登独坐。职助分阃，庆有余也。
兴元之岁，国将警难。德宗驾幸奉天，时公烈考，职司近卫，不渝其教，执勺而从。後长安克定，再还京师。帝乃钦哉，有新班邑。公承厥绪，永保其休。夫海阔而源长，山高而荫广。立身从宦，参历五朝。弱冠章金，位登四品。氵位官兼职，公独有之。克孝承家，无坠先人之业。尝谓周书大诰曰：予有後，不弃基。
是吾心也。怀土重迁，非吾志也。所以将此列为己任。固则生业永以公居，黍稷常以公获。库无疋帛，廪有余粟，国人善之。可谓公之孝矣。呜呼！荣乐方扇，虽承显庆之余，年寿有终，难脱阴阳之寇。以元和四年十二月廿二日寝疾薨於长安修德里之私第，享年五十有八。二司追慕，痛祸及之元良；两府凄伤，怨神罹之明德。夫人汝南县君宗氏，服大家之训，配君子之德。不享偕老，空承素风。
怨鸾影顿孤，念宾敬何及。元子太素，前太庙斋郎。次曰太余。次曰太贞。季曰太言。诏回授一子出身七品上叙。并持行孝道，泣血苫庐。有慕曾子之风，无坠先人之典。以元和五年八月四日，宅兆于万年县凤城东长乐乡青龙原之先茔，礼也。呜呼！松贾将列，垄隧终古。想像游魂，依然在目。冲玄词非体要，敢当所请，详具前烈，直纪其事，染翰书叙，志於泉扃。铭曰：
德发汉初，光传晋代。由古及今，有能俾。癸亥枭群，紊乱天道。执勺而从，惟我烈考。氛既除，大勋已袭。天监厥德，有斯班邑。化津滂流，洎於翊府。脉通林宿，深而有矩。佩金绶紫，我则有之。达哉羽卫，猗那此时。忽惊大梦，无恨冥魂。尊己爱子，怀念谁谕。元龟启吉，将赴玄宫。丹引车，凤城之东。泉门寂历，垄月光茫。千秋万古，松柏青苍。
（录自《隋唐五代墓志汇编》陕西卷第二册）
№元和０２６
【盖】
大唐故崔府君墓志铭
【志文】
唐故博陵崔府君墓志铭并序　外弟河南哥舒亘撰有唐贞士曰博陵崔君讳慎思，字茂冲，博陵人也。五代祖讳仁师，相国安平公。高祖讳挹，户部尚书，曾祖讳泌，刑部员外郎。大父讳讵，户部郎中。烈考讳密，广都县尉、臧孙茂烈，代有後於鲁邦；陈清规，家傅声於魏室。君袭懿范，少为闻人。早获天爵，不急时禄。好古嗜学，穷文极奥。乡荐十上，不登甲科。何天之不与善甚耶。□颜子虽无禄位，百代以为贤人；贾生自负文章，富时□非达者。今犹古也，君同域欤？然就积德而不寿，累□而无嗣，使庄周观□，亦其怛乎？以元和五年二月十七日殁於长安延里李氏之庙舍，享年五十四。六姻相吊，相顾失声。将百其身，恶乎可赎！夫人陇西李氏，昼哭奉丧，用卜兹宅。
以其年八月十六日，葬於万年县长乐乡先茔，礼也。外弟哥舒亘、外甥常益，以虞陵谷，遂铭寿宫。铭曰：
神不辅德，天不佑仁，哀哀吾兄，与颜同尘。天高莫问，神幽莫询，徒将与归，＊泪伤神。
（录自《隋唐五代墓志汇编》陕西卷第二册）
№元和０２７
【盖】
失。
【志文】
