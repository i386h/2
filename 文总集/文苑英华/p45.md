<!-- { "loadSidebar": true } -->
　　泉在宁阳城南二里古老传称娥女羙容色善歌舞度曲此地化爲泉生于岩石间垂洒如泪故云耳
　　水之裔岩之偏娈彼娥女浏爲氿泉伊昔巧笑淑灵浓华艶色赪唇发而寥亮素袖盘而掩抑故能倾北方掩南国超俗絶世神穷化极于是凄兮雨湿黯兮云沉销玉貌与纨质冶琼姿及蕙心舞成水态歌入流音脸眇眇以波尽眉娟娟而月深观其岸草翠积崖苔绮映列山光以泛艶悬树色而涵静引耀氷玉贞明石镜能含上善之心不改至柔之性若乃蠲祀典戒良辰苹藻前奠笙竽下陈莫不淋漓玉集滴沥珠新声呜咽而成韵泪阑干而向人及夫严风嵗晩炽景炎节水壮河沉流枯海絶则必湿溜冬泛寒光夏冽异黄泉之下冥殊游水之东阅噫化将云尽奚假物而独灵道或既存虽得仁而何怼靡度可持【此句疑】安知荣悴望神光兮水潜鉴化迹兮山閟搴杜若以谁与弄潺湲而増思
　　舒姑泉赋【以记云舒氏女化爲泉爲韵】　　浩虚舟
　　漂水之上葢山之前昔有处女化爲澄泉瞻风而艶色如在责实而寒流宛然原夫旷别幽室暗悲韶年顾容华之莫守望世人而都捐俨弱质以徐来顔犹灼灼委贞姿而色动声已涓涓眷恋无心凄凉故地念婵娟之可惜惊变化而殊异俯视清流托诚幽意陈翫习而斯在庻精魂之能记素鳞赪尾浑非旧日之容急管繁徒尽平生之志既而水府潜处幽既分凝情而淑敛寒色冶态而波生细纹泛浮影于中流遥疑嫋嫋逗鸣湍于别派远若云云由是鳞甲与游绮罗长阻迷緑沼之廻复防红楼之处所源通湘渚冩幽恨于灵妃流逹汉臯导春心于游女净色含虚清辉皎如烟凝泪以香起苕斓斑而锦舒浦水光摇似动横波之末岸莎风靡如存髩髪之余想夫纨质已销隂灵未谢濯衣彩于花昼洗镜光于月夜泠泠不浊殊画地而俄成潏潏无穷类拜井而潜化且静而淸者水之宜柔而顺者女之爲忆朱顔之婉娩柔碧溜之逶迤浮沫粉聚悬流泪垂泛萍藻而翠翘零落动菰蒲而緑带参差及夫乱草丰茸古墟荒毁杂泥沙之汨没蔽音容之妖靡至今闾里之人空传其名氏
　　庐山云液泉赋【并序】　　　　呉　筠
　　筠所居之东岭其侧有泉洪纎如指冬夏若一山少凡石至多云母其水色白味甘且滑此则云母滋液所致因名云液之泉乃结宇其旁引于轩庑之下既饮既潄永翫无斁今兹夏季不雨至于十月江湖耗井涧涸此泉泠泠不减乎昔懿其若是爰以作赋
　　坤元孕气潜畅成泉冠五行之首爲万物之先爰有清泚出此山侧处蒙险以难知犹井渫之不食我搜灵秘载披载登见其地僻至洁源深有恒凝寒不爲之损暑雨不爲之増乃考室以饮而乐在枕肱侔玉之膏滴乃云华之液疚可蠲生可益引充狎翫惟意所适悬之则素皎壅之则澄碧昼浮光以悠扬夜含响以淅沥隂阳爲灾水旱失节不雨炎夏暨乎月汪汪洪波久已竭耿耿瀑布今已絶挫江湖之浩荡沉涧谷之防劣斯泉秉彛毫纎无亏虽逺不霑惠而近有所滋彼淜湃于畴昔岂不慙防防于此时夫醴泉无源而易涸丹溜乍见而难挹曷若止以爲鉴酌焉取给何异神仙之瀵帝防之浆涌异域之表湛无人之乡兹亦标竒于絶境眞可谓灵而长者也
　　望瀑泉赋　　　　　　　　李　华
　　曙无云兮川无波泛余舟于空碧彼庐山浮重湖之上兮峩极天之峻壁凝黛色之深明噫林岭之岑寂何神造之杳冥跃腾泉于山脊孤流皎皎于苍梁翠淙千仭兮悬帛玉绳缒于寥天银河垂于广泽防风雷兮簁霜雪穿重云而下射白龙倒饮于平湖若天地之初辟委滔滔兮东迤讵知夫维今之在昔何倚高防而一望豁余心兮洒涤近古有鴈门上德兮昭洗尘昏柴桑闲士兮舍印推尊灵境殊象诠防究源人已古兮山在泉无心兮道存将黙贯于精极欲置之而不言
　　饮贪泉赋【以言饮此泉心终不易爲韵】　　胡　权
　　吴隠之拥节南海停骖石门遇贪泉之广陌若防酒于污罇由是征图籍所载考耆旧之言云注兹而难穷地理或饮者而能移性原公乃斯言已察其事惟审十目所视表执心而不回一勺之多遂举杯而就饮重言曰所执在我宁由此泉泻泠泠而反同洁已持惴惴而过甚防川恬淡相资渐滂沱于德泽清亷是守何汨没于情田将正浮俗而去彼覩滥觞而在此临川而不觉起予命酌而甘从率尔盈科即挹聊抒思以盘桓健笔忽飞写縁情之绮靡既而威临俗鎭尘静边空阖境而皆知向化四方而靡不趣风量比沧溟能控清而引浊心如白水可原始而要终当其境接遐荒郡惟幽僻山川而多含瘴雾草木而少蒙膏泽道之云远人不愿适公藏器以俟时方遇君之侧席泉云饮而名乃益彰心秉直而誓当不易则知贞清特立瑕秽莫侵人饮酒而荡志我饮泉而洗心胡不夸于一石而不愧于千金于以明好恶定能否不贪爲宝而可怜【疑】不饮盗泉而非偶懿哉君子之鸿名竹帛永垂于不朽
　　性犹湍水赋【以性之爲善犹水趋下爲韵】　呉　冽
　　人立性兮诚明爲本水激湍兮动直惟柔将以游心于澹故其从善如流天理斯在坎德可求谓寘怀而必将流恶同赴势而咸得处休至人之情唯当浩浩君子之道所以犹犹原夫性本皆善诱成迁化湍有常行决而上下得其道则致和平汨其流遂成奸诈故圣人行当顺动义不诡随欲防防而处下逾防将淼淼而致远不疲顺意周流诚随波而迁染由衷激发庻合道以云爲托以洗心从之防已尊派别脉分之要道守涤瑕荡秽之至理符老君之立教心乃善泉同太史之奏言德方在水势虽相近意当一揆法润下流谦之迹莫非有爲爲之爱漂沙宕石之功是皆景行行止心源洞适德泽潜敷在审思其决泄岂求润于霑濡远近相沿宛见爲仁由已始终共济足见循道而趋不然则防其贞失其正动必旁午志皆纷竞安能使通逹爲无滞之姿禀受成善利之性德如毛而转润行有叶而逾滋心镜之前若光明而上下察也情田之内同澹汨而左右流之懿其义戒中人事标前典是明各有原本不可迁移岂徒虚阅波澜以方清浅若然者信乎孟子之言所谓惩恶而劝善
　　割鸿沟赋【以割土开城去存深迹爲韵】　　侯　圭
　　龙争虎闘兮万象交奔镞尽兵穷兮白日犹昏潜豹略而久困割鸿沟而两存临屹屹之重关平分海岳指遥遥之一水画断乾坤秦之末世也鹿走中原人殃下土天垂不定之气代作分争之主皆欲呵叱羣类鞭笞万宇或功侔擘岳扫氛祲以将清或力并触山缺穹昊【一作旻】而未补争驰羽檄欲定云雷共假长山之隔濶请如横汉以昭回劈六合以中裂割八纮而半开于是对戢雄棱俱停执驭盟高岸以斜指约中流而内据霜戈雪刄拥云阵以东归火帜虹旗扶日轮而西去险隘瓜剖深沉带横两曜而宁休晕蚀重宵而未落搀抢晋魏周韩出地表而共宗函谷燕齐楚越彻天涯而尽属彭城池堑弥坚人烟渐隔疮痍讵息于余略兵甲俄循于旧迹孤军外鎻截南北于千城万马重来并华夷于一掷由是霾隂再合霆霹交侵彊者功浅弱者机深空欲限沟洫之迢遰闭关河之阻寻分地理而不分天理割波心而不割人心及夫垓下之劔不还江上之师莫遏始知鳯阁之难处徒想鸿沟之独割至今京索之原古津空濶











　　文苑英华巻三十六
　　钦定四库全书
　　文苑英华巻三十七　　　宋　李昉等　编水六
　　浮沤赋三首　　　　潢污赋一首
　　尺波赋一首　　　　溺赋一首
　　浮沤赋　　　　　　　　　崔　根【总目作损】
　　仰参造化之理俯察宇宙之功既希防而不测亦要妙而无穷至如殷雷发谷激电流空石鷰飞而迎雨铜乌振而惊风已而悬溜不止空庭积水对霶而厯览见浮沤之逦迤莹映澄澈内明外羙倐徃忽来乍防乍起含巻舒之度得行藏之轨其柔也则随波以为心其刚也乃触物而忘已谅潜运之恍惚孰能察其终始浮沤之义大矣哉俯而观之错落煌煜若明珠之出合浦远而望之旳和【一作旁】罗若众星之列长河尔其因水发色以空成相怀清润之秀气负圆通之雅量信天泽以成姿岂人图而为状且夫势有万端形无定质或繁小而争涌或希大而间出从下流而守谦托上善而非溢冀辉彩于当年故韬光于晴日
　　第二　　　　　　　　　　杨　烱
　　在霖霪之可翫唯浮沤而已矣况曲涧兮増波复坳堂兮涨水霤滴沥兮行注阶潺湲而浪起寸歩百川咫尺千里于是乍明乍灭时行时止排雨足而分规擘波心而对峙轻盈徘徊容与庭隈状若初莲出浦映晴波而未开又似繁星落曙耿斜汉而将廻合散消息安有常则倐来忽徃不可爲象雨宻稠生风牵乱上若乃空蒙采褰浩汗浮天流平旧沼溢新泉分容对出吐映均鲜触流萍而欲散碍浮芥而还连光陵虚而半动影倒水而分圆始参差而别趣终宛转以同沿歴乱踟蹰漂沸萦纡细而察之若羙人临镜开宝靥大而望也若冯夷剖蚌列明珠逐风波而澹泊乃变化而须防迹均显晦妙合虚无同至人之体道亦随时而不拘夫其得坻则止乘风则逝处上下而无穷任推移而不系似君子之从容常巻舒而不滞故其在阳则隠在隂则出泄泄悠悠匪徐匪疾固自然以见体托行潦以凝质类逹人之修身故不欺于暗室荡薄畎浍鼔舞洲渚其生兮若浮其居兮若旅云销雨霁寂无处所唯斯物之靡依独含情而应机暂假有而示洁终沦空而匿晖苟无心以自累夫何适而有违
　　第三　　　　　　　　　　郑太昊
　　粤若云横于斗月离于毕石鷰初化泥牛未失重隂润础看防雨而交飞行潦浸阶见浮沤之乱出尔其合散无常漂荡自然形色虚防表里澄鲜似珠胎之出汉若星象之浮川拂还风而独转偶到【集作倒】景而双圆夫其仁也不轻蛙黾之穴夫其勇也不怯蛟龙之泉触奔槎而碎近浮藻而还连观夫绕砌潢污廻塘緑水长檐连属通沟表里排乱滴而攅生逼潨流而细起乘川则逝遇坎则止虽有近于泥沙信无累于滓既生既防如幻如梦体象明媚上下冲融徘徊未息展转何穷识盈虚之不定知造化之皆空则知生也若浮荣兮如寄秉隂守不竞之德就下保防谦之义清虚自若有高尚之风隠显无恒有行藏之智别有缙绅公子思浮思沉乘时趋势佩玉锵金见浮沤之形象息狙诈之机心况乎失路书生怀愤胸臆规术恬静节行孤直觉万化之俄顷知千龄之瞬息能不操纸殚毫叙浮沤之德
　　潢污赋【并序】　　　　　　　钱　起
　　潢污水之防也汲引之际人皆舍诸唯有德者知之荐鬼神以昭忠信则百川虽广莫逮其用焉喻士先沉后伸放【疑作于】知己也辞云
　　潢污之水天实降之云散雨絶渊然在兹胡禀柔而成性能处下以任时善乎浊而徐清贮之将緑弃捐池沼之外隠翳林臯之曲接九派而何劳方一勺之自足至若云霁地表霞开水隂干天可鉴物象是临山晓映而色近云高浄而影深险阻不行芥舟宁覆盈满知节鸿毛匪沉产苹蘩同南涧之有藻聚飞动异旧井之无禽斯其善利也乃至人之用心且夫出山者泉归海者川汲引无絶隄防在焉彼苞萧屡浸束楚不传唯潢污也独此晏然其明若昧其壅若退竭而自中盈不侵外天资其洁德维贯神明人弃尔防道不行畎浍夫事有小而可广运有塞而必通当休明之圣代征泂酌之古风彼湛然以虚净盍荐之于王公俾尔忠信昭明有融俾尔尝祀景福延洪斯则椒浆与桂酒可以比美而同功尺波赋【以水澹幽色风初起波爲韵】　　　钱　起
