<!-- { "loadSidebar": true } -->
　　今之人勇于称士大夫之为德而怯于论著防井农贾之致乃至阃闼之崇痹所轩轾尤有甚者而余独不然以为士大夫之德无过忠信防洁弟让好施予此毋论其耳目渐摩之所便习与为力之易要之其驯此而天下之名与位逐之而防井农贾之致以至阃闼之痹日夜所聚谋者不过什一之息以寛其卒嵗而已如是而利如是而不利此其显然甚明今欲使之舍而就所谓德者宁易易也鄙人有言何知仁义已向其利为有德吾读时君夫妇状而叹之时世为嘉定之娄塘里人其王大父道胜王父鈇并隠约匿身农贾间然不废为长者至父处士本而渐有闻事详宗伯徐公所撰志中君少以材敏见竒于父尝从师受经术矣父夺之使从贾君故饶智畧能操时竒赢然重信谊不寝然诺以故诸小贾辐辏归之业用是渐裕属有倭警不能无中挫而君之弟惠父谓其壮可任也中分其赀使自贾曰吾欲各观其能公辞弗得乃共贷富家母钱出谋息弟贾未几则不能无耗亡君辄隂为补之不使父知也一嵗中什九在外足迹徧闽越齐楚梁宋之地得土物稍瑰异者辄市贻父母君适以嵗杪归而里中索租庸调者坌集父忽忽计亡出君发橐装斯须而办曰毋萦老人抱也父为之一破顔君为人仁慈然性豪爽不设城府所过邸中纵畅饮髙防鸣瑟粘履歌呼食酒甚快也有以缓急请无弗应者尝呼钜舟装杂粮干石淮泗间风浪大作君从一奴策骑改陆至其地而舟子遂恣防伎家饮博且罄迫则请以其舟偿君愀然曰吾犹不至罄汝尽此舟矣付之阳侯等耳遂纵使去最后贾彭城属嵗侵君悉以其赀分丐之而博一箧劵归明年复往大水漂庐舍人畜殆尽亡所迹劵主自是困不复能出贾矣而与媍沈孺人専力诲其子偕行沈孺人者里硕宗和女也性端静少通曲礼及稗官家言十八归君君以贾不获宁其室而所奉处士及姑王孺人王孺人复有姑曰陈孺人处士少失父赘于里人王顺顺之妇曰蔡防处士脱身归事陈孺人而顺死蔡亦来依止然性竒严多所谯诃王孺人之事二母以孝闻实孺人主其详朝夕恭谨无害葢陈至九十余蔡亦老寿而处士与王孺人亦皆望八以寛乐终君之不失孝子孙称孺人力也偕行性頴敏甚其所受经术虽得之外傅及自刅解然出而闻于君入而闻于孺人者皆古格言也弱冠领乡荐不色喜三上公车不利不色咈有司应诏以冠服进君君不时御也及其成进士归而以轻丽衣奏孺人孺人亦却之曰非命服也迟之葢入而闻于孺人出而闻于君者又皆古循吏规也于是君渐重有气力矣然益务为恭谨里中无贵贱皆下之不妄蓄僮奴以俗覩刁氏之利而不顜其害小与人作过辄棰楚之而过自摧谢以不能教诲乡人詧君犹故时君也间召微时贾杯酒谑浪与谈白圭计然之防甚晳曰我能为之而能不为耳作廉贾毋作贪贾贪贾多败孺人生既居澹薄晩节奉佛尤谨每强之肉辄呕以故渐削弱偕行之得确山令也恋恋不欲赴孺人正色而遣之曰若岂尚吾有耶不以时报县官何为偕行乃独身之令甫四月而孺人促君急以室往母使有内顾君至令邸可十日而孺人疾作逝矣一女之归浦士及者治孺人含敛而偕行奔走归悲痛几灭性君内悔之忽忽不自得遂属疾弥嵗且不起谓偕行曰吾之死数矣少时欲雪而祖耻赓为黠佣所中几瘐死行贾淮卒中倭腰数百金以逃伤几死遇大风浪几鱼腹死然卒不死而今死牖下耶复何憾然君病亦遂稍稍起矣偕行之复就选人得长兴令长兴去家一水耳谋奉君往君甚适乃取异道逰虞山防若下至官邸甫三日而疾作又三日而遂卒偕行大悲诧谓君与孺人之为德累积纎细以有不孝其报亦无爽矣然确山之禄养君仅十日长兴之禄仅三日而皆不竟至孺人遂不获以一日染指而又夺之不获躬含敛不肖惭负天地何以解于是前后手草事行谒唐处士时升状之以属余使志铭其塟余不佞何以重君夫妇而慰偕行虽然以余所好论著防井农贾之致与阃闼之痹宁无一二为德如君夫妇者而多不能食报今骤而有偕行取进士显融于朝不佞又志而铭之何论鼎釜哉君讳恩字文瑞别号守愚寿六十有一孺人寿五十有七子一即偕行娶唐继朱女一即适浦士及者也
　　铭曰下士日画中士嵗画谁能及世而君夫妇僇力为德以收燕翼厥报食亦不尽食将天子之宠灵是植石弗泐余铭无极
　　封承德郎南京兵部车驾清吏司主事蓉泉史公墓志铭
　　史之先为吾苏之长洲人自兴二公凡三传而有荣者以侠闻尝逰江隂之顾山而乐之徙家焉又二传而为祥公之父也复徙邑之长泾定为长泾人祥操行斤斤长者娶于邹举伯子锱再举乃为公讳某某字汝器别号曰蓉泉公生而儁美父抚爱之稍长就外傅日诵数百言属对冲口多竒语其又长则自力为公车业念里中儿无与共学者因负笈逺外从师累年且就而父病死矣仓皇从伯子治丧塟其于业易戚夺之乃叹曰吾且从吾好耳安能嗫嚅博士家言于是好古文辞尤好为诗而防有倭乱独身跳灌莽间犹囊诗巻自随前是伯子拟析箸公曰它析箸者俗以富厚耳今吾家空无有仅有二兄弟而析之何忍伯子意乃已公益强自力佐治生然豁落有大度不事纎啬而伯子稍巧以时息其赢时督公俾奔走防市中与佣贩伍顾公魁然长者举止倜傥识者见而异之公时时手一编吟讽不辍曰柰何以所役妨所好哉而家稍稍饶然公不别立帑一日伯子持筹喜曰赖而力苟完矣公遽曰伯兄而仅陶朱已耶财者所贵行德也伯子改容谢曰非吾及也公时有二子而长者郎中君属文有器业公日命师诲之曰汝父负若祖汝当不负若父而是时有妄意伯子室中藏者使大盗株引之而掠其室公迫则诉于邑诸猾恨之移狱孽公郎中君时犹未冠也挺身出白之不得则抱公而号公振衣曰毋谓讼无天当不令我独死此曹子独生及对令辨而令释伯子及公而置诸猾凡八九人皆不罪公归而行伯子室悬罄矣愤怒髪上指走留台具其事下郡是八九人者请赂伯子以免将许之公谇曰人方鱼肉我即不报亦可而乃以赂解乎八九人者戍其首鬼薪其位而公始退安寝也已而母邹卒公独任其易毁加于父见背时亡何伯子亦卒以狱故多所称贷遗产仅百畆诸携劵来责者坌集公叹曰兄弟四十年甘苦日共之而今乃使独窘也次第为理劵直且治其丧抚其孤赡其家众而后及私于是公之室亦悬罄矣然意气殊矻矻不肯下人有豪不获逞困以赋长役至益挫产不顾而时时割衣食以资兄之子为之授室且让居焉公乃大困而至年五十郎中君率子姓前奉觞公顾四壁立靡长物也举爵而吟有鵞湖旧识如相问尚有屠龙志未灰语人或谓公尚能屠龙乎哉公不答目郎中君而哂已而郎中君果成乡荐复防南宫当乡荐时公役犹未满也有谓公不当复执役者郎中君从傍请曰必我解当有代者公瞿然起曰此吾志也遂竟役郎中君得南驾部迎公与乔安人养公意不欲往曰儿新宦贫不欲重为乃公费强之乃徐徐往防有皇储诞恩公得封驾部郎始顾乔安人而喜曰去吾长役之嵗仅三改耳不自意覩儿子成进士又覩为京朝官且又及我两人之身而被章服也郎中君为具篮舁载酒以穷诸名胜天界雨花灵谷燕矶牛首摄山名刹无所不眺览则益大喜而是时太常许先生谷八十矣文彩风流冠都下见公诗折而请交公归里未几买舟泛西湖徘徊于两髙三竺间登天台问石梁还礼齐云擥黄山白岳之防每叹曰王逸少云卒当以乐死不虚矣竟以微疴渐积几瘵郎中君忧之叅问相继且谋请急归省公力止之曰谁谓乃公惫者汝未奏绩而官我乃遽以私请何也久之公竟不起春秋六十耳娶即乔安人能以恭勤相公起家二子长即邦载娶杨封安人次邦纪娶方女一适王至德孙男六人女二人公虽不拘小行然于孝友独至其所敦恤非独伯氏及其后而已也有二姊归王与张者夭皆为之收其孤才者任之弱者食之其后欲分授二子产而郎中君以厚推其仲公曰毋庸也以十之二分吾之伯子子及而女兄弟所谓伯子子者二人皆三败而三树之矣夫公以孤童起与伯氏僇力锥刀之微仅至埒中人业晩得郎中君际防日月以饶乐显融终世人所能得者亿万人而一耳乃郎中君犹以禄养不能久含殓不及躬号痛毁迫若无所比数于人者手草事行数千言欲得不佞之志铭而为公身后谋不佞非其人也虽然孝子仁人无已之意可悯矣郎中君又称公喜饮饮不甚醉喜鼓琴琴取成声不甚调喜奕奕不甚鬬子喜客客至具盘而已不甚责丰喜脱人厄不喜报喜与客谈不喜俗尤不喜进隂计吾未识公无由征之窃美郎中君之善名状也取以为志若铭曰
　　人所推长约畧得之其于世福亦或取竒见以为还之造物而不知其为子孙遗公所即安其以斯耶
　　王处士有年暨冯令人合塟志铭
