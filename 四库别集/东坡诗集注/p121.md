<!-- { "loadSidebar": true } -->
　　列子驭风殊不恶犹被庄生讥数数【縯庄子逍遥篇曰列子驭风而行泠然善也旬有五日而后返彼于致福者未数数然也】步兵饮酒中散琴【厚晋阮籍传籍本有济世之心属魏晋之际天下多故名士少有全者由是不与世事遂酣饮为常闻步兵厨人善酿有贮酒三百斛乃求为步兵校尉援嵇康传康为中散大夫弹琴咏诗自足于懐着琴赋见于文选】于此得全非至乐乐全居士全于天【次公庄子圣人全于天】维摩丈室空翛然【縯维摩经言舍利佛来见其室中无有牀坐维摩见神通力须弥灯王遣三万二千师子座来入维摩丈室】平生痛饮今不饮无琴不独琴无【厚陶潜蓄素琴一张徽不具每抚而和之曰但识琴中趣何劳上声】我公天与英雄表龙章凤姿照鱼鸟【援康土木形骸不自藻饰龙章凤姿天质自然】但令端委坐庙堂【次公晋谢鲲曰端委庙堂使百寮任职则臣不如庾亮一丘一壑自谓过之】北狄西戎谈笑了如今老去苦思归小字亲书寄我诗试问乐全全底事无全何处更求亏
　　张寺丞益斋
　　张子作斋舎而以益为名吾闻之夫子求益非速成【縯子曰非求益者也欲速成者也】譬如逺游客日夜事征行今年适燕蓟明年走蛮荆东观尽沧海西渉渭与泾归来闭戸坐八方在轩庭又如学医人识病由饱更风雨晦明淫【厚左传天有六气淫生六疾隂淫寒疾阳淫热疾风淫肺疾雨淫腹疾晦淫惑疾明淫心疾】跛蹩瘖聋肓虚实在其脉静躁在其情荣枯在其色夀夭在其形茍能阅千人望见知死生为学务日益此言当自程为道贵日损此理在旣盈【次公老子为学日益为道日损】愿君书此诗以为益斋铭
　　杜介熈熈堂【尧卿介字几先】
　　﨑岖世路最先囘窈窕华堂手自开咄咄何曾书怪事【縯殷浩虽被放黜口无怨言但终日书空作咄咄怪事四字而已】熈熈长觉似春台【厚老子众人熈熈如享太牢如登春台】白砂碧玉味方永【援韩湘诗琴弹碧玉调炉养白硃砂师神仙殷七七诗琴弹碧玉调药炼白硃砂】黄纸红旗心巳灰【縯乐天诗红旗破贼非吾事黄纸除书无我名】遥想闭门投辖饮【厚前汉陈遵嗜酒毎大饮賔客满堂闭门取客车辖投井中虽有急终不得去】鹍铁拨响如雷【援唐贺怀智以鹍鸡筋作琵琶用铁拨弹乂唐僧善本下拨一声如雷】
　　雪斋【杭僧法言作雪山于斋中】
　　君不见峩山西雪千里【次公宋玉招魂云层氷峩峩飞雪千里】北望成都如井底【縯唐史李徳裕曰维州南界江阳岷山连岭而西不知其极北望陇山积雪如玉东望成都若在井底】春风百日吹不消五月行人如冻蚁纷纷市人争夺中谁信言公似賛公【次公唐大云寺主谪在秦州老杜为之往还所谓与子成二老来往亦风流者此也又云賛公释老学佛以治性】人间热恼无处洗【倬华严经云以白旃檀涂身能除一切热恼又乐天诗旣无白旃檀何以除热恼】故向西斋作雪峯我梦扁舟适吴越长廊静院灯如月开门不见人与牛【次公此即禅颂所谓倐忽人牛俱不见者也】惟见空庭满山雪【言师有诗见寄云林下闲看水牯牛】
　　王巩清虚堂【次公晋阮胆字千里清虚寡欲自得于怀定国名堂盖取于此非止言景物之清虚也】
　　清虚堂里王居士闭眼观心如止水【厚庄子莫鉴于流水师传灯録法般禅师居牛头山唐贞观中四祖入山见师端坐自若祖问曰在此作什麽师曰观心】水中照见万象空敢问堂前谁隠几【縯庄子南郭子綦隠几而坐顔成子游侍于前曰何居乎形固可使如槁木心固可使如死灰乎子綦曰今之隠几者非昔之隠几者也】吴兴太守老且病堆案满前长渴睡【次公杜诗簿书堆案来相仍】愿君勿笑反自观梦幻去来殊未巳长疑安石恐不免【縯谢安妻刘惔妹见家门富贵而安独静退乃谓曰丈夫不如此耶安掩鼻曰恐不免耳】未信犀首终无事【厚史记陈轸谓犀首曰公何好饮也曰无事也曰吾令公厌事可乎】勿将一念住清虚居士与我盖同耳
　　赵阅道髙斋【縯冷斋夜话云赵阅道休官归老三衢作髙斋而居之与钟山佛慧禅师为方外交】
　　见公奔走谓公劳闻公引退云公髙【尧卿赵湷献公年未七十告老于朝不许请之不巳元丰二年二月加太子少保致仕年七十二矣退居于衢有溪石松竹之胜东南髙士多从之后朝廷有事郊庙起公侍祠不至其子防通判温州从公游天台鴈荡吴越间荣之防代还朝见上顾问公甚厚以防提举浙东西常平以便其养防复侍公游杭始公自杭致仕杭人留公不得行公曰六年当复来至是乃六嵗矣杭人得公如见父母以疾终衢】公心底处有髙下梦幻去来随所遭不知髙斋竟何义此名之设縁吾曹公年四十巳得道俗縁未尽余伊皋【次公伊则伊尹皋则皋陶言尚余经济之具耳倬圆泽谓李生曰俗縁未尽慎勿相近】功名富贵俱逆旅黄金知系何人袍超然巳了一大事【次公一大事即禅家所谓了生死之説】挂冠而去真秋毫【厚南史陶景永明十年脱冠服挂神武门上表辞禄】坐看猿猱落罟网两手未肯置所操乃知贤逹与愚陋岂直相去九牛毛【縯或问华谭曰谚言人之相去如九牛毛宁有此理乎谭对曰昔者许由巢父让天子之贵市道小人争半钱之利此之相去何啻九牛毛耳】长松百尺不自觉企而羡者蓬与蒿【次公韩诗自慙青蒿倚长松】我欲赢粮往问道【次公庄子南荣趎之见老聃赢粮七日】未应举臂辞卢敖【厚淮南子卢敖逰乎北海遇一若士敖自谓观乎六合之外若士举臂而竦身遂入云中敖叹曰犹黄鹄之与壤虫不亦悲哉】
　　陶子骏佚老堂二首
　　文举与元礼尚得称旧世【縯后汉孔融字文举年十嵗随父诣京师时河南尹李以简重自居不妄接士賔勑外自非当世名人及与通家皆不得白融欲观其人故造膺门语门者曰我是李君通家子弟门者言之膺请融问曰髙明祖父尝与仆有旧乎曰然先君孔子与君先人李老君同徳比义而相师友则融与君累世通家众座莫不叹息】渊明吾所师夫子乃其后挂冠不待年亦岂为五斗【任陶潜为彭泽令郡遣督邮至吏白应束带见之潜叹曰柰何吾不能为五斗米折腰事乡里小儿即日解印赋归去】我歌归来引【余増损渊明归去来以就声律谓之归来引】千载信尚友相逄黄巻中【援狄仁杰曰黄巻中方与圣贤相对无巳顔氏家训曰黄巻五经赤轴三史镇叔遯斋闲览曰古人写书皆用黄纸以药染之所以辟蠧也故谓之黄巻】何似一杯酒【师晋张翰曰使我有身后名不如生前一杯酒】君醉我且归眀朝许来否【縯陶渊明语客云我醉欲眠卿且去矣】
　　我从庐山来目送孤飞云路逄陆道士知是千嵗人试问当时友虎溪巳埃尘【任陆道士名修静与僧慧逺陶渊明友善慧逺送客不过虎溪而送修静常过焉】似闻佚老堂知是几世孙能为五字诗仍戴漉酒巾【厚陶潜郡将之值其酒熟取头上葛巾漉酒还复戴之】人呼小靖节自号葛天民【援渊明五栁先生传葛天氏之民欤无懐氏之民欤师杜甫诗上古葛天氏不贻黄屋忧】
　　登州孙氏松堂
　　万松谁种巳摐摐半岭苍髯映此邦露重珠缨防翠盖风来石齿碎寒江【尧卿孟郊联句云檐防碎江喧】浮空两竹横南阁倒景扶桑射北牕【次公倒景扶桑言曰也梁元帝纂要云景在上曰反景在下曰倒景又司马相如大人赋贯列缺之倒景兮渉丰隆之滂濞张宴注曰倒景气去地四千里其景皆倒在下也淮南子曰出于肠谷入于汤池拂于扶桑是谓晨明】坐待夕烽传海峤【次公夕烽邉郡有之平安火也登州虽傍海而扼髙丽】重城归去踏逄逄【次公逢音厐鼓声也刘禹锡诗鸡人一唱鼓蓬蓬亦其类也尧卿退之诗云中虚得暴下避冷卧北牕不踏晓皷朝安眠听逢逢】
　　张竞辰永康所居万巻堂【张熈明也】
　　君家四壁如相如【縯司马相如家贫徒四壁立】巻藏天禄吞石渠【次公天禄石渠皆汉阁名乃藏书处也】岂惟邺侯三万轴【厚韩诗邺侯家多书挿架三万轴】家有世南行秘书【援国朝杂事唐太宗出幸有司请载书以从帝曰不须虞世南在此行秘书也】儿童拍手笑何事【次公李白诗襄阳小儿齐拍手拦街争唱白铜鞮路人借问笑何事笑杀山翁醉似泥】笑人空腹谈经义未许中郎得异书【縯蔡邕入吴得王充论衡以为谈助及还许人称其才进曰不见异人当得异书】且与扬雄説竒字【援扬雄传刘棻常从问竒字】清江萦出碧玉环【次公刘禹锡诗竹含天籁清商药水绕亭台碧玉环】下有老龙千古闲知君好事家有酒化为老人夜叩闗留侯之孙书满腹玉圅寳方何用读【次公酉阳杂爼开元六年祈西域僧请为坛于昆明池侧凢七日水缩数尺其龙化老人求救于孙思邈思邈谓曰我知昆明龙宫有仙方三千首若能示予予将救汝老人曰此方上帝不许妄传今急矣固无所恡有顷捧方至思邈曰尔但还无虑自是池水数日溢岸或曰张氏实有逢龙化老人之事亦借此用之】濠梁空复五车多【次公惠子多方其书五车又惠子尝游于濠梁之上】圯上从来一编足【縯西汉张良传良尝游圯上见一老父出一编书授之曰读是则为王者师】
　　刘壮舆长官是是堂
　　闲燕言仁义【任班固云士相与言仁义于间燕】是非安可无非非义之属是是仁之徒非非近乎讪是是近乎谀【次公是是近乎謟非非近乎讪不幸而过宁讪无謟此欧阳永叔非非堂记也先生用其説起意以为此诗】当为感麟翁善恶分锱铢抑为阮嗣宗臧否两含糊刘君有家学三世道益孤陈古以刺今防史行天诛【次公防音去声前汉司马迁为太史令防史记石室金匮之书】皎皎大明镜百陋逄一姝鹗立时四顾何由扰羣狐作堂名是是自説行坦途孜孜善称人不善自逺徂【任左传羊舌职曰禹称善人不善人逺】愿君置座右【援后汉崔瑗有座右铭】此语禹所谟
　　夷陵县欧阳永叔至喜堂
　　西陵有小邑自古控荆吴形势今无用英防乆巳无谁知有文伯逺谪自王都人去年年改堂倾嵗嵗扶追思犹咎吕感叹亦怜朱【时朱太守为公筑此堂】旧种孤楠老新霜一橘枯清篇留峡洞醉墨写邦图【三游洞有许夷陵图经后有公题处】故老问行客长官今白须著书多念虑许国减欢娱寄语公知否还须数倒壸
　　寄题刁景纯藏春坞
　　白首归来种万松待看千尺舞霜风年抛造物陶甄外春在先生杖屦中杨栁长齐低户暗樱桃烂熟滴堦红何时却与徐元直共访襄阳厐徳公【任厐公南郡襄阳人也居岘山之南未尝入城府襄阳记曰诸葛孔明毎至徳公家独拜牀下徳公初不令止司马徳操尝诣徳公值其上冢徳操径入其室呼徳公妻子使速作黍徐元直向云当求就我与徳公谈其妻子皆罗拜堂下奔走共设须防徳公还直入相就不知何者是客也】
　　书望洪亭壁
　　河涨平来出旧洪山城都任水光中忽然归壑无寻处千里禾麻一半空
　　醉题信老方丈
　　鹤作精神松作筋堦庭兰玉一时春愿君且住三千嵗长与东坡作主人
　　题永叔防老堂
　　三朝出处共雍容嵗晚交情见二公乗兴不辞千里逺放怀还喜一樽同嘉谋定国垂青史盛事传家有素风自顾缨尘犹未濯九霄终日羡冥鸿
　　题潭州徐氏春晖亭
