<!-- { "loadSidebar": true } -->
　　宋故散骑常侍扬州丹杨郡秣陵县西乡显安里领豫州陈□阳夏县都乡吉迁里谢涛，字明远，春秋四十有九，元嘉十八年岁次屠维月依林锺十七日卒，其年九月卅日，窀穸扬州丹杨郡建康县土山里。夫人琅邪王氏，七十有二。大明七年岁次单阏月□□□十五日卒，其年十一月十四日合。父静之，字□寿，司徒□长史义兴太守。祖献之，字子敬，中书令，嗣曾孙绰。（《古刻丛钞》。）
　　◇宋故散骑常侍护军将军临沣侯刘使君墓志
　　曾祖，宋孝皇帝。
　　祖讳道邻。（案：《宋书》作「怜」，疑转写之误。）字道邻，侍中太傅长沙景玉妃，高平平阳檀氏，字宪子，谥曰景定，妃父畅道渊，永宁令，祖貔稚罴琅邪太守，合葬琅邪临沂莫府山。
　　父讳义融，字义融，领军车骑桂阳恭侯。夫人琅邪临沂王氏，字韶风。父简长仁，东阳太守。祖穆伯远，临海太守。合葬丹徒练雩山，所生母汤氏，宜城人，葬练壁雩山。
　　兄觊茂道，散骑常侍桂阳孝侯。夫人庐江何氏宪英，父愉之彦和，通直常侍，祖叔度，金紫光禄大夫，合葬练壁雩山。
　　第三弟彪茂蔚，秘书郎，葬江□□□夫人河南阳翟褚氏成班，父方回，太傅功曹。祖叔度，雍州刺史。
　　第四弟实茂轨，太子舍人。夫人琅邪临沂王淑婉。父津景渊，中书郎，祖虞休仲，左卫将军。□□江乘白山。
　　第五弟季（案：《宋书》作「爽」。）茂通，海陵太守，葬练壁雩山。夫人陈郡阳夏袁氏妙□。父淑阳源，太尉忠宪公，祖豹士蔚，丹阳尹。
　　第一姊茂徽，陈郡长平殷臧宪郎。父元素，南康太守，祖旷思泰，□军功曹，重嫡琅邪临沂王闵之希损，镇西主簿。父之休道，都官尚书。祖敬弘，左光禄仪同。
　　第二姊茂华，嫡庐江嫡何求子有。□书郎。父镇长弘，宜都太守，祖尚之彦德，司空简穆公。
　　第三姊茂姬，嫡平昌安丘孟诩元亮，中军参军，离父灵休太尉长史。祖昶彦远，丹阳尹。
　　第四姊茂姜，嫡兰陵萧惠徽，中书郎。父思话，征西将军仪同三司，祖源之君流，前将军。
　　第五妹茂容，嫡兰陵萧赡叔文，父斌伯，青冀二州刺史。祖摹之仲绪，丹阳尹。重嫡济阳圉蔡康之景仁，通直郎。父熙元明，散骑侍郎。祖廓子度，太常卿。
　　第六妹茂原，嫡济阳考城江逊孝言。父湛徽渊，左光禄仪同忠简公祖夷茂远，前将军湘州刺史，重嫡琅邪临沂王法兴，骠骑参军。父翼之季弼，广州刺史，祖桢之公干，侍中。
　　夫人济阳考城江氏景若。父淳徽源，太子洗马。祖夷茂远，前将军湘州刺史。
　　第一男晃长晖，出後兄，绍封桂阳侯，第二男渊高，拜临沣侯世子，第三男渊华，第五男曰童渊邃，出後第四弟实，第五男□渊泮，第六男晏渊平。
　　第一女丽昭，第二女丽明，第三女小字僧归，亡，葬□□。
　　◇宋故散骑常侍护军将军临沣侯刘使君墓志
　　君讳袭，字茂德，南彭城人，宋高祖武皇帝弟景王之穆也。神姿韶雅，风誉夙懋。弱冠，拜秘书郎。逮二凶肆祸，人伦道消。君身离幽执，仅免虎口。事清，还复旧职，以母忧去官。既除，又拜秘书郎，转太子舍人。自升□二宫令望允缉，出为镇蛮护军庐江太守，莅政平简，声绩兼著。迁明威将军安成太守。属中流构，四表迷逆。君英议独发，招会如神，故能以一□之旅，克济忠节，义超终古，诚贯当今。皇朝钦嘉，爵赏取荣。除辅国将军郢州刺史，封建陵县开国侯，俄征太子右卫率，加给事中。未拜，迁侍中冠军将军，改封临沣县开国侯，镇肃石头，实当关要之寄。迁左卫将军，未拜，仍除中护军，春秋卅有八，泰始六年三月十日薨於位。圣主嗟悼，朝野伤悲，有诏，故中护军临沣县开国侯，志行贞纯，才用理济，忠勤著於艰时，勤绩倡乎泰运。年志始壮，奄焉凶折，悲伤恻割，实兼常怀。思加宠数，以申哀荣。可赠护军将军，加散骑常侍，□如故，谥曰忠侯。粤五月廿七日庚寅，将葬於琅邪之乘武罔，以悲幽明之殊隔，伤一诀而永分。仰清徽而洒泪，亻素玄石而裁文，其辞曰：
　　峨峨□□，山岳效灵，允矣君子，诞膺休祯。支荫帝宇，缔庆文明。德以行高，仁与□□。□华二宫，官政两服，国步时屯，艰难斯属。忠则忘家，义实光族。朝跃钦庸，以□□□，□望既归，□宠惟□或侍帝言，或司蕃戎。方宏互美，□□家邦，如何不□，□□□躬。□芳稍述，日月有时。考辰筮吉，玄堂启基。深泉永穸，□□长悲。□□□□□□□□（《古刻丛钞》。）
　　◇宋张推儿墓志
　　宋故临渭县侯湘东太守张府君讳济，夫人邱氏讳静姬，第三女推儿，春秋卅有一，亡於偏忧，元徽元年十月甲辰十七日庚申，权假窀穸於西乡。
　　远叶兰飞，浚源璇洁。履信早辰，含章妙岁。选史图容，循诗范节。皎镜冬泉，优柔春蕙，淄北忸行，营东渐艺。冥昧庆善，翳寿仁。泣血性，团忧歼身。罢景方旦，榷华载春。垅木已蔼，墓草行陈。朱火几焰，元夜无晨。（《古刻丛钞》。）
　　◇金革钩文
　　锡尔金钩，且公且侯。（《南史·吉士赡传》。）
　　◇剡县刻石山大石文
　　此齐者，黄公之化气也。
　　◇立石文
　　黄天星，姓萧，字某甲，得贤帅，天下太平。
　　◇小石文
　　刻石者谁？会稽南山，李斯刻秦望之封也。（《南齐书·祥瑞志》，会稽剡县刻石山，相传为名，不知文字所存。升明末县民儿袭祖行见石上有文。凡三处苔生其上，字不可识。刊苔去之，大石文云云，立石文云云，小石文云云。）
　　◇天玺文
　　戊丁之人与道俱，肃然入草应天符。
　　皇帝兴运。（《南齐书·祥瑞志》，升明三年四月，荥阳人尹午於嵩高山东南隅见天雨石坠地。石开，有玺在其中，方三寸，其文曰云云，又曰云云，午奉玺诣雍州刺史萧赤斧，赤斧表献之。）

卷六十一
◎外国
　　◎吐谷浑慕瑰
　　慕瑰，阿豺弟。（案：慕瑰代立当在元嘉五年前。）
　　◇请更授章策表（元嘉六年）
　　大宋应运，四海宅心，臣亡兄阿豺，慕义天朝，款情素著。去年七月五日，谒者董湛至，宣传明诏，显授荣爵，而臣私门不幸，亡兄见背。臣以懦弱，负荷後任。然天恩所报，本在臣门。若更反覆，惧停信命。辄拜受宠任，奉遵上旨，伏愿详处，更授章策。（《宋书·吐谷浑传》。）
　　◇上魏太武帝表
　　臣诚庸弱，敢竭情款，俘禽僭逆，献捷王府。爵秩虽崇，而土不增廓。车旗既饰，而财不周赏。愿垂鉴察，亮其单款。臣顷接寇逆疆境之人，为贼所抄，流转东下。今皇化混一，求还乡土，乞佛曰连窟略寒张华等三人，家弱在此，分乖可愍。愿并敕遣使，恩洽遐荒，存亡感载。（《魏书·吐谷浑传》，慕瑰讨擒赫连定，送之京师，策拜西秦王，慕瑰表。）
　　◎慕延
　　慕延，慕瑰弟。（案：慕延代立，当在元嘉十四年之前，《魏书》作「慕利延」。）
　　◇上表求入越（元嘉二十七年）
　　若不自固者，欲率部曲入龙涸越门。（《宋书·吐谷浑传》）
　　◇仇池氐杨难当
　　难当，武都王杨盛子，义熙初为质於姚兴，永初末授冠军将军，元嘉六年代兄玄位，拜秦州刺史武都王。寻进号征西将军。十三年，自立为大秦王，改元建义。十九年，遣裴方明等击破之，奔魏死。
　　◇奉表谢罪
　　臣闻生成之德，含气同继，而荣悴殊途，遭遇异兆。至於恩降自然，诚无答谢。夫以狂圣道隔，犹存克念之诚，况君亲莫二，不期自感者哉。每思自竭，奉遵光训，丹诚未谅，大谤已臻。梁州刺史甄法护诬臣遣司马飞龙扰乱西蜀，诸所谮引，言非一事。长途万里，无路自明，风尘之声，日月滋甚。与其逆生，宁就清灭，文武同愤，制不自由。遣参军姚道贤赍书诣梁州刺史萧思话，寻续又遣诣台归罪。道贤至西城，为守兵所杀，行李蔽拥，日月莫照。法护忄匡扰，望风奔逃。臣即回军，秋毫无犯，权留少守，以俟会通。其後数旬，官军寻至，守兵单弱，惧不自免，续遣轻兵，共相迎接。值秦流民，怀土及本，行将既旋，不容禁制，由臣约防无素，以致斯阙。
　　臣本历代守蕃，世荷殊宠，王化始基，顺天委命，要名期义，不在今日，岂可假托妖妄，毁败成功，如此之形，灼然易见，仰恃圣明，必垂鉴察。但臣微心不达，迹违忠顺，至乃声闻朝廷，劳烦师旅，负辱之深，罪当诛责。远隔遐荒，告谢无地，谨遣兼长史齐亮听命有司，并奉送所授第十一符策，伏待天旨。（《宋书·氐胡传》，元嘉十年。）
　　◇北凉沮渠蒙逊
　　蒙逊，张掖临松卢水胡人。初仕後梁吕光，後叛投段业，为镇西将军，临池太守，寻领张掖太守，转西安太守。以晋隆安四年杀段业，自称车骑大将军。建元永安，姚兴以为镇西将军、沙州刺史、西海侯，以晋义熙三年自号大都督、大将军、河西王，改元玄始。後遣使诣晋称蕃，以为凉州刺史。宋永初末，以为使持节散骑常侍、都督凉州诸军事、镇军大将军、开府仪同三司、凉州刺史、张掖公。景平末，进侍中、都督凉秦河沙四州诸军事、骠骑大将军、领护匈奴中郎将、西夷校尉、凉州牧、河西王。文帝初改骠骑为车骑。元嘉十年卒，在位三十四年，谥曰武宣王。
　　◇上晋安帝表
　　上天降祸，四海分崩，灵曜拥於南裔，苍生没於丑虏。陛下累圣重光，道迈周汉，纯风所被，八表宅心。臣虽被发边徼，才非时俊，谬为河右遗黎。推为盟主。臣之先人，世荷恩宠，虽历夷，执义不回，倾首朝阳，乃心王室。去冬益州刺史朱龄石遣使诣臣，始具朝廷休问。承车骑将军刘裕秣马挥戈，以中原为事，可谓天赞大晋，笃生英辅。臣闻少康之兴大夏，光武之复汉业，皆奋剑而起，众无一旅，犹能成配天之功，著《车攻》之咏。陛下据全楚之地，拥荆扬之锐，而可垂拱晏然，弃二京以资戎虏，若六军北轸，克复有期，臣请率河西戎卒为晋右翼前驱。（《晋书·载记·沮渠蒙逊传》，又《十六国春秋》九十四。）
　　◇上魏太武帝表
