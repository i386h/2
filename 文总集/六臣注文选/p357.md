<!-- { "loadSidebar": true } -->
　　史臣曰昔髙祖宣皇帝以雄才硕量应运而仕【善曰范后汉书曰陶谦奏记于朱隽曰将军既文且武应运而出铣曰雄才谓英雄也硕大也应运谓应圣人之期运也仕谓魏武为汉丞相时懿仕文学掾】值魏太祖创基之初筹画军国嘉谋屡中【善曰干寳晋纪曰魏武帝为丞相命髙祖为文学掾毎与谋策画多善　良曰筹谓计防也嘉善屡数也】遂服舆轸驱驰三世【善曰干寳晋纪曰魏文帝即位为丞相长史明帝即位迁骠骑大将军　翰曰舆轸车也谓乗舆也三代谓文帝时为丞相明帝即位迁骠骑大将军兼武帝文学掾也】性深阻有如城府而能寛绰以容纳行任数以御物而知人善采拔【善曰管子曰圣君任法不任智任数不任説尚书禹曰知人则哲能官人　铣曰言宣帝志性深阻如城府之深固也又能寛绰容纳于物数术也御使也言任数术之人使之知其善者必取擢而用矣采取拔擢也】故贤愚咸懐小大毕力【善曰尚书穆王曰小大之臣咸懐忠良东观汉记太史官曰明主劳神忠臣毕力　向曰懐来毕尽也】尔乃取邓艾于农隙引州泰于行役委以文武各善其事【善曰魏志曰邓艾字士林义阳人也典农纲纪上计吏因使见太尉司马宣王宣王竒之辟以为掾迁尚书郎郭颁世语曰初荆州刺史裴潜以州泰为従事司马宣王镇宛潜数遣诣宣王由此为宣王所知歴兖豫州刺史　济曰隙卑细貌艾善武而泰善文言宣王能委任之各尽其事也】故能西擒【善本不従才】孟达东举公孙渊【善曰干寳晋纪曰新城太守孟达反髙祖亲征之屠其城斩达魏志曰公孙渊为辽东太守景初元年徴渊遂发兵逆于辽隧自立为燕王三年遣司马宣王征渊斩渊传首洛阳　良曰孟达为金城太守擒执也】内夷曹爽外袭王陵【善曰干寳晋纪曰髙祖与曹爽俱受遗辅政爽横恣日甚髙祖乃奏事永寜宫废爽兄弟以侯归第有司奏黄门张当辞道爽反状遂夷三族又曰髙祖东袭太尉王陵于夀春初陵以魏主非明帝亲生且不明也谋更立楚王彪陵闻军至面缚请降髙祖解缚反服见之送之京都饮药而死　翰同善注】神略独断征伐四克【善曰扬雄连珠曰兼听独断圣王之法也法言曰汤武桓桓征伐四克也铣曰神略言智如神断决也四克谓克于四方】维御羣后大权在已【善曰春秋孔演】
　　【图曰天子执图诸侯得之大权成　向曰维持御使也羣后众官也权柄言国柄在已谓髙祖也】屡拒诸葛亮节制之兵而东支吴人辅车之势【善曰汉书曰齐桓晋文乏兵可谓入其域而有节制矣左氏传宫之竒曰谚所谓辅车相依唇亡齿寒　济曰诸葛亮蜀将也节制言亮军士有节度制法也支亦拒也辅车之势谓呉与蜀为援助而宣王能拒之】军旅屡动邉鄙无亏于是百姓与能大象始构矣世宗承基太祖继业【善曰干寳晋纪曰世宗景皇髙祖崩以抚军大将军辅政又曰太祖文皇帝母弟也世宗崩进位大将军録尚书事辅政周易曰人谋鬼谋百姓与能　良曰屡数也鄙亦邉也亏阙象法也言晋之兴盛大法従此始立也翰曰继业谓相继以成帝业者也】丰乱内钦诞寇外【善曰干寳晋纪曰中书令李丰】
