<!-- { "loadSidebar": true } -->
　　距赵城南几十里水自东山来横亘于道古有桥架水上以济行旅即战国义士豫让死所也代乆倾圮于水裹足经是者咸病焉知县事呉桥何君友闻于正统辛酉由进士出宰于斯兴踣起废有为有守歳甲子秋八月尝出按行至水涘爰仰遗烈惕然懐感乃税驾谕父老曰若知夫豫让之所以义乎昔臣事智伯感其国士之遇及智伯为赵襄子所灭壤地三分家无噍类而让以死报之挟匕首入其宫中涂厕以冀得志于襄子也至被觉获幸得释又漆身变容吞炭变音违妻拒友必欲成其志去伏此桥下俟襄子出而图之复被觉获竟斩其空衣而死屡仆屡起畧不少变虽未得扼其喉揕其胷而一念之加于襄子者固已尽矣此其义何如也让既死于此桥其灵爽将不亦依于此桥乎今颓缺断壊民病于涉无让犹将举焉矧有让之烈乎昔南国爱甘棠不忍伐以召伯生憇于此故也则夫死于此者能不加爱而忍视其废乎大义耿耿诚足为委质事人之法吾将表其迹以风厉吾民也尔谓何若父老咸稽颡曰诺于是首捐俸资裒舆情所乐助计得钱若干缗乃募工甃桥以石中劵水窦上隆旁杀广二丈长倍之髙一丈五尺为祠堂桥西以妥其灵费不在官役罔及民踰月功以成告是年冬君朝会京师过予家属记其事予以君一举得三善焉夫追复古迹俾前人之遗烈以彰义之发也俾行旅之济涉以便恵之及也俾斯民之趋向以劝仁之推也一举而三善具可谓能知为政不有过于郑侨也欤代之理人者非法令所急不皆加之意君独急法令所缓若此非贤而有才殆将有不暇也君在壬戌癸亥歳尝修建中镇伏羲娲皇三庙又尝修宣圣庙以暨城墉坛墠罔不完固其规画率类此务民义敬鬼神君有之矣因并记之以告于后之人

　　墨庄记

　　人恒以田为荘未尝闻以墨者盖田衣食所藉以出故莫不竭终歳之勤以为廪庾之积丝枲之储至有连阡陌跨郡邑而不以为多者利之所在故也至于墨饥不可以为食寒不可以为衣而宋静春刘先生之家乃聚书千巻谓为墨荘若与田畴之富者争雄迨及后人宣泰居新淦览冈复能修其业而不少坠不已迂乎殊不知田之多者人力或有不齐旱涝蝗蝻或有不时则秋成之获也失望而况厚藏者大盗之饵沃壤者势家之资茍子孙孱弱而不能守之以义其不转为他人之有者鲜矣故当静春之时其富埒封君固不知其几家今能保其旧荘而独存者果何人也而惟先生之荘无人力之扰旱涝蝗蝻之虞无大盗之窥势家之欲而子孙缉遗编理陈帙致使其墨越数百载而无恙其所获果孰少而孰多耶然庄之所以无恙由畊者之相仍也闻宣泰之曽祖伯昻尝畊乎是而得河南文学祖永诚继起而畊之父与寿复起而畊之今之畊则宣泰也朝畊以舌暮畊以笔以精神为畚锸以心思为耰锄垦其荒芜芸其稂莠而义理之生森然日以滋长宣泰获而有之含咀其英华佩服其仁义则世之膏梁文绣举不足以动乎其中矣杨子曰耕道而得道其斯之谓欤由是而知宣泰所获于墨者固已敛诸方寸而为子孙之耕夫岂不又有余地也哉兹宣泰来游京师征言为记予故为举其异于以田为荘者以告他日倘得南翔过君之荘肯许暂畊其间愿执耒耜以从

　　愚庵记

　　贵州都司龙里卫指挥使凤阳储君廷用尝即所治之隙构为燕息之所颜其楣曰愚庵征言为记予惟天之赋于人者曰仁曰义曰礼曰智谓之四徳而人所同有者也全而尽之则为圣为贤否则反是至若愚者智不足而戅有余蔽于气禀之偏者也廷用卓荦有为敦诗说礼志希圣贤之道其肯以愚自居哉矧受朝廷分阃之寄雄镇一方出提戎旅则运机决策开阖若神坐守疆圉则休兵恤民寜谧安堵又非愚者之所能也以是名庵厥义何居予尝思栁宗元之序愚溪有曰宁武子愚不可及智而愚者也颜子不违如愚睿而愚者也皆不得为真愚然则廷用也其可谓之真愚哉夫钓声以钩誉鼓力以射利智者以为巧而愚者拙于是也奔竞以冒险狡狯以欺天智者以为长而愚者短于是也是智也乃穿凿私智非吾所谓天赋之徳也是愚也乃颜宁之愚非吾所谓气禀之偏也廷用之愚其在于是乎然犹未也孔子曰聦明睿智守之以愚老聃曰君子盛徳容貌若愚愚而至是则于圣贤之道几矣予亦世之所谓愚者因记廷用之庵也遂书此以偕勉焉

　　重建阳春桥记

　　昆陵东南大郡也统邑凡四而无锡为大邑有水贯邑城中道阳春门以出盖由京口入淛江演迤八百里名曰运河以通餫饷者也今作石梁跨河上曰阳春桥因门以名之俗曰跨塘按锡山志阳春门外初无桥有路自顾桥偏门出下塘达景云泰伯垂庆延祥四乡至元末伪呉据平江重筑锡城而偏门废洪武戊辰邑民黄龚等始于门外数百步许架木为之燥湿迭更木易朽腐兼水势冲囓风雨震陵桥不能支厯载以来随葺随罅涉者告病焉正统初永嘉项侯来宰是邑见而悯之欲甃以石以始至而未暇也适冬官亚卿庐陵周公廵抚畿甸及境顾谓侯曰是桥当水路之冲飞樯走棰者毕集于是夹岸而居者龂龂焉不特四乡之民所由出入也倾圮若是可不图所以坚乆者哉侯曰唯此吾志也乃率邑丞王郑主簿邺各捐俸资倡之士民慕义乐助者翕然遂命耆宿冯伯全等董厥事鸠工伐石革故鼎新兴役于正统丁已某月日毕工于戊午某月日费缗钱若干石甓若干相距若干尺其崇若干修若干上夹栏槛可以驰方轨下疏斗门可以通千石舟由是川行者如履平地不复知有一水之隔矣众感侯之恵咸欲书其事于石属言为记古者辰角见而雨集则除道天根见而水涸则成梁桥梁之政王道之攸系也项君之莅锡邑以仁厚存心均徭薄赋省身洁已无非岂弟之化而又能成亚卿之美兴百世之利作桥梁以济病涉王道之端仁者之心于是有征焉可谓急所先务而善于为政者矣予故备其颠末登载于石俾后之经是桥者知其利之攸自也君名伾字如佥发身名科有学行秩垂满当迁遽引年而退君子与其不媿古人云

　　慎轩记

　　松江宋君孟颙居华亭南梁辟一室庋图史其中为藏修所匾曰慎轩去年冬挈其子潜来游京师未几治任将归翰林检讨钱君原溥与孟颙有乡好而雅重其为人乃干永嘉谢廷循甫图其所谓慎轩者而属记于予以赠予尝思之人之一身所以运用乎四体者心也所以管摄乎一心者慎也慎也者岂非修身之要乎夫事物之来也纷纭轇輵毕集吾前茍不接之以慎其不为之诱夺于中也者几希是以君子所遇虽有险夷而险夷一致其慎所居虽有隠显而隠显一致其慎慎而若是则中有主不可得而诱夺矣盖险者畏途也夫人而知慎之惟不忽于夷则无适而不慎矣诗曰用戒不虞是已显者眀处也夫人而能慎之惟不忽于隠则无时而不慎矣诗曰不媿屋漏是已然无适无时而不致其慎固为美矣使或有初而鲜终亦何益哉故昔皋陶陈谟必举慎厥身修思永为言慎而思永则修身之道备而天下国家之本立矣孟颙读圣贤之书倜傥而尚义言无妄吐行无非践■〈躹，弓代米〉■〈躹，弓代米〉若临渊履冰而恐陷坠也故名轩以慎而自警焉则于险夷隠显其必知所用力矣予恐其慎于始而或忽于终也故重以思永之说孟颙果持是慎乆而不息则私欲以遏天理以存道有不在于是乎此固翰检之意予特申而记之也尚慎之哉

　　巴湖草堂记

　　昆山徐公孝氏尝诛茅结屋以居居之南二里许有湖曰巴城因扁其居曰巴湖草堂主客主事夏君存良其乡契也为之请记于予且曰巴城邑之巨浸也望之郁然有桑柘蒲栁之阴就之粲然有菱芡芙蕖之荣近湖皆沃壤旷夷宜稼掬湖水以灌之歳入恒倍公孝朝出耕暮归輙偃仰是堂樵歌渔唱之往还烟蓑雨笠之出没渚禽林鸟之翔翥皆在堂外而为公孝所有又其麻枲足以衣秔稻足以食果蔬足以实豆笾鱼鳖鸡豚足以备鼎俎凡可以赡其生者皆无事于他求公孝居而乐焉客至则击鲜呼酒以适其适酒酣浩歌杜子美卜居之篇盖将自附于浣花沧浪之胜者也幸一言以记之予惟君子得遂隠处之乐者必在于治平之时康衢之老出作入息而不知帝力者有唐尧之在上也子美以文章名海内然遭天寳安史之乱干戈播迁殆无寜歳虽营堂于成都然居未三载而入梓及阆复居成都居未一载竟卜戎渝而出峡矣堂之敝也噫谁与葺之公孝际圣朝明盛之时四海寜谧里无桴鼓之警门无追呼之及而迹无转徙之虑日与田夫野老优游逸豫以畅叙其隠遯之懐则子美之不能得者而今得之讵非公孝之幸而斯堂之遭乎虽然地不自胜因人而胜前乎子美浣花之溪固自若也一得子美遂流闻至今而名益彰前乎公孝巴城之湖亦自若也今其美既专于公孝矣则巴湖之名将不因公孝而有闻于后世乎公孝抱徳不试其清节雅操贤于人也逺矣尚恬然自守毋使外诱得以夺之而轻于去就可焉不然吾恐草堂之灵得以移文而拒之矣遂不辞而为记

　　处梦轩记

　　圣朝勋贵大臣镇逺侯顾公有冢嗣曰维周别号雪坡警敏英伟博涉经史攻翰墨喜吟咏畧无纨绮之习嶷然圭组之器庙堂之具也予雅重之而乐与之游暇日尝过其第坐余轩中图书四壁修广不踰寻丈睹其楣间扁曰处梦予疑而问之雪坡曰人之处乎世殆若处乎梦也予昔生于贵阳比长寓于桂林寻移家金陵今又居于金台也其间忧喜相仍聚散靡定窅然而失倐往倐来而不可把玩以今思之曷异荘生之蝶淳于之蚁而郑人之鹿哉抑岂特予为然彼微之为草木舒翘吐英非不秾郁可爱及其凋谢澌尽则向之可爱者非梦乎巨之为江河奔涛激浪非不澒洞可愕及其风恬水落则向之可愕者非梦乎髙之为山烟云之兴方弥满岩谷而忽泯于无迹也则向之兴者非梦乎大之为天雷电之作震耀宇宙而忽寂于无声也则向之作者非梦乎故以今日视往日则往日为一梦也以今时视往古则往古亦梦也今之视往固知往之为梦后之视今恶知今之不为梦乎故凡物之有形者皆有变也皆有变则皆为梦矣虽天地且然而况于予乎予用是视处斯世若一大梦焉吾子以为何如予曰噫卓矣哉雪坡之见也人生百年瞬息其忻戚得丧倚伏去留纷出于吾前也皆非吾之所有也狃于造物莫知其然而然也彼昧者不知出此汨汨然营营然务求惬其所欲劳其形以殒其生孰能以梦处之若雪坡者乎若雪坡可谓达观之士矣虽然非吾所有者不可不以梦处之吾所有者不可以梦处之也茍吾所有者而亦处之以梦不几于老荘之虚无释氏之寂灭乎吾所有者何性也是性也具于吾心藴之则为徳行之则为道建之则为事业昔孔子于富且贵也视如浮云浮云者梦之类也及其寤寐常存行周公之道则恒梦见周公焉周公之道何道也即吾心所具之性也周公尽之故能参天地赞化育道行于当时泽覃于后世此孔子所为拳拳也雪坡生熈洽之朝荷纉承之托行将珥金貂袭茅土以翊佐皇明之运其以所藴建为事业必矣尚惟孔子之道是存是行寤寐之间梦见周公则策勋树绩隠然为国名臣而不媿乎圣贤之徒矣讵非善于处梦者乎雪坡忻然曰吾子规我以道敢不黾勉从事幸为述之以记斯轩之壁于是乎书 

　　椿桂堂记

