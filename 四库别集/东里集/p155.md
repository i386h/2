<!-- { "loadSidebar": true } -->
　　宣徳六年十月北京新作礼部成尚书胡濙奏请树石刻文以示久逺制曰可其文以命臣士竒臣既拜受命谨按礼部在唐虞为秩宗在周为春官大宗伯所典天神人鬼地只之礼而礼乐庠序风化制度品节之事咸属焉我国家列圣相承法古制治尤重于斯皇上临御之初茂简俊乂以称厥任时濙以礼部左侍郎兼南京国子祭酒奉命还礼部数月陞尚书上谕之曰国家所重祀事朕夙夜只奉天地宗社暨于百神以迓福生民尔其懋相予无怠凡国所用彛典尔惟旧章是循是式用佐予理无忽尔惟寅惟清用懋副朕命濙拜稽首言臣敢不精白一心以圗称万一盖上所命濙与虞舜即政命伯夷者同一道也而嗣大位以来祀享受福川岳奠寜岁屡丰登田里给足灾沴不作遐裔毕来祯祥之物骈见叠至皆本于皇上诚敬所格而徳化之效也于时北京创建未久百司官府皆未作其公署及治文书之舎率就简便盖未暇及也一日濙奏事殿中上曰国家大典礼悉礼部非可以简其官府宜先备勑工部作之度地于大明门之东西向中为正堂堂之侧为司务防前为周序为中门为前门正堂之后为后堂左右为宾客之位后为庖库堂序之外为四属仪制主客在左祠祭精膳在右铸印在中门之左其地亢爽其材坚良髙明防深制度伟方之近代绰乎过焉既成以闻命京师诸司长贰咸徃落之命光禄赐宴恩泽之隆群情欢溢咸谓皇上惇典庸礼启自宸始作斯宇甚盛举也臣惟礼者天理之具于人事而行之以敬者也用之事神而神享用之为政而政修用之教化而教化孚用之制作而制作尽善故礼所以为国家天下之大器不可一日无者而典之必得其人惟皇上知之明而行之果也然臣伏覩未作礼部之先有司以上所居宫殿庳隘请拓地改作上曰朕方惓惓息民为心居室岂今所急却其奏既而出玺书命诸司询民瘼施振贷巳逋责暨礼部成有司复请改作宫殿且言治材巳具上曰朕夙夜求民之安今天下匹夫匹妇岂皆得所而何暇于自求佚若等宜体朕防民之心敬哉勿忘又却其奏而出玺书敷布徳恩存防鳏寡招怀流徙且饬有司蠲弊举废修怀保之政盖圣仁一念保民惟日孜孜昔大禹薄自奉而所勤者民之事所致饬者宗庙朝廷之礼与皇上圣心异世而同符猗欤盛哉是役也重礼为先务而再却有司之请圣德之大者臣忝职史氏谨备书之而继以诗曰
　　稽昔帝王礼莫重焉天叙以勑人文以宣其用之严曰郊与庙教化制作咸礼之要皇明龙兴列圣御极盛德光华有典有则皇帝继统躬礼导民从容安行天下归仁翼翼北京视周之镐桓桓六卿群辟之表有虞秩宗咨命伯夷帝谓臣濙往哉汝谐肃肃三礼汝祗相予凡百仪度汝慎攸司爰初经营六官之府帝谓臣濙权舆宜汝宠章自天臣工祗率力齐材良成之不日天阙之南端门之东轮焉奂焉闳廓穹崇维皇明圣以礼为国维明维果有此奕奕维孝维恭大禹攸同约已勤民菲食卑宫矜防无告恵鲜鳏寡文王小心日不遑暇仁泽流霈源源弗穷悦怿归赴如川之东礼序乐和化淳俗厚龙在沼麟凤在薮体信逹顺维圣之功执事有恪维臣之恭夙夜其勤式告有位维寅维清以熈帝载
　　灵慈宫碑
　　逾淮而济而汶两京之通道也凡南方两淮两广江东西湖湘淛闽黔蜀其方伯郡邑百司与夫海外番国蛮夷君长之贡献朝觐受事请命者商贾之懋迁者往还交错蚤暮不息而事之重且大者军国所用租赋悉出南方郡邑永乐初命平江伯陈瑄率舟师道海运北京然道险所致无防乃浚济寜临清之河以逹北京以便饟运岁发数千艘毎春氷泮则首尾相衔而上河陿且浅一雨骤辄溢雨止复竭加有洪牐之艰且险舟稍不戒非覆则胶时平江公仍奉命督饟运嘅然念曰凡大山长川皆有主宰之神能事神则受福徃年吾董海运凡海道神祠吾过之必颛颛持敬如神之临乎前也间遇风涛及鱼龙百怪有作輙叩神祐靡不响应今兹祠祀未建非缺典欤遂作祠于淮北之清江浦以祀天妃之神盖公素所持敬者凡淮人及四方往来公私之人有祈于祠下亦皆响应守臣以闻赐祠额曰灵祠宫命有司岁用春秋祭于是董饟运参将都指挥佥事汤公节请书丽牲之石盖世俗所传神肇迹事逺不可质惟神者天之所命天固以利物为心也神斯无不在诚斯无不格诚神孚而福泽降自然之理也既为书作宫所自又作迎享送神之辞俾歌以将事辞曰
　　洁芬馨兮芳筵奠苹蘩兮清醑吹参差兮鼓瑟纷望拜兮堂下神来降兮云中导霓旌兮鸾盖从海若兮河伯错玉节兮瑶佩神戾止兮憺安悦下人兮恂忱风泠泠兮帟幙恍若睹兮居歆神昭昭兮在上人总总兮在下纷有祈兮不齐神均锡兮灵祐车道陆兮履坦舟循川兮安流风与雨兮时若物阜成兮神之庥岁祈报兮有祀神倐往兮忽旋上衞国兮下民生神恵同淮流兮千万亿年
　　通济河碑
　　南去通州二百里杨村驿之北河屡决河仰受白河汤河潞河诸水下合直沽南来之水入海凡齐鲁汴蜀湘汉江广闽淛之赋运及海内海外朝觐贡献之上于北京者皆道此以逹所系之重也其水之失性也自洪武之季至今四五十年之间屡决屡筑筑己复决智单力疲公私患之皇上嗣大统之明年秋有司以决闻请如故事可之三年春复决上曰治事必得其理得人斯得理矣朕其慎简遂以命太监阮安安顿首受命行还奏水当顺其势导之今逆之抑使纡屈势畜不得逹故决宜取径道改凿使其顺下臣视河西务径行二里许可凿计用万五千人一月庶防可免决遂以圗进上曰理贵变通今以命尔遂命武进伯朱冕发卒少保工部尚书吴中发民如所计之数诹日兴役以安董之安周行抚劳厚其廪食时其作息吏絶欺弊人劝就工调度有方如期竣事遂陻其故道河之下趣坦焉安行夹河筑防既崇且厚伐木以捍之植树以固之革险为夷往来愉怿事闻赐名通济河既又奏建祠祀河神以道士主之士竒尝经祠下舣舟登望徘徊嗟咨成事之得人建功之有时也少保吴公间属记是役之成古者治水自京师始先所重也斯河之重固以京师然昔者作之难而今作之易何也非奉命之臣其用心之诚与公者有异乎诚则志坚而虑精公则民悦而功遂天下未尝有难为之事顾所任者何如耳斯役也实本于皇上之善用人知之明任之専此功之所由成也自古英君明主所以克兴事功未有不由斯道谨因纪是役遂推本作诗以颂圣天子仁明之功诗曰
　　水之为性顺下焉耳治循自然斯得其理都城之南河决自昔谋者弗及劳者弗息正统三祀再以决闻惟帝圣明慎简用人顾谓臣安汝往祗命安拜稽首夙夜惟敬秉诚致虑惟恵用下厥绩之成行者抃舞滔滔安流有厚厥防简任得良惟帝圣明帝仁如天覆被率土诞用材贒靖四海
　　颂
　　驺虞颂【有序】
　　洪惟皇上以仁圣受天命嗣大寳为天下生民主一用尧舜禹汤文武之道教之治之既肇建北京廼永乐七年车驾廵幸遣使者行郡县存问髙年咨求贤徳及察民所疾苦明黜陟之政明年遂率六师平残冦除边患是年车驾还京师又明年麒麟出定州人皆以为皇上肇建北京仁恩广被之所致也十一年二月复廵幸焉遣使郡县如前制五月驺虞见济寜州曹县车驾所经之地益以为圣仁之应臣谨按载籍驺虞仁兽也帝王有至仁之徳则见先是永乐二年驺虞见钧州至是再见天鉴圣仁骈答灵贶宗社生民万年太平之瑞也谨譔驺虞颂一篇上进颂曰
　　洪惟圣皇抚御万国圣皇至仁与天合徳大哉巍巍文治武功天下归仁如川趋东廼从民志廼循圣经考卜维正肇建二京翼翼北京表里河山凤翥龙翔拱衞郁磐岱宗左倚大行右峙瀛海东环沃壤千里土厚水甘天府之国北辰崇髙四方之极紫微端门玉阙金城圣皇廵狩六龙时乘永乐癸已仲春令月下诏省方吉日既軷翠华扬扬鸾镳鸧鸧六师洸洸万乘启行道淮歴徐经济渉鲁抚耄咨贒咸暨黎庶覃霈徳恩甘雨丽日下被万物光润充悦如游春台熈熈陶陶至和召祥聿见于曹皓质文虎躯猊首不践生刍根性仁厚是为驺虞圣仁之徴曷其于曹乘舆所经臣民耆老进献彤陛欢呼拜跽时廵之瑞时廵之瑞岂惟驺虞祥麟肇先发之驺虞呈瑞岂独东鲁肇先发之钧州之野惟皇仁圣天下防庆灵祥骈臻丕显天命皇圗隆安圣寿齐天四海乂寜千万亿年
　　瑞雪颂【有序】
　　臣闻天之生人也必命仁圣为之君主使助天之所不及君之代天理人也必体天心使之各得遂其生君顺事乎天天弗违于君而福降焉昔者尧舜禹汤文武暨我太祖太宗仁宗三圣之为君也皆以仁民为得天之本钦惟皇帝陛下躬膺天命嗣祖宗大位惟天之心与尧舜以来数圣人之道是存是用徳音数下恵泽敷抚亿兆恤困穷蠲负逋革贪弊任老成明政纪简防贒俊布列中外亲选郡守咸赐玺书而遣之一皆所以为安民也于是天下晏然边鄙无事兵甲不用岁屡丰稔流徙悉归太平之世也然圣心恤民恒勤夙夜犹虑其有饥寒之患未尝忘焉宣徳庚戌之冬天气融和迨十二月尚未有雪间视朝之暇顾侍臣叹曰将如来岁农事何是月已卯之夕大雪逺迩弥积翊旦上御奉天门天顔愉怿亲制喜雪之歌洒寳翰以赐群臣又命光禄赐宴群臣拜赐懽感万万盖前岁之冬亦少雪上以为虑立春后数日雪乃大降上喜尝亲制喜雪之诗其岁四方大稔故至是而来岁丰稔之兆皆信其必有徴矣太平之瑞何以加此臣忝侍近目睹皇上爱民得天之应无任忻跃敬撰瑞雪颂一篇五章章九句谨录上进伏惟圣览焉其词曰
　　维天地之徳生民为大爰简明圣付厥覆载付之惟何俾育俾治肆三五肇兴笃仁与义式仪来世【右一】维皇太祖太宗仁考咸膺天命抚有亿兆维天徳之肖维仁义允蹈维民是保泽涵四海被于八表【右二】维皇至仁上帝是崇祖考是恭下矜于瘝痌夙夜敬在躬帝鉴渊凡欲罔不从泰和洋洋万邦屡丰【右三】维岁上章维月季冬皇豫恤农功劳心忡忡吉日巳卯雨雪其蒙率土其同兆我丰年民庸歌沨沨【右四】维皇圣诚维上帝降祥用溥生成兆民永寜四海永清皇寿万亿龄如日之升小臣赓歌用扬颂声【右五】
　　瑞应麒麟颂【有序】
