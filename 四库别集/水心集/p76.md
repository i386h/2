<!-- { "loadSidebar": true } -->
治身之义事君之节二者君子之极行也于治身也能谨其小于事君也能识其大而君子之行不逺矣昔之治其身者或忽于言动之细微而曰我能为其大者而巳及观所以事君则又或不能为其大而姑欲累小善以自免焉此徳之所以不立而人之所以不成也故兵部尚书端明殿学士黄公之状言公俨然庄重坐立有常处不倾侧跛倚语黙有常节不戏言苟笑人以为拘絷而不能顷刻安者公独泰然以终其身虽在燕私未尝须臾变也及再得谢年七十余矣益谨敬不颓堕后生来见者礼对如大宾教语必以孝弟忠信至其薨也葢八十有五而所以自持其躬者如一日其仕当秦桧死后贺敌生辰还言敌必徙居汴以迫我宜早自计时前使还者不敢言宰相怒公公不为动自是三四年每进见未尝不论边事敌果以钦宗来讣出不逊语公独请即发丧决用兵策使使臣督诸军及敌在江旁朝臣争挈家逃匿公家人亦旦暮请公曰天子在是若等安适耶比敌退家在城中者公与陈丞相康伯而已敌后请修好且责臣礼与新得四郡或谓实利不可干虚名不足惜也公独曰土疆一彼一此耳名定百世不易也议者非是王之望约和公又论之天申节上寿议者以钦宗服除当举乐公言春秋君弑贼不讨不书葬钦宗实未葬乐不当作也争之力事得蹔寝范成大使北祈请山陵公又言置钦宗梓宫而不问无以尽人心且使敌人窥我矣公之立朝始末议论如此夫俊豪跌宕脱畧于绳捡之外者岂非其自善以为伟人名士之所为哉其循守卑论弃忘大雠与夫临大计当大事不敢坚泱有退后之懦无率先之勇而以他小善自贤者尚多有之然则公之于治身也可谓能谨其小而于事君也可谓能识其大矣状又言公为普安敎授时不与内知龙大渊坐为国子司业时不奏武成王庙芝草宰相率达官书佛经刻六和塔公谢不能其孝友笃至夫妇相敬如宾与人交恭而敬淡而久收死恤赈贫继絶葢公既已识事君之大节则虽其小者宜不失乎斤然之守而于治身之谨诚细微无不尽焉则推而达之固所以合乎人伦之大义也岂非所谓物有本末事有终始知所先后而非偶然幸致者乎谨按谥法壹徳不懈曰简执心决断曰肃公之治身谨言动无耋艾率以恭斯壹徳不懈矣公之事君排和议无难易必以勇斯执心决断矣请谥曰简肃于易公名焉谨议 

李丞相纲谥忠定议 

议曰公自起居郎极论都城水灾斥为监当而抗直之声震于天下矣及斡里雅布来宼在廷茫然将从乗舆以出独公请与执政辨诘遂夺其议力守京师敌以退却然其留割三镇诏书击女真之归而募兵以防其再至皆为同列所排不果用也髙宗中兴首命公自辅于是张邦昌以僭逆诛矣先是河北河东录坚守者建遣张所傅亮往援接之乞幸襄邓以系人心而无走东南使周望傅雱通问二圣而无踵和约时中原尚未溃也公方除京辅辞政渐复祖宗旧法奏请施行数十事多中机要使稍得岁年之须则两河不遂陷而敌不敢复鼓行入内地矣而雠耻因可报也不幸有七十五日而罢去迄其后常疏外坎壈虽仅免颠沛而曾不少得其意焉自是祸难百出而南北竟以分裂此为国家惜者所以哀公之心而深悲其相之不终士至有未尝识公面而坐论救公以死彼岂有所顾望附托而然哉葢公之贤自当时市井负贩莫不喜为之道说然而谤公者亦众矣其尤甚者罪公特以计取显位而巳京师之祸公实使之呜呼当是之时所谓谋国者岂有他道哉避走而乞和誉雠敌而卑中国尔以避走乞和誉雠敌卑中国之人而议公之得失故其自许为谋详虑宻而谓公为畧而疎自以为镇重能消弭而谓公为轻鋭而喜事其恬视君父之仇畏死持禄甘为世所贱侮而以公之能尊君以身狥国为人望所属者谓为朋党要结以自荣故主和者非致寇而守京师者为失策矣则公之负谤于时固亦其理之所宜得也何足辨哉顾独有可恨者夫是非毁誉之相蒙布必至于乆而后论定是从古巳然者也公之殁五十载矣世之论公者卒亦未有以大异于前日也何欤孔子曰微管仲吾其被髪左衽矣考公之行事而深察其志使要其功烈之所成就则岂有媿于孔子之所称者哉悲夫谨按谥法虑国忘家曰忠安民大虑曰定请以忠定为公谥谨议 



铭 

毋自欺室铭 

礼曰所谓诚其意者毋自欺也大学之道自诚其意始意者心之发也黄岩林氏兄弟以名其室余推衍其义而铭之铭曰有闻善之意而疑巳以不明自欺也有为髙之心而畏巳以不能自欺也喜安于俗而不狥乎道自欺也求合于外而中莫之考自欺也其道甚大万物咸取圣贤之功我则与有如操斧斤以入山林随其所欲榱题栋楹蔚然千章被冒洞谷爱莫能致投斧太息言既出之行既实之久且不倦我则毕之鸡鸣必旦鹤鸣必雨其象则然孰敢余侮妇人之贞抱节空闺守妄求真匪诚惟欺咨尔弟昆敬事一心无咎无誉上帝居歆 

存斋铭 

蒋少韩名其燕息之斋曰存请余铭未暇也又揭于弋阳之便坐乃铭曰孟存以心易存以性其入道义其出爱敬此真存耶众善所门如彼聚粟常足仓囷性因物迷心与事往必谨司之勿抑勿放勿趣有为勿堕空寂是固无存执妄为得壮矣弋阳观竹青苍厥壤夷甚水广山长上迫征求下怜愁苦依其永存以作民怙 

睦山堂铭 

周茂良居睦源家旁一里山拱水揖自成面势望神洞白云逺近显敞作屋聚书草木修列余名曰睦山堂用其所当问学者为铭铭曰地称顺悌之名居袭昆仍之久资仁以合其族浚文以光其后为堂之功始基而愈厚也学有本统昭然垂宪未知之也役思研虑渉闻辨知而卒无益既知之也博论广类极治尽末而终不倦强其志不弱其质明于义不疑于善圣言在前待进而验成材在习力熟则变黜徒悟之寡浅无单传之夸羡故始终俱有考穷达皆可愿也有简婉婉有竹雅雅睦山之下尚启来者 

省斋铭 

义乌姚献可为其友周悫求铭省斋凡五年始克铭之铭曰昔者曾子一日三省今子五载以省为请子悟何晚我言巳迟相彼四体恻焉必知既有念虑胡为昏迷苟非忠信奚以学为震霆洪钟有待而发绵绵增阴见此日月勿安陋习勿随俚说区区利心毋自溺没专巳忘人人道几絶推巳尽人巳则多阙斧柯可用毫厘可别咨尔周生念念勿越 

师立斋铭 

临卭魏华甫自校书郎出守汉嘉于是生二十九年矣榜其斋曰师立而请为铭铭曰人之晞圣资葢匪夷亦或仅有而患夫时我材甚富我年孔当舍彼隽辙鲜为物降命以义知心非外假至于不踰夫孰御者虽则云然有言于兹是二非一必也贯之曾参之忠端木之恕浩乎两间何忧何惧既见其易复思其难一篑苟止无以为山卓哉渊微大矣文献遐迩式昭亹亹勿倦 

陈徳中老勤堂铭 

老之将至夫子不知老之既至斋以代齐血气役身万世同过方壮虽刚将老辄惰懐我良朋天与至淳未壮巳修既老能勤勤于好学惕若不足往监歴歴可慕可愕勤于为善澹乎有余外利纷纷愈逺愈疎如玉比徳本性不易琢成圭璧义理孔获其堂始新草木华滋匪老尔佚惟勤尔思 

松阡双莲铭 

物之并荣示美于同懿哉程氏千指合官其饮同壶其饭同盂其衣复单椸桁不殊自其髙曾以及后裔一本同生疎戚曷计有蔚松阡菡蓞聨祥一二未巳十百相将水有满虚莲有落开永同弗乖祉福大来 

钟铭 

不律不吕非阳非阴破幽出昏以大为音悲尔含生如梦自沈各随所闻复其本心 



青词 

代宋彦逺青词 

上穹垂鍳厥有明威下人何知独私恩造虽积罪以致祸犹积哀而自新伏念臣少颇精修老益祗畏敢为独行庶几引年颇迫初寒加之冲冒病侵臂膝不利诎伸悼沉痹之苛留岂衰残而逄此顾虞阴谴有暴天行从仕乖政刑之中治心失喜怒之节况方勤于朴斵曾罔筮于日时有一于兹足戕和气恭以中天之运总制万灵枢极之功慈救羣品是凭方士修设真仪冀俯应于微诚尽蠲除于宿负惟众星之南极照耀为祥及太阳之北旋挥攘何害誓坚晚节以答鸿私 

同前 

请命获全巳沗生前之安泰负心未报谓逃死后之愆尤敢再罄于微衷以不辜于往愿伏念臣先臣某及中年而抱疾几与死以为邻救疗以穷祈求无术頼上仓之降鍳活余年于将颠自知延瞬息之微生何以答鸿龎之厚施而气力索于自累日月废于因循未吐悃诚巳分存没重哀既往之魂更负忘恩之责皆不孝之所招为无穷之大祸过如可赎何私焘冒之心罪或许移愿致遗孤之罚 

同前 

衅深丧考莫伸寃痛之情事往呼天徒负迟留之恨收哭踊以自遡端忱诚而上通伏念臣叨切秉彝覆焘严训冀粗供其子职庶少款于天年夫何朝露之先忽作黄泉之隔昊穹降罚繇孝行之亏违厚地难容愿形骸之陨坠神灵何往追慕畴依又念当痛革之余无以见心祈之切恭陈醮谢具准科文排歴九关艰难万死推此内哀之渎敢干清禁之严庶几昭格以不遗悲伤而救赐则哀矜之慈无施于亡考而几筵之奉期冀于生时 

代子设醮青词 

身婴降割巳无可赎之愆敎许追亡尚有自投之路伏念臣母令人髙氏蚤懐微志备受多艰经营甚劳细大可考岂不酬偿于晚节胡为殒落于中年遗骨空存先灵何往恍寻求而莫见冀彷佛以能通傥旧宇安栖乞长为孤露之托如烦寃上诉幸曲垂矜度之私俾获依凭奚间存没臣等精蕲有限哀意无穷 

大祥设醮青词 

母亡子在徒想音容祝孝嘏慈岂迷影响伏念臣妣令人髙氏不登中寿轻舍幼孤速甚须臾宛巳二年之隔索于罔象曾无一日之还敢上觊于超升乞下招其离散获留家宇长奉昏晨诏许降衷便肉既枯之骨恩垂复性益歆未泯之魂 

谢恩青词 

失母之酷不知所求吁天之哀自期必获伏念臣妣令人髙氏幻身虽谢灵识故存素深儿子之慈岂无感格疑有鬼神之祟致限幽冥幸赐大恩俾通宿命乗化桥而来下指故室以言归悲泪交横何啻再三之覩烝尝罔替岂胜如在之情 



疏文 

代子水陆疏文 

亲慈永巳奚比于人岁行不居重逄是日先妣令人髙氏本能卓观夙谢尘緑虽将尽以无余未曾怅恋宜一真之常照岂限去来而某等慕往徒深现前何有慈陈梵设虔扣觉乗肃延众天普施羣品弥满覆载函葢古今使妣髙氏快乐逍遥莫非浄土哀怜拥护不离当家作母子之正依无死生之异路某等不胜摧踊颠越之至 

修海神庙疏文 

卫公精爽可畏范侯梦寐犹通徳荫所专威灵甚广积有倾扶之陋未加修奉之虔百贾会同众心齐劝突兀山林之上丹漆既新宴安江海之间风波不耸 

建卧龙潭疏文 

距城一舍有龙二潭千年显灵四邑徧祷随请辄应多稼常丰今将肇筑新祠然且不胜重费尺椽片瓦虽知举事之难粒米兼金尽报巳施之泽伫成大厦永庇乐郊 

修路疏 

出门无碍方是通衢根脚不牢未为坦道睠兹浦口实系要涂尚赊甃砌之功难免颠隮之患欲向这里做些方便须是驮家发大慈悲捐廪倾囊眼界中装见生功徳般沙运石脚根下作稳实工夫指日而成长劫不壊南来北往何忧帯水拖泥朝去暮来不到撞头磕脑 

修甘泉井 

定里有闻古禅之迹尚在邑前不改西山之味尤甘一勺匪多万家俱汲岂以洌寒之食忽贻敝漏之羞众力所趋甃工肃戒既平无咎勿幕大成 

蕲州谒先圣文 

