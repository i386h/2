<!-- { "loadSidebar": true } -->
　　春闱后读老年丈佳巻谓当九万图南也不意仍迟一科天所以厚其诣大其发也然在兄在弟亦何殊异哉朝廷用士将以劳之辟如一大担长兄先荷之弟且就逸然终有一劳耳闻年丈发愤益力更卜逺到但不知所学者博一进士而已耶士为秀才则忘其为童生不知秀才之荣也为春元则忘其为秀才不知春元之荣也为进士亦然科名到手便成见在种种责任方费料理君王如天兆民如婴国事如毛小人如鬼众口如酷吏青史如地狱丰绩宏声言何容易不为之奚取尔也弟为穷秀才食粗醉浊殊无苦一行作吏卑卑无树居常点检汗颜欲泪髪髭为白则不学无术不预之过也年丈灯窓多暇早备为妙弟辱知爱乃琐谈若是然亦知年丈他日不至如弟之不预也诸惟鍳照二兄四兄致意不一

　　复潘生以忠

　　韩侯解入刻足慰千古乃不佞荒言亦附不朽幸甚媿甚门下主张会事条理精详更用羡藉士君子达则行道济时处则明学善俗莫非政也书曰敬敷五教在寛寛则涵之以养需之以渐造之以器无大无小使其乐为之日迁善而不自知然有身教有言教身教者树之以表先之以劳使其观感而自化言教者呼其瞶发其蒙警其怠鼓其奋彼方鋭于善不妨以直彼若苦于教不妨以婉讳其过使其可改扬其善使其更进大要于事亲从兄亲戚朋友饮食衣服耕读交易行坐言笑之间不背天理而止矣语云教亦多术又曰成物以智孟子好货好色之对最善成物者也孔子以无违告樊迟以鸣鼓而攻命小子成物不倦者也诸惟类推不佞拭目以观化成之美矣会中不暇一一惟遍致意为望

　　简谭同节

　　元友到得手札欲卜诸梦寐梦而不梦及欲念念通人以验息息在道俱髙邃之思也然不佞窃谓梦可卜也可俟也不可为也工夫自在梦前耳念念通人亦可卜也可俟也不可为也修道如决淤淤尽而万川汇一不淤之决而欲通众流此海若之所咲也故曰剖破藩篱即大家工夫在为大家之前耳才觉通人便属尔我此岂可措手哉冒谬之谈无足采録但不可虚远问乃尔不佞不学作诗然或自病自呻遂成小语无足观也洙泗考畧转致一儒者其言亦有异同然人各有见亦未为碍候全刻再与之议惟鍳

　　复鲍君杰

　　贤友以上乗相问甚嘉意也一向布施济人而上乗即在此中不在此外但自思量其一切布施有望报之心否要人知而称誉之否其或人不知人不感亦懊悔否行此善事亦颇自负否及见人有徳色否有一于此虽罄产济人亦落最下若无此等心便是最上乗也又施财亦须分辨有厚薄有缓急其中当施不当施当多当寡俱有天然之则若合于此虽不施亦为上乗若不合于此虽罄产与人亦落最下惟君杰讲求体认之新堤建闸极妙得会簿见会会有人不佞喜不自胜此诸贤维持之力也不尽

　　复谭同节

　　逺辱佳诗又相质疑幸感幸感不佞虑纰谬之见无以相发也乃以来翰求冯年兄慕冈答之今具于后冯兄之意大抵谓近时学问非以举业规名利则习禅图自在二者俱非也学者惟从事五经六艺实体实用乃为圣学惟同节共诸友留心体贴可也共发语向承梁子晋及李明晦俱有批窜待从容商量削正前嘱勿传布者正谓此耳贵乡少雨可虑会中不皇一一惟致意来问云叶中兴言性体常定不因怒迁不因过贰梁兆明言怒即是性过即是性云云慕冈曰怒能观理故不迁过能复善故不贰过即性谬矣不因过贰亦无必复于无过之意习禅说谈夲体与好学不相应来问云大礼两会梁兆明于祠下明曰昨会子似色喜今似色愠何也礼曰窥及当下即了不觉喜恐终身不了不觉愠云云慕冈曰终身无日无当下了当下尽之矣或喜或愠乃所值不同当下顺应应之得宜乃谓之了空荡非了手来问云冯世明自泰回谓予近月以来只觉自在无天无人无有为而为无无为而为大礼曰名利心不可有为国为民心不可无不可有要做圣人之心须做此不要圣人之心云云慕冈曰喜自在便是禅病常戒慎方是圣学一日十二时中宜动则动宜止则止宜语则语宜黙则黙皆出乎自然如贼至则剿除之贼不至相安无事有无两字皆下不得要不要皆说不得来问云江凖言性无生死能生死一切大礼曰性何生何死何是非成败而世有以此对待者人为之也识神所藴而性体初无之也云云慕冈曰性浑然自有条理对待非人为也识神即性不可看体用为两来问云赵有年谓人之学昼观妻子夜卜梦寐大礼曰梦乃识神非性真也夲性真体无梦也礼毎悚惕于此旦必告天冀上天之天开聪明之天云云慕冈曰动静云为只循天理则妻子自化梦寐自灵必欲分别识与性却是痴人说梦扇摇则有风扇大则风大风非扇有乎知扇则知性何必苦苦求上天要了生死即是妄想妄想陋识也来问云鲍越谓我一生作功徳事闻此外有上乗工夫大礼曰根在性命则为上乗世人剽古人尘言寳而含之空有大言反不如实布云云慕冈曰有余则推之无人徳我之望此即上乗恶古人尘言恐为饿夫须因言得意推以布施来问云先生翰示曰更得如张三光軰童生十数人教以五经正义以延道脉云云慕冈曰五经之学破今世之弊习夲生前面为禅说牵纒纵说得天花乱坠止做得一和尚后条宗五经之教厌科举之习乃透乎道矣五经体认得透则禅说不攻自破冯兄诸说俱系实地工夫非空荡者比大抵古人近思今人逺思古人勉不足今人尽有余中庸不可能所由忽跬歩而骛千里也孔颜传心在四勿惟诸友熟思之

　　复赵干所

　　承教以一念不起为安身立命自是至言亦自是究竟弟向为鼓噪诸生而发亦第谓其不知扵道理着脚耳但于名利营营耳危其身弃其命而已矣然浅言之则多行不义固非安身立命深言之则行一不义而得天下遯世不见知而悔亦非安身立命也身为何物也七尺云乎哉命为何物三寸气在云乎哉知身则能安身知命则能安命故进学在致知人何尝无知蔽之者暗镜何尝不明垢之者昏致知者复其知而已矣有竞十间门面者夜不能寤昼不能食忽而知有广居天様大也粲然一笑遗其所争如糠粃今世士子锢于习染了不知有至大者在而谓功名富贵可以置身其间至荣至艳岂非置夜光之珠于尘秽哉何啻镜之蒙垢何得不昏诸丑不觉至于鼓噪视若极得意事矣可怪也一念不起者止也常止则常知常知则常止止者黙乎知者识乎黙者直向内而已谬谈如斯惟老年丈髙明裁正焉幸甚

　　复婺源赵大尹青石

　　恭承翰教亹亹真切仰窥深造来谕真心不凿智故不设便自反无愧诚哉是言古圣人亦奚加此但士人或以非心为心以不真为真故或以负心为不负耳夫果真心不凿以迹而晦何妨亦不云以仁得过矣非不得过不见其以仁得过而惟见我之未仁也故视世路常坦不见夫有羊肠也者又安见有崄巇之甚者乎是以君子戒慎恐惧俾真心之不凿真心在我如安舆如巨舰渡山浮海如履平地奚崄焉夫不见世之崄也庻其仁乎不佞与门下无半面之晤辄敢喋喋如此惟是荘诵教言非寻常竿牍之语不觉倾吐其愚冀获砭正开我蓬塞

　　复李肖溪

　　札谈谆亹良慰私懐齿及荒序更令人愧虽然所云月异岁不同道无尽也孔子十五固已顿异岂俟十年一异哉其曰一日克复又甚直截如此不佞迂闇之质当此衰暮之年于世无当自忖未能有为谬叨起数已走力赍疏叩阍告休尚未得报辱奨借逾涯非所能荷又来翰谓因论水之清浊而或者谓水性不同且谓人性不同窃谓水之性一而已人之性亦一而已水经卤而咸经硫而温卤硫不同水未尝不同也颇似人身衣锦则暖衣芦则寒岂原有寒暖之身乎性非气质不载人人有气质人人有性气质杂揉于五行不可胜算而性无有异以气质之性义理之性双提并论似有不必执气质而疑性尤属不可如金在矿砂砂有重轻金有隐现而金奚殊焉又颇如夜光之珠函于纱縠之中则气质清者类是函于布楮之中则气质浊者类是而珠何不同之有孔子曰性相近相近二字对相逺而言亦圣人口气之婉也非谓有不同也今只论有无而已向行道之人语之曰圣人有性众人无性定不以为然既已有矣一粒即全丹也一隙即全明也一息即千古也乌能以为有不同乎吁性之不明尽性者寡也傥不之求尽乎即喋喋于同异吾辈亦漫谈耳鄙见未知是否

　　○赞

　　孔子手书赞

　　道泄先天羲皇一画累牍连篇靡轶于阈尼山六籍万载章程矧遗手笔不寳如璜士也撡觚钦其手法士也希圣遵其心法心法伊何罔越于正昔贤有言心正笔正

　　孔子手植桧赞

　　尼圣植教万古常存尼圣植桧亦万古常存教之兴替世运攸系桧之荣枯亦世运攸系教系于世是或可知也桧系于世是不可知也圣不可知之谓神惟不可知斯为圣神

　　陈楚英先生像赞

　　壁立修容电翕双瞳寒铁生风望之心折对之偻躬是忠烈孙公乎忠节许公乎抑忠愍杨公乎或告我曰貌未必同貌不同而浩气同不畏强御同不怖死同不死同扶持国法如山同宪百世而起萎薾同呜呼三公其公公其三公
　　古人云死生大矣然则得失升沉其小者也先生执法忤权之死不怵不摇于大何论其小世人且勿摇于小耳浮名细利辄憧憧而曰我可以死其然乎余既赞先生因三叹附此

　　慕冈先生像赞

　　形魄有徃丹青冩神众皆曰兹殊未肖而余视之若真忧时之色可掬凝道之思犹存倐栗栗以如秋倐蔼蔼以如春岂先生之精随余之目以聚余将见于羮墙况其峩冠而垂绅谓先生为既殁余之失此友也则亦浅之乎其论斯人

　　自题小像

　　画成自顾为之莞尔吾不期汝髯龎亦尔将草木同腐耶不当其尔

　　四旬七又题小像

　　兹其为尔也乎其非尔也乎尔若斯已乎其不若斯已乎尔不既皓然乎尔不睹乎

　　○铭

　　素帐铭长至前题

　　采帐过华余厌其靡青帐近闇简帙艰窥乃素其帐芸窓是宜旭日相荡洞若玻璃端居草榻黄巻任披捜罗彚品宜契轩羲闇则为阴明为阳相阳徳光明君子所尚表里莹然无人我障纎私匪匿八荒同旷似启重门千目慿望有坦然心无厌然状适兹在兹余省余衷傥有微翳荡以劲风晶晶朗朗如彼太空干元用九是钦是崇惟干之九肇于潜龙浮情憍气敢不磨砻干干惕若明示要功圣言如蔡万古开蒙履长期届一阳遄通复兮防剥维阳是洪乃敬铭此用借检躬

　　仰节堂集巻九

　　●钦定四库全书

　　仰节堂集巻十

　　（明）曹于汴 撰

　　○表策

　　拟史臣钦承上命重録太祖髙皇帝御制文集进呈表【万厯三十四年江西程】

