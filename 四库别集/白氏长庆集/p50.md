<!-- { "loadSidebar": true } -->
　　名无髙与卑未得多健羡事无小与大已得多厌贱如此常自苦反此或自安此理知甚易此道行甚难勿信人虚语君当事上看
　　池上作【西溪南潭皆池中胜处也】
　　西溪风生竹森森南潭萍开水沉沉丛翠万竿湘岸色空碧一泊松江心浦派萦回误逺近桥岛向背迷窥临澄澜方丈若万顷倒影咫尺如千寻泛然独游邈然坐坐念行思思古今菟裘不闻有泉沼西河亦恐无云林岂如白翁退老地树髙竹密池塘深华亭双鹤白矫矫太湖四石青岑岑眼前尽日更无客膝上此时唯有琴洛阳冠盖自相索谁肯来此同抽簪
　　何处堪避暑
　　何处堪避暑林间背日楼何处好追凉池上随风舟日髙饥始食食竟饱还游游罢睡一觉觉来茶一瓯眼明见青山耳醒闻碧流脱袜闲濯足解巾快搔头如此来几时已过六七秋从心至百骸无一不自由拙退是其分荣耀非所求虽被世间笑终无身外忧此语君莫怪静思吾亦愁如何三伏月杨尹谪防州
　　诏下
　　昨日诏下去罪人今日诏下得贤臣进退者谁非我事世间宠辱常纷纷我心与世两相忘时事虽闻如不闻但喜今年饱饭吃洛阳禾稼如秋云更倾一樽歌一曲不独忘世兼忘身
　　七月一日作
　　七月一日天秋生履道里闲居见清景髙兴从此始林间暑歇池上凉风起桥竹碧鲜鲜岸莎青靡靡苍然古磐石清浅平流水何言中门前便是深山里双僮侍坐卧一杖扶行止饥闻麻粥香渴觉云汤美【胡麻粥云母汤】平生所好物今日多在此此外更何思市朝心已矣
　　开襟
　　开襟何处好竹下池边地余热体犹烦早凉风有味黄萎槐蘂结红破莲芳坠无奈毎年秋先来入衰思
　　自宾客迁太子少傅分司
　　头上渐无发耳间新有毫形容逐日老官秩随年髙优饶又加俸闲稳仍分曹饮食免藜藿居处非蓬蒿何言家尚贫银榼提緑醪勿谓身未贵金章照紫袍诚合知止足岂宜更贪饕黙然心自问于国有何劳
　　自在
　　杲杲冬日光明暖真可爱移榻向阳坐拥裘仍解带小奴捶我足小婢捶我背自问我为谁胡然独安泰安泰良有以与君论梗槩心了事未了饥寒迫于外事了心未了念虑煎于内我今实多幸事与心和防内外及中间了然无一碍所以日阳中向君言自在
　　咏史【九年十一月作】
　　秦磨利刀斩李斯齐烧沸鼎烹郦其可怜黄绮入商洛闲卧白云歌紫芝彼为葅醢机上尽此作鸾凤天外飞去者逍遥来者死乃知祸福非天为
　　因梦有悟
　　交友沦殁尽悠悠劳梦思平生所厚者昨夜梦见之梦中几许事枕上无多时款曲数杯酒从容一局碁【碁酒皆梦中所见事】初见韦尚书【景】金紫何辉辉中遇李侍郎【建】笑言甚怡怡终为崔常侍【亮】意色苦依依一夕三改变梦心不惊疑此事人尽怪此理谁得知我粗知此理闻于竺干师识行妄分别智隐迷是非若转识为智菩提其庻几
　　春游
　　上马临出门出门复逡巡回头问妻子应怪春游频诚知春游频其奈老大身朱顔去复去白髪新更新请君屈十指为我数交亲大限年百嵗几人及七旬我今六十五走若下坂轮假使得七十秖有五度春逢春不游乐但恐是痴人
　　题天竺南院赠闲元旻清四上人
　　杂芳闲草合繁緑岩树新山深景晚四月有余春竹寺过微石迳无纎尘白衣一居士方袍四道人地是佛国土人非俗交亲城中山下别相送亦殷勤
　　哭师臯
　　南康丹旐引魂回洛阳篮舁【云俱切】送葬来北邙原边草树畔月苦烟愁夜过半妻孥兄弟号一声十二人膓一时断往者何人送者谁乐天哭别师皋时平生分义向人尽今日哀寃唯我知我知何益徒垂泪篮轝回竿马回辔何日重闻扫市歌谁家收得琵琶妓【师皋醉后善歌扫市词又有小妓工琵琶不知今落在何处】萧萧风树白杨影苍苍露草青蒿气更就坟边哭一声与君此别终天地
　　隐几赠客
　　宦情本淡薄年貌又老丑紫绶与金章于予亦何有有时独隐几荅【音塔】然无所偶卧枕一巻书起甞一杯酒书将引昏睡酒用扶哀朽客到忽已酣脱巾坐搔首疎顽倚老病容恕慙交友忽思庄生言亦拟鞭其后
　　夏日作
　　葛衣疎且单纱帽轻复寛一衣与一帽可以过炎天止于便吾体何必被罗纨宿林笋嫩晨露园葵鲜烹葵炮嫩笋可以备朝飱止于适吾口何必饫腥羶饭讫盥潄已扪腹方果然婆娑庭前步安稳下眠外养物不费内归心不烦不费用难尽不烦神易安庶几无夭阏【阿葛切】得以终天年
　　晚凉偶咏
　　日下西墙西风来北北中有逐凉人单牀独栖息飘萧过云摇曳归飞翼新叶多好隂初筠有佳色幽深小池舘优稳闲官职不爱勿复论爱亦不易得
　　酬牛相公宫城早秋寓言见示兼呈梦得时梦得有疾
　　七月中气后金与火交争一闻白雪唱暑退清风生碧树未摇落寒蝉始悲鸣夜凉枕簟滑秋燥衣巾轻疎受老慵出刘桢疾未平何人伴公醉新月上宫城
　　小台晚坐忆梦得
　　汲泉洒小台台上无纎埃解带面西坐轻襟随风开晚凉闲兴动忆同倾一杯月明候柴户藜杖何时来
　　种桃歌
　　食桃种其核一年核生芽二年长枝叶三年桃有花忆昨五六嵗灼灼盛芬华迨兹八九载有减而无加去春已稀少今春渐无多明年后年后芳意当如何命酒树下饮停杯拾余葩因桃忽自感悲咤成狂歌
　　狂言示诸侄
　　世欺不识字我忝攻文笔世欺不得官我忝居班秩人老多病苦我今幸无疾人老多忧累我今婚嫁毕心安不移转身泰无牵率所以十年来形神闲且逸况当垂老嵗所要无多物一裘暖过冬一饭饱终日勿言舎宅小不过寝一室何用鞍马多不能骑两匹如我优幸身人中十有七如我知足心人中百无一傍观愚亦见当巳贤多失不敢论他人狂言示诸侄
　　偶以拙诗数首寄呈裴少尹侍郎防以盛制四篇一时酬和重投长句美而谢之
　　投君之文甚荒芜数篇价直一束刍报我之章何璀璨累累四贯骊龙珠毛诗三百篇后得文选六十巻中无一麋丽絶报赛五鹿连柱难支梧髙兴独因秋日尽清吟多与好风俱银钩金错两殊重宜上屏风张座隅



　　白氏长庆集巻三十
　　钦定四库全书
　　白氏长庆集巻三十一
　　唐　白居易　撰
　　律诗【凡一百首】
　　六年冬暮赠崔常侍晦叔【时为河南尹】
　　鬓毛霜一色光景水争流易过唯冬日难销是老愁香开绿蚁酒暖拥褐绫裘巳共崔君约樽前倒即休
　　戏招诸客
　　黄醅【铺不切】绿醑【私吕切】迎冬熟绛帐红罏逐夜开谁道洛中多逸客不将书唤不曽来
　　十二月二十三日作兼呈晦叔
　　案头厯日虽未尽向后唯残六七行牀下酒瓶虽不满犹应醉得两三塲病身不许依年老拙宦虚教逐日忙闻健偷闲且勤饮一杯之外莫思量
　　七年元日对酒五首
　　庆吊经过懒逢迎跪拜迟不因时节日岂觉此时衰众老忧添嵗余衰喜入春年开第七秩屈指几多人三杯蓝尾酒一楪【弋涉切】胶牙【徐盈切】除却崔常侍无人共我争
　　今朝吴与洛相忆一欣然梦得君知否俱过本命年【余与苏州刘郎中同壬子嵗今年六十二】
　　同嵗崔何在同年杜又无【余与吏部崔相公甲子同嵗与循州杜相公及第同年秋冬二人俱逝】应无藏避处只有且欢娱
　　七年春题府防
　　潦倒守三川因循涉四年推诚废钩距示耻用蒲鞭以此称公事将何销俸钱虽非好官职嵗乆亦妨贤早春醉吟寄太原令狐相公苏州刘郎中
　　雪夜闲游多秉烛花时蹔出亦提壶别来少遇新诗敌老去难逢旧饮徒大振威名降北虏勤行恵化活东吴不知歌酒腾腾兴得似河南醉尹无
　　洛下送牛相公出镇淮南
　　北阙至东京风光十六程坐移丞相阁春入广陵城红斾拥双节白须无一茎万人开路看百吏立班迎阃外君弥重樽前我亦荣何须身自得将相是门生【元和初牛相公应制策登第三等予为翰林考覈官】
　　筝
　　云髻飘萧緑花顔旖旎红双眸剪秋水十指剥春葱楚艳为门阀秦声是女工甲鸣银玓【丁歴切】瓅【郎狄切】柱触玉玲珑猨苦啼嫌月鸾娇语防【乃礼切】风移愁来手底送恨入中赵瑟清相似胡琴閙不同慢弹回断鴈急奏转飞蓬霜佩锵还委冰泉咽复通珠聮千拍碎刀截一声终倚丽精神定矜能意态融歇时情不断休去思无穷灯下青春夜樽前白首翁且听应得在老耳未多聋
　　洛中春游呈诸亲友
　　莫叹年将暮须怜嵗又新府中三遇腊洛下五逢春春树花珠颗春塘水麴尘春娃无气力春马有精神【咏春游一时之态】并辔鞭徐动连盘酒慢巡经过旧邻里追逐好交亲笑语销闲日酣歌送老身一生欢乐事亦不少于人
　　酬舒三员外见赠长句
　　自请假来多少日五旬光景佀须臾已判到老为狂客不分当春作病夫杨柳花飘新白雪樱桃子缀小红珠头风不敢多多饮能酌三分相劝无
　　将归一絶
　　欲去公门返野扉预思泉竹已依依更怜家醖迎春熟一瓮醍醐待我归
　　罢府归旧居【自此后重授宾客归履道宅作】
　　陋巷乗篮入朱门挂印回腰间抛组绶缨上拂尘埃屈曲闲池沼无非手自开青苍好竹树亦是眼看栽石片擡琴匣松枝阁酒杯此生终老处昨日却归来
　　睡觉偶吟
　　官初罢后归来夜天欲明前睡觉时起坐思量更无事身心安乐复谁知
　　问支琴石
　　疑因星陨空中落叹被泥埋涧底沉天上定应胜地上支机未必及支琴提携拂拭知恩否虽不能言合有心
　　自喜
　　身慵难勉强性拙易迟回布被辰时起柴门午后开忙驱能者去闲逐钝人来自喜谁能防无才胜有才裴常侍以题蔷薇架十八韵见示因广为三十韵以和之
　　托质依髙架攒华对小堂晚开春去后独秀院中央霁景朱明早芳时白昼长秾因天与色丽共日争光剪碧排千蕚研朱染万房烟条涂石緑粉蘂扑雌黄根动彤云涌枝摇赤羽翔九微灯转七宝帐荧煌淑气熏行径清隂接歩廊照梁迷藻棁耀壁变雕墙烂若藂【徂红切】然火殷于叶得霜胭脂含笑脸苏合裛【于业切】衣香浃洽濡晨露玲珑漏夕阳合罗排勘缬【胡结切】醉晕浅深妆乍见疑回面遥看误断肠风朝舞飞燕夜泣萧娘桃李慙无语芝兰让不芳山榴何细碎石竹苦寻常蕙惨偎栏避莲羞映浦藏怯教蕉叶战妬得柳花狂岂可轻嘲咏应须痛比方画幈风自展绣繖【先諌切】盖谁张翠锦挑成字丹砂印着行猩猩凝血防瑟瑟蹙金匡散乱萎红片尖纎嫩紫芒触僧飘毳褐留妓冒罗裳寡和阳春曲多情骑省郎缘夸美顔色引出好文章东顾辞仁里【语曰里仁为美又裴君所居名仁和里】西归入帝乡假如君爱杀留着莫移将【裴君题诗之次而常侍诏到唱和未竟而轩骑西归故云】
　　感旧诗巻
　　夜深吟罢一长吁老泪灯前湿白须二十年前旧诗巻十人酬和九人无
　　酬李二十侍郎
　　笋老兰长花渐稀衰翁相对惜芳菲残莺着慵休啭落絮无风凝不飞行掇木芽供野食坐牵萝蔓挂朝衣十年分手今同醉醉未如泥莫道归
　　和梦得【梦得来诗云谩读图书四十车年年为郡老天涯一生不得文章力百口空为饱暖家】
　　纶阁沉沉无宠命苏台籍籍有能声岂唯不得清文力但恐空传冗吏名郎署回翔何水部江湖留滞谢宣城所嗟非独君如此自古才难共命争
　　赠草堂宗密上人
