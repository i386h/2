<!-- { "loadSidebar": true } -->
　　太学生陈宻请于余曰宻承训于先生今将归拜【集作觐】其亲不得朝夕见愿先生赐之言宻将以爲戒宻来太学举明经者累年不获其选是弗利于是科也今将易其业也三礼是习愿先生之张之也宻将以爲乡荣余媿乎其言遗之言曰子之业信习矣其仪容信合于礼矣抑吾所见者外也夫外不足以信内子诵其文则思其义习其仪则行其道则将谓子君子也爵禄之来也不可辞矣科宁有利不利耶
　　同呉武陵送前桂州杜留后序　栁宗元
　　观室者观其隅隅之巍然直方以固则其中必端庄宏逹可居者也人孰异夫是今若杜君之隅可观而中可居居之者德也赞南方之理理是以大摠留府之政政是以光其道不挠好古书百家言洋洋满车行则与俱止则相对积爲义府溢爲髙文慤而和肆而信岂诗所谓抑抑威仪惟德之隅者耶今徃也有以其道闻于天子天子唯士之求爲急杜君欲辞争臣侍从之位其可得乎濮阳吴武陵直而甚文乐杜君之道作诗以言余犹吴也故于是乎序焉【集无焉字】
　　送邠宁独孤书记赴辟命序
　　仆间嵗骤游邠疆今戎帅杨大夫时爲奄尽防羣校用笞法棰令不吐强御下莫有逗挠陵暴而犯令者沉断壮勇专志武力出麾下取主公之节钺而代之位鹖冠者仰而荣之今又能旁贵文雅以符【一有檄字】召文士之秀者河南独孤宻署爲记室俾职文翰翕然致得士之称于谈者之口盖朝廷以勇爵论将帅岂滥也哉独孤生与仲兄实【集作实】连举进士并时管记于汉中新平二连帅府俱以笔砚承荷旧德位未逹而荣如贵仕其难乎哉噫自犬戎陷河右逼西鄙精【集作积】兵备虞县道告劳内匮中府太仓之蓄仅而获餍投石而贾勇者思所以奋力论者以爲天子且复河壖故疆拓达西戎而罢诸侯之兵则曵裾戎幕之下专弄文墨爲壮夫捧腹甚未可也吾子歴揽古今之变而通其得失是将植宻画于借筯之宴发羣谋于草【集作章】奏之笔上爲明天子论列熟计而导扬威命然后谈笑罇爼赋从军之乐移书飞文谕告西土刼胁之伍俾其箪食壶浆犒迎王师在吾子而已徃愼辞令【集有无字】使谕蜀之书燕然之文炳列于汉史眞可慕也不然是者恶足置齿牙间而荣吾子哉
　　送薛判官量移序
　　仕于世有劳而见罪凢人处是鲜不怨怼忿愤列于上愬于下此恒状也异于恒者其道冝显薛生司货贿于军兴之际兵乱不去然得以不犯由太行以东皆传道之可以爲劳矣而竟连大狱以至于放不慼【集作戚】于貌不悱于心乐以自肥而未尝尤于物其有异于恒矣哉朝廷施恩泽【集有大字】凢受谪者罪得而未薄乃命以近壤薛君去连而吏于朗是其渐于显欤君子学以植其志信以笃其道有异于恒者充而大之茍推是以徃虽欲辞显难矣
　　送李判官徃桂州序
　　士之习爲吏者恒病于少文故给而不肆餙于华者恒病于无断故放而不制今李生学于诗有年矣吟咏风赋颇闻乎人至于是州惟州之牧咨焉以赞戎亊而紏郡【集作群】吏甚直且武岂所谓吏而华者耶以府防罢去择而之乎有礼之邦推是道也以徃然而不际于礼则吾不知也
　　送宁国范明府序【永本诗序】
　　近制凢得仕于王者嵗登名于吏部兵部则必叅其等列分而合之率三十人以爲曹谓一甲名书爲三其一藏之有司其二藏之中书洎门下每大选置大考绩必关决防验而视其成有不合者下有司罢去甚众由是吏得爲奸以立威贼智以【集作而】弄权诡窃窜易而莫有【集作示】其实必求端慤而习于事辩逹而勤其务者命之官而掌之居三年则又益其官而后去其职有范氏传眞者始来京师近臣多言其美宰相闻之用以爲是职在门下甚获休问初命京兆武功尉旣有成绩复于有司爲宣州宁国令人咸曰由邦畿而调者命东西部尉以爲美仕范生曰不然夫仕之爲美利乎人之谓也与其给于供备孰若安于化导故求发吾所学者施于物而已矣夫爲吏者人役也役于人而食有【集作其】力可无报耶今吾将致其慈爱礼节而去其欺伪陵暴以惠斯人而后有其禄庶可平吾心而不愧于色茍获是焉足矣季弟爲殿中侍御史以是言也告于其僚咸悦而尚之故爲诗以重其去而使余爲序
　　送薛存义之任序
　　河东薛存义将行栁子载肉于爼崇酒于觞追而送之江【蜀本有之字】浒饮食之且告曰凢吏于土者若知其职乎盖民之役非以役民而已也凢民之食于土者出其什一佣乎吏使司平于我也今我【集无我字】受其直怠其亊者天下皆然岂唯怠之又从而盗之向使佣一夫于家受若直怠若事又盗若货噐则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无【蜀本作宁】懐诈暴憎其爲不虚取直也的矣其知恐而畏也审矣吾贱且辱不得与考绩幽明之说于其徃也故赏以酒肉而重之以辞
　　送诗人廖有方序
　　交州多南金珠玑瑇瑁象犀其产皆竒恠至于草木亦殊异吾常恠阳德之炳耀独发于纷葩瓌丽而罕钟乎人今廖生刚徤重厚孝悌【集作道】信让以质乎中【集作内】而文乎外爲唐诗有大雅之道夫固钟于阳德者耶是世之所罕也今之世恒人其于纷葩瓌丽则凢知贵之矣其亦有贵廖生者耶果能是则吾不谓之恒人矣是【集作实】亦世之所罕也
　　送澥序
　　人咸言吾宗冝硕大有积德焉在髙宗时并居尚书省二十二人遭诸武以故衰耗武氏败犹不能兴【集注有不能二字非】爲尚书吏者间十数嵗乃一人永贞元年吾与族兄登并爲礼部属吾黜而季父公绰更爲刑【一有吏二二字】部郎则加稠焉又观宗中爲文雅者炳炳然以十数仁义固其素也意者复兴乎【三字集作复其兴乎】自吾爲僇人居南乡后之頴然出者吾不见之也其在道路幸而过余者犹【集作独】得澥澥质厚不谄敦朴有裕若噐焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝徃哉见诸宗人爲我谢而勉焉无若太山之麓止而不得升也其唯川之不【集作似】已乎吾去子终老于夷矣
　　送李渭赴京师序
　　过洞庭上湘江非有罪左迁者罕至又况逾临源岭下漓水出荔浦名不在刑部而来吏者其加少也固宜前余逐居永州李君至固恠其弃美仕就丑地无所束防自取瘴疠后余斥刺栁州至于桂君又在焉方屑屑爲吏噫何自苦爲【集作如】是耶明时宗室属子当尉畿县王师连征不贡二府方汲汲求士李君读书爲诗有干局乆游燕魏赵代间知人情识地利能言其故以是入都于丞相益国事不求获于【集作乎】已而已以有获予嫉其不爲是乆矣今而曰将行请余以言行哉行哉言止是而已



　　文苑英华巻七百三十一
　　钦定四库全书
　　文苑英华巻七百三十二　宋　李昉等　编饯送十五
　　送徐从事北游序一首
　　送辛殆庶下第游南郑序一首
　　送独孤申叔侍从徃河东序一首
　　送内弟卢遵游桂州序一首
　　送从兄偁罢选归江淮诗序一首
　　送从弟谋归江陵序一首
　　送僧浩初序一首
　　送濬上人归淮南觐省序一首
　　送琛上人南游序一首　送元暠师序一首送贾山人南游序一首
　　送元十八山人南游序一首
　　送班孝亷擢第归东川觐省序一首
　　送严公贶下第归兴化觐省序一首
　　送蔡秀才下第归觐序一首
　　送徐从事北游序　　　　　栁宗元
　　读诗礼春秋莫能言说其容貌充充然而声名不闻传于世岂天下广大多儒而使然欤将使晦其说讳其读不使世得闻传其名欤抑处于逺仕于逺不与通都大邑豪杰角其伎而至于是欤不然无显者爲之唱【集作倡】以振动其心【集作声】欤今之世不能多儒可以盖生者观生亦非晦讳其说读者然则余二者爲之决矣生北游必至通都大邑通都大邑必有显者由是其果闻传于世欤茍闻传必得位得位而以诗礼春秋之道施于事及于物思不负孔子之笔舌能如是然后可以爲儒儒岂【集无此字】可以说读爲哉
　　此篇误编在七百十一巻今移入此
　　送辛殆庶下第游南郑序
　　朝廷用文字求士每嵗布衣束带偕计吏而造有司者仅半孔徒之数春官上大夫擢甲乙而升司徒者于孔氏髙第亦倍焉仆在京师凡九年于今其间得意者二百有六十人其果以文克者十不能一二尝从俊造之后颇涉艺文之事四贡乡里而后获焉方之于钓者丝纶不属钩喙甚直嗜【蜀本作懐】有美饵者【蜀本无者字】而觖望获鱼之暮则善取者皆指而笑之今辛生固穷而未逹迟乆而不试褒衣之徒视子而捧腹者盖不乏焉【四字蜀本作盖不之知焉】辛生来【集作□】南依蛮楚专志于学爲文无谬悠迂诬之谈鍜链剪截动可观采故相国齐公接礼加等常爲右客且佐其防名之愿遂笈典坟【集作坟典】袖文章比来王都笑揖羣伍文昌下大夫上士之列见而噐异争爲皷誉由是爲闻人战术艺之场莫与争锋然而迁延三北踯躅不振岂其直钩而钓懐美饵而羡鱼者耶若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冒畏景陟降栈道吾欲抑而不叹其若心胷何然吾闻焚舟而克手劒而盟者皆败北之余也子之厄困而徃覇心勇气无乃发于是行乎成拜赐之信刷压境之耻无乃果于是举乎徃愼所履如志遄返自固植以遂子之欲姑使谈者谓我言而中不犹愈乎
　　送独孤申叔侍从【蜀本作亲】徃河东序
　　河东古吾土也家世迁徙莫能就绪闻其间有大河条山气盖闗左文士徃徃仿佯临望坐得胜槩焉吾固翘翘褰裳奋懐旧都日以滋甚独孤生周人也徃而先我且又爱慕文雅甚逹经要才与身长【上声】志益强力挟是而东夫岂徒徃乎温凊奉引【蜀本作亲】之隟必有美制傥飞以示我我将昜观而待所不敢忽古之序者期以申导志义不爲富厚而今也反是生至于晋出吾斯文于笔砚之伍其有评我太简者愼勿以知文许之
　　送内弟卢遵游桂州序
　　外氏之世德存乎古史扬乎人言其敦大朴厚尤异乎他族由遵而上五世爲大儒兄弟三人咸爲帝者师其风之流者皆好学而质重遵余弟子【蜀本无子字】也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动摇以文采以余弃于南服来从余居五年矣未尝见其行有悖乎义言有异乎行者则余之弃也适累斯人焉以爱余而慰其忧思故不爲京师游以取名当世以桂之迩也而中丞之道光大多容贤者故洋洋焉乐附而趋以出其中之有夫如是则宜其【集无其字】奋翼鳞乘风波以游乎无倪徃哉其渐乎是行也
　　送从兄偁罢选归江淮诗序
