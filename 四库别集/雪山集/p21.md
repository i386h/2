<!-- { "loadSidebar": true } -->
　　贵简不贵繁妙在有无间满眼寻不见约畧见纤纤贵老不贵稚妙在荣枯际芳态减初年其中寓幽意贵瘠不贵肥愈瘦愈清竒瘦到无何有政好翫空枝贵含不贵开风度韬胚胎游蜂啅不得乃始抱全才宜在幽且邃终日无人至水绕山重重隔树令人嚏宜在平且阔大江惊涛泼泼上稍连颠半蓦忽冲脱宜夜不宜昼更宜月波溜崖净涧淙淙渔子推篷嗅宜阴不宜晴更宜雪花凝五七防未足封枝要全扄宜与竹相邻白白参青青所恨花无音间借竹为声宜与松相伴扶疎交凌乱松香麤则麤亦能佐一半其鸟宜翠羽否则碧蒿侣山雀仍山鸦速去切勿驻其人宜野僧否则闲道民宜疎绮纨客公子共王孙吾非僧又非道两眼贮五湖两肩负三岛相烦健笔凌风扫梅子王子成二老
　　龙珠吟
　　蛇有黄鸡有锦蚌有珠鱼有枕万物随身各懐寳惟龙抱负超覆帱臆之上颔之下声灵气焰焯光辉威力神通宏变化小径寸大围尺口中皎月戏吐吞掌上流星恣抛掷存此珠千年万年鳞不枯亡此珠一蝼一蚁血可濡有水即珠荣无水即珠悴有云即珠腾无云即珠坠太阳真火力能铄飞天夜叉势能制所以多潜岩壑睡功成行满自在飞天旋地转皆由之如人贤愚有九品如人贵贱有十威三尺乌勿能啄大力鬼弗能抟开通万类总圆明照耀十方齐廓落珠正有珠忽无犹存一念着恡惜即入三界缠空虚丹霞烧佛独玩珠关南打鼓喜获珠韶山心珠本无色大海龙珠同一如干六爻龙六变潜见跃飞以次升飞上九天须一转亢有悔在上九见无首在用九藏威在首不在身若到无时竟何有祗园佛阙里翁下土虽分两圣域上天同是一真龙
　　起伏龙行呈张元亮
　　使君寸丹通九渊冷彻龙胆惊不眠掣关稽首玉帝前青霓影里一粲鲜羣龙下走如奔泉电旗掀舞雷车旋怒蛟腾起缠阴涎四海五湖归一髯黄尘白沙飞满川顷刻变作声潺湲何人此手有此拳敛散风雨麾云烟一州千里十万廛翻覆歉岁为丰年云花缭绕金连钱使君倚鞚将朝天千珠万玉倾箱圆夕阳扪腹秋风边此时可懐不可瞻何不留取黄金鞭
　　异蛇
　　非蛟非龙奚为耶杳霭是蛇或非蛇躯如三丈中庐栋声如二尺单夫车汹涌西来复南去激碎满川波浪花尔等陆产殊水产亦有水产非其家平生康庄在菅莽胡乃出没同鱼虾无何变化不俄顷野鸭凌乱扬风沙向来鳞甲烟雾但见浦溆连蒹葭立凭石树踏莎草隄前隄后听虾蟇南山之趾西湖腹是日有物横空拏一爪二角色纯黒乱云奔走相谽谺得非此物即此蛇是否恍惚空喧哗虹腰余飞雨脚断夕阳半阁西山斜
　　登张安国右司官舍后阁
　　东风吹尘暗城郭一见吴山增眼明文人笔力转嵩华坐抚吴山毫髪轻向来妩媚玉局老对公谈罢犹纵横参差万象罗双目奔走文场供约束东家粱肉西丝竹却与青山作僮仆
　　和游子明效李长吉体二首
　　江枫摇落秋吹清吴波夜澄孤桨横白苹花老浪纹浅的皪背荷双鹭明烟屿云岑楚江逺三更梦归五更返斜阳影外逺山稠千里不遮南望眼
　　树顶参差山髻青漫漫秋浦无人行征衫尘土老岁月梧桐秋风桃李春水寒露冷蒹葭湿属玉横江孤影直波纹摇尽九秋香菱叶团圆水花碧
　　听谭师弹琴
　　君不能百歩洪中裂横竹一声吹入秋天緑巨鱼鼓舞碎明珠白浪轩昂动浮玉又不能多景楼上吹飞鸿哀弦欲断沧浪风徘徊舟子驻不进江妃出听烟溟蒙不知何处得此薫风琴元龙六尺含苍云恐是峄山孤峯絶顶上万岁不老之寒根道人两手提天机中有妙法无人知风颠雨急倐来往雨收风定游丝飞欲下不下窥鱼鸥忽前忽后囘波舟恍惚浮云卷天宇错落万防飞星流世间万法总非真况此假合非天成匣琴不出手无声袖手不弹琴不鸣此琴此手两无与问君广陵贺若从何去王子有琴谁复传无徽无轸亦无弦若人解得非耳听为君试作无手弹
　　题观政池桥【案此诗及游杨氏园诗当是孝宗乾道四年六年质在蜀时所作】
　　西彻秦川东劒关十有六州无间言威声浩荡流东南与大江水同发源节麾毵毵绣衣鲜刚风吹上九天门手从瑶宫掇明月贮在官池水不浑菱叶荷花净晼晚舂锄属玉来频烦冷光烈烈射地骨魑魅辟易声烦寃牛腰抱去凫行速来瞰皎洁听潺湲玉龙蟠底抱竒寳獠奴试可呼昆仑洞庭青草似天阔灔滪瞿唐如马奔不如我池有幽致寳奁平开秋露洗髙人未到已神融俗客若来应颡泚
　　游杨氏园
　　幽芳秀阴似琅琊三四牛鸣通浣花少陵醉卧元不死强请起来殊更佳向来娟娟隔秋水谁与为期同在此德星分野到杨家亦有致然非偶尔萧萧骚骚诗韵寒腷腷膊膊棊声干澎澎湃湃酒波卷便便旋旋茶眼翻是日成都极炎热此堂阴风下浓雪谈端天地不支吾笔下龙蛇争撇挒所恨江南在天末隔天鸿鴈难同飞彭蠡洞庭隔烟水他日岂不懐此时他日安得如此时杨家壁上更重题
　　赠沈文伯
　　沈公顶踵皆诗书如大国楚吞江湖平生琼瑰三万斛化作木铁来侵肤霜台栢叶夜惊耳大庾梅香春染裾世间万法等一观宁知忧患非欢娱三贤堂上一杯酒风流未减承明庐两星荧煌燿南海化州老沈儋州苏知公乆闲谈笑口忍啄三尺不敢呼孟公故是大度士岂受谫谫繁文拘一朝青天返白日冰山转眼成空虚秋鹰下鞲马脱辔逸气凛凛横天衢蛮烟不折壮士节诗卷已作牛腰麤贝宫瑶胎贯月魄僊掌露华沈玉壶酒酣妙语一咀嚼舌根沆瀣如醍醐归来清梦渺江海波涛一叶凌菰蒲十年故纸倦翻覆见此喜气生眉须何当杖履奉君子看公快扫青松腴
　　复和前韵
　　小牕厌读牛毛书径思一苇航江湖英英山色着眉宇炯炯波光明发肤清风蓑笠明月棹为我洗濯尘埃裾功名暂寄痴儿手烟云且与闲人娱浴凫飞鹭总相识近水远山俱可庐东游防稽略沧海西跨震泽窥姑苏小官趋事苦奔走大官忧国多嗟吁幸今未挂衣冠籍浮家泛宅谁能拘天朝多士森列宿氐房奎壁牛女虚如公第一等人物故应防辔飞云衢得印安用如斗大握笔防使如椽麤玉堂静夜掣铃索卧听宫防鸣铜壶日闲剖茗碎鸾凤霜清把酒倾醍醐记取江南子王子溪边共立春风蒲及今未趋紫宸列尚容时挽张公须奚奴剰背古锦囊与公痛咀溪山腴
　　又次韵
　　眼前事事皆可书秋叶满江烟满湖霜风细织红锦幄露菊洗出黄金肤山南山北蹑飞径歩歩藤梢牵客裾褰裳飞下蒹葭浦纷纷鸥鸟来相娱渔火深明隔桥浦炊烟出没临溪庐溪山洗断鸳鸯梦犀箆不忆钱塘苏百年日月走双毂万古兴亡同一吁角鹰肯恋绣鞲稳野马不受金羁拘功名贵富两安用乌有先生并子虚不图操笔赋清庙但思击壌赓康衢何时再踏故山麓芭蕉长大桤栽麤夜畴娟娟湿翻露春林聒聒听提壶鱼肥不用去熊掌酒浊正是胜醍醐一区春雨熟瓜芋半溪秋水繁菰蒲侯门亦复怜稚子下状不敢劳长须吾生一饱足已矣岂复过意求膏腴
　　赠戴渔
　　李氏小房何必庐顔氏心斋自有书吾衰乆矣不复梦子归求之师有余千春杏花开阙里万代风声吟舞雩静听犹闻唤回也惊起不觉呼参乎茫茫空里撮不得歴歴个中殊不疎一防外皆闲事业三声中有大工夫莫欺山东老王质拨醒江南穷戴渔若逢有眼但举似漫敲此骨真何如能于灵府钻三寸敢许孟门増一徒清风各自在何处明月相看元不孤他还见汝不见汝定是故吾非故吾
　　用和游次公韵赠慧琏
　　行到山深山愈青山青水青青照人水光易昼而难夜山态虽秋而亦春鱼窠在水不知湿鸟翮凴空能自直霞绮横飞总是红浪花才起浑无碧
　　再和示琏
　　秋林秋叶无全青手先把者山中人不独秋风早来到寒食清明随立春倒飞斜日光不湿吹断长虹影皆直娟妙全存惨淡中一寸不如一分碧
　　倦绣图
　　短屏小鸭眠枯苇徘徊略住西风指佳人手闲心不闲肠断吴江烟水寒凄凄空庭晚苔湿冷篆青烟半丝直卷帘寂寞满天秋惟见孤楠一株碧
　　送罗君
　　举首黄龙山色青琤琤干叶坠寒林门首平塘泊鸥鹭吾与若曹都眼明海防幽铭掩清汉云岩丰碑掣奔电一瓯花乳一炉烟投地起来俱不见
　　送张监税归去来歌
　　君不见义熙元年陶彭泽偶缠秃绶称长官俄飏轻舟作归客萧萧五十年衮衮八十日县令虽为百里君不似斜川临流玩泉石公田虽收半顷税不似东臯种禾满阡陌后园之柳为我贮清阴东篱之菊为我发佳色浊醪妙理汝不知素琴真趣吾能识陶隐君张公子千二百年同一轨丈夫意气当如此亦不挂冠神武门亦不还笏蓬莱陛尽展平生履歴书凌乱云烟飞满纸归去来归去来二君觉处真竒哉孔宾半夜呼将去李愿终身唤不回子休矣子休矣取舍行藏都在已一往一来聊尔耳人生起灭半天云世事浮沉一江水腰间带不须束头上巾还可漉南山荷锄夕露晞北牕支枕凉风足酒具遮留栗里墟篮舆轻适庐山隅行将过且踌躇溪山云月无今古试访渊明旧隐居
　　送赵师耳
　　东风吹了落花天芍药酴醿晚更妍典衣换酒正吾事不辞颠倒春风前胡为便作轻离别再拜忽成千里隔东君怜我太萧条啼损黄鹂留不得我欲拖笻随马尾饱看庐陵好山水自怜憔悴缚江干去住未能随意耳
　　赠黄君
　　君见雪山谭晦庵晦庵南北隔山川有命归来如二老不然隐去自三贤晦庵今年登五十鬓华未改目光力徘徊吴楚已多年晦庵不急苍生急君行车马衣冠衢亦有晦庵相似无君臣庆防第一格晦庵何日何时须横渠虽没尚可作平生此事喜商略君当长跪问横渠子细平章句教错大江朔风多涌波上江下江且婆娑古时贤士一时有奈此庚辛甲乙何【黄君来过谈士大夫甲乙及晦庵为详所从之游者如此不凡可卜也君子通老端明为族孙故有士子风格云　案朱子年谱生于建炎庚戌此诗当是淳熙六年己亥所作】
　　寄题陆务观渔隐【案此诗当是淳熙七年所作】
　　乙酉务观贰豫章书来告曰吾登孺子亭见子以诗道南州髙士之神情竒哉吾巢防稽筑卑栖号渔隐子为我诗之盖自是参差契阔相望动万里又十六年务观部江西治临川又以书来惊嗟然诺之爽乃亟为之仆未尝渡浙江安得识渔隐且久不见务观弗克问其何如故寓诸梦以为之辞然心目皆往来于此常弗忘也写真小轴偕之置在渔隐之旁与观谿谷云月之竒所怍其语鄙其容陋尘埃名胜之区为山川之神所却或使周旋其间亦未可知也昔寄语他壌多矣未有以传神俱者也此段风规自王景文始
