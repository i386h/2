<!-- { "loadSidebar": true } -->
　　新涨夜来平钓矶田家桥外凉浽溦湖云倒破山一角水叶乱摇风四围六月披緜气候变扁舟弄笛行人归吴兴城南我旧识小水晶宫知者稀【南湖杭人名白洋池叶绍翁四朝闻见録云白洋池在田家桥侧号小水晶宫】
　　夏秋之交卧疾南湖草堂辱竹溪沈六幼牧以佳句三首见寄如数奉答
　　经旬外户不轻窥当暑怀冰病亦竒雨久蠙衣生壁早夜凉萤火入帘遟毁茶恐被高人笑【时以肺寒禁茗饮】称药宁烦妙友为洒洒心清无睡处几回落月有余思
　　溪堂十畞竹中居数朵当门峯俨如十字水分菱叶外三家墅绕豆花初珠聮羣从皆能咏玉立诸郎尽解书记得緑隂移櫂去开尊听雨即吾庐
　　夹山碧浪共萦回佳处劳君忆不才安得元真蓑笠载先须摩诘画图开鸥边信誓明如日菊候风流欠此杯直待岁寒深雪里短蓬安稳觅诗来
　　寄调大宗纳姬京邸
　　才子西清近接聮钿车初驾正华年由来燕玉多能暖何况张星本在天学拜牀婆先锁院预脩眉史有如椽故人逺在江湖外未得亲逢却扇筵
　　八月二十五日病起吴敦复邀同宣城沈丈樗崖符幼鲁施竹田王麐徴赵诚夫泛湖
　　八月杭州好天气病余来上泛湖船西风为我健诗骨鸥鸟狎人如水仙白髪交游几辈在秋隂酬倡十年前【辛丑秋日与楞山幼鲁竹田诸君赋湖上秋隂诗忽忽十七年矣】四山凉翠滴杯底看敛斜阳雉堞边
　　题贞松慈竹图为归安陈节母作凡五章【申培之母】
　　竹兮无心荣悴忘只松兮有心饱雪霜只
　　南荣竹雨北牗松飔有嫠者母听而凄其
　　维竹之慈子母钩带母也似之训育罔怠
　　维松之贞柯叶不改母也似之衔辛卅载
　　子贤而文母寿而康何以娱之松竹在堂又何侑之歌吟锵锵
　　侍读徐坛长先生八十致仕书来索诗赋寄四首
　　风华江左流传别道脉闽南似续余大好玉堂挥翰手庐陵文字鲁公书
　　特起孤臣出薜萝抽簪旋许
　　主恩多乡人尚惜悬车早已是悬车十载过
　　曲台集礼聚诸生逺压高斋学士名头白成书犹有待儒林依旧属遵明
　　杖履萧闲楚水旁岿然海内鲁灵光自从酝得诗书味别具天人一种粮
　　秋日同高西唐游铁佛寺【寺在扬州北郭为五代杨行密故宅】
　　树压平冈碧殿孤我来何处吊杨吴佛从劫火销时见秋到遥天尽际无草乱难寻朱瑾墓鸦归犹学黑云都淮流不洗当年恨谁与英雄酹一壶
　　闰九日客广陵同金寿门陈授衣闵亷风江宾谷集吴氏城东水槛
　　百年难遇此佳辰料理残秋发兴新小户仍修送酒事薄游先约试香人钩帘鹤柴凉移影俯槛鱼牀净洗尘为谢红桥儿女道不将歌舫汚青苹【张约斋赏心乐事十月诗禅堂试香】
　　秋玉游洞庭回以橘茶见饷
　　若士爱逺游逸翮不可攀朝乘一掌风夕至洞庭山胷吞三万六千顷大圆镜里八九罗烟鬟竒文秘句满藤笈山中清味携俱还饷我洞庭橘赤如莫厘峯头日白傅拣贡余右军封题毕翦从平蔕间折枝逆鼻香霏甘齿溢缄藏归待献老亲不数湘湖杨梅顶山栗饷我洞庭茶鹰爪颗颗先春芽虎丘近无种剔目名可嘉功能彻视比龙树金鎞不怕轻翳遮瀹以龚春壶子色最白啜以吴十九琖浮云花翩翩风腋乘兴到左神幽墟列仙之所家告诉我生困识字素书探得何足夸许我紫泉白芝链毛骨大胜尘土蹩躠于天涯
　　题秋玉洞庭诗巻后
　　自古浮天两洞庭千年词客几扬舲爱君淡着有声画收拾秋光补水经
　　长至日雪次圣几韵
　　荒径人如埽叶稀归来畏影掩双扉故乡自异佗乡节三白今看一白飞积处但添梅格古烹时更助玉池肥岁寒与子成来往大好湖山付落晖
　　荅沈东甫病中见寄
　　寒卧湖村听雁声来诗力疾见君情天公应是怜清饶吃年年一箸羮
　　小雪初晴访敬身于城南同游梵天讲寺延揽江山之胜裵徊久之敬身得五字古体一章予次其韵媿不称也
　　平生重心朋造访起寒早坐对屋外山无丑只见好遂果古寺游雪后风力小防素在岩防插翠出树杪露槃双蹲蹲檀越谁戴纛【用梁沙门法云答周舍语】愿服埽塔衣顶礼向云表故人诗格健饥鹰独竒矫指示干德年备史借稽考井泥堕军持野火飞佛爪叹息殿翼空闲房叩幽窅影壁矗焕俨经函閟微重过历十霜弥觉竹石老试问防伽蓝江月几回晓卓哉眉山翁心地久泛埽白防借余温一听妙声鸟
　　原作　　　　　　　　　　丁　敬
　　朝来幽事动良友过我早清游敦防昔一雪晴正好逦迆城之南几度略彴小蹋冻干藓坡徙倚疎林杪礀风划松雪残玉落翠纛钱王此缔搆突兀双塔表劫火虽皴勾勒犹夭矫金容归浩空追蠡翳勿考依稀景泰字剔辨劳指爪灵鳗应就蛰寒甃慑深窅裵回日亭午古意益緜高僧句通禅心折玉局老月履疑往来烟钟寂昏晓久立肌骨森烦虑脱如埽江光莹不摇极目防云鸟
　　至后暖雨复雪旬浃不止得诗三首
　　水泉冬不枯檐雨何浪浪夜半防磹明谁发天地房化匠有回斡风霰凌朝光煦燠不可恃君子履其常王氊既落毛谢屐亦败齿雪片剧银箭急响扑窗堆堆山字坐寒烬挑未已欲唤李书生携巻向星子快雪如故人岁寒輙复来皎然照篱落一白无嫌猜朔吹为防留十日相裵回眼中昨暮儿扰扰真浮埃
　　雪中圣几招饮秋声馆用前韵
　　高闲今似伟明稀遟我寒款竹扉笑伴近来云易散吟情豪甚雪争飞力将陶谢追风雅耻共张何较肥【三辅决録何氏肥张氏瘦二族以此知贵贱】玉茗花前一尊酒病顔先为发春晖
　　南湖残雪追和句曲外史山居雪霁韵
　　隐居佳处南湖上雪后年年逺目凝转巷山光犹涴粉入楼柳意半销冰平分幽事晴沙鹭老我心情故纸蝇絶胜萧疎范寛笔内家休背鹄纹绫
　　次韵　　　　　　　　　【钱塘】符之恒【圣几】
　　先生阖户坐十日隔城山雪逺销凝南湖几树老临水东郭有人来踏冰静翫蘧庐散野马微吟石鼎笑苍蝇病怀近爱梅花衲不分香寒半臂绫
　　立春后一日集吴敦复缾花斋次竹田韵
　　净几单牀月上初主人对客似僧庐春来预作看花约贫去宜求种树书隔巷旧游成结托十年豪气早销除依然不坠风流处五畞园开手翦蔬
　　原作　　　　　　　　　【钱塘】施　安【竹田】
　　一防东风雪尽初青鞵三五过林庐深宵且对故人酒净眼同看善本书饭颗中年吟易梅花老屋岁将除春来自笑生涯俭拟伴园官斸冻蔬
　　次韵　　　　　　　　　【仁和】王曾祥【麐徴】
　　眼看时序又春初枯坐经年此屋庐客至殷勤留半榻酒阑珍重説遗书荒街共听更三防残雪犹分月满除好事主人情转剧辛盘还约试嘉蔬【时予下榻□中】徐丈紫山今年八十三矣居清波门外湖滨病足不出户日事吟咏寄示近作赋此仰酬
　　两年不见紫山翁闻道婴顔尚旧红脚疾偶然徐道度诗名合继鲍清风【宋鲍当居清波门外有诗编曰清风自号鲍清风】支离一榻惟观化珍重双缾但饷空有约严城苦相限柳洲乍可系低篷
　　题敬身所藏崔子忠伏生授经图
　　树底危坐秦博士头童背偻须眉苍彼姝侍侧两鬟妥启唇似有声微飏一人炯视面若削高冠褒衣意则庄刻深颇似见顔色颍川掌故称智囊据石作几俛首听手操不律书几行登来化我本齐语岂至难辨如公羊此时未有蔡侯纸非是策应缣缃嬴灰既冷孔壁匿圣权独赖生扶将二十五篇复继出微言大义难低昻后儒徃徃疑作伪欲与百两俱沦亡典午清谈那辨【蒲苋切】此地下齿冷梅豫章操矛入室真卤莽安得生也相撑搪北平崔丹古节士布袍草履神扬扬贵人乞画怒不与槁死土室甘饥尫龙馆主得小轴晨夕坐对斋屋张遗经独抱溯姚姒朴学正可传诸郎犹胜济南一女子宛转膝下青袿裳
　　拟冬堂赠辞【并序】
　　乾隆丁巳夏五予抱上气之疾历秋乃瘳家人以为有妖沴焉岁除前四日命巫歌乐牲醴送之周礼所云冬堂赠无方无算者此其遗意欤因拟为其辞兼用杜子春后郑二説以俟采诗者
　　节嘉平修望祀屑琼糜香猗靡兰肴芬椒醑防青蜺旌兮旖旎陈丝簧兮众技送将归兮水帝子媵游光兮从宜攘残隂兮除旧皇穹甚仁兮灾不可又女娭游兮防防之野桃为弧兮茅为马召灵氛兮占太人五穷遁藏兮壹气孔神倚东风兮祝苍华区陬兮密清梅枝兮横斜
　　郑筠谷宫赞姑孰书来兼以歙墨八枚见贶赋此代札
　　故人校文在江介十年间阔讯平安素书忽照春坊字漆防全分墨务官旧史发凡凭缀述【筠谷甞预修明史】小诗何意助波澜风流转忆今来少欲往青山道路难
　　除夕意林送糟藏松江鲈鱼戏报以二絶句
　　今夕椒盘兴不孤一坩添得四腮鲈钓公近有松江信满眼烟波陆瑁湖【皮袭美诗钓公来信自松江】
　　衡门一任岁华流老矣何知事五楼忽觉头衔兼两地鲈乡亭长醉乡侯
　　正月九日夜同人集饮绣谷亭限灯字【以下戊午】
　　招寻芳夜兴堪乘四面垣衣一架藤亭角夷犹新月上春心牵率曲阑凭渐生白髪惟耽酒为祝东风莫恼灯从此乐方须次第好将倡和拟松陵
　　同吴西林泛舟西溪看梅
　　缓櫂纵遥目心与春流平邀侣以事解得朋因寡营峯色烟上霁竹风沙外清一夜丛梅发几处山窗明香中林鸟语引我沿溪行积翠防残雪隂淡寒自生西崦未云夕东畬方可耕稚子肎迎客花间启柴荆
　　寻泉源入西木防
　　西峯偶通人萝茑极幽蔚峥潺历磵泉徙迆殊未既穨阳明乱流春田相经纬逺处落空林数家住云气竹根潄潭隩汲饮有真味将寻阿对居乐饥岂无谓
　　晓过福清竹院
　　探幽勇晨兴静院钟未歇晴烟暎竹澄残月转花没地僻养灵姿氛润防玉骨有如列仙儒初日晞藓髪深山留古春凡艳想易竭老僧空色相折取供白佛防此无尽灯常依妙香窟坐听篱落间緜羽啭清越
　　放舟河渚至蒹葭里
　　梅花界北渚流水与花俱随花入水源单泛同轻凫白云何方来亭童过艖防芳洲始弥漫倒暎如攲湖与子濠梁意久脱尘事拘持颐得静观短楫画菰蒲际防见山影尚隐残黄芦湾洄转多态中沚浮覆盂梵放知有人渔歌忆吾徒翻然掠波去淡淡春烟无
　　始游木桥是梅花最盛处【地近高氏竹窗】
　　略彴旧通舟幽径縁溪回青山似遟客一一花上来迷蒙始难辨的皪惊已开髣髴合江路五分春信催此地感兴废豪贵荒池台不改蚕渔户并花分水隈晴昊少风雨古树多莓苔愿就余杭姥吟翫倾深杯
　　拟游横山不果回舟有作
　　市尽松声孤野旷山势逺横山不可到深秀纷挂眼永怀江居士高眠絶异患静笑泉出谿冷爱云在巘穿翠若飞梭嘉名锡防蹇伊余有同心未惬结庐愿谁云惜早芳惆怅回桡晩【明江元祚邦玉筑横山草堂携家隐焉有驴名曰梭翠除夕山居诗云静隐空山无个事只怜溪水一年忙高致可想也】
　　哭沈东甫
　　曲曲溪云抱隐居晩年问叶结相于缁尘别后山河隔白社生前笑语疎高允谁为微士颂嵇康久作絶交书箧中紏谬存唐史尚有儿孙检蠧鱼【吴兴诸沈问叶不问房出范摅云溪友议君所着有新旧唐书合钞若干巻】
　　晩过奔牛堰闻杜宇有怀汪西颢在析津
　　古堰经由处蜀禽啼暮云风多声易失林静语初分归客尚为感居人如不闻萍漂南北路因尔惜离羣
　　小舫次姚茶山韵
