<!-- { "loadSidebar": true } -->
　　夫有倾葢如旧白首如新又云旷世相感对面不相知呜呼嗟夫是亦足悲矣祚于越之人也越俗多士古称五千勾践之遗风焉今而求古之士有不可得也古务知畧足以兴仆起舍而今多诗书之习柔顺和缓拉功名而取卿相拾青紫而享肉酪及执其所攻而读之其辞漫漫其音呜呜未见其如古人也嗟夫予独何心能不悲夫被生于世而不能自立非勇也安乎俗而不能有返非智也非勇非智不可为士我思今人其谁归乎往寓幽燕有携空同集过子者予抱而读之再三而叹之嗟夫世有是人予不得而见之予岂人也哉方时举进士不获自逸后二年出宰东阿又不获自逸每抱其书不置予未逮我当有以遂予之心也居东阿不六月以父忧归越忧中益思见其人而于礼有不可出矣乡里之人见祚如此多购近时鸣世之文相与议论气卑意下祗令人悲悼耳果追空同哉嗟乎予不见其人也而止是书耳追忆予年骎骎乎四十有四矣白日易下逝水不返堕弱茍且以俟其老将奈何也求虞翻赵晔陆佃放翁于乡之遗书而读之吾意未觉其有当也登会稽之山想黄河之流浮云西驰征翼东向又不能不空同之思忼慨几于泣下而左右之人岂复知予者哉诚以惜时不如立名慕徳不如励行追古不如就今执文不如亲炙此王粲有依刘之诚张敏有梦惠之叹古今之所共钦烈士之尤甘心也转展思维莫能为心昔施惠死庄子至寝言子期终伯牙至不弹天下之士岂弟子恨不得师师亦未尝不恨得弟子耳楚国之寳惟下士之爱燕市之石多众人之羞其诚有合不合知不知论衡致推于蔡子玄经式重于侯巴讵无其故哉祚自视世人少有知识霄壤百年忍同蝼蚁男子生不成名丈夫没无所称得不悲矣足下视予其真何如抱兹愤懑莫与告诉出门天地如此之大往来之人若是之多今人为文有复逾空同耶然以衰绖婴已未易奔趋托便鸿而附音因北风而遡告复望恕子皮之狂哀寗戚之志不吝赐敎感惠无穷矣

　　与吴长史书【文林】

　　林窃惟足下之人之才不同而所遇亦不能同以大有为之才而适遇小事则将俯焉而善其所小固未尝略其小以为不足为邹阳枚乗相吴而能善其身汲黯以诸侯相而卧治淮阳又若贾谊之于长沙董仲舒之于江都于胶西虽皆未得宰制天下而天下后世未尝少其为人古今称董贾有王佐才岂以其职之末而汨没其相业耶所存所发何如耳先生徳修而学赡言中而行检铨选非常出以相王纡黄曳紫恩及上世朝廷待先生不为不重矣其所以望匡益于王也不为不深矣其欲表仪僚属卫安黔黎也不为不切矣非邹枚草莽之臣之比也贾谊汲黯之左迁于遐方也又遇殿下仁明寛厚言听计从又非董仲舒之两相皆骄主也是先生以有为之才居可为之时岂无是心哉但先生居清重之任不屑于烦琐故惟辅导为急而民事非所关朝廷亦未尝以民事付畀之也故民之结舌不敢言者先生不当与知也非不知也不当问也非不问也不必问也丙吉不治杀人之死而牛喘是问所职者重也林顾不能崇重先生而惓惓以是望之者念今日之事非先生不能达也虽然先生所居者相职也林之所言民事也先生谓民事非相职中事乎林不告先生不必问告之必不忍置矣当是牧民者不以告是逺先生之贤畏先生之威重诬其民而自弃其徳业也居牧民之职尚有所畏规避以罔其上害及其民而况先生者之未尝付畀乎民事也林回视当时牧民者之不告坐视其民之死心窃羞之而忍复自蹈之邪今林尽言于先生矣先生以林之言为不是黜而不听林将乞骸骨于朝廷避贤者路以林之言是而陈诸殿下之前以为不是黜而不听必将达诸朝而又以为不是黜而不听先生所以自处必又高于林一等矣古人有言曰有官守者不得其职则去此之谓也昔汉景帝时田叔为鲁王相初到闻民自言讼王取其财物者田叔取其渠率二十人各笞五十余各搏一十怒曰王非若主邪何自敢言若主鲁王闻之大惭发中府钱使田叔偿之叔云王自夺之使相偿之是王为恶而相为善也叔必不与偿于是王乃尽偿之史记笔之后世传之以为羙谈今殿下爱民修徳实无鲁主取财物之事而使民哀而无告者苦而不知耳先生知而不告非殿下之不明也告之则必听者也况又不必发王府库以偿之也亦不必损岁之常租也但禁侵渔之人使彼此得所愿耳林生居野薮不识时宜谬居邑长惶赧无措敢发狂妄譬犹婴儿羞耻未生一遇疾痛即咆哮大宾席前而不知容貎之丑也伏冀矜悯愚诚不罪直戅念斯民之颠连恤国家之根本勿谓此为小事不足为少舒諌诤之容善解倒悬之急使愽平一县大小男妇世世刻骨镂心念先生之徳泽于不朽使仲舒数子不能専羙于前斯文幸甚

　　上会议诸公书【文林】

　　林以菲材荷蒙拔擢尸位校人感愧交并无他自效兹者伏遇圣天子龙飞九五从諌如流林勉陈十事云云真迂踈僻陋不合时宜之论误蒙恩宥复赐会议林惶恐不胜因复思之前日进呈之时颇渉未信而諌之嫌辞不别白不足以动大人君子之听谨择率旧章一条试为明公偹言之林云太祖太宗临朝听政之仪制器仗并皇明祖训等书冀必询之而后明也今已委明公辈会议林敢不竟其说按太祖太宗故事凡临朝听政不御正殿止御奏天门不设高座止设椅案内阁大臣侍立左右六科次之五府六部又次之百官又次之通政司执所受奏状若干一一进呈轮流朗诵事之易而小者面付府部施行大而难者面与大臣议未决退入内阁或召重臣反复思论夜或就寝阁内其判鼔状若召原问官面审而鞫之君臣之间可否相济一虞廷都俞吁咈气象非汉唐宋可比所以近幸之徒不得蒙蔽而天子之权不下移小民疾苦亦可以输达而天下享太平之福近年旧章日废大权尽出司礼监咫尺之间天地悬絶酿成深痼之疾牢不可解如此使立朝大臣如明公辈虽欲辅圣徳修朝政而振纪纲不待智者而知其难矣如林所陈明公虽力赐主张条分缕析以冀其必行岂易得哉或以为事体重大卒难兴复林以为天下万事莫不有大根本有大机会今日之事惟此一条最大根本最大机会根本不立机会又失则人才决不可收拾政事决不可施行奸邪谗说欺负之徒决不可摈斥司礼监之权决不可复如祖训而尧舜之治决不能卒致也况太祖太宗之仪制条训岂有不足法者弃此根本机会而乃如世所论者曰某官未称职某政不可行抑末矣他日蒙蔽之恩又可胜言也哉细而思之其势亦甚易葢非更新创始惊世骇俗之事不过兴复旧章耳况皇上厉精图治之急亦欲亲见大臣而无由者失此机会而不力图之林恐明公辈立于朝廷之上者不将有所负耶况明公乃朝廷所敬畏倚任者也天下拭目仰戴者也与踈逺微贱之臣又不同矣伏惟明公上为社稷下为生灵不以林人微言轻而曲成之请之再三必欲感动使因败以为功化危而为安则林所谓理性情以下数事有不期然而然者矣天下幸甚

　　上廵抚陈公书【田汝成】

