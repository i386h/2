<!-- { "loadSidebar": true } -->
　　曩余读书檇李孙简肃公犹在悬车余耻为游大人不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣已而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而栁氏家训以奕世席宠为可畏曾不如华门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切逃之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于稽阮遂以风流放诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否 

　　○青藜馆诗集序 

　　唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲储王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试已耳春明送别已耳皇华纪行已耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇已耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘　庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故目署其馆曰青藜将尚友于古之三益而余心于曲江诸君子者借唐论诗也 

　　○江西乡试录序 

　　臣惟　国家之求士可为勤矣而　累朝今令至皇上乃始大备先时郡国诸生饩于胶庠者尝以二十余年得观辟雍之盛葢发种种短矣皇上采礼官议有非时之贡着为今世世守之先时　国家有大庆典若　皇子生　东宫　册立间一广举额以示特恩皇上采成均议两京益二五十人着为今世世守之先时今京朝官典省试葢其慎也一再举行旋即报罢皇上采科臣议一如两京成事着为今世世守之此三者议如聚讼葢亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不泯于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣寔不习于文臣之所习者应主司者也非身为主司者也主司而知文即取之帖括与取之德行道艺无以异葢韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末俱丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉 

　　○素雯斋集序 

　　昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉狼居胥之可封而十六卫之可复也至督饷云中纂云纪四卷考经按传援古证今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓搏综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日盛名位日隆阅历日多酝酿日厚藏山之副未见其止騄耳驰于天厩步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不肴聊弁之简端试以质之知言者 

　　○陶白斋稿序 

　　陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白傅六时顶礼柴桑是已余往同冯咸甫辈结社廌中晨集构经生萟各披赏讫即篝灯限韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知已社中之繇来乃尔若夫公觐之诗恬澹闲雅类陶旷达豪宕类白则俟知音者若夫公觐神情类两公而色泽象貌有不必尽类两公者则亦俟知者毋谓吾党二三知己汗私所好犹然少年时阳浮慕古人而谬自誉诩尔也 

　　○何士抑居庐集序 

　　吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立葢士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居庐草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐艹也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义葢古孝子之遗志也况其言尔雅韶丽卓然可传余职史请授之乐官以次于白华逸篇之后 

　　○沈公路文集序 

　　余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一隹语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复悁介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九土諰諰焉尝虑目摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺　捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守恒度乃尔耶籍令公路策足王涂旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深心乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣 

　　○芝山集序 

