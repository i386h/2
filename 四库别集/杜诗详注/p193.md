<!-- { "loadSidebar": true } -->
　　故跻瀼岸高颇免崖石拥开野堂豁系【音计】马林花动雉堞粉如【一作似】云山田麦无陇春气晚更生江流静犹涌【首叙瀼上春景　起云故跻为遣闷而登也曰系马乃乗马上山也麦无陇高低星散晚更生返照増妍静犹涌波平流顺　周礼注雉长三丈高一丈芜城赋以版筑雉堞之盛　江淹诗还望岨山田　王僧逹诗麦垅多秀色　庄子春气发而百草生】四序婴我懐羣盗久相踵黎民困逆节天子渴垂拱所思注东北深峡转修耸衰老自成病郎官未为冗凄其望吕葛不复【扶又切】梦周孔济世数【所主切】向时斯人各枯冡【次叙登高感懐　上六叹乱不能归下六伤乱不能救　到夔已经一年故云四序时蜀有崔旰之乱京辅有周智光之乱故欲归东北东北指洛阳若长安则在直北旧注误　公以衰病谢官无复周孔之梦矣向时同事大臣才如吕葛者尝以济世望之今其人各埋枯冡则羣盗何时得弭耶斯人承吕葛　秋兴赋四运代序　鹤注唐史大暦二年正月戊辰勅同华二州顷因盗据民力凋残宜给复二年一切蠲免黎民之困　谢灵运诗懐贤亦凄其　吕葛谓吕望诸葛亮　汉班嗣书伏周孔之轨躅】楚星南天黑蜀月西雾重安得随鸟翎迫此惧将恐【末将景情并收　星月言晚隂恐惧忧羣盗西南指夔州随鸟往东北也　此章起段八句中段十二末段四句　诗将恐将惧】
　　寄薛三郎中璩【鹤注当是大厯二年春作　时薛在荆州将北归京师而寄诗赠之也　唐会要天寳六年风雅古调科薛璩及弟　韩愈薛公达墓志父璩为尚书郎中赠给事中朱注唐诗纪事据终礼部侍郎与韩志不合　杜臆解闷诗以薛郎中比何水部此又称其盖代手而无一字传世知唐诗遗逸者多矣】
　　人生无贤愚飘飖若埃尘自非得神仙谁克免【从英华一作免危】其身与子俱白头役役【一作没没】常苦辛虽为尚书郎不及邨野人【前两叚宾主合叙此言作客飘零之状　上下四句虚实相役役苦辛飘若埃尘矣不及野人难免劳身矣　蒿里曲聚精敛魄无贤愚庾信诗役役尽伤神　曹植诗能不懐苦辛】忆昔邨野人其乐【音洛】难具陈蔼蔼桑麻交公侯为等伦天未厌戎马我辈本常贫子尚客荆州我亦滞江滨【此言彼此客游之故　上四想承平下四记离乱　公侯等伦犹货殖传言其人皆与千戸侯等客荆滞江二语起下　陶潜诗桑麻日已长　楚辞吟泽畔之江滨】峡中一卧病疟疠终冬春春复【扶又切】加肺气此病盖有因早嵗与苏郑痛饮情相亲二公化为土嗜酒不失真余今委修短岂得恨命屯【中两叚宾主分列此乃自叙衰病之况承上我滞句　病有因为伤故人而増剧二公以下有前后存亡之感　不失真性虽物化亦无憾矣　洙曰苏郑谓苏源明郑虔　庄子失吾道者上见光而下为土　委修短夀夭聴之于天也东征赋修短之运愚智同兮靖恭委命唯吉凶兮】闻子心甚壮所过信席珍上【上声】马不用扶每【一作忽】扶必怒嗔【当作瞠】赋诗宾客间挥洒动八垠乃知盖代手才力老益神【此言薛之心力过人承上子客句　席珍人皆推重下言筋力之强才思之雄皆所谓心甚壮也　汉书功业盖代　鲍照芜城赋才力雄富】青草洞庭湖东浮沧海漘君山可避暑况足采白苹子岂无扁舟往复江汉津我未下【去声】瞿唐空念禹功【一作力】勤【末两段仍用宾主合叙此想荆州风景惜已不能出峡也郑曰青草洞庭二湖俱在巴陵　一统志君山在岳州西南洞庭湖中尧女湘君居此上有十二峯】听説松门峡吐药揽衣巾高秋却束帯皷枻视青旻鳯池日澄碧济济【上声】多士新余病不能起健者勿逡廵上有明哲君下有行化臣【此言欲去夔江与薛共商出处也　松门峡险为之惊心吐药必深秋水落方可鼓枻东行若朝宁之上有君有臣薛当乗时有为矣　余病应前肺气健者应前心壮　此章前后四段各八句中末二段各十句　杜臆前返照诗松门似昼图葢在夔江下流一闻説及至于吐药而揽湿衣巾其险不下于瞿唐矣　木华海赋飞迅鼓楫　诗济济多士　袁绍传董卓欲废立绍勃然曰天下健者岂唯董公説命明哲实作则　卫宏诗序天下喜王化复行】
　　送恵二归故居【一作闻恵二过东溪　鹤注诗云崖蜜山杯当是大厯二年春作东溪葢指瀼东也洪驹父诗话刘路左车言尝收得唐人杂编诗册有老杜送恵二归故居诗即此也】
　　恵子白驹【一作鱼坡作驴】瘦归溪唯病身皇天无老眼空谷滞【一作值】斯人崖蜜松花熟【一作白一作古】山杯【一作村醪】竹叶新【一作春】柴门了无【一作生】事黄【一作园】绮未称臣【上四送惠归溪惜之也下四溪中自适慰之也八与四言虽在空谷之中不失为黄绮高风黄生注崖蜜山杯即柴门生事黄绮尚多一出恵乃未称臣之黄绮更觉高于古人矣　诗皎皎白驹在彼空谷一四正用其语　蔡琰曲天有眼兮何不见我黄生注斯人亦从诗中伊人字变换避声病也　本草白蜜一名崖蜜葢蜂酿松花所成杜臆山蜂酿蜜于高崖从山上缒人采之　庾信诗山杯捧竹根　竹叶酒名张华轻薄篇苍梧竹叶清宜城九醖酒张协七命荆南乌程豫北竹叶黄注韩诗且可勤买抛青春坡公歴引唐时以春名酒者为证不知春之为义因酒熟于春而名之也　又云柴门亦本诗衡门之下可以栖迟意来】
　　承闻河北诸道节度入朝【音潮】欢喜口号【平声】絶句十二首【朱注唐史大厯二年正月淮安节度使李忠臣入朝三月汴宋节度使田神功来朝八月鳯翔等道节度使李抱玉入朝河北入朝事史无明文疑公在夔州特传闻而未实耳　杜臆纲目代宗大厯元年冬十月帝生日诸道节度使上夀当指此事诗葢作于二年三月也】
　　禄山作逆降天诛更有思明亦已无汹汹人寰犹不定时时战鬬欲何须【首章喜河北冦平　天寳之乱起于安史今元恶并除小丑复何觊乎末句乃戒词　后汉书往者王莽作逆汉天人致诛六合相灭　前汉冯奉世传师不久暴而天诛亟决　李徳林集半天之下汹汹鼎沸　司马相如谕巴蜀檄战鬬之患】
　　社稷苍生计必安蛮夷杂种【上声】错相干周宣汉武今王是孝子忠臣后代看【次章喜边境初静　安史既平戎狄亦退此君臣戮力而民社奠安时也末句乃劝词　杂种指吐蕃回鹘党言沈约诗杂种寇轮台　吕氏春秋此孝子忠臣亲父交友之大事】
　　喧喧道路好童【一作多歌】謡河北将军尽入朝【音潮】自【一作始】是乾坤王室正却教【平声一作交】江汉客魂销【此闻诸镇入朝而喜之也　河北入朝出于道路童謡葢据一时传闻而言耳　赵曰客魂销自伤流落不得还朝也　呉均诗陌上何喧喧史记帝尧纪康衢童謡　淮南子讽之以歌謡　恨赋黯然销魂者唯别而已矣】
　　不【一作北】道【去声】诸公无表来茫茫【一作茫然】庻事遣【一作使】人猜拥兵相学干戈鋭使【去声】者徒劳万里【一作百万】回【此遡往时不朝而惜之也　曰不道曰遣人猜据迹而疑其心也至是则诸镇之心迹可白矣　朱注旧觧引吐蕃陷京师诸镇不入援者误矣】
　　鸣玉锵金尽正臣修文偃武不无人兴王防静【俗作尽】妖氛气圣夀宜过【平声】一万春【此喜其入朝而颂美君身也正臣取其舍逆归顺偃武愿其永息干戈玩末句知当时入朝乃为圣夀节而来也西征赋飞翠绶拖鸣玉以出禁门者众矣　梁费昶诗锵金驱响至　楚辞正臣端其操行兮　尚书乃偃武修文　世説孙皓尔汝歌上汝一杯酒愿汝夀万春】英雄见事若通神圣哲为心小一身燕【平声】赵休矜出佳丽宫闱不拟选才人【此因其朝献而规讽君心也　大厯元年十月上生日诸道节度使献金帛器服珍玩骏马共直緍钱二十四万常衮请却之而帝不聴据此则诸镇将有逢迎以献佳丽者诗云英雄见事当指常衮言圣哲为心豫防逸欲也小一身言不侈天下以自奉　孝经通乎神明　左传并建圣哲　古诗燕赵多佳人　战国防赵天下善为音佳丽之所出也　前汉翼奉传未央建章甘泉宫才人各以百数唐制才人正二千石】
　　抱病江天白首郎空山楼阁暮春光衣冠是日朝【音潮】天子草奏何时【一作人】入帝乡【此遥闻入朝之事叹不能身见也　三章言武将入朝此章兼及在朝文臣　王莽传孙竦为崇草奏顔注草谓创立其文　庄子华封人曰乗彼白云至于帝乡】澶【市连切】漫山东一百州削成如案抱青丘包茅重【平声】入归关内王祭还供尽海头【已下三章备记入朝诸事此言节镇朝而贡赋至也　山东诸州即河北地包茅正供与进佳丽者不同　西京赋澶浸靡迤作镇于近澶漫广逺貌　山海经泰华之山削成而四方　削成虽云形势亦指削平祸乱而言寰宇记青丘在青州千乗县齐景公田于青丘是也左传尔贡包茅不入王祭不供】
　　【代宗误聴仆固懐恩之説留田承嗣等于河北遂成藩镇跋扈之患自此以后幽蓟十六州不入版图几六百年公之思深虑逺亦正在此也】
　　东逾辽水北滹【一作呼】沲星象风云喜共【一作气色】和紫气关临天地濶黄金台贮俊贤多【此言彊域广而人才盛也辽水滹沱亦河北地共和言一统大顺函关西控可以收罗天地贤才矣　水经大辽水出塞外卫白平山东南入塞过辽东襄平县西又小辽水出莵高句丽县辽山西南至辽隧县入大辽水　山海经大戏之山滹沲之水出焉后汉书注滹沲河在今代州繁畤县东流经定州深泽县东南一统志属保定府束鹿县　史记周厉王出奔周公召公二相行政号曰共和　□注紫气关即函谷关　鲍照诗岂伊白璧赐将起黄金台上谷郡图经黄金台在易水东南十八里　阮借奏记俊贤抗足】
　　渔阳突骑【去声】邯郸儿酒酣并辔金鞭垂意气即归双阙舞雄豪复【扶又切】遣五陵知【此言主将归心而士卒効力也　突骑健儿昔为贼党者今为国用矣双□谓都中五陵指郊外　杜臆此并开导诸道之叛卒　后汉光武克邯郸置酒高防从容谓马武曰吾得渔阳上谷突骑欲今将之　唐书磁州有邯郸县属河北道　蔡邕陈留太守碑意气精朗　晋书慕容翰性雄豪多权畧】
　　李相【去声】将军拥蓟门白头惟有【一作虽老】赤心存竟能尽説【音税】诸侯入知有从来天子尊【此以河北入朝归功李光弼也　赤心存明其报国之忠説诸侯记其降叛之力　后汉书光武推赤心置人腹　史记高帝纪吾今而知天子之尊也朱鹤龄曰按史李懐仙先以范阳归顺是时为捡挍侍中幽州卢龙等军节度使但未有説诸侯入朝梦弼谓是李光弼近之光弼在肃朝尝加范阳节度使又尝兼幽州大都督府长史虽止遥领其地亦可谓之拥蓟门也】
　　十二年来多战塲天威已息阵堂堂神灵汉代中兴主功业汾阳异姓王【此以戡乱致治推崇郭子仪也　自天寳十四载至大厯二年首尾十二年其间讨安史父子却回纥吐蕃平仆固懐恩斩周智光等皆子仪百战而后息兵独以异姓王配中兴主见其君臣一徳始终无间也　左传天威不达顔咫尺孙武子无击堂堂之阵　史记黄帝生而神灵　刘孝绰诗齐楚磐石贵韩卢异姓王　郭子仪传寳元年进封汾阳郡王】
　　月三首【此当是大厯二年六月初旬所作　曰巫山曰二十四回则在夔州已二年矣曰半轮曰六上则是二年之六月矣】
