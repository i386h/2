<!-- { "loadSidebar": true } -->
　　晚唐江东三罗罗隠罗邺罗虬也皆有集行世当以邺为首如闺怨云梦断南窻啼晓乌新霜昨夜下庭梧不知帘外如珪月还照邉庭到晓无南行云腊晴江暖鸊鹈飞梅雪香沾越女衣鱼市酒村相识徧短歌月醉方归此二诗隠与虬皆不及也
　　王适诗
　　忽见寒梅树开花汉水滨不知春色早疑是弄珠人此王适梅花诗也唐音选之一首足传矣适唐初人陈子昂列传云幽人王适见感遇诗曰是必为海内文宗矣即其人也予见蜀志载王适蜀中旅懐一首云有时须问影无事则书空弃置如天外平生似梦中别离同夜月愁思隔秋风老少悲顔驷盈虚悟翟公葢因旅逰入蜀而见子昂也近注唐音以王适为韩退之铭其墓者不知开元以后安得此句法哉不惟胸中无书又且目中无珠妄浅如此何以注为
　　马戴诗
　　严羽卿云马戴之诗为晚唐之冠信哉其蓟门懐古云荆卿西去不复返易水东流无尽时日暮萧条蓟城北黄沙白草任风吹雅有古调至如猿啼洞庭树人在木兰舟虽柳吴兴无以过也
　　韩翊诗
　　唐人评韩翊诗谓比兴深于刘长卿觔节减于皇甫冉比兴景也觔节情也
　　张继诗
　　国语室无悬耜野无奥草尉缭子兵法耕有春悬耜织有日断机言用兵之妨于耕织也唐张继诗女停襄邑杵农废汶阳耕葢祖尉缭子之语
　　刘驾诗
　　刘驾诗体近卑无可采者独上马续残梦一句千古絶唱也东坡改之作瘦马兀残梦便见无味矣
　　张旭诗
　　张旭以能书名世人罕见其诗近日吴中人有收其春草帖一诗陆子渊为余诵之所谓春草青青万里余邉城落日见离居情知海上三年别不寄云间一纸书可谓絶唱余又见崔鸿胪所藏有旭书石刻三诗其一桃花矶云隠隠飞桥隔墅烟石矶西畔问渔船桃花尽日随流水洞在青溪何处邉其二山行留客云山光物态弄春辉莫为轻隂便拟归纵使晴明无雨色入云深处亦沾衣其三春逰值雨云欲寻轩槛列清樽江上烟云向晩昬须倩东风吹散雨明朝却待入华园字画竒怪摆云捩风而诗亦清逸可爱好事者模为四悬之
　　李益诗
　　李益集有乐府杂体一首云蓝叶郁重重蓝花石榴色少女归少年光华自相得爱如寒炉火弃若秋风扇山岳起面前相看不相见春至草亦生谁能无别情殷勤展心素见新莫忘故遥望孟门山殷勤报君子既为随阳鴈勿学西流水此诗比兴有古乐府之风唐人鲜及或云非益诗乃无名氏代霍小玉寄益之诗也
　　又
　　尤延之诗话云防真记隔墙花影动疑是玉人来本于李益开门风动竹疑是故人来然古乐府风吹牕帘动疑是所欢来其词乃齐梁人语又在益先矣近世刻李益集不见此诗惟曽慥诗圗载其全篇今录于此微风惊暮坐临牖思悠哉开门复动竹疑是故人来时滴枝上露稍沾阶下苔幸当一入幌为拂绿琴埃题云竹闻风寄苖发司空曙○今南方所刻唐诗皆非全帙先公在翰苑日裒集唐诗极为精备较近日所传大有不同縁吴人射利刻各家唐诗取其巻帙齐均厚薄如一以便于售极为可恶如顾况集其中逺寺吐朱阁春潮浮緑烟最为警防乃在削去之巻张籍本十二巻乃削减为四巻而吊韩昌黎一诗最竒亦在减中若杨烱诗不多乃取杨巨源诗妄入之王维诗又取王涯诗妄入之陋者骤观竞相语以为新竒未见而争市之是重不幸也聊书以传赏鉴者
　　裴迪诗
　　湖广景陵县西塔寺有陆羽茶泉裴迪有诗云景陵西塔寺踪迹尚空虚不独支公住曽经陆羽居草堂荒产蛤茶井冷生鱼一汲清泠水髙风味有余迪与王维同时其诗自辋川倡和外无传此诗予见之石刻云
　　储光羲诗
　　储光羲诗落日烧雾明农夫知雨止耿湋诗向人微月在报雨早霞生此即谚所谓朝霞不出市暮霞走千里也刘禹锡武陵诗即隂春暗度将霁雾先昬耿湋诗晚雷期稔嵗重雾报晴天皆用老农占验语予旧日秋成诗云草头占月晕米价问天河亦用谚语日晕长江水月晕草头空又七夕视天河显晦卜米价丰歉葢老农有验之占云
　　储光羲七言律
　　储光羲诗五巻五言古诗过半七言律止田家即事一首而已桑柘悠悠水蘸堤晚风晴景不妨犁髙机犹织卧蚕子下坂饥逢饷馌妻杏色满林羊酪熟麦凉浮陇雉媒低生时乐死皆由命事在旻天逈不迷近刻本多缺误余以元刻本正之○七言律自初唐至开元名家如太白浩然韦储集中不过数首惟少陵独多至二百首其雄壮铿锵过于一时而古意亦少衰矣譬之后世举业时文盛而古文衰废自然之理
　　杜牧弄水亭诗
　　弄水亭前溪飐艶翠绡舞绮席草芊芊紫峯岚伍伍槛前汀鴈栖杭上巴帆去停樽迟晩月咽咽上幽渚断霓天帔垂狂烧汉旗怒塍泉落环佩畦苗差纂组不能自免去但愧来何暮
　　又
　　杜牧诗尽道青山归去好青山能有几人归比之林下何曽见一人之句殊有含蓄
　　孙思邈诗
　　孙思邈四言诗曰取金之精合石之液列为夫妇结为魂魄一体混沌两精感激河车覆载鼎无忒洪鑪列火烘焰翕赫烟未及防焰不假碧如畜扶桑若藏霹雳姹女气索婴儿声寂透出两仪丽于四极壁立几多马驰一驿宛其死矣适然从革恶黜善迁情囘性易紫色内达赤芒外射熠若火生乍疑血滴号曰中还退藏于宻雾散五内川流百脉骨变金植颜驻玉泽阳徳乃敷隂功乃积南宫度名北斗落籍此诗词髙古类魏伯阳而世传者少録于此云













　　升庵集巻五十四
　　钦定四库全书
　　升庵集巻五十五　　　　　明　杨慎　撰顾凯之诗
　　疾风知劲草严霜识贞木晋顾凯之诗也
　　李涉赠盗诗
　　唐李涉赠盗诗曰相逢不用相回避世上如今半是君可谓婉切刘伯温咏梁山泊分赃台诗云突兀髙台累土成人言暴客此分赢饮泉清节今寥落何但梁山独擅名元末贪吏亦唐末之比乎汉书云吏皆虎而冠史记云此皆刼盗而不操戈矛者也二诗之意皆祖此
　　罗隠红梅诗
　　罗隠咏红梅诗云天赐燕脂一抹腮盘中风味笛中哀虽然未得和羮用曽与将军止渇来此却似军官宿娼谜也
　　柳公绰梓州牛头寺诗
　　才出城西第一桥两邉山木晩萧萧井花莫洗行人耳留听溪声入夜潮此诗今刻于乐至县涌泉寺
　　刘文房诗
　　刘文房诗已是洞庭人犹看灞陵月孟东野诗长安日下影又落江湖中语意相似皆寓恋阙之意然总不若王仲宣云南登灞陵岸囘首望长安涵蓄蕴借自然不可及也
　　唐彦谦诗
　　唐彦谦絶句用事隠僻而讽谕悠逺似李义山如奏捷西蜀题沱江驿云野客乗轺非所宜况将儒服报戎机锦江不识临邛酒幸免相如渇病归即李义山相如未是真消渇犹放沱江过锦城之意也其余如登兴元城烽火云汉川城上角三呼护跸防邉列万夫褒姒冢前烽火起不知泉下破顔无邓艾庙云昭烈遗黎死尚羞挥刀砍石恨谯周如何千载留遗庙血食巴山伴武侯此即唐人题吴中范蠡庙云千年宗国无穷恨只合江邉祀子胥之句也汉殿云鸟去云飞意不通夜坛斜月转桐风君王寂虑无消息却就真人觅钜公首首有醖借堪吟咏比之贯休胡曽辈天壤矣考其事葢僖宗时人也
　　喻鳬诗
　　喻鳬诗鴈天霞脚雨渔夜苇条风上句絶妙下句大不称此所以为晚唐也
　　孔欣诗
　　南朝孔欣乐府云相逢狭路间道狭正踟蹰辍步相与言君行欲焉如淳朴久已散荣利迭相驱流落尚风波人情多迁渝势集堂必满运去庭亦虚竞趋尝不暇谁肯顾桑枢未若及初九携手归田庐躬耕东山畔乐道读书狭路安足逰方外可寄娱此诗髙趣可并渊明欣早嵗辞荣不负其言矣
　　崔道融梅诗
　　杨诚斋爱唐人崔道融咏梅云香中别有韵清极不知寒方虚谷云惜不见全篇余近见杂抄唐诗册子此首适全今载之数萼初含雪孤标画本难香中别有韵清极不知寒横笛和愁听斜枝倚病看朔风如解意容易莫催残因思古人诗文前代不传或又出于后未可知也如蒲城县李邕书云麾将军碑已为人击断正徳中刘东阜谪居蒲城乃铁□束之复完饶州荐福寺碑宋代为雷所轰近日商人取其三段合为一尚可印摹吁亦竒事矣
　　李端古别离诗
　　李端古别离诗云水国叶黄时洞庭霜落夜行舟闻商贾宿在枫林下此地送君还茫茫似梦间后期知几日前路转多艰巫峡通湘浦迢迢隔云雨天晴见海樯月落闻钟鼓人老自多愁水深难急流青霄歌一曲白首对汀州与君桂阳别令君岳阳待后事忽差池前期日空在木落鴈嗷嗷洞庭波浪髙逺山云似葢极浦树如毫朝发能几里暮来风又起如何两处愁皆在孤舟里昨夜天月明长川寒且清菊花开欲尽荠菜泊来生下江帆势速五两遥相逐欲问去时人知投何处宿空泠猿啸时泣对湘潭竹此诗端集不载古乐府有之然题曰二首非也本一首耳其诗真景实情婉转惆怅求之徐庾之间且罕况晚唐乎大厯以后五言古诗可选者惟端此篇与刘禹锡捣衣曲陆防茱萸匣中镜温飞卿悠悠复悠悠四首耳
　　河州王司马诗
　　司马王公竑陜西河州人其直节英名人皆知之而不知其文藻也余同年太史玉垒王公元正为余诵其八诗今记其五囘澜阁云不成亭馆不成楼矮屋重棚立水头非拟金梁横巨海也为砥柱屹中流座中爽气消三伏槛外飞湍肃九秋几度登临仰前哲昌黎古作邈难俦醒心亭云鉴池池上结茅亭缷却烦襟任独醒云影散来无外物天光澄处是虚灵青青草色开牕见飒飒松声隔座听尘虑不干真境絶焚香兀坐理黄庭秋香径云归老溪园径未荒径邉黄菊有余芳芒鞋踏处濡朝露藜杖携来带晩香清景且宜供笑傲髙年何必问行藏渊明把酒来篱下我亦随縁醉此傍丹霞坞云不学逋仙学董仙杏花开徧石墙邉浑疑日下朝云界半是人间不老天晚景催人虽潦倒春光在眼且留连村翁携酒来相访憩此徜徉共醉眠水竹居云水绕柴门竹绕阑归来寓此足盘桓一溪氷玉涵春意万个琅玕耐嵗寒对景只求诗兴好临流肯放酒杯干衰迟幸入康庄境一任红尘蜀道难○王公诗人罕传今特録之
　　陈文恵公诗
　　陈文恵公尧佐吴江诗云平波渺渺烟苍苍菰蒲才熟杨柳黄扁舟系岸不忍去西风斜日鲈鱼香后人于其地立鲈乡亭和者计百余人皆不及也噫此诗尚敢和耶又碧澜堂诗云苕溪清浅霅溪斜碧玉光涵一万家谁向月明中夜听洞庭渔笛隔芦花二诗曲尽东南之景后之作者无复措手
　　孙逖诗
　　渔父歌金洞江妃舞翠房最为秀句今本作渔火非也
　　周焘诗
　　周焘有观天竺寺激水诗云拳石耆婆色两青竹龙驱水转山鸣夜深不见跳珠碎疑是檐间滴雨声
　　沈彬入塞诗
　　唐沈彬有诗二巻旧藏有之其入塞诗云年少辞乡事冠军戍楼闲上望星文生希沙漠擒骄虏死夺河源答圣君鸢觑败兵眠血草马惊寃鬼哭愁云功多地逺无人纪汉阁笙歌日又曛此言尽邉塞之苦郭茂倩乐府亦载之而句字不同其本集所载为胜特具録之
　　张亨父诗
　　张泰字亨父姑苏人诗句清防名于一时其正月十六日诗云长安元夕少灯光此夜欢娱觉更忙十里东风吹翠袖九门银烛照红妆虹桥御陌争春步云阁谁家閟晚香醉着吟鞭急归去老夫当避少年狂其手书稿慎于先师李文正公处见之
　　张李诗
　　张子容诗海气朝成雨江天晩作霞李嘉祐诗朝霞晴作雨湿气晩生寒二诗语极相似然盛唐中唐分焉试辨之
　　张方诗
