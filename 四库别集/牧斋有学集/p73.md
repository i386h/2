<!-- { "loadSidebar": true } -->
　　嘉定居吴郡之东偏，地僻而土厚。余所见俊民宿老凡十余曹，读书励行，动止自好方巾大带，整冠修容。丧乱已来，老成雕谢，是数君子者已邈然如古人矣。而其乡人子弟风流馀韵，犹有未尽没者，则余乐得而论著之，如潘君汝跃是也。潘君名应鲤，汝跃其字。高祖文学士，曾祖翁源县主簿，棠祖文学煜，父文学元辅，世有文行。君兄弟皆博士弟子员，父子兄弟横经枕书，铅椠交加，弦诵错互。君以唐叔达、金子鱼为父之执友，以诸父之婿徐女廉为其执友。唐、金与徐，吾所谓数君子者之三人也。以是故，浸渍文艺，缵励名行，其所得者居多。父殁，君与其妇傅孺人拮据食贫，庀治丧事，独先诸昆弟。昆弟相继殁，送往事居，植孤哺孩，分甘让肥，剜肌割肉，不以亡为解。凡君之所为，刻意攻苦，修饬内行，视古孝友壹行之科，卓然可以无愧。而君且弦断勿续历四十年，鸡鸣风雨，自守泊如也。乡之人皆称之曰贤，亦未有以大表异也。世道休明，比屋可封。生长礼义之乡，熏习诗书之教，凡所谓六德六行，闾胥族长之训，秀眉毁齿，相与耳扌需目染，以为固然无足异者。繇今而观之，则以为殊尤绝迹，六阙不胜表而百城不胜图也。呜呼！可胜叹哉！
　　君生于万历丙子，殁于丁亥六月，年七十有二。娶傅氏，生于万历丁丑，殁于甲寅十二月，年三十有八。子四人：济、润、浩、深。君既与女廉交好，遣润师事焉。女廉殁，其子永亦夭，君经纪其孤嫠凡廿馀年，老而不倦。润又捐束半，为女廉刻其遗集。而君之既葬也，女廉之次子京介润以来，请铭曰：藉手以为女廉报地下也。盖潘、徐两世交，谊终始有足称者。铭曰：
　　泰伯端委表吴俗，仲雍文身匪其躅。黄池载书请先读，趣呼好冠乃其欲。嗟君家世老乡塾，井邑攸改不改服，方山子冠犹矗矗。章逢蔽形书满腹，下见古人无颦蹙。百年为儒是亦足，我裁铭诗志陵谷。
　　【处士杨君无补墓志铭】
　　呜呼！天下有处士而后有真诗人。真处士而不为诗人者则有之矣，真诗人而不为处士未之有也。为诗人者，服处士之服而无其志，其为诗也佣雇而已矣。言处士之言而无其行，其为诗也，裨贩而已矣。近代布衣称诗，项背相望，杰然以处士自命者无有。人将曰：“彼不为处士，犹得为诗人，何其待诗人之薄也。”呜呼！处士吾不得而见之矣。得见诗人者，斯可矣。循其名，考其实，杨君无补其庶矣乎。无补壮岁游长安，诗名籍甚。余赏其警句曰：“闲鱼食叶如游树，高柳眠阴半在池。”以为文外独绝，书之扇头，争相讽诵。无补不以其大篇叠韵流传馆阁者为足重，而矜信于余所赏两言者，归而与高淳邢、南京顾梦游刻意濯磨，为清新古淡之学，诗道于是乎大就。善画，落笔似黄子久。好游虞山，谓子久粉本在是，坐卧不忍舍。揽取其烟峦雨岫，绿净翠暖，用以资为诗。晚自定其诗四百馀篇，属余为序。余曰：李邺侯闻残师梵唱，先凄惋而后愉悦，知其谪堕将去，无补殆将隐矣。居无何，竟死。无补死生于诗若是，可不谓之诗人矣乎？
　　无补之为人，隐不违亲，贞不绝俗，口出气惟恐伤人，薰莸冰炭，即之意消，其中有所不可介如也。新抚略地，士人望尘颂德，无补笑而不矧退，未尝不掩泪也。徐文靖之自沈也，偻而就无补谋死所焉。文靖有子昭法，托于木门顾独与无补父子游，为文以表之。文靖殁，无补语其子：“吾暂不死，贳文靖馀晷耳。”屏居陆墓，禅诵不辍，浮沉人间，忽忽不自得。年六十，寝疾十日，自定终制，口诵佛号，正定而逝。夫如是，可不谓之处士矣乎？卒将葬，照哭而告余：“吾父乙酉已来，饰巾待期以死为幸，祈死而死，不待皋某之日也。微夫子，其谁铭？”呜呼！无补之为诗人也，吾能征之。其为处士也，征诸文靖，又征诸文靖之子与其子。略诗人之名，谥之曰□处士，君子以为允。无补名补，别自号古农。其先临江之清江人。父润，贾于吴，娶张，生无补，家焉。卒于丁酉岁七月初一日，葬在长洲十五都之新阡。娶袁氏，生五子：、ピ、耆、燧、燕。铭曰：
　　遗民之称皋羽，虞宾夏隶恸终古。必也正名铭无补，曰前处士讯筮与，呜呼上帝其右汝。
　　【顾君升墓志铭】
　　君讳世峻，字君升。原名延，世家长洲埭川下堡村。祖道隆为名士，藏书万馀卷，与祝京兆、文待诏父子为文字交。父文祯，生十男子，而君次居九。君父性伉侠，有司中蜚语把持其短长甚亟。君年十七，更名试童子科，学使者手其牍，抚几矜赏，有司旁睨缩舌曰：“顾文祯有此儿耶？”趣归，寝其狱，自是家益落。携妇何废箸僦居，蓬蒿齑盐，口吟手画，意豁如也。为诸生祭酒逾二十年，执父母之丧，瘠不胜杖，遂绝意科举。崇祯壬午，以岁贡入对大廷，归而病卒，是岁之九月十日也，年四十有八。妻何氏，生二子：长、次芳菁，皆邑诸生。女五人，孙男女二十人，曾孙男女七人。
　　君为人易直，方严不侠，输訾笑。妇健而贤，代君持门户。环堵之室，横经籍书，家人琐碎之事弗与知也。好读《史》、《汉》、三苏子集，尤信心穷翻内典，兀坐竟日夕。当臀处衣绽席穿，辄缝纫以为恒。为文澄心研虑，仰视云汉，奋笔落纸，簇簇然如蚕食叶，都不起草，才笔之士相顾愕眙避席，而不得一当于锁闱，命矣夫！君殁逾年，癸未卜葬于齐女门外，形家言水泉不利。越二十年，岁在壬寅正月，始得吉壤于陆墓廿三都北七鄙之寥字圩，奉君柩改葬，而具状请铭于余。自伤为人子无状，不克敬慎以安先人之魄，致词哽咽，伏地不能起。余曰：无以为也。改葬，古也。《仪礼》曰：“改葬，缌。”子思语司徒文子曰：“礼，父母改葬，缌，既葬而除之，不忍无服送至亲也。”古之改葬者有二，为山崩水涌毁其墓及葬而礼有阙也。昔者王季葬于涡山，栾水啮其墓，见棺之前。和文王曰：“先君欲一见群臣百姓也。”出而张朝三日，而后更葬。今子之改葬，非为礼不备也，为水泉也，则文王已行之矣。孔子之于防墓崩也，泫然流涕曰：“吾闻之古不修墓。”今子之自伤也，犹是心也。梁子曰：“改葬之礼，缌举下缅也。”缅犹远也，下服之最轻者也。今子之于缅者下者盖犹有越月逾时，翔回啁噍之思焉，其亦可以风世已矣。君子谓顾君于是乎有子，是宜为铭。铭曰：
　　皋如峄如，鲜原。舍彼沮洳，宅此乐土。旧史刻铭，永诏堂斧。夫人兮自有美子荪，何以兮愁苦？
　　【温如先生陈公墓志铭】
　　杨子曰：“一卷之书，必立之师。”古者家有塾，党有庠。太学之礼虽诏于天子，无北面师道之尊久矣。自柳子厚谓魏晋以下，人不知有师，韩子抗颜为人师，受人哗笑，而况于今日乎？
　　温如先生陈君居太仓之蔚村里，其为学弘深而肃括，经传洽熟，颂礼详明。教授生徒，岁尝五十人。里中相语称先生，不复知为君也。中岁以其业传子瑚，纵其游学，歌伐木以命之。遭乱播迁蜗庐牛栏，俯仰啸歌以成其子之志。瑚谢绝应举，门弟子日益进，而君之道大光。壬寅七月初二日，考终正寝，享寿八十二。十二月葬使字圩新阡。两世执友、生徒赴会者，填咽阡陌，末世所仅见也。自古三公称公，年之长老，尊其道而师之称公。余故授毛公、申公语公之例，书其墓石曰陈公，而系其行事曰：君少遭闵凶，谨谨错，不失一訾笑于人，不丐一钱刀于人，角巾赤舄，危坐如塑像。不狎游，不忄专，不读非圣之书，不习淫哇之辞，议论风发，笼挫古今，轶材少年口去舌遁，当筵奋袖，矫尾厉角。既而促席引满，卒爵欢然。门弟子居丧鼓三弦，过而叱之，其人终身废箫管。长善救过，视人畏伤，虽被镌谯，退无后言。宿业忧国籍，记天灾国故，援据经义，吮毫啜泣，著述数十万言。非通经贳道，不费纸墨。生平抑塞磊落略见《六十老人自序》及《和犁眉公杂兴诗》。不信巫觋，不讳死丧，饰巾待尽，命大开门阖，吾魂气当上升于天，瑚之事状云尔。余居江乡，距蔚村三舍。士友来告曰：陈先生日饮酒尽三四石，兴酣蘸酒汁写诗累千百言不休。尝中酒慵起，诸学子张口坐荻帘外，遣老婢传诵句读，犁然若自口出。余喜而叙其事。余尝观宋少蕴记少从峡州乐生嘉问学，草屋三间，妻子栖一椽，而以其二聚徒，旦起授群儿经，口诵数百过不倦，少间曳屦慢声吟讽，则东汉延笃书也。群儿或窃玩侮之，亦不怒。元吾衍子行居武林先光坊，坐临街小楼，群公乐其博雅，屣屦造门，拔梯不令上，弟子以次下楼授书而已。吹箫度曲楼下，书声琅琅，然无敢哗者。君于此两人风流乐易约略相似，岂局促僮子师哉！乐生所诵延笃之书曰：吾昧爽栉梳，坐于客堂，诵羲文之《易》、虞夏之《书》，久则逍遥内阶，咏诗南轩，百家众氏投间而作，不知天之为盖，地之为舆，世之有人，己之有躯。君之读书乐道，不知老至也则然。又曰：吾自束以来，为臣不陷不忠，为子不陷不孝，上交不讠舀，下交不黩，下见先君远祖，可不惭赧。君之强立不返，矫其身而厉其子也亦然。斯所谓人之模范，以经师为人师者欤？
　　君讳朝典，字征五，娶孙氏，子二人：长瑚，崇祯壬午科举人，学者称为确庵先生。次琏州，庠生。孙九人。先世姓张氏，自代州迁常熟，割隶太仓。父允臣，有壹行，著家训四卷。允臣父复张，以节侠闻。复张父珏，珏父。有气决，里中儿怒马躏其门，伐棘以隘道，叱其奴粪除马矢乃听去。珏与中表陈氏儿争竹，马扑杀之，两家父抱持痛哭，舍班为陈后，遂姓陈氏。铭曰：
　　吾闻诸孔文举公者，仁德之正号，不必三事大夫。伟矣硕儒，著书满家，便便经笥，为众说郛。夏肄周遗，寤叹瞻乌。负薪拾穗，父子为徒。嗟彼忄昏俗，レ埴索涂。正服明烛，厥德则孤。郑公表乡，鲁国岂诬？论世考德，配而铭诸。
　　【顾象垣墓志铭】
　　长洲顾君讳维鼎，字象垣，以己亥岁四月十七日卒于家。长子苓将葬父于支硎山之新阡，启其母陆孺人之兆而合窆焉。卜葬日，氵┦明年正月癸酉，于是具状数千言，稽首求请铭。铭曰：
