<!-- { "loadSidebar": true } -->
　　嘉庆二年三月上巳日吾友翰林院侍读吴君乞养南归其同岁生洪亮吉招同志之朋乘入直之暇饯之于卷施行馆于时嘉树百本红犹未敷春芜一畦绿尚难藉弋连林之鸟钓深涧之鱼天目之笋云惟土膏山阴之樽不殊家酿爰举觞而送之曰君之归也有五乐焉鬓纵颁白衣犹纯采陟岵陟屺三诗合歌倚门倚闾二老咸在集申申之羣从庆皤皤之黄发伯始之宦既达呼之以名文度之年虽长登之于膝此则五十而慕视犹折葼之时八旬有奇健逾遗种之叟其乐事一也比二千石可云尊官垂三十年郁为前辈陈宗之校东观既在孟坚之前桓郁之授禁中仅处仲弓之后又况楚游设醴正待穆生东平奏笺首推李育子虚大人之赋上客传观甘泉洞箫之篇贵人成诵甚或赋西池之句宠厥始行设东都之帐惜其欲去其乐事二也未离交道之廐已置当时之驿青齐才士伫望其前旌广陵达官预开乎曲宴牛腰之轴堆案而索题鱼腹之书封缄而俟启瓜步尚远垂虹之舫已迎苏台既离如龙之马尚送莫不相见恨晚围观若仙其乐事三也百川奔注东海是曰归墟羣才挺生曲江实惟都会西则三江五湖南则八闽百粤陆路之马多如风鸦水程之帆密若星颗离亭折柳手倦于攀条紫陌赏花目迷于辨色交友尽一世曾未越乎门庭为客设八珍要不离乎水土其乐事四也以视膳之暇为著书之期左思既败之笔杂贮案头管宁未锐之榻不离门右笼鹅馆辟偶尔习书步鹤汀长即供觅句孔鲤之经学多得于过庭扬雄之法言半成于闭户其乐事五也仆自惟孤露之余忝宦百僚之末然非天下之士不交非经世之书不读堆案数尺书淫自嗤临墀百觞酒悲不免惟此数子庶几同心赖国武之尽言成蘧瑗之寡过永此夕朝藉慰离索乃今者西行数骑（时张船山以忧归）险欲上天东去一帆势将及海骂田蚡之坐已乏酒狂移江斅之床将排俗客吊影自处攒眉无聊繁花红于窖中春草青于屋上视此风土弥怀乡里行亦买艇十尺驱车两轮归休于吴访子入越茅容杀鸡虽不及客范式酝酒或当迎宾山川渺然来往无间此则向西而笑咸有待于他时徂南之思庶无忘乎归宿云尔 
　　
　　〇鉏月阁记 
　　鉏月阁者延陵主人读书之所也其地也交径四出惟植疏梅闲廛一隅满贮明月每当残雪欲净条风乍捝疏花半帘香意一室云外之鹤不招而自来巢栖之禽恋影而忘去招邀羣从爰集胜侣洞箫鸣于阁中琴韵飘于坞外陶陶焉洒洒焉此阁之所以名也其外则山积万丈溪流百折大石兀立飞泉布空幽径过鹿时时一鸣危潭出鱼往往五色阴厓霰零当昼亦暝温涧气暖过秋仍花此则渐江汊水或与共源天都齐云此为合脉者矣其内则一几数榻前堂后轩画则顾恺一厨书则荀勖四部蛮纸万幅有沈约手钞之书隃糜两螺为李尤自制之墨胡蝶过牖时寻幽人芭蕉拂尘不延俗客因树之屋何以过兹凿坏而居斯其足矣 仆姻结中外交兼纪羣少日揽胜疑尝过门先人结庐近不数武他日给金门之假过玉山之居任昉之米色如桃花琴高之鱼锐若竹叶主人其饭我于阁中乎是所愿也 
　　
　　〇乞假后上成亲王启 
　　亮吉猥以下士获趋三天侍左右者历时陪清燕者不一方冀东海傅相稍窥卓尔之端章城大夫频聆富哉之咏甘醴既设兼容酒悲芳醪喻交何止心醉恕其迂疏备奉恩渥亮吉幸甚死罪死罪乃者玄枵入命予季摧残浮梗断萍痛心疾首侍从请急非厌承明之庐期功去官亦准古人之例临别惘惘殊难为怀又蒙从检讨张君传谕属以节啬语言韬晦楮墨此则吾党狂简非夫子而谁裁鲰生偏奇幸大府之是正他日冀寡佁玉之过以答断金之期如是而已昨暮复诣澄怀园爰升北冈引眺西墅松竹之翠与祥云共浮麟鸾之洲视天阙同迥斜阳西驰新月东上感逝惜别兼念德意如何如何谨启 
　　
　　〇送奎文阁典籍陈嵩归里省亲序 
　　柔兆执徐之岁予自黔中入都卸装闲廛僦屋琐巷于是有挟素业以就质操乡语而通欵者则如皋陈肖生也望衡对宇几将一周连舆接茵曾不间日越岁二月陈君将归爰择令辰集胜侣挈北地之果酝南中之樽以敖以游卜昼卜夜所以申聚散之感极欣戚之致焉盖其人也超超不羣落落自喜逾叔夜之疏懒有周朗之偏奇病渴既久反购茂陵之姬断餐不顾方招东国之友赁地一尺必栽梨桃租居数椽先贮彝鼎衡门昼开迟不速之友萧寺夜入翻无碍之经有劝以疎楼护之故人接陈遵之要客徙居绥福之坊屏迹萧闲之里者君不以彼易此也其官也儒林丈人南阁祭酒周栩毕世不离乎王门景丹四科乃官乎国邸而且研摩六艺总领羣经类陈农之访书同子政之校阁从大夫之后岂曰能贤近圣人之居是亦为政即有夸六曹之要陈三馆之清矜再命之荣侈一邑之富以耀之者君不以彼易此也其家也大江流其右碧海居其左积沙成田阳侯代其灌溉因树为屋野鸟与之毗依螺蛤满港以供丈人之餐潮汐过门无烦少妇之汲游心八埏极目千里即有以市南闽之蔗橘贩北海之鱼盐罗东莞之珍奇辇西秦之玉石以动之者君不以彼易此也其业也顾恺一厨宗测数障涉笔偶及五岳成乎卧游含毫自如四序由其变易败纸退笔与箧笥之衣竞伙残朱剩黄视妆阁之粉尤富一月之内面壁者乃有二旬六时之间据案者或遇卅刻此则萧贲传世讵假亲贤野王发名不由学业即有陈九歌之诡丽摩六发之雄奇状左思之赋十年述曹植之诗七步以敖之者君亦不以彼易此也君行矣偏亲在堂室老无恙虽客路千里续命之丹屡缄而星纪二周当归之药频寄远游有戒去日苦多则于君之行也咏南陔白华之什以代折扬黄荂之曲可乎 
　　
　　〇祭毕尚书师文 
　　乌乎公之生也大海来潮八月之望氛霾始消风车电马集此崇朝公之卒也大星堕地七月之朔秋云阴翳万灶无烟千屯雪涕陟壶头之绝巘升鄢郢之南门发纷披而雨泣望瘴水而招魂尚闻遗语一息犹存阃臣以之入告天子感其忠纯乌乎公之勋绩国史书之公之心迹圣主所知矧余小子友又兼师敢同游夏庶赞一词公之牧民务培元气旱潦凶荒先时而计畜牧屯田河渠水利雍豫遗民思之不替公之驭吏惟总大纲或宽以济猛非弛而不张拥旄齐楚建节秦梁自非黠吏谁挂弹章公之莅师视同一体飚赴荆襄星驰辰澧公去即忧公来则喜萑苻纔戢山岳遽圮公之爱士出于至诚孔既傲吏郦亦狂生谈经贾服作赋衍衡兼收并畜宾坐纵横公之诗文气包宇宙海立山飞天施地受云霞蒸郁雷风驰骤体备四时胸罗全宿五言正始一品会昌春坊刘陆乐府张王俪词景福联句柏梁三唐以降谁抗颜行若夫盼睐非常科名异数出总节旄入膺保傅虽圣天子之知人亦公之事业文章裕之有素乌乎忧国忘家祭征虏之忠也鞠躬尽瘁葛武侯之志也佗日者览章疏而追思听鼓鼙而出涕吾知凌烟之象赞太常之谥议或不在乎一时而定有以垂乎奕禩亮吉夙蒙国士之知久处宾僚之位狂瞽时陈而公不怼敢缘恩义敬设几筵以头抢地以口呼天乌乎东里子产明明有言夫子而死吾其已焉 
　　
　　〇谕祭提督花连布文 
　　盖臣报国藉决脰以明诚惇史策勋必原心而论事匪兹茂典曷妥忠魂尔提督花连布早秉忠勤夙娴韬略由羽林而外擢率爪士以西征克振边威用膺阃寄建牙三楚传儒将之风流持节百蛮致远人之宁谧昨以三苗蠢动俾随上将芟除首厉军锋统埋根之劲旅频驰露布申参具之戎威用是特晋宫衔屡蒙上赏方冀竣功不日光颜开胙土之勋讵期转战无前重捷有结蒲之痛以忘身而殉国用逾格以酬庸乌乎衔温序之须既后先之竞烈绘阳都之像庶存殁之兼荣魂而有知尚其歆飨 
　　
　　〇祭王秉玉驾部文 
　　乌乎君之生兮官北部而捷南宫较士穷而不遇兮亦可云丰君之卒兮背衰亲而遗弱息曾下寿之难期兮抑何其啬感蜉蝣之身世随{虫庚}蟀而俱迁自交君而哭君曾不逾乎廿年忆岁丙申值君里市我时交友不可一世酒徒六七爰有孙杨携瓢持杓置瓮在旁围观一市君哂其狂及客汴中岁维丙午我时研经君亦攻苦是时执友严邵钱孙连闾握管各号专门一镫达晓君服其勤洎岁丙辰我还京国君已沉疴望君门侧自春之首逮此秋初我司编校发懒不梳十旬三至君讶其疏冀君之生不虞其死命蹇如何才丰若此朱颜二妇白发一亲凭棺之痛哀感衢人谓君有知哭奚不省谓君无知目胡不瞑乌乎畴昔之夜兮梦精庐于北城惟同门之旧侣兮实闾左之吴生（君未第时与吴大令伯升读书城北三殇庵最久）死将沦为异物兮生即依乎众殇缅轩窗之幽迥兮有手植之疎杨冀堕地之灵光兮化升天之残月照屋角而横斜兮影向晨而不没否则秋虫万种凉雨一庭扬帘纹而牖黑聚魂气而灯青乌呼王君灵爽斯在其来施施歆我脯醢尚飨 
　　
　　〇祭刘汝器同年文 
　　乌乎与君之别乃在京华我持蛮节君泛归槎与君之交乃在西蠡君时研经户常不启君之家世累叶清门承华藉荫宰相之孙君之诗笔乃学徐州云孤而峻水折乃流君之文章远师吴郡鸿雁高骞骅骝奇骏君之孝友人所难能屡分薄产以俾弟昆君之缔交久而弥挚王贡萧朱始终一至岁惟庚子聿与同升凡兹多士并庆得朋陇西之门褎然举首以德以年君皆祭酒冀居要职冀擢清途庶几伟抱藉以发抒如何如何五上不偶既悭高第复屈下寿林宗之陨士彦之亡凡有知识云何不伤乌乎董京之社黄公之炉我归哭君三江五湖尚飨 
　　
　　〇福郡王专祠碑文 
　　朕惟才为命世方成不朽之勋恩足酬庸聿有非常之典既声施乎内外斯礼备乎哀荣光我鼎锺视兹典册尔大学士晋封贝子加赠郡王福康安系出高门幼称伟器爰自成童之日即为筮仕之初恪恭早着于禁林统辖并参乎戎政遂擢贰卿之任兼趋密勿之廷六诏省亲访遐方之鸡马三川持节领别队之熊罴早以车功肇开土宇三京鼎峙仍膺专阃之司万里风行俨有长城之望入则综乎部务出屡历乎岩强惟倚畀之逾隆乃贤劳之懋着八膺节钺历川滇闽广而遥五预戎行涉瀚海天山之外朕嘉此荩臣拔升端揆自纶阁而机廷人美韦平之世德由统军而驭吏世传韩范之威名昨以苗蛮不靖俾由黔楚专征屡奏肤功克擒首逆伫见全军之奏凯忽惊末疾之加增陨我栋梁悼深朝夕既备饰终之礼复思垂久之规爰命有司为之度地创兹灵宇以妥忠魂呜乎国勋既建庙食斯宜况复功在八州陶侃终上卿之位阶超五等李晟封异姓之王在乎前代已属殊荣至若本朝尤为创典桄桄俎豆近家庙而建专祠赫赫旃常谕礼官而颁上谥此日特开朱邸并加崇先世之封他年共读穹碑庶永作劳臣之劝 
　　
　　〇谕祭大学士孙士毅文 
