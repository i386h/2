<!-- { "loadSidebar": true } -->
　　王母杖【抱朴子枸杞一名仙人杖又名王母杖】鸡壅桔梗【本草芡一名鸡壅陶景别录桔梗名梗草叶与荠苨相似】称帝【庄子药也其实堇也桔梗鸡痈也豕零也是时为帝者也陆佃释云此言贵贱更事也当其时所需则贵虽用而缓则贱】堇【本草堇毒草也乃乌头之苖】慎按此诗施氏原本不载今从新刻续补上巻因题移编于此
　　跋王进【一作晋】叔所藏画
　　徐熙杏花
　　江左风流王谢家尽携书画到天涯却因梅雨丹青暗洗出徐熙落墨花
　　王进叔【本集跋峡中诗后云庚辰嵗过南海见部刺史王公进叔据此进叔时岭南监司余无可考】徐熙【皇宋事实类苑国初布衣江南徐熙与伪蜀翰林待诏黄筌皆以善画著名后江南平熙至京师送图画院黄妙在赋色用笔极细殆不见墨迹熙以墨笔画之畧施丹粉别有生动之意筌恶其胜巳言熙画粗恶不入格罢之熙之子乃效诸黄之格更不用墨笔直以采色图之谓之没骨画与诸黄不相下遂得齿于院品然气韵皆不及熙】落墨【国绘宝鉴今之画花者往往以色晕淡而成独徐熙落墨以冩其枝叶蕊花然后傅色故骨气风神为古今絶笔】
　　赵昌四季
　　倚竹佳人翠袖长天寒犹着薄罗裳扬州近日红千叶自是风流时世妆【芍药】
　　赵昌【图绘寳鉴赵昌字昌之广汉人善画花果名重一时初师滕昌祐后过其艺作折枝有生意傅色尤妙兼工于草虫其所作不特取其形似直与花传神也禽石非其所精】扬州芍药【志林扬州芍药为天下冠蔡繁卿作守为万花会以御爱红为第一】
　　枫林翠壁楚江边踯躅千层不忍看开巻便知归路近剑南樵叟【一作客】为施丹【踯躅】
　　山踯躅【全芳备祖山石榴一名山踯躅一名杜鹃花】千层【韩愈诗踯躅红千层】
　　轻肌弱骨散幽葩真是青裙两髻丫便有佳名配黄菊应缘霜后苦无花【寒菊】
　　无花【白居易诗不是花中偏爱菊此花开后更无花】
　　游蜂掠尽粉丝黄落蕊犹收蜜露香待得春风几枝在年来杀菽有飞霜【山茶】
　　和黄秀才鉴空阁
　　明月本自明无心孰为境挂【一作悬】空如水鉴写此山河影我观大瀛海巨浸与天永九州居其间无异蛇盘镜空水两无质相照但耿耿妄云桂兔蟇俗说皆可屏我游鉴空阁缺月正凄冷黄子寒无衣对月句愈警借君方诸泪一沐管城颖谁言小丛林清絶冠五岭
　　黄秀才【名失考】鉴空阁【洪容斋续笔余游南海西归之日泊舟金利山下登崇福寺有阁枕江流标为鉴空正见东坡诗牌掲其上盖当时临赋处也○据此鉴空阁当在广州王氏注引杭州图经云显明院吴越王钱氏臣孟谦建院中有鉴空阁者谬观本诗结句不待辨而自明】空水【容斋续笔月中空处水影也】桂兔蟾【酉阳杂爼天咫篇释氏言须弥山南面有阎扶树月过此树影入其中月中蟾桂也地影也猗觉寮杂记桂兔蟇其来久矣春秋演孔图云蟾蜍月精也虞喜安天论曰俗传月中仙人桂树今视其初生仙人之足也成形桂树后生】小丛林【祖庭事苑梵语贫婆此云丛林禅林宝训众僧所止之处草不乱生曰丛木不乱长曰林言其内有规矩法度也○慎按丛林即容斋续笔所云崇福寺也】五岭【水经注湘水过零陵县东南出越城峤即五岭之西岭也耒水出桂阳郴县南山又西黄水注之水出县西黄岑山山则骑田之峤五岭之第二岭也钟水出桂阳县南平部山即部龙之峤五岭之第三岭也冯水出临贺郡冯乗县又合萌渚之水水出萌渚之峤五岭之第四岭也溱水东至曲江县西南与连水合出南康县凉热山连溪山即大庾岭也五岭之最东矣故曰东峤猗觉寮杂记五岭说多不同后汉吴祐刘表传注自庾山之南至于海一山之限标名有五裴渊广州记大庾始安临贺桂阳掲阳是为五岭众说不同录以备考】
　　韦偃牧马图
　　神工妙技帝所收江都曹韩逝莫留人间画马惟韦侯当年为谁扫骅骝至今霜蹄踏长楸圉人困卧沙垅头沙苑茫茫蒺藜秋风騣雾鬛寒飕飕龙种尚与驽骀游长稭短豆岂我羞八銮六辔非马谋古来西山与东丘韦偃【朱景名画评韦偃京兆人寓蜀善画山水人物间以戏笔防缀鞍马千变万态曲尽其妙韩干之匹也吴若杜诗注偃作鶠东观余论韦鶠十马后有李吉南题字少陵有韦偃画马诗】长楸【曹子建诗鬬鸡东郊道走马长楸间文选注古人种楸于道故曰长楸】沙苑【水经注洛水东迳沙阜北元和郡县志沙苑一名沙阜在同州冯翊县南其地宜六畜置沙苑监唐六典沙苑监掌牧陇右牛马太平寰宇记沙苑古城在朝邑县南从冯翊县东界沿洛水南岸入朝邑界南至渭水城广四十八里】蒺藜【太平寰宇记白蒺藜产同州沙苑】西山东丘【杨子西山之饿夫与东国之出臣恶乎闻】
　　题灵峯寺壁
　　灵峯山上宝陀寺白髪东坡又到来前世德云今我是依稀犹记妙髙台
　　灵峯山宝陀寺【广州志灵峯山一名灵洲山在城西六十五里郁水出其下唐志谓南海名山灵洲名川郁水以此其上有宝陀院妙髙台以院中有宝陀佛故名焉】前世德云【名胜志苏轼谪惠州泊舟于此梦前身为德云和尚赋诗云云】
　　慎按施氏原本此诗编南归巻中考之广州志与诗正合王氏注逺引南都妙峯亭及金山妙髙峯与此处全无干涉今驳正
　　广州何道士众妙堂【一本止众妙堂三字】
　　湛然无观古真人我独观此众妙门夫物芸芸各归根众中得一道乃存道人晨起开东轩趺坐一醉扶桑暾余光照我玻瓈盆倒射牕几清而温欲收月魄餐日魂我自日月谁使吞
　　何道士【按先生在岭南往还者有两何道士其一居惠州逍遥堂名宗一其一居广州天庆观名德顺即崇道大师也】众妙堂【广州志城西妙观即唐开元观也宋大中祥符间改天庆观观内有众妙堂】湛然【传灯录不离当处常湛然覔即知君不可见】日月魂【黄庭内景经注上清紫府吞日气法日初出时东向叩齿九通毕防咒日魂名日中五帝瞑目固存日中五色流霞来接一身于是日光俱入口中又吞月精法月初出时西向叩齿十通防咒月魂名月中五夫人瞑目存月中五色精光俱入口中能修此道则奔日月而神仙矣】
　　慎按本集众妙堂记畧云广州崇道大师何德顺学道而至于妙者也故榜其堂曰众妙书来海南求文以记之末云绍圣六年三月十五日按绍圣年号止于四年明年五月改元元符作此记时尚在三月当是绍圣五年三月集中以为六年者讹此诗之作在元符三年冬重过广州时故依施氏原本编此又按先生广庆寺题名云东坡居士渡海北归吴子野何崇道颖堂通三长老自番禺追饯至清逺峡元符三年十一月十五日记则先生离广州在十一月矣
　　题冯通直明月湖诗后
　　老衍清篇墨未枯小冯新作语尤殊【一作姝讹】呼儿浄洗涵星砚为子赓歌堕月湖闻道防江空抱珥【公自注南诏有西珥河即古防牱江也河形如月抱珥故名西珥】年来合浦自还珠请君多酿莲花酒准拟王乔下履鳬
　　冯通直【名失考梁溪漫志元丰官制中允賛善中舍洗马并阶通直郎】明月湖【名胜志明月楼在嘉州城谯楼之右下瞰明月湖郭璞谶云郁姑郁姑将州对洛都但看千载后变成明月湖后隋郁姑将军始开此湖洛都山名在州西五里】抱珥【汉书天文志晕适背穴抱珥虹蜺注云抱气向日也珥形防黒也凡气食在旁直对为珥在旁如半环向日为抱】
　　次韵郑介夫二首
　　一落泥涂迹愈深尺薪如桂米如金长庚到晓空陪月太嵗今年合守心相与齧氊持汉节何妨振履出商音孤云倦鸟空来往自要闲飞不作霖
　　郑介夫【补录施氏原注郑介夫名侠福清人少为王安石所知秉政问以所闻介夫曰青苗免役保甲数事与边鄙用兵在侠心不能无区区也安石不荅以书言之不听而数使其子雱与其客谕意欲用之介夫曰果欲援侠而成就之取所献利民便物之事行其一二使进而无愧不亦善乎是时自熙宁六年秋七月不雨至七年三月人无生意介夫时监安上门父年老以下原注残缺按史传补入乃绘所见为图奏疏诣阁门不纳乃假称宻急发马逓上之银台司其畧云去秋大蝗秋冬亢旱麦苗焦枯五种不入方春斩伐竭泽而渔草木鱼鼈亦莫遂生愿陛下取有司掊克不道之政一切罢去冀延万姓垂死之命今台谏缄黙充位左右辅弼又贪猥近利如陛下行臣之言十日不雨以下仍照原注即乞斩臣以正欺君之罪疏奏神宗反覆观图长吁数四袖以入是夕寝不能寐翼日命体放免行钱察市易发常平具熙河所用兵请路上民物流离之故青苗免役权息追呼凡十八事下诏责躬民间欢呼相贺越三日大雨逺近沾洽辅臣入贺帝示以所进图状且责之安石上章求退吕惠卿邓绾言于帝曰陛下美政用狂夫之言罢废殆尽相与环泣于前于是新法一切如故介夫复上书指切惠卿惠卿奏为谤讪编管汀州又追还对狱欲置之大辟帝曰侠所言非为身也忠诚亦可嘉岂宜深罪但徙英州哲宗立苏子由为諌官为言介夫流放十年屡经大赦终不得牵复父日益老而侠无还期有志之士为之涕泣由是始得归东坡与孙觉复表言之其畧曰今朝廷复旧官而侠终不赴吏部考其终始出处之大节合于古之君子杀身成仁难进易退之义若不少加优异则恐其浩然江湖往而不返乃以为泉州教授元符初再窜于英徽宗立赦还故官又为蔡京所夺自是不复出布衣粝食屏处田野一言一话未尝忘君卒年七十九绍兴初赠朝奉郎官其孙东坡南迁始识介夫北归至英介夫在焉和其二诗嘉定六年赐諡曰介○按宋史郑侠传元符七年再窜于英七字讹当依施注改初年又云绍熙初赠朝奉郎施注作绍兴未详孰是姑存以俟再考】
　　一生忧患萃残年心似惊蚕未易眠海上偶来期汗漫苇间犹得见延缘良医自要经三折老将何妨败两甄收取桑榆种梨枣祝君眉夀似増川
　　附郑介夫原作【西堂集原题云上苏端明二首】
　　闻说天南受赐深传方施药每挥金看天【此字疑讹】风格尊前态妙国胸懐枕上心草木亦防铨品力山川难载颂歌音如今收拾知何用衣被华夷有傅霖
　　昔向东坡览古文长嗟简防锁风云那知日月归元首立见防龙遇放勲夷夏生灵真久困圣贤膏泽有前闻帡幪天地期功业妙画竒书请暂焚【按西堂集第一首原韵与东坡合第二首韵与和诗不同无别本可对姑存之】
　　附录刘后村题坡公赠郑介夫诗三首
　　玉座见图叹累累菜色民如何崔白辈只写蔡奴真
　　向来与相国投分自钟山不入翘材馆甘为老抱关
　　下吏语尤硬投荒身转轻不然玉局老肯唤作先生
　　昔在九江与苏伯固唱和其畧曰我梦扁舟浮震泽雪浪横空【一作江】千顷白觉来满眼是庐山倚天无数开青壁盖实梦也昨又梦伯固手持乳香婴儿示予觉而思之盖南华赐物也岂复与伯固相见于此耶今得来书知巳在南华相待数日矣感叹不巳故先寄此诗
　　扁舟震泽定何时满眼庐山觉又非春草池塘惠连梦上林鸿雁子卿归水香知是曹溪口眼浄同看古佛衣不向南华结香火此生何处是真依
　　佛衣【刘禹锡曹溪第二碑初达摩与佛衣俱来得道传付以为真印至大鉴置而不传翻译名义屈眴此云大细布缉木棉花心织成其色青黒即达摩所传袈裟】
　　追和沈辽项【此字疑讹】赠南华诗
