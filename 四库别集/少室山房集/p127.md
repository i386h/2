<!-- { "loadSidebar": true } -->
　　别吾丈不三载丈遂披青云入紫闼以循良最一方又不五载丈遂建髙牙拥大纛以勲名揭四海奇矣奇矣大丈夫不当如是耶畴昔邂逅刘金吾座上窃窥丈虎头燕颔类班定逺其人而须髯磔张虬鸾飞动又与李卫国所遇海客张公絶类乃今綂十万背嵬纵横鸭緑平壤余威震乎殊俗将令日本豪酋如扶余国中自相戕贼而坐收一皷之效异日者旋师玉门丹青麟阁定逺之封特绪余矣世人讥薄文士往往谓铅刀亡取一割自近日汪张两司马稍稍破屈之苐彼非夙昔预期要亦时适逄世未足大建词塲旗皷若吾客生擢一第曾几何时而奋身投足委命不测之渊卒之算计见效言无不讐举宇宙至难之事运量掌上此其忠肝赤肠雄算伟略寜全躯保妻子巽懦龌龊庸流可同日语惟是公仗钺登坛材官突骑云集待命意且应接不遑乃蓬蒿故人落落如胡元瑞尚往来方寸间何足下轸念旧知久而弥笃也孟弢留滞齐东尚无来耗惟寅忠父旦夕聚首差足为懽敝邑方生其人诚有致苐仆尚索米侯门倘携来燕市将竝悬枯鱼肆矣拙刻寄顿中途数种先上胥后令异日致之
　　与钱将军
　　湖光山色间稔饫髙情秋暮出闗回首故人邈如河汉每相思兴会神爽欲飞缩地无从弥增怅恋计彼此共之也明公雄爽杰魁之气不啻樊舞阳长驱十万众横行匃奴而兴寄冲标韵神令又逺出祭征虏雅歌投壶表所谓文武兼才世不一覩柰何令东南闲局久绊旌旄间者度辽新命俨然重借将无益以胡生诗为左劵也公虎头燕颔自堕地业当封侯乃今建髙牙拥大纛坐镇右北平丈夫得志以殊伐报王家今代麒麟阁何人苐一功努力努力胡生潦倒一经竟尔作东华门落第举子自是蹇驴上业债未酬长安米贵居大不易严仆射怜才下士名满天下岂不能营燕山尺寸地为少陵野老作瀼西居耶
　　又
　　山童偶过麾葢敬致八行何时乗兴一叩公青油幕下呼卢较奕度此岑寂杏花朝也
　　与宋忠父
　　新都汪太学象先司马公胄子也髙才逸韵翩翩【阙】中白眉迩乞令先公赠谥偕季方入长安楗闗谢客独雅慕君侯髙谊冀一望顔色龙门惟明公赐之清燕此君伯仲皆奇隽尤癖游观葢渥水之胎去凡枥不翅千里新秋计轩车只役陵寝夙期仆绍介前茅偶病目旬余不克颛椟奉闻倘获殿辎軿得于金城玉扉中遍阅羽卫典章之盛归谭之不佞以当广陵涛色即病躯潦倒将霍然东走髙斋悉索大官余馔为长夜饮矣
　　报邓逺游
　　公方张乐洞庭之野而仆以瓦缶前鸣得无贻形秽之诮于大方耶惟是木桃不投琼报无自愿足下振以同声以大雅嘉而后竟在兹乎如曰吾为魏公藏拙匪所望于萧傅也
　　报林贞耀
　　楼船晤语懽极生平惜公冗方殷而不肖复为六桥花事所驱放舟东下顾逺勤使者赍赐八行奬谕绸缪餽赠丰渥而鸿篇名集罄发钜公累世之藏不啻宝玉大弓下贲蓬牖鄙人寡见謏闻即结髪词塲所得仅如鸡肋乃执事防谦已甚至欲举千秋之业授以雌黄即有胷无心逾切蚊负之愧顷复瑶缄严督虑以方命而蹈不恭谨罄其愚衷卒业贡上间以管中之测跽请髙明执事亮之教之
　　报唐长公
　　不佞海濵竖儒也束髪操觚輙妄意防名艺苑之末而技劣才疎无闻四十自嘉隆诸老沦谢以来无论二三同仇邈如秦越即防内贤豪擅古今述作之塲如执事者亦未能担簦隣邑聆謦欬于大方诚不自意金玉之音一旦跫然下于穷谷露盥披读语语肺肝益以华衮绣衾情文备极而且大篇把赠明月投懐妙墨逺贻清风拂坐吁嗟长公仆何以得此于左右哉不佞自挟防京华遭逢琅琊伯仲定契忘年既而伯玉司马晩收榆社当时亦谬拟鹄刻一家蝉连百氏而殷忧疾病展转泥涂迄今齿髪变衰万縁灰冷自分区区噪抹付之子虚而况欲驰骤中原分途上驷如虞渊之逐日王屋之移山自非夸父愚公畴不其狂昧也明公光岳效灵震旦应化人伦麟凤艺圃骐骝当今坛坫桓文孰为二广而乃下掇刍荛穷搜林麓即聂生尚在鼓刀此身六尺已允为严君有矣沧桑可变盟好不渝白首之期矢于今日固鄙人之靡量亦知执事之罔遗也招游宇下神爽奋飞家累寓杭末繇遄发尊驾不日垂扺此间净慈天竺诸峰日望彩毫发摅奇秀不佞黒貂久敝尚能解付酒家当北道主人万一执事念之
　　与王参戎
　　闻麾葢将临扫苔瀹茗以聆箸而风雨陡作令人怅然旦日必期髙轩再过川原朗霁飞埃不扬大将军前茒所指即清道涤尘固屏翳飞亷职也园中緑牡丹盛放若沉香亭美人见者心折车骑到日满酌刘荆州巨雅浮之
　　与徐惟得使君
　　明公勇退急流不啻凤凰千仭苐时事纷纷恐捉鼻谢公至竟东山一出异时凯歌淝水勋勒旂常武陵洞中桃花千树皆门下优游日也不肖于明公稚齿通家而中道云泥闻问疎阔不意漂流江海获奉晤言窃窥明公如万斛余皇破浪乗风靡重弗胜靡逺弗到而综理周密经略纵横又如庖丁之刃肻窽洞中砉然犁然真可谓旷世全材吉甫流亚至栖心溟涬脗合道初即留侯赤松瞠乎后矣仆仆仆尘埃倦游弥剧将担簦鼔柁访明公于三湘七泽间献嵗秋髙幸宿戒阍人毋闭闗以谢越客北帆渐逺临楮神驰
　　与万伯修中丞
　　一代龙门之仰飞动寸衷二十载矣何意髙牙大纛间获奉言教幕府容其长揖胡床拉以啸歌拨军旅之劳规长夜之饮略王公之贵结韦布之欢目炙清辉神怡妙论八珍溢齿六律爽心即平原河朔未及兼旬而桓府庾楼足当千禩濒行腆惠优渥濡及榜人荒涂大河石尤四面尘沙夕起飘空障日妻孥对面杳隔异境行路之难古昔叹之回望干旄益深恋恋计明公仗钺含毫之暇持觞北望亦不能无慷慨于临风也舟达潞津二三旧侠击筑悲歌留连晨夕未及防蹇驴一入春明门宗人行便粗致八行临楮驰溯不尽
　　与万伯修
　　留滞都门索米为日昼夜思归而十口累累故乡天末惟是明公仗钺雄邉专制万里驿骑车徒槩得以便宜徴发乃不肖夙膺眄睐忝当国士下陈不揣敢冒假余皇自燕扺越俾穷途倦客髙枕而达故乡即明公大造鄙人衘戴没齿矣戒装晨夕敢布腹心
　　柬呉生徳符
　　昨足下所云坛盏及俞仲蔚集借过刹那顷即返上鹊桥之夜幸无他驾当拉天孙击河鼔行酒终宴赠之双彩笔以当纒头耳
　　报唐长公
　　曩谒武林适公轩车见枉竟阻道途自门下养髙岩壑仆亦旅食江湖即飞梦相寻而山川间之不可即杪嵗梓人过云间始克附八行于左右辱公报以赫踶字犹未灭而苏君嗣致大教娓娓数百言何门下注念鄙人委笃真至至于斯极也明公经世大业经国大猷上之当参峙木天黼黻皇度次亦当褰帷秉铎陶铸一方乃区区小邑竟阨牛刀才髙见忌造物者隂实为之臧氏之子恶能使公不遇也至百代之传在彼在此必有能辨无论耳目浮荣彼云亭封禅七十二家今皆沦没澌尽吾党视之奚异蜗之左角耶华居新搆如曽城阆风回出尘令人恍然作天际真人想恨两腋圉圉奋飞莫能向夕扁舟挂雪造膝庐以平原十日之懽繙邺侯四部之蓄亦古今至快极愉也藏山之制月盛嵗增双鲤钱塘幸毋金玉蓬萍六载仅得诗二千什书二万巻差足自喜计门下亦乐闻之苏君镌刻之妙夙所倾向顾片刺輙行如西天阿閦柰何已拈一律寄之并上愽咲
　　报张大参知睿父
　　斯生还婺城伏谒仁台业附贱姓名一致犬马寻挟书北上至呉中而得室人之耗窃计老亲在堂菽水晨昏靡可寄者匍匐东归扺舍而家严疾作不肖委身药物奔命巫医二六时中寝饭俱夺坐是薇垣之下闻问阔焉即十旬之遥百里之近无能削寸牍一候阍人知明公地负海涵不深加督过也顷黄口病痬仓卒赴省归而三复至教九顿腆仪镂结肺肝罔知报塞伏惟髙牙大纛坐镇一方比屋黔黎顶戴造苐恐司空龙剑紫气烛霄寇公之借徒厪河内万一赖天之灵建节敝土异日者元戎小队载过婺中得从州民之后一望见上公顔色则生平莫大幸也文仲累瓦编购之未获所云董彦逺葢宋人董逌广川书画二跋见马氏通考近代具存画跋不肖甞一载读之葢亦愽雅之士考宋史文苑儒林并无逌传啓中六事意若评隲六书恐不皆闗系故典明公该洽冠世必洞悉其指归鄙劣管窥胡能只辞为賛役旋附报并希指示原籍庶千虑之一嗣就正于大方焉
　　报睿父参知并柬文仲观察
　　杪嵗平原之饮濡首渥肝穷日落月无论竹林诸贤即朝穆之酲酣中山之畅洽殆无以过乃二先生并握骊珠同纪胜防言言刮目字字赏心每把翫扇头彩云白雪击节呼卢等句令人两腋习习乗罡风而上扶摇何髙华奇丽一至此乎上元之夕载辱提携遂为兰隂瀫水间无前胜事计两公必盛有篇章垂之不朽楗闗索居慨焉艮觌侧身天末神爽飞驰
　　报李本寜观察
　　梁舍人座中周旋大雅迄今三十载矣两司马相继脩文嘉隆遗老靡孑遗者惟执事灵光独峙砥柱江河一代千秋大统攸集茫茫震旦不遂沦为长夜以明公在也不肖疢病罗躬百念灰冷顷徳星临照亟拟趣奉笑言不意逺辱手书重之新厯古昔王侯先施草莾乃今何幸骤于明公见之春分挐一叶东下谒轩輶万松三竺间马齿虽长尚思努力鞭棰以追随六骥之末惟大教之无吝焉
　　又
　　轩车垂访属馆舍臲未遑谒谢台端夜来归自湖中适明公手教飞坠遂使穷旅生春清厨改色感饫不可言雄篇妙墨当代无两鄙人何幸一旦获两奇珍当与观自在真言同掲座右终身盥沐诵之
　　又
　　公政务殷冗且四方之凭轼者纷然坐是不敢晋谒乃惓惓方寸则靡瞬息而不在龙门也炎令方乗日袒跣科头匡坐丈室想像明台虽霜威肃然或不无褦襶之困适平头持大教下临重以佳箑文履恍然乗云御风晤真人于天际即伶俜瘦骨不自知两腋之奋飞矣伻旋附致犬马容日躬叩领刹那之诲不宣
　　报呉文仲
　　郡城邂逅旌麾旋有三衢之谒辱门下轸念故交客之首座以一布衣介两上公之侧昼而华筵绮席穷十日之懽夕而艳舞清歌竟百刻之漏髙阳河朔亟称豪举槩之今兹胡足论也尘冗纷纭忽忽嵗暮得参知公下示三什穆如清风方翘首来鸿而瑶缄飞坠捧诵佳律髙华缜切如对开元大厯诸君良哉此会突兀千古矣承轩车湖上之约适本寜亷访手书同至春初买棹迟车从于南北两髙畅饮酣歌作生平快愉事也
　　报邓逺游
