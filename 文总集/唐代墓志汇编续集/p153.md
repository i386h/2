<!-- { "loadSidebar": true } -->
少□舒颜，俄青春之不驻；何期此苦，与亲戚而长分。□未遥，魂沉碧浴；鼓盆而泣，梦哭荆簪。享年三十有八，终於京兆府万年县来庭里之私第。孝息子贵、子昂，悲生薤露，气竭而摧。有叹绝浆，哀哀泣血。以大历七年岁次壬子七月廿三日壬寅，葬於青门之东，川之西，长乐原之礼也。冥魂幽宅，俯我先茔。食墨而占，得应连山之□；龙盾振响，永谢幽泉。乃为铭曰：
夫人逝兮绝音徽，鼓盆歌兮恫苦悲。南陔哀兮泪霏霏，兄姊悼兮伤少离。穷泉瘗兮启无期，丧家宝兮痛依依。冀表千秋兮此地，孤垅万岁兮＊＊。
（录自《隋唐五代墓志汇编》陕西卷第一册）
№大历０２０
【盖】
大唐故段府君墓志铭
【志文】
唐故凤翔观察使神策行营兵马上都留後段府君墓志铭　朗议大夫前慈州别驾从庭训山涵玉而川润，君有德而臣良。则我唐故金紫光禄大夫、试光禄卿、兼颍州别驾、上柱国姑臧县开国侯段公名晏，亦字也。公出自颛顼之後，陇西郡人。远祖因宦，徙居洛邑，今阳人也。弱冠之岁，经史博通。属国步艰危，从戎弃笔，文武备体，忠义资身。在幕掌记，判曹人奏，献敷军务。官从累任，自致云霄。
主辅□三朝，位兼半刺。顷使主交河郡王兼御史中丞李公尹府凤翔。公乃上都留後。谁为{任鸟}栖衅起，蚁斗祸徵。更梦两楹，木年知就，命童易篑，适顺处时。
公春秋有七，以大历七年四月十三日夜终於京兆崇仁里私第。嗣子伯英，志学之岁丧天，摧绝处女，中殇□祀，擗地糜溃。夫人汲郡尚氏，号天泣血，气竭恸哀，抚对孤冲，肝胆荼裂。谁为欢游之馆，今闻薤露之音；歌笑之堂，俄变凶庐之所。亲姻号慰而驰，宾朋予恸而脱骖。卜筮协从，宅兆将厝。以其年十月廿六日迁殡於京万年县崇义乡□姚村，礼也。迟盾车而不返，乐孝泣号路何归。
思纪在能，铭石於永。其词曰：
文明兮俊人，挺生兮王国。秉操兮忠贞，孤标兮迥恃。其节兮匡难，其仪兮不忒。问望兮□□，楷模兮士则。天命兮未永，日沉兮昧黑。曾靡兮＊遗，事从兮灵殛。适顺兮有往，神理兮无惑。勒石兮为铭，永存兮盛德。
（录自《隋唐五代墓志汇编》陕西卷第一册）
№大历０２１
【盖】
唐故折冲冯君墓志铭
【志文】
大唐故昭武校尉守汾州介休府折冲都尉上柱国冯君墓志铭并序君讳昭迁，字迁，以其先信都人也。远祖因官，寓居上党，今为上党壶关人。
曾祖庆，祖师行，父道济，并乐天知命，养素丘园。君戒慎谦和，温恭克让，依仁游艺，抱质怀文。顷遭艰虞，中原多难，橐展用，官赐远临。复以性正心平，如茎无二。府主志忧疲俗，精择其能赋敛委之，果当所寄。何图善者无寿，奄至凶衰，春秋五十有一，以大历八年十一月十日终於依善坊里之私第。盛年仓卒，孰不痛心，闾巷伤嗟，违迩叹惋。府主念惜，立案议能，绐官钱廿千文，以充斋殡。既彰忠勤之操，复表恤下之恩。孀妻太原王氏，跪捧□惶，肝心屠裂。即以其年闰十一月八日，葬於州城西南七里先祖旧茔平原，礼也。嗣子荣，哀缠风树，痛贯五情，嗟白日之长辞，恨幽泉之永隔，泣血刈面，号叫恸天。恐岁月迁移，桑田变海，刻石纪德，庶不朽焉。铭曰：
禀气温雅，用性谦柔，孝行无比，贞廉莫俦。其一。恂恂乡党，清慎公门，官兮答效，赏兮酬勤。其二。生兮若浮，死兮若休，铭文贞石，以纪千秋。其三。
（录自《隋唐五代墓志汇编》山西卷第一册）
№大历０２２
【盖】
琅琊郡王夫人墓志铭
【志文】
大唐赠琅琊郡夫人王氏墓志铭并序夫人家本太原，以世享稍食，代迁居室，乃今为恒州城县人。曾祖聿，皇大理评事；祖父谦，卫州汲县令；皇考钦质，上柱国；俱蕴才德，一时知名。夫人则上柱国府君之第九女也。天资丽容，神假攸伎，举中音律，动谐威仪，由是笄午从我成德节度、尚书左仆射、陇西王宜焉。初□葛ぱ之附，次备轩悬之奏。
而宠匪渝则终，位不当夕，柔顺禀性，贞专在心，克和庶类，不苟其色，逶迤车舆，被服纨素，居有元戎之顾，封有夫人之号。何贵也靡极而寿也有涯？以大历八年十二月一日遇寝疾，殁于崇儒里之私第，享年卅有四。呜呼哀哉！身居荣而寿不永，华正开而其本折。恩牵举族之恸，眷感元戎之。虽果以つ木，而鲜于椒房。有子一人，试左领军卫仓曹参军曰辅□。才胜，号擗遇礼。春秋祭祀，唯此而已。卜其窀兆，叶彼龟筮。以明年二月廿七日归葬于恒州城东北五里尚德原，礼也。丧事皆官府之给，奠酹兼端揆之设。容艺自负，存亡有光。惧更变年代，高深陵谷，遂刊石为志，志于窆中。其词曰：
漪欤夫人，灼灼其容。克备厥伎，从于我公。荣也何甚，命也何短。花落其实，月不逾满。永闭泉台，空悲箫管。
（录自《考古与文物》一九九一年第五期）
№大历０２３
【盖】
失。
【志文】
大唐故秘书郎席府君夫人弘农县君杨氏墓志铭并序　席氏外生清河崔倬撰夫人讳云，弘农人也。曾祖纶，皇银青光禄大夫、吏部尚书、中书令，谥曰孝。祖思景，正议大夫、虢州刺史。父正名，皇朝散大夫、宋州单父县令。夫人执孝义大节，艰贞始终，德不符寿，九族所哀也。至如修礼闲邪，处丧着感，固可增辉史传，垂式闺阃。以其美不逾域，人□得闻，殁而彰之，以旌不朽。夫人生而聪敏，髫而干蛊。属文博古，极奥穷妙。年九岁，丁内艰，终鲜兄弟，亦寡姊妹。主丧奉祭，自单父卜宅于北邙山而堋焉。侍需于途，行旅流涕；恒临于家，邻里撤乐。由是宗彦以重焉。家臣以材戴焉。数岁，又丁父叠，毁逾前罚，以哀无所诉，身无所怙也。罄鬻簪珥，以骨窀穸。飞旧阡，启坟以窆。人谓有孝子矣。迨且斩外除，哀号罔极，哀无易素，首不复饰。以孝行著，归于伯舅。
以敬事长，以惠抚下，宗族致和，室家□宜。伯舅初娶于韦，生四子而殁。舅氏以子幼偏露，恒必视其食置寝，及後无之，或□曰：其忘乎？舅曰：非也。昔者无可任，常恐枉横。今察继母慈加己子，衣食准节，顺时遂性，夭乃命也。孰忧命乎？则稚齿忘露，臣妾敬德矣。舅氏时为河南府功曹，属大盗起幽，济河溃洛，及贼卒奔殪，尽室如秦。秦之第宅为武臣所夺。夫人辇以诣门曰：席氏不幸，殁寇几毙，彼苍悔祸，得见生还，累路称嗟，速赞行迈，谁谓税驾，不知所入，提挈男女，冻露逆旅。义士岂有幸灾而重伤乎？妾夫有罪，国有常辟，若免於罪，何辱命也。於是言感武臣，即日迁徙。君子曰：言主荣辱，散於此乎。舅氏俄授秘书郎、兼摄虢州朱阳县令。未几，河洛再陷，关辅大恐。交兵建燧，群盗蜂起，舅氏以忧愤即世，四子歼逝，夫人独主大祸，永昼号哭，上达昊天，下彻穷泉，乱不易哀，节感异类，遗老救丧，劫虏避门矣。时当天下汹汹，人不敢护骨肉，茹菜偷生，投莽藏形，而能设位＊幕，布奠灵帐。以哀忘食，以感□□，古今所稀有也。而由采贾沐椁，艺麻为，夙夜修备，哀仪无阙。迨孽殄路通，灵需□□，□榛轨险，自虢达洛，葬龙门山之北趾，遵遗言也。先是：倬外祖父公有清德垂世，属为乱代，茔碑未立，及反葬龙门，乃□曰：事舅未毕，姑缓死以济。於是智以运财，严以肃下，耕荒储粟，出於家力，则勤不匮矣；亲族吉凶，皆预吊庆，贫则之，孤则养之，刖亲附惠矣。以家安亲睦，克终建碑焉。返而曰：殁无恨矣。遂於龙门茔域，溉柏扫墓，启手待终而已矣。树有鸠鹊合巢，室有玉芝荐生，虽谦不闻瑞，盖天鉴孔明也。因遘疚大渐，召崔氏女遗嘱，咸宜命倬为志。以大历九年五月十七日，终于河南县敦行里之私第，享年五十有九。崔氏女泣血主丧，毁瘠过礼，罄家举事。以八月廿七日葬于＊圭乡望春原舅氏坟□东，从理命也。以倬瞻于外族，见知言，衔涕操简，纪事幽壤。铭曰：
坤元克贞，体柔动刚，县君禀性，播烈含章。移天事天，竭力罄节，鸡鸣风雨，松劲霜雪。雾苦□深，泉澄智澈，孝义始终，如环无缺。抚下以肃，字露以仁，他人敬德，况乃所亲。家陷大盗，时清西镐，高计出危，正辞迁暴。积彼滞穗，建于丰碑，力成艰难，大鉴显思。殊鸟合巢，灵芝荐产，旌表节妇，光昭史简。瞑眸无恨，启手待终，哲人之愿，彼苍遽从。少女哀哀，纯孝所袭，罄家奉葬，血垂骨立。伊山北阜，洛水南，地显冢高，聚柏横云。千秋已矣，敢斯文。
（录自《隋唐五代墓志汇编》洛阳卷第十二册）
№大历０２４
【盖】
失。
【志文】
杨府君墓志兼序府君杨侯讳秀，门流庆也。自有令德，栖迟下寮。官至有唐守金吾卫石州善训府别将。呜呼！梁木斯折，哲人其委。以大历七年十二月廿二日卒于私第，享年七十三矣。夫人郭氏，亦鸿妻之徒也。实佐君子，时称淑媛，松萝兼往，琴瑟皆亡。双归玄宫，在此宅兆。令子英奇等泣血安厝，礼也。幽圹一闭，遂为万古。用为铭曰：
春兮秋兮，生兮死兮，兹双魂兮，同万古兮。
大历九年十月十九日男扈从登仕郎行内侍省掖庭局监作上柱国英奇建（录自《隋唐五代墓志汇编》陕西卷第四册）
№大历０２５
【盖】
大唐故李夫人墓志铭
【志文】
大唐故陇西李夫人墓志铭并序维大历十年二月十日，赠博陵郡君夫人年五十有二，遇疾终于布政私第。以其年四月八日，葬于万年县原，礼也。夫人其先系谱牒，号为甲族。祖海通，扬府长史；父福延，唐元功臣、左金吾卫大将军、赐紫金鱼袋、上柱国；皆文武不坠，声名当世，冠首古今，不可载而言也。夫人笄于颍川陈府君，乃归蒸尝，宜其室璋，余绪诗礼。温柔淑慎，而六亲克和；驯衽贤能，则四德钦美。积善宁辅，皇天难忱，因疾遘凶，降年不永。呜呼！华哀一夕之役，白驹追过隙之感。
移天义重，罔极恩深。嗣子实应军衙前射生副将、扈从功臣、朝散大夫、试太子洗马、赐紫金鱼袋、上柱国神等，皆号天罔极，泣血增酸，就扇枕而偏悲，思风树而永慕。悼亡抚疚，魂销神伤。幽明殊途，前後相痛。刻石铭纪，哀如之何。
其词曰：
夫人系谱，派远源深。夫人俭德，氵服荆簪。遭命不永，叹哀阴。宜家之范，特冠斯今。呜呼松贾，万古成林。
（录自《隋唐五代墓志汇编》陕西卷第一册）
№大历０２６
【盖】
大唐故程公墓志之铭
【志文】
