<!-- { "loadSidebar": true } -->
　　败荷衰折水西流极目清光好放舟幸有主人频卜昼肯同俗子更悲秋
　　画舫新成水拍堤悲丝急管韵参差吟风啸月年年事未省曾经兴尽时
　　众举毗卢作僧正以诗勉之
　　庵前谁为子磨塼休把真心作静看了得诸尘非异物披毛带角也何难
　　和微之饮杨路分家听琵琶
　　酒熟梅香腊后天春莺巧啭忽当筵共嗤白傅辛勤甚万唤千呼始上船
　　遇酒逢春触处春白头相视若天伦须知丞相官仪重不及琳宫自在人
　　再和尭夫同前
　　朱弦四十昔尝闻艺不论多贵絶伦少损新声放平淡免教醉杀白头人【是夕剧饮欢甚】
　　教得新声十二弦每逢嘉客便开筵春湖水緑花争发好引红妆上画舡
　　再和尧夫欲借琵琶妓
　　画舡西去水成乡玉管朱弦出上方衰病不须多酌我次公非酒亦能狂
　　谢公故事常携妓白传髙年自唱歌更假红妆知有意欲添尊酒十分多
　　闲居思湖上
　　逺泛每思随雁鹜深居半是避杯觥官闲日永无余事卧听朱弦教曲成
　　次韵答微之
　　空门欲问君何得防色终非我所能岑寂欢狂均有待无相与处是良朋
　　致仕后次韵答张念七
　　颍水箕山一老生漠然心境两俱平倘来物外皆如寄腰底悬金壁挂缨【腰悬金壁挂缨均外物之倘来寄也】
　　一榻髙眠只自思累朝荣宦竟何为颠毛白尽朱顔改惟有丹心似旧时
　　曾通直见惠风琴
　　剡竹纫丝匠意深泠然终日自成音吾君方急民财阜好助薰风入舜琴
　　玉汝惠猫头笋
　　汉臣问鹏曽逰地【笋来长沙】腊祭迎猫始出林【始出林则先见首】解箨光先凝片玉含甘珍重等兼金
　　庵中睡起五颂寄海印长老
　　闲窓日射寒松影枕上风传过雁声梦境觉来无一际不劳唇齿话无生
　　四风标韵出风尘髙下虽殊一色均为我终朝谈实相参差庭柏敞精神
　　剡竹纫丝杂短长谁教曲折号宫商自从眠处知消息终日笙歌是道场
　　饭后西堂百步行困来合眼是无营从生至老非他物道着如今已是情
　　火衰水劣病余身未散虚空一聚尘更欲强招年少客折花同赏梦中春
　　和玉汝赠收上人
　　道得都来是八成圣无功用已非灵慿君谛视丹霞路依旧云山防防青














　　南阳集巻十四
　　钦定四库全书
　　南阳集巻十五
　　宋　韩维　撰
　　内制
　　皇太后册文任门下侍郎日撰
　　维元祐二年嵗次丁卯八月庚辰朔五日甲申嗣皇帝臣【御名】谨稽首再拜言曰臣闻鸿名显号尊二仪而后爲大丰禄备养悉四海而后为至夫惟厚德积载则极尊靡亢纯佑流泽则多福无疆爱敬尽于孝治情文达于礼本卓哉煌乎非甚盛徳何以兼大名至养之美哉本朝受命溥将隆化熈洽惟皇业之昌炽由圣母之辅治隂教修而格耻俭徳懐于永圗遐迩一体中外禔福迨于冲眇纉承洪绪母仪崇训实頼慈寳坤元资生溥及品物天地并况华夏乐推率吁众心不胜大愿谨遣摄太尉某官摄司徒某官奉玉册金寳上尊号曰皇太后恭惟皇太后秉徳圣淑处静存专徽音迈于三母柔范形于四表上当天心则纷纶葳防应诚之景贶下符民愿则讴谣鼔舞傒志之甿俗敬奉丕册光显隆祚岂特思齐咏歌记周宗之尽美长乐注记述汉氏之懿铄然后膺受介福降格永年如川之方至如月之始升九功之徳莫非可歌万邦之民率用于变臣【御名】诚懽诚忭稽首再拜谨言
　　求直言诏
　　朕涉道日浅昩于致治政失厥中以干阴阳之和乃自冬迄春旱暵为虐四海之内被灾者广间诏有司损常膳避正殿冀以塞责消变歴日滋久未能休应嗷嗷下民大命近止中夜以兴震悸靡宁永惟其咎未知攸出意者朕之聴纳不得于理欤狱讼非其情欤赋敛失其节欤忠谋谠言郁扵上闻而阿谀壅蔽以成其私者众欤何嘉气之久不效也应中外文武臣僚并许实封直言朝廷阙失朕将亲览考求其当以辅政理三事大夫其务悉心交儆成朕志焉故兹诏示想宜知悉
　　赐张方平诏
　　勅张方平等朕卜用季秋躬行大飨眷乃耆徳旧惟辅臣嘉与协恭共承熈事体兹虚待勉其来朝明当大礼可赴阙陪位故兹诏示想宜知悉
　　赐夏国主生日礼物诏
　　诏夏国主善守世封恪修时贡爰及始生之侯载懐永好之勤宠锡有加夀祺是届往祗恩渥毋替忠嘉
　　赐董氊加恩告勅示谕诏
　　勅董氊卿才雄诸部世屏中区属吾庆泽之行均尔宠章之锡毋忘忠顺以答恩嘉
　　赐宣徽南院使雄武军节度观察留后判秦州郭逵乞京西一郡不允诏
　　卿夙练武经久提师律方寄统临之任坐收绥静之功遽阅奏功有殊期待尚勉修于军务奚过恤于人言汝惟竭忠朕不忘善
　　赐夏国主诏
　　比阅来章愿修前誓寻已形于荅谕止申画于疆封继得奏陈益嘉恭顺方饬邉闗之吏具如初诏之文事系久长理须眀审当善处以副眷懐
　　赐守司徒兼侍中北京韩琦药物并抚问诏
　　卿外绥邉服内制河防顾施设之少劳且保绥之多裕使臣之遣药物是赉勉辅冲和以符眷荷
　　赐新除枢密副使右谏议大夫蔡挺赴阙茶药诏
　　勅蔡挺卿入参机筦载趣封轺惟涉道之良勤宜辅和之加慎往推颁式当体眷怀
　　赐河南三城节度使守司空兼侍中判永兴军曽公亮赴阙诏
　　勅公亮卿位重公召望推耆哲闵久劳于藩翰其入觐于轩墀倾伫谋言用符眷想
　　赐新除武寜军节度使守司空同中书门下平章事致仕富弼辞免恩命不允与免册礼诏
　　仕而老者吾皆有以荣其归况在肃哲之辅徳望功实较然累朝不有异礼岂称所以褒显之意哉巳诏有司为卿停册往服成命毋致重辞
　　赐淮南节度使守司徒检校太师兼侍中判大名府韩琦不允防来章诏
　　盖功崇者宜报之厚劳久者当处以逸古今之常道也卿弼亮着于三世经营达于四方相圭将钺皆所以报也至于官职之劳不能不以累卿者诚有所赖之也勉体勤谕为朕少安
　　赐宣徽南院使判渭州郭逵谢到任乞京西一郡不允诏
　　朝廷择才武之臣寄疆塲之任所以戒不虞也今羌虽属和邉未解备训练绥抚汝惟其能辞难即安岂所望于卿者其弗复以云
　　赐淮南节度使守司徒检校太师兼侍中判大名府韩琦不允辞谢诏
　　卿辞将相之尊舍别都之重而下求列藩之适朕岂有所爱哉顾全属士民被服惠政晏然者累年矣徒得卿重卧而镇之卿其濶略细故爱养气体以副朕倚属之意
　　赐新除节度使守司空同中书门下平章事致仕富弼辞免致仕所加恩命不允诏
　　朝廷髙止足之风隆勲旧之报所以崇厚薄俗风化于天下也卿以德则止足也以劳则勲旧也兼是二者以享隆报孰曰不宜尚毋过辞以废朕命
　　赐新除守太傅检校太师兼侍中河阳三城节度使致仕曽公亮辞免致仕恩命不允诏
　　朝廷待将相之臣其礼秩宠数皆有成律着在简防若夫议勲旧之美酌报礼之称则又有加焉此典制也卿以徳义经术弼亮三世于其归也礼秩之数宜在加等过自损挹非所望也
　　赐龙圗阁直学士尚书右司郎中知蔡州陈荐待罪特放诏
　　化之未孚民用不帅犯义抵法闻之恻然勉修教条以厚吾俗
　　赐皇伯崇信军节度使知大宗正事宗旦不允诏
　　向咨耆徳内表宗藩方期信厚之风共壮磐维之势遽形奏牍曲谕冲辞顾惇叙之有慙岂恪居之为旷勉安厥位庸副所懐
　　皇帝回大辽皇帝贺同天节书
　　时律均和适当于长养夀觞展庆爰记于诞生沐隣契之加欢将币仪而申祝永惟感戢奚究谕言
　　皇帝回大辽皇太后贺同天节书
　　始生纪节永好敦风特枉使华肃将礼意列腆仪于信币形善祷于夀龄感怿之诚敷喻莫及
　　除皇伯宗旦制
　　门下舜叙九族之亲实先惇厚周封同姓之国遂底盛强眷言近属之尊稽用前王之故庸加优拜诞告治朝皇伯镇潼军节度使观察留后金紫光禄大夫检校右散骑常侍使持节华州诸军事华州刺史兼御史大夫知大宗正事上柱国天水郡开国公食五千一百户食实封一千七百户宗旦徳度甚夷才资兼茂袭世绪而克鸿其庆处贵势而不流厥心矧自表正宗藩居留使镇阅天下之理益为精明推门内之恩见称友睦爰举陟明之典遂旌乐善之风自汉以东惟随为大锡之瑞节衍以真封考于旧章特颁异数于戯益戒者处宠之道鲜失者惟约为然往其钦哉以永终誉可特授依前检校右散骑常侍使持节随州诸军事随州刺史兼御史大夫知大宗正事充崇信军节度随州管内观察处置等使加食邑七百户食实封二百户散官勲封如故主者施行
　　除王安石制
　　门下朕考大驾亲祠之制盖为歳必三稽路寝严配之文其成礼者再肆追盛典肃举精禋赖上下之灵克成熈事酬左右之助首及元臣具官王安石徳蹈中和器函方大髙议足以谋王体纯诚足以享帝心惟民式瞻实朕攸倚刺六经而考制允协厥中总众职以奉词不愆于素仗其忠力成我考名峻阶品所以明等威崇表号所以识功实陪敦多赋流衍真封并茂褒恩式昭眷礼于戱荐四时之和气已頼爕谐得万国之欢心更期励翼茂绥吉禄永弼丕基可特授光禄大夫依前行尚书礼部侍郎同中书门下平章事监修国史加食邑一千户实封四百戸仍赐推忠协谋同徳佐理功臣勲封如故主者施行
　　除韩琦制
　　门下徳可以飨帝者惟圣是克祀至于严父而为孝莫先慨予永懐追古成宪结斋佩以致肃庄之虑奉祼主以将明洁之诚礼行不违神其顾享肆广覃于恵泽兹首暨于英藩具官韩琦忠厚得之天资谟明见于国体相我祖考跻一世于治安帅时公侯为万国之宪法虽奉璋趋事莫觌于仪形而贡篚充庭有嘉于诚意増锡表功之号进荒开邑之封厥食以真于命为渥于戱厘福之况敢专膺受之在予庆宥所加究頼宏宣之及下尚绥乃众永厥底止可特授依前守司徒检校太师兼侍中行扬州大都督府长史魏国公充淮南节度扬州管内观察处置营田等使加食邑七百戸食实封四百户仍赐推忠保徳崇仁守正协恭赞治纯诚亮节佐运翊戴功臣散官勲如故主者施行
　　除皇弟頵制
　　门下朕夙除路寝追宪万灵之廷只见昊穹参侑五精之帝遂严宗飨克展孝思爰因惠术之行益广徳心之及告予列位先我同主具官頵禀眀哲之资蹈柔嘉之则自弱龄而有立志处髙位而无流心分抚周封外壮犬牙之势留朝汉邸近敦麟趾之风越荐鬯之成仪繄奉璋之有恪宜推光渥以荅贤劳进视秩之崇阶増表功之休号多锡之邑用宠厥邦于戱赖辟公之烈文克终熈事同弟兄之福禄抑有旧章益慎猷为永绥蕃辅可特授开府仪同三司依前检校太尉同中书门下平章事使持节庐州诸军行庐州宿州刺史嘉王充保信保静等军节度卢州宿州管内观察处置河堤等使加食邑一千户仍赐崇仁保运翊戴功臣勲食实封如故主者施行
　　除皇伯从式制
