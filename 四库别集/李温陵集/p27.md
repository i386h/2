<!-- { "loadSidebar": true } -->
　　蒙溪张鏊先生序武经七书其畧曰文事武备士君子分内事也姬鼎奠而尚父之勋可纪群雄角而孙吴之畧称强天不生仲尼则斯文之统以墬天不生尚父则戡乱之武曷张七书六经固仁义一原之理阴阳贞胜之符也今之士大夫何独不然乎高爵以崇之厚禄以养之其受之君者重矣一旦边夷猖獗小丑跳梁则栗肱战股抚髀捻髯顾后瞻前张皇错谔又从而自诿曰儒专习文将专用武原是两途纵儒有知兵者然亦射不穿札骑不绝尘不思子房无三尺之躯淮阴无缚鸡之力纶巾羽扇指顾而挫锋芒只马单骑谈笑而退戎虏所贵乎士者一究心之耳若能以卧侧为边防以走使为卒伍则折冲尊俎决胜几席不难矣正正之旗堂堂之阵岂专在孙吴与太公也耶李卓吾曰此言固知武事之为重矣然犹不免与文士为两也犹以治世尚文而乱世用武分治乱时世为二也犹以太公似未可继斯文之统而孔子似未可谋军旅之事也夫军旅之事虽孔子且未甞学而可责之鮿生小子乎且世儒之不如郭令公诸葛武侯者固众也而独我也乎我能通经学道四六成文即可称名士不愧名儒矣彼吴起淮阴诸人有才无行又况皆非吾之所屑者则蒙溪此言未免使人以不信也然其言曰仁义一原阴阳贞胜则确论矣夫天下未有有仁而无义亦岂有有阳而无阴独阳不生独阴不成谓文专指阳而武专指阴则不但不成武而亦不成文矣故予甞譬之人身然夫人身有手有足盖皆所以奉卫此身者也故凡目之所欲视耳之所欲听舌之所欲尝身之所欲安非手足则无从而致也故一身而非手足则欲饮谁与持欲食谁与供欲衣谁与穿欲远行谁与到我欲尊吾身谁与跪拜而致恭我欲爱吾身谁与奔走而趋事是文用也固此手与足也一旦有外侮或欲我跌也度不能敌则足自能走度能敌则足自能与之交或欲我搏也度不能敌则自能举手以相蔽度能敌则自能反手而推击之是武用也亦此手与足也非他物也故平居无事则手持而足行有所缓急则手抵而足踼执七箸者此手而执棍棒者亦此手也执茶挑者此手而执刀剑者亦此手也伸之则为掌可以恭敬而奉将捏之则成拳可以敌忾而御侮虽手足亦不自知其孰为文用而孰为武用者盖卫生之物天寔畀之岂直于人为然虽禽兽亦若此焉耳矣齿牙爪角咸有其物各适于用未尝少缺也唯是痿痹不仁之者则文武皆废不可齿于人数明矣此皆待人而后得以苟延其生者文用且无况武用耶然则儒者自谓能文而不能武有是理耶既不能武又岂复有能文之理耶则亦不过取给于闻见借功于昔贤而已是自痿痹而自不知也是待人而后能起居饮食而犹强以为不屑也吾不信之矣吾独恨其不以七书与六经合而为一以教天下万世也故因读孙武子而以魏武之注为精当又参考六书以尽其变而复论著于各篇之后焉感叹深矣 

　　○附梅衡湘序 

　　兵犹禅也极其用海墨书而不尽究其精即一言不可得古今兵法亡虑数十百家世所尊为经者七而首孙子孙子之言曰奇正之变不可胜穷也又曰微乎微乎至于无形神乎神乎至于无声合而言之思过半矣予友秃翁先生深于禅者也于兵法独取孙子于注孙子者独取魏武帝而以余六经附于各篇之后注所未尽悉以其意明之可谓集兵家之大成得孙子之神解予在云中始得读之云中于兵犹齐鲁之于文学其天性也故为广其传使人知古今兵法尽于七经而七经尽于孙子若善读之则十三篇皆糟粕也况其它乎予家居与秃翁未数见见亦未与深谈且不知有禅亡论兵及予在行间无与语者思可共事无如秃翁时秃翁寓楚楚诸大夫正忧贼秃翁曰毋忧梅生往矣是必能办贼者夫予两人者未相与谭而心相信此其故即使予两人者言之亦未可得也秃翁者李贽号卓吾子 

　　○墨子批选序 

　　古之圣人言必可用用必其言虽所言不同然未尝有一言而不可用虽所用不同然未尝有欲用而不如其言者则吴起申韩其最着也吴子一书吴起之言也当时用之魏则魏强用之楚而楚伯矣韩非之拟申商曰申子专任术而商君纯用法韩子之拟二子亦二子之自拟也今观商君相秦才十年耳卒至富强而令秦成帝业虽能杀其身而终不能不用其法申子辅弱小之韩以当暴秦之冲终其身国治兵强秦至不敢加兵者一十五年则三子之言之用何如也而况不为三子者乎而况不为刑名法术之家者乎自今观之太上者学无学为无为事无事者也故其道不道其德不德人不我用我固不用人或用我我亦不用此其人其言其用也如此予乌能知之哉予又乌能言之而又何敢言之与姑置是管夷吾者无学为学无为为为无用为用者也故道则因道德则因德用我我未尝用不用我我未尝不用此其道微眇而难知其为术明白而难测其为法也转圆而不可窥以涯涘予又乌能知之予又乌能言之而又何敢言之与夫上而无为如仲父下至有为如申吴其中言而必可用用而必当言者何多也盖虽至于苏张范蔡之徒其人虽反复变诈而难信其言利害则晓然分晰而可审但非无用之言即为有德之言即为圣人之言不可以苏张目之明矣而况申商吴起数子乎而况不为申商吴起者乎墨子是已予读墨子谬为批选而意其言之可用者如此虽然予又何敢言之言之则其罪大矣 

　　○因果录序 

　　释氏因果之说即儒者感应之说予在白下时闻嘉禾有慕空居士者道是太上感应篇最肤浅故与一二同志遂梓而序之以见其最不肤浅也近者延年远者昌厥后次则生天高则径生净土岂肤浅也哉昔以此序序感应篇故今复以此序序因果录夫感应因果名殊理一是故不妨重出也其序曰天下之理感应而已感则必应应复为感儒者盖极言之且夫上帝何常之有作善降之百祥作不善降之百殃故曰获罪于天无所祷也天人感应之理示人显矣彼谈性命者以福禄寿为幻梦纵欲乐者以杀盗淫为天性不能修慝辨惑而谓报应非圣人之经不能爱物仁民而谓去杀乃惑世之语噫见其生不忍见其死闻其声不忍食其肉虽祭祀燕飨礼不可废亦必达庖厨焉圣贤岂导人于杀乎爱物如此仁民可知此大德者所以必得其位必得其禄其名与寿也如感应之理为诬圣人何用谆谆焉明五福以劝之而为是断然必得之语哉是篇言简旨严易读易晓足以破小人行险侥幸之心厶阴助刑赏之不及凡我有官君子道学先生但知与善之公勿执异同之见则言出人信靡感不通岂直愚民之福某也受赐多矣 

　　○净土决前引 

　　维摩大士云随其心净则佛土净阿弥陀佛极乐国土者土之净也念阿弥陀佛极乐国土者心之净也念阿弥陀佛极乐国土便生阿弥陀佛极乐国土者随其心净则佛土净也然则念佛者念此净土也参禅者参此净土也果何以别乎故念佛者必定往生净土矣参禅者亦岂能舍此净土而别有所往耶若别有所往是二土也非净也阿弥陀佛极乐国土不容如是也参禅者固不待往生矣念佛者亦岂待有所往而后生耶若必待有所往而后生则是此以念佛而往彼彼以念我而来此一来一往亦是二土也非净也阿弥陀佛极乐国土亦不容如是也故知阿弥陀佛净土即自心净土念佛参禅即所以自净其心奉劝诸学者无高视禅客而轻目净土也故集诸上圣劝人修净土之语而合之以净土决 

　　○三教品序 

　　三教圣人顶天立地不容异同明矣故曰天下无二道圣贤无两心我　高皇帝统一寰宇大造区夏其敬孔子敬老子敬释迦佛有若一人然其　御制文集凡论三教圣人往往以此两言断之以见其不异也夫既谓之道谓之心矣则安有异哉则虽愚夫愚妇以及昆虫艹木不能出于此道此心之外也而况三教圣人哉盖非不欲二虽欲二之而不得也非不欲两虽欲两之而不能也今天下车书大同修行齐轨有不遵者加以常刑一以　高皇帝为师以　高皇帝之谟训为律乃观场矮子敢侮圣言不遵弃谟训不目非毁老佛轻诋仙释唯剿袭胡元秽说雷同宋末肤见是生今反古居下倍上大戮之民也故因敬读　高皇帝　文皇帝御制文集录之以为三教品呜呼圣有谟训明征定保是书明白切至如此生今之世为今之臣而敢以尘土视之束而不复观置而不复读吾恐国宪可畏不宜自甘于刑戮也与哉 

　　○高同知奖劝序 【 高系土官父祖作逆】 

