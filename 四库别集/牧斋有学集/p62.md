<!-- { "loadSidebar": true } -->
　　公生子四人：忠、思、慈、志，并承公文武荫，其后益蕃，以大孙男十二人、女十三人，曾孙男二十人、女十六人，玄孙男、女三十人。忠生维本，礼科都给事中。思生维基，南雄府知府。志生维枢，山东武德道佥事。而维本之子清宽、维枢之子清远，今皆吏部左侍郎。维基之子清标，今兵部尚书。于是参政增修家状，司马暨两少宰撰币致辞实来请铭。铭曰：
　　恒山北岳，上扶乾门。宝符在代，是生伟人。降人析木，受姓大梁。经文纬武，恢我皇纲。乃储中秘，乃拜夕垣。三阶色正，五纬芒寒。戒彼翰音，策我骥足。发硎维新，驾车就熟。爰长方岳，爰领旌节。俅俅威望，服庭穴。帝眷蓟、辽，惟我左辅。汝归视师，孰敢余侮。橐兜戟纛，豹尾神旗，六防四捷，露布交驰。帝曰念哉，汝归弼予。夏官冢卿，喉舌帝车。功成身退，赤舄居东。饮御燕乐，寿岂令终。公神在天，左右神祖。衮衣绣裳，云车月斧。公泽焘后，绎绎。诒我丰芑，作令晋梓。东冈之阡，高阙嵯峨，岂无樵牧，鬼神护诃。尘蒙金碗，灰沉玉检。敬征阀阅，庸嗣琬琰。先民有言，匪本曷思。钻石刻辞，维以告哀。
　　【明故南京国子监祭酒赠詹事府詹事翰林院侍读学士石门许公合葬墓志铭】
　　天启壬戌，国方夷之初旦，制科得人为盛，胪传首茂苑文文肃公庶常、擢会稽倪文正公、漳浦黄石斋公暨吾邑许公。余在班行，群公谓词林有人，举手相贺。既而文大用以复隍贞吝，倪、黄晚用，以过涉终凶。许公则不进不退，入于坎以殁。迄于今，井灶堙夷，宿素澌尽。余乃以孑遗荒耄，渍泪而铭公之墓。悲夫！
　　公讳士柔，字仲嘉，学者称石门先生。其先，宋南渡居江阴。国初，徙邑东唐市。祖汾，布衣居胡襄懋幕下，叙平倭劳，官神武卫经历。父，字伯彦，娶冯氏，生公。伯彦高才强记，授《春秋》于先宫保为入室弟子。不事生产，落魄好大言，里中儿呼“狂生”，如汉郦食其，则大喜。其教子治文、武二经。文经除《尔雅》，加《家语》，胡氏传为十四。武经加《握奇经》为八。公讽诵皆上口，逾年而卒业，摇笔凌纸，奇怪涌出，余见而惊异之，孙子桑遂以女妻焉。贫益甚，脱身游外。家焚膏吞纸，尽读其所藏书，文益奇，都人士莫敢梯接。万历戊午，举于乡。壬戌，举进士，选翰林院庶吉士。甲子，授简讨得封。其父母持节，封楚藩。逾年，丁外艰。崇祯戊辰，服除，纂修神熹二庙实录，管理诰敕，升侍讲兼经筵讲官。皇子生，覃恩赠父及二母。辛未，分考会试。癸酉，升右春坊中允，历升谕德左春坊庶子。掌坊凡四年，而有南京祭酒之命。甫莅任，坐戊辰撰诰文越职，降调。辛巳，补尚宝司丞。壬午三月，迁少卿，以疾卒于位。
　　公为诸生，邑令杨忠烈公、锡山高忠宪公以国士期许。二公忤奄死，公方居忧中，夜呼愤涕，泣湿苫块。先帝诛逆，表忠涣汗大号。公当官奋笔，一日草数制，发扬蹈厉，感荡震越，朝右舞，继以流涕，阉螽媪丑莫不留视瞠眙，丧精亡魂。部党之目，定于此矣。乌程攘枚卜逐余，锯牙岐舌，头角{疑角}々。会稽叹曰：“文华殿为同文馆矣。”公昌言于朝阁，讼是非较然，安能将一手掩天下，目言路攻。乌程章无虚日。乌程疑二公唱导，而尤以乡曲忌公。乌程当国久，势张甚，公岳岳不少屈。甲戌，官宫谕，上《帝王世系》二疏，明与乌程相排笮，而公益危矣。先是群奸嗾逆贤定三案，刊布《要典》，改修《光庙实录》，铲削其与《要典》抵牾者。会稽请焚毁《要典》，天下韪之。久之，改《录》如故，《要典》犹弗焚也。于是茂苑及公相继论改《录》之谬。茂苑请刊定改《录》所笔者，而公则レ抉改《录》所削者。公初疏曰：“臣备员纂修，恭阅《皇考实录》，总纪于《世系》，独略皇上娠教之年、圣诞之日不书，命名之典、潜邸之号不书，圣母出何氏、族受何封号不书。凡此皆原《录》备载，而改《录》故削者也。原《录》之成，在皇上潜邸之日，而详慎如此。改《录》之进，在皇上御极之初，而草略如彼。此大经大法所在，不可不亟正也。”疏上，奉旨谓累朝旧例，不必滋烦。乌程复令中书官捧穆庙总记以诋公。公具揭争曰：“《皇考实录》与《列圣条例》不同。列圣在位多历年，所登极后事，皆用编年排纂，则总记可以不书。皇考在位一月，登选三后，诞育圣嗣，皆在未登极之先，不书之《总记》，而谁书也？穆庙大婚之礼，皇子之生在嘉靖中，故总记不载母后之姓氏、封号。皇子之出震承乾，宝册金书，辉映天地，《编年》未尝不具载也。皇考一月，易代载册，熹庙仪注，而皇上之册立阙焉，可乎？”乌程怒，攘臂揭参，同官之而止。公复抗疏言：“累朝《实录》，无以不书世系为成例者。臣所以レ抉改《录》，政谓与累朝成例不合也。孝端显皇后，皇考之嫡母也。原《录》具书保护之功，而改《录》削之者何也？分莫尊于正嫡，功莫大于保圣，国本几危于震，天心幸托诸坤宁，当日调护之苦心，真千古孝慈之极，则宗庙赖燕翼之庆，诞发于本支；而史臣抑顾复之劳，抹杀于寸管。此尤天理人心不容终泯者也。”疏上，仍用前旨报闻，而乌程噬公，益不可解矣。呜呼！三朝之事，根抵宫掖，下穷私燕，上及山陵。天启初，高阳孙文正上言皇上，如信臣为帷幄近臣，俾直陈先帝危难旧事，臣得引诸辅臣为证，一一为皇上剖明之。由此言之，即汉世掖庭所谓奈何令长信得闻者，终未尝不流布人间，其可掩乎？群小之改《实录》也，护《要典》也，当璧之忧危，伏蒲之谏诤，以迨于选婚诞嗣，一切彝典皆殁，而不录以为必如是，则椒涂之城堑日坚，汗青之罅隙尽杜。人主习其读而问其传，茫然如烂纸故牍，无可览观，何从拨煨烬于蕉园，埋科斗于汲冢，遂使宫邻金虎，皆得坐保百岁之安；而禁近铜龙，无复通知累朝之故。公之论改《录》也，不争于笔，而争于削两疏之末，追诵孝端，则已直发其机牙，而穷灸其病穴。识者叹公之更事深，奋笔勇，忧国远虑，比肩高阳，而惜人主之不见省也。乌程锄异己益急，悬金购私人诋黜逐，会稽牵连。公族子重熙私史请事穷究。公密封原书，进御史，祸乃止。茂苑进讲《春秋》，当上意登拜、乌程力排之二月而罢。公复昌言于朝，如阁讼时，乌程语淄川曰：“虞山、茂苑，二鸟也。有大小翮在，将怒飞，吾侪能安寝乎？”遂合谋出公于南。乌程去，淄川以诰词发难逐公。司业周文节公为公抗辨曰：“词林故事，阁臣分派撰文，或手加详定，或发回改撰，未有竟自纠参者也。诰敕用宝，岁有常期，未有十年之后用宝进呈，吹求当制者也。赠诰专属中书。崇祯三年，申饬事例，未有追论元年之史官，诋为越俎者也。高攀龙纯忠正学，忤奄沈渊。皇上剪逆褒忠，光施天壤。一旦毛举细故，舞文反汗，褒贬不错，贷是非不两立。今之赠恤为非，则昔之削夺为是。忠良色沮于一字，奸逆手笑于九京，此非所以厉当今、示后世也。”疏虽寝，不报，公论大白。久之，稍迁尚宝司丞。公病矣，主忧国蹙，不敢引例待迁，乃力疾赴阙。病痰厥足，不良行，晨夕捧宝御前，左ベ右平，槛峭陀，目旬魂稽，蹩辟将事，郊坛Ё寒，夜半瘴据鞍，舌强齿噤，冰雪生肤发中。卧床匝月，即家拜少卿。十日遂不起，壬午三月初三日也，年五十有六。
　　公为人忠信易直，光明雄骏，事亲交友，咸有至性。痛其父仕不及养，卜地封壤，必诚必信。墓傍丙舍，筑台除道，面湖负山。曰：“吾先人豁达有大志，魂魄犹钓游于此，无使邑邑也。”与人交，握手出肺腑，急难让夷，先人后己。乌程起牢修狱杀余，罗网布中外。公焦头濡足，上告下诉，奸人遂飞章讦公。先帝逐乌程，尸奸人于市，祸始得解。在坊局久，戚里貂蝉，金吾缇骑，多出门下。公倾心结纳，用是以消弭蜚语，寝息告密，国体士气，保全实多。其事秘，人莫能明也。流氛告急，余与公谋招材勇，练水师，为保障勤王计。公典衣损膳，倾橐以助。既而稍解严，奇材剑客皆以公为归相，与共甘苦，同卧起，周旋夷险，抵死不忍去。其得士死力如此。
　　公尝谓读书当官，须缓急有用，耻为大冠侧注、拱揖矩步、祈土龙以致雨者。崇祯初，颁恩诏之陪京，大奄运皇木，梗河道，参随鸱张，炮石交下。公命设龙亭，树旌节，朝衣冠，立首，趋传呼“某太监朝驾”。奄逡巡诣驾，前扌叉衣叩头，候诏使舟行，乃去。人谓公应变方略，已见一端，而惜乎其无所试也。
　　公妻孙氏淑仪婉则，御穷守贵，士类以为妇师。生二男子琪、瑶，生二女子，嫁翁瞿。公之殁也，瑶泣血踊擗，扶榇南还，干戈塞道。琪间关诣阙，白公冤状，诏复原官，峻赠詹端，崇祯甲申之二月也。乙酉八月，琪等渴葬于戈庄之新阡。瑶鹊起科第，历官方岳，覃恩及三代。乃修谕茔，开神道，奉母淑人柩葬，排缵行状，而请铭于余。
　　瑶之状公也详，其于人才国是、消息存亡之故，瞻乌泣麟，有馀痛焉。于是知公之能仕教忠，不亡君父，盖易世而未艾也。铭曰：
　　日之方中乃见沫，鹅高飞六退。睽孤见豕甚可秽，载豕盈车吁可怪。四门穆穆四夔萃，一夫九首纵脔嘬。寇张之弧飞我说，往不遇雨瞢フ晦。吁嗟许公独憔悴。三朝金匮力简裁，紫泥封玺傍华盖。左官犹在炉烟内，童麋触犀岂足戒。谗夫鬼伯交辟倪，越甲鸣君志士噫。螭头溘逝死不悔，忠魂恋主长望拜。三年上宾蚤侍卫，佳城郁郁形气会。巽龙乘风水为界，如膏斯屯后将沛。白杨萧萧青竹在，我刻铭诗讯金薤。金镜云亡世奚赖，王明受福终古喟。
　　【明都察院右佥都御史巡抚天津慈溪冯公墓志铭】
