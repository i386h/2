<!-- { "loadSidebar": true } -->
　　太子中允王纶有女年十八一日昼寝若魇有物慿附而语称清非生呼其女为燕华君能三十六体天篆又能诗后数月如故皆不能记矣

　　绀珠集卷五

　　●钦定四库全书

　　绀珠集卷六

　　（宋）朱胜非 撰

　　○列仙传【刘向】

　　鳯女祠
　　萧史秦人善吹箫秦王有女名弄玉好之遂妻焉教弄玉吹箫作鳯鸣有鳯来止其室乃作鳯台居之一夕吹箫鳯集乗之仙去遂作鳯女祠以事之

　　偃月子
　　许碏遍游名山所至题字云寻偃月子到此忽作一诗云阆苑花前是醉乡误翻王母九霞觞羣仙拍手嫌轻薄谪向人间作酒狂于酒楼乘云而去

　　金床玉几
　　岱宗石室中上下悬絶中有金床玉几

　　魏丘君
　　魏丘君泰山下道士曽谓汉武帝东廵拥琴朝谒

　　负局先生
　　谓隐于磨镜

　　玉女洗头盆
　　华山絶顶有石臼号玉女洗头盆中有碧水未尝増减

　　鬒发如鸦
　　太玄女行玉子之术鬒发如鸦

　　锦帐堕故宅
　　许真君拔宅上升惟车毂锦帐堕故宅

　　青鸟衔符
　　吴真君尝遇大风书符置屋上有青鸟衔去风即止

　　昭回之河
　　舜游南方有国曰扬州入十龙之门渉昭回之河有玉城瑶阙曰九嶷之都

　　飙车羽轮
　　王母所居玉楼十二瑶池翠水非飊车羽轮不可到

　　○酉阳杂俎【段成式】

　　蜗迹成文
　　睿宗为冀王寝室壁间蜗迹成天字毁去复成后即位雕玉铸金为蜗形分置道释像前

　　女娲携鲤
　　肃宗以太子起兵讨禄山至灵武一日黄昬时有妇人携鲤手臂皆鳞甲诣军门曰皇帝安在众异而叱之即失所在后虢州奏女娲坟像一夕大雷雨失之至晓如故计其日正灵武见异妇疑即其神也

　　玉符
　　古者安平用璧兴事用圭成功用璋边鄙用珩战鬬用璩城围用环灾乱用嶲大旱用龙龙即节也大丧则用琮

　　却鬼丸
　　梁武每岁旦赐羣臣岁旦酒辟恶散却鬼丸

　　纳采九物
　　近世婚礼当迎妇以粟填臼以席覆井以枲塞窓妇上车壻骑而遶之三匝妇入门先拜灶成礼之明日作黍臛世代相传莫究其义惟纳采九物义乃可见胶漆取其合宻绵絮取其温柔蒲苇惟心可屈可伸也嘉禾分福也双石两固之义也

　　嘉禾分福
　　见上

　　吴刚斫桂
　　旧传月中有桂髙百丈其下有人斫之创痕即合其人姓吴名刚学仙有过或言月中桂地景也空处即水景也本无物此理差近

　　瓮藏北斗
　　僧一行长于数所善王生其子以杀人繋狱求救于一行一行曰吾数推之当有赦矣翌日遣其徒授以布囊七戒令往某处废园伺之有物来其数七共捕之以囊携来勿脱也其徒如言而往至晡时七豕入园尽获之一行填之大瓮中宻覆封以六一泥朱书大梵字志之诘朝明皇御便殿问曰太史奏昨夜北斗不见此何祥也一行奏曰此古所无惟后魏时常失荧惑亦其比也惟施惠可以应之释氏云瞋心壊一切善慈心降一切魔臣谓莫若大赦从之其夕太史奏一星见七日如故

　　闱编郎
　　太极真仙中庄周为闱编郎

　　三尸
　　上尸青姑伐人眼中尸白姑伐人五脏下尸红姑伐人胃命又曰一居人头令人多思欲好车马一居人腹令人好饮食轻恚怒一居人足令人好色喜杀凡庚申日言人过古语云七守庚申三尸灭三守庚申三尸伏

　　木钻穿石
　　傅先生修行在山遇异人授之木钻使钻一盘石石厚五寸许云此石穿当得道积四十九年石乃穿穴下得丹服之果仙去

　　八人过
　　翟天师干佑峡中人常预言事一日大呼于夔州市曰今夕当有八人过可善待之人莫能晓是夕遗火数百家方悟八人乃火字也

　　月中楼阁
　　尝于江上望月坐客或问曰此中果何有天师曰可随吾指观之恍忽见月规半天琼金楼阙满焉数刻乃如故

　　纸月
　　长庆初杨隐之访道人唐居士因留宿是夜月暗而不设灯唐呼其女曰可将一下弦月子来其女以片纸作月形贴之壁门祝之曰今夕有客可赐光明须臾满室朗然

　　碧筩杯
　　魏悫守济南夏日率僚佐避暑于城北使君林下以大莲叶酌酒以簪刺其心令与柄通屈柄饮之名碧筩杯

　　黥字法
　　晋法奴始亡黥两眼再亡黥两颊三亡黥眼下皆长一寸五分梁法凡盗未断先刻面颊上作刼字

　　借霹雳车
　　介休县百姓尝宿于晋祠夜半闻人叩门曰介休王借霹雳车某日县界收麦祠内即有应者遂见数人持一物如幢环缀旛旗曰可点领数其旛十八叶有光如电百姓者翌日告于村落曰可速收麦将有风雨至果然人以为妖讼之于县事见案牍中

　　辱金
　　金曽在丘墓及为钗钏者谓之辱金不可合炼陶隐居说

　　觉元
　　脑神名

　　玄华
　　发神名

　　虚监
　　目神名

　　冲龙
　　鼻神名

　　始梁
　　舌神名

　　天鼓
　　学道必叩天鼓以召众神谓上下齿相叩又左叩为天锺遇不祥叩之右叩为天罄遇邪僻叩之也

　　天锺

　　天磬
　　并见上

　　自然灰
　　凡雕刻琉璃先以自然灰煑令软其灰出于南海间

　　湖目
　　袁翻尝于厯城莲子湖上宴集膳夫告欲作血羮不成袁乃令从他所汲水乃成时清河王在坐问之公曰可思湖目王不喻归问其主簿房叔道房曰藕能散血湖目莲也

　　屠马避火
　　徐敬业年十余岁时善骑英公叹曰此儿相不善将赤吾族一日游猎令独入穷谷逐兽因纵火欲杀之敬业火逼即屠所乗马剖其腹跧伏其中火过浴血而出英公由此竒之

　　争先术
　　一行师本不能奕因会张燕公宅观王积薪一局遂与之敌手语燕公曰此但争先术尔若念贫道四句乘除语则人人尽皆为敌手矣

　　疥壁
　　大厯中玄览禅师住荆州陟屺寺张璪尝于寺壁间画古松符载为讃卫象为赋名士谓之三絶师见曰何为疥吾壁命加垩焉

　　顾非熊再生
　　顾况只生一子年十七岁暴卒作诗哭之云老人丧爱子朝暮泣成血老人年七十不作多时别其子精魂不离其家见其父泣誓再作顾氏子已而果然至七岁能呼其族人小名后名非熊

　　柏驱罔象
　　周官方相氏驱罔象说者罔象好食亡者肝而畏柏与虎故植柏于墓琢石为虎所以驱之

　　崔子洪
　　元魏时菩提寺僧因发故冢得一生人自言姓崔字子洪在地下百余年常如醉人时时游行不甚辨了畏日光及水火兵刀等物又言见地下发鬼兵惟栢棺者皆得免

　　虾■〈虫麻〉油
　　长安宣平坊尝有市油者张帽驱驴而行或与争道击之应手而倒乃一大菌已折驴负二油囊遽驰去众逐之一废园至大树下乃发地求之下有大穴有虾■〈虫麻〉如数斗盆大挟二笔錔木津皆满旁有大菌成丛盖变而为怪也所货油价贱而味甘食者多呕

　　白元通
　　开元中长安东市有民丧父乘驴入市欲易之以办丧驴忽作人语曰我姓白名元通负君家力已足惟欠钱四千五百是可诣某处某家易之如其言而往果如前数因易之后数日往问之驴已死矣

　　物食不同
　　食草者多力而愚食肉者多勇而悍龁吞者八窍而卵生咀嚼者九窍而胎生食叶者有丝食土者不息食而不饮者蚕饮而不食者蝉不饮不食蜉蝣也

　　物鸣不同
　　蜩属旁鸣蜻蛚注鸣发皇属翼鸣蜙蝑股鸣荣原胷鸣鳯皇雄鸣节节雌鸣足足行鸣曰归嬉止鸣曰提扶麒麐雄鸣曰逝胜雌鸣曰归和春鸣曰扶幼夏鸣曰飬绥初闻杜鹃鸣不祥宜作犬声应之

　　物不同名
　　蔡邕以反舌为虾■〈虫麻〉淮南子以蛩蛩为蠛蠓诗疏义以蟊为蝼蛄髙诱以干鹊为蟋蟀

　　物有知
　　鹊巢背太岁燕伏戊巳虎奋冲破干鹊知来猩猩知往

　　物化为人
　　世传蝉化齐后鸟化杜鹃

　　寳苗
　　山上有葱下必有银有薤下必有金有姜下必有铜锡山下有玉者木旁枝下垂谓之寳苗

　　芝
　　屋柱无故生芝者白为丧赤为血黒为贼黄为喜其形如人面者亡财如牛马者逺役如蛇龟之类者田蚕耗

　　乌城
　　贞元中田绪李纳境内羣乌衔木为城髙二三尺方十余里焚之信宿如旧乌口皆流血衔木不息

　　鹘子为鸱
　　世传鹘生二子若三子则为鸱

　　虎威
　　虎胁两旁皮下及尾端有骨如乙特名虎威宜佩以临官

　　犀
　　犀尾一孔三茎其角通者乃其病然其有正挿有倒挿有腰皷挿正者一半已上通倒者一半已下通腰皷者中断不通南人云有鸩必有犀

　　黒暗白暗
　　海贾以象牙为白暗以犀为黒暗

　　明驼
　　世传鸣驼千里脚鸣当作明谓驼卧屈足腹不着地而漏明者最能逺行

　　狼狈
　　狈亦狼之类前足絶短每行必驾两狼无狼则不能行故世传言事乖者谓之狼狈

　　蒙贵
　　猫一名蒙贵一名乌员其目睛旦暮圎日午前如一线凡洗面过耳则有客至

　　赤鯶公
　　唐律捕鱼得鲤即放号赤鯶公輙杀者杖八十断罪以识者言鲤为李也

　　一木五香
　　海南有木根旃檀节沈水花鸡舌叶藿香胶为熏陆

　　昔耶
　　博雅云在屋者昔耶在垣曰垣衣广志又谓之兰香生于乆屋瓦上俗云瓦松魏明帝爱之命于长安故宫殿择取并瓦载入洛以覆屋梁简文帝咏蔷薇诗云縁阶覆壁绮依檐映昔耶崔融作赋云谓之木也访仙客而未详谓之草也验农皇而罕记又曰煌煌特秀状金茎之产溜厯厯虚悬若星榆之种天间紫苔而浥露凌碧瓦而含烟崔公号博洽岂不知瓦松有说

　　垣衣
　　见上

　　水栗
　　武陵记两角曰菱三角四角曰芰通谓之水栗

　　牡丹
　　前史无说谢康乐集有竹水际多牡丹之语非珍玩也隋种法七十卷亦无名至开元末裴士淹为郎官奉使幽冀过汾州众香寺得白牡丹一株移置长安私第天寳中为都城竒赏当时名士皆有裴给事宅看牡丹诗至德中马仆射総镇太原又得红紫二色者今则至多与戎葵比矣兴唐寺昔有一株开花至一千二百朶有正晕倒晕红紫白黄之色各自不同

　　落苏
　　茄子一名落蘓又名昆仑瓜沈隐侯行园诗云紫茄纷烂漫緑芋郁参差岭南多茄有宿根成树花时取叶布路人践之则实多

　　昆仑瓜
　　见上

　　虱卜
　　岭南人有病以虱卜之向身为吉背身为凶

　　祀用枭镜
　　傅玄赋云荐祀破镜膳用一枭西汉春祀黄帝用一袅破镜以袅食母破镜食父黄帝恶之故每祀必用多杀以尽絶其类

　　罘罳
　　世呼殿榱桷护雀网为罘罳误矣礼记疏曰屏天子之庙饰郑注云屏谓之树今罘罳也刻为云气鸟兽之状如今之阙

　　蚁城
　　有冉端者因营塟殿地遇蚁城方数丈城垒皆具立若雕刻城内分次街径小垤各有蚁居之中有楼阁二大蚁居之皆长寸余一紫色其足如金一翅有金脉端惧而掩之

　　石桥图
　　李涿性好古常于保寿寺库得一旧图装治以示栁公权权曰此乃张萱所画石桥也后日仇士良至果以勅取去矣

　　物胆
