<!-- { "loadSidebar": true } -->
　　国朝自天禧干兴迄建炎绍兴百五十年间君子小人消长之故凡三大节目于雷州无不与焉按雷志丞相宼公准以司户至丁谓以崖州司户至绍圣后端明翰林学士苏公轼正言任公伯雨以渡海至门下侍郎苏公辙以散官至苏门下正字秦公观至枢密王公岩叟虽未尝至而追授别驾犹至也未几章惇亦至其后丞相李公纲丞相赵公鼎参政李公光枢密院编修官胡公铨皆由是之琼之万之儋之崖正邪一胜一负世道与之为轩轾雷视中州为逺且小而世道之会乃于是观焉我度皇之九年诏大府寺簿虞侯应龙知雷州侯雍公曽孙有文学凡登朝必与史事诸所衮得春秋大防植之风声尚有典刑其至雷也考图谍访耆老顾瞻山川惄如有懐乃黜丁氏章氏自莱公以至澹庵凡十贤为祠于西湖之上使海邦兴起前闻一朝皂白知所以劝敬贤如师疾恶如仇侯所为岂刀笔细故哉嗟乎雷何地也诸贤冠冕于此俨然而威自太守诸生以下敬共登降制币荐奠如先圣先师人有常言惟是风马牛不相及也诸贤何以得此于南海南海何以得此于诸贤乎哉我祖宗待士大夫忠厚而有礼稽诸司败岭海则止此事上配帝王非汉唐所及虽施之奸囘容有伤惠而贤者失路靡不获全祈天永命万有斯年噫嘻盛徳事也祠经始于十年九月十月吉日落成侯谓予同馆走书数千里至贑属予记予不敏叙其凡复为迎送神辞使祀则歌之辞曰　颷风起兮云黄万里兮故乡桃茢兮祓不祥何懐乎斯宇兮惟独有此众芳海可竭兮神不可防五岳为质兮三辰为光保我有国兮万年其昌
　　雷州重建谯楼记
　　凡并海而为州皆有风而雷为甚中州多山地气固密城郭公府茍非水火兵革之难虽累数千百年存焉可也南方嵗有风拔大木蜚大屋以为常矧雷三面际海当风之冲岂独城楼难哉太史氏虞侯应龙来为守是为咸淳十年六月十有二日夜半风作厥明视谯压而城壊方风之来也其晕如虹有蜃气如楼台及其歘霍凌轹訇哮撞搪其声不可名状侯曰斯楼郡以昼夜者非大且壮无以支永久乃筏钜材鸠工并兴设为巍峩下临鲸波予闻而怃然曰天下犹海也世变犹风也昔人有言大厦非一木可支又曰震风凌雨而后知厦屋之帡幪也侯所建立有安天下之道焉侯之为雷也寛而有制严不为暴始至搜军明律戮泽中为龙蛇者狱有三年淹破其货内者覈丁籍实民赋老壮以时富贫有经又为之表贤哲兴学校开其伦常示人有耻陶为清淳讼是用希凡此皆侯所为反风徙鳄之本也天子神圣文武克有天命祝融受职海若顺令侯为政知所本价人维藩式是南邦城楼云乎哉










　　文山集巻十二
　　钦定四库全书
　　文山集巻十三
　　宋　文天祥　撰
　　序
　　孙容庵甲藁序
　　容庵孙先生早以文学自负授徒里中门下受业者常数十晩与世不偶发其情性于诗今其家集甲乙丙彚为三帙当先生无恙时乙官湖王公介为序丙今念斋陈公彬笔也独甲篇首无所属太史公将以自序云尔不幸未就赍志以殁后二十二年先生之子演之孙应角出其本命予序以补其遗先生之为诗纵横变化千态万状前二公模写极矣后生小子于前辈畦径不能窥也独尝往来容庵知先生所以为诗者今夫山一巻石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鳖生焉货财殖焉天下之竒观莫具于山水山水非有情者莫之为而为何哉传曰山薮藏疾江海纳污则其所容者众也先生之庵介于阛阓敞二寻髙为楹不逾丈求其领畧江山收拾风月则亦无有乎尔然先生读书白首不辍皇王帝覇之迹圣经贤传之遗下至百家九流闾阎委巷人情物理纎悉委曲先生旁搜逺绍盖朝斯夕斯焉是百世之上六合之外无能出于寻丈之间也以一室容一身以一心容万象所为容如此此诗之所以为诗也先生名光庭字懋【阙】居庐陵富川以诗书世家今其子惟终放情哦讽为诗门再世眷属其孙懋于文学方翘翘自厉发矢于持满流波于既溢以卒先生为诗之志诗之道其昌矣乎予里人也知先生为诗之故与其所以积累继述者因发之以补二序之未及云
　　危恕斋论序
　　近世有骊塘巽斋二危论行于世予读其文庶几前辈之彷佛者矣吾州恕斋危先生其所为论积成帙学者争传为矜式先生学为桑梓之宗行为章甫逄掖之望放而为文所谓仁义之人其言蔼如临川庐陵之危是或一道也抑二危以此决科发身而先生不偶于埸屋以死则所遇之足悲也虽然遇不遇无足计也于其人而已然则学恕斋为文尚从其人求之
　　金匮歌序
　　金匮歌者乡前辈王君良叔之秘医方也初良叔以儒者涉猎医书不欲以一家名一日遇病数十辈同一证医者曰此证阴也其用某药无疑数人者骈死医者犹不变良叔曰是证其必他有以合少更之遂服阳证药自是皆更生焉良叔寃前者之死也遂发念取诸医书研精探索如其为学然久之无不通贯辨证察脉造神入妙如庖丁解牛伛偻承蜩因自撰为方剂括为诗歌草纸蝇字连帙累牍以遗其后人曰吾平生精神尽在此矣其子季浩以是为名医其子庭举蚤刻志文学中年始取其所藏读之今医遂多竒中一日出是编予然后知庭举父子之有名于人其源委盖有所自来矣天下岂有无本之学哉世道不淑清淳之时少乖戾之时多人有形气之私不能免于疾世无和扁寄命于尝试之医斯人无辜同于岩墙桎梏之归者何可胜数齐髙疆曰三折肱知为良医楚辞曰九折臂而成医言屡尝而后知也曲礼曰医不三世不服其药言尝之久而后可信也人命非细事言医者类致谨如此然则良叔齐楚人所云医也若庭举承三世之泽其得不谓之善医矣乎予因谓廷举曰凡物之精造物者秘之幸而得之者不敢轻然其久未有不发周公金縢之匮兄弟之秘情也至成王时而发艺祖金匮之誓母子之秘言也至太宗时而发君所谓金匮歌者虽一家小道然祖宗之藏本以为家传世守之寳其为秘一也子之发之也以其时考之则可矣庭举曰大哉斯言予祖之泽百世可以及人予为子孙不能彰悼先志恐久遂沈泯上贻先人羞敢不承教以广之于人予嘉庭举之用心因为序其本末如此良叔讳朝弼季浩讳渊庭举名槐云
　　张宗甫木鸡集序
　　三百五篇优柔而笃厚选出焉故极其平易而极不易学予尝读诗以选求之如曰驾言陟崔嵬我马何虺隤我姑酌金罍维以不永懐如曰自子之东方我首如飞蓬岂无膏与沐为谁作春容诗非选也而诗未尝不选以此见选实出于诗特从魏而下多作五言耳故尝谓学选而以选为法则选为吾祖宗以诗求选则吾视选为兄弟之国予言之而莫予信也一日吉水张彊宗甫以木鸡集示予何其酷似选也从宗甫道予素宗甫欣然便有平视曹刘沈谢意思三百五篇家有其书子归而求之所谓吾道东矣
　　赵维城洗寃録序
　　汉法杀人者死我国家式敬由狱尤于人命重致意焉情法轻重相去一毛转移蔽欺其谬千里吾儒坐论书史志其大者固自以司空城旦之书柱后惠文之学为不必讲不必讲可也而一日临事懵然受成其为误不少爱人利物之心谓之何哉近世宋氏洗寃録于检覆为甚备宋氏多所敭厯盖履之而后知吾邦赵君与揲甫阶一命而能有志乎民反覆驳难推究其极于宋氏有羽翼之功矣使君自此有中外之迹日増月益岂曰小补之哉书曰狱货非寳惟府辜功又曰无或私家于狱之两辞祥刑之本也读赵君此编而于书再三焉虽不中不逺矣
　　龚知县帅正録序
　　讼九五曰尚中正下四爻竟至于不讼子曰子帅以正孰敢不正惟上九一爻犯终凶至锡带三禠岂帅之者之罪哉居卦之终为险健之极兾其矫揉非百倍其力有所不能兹易所以为忧患之书也龚君子辉宰庐陵其听讼必据经守法不肯少委折以二民听凡断笔备书之册逾年几三帙名曰帅正録大哉君之用心乎庐陵讼最繁自君视事日以销杀从所帅也然犹不免于有録而録不免于再且三风俗所积其嚣也久矣夫岂一朝一夕之故县古诸侯也使君私其土子其人教化之入人也深则是録可以无作今之县三年一替君之所试曽几何时读是録也庶几朞月而可者矣子路问政子曰先之劳之请益曰无倦君而以无倦行之是録也固筌蹄之粗也欤君名日升豫章人
　　萧焘夫采若集序
　　选诗以十九首为正体晋宋间诗虽通曰选而藻丽之习盖日以新陆士衡集有拟十九首是晋人已以十九首为不可及十九首竟不知何人作也后江文通作三十诗拟晋宋诸公则十九首邈乎其愈逺矣予友云屋萧君焘夫五年前善作李长吉体后又学陶自从予游又学选今则骎骎顔谢间风致惟十九首悠逺慷慨一唱三叹而有遗音更数年云屋进又未可量也十九首上有风雅颂四诗俟予山居既成俯仰温故又将与君细评之
　　罗主簿一鹗诗序
　　诗所以发性情之和也性情未发诗为无声性情既发诗为有声閟于无声诗之精宣于有声诗之迹前之二谢后之二苏其诗瓌伟卓荦今世所脍炙然此句之韵之者耳梦草池塘精神相付属对床风雨意思相怡愉传曰立见其参于前在舆见其倚于衡谢有焉乐则生生则恶可已苏有焉东溪君嗜诗叔曰北谷而云谷又其弟鹤鸣子和埙龡箎应天和流动雍和一堂所谓无声之诗也噫谢之乐不能兼苏苏之乐不能兼谢东溪君合苏谢而一之其乐庸有既乎若夫君所以句之韵之者予非能诗又焉能评其归问之二谷
　　新淦曽季辅杜诗句外序
　　杜诗旧本病于篇章之杂出诸家注释人为异同淦北山子曽季辅平生嗜好于少陵最笃编其诗仿文选体歌行律絶各为一门而纷纷注释自以意为去取意之所合列于本文下方如东莱诗纪例而总目之曰少陵句外予受而读其凡盖甚爱之既録其副则复慨然曰世人为书务出新说以不蹈袭为髙然天下之能言众矣出乎千载之上生乎百世之下至理则止矣虚其心以观天下之善凡为吾用皆吾物也是意也东莱意也而北山子得之观舞劔而悟字法因解牛而知养生予也受教于北山子矣
　　忠孝提纲序
　　江流滔滔日夜无声水之常也至于石触之鸣风激之为波则水之所遭拂乎常矣为臣忠为子孝出于夫人之内心有不待学而知勉而行者古之人都俞吁咈定省温凊行乎忠孝之实而不必以名知于人此人道之自然也若夫处时之变遭事之不幸始有不得已而忠孝之名归焉则亦有可悯者矣帚斋郭君某有感于忠孝之事既取古人之大节胪分而为之书又裒皇朝事为后巻君之用心所谓先立其大者吾读其书盖世变存焉非徒纂集之末而已抑有愿与君讲者率土之濵莫非王臣守孰为大守身为大士君子之于天下固不必食君之禄而后为忠亲存而后为孝也语曰仁以为己任死而后己义理之责庸有既乎君更以是推广其说使人人知忠孝之为切已事常也由其道变也不失其节则于世教岂曰小补之哉
　　八韵关键序
