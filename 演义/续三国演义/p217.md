<!-- { "loadSidebar": true } -->
　　按《史》：祖纳字士元，乃祖逖之从兄。幼有操行，能清谈，文艺可观，性性孝友。少孤而贫，常自炊煮以养母弟。王敦闻之，使人送一奴一婢，以代其动劳。辟纳为从事中郎，时人戏之曰："今价倍于婢矣。"纳应之曰："百里奚何曾轻五皮，后亦为秦相，奚得以贫时为介嫌乎？"王敦得志，以纳为军谘祭酒。纳不愿，终日与客弈棋，冀旷职求黜。王隐谏曰："禹惜寸阴，不闻数弈棋。"纳曰："我之心事，君未之知，以此释吾忧耳。"王隐又曰："古人遭逢则以功达其道，若使不遇，则以言达其道。君少长五部，游宦四方，华夷成败，皆所见闻，胡不记述，使有裁成。何必围棋然后可以释忧也？"于是纳乃不复下棋。旦日入朝，奏于帝曰："自来小国尚有史官，况于中华正统，可不置史官以纪录国事乎？"帝纳之，使纳纂修《晋史》。《晋史》之作始自祖纳起耳。祖逖亡，元帝欲以纳代为豫州刺史。纳不愿以国史为事，让其弟祖约为之。帝擢纳为光禄大夫，以约兼兖豫淮蔡诸州军事。纳又密言于帝曰："臣弟约好为欠慎，凌上忽下，当裁而抑之，使不得逞傲可也。若假以权位之势，恐作事不轨，将为乱阶矣。"帝以纳与约乃异母所生，疑是故让其职思陷约，以逞嫉妒之意，不以其言为然。后果与苏峻同反。按：约乃纳之异母弟，祖逖其从兄也。逖亦祖纳所抚，皆其教养，胜如同胞。三人俱有俊才，逖尤拔萃，志大性忠。晋主擢为豫州刺史，平西将军之职。逖故，约代兄之职，领四州军事。然性傲好欲，喜作为，易兄规矩，不能御众，旧将散去者过半，边界治地多叛归后赵。约恐将来为后赵所侵夺，闻长城民戴洋精卜易，善风角，有才识，乃使人请至，拜为中典军。永昌元年四月庚辰日，忽有大风自东南而起，飞砂卷石，拔木摧垣，异常特甚。约惊骇，请戴洋角之。洋曰："应在今年十月丙戌日甲戌时，有兵戈犯谯城，将军宜预防之。"郡中主簿事王振怪洋矜能，乃谮约曰："天道高远，岂能易知？兵戈之事，虽当时时防备，何得预限于十月某日时？其中必有缘故。设或不应，彼将引奸人以征其信。今戴洋妄作妖言，使太傅虚万人道实，人闻我惧，反因相率为乱矣。正乃煽惑民心，鼓动兵衅。宜收洋入狱，以治其罪，免使疑贰。"约乃无酌见之人，听振之言，即收戴洋入狱。王振见机谋已遂，恐约不肯害洋，徒结后怨，乃贿嘱狱吏，不许进膳，欲饿杀戴洋。狱吏见振以言语唬吓，只得从命，不与洋食。入狱二十馀日，点水粒米不见，洋容色如故，全不为言，惟鼾齁打睡。狱吏疑有人暗地进膳，或有药饵，窃瞰至再，并无暗给者，又搜其身旁无药。至三十六日，不死，精神愈倍。狱卒悄地以簿吏二人之谋禀知祖约，约大惊曰："吾知洋有神术，故请来。王振挟恨，愚我复行奸计，险害好人也。"乃即放出戴洋，令人捉王振至，当面责曰："汝进谗言欲害至人，必有私故。若不杀汝正罪，贤士再无敢至此州矣。"戴洋反劝祖约曰："可恕此人，我方在此，若一害彼，则某即请归山，不愿在此伏侍矣。"约曰："振昨谮害长者，使吾得罪于君。今明于心，故为君诛此佞人以杜患耳，何又止之？且恐其挟恨为乱，不宜免也。"洋曰："无妨。振不识风角，故一时妄言耳。若因吾而杀之，即如吾杀之矣。岂学道者之所为乎？且人生一命，关于天地，其得最难，岂可轻易而戮？此人负恩坏行，不久当自死，亦不能祸人。"约问其故，洋曰："王振往时已垂死，吾用术救活之。渠以贫不能谢吾，心自歉。吾知，巽言拒慰，今渠愧见吾，故设此谋。彼既忘恩，复又加害，其能久乎？且夫世之人，处富贵而不弃贫贱者，甚难有之，岂在振一人哉？"约服其论。后至十月，果然石勒使孔苌、桃豹寇河南，侵谯城。约不能御，退屯寿春，河南东境梁、郑、谯、汝、陈留诸郡皆复没于后赵。约信其神，欲寻洋角后来成败之事，时洋已归嵩山去久，为约知问而不能听用故也。后约无洋指教，遂从苏峻反，事败奔于后赵。石勒怪其傲慢，寻害之。当时有诗叹曰：
　　
　　狂庸祖约妄矜能，违兄规制妄专兵。知洋神术无防备，致失河南退寿春。
　　
　　
　　
　　第一三四回  刘赵下凉李雄死
　　
　　不说祖约失陷河南郡，且说晋元帝因王敦作乱，害周、戴，破长沙，缢谯王，谋杀甘卓，遂忧愤成病。自知危笃，乃召司徒王导入内议曰："朕自琅琊得遇卿家，患难同历，必及此际，均各荣幸。近者王敦谋逆，刘、刁亡丧，周、戴被戮，谯王、甘卓遭害，上流尽失，以此成病。朕闻古人以一旅一成能清天下。今朕上不能讨刘赵等以雪二帝之耻，下不能正逆臣而安三吴之民，何颜以居此位？所恨者，不敢见先帝于地下耳。"言讫，泪下而昏，徐徐复醒，顾导嘱曰："太子笃厚恭谨，可任大事，卿当念朕，悉心辅之，天必佑汝。莫效兄敦所为，改变精忠。"导伏地泣曰："陛下善保龙体。臣之心，神天可表。宜宣太子与诸大臣入嘱之，臣非敢负陛下者。"须臾，庾亮、温峤等与太子入受顾命。帝时已倦，惟言："卿等辅助太子，各怀忠义之心，以图刘赵。"嘱毕而崩，时年四十七岁，在位一十六年。帝在，简俭朴质，容纳谏言。有司常奏："太极殿广室，宜施绛帐以示威仪。"帝曰："汉文集上书以皂囊为帷，何不效之？"有司承旨，乃冬施青布、夏施青练帷帐于殿。又将册立贵人，有司请市雀钗为饰，帝以为费烦，竟不许。所幸郑夫人衣无绢帛，皆着素练耳。百官举哀已毕，葬于建平，是为元陵。事毕，王导率文武大臣立太子绍为明皇帝，改号大宁元年，谥肃宗，立生母荀氏为建安君。尊王导为太傅，剑履上殿，入朝不起，赞拜不名。其馀百官各加一秩，颁赦国内而去。
　　
　　按《晋史》：帝讳绍，字道机，元帝长子。幼聪哲，为帝所钟爱。年数岁，常抱坐膝上，坐于日下。偶值长安有使者至，帝乃戏问之曰："日与长安，孰远孰近？"对曰："长安近。"帝曰："何以知之？"对曰："只闻人从长安来，那从人自日边至？"帝大异之。他日，元帝宴会大臣，因对众言太子能答日远长安近之语，群臣称贺不已。帝复使中宦官召太子至席，思问之以证其言，乃曰："我昨问你日与长安之事，还记得否？"太子随口应之曰："日近长安远，何用记为？"帝大讶失色曰："汝何异昨日之言也？"太子曰："昨以使来，云长安近。今使去不见，故以为远，但举头见日，那得见长安乎？"帝由是益奇之。兹承大位，故能任贤使能，听谏明敏，卒继晋业，以隆中兴，能平王敦之乱。惜乎天不与寿，不能恢复中原，以报汉赵大仇耳。再提西赵主刘曜自洮河召平先、刘贡等回救河东，西被陈珍夺陇陕陈安故地，幸得平先、刘岳等大破石虎、石生之兵，后赵失势，退回襄国而去，西赵诸将亦还长安。赵主曜大喜，宴赏犒劳以毕，乃谓众将曰："叵耐西凉，无故掠我陇西之地，情甚可恶。且渠为吾国之西境，不得不取，以报掠土之恨。欲乘此得胜兵马即去，众卿意下如何？"诸文武曰："欲取西凉，必须遣使会成兵，两下夹进，一鼓下之，方可成功。"姜发、关心曰："不然。成凉二处，素相通好者。我今约彼，未必成主即肯来助。且两国合谋，必难协心用命。倘有反复，岂不自惹兵字乎？不如独往伐之，但多发军兵，务要协力成功，何须倩假他人之力哉？"赵主然其议，乃点精兵二十八万，分二阵为前，一阵为后，作两路而进。诈呼五十万，径望梁州，自西转入凉地。飞报迭至河西，晓夜不断。士民等听得此等消息，尽皆震恐。西平公张茂慌聚众将计议其事。参军副使马岌曰："这回赵兵忿忧而来，其锋非同小可，必须明公亲率大兵与之决战，乃可退敌，以安凉地。只遣兵去，恐被所算，未见美也。"主簿事氾祎曰："近自先公丧后，凉州兵少粮悭，不及赵国十分之一，焉能当得五十馀万大兵？且陈安有雄卒十万，一战而为所擒，不若降附，以安百姓，尚保门户。"马岌又谓茂曰："氾公乃糟粕书生，不知大计。明公父子欲为朝廷诛曜有年矣。今彼至此，是自投死耳。远近瞻公此举，当立信勇之验，以副秦陇之望。众寡虽然不侔，胜败难可逆料，岂可畏而不出，甘作投罝之兔乎？"茂曰："马君之言有理。今吾若不出兵，则百姓奔逃，何以安众邪？"率兵五万，出屯石头山下寨，塞其要道。召折冲将军陈珍回军共议。众论纷纭不一，并无定见，珍独坐听。茂问珍曰："今赵兵压境，公何不出一言？莫非畏其兵之多乎？"珍曰："以吾观之，赵兵虽多，不足惧也。且曜御兵无恩，德信不洽，东有石勒之忧，南有李矩之虑，安能旷日持久，与吾争河西之地乎？但坚守勿战，把住要隘。若二旬内，曜痴不退，珍请得精兵万人，保为明公破之。"茂从其议。但闻赵兵有五十万，终是胆怯，心中持疑不释。刘曜等见梁陇一路无阻，径进河西。探知有兵阻道，诸将恃众，争欲济河以击凉兵。赵主问可否于姜发，发曰："吾兵虽盛，其实疲劳难用，未可卒战。且宜按甲养锐，震之以威，遣人持书以利害陈之。张茂非将帅之才，见大兵至此，心中惊恐。不出旬中，茂之降表必至矣。"赵主曜从其计，下令扎寨，每日操兵打围，虚张兵威，多竖旗幕，联络百馀里，炮声震地，灯光烛天，昼夜不息，甚是可畏。张茂果然疑惧，背取陈珍、马岌，密地使氾祎具表，称藩于赵。赵主见茂表至，大喜，命鸿胪卿田崧为使，同氾祎至抱罕城，拜张茂为太师，封凉王，加九锡。部下将士，俱授大将军之职。诏至石头山，诸将始知，举皆惊恨。然事已成，无能为也。茂使氾祎至军门，献良马一千五百匹，黄金三百八十斤，银七百斤，牛羊五万头，以犒三军。刘赵主受之，振旅还朝。成主川中李雄闻知张茂以河西降赵，乃不忿曰："凉州密迩吾国，张茂有急，理当告朕求援，方是道理。今乃近不附朕，而远附于赵，情实可恶，必须起兵讨之。"其众臣曰："我国欲并凉州，亦无难处。但被王逊屯兵间隔于中，以致我兵不得逞。今当先讨王逊，然后再争河西，未为晚也。"
　　
