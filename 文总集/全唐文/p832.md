<!-- { "loadSidebar": true } -->
    仲尼，大圣人也，宰中都，而四方取则；子贱大贤也，宰单父，人到於今而思之。乃知德之休明，不在位之高下，其或继之者，得非韩君乎？君名仲卿，南阳人也。昔延陵知晋国之政，必分於韩。献子虽不能遏屠岸之诛，存孤嗣赵，太史公称天下阴德也。其贤才罗生，列侯十世，不亦宜哉！，七代祖茂，後魏尚书令安定王。五代祖钧，金部尚书。曾祖睃，银青光禄大夫雅州刺史。祖泰，曹州司马。考睿素，朝散大夫桂州都督府长史。分茅纳言，剖符佐郡，奕叶明德，休有烈光。君乃长史之元子也。妣有吴钱氏女，及长史即世，夫人早孀，宏圣善之规成名四子，文伯、孟轲二母之俦欤？少卿，当涂县丞，感慨重诺，死节於义。云卿，文章冠世，拜监察御史，朝廷呼为子房。绅卿，尉高邮，才名振耀，幼负美誉。君自潞州铜尉调补武昌令，未下车，人惧之；既下车，人悦之。惠如春风，三月大化，奸吏束手，豪宗侧目。时有爨玉者，三江之巨横，白额且去，清琴高张，兼操刀永兴，二邑同化。时凿齿磨牙，而两京城守，易子而炊骨。吴楚转输，苍生熬然，而此邦宴如，襁负□集。居未二载，户口三倍其初。铜铁曾青，不择地而出，大冶鼓铸，如天降神。妈烹且烁，数盈万亿，公私其赖之。官绝请托之求，吏无丝毫之犯。本道采访大使皇甫公先闻而贤之，擢佐轩，多所宏益。尚书右丞崔公禹称之於朝，相国崔公涣特奏授鄱阳令，兼摄数县。所为投刀而皆虚，为政则理成，去若始至，人多怀恩。新宰王公名庭，岩然太华，浼然洪河，含章可贞，干蛊有立。接武比德，弦歌连声，服美前政，闻诸耆老。与邑中贤者胡思泰一十五人，及诸寮吏，式歌且舞，愿扬韩公之遗美。白采谣刻石，而作颂曰：
    峨峨楚山，浩浩汉水。黄金之车，大吴天子。武昌鼎据，实为帝里。时<喜>世讹，薄俗如毁。韩君作宰，抚兹遗人。滂注王泽，犹鸿得春。和风潜畅，惠化如神。刻石万古，永思清尘。
    ○虞城县令李公去思颂碑（并序）
    王者立国君人，聚散六合，咸土以百里，雷其威声。革其俗而风之，渔其人而涵之，其犹众鲜洋洋，乐化在水。波而动之则忧，尾之刺作焉；徐而清之则安，颁首之颂兴焉。苟非大贤，孰可育物？而能光昭弦歌，卓立振古，则有虞城宰李公焉。公名锡，字元勋，陇西成纪人也。高祖楷，隋上大将军，绵、益、原三州刺史，封汝阳公。曾祖腾□，皇朝广、茂二州都督，广武伯。祖立节，起家韩王府记室参军，袭广武伯。父浦，郢、海、淄、唐、陈五州刺史，鲁郡都督，广平太守，袭广武伯。皆纳忠王庭，名镂钟鼎，侯伯继迹，故可略而言焉。公即广武伯之元子也。年十九，拜北海寿光尉。心不挂细务，口不言人非，群吏罕测，望风敬惮。秩满，转右武卫仓曹参军，次任赵郡昭庆县令。奉诏修建初、启运二陵，总徒五郡，支用三万贯。举筑雷野，不鞭一人。功成，馀八千贯。其干能之声，大振乎齐、赵矣。时名卿巡按，陵有黄赤气上冲太微，散为庆云数十处，盖精诚动天地也如此。因粉图奏名，编入国史。天宝四载拜虞城令，而天章宠荣，俾金玉王度，炯若七耀，昭回堂隅。於戏！敬之哉！，宸威临顾，作训以理。其俗鲁而木，舒而徐，急则狼戾，缓则鸟散。公酌以钧道，和之琴心。於是安四人，敷五教，处必砺食，行惟单车。观其约而吏俭，仰其敬而俗让，激直士之素节，扬廉夫之清波。三月政成，邻境取则。因行春，见枯骸於路隅，恻然疚怀，出俸而葬。由是百里掩骼，四封归仁，有居丧行号城市者，习以成俗。公勖之亲邻，厄以凶事，而鳏寡独，众所赖焉。可谓变其颓风，永锡尔类。先时邑中有聚党横猾者，实惟二耿之族，几百家焉。公训为纯人，易其里曰大忠正之里。北境黎邱之古鬼焉，或醉父以刃其子，自公到职，蔑闻为灾。官宅旧井，水清而味苦，公下车尝之，莞尔而笑曰：“既苦且清，足以符吾志也。”遂汲用不改，变为甘泉。蠡邱馆东有三柳焉，公往来憩之，饮水则去。行路勿翦，比於甘棠，乡人因树而书颂四十有六篇。惟公志气塞乎天地，德音发乎声容。缟乎若寒崖之霜，湛乎若清川之月，弹恶雪善，速若箭飞。尢能笔工新文，口吐雅论，天下美士，多从之游。非汝阳三公二伯之积德，则何以生此？邑之贤老刘楚瑰等乃相谓曰：“我李公以神明之化，大赖於虞人。虞人陶然咏歌其德，官则敬，去则思。山川鬼神犹怀之，况於人乎？”乃咨群寮，兴去思之颂。县丞王彦暹、员外丞魏陟、主簿李诜、县尉李向、赵济、卢荣等，同德比义，好谋而成，相与采其瑰踪茂行，俾刻石篆美，庶清风令名，奋乎百世之上。其词曰：
    激扬之水兮，白石有凿。李公之来兮，雪虞人之恶。厥德孔昭，折狱既清。五教大行，殷□雷之声。既父其父，又子其子。春之以风，化成草靡。乃影我冈，乃雨我田。阳无骄愆，四载有年。人戴公之贤，犹百里之天。弃余往矣，茫如坠川。哀丧惠博，掩骼仁深。苦井变甘，凶人易心。三柳勿翦，永思清音。
    ○唐汉东紫阳先生碑铭
    呜呼！紫阳，竟夭其志以默化，不昭然白日而九天乎？或将潜宾皇王，非世所测，（阙十一字）。挺列仙明拔之英姿，明堂平白，长耳广颡，挥手振骨，百关有声，殊毛秀采，居然逸异，（阙十字）而且达河龟鹤早世而蟪蛄延秋。元命乎？遭命乎？余长息三日，懵於变化之理。
    先生姓胡氏，（阙六字）族也。代业黄老，门清儒素，皆龙脱世网，鸿冥高□。但贵天爵，何徵阀阅？始八岁经仙城山，（阙十一字）有清都紫微之遐想。九岁出家，十二休粮。二十游衡山，□寻洞府，水涉溟壑。神王（阙八字）召为威仪及天下采经使。因遇诸真人，授赤丹阳精石景水母。故常吸飞根，吞日魂，密而修之，（阙六字）。所居苦竹院，置餐霞之楼，手植双桂，栖迟其下，闻金陵之墟，道始盛於三茅，波乎四许。华阳（阙七字）陶隐居传元子，元子传体元，体元传贞一先生，贞一先生传天师李含光，李含光合契乎紫阳（阙五字）。於神农之里，南抵朱陵，北越白水，禀训门下者三千馀人。邻境牧守，移风问道，忽遇先生之宴坐（阙五字）隐机雁行而前，为时见重，多此类也。天宝初，威仪元丹邱，道门龙凤，厚礼致屈，传於嵩山。东京大唐（阙二字）宫三请固辞偃卧，未几而诏书下责，不得已而行。入宫一革轨仪，大变都邑。然海鸟愁臧文之享，犭爰狙裂周公之衣，志往迹留，称疾辞帝。克期离阙，临别自祭，其文曰：“神将厌余，余非厌世。”乃顾命侄道士胡齐物，具平肩舆，归骨旧土。王公卿士，送及龙门，入叶县，次王乔之祠。目若有睹，泊然而化，天香引道，尸轻空衣。及本郡太守裴公以幡华郊迎，举郭雷动，南（阙三字）开颜如生。观者日万，群议骇俗。至其年十月二十三日，葬於郭东之新松山。春秋六十有二。先生含宏光大，不修小节。书不尽妙，郁有崩□之势；文非夙工，时动雕龙之作。存也宇宙而无光，殁也浪化而蝉蜕。岂（阙八字）乎？有乡僧贞倩，雅仗才气，请余为铭。余与紫阳神交，饱餐素论，十得其九，弟子元丹邱、王（阙）等，咸素鸾凤之仪羽，想珠玉之□气。洒扫松月，载扬仙风，篆石颂德，与兹山不朽。其词曰：
    贤哉仙士，六十而化。光光紫阳，善与时而为龙蛇。固亦以生死为昼夜，有力者挈之而趋。劫运颓落，终归於无。惟元神不灭，湛然清都。延陵既殁，仲尼呜呼。青青松柏，离离山隅。篆石颂德，名扬八区。
    ○溧阳濑水贞义女碑铭
    皇唐叶有六圣，再造八极，镜照万方，幽明咸熙，天秩有礼。自太古及今，君君臣臣，烈士贞女，采其史传名节尢彰、可激清颓俗者，皆扫地而祠之。兰蒸椒浆，岁祀罔缺。而兹邑贞义女，光灵翳然，埋冥古远，琬玉不刻，岂前修博达者为邦之意乎？贞义女者，溧阳黄山里史氏之女也。以家溧阳，史阙书之。岁三十弗移其志，清英洁白，事母纯孝。手柔荑而不龟，身激漂以自业。当楚平王时，王虐忠助谗苛虐厥政。芟於尚，斩於奢，血流於朝，赤族伍氏。怨毒於人，何其深哉？子胥始东奔勾吴，月涉星遁，或七日不火，伤弓於飞。逼迫於昭关，匍匐於濑渚，舍车而徒，告穷此女。目色以臆，授之壶浆，全人自沈，形与口灭。卓绝千古，声凌浮□。激节必报之雠，雪诚无疑之地，难乎哉！，借如曹娥潜波，理贯於孝道；聂姊殒肆，动於天伦。鲁姑弃子，以却三军之众；漂毋进饭，没受千金之恩。方之於此，彼或易尔。卒使伍君开张阖闾，倾荡鄢郢。吴师鞭尸於楚国，申胥泣血於秦庭。我亡尔存，亦各壮志，张英风於古今，雪大愤於天地。微此女之力，虽员为忠孝之士，焉能咆哮ピ赫施於後世耶？望其溺所，怆然低徊而不能去。每风号吴天，月苦荆水，响像如在，精魂可悲。惜其投金有泉，而刻石无主，哀哉！邑宰荥阳郑公名晏，家康成之学，世子产之才，琴清心闲，百里大化。有若主簿扶风窦嘉宾、县尉广平宋陟、丹阳李济、南郡陈然、清河张昭，皆有卿才霸略，同事相协。缅纪英淑，勒铭道周，虽陵颓海竭，文或不死。其辞曰：
    粲粲贞女，孤生寒门。上无所天，下报母恩。春风三十，花落无言。乃如之人，激漂清源。碧流素手，萦彼潺。求思不可，秉节而存。伍胥东奔，乞食於此。女分壶浆，灭口而死。声动列国，义形壮士。入郢鞭尸，还吴雪耻。投金濑，报德称美。明明千秋，如月在水。
    ○为宋中丞祭九江文
    谨以三牲之奠，敬祭於长源公之灵：惟神包括乾坤，平准天地，划三峡以中断，疏九道以争奔。纲纪南维，朝宗东海，牲玉有礼，祀典无亏。今万乘蒙尘，五陵参黩，苍生悉为白骨，赤血流於紫宫。宇宙倒悬，枪未灭，含识结愤，思翦元凶。而况参列雄藩，各当重寄，遵奉王命，大举天兵。照海色於旌旗，肃军威於原野。而洪涛渤，狂飙振惊。惟神使阳侯卷波，羲和奉命，楼船先济，士马无虞。扫妖孽於幽燕，斩鲸鲵於河洛。惟神我，降休於民。敬陈精诚，庶垂歆飨。
    ○为窦氏小师祭和尚文
