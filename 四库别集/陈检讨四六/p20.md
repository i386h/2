<!-- { "loadSidebar": true } -->
　　闻之入郇君夫之厨者鱼腊非珍【唐书韦安石子陟字殷卿袭封郇国公厨中饮食甘美人多饱饫时人语曰人欲不饭筋骨舒夤縁须入郇公厨按汉郇恁字君夫误用周礼腊人掌干肉】覩杜治之容者闾娵非美【江右名士传杜又字治王右军见而叹曰面如凝脂眼如防漆此神仙中人荀卿佹诗闾娵子奢莫之媒也韦昭国防注梁王魏翟之美女一作闾姝】张帝子之乐而师罔敢逞其竒【荘子北门成问于黄帝曰帝张咸池之乐于洞庭之野】弹寡女之丝而曼延靡所矜其巧【说林蚕最巧作茧遇物成形有寡女独宿倚枕不寐私于壁孔中视邻家蚕箔明日茧多类之虽眉目不甚悉而望去隠然如愁女蔡邕见而竒之市归缫丝制琴弦弹之有忧愁哀恸声问女琰琰曰此寡妇丝也闻者堕涙释名婆娑舞态曼延舞缀也】云间董得仲者顾陆名家【见尺牍序】阮嵇逸侣【见雪持序】遥遥华冑史既名狐【梁书何昌宇为吏部有姓闵者求官曰子骞后昌宇笑曰遥遥华胄太史令晋赵穿弑灵公董孤书赵盾弑其君孔子闻之曰董狐古之良史】晔晔词宗【汉书华晔晔固灵根】毛还称鳯【见三芝序】生值太平之日地当吴防之冲胜友如云清言何绮花飞南陌谁家宋玉之钗【见楚鸿序】莺啭西城何处陈遵之辖【汉书陈遵字孟公身长八尺哀帝末以功封奋威侯性好客每防饮取客辖投井中虽有急不得去】于是体如杨栁目以佳人【晋书王恭美姿容人目之曰濯濯如春月栁世说武帝植桞于灵和殿前曰杨栁风流可爱似张绪当年】手执松枝推为都讲【陈书张讥字直言后主幸开善寺召侍臣坐松树下勅讥竪议时索麈尾未至后主令讥执松枝曰可代麈尾栖云寺记法师每啖论手执松枝以为谈柄髙逸沙门传支道林许椽诸人共在王简文斋头支为法师许为都讲】倡家寳瑟【梁萧子范诗斜筵照寳瑟】时过皂荚之园【见半茧赋】戚里银筝【汉书万石君徙其家长安戚里中与上有亲戚者名曰戚里银筝见滕王赋】独卧芙蓉之府【详紫序】班骓小市容彼荒滛【晋乐府曲陈孔骄媚白陆郎乘班骓注骓马苍黑杂色李贺诗陆郎去兮乘班注陆郎后主狎客杨恽报防宗书顿足起舞诚荒滛无度不知其不可也】鹦鹉长廊恣其欢防【详纳姬序】俄焉人哭秦庭鬼谋曺社【左传楚申包胥如秦乞师立依于庭墙而哭日夜不絶声勺饮不入口七日秦师乃出左传宋人围曺初曺人或梦众君子立于社宫而谋亡曺曺叔振铎请待公彊许之及彊执政曺亡】纪侯不复鄅子无归【春秋庄公四年纪侯大去其国左传鄅人借稻邾人袭鄅鄅子曰余无归矣从帑于邾】廓处以长愁【见海棠赋】荃闲居兮不乐【详季青序离骚内恕已以量人兮荃不察余之忠情兮注楚人语词荃香草以喻君也】玊顔已变【见铜雀赋】何心华屋之游【见尺牍序】金灶难传息意神仙之术【汉郊祀志李少君言上祠灶皆可致物丹砂可化为黄金黄金成以为饮食器益寿庾信诗何年金灶成】狥烟霞而不返托泉石以终身盖李都尉之途穷箭尽事业可知【汉书李陵拜骑都尉将步骑五千杀匈奴数千人防有军候管敢亡降匈奴言陵无后援矢且尽单于乃引兵进四面矢如雨下陵曰臣无面目报陛下矣乃降详贺周序】亦向子期之人去炉存生平已矣【晋书嵇康被诛向秀经其山阳旧庐作思旧赋有曰栋宇存而勿毁兮形神逝其焉如】既而剑合无期河清难俟【晋书雷焕掘丰城狱中两剑以一送张华华曰天生神物终当合耳及华被杀失剑所在焕卒子华佩剑经延平津忽自腰间跃出堕水但见二龙长数丈华叹曰张公复合之语信不诬矣左传郑子驷曰周诗有之曰俟河之清人夀防何】仰嗟时命遂溷迹于秦关【详翼王序】俯恤田园聊勉餐夫周粟【史记伯夷叔齐耻食周粟】刘越石化为绕指悲不自胜【刘琨赠卢谌诗何意百链刚化为绕指柔兴志平望湖掘得一剑屈之首尾相就识者曰绕指柔也】曺子桓身作转蓬【曹子建诗转蓬离本根飘飘随长风子桓疑误】泣将何及【诗】爰乃燃脂暝写杂拟百家【魏志刘馥传夜燃脂照城外树提伽经庶人燃脂诸侯燃蜜天子燃漆】弄墨晨书【左思诗弱冠弄柔翰徐陵玉台新咏序于是燃脂暝写弄墨晨书】广搜七略【见尺牍序】蔷薇承盖仿佛万年公主之词【补注周纪显徳五年昆眀国献蔷薇水洒衣至衣敝而香不减潘岳哀永逝文云霏霏兮承盖晋书武帝女万年公主薨诏左芬作诔词】桂树扶轮依稀西鄂王孙之作【孔丛子夫子谓晏子曰齐君失之已久子虽欲挟其辀而扶其轮良弗及也庾信赵国公集序大雅扶轮小山承盖西鄂见园次序】彚为别集蔵彼名山属于建业之城闉【详鸿客序】获诵胶东之著述【汉书董仲舒为胶东相】吟謡靡已披赏极多嗟乎俗忌孤芳世疵文雅经传防吏庾子嵩讥为了不异人【阳秋晋书庾敳字子嵩读庄子开巻便放去曰了不异人】赋錬左思陆士衡诮以此间伧父【晋书陆士衡闻左思作三都赋与士衡书曰此间有一伧父欲作三都赋须其成以覆酒瓿耳及左赋出士衡叹伏】才髙司马遇杨意以何年【相如传相如着子虚上林赋武帝读之曰恨不得与此人同时哉时杨得意为狗监荐之得召见】愽甚子云遘桓谭而奚日【汉书司空王邑闻雄死谓桓谭曰雄书能传后乎曰必传顾君与谭不及见耳凡人贱近而贵逺亲见子云禄位容貎不足动人若遭时遇主则必度越诸子矣】行矣董君勉防自爱不遇知音之辈且食蛤蜊【梁书王融诣王僧佑因遇沈昭略未相识昭略顾盻谓主人曰是何年少融殊不平谓曰仆出于扶桑入于旸谷照耀天下谁云不知而卿此问昭略曰不知许事且食蛤蜊】倘逢识曲之人定呼龙鳯【三国史传孔眀号伏龙厐统号鳯雏童謡云一龙并一鳯将相到蜀中陆云传闵鸿见云而竒之曰若非龙驹当是鳯雏】
　　吴天篆赋稿序
