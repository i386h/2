<!-- { "loadSidebar": true } -->
　　元康八年机始以台郎出补著作游乎秘阁而见魏武帝遗令忾然叹息伤怀者久之【善曰毛诗曰啸歌伤怀】客曰【翰曰假设客言以发意也】夫始终者万物之大归死生者性命之区域【善曰家语孔子曰命者性之始也死者生之终也有始必有终矣尸子老莱子曰人生于天地之间寄也寄者同归也】是以临丧殡而后悲覩陈根而絶哭【善曰国语曰楚子西叹于朝蓝尹亹曰吾闻君子思前世之崇替与哀殡丧于是有叹其余则否礼记曰朋友之墓有宿草而不哭焉郑曰宿草谓陈根也　向曰临见其丧殡之所则必悲哀也】今乃【五臣无乃字】伤心百年之际兴哀无情之地【铣曰以为世异时逺不可致情今之伤心是兴哀于无情之地矣自魏武至机方百年故言也】意者无乃知哀之可有而未识情之可无乎【良曰言机空知事未识人情亦可无之】机荅之曰【五臣本无此一句】夫日蚀由乎交分山崩起于朽壤亦云数而已矣【善曰左氏传曰秋七月壬午朔日有蚀之公问于梓慎曰是何物也祸福何为对曰二至二分日有蚀之不为灾日月之行也分同道至相遇也其他日则为灾阳不克也国语曰梁山崩伯宗问绛人曰若何对曰山有朽壤而崩将若何　向曰日月嵗凡十二交防而后分当此交防之际日月相掩故蚀也　铣曰山之崩倒谓年代积逺其土朽故也　济曰言日蚀山崩亦自然运数而已】然百姓怪焉者岂不以资髙明之质而不免卑浊之累【善曰尚书曰髙明柔克髙明谓日月也良曰日月在天故高明不免卑浊之累谓蚀也】居常安之势而终婴倾离之患故乎【善曰谷梁传曰沙麓崩林属于山为麓沙山名无崩坏之道而云崩故志之也　翰曰山止于地而不动故常安也终婴倾离之患谓崩也】夫以天倒日之力而不能振形骸之内【善曰范晔后汉书曰左回天唐独生谓中官左悺唐衡也淮南子曰鲁阳公与韩遘战酣日暮援戈而麾之日为之反三舍庄子曰申徒兀者也谓子产曰今子与我游于形骸之内而予索我于形骸之外　向曰形骸内性命也言壮力亦不能起死者之命也回天倒日力壮也】济世夷难之智而受困魏阙之下【善曰崔寔政论曰及其出也足以济世宁民吕氏春秋公子牟曰心居魏阙之下许慎淮南子注曰魏阙王之阙也　铣曰夷平也魏阙天子阙也】已而格乎上下者藏于区区之木【善曰尚书曰格于上下左氏传楚灵王曰是区区者而不余畀也　济曰上下谓天地言功虽至于天地者其死则藏之于小木之中也区区小也木棺也】光于四表者翳乎蕞【徂外】尔之土【善曰尚书曰光被四表左氏传子产曰谚曰蕞尔之国杜预注曰蕞尔小皃也　良曰言徳声虽光明徧于四外者死则掩翳乎狭小之土也表外也蕞尔小貌也】雄心摧于弱情壮图终于哀志【翰曰弱情谓疾病也哀志谓将死也】长筭屈于短日逺迹顿于促路【善曰筭计谋也迹功业也思赋曰盍逺迹以飞声　向曰长筭逺迹谓平生谋长逺之亊也短日促路生命穷尽也】呜呼岂特瞽史之异阙景黔黎之怪頽岸乎【铣曰特独也瞽史掌日蚀之官黔黎百姓也言岂独日蚀山崩可为变异之怪乎则人命亦可伤也】观其所以顾命冡嗣贻谋四子【善曰尚书曰成王将崩命召公毕公相康王作顾命尔雅曰冡大也左氏传里克曰太子奉冡祀社稷之粢盛故曰冡子谓文帝也毛诗曰贻厥孙谋　良曰谓观武帝临终顾命于太子使其嗣位遗谋于四子也冡嗣长子也贻遗也四子谓丕植彪章也】经国之略既逺隆家之训亦又云吾在军中持法是也至于小忿怒大过失不当效也【翰曰武帝自谓四子云吾在军中所持法皆是也当依而行之至于有小忿怒及大过失汝等勿学我也】善乎达人之谠言矣【善曰声类曰谠善也　济曰谠正也】持姬女而指季豹以示四子曰以累汝因泣下【善曰魏略曰太祖杜夫人生沛王豹及髙城公主四子即文帝以下四王也太祖崩文帝受禅封母弟彰为中牟王植为雍丘王庶弟彪为白马王又封支弟豹为侯然太祖子在者尚有十一人今唯四子者盖太祖崩时四子在侧史记不言难以定其名位矣　向曰持执也姬众妾之摠名也女武帝有小女后为高城公主豹武帝小男名豹时年五嵗后封沛王武帝临死时执此孩幼以示四子云以此重累汝辈因下泣】伤哉曩以天下自任今以爱子托人【善曰孟子曰伊尹其自任以天下之重也如此列子相室谓东门吾曰公之爱子也　铣曰爱子则豹也托人谓托于四子】同乎尽者无余而得乎亡者无存【善曰言人命尽而神无余身亡而识无存今太祖同而得之故可悲伤也郑礼记注曰死言精神尽也　翰曰性命同归乎尽灭者则无余势也而得乎亡没者无有存其威神者谓武帝平生威势一朝已尽而无威也】然而婉娈【力婉】房闼之内绸缪家人之务则几乎宻与【善曰班固汉书哀纪述曰婉娈董公力婉切毛诗曰绸缪束薪毛苌曰绸缪犹纒緜也杜预左氏传注曰几近也　铣曰婉娈从顺貌绸缪相亲貌几近也密犹细也言遗令于房闼家人则近于细碎也】又曰吾媫妤妓人皆【五臣无皆字】着【陟略】铜爵【五臣作雀】台【善曰魏志曰建安十五年冬作铜爵台良曰着置也武帝又有遗令云使妓人置歌乐于台上铜雀台名】于台堂上施八尺牀【五臣本作六尺牀】张【善本无张宇】繐【嵗】帐【善曰郑礼记注曰凡布细而踈者谓之繐　向曰繐细布而踈者以为灵帐之裙】朝晡上【五臣本作设】脯糒之属【善曰汉书东方朔曰干肉为脯方武切説文曰糒干饭也蒲秘切　济曰晡日晩时也糒干饭也皆着于灵帐之前以祭焉】月朝十五日【善本无日字】辄向帐作妓【翰曰月朝一月也十五谓十五日也妓乐也】汝等时时登铜雀台望吾西陵墓田【向曰汝等谓四子也】又云余香可分与诸夫人诸舍中无所为学作履组卖也【善曰舍中谓众妾众妾既无所为可学作履组卖之晏子春秋曰景公为履黄金之綦饰以组连以珠　铣曰诸舍中谓众妾无所为者令学作履卖之组者以防色饰之也】吾歴官所得绶皆着【陟略】藏中【良曰绶防为之以贯玉佩也藏犹椟中藏也】吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎【善曰今衣裘别为一藏是亡者有求也既而竟分焉是存者有违也求为吝而亏亷违为贪而害义故曰两伤　翰曰既而武帝崩兄弟尽分其物也　向曰言亡人本可以勿求谓不可衣裳别为一藏也既有求则存者可以勿违令也今武帝有求是一伤也而四子违而竟分是两伤也】悲夫爱有大而必失恶【去】有甚而必得智慧不能去其恶威力不能全其爱【善曰言爱是情之所厚故虽大而必失之恶是行之所秽故虽甚而必得之故智慧不能去其恶威力不能用其爱故可悲也尸子曽子曰父母爱之喜而不忘父母恶之惧而无咎然则爱与恶其于成孝也无择今人虽未得爱不得恶矣　翰曰人所爱者生也人理有死故必失生　铣曰人所恶者死也人生有涯故必得死矣　翰曰虽智慧安能去死虽平生有威力身从没化安能固全其爱乎】故前识所不用心而圣人罕言焉【善曰老子曰前识者道之华论语子曰饱食终日无所用心又曰子罕言利　良曰前识谓达人也罕希也言爱恶之事难保则达人不用心谋之圣人希能言及也】若乃繋情累于外物留曲念于闺房亦贤俊之所冝废乎【善曰慎子曰徳精微而不见是故物不累于内翰曰皆贤俊所不冝行之故可废之也】于是遂愤懑而献吊云尔【善曰白虎通曰】
　　【天子崩臣子哀痛愤懑】
