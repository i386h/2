<!-- { "loadSidebar": true } -->
　　臣某言昨蒙恩命授臣某官等者今月日已奉表陈让跪承批诏未赐允从方就日以倾心若履氷而举足臣某中谢臣立朝【一作身】守嗣莫继前脩学古入官敢期高位伏遇尊号皇帝陛下道惟乐育志在绍闻待河清而先静化源致俗阜而深探理窟当乙夜纵观之后啓辅臣梦得之休而遽以平衡授兹弱质颇乖庶政莫达大经何施作相之才但累知臣之鉴厌兵而五兵尚在唯恐人残祈谷而百谷未升仍忧岁旱防宜待罪已合避贤陛下愼以退人容于窃位兼廻睿睠遽正台阶进当浴鳯之荣更惧惟鹈之刺况増封建俾重弼谐臣且自量则为不称是以陈辞沥恳冀动天心拜章而方谓可安捧诏而未尝得请尚希终收渥泽遂寝典彛苟责实而有闻信假宠之非晚狥之公道寤主所图受爵既多惧君恩之太盛省躬甚拙知官谤之必兴负戴圣慈臣某无任感激兢悸之至
　　代崔相公谢加中书侍郎食邑表【昭宗】
　　前　人
　　臣某言伏奉今月某日制书授臣中书侍郎仍进封开国子加食邑二百户者宠逾素分忧集微躬臣某中谢臣闻当可举而后行则彛伦叙见有功而后进则劳臣劝如或行不可举进不见功是谓谬恩实维【一作难】虚授臣学非练达质异温良致身而敢望坐茵措手而宁期补衮尝尘侍从且昧论思既无酒诰之能莫并食时之敏忽蒙圣造遽委化权佐运行而不应中台论爕理而未周四序何言睿泽曲被微臣才叨正秩之荣兼进疏封之命戴恩无力临事知非将投盈箧之书宁用济川之檝愿廻鉴俯徇愚衷致公器之无私在国章而克【一作益】重光昭【一作克光】圣德复戒贪夫仰望皇私臣某无任恳悃激切兢悸之至
　　代史馆王相公谢加食邑实封表【昭宗】
　　前　人
　　臣某言伏奉今月某日恩制加臣食邑实封若干者充位代天无名益地祗膺茂宠并集百忧中谢臣闻赏以昭其功典以载其事是为重柄用合大经苟功不足昭事非可载滥承休命实累皇猷臣谬执化权无裨衮职徒见容于君父毎受责于神灵顷者陛下薄狩近藩复兴否运寛仁屈已神武去邪敢有惑于羣谋实无渝于睿断寰区之内耳目同惊此非臣龌龊之心所能匡替重图反国艰若设都仗戎师以经营寄辅臣而鎭抚秦人载聚周庙克成千门既啓于建章万骑仍随于司宸居复正悬法更高又非蒙昧之才所能施展荷【一作景】贶而寜参天力奉清光而徒和山呼无补艰难方懐慙惧讵谓圣慈忽被异数仍加赏优而欲举何功典重而将言何事况乎真食尤曰宠荣轻行于富庶之秋皆期必称尚属于艰难之日焉可非宜伏冀圣慈必收殊渥臣某无任仰望逼切恳悃屏营之至
　　代中书孙相公谢登庸表　　前　人【干宁二年】
　　臣偓言伏奉今月某日制命授臣中书侍郎同中书门下平章事者渥泽自天怔忪无地臣某中谢臣闻佐天子理隂阳抚四夷遂万物者宰相之职也然而能经国则可以佐天子达化源即可以理隂阳善柔服可以抚四夷适方圆可以遂万物今臣才非经国智昧化源不知柔服之谋未达方圆之道使之执政必致旷官伏惟皇帝陛下与天同覆与日合明有言必访于刍荛有用必搜于林薮今者初当出狩且欲兴戎脩至徳以弭灾动神机以伐叛复亨否运昭告穹是宜愼择贤良光辅睿哲臣志虽懋学器异混成但为章句之徒莫应权衡之任陛下明恩委照圣鉴洞开防于驳正之司置在仰成之地越诸彛典授以洪钧空惊行潦之流忽载大川之檝遭逢独异寝寐终疑愿廻非次之荣且降可行之命立朝在野必有其人省已扪心莫知所措臣某无任感恩荷圣兢惧屏营之至
　　代陆相公谢再入表【昭宗】　　前　人【光化二年】
　　臣扆言臣昨蒙恩制除授中书侍郎同中书门下平章事今日面宣圣防不令更有陈让者臣闻虞舜成汤之为君也举臯陶伊尹之贤处补衮宰衡之任不仁自逺大道甚夷上可致君下可遂物相须之用古策具书获彼宠灵再当燮理仰成之重内省至难披肝膈之所藏冀封章之可达烦言无取睿睠莫廻亲奉清光复倾丹恳让不容于稽首进何务以沃心臣诚忧诚感顿首顿首伏惟尊号皇帝陛下濬哲守文高明立极广好问则裕之美推任贤勿贰之诚思举直以化人待封比屋念偃兵而屈己欲拜昌言是宜愼择济川博求在野并稷契之称前代若姚宋之賛本朝使竭谟猷以光辅弼臣器殊王佐质谢卿才常念立身但希承嗣未晓必闻之政合居不急之官虽临事秉心如秤敢期于轻重而自天率性佩亦戒于因循顷者徒幸遭逢且乖斟酌既尘公餗果验素飱旋叨就列之荣毎荷匿瑕之道今者忽流霑泽又执洪钧信夣寝【一作寐】之难期讵蓍龟之可卜顷虽当轴窃类代庖是非诚畏于人言去就敢违于君命中台不耀先慙箕斗之光元首自明何効股肱之力衔恩匪称揣分弥忧词不尽于抽毫泪空知于承睫负戴圣造辞莫能挥臣某无任感激荣抃屏营之至谨言
　　代史舘王相公谢监脩国史盐鐡使表【昭宗】
　　前　人【干宁四年】
　　臣博言伏奉今月某日制书加授臣门下侍郎监脩国史充诸道转运盐鐡等使者进当辨色动乏书思宠光忽降于昭回循揣空知于陨越中谢臣闻可卫社稷谓之大臣有利国家是为公辅大臣所以能经济公辅所以竭訏谟傥昧于斯则同备位臣为儒孤陋守嗣陵迟既无稽古之勤止望易农之仕安敢苟求进达滥买名声但任颛愚获逢濬哲聨叨服冕遽至秉钧而莫贡昌言多隳庻绩复致省方之难皆由失职之愆且合自拘敢期策免陛下克固知臣之鉴毎推责己之诚虽罢爕调犹当节制捧彤弓而欲去尚抱忧心指金铉以复留终廻宸睠辅相之委近代所无不才何补于股肱有感徒深于骨髓伏遇陛下勃兴景祚丕变公朝扫蔽日之浮云纳投水之坚石应机之急当宁不违从諌之明转圜未速仰观奋发实在斯须圣政惟新坠章咸举宜求耆硕共致承平今臣曲被睿慈仍加霈泽黄枢正秩青史专脩兼司运漕之权俾集牢笼之利屏躬承命俛首退思固合避贤唯忧致寇保其终始赐以安全陛下且许乞骸不令覆餗徇公为理择善任人幸非伯石【一作安石非】之情敢待召平之说且移盛宠别授通材顾叶澄清仍资庻富而近臣遽降【一作近遽辞免】圣防重临难陈固让之辞唯励恪居之志虽多言可畏垂黈纩而有所不闻而内省堪忧补衮而何能自効臣某无任荷恩荣耀兢载怔忪之至

　　文苑英华卷五百八十二
　　钦定四库全书
　　文苑英华卷五百八十三　宋　李昉等　编宰相杂谢二
　　为宰相谢至尊为苍生祈福表一首
　　为李右相谢上上考表一首
　　为宰相谢赐竹扇表一首
　　为赵公谢赐金石凌表一首
　　为卢相公谢恩并谢罢官养疾表一首
　　代贾相公谢赐马及银器锦防等表一首
　　代武相公谢枪旗器甲鞍马表一首
　　代武相公谢借飞龙马表一首
　　代郑相公谢赐防表一首
　　代集贤崔相公谢赐官诰表三首
　　代宰相谢宣示白野鹊表一首
　　代宰相谢宣示白雀白鹦鹆表一首
　　代宰相谢赐布帛表一首
　　代宰相谢降朱书御札表一首
　　代史馆王相公谢令枢密使宣谕奸邪表一首为宰相谢至尊为苍生祈福表【宗】
　　孙　逖
　　臣等伏见太常寺祝王璵奏陛下自临御以来未尝不四更已后夙兴盥潄为苍生祈福每遣公卿方士巡祭川岳祝文虔诚御札亲署曾无一字自为圣躬伏请自今以后圣心徇物俯垂矜允下情获展品物同欢伏以虞后浚明但闻恭已周王旰食亦谓忧人未有精意妙门勤祈道宝劳圣躬于夙夜移景福于苍生遂以为常久而无倦肇自开辟未尝覩闻虽覆焘之恩岂求报于刍狗而生成之类愿効祝于封人天听不违民心载恱况在臣等特荷殊私莫测神功空慙帝力无任忻庆之至谨奉表陈谢以闻
　　为李右相谢上上考表
　　臣今日伏奉恩防垂赐上上考并辞捧读兢惶战汗交集臣谬以庸薄久尘枢近承奉明命述宣圣谟罪戾犹多涓埃何补岂悟天心善诱宸眷殊常垂翦拂于徳音逾涯越分降恩私于考绩超等迈伦虽承含垢之慈终多覆餗之惧无任慙悚之至
　　为宰相谢赐竹扇表
　　高力士至奉宣恩制各赐臣等竹扇及圣賛頼【疑作赉】以器用俯矜于烦暑博以文章更垂于光拂殊私备及自昔未闻臣等经生谬膺大任虽罄心励节徒有慕于脩篁而浅谢【疑作识】薄材何足当于睿藻外荣天锡内愧御题善诱之恩则深负乘之责弥惧何以对越休命奉扬风捧对兢惶罔知攸措不胜感戴之至谨奉表陈谢以闻
　　为赵公谢赐金石凌表　　　权德舆
　　臣憬言伏奉恩敕赐臣金石凌并方及服法并金花银合一又赐臣苏膏方及眼赤有疮方其方皇太子书者鸿私荣贶特发天心受恩拜赐慙怖交集中谢臣闻台司之任茂遂羣生而摄衞乖宜自贻病疾理身未暇赋政何堪岂谓上简宸衷下矜贱质御方灵药稠叠宠光剂和至精减圣躬所服翰墨妙降皇储之书仰光辉而陋目增明承渥泽而沉疴自愈致金石之固通性命之和保持诲谕曲尽慈防蠲其烦滞授以康宁省已何功害盈知惧伏惟陛下宣布大和则时无疵疠懋建大中则物以阜安生及昌期自登寿域况臣劣薄待罪枢衡感平施而已深荷殊荣而难报虽隂阳不测犬马之疾顿瘳而日月无私萤烛之光何补生成覆露皆禀睿慈竭力致命岂申愚效无任感恩惶惧之至谨奉表陈谢以闻
　　为卢相公谢恩并请罢官养疾表【徳宗】
　　高　郢
　　臣迈言今月十四日以在假百日进状上闻某日中使某奉宣进止令臣在家将养损日朝叅者力疾受恩慙惧交集中谢臣病满百日法当罢免恩自九天优以赐告伏念手足余疾运用未平风毒常作疗除多久臣今若卧叨厚禄坐待全疗岂惟日月易淹实亦恩私过幸且台辅为任周行所瞻臣匪服以居既贻官谤沉疴不退又废公法夙夜循省心愧靡宁虽宸慈曲临有所不忍而王道平施则惟无私臣既内怀尸旷之慙外廹支体之虑窃恐所攻非一望损弥逺徒阙遵常之典增延悯下之仁如蒙特恩俯遂微恳得从解绂専一就医则冀形防两安物议皆息全度之泽于此为深无任感恩之至谨奉表陈谢以闻
　　代贾相公谢赐马及银器锦防等表
　　权徳舆
　　臣耽言今日中使某奉宣进止以臣所进闗内陇右图录十卷特赐马一匹并银瓶盘等若干事锦防等若干疋者承命抃舞震惊失图伏以圣朝覆帱无私声敎逺被虽夏书禹贡周制职方重译所通未若今日臣以末学旧奉昌期常好地理之书颇知河湟之事明征旧史博考【集作前】闻夙夜以思嵗时遂久纪诸文字缋以丹青上尘圣聪庶备方志岂谓睿慈奨宠赉特深出珍华于内府下驵骏于天廐恩荣所及焕丽相辉循顾庸虚曲承蕃锡负乘匪服并切于今无任瞻恩荷戴之至谨奉表陈谢以闻【贞元十四年九月】
　　代武相公谢枪旗器甲鞍马表　吕　温
