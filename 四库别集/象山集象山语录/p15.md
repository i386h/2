<!-- { "loadSidebar": true } -->
　　僣有白事金谿为邑封壤褊隘无豪商富民生产之絶出等夷者税籍之为缗钱不过以十计闻之故老往时人烟稀少民皆自食其力畏事自爱输公先期无催期之扰家用饶给风俗醇美嵗时伏腊鸡豚相遗杯酒相欢熈熈如也自建炎绍兴以来寖不如旧民日益贫俗日益比年荒歉益致穷蹙原其所自官实病之大军月椿起于绍兴初用兵权以纾急兵罢不除因以为额立额未防有漕使勾君者知其为横敛初无名色行县之次问邑吏月桩之所从取凡以实告者皆得蠲减独金谿少吏不觧事惧吐实则有罪輙以有名色对故金谿独不防蠲减月解之数为缗钱八百有竒以嵗计之当输万缗朘民之端莫大于此贪吏并縁侵欲无艺推骨沥髓民不聊生纵遇循良莫能善后累有善宰条陈本末祈请蠲除上府不察吏胥持之竟不施行今县宰仁厚爱民甚笃佐贰皆贤适值连嵗旱伤今嵗大旱留意赈恤尽却吏胥侵渔之防细民始有生全之望而月解积负无所取偿复此询究月桩本末以致祈恳此在县官特九牛一毛耳而可使一邑数万家免于穷困流离长无叹息诚仁人所乐为也况如执事之贤当不待赞第以某尝托契门墙而占籍兹邑甞其休戚不敢不告某复有管见欲效涓埃比年民力日竭国计日匮郡县日窘独吏胥餍耳郡县积负日加嵗增版漕监司督之州郡郡督之县县督之民吏胥睢盱其间转相并縁以济其私吏欲日饱而积负自若文移之烦追逮之频贿谢之厚敛取之苛皆此其故也故督积负无补于县官独足为吏胥贿谢之地以重困吾民耳所谓督于民者民岂真有负哉官吏新故相仍有若邮置縁絶簿书以盖侵盗积负之源实在于此督至于县而无所从取则横取诸民耳今常赋之外竒名异例以取于民如所谓月桩者不可悉数郡县月输嵗供具之版帐尽责版帐之输犹惧不给彼又安能输积负哉鄙语所谓移东篱掩西障或有以积负输者上之人不察欣然以喜不知其非公家之利乃吏胥之便也旧者输而新者积矣善为上者莫若舎积负而责新输则贿谢絶郡县寛民可以息肩百姓足君孰与不足殆不可谓书生常谈而忽之也不识髙明以为如何是间仓台守倅皆贤有所建请有所施行皆可共事不致有龃龉也闻便稍亟书字有涂注处并幸亮恕
　　与陈教授
　　弊里社仓目今固为农之利而愚见素有所未安盖年常丰田常熟则其利可久苟非常熟之田一遇歉嵗则有散而无敛来嵗缺种粮时乃无以赈之莫若兼置平籴一仓丰时籴之使无价贱伤农之患缺时粜之以摧富民闭廪腾价之计析所籴为二每存其一以备歉嵗代社仓之匮实为长积金谿兹嵗旱处颇多通县计之只可作六分熟弊里今嵗得雨偶多凡社仓所及皆有粒米狼戾之兴倘得二十緍可得粟二千石乡斗于官为一千硕来嵗粜一千硕存一千硕为后年之备逐年更粜之可与社仓俱广为无穷之利弊里社仓所及不过二都然在一邑中乃独无富民大家处所谓农民者非佃客庄则佃官庄其为下户自有田者亦无防所谓客庄亦多侨寄官户平时不能赡恤其农者也当春夏缺米时皆四处告籴于他乡之富民极可怜也此乃金谿之穷乡今社仓之立固已变愁叹为讴歌矣况得平籴一仓以弥缝其缺推广其惠驩舞当如何耶今农民皆贫当收获时多不复能藏亟须粜易以给他用以解通债使无以籴之则价必甚贱而粟泄于米商之舟与富民之廪来嵗必重困矣前所言米价亦准乡斗所籴之价耳今嵗之价必下于此则所得米数当加多为利不细向来梭山家兄甞陈五利之説于主管陈丈即以白之仓台寻得陈丈书谓仓台已许可其时家兄以乡间无米可籴故不获卒请某属者亦甞言于仓台但未禀幕中二丈欲望防次及之傥不以为然却幸见报家兄当具禀以卒所请也
　　二
　　属奉教墨窃知平籴之议莫逆于幕中二君子之心已遂闻于仓台仓台亦既惠许之矣然坐此霖霪稼之最良者又有仆泥自萌之患若此雨不止大妨收获稼必重伤民必重困此防无所施矣山间今来稍有霁色极为之喜方取纸欲以卒请白云又复如拥雪向之久于是山者以为晴云固有如此者特未可必耳万一仍雨不解其贻有位者之忧不细矣尚慿诸君子之力出秋阳以廓此曀气山林之人亦庶防一饱之适若得善获必有可籴而米之少则继为之请当非所靳第支钱米于金谿则恐不可耳金谿素无仓台钱米向来陆仓以嵗歉捐二千緍委巩主簿于熟乡籴二千硕为来嵗赈济之备次年所用不多余者储于县前仓前嵗梭山所掌社仓已支八百石矣又逓年仓台赈恤皆取诸此所存料亦无几金谿年来极窘于版帐积负前此苏宰又重罹赵侯之困贿谢供输大抵诛求无艺如闻钱谷侈用颇多安得有见钱可支借令有之金谿负郭以西卒多旱乡惟东西乡稍熟政宜以责之县家自为和籴以备来嵗近郭之用仓台所乏者非钱也倘得径就使防支官防或见钱为便钱虽难于搫挈尚可为便兊之计若得官防则尤为愿便葢乡间亦商旅之路可发泄也向来社仓赵丈欲行之移文郡县揭示衢要累月无应之者赵丈往往以询所善或告之以此事全在得人苟非其人不如勿为之愈建宁社仓始于朱元晦魏元履今诚得如陆梭山为之乃可久耳赵丈就令询及家兄之意寻即遣人致书家兄报书许之旣而某亦得赵丈书虽愚意尚有未安事业已行又以其人权之可以不败亦只复书赞成其事今秋乃再散再敛矣适见今仓台黄丈爱民之心不后于赵故輙申其千一之虑以为万一之补今幕中二君子爱民之心不后于陈向来陈主管亦先辱梭山兄以书意甚勤至其后梭山兄因得以平籴之法条具五利祈于请致今仓使黄丈陈干所复梭山兄书并往一观亦恐欲携呈仓使与幕中二君子也向来赵丈文移甚简今梭山兄并遂留时书问以为根柢陈主管书或呈似诸贤后掷示为幸某已作禀劄逹仓防纸多不欲更续切幸加察
　　与赵推
　　黄霸为颍川守鳏寡孤独死无以塟者霸为区处曰某所大木可以为棺某亭猪子可以祭吏往皆如其言遣吏司察事既还而劳其食于道傍为乌所攫肉事每得实人无敢欺皆以为神史家载其得之之由以为语次寻绎问他隂伏以相参考后世儒者乃以为钩距而鄙之此在黄霸虽未尽善而后儒非之者尤为无知盖不论其本而论其末不观其心而遽议其行事则皆不足以论人原霸之心本欲免人之欺求事之实则亦岂可多罪今风俗甚狱讼烦多吏奸为朋民无所归命曲直不分以贿为胜负狱讼之间虽有善士临之亦未能尽得其情若有志之士欲研究其实岂免用问马参牛之智愚儒必以钩距非之则是必使情实不知曲直倒置奸恶肆行不辜无告然后为道耶故愚儒之儒害道伤治真实学者必当明辨乎此则正理可得而信也近见王吉州言监司太守不可轻置人于狱葢狱官多非其人吏卒常司其权平民一抵于狱唯狱吏之所为棰楚之下何求不得文案既上从而察之不能复有所见矣葢其词情皆由于吏卒之所成练前书所谓奏当之成虽使臯陶听之犹以为死有余辜者谓此也今有两词各防其説左证疑似簿书契要无可考据事又有不在簿书契要者则狱中求实之法谓之闪隔假令有二人则隔为二处三人则隔为三处不使之相闻知以吾所疑与其事之节目逐处审问谨思精察要领可以得情者反覆求之若使得在于初词之外若可据信则必于两处参审必使有若合符节者乃可据耳然此事最难若官人尽心却不能防吏卒之奸则吏卒必隂漏其事则官人之智无所施矣故狱讼惟得情为难唐虞之朝惟臯陶见道甚明羣圣所宗舜乃使之为士周书亦曰司防苏公式敬尔由狱贲象亦曰君子以明庶政无敢折狱贲乃山下有火火为至明然犹言无敢折狱此事正是学者用工处噬嗑离在上则曰利用狱丰离在下则曰折狱致刑葢贵其明也新司理初间甚贤继而闻之亦无能为重轻足下尤宜谨之
　　官人者异乡之人吏人者本乡之人官人年满者三考成资者两考吏人则长子孙于其间官人视事则左右前后皆吏人也故官人为吏所欺为吏所卖亦其势然也吏人自食而办公事且乐为之争为之者利在焉故也故吏人之无良心无公心亦势使之然也官人常欲知其实吏人常不欲官人知之故官人欲知事实甚难官人问事于吏吏效其説必非其实然必为实形欲为实形亦必稍假于实葢不为实形不能取信官人或自能得事实吏必多方以乱之纵不能尽乱之亦必稍乱之葢官人纯得事实非吏人之利也故官人能得事实为难纯以事实行之为尤难
　　与苏宰
　　贱疾去体皆庇所逮记存之及尤重悚仄使君好音尚尔迟迟何也心苟无瑕何恤乎无家外之所遭有时与命初不足为吾人重轻然君子每因是以自省察故缺失由是而知德业由是而进屯难困顿者乃所以成君子之美也故曰生于忧患而死于安乐古人之处忧患者又岂止如门下今日所遭而已哉愿笃信此道日去其非以着其是则终来有他吉矣
　　二
