<!-- { "loadSidebar": true } -->
　　昔秦失其政天下羣雄争而取之兼智勇者卒受其归今世事纷扰复有瓦解之埶矣诚英乂有为之时也与足下旧交岂肯左右之乎若集大事子实为吾心膂【归汉纪作福】
　　陈珪答袁术书【珪下邳人太尉球弟子为沛相增秩中二千石】
　　昔秦末世肆暴恣情虐流天下毒被生民下不堪命故遂土崩今虽季世未有亡秦苛暴之乱也曹将军神武应期兴复典刑将拨平凶慝清定海内信有征矣以为足下当戮力同心匡翼汉室而阴谋不轨以身试祸岂不痛哉若迷而知反尚可以免吾备旧知故陈至情虽逆于耳骨肉之惠也欲吾营私阿附有犯死不能也【并后汉书○拨汉纪作扫惠作恩】
　　与兄绍归帝号
　　【术自以依据江淮带甲数万加累世公侯袁氏出陈舜之后以黄乗赤得运之次遂造符命置百官自号仲家及为曹操所攻兵弱将死众情离叛遂归帝号于绍绍深然其计】
　　禄去汉室久矣天下提挈政在家门豪雄角逐分割疆宇此与周末七国无异惟彊者兼之耳袁氏受命当王符瑞炳然今君拥有四州人户百万以彊则莫与争大以位则无所比髙曹操虽欲扶衰奬微安能续絶运起已灭乎谨归大命君其兴之【后汉书○魏书汉之失天下久矣天下作天子此与周末无异作此与周之末年七国分埶无异惟作卒以位作比徳奬微作拯弱】
　　袁叙
　　与从兄绍书
　　【曹操与袁绍相拒官渡破其将淳于琼等上表白绍罪状言绍从弟济阴太守叙与绍书】
　　今海内丧败天意实在我家神应有征当在尊兄南兄臣下欲使即位南兄言以年则北兄长以位则北兄重便欲送玺防曹操断道【献帝起居注○绍居邺术居夀春故云南北】
　　陈登【字元龙珪子广陵太守加伏波将军】
　　遗袁绍
　　【徐州刺史陶谦死州人迎先主先主以袁氏四世三公欲让与术北海相孔融曰袁公路岂忧国忘家者邪冢中枯骨何足介意先主遂领徐州登等遣使诣绍绍答之】
　　天降灾沴福臻鄙州州将殂殒生民无主恐惧奸雄一旦承隙以贻盟主日昃之忧辄共奉故平原相刘备府君以为宗主永使百姓知有依归方今寇难纵横不遑释甲谨遣下吏奔告于执事
　　袁绍答陈登等
　　刘徳雅有信义今徐州乐戴之诚副所望也【并献帝春秋】
　　耿包【后汉书作苞】
　　白事袁绍
　　【绍自破公孙瓒贡御希慢私使主簿耿包密白绍以包白事咨军府议者咸以包为妖妄宜诛绍杀包以悦众然遂有逆谋】
　　赤徳衰尽袁为黄宜顺天意以从民心【袁舜后黄应代赤故包有此言○献帝春秋○汉纪云赤徳运衰厯数将改宜顺天意以应民望】
　　臧洪【字子源广陵射阳人】
　　讨董卓盟文【洪中平末为即丘长弃官太守张超请为功曹説超约诸牧守共讨董卓洪乃摄衣升坛歃血而盟辞气慷慨无不激扬诸军迟疑食尽众散】
　　汉室不幸皇纲失统贼臣董卓乗衅纵害祸加至尊虐流百姓大惧沦丧社稷剪覆四海兖州刺史岱豫州刺史伷陈留太守邈东郡太守瑁广陵太守超等纠合义兵并赴国难凡我同盟齐心戮力以致臣节殒首丧元必无二志有渝此盟俾坠其命无克遗育皇天后土祖宗明灵实皆鉴之【刘岱孔佃张邈桥瑁张超○虐后汉书作毒戮作一】
　　报陈琳书【琳见魏○尺牍载隔阔相思至可为心哉作陈琳与臧洪书误洪初为广陵太守张超功曹甚见爱信説超与诸州纠合义兵诛董卓未遂超遣洪诣大司马刘虞行至河间而值幽蓟交兵因寓于袁绍绍见洪重之以洪领青州刺史徙东郡太守曹操围超于雍丘洪闻之勒兵请绍救超绍不许超遂破灭洪怨绍絶不与通绍兴兵围之不下使洪邑人陈琳与洪书喻以祸福责以恩义洪答书城陷见执不屈绍杀之】
　　隔阔相思发于梦寐幸相去步武之间耳而以取舍异规不得相见其为怆恨可为心哉前日不遗比辱雅贶述叙祸福公私切至所以不即奉答者既学薄才钝不足塞诘亦以吾子携负侧室息肩主人家在东州仆为仇敌以是事人虽披中情堕肝胆犹身疏有罪言甘见怪方首尾不救何能恤人且以子之才穷该典籍岂将闇于大道不达余趣哉然犹复云云者仆以是知足下之言信不由衷将以救祸也必欲筭计长短辩谘是非是非之论言满天下陈之更不明不言无所损又言伤告絶之义非吾所忍行也是以捐弃纸笔一无所答亦冀遥忖其心知其计定不复渝变也重获来命援引古今纷纭六纸虽欲不言焉得已哉仆小人也本因行役冠窃大州恩深分厚宁乐今日自还接刃每登城勒兵望主人之旗鼓感故友之周旋抚搦矢不觉流涕之覆面也何者自以辅佐主人无以为悔主人相接过絶等伦当授任之初自谓究竟大事共尊王室岂悟天子不悦本州见侵郡将遘牖里之厄陈留克创兵之谋谋计栖迟丧忠孝之名杖策携背亏交友之分揆此二者与其不得已丧忠孝之名与亏交友之道轻重殊涂亲疏异画故便收泪告絶若使主人少垂故人住者侧席去者克己不汲汲于离友信刑戮以自辅则仆抗季札之志不为昔日之战矣何以效之昔张景明亲登坛喢血奉辞奔走卒使韩牧让印主人得地然后但以拜章朝主赐爵获传之故旋时之间不防观过之贷而受夷灭之祸吕奉先讨卓来奔请兵不获告去何罪复见斫刺濵于亡刘子璜奉使逾时辞不获命畏威懐亲以诈求归可谓有志忠孝无损霸道者也然辄僵毙麾下不防亏除仆虽不敏又素不能原始见终覩微知著窃度主人之心岂谓三子宜死罚当刑中哉实且欲一统山东增兵讨雠惧战士狐疑无以沮劝故抑废王命以崇承制慕义者防荣待放者被戮此乃主人之利非游士之愿也故仆鉴戒前人困穷死战仆虽下愚亦尝闻君子之言矣此实非吾心也廼主人招焉凡吾所以背弃国民用命此城者正以君子之违不适敌国故也是以获罪主人见攻逾时而足下更引此义以为吾规无乃辞同趋异非吾子所为休戚者哉吾闻之也义不背亲忠不违君故东宗本州以为亲援中扶郡将以安社稷一举二得以徼忠孝何以为非而足下欲使吾轻本破家均君主人主人之于我也年为吾兄分为笃友道乖告去以安君亲可谓顺矣若子之言则包胥宜致命于伍员不当号哭于秦庭矣苟区区于攘患不知言乖乎道理矣足下或者见城围不解救兵未至感婚姻之义惟平生之好以屈节而苟生胜守义而倾覆也昔晏婴不降志于白刃南史不屈笔以求生故身着图像名垂后世况仆据金城之固驱士民之力散三年之畜以为一年之资匡困补乏以悦天下何图筑室反耕哉但惧秋风扬尘伯珪马首南向张扬飞燕膂力作难北鄙将告倒悬之急股肱奏乞归之诚耳主人当鉴我曹辈反旌退师治兵邺垣何宜久辱盛怒暴威于吾城下哉足下讥吾恃黑山以为救独不念黄巾之合从邪加飞燕之属悉以受王命矣昔髙祖取彭城于钜野光武创基兆于绿林卒能龙飞中兴以成帝业苟可辅主兴化夫何嫌哉况仆亲奉玺书与之从事行矣孔璋足下徼利于境外臧洪授命于君亲吾子托身于盟主臧洪策名于长安子谓余身死而名灭仆亦笑子生死而无闻焉悲哉本同而末离努力努力夫复何言【魏志○英雄记袁绍使张景明等説韩馥使让冀州与绍○吕布从绍请益兵还洛绍外言当遣内欲杀之布伪使人于帐中鼓琴夜半兵起乱斫布牀被○裴松之注按公孙瓒表列绍罪过云绍与故虎牙将军刘勲首共造兵勲仍有效而以小忿枉害于勲疑此是子璜○公孙瓒字伯珪张扬云中人张燕常山人本黒山贼后助瓒与绍争○主人即指绍也】
　　同前【后汉书】
　　隔阔相思发于寤寐相去步武而趋舍异规其为怆恨胡可胜言前日不遗比辱雅贶述叙祸福公私切至以子之才穷该典籍岂将闇于大道不达余趣哉是以损弃翰墨一无所酬亦冀遥忖褊心粗识鄙性重获来命援引纷纭虽欲无对而义笃其言仆小人也本乏志用中因行役特防倾盖恩深分厚遂窃大州宁乐今日自还接刃乎每登城临兵观主人之旗鼓瞻望帐幄感故友之周旋抚搦矢不觉涕流之覆面也何者自以辅佐主人无以为悔主人相接过絶等伦受任之初志同大事埽清防逆共尊王室不悟本州被侵郡将遘戹请师见拒辞行被拘使洪故君遂至沦灭区区微节无所获申岂得复全交友之道重亏忠孝之名乎所以忍悲挥戈收泪告絶若使主人少垂古人忠恕之情来者侧席去者克已则仆抗季札之志不为今日之战矣昔张景明登坛喢血奉辞奔走卒使韩牧让印主人得地后但以拜章朝主赐爵获传之故不防观过之贷而受夷灭之祸吕奉先讨卓来奔请兵不获告去何罪复见斫刺刘子璜奉使逾时辞不获命畏君懐亲以诈求归可谓有志忠孝无损霸道亦复僵尸麾下不防亏除慕进者防荣违意者被戮此乃主人之利非游士之愿也是以鉴戒前人守死穷城亦以君子之违不适敌国故也足下当见久围不解救兵未至感婚姻之义推平生之好以为屈节而苟生胜守义而倾覆也昔晏婴不降志于白刃南史不曲笔以求存故身传图象名垂后世况仆据金城之固驱士人之力散三年之畜以为一年之资匡困补乏以悦天下何图筑室反耕哉但惧秋风扬尘伯珪马首南向张扬飞燕旅力作难北鄙将告倒悬之急股肱奏乞归之记耳主人当鉴戒曹辈反旌退师何宜久辱盛怒暴威于吾城之下哉足下讥吾恃黑山以为救独不念黄巾之合从邪昔髙祖取彭城于钜野光武创基兆于绿林卒能龙飞受命中兴帝业苟可辅主兴化夫何嫌哉况仆亲奉玺书与之从事行矣孔璋足下徼利于境外臧洪投命于君亲吾子托身于盟主臧洪策名于长安子谓余身死而名灭仆亦笑子生死而无闻焉本同末离努力努力夫复何言【汉纪仆亦笑子生而无闻焉末离作末异】
　　审配【字正南魏郡人为袁绍治中】
　　献袁谭书
　　【谭尚相攻尚军于馆陶谭进攻之尚大破谭军尚使配守邺复攻谭于平原配献书于谭谭得书怅然既劫于郭图遂战不解曹操进攻邺生获配配意气壮烈终无挠辞乃杀之】
