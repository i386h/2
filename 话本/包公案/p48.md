<!-- { "loadSidebar": true } -->
　　一日，包公钦奉仁宗天子按临访察，乃至其家拜谒，观见汪氏脸带桃花之色，不信其有守节之操，乃访亲邻问之，审得只养有一猴。包公即唤张龙、赵虎，直往汪氏之家，将雄猴拘锁于府堂庭柱之上，约十余日。街坊人等俱不晓其故。次日包公唤张龙、赵虎，吩咐前往汪氏之家，请汪氏诣府堂来见包公。又吩咐，若汪氏到府堂之时，汝可将雄猴放锁，看他如何行事。二人各听吩咐而去。不多时间，张龙唤得汪氏到府堂跪下。赵虎即便将雄猴放锁。只见那猴见汪氏来到，喜不自胜，就将汪氏搂抱，裂衣行事。包公见了大怒，骂道：“你这淫泼妇，守得好节！缘何与异类为偶？”遂即唤张龙、赵虎，将坊牌拆倒，复将汪氏家产籍没于官。汪氏自思，只因看搬演《西厢》故事，错了念头，可惜前功尽废，羞愧难藏，回家自缢身死。此亦可以为守节不终者之戒。
　　第三回 访察除妖狐之怪
　　断云： 
　　张明为客到东京，好色心邪惹怪精。
　　包公除斩妖狐后，自是人间得太平。
　　话说仁宗宝元年间，包公在东京之日，适属县有姓张名明字晦之者，年二十岁，美姿容，善赋诗，尚未娶有室也。因在家安闲无事，父母命其收拾资本，出外为商。偶到东京而回，未及至家，泊船于岸。是夜月明如昼，明不能寐，披襟闲行，遂吟一绝云：荇带浦芽望欲迷，白鸥来往傍人飞。
　　水边苔石青青色，明月芦花满钓矶。
　　当日张明吟罢，俄然见一美人，望月而拜。拜罢，遂吟诗一首云：拜月下高堂，满身风露凉。
　　曲栏人语静，银鸭自焚香。
　　又曰：昨宵拜月月似镰，今宵拜月月如弦。
　　直须拜得月满轮，应与嫦娥得相见。
　　嫦娥孤凄妾亦孤，桂花凉影堕冰壶。
　　年年空习羽衣曲，不省三更再遇无。
　　美人吟毕，张明悦其美貌，遂趋前问日：“娘子何如而拜月也？”美人笑而答曰：“妾见物类尚且成双，吟此拜月之诗，意欲得一佳婿耳。”明曰：“娘子所愿何如？”美人曰：“妾意得婿如君，则妾之愿足矣，岂有外慕之心乎？”明见美人所言投机，遂乃喜不自胜，言曰：“世之姻缘有难遇而易合者，今宵是也。娘子若不弃，当与娘子偕至予舟同饮合卺之酒，可乎？”美人见明言此，全无难色，欣然与其登舟，相与对月而酌。既而与张明交会，极尽欢娱之美。次日明促舟回家，同美人拜见父母宗族。问张明何处得此美人，明答以娶某处良家之女。
　　美人自入明家，勤纺织，缝衣裳，事舅姑。处宗族以睦，接邻里以和，待奴仆以恕，交妯娌以义，上下内外，皆得欢心，咸称其得贤内助焉。时包公因革猴节妇坊牌，案临属县，偶见其家有黑气冲天而起。包公即唤左右停止其处，请其宅左右问其故。包公曰：“此间有妖气，吾当往除之。”众皆骇异。
　　先是美人泣谓明曰：“三日后大难已迫，妾必死矣。”明惊问其故，美人蔽而不言，惟曰：“君不忘妾情，此诚意外之望也。”凡四日而包公倏到，伏剑登门，观者罢市，美人惊愕失措，将欲趋避。包公以照魔镜略照，知其为狐，遂乃大叱之曰：“妖狐安往！”美人俯于地，泣吟一律曰：一自当年假虎威，山中百兽莫能欺。
　　听水潇潇玄冬冱，走野茫茫黑夜啼。
　　千岁变时成美女，五更啼处学婴儿。
　　方今圣主无为治，九尾呈样定有期。
　　美女吟毕，包公判曰：“汝乃异类，何得迷人？”即令李虎挥剑斩之，乃一狐耳。复唤张明问其来历。张明即以因商于外，泊舟得之前言说了。包公曰：“此妖孽如此，若非吾到此除之，则尔亦不免耗散其精神矣。”张明再拜，致谢包公之神明莫及。而明后遂无恙而终。此可以为心邪好色者之戒矣！
　　第四回 止狄青家之花妖
　　断云： 
　　康定年余花作精，岂知狄将被昏迷。
　　若非包相亲待诏，怎得驱气入壁中。
　　话说总兵狄青，同杨文广征南蛮，振旅之日，舟次绥德官河，天已暝矣。狄青独坐舟中，扣舷而歌。忽见一女子溯流啼哭而来，连呼救人者三。狄青急命军士救之。视其颜貌非常，恳问其故。女泣曰：“妾姓梅，名芳华，原许张参政之家。近年伊家凌替，父母厌其贫穷，逼妾改嫁他氏。妾苦不从，父母怒妾，终朝迫抑，不有存生，故此捐生赴水而死，幸蒙相公搭救，此盖生死而肉骨也。”狄青诘之曰：“汝欲归宁乎？将为吾之侧室乎？”女曰：“归宁非所望也。既蒙不弃，愿为相公箕帚妾耳。”狄青闻言大悦，易以新衣，带回公署。然梅芳华之在狄府也，以至恭事大人，以至诚待媵妾；处僮仆以恩，延宾客以礼。凡公私筵宴，大小饔飧中馈之事，悉以任之，无不中节。狄青甚宠爱之，日亲幸用事。内外闻名，咸欲一观。或王孙公子、达官贵人至其府者，狄青皆令出见。梅芳华初无难色，礼貌自如。
　　一日，乃是年冬，值西夏作反，仁宗天子传旨令狄青总兵前往征之。包公领天子之命，往至其家。狄青设宴款待包公。
　　青欲夸耀于包公，令芳华盛服出见。芳华有难色，不肯出见，青固命之亦不从。侍婢催促者相连于道，芳华终不肯出。包公辞归，狄青大感惭愧，自往召之，芳华亦不肯行。青怒曰：“汝于王孙公子、达官贵士所见多矣，何至于包公而不肯一见耶？”芳华泣而不言。青，武人也，怒甚，拔剑将欲砍之。芳华入人壁中言曰：“窃闻邪不能胜正，伪不能乱真，妾非世人，乃梅花之妖，偶窃日月之精华，故成人类于大块。今知包公乃栋梁之才，社稷之器，正人君子，神人所钦，妾安敢见之。独不闻武三思爱妾不见狄梁公之事乎？妾今于此永别矣！”言毕遂吟诗一首曰：老干槎牙傍水涯，年年先占百花魁。
　　冰消得暖知春早，雪色凌寒破腊开。
　　疏影夜随明月转，暗香时逐好风来。
　　到头结实归廊庙，始信调羹有大材。
　　第五回 辨心如金石之冤
　　断云： 
　　才子佳人德性良，愿谐婚偶振纲常。
　　贪官图贿行私曲，致令命损实堪伤。
　　话说仁宗康定年间，有一南属县，有庠生李彦秀，小字玉郎。年方二十岁，为人俊雅，赋性温良，学问才艺冠绝一学。
　　其学舍之后有高楼一所，匾曰：会景楼。登之者，远观则四面江山，近观则一城坊市，举目皆尽。圃墙、邻居、小巷皆官妓所居焉。彦秀凡过夏月，则读书于楼上。
　　一日，新秋雨霁，墙外歌咽之音，丝竹之韵，为轻风递送，断续悠扬。彦秀不胜清兴，遂约同侪饮于楼上。一友忽然笑曰：“正所谓但闻其声，不见其形。”谓彦秀曰：“若见其形，则不赏其声，反不清矣。”众皆称其确论。一友曰：“此论反复趣深，真佳作也，各当有赋。如诗不成，甘罚金谷酒数。”于是彦秀先吟诗曰：
　　凉飚淅沥天雁起，窗蕉雨歇清声止。
　　灏气乘风扫净室，炎蒸忽入秋光里。
　　闲登快阁一凭栏，江山浩渺双眸宽。
　　俯临坊市人寰小，仰攀牛斗天风寒。
　　暂存视听一凝思，潇潇一派仙音至。
　　弦繁管急杂商宫，声回调歇迷腔子。 
　　独坐无言心自评，不是寻常风月情。
　　初疑天籁一檐马，又似秋高和漏打。
　　碎击冰壶向日倾，乱箭琉璃斗风洒。
　　狂生对此襟一开，邀友分题共举杯。
　　莫如巫山云雨隔，清歌时度人间来。
　　俏者闻声情已见，村者相逢若相恋。
　　村俏由来趣不同，岂在闻声与见面。
　　彦秀吟毕，众友正传玩之间。忽膳夫走来报曰：“正堂先生来也。”彦秀急将其诗怀于袖中，整衣迎先生登楼，续坐而饮。彦秀以诸友推其吟诗在袖，惟恐先生见，玉郎推更衣将诗稿搡捻成团，投出墙角，复回席中坐饮，至暮而散。
　　不意投诗之处，乃角妓张妪居住之所也。妪只生一女，年一十七岁，名丽容。生得眉如漆黛，口似朱红，又名翠眉娘，聪明乖巧，不但乐工、女工，至于书画诗文，冠绝时辈，真一郡之国色也。然留心伉俪，不染风尘，人或挥金至百，而不能一睹其面。家后构一小楼，与会景楼相对，匾曰：对景楼。乃丽容什闹之所也。当下李彦秀投诗稿之时，适丽容正坐对景楼上，忽见丢下纸团，遂命丫头拾取观之，且惊且羡，颠倒歌咏曰：“此诗必是李玉郎所作无疑也。况彼尚未议婚，妾且亦未行嫁，天若见怜，吾愿谐矣。”
　　至次日，遂用白绫一方，逐韵和其上，复从原处投回。适彦秀经其处而得之，且读且笑曰：“吾闻名妓有张翠眉者，操志不常，才貌异众，吾心每日期之，未有其便，今观其写作，必然是也。”即观其诗曰：
　　新凉睡美慵晨起，邻家夜饮歌初止。
　　起来无力近妆台，一朵芙蓉冰镜里。
　　重重花影上雕栏，体瘦更嫌舞袖宽。
　　闲觅晓蛩芳砌下，金莲似去碧笞寒。
　　太湖独倚含幽思，玉团忽郝从天至。
　　龙蛇飞动泼烟云，篇篇尽是相思字。
　　颠来倒去用心评，方信多情识有情。
　　不是玉郎密传契，他人怎有这般清？
　　自小门前无系马，梨花夜雨何曾打？
　　一任渔舟泛武陵，落红肯向东流洒？
　　半方绫帕卷还开，留取当年捧玉杯。
　　每见隔墙花影动，何时得见玉人来？
　　名实常闻如久见，姻缘未合心先恋。
　　诗情本自致幽情，人心料得如人面。
　　彦秀阅毕，遂登太湖石而望之。正值丽容独坐于对景楼上，彼此一见，魂志飘荡。彦秀曰：“观卿仪范，莫非张翠眉乎？”
　　丽容微笑而答曰：“然。适妾以蒙佳作，知君为李玉郎无疑也。”二人相见大笑。丽容曰：“妾久闻君之才行，多择伉俪，然而百无一成，其故何也？”彦秀曰：“若有如卿之才貌者，又何敢言择乎？”遂乃各述其心事，对天誓为夫妇而别。
　　彦秀归家告于父母，父母曰：“彼娟家也，然以改节为尚，终不可入士夫之门，亦不可以奉先嗣后哉。”遂不见允。彦秀转托于亲知于父母处百方推道，终不容诺。将及一年，而彦秀学业顿废，精神渐耗，忘餐失寝，如醉如痴。而张丽容亦为之憔悴，誓死决不他适。其父亦不得已，遂即遣媒具礼，至丽容家行聘。
　　事将有期，适有本省参政名周宪者，任满赴京。时王右丞相独秉大权，凡官之任满者，必白金万两为献，若少不及，则痛遭黜退。然周宪居官九载，罄囊合凑，十不及一。计无所出，谋诸佐吏。吏曰：“王右相货财山积，其心已厌，所重者，女子及珍玩之物耳。若于各府选买才色官妓一二人，不过数百白金，加以装饰，又不过数百，若得而献之，强如白金万两。
