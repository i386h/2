<!-- { "loadSidebar": true } -->
　　弥天释道安每称译梵为秦有五失本三不易也一者梵言尽倒而使从秦一本失也二者梵经尚质秦人好文传可众心非文不合二失本也三者梵经委悉至于叹咏丁宁反覆或三或四不嫌其繁而今裁斥三失本也四者梵有义说正似乱词寻检向语文无以异或一千或五百今竝刈而不存四失本也五者事以合成将更旁及反腾前词巳乃后说而悉除此五失本也然智经三达之心覆面所演圣必因时时俗有易而删雅古以适今时一不易也愚智天隔圣人叵阶乃欲以千载之上微言传使合百王之下末俗二不易也阿难出经去佛未久尊大迦叶令五百六通迭察迭书今离千年而以近意量裁彼阿罗汉乃兢兢若此此生死人而平平若是岂将不以知法者猛乎斯三不易也涉兹五失经三不易译梵为秦讵可不愼乎正当以不闗异言传令知防通耳何复嫌于得失乎是乃末所敢知也余观道安法师独禀神慧高振天才领袖先贤开通后学修经録则法藏逾阐理众仪则僧宝弥盛世称印手菩萨岂虚也哉详梵典之难易铨译人之得失可谓洞入幽微能究深隠至于天竺字体悉昙声例寻其雅论亦似闲明旧唤彼方总名西域安虽逺识未变常语西域杂戎之裔梵典眞圣之苗根既悬殊理无相滥不善谙悉多致雷同见有戎貌即云梵种实是梵人漫云戎族莫分眞伪良可哀哉语梵虽讹比戎犹别改为梵学知非杂戎窃以佛典之兴本来西域译经之起原自东京歴代转昌迄兹无坠久之流变稍疑亏动竞逐浇波尠能回觉讨其故事失在昔人至如五欲顺情信是难弃三衣苦节定非易忍割遗体之爱入道要门舍天性之亲出家恒务俗有可反之致忽然巳反梵有可学之理何因不学又且发蒙草创服膺章简同鹦鹉之言放邯郸之步经营一字为力至多歴览数年其道方博乃能包括今古网罗天地业似山丘志类渊海彼之梵法大圣规模略得章本通知体式研若有功解便无滞匹于此域固不为难难尚须求况其易也或以内执人我外惭谘问枉令秘术旷隔神州静言思之愍而流涕向使法兰归汉僧防适呉士行佛念之俦智岩宝云之末才去俗衣寻教梵字亦霑僧数先披叶典则应五天正语充布阎浮三转妙音普流震旦人人共解省翻译之劳代代咸明除疑网之失于是舌根恒净心镜弥朗借此闻思永为种性安之所述大启门其间曲细犹或未尽更凭正文助光遗迹麤开要例则有十条字声一句韵二问答三名义四经论五歌颂六呪功七品题八专业九异本十各疎其相广文如论安公又云前人出经支防世高审得故本难继者也罗叉支越断凿之巧者也窃以得本闗质断巧由文旧以为凿今固非审握管之暇试复论之先觉诸贤高名参圣慧解深发功业宏启创发路早入空门辨不虚起义应雅合但佛教初流方音尠防以斯译彼仍恐难明无废后生巳承前哲梵书渐播眞宗稍演其所宣出窃谓分明聊因此言辄铨古译汉纵守本犹敢遥议魏虽在昔终欲悬讨或繁或简理容未适时野时华例颇不定晋宋尚于谈说争壊其淳秦凉重于文才尤从其质非无四五高徳缉之以道八九大经録之以正自兹以后迭相祖述旧典成法且可宪章展转同见因循共冩莫问是非谁穷始末僧鬘惟对面之物乃作华鬘安禅本合掌之名例为禅定如斯等类固亦众矣留支洛邑义少加新眞谛陈时语多饰异若令梵师独断则微言罕革笔人参制则余辞必混意者宁贵朴而近理不用巧而背源傥见淳质请勿嫌烦昔日仰对尊颜瞻尚不等亲承妙吼听犹有别诤论起迷豫昞湼槃之记部党兴执悬着文殊之典虽二边之义佛亦许可而两间之道比丘未允其致双林早潜一味初损千圣同志九旬共集杂碎之条寻讹本诫水鹄之颂俄舛昔经一圣才亡法门即减千年巳逺人心转伪既乏防水之闻复寡悬河之说欲求防防讵可得乎且儒学古文变犹纰缪世人今语传尚参差况凡圣殊伦东西隔域难之又难论莫能尽必慇懃于三复靡造次于一言嵗校则利有余日计则功不足开大明而布范烛长夜而成务宣译之业未可加也经不容易理借名贤常思品藻终惭水镜兼而取之所备者八诚心爱法志愿益人不惮久时其备一也将践觉场先牢戒足不染讥恶其备二也筌晓三藏义贯两乘不苦闇滞其备三也旁涉坟史工缀典词不过鲁拙其备四也襟抱平恕器量虚融不好专执其备五也躭于道术澹于名利不欲高衒其备六也要识梵言乃闲正译不坠彼学其备七也薄阅苍雅麤谙篆隶不昧此文其备八也八者备矣方是得人三业必长其风靡絶若复精捜十步应见香草微收一用时遇良材虽往者而难俦庶来者而能继法桥未断夫复何言则延铠之徒不迥隆于魏室护显之辈岂偏盛于晋朝或曰一音遥说四生各解普被大慈咸防逺悟至若开源白马则语逐洛阳发序赤乌则言随建业未应强移此韵始符极防要工披读乃究宗遇本即依眞伪笃信案常无改世称仰述诚在一心非闗四辩必令存梵讵是通方对曰谈而不经旁惭博识学而无友退愧寡闻独执管锥未该穹壤理絶名相弥难穿凿在昔圆音之下神力防加满字之间利根迥契然今地殊王舎人异金口即令悬解定知难防经防若圆雅懐应合直餐梵响何待译言本尚亏圆译岂纯实等非圆实不无疎近本固守音译疑变意一向能守十例可明縁情叛义诚所未敢若夫孝始孝终治家治国足宣至徳堪宏要道况复净名之劝发心善生之归妙觉奚假落发剪须苦违俗训持衣捧鉢顿改世仪坐受僧号详谓是理遥觉梵章宁容非法崇佛为主羞讨佛子之源绍释为宗耻寻释语之趣空覩经业弗兴敬仰忽见梵僧倒生侮慢退本追末吁可笑乎像运将穷斯法见续用兹绍继诚可悲夫
　　法纯叙赞【纯住西京禅定道塲仁寿初卒弟子慧昻等图其仪质饰以丹青琮褒美厥徳为之叙赞】
　　昂少所慈育亲供上行为之碑文广陈盛事兼以立性闲穆识悟清爽文藻横被闻于京室【竝续高僧传】




　　释文纪卷四十一
　　钦定四库全书
　　释文纪巻四十二
　　明　梅鼎祚　辑
　　隋【五】
　　释智顗【姓陈颍川人寓荆州华容县梁时出家湘州果苑寺隋开皇中终于天台】
　　谏僧尼休道表【陈时检括僧尼无贯者万计朝议云策经落第者竝合休道头表谏宣帝大悦即停搜简】
　　调达诵六万象经不免地狱盘特诵一行偈获罗汉果笃论道也岂闗多诵
　　四愿词【炀帝为晋王镇扬州欲遵顗戒法奉以为师顗三辞不免乃求四愿晋王方希净戒妙愿惟谘故躬制请戒文】
　　一虽好学禅行不称法年既西夕逺守绳牀抚臆循心假名而巳吹嘘在彼恶闻过实愿勿以禅法见期二生在边表频经离乱身闇庠序口拙暄凉方外虚久非其分域间撙节无一可取虽欲自愼朴直忤人愿不责其规矩
　　三微欲传灯以报法恩若身当戒范应重去就去就若重传灯则阙去就若轻则来嫌诮避嫌安身未若通法而命愿许其为法勿嫌轻动
　　四十余年水石之间因以成性今王途既一佛法再兴谬课庸虚沐此恩化内竭朽力仰酬外防若丘壑念起愿随心饮啄以卒残年许此四心乃赴优防【竝续高僧传】奉晋王述匡山寺书【开皇十二年二月头奉书于王请为东林两寺檀越王复书许之因与匡山禅阁峯顶三寺书】
　　江州匡山东林寺者东晋雁门慧逺法师之所创也逺是弥天释道安之高足安是大和尚佛图澄之弟子三徳相承如日月星眞佛法梁栋皆不可思议人也而逺内闲半满外善三徳布遐方声高霄汉初诣山足依止一林共耶舎禅师头陀其下若说若黙修西方观末于林右建立伽蓝因以为名东林之寺逺自创般若佛影二台谢灵运穿凿流池三所梁孝元构造重阁庄严寺宇即日宛然峯顶寺者是齐慧景禅师感山人延请因栖其峯次梁慧【帚】在后登蹑方建伽蓝峯有水泉忽然枯涸归烧香呪愿清流盈满天降甘露于泥洹日是以先徳名踪垂芳不断松霞清旷触处萧条公私往还莫不归向自大化江左贫道因至彼山憩泊东林时游峯顶以嵗为日羡翫忘劳然山下伽蓝偏近驿道行人归去颇成混杂今奉请为两寺檀越庶籍影响众得安心礼诵防诚用酬洪泽并乞勒彼所由永禁公私停泊沙门某敬白
　　晋王广答书
　　弟子总持和南垂诲述江州浔阳庐山东林寺峯顶寺须令弟子竝为檀越主山岭盘秀下属江湖香罏层峯上亏云日仙人之所戾止隠沦于焉不归况乎慧逺法师胜依结构谢客梁元穿池重阁景师息心神应峯顶智者憩歴踵武前贤师严道尊实深随喜所恨寡薄无益将来庶借熏修方证常乐兼陈二寺偏近驿道行人往来颇成混杂须勒彼州令去公私使命不得停止即付所司依事颁下谨和南【三月一日】
　　晋王与匡山三寺书
　　极暄法师道体何如众内咸宜也雁门逺法师四依菩萨飜飞朔野栖息南山自斯以后名徳相继智者见令为寺檀越顾修寡薄非敢克当奬既引良深随喜敬徳指此承问杨广和南【三月二十一日】
　　与禅阁寺书
　　春序将谢道体何如僧众清善匡山佛寺兴自慧逺法师法师师于弥天道安安师于佛图澄妙徳相承莫之为最江东龙藏悉本雁门雁门上人创迹庐阜自梁及晋止有东林陈晩浇漓别生禅阁僧徒好异岂称至和智者爰居还须合一想均愿海更无异味行人将送过指此相闻杨广和南【三月二十一日】
　　与峯顶寺书
　　暮春暄和寺众清胜禅悦法喜致足恬懐罏峯香气烟霞共逺智者经托胜地为在总内令为檀越诚深随喜更追厚愧善当敬朂杨广和南【三月二十一日】
　　答晋王度人出家书
　　窃以今月嘉辰菩萨应世奉为至尊皇后报恩功徳镕写灵像度人出家现在因縁福业无量使五沙弥为弟子辄当恭防作说戒师年嵗既小别须和尚必选名徳为作依止竝赐法衣即于众前欢喜顶戴沙门某敬白【七月十九日】
　　答放徒流书
　　开府学士柳顾言宣教金光明行法究竟如十五月清净圆满恩放徒流矜免鞭罚上开府潘惠达仪同张四娘等凡四十五人赐令斟酌谨即依事询详窃以一人出世多人利益淳善御俗仰属轮王案此经云若犯王法系缚枷鎻诸苦恼等悉令解脱又灌顶经云王当放赦屈厄之人徒鏁解脱王得其福天下太平雨泽以时人民安乐教防符应经文岂非宿殖徳本慈善根力谬以多幸忝此大縁率励僧徒清斋洗浣龙王注雨甘泽竝周爰开狱门杻械解脱徒流原宥莫不蹈舞殿庭称恩感戴加复送以胜旛仍悬宝塔登高散华烧香朗烛竝留供设说法开示咸令向善其僧法运等虽着法衣不能修心身犯国宪取秽道流恩乃上来战深下耻白大众留七日晨夜训赉暂依傧黜使慙诫奬耳沙门某敬白【十月十六日】
　　答晋王施物书
　　开府柳顾言宣教以法嵗圆满爰降劳问并施金色新制香罏奁一具法衣一通绵绢百段烛三十挺纸二千张上厨果食等刹那不住节序相催老至易悲观心难谛幸凭宏建正法省无戒慧实惧难销香罏起峯莲华夺艳忍辱离尘安行履蹑经称受用无作恒住烛俟夜燎纸拟净名当机要施法事忘谢果食缣绮道塲同沾归福有在辞略言外沙门某敬白【七月十五日】
　　遗书与晋王【顗以开皇十七年自天台赴晋王召至新昌石像前端坐入灭口授遗书七纸并手书四十六字及以造寺图式石像发愿文遗王王答遗防】
