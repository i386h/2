<!-- { "loadSidebar": true } -->
　　至正五年龙集乙酉夏六月吉廉访佥事赵公承僖分巡吴中至则首谒范文正公祠下拜瞻庙貌起敬起慕作而言曰文正公以徳以功既无忝伊傅之为辅相以学以识则有功于洙泗道统之传故其具文武全才出将则安边却敌入相则尊主庇民其先忧后乐与先知觉觉后知觉者何以异岂非圣之任者乎其平生论諌直道正言剀切人主至上百官图诋宰执为张禹触犯盛怒虽坐摧抑曾弗少阻讵不犹木从绳则正而欲后之克圣者乎当时天下郡县未尝皆置学公至吴首以已地建学故学校徧天下者自公始识泰山孙明复于贫贱中授以春秋遂大明圣道于时延安定胡公入为太学师而河南二程子实遇奬拔其后横渠张子以盛气自负公折之而授以中庸卒之闗陜之教与伊洛相表里盖自六经湮晦圣人之道不传为治者贸贸焉罔知适从以至于公而后开学校隆师儒造就士类作成忠义之风以致道统之传则夫公之学识于名教岂小补哉公之薨也所在庙食一以忠烈锡名顾兹中吴公父母之邦所宜大建祠庙万世血食如之何而仅享之于私第况今国朝崇徳报功在在有书院以祠先贤岂有丰功伟徳正学卓识如文正公而书院莫之建则是缺典岂有大于此者乎公八世孙文英具辞于赵公以为先公之功徳学识诚如公所言顾惟范宗仰食于义廪食指几千余使建书院则官除山长有山长则有廪稍之奉矣今藐焉义廪不自给使但建书院以祀公愼选族人之贤者充主奉祠足矣官除山长则乞免焉于是公从其言时总管古燕吴侯秉彛闻公之所建明即叙公所书请于行省上之中书议有关世道且不设教官而以居嫡者世主祠而行教于事便由是二公商出公帑羡余命工益址而崇制既宏且固甫完属元祐记之祐以蕞尔肤谫乌敢厠一喙于大贤之门虽然公之功徳学识宪佥公知而言之则凡天下之士皆知道之也知其人而不思效之可乎子朱子谓人之立志必当以公自期待况游于公之门乎况郡人乎若然庶于公可无负所谓尚友者此也元祐言不腆谨用复诸宪佥公俾书之石焉遂昌郑元祐撰




　　吴都文粹续集巻十三
　　钦定四库全书
　　吴都文粹续集巻十四　　　明　钱谷　撰祠庙
　　文正公祠记　　　　　　　徐琰
　　至元壬辰予奉命亷访浙西莅吴中是为文正范公之乡尊贤励俗政所当先既仰慕其余烈奬进其后人仲秋次丁有司以故事告将舎菜于公祠舎予肃然偕僚吏拜祠下与观盛典是日成礼访义庄登岁寒堂家园之碑巍然独存祠在其左门堂寝室严整合度盖宋郡守潜公所建牲牢器币则拨田以给之俾公子孙世守焉荐奠仪文皆当时所定意有所増广而不遂亦未暇有所记也一日主祠邦瑞踵予门求记且曰祠虽建于前代礼实存于今日有一言而可以毋底荒坠者繄我公之灵实永赖之予固辞弗获移治钱塘再歳徴践言益勤谨按释奠必有合也有国故则否説者谓如唐虞有防夷周有周公鲁有孔子则各自奠之近世则通祀孔子向微通祀公独非故有之防夷乎而石守道庆厯之诗固巳指公辈为防卨矣又按乡先生殁而祭于社社稷民以生先师民所以生师法公独不祭于乡乎矧公为政所去见思庆邓数州之民往往生祠画像既殁后祠于长白于海堰于睢阳于广德于鄱阳公苏人也郡学以建学祠公天平山先垄僧寺旧有祠然稽协古典必专祠于此而后惬于人心夫亦何为而然耶致至之志动物之诚放诸四海则虽百世而下闻者莫不兴起也是岂区区富贵利达以炫耀于须臾者可同年而语哉昔宋人定五代军镇之乱以儒立国儒而见用者何限以公而不得相其君展其忧天下致太平之畧彼一时也非可为之时乎自其入馆阁为谏官谏则必黜黜而益谏陈善闭邪宁以身蹈不测而不悔非直以言语侍从为职也故虽当路不容委之边镇才兼文武适受主知正巳而不求人相与解仇戮力卒臣夏人以安中土为所当为一以自信其屡为守帅又岂寻常多议论少事功者哉晩参大政请仿周官六职分任辅相渐复古制开陈未终权幸惎闲不得安于朝廷之上虽其国家盛衰由此而分而君子小人迭为胜负尝使人踌躇鉴戒而未巳也呜呼尚论其世不知其人可乎或以为王佐或以为杰出要其平生则以为有德者又公光明俊伟之本原欤畱心圣贤毅力行汉唐人材鲜克进于是矣初公买田以赡其族而族滋大立塾以教其人而子孙类份份焉遭圣明仁恕恤其科徭祭前古忠烈比有事于公源深流长天佑善人于公盖无爽者昔晁仲约之款贼完城公不肯加诛文忠富公服其絶识蔡确诗狱公之子忠宣公谓责之太重元祐诸贤亦以自悔即其存至公全大体世之研几成务不当如是邪人有古今道有显晦瞻相仪刑是岂一家一乡所得私者逺惟耉成人宅心知训而予也曾何足以发之至元三十一年正月廿日中奉大夫江南浙西道肃政亷访使徐琰撰朝列大夫治书侍郎御史行御史台事李处巽书并篆额
　　范文正公祠堂重修记　　　　张益
　　肆惟我国家敦崇教化尊尚儒贤其于前代良臣谊弼功德及人而庙祀于郡邑者必命守臣严祀事葺祠宇示劝之意不既深乎顾在守臣之贤乃克视此为重而尽心焉苏郡实宋太师魏国文正公范公桑梓之里而其先垄义庄义宅义田义学咸在故公之祠堂久建于此事详旧刻西江况侯伯律以奉政大夫礼部郎中奉勅来守兹郡政敷民安百废并举尝有事于祠下顾瞻栋宇有圯挠者因喟然曰兹责在我弗急所图曷称上意即请于朝用加修治于是卜日鸠工度材筑基撤旧易新拓小以大为祠堂前后各五楹后以奉公神像前置累朝碑刻东西有廊庑东祠宋郡守潜公咸淳中始建是祠者也堂东偏为书院构用旧材以其尚坚好也院亦有堂前后各三楹揭以忠厚旧扁东西有庑斋宿阅牲旁及庖湢莫不有所西偏为范氏家庙岁寒堂者子孙岁祀公父子于其中外为门屋三闲亦仍以文正书院旧额揭之垣墉周缭规制宏壮视昔有加凡所用度一皆出粟之羡贮于官者经始于宣德甲寅六月三日毕工于九月十日沉侯谨率寮属暨学官诸生合范氏子孙以落其成主奉元理及提管希宾爰与族人谋曰祠宇再新既赖郡守盍砻镌辞用着不忘遂以属予予忝为公郡人于斯盛事在所当述故不敢辞以芜陋惟公闲气所生心与学术俱正毅然有为于世奈何周旋中外政府方登谗慝巳构虽其才不尽展乃若功德之及人者尚多节义足以厉俗进退绰绰非古之所谓大臣者何能与于此乎当时使能尽用必将成就大业以济天下此盖君子所深惜也然而公之自立于天地闲者百世不泯祠当百世愈新况侯为郡贤守克承上意亟致修治宜乎在郡多善政也诗云伐柯伐柯其则不逺斯之谓欤故余特为之书
　　重建范文正公祠堂记　　　　徐有贞
　　宋有天下三百载视汉唐疆域之广不及而人才之盛过之此宋之所以为宋者也盖自太祖而后十有五君君德莫盛于仁宗前后辅政之臣几百数十人人才亦莫盛于仁宗之朝就仁宗朝之人才论之盖莫盛于范文正公公之为人刚大清纯天资忠孝而为学得圣贤之心庶乎所谓极高明而道中庸者故其为臣表里一诚始终一正而文武经纬备焉公事仁宗自秘阁登谏垣出入侍从守郡帅边多所涉厯而不得久处于朝及参大政方将及时复古权幸闲之曾不期月而去凡所建明旋亦更革公之所存十不施其四五然而勳业德望之盛视彼久于其位者犹倍蓰焉使其久且尽施则宋之为宋当有不止于是者矣甚矣直道之难行也有君如仁宗有臣如文正公其犹若此此有志于世者所深惜也公之同时名臣莫如韩魏公富郑公魏公于公毎事推重而郑公因事感叹至拟公于圣异时大儒莫如朱文公文公谓公杰出之才为天下第一流而吴澂氏亦谓公为百代殊絶人物之数公者岂无所见而言哉是以后之君子闻风而起者未尝不称公之为盛也凡公所尝过化之地皆有祠吴中公之故乡而文正书院故义庄也其祀事自宋元国朝列于常典春秋享之而其祠宇因故岁寒堂为之屡毁屡葺规制未宏乃者今大司冦万安刘公孜以都宪奉玺书巡抚南圻而临是邦因谒公祠顾瞻兴怀爰谘所司撤旧为新辟而宏焉协议以赞其图者前郡守黄岩林侯一鹗今郡守璚台邢侯克寛承命以董其工者吴邑主簿南昌李荣也于是公之十二世孙主奉祠事从规来以记请有贞闻之君子之于道也其有所立也必有所宗也求乎今而不足则尚友乎古之人所谓世异而道同者也今夫都宪公之巡抚于斯也犹文正之经制于河东陜西也两郡侯之继守于斯亦犹文正之为治于苏润饶越也事文正之事也心文正之心也是亦文正而巳矣然则三君子之学于公岂非所谓世异而道同者欤有贞于公幸为乡之后学固尝寤寐乎公而思所企及者其能自己乎哉虽不文也愿执笔焉附名于三君子之后以庶几夫高山景行之意云成化二年岁次丙戌春三月朢日立石武功伯徐有贞记
　　范文正公祠　　　　　　　　高啓
　　开阁陈书对御筵共言天子得时贤才陪上相趋廷内遽抚豪羌出塞边松栢自依先垄庙稻禾犹满义庄田古来直道难终合何必深嗟庆厯年
　　同前　　　　　　　　　　　周南老
　　天平吴臣镇奕奕魏公祠灵气盛郁积庆源来逶迤防勲佐台辅威声镇羌陲庶几百年后忠烈表令仪岁祀具牲醴有司循典彛云仍荫垂裕永永惟钦只
　　同前　　　　　　　　　　王宾
　　逺忧人主近忧民心在安边肯顾身成就人才又多少中庸一语到今新
　　本朝春秋祀祝文
　　学冠天人才兼文武义敦九族名垂千古
　　范文正祠在义宅之东即文正书院也天平山忠烈庙盖公先祠也此则专祀公而诸子配焉宋咸淳十年知府潜説友奏建自元及今皆因之
　　韩蕲王庙记　　　　　　　　张习
