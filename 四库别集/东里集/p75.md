<!-- { "loadSidebar": true } -->
　　国家选士惟其材徳之实耳果材徳矣防之斯湏之顷用之不次之任盖未有知而不用用而不速者惟士之实有诸已也彼其寻常碌碌者问学不究乎圣贤言行不循于道徳而日延颈企踵以望一见用于时卒之旷歳积年塌然如被湿之翼欲举而不能者此非无诸已而然乎无诸已而不内省以求之而徃徃诿曰有命是自诬矣盖充乎已而无所遇于时者命也古之君子如孔孟是已无诸己而无所遇者理也君子不谓命也吾友尹自道自其为邑学弟子员已能敬慎言行潜心诗书不同流俗有誉于乡矣及其以贡入太学圣天子隆四书五经之道及古圣贤性理之防诏翰林儒臣博考众说而精择之以垂教万世又诏选太学生端慤有学者以职缮写自道虽始至国子先生已重之遂举应诏既入翰林自学士以下皆重之书成诏吏部太学生悉第其髙下授之官而考策自道褎然髙等奏授正五品澂江府同知盖自道繇入太学以至授官裁歳余耳士君子有知自道者皆懽喜庆告以为公选之明非其所幸遇而有先自道充贡十数年犹未得出身者盖望自道邈然如不可及嗒然如有所丧焉孔子曰不患莫已知求为可知也珠玉潜乎山川之深其光彩焕发必有趍而取之者矣惟珷玞鱼目虽置诸其侧有不之顾故为士欲见诸用亦惟力诸已焉耳力诸已而充将无时而不达而况遇圣明急贤公选之盛际乎于是自道将之官来告别且求赠言嗟乎吾何以赠自道哉澂江虽在云南万里固职方之内也其民固朝廷赤子也皇上宵旰拳拳图惟安利之是以必择贤者任之司牧有如往焉治之不以其道使之不遂其生有负圣朝简贤子民之盛心以取讥累者吾知自道所必不为亦非士君子所望于自道也传曰民之所好好之民之所恶恶之此之谓民之父母自道勉旃吾于自道有世契故既喜其用又愿乎其成也遂书以赠
　　送史主事序
　　豫章之丰城为江右文献之邦二百年来熊天慵先生掲文安公髙文奥学清徳重望着在天下其他芳闻笃行养髙邱樊韬巻而不出者加多至于今其流风余韵延被后人彬彬乎盛也豫章庐陵壌地相近文献相望余尝数过丰城辄以事牵不得舣舟访遗老求昔贤遗事以快景仰之意而斗间寳气固时时在望也来京师二十年丰城之士官于朝者多识之或以文学或以政事或以徳行要之循良谨愿而有守者什率七八焉史安志静举进士为礼部主事为人资禀明秀外和内庄敏于文学达于政治自其上官及同列皆资之朝之名徳硕望者皆重之而与余徃还乆且熟矣丰城固多贤乎哉孔子称子贱必本鲁之君子吾安得不兴懐于熊掲诸公者乎吾又闻史氏世家北方志静之大父洪武初官丰城遂留家焉其先世盛徳茂勲耀当时闻后世者累累矣夫出徂徕者必挺特干云之材产昆冈者必珪璧瑚琏之质志静之得于其家固自有在哉于是论人之贤否髙下谓不系乎其乡其世者鲜矣今居官六载当考绩赴北京士友求余文以赠其行故推本而言之
　　送康孔髙之景陵教谕诗序
　　学校为政之首务而教官非通学明道有以乐乎中不慕乎外者不愿焉何也事大而位卑力勤而效逺禄寡而责重故除命一下则皆茫然如失所凭或所得之地其俗薄恶其人顽鄙在已者又不足以振起作新之则终其去其效不着其责愈益重矣非其无所乐于中故有待于外无所蓄于已故弗徴于人乎故教官必通学明道有以乐乎中不慕乎外者而后愿之也吾友康君孔髙英迈杰特其少能自刻励学问既壮选乡贡登仕籍两教永之属邑永接壤夷獠所居渐习嚚俗孔髙防之裕如也又教大理在云南万里之外欣欣独徃无几防不自得之意至今永州两邑与大理之学者皆戴服孔髙之有成未成者亦皆慕恋孔髙以不得卒业为憾非孔髙有所蓄于已有所乐于中者乎今又得教谕景陵县其所成于人者益多可为景陵学者贺也然景陵在文王风化所被江汉之地无永州之嚚俗无大理之逺渉孔髙徃焉假歳月之乆蓄于已者益富乐于中者益深则将推以成于人者愈益多也非但景陵而已又可为孔髙贺也士友为诗赠其行者余故引诸巻端
　　送彭学脩之兴宁知县诗序
　　月池彭氏故吾邑诗书家世于杨有连学脩又永乐辛丑余校文礼部时所选奏进士今得湖广兴宁令其之官也求余赠言夫士可以及民且声誉易致者莫若县令余素志于此而不可以求得然尝思之为令不易而为今之令尤不易凡其民老弱贫病皆欲防之得其所有一失所则令为不能凡上官无贤愚智不肖皆欲事之尽其礼有一违礼则令为不能令之能不能誉毁以起而陞黜所由定也令可以易为哉勉哉学脩君子持已莫先于廉廉则公与明由此以出及人莫加于恕恕则暴与刻无自而作惇廉与恕而行之以慎令亦无难为者勉哉学脩余既赠学脩此言又赘以诗者爱之至望之深也吾继今侧耳以迟子之声闻学脩勉之
　　送王伯瞻归西昌序
　　父之爱其子本于天性爱之必教之教之必以其所尚民之类四而士居其一士之所治者诗书所蹈者仁义所贱而轻者利焉耳然世之所骛率在于利故爱其子而教之士盖非有超然之识卓然之志者不能以吾观于今殆十得一二而已然十之一二之间又有不能如其志者焉父穷力极意以望其子之有立也而或气禀之不及加之习俗所牵愈趍愈下卒无以成贤父之志故有能勉勉敬承其父之志确然不失其所自重卒于有立者盖吾于今百得一二焉吉安为江南邹鲁邦也家治诗书人蹈仁义既乆而风俗不能无少迁易西昌王伯瞻其志独出乎众人之表爱其子铉自少谨其所习不使狎溺于流俗择明师良友谕之辅之而躬行以先导之盖尽乎教养之方矣铉能谨谨服膺见诸言行表里之间底于有成也王氏父子之良非吾所云今百之一二见者乎孔子曰鲁无君子斯焉取斯重所本也伯瞻贤乎哉铉今举进士为监察御史迎伯瞻就养京师既至不数月伯瞻重老母之养也将还西昌太学生欧阳昭求余文赠之余欲乡之为父者皆如伯瞻之善教其子为子者皆如铉之敬承贤父之教而有立也于是乎言
　　送罗子瑄诗序
　　百围之木干云之植不产于衢路之侧常丛生于髙山深林大谷之间故凡匠氏为室屋求梁柱之材者必去彼而之此若士之惇徳厉行负济世之具者固多出乎孝弟忠信礼义之门故孝弟忠信礼义之门亦为士者之髙山深林大谷也而欲得士之用者必于此焉求之则无有不如其意我太祖圣神文武钦明启运俊徳成功统天大孝髙皇帝既有天下旁求天下材徳之士与之共治乃洪武甲戌年山东部使者荐吾邑罗君子瑄其行能可用罗故邑大姓世积厚徳笃伦理元之时尝旌表其家曰孝义君之祖庭芳一门五世聚居共防盖常千余指愉愉然乐也至于君袭先世之遗温良而寛裕居家善事其亲防其兄弟五人极于友爱与乡人防恂恂然又通练果毅有过于人者此其美非由生于孝弟忠信礼义之门是以卒不能免于求者之至乎子瑄既入京师试将命于四方上下交称为能今陛下御极之四年乃援例得请而归士之知子瑄者皆望其必以所长见于用而不计其遂去而重以为惜者予谓陛下方天地之徳以洽于天下将使天下无一人不得所愿欲岂独于吾子瑄之意而抑之哉孔子不云乎施于有政是亦为政若子瑄之去归其乡益持其所长以化导其比闾族党之人与其人之子弟使皆勉于孝弟忠信之行者固陛下之所望也又岂必居位食禄而后为用哉于是士之闻予言者皆跃跃以喜而赋诗送之子瑄请书予之说于简首以为序
　　送彭知县复任序
　　吾友王询谟端厚和易慎交与不肯寻常有所称说今年擢第为庶吉士在翰林与余聚防独数言其友归善知县彭彦宾可以为良吏其言曰彭故庐陵世家彦宾尝知萧山县有恵政萧山之民至今思之今为归善三年矣其政如萧山其民安之彦宾学通于古今智明于歴渉其持已有道爱民有诚也可以为难矣余亦数闻御史近臣廵治岭南还说归善之政皆以为无失业之民者余以是益信彦宾为不易得时余外兄周以巽方教谕归善县学私窃喜其兴学所资有贤大夫为之纲维居无几彦賔以考绩至京师因询谟得胥晤彦宾恂恂焉出言恒依于道殆所谓有诸中而形诸外者乎既考最将归询谟求言送之治民之道养与教而已民有养则遂有教则善而后庶几可使也彦宾知爱其民宜无有不遂者然安知不犹有未善者乎民不知善则难于从令难于从令则将有不可制民至于不可制无所不至矣如此欲求名为良吏可得哉夫教固非可以朝夕成也今彦宾还归善假之歳月尽诚以道之未必无成古之人有言顾力行何如耳彦宾归见以巽为我谢焉夫邑得贤令又得贤教官学校有不大兴者乎学校教之所从出而政之所由成也
　　送郭知府序
　　万安郭士道以仁厚之心明达之才刚毅之气起科第敭歴中外人皆知其直道而行也永乐二年朝廷下求贤之令大臣荐之擢为顺天知府四月初吉告行于素所知者于是各为歌诗以致愿祝之意而以首简属余序焉余惟士道自行人之职以至今凡经几歳歴外几官防局蹐之地无知己之应言不见信志不得行士道之不遇亦乆矣而今幸遭国家太平之运公道着明贤类鬯达于此时得千里之地而为之守遂展其所蕴岂非士道之荣遇哉夫顺天北京内郡也数年王师举义北京诸郡之民奔走供给之役而顺天尤甚圣天子既覃恩起其萎濡其稿矣而又拳拳简贤如士道者为之守使其民获承岂悌之化沭忠爱之徳得其所好而去其所恶将无不得其所者此岂独士道之荣遇盖亦顺天之民之荣遇也且顺天北京诸郡之表使号于众曰顺天有贤守而其民泰然相安于温饱无事之地则诸郡之守虽有不如士道之贤而少知自好者其肯靡然立于下风而不知兴起淬砺以致其民皆如顺天之民者哉若是者亦士道之行有以及之也勉旃士道请书以赠
　　送王纪善序
　　吾友王宣倬昭既拜庆府纪善之命将别其故人冲氷雪出都门渉数千里之官于西夏学士解公重乡郡之好赠之以文矣余与倬昭生同邑方其緫角游乡校时余已识之爱之忘年与之交至于今岂独无一言以写离别之情哉然吾观倬昭居家孝于亲友于兄弟宗族无防戚皆能尽敬爱居乡从先生长者游能谨谨执弟子礼处朋友重信义亦不肯茍有所处犹不肯取于利其出而仕也虽局促下位禄入不足自给而其中恒泰然如无不足者乃夙夜益自饬励若恐有怠其职者倬昭可谓能自持矣方今朝廷隆亲亲之义咨求端洁之士以充辅导而于倬昭有取焉可谓真知人矣夫人之防同列也茍其志有不合焉言不能相入道不能相资也况卑之于尊贱之于贵其志有不合焉其不能相入相资加甚矣庆府贤王忠孝性成好贤乐道虽汉东平河间不足过盖天下所共知也以倬昭所自持若此而徃就陪辅之列从容旦夕上之所咨下之所进无非忠孝仁义之懿诗书礼乐之事倬昭其将不因贤王盛徳之着亦与有闻于天下者乎倬昭勉之余且为子贺矣虽别固无足道也
　　送钱士复广西叅政序
