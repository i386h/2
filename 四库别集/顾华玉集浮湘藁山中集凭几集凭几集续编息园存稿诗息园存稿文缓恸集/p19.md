<!-- { "loadSidebar": true } -->
　　南天九月披重褐可信寒生自水乡多病怕逢秋雨积小晴欣见暮山苍云迷巴国行来逺江涨呉田别后荒自理行藏还自笑接舆谁道是真狂
　　观湖二首
　　来为荆楚使爱览洞庭湖一水天髙下诸方地有无行舟随鸟尽飞阁带云孤忧乐平生志隂晴任尔殊七泽名何辨三湘水既同影揺坤轴动形凿楚疆空浩荡吞南徼平成赖禹功中流操楫者破浪慎长风
　　观洞庭张水军
　　楚南洞庭天下险冦盗不与潢池同干城颇设诸将在格鬬正赖三军雄秋髙日晴水如掌传令千艘出湖上画鹢分张羽士林青龙独拥中军帐旌旗照水云锦明鱼龙下伏不敢惊三步五步一齐止左哨右哨连行营健儿使船如使马变化风霆殊整暇须臾一舸逺飞回戯缚生俘献麾下船头将军红绣袍横弩坐射波间鼇两行金鼓震水府万夫大喝江云髙呉王余皇诚可嗟黄盖艨艟未足夸若将逺较昆明水定数威雄胜汉家
　　自大荆驿往平江
　　霜重林木踈日出山雾豁襜帷发荒馆鸣鸡乱相聒岂不惮险艰我职在咨度穷岩蔽白日幽隠难自达吏鲜拔薤能单羸困豪夺赤子堕眢井陫痛焉可遏拔剑淬清水为尔试一割
　　平江江邉马上作
　　信马防吟野水边水光人意静相怜祗今吹角归城府何似持竿入钓船
　　翠华岭
　　叠岭各殊状翠华云霭霏深溪鱼下见半壁鸟平飞磴路客行少野人生事防林峦虽满眼佳处亦逢稀
　　晓发有感
　　荒林昨夜试新霜晓起桑榆一半黄行子不知身是客白头犹自别家乡
　　浏阳山中
　　老来重作宦逰身车马空岩起路尘日出寒云犹恋岫地偏幽鸟不疑人行藏已被青山笑税敛空悲白屋贫安得简书无一事壤歌相伴葛天民
　　山行有感
　　草径縁山百折回霜台旌斾几人来可怜万丈幽岩外白日无光冻馁哀
　　漫兴
　　劳生浮世已苍顔习静空门又出闗身被朱衣慙再命手持黄纸歴千山林庐乞火征徒饭寺阁鸣钟宿鸟还莫怕尘缨无处濯半厓悬涧碧潺潺
　　喜山中幽槩
　　楚山秋色满熊轓涉涧攀岩不弹烦菊放那逢元亮酒竹深空爱辟疆园村墟尽理桑麻地老稚稀闻市井言鸡犬数声云雾里祗应风景是桃园
　　蕉溪岭
　　蕉岭何嵯峨峻极侵汉耸岩峦势崚嶒草树影防茸羊肠仄径回螺髻尖峯拥危讶天与摧突疑地俄肿曦轮仅平过星纬翻下拱罡风劲而冲防气蓊以壅循厓必蹲躬蹑级难举踵聫升贯行蚁疲卧缩僵蛹髙隼翮每抢健马息亦慂韩愈岂虚哀王尊乃真勇轻舆苦陟降牵掣资众捧虽谢脢腓劳屡动毛发竦昏黄履坦道虩虩抱余恐
　　解嘲
　　三千道路内台臣六十光隂旧逸民烟雾窟中行画障简书丛里布阳春身将许国那堪老性惯耕田岂厌贫寄向钟山猿鹤道暂时相逺莫相嗔
　　再过蕉溪岭往长沙
　　云梯石磴细盘旋人蚁成行上九天霜叶防林时五色岩泉飞涧只孤悬风烟百粤虚无里舟楫三湘指顾前追忆旧防惊鬓雪独余狂兴似当年
　　野饭
　　轻车度岭歇野饭趂墟烟半席小茅舎一杯幽涧泉民情懐使节露积喜丰年寳剑氷三尺豺狼尔莫前
　　入长沙
　　岩城鼓角拥储胥郡将横戈导隼旟汉国提封存万户楚骚哀怨起三闾清朝礼乐无荒逺内史巡行自古初衡岳动揺应愧尔召南歌咏正愁予
　　重到岳麓书院
　　不到书堂二十年浮湘迁客已华颠惟应岳麓山前树曽记哦诗曲水边
　　贾太传宅
　　汉文亦令主胡乃弃贤人本志茍非合多言徒累身贾生八九策绛灌固宜嗔长沙一谪宦旧宅遗千春清泠井泉水孰谓非公神
　　长沙陶公祠
　　典午厄阳九强臣犯京阙匪慑勤王师社稷几沦没桓桓长沙公上防秉旄钺志虽屈扫除功已安杌旧邦仰遗灵明祀耿无歇
　　岳麓书院
　　大道隠浮华稽疑在明哲心交限千里命驾勇所决幽讨向空山三月语未辍防言世非逺横议今复烈愿因江汉流一濯永清澈
　　熊湘阁【宋忠臣李芾死节处】
　　天运将移易孤城安自全家辱等身辱十口同时捐义士舞白刃烈火扬朱烟伤哉熊湘阁浩气横云天江山今中土四望风凄然
　　独燎
　　冬巡仍野宿独燎向更深报国将何事临民负此心风灯揺短晕霜角袅哀音百感方无那猿啼况近林
　　荷塘馆晓发
　　戍鼓沈沈漏短长百年浮迹此荷塘三更早报荒鸡月独树寒翻野鹊霜人影门排节钺邮程呼烛倒衣裳此时天上朱门客髙卧方添燕寝香
　　杂兴六言六首
　　碧水澄溪日莹黄茒覆陇霜干鸟下平原片雪人登峻岭千盘
　　古寺厓悬叠阁危桥涧架孤亭泉水归池始静墟烟过树犹凝
　　路絶每稽厨传山深罕识行旌人过荒村犬閙笳嘶逺岫云惊
　　轩冕煌煌独贵干旄孑孑谁贤正恐五浆先馈空令一榻长悬
　　境向静余生动身从冗地求清嘉树隂边聴讼流泉声里传更
　　光隂逝者皆客行藏寄也非吾野宿身仍畎亩乡心梦失江湖
　　懐学稼郊居
　　中嵗抱防疴乞骸归林下衣食寡所营因之学耕稼披蓑唾老手鞭牛自芸耙四体虽力勤丰稔荷天借壅复畦芋妻孥获存借岂云偕隠沦聊取御冬夏今春应诏起楚台策髙驾法家贵深严迂疎非流亚黔黎茍无补安用积罪骂次且答皇情归与旧茆舎
　　懐松坞草堂
　　先公埋玉山种松千万株直干老龙立清隂髙盖敷逶迤石冈南秀色纒灵区肯堂仅数楹养疴遂闲居著书托防息种黍给朝哺虽乏鸡豚产颇辨杞菊厨嘉賔或至止雅歌每倾壶柴门锁秋雨菊径将无芜
　　懐屏山小隠
　　爱山久城癖筑室依山阿指山作屏障日玩青嵯峨春夏云霞色秋冬霜雪柯荣悴虽殊观我心矢靡它荣名果何物委身任风波缨冕困防官无乃损天和请辨主賔分所得谁为多
　　懐息园
　　我非仲长统乐志开家园邻人助幽胜陂池广无藩鱼鸟以类聚花木逐年繁种梅亦结子种竹亦生孙居家每涉趣近市复辞喧煌煌都城侧寂尔成丘樊丘樊不自爱乃从兼善言兼善本大义无施成素餐孟轲去已久此义当谁论
　　六忆
　　罗印冈
　　忆昔观光初羣龙起乡国骏马聫华镳出入动生色升沈四十年风波转倾仄存者仅三人华发亦衰逼刘公去呉兴独幸奉君侧芝兰晩逾馨金玉久无忒枵然野人腹恒饱君子徳为别甫逾时言念靡终食惠书竟长纸在逺心益恻谅哉嵗寒交终古不多得
　　陈石亭
　　流观文章苑君才如锦机触手生万象五采腾清辉神情既効能理性亦洞防蜚声天壤内调絶和益希蹇余朴拙资磨琢夙有依瓦缶附黄钟巨细本相违防防里中儿谬许谐音徽韩孟岂其伍皮陆是邪非所幸山水际时从萝薜衣赋咏尽花竹防衍遍岩扉临衰忽分散梦想恒渔矶防念早相遂白首终同归
　　赵雪岩
　　年殊交匪僭道合意自谐吾慕淮阳公抗俗敞髙懐山岳凝莫动江海荡无涯不言与不笑一静众妙该冲夷自为寳任取世嫌猜乡闾称长者翕尔归于防蹇劣愧非偶狂斐得所裁温温琼瑶泽时获霑尊罍不见倐三月鄙吝萌旧荄安得一披对青天云雾开可念不可即展转令心哀
　　邵前川
　　邵公神仙人中散或可偶攀龙翔九霄误落风云后浊世糠粃目何足识琼玖拂衣早归来万事付杯酒时过竹林园兄弟共宾友顾典千金裘多多备瓶甊激烈梁甫吟烂醉时在口好携两玉童清歌击秦缶长使蛙黾肠慷慨容十斗别来念此乐几欲弃官走赋诗遥寄之请君试翘首人生有真懐捐佩当不久
　　赵鹭洲
　　鹭洲情坦夷与物澹无竞两世早弃官金绯一门映萧然就耕稼素业乐清浄生男真圣童诗书发天性我生寡徒侣爱君岂面敬弱女虽非才丝萝托嘉庆匪祗终交期实欲通子姓形骸无尔汝嵗月有衰盛愿言慎眠食永以娯夀命
　　徐九峯
　　篆法久衰絶中兴有徐翁铁笔渍膏泽屹尔纒蛟龙李斯作者圣后世安与同得意且遗象举世乃归工商鼎欵识古孔碑额画丰迩来出新制彷佛传遗风惜哉翁已老无金铸其躬洞庭水之大衡岳山之崇安得置其间大书刻穹窿东望乏鹏翼浩歌意何穷
　　寄内
　　与子为夫妇侵及五十春糟糠逮鼎食同事白发亲儿女俨成行孙枝复侁侁顾瞻亲交内偕老几何人世短恩义长千金当一晨如何衰暮年离别各艰辛钟鼎难自期金石非我身念之不自慰将思解朝绅
　　寄诸儿
　　居常理家教恠尔逺诗书对面起嗔恚恩情乖本初朅来逺离别音耗闲居诸岂无公家饭念尔靡来胥童孙及稚子渐已分龙猪茍能应门户岂必乘轩车天意难预识多忧徒自拘采衣但在目至乐固无余
　　寄诸弟
　　我顾本着姓家运递衰荣逮我封君行隠徳益休明爰及昆季列英英萃瑶璚孝友笃同气文藻各驰声林竹交晩翠池草竞春生今兹大江右隠起王谢名我衰复干禄尔乐俱躬耕愿申止足义终谐孔懐情
　　至日雨坐
　　冬至野城逢沍隂万山云隔雨声深吹葭谷底寒灰湿校线宫中昼景沈阳道愿随君子长嵗华愁向老人侵闲情恐被苍生误万里烟波滞客心
　　问讯全公
　　禅有大知识圆明乃其奥累刼脩性灵凡士讵易造早脱梦幻尘期覔安乐道南山逢全公澹泊颇同好招邀无碍子结社恣髙蹈作佛无妄想习静有真操空岩小茆斋旬月常一到逍遥数年余已觉平竞躁朅来秉台麾静念每潜悼行藏有机宜勿谓吾已耄
　　独坐
　　家逺三千道年衰六十秋残躯余畎亩荣望岂公侯古昔观风政迂踈学道谋倘输分寸力归去老狐丘
　　嵗晏
　　宋玉长嗟秋气悲天寒嵗晏益凄其浮云一望江湖逺短日防明草木衰实少阳春祛雪霰虚令羸老拜旌麾埋轮揽辔俱前哲转愧迂踈负盛时
　　茶陵山行值雨
　　山行殊跋涉急雨况纷纷涧水横侵道墟烟重积云马羸鞭不起鸡逺聴防分数问邮亭憩应怜仆从勤
　　雨中观云阳秀色
　　灵峯出云昼蒙蒙秀色不与他山同望之紫翠拂天起宛转数叠青屏风单车飘飘转山麓寒水盈盈带氷緑冠缨相傍尘自清十里搴帷意难足灵药定隠韩伯康白石或放初平羊待余捐佩逰五岳此地愿借开丹房
　　赋云阳絶句拟作灵光亭
　　玉琢云阳练折溪虚无灵气隠虹霓山川未许含光焰化出天宫太乙藜
　　嘉靖丁酉冬行部入茶陵经云阳山覩其秀润特异然则西涯挺生龙湖继起信有地灵然哉因赋絶句付郡吏并命作灵光亭于岩阿永标竒胜
　　车中杂言十首
　　前鱼弃龙阳余桃罪子瑕请看恩易尽毋矜色胜花虎背危可骑龙鳞逆堪折宛转母子间亦掉茅焦舌西域开何益雄哉汉武才殷勤谕父老书生非本懐耕莘起三聘钓渭载后车遇合非汤文终然老农渔本无戒饮意累月断开壶恠得阮嗣宗祗念黄公垆山鸟啄山果飞鸣髙下丛适性乃真乐岂羡黄金笼事向动中至思从静余生昼夜每递代内境何由清一日脩一事王官森如林逝矣运甓子谁哉念分隂穷岩数椽屋名姓系王民穷年办租税不见官府仁襜帷穏于榻行鑪火防温不知外寒暖侧聴舆人言
　　新晴
　　积雨寒生冻新晴令借春日穿深树白雪防逺峯新马足偏宜道狐裘不恋人崔巍衡岳上堪礼祝融神
　　自叹
　　自叹百年客离尘复入尘闗山南徼路风雨独行身向物情俱淡还家梦已频须知千白璧难买一阳春
　　安仁晓发
　　扬旌伐鼓晓匆匆三五明星碧汉东寒日映霜浮白雾长林穿谷起鸣风舟车路绕天涯遍簿领期催嵗序终苦竭衰羸元不惜祗愁民社竟无功
