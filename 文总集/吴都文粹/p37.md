<!-- { "loadSidebar": true } -->
　　夀圣院记　　　　　　　　　　强浚明
　　元祐八年九月辛巳同郡钱君愼防过余言曰昔我先王既荒吴越维子若孙分建藩屏我髙祖广陵宣义王实鎭呉中父子再世嗣有节钺逮我皇祖同封始去而仕于朝然自广陵而下四世皆葬于苏晋天义辛丑嵗曽祖威显公始建寺于呉山之麓以为薫修之所因其山名之曰呉山院本朝天圣丁卯嵗主僧惟久尝迁其寺少南既又迁瓦坞最后迁宋坞则今所建寺之地也治平中赐今名夀圣院殿初屋才数十间僧徒甚寡嵗久益坏而僧之来者日众先将军为出缗钱二十万俾其徒怀政合众财以新之然后瞻礼有殿讲説有堂井庐庖湢无不完具又俾其徒怀遇即寺之侧相衍沃之地辟田亩百嵗更丰凶不资擅施而寺常足食先是法堂独卑陋不称寺僧智来又侈大之以増其旧此寺之兴逾百年更三迁歴吾家四世而后大偹其成之难如此幸此寺日益新僧之来者日益众则钱氏之兴可知己恐后来者亡以考也吾子试为我书之余曰唯唯词曰
　　武肃多子大王小侯厥初启宇十有三州分建子弟维藩维屏维时中吴式控外境广陵受钺开壤千里文穆之兄武肃之子生有其土死即葬之父子孙曽相望累累在昔天福当威显公相方视址爰作佛宫桓桓将军世济其美百年于兹寺更三徙浮图惟乆实繁有徒修敝徙废不忘其初太湖之濵呉山之原断石刻词敢告后昆
　　夀圣院在呉县西南二十里晋天福五年吴越国中吴军节度使威显公奉文创建以奉其父广陵王元璙墓祀初名呉山院至本朝治平中改赐今额崇宁元年威显之孙奉议郎赐绯鱼袋钱公着立石俾承议郎行少府监丞云骑尉强浚明为之记
　　孤园寺【在洞庭山梁散骑常侍呉猛宅也舍宅为寺】　　皮日休
　　艇子小且兀縁湖荡白芷萦纡泊一碕宛到孤园寺萝岛凝清隂松门湛虚翠寒泉飞碧螭古木闘苍兕钟梵在水魄楼防入云肆岩边足鸣树杪多飞鸓香莎满院落风泛金靃靡静鹤啄栢蠧闲猱弄榅倚小殿薫陆香古经贝多纸老僧方瞑坐见客还强起指兹正险絶何以来到此先言洞壑数次语眞如理磬韵醒闲心茶香凝皓齿申之刼贝布馔以防檀饵刻得清浄终身欲依止可怜陶侍读身列丹防位雅号曰胜力亦闻师佛氏【陶隠居常梦见佛像谓已曰尔当作七地大王号曰胜力】今日到孤园何妨称弟子
　　陆防
　　浮屠从西来事者极梁武岩幽与水曲结架无遗土穷山林榦尽竭海珠玑聚况即侍从臣敢爱烟波坞幡条玉龙扣殿角金虬舞释子厌楼防生人露风雨今来四百载像设藏雪浦轻鸽乱驯鸥鸣钟和朝橹庭蕉裂旗斾野蔓差缨组石上觧空人前聼经虎林虚叶如织水净沙堪数徧问得中天归修释迦谱
　　包山禅院记　　　　　　　　　王　铚
　　靖康元年夏五月慈受大士普照禅师怀深住大相国寺慧林禅院之六年力祈还山优诏不许命大丞相喻防所以留师者靡不尽也师确不可夺拂袖出都徧走江浙所至山川城邑僧俗拥众欢迎瞻顶焚香夹道如佛行化灵岩蒋山虚二禅席以待而两山之人遮道不得行师姑慰其意皆少留而去最后得洞庭包山废院欣然驻钖巻械为终焉计兹院自六朝之初为胜地梁天监中始再崇葺唐髙宗赐名显庆为大丛林庇千僧陆蒙皮日休所赋包山精舍是也政和中防豪用事撤以修其坟寺瓦木涤地俱尽渊圣皇帝诏复其名而旧寺僧法聪为师以请既至山平江府令其弟子初主院事然頽基断址四顾荒寒而富者献财巧者献技壮者献力不数月殿堂门室钟经与楼皆具师平日未尝求施兵烬之后尤不烦人而施者自远而至唯恐弗受于是禅居靓深岿然出云烟之上矣夫洞庭别名震泽又曰松江又曰笠泽又曰具区道家谓一水五名上禀咸池五车之气而包山即林屋洞天下有洞穴水濳行地中无徃不逹号为神仙天后便阙洞中产白芝紫泉乃仙馔天醴环以七十二峯而明月之湾缥缈之峯毛公之坛尤为尘外净境传称黄帝访道所幸而夏禹治水藏素书于此至吴王阖闾得之以问孔子盖仙圣所宅得名数千年远矣地分东西两山院在西山之巅巨浸囬环四絶无地天水相际一碧万顷风涛豪汹旁接沧溟下则鱼龙之所窟宅上则虎豹之所伏藏藤萝胶轕橘柚蔽亏深林森木横生倒植纳天风海日于穷崖絶壑之间所谓烟云生于歩武隂晴变于几席猿鸟悲啸昼夜清寂而水作限断远与世隔盖江海之外无际之山孤耸于不测之渊无逾此者东南号山之富此又东南百水所钟之地也窃尝论古昔学道之士必游走四方以极天下壮观登髙望远广其耳目使万境森然纳于胸中然后见闻深博道学明偹释氏之教亦然自出家祝髪则一衲一食水浮陆走区薄风霜以求师问法务见一切世间艰难险阻情伪利害然后心境廓然知无一当留者故于道为近思斯院之成人与地称山川改色来者瞻敬殊不知师所见岂在于此视天宫化城金色世界释帝龙天之居与夫光明藏海毗卢法界皆吾一性之内非远非近无去无来今我行住坐卧莫非四方净土岂厌此乐彼有所分别而更他境于一念之外哉此师之逹观一视如法无彼此不眷眷于一居也然则仆今所言皆师所不取也其如院废兴嵗月与师居此本心以待其徒传永远而无穷者亦不可以不记也于是乎书绍兴二年正月戊寅记
　　包山禅院在呉县西南一百二十里院有旧钟云梁大同二年置为福愿寺天监中再葺唐上元九年改为包山寺髙宗赐名显庆寺本朝靖康间慈受大师怀深居之诏复赐旧名院亦复兴
　　观音院圆通殿记　　　　　　　僧怀深
　　洞庭华山观音院者本在胥湖之北宋元嘉中防稽内史张裕请于朝而立焉初裕尝事应真谨甚感池产千叶莲因名院曰华山隋大业间经毁废暨开成四年始迁于此徃时浚治得防昌断石刻其畧云罗浮常安禅师卜其地即里人进士徐正甫所施也逮咸通十五载奏赐今名再废于防昌至是复兴有屋数十楹视洞庭西峯诸刹最为胜絶处主僧维照笃志学佛材器足以立事尝语其徒曰兹院虽号观音盖未覩其像名存而实亡矣或问观音安在吾将何辞以对于是发广大心欲令一切睹相闻名悉防觧脱乃用紫防檀八百两造菩萨像饰以黄金丹砂珍珠琉璃端严瑞相工妙天下并刻诸天十有六尊荘严毕偹为大殿以居之规模雄伟动人心目费钱几三百万毫累铢积阅二十年厥功乃就来者作礼叹未曽有弟子维鍳实左右之既而照公欲刻诸石自太湖泛舟登灵岩谒慈受叟怀深求记其事怀深曰华严经云海上有山多圣贤众寳所成极清净勇猛大夫观自在为利众生住此山是大寳殿跨起于层波之中真若鬼工神运所谓普陀落迦山者岂异此耶余闻菩萨从闻思修入三摩地乃至心精遗闻圆融无碍悲愍羣品迷本循声是故不动道塲渉入诸国广施无畏饶益众生请试宴坐反聼嘿观则风涛澎湃水石相薄林木鸟兽粥鱼斋鼓莫非三十二应身八万四千手眼徧周法界又何止于一方耶虽然不假乎像无以乐圆通之防径俾夫见闻者各随根器普皆证入或由此也欤独喜照公能以如幻三昧成就不思议事故乐为之书像造于崇宁五年一月工休于四月殿作于靖康二年之二月落成于建炎改元之七月作记以是冬之十月初八日也
　　题德云堂　　　　　　　　　　孙　觌
　　千丈银山屹嵩华浪涌云屯天一罅榜舟夜并鼋鼍窟杖藜晓入鸡豚社处处人家橘柚垂竹檐茅屋青黄亚牛羊出没怪石走蛟龙起伏苍藤挂楼殿青红隠半山两腋清风防髙驾饥防窥灯佛帐寒华鲸吼粥僧趺下世味久谙真嚼蜡老境得闲如噉蔗山灵知我欲归耕一夜筑垣应绕舍
　　题德云堂诗并序　　　　　　　胡松年
　　余罢自平江谋居霅川过洞庭西山暂寓观音院德云堂坐挹湖山胜防亦足以少洗簿书役矣数年兵火之祸何所不至独此地清凉安穏岂非林屋洞天金庭玉柱为神仙窟宅有物常防持耶余愿挂冠终老此间也诗云
　　小舟乗风飞鸟过万顷云涛纵掀簸此行要是快平生无数青山笑迎我山根隠约见人家槿篱茅屋埋烟霞宛似秦人种桃处川原远近纷香葩杖藜径踏华山去试问莲开今何许路迷絶防松筠身到半山聼鱼鼔道人为我开云堂是中境界浑清凉幽磬时和野鸟语飞泉暗防岩花香文书照眼本吾事雁骛着行败人意造物似怜厌世嚣挈置湖山烦一洗何人夜呼隠去来向来得防真山崖金庭玉柱永不改人间刦火空飞灰
　　葛胜仲
　　弱水无风到海山慈容亲礼紫旃檀亭亭寳刹凌云近湛湛清流潄玊寒橘瘦暗飘红万颗竹迷曽莳緑千竿藕花不是南朝梦真有残香透畵防
　　观音院在洞庭山宋元嘉安禅师所建华山院也隋大业间废唐开成间再建咸通间赐今名
　　灵泉赞　　　　　　　　　　　孙　觌
　　良哉大士溢此灵泉世有热恼一酌而痊方池何产三级红莲无实可味有根弗传世纪大士浮海而来擕此二物寘之山隈青青之枝其洒此哉跹跹之衣其裂此哉唯此小湖实补陀山我来稽首瞻仰尊顔挹水啜之清入肺肝尘垢销落身心荡然嗟嗟此土奉事弗笃百尺頽基数椽败屋如泗僧迦习玩成渎对面却迷贵耳贱目惟圣悯狂存乎克念归斯受之匿瑕磨玷弗畀莫求弗施已厌信受之者亦得是曕汝心如泉然弗迁汝身如莲离垢芳鲜大士可之讵曰舍旃一弹指顷超证无邉
　　洞庭西山湖中观音教院在呉县西南一百五十里即旧小湖院也相传唐干符中有沉香观音像泛太湖而来小湖僧迎得之有草绕像足投之小湖生千叶莲花至今有之
　　半塘重修塔记　　　　　　　　魏　宪
　　半塘圣夀浮屠按旧记云晋义熈十一年名法华塔诏赐国材以建由晋歴唐距宋兴凡一再改造嵗久寖坏先君开府覧之慨然若契夙愿实始修焉建炎庚戌之乱塔复废宪不孝顾瞻余烬夕惕于怀曰此吾先君所植德者也畴不敢勉于是倾赀度财载加营缮绍兴七年七月二日工告讫功初道生法师有童子能诵法华经死葬半塘其后过客夜闻诵经声迹之莫见其人旦视童子塜有青莲花塔之建盖权舆于此迨今几八百年矣而鸠工之始役夫夜方寝复闻诵经声琅然出塔数夕不絶呜呼异哉僧了勤以其事来告因为之书显谟阁直学士左大中大夫提举江州太平观呉郡开国侯食邑一千二百户食实封一百户魏宪记
　　半塘法华院在长洲县西北七里防云桥西寺有稚儿塔晋道生法师有诵法华经童子死葬此义熈十一年商人谢本夜泊此岸闻诵经声旦寻求见坟上生青莲花郡以闻诏建是塔号法华院绍兴七年重修鸠工之始夜闻诵经声于塔中数夕不絶
　　昆山天王堂记
