<!-- { "loadSidebar": true } -->
　　慈闱就养春秋冝过于八千寳厯更端甲子将周于五百举庆仪于内殿溢和气于外庭【中贺】恭惟皇太后殿下沙麓储精涂山啓瑞诞育圣神之主茂扬慈俭之风链石而补皇天不愧女娲之巧得桃而坐少广莫知王母之年祲容爰讲于三朝纯孝益隆于万乘国家頼庆简册増光臣适绾郡符阻瞻禁幄櫜弓戢矢早知武王十乱之功含饴弄孙行应尧帝多男之祝
　　同前
　　七纪垂周得金母长生之道九重致喜讲玉巵为夀之仪兆和气于芳春腾懽声于华夏【中贺】恭惟皇太后殿下笃生上圣宻赞中兴好黄老之言何惭汉后茂姜任之徳克绍周京筭延南极以无疆福偹东朝而未艾爰因嵗旦肇举礼文奉万嵗之觞共知天子之孝极九州之养永居帝母之尊臣将命和门倾心盛典融融泄泄岂资颍谷之封人怡怡愉愉请颂元和之圣徳
　　皇太后服药赦书表
　　孝无大于宁亲方谨寝门之问仁莫先于赦过肆空牢戸之囚伏聴诏音灼如圣意【中谢】恭惟勤脩子道祗奉母慈散和气于绵区无幽不被洽善祥于长乐何恙勿除岂资药石之功自得天人之助臣猥尘逺使获奉寛条动植被虞帝之恩既隆孝治燕喜夀鲁君之母愿继颂声
　　同前
　　问安视膳躬定省于九重解娆除苛洽寛仁于四表尧言诞布舜徳益昭【中谢】恭惟孝通神明仁浃黎庶介祉欲臻于文母施恩爰暨于周民事亲足以解忧天心所相勿药至于有喜坤徳自宁臣猥使近畿祗承温诏祝三靣之网已腾乐国之欢呼奉万年之觞即庆慈宁之康复
　　皇太后升遐慰表【绍兴二十九年】
　　慈闱昼掩哀讣夕传凡思持载之功举抱摧伤之痛【中慰】恭惟事亲尽礼侍膳殚诚乆承文母之顔徽音遽隔逺迈显宗之孝追慕何穷愿寛陟屺之悲少副普天之望
　　同前
　　騩驭上宾终天莫返驹懐永慕履地所同【中慰】恭惟徳迈舜文行逾曽闵几年膝下亲承夀母之顔一日宫中防失慈宁之养虽圣孝深思于载育而民心咸惧于过忧愿抑至情俯安羣下
　　同前
　　母仪乆正坤载俄隳凡在含生举懐悲慕【中慰】恭惟仁先立爱志务宁亲侍膳问安偹殚诚意省刑薄敛式慰母心岂期天命之难谌终叹慈闱之遽掩虽一人之孝方永念于劬劳然万务之繁当深思于节抑
　　同前
　　衅结东朝悲纒中夏遥知睟穆正切哀恫【中慰】恭惟性本自天行皆髙世汉文至孝晨昏无解带之安虞舜好生逺迩释画冠之禁既勤施徳谓可宁亲倐闻厚地之倾莫晓彼苍之意愿思适变毋致过哀上以符慈宁治命之言下以副黎庶诚心之恳
　　慰冬表【绍兴二十九年代江东漕司】
　　化国日舒徐行北陆圣人孝至永念东朝凡在舆情同深孺慕【中谢】恭惟徳隆天性报厚母慈当宫线之初添怅袆衣之浸逺率百官而为夀忍虚兴庆之彛仪幸旧宅而防冬益怆永平之故事愿抑对时之感俯安率土之心
　　同前
　　望云气于观防甫念新阳之至断钟声于长乐莫陈亚嵗之仪上切哀恫下均感慕【中谢】恭惟行髙文帝孝迈有虞诵凯风圣善之诗怅六騩之永隔当化日舒长之候视一线以増悲仰祈宸抱之少寛式对天心之来复
　　同前【代方总领】
　　亚嵗甫临方讲汉仪之旧徽音浸逺共深文母之思遥知睟穆之光正切哀恫之慕【中谢】恭惟道同尧舜行过参骞罢长乐之夀觞深悲节物望慈寕之繐帐益动孝思愿寛追逺之懐茂对履长之序
　　慰元正表【绍兴三十年代方卿】
　　行夏时而正厯荐易嵗华履春露以念亲益昭圣徳凡预载持之数共懐怵惕之思【中谢】恭惟以大孝而显扬任姒之徽音以至尊而度越参骞之髙行当万国贡珍之在列叹东朝灵几之方新佩响唐宫莫展夀觞之礼钟鸣汉殿暂停元防之仪愿寛追逺之心茂对履端之序臣猥将使指不获躬诣东上閤门
　　显仁皇太后发引慰表【代方总领】
　　陟彼屺兮爰卜青乌之吉维其时矣遽瞻画翼之行祖载逶迤圣情恻楚【中谢】恭惟徳钟天性道冠人伦粤符素奈之謡弥切蓼莪之感亲丧固所自尽也内不废于三年圣徳又何加孝乎外已刑于四海逮兹遣奠尤极哀悰顾淑宁已隔于东朝惟追慕少寛于南面
　　同前
　　犹告吉翟驾即涂念慈矩之长违知圣情之永慕【中谢】恭惟皇帝陛下髙行超于今古纯诚贯于神明自罹文母之哀益显有虞之孝送终尽礼遣奠及期瞻披綍之在庭冝桮圈之増感愿副羣生之望少寛罔极之懐
　　宫礼毕慰表【代方总领】
　　騩驭上宾武帐乆虚于长乐龟犹未谂容衣遂閟于稽山一人嗟慈范之违万国叹坤仪之逺【中谢】恭惟纯诚冠古至行积中慕亲之心未常息焉报防之礼可谓尽矣神灵为之显相天日至于晏温用葛无麻盖异鲁君之母因山配地实同唐室之规仙寝既成真逰莫返追懐圣善固益动于孝心俯为邦家当勉裁于爱慕
　　同前
　　日月有期爰毕因山之制寝园在望共勤陟屺之瞻追懐太姒之徽音益恻武王之逹孝【中谢】恭惟徳隆天性念极母仪既哀戚之内深亦礼文之外尽为之宅兆奉长乐之袆衣见于蓍祔祐陵之吉壤逮兹甫竁孰不纒悲虽上圣防防痛长违于慈矩然下民恳恳愿勉抑于至情
　　袝庙礼毕慰表【代方总领】
　　设祭以虞少驻言归之驭祔姑而祀永绥如在之灵遹观彛典之成弥显圣人之孝【中谢】恭惟行为世法性本生知宅忧每越于常情制礼率遵于故事瞻文王之清庙乆矣宁神顾太姒之徽音兹焉登配既送终之无憾在追逺以冝寛臣限以职守所拘不获躬诣阙庭臣无任云云
　　同前
　　檿主来归即讲九虞之祭椒涂永閟遂参诸后之防悲动紫宸礼严清庙【中谢】恭惟诚通幽显道法祖宗问寝承顔事母昔同于事地慎终追逺宁亲今至于宁神虽云彛制之遵时乃明王之孝閟宫有侐已闻升祔于姜源南面何为愿节哀恫于虞舜
　　贺冬至表【绍兴三十年】
　　厯纪清防甫騐周正之应人安化国共欣尧日之长惟时神圣之君坐获天人之助【中贺】恭惟徳参覆载明并照临道方庆于阳来福自随于刚长不假防八能之士和气已充无烦观五色之云丰年可卜臣幸逄至景阻望威顔但同江表之民遥致华封之祝
　　贺郊礼表【绍兴二十八年】
　　万乘遄驱临竹宫而斋祓一阳来复举柴燎以精禋熈事告成绵区頼庆【中贺】臣伏以百神咸秩虽歴代之通规三嵗亲祠寔本朝之定制既严恭之曲尽亦疏数之适冝自非明徳之馨孰偹圣人之飨恭惟道膺多助运际中兴天为盖而地为舆爰讲合祛之礼祖有功而宗有徳聿遵并侑之文笾豆静嘉璧琮华润既神灵之底豫冝华夏之同欢臣耳属上仪身縻近甸汉坛八陛莫陪綪佩之趋舜乐九成徒梦钧天之奏
　　同前
　　稽国旧章修时大祀神灵底豫华夏腾欢【中贺】臣伏以天施地生非合祭无以荅两仪之贶祖功宗徳非陟配无以扬列圣之休厥际昌辰乃成熈事恭惟礼隆报本孝极奉先乘至景于一阳讲亲祠于三嵗歴太宫而祼鬯即吉凶以钦柴峨峨奉璋来显相之多士洋洋盈耳备克谐之八音恍云车风马之临灿璧月珠星之应一人有庆万福来同臣身也滞南心焉拱北从甘泉之法驾莫预骏奔受宣室之神厘徒勤注想
　　谢郊赦表
　　竣事圆丘施恩方国丝纶一出缧絏四空【中谢】恭惟祗绍燕谋茂昭鸿化仁同覆载每去杀而好生法若江河常易避而难犯尚虞黔首或丽丹书飨帝于郊俾缉熙于纯嘏配天其泽用敷锡于庶民仰瞻贯索之星沉俯騐圜扉之草茂臣敢不勤宣汉诏徧谕周邦二千石之惟良虽有惭于共理四十年之不式幸永觌于措刑
　　同前
　　辇回泰畤庆熙事之备成幄次端闱锡湛恩之汪濊星驰紫诏氷释画冠【中谢】恭惟礼重宗祈徳隆丕冒除汉家之秘祝惟欲惠民监周室之祥刑每思慎罚兹侈三灵之况尽捐五过之疵转和气于春台跻嘉师于寿域臣适持龙节莫望鸡竿神祗祖考之咸安久知舜孝煇翟胞阍之有畀愿广尧仁
　　天中节贺表【绍兴二十八年】
　　帝立子以生商时适中于九夏民同心而戴舜节共纪于千秋【中贺】恭惟刚健乘干聪明稽古平徭薄赋散和气于丰年耀徳销兵跻嘉师于寿域眷此长嬴之月薰然长育之风喜动东朝尚记日符之梦懽均北道有来星使之车既深恩丕冐于华戎宜善颂悉祈于冨夀天心所鉴人欲必从臣滥缀从班欣逄圣旦方千里者九适备数于藩维呼万嵗者三苐驰诚于轩陛
　　同前
　　日形汉梦纪诞节于九重风入舜弦扇欢声于万国【中贺】恭惟乾坤合徳厯数在躬俭勤逺法于祖宗慈爱兼懐于夷夏人之所助天且弗违福禄延洪永御赫赫炎炎之祚本支蕃衍更观振振蛰蛰之祥臣名在周行身遥魏阙制三十年之国用方储细桞之粮上千万嵗之夀觞徒想猗兰之防
　　同前【代縂领】
　　苍龙正于南方适当盛夏紫电飞于北斗丕显昌期庆属当阳欢均率土【中贺】恭惟穆清居位濬哲在躬以安平之世而益务持盈以冨足之秋而常思寳俭爰应朱明之序系隆火徳之基八千嵗之春秋方衍无疆之算数百所之符瑞更储有羡之休臣分职近畿驰心广陛作诞圣继天之乐窃自愧于唐臣歌阜财解愠之风苐欣逄于舜日
　　同前
　　天生民而立之君茂啓中兴之运臣归美以报其上共忻载夙之期【中贺】恭惟配徳乾坤合明日月御赫赫炎炎之祚成巍巍荡荡之功当枢电之呈祥举华戎而頼庆严恭寅畏而自度已廸哲于四人虚静恬澹而无为方成纯于万嵗臣猥司外阃阻造近班使夀使冨而多男愿上尧封之祝冝民冝人而受禄载赓周雅之章
　　谢御制书损斋记表【绍兴二十九年代江东帅司】
　　君子惩忿窒欲寓玅理于斋居圣人肆笔成书锡宸章于蕃服望云天而祗拜偕民吏以荣观【中谢】臣伏以自昔守成之君鲜知持满之戒雕墙峻宇苐营桂舘以求仙绘句絺章或侈栢梁而流咏既不闻于修徳自有愧于作猷岂如上圣之资懋啓中兴之运念宴逰之不怠有感于斯惟笔砚之未忘式稽于训乃辟殿庐之侧益穷圣学之髙防六十四卦之盈虚独取名于抑损述二百余言之谟训思坐鉴于兴衰烂奎壁之光辉得乾坤之简易恭惟皇帝陛下道包众甫徳冠百王克勤于邦而克俭于家罔逰于逸而罔滛于乐爰以躬行之美刑诸心画之精命自邮传人皆草偃臣敢不仰遵彛教俯廸羣黎焕乎文章既睹神马图书之秘注其耳目共化羔羊节俭之风
　　同前【代方总领】
　　超然燕处损又损以标名倬彼云章休勿休而示训啓寳函而拜赐拭凡目以知荣【中谢】臣伏以真宗着清景之题必言省费仁祖述危竿之谕盖慎居髙是皆重熈累洽之时不废履薄临深之戒于皇上圣克绍先猷知盈满之当持念宴防之不急乃辟殿庐之邃载摛睿藻之华探伏牺西伯之用心既穷大象监武帝明皇之失防用作元乃如八法之通神尤见一人之能事恭惟简易合乎天地俭勤御于家邦荡荡巍巍已底日新之盛兢兢业业不忘夕惕之思虽精微自得于宸心而播告未周于邦域用镵乐石徧锡官聨臣敢不三复圣人之言载殚愚者之虑朝夕清燕以自警既存乎辞损益盈虚与偕行愿事斯语
　　同前【代呉漕】
