<!-- { "loadSidebar": true } -->
　　八月，颖恨东安王司马繇前令其迎帝请罪之言，乃命人执繇斩之。繇兄子琅邪王司马睿沉敏有度量，现为左将军，与东海参军王导善。导识量清远，以朝廷多故，每劝睿之国。及繇被杀，时睿从帝在邺，恐祸及己，自将逃归。颖先敕关津，但有贵宦过者，无得放出。睿私逃至河阳，为津吏所获。从者宋典自后来，以鞭佯拂睿而笑曰：“令长官禁庶人，汝亦被拘耶？”吏被诈以为果是庶民，听其去之。于是睿与宋典以计瞒守吏，得至洛阳，迎太妃夏侯氏归国，去讫。张方勒兵复入京城，废皇后羊氏并皇太子覃而自守之。
　　却说惠帝在邺城以公府为宫室，一日，颖闻五部寇边，即入内伏地奏曰：“今朔方匈奴之外五部数十余国，不服王化，屡屡掳掠边境，杀害军民。今有刘渊者，乃匈奴冒顿之后，汉朝之甥儿，为冠军将军。有次子刘聪，骁勇绝人，博涉经史，又善属文，能弯二百斤弓，文武皆通，现为精弩将军。此父子二人有万夫不当之勇，可封他为左贤王，令其总摄诸部，则五部不敢再犯矣。望陛下圣鉴。”帝从之。当群臣议曰：“不可！彼夷狄之人，人面兽心，见利则弃君亲，临财则忘仁义。投之遐远，犹惧外侵，处于封畿，窥我中隙。昔幽后不纲，胡尘暗于戏水；襄王失御，戎马生于关洛。至于示强弱，少兵权，体兴衰，知利害，于我中华未可量也。况元海乃人杰，必致青云之上；聪以殊才，不居庸劣之下。今委之以兵，令之归国，有若策马鸿骞，乘机豹变，非为我用，乃为我患也。以臣等鄙见，实为不可。”司马颖曰：“日今东赢公腾二子为乱，况且朝廷兵衰将老，若不重用此人去敌，谁人能讨二子耶？”惠帝曰：“卿宜从便而行，不必再议，既如此，即以刘渊为左贤王，令其统领诸部。”言讫，颖谢恩，即宣刘渊至，封为左贤王。
　　渊即谢恩出朝。群臣曰：“乱天下者此人也！”珠帘放下，文武退班。
第五十四回　匈奴元海称汉王
　　史说前赵先号汉王。刘渊，字元海，乃匈奴人。名犯高祖庙讳，故称其字焉。初，汉高祖以宗女为公主，以妻冒顿，约为兄弟，故其孙子遂冒姓刘。元海父名约，为左贤王，然皆家于晋阳、汾涧之滨。妻呼延氏，无嗣，乃备牲酒至龙门祈子。
　　嘱讫，俄而有一大鱼，头有二角，轩鬐朱须，跃鳞浮至祭所，久之乃去。巫觋皆异之，贺曰：“此乃嘉祥，必生贵子。”及回，是夜梦其所见之鱼化为一人，左手把一物，大如半鸡子，光亮非常，授与呼延氏曰：“此是日精，服之生贵子。”呼延氏服之，寝而告刘约。约曰：“此乃吉征也。”果有孕，十三月生元海，左手文有其名，遂以名焉。幼好学，尤好《左传》、《孙吴兵法》，略皆诵之，《史》、《汉》诸子无不综览。尝谓同门生曰：“吾辈观书传，尝鄙隋陆无武，绛灌无文。道由人弘，一物之不知者，固君子之所耻也。”于是遂学武事，妙绝于众。猿臂善射，膂力过人，仪伟，人皆敬之。
　　渊既为左贤王，聚集宗室饮宴。当从祖刘宣指刘渊谓众族人曰：“自汉亡以来，我单于徒有虚号，无复尺土。自余王侯，降生编户。今吾众虽衰，犹不减二万，奈何敛手受杀，奄过百年？今左贤王英武超世，天苟不欲兴匈奴，必不虚生此人也。今司马氏骨肉相残，四海鼎沸，复呼韩邪之业，此其时也。”
　　众昆侄曰：“谨听约束。”于是刘宣乃相与谋，推刘渊为大单于。宣又曰：“今议已定，不能归国，将若之何？”班部中转出一人，姓胡名延攸，言如瓶泻，口若悬河。言曰：“某愿见皇太弟司马颖，以三寸不烂之舌，说其令大王归国如何？”宣曰：“得君高论，说得还乡，大事济矣。论将安出？”攸遂近宣附耳低言数句，宣大喜曰：“妙矣！”言讫，使攸来见皇太弟颖。颖正坐府堂，忽胡延攸至，言讫立在一边。其时正值王浚、东赢公腾起兵攻颖，颖遣将拒战，皆败而还，延攸将此情由人说曰：“今闻王浚、东赢公腾二子在外为乱，屡次与战不利。今左贤王祖在匈奴已故，今欲回国奔丧，命臣告知殿下，请为殿下还国，就说匈奴五部国王以兵来救国难，同讨二子，则二竖之首可指日而悬国门也。不知殿下以为如何？”颖闻其说，大悦，乃诺攸曰：“就拜他左贤王为北单于，参丞相军事，你可令他速去速回，不必面君，吾自奏知。”于是攸归告刘渊。
　　渊次日辞颖，因说颖曰：“今二镇跋扈，恐非宿卫及近郡士卒所能御也。臣请还国，说五部来救国难，可克二贼。”颖曰：“吾欲奉乘舆还洛阳，传檄天下以逆顺制之，何如？”渊曰：“殿下武皇帝之子，有大勋于王室，恩威远著。王浚竖子，东赢疏属，岂能与殿下争衡耶？但殿下一废邺宫，示弱于人，洛阳不可得，虽至洛阳，威权不复在殿下也。勉抚士众，靖以镇之，渊为殿下以五部可讨二人也。”颖大悦，乃拜渊为北单于，领丞相军事。
　　因是渊辞颖，与攸召集宗人所部即忙起行。至左城国，刘宣与众立渊为大单于，招军买马，积草聚粮，二旬之间，得胡晋之兵二十余万。当宣谓群臣曰：“昔汉有天下之初，恩结于民，吾汉氏之甥，约为兄弟。今兄亡弟绍，不亦可乎！不如建号大汉，汝等以为何如？”群臣曰：“大善！”于是乃建国号曰“汉”，推左贤王为汉王，改元元熙元年，追尊汉安乐公为孝怀皇帝，设庙四时祭之。以右贤王刘宣为丞相，崔游为御史，陈元达为黄门，以族子刘曜为建武将军，招集军马，以候大举，不在话下。此五胡乱华之首也。
第五十五回　河间奉帝还洛阳
　　却说石超以兵来击王浚，兵至平棘，正遇浚军，两下交战二十余合，后军忽然喊起，兵众各个逃溃。超急回马，时一军抢近前来，视之，乃东赢公腾至。超见两下夹攻，心慌不敢恋战，乃冲出垓心，退至邺城下屯祝次日，王浚与腾合军追赶，赶至邺城，两下交兵大战。是日，石超领兵出阵，王浚以乌桓遣西土大人引兵出战，与石超相斗。斗二十余合，石超抵敌不住，拨开军器，走回本阵，被乌桓王亲领大军漫山塞野，混乱杀来，杀得晋兵抛戈弃甲，大败而逃。乌桓恐诈，乃收兵回营。
　　是时，成都王颖见石超迎敌不住，慌走入城，令三军坚守城门，不与交战。即入见帝，同众文武商议。当司徒王戎曰：“今建邺城不坚固，粮食又少，倘乌桓诸部围城，里无粮草，外无救兵，必被所困，不如乘此时胡人未逼城下，走还洛阳，调天下之兵迎敌，方退得兵。”帝曰：“其计大善。”于是，令王妃人等各出宫门，与百官开城门，望洛阳而走。其时颖等与百官五千骑保帝同奔，浚、腾暴至，众各惊慌而走。仓卒无钱，只有中黄门布被囊中，赍私钱三千，帝诏贷之，将于道中买饭食，以瓦盆至温而吃。行至先武帝之陵，帝自下犊车谒武帝陵。帝先因乱中失履赤足，乃纳从者之履着之，下拜先陵，流涕哭倒在地，百官扶起复行。
第五十六回　张方劫驾入长安
　　河间王颙闻惠帝车驾还洛阳，聚众谋士商议，将到洛阳。
　　李含进曰：“昔晋文公纳周襄王而诸侯影从，汉高帝为义帝发丧而天下归正。近白天子蒙尘，将军首兴义兵，徒以河间扰乱，未遑远赴，銮舆旋转，建都榛芜，诚因此时奉主上以从人望，大顺也；秉至公以服天下，大略也；迎主上入长安，以致英俊，大功也。四方虽有逆节，其何能焉？若不早定，使英雄生心，后虽为虑，亦已无及。”颙乃大喜，收军起程。
　　忽仆射荀藩自外入来，颙便请问朝廷之事若何？藩曰：“殿下兴义兵以除暴乱，入朝天子，辅翼王室，此王霸之功也。
　　以下诸将人殊志异，未必服从。今留匡弼，事势不便，惟有移驾去长安。然朝廷播越，新还旧京，远近观望，冀得安生，今复移驾，不厌众心。夫行非常之事，乃有非常之功，愿算其多者行之。”颙执其手大笑曰：“此孤之本志也。”又曰：“王浚在此，大臣在朝，事节若何？”藩曰：“易也。以书与浚，且安其心。大臣闻之，则曰：‘洛阳无粮，欲车驾暂幸长安，转运粮食稍易，可无缺乏悬隔之忧。’大臣闻此，皆欣然也。”
　　颙大喜曰：“愿公早晚相从，有不可行者教之，自当拜谢。”
　　颙意决，命张方率五千骑先去，临行嘱咐其计。方答曰：“臣自能之。”于是，方迎至帝前。帝问曰：“卿来何方？”
　　奏曰：“臣奉河间王命，闻乌桓国王攻邺，使臣引兵五千，前来保驾，自随后引大兵来迎。”帝曰：“河间王乃朕之亲，可为社稷之臣也。”言讫，保帝还洛阳宫，奔众复还，百官复集。
　　却说王浚与腾见颖劫帝走还洛阳，乃引众入邺，暴掠一空，复各回镇。时刘渊闻颖去邺，叹曰：“不用吾言，徒自奔溃，真无才也。然吾与之有言矣，不可不救。”因此渊欲发兵攻鲜卑、乌桓，刘宣等谏曰：“晋人奴隶御我，今其骨肉相残，是天弃彼而使我复呼韩邪之业也。鲜卑、乌桓，我之族类，可以为援，奈何击之？”渊曰：“善。大丈夫当为汉高、魏武，呼韩邪何足效哉！”宣等稽首曰：“非所及也。”自是渊发兵救颖。
第五十七回　李雄自称成都王
　　却说李雄自杀败罗尚之后，威名日著。雄以范长生有名德，为蜀人所重，欲迎以为君长。生不肯受。其部将杨褒等推雄为成都王，雄乃约法三章，简刑爱民，于是蜀中望风降附，成都大治，百姓安堵，国富兵强。雄既即大位，国号建兴元年，以世子李期为太子，以叔父李让为太傅，以兄李始为太保，李离为太尉，李国为太宰，以杨褒为大将军。李国、李离二人有智略，谋事必咨而行，然二人事雄弥谨矣。自此蜀地悉被李雄所据有。十一月，张方先授颙迁都之计来洛阳，既久剽掠，百姓殆竭，军粮不敷，恐难住坐，乃集将士商议劫驾回长安，将士皆从之。于是乃引兵入，因奏曰：“洛阳废弛已久，不可修茸，更兼转运粮米甚难，臣料长安地面城廓宫室、钱粮民物足备，可以幸銮舆。臣排办已定，请陛下登辇。”君臣皆惧方之势，莫敢言不可者。即日驾起，方分拨军马，尽带百官，迁都而行。
　　帝不肯行，方命诸军以乘车入内，逼帝上车。帝垂泪从之，谓方曰：“卿宜讨车载宫人宝物同行。”于是诸兵因掳掠后宫宫人为妻，分争府库，割流苏武帐为马栈，魏晋藏积珍宝，扫地无遗。张方拥帝并皇太弟颖、豫章王炽等趋长安。驾至新安，天降大雪，寒冷之甚。帝身冻，忽坠于车下，伤了右足，众军急救登辇，不胜悲惨。来到霸上，以征西府为宫权歇。
