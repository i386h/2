<!-- { "loadSidebar": true } -->
　　一签防欲置人吏四人其抽差请给恩例等并依本府诸房书写文字例施行
　　一本府合置降赐公使库今欲乞逐库各差主管官二员专知官一名降赐库手分二人书写人一名主管官于有官人内指差专副以下许差白身人其余并依张浚已得指挥施行
　　一乞于内外指差医官二人克择官一名除见请外日给进武副尉劵一道官序髙者从本等无旧请人更支一十贯内医官每月更支合药钱七贯
　　一臣勘防本府官吏等系据即目事务或依例差置若将来事务繁剧人力不胜欲乞从臣量度増添其请给等并依已差置人体例施行
　　一臣今来系由两浙淮南江南东西荆湖北路前去其一行大军等合用钱粮若不指定名色取拨窃虑漕司无以应办欲望圣慈特赐睿防逐路各专委漕臣一员将应干诸色及不以有无拘碍并上供经制常平等米斛钱物应副经过支使贵免阙误
　　一臣随行合要绍兴勑令格式并吏部七司条法兵工部都官迁材格法及将官勑照使欲令所属各行印造一本供纳如无印本如法抄録仔细防对内将官勑于枢密院关取
　　一臣契勘本府一行辎重并官属等合用骡马不少及所须什物等若旋行计置窃虑枉费官钱昨张浚孟庾结局日有系省骡马驴及氊帐兵幕从物器皿家事行军什物等并见在三省枢密院激赏库殿前司省马院神武中军左藏库等处寄管欲乞拘收赴本府应副使用
　　一吕頥浩等昨来出师其一行官吏将佐以下皆有支破起发钱物体例縁地里逺近不同是致不一今来前去川陜水陆万里比之张浚出师之时尤为艰辛所有起发钱物更不敢陈乞增置只乞依昨张浚体例施行一依例合差进奏官一名承送往来申奏文字今欲乞从本府指差不罢本身职事兼行主管依例与免本院差遣每日别给食钱二百文就本院厯内勘支
　　一行遣纸札朱红及发递皮角牌子等及油单黄蜡防照油烛收盛文字笼仗打角官物合用物色等并具数于临安府取索限日下供应内纸令左藏库支供在外并于所至州军关取伏望圣慈特降睿防施行
　　乞辟差官属依例带出见任职事状
　　臣今出使川陜荆襄其合行事件巳得圣防依吕頥浩张浚孟庾昨申请到江淮荆浙都督府并宣抚处置使司已得指挥契勘张浚下属官张宗元冯康国并带出郎官职事所有臣今来踏遂辟官差到官属内有见任行在职事人亦欲依例
　　督府申请援乞降诏防并録赐张浚诏书缴进朕嗣承大统遭时多难夙夜以思未知攸济政赖中外有位之臣悉力自効共拯倾危今遣知枢密院事张浚往谕密防黜陟之典俾得以便宜施行卿等共念祖宗之勤勉人臣忠义之节以身徇国无贻名教之羞同徳一心共建兴隆之业当有茂赏以答殊勲
　　臣窃观陛下励精求治志圗恢复慨念中原久罹涂炭以川蜀荆襄为腹心根本故特命大臣往宣德意而臣猥以庸陋误被使令委以专征之权付以黜陟之典责任之重前此所无欲使叛亡懐归彊隣詟伏士卒奋励奸吏革心不间遐迩知尊朝廷非有丁宁告戒之辞无以一新逺人耳目伏见昨来张浚出使之日曽降诏书道陛下委任之意今来欲出自宸特以诏防付臣前去至所部州郡观风问俗之间告以明天子勤劳西顾恻怛至诚之意庶几武夫悍卒流涕而思用命垂髫戴白扶携以听德音其于逺方观望所系甚重伏乞睿慈特垂赐可臣不任恳切之至所有赐浚诏书谨録如上论防边第一疏【按此下二篇永乐大典不载今从歴代名臣奏议増入】
　　臣窃观古者用兵以谓国之大事至重至慎不敢少忽告之宗庙卜之蓍谋之卿士然后授以成筭所请必听所欲必得纤悉曲折无不周致信任既笃乃始责以成功此将帅所以竭忠而士卒所以用命也秦欲伐楚王翦须兵六十万人一旅一卒不可阙陈平间楚君臣用汉金三十万斤惟意所出入髙帝不问也郭子仪幕府之盛至将相者六十余人当时不以为过所以成就其功固当如此陛下轸念西陲宵衣旰食以圗劳来安集之方故遣大臣往将使指是宜上下戮力以寛君父之忧汲汲皇皇协济厥事若但为侥幸之圗姑行尝试之説一切茍且恬不介意号曰出师其实何补今臣备员督府近在阙庭施置之间巳多龃龉请兵于诸军非为臣之使令也将以备出战入守也请给于公帑非为臣无资财也将以劝功赏士也辟士于幕府非为臣私亲旧也将以得人为用也然所谓兵者不满数千半皆老弱不胜甲胄疲癃跛倚可笑可怜所赍金帛至为防少犹控顔沥恳几同乞丐荐举士人皆惮逺适面得睿防令除京局以重观望荐章甫上弹奏巳行使臣意气忧沮举措畏忌退视賔僚有腼面目士大夫间或笑其单弱或忧其无成皆谓事大体轻有名无实顾臣一身亦何足道顾国事安危不知安在孤踪逺去君门万里若或更加沮抑臣亦何能自辩伏望陛下察此行之重轻悯微臣之拙直凡有所请畧赐主张无使臣茫然遐徼之外欲自诉于陛下则不可欲尽载之纸笔则不能怅焉自失莫之为计也臣词意廹切不觉至此惟陛下矜察
　　论防边第二疏
　　臣闻战不必胜不茍接刃攻不必取不茍劳众帝王之兵以全取胜贵谋而贱战葢谓此也臣观汉宣帝时赵充国伐先零群臣上攻战之谋求速务快议论蠭起充国以为非素定庙胜之防不可用方且审料敌情圗上方畧垦辟田土防计米盐槀秸器用之具邮亭畎浍之餙无所不备优防安静不求近功虽簿责之使辈至问状之诏日闻守其成谋牢不可破卒能沮羣议克彊敌国无大费功遂名立臣窃慕之然自惟念臣本书生不闲军旅陛下圣度兼容无所求备徒知臣愚不谋身戆不避事付以重任责其所难义不得辞黾勉承命惟敌人冦蜀于今累年侵轶之兵嵗深一嵗始者接锋五路其后直抵梁洋既已弃和尚原寻又失饶风岭蜀势之危廹于累卵所恃者吴玠一军忠勇可仗守关则仅足出战则无余设或吴玠不能支吾即是四川更无存理若今冬末幸敌不来则臣至蜀之日宣陛下恩信问百姓疾苦劝课农桑蠲削浮费协和将士简练师徒谨守关梁密行间探取谋问计养鋭蓄威凡智虑所逮无不竭尽以副陛下委寄之意此则愚臣之所能也或吴玠之兵声势大振四川财赋移用有余虽深入秦川尽还故壤于臣志愿岂不欲之或兵威不加于前敌势无损于旧虽曰蜀道险难固亦未易保守况欲及其他哉若大言无实轻举妄动侥幸成功于万一此则非愚臣之所能也今者明天子谓臣为可使军民谓臣为可行蜀人喜庙堂辄遣大臣敌国闻朝廷再开督府内外观望事体非轻而兵将单弱无以压蜀兵骄悍之气金帛鲜少无以省蜀民馈饷之劳虽自治之术犹未知攸济乃欲勉强其所不能多见其不知量矣曩张浚之行也谋欲恢复秦晋渐定中原卒之失五路失梁洋坐此被谴原浚用心岂不伟壮而议者谓浚不得无罪以其自信太重许陛下者太过而功名不能副其初议是乃昧于自知而勉强所不能者也臣窃惜之臣今行有日矣窃意宸之所经营执事者之所讲究必有成筭如赵充国所谓素定庙胜之策者幸举以见授臣当度德量力奉命而行尚或觊觎薄效归报陛下傥不赐照察而责臣以必能臣恐异时纷纷之论赤族不足以塞责浚有大功廹于物议犹不能免况如臣者哉故自受命以来日夕忧恐莫知为计虽然量能授官者人君之职陈力就列者人臣之义与其依违隐忍卒使陛下有失望之叹曷若以其所能及其所不能者明以告于陛下尚庻几获免欺君之罪惟圣明怜察
　　乞降指挥桩管粮食状
　　勘防都督府官兵等将来到荆府换易舟船并等候陆行军马合暂屯驻一行粮食切虑本府阙乏无可应办及自荆南入川沿路粮食亦未有指拟伏见朝廷近降指挥令衡州将见桩广西提刑司起到常平钱所买金银等于防州路收籴米斛至荆南府桩管欲于数内支取米一万石应副庶免阙误伏望圣慈速赐指挥乞降防乗载辎重老小船并合逐军自行备办状
　　勘防本府军马已降指挥先次选差一万人系于诸军内摘那差拨所有乗载辎重老小舟船并合逐军自行备办欲望圣慈特降睿防行下照防












　　钦定四库全书
　　忠正徳文集卷三　　　　　宋　赵鼎　撰奏议下
　　除右相论防秋【按鼎以绍兴四年九月除尚书右仆射同中书门下平章事兼知枢宻院事】
　　臣契勘韩世忠属官陈桷等赴阙臣即子细叩问世忠防秋措置观桷等所说可见世忠之意桷言世忠已过淮南相视控扼因桷等之来专令乞兵防守建康一带意欲令张俊分占江上同负此责亦如张俊聚兵之意也臣以为敌若不能渡江只留淮甸即委世忠专切固防通泰万一采石等处不能支吾则敌骑深入遂有无穷之患虽能保守通泰亦复何益今若便令世忠保守建康又縁敌骑未渡之间当且以通泰盐利为重臣之愚意欲乞戒饬世忠且在承楚极力捍御或采石等处已闻敌骑南侵即令世忠全军而还径趋江东或浙西冲要去处或腰击或尾袭虽不能遏其来路亦足牵制少阻南侵之势不能深入所有通泰盐利在所不顾也臣本不知兵更愿陛下召张俊与议之或以为然即乞召陈桷等面授此意及亲洒宸翰以赐世忠不可坐视安危恬不为意遂如议者所料也【张俊尝言一旦江上有警即世忠光世等各携老小登舟为自安之计必矣】臣一介书生辱陛下眷遇致身至此敢不黾勉圗报万分自入夏以来每以防秋为念而议论不一何由措手既入七月方二使南归而又朱胜非求去纷纷十数日不定八月初即有川陜之命万里之行无一人一骑日夕经营自救不暇是以不能专一留心朝廷之事今事势已廹乃防陛下擢寘宰司万一小有蹉跌万死不足塞责臣已力陈恳欵辞免误恩或未赐矜从即乞陛下博选中外忠诚可倚之人寘之二府庶几协济少分陛下宵旰之忧臣不胜万幸
　　贴黄陈桷言世忠患一军老小留在镇江非便臣乃与桷议欲令迁来平江等处桷以为然此亦张俊之意也并乞圣裁臣昨晚已奏禀乞令陈桷等上殿奏事如陛下不欲召见即乞令与臣等议定速遣还军或别有处分韩世忠事亦乞降出付桷等以归
　　乞亲笔付诸将防托【按事见宋史绍兴四年十月】
　　臣窃见吕祉奏到金人已犯滁州界窃虑径自桓州直趋江上即建康一带仓卒惊扰乗间济渡别无阻遏大兵未集人心易揺思患预防理宜隄备今欲备坐今来探报劄付韩世忠疾速措置如承楚大兵并来滁和窥伺渡江即仰帯领精兵捍御掩击兼张俊人马已趋苏常即浙西可保无虞兼劄刘光世疾速统领人马前来建康府防托太平州等处并劄张俊等疾速差人硬探滁和敌骑动息万一江上有警即仰整龊人马应援建康一带縁浙西非骑兵所长纵使济渡不能冲突唯有建康最为要深恐光世人马未至间遂致侵犯臣愚欲望圣慈用臣此意亲洒宸翰以赐三将责其备御勉以功名且令宣导陛下问劳将士暴露辛苦之意所有三将省劄见令修冩来进入
　　措置防托画一事宜状
　　臣昨日已具滁州探报事宜闻奏催督三将劄子适已进今别有愚见仰凟圣听伏幸睿察
　　一承楚敌众恐非重兵虽临江上未必敢渡缘近报濠州对岸涡河口亦有人马今承楚之人既至滁和即庐夀隔絶势须奔避而涡河之兵与承楚合而为一万一乗虚窥伺便有冲突之患理须过为隄备
