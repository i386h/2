<!-- { "loadSidebar": true } -->
　　余以汉刻瑞碑笔意深古尝模麟麒二字促而小之刻瑜玉佩为私章故人冯雪崖宪副见而求之曰将赐吾孙以为名也故长曰麒次曰麟后十年主长林簿者谓余儿麒辈元服矣盍字之因思汉孝明图功臣于南宫云台实本孝宣之麒麟阁而征西大将军阳夏侯与居其间当诸将论功侯独避而休息大树之阴世多其不伐目为大树将军而麒其遗苗宜字曰汉功周穆驰八骏以升昆仑之墟后好事者图其褰翔若麟凤栁子厚诞之余观天闲马其名而麟其形者奚少况瑞刻所图延首而长鸣振尾而髙骧孔阜以硕如马而角则骏之去麟有不大相逺者麟字曰周骏如是命之以必难犯则新而不奇也以求义意则系而不离也且各即其人性情之近似汉功循循敛宻王母尝称其克孝如父夫能守家法于今不能逺而言念追鼻祖之踵于古乎其出而仕见之事功可期以不伐者周骏翘翘发达类疆有力者则夫道逺千里可一日而致焉者亦或可幸以焉大徳庚子閠月中休日序
　　序牡丹
　　余于牡丹始于中统之元见夀安红洛西刘氏园三年见左紫洛阳故赵相南园两花皆千叶株皆四尺夀安二十萼广经七寸髙与之等左紫四萼八寸髙等又三年见千秋状元红燕都故相杨大参宅株五尺四十萼七寸髙等后二十年见之长安毛氏园最多将百株株二尺少然皆单叶小大参差不齐无絶奇者后二十年玉板白洛阳杨氏栏株亦二尺少多叶千萼七寸少邓州见三日张氏肖斋之衡山紫陈氏终慕堂之浅红色两花皆千五叶衡紫株二尺少将二十萼五寸少浅株三尺少将五十蕚六寸少惟萧仁卿之承顔亭白花天株三尺大可六七十萼七寸少叶最盛又有色绯紫碧相错株尺少尺可四五十萼盛亚白花七尺大复有绯花株单十萼八寸二花皆多叶而绯花独奇故为佳品今失其名者别有鹤翎红为千叶小株独萼五寸大高等他日株大花则故大矣是为邓花之冠仁卿旧云此落阳夀安福孙自余观之大非夀安则浅红而今名余所命之葢即其形色近似为言也长安洛阳诸花余忘其香孰胜萃邓花而校喷勃秾绵可喜如紫薇者衡紫为第一此余生五十一年所见者然自元年至今为二十九年其见六年六见自燕长安洛阳而至此防数千里中元及三年与至元二十年三见洛阳为同地至元六年十八年二十五年各见之燕秦邓为异地亡虑百十株而千叶名品才四见则千叶名难遇亦犹千人为英万人为杰尤世不恒有者矧赏酬有数耶刘赵二圆虽皆有酒年甚少不善饮杨参时与先世父中书左丞同朝为父执与之酒不敢饮毛园时为秦宪毛氏方业市酒才下马行观择剪数萼不同饮而去杨氏栏时满秦宪将走荆宪借居其庐客懐牢寂无谁与为饮张齐陈堂才持一二觞各箭一二萼归不名为饮其尽醉相欢者惟承顔亭一焉而已呜呼似齿五十一年之老行数千里之逺始观至今廿九年之久六年六见之希而无负可当赏酬者醉明日仁卿求记其事余口未拒而心勿是之以为樽爼之乐屑屑者奚足笔其夏白花忽槁死其秋又固求记之余始思昔者之坐斯定也孰逆知是花旋踵不可复见亦可谓异事也又思左紫止一株已移植嵩山庙中洛阳余亦絶闻夀安固在其玉板白及毛园百株将如左紫余植他人耶无亦若是花之已槁死也呜呼徃者既然况来者之不可必耶细者且然况大此之倍蓰十百者耶则吾平生所当勉吾身而因循弗力以去不可追者已多也诚可为老将至之一慨而植物之死生又不足怪也仁卿惟喜余文已记其承顔而求之屡如老父取张长史判吾特贤其能以是心至而已然又益思六年之间不善饮不敢饮不可饮无谁与为饮与不名为饮非他葢无诗人同臭味者发其极意焉耳而承顔是日者则梁宣慰贡父张总管孟卿王工部景韩是皆善诗安知不可为他日故实亦未易以复得者据兰亭例为序惜其时无唱酬未尝罚依金谷酒斗数也










　　牧庵集卷四
　　钦定四库全书
　　牧庵集卷五
　　元　姚燧　撰
　　记
　　武陵县重修虞帝庙记
　　昔司马迁由病孔子所传宰予五帝徳帝系姓儒者或不传故于唐虞夏记曰帝喾之子帝挚立而弗善崩帝放勲立舜名重华禹名文命既弗深攷二典三谟之书曰放勲曰重华恊于帝曰文命敦于四海曰允廸厥徳皆虞史賛尧舜禹臯陶三圣一贤之辞且以天下相传事孰大是尧不曰重华曰汝舜舜不曰文命曰汝禹则舜禹之为名章矣后千有余年孔子称徳三圣止曰尧者禹又况纪自戾其言乎前乎尧者帝喾帝挚后乎禹者帝启帝仲康中独尧舜为非名岂坐信五帝徳帝系文取二篇见大戴记孔安国家语无帝系其五帝徳虽小异文亦止曰尧舜禹故后儒辨之以文命为禹名则敦四海为何事而臯陶不名允廸镜是则纪所名之非名又章矣或曰孟子放勲殂落屈原陈词重华者皆非欤曰不若是也今之君子于大贤之不可字者犹以乡邑斋居命之况三圣乎其逺而不斥择賛辞而号之亦厚徳之至也如必其信百世而不惑舍孔子焉折衷奚以惟帝舜崩与二妃事他经于书凿枘者多虞书曰舜生三十徴庸三十在位五十载陟方乃死崩未知地也至孟子始曰舜卒于鸣条鸣条在安邑甚迩蒲坂以避尧子南河之南例之帝固未尝逺所都也然最虞书实百一十年孔安国以为百一十二年自今积之询考底绩三载陟帝位二十八载防尧三载在位三十三载荐禹于天十七年而崩所谓三载皆再期耳由置底绩在徴庸在位之间故多书二年犹未大逺纪以为二十以孝闻三十尧举之五十摄行天子事五十八尧崩六十一代尧三十九年南廵狩崩于苍梧之野于江南九疑是为零陵总之才百年郑则徴庸二十为句摄位至崩共五十年总之亦百年与纪皆不足十年如纪则举之十九年无所事摄位九年防尧三年为天子四十年则登庸二十无所事摄位防尧三十年为天子二十年宜唐孔頴逹皆排而谬之又大载止言苍梧之野家语则以为陟方岳死苍梧之野而故纪遂曰南廵狩不知荐禹十七年之中当三廵狩帝皆亲之耶独崩年往也如皆亲之禹何为哉崩年往也于时百一十年矣必将以嵗二月柴岱宗岱宗之去南岳何啻逾五千里吉行五十车埃风而舟涛瀬者不旷一日百日而始至焉是独勤身于数千里不勤心于万几倦于九十三而不倦于百一十年也檀弓亦云舜于苍梧之野盖三妃未之从也以为帝喾帝尧皆四妃舜无正妃奴止三妃三天子之女不为正妃则正妃将待何人为哉屈原九歌谓娥皇湘君女英湘夫人君与夫人固有别矣君非正妃矣頴逹乃傍牵晋皇甫谧帝王世纪以实之曰我皇无子女英生商均次妃癸比生二女霄明烛光癸比山海经作登比皆不知为何説也秦皇南浮江至湘山祠而风问博士湘山何神对曰尧女舜妻此大怒发刑徒三千人赭其山而谧云塟衡山虽不同地可徴于帝而未之从王逸不详未之从为不祔合而曰帝征有苗二女从之不及道死沅湘之中又曰坠于湘水之渚固已自二其説且有苗已来格分北而窜之三危矣岂侮帝老复逆命耶其烦六师投帝以艰禹何为哉又二女者在厘降时或上下少帝十歳方幼艾也至是崩年皆妪然而聃矣中原无急变帝何为不及将二妃二妃何为不及从必追之而取道死水乎由迁则祀由逸则戎晕翟簉之非盛举也观后世匹帝者虽甚幼艾率土之臣莫敢不母未闻既母率土之臣入十余年而后世犹女之又帝系曰舜娶尧子谓之女匽氏然尧伊耆姓陶唐氏子而不系其父而别氏焉皆不可以理究者也二妃之祠湘中原世云然亦尚矣哉惟沅洞莫知所始尝火于宋民雷立倡郡人复字之宋徳夫为郡病其专祠二妃而遗帝始大其宫而合食焉皇元大徳之元佥江南湖兆道肃政亷访司事李仆庭咏按部常徳夏六月一夕洪水骤至平地寻丈几冐城郭乃率曹收诸君日夜行水戒民具畚筑登陴以捍之发义仓积下其佑以廪饿人不足则劝富民出谷以继水去今左丞相方平章湖广省侯请曰常徳为郡岸沅之东古人虞水齧城当其冲波西南为二石埽延袤里所尾入江中顺导其势以遏东溃罹此暴涨尽根株去大浸稽天四县槩及其实土为防者宜荡而无有遗余也可乘农休急务修复以仓粟佣役人则民必舒困于今而功亦頼垂于后也丞相是之民利得食争日赴程工不逾时众作防手乃谒帝祠而告成功见其榱楝庭墀倾落芜秽诘牧守曰明诏有曰圣帝明王其令有司歳时致祭今乃若此甚非陛下钦崇禋祀之防宜帝不顾享而降此大沴也其议完之五通为鬼经礼无文祠顾宏丽妍缛其撤而资其材为门五楹殿三楹三宇五楹寝三楹两序八楹为老子法者李道昌主诸锽钥旦望祝厘别为宫以居其徒三清殿三楹两序六楹歳徳真官殿皆一楹民之耸观十其旧矣后三年其郡官民多侯奉诏之恪恤民之勤而礼神之虔也求所所由鸣呼惟帝之名载诸六籍而不泯泯日月在天未加其明岱华在地未侪其髙与穷壤相终穷者世则知之前帝诸皇功斯人者大昊帝春炎帝帝夏黄帝帝土少昊帝秋颛现帝冬既分五辰而司之与穹壤相终穷者世亦知之以帝之功何斯皇之弗若而况乎过之其为明神左右上帝干元化以顺行四时或乘云御风省方下土福善瘅恶于斯宫与穹壤相终穷者理所固然也乌乎知哉故燧惟列夙疑而未莹者首之未敢少及法程万世人伦之至者之徳之如何也
　　汴梁庙学记
