<!-- { "loadSidebar": true } -->
　　眉山李锴深居乎潞不数数见人然雅好客客好必且一谋面初遇白门锺匪莪锺君者倔强搘拄眼光不易着时辈而心折者唯赛九如既而遇吴下刘君东郊刘君亦疏宕未尝轻许人然伊吾新诗不去口者亦唯九如在锴既私幸遇二君而又乐闻夫长安咫尺而有赛九如其人者他日物色之不遇再三卒不遇无何而九如死嗟乎锴竟不得与九如遇矣锴虽不得与九如遇而诗謌信使则有时而通然则锴不得竟谓不遇九如也尝从二君裒九如诗颇伙不自谨为俗客强假之本竟逸裁余散稿十二三欿然以为憾十余年别就亲故求其遗卒不得惜哉岁癸亥五月督漕顾公用方来读其诗曰可传也虽不多予其为刊布之嗟乎九如生而不得一遇李生者天也埋骨久久而一旦卒遇顾公者亦天也锴闻之真宰宰天地而万物顺焉夫所谓天者其是物乎物之遇不遇权实在兹乎而戚戚焉或累其心者亦不知天也已矣九如姓耶格名赛音布祖大宗伯父库部员外郎博综羣书号纳五车九如虽不显能嗣其遗风云 

　　○汪青连维硕二君诗序 

　　岁丙寅之秋遇卞君若谷于长安若谷不甚工诗而能读三百篇之诗越一岁复以计偕来则携汪君青连维硕伯仲诗发装见投曰此非今之声也乡往子越数千里介予而匄子言子其毋靳仆曰嘻臣不敏无以报二君甚盛意虽然窃有所闻焉闻诸先民曰诗有远言焉有婉言焉有精言焉有微言焉伐柯如何匪斧不克狼跋其胡载疐其尾爱慕之愿也鱼网之设鸿则丽之济盈不濡轨雉鸣求其牡男女之紊也老马反为驹不顾其后毋教猱升木如涂涂附贤佞之混也而言无远于此矣隰有苌楚猗难其华维南有箕载翕其舌掊克之亟也艺麻如之何衡从其亩齐子归止其从如云淫昏之炽也伐木掎矣析薪杝矣哀怨之迫也尔之安行不遑尔舍尔之亟行遑脂尔车嫌隙之伏也而言无婉于此矣有豕白蹢烝涉波矣水之昌也草不溃茂如彼栖苴旱之长也牂羊坟首三星在罶饥之创也而言无精于此矣至若射则臧兮展我甥兮则言无微于此矣是皆会协 【 协：在第三字时下】 天时人事蔼然爱上怛焉悯下故馺沓杂陈而仲尼兼取用示夫王者虚听讽与颂齐不必被之朱弦疏越率皆美盛德之形容而后为至也或曰古诗三千篇仲尼汰其九殆又不然诗之作由里巷采之者由行人里巷弊厖行人弊滥仲尼删其已甚厘其正变正不一于美变不一于刺举用垂教而已逮三百以降众流趋下百脉溃堤知者挟能薮泽自喜几正无繇而唯变是即厖不足以尽之矣读二君之作则异于是青连疏宕维硕矫捷远出婉入盖得风人之一端焉信乎非今之声也二君工诗而能读三百篇之诗者也故举其所闻还以质之且用为报云 

　　○陈石闾选诗序 

　　伏乎两闲假物而鸣者曰音音者自然之声也邃古之初声载音而已文字立乃有诗歌轩黄以还类多作者其信不未可知然多古穆之音三代迄汉则渊而雅宏而肆琅琅乎可诵矣时再降靡曼旖旎之声几作而元音几亡虽然薪穷火传音岂异之惜学者趋其末流析木不以栘徒吃吃 【 吃吃：矻矻】 也石闾陈子有志于古为诗歌绝不作近语又欲以其所得者觉人而援俗于是乎上自轩辕逮唐初盛汇为一集尽辟夫惉滞淫鼃之声以振复其将坠嗟夫唯君子为能知乐为其能通夫音之微也是集也世有君子从之亟矣 

　　○周七峯诗序 

　　诗必有感而作也感之异则正变殊有啴谐者窅深者鸿洞而庄诚者噍以杀者绵邈而委蛇者情因境触事与物会虑出万方要之变而不失其正者为得是故关雎麟趾鹊巢驺虞啴谐之致也终风绿衣芄兰有狐窅深之概也北风扬之水兔爰黄鸟噍杀之会也鹿鸣四牡鱼丽蓼萧文王生民鸿洞而庄正者也简兮新台匏有苦叶何人斯大东菀柳绵邈而委蛇者也若夫写饥馑之精者则有牂羊坟首三星在罶写水涝之精者则有有豕白蹢烝涉波矣写徭役之精者则有维南有箕写帷薄之精者则有展我甥兮是又婉而严远而不迫浑噩要妙不可端倪者也天运迭降世风于变汉初莽苍魏晋整密人擅一格犹循厥源得鸿洞者大风碣石武德舞灵芝歌得啴谐者遗诗十九得噍杀者垓下舂歌煮豆疾邪得绵邈者焦仲卿妻得窅深者张衡之同声蔡邕之饮马长城窟阮籍之咏怀譬之五音相宣率皆可听洎乎六朝靡靡嗣响习为淫鼃子禽望而却步不待墨子之回车矣七峯周君规旋矩折无少或偭掺持既纯冲和外发其所为诗盖得夫啴谐绵邈之遗所谓变而不失其正者且周君年五十余匑匑如不逮日求精深之域可胜量哉可胜量哉锴也蒙又髦及之其不得与颂钟雅瑟争鸣也从可知已 

　　○秋明主人菊谱序 

　　生物之因于天者雨生萍空室生苔蒸□□□□□□地者山林宜皁物川泽宜膏物是也若夫□□□□□攘其气而顺焉以布之则假权于人宁王殿下雅好菊购南中种数十百品植东园南□□与朔气戾菊每不滋乃辨土味水阖阴辟阳调其燠寒节其燥湿求所以顺适其性者多方菊竟茂当九十月之交清霜乍行天宇如水芳草报衰木叶初下而此君缤纷丛若错绣于是开长筵列广坐命客赋诗引酒酹花花若有酬投□□香一时都下传以为胜既得厥性入苦寒能勒其花踰冬历春使与梅杏齐是非所谓夺天变地而假权于人者耶虽然阴阳专一焦腐立至夺天者固未始夺夫天亦使夫菊自天其天而已欲永其传着之谱与表且命琅邪王延格貌以图 

　　◆赠序◆ 

　　送陈橘洲之古北口序 
　　赠唐青照序 
　　赠藏山上人序 
　　寿知蓟州事钱容斋序 

　　○送陈橘洲之古北口序 

　　陈生应制科不第跨羸马冒风雨径赴古北幕余祖道东门进卮酒陈生曰请为子贺陈生笑策马去傍客怪之曰异哉夫技售者喜数诎者忧人之常也有忧而贺喜将吊乎主矫媚之客矫喻之何其僭也曰否是非子之所知也曷观夫钓乎投盈寸之饵引竟尺之鱼饵则丧矣然而得鱼得固有胜也且一击不中瞥然去之苍鹰之奇也陈生去古北亦瞥然而已矣吾闻古北边塞其山川多雄奇陈生往来关河阸塞闲固有以振发其崎嵚磊落之气又所主得硕儒颇能资其学吾为陈生喜故贺之是非子之所知也陈生既行因缄所答辞以报陈生即用以为赠言也 

　　○赠唐青照序 

　　大钵子一日过仆曰子知唐青照乎是工琴仆曰未也曰青照名唐明长白人食贫而不累其天天乎琴妻关氏国色也操缦以和之亦造微家人化焉客尝问之曰子何得于琴青照曰我何得乎举凡天地闲虚牝玄窍于喁吸嚊及乎芒芒瞢瞢行诸太空若无所闻而悬寓乎其中者悉协之以吾琴而中其微当是时也晏晏然闬闬然返我心之危冰释猋灭如其初而已矣我何得乎塞晓亭侍郎尝物色之踵门铿然作止不进久之而后通则鼓琴者其竖徐海也侍郎惊比入所居屋裁二楹青照笃爱其妻关界其半精白雪如以贮之半给炊且坐客侍郎至方淅米地垆火郁攸而镬中浡浡汤适沸凝尘满席膝屈而后安坐良久青照抚琴曰客欲有闻乎曰欲之于是正襟坐鼓之一再行风琅琅走泠然而秋生侍郎悚气息如游丝少选又再迭之则羣阴辟真灵昌一物一尘窅然而亡侍郎蹶然起曰止子天游琴寄焉耳青照其人盖若此今虽为异物盍赠之言以昭其人仆曰诺子不僭昭子言昭其人已 

　　○赠藏山上人序 

　　康熙庚子秋八月眉山养疾乎盘山山空豂青峭伏流丛贯之方秋日气开朗余润在阴乃携琴客临涧西鼓琴裁一弄一僧缘松门下草笠絺袍弊屦且决踵土色木气瞢瞢然来倚崖树听之曲再奏下踞盘石坐良久木鸡其神而龙德眉动既罢叩其字曰藏山问其年曰五十矣指其所居曰此闲住越三日眉山归藏山追以松花赆及诸莲花池意良厚踟蹰不忍别遂订交莲花池上是藏山与眉山投契之始也明年春正月藏山为眉山购萝邨定居廌峰北于是乎二人者割山之背膺而分宅之而眉山亦且为盘山之氓矣当是时眉山年三十余健足善走每诣西涧相与援蟠冈绝冢择罅置踵自辟生险而眉山往往后藏山顾之笑曰猨善腾鱼善游狎故也子之后宜乎及来萝邨不别设食随遇取足邨西有倒景潭大热坐潭水中黄石上得句倚壁疾书或题胡桃叶冬拥破衾坐煨榾柮说所历事软语可听他客接语辄睡二人者不设主宾不计日相思便来兴尽便返者三十年矣逮藏山年八十眉山亦六十有五藏山犹骑马走仄坂据鞍顾盼眉山则拄杖颓唐不数武辄作吴牛喘是眉山之后藏山不唯以狎已在洪范五福之五曰考终命大雅既醉之三曰高朗令终今藏山筑生藏涧之东眉山亦为生圹廌峰下他日者两两入化为云为水是所以终投契之终夫及其未化也聊记其交之始终如此然则二人者何如人也曰眉山葆其真者也藏山自以不丧其真者也 

　　○寿知蓟州事钱容斋序 

　　渔阳汉郡也蓟别为县属广阳后以其地控辽扼塞据幽燕之隘故屹然为重镇蓟壤沃俗近淳而刚挚之气则民根之是故岩险盘错重以庞杂号称难治噫岩邑之难耶抑贤吏之难乎逮至我朝天德洽物协和昭融朔南之暨靡不稽颡乡化矧我齐民宁有不迪于是掣障辟野豁然洞达用示大同而蓟邱之区遂如户牖几席熙熙然为乐土矣然而郅隆之世生物繁阜以王者之民受王者之化不有贤吏宣之布之携之取之政犹有闲也譬诸雨露者天之制也草木者地之制也煦妪润泽合上下之交而消长乎其闲者寒暑之气之所剂也汉景有曰与我共治者唯良二千石乎此之谓欤岁甲寅钱君来牧蓟钱君淛之归安人起家进士先是任龙门任邱二邑令考异绩擢今职君既莅蓟举凡天子所欲惠怀斯民者悉心推致之裁朞岁民漓然兴今且六载矣蓟辅京邑又当四陵孔道烦剧甲诸州君操其要事一切办而民不扰民有讼断之以中无留狱闲有灾沴恤之惟恐后尝乘款段历乡聚见父老辄问曰政有害乎余胥肆乎豪猾为厉乎尚我告也所治闻之多感泣其奸顽者亦革面焉不佞家盘阴壤地与蓟接每负杖石林往往得传闻于樵采者之口心异之以为乡之所谓贤吏之难者顾近在是冬十一月十有七日君之初度也蓟民既德之深谋有以寿君以不佞为麋鹿之长匄颂辞于予予曰钱君既寿矣天子嘉其能褒予优渥载在方策我民洽于心尸祝之子若孙不忘钱君既寿矣赘辞乌足以恩之哉不可匄之力不佞曰予尝之沽水之津见童子趻踔而歌曰击缶击缶我有父母父母安在在州之内又闻野老行歌于野曰狗不吠鸡不嗁使我饱食有暖衣噫是二歌者方之河润九里麦秀两歧张郭埒也请以为君颂 

　　◆跋◆ 

　　金鲁山别驾全城图跋 
　　题友人边事后 
　　镇安将军马公告身跋 
　　题殉砚说后 
　　题载竹图 

　　○金鲁山别驾全城图跋 

　　洪泽为东南巨浸自河南徙借之敌河然过盛则濒淮诸州危曩余奉使凿支河以泄其势圣祖神策之所经营也丙子秋河溢汇湖水啮秦邮城鱼龙邮民在旦夕别驾金公力塞之与冲波悍流争三昼夜水却城卒全嗟乎王尊请以身填金堤金公可以贰之矣 

　　○题友人边事后 

