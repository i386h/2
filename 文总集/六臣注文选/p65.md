<!-- { "loadSidebar": true } -->
　　不【善本作弗】许阴授劒以约庄撛【力刃】白刃以万舞危冬叶之待霜履虎尾而不噬寔要伯于子房樊抗愤以巵酒咀【慈与】彘肩以激扬【善曰汉书曰项羽欲西入关闻沛公已定关中大怒遂至戏于是飨士旦日合战羽季父项伯素善张良夜驰见良具告事实良与项伯俱见沛公沛公曰吾岂敢反愿伯明言不敢背徳戒沛公早自来谢沛公旦见羽鸿门因留沛公饮范增数目羽击沛公羽不应范增起出谓项庄曰汝入以劒舞因击沛公杀之不者女属且为所虏庄拔劒起舞项伯亦起舞常翼蔽沛公周书武王曰吾含怒深矣毛诗曰谓天盖髙不敢不局谓地盖厚不敢不蹐尚书曰四夷来王毛诗曰莫敢不来王撛挺也周易曰履虎尾不咥人亨郑注本为噬噬齧也音誓汉书曰樊哙闻事急乃持楯撞入项羽目之问之为谁张良曰沛公叅乘樊哙项羽曰壮士赐之巵酒彘肩哙饮酒拔劒切肉食之项羽曰能复饮乎曰臣死且不辞岂特巵酒乎又谷永上疏曰賛命之臣靡不激扬也　翰曰撛挺万大也其危若首冬之叶待霜而陨犹履虎尾而不被噬者是张子房要项伯之力也】忽虵变而龙摅雄霸上而髙骧增迁怒而横撞碎玉斗其何伤【善曰史记禇先生曰丈夫龙变传曰蛇化为龙不变其文家化为国不变其姓汉书曰元年十月沛公至霸上邹阳上书曰蛟龙骧首奋翼汉书曰沛公献璧羽受之又献玉斗于范增増怒撞其斗曰吾属今为沛公虏矣论语曰不迁怒又曰何伤乎　铣曰言沛公忽虵变为龙而舒申其体脱至霸上军而心髙举也】婴罥【古犬】组于轵【止】涂投素车而肉袒【善曰苏林曰轵亭名在长安城东十三里左氏传曰郑伯肉袒牵羊以逆杜预曰肉袒示服为臣仆也　济曰沛公入关秦王子婴素车白马系颈以组降轵道傍轵亭名罥系也】疎饮饯于东都【五本作门】畏极位之盛满【善曰汉书曰疎广字仲翁为太子太傅兄子受为少传广谓受曰吾闻知足不辱知止不殆今官成名立不去惧有后悔遂上疏乞骸骨上皆许之故人邑子为设祖道供帐东都门外苏林曰长安东门也毛诗曰饮饯于祢毛苌曰祖而舍軷饮酒于其侧曰饯汉书曰刘徳妻死霍光欲以女妻之徳不敢取畏盛满也　良同善注】金墉郁其万雉峻嵃【鱼饯】峭以绳直【善曰西京赋曰横西洫而絶金墉又曰建金城之万雉嵃谓栈嵃崄貌也毛诗曰其绳则直毛苌曰言不失绳直之宜也　铣曰金墉长安城也嵃峭髙崄貌】戾饮马之阳桥践宣平之清阈【音域　善曰尔雅曰戾至也长安图曰汉时七里渠有饮马桥夏侯婴冡在桥南三里阳桥之阳也三辅黄图曰长安东出北头第一城门名宣平门清谓华而且清也　向同善注】都中杂遝【五臣本作沓】户千人亿华夷士女骈田【五臣本作阗】逼侧展名京之初仪即新馆而莅职励疲钝以临朝勗自彊而不息【善曰长安旧都故曰名京潘子初临故曰新馆莅职谓厘政也毛苌诗传曰莅临也孔安国尚书传曰励勉也又曰勗勉也周易曰君子以自强不息　翰曰岳既入长安城见士女众盛所以备其礼仪就公馆临其职也励疲钝岳自谦也欲以慕君子自彊不息耳即就也】于是孟秋爰谢【五臣作孟春受谢】聴览余日巡省农功周行庐室街里萧条邑居散逸营宇寺署肆防【五臣本作鄽】管库蕞【藏外】芮【汭】于城隅者百不处一【五臣本作一处善曰楚辞曰青春爰谢王逸曰谢去也上林赋曰聴览余闲舞赋曰余日怡荡言今之寺署蕞芮在于城隅方之昔时虽复百分不能处一也汉书曰刘向上疏曰项籍燔其宫室营宇风俗通曰今尚书御史谒者所止皆曰寺汉书百官表少府有诸仆射署郑周礼注曰肆市中陈物处郑司农周礼注曰防市中空地礼记曰管库之士郑曰管管键也库物所藏也字林曰蕞聚貌也说文曰芮小貌处一或为一处非也　济曰萧条空旷貌散逸无人也蕞芮陋小貌时府寺市井之类皆毁废有陋小者或在城之偏隅若旧有百处今才存一处】所谓尚冠脩成黄棘宣明建阳昌阴北焕南平皆夷漫涤荡亡【五臣作无】其处而有其名【善曰皆里名也汉书曰宣帝舍长安尚冠里又曰武帝同母姊金王孙女号脩成君余未详　翰同善注　向曰夷漫涤荡平灭貌不知其处但有名而已】尔乃阶长乐登未央泛太液凌建章萦馺【苏合】娑【素可】而款骀【徒改】荡【五臣本作音蔺】枍【计】诣而轹【厯】承光徘徊桂宫惆怅柏梁【善曰汉书武帝故事上起明光宫桂宫长乐宫皆辇道相属辛氏三秦记曰未央宫一名紫微宫然未央为揔称紫宫其中别名汉书曰建章宫其西则有唐中数十里其北沼太液池渐台髙二十余丈名曰太液又曰柏梁灾越俗有火灾复起宫必以大用胜厌之于是作建章宫汉武故事曰以香柏为之香闻数十里薛综西京赋注曰馺娑骀荡枍诣承光皆台名　济曰萦绕款至也　良同善注言尽已毁坏故徘徊惆怅也】鷩【必灭】雉雊【善豆】于台陂狐窟于殿傍何黍苗之离离而余思之芒芒【善曰鷩雉似山鸡而小冠背毛黄腹下赤项緑色其性悍戾憨害飞走如风之猋也微子麦秀之歌曰黍苗油油　翰曰言台殿陂池荒败故鷩雉狐得居也　向曰皆谓耕田生黍苗离离然岳因自叹见此而心思亦芒芒也】洪钟顿于毁庙乘风废而弗县【五臣本作不县二字善曰史防急就章曰乘风县钟华洞乐　济曰洪钟大钟也顿落也乘风悬钟格皆毁也】禁省鞠为茂草金狄迁于霸川【善曰如淳汉书注曰本名禁中汉仪注孝元皇后父名禁避之故曰省毛诗曰踧踧周道鞠为茂草毛苌曰鞠穷也今在霸城大道南铜人即金狄也　良曰鞠草茂貌秦铸铜人十二以象长狄董卓坏以为钱余二枚魏明帝欲徙诣洛阳到霸城重不可致便留之故云迁霸川】怀夫萧曹魏邴之相【善曰汉书曰萧何沛人汉王即皇帝位拜何为相国又曰曹参沛人也代萧何为相国又曰魏相字弱翁济阴人也宣帝即位代韦贤为丞相又曰邴吉字少卿鲁国人也宣帝即位代魏相为丞相　铣曰懐想也夫者语之端】辛李衞霍之将【善曰汉书曰辛庆忌字子真为左将军匈奴西域亲附敬其威信本狄道人又曰李广陇西人也为右北平太守匈奴号曰汉飞将军避之数嵗不入界汉书曰霍去病为骠骑将军凡六出击匈奴又曰衞青字仲卿为大将凡七出击匈奴　翰同善注】衔使则苏属国震逺则张博望【善曰汉书孙寳衔命奉使职在刺举又曰苏武字子卿杜陵人也武以中郎将使持节送匈奴使留在汉者匈奴乃徙武北海上武杖汉节牧羊武留匈奴凡十九嵗乃还拜为典属国又曰张骞汉中人也以郎应募使月氏去十三年得还骞以校尉从大将军击匈奴知水草处军得以不乏封骞为博望侯　向同善注】教敷而彞伦叙【五臣本作序】兵举而皇威畅【善曰敷教萧曹也举兵卫霍也尚书曰彞伦攸叙济曰敷布彞常也此以叠于前文言萧曹之流为相布政教则常伦有次序辛李之属为将兵举于四夷而皇威宣畅也】临危而智【五臣本作致】勇奋投命而髙节亮【善曰史记缪贤曰臣舍人蔺相如勇士有智谋太史公曰其处智勇可谓兼之矣吴子曰一人投命足惧千人杜预左氏传注曰投弃命也史记曰鲁连好持髙节　良曰临危谓张骞使絶域也投命谓苏武使匈奴也】暨乎秺【丁故】侯之忠孝淳深【善曰小雅曰暨及也汉书曰金日防字翁叔本匈奴休屠王太子也武帝拜为侍中驸马都尉莽何罗矫制发兵明旦上卧未起何罗从外入曰防奏厠心动立入坐内户下何罗襃白刃从东廊上日防抱何罗呼曰何罗反得禽缚之繇是着忠孝节封为秺侯　铣曰金日防以笃敬悟主毎往甘泉宫见母形像未曾不涕泣】陆贾之优游宴喜【善曰汉书曰陆贾楚人也髙祖拜贾为太中大夫有五男分其子子二百金令为生产贾常乘安车驷马从歌鼓瑟侍者十人谓其子曰与女约过女女给人马酒食后陈平乃以妓婢百人车马五十乘钱五百万遗贾为食饮费贾以此游汉庭公卿间名声籍甚荅賔戏曰陆子优游新语以兴毛诗曰吉甫燕喜既多受祉　翰同善注】长卿渊云之文子长政骏之史【善曰史记曰司马迁字子长为太史令脩史记厯黄帝以来至太初凢百三十篇汉书曰刘向字子政元帝擢为宗王着疾防擿要救危及世颂凢八篇又着五行传列女传新序说苑又曰刘歆字子骏为中垒校尉为七略　向曰司马相如字长卿王襃字子渊扬雄字子云皆工为文余同善注】赵张三王之尹京定国释之之聴理【善曰汉书曰赵广汉字子都涿郡人守京兆大尹发奸擿伏如神又曰张敞字子髙河东人也守京兆尹枹鼓稀鸣市无偷盗又曰王遵字子贡涿郡人也为谏大夫守京辅都尉行京兆尹事旬月间盗贼清又曰王章字仲卿泰山人也章以选为京兆尹又曰王骏琅邪人也为京兆尹赵广汉张敞王章至骏皆有能名故京师称曰前有赵张后有三王又曰于定国字曼倩东海人也为廷尉其决疑平法务在哀鳏寡罪疑惟轻朝廷称之又曰张释之字子季南阳人也为廷尉周亚夫见释之持议平乃结为亲友繇此天下称之也　济同善注】汲长孺之正直郑当时之推士【善曰汉书曰汲黯字长孺濮阳人也为主爵都尉数直諌又曰郑当时字庄陈人也为大司农毎朝上间说未尝不言天下长者闻人之善进之上唯恐后班固賛曰汲黯之正直郑时之推贤　良同善注】终童山东之英妙贾生洛阳之才子【善曰汉书曰终军字子云济南人也年十八选为博士弟子上书言亊武帝异其文拜为谒者死时年二十余故世谓之终童又曰贾谊雒阳人也年十八以能诵诗属书称于郡中文帝召以为博士时年二十余曹植自试表曰终军以妙年使越　铣同善注】飞翠緌【而惟】拖【善本作拕】鸣玉以出入禁门者众矣【善曰郑礼记注曰緌缨之饰也礼记曰君子行则鸣佩玉东观汉记杜预上书曰伏湛宜出入禁门补缺拾遗是也　向曰緌玉皆朝臣之所服出入禁门者非一人】或被髪左衽奋迅泥滓【善曰谓日防也论语曰吾其被髪左衽矣凡人沈于卑贱故曰泥滓东观汉记曰赵憙奋迅行伍李陵与苏武书曰言为瑕秽动増泥滓说文曰滓淀也　翰曰又叠上文谓日防自夷狄被髪左衽而贵于此若奋迅起于泥滓也】或从容傅【附】防望表知里【善曰谓陆贾也班固汉书賛曰陆贾从容平勃之间附防将相尚书大传孔子谓子夏曰子见表未见其里　济曰谓陆贾平诸吕有功故云望表知里】或着勲绩而婴时戮【善同良注　良曰皆谓广汉之属】或有大才而无贵仕【善同翰注　翰曰谓贾谊之类也】皆扬清风于上列【善作烈】垂令闻而不已想佩声之遗响若铿锵之在耳【善曰胡广曰建鸿徳流清风毛诗曰令问令望左氏传穆嬴曰今君虽终言犹在耳　向曰上列上代也铿锵佩声】当音凤恭显之任势也乃熏灼四方震耀都鄙【善曰汉书曰王鳯与元后同母为大司马大将军用事上遂谦让无所专鳯薨从弟音代鳯为司马车骑将军又曰恭沛人坐法腐刑为中尚书明习法令故事又曰石显字君房少坐法腐刑为黄门中尚书元帝被疾不亲政事事无小大因显白决汉书谷永曰许班之贵熏灼四方范晔后汉书曰邓骘宠灵显赫光震都鄙　翰曰王音王鳯恭石显之徒邪佞用势熏灼震耀于天下】而死之日曾不得与夫十余公之徒齿名才【五臣本无才字】难不其然乎【善曰论语曰齐景公死之日民无徳而称焉十余公之徒谓萧曹之属也张湛列子注曰犹羣辈也一云徒贱人也汉书贾谊曰握重权大官而有徒无耻之心乎髙诱吕氏春秋注曰齿列也论语子曰才难不其然乎　济曰音鳯之流其死之日曾不得与萧曹等十余公之仆齿列名器之难其如此矣】望渐台而扼腕枭【浇】巨猾而余怒【善曰汉书曰更始兵从宣平城门入王莽之渐台上商人杜吴杀莽取其绶史记曰天下之士莫不扼腕而言东京赋曰巨猾间舋汉书音义曰悬首于木上曰枭　良曰巨猾王莽也莽为大逆诛于渐台而枭首故岳望之扼腕而怒】揖不疑于北阙轼樗里于武库【善曰汉书曰隽不疑字曼倩勃海人也为京兆尹有一男子乘黄犊车诣北阙自谓卫太子公车以闻丞相二千石至者莫敢发言不疑后到叱从吏牧缚曰昔蒯聩违命出奔辄距而不纳春秋是之衞太子得罪先帝亡不即死今来自请此罪人也遂送诏狱史记曰樗里子者名疾秦惠王之弟也卒葬于渭南章台之东曰后百嵗当有天子之宫夹我墓至汉兴长乐宫在其东未央宫在其西武库正直其墓也　铣同善注】酒池鉴于商辛追覆车而不寤【善曰汉书賛曰武帝设酒池肉林贾氏国语注曰鉴察也六韬太公曰桀纣王天下之时积糟为阜以酒为池脯肉为山林晏子春秋曰谚曰前车覆后车戒贾谊过秦曰三主惑而终身不寤也　翰曰商辛纣也为酒池以亡国汉武帝复为之履覆车之迹而不改寤】曲阳僣于白虎化奢淫而无度【善曰汉书曰王根为曲阳侯五侯大修第室起土山渐台洞门髙廊百姓歌之曰五侯初起曲阳最怒坏决髙都连竟外杜土山渐台象西白虎毛诗序曰游荡无度　向曰白虎殿名曲阳侯王根僣淫造第以象之是无法度也】命有始而必终孰长生而久视【善曰家语孔子曰命者性之始也死者生之终也有始必有终矣老子曰长生久视之道　济同善注】武雄略其焉在近惑文成而溺五利【善曰班固汉书賛曰如武帝有雄才大略汉书曰齐人李少翁以方术见上拜少翁为文成将军言上即欲与神通宫室被服非象神物不至乃作甘泉宫中为台尽天地泰一诸鬼神而置祭具以致天神又曰乐成侯登上书言栾大天子见大恱曰臣之师有不死之药可得仙人可致乃拜大为五利将军　良曰帝耽溺之其雄才大略亦何在也】侔造化以制作穷山海之奥秘【善曰淮南子曰大丈夫无为与造化逍遥】灵若翔于神岛奔鲸浪而失水曝【善作爆】鳞骼于漫沙陨明月以双坠擢仙掌以承露干云汉而上至【善曰薛综曰海若海神楚辞曰今海若舞冯夷刘渊林吴都赋注曰岛海中洲也庄子曰吞舟之鱼砀而失水异物志云鲸鱼长者数千里或死于沙上得之皆无目俗言其目化为明月珠汉书孝武作柏梁铜柱承露仙人掌之属矣薛综曰干犯也　翰曰灵若海神也海岛髙深翔集此神于此又刻石象鲸鱼失水曝于沙上故云双坠　铣曰又作仙人捧承露盘挹云表之露】致卭蒟【矩】其奚难惟余欲而是恣纵【五臣本作从】逸游于角觝【邸】络甲乙以珠翠忍生民【五臣本作人】之减半勒东岳以虚美【善曰班固汉书西域賛曰孝武之时感蒟酱卭竹杖则开牂柯越嶲汉书曰武帝作角觝戏文頴曰秦名此乐为角觝两两相当角力校艺射御故名角觝也班固汉书賛曰孝武造甲乙之帐络以隋珠和璧音义曰甲乙帐名也汉书賛曰孝武奢侈海内虚耗户口减半续汉书曰羣臣上言冝封泰山诏曰逺遣吏上夀盛称虚美　良同善注】超长怀以遐念若循环之无赐【善曰尚书大传曰三王之统若循连环周则复始穷则反本　铣曰赐尽也言思念此事若循环无尽时也】较【角】面朝之焕炳次后庭之猗靡【善曰言先明面朝次至后庭也广雅曰较明也周礼曰面朝后市子虚赋曰飞垂髾扶舆猗靡较音校　向曰言见较量面朝之事焕炳明白可观也次及后庭之事亦猗靡可述也焕炳明貌猗靡美貌】壮当熊之忠勇深辞辇之明智【善曰汉书曰孝元冯昭仪上幸虎圈鬬兽熊佚圈攀槛欲上殿左右贵人傅昭仪皆走冯婕妤直前当熊而立左右格杀上问何故当熊婕妤曰猛兽得人而止妾恐至御坐故身当之元帝嗟叹以此倍敬重焉又曰成帝游于后庭常欲与班婕妤同辇载婕妤辞曰观古图尽贤圣之君皆有名臣在侧三代末主乃有嬖女今欲同辇得无近似之楚辞曰招贞良与明智　翰同善注】衞鬒发以光鉴赵轻体之纎丽【力智反　善曰汉书曰孝武卫皇后字子夫汉武故事曰子夫得幸头解上见其美发恱之毛诗曰鬒发如云之忍切荀恱汉纪曰赵女善舞号曰飞燕上恱之是由体轻而封皇后也左氏传叔向之母曰昔有仍氏生女黰黒而甚美光可以鉴　　济曰武帝衞皇后其发鬒黒光可　以鉴　人】咸善立而声流亦宠极而祸侈【善曰以竒见幸故曰声流因废自裁故曰祸侈　铣曰声流谓冯班二婕妤之盛徳祸侈谓衞赵二后之疾恶】津便门以右转究吾境之所暨【善曰汉书武帝纪曰三年作便门桥杜预左氏传注曰暨至也　铣曰便门桥也至此尽长安界究尽也】掩细柳而抚劒快孝文之命帅周受命而【善本作以】忘身明戎政之果毅距华葢于垒和案乘舆之尊辔肃天威之临顔率军礼以长撎【一利】轻棘霸之儿戏重条侯之倨贵【善曰方言曰掩止也掩与揜同汉书曰孝文后六年匈奴大入边遣宗正刘礼军霸上祝兹侯徐厉军棘门河内守周亚夫军细柳帝劳军至霸上棘门直驰入而之细柳军军士吏被甲持满上至不得入于是上使使诏将军曰吾欲劳军亚夫乃传言开壁壁门士谓车骑曰将军约军中不得驱驰天子乃案辔徐行至中营亚夫持兵揖曰介胄之士不拜请以军礼见文帝曰向者霸上棘门军如儿戏至于亚夫可得而犯耶左氏传曰子朱怒抚劒从之六韬曰为将者受命忘家当敌忘身左氏传君子曰杀敌为果致果为毅薛综西京赋注曰华葢星覆北斗王者法而作之刘歆遂初赋曰奉华葢于帝侧垒营也和军营之正门也左氏传齐侯曰天威不违顔咫尺説文曰撎拜举手下也汉书曰丞相条侯至贵倨也杜预左氏传注曰倨敖也　良曰军法既受命而忘其身戎政兵之政也果毅谓能制敌也华葢天子之葢垒和军门撎揖也】索杜邮其焉在云孝里之前号惘辍驾而容与哀武安以兴悼争伐赵以徇国定庙筭之胜负扞【汗】矢言而不【五臣本作弗】纳反推怨以归咎未十里于迁路寻赐劒以刎首嗟主闇而臣嫉祸于【五臣嫉作疾于作于】何而不有【善曰杜邮亭名在咸阳西今谓之孝里辛氏三秦记曰毕陌西北有孝里毕陌西有白起墓惘犹罔罔失志之貌也楚辞曰遵赤水而容与史记曰白起者郿人也善用兵事秦昭王为武安君秦使王陵攻赵战少利秦王欲使武安君代陵将武安君曰邯郸未易攻也王自命不行乃使应侯请之终不可行秦围邯郸弗能拔武安君曰不聴臣计今何如矣秦王闻之怒遣白起不得留咸阳中既行出咸阳西门十里至杜邮秦王乃使使者赐之劒自杀孙子曰夫未战而庙胜得筭之多者也尚书曰率吁众慼出矢言何休公羊注曰刎割也孙卿子曰主闇于上臣诈于下俱害之道西京赋曰林麓之饶于何不有也　翰曰杜邮白起所死之地名岳求索此地已改名孝里故云前号惘失意之貌矢直也言昭王拒扞直言不纳反推怨以杀之闇主即昭王也疾妬之臣谓范雎】窥秦墟于渭城冀阙缅其【五臣本作而】堙【一人】尽觅陛殿之余基裁岥【波】【大河切善作岮】以隐嶙【力忍反　善曰声类曰墟故所居也史记曰秦孝公作为咸阳筑冀阙缅尽貌也亡衍切岥岮頽貌也司马相如哀二世曰登岥岮之长坂隠嶙絶起貌　良曰渭城古咸阳也冀阙秦阙名缅微堙灭也岥隠嶙将平之貌陛殿阶也】想赵使之抱璧浏【力幽】睨楹以抗愤【善曰史记曰秦王得赵璧无意偿赵城相如曰璧有瑕请指示王王授璧相如因持璧却立倚柱曰臣观大王无偿赵王城色故臣复取璧大王必欲急臣臣头今与璧俱碎于柱矣相如以其璧睨柱欲以击秦王乃辞谢浏睨目清貌也　铣曰浏怒目貌抗愤犹发愤楹柱也】燕图穷而荆发纷絶袖而自引【善曰史记曰荆轲献燕督亢之地图图穷匕首见因左手把秦王之袖而右手持匕首揕之未至身秦王惊自引而起袖絶以其匕首揕秦王不中揕丁鸩切　济同善注】筑声厉而髙奋狙【七预】潜鈆以脱膑【频忍切　善曰史记曰荆轲之客髙渐离变名姓为人庸保以击筑闻于秦始皇始皇召见人有识者乃髙渐离秦帝矐其目使击筑稍益近之髙渐离乃以鈆置筑中举筑扑秦皇帝不中遂诛论衡曰髙渐离举筑击秦王中膑秦王病疮死苍颉篇曰狙伺也尚书刑徳放曰膑者脱去人之膑也郭璞三苍解诂曰膑膝葢矐音各一音格　向曰膑膝葢骨也狙伺也】据天位其若兹亦狼狈而可愍【五臣本作慜　善曰尚书伊尹曰天位艰哉文字集略曰狼狈犹狼跋也孔丛子曰吾于狼狈见圣人之志荀恱汉纪论曰周勃狼狈失据块然囚执狈音贝　翰曰言始皇据有大位乃狼狈若此可慜也】简良人以自辅谓斯忠而鞅贤寄苛制于捐灰矫扶苏于朔边【善曰史记曰商君者衞之诸庶孽子也名鞅姓公孙氏商君之法刑弃灰于道者又曰李斯者上蔡人也始皇以斯为丞相始皇长子扶苏监兵上郡始皇崩与赵髙谋诈为受始皇诏立子胡亥为太子为书赐长子扶苏曰扶苏不孝其赐劒以自裁扶苏为人仁即自杀贾逵国语注曰苛烦也郑周礼注曰矫称诈以为是　铣曰秦简忠贤自辅云得李斯商鞅鞅作苛法弃灰于道者刑也斯乃矫杀太子扶苏于朔边也捐弃也】儒林塡于坑穽【慈性】诗书炀而为烟【善曰史记曰卢生为始皇求仙药亡去始皇大怒使御史案问诸生诸生犯禁者四百六十四人皆坑之咸阳李斯曰臣请非博士官所职天下敢有藏诗书百家语诣守尉杂烧之郭璞方言注曰今江东呼火炽猛为炀　济曰李斯劝始皇坑儒士焚诗书】国灭云以断后身刑轘【患】以啓先【五臣本作前】商法焉得以宿黄犬何可复牵【善曰史记曰秦孝公卒太子立公子防之徒告商君反商君亡至关下欲舍客舍人不知其是商君曰商君之法舍人无验者坐之商君喟然叹曰嗟乎为法之弊一至于此哉秦惠王车裂商君郑周礼注曰车裂曰轘史记曰李斯具五刑出狱与其中子俱执顾谓其子曰吾欲与若复牵黄犬俱出上蔡柬门逐狡可得乎遂夷三族商鞅李斯各有食邑故曰国也刑轘之辟二人为首故曰啓前　良曰国灭亡谓秦也商鞅竟为车裂李斯腰斩】野蒲变而成脯苑鹿化以为马【善曰风俗通曰秦相赵髙指鹿为马束蒲为脯二世不觉史记曰赵髙欲为乱恐羣臣不聴乃先验持鹿于二世曰马也二世笑曰丞相误耶谓鹿为马也　铣曰赵髙欲为乱恐羣臣不聴乃先设验以蒲为脯以鹿为马献于二世羣臣言蒲言鹿者皆阴诛之也】假防逆【五臣本作贼】以天权钳众口而寄坐【善曰春秋元命苞曰赤受命持天权庄子曰钳墨翟之口　向曰二世假借天权与赵髙防贼使贤臣钳口而自寄坐】兵在颈而顾问何【五臣本作为】不早而告我愿黔黎其谁聴惟请死而获可【善曰史记曰赵髙恐二世怒诛及其身与其女壻阎乐谋易置上乐遂斩衞令二世怒召左右皆惶扰不鬬旁有宦者一人侍不敢去二世入内谓曰公何不蚤告我宦者曰臣不敢言故得全使臣蚤言皆已诛安得至今阎乐前即告二世曰足下其自为计二世曰吾愿得一郡为王弗许又曰愿为万户侯弗许愿与妻子为黔首弗许阎乐麾其兵陵二世乃自杀国语单襄公曰兵在其颈不可久也　翰同善注】逮【善本作徤】子婴之果决敢讨贼以纾【五臣本作舒】祸势土崩而莫振作降王于路左【善曰史记曰赵髙立公子婴为秦王子婴与其子二人谋曰今使我斋见庙此欲因庙中杀我我称病不行丞相必自来来则杀之髙果自往子婴遂刺杀髙于斋宫广雅曰果能也杜预左氏传注曰纾徐也汉书徐乐上书曰臣闻天下之患在于土崩秦之末世是也人困而主不恤下怨而上不知此之谓土崩贾逵国语注曰振救也汉书曰秦王子婴素车白马系颈以组降轵道旁　济曰子婴始皇孙赵髙既杀二世而立子婴子婴立乃手杀髙以舒国祸言秦积恶久人心离散势如土崩虽讨一贼不可振举故降沛公于轵道傍】萧收图以相刘料【聊】险易与【五臣本作以】众寡【善曰説文曰料量也孙卿子曰地者近逺险易又曰识众寡之用者胜也　良曰沛公入咸阳萧何收秦相府图书藏之髙祖所以知天下户口多少地形险易何由是为汉相】羽天与而弗【五臣本作不】取冠沐猴而纵火【善曰史记曰客有说张耳曰天舆不取反受其咎汉书曰羽西屠咸阳烧其宫室楚辞曰若纵火于秋蓬　铣曰项羽既烧秦宫室或説羽都关中羽思东归説者曰人言楚人如沐猴而冠耳果然沐猴猕猴也此所谓天与不取也】贯三光而洞九泉曾未足以喻其髙下也【五臣本无也字　善曰邓析子曰贤愚之相觉若九地之下重天之颠淮南子曰大道含吐阴阳而章三光许慎曰三光日月星也燕丹太子死怀恨入于九泉　向曰上贯三光谓髙祖下及九泉谓项羽岂可相喻也】感市闾之菆【阻留】井叹尸韩之旧处蒸【善本作丞】属号而守阙人百身以纳赎【时喻反协韵】岂生命之易投诚惠爱之洽着讦【居谒】望之以求直亦余心之所恶【温故】思夫人之政术实干时之良具苟明法以释憾不爱才以成务大体以髙贵非所望于萧傅【善曰说文曰菆庥蒸也然最井即渭城卖蒸之市也延夀被诛丞属无守阙者而赵广汉就戮则有之恐潘误毛诗曰如可赎兮人百其身论语子贡曰赐也亦有恶乎恶讦以为直者说文曰讦面相斥罪左氏传穆叔曰齐人释憾于弊邑之地又魏犨公欲杀之而爱其材周易曰开物成务庄子曰襄公之应司马曰夷知大体者也汉书曰萧望之左迁太子太傅翰曰韩延夀为东郡太守为天下最代萧望之为左冯翊望之迁御史大夫延夀在东郡时放官钱千余万御史问事东郡望之因令并问之延夀知即案劾望之在冯翊时廪牺官钱放散百余万上令穷竟所考望之卒无事实延夀竟坐弃市吏人数千送至渭城菆井即渭城东卖麻蒸之市岳言延夀惠爱在人能使丞属号泣于阙下人愿以百身赎其罪初望之将案验延夀邴吉止之后闻延夀诬举事遂复案验且延夀虽有专擅之罪然有干时之才而望之冝存公忘私安可讦举小恨用明法以快其心哉乃不爱人之才成国家之务耳望之左迁太傅是不大体非天下之望也】造【千到】长山而慷慨伟龙顔之英主胷中豁其洞开羣善凑而必举【善曰汉书髙祖隆凖而龙顔又曰髙祖葬长陵三秦记曰秦名天子冡曰长山汉曰陵故通名山陵汉书曰髙祖意豁如也王命论曰英雄陈力羣策毕举此髙祖之大略也潘元茂九锡文曰羣善必举也　济曰造至也长山汉髙陵也髙祖龙顔豁达大度天下之士至者必举用之】存威格乎天区亡坟掘【其勿】而莫御临掩坎而累抃步毁垣以延伫【善曰尚书周公曰时则有若伊尹格于皇天范晔后汉书曰赤眉焚西京宫室发掘园陵又光武诏曰修复西京园陵尔雅曰揜葢也郭璞曰谓覆葢王逸楚辞注曰击手曰抃楚辞曰结幽兰而延伫　良曰言髙祖生则存威徳至于天地崩亡则坟陇被发掘不能御也王莽之乱诸陵皆见发掘岳见坏坟毁墙意伤之故抚膺而延伫也】越安陵而无讥谅惠声之寂寞【善曰汉书曰惠帝葬安陵谷梁传曰公防齐侯于讙无讥乎楚辞曰欲寂寞而絶端薛君韩诗章句曰寂无声之貌也寞静也　翰曰越于也安陵惠帝陵也其声寂寞无以襃贬也】吊袁丝之正义【五臣本作议】伏梁劒于东郭【善曰汉书曰袁盎字丝楚人也为楚相病免家居梁孝王欲求为嗣盎进说王以此怨盎使人刺弑盎安陵郭门外盎乌浪切　向同善注】讯景皇于阳丘奚【五臣本作爰】信譛【五臣本作防】而矜谑陨【五臣本作殒】吴嗣于局下葢发怒于一愽成七国之称乱翻助逆以诛错恨过聴而【五臣本作之】无讨兹沮善而劝恶【善曰广雅曰讯问也何休公羊传注曰如其亊曰讯加诬曰谮尔雅曰戏谑也邓公谓上曰错患诸侯强大请削之地计画始行卒受大戮内杜忠臣之口外为诸侯报仇帝曰公言善吾亦恨之又曰晁错颍川人为御史大夫错七故切今协韵七各切汉书成帝曰过聴将作大匠万年言昌陵三年可成无讨谓不诛盎也左氏传子鲜曰赏罚无章何以沮劝沮才与切汉书谷永曰亏徳沮善毛苌诗传曰沮止也　铣曰阳丘景帝陵也景帝为皇太子时吴太子侍饮博争道不恭皇太子引博局提杀之景帝即位晁错说上令削吴王地七国兵反袁盎与错有隙乃说上谓上曰七国之反以诛错为名今斩错使赦七国可兵不血刃上遂斩错信防谓聴袁盎之计也矜谑谓因博而杀吴太子也诛晁错是助七国之逆景帝过聴盎之防计而不讨究其亊便即杀错此是沮天下为善者劝天下为恶者诚可恨之】呰【兹此】孝元于渭茔执奄尹以明贬【善曰汉书曰元帝葬渭陵奄尹谓恭石显也班固汉书述曰阉尹之呰秽我明徳韦昭曰呰病也疾移切郑礼记注曰呰毁也何休公羊传注曰贬损也　济曰奄尹恭石显也执此以用之明元帝可贬也】襃夫君之善行废园邑以崇俭【善曰襃犹賛美也夫君元帝也汉书曰元帝罢衞思园及戾园又诏曰初陵勿置县邑　良曰元帝以祖宗之庙园不合礼典者皆废之独此可襃耳夫君即元帝】过延门而责成忠何辜而为戮陷社稷之王章俾幽死而莫鞠【善曰汉书曰成帝葬延陵尔雅曰辜罪也汉书曰成帝时日有蚀之王章奏封事召见言王鳯不可任用帝谓章曰微京兆直言吾不闻社稷计后上不忍退鳯章遂为鳯所陷章罪至大逆死狱中尔雅曰俾使也汉书曰赵王幽死张晏汉书曰鞠穷也谓穷问囚情也一曰勒毛苌诗传注曰勒告也　翰曰延门成帝陵】忲【音大】淫嬖之凶忍【子小】皇统之孕育张舅氏之姧渐贻汉宗以倾覆【善曰小雅曰狃忲也淫嬖谓赵飞燕也汉书曰司解光奏言许美人及宫史曹宫皆御幸孝成皇帝产子隠不见又掖庭中御幸生子者辄死又饮药伤堕者无数左氏传楚令尹子上曰蜂目而豺声忍人也杜预曰忍行不义也尚书曰天用絶其命孔安国曰截也截絶其命是也广雅曰张开也舅氏诸王也尔雅曰贻遗也左氏传吕相曰倾覆我国家　向曰快纵也舅氏簒弑之渐自此开张汉宗所以倾覆也絶也舅氏王莽族也】刺哀主于义域僣天爵于髙安欲法尧而承禅【善本作羞】永终古而不刋【善曰汉书曰哀帝葬义陵又曰封董贤为髙安侯后代丁明为大司马即三公之职也论语曰不恒其徳或承之羞楚辞曰长无絶兮终古郑礼记注曰刋削也　铣曰刺讥也义域哀帝陵也董贤有美色帝幸之封为髙安侯故云僣天爵也帝欲法尧舜之事禅位与贤羣臣莫敢言王闳切谏乃止此终古不可刋削也】瞰康园之孤坟悲平后之专絜殃厥父之篡逆防汉耻而不雪激义诚而引决赴丹爓【五臣本作焰】以明节投宫火而焦糜从灰熛而俱灭【善曰汉书曰平帝葬康陵又曰孝平王皇后莽女也及汉兵诛莽燔烧未央宫后曰何面目以见汉家自投火中而死故云激义诚以明节后不合葬故曰孤坟　济曰瞰视也康园平帝陵也】骛横桥而旋轸厯敝【五臣本作】邑之南垂【善曰潘岳关中记曰秦作渭水横桥横音光雍州图曰在长安北二里横门外也　良曰横桥桥名旋轸还车也邑岳自谓长安也南垂南界也】门磁石而梁木兰兮构阿房【步郎】之屈【求勿】竒疏南山以表阙倬【卓】樊川以激池役鬼佣其犹否矧人力之所为工徒斵而未息义兵纷以交驰宗祧【吐雕】污【乌】而为沼岂斯宇之独隳【善曰毛苌诗传曰倬大也三秦记曰长安正南秦岭岭根水流为秦川一名樊川汉武上林唯此为盛史记由余曰役鬼为之则神怒矣使人为之则人亦苦矣郑周礼注曰佣与庸通汉书髙祖曰吾以义兵诛残贼礼记曰逺庙为祧又邾娄定公曰臣弑君杀其人坏其室洿其宫而潴焉污与洿古字通方言曰隳坏也　铣曰阿房宫前殿以木兰为梁以磁石为门怀刃者止之以南山为阙以樊川为池如此壮丽役鬼神营之亦犹不可况人力所为而不劳乎为此宫雕斵未毕沛公义兵已交驰于中矣凡臣弑君汚其宫而潴焉言秦宗庙尚汚为沼况是宫能不隳坏乎】由伪新之九庙夸【善本作夸】宗虞而祖黄驱吁嗟而妖临【去】搜佞哀以拜郎【善曰汉书王莽下书曰定有天下号曰新又王莽九庙一曰黄帝二曰虞帝三曰陈王四曰齐敬王五曰济北愍王六曰济南伯王七曰元城孺王八曰阳平顷王九曰新都显王又曰邓晔于匡起兵南乡莽愈忧不知所出崔发曰周礼国有大灾则哭以厌之乃率羣臣至南郊搏心大哭诸生甚悲哀及能诵防文除以为郎也翰同善注】诵六艺以饰姧焚诗书而面墙心不则于徳义虽异术而同亡【善曰汉书曰王莽立乐经征天下通一艺皆诣公车史记李斯曰臣请非博士官所职天下敢有藏诗书百家语诣守尉杂烧之尚书曰不学墙面左氏传富辰曰心不则徳义之经为顽班固汉书王莽賛曰昔秦焚诗书以立私义莽诵六艺以文奸言同归殊涂俱用灭亡　向曰莽诵六艺以饰姧诈秦焚诗书而取面墙为恶不同同归于亡】宗孝宣于乐游绍衰绪以中兴【善曰宣纪賛曰可谓中兴侔徳殷宗周宣矣　良曰宣帝庙曰乐游宣帝承昌邑淫乱之后故曰中兴】不获事于敬养尽加隆于园陵兆惟奉明邑号千人讯诸故老造自帝询隠王母之非命纵声乐以娱神虽靡率于旧典亦观过而知仁【善曰汉书孝武衞皇后生戾太子太子纳史良娣产子男进号曰史皇孙太子败皆遇害太子遗孙一人史皇孙子王夫人男是为孝宣帝即位乃葬卫左右追谥曰思后故太子谥曰戾史良娣曰戾夫人史皇孙曰悼母曰悼后悼园称奉明圉潘岳关中记曰宣帝父曰悼皇考母曰悼夫人墓曰奉明园后曰思后以倡优杂伎千人乐思后园今所谓千人乡者是也兆茔也询宣帝名也毛诗曰召彼故老讯之占梦毛苌诗传曰隠痛也王母思后也尔雅曰父之妣为王母又曰率循也尚书曰旧典时式论语子曰人之过也各于其党观过斯知仁矣　济曰宣帝戾太子孙生数月而孤幽之囹圄其色养之心不辍故于叙园陵之礼有加于旧典宣帝父曰悼皇考母曰悼夫人墓曰奉明园以倡优千人乐千人邑名起于此戾王母即宣帝母戾太子事时并遇害言宣帝所行之事不必合于礼典然隠而行之适于人情亦以足知其仁也询宣帝名】凭髙望之阳隈体川陆之汚隆【善曰广雅曰凭登也长安图曰髙望堆延兴门南八里隈厓也郑周礼注曰体分也汉书音义或曰污下也　良曰髙望堆名阳隈堆之南也体水陆髙下形势也】开襟乎清暑之馆游目乎五柞之宫【善曰曹植闲居赋曰愬寒风而开襟清暑谓甘泉也西都赋曰九嵕甘泉固隂沍寒日北至而含冻此焉清暑楚辞曰忽反顾而游目汉书曰盩厔有五柞宫也　翰曰清暑五柞皆汉宫观名】交渠引漕激湍生风【善曰汉书武纪曰穿漕渠通渭如淳曰水转曰漕　铣曰交渠沟渠之名生风言水之急也】乃有昆明池乎其中其池则汤汤【伤】汗汗滉瀁弥漫浩如河汉【善曰西都赋曰集乎豫章之宇临乎昆明之池汉书曰武帝发谪吏穿昆明池蜀都赋曰流汉汤汤惊浪雷奔吴都赋曰渱泮汗淼漫又曰澄奫瀁倾溶沆瀁南都赋曰布濩漫污漭沆洋溢　向曰言广大也】日月丽天出入乎东西【音先叶韵】旦似旸谷夕类虞渊【善曰西京赋曰日月于是乎出入象扶桑与防汜淮南子曰日出旸谷拂于扶桑楚辞曰出自旸谷应劭曰虞渊日所入也淮南子曰至于虞渊是谓黄昏铣曰丽着也旸谷日出处虞渊日入处】　昔豫章之名宇披流而特起仪景星于【五臣本作以】天汉列【五臣本作对】牛女以双峙【善曰西京赋曰豫章珍馆掲焉中峙三辅黄图曰上林有豫章观西京赋曰海若游于渚楚辞曰临沅湘之渊善曰仪谓法象之也西都赋曰左牵牛而右织女汉宫阙疏曰昆明池有二石人牵牛织女象　济曰景星瑞星也言于池中起豫章观仪法瑞星以石刻为牛女之宿列于池边】啚【五臣本作图】万载而不倾奄摧落于十纪擢百寻之层【五臣本作曽】观今数仞之余扯【善曰孔安国尚书传曰十二年曰纪武帝元狩三年穿昆明池至王莽之败凡一百一十三年今云十纪言其大数耳　济曰其谋欲使万代不毁而才经百余年而便摧落豫章观其髙百寻至今倾坏只有数仞余扯也】振鹭于飞凫跃鸿渐乘云颉颃【胡冈】随流澹【徒滥】淡【徒感】瀺【仕湛反】灂【仕捉】惊波唼【所甲】【直甲】防【五臣本作菱】芡【渠俨反　善曰蜀都赋曰其中则有振鹭鹈鹕毛诗曰振鹭于飞尔雅曰舒凫鹜毛苌诗传曰凫水鸟又曰大曰鸿小曰鴈周易曰鸿渐于陆魏都赋曰羽翮颉颃毛苌诗传曰飞而上曰鴶飞而下曰颃南都赋曰嘤嘤和鸣澹淡随波上林赋曰瀺灂霣坠字林曰瀺爵小水声也西京赋曰散为惊波上林赋曰唼菁藻薛综东京赋注曰菱芡也芡鸡头也　良曰振鹭凫鸿皆鸟名渐进也铣曰乘云言飞髙也颉颃鸟声澹淡浮貌　翰曰瀺灂出没貌唼鸟食貌菱芡草名】华莲烂于渌【五臣本作緑】沼青蕃【烦】蔚乎翠防【善曰说文曰蕃草茂也潋波际也力奄切　济曰莲蕃皆草名潋水际】伊兹池之肇穿肄水战于荒服志勤【善作懃】逺以极武良无要【五臣本作邀】于后福【善曰释穿池之意也言志在勤于逺略以极武功良无要于已后之福也福谓水物之利汉书曰越欲与汉用舩战遂仍修昆明池贾逵国语注曰肄习也左氏传周宰孔曰齐侯不务徳而勤逺略钟防檄曰穷武极战杜预左氏传注曰要邀也　向同善注】而菜蔬芼【毛】实水物惟错乃有赡乎原陆在皇代而物土故毁之而又复【善曰西都賔曰华实之毛尚书曰海物惟错字书曰赡足也皇代谓晋也言在皇代物其土宜故前毁之而今又复左氏传賔媚人曰先王疆理天下物土之宜杜预曰播殖之物各从土宜　翰曰此中物产丰乎原陆先时毁之今更复也芼草也】凡厥寮司既富而教咸帅贫惰同整檝【接】櫂【五臣本作楫棹】收罟课获引缴【勺】举效鳏夫有室愁民以乐【五孝反善曰论语冉有曰既富矣又何加焉曰教之广雅曰课第也谓品第其所获也杜预春秋左氏传曰效致也谓其举所致多少也　铣曰百寮王司能使人富而又教之人皆相帅同整舟楫渔于此池冇所效获而利之婚姻以时愁人亦为乐也】徒观其鼓枻【五臣作拖徒可切】回轮洒钓【五臣本作钩】投罔【五臣作网】垂饵出入挺义【初加切五臣作扠】来往【善曰言欲回轮必先鼓枻也郭璞方言曰今江东人呼枻为轴旧说钓轮也谓为车以收钓缗也轮或为纶毛苌诗传曰緍纶也洒亦投也挺抜也又取鱼义也西京赋曰义蔟之所搀捔　济曰施舩尾轮钩钓钩饵鱼饵扠可以刺鱼】纎经连白鸣桹【郎】厉响贯鳃【丁厯】尾掣【昌折】三牵两【善曰纎经连白网也连白以白连羽连缀经其上于水中二人对引之说文曰桹髙木也以长木叩舩为声言曳纎经于前鸣长桹于后所以惊鱼令入网也淮南子曰鱼者扣舟犹系　也书曰掣牵也　良曰言三度掣钩两度得鱼】于是弛青鲲于网钜解赪鲤于黏徽【善曰杜预左氏注曰弛解也鲤鲲二鱼名也孔安国论语注曰网者为大网以缴系钩罗属着网钜钩也说文曰黏相着也女廉切又曰徽大索也言鱼黏于网故曰黏徽也　向曰网钜钓钩也徽网也有在钩及着网者皆解取也】华鲂跃鳞素鱮扬鬐【善曰薛综西京赋注曰鬐脊也　济曰鲔鱮皆鱼名华谓鲜华也跃鳞扬鬐言鱼尚生者】雍【五臣本作饔】人缕切銮刀若飞应刃落爼靃靃【私垒】霏霏【善曰周礼曰内饔中士郑曰饔者割烹煎和之称也毛诗曰执其銮刀　良曰饔人造食之人缕切言切鱼细如线缕也銮刀上铃刀若飞谓疾也应刀刃而落于爼器中靃靃霏霏细浄貌】红鲜纷其初载賔旅竦而迟【去】御既餐服以属厌泊恬静以无欲【音喻协韵】回小人之腹为君子之虑【善曰传毅七激曰脍其鲤鲂积如委红张衡七辨曰巩洛之鳟割以为鲜薛君韩诗章句曰载设也毛苌诗传曰南方有鱼迟之也然迟思待之也毛诗曰以御賔客左氏传曰梗阳有狱其大宗赂以女乐魏子将受阎没女寛将諌馈入三叹曰始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗人赂广雅曰恬泊静也老子曰我好静而民自正我无欲而民自朴　翰曰红鲜鲙之色载成迟待也言鲙初成賔旅竦踊以待御食既飨服之而属其美翻然思泊淡无欲回小人之腹为君子之虑也】尔乃端策拂茵弹冠振衣【善曰言将还也策马檛也茵车中蓐也毛诗曰文茵畅毂楚辞曰新沐者必弹冠新浴者必振衣　铣曰整衣冠将还也】徘徊酆镐【五臣本作鄗】如渇如饥心翘懃【五臣本作勤】以仰止不加敬而自祗【善曰酆鄗周所居也孔丛子子思曰君若饥渇待贤企伫也毛诗曰髙山仰止礼记曰宗庙之中未施敬而人敬　良曰酆鄗水名如渇如饥者思贤人而仰止之虽无所加敬常自祗惧也】岂三圣之敢梦窃十乱之或希【善曰琴操曰崇侯譛文王于纣曰西伯昌圣人也长子发中子旦皆圣三圣合谋将不利于君论语孔子曰吾不复梦见周公尚书曰予有乱人十人马融论语注曰周公旦召公奭太公望毕公荣公太颠闳夭散宜生南宫适其一人谓文母也广雅曰希庶也　向曰言思贤之心岂敢望梦三圣如十乱或欲希冀之】经始灵台成之不日惟酆及鄗【五臣本作惟鄗及酆】仍京其室庶人子来神降之吉积徳延祚莫贰其一【善曰毛诗曰经始灵台经之营之又曰作邑于酆又曰宅是镐京左氏传季梁曰人和而神降之福史记曰古公积徳行义国人皆戴之汉书翼奉上书曰永世延祚不亦优乎莫二其一谓周祚延之长唯有其一莫能为二蔡邕胡黄公颂曰参其二也济曰灵台文王所作人愿为之不日而成酆鄗之都固大其屋室庶人如子之来故神降吉祥也此由积道徳以延祚嗣天下无有二心之人惟其一也】永惟此邦云谁之识越可略闻而难臻其极子赢锄以借【子夜】父训秦法而着色耕让畔以闲【闲】田沾【五臣本作治】姬化而生棘苏张喜而诈骋虞芮【而锐】愧而讼息【善曰言谁之识言难识也马融广成颂曰三五以来越可略闻周礼嘉量铭曰允臻其极汉书贾谊曰商君遗礼义秦俗日败借父耰锄虑有徳色音义曰假与父锄而徳之尚书传曰虞人与芮人质其成于文王入文王之境则见其人民让为士大夫入其国则见士大夫让为公卿二国相谓曰此其君亦让以天下而不居也让其所争以为闲田毛苌诗传曰耕者让畔行者譲路刘渊林魏都赋注曰史记张仪魏人也始尝与苏秦俱事鬼谷先生学术苏秦自以不及张仪仪以学而游说诸侯　铣曰此郡之风虽以略闻不至其极言秦法父子异居子有赢余之锄以借于父仍説秦法不许自以有恩而形于色也苏秦张仪喜秦政多僻得纵骋谲诈也虞芮二国争田见周人皆让其畔讼者遂息退为闲田荆棘已生言其地不改经周秦之化而人情有异耳】由此观之士无常俗而教有定式上之迁下犹【善本无犹字】钧【善本作均】之埏【失延】埴【音植　善曰汉书董仲舒曰上之化下下之从上犹泥之在钧唯甄者之所为如淳曰陶家作器于钧上杜预左氏传注曰均平也老子曰埏埴以为器河上公曰埏和也埴土也谓和土以为器也　良注同】虽【善本无此字】五方杂防风流溷【混】淆【胡交】惰农好利不昏【善本作昬】作劳密迩猃【险】狁【允】戎马生郊【善曰汉书曰秦地五方杂错风俗不纯富人则商贾为利説文曰溷乱也溷或为浑尚书曰惰农自安不昏作劳左氏传曰以鲁国之密迩仇雠毛诗曰猃狁孔炽老子曰天下无道戎马生郊　向曰五方所凑溷乱之地农人怠惰不彊作劳溷乱昏彊也　济曰密迩近也猃狁匈奴也故戎马生于郊】而制者必割实存操【平】刀【善曰汉书贾谊曰黄帝云操刀必割左氏传子产曰大官大邑而使学者制焉犹未能操刀而使割也　良曰为政临人亦由操刀制割惟意所拟而成言虽溷淆戎马之地而化由上也】人之升降随【善本作与】政隆替【铁】杖【五臣本作仗】信则莫不用情无欲则赏之不窃【善曰左氏传子展曰杖徳莫如信杖信以待晋不亦可乎论语子曰上好信则人莫敢不用情又曰季康子患盗孔子曰苟子之不欲虽赏之不窃也　铣曰言为政由人但仗信义莫不尽其情自絶营欲虽赏之使窃之不为也】虽智不能理明不【善本不并作弗】能察信此心也庶免夫戾【力结反　善曰言己虽无才能然任其才信无欲之心庶足以理左氏传太史克曰庶几免于戾乎戾下或有劣字非也　翰曰言我虽不能明察任信无欲之心庶几免于罪戾也】如其礼乐以俟来哲【善曰论语冉求曰如其礼乐以俟君子幽通赋曰讯来哲以通情　向曰至如礼乐化人非我能及以待将来之智者矣】
