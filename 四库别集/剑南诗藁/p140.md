<!-- { "loadSidebar": true } -->
　　老人阅世眞悠哉八十已过九十来茆檐参差映烟树萧条鸡犬三家聚一樽邻翁迭宾主醉语岂忧多谬误我作呉歌君起舞夜雨莫辞泥没屦
　　杂感
　　壮游回首海茫茫黙数方惊歳月长旧事莫论齐柏寝残躯方似鲁灵光
　　又
　　天际晴云舒复巻庭中风絮去还来人生自在常如此何事能妨笑口开
　　又
　　射的山前花栁新典衣买酒过残春但甘身作哙等伍莫信人间髯絶伦
　　又
　　祸福虽云不可猜人生要岂愿为才髑髅正使非王乐犠象何疑是木灾
　　读史
　　萧相守关成汉业穆之一死宋班师赫连拓跋非难取天意从来未易知
　　又
　　顔良文丑知何益关羽张飞死可伤等是人间号骁将太山宁比一毫芒
　　出游
　　社近频逢雨春深却喜晴畬烟傍山起神鼓隔林鸣客驻观农馌儿归遗母羮丰年多乐事何以报时平
　　又
　　绿树鱼盐市青芜雉兔塲采桑村女集入学幼童忙户赛祈蚕愿家藏问孝章村坊多美酒烂醉畣年光
　　夜兴戏作
　　遥夜寂无哗江城鼔屡挝傍墙行踸踔脱帽发鬖髿诗和玲珑韵灯开顷刻花会心有佳处不寐到啼鸦
　　酒熟书喜
　　小槽春夜压春醪天与堂慰作劳喜似系囚闻纵释快如苛痒得爬搔未陈尊杓心先醉傍睨江山气已豪久厌羶荤愁下筯眼明湖上得双螯
　　湖上
　　寒食初过谷雨前轻衫短帽影翩翩独辕碾破新堤路双耜犂残古庙壖万事不禁刘毅掷诸人谁着祖生鞭市垆处处夸新酿且就花隂一醉眠
　　春晚
　　落絮飞花又满城年光大半付春酲蹇驴闲后诗情减阵马抛来髀肉生少日雕虫真小技暮年画饼更虗名囊中幸有黄庭在安得髙人与细评
　　食酪
　　南烹北馔妄相髙常笑纷纷儿女曹未必鲈鱼芼菰菜便胜羊酪荐樱桃
　　六言
　　爱马能成一癖结髦可防百忧我亦时时自笑开编万事俱休
　　又
　　遇合生封万户阨穷不直一钱此是由来事尔正须到处欣然
　　又
　　豪士以妾换马畊农卖劎买牛我看浮云似梦却贪山水闲游
　　又
　　风细飞花相逐林深啼鸟移时客至旋开新茗僧归未拾残棊
　　又
　　觅饱如筹大事拥书似堕重围误喜敲门客至出看啄木惊飞
　　又
　　香烟触帘不散灯焰无风自揺独倚蒲团寂寂忽闻山雨萧萧
　　书意示子孙
　　我阅人间久深知理恶盈孳孳训来裔堇堇作儒生仕勿卑曹掾书才记姓名茆茨不啻足此外尽浮荣
　　暮春堂即事
　　风日初和昼漏长萧然巾屦集茆堂雨余千叠暮山緑花落一溪春水香断简椟中尘委积故人墓上草荒凉尔来幸有寛懐处病退牀头减药囊
　　又
　　踯躅花开照眼明缓扶藤杖绕廊行流年又见一春过苦雨畧无三日晴觅句未应妨熟睡潄泉聊足解余酲鹿麛雉子常追逐谁识山翁及物情
　　又
　　日月无根去若驰故园又见落花时杯中緑酒不肯饮镜里苍顔应自知千丈新堤湖水满五更残漏角声悲暮年父子难乖隔淮浦书来苦觉迟
　　又
　　东皇促驾又天涯一片难寻堕地花瘦防穿林数新笋素屏围枕听鸣蛙蚕房已裹清明种茶户初收谷雨芽欲把一杯壶已罄谩搜诗句畣年华
　　莫辞酒
　　劝君莫辞酒酒能解君愁劝君勤采药药可使疾瘳此外莫废书书亦岂君悮古来败人事正以不学故愁去疾亦平便腹如瓠壶努力贮万巻无此令君愚
　　懐友
　　酒家旗下分携久山驿灯前感慨频人事已随双鬓改栁条又见一年新
　　兰亭道上
　　湖上青山古防稽断云漠漠雨凄凄篮舆晚过偏门市满路春泥闻竹鸡
　　又
　　兰亭步口水如天茶市纷纷趂雨前乌笠游僧云际去白衣醉叟道傍眠
　　又
　　陌上行歌日正长呉蚕捉绩麦登场兰亭酒美逢人醉花坞茶新满市香【兰亭官酤名也花坞茶名】
　　又
　　箭箙弓弢小猎回壮心自笑未低摧前身家近盘阊路曾看呉王射雉来
　　残年
　　残年光景易骎骎屏迹江村不厌深新麦熟时蚕上簇晚鸎啼处栁成隂短檠已负观书眼孤劎空懐许国心惟有云山差可乐杖藜谁与伴幽寻
　　春老
　　春色垂垂老山家处处忙园丁卖菰白蚕妾采桑黄雨占秧信催儿筑麦场醉眠官道上人为护牛羊
　　睡起
　　睡起披衣弄素琴房栊槐栁绿成隂春残鹎鵊如多恨雨恶酴醿欲不禁羸病强行常踸踔戅愚多虑毎噫喑行年九十犹賖死谁测髙髙厚厚心
　　自防
　　立志当如塞决河犀编铁砚未为过文难称意古所恨学不尽才今亦多四海交朋常隔濶一生光景易蹉跎耄年尚欲鞭吾后太息无人为诋诃
　　夜闻雷雨大作
　　暗空雾雨无时已巻地风雷却是晴九十老翁更事久寄言儿女不须惊







　　劎南诗稾巻八十一
　　钦定四库全书
　　劎南诗稾巻八十二
　　宋　陆游　撰
　　赏小园牡丹有感
　　雒阳牡丹面径尺鄜畤牡丹高丈余世间尤物有如此恨我总角东吴居俗人用意若局促目所未见辄谓无周汉故都亦岂逺安得尺棰驱羣狐【山阴距长安三千七百四十里距雒阳二千八百九十里】
　　山居
　　平生絶爱山居乐老去初心亦渐偿直道本知天可恃旷怀真与世相防径穿脩竹衣巾爽盘设灵苗匕箸香但恨相逢无鲁叟浩歌小试接舆狂
　　闲咏
　　萧萧华发映乌巾五十年前故史臣正使老来无老伴未妨闲处作闲人按行池水知増耗防检庭花见故新更有庵中策勋事投床鼻息聒比邻
　　又
　　事业无闻负圣时沧波自照角巾欹养成林下无穷嬾占尽人间彻底痴小麦绕村苗郁郁柔桑满陌椹累累医翁簭叟真堪友搜索残尊与共持
　　又
　　谢事归来一把茅村深樵牧日论交未言客路尘衣化最恨书窗铁砚凹恋恋故袍谁复念便便痴腹敢辞嘲卜居虽僻吾犹悟失却岷山理鶮巢
　　又
　　白头羇客更堪论身寄城南桑竹村一榻琴书春寂寂四山雾雨昼昏昏常情共笑门庭冷好事虚推辈行尊烧笋炊粳真过足儿曹不用致鱼飱
　　又
　　危途九折浩无津晚幸收身作散人俸禄既空忧患少酒殽虽薄笑歌频多添布褐方知老净埽衡不觉贫南陌东阡元在望柴车嬾驾动经旬
　　读乐天诗
　　放姬鬻骆初何有常笑香山恨不摅输与此翁容易死一身之外更无余
　　读许浑诗【浑居丹阳丁夘桥其诗丁卯集】
　　裴相功名冠四朝许浑身世落渔樵若论风月江山主丁卯桥应胜午桥
　　时鸟
　　日出鸣布谷月落鸣子规一气之所感彼亦不自知架犂最晚至适当农事时丁壮戴星出力作孰敢迟鸣者既有警闻者得以思乃知失时辈强聒终何为百舌亦能言今黙乃其宜我作时鸟篇用继人诗
　　齿发叹
　　乐天悲脱发退之叹堕齿吾年垂九十此事已晚矣发脱妨危冠齿堕废大嚼晨兴对清镜何以慰寂莫造物本无心岂欲使汝衰曷不望长空两曜无停时
　　送春
　　新叶张翠幄落花作红茵山蔬防且柔家酿清而淳以我垂老境送此将归春我固惜流年春亦记陈人江山处处佳风月日日新蹇驴度松冈短檝横烟津兰亭人已逺遗韵犹清真却下木栅市天风吹角巾
　　初夏
　　新绿阴中燕子飞数家烟火自相依童夸犊健浮溪过妇闵蚕饥负叶归地暖小畦花汞长泥融幽径药苗肥邨居乐事何胜数一醉旗亭又典衣
　　又
　　江乡初夏暑犹轻霁日园林有晚莺聊置尊罍师北海尽除屏障学东平绿槐露湿单衣爽红药风翻病眼明每感流年成絶叹白头自笑未防情
　　初夏即事
　　夏景遽如许先从草木知朱樱连蔕剪红药带花移病起单衣怯身闲昼漏迟空斋无长事帘影看参差古夀人至闻五郎颇有老态作长句自遣
　　齿落发斑儿亦老志衰力惰我寜悲埋盆便可为池看折竹何妨作马骑防诵内经庄叟语长歌半格白公诗此身未死先安顿除却山村百不宜
　　郊行
　　春郊无处不堪行满路人家笑语声卖劎买牛知盗息乞浆得酒喜时平西村日落川云暝东岭虹収海气清农事方兴戒游惰为君来往主齐盟
　　小园
　　小园草木手栽培袤丈清池数尺台拄杖倦时闲倚壁芳醪熟后喜传杯春芜满地鹿防去夏木成阴鸎自来堪笑山童慙饱食时时走报一花开
　　初夏杂兴
　　隐趣与谁论深居湖上村避兰寜改路惜笋不开园庭草饶生意溪沙记涨痕愁来时浅酌随事有鸡豚
　　又
　　避寂诸缘息安贫百虑寛嬾如常抱疾退似本无官皎洁鹤翎扇嵯峩屋冠何劳问唐举彻屋是清寒
　　又
　　咄咄无穷事腾腾暂寓身月生知改朔花尽觉经春市哄朝沽酒巫歌夜乐神兴来随众出一笑不妨新
　　又
　　移花得微雨晒药遇新晴闷里家书到贫时籴价平身方抱沉疾天乃相余生莫恨村醪薄灯前与细倾
　　又
　　倦甚惟思睡闲来却要行疏泉入幽圃映树觇流莺药品从僧问琴材就客评转头还一日正尔送余生
　　思子虡
　　里堠迢迢阻问津年光冉冉苦催人未能免俗予嗟老岂不怀归汝念亲家酿湖莼谁共醉江云淮月又经春新诗题罢无从寄独倚危防一怆神
　　偶思蜀道有赋
　　天囘驿畔江如染鳯集城边栁似搓万事已随流水去一尊将奈夕阳何是非无定言何益穷达徐观得孰多幸有渔蓑归故里不妨高枕且酣歌
　　书意
　　养得山林气粗全此怀无处不超然日长琴奕茆檐下岁晚江湖箬防前天上本令星主酒俗间妄谓世无仙今年茶比常年早笑试西峯一掬泉【今年清明前数日山中已有新茶】
　　赠倪道士
　　羽衣暂脱着戎衣坐定方惊语入微归隐玉霄应不出他年容我扣岩扉
　　又
　　我坐虚名剩得穷百年身堕畏途中看君一棹烟波乐悔不常为采药翁
　　哭李孟达
　　旧交多已谢明时孟达竒才最所思晚岁立朝虽小试平生苦学竟谁知尊前一笑终无日地下相从却有期恸絶寝门霜日莫短篇聊为写余悲
　　送黄文叔守福州
　　黄公天下士遇主绍熙年议论前修似声名九牧传巨舟夷险济拱璧始终全勇退先诸老荣归总十连旌旄照关路冠盖盛离筵内阁恩光重宸毫墨色鲜任方分斧钺归即珥貂蝉病叟难为别临期一怅然
　　初夏杂咏
　　挥袖谢人间一窗如海寛鹿麋为老伴松屑当朝餐自悟达生理尽容非意干却嫌孤寂甚支灶学烧丹
　　又
　　病退身仍健年侵趣更高芳醪溢蛮榼短褐束郿縚本不营三窟何由挫一毫烟帆防时挂长啸破秋涛
　　又
　　屐路缘虚壁棋轩枕小滩言不媿籍熟睡却输搏咄咄书常嬾便便腹本寛山园时节好杏子已微丹
　　又
　　去日惊钻燧穷途困负薪故人天未逺薄俗眼边新踽踽飘零客悠悠賸长身寸心知已矣端欲为谁陈
　　又
　　昔日江湖上飘然无定居频倾京口酒亦食武昌鱼北首心空壮东归愤不摅岂知牙齿落送老一茆庐
　　即事
　　万里山河拱至尊羽林铁骑若云屯羣公先正不复作故国世臣谁尚存河洛可令终异俗蒭荛何自达脩门王师一日临榆塞小丑黄头岂足呑
　　渔扉
　　蜻蜓浦上一渔扉囘首人间万事非卖药山城携鹤去看碑野寺策驴归偶因束带悲腰减常为梳头感发稀午睡定知无客搅曲肱闲看雨霏霏【郊居遇雨作则无客至】
　　山行见三十年前题名怅然有赋
