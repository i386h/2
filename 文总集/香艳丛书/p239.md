<!-- { "loadSidebar": true } -->
　　五月谁勤君父难？七官先返弟兄戈。 
　　江淮废后襄阳促，秋草台前放橐驼。（右南梁） 

　　临春阁上万花妍，宝帐朱帘袅蕙烟。 
　　鼙鼓飞动朱雀路，军书乱压绣床边。 
　　嫦娥入月昏银镜，狎客还家碎锦笺。 
　　剩有景阳宫畔井，胭脂春水咽残弦。（右南陈） 

　　江南一剑卷秋霜，半壁山河入雒阳。 
　　百尺楼空莲叶碎，翠微亭冷鸟声荒。 
　　临城凄怆填宫曲，辞庙仓黄入教场。 
　　日夕泪痕谁洗面？锦书封恨报红妆。（右南唐） 

　　叶凤威，字虞廷，江苏嘉定人。着有《抱月吟》。 
　　观美人抚剑 
　　有美一人颀而长，春山积翠宛清扬。 
　　乍举霜锋腰袅娜，转舒雪腕态低昂。 
　　云生闪电真游戏，花飞风卷惊鸿翔。 
　　芙蓉交映芙蓉饰，秋水并流秋水色。 
　　四方上下快盘旋，周围进退添羽翼。 
　　漫云韵质藏雄心，讵识轻躯具勇力！ 
　　丰姿磊落佩陆离，须臾变幻超神奇。 
　　锷重威严密霰集，铓寒焰透繁星披。 
　　舞者气骄如迅疾，观者目眩惟嗟咨。 
　　临阵不教武子怒，披坚破敌有神助。 

　　顾信芳，字湘英，江苏吴县人。庶常顾秉真女，诸生程钟室。着有《生香阁诗钞》。 
　　春阴 
　　料峭春阴透碧纱，轻寒不散树头鸦。 
　　晓云阁住廉纤雨，半是催花半养花。 

　　范贞仪，字一柏，江苏如皋人，贡生高纕室。早寡。着有《愁丛集》 
　　春日经理绿云山房 
　　荒馆经时未启扉，眼前烟景与心违。 
　　频逢风雨花应瘦，久废删锄草渐肥。 
　　小阁香泥巢乳燕，短墙蛛网挂春晖。 
　　伯劳底事东飞去，春昼年年未见归。 

　　杜瑽，字佩玉，号浣云，江苏太仓州人。福建永春刺史杜昌丁女，吴县国学范志室。着有《竹云楼草》。 
　　雨夜怀三姊妹 
　　短擎孤照数更筹，急雨和风暗入楼。 
　　远道怀人空对影，十年多病不胜愁。 
　　凉生枕簟难成梦，声到梧桐易感秋。 
　　起坐无聊眠未稳，沉沉一夜滴阶头。 

　　王范，字幼娴，浙江海宁人。王涵斋女，桐乡李临皋室。着有《蕉雨楼吟》 
　　病起 
　　阿难咒罢净军持，病起春风倦不支。 
　　绣阁湘帘垂十二，落花如梦雨如丝。 

　　熊琏，字淡仙，江苏如皋人。着有《淡仙诗抄》。 
　　感旧 
　　刺绣馀闲就塾时，也从花里谒名师。 
　　贪看夜月憎眠早，倦挽春云上学迟。 
　　琴案屡吟秋柳句，锦笺频写落花诗。 
　　而今回忆皆尘梦，怅望当年旧董帷。 

　　村女 
　　柔桑枝上听鸣鸠，晓起提筐上翠畴。 
　　借问谁家春梦好？半窗红日未梳头。 

　　周淑履，山东莱阳人，侍卫周世佑女，胶州高荫栐室。早寡。着有《峡猿草绿窗小咏》。 
　　述怀 
　　志士在首阳，怡甘薇与蕨。 
　　无劳天地宽，矢言江海竭。 
　　死生不以形，心血先销灭。 
　　嗟嗟未亡人，朽骨对霜雪。 

　　轧轧机抒声，漠漠空天雪。 
　　操作入中宵，十指皆皴裂。 
　　积丝匹难成，不忍中道绝。 
　　着此缟素裳，怡然矢同穴。 

　　孤儿髻龀年，欲令就师傅。 
　　大者陶性情，次亦理章句。 
　　宁云致通显。不敢陨故步。　 
　　尔父有残书，慰母在寒素。 

　　叹息未亡人，归宁倍烦酷。 
　　无以慰母心，反乱母心曲。 
　　长跪听母言，牵衣不敢哭。 
　　相将孤子行，未语气先促。 

　　秋怀 
　　残暑方销歇，西风已渐凉。 
　　高柯怜坠叶，疏雨咽寒螀。 
　　入梦新愁积，思家旧恨长。 
　　百年应几许，端的为谁忙？ 

　　张汝傅，江苏华亭人，徐宗顼室。着有《绣余草》。 
　　铁马 
　　珊珊应拟佩环轻，清彻如闻秦女筝。 
　　庭畔惊残栖鸟梦，楼头敲动玉关情。 
　　高垂仿佛花铃系，骤响依稀铁骑行。 
　　占得一年风力健，不知改作几番声？ 

　　陆眷西，字初月，浙江仁和人，余淡心怀侧室。 
　　忆西湖 
　　曾记西湖六月天，藕花如锦断桥边。 
　　至今梦里犹来往，听得钱塘唤渡船。 

　　毛秀惠，字山辉，江南太仓人，诸生王存素愫室。着有《女红余艺》。 
　　戽水谣 
　　绿杨深护塘水浅，轣辘车声满疆圳。 
　　倒挽河流上垅飞，渴鸟衔尾回环转。 
　　今夏旱久农心劳，西风刮地黄尘高。 
　　原田迸裂龟兆圻，引水灌之如沃焦。 
　　男妇足茧更流血，鞭牛日夜牛蹄脱。 
　　田中黄秧料难活，村村尽呼田已竭。 

　　侯蓁宜，字俪南，江苏嘉定人。侯文节岐曾女，诸生龚元侃室。着有《宜春阁集》。 
　　病中述怀 
　　秋风策策雁来迟，病况缠绵强自支。 
　　有药难医贫到骨，无钱可买命如丝。 
　　燕台梦隔三千里，槐枕肠回十二时。 
　　儿女关情谁判遣？聊凭一纸寄君知。 

　　侯承恩，字孝仪，号思谷，江苏嘉定人，侯旭女。着有《盆山诗松筠小草》 
　　遣怀 
　　万事于今付子虚，何时却把好怀舒？ 
　　一年花信春将暮，半世光阴病未除。 
　　不爱繁华休入梦，但能清静便摊书。 
　　青箱世业家风在，手泽犹存乐自馀。 

　　马福娥，字兰斋，浙江秀水人，沈宏略室。着有《断钗集》。 
　　人日卧病 
　　晴光转处尽知春，多病依然此一身。 
　　尘世久知家是客，年华犹见日为人。 
　　愁看袖曲梅花落，惊对庭前彩胜新。 
　　沉水香残茶汁冷，薄寒无奈透重茵。 

　　沈兰，字蕴贞，浙江嘉兴人。着有《绣馀遗笔》。 
　　梅花 
　　幻出罗浮月下春，离披瘦影独伤神。 
　　芳魂应是谁知己？宜数楼头作赋人。 

　　顾可贞，字含章，江苏长洲人，胡抱一室。着有《凌云阁诗抄》。 
　　独坐 
　　入夜长吟罢，深闺独坐时。 
　　余香留一室，清况少人知。 
　　灯火寒侵瘦，箫声风度迟。 
　　尘氛何处染？顾影辄神怡。 

　　彭氏，江苏长洲人，诸生王宗扬室。早寡。 
　　老将 
　　勋着麒麟阁，君王诏独颁。 
　　月明横剑影，风劲动刀瘢。 
　　战合挥千骑，军行匝万山。 
　　髭须今白尽，未入玉门关。 

　　曹烱，字重光，直隶天津人。未嫁而卒。着有《非非集》。 
　　游仙诗 
　　朝来洞口饭青精，晚侍金仙宴玉京。 
　　忆得昨宵松下坐，月明星朗听吹笙。 
　　九天何事万仙齐，玉旨传来赐锦衣。 
　　忆得玄都朝谒散，双凫曾伴彩云飞。 

　　琅琊长女，小字仙御，浙江桐乡人。 
　　和汪钝翁姑苏杨柳枝词 
　　家住横塘春复秋，门前杨柳数株柔。 
　　画栏长是周遭护，不遣行人系紫骝. 
　　柳条风静雨初收，更罢罗衣懒上楼。 
　　花下欲将新月拜，一钩恰到绿梢头。 

　　琅琊次女，小字仙驾，仙御妹。 
　　和汪钝翁姑苏杨柳枝词 
　　丝丝低罥石栏杆，拟向阶前折取看。 
　　轻举玉纤犹障袖，吹花风起觉添寒。 
　　交枝杨柳映重门，树色蒙蒙带雨痕。 
　　绣幕不开人欲倦，只疑深阁易黄昏。 

　　许飞云，字天衣，江苏吴县人，王又溟室。着有《浮家集》。 
　　渡曹娥江 
　　临池曾识孝娥名，岂意萍踪历此程。 
　　姓氏已随天不朽，贞魂直与地为英。 
　　萧萧枯竹思亲泪，漠漠寒涛泣女情。 
　　我亦昔罹风木恨，至今汗漫愧闲行。 

　　史筠娥，字湘霞，山东济宁州人。 
　　惜梅 
　　珊珊丰骨倚栏杆，一点檀心画亦难。 
　　纸帐不胜明月冷，梦魂犹怯晓风寒。 
　　小楼长笛和风度，别韵孤标带病看。 
　　嘱付芳华归莫早，惜花无计怕花残。 

　　史丽君，字倩仙，筠娥妹。 
　　春日咏怀 
　　雨后春寒一梦馀，芬芳花好闭门居。 
　　近来诗思清于水，细读南华悟道书。 

　　金至元，字载振，号含英，直隶河间人。诸生金大中女，宛平查心谷为仁室。着有《芸书阁胜稿》。 
　　夜话和外韵 
　　人生大抵游仙枕，己出邯郸君莫疑。 
　　世事浮云无定着，流光劫火漫寻思。 
　　试香午院宜煎茗，斗墨晴窗好赋诗。 
　　终卧牛衣吾不悔，只凭清课惬心期。 

　　蒋操，字修端，江苏阳湖人。着有《秋云草》。 
　　寒雨 
　　疏雨下黄昏，洒窗时浙沥。 
　　空林忽怒号，风雨声相击。 
　　高阁若无依，凛凛摇四壁。 
　　残灯不复明，对此更惨戚。 
　　愁人泪已尽，犹作空阶滴。 

　　庞畹，字蕙娘，号小畹，江苏吴江人。庞承荃女，吴闻玮锵室。着有《吐香阁集》。 
　　琐窗杂事 
　　夫婿长贫老岁华，生憎名士满天涯。 
　　席门却有闲车马，自拔金钗付酒家。 
　　春雨春寒过落梅，连宵不禁晚风催。 
　　闲园收拾残花片，供得儿童靧面来。 

　　戴淑贞，江苏长洲人，诸生殷季修室。 
　　咏菊 
　　淡淡凝霜静，疏疏带露妍。 
　　种因高士贵，名借大夫传。 
　　香艳娇空谷，繁黄断远烟。 
　　更将秋晚节，掩映谢庭前。 

　　吴黄，字文裳，浙江嘉善人。吴蘧庵女，孝廉钱拭室。早寡。着有《荻雪集》。 
　　山居 
　　我爱山居好，山花足赏心。 
　　绿云连野径，红雨点芳林。 
　　桂老岩堆粟，篱疏菊渗金。 
　　幽人淡无事，跌坐对瑶琴。 

　　吴琪，字蕊仙，号佛眉，江南长洲人。管宇嘉勋室。夫死为尼，名上鉴。着有《香谷焚馀草》、《佛眉新旧诗》。

　　感怀 
　　鹤煮琴焚事已赊，不堪回首数年华。 
　　愁来有句留残叶，梦去无人问落花。 
　　鸟惜晚香窥槛镜，婢怜新病锁窗纱。 
　　柳枝剩有苏台曲，未审东风忆若耶。 

　　陈琼圃，字阆真，号锄月，浙江仁和人。陈半江五女，归安费锡田室。早寡。着有《锄月小稿》。 
　　仲秋同蓝若姊酣泉弟游紫阳山 
　　淡云残日嫩凉天，姊弟同游兴洒然。 
　　绕逸不辞苔鲜滑，拖裙恐被薜萝牵。 
　　钱江潮涌千堆雪，鹫岭松含万壑烟。 
　　安得此间来结屋，倘佯泉石度馀年。 

　　徐德音，字淑则，浙江钱塘人。 
　　题即是庵 
　　上界仙沦滴，人言萼绿华。 
　　十年贞不字，一室语无哗。 
