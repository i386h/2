<!-- { "loadSidebar": true } -->
　　窃谓学无二道习有异途童蒙之教欲一之于正道而不使杂焉以坏其良心者也今有等生徒安常习故以为社学之教皆非当世所急只是多读书熟作文中举得富贵便了不知我太祖髙皇帝立学教民则先行后文设科取士则以文观行岂徒文而已邪夫文既不足以尽学则读书作文安足以尽人道欲尽人道而不为小学大学是犹欲饱而不求食未有能免于饥者也且小学是童蒙身上实事自王公以下至于庶人之子弟皆学此学书册记载不过欲人知而行之至于大学所谓明德德不是纸上之物明不是口耳工夫古人虽未尝不多读书要在得于身心茍不知学虽读书五车作文一世不过増口耳之欲攻纸上之谈而已于身心何干故曰书生多欲少刚胡不自愧自反六经四书人谁不读实学乃为有益徒记反以蔽心所以学者徒能记得甚多讲得甚精作得甚好亦只是一场闲说若所为不善口诵心违是侮圣人之言也夫子曰今吾于人也听其言而观其行圣贤岂贵于空言也哉今之童生七八岁时止是读书十岁之外便学作文父兄师友皆是欲速一或博记能文即称之为有学不知养正与明德工夫一分不曽做得将何以谓之学乎亦尝有自悟而进于大学之道者盖由质美而然学校中未闻以此而教人也且古之圣人亦待小学大学而后成今之学校如此欲才之多得乎其间知大学者又多有滞于讲说训解之一偏而不自觉虽能谈玄说妙于身心上苦不得力不免终为利欲所夺此只在童蒙时坏了所以多转不得若不变旧日社学之教而复止于督取书课是乃限人以纸上之虚谈而不欲其修人道之实甚则纵而使之狥利贪欲积恶无耻欺取富贵而已若在常人之中则多强梁懦弱父子悖逆兄弟为雠骨肉是轻财利为重甚至残忍刻剥阴害诈谋虽絶灭人道不顾也朝廷设学教民育才果欲如此坏之乎当职叨任教事深思自责敢不以古人之学望诸士民而欲其有行有文以尽人道之实而乃以文艺限之邪由此观之社学之教至重至急凡为师弟子者当慎修其事毋复安常习故以误后学 
　　一教读师皆有成人之责切须以身率人正心术修孝弟重亷耻崇礼节整威仪以立教人之本守教法正学业分句读明训解考功课以尽教人之事今而后宜虚心自责笃信力行以称师儒之职不宜妄自菲薄以误风俗所行教礼教读之规各里师生俱要抄写一本互相体悉同心辅教以成美俗庶几补助朝廷政化之万一有能遵依不悖为众所称信者当职以礼褒劝俟各学大馆教礼之师有阙补用如违定行革退 
　　一教生徒须先引其志趣责其恭敬増其见闻察其玩戏以至坐立拜揖居处道路饮食衣服皆须着意照管提撕警觉使之日归于正然后足以成之不如是必有一暴十寒习染一偏之病求其不流于卑下者鲜矣 
　　一日所讲所读之书须择一二章切于弟子身心人伦日用者白直讲谕就以子弟所当为者发明责在子弟身上如讲孝经即令他归家如此事亲此不是讲书是借古人之嘉言善行以教他做人与讲科举之书絶不相同不可念诵浮词泛然都作一场话说 
　　一日所读之书皆用正书不许私读幼学诗及吏家行移等书读书皆用正音午间不许作对句只抄写风雅颂之诗全章或一二章或前人律诗絶句教之歌咏以兴其志趣养其性情不许歌金榜富贵等诗以启生徒急功利之心 
　　一写字专习一家正字务令端楷清健不宜取法今日吏家软俗之体最为可恶及写字式不许写金榜富贵求仙等诗须择有益身心之言本道有前代法帖分教 
　　一生徒往社学大馆习礼乐之后如有因仍逃学不服拘管者及有违学规者重责书其过以待查究 
　　一生徒之父兄待师之礼每宜加厚常见有等父兄恶先生责其子弟者故使教者乐于茍且曲顺人情以终岁月所以教法不行生徒无忌是乃弃子弟于无用而养成其败恶之性也凡各里教读之师其间生徒固有往社学大馆教礼之日但教礼之师已有措置不用生徒供给为父兄者宜各尽礼于教读之师不许因而计利以慢师儒污薄风俗 
　　一教读不许罢闲吏员及吏员出身之官或生员因行止有亏黜退者丁忧者及有文无行教唆险恶之徒下至道士师巫邪术人等各宜先自退避学规已行之日如有隠情冒教定行查究 
　　一社学规仰各府依式刋行务要对明字句不许差讹命所属印给里长坊长分各社学刋毕先缴本道查考嘉靖元年六月 
　　为表章风化事切惟岭南自昔吏道多污遂令石门清泉亦蒙其耻被以贪名百世不能易也晋广州刺史吴公隠之尝题以诗古人云此水一歃怀千金试使夷齐饮终当不易心到州清节愈励千载而下闻其清风尚能使人兴起今其碑刻具存唐广州刺史宋公璟开元贤相众推为天下第一人其凛凛大节肃乎与严霜烈日争髙也当时立有德政碑遗迹在学拟合表扬仰广州府抄案回府着落当该官吏照依案验内事理行委教谕袁吉择省城淫祠寛大者改为德政祠树立旧碑如无相应祠地就于光孝寺或玄妙观内择宫室堪以为祠者塑像立碑因命僧道守之事体尤便训导雷乐前诣石门相度僧寺改为亷吏祠表其所题贪泉遗迹仍刻明道先生中心如自固外物岂能侵之诗使官于岭南者由石门而来咸知所劝此系褒崇先贤激励后进事理毋得违错不便抄案官吏具依准缴来 
　　为学政事访得潮州府学生员李承掲阳县学生员黄坪等志行资质俱可与进牌仰潮州府即便津遣后开生员至省激劝渐磨其间贫乏者助其廪饩使得尽力于学潮阳人材倍于各邑而有志者絶少仰府转行该县提调官及教官时加奬励毋得自安于浮靡之习责有所归具依准缴须至牌者 
　　为崇正学以辟异端事照得粤秀山一城之镇故有观音阁今改而新之崇奉宋广东漕宪周元公遗像顺民心也山之左为迎真观右为悟性寺因并废之塑奉程淳公正公遗像南有仁皇废寺塑奉朱文公遗像即其旧扁更为濓溪明道伊川晦庵四书院迎真观之左有天竺寺改为崇正书院合祀四先生广之诸生来讲者使散居各书院斯实崇正黜邪之大者也必须得人庶可集事拟合选委牌仰广州右卫指挥李松督同武生黄泽黄节将佛寺铜像镕卖赁工修塑立先贤遗像查取淫祠神位座案炉瓶钟鼔应用僧道验无度牒者送官问革还俗其给有度牒者归并光孝玄妙等寺观迎真观田原系官府置买仍入官召人承佃寺田系僧田纳粮当差者仍给还寺僧选年老无家小心谨慎者毎院二人为庙祝行府寄名养济院月支米三斗给之俾之洒扫门庭崇奉香火承委官员惟勤惟慎务殚厥心事完之日具由回报抄牌官吏先具不违依准缴牌 
　　为作兴人才事照得本职毎岁廵厯仅能一周所至不过数日弗获与诸生朝夕相亲今欲集一省有志之士馆于崇正书院相与讲明正学访得廪膳生员郑弘彛刘一夔等増广生员蔡大列等附学生员刘益薛侨等初入学生员林锦等或学行可称或资质可进除揭阳已面谕知县陶祯外仰府转行该学并海阳饶平湖阳程乡各学凡有志愿学者俱该学给文径令赴省其贫如刘一夔等该学具白有司量为津遣助之廪饩人孰无志故今更不列名行取以广为善之路乃若激劝之机在良守令诱掖之方在贤师儒愿相与体悉此意播告诸生咸使知之毋以卑陋自安毋以髙亢自阻庶几无负国家作养之意具依准并起送过生员数目缴报  
　　为崇奬师儒事当职祗奉上命自愧德薄弗克兴正学于一方亦惟我二三师儒之官是赖日当职廵行髙肇雷亷四郡考按诸生文行各学师儒咸殚厥心公于劝惩勤于训迪固多有之如化州学正陈常存心笃实立教谨严髙明县学教谕李士文四会县教谕林启俱文学优长行检端慎当职深有望焉善善与众共之拟合通行除外牌仰本府着落当该官吏照依牌内事理即行该府州县备礼奬劝转行各学俾知所劝其余果有学行俱优当职一时不能周知者该府提调官其为我博加询访开具实迹呈上一体奬劝牌具依准缴 
　　为科举事照得今岁大比正国家宾兴贤能之年在下者当自重不可有求于上在上者当广求不可有遗于下本职先廵歴潮州府岁考生员参取文行列于优等其有志讲学者又经续考以行激劝但该郡人材素多原取数少合再甄收仰抄案回府着落当该官吏照依案验内事理即行各学将后开岁考及续考优等生员起送应试其有行检欠修不为众所信服者提调官及教官访实申呈定夺毋得混送应试该府提调官仍会各该县提调官及教官务推至诚之心期于荐贤报国毋得容纤毫私意上负朝廷下玷名教天地鬼神亦当殛之先照案申呈前来考毕总造册送道稽考抄案官吏具依准缴来 
　　为毁淫祠以正风化事切惟广东之俗大抵崇尚鬼教所在淫祠布列巫觋盛行而雷郡尤甚节该行仰各府县拆毁滛祠兴建社学其间悉心奉行与奉行未至固系于有司之良不良然未有若雷郡之全废阁不行者也必须委官方得集事仰抄案回府着落当该官吏照依案验内事理即便转行原委官知县章昺王祥主簿卢璲教谕叶秀训导林■〈启，山代口〉等通查境内淫祠及废寺观尽数折毁以祛数百年之惑变卖地基收贮材料以兴社学凡可以便民者从宜为之田粮入官其师公师婆火居道士圣子人等俱令首官改正追出袈裟法衣神像经箓之类当官烧毁敢有仍前修斋设醮跳鬼降神者依律重治事完之日造册缴报承委官员务崇正道勿信邪术敢有阻坏风宪行事者教官宻具帖呈禀教官不行尽心本职访出或另委别府官员查出定行究问不贷抄案官吏具依准缴来 
　　为毁淫祠以兴社学事照得省城番南二县各乡淫祠数多原无社学今欲兴革必须委官方得集事拟合就行牌仰髙明县教谕李士文四会县教谕林启増城县教谕易文彬新会县训导萧浚从化县教谕唐仁新宁县训导倪廷玉分诣各乡通查一应淫祠尽数拆毁收贮财料变卖地基兴建社学凡可以便民者从宜为之仍除地立社以行乡约其合用皂隶民壮行二县取拨敢有抗违阻坏风宪行事者呈道重治民间所延之师逐一查访仍会里老推举资行端谨者留之其浮薄轻贱自行干求坏人子弟者即行罢遣各乡孝子节妇义士用心访求或表章其墓或存问其家候事完之日通行造册缴报 
　　为崇奬师儒事访得万州儒学训导杨惯于操持民怀其惠勤于训迪士感其恩近以亲老思养恳求致政州之士民争为挽留拟合奬劝仰琼州府抄案着落当该官吏照依案验内事理行仰该州转行训导杨模原籍遣在学诸生一人存问其母以礼致请杨模复任仍通行各学教官知会其间果有学行俱优本职一时访察未周者提调官为我访实具姓名事迹列上一体崇奬毋得违错 
　　为风化事当职廵行亷郡考按图志采访民风畧举所当兴革者于后 
　　一亷志乱杂无伦毁誉失实宜命教谕柯守仁等重加草定延诸名士笔削 
　　一亷郡生灵凋敝已极其祸皆由采珠而志不能备述其艰苦大失作志纲要修志者宜首及之 
　　一亷郡之前旧有一祠庙既完整且当要道宜改为忠清祠祀汉合浦太守费公贻孟公尝宋陈肃公瓘俾往来者知所瞻仰 
　　一石康知县罗绅及其子鉴同死贼难父死于忠子死于孝庙貎向存后石康县废并入合浦宜修葺之名曰忠孝祠合浦县春秋遣官具祭 
　　一吕祖恭谪钦州旧与文公交游者也宜立祠庙 
