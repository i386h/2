<!-- { "loadSidebar": true } -->
　　自昔邦贤国献多得之雍豫燕齐诸境而呉楚以南传者渐少顾其所为可见者即一言一行致足称述又何尝定以文章为是邦耆旧高贤传哉故七国文儒东汉名士原无爵履官阀可资撰引然且泽不被于人词不彰于世而其名其氏诵之赫然今则非文不足以传人而史馆文厖无能轩非其人所自为文足以嬗后则虽言行之间原有可见而其人不传然而今之呉楚犹之昔之燕齐雍豫而高贤耆旧往往不逮致观者有古今升降之感此非其文不足传而其文之可传者或不能传之使天下见也城为七国楚地而枞阳入汉即为名县其间髙贤耆旧代不乏人且挽近以来名士辈出凡言行文章致足称述者前后挽推互相晖映可谓盛矣乃潘子木厓复慨然念宋元以降自武乐洪宣下逮今日有其人其文乆传人间而风雨兵革侵蚀流散渐至洇蔑而不可考者将先辑其诗为集因博采国志旁搜家乗凡夫故老之遗闻闾阎之狎识务必袪其可疑而徴其可信不泛不偪以该以审命之曰龙眠风雅且不以予为不文属为叙次予思江左言诗首推云间而云间又首推陈氏当夫黄门崛兴与海内争雄一洒啓祯之末驵狯余习而其时齐驱而偶驰者龙眠也故云龙之名彼此并峙当时习故者其于江介诸先正歴歴称举皆有伦有等可备谱牒然而党同伐异肆口雌黄葢门户习气则若有详于彼而略于此者此生其后者所由辑遗诗而愤然兴也夫里门必式梓桑必敬此在乡之人固然矧文章大事宜辩方域昔有见羊酪而夸莼觏水嬉而歌河女者其私其所处而矜其所袐即偶然给捷世且夸之为盛事况乎南音之当操而土风之可播与木厓著书等身其所为诗乆为海内所诵扬然犹兢兢乎不忘先烈而具为搜讨今之所为后即后之所为先也予生为越人僻处海隅邑之文献固无能与寓内颉颃然尝考遗载亦有乡先生诗共若干巻自有明迄今判为二集既镂版行逺近而数百年间无一存即故家收藏兼本副録亦罕有见者大抵世近则相形者多忌嫉而代逺则因循忽畧易致轶落予往欲辑之而难之也赋呉都者矜灌注之能扬薮囿之广荒陬诡谲旁魄而算自以为竭智计词説有裨吾土而忽有人焉控引漨浡袭歴坱圠聚鲛鲻而集镺蔓举他人之所凭虚而谈睟容而诰者而皆有以着其实则夫按緑竹之诗以求卫产诵板屋之章以騐秦风而犹谓未足摅怀旧之念发思古之情不可已
　　大山稿序
　　予与沪上二朱子游未尝仅以文章也顾伯氏周望少时用制文冠毛诗北闱其文乆为逺近所称而季子大山复以娯清楼诗传之人间然则其文章且若是矣大山之言曰予欲乐府如叅军五字诗如陈思仲宣律体高藻如考功工部一辈而乆不可得故为诗不惬心輙置去其不得置者独其游西江前后诸诗已耳予薄游沪上主周望家因得窃读大山所存稿叹大山前所自期具能有之其乐府且足当古三调词五字诗追建安以前律体有防近随州与嘉州者苐其稿所存止十之三而予复汰去其半似乎过约然予见旧时乡先达名士袭隆万间遗习裒然卷帙自许博大即彼此互赠必曰着等身书而身殁而书不传虽藏书家偶用备数或子姓善守防其板使不断烂已矣其于存毁之数固未可知者朱氏自九世前后其所传集凡十有四今镂板尚存故志书称乡先达名士有文集者莫盛于云间朱氏而要其所传者仅如静庵公麒麟颂邦宪公江南感事诗数册而止则夫后之继先达而传文者顾在多与
　　柯亭词序
　　向与苍崖作集字诗平陂单复顷刻裁押予早知其能填词及其游大梁作大梁竹枝若干首愿雅而隽狎得填词家遗法竹枝者填词中一体也葢苍崖才多其于学无所不窥然且未尝习为之略涉即得故其为词固未尝知其为词而其词工焉况履甲得乙予已早见其能工者哉特词为词语使必效隋唐余习刻意组就将以别于元庆之庸便嘉隆之佻滑而其失也锥而不利词为词气必欲蓄志以蕴气使气不横泄比之诗歌庻几免于苏黄之奡劣辛蒋之顽诞然其失也宛而不舒苍崖甫涉笔而二弊免焉葢词如衣然称身而裁不减不浮而后越布单衣皆得目之为佳士气如筦然依声高下而不伉不坠然后街谈巷谚亦且播之为雅音而无所或二柯亭之词不如是乎中郎见竹而知其材予见其为他诗而知其为词雅有同量若夫学仕者之亦为词古有以君子而为词者晦翁也晦翁且为词而况其他也有以大人而为词者希文也希文且为词而况其他也有以命世之才而为词者蕲王与鄂王也蕲王与鄂王且为词而况其他也
　　王西园偶言集序
　　往者云间与东乡论文援大易修辞之防自六经诸子下及汉魏晋宋齐梁诸为文者各示体要与以正的东乡不能难而云间之説遂行天下既则呉中耆旧自相操戈苐推庐陵为鼻祖而濓溪震川诸先辈宗分接以次礽袝一时制举家便之即使能为汉魏犹不足与今之制举家争衡百一况六季乎虽然亦唯六季为非是焉耳浸假庾徐沈鲍仍行人间则庐陵南丰未必不望而却足曽是区区者而敢与之絜寡多较细大哉然则今之不为六季者非为之者少而为之而能者之少也予与西园王子游叹其所为诗词工丽絶俗以为云间遗响庶几未坠近读其为文骈情俪句具极高胜犹且辘轳盘辟能使新裁别杼往往摇捩乎其间自非掞天之才为之摛词又安见连珠繁露萦回错互有如是者是得母所称庾徐沈鲍者非与自初唐诸子工于诗律虽文仍偶体而格调全卑今则名为四六究其堆垜实表判烂叚已耳夫以制举表判而名为六季宜六季之不振也夫史迁班固不废俳词昌黎栁州多有絜字今毋论包牺一画必借偶成钟吕间生娶妃而得试观天地之间日月寒炎动静徃复凡夫花叶之骈生鸟禽之嫓翼以逮人事周旋冠緌扉屦又何一非奇偶之环为体者而西园以文笔之巧夺造物之能敏心慧指纂组成势虽使嫘女萦丝天孙制锦犹不能擅其文而易其藻与彩也人即欲夸八家而抑六季而必谓丝麻之不如管蒯珠玊之不如砂硙夫亦孰得而眯之
　　募建天衣干公骨塔疏序
　　向避人天衣干公引予至大悲阁前鸣钟轑烛命予皈法予约以年嵗而未偿也既则送干公住灵隠又既则送干公住扬之天宁时兵戈满前植锡于西陵之路傍从容告别不谓别一年而干公死死而归其骨于天衣者又一年矣当公未死时尝相天衣前大坞名茶园者指而曰吾茶毗后当龛骨于是而龛乆未建法嗣寄庵为行脚告募属予叙事昔孔子有云朝闻道夕死可矣夫闻道早暮初亦何与于死生而至谓可死夫亦虑年嵗之不姑待以幸有是也今干公闻道乆乆而可以死死而可以树塔于茶园而不之愧独予以濒死之人归投于公初谓从此力学可旦暮计耳曽几何时而公住灵隠又住天宁即又死而仍归之天衣而予犹然以茫茫之身为公叙事嗟乎人之生死可待哉公为天童之苐四世葢三峰之孙而灵隠之子也灵隠尝曰自五宗沦后必如公者始能继三峰之学丁已秋月将有事建塔爰叙募簿且告世之能助者
　　钱唐呉清来诗序
　　予读翦霞词如嫩簧乍调生丝系桐金牕儿女子为帉帨家人语言而鸾雏未翔哕哕于铜屏之隟意其人必韶年而隽于言情者也则又虑其人或才高意辟兴防英上昵于窈窕而旷于交游况乎以留离之子当之翠尾之曳而赤霄之阻其不足副其婉娈之思也明甚乃吾未尝见其人也读其词兼读其所寓书抑抑乎蔼乎若可亲者又既而读其诗且读其和予之诗则然后知其爱予之深交予之挚也古不有诵读而相思者乎予读翦霞词而思清来清来读予诗而思予其彼此神契亦又何异顾予乆失志其诗本不欲传于人间而畴昔在淮有王孙晋者能回笔效予作杂体诗而近则始宁徐媛好予长句遂展转摩似世所传徐氏昭华诗者则师予作也予方戒予言而人不以予言为不祥则缄秘之余尚当忼忾一吐出胸中之蕴况清来高才其为诗词又予之所逊为未逮者乎今清来诗超越凡近虽直抒所见不假容饰而意态横溢骎骎乎有神驹拓落之致其和予诗不下十百余首顾皆非原诗所得髣髴惜予逮老不能与之相唱和扬风扢雅以成其所谓诵读而相思者也而苐以垂髫之年传言情之句则进此以往其为情深而文明者益复何限吾未见情深而恝然于君父之际者也而况乎忘年交友爱好必笃读翦霞之词而犹恐于赤霄往来有相疑而无相契者也曷不取其所为诗而诵之
　　丁少君四十夀序
　　礼尚记年自三十伊始推至期頥每十年而更名顾独不及闺閤岂非以闺閤无称君子之称即其称与我友任君待庵以初仕为上海令防夫人丁少君年跻四十当君子强仕之嵗夫以君子试仕方在强毅而夫人以行年副之亦可庆矣乃在庭贤嗣累累称觞就列属予一言为哜酒劝予因思夫人少席门阀其尊人枢曹君名满天下虽不竟厥用然意气亢逸务为豪上况夫人尤所爱也珠襴绣褓娇处阿阁年时姻戚走车毂如流水而待庵以名家子当破产从戎之后长卿壁立虑难为欢乃夫人处之泰然复能拮据中闺仰事俯接周旋于妯娌先后之间可不谓贤乎且夫贵盛难乆处也一人加蔮望者在户夫人自初归以迄今日其间歴境变易如鲍宣就辟秦嘉上计在族里中外得失悬殊自不无愉戚相形之感在待庵阅乆弥盛者而夫人一意谦抑平平居之者数十年即今剧邑之治与有佐理而夫人不以是自矜向非淑慎作徳婉娩成性则葛覃俭勤采苹知礼吾未见其能兼也夫闺中之年修短难计今无论夫人静好宜享长乆而即以记年推之自三十伊始晨昏笄总犹在子舍耳曽几何时而趋庭众多嵗月易迈一若当年之诵休洗红者然则自强仕服官以逮传政其将由君子而进年者可胜计与予与待庵束髪定交争欲以艺文雄长天下而为龙为蛇相逢官舍则夫回鹿门之笔为辋川中外扬徽诵懿虽欲过加以谀词而不敢也
　　张二先生八十序
