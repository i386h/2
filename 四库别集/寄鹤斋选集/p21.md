<!-- { "loadSidebar": true } -->
　　我居市廛间，恨无青山绿水环。山人在山里，日夕峰峦烟雾起；山人对山不解吟，孤负山水有清音。我生能诗乏山住，失却画本无佳句；倚楼遥望翠微巅，春来、春去迷红树。座中有客话山容，山东有竹西有松；山村月出催沽酒，山寺云封闻打钟。泉声鸟语供清听，昏曙阴晴尽诗兴；安得移居入深山，登山看海澄如镜。山人阻我莫移家，山中无虎有苛政；城市尘埃不易居，山林徭役亦难应。丹灶无宽宏景庐，蓬蒿还隘羊求径；不须歌啸幕渔樵，万水千山鲜干净。
　　近年薄置田亩，拟待拙着集成，变鬻以供剞劂。特恐所作不值一文，不免詅痴符之诮也。诗以志之
　　吾也作诗豫买田，为口腹计谋朝饘；他日诗成待传后，吾卖吾产刊遗编。此志非奢良易遂，此笔再支三十年。古人名山俟友声，韩公学有欧公延；张为曾诩奉白佛，李洞亦闻铸浪仙。今人爱才非昔比，龙华会乏香火缘；同时或邀众口谤，异时安望众目怜！「太玄」子云当瓿覆，「春秋」吕氏空门悬；况余诗文求自适，不期众好宁非偏！冰心自携冰一卷，古调独弹古七弦；高希万载羲皇上，旷游八极鸿蒙先。放笔洪涛走淜湃，冥心造化归鑱镌；咸韶欲招里耳听，如置石鼓伶人前。倘售鼠璞自衒异，或怀燕石私蹁跹；千金换取麻沙版，如珠弹雀玉抛砖。况破百亩灾梨枣，实益枉为虚名捐。系余名心终不死，子孙之计非所牵；阡陌连云亦安用，城南二顷更戋戋。有诗有文堪掷地，无衣无食足登天；王充或作枕中秘，桓谭有待身后传。吾书不胫走天壤，室中遑恤灶无烟；惟愁白傅将笑人，诗成未得鸡林钱！
　　生圹诗歌第八，即以为跋，并靳谢老
　　我与谢君尚生面，号啕尺素修相见；托友来求生圹诗，要余当作生刍奠！笑君欲听雍门琴，笑君不来谀墓金；只鸡斗酒桥公事，异时腹痛莫相侵！我非食友非死友，平生未剪庾郎韭；如何表圣携鸾台（司空妾鸾台，每共游生圹），竟望原壤歌狸首！闻名墓下独优游，山中猿鹤自春秋；谢安不与人同乐，谢敷偏欲人同忧。稽康日日惟养生，范燮时时复求死；山川尚悲陵谷迁，人物岂有安全理！一笑张融欲凌云，手执「法华」与老君；君藉我诗或不朽，我嗥君返倘无魂！自昔诔铭关素行，必待盖棺论乃定；谢老依然肉食身，奈何匄我虞歌赠！我欲向君一呜呼，奈君健啖颜如朱！骨相未是枯髅枯，肉相宁比臞仙臞！我欲向君试调笑，墟墓之间又宜吊、真卿旷达虽可思（颜真卿临难，豫指西壁为殡所），方朔诙谐殊未妙。占星我非大王公，君非岁星亦难料。漫储一腔块垒词，借君一卮浇一卮；及今未泣洹水玉，劝君且进商山芝！
　　米贱感赋
　　曩者我未有田时，米贵如珠难作糜；今时我有田数亩，米贱无从易升斗。米贵我昔为伤心，民贫恨天不雨金；米贱我今夜长叹，租入难供赋税半。赋税如何底许多？中田今升十倍科；正税之外有附税，税外加派更繁苛。犹幸今年歌大有，无钱有米可糊口；倘或年时遇半荒，村南村北皆饿叟。但是农家今亦艰，买牛雇直钱如山；有米贱粜须官检，玉粒难入东洋关（官设米组合以验米，凡非粒大如珠者，不得卖往日本或他处）。农家租户何须苦，催科刻日严如虎；无田亦有人口征，百物锥端皆榷估。
　　次韵梁任甫与林家诗
　　海民旧狎庚桑子，沧桑今作祝宗豕；中有风尘肮脏人，埋头插脚颜常泚。鳌沈已断地六维，鹑淫竟周星一纪；仰叩苍苍阒不闻，独行踽踽歌靡恃。勃苏复楚有未能，狐庸事吴不屑以；将与轩皇备应龙，岂为蚩尤作工倕（作上声）！况他雨泽不霈施，使人炎火长秉畀；虞侯何止守薪蒸，崦嵫且遍征砺砥。哀嗷鸿雁无泽逃，取子鸱鴞有室毁；箝余蟹足汝戏嬉，攘我牛田彼疆理。警吏穿房长肆威，催科闯户且攘臂；籍没田园不可堪（供赋，民本不敢后。自总府有没田之令，民尚未知；偶有稍后期到者，吏即不收，将该田发官卖），扰伤市狱更已矣（余前有「入市所见」诗可考；市如此，狱可知）。保甲横施何足言，殴挞乱加尤莫比；法律神明中外同，独至台湾法妄抵。此间言论不自由，口尚须缄况敢指！阜财无处挹南薰，噍杀时来惊北鄙；曩年屠戮焚山林，至今遍地生荆杞！偶陈一二足心酸，欲说万千难口使。有时种树实摇根，恰似从禽辄破觜；我与■〈虫羗〉苏判薰莸，彼于燕虱殊悲喜。方今海宇正纷争，衣裳溷在干戈里；芦中有士徒激昂，朝右无人空诺唯！方望十年或转移，不图两纪犹如此；孰填冤石拔愚山，孰洒神灰止祸水！东南裨海既已枯，西北漏天岂无圯！不能轩舞愧庞然，每有跳梁输蕞尔（原「耳」字，复；古亦有之。此用东坡次正辅韵，改「桠」作「桠」字之例）。朝鲜已入不羹封，越裳殆绝庭坚祀；矧兹海岛土一拳，流沙黑水同司彘。汉家既任珠崖沦，扶余岂易虯髯起；中土着鞭让人先，伊川被发哀吾始！我生十载早埋尘，再坠劫中心早死；既睹时艰足蒿目，每闻时事辄塞耳。有怀中夜即抚膺，如跛寻履眇寻视；能将东学心求真，岂觉西方法独美！汉、唐再世威万方，汤、武一朝兴百里；莫嗤邹衍幻天谈，不见种蠡湔国耻！闻君有志欲兴华，君倘能行世能俟；要知外学有金沙，须待吾人抉渣滓。翘首东望海泱泱，富士山头峰齿齿；一、二畸人时往来，扶桑气到南溟紫。我在紫桑采菊英，时哦楚骚搴泽芷；门内无声地无尘，壁上有图床有史。安得复遇素心人，闲把「南华」谈畏垒！
　　书次儿■〈艹槱〉十四岁所作史论后
　　时势变迁一至此，读书今已无种子；仁义道德等籧篨，粪土「五经」、「廿四史」。吾儿闭门读典坟，吾与汝作羲皇人；世风不染欧、非、美，时事遑知魏、晋、秦！姑从故纸讨生活，三国、六朝最樛葛；英雄竖子一刹那，氐、羯、匃奴况豪末！汝幼读书慧眼悬，他时见异勿思迁！经济訏谟获机括，新法西学皆蹄筌。此间教人限等级，有如蛣■〈虫羗〉宝丸粒；吾家幸不随步趋，汝辈惟当安诵习！闻道中原大改更，用夷入夏日勾萌；不信秦嬴遗祸火，至今商、洛发儒坑。我自不求同时世，授汝一经为一艺；仕夷早已鄙刘殷，猾夏今更轻后羿。屈指于今十八秋，阅人阅世真蜉蝣；河山百战蛮蜗角，寰海千邦楚沐猴。人才今生殊抑塞，有如黄杨当闰厄；苏轼愿儿为八慈，陶潜训子望三益！海外方今禁读书，乃公将史作菑畲；治身、治世知治乱，一编何止伴闲居！
　　过彰化废公园感赋
　　古榕寥落杂枯树，喷地一泉自东注；泉间茅舍覆僵石，水外疏杨当狭路。野鸟时时啼向人，园林无主飞灰尘；到处病藜成瘦腊，入围荒草溷残茵。游人来往悲邱壑，梧桐脱皮筠脱箨；两部曾无给廪蛙，一庭岂有乘轩鹤！年来我过东郭门，郭外人家半空村；郭内人家半旷原，破碎门墙鸟雀喧。其他凋零不可道，其故环怪良可言！自从事事效欧、美，街衢方罫划井里；游吉毁家为当途，晏婴徙宅因近市（台中毁折四次，彰化亦有二次）。即看此地辟游场，小害亦同花石纲；一草一木尽民力，有台有观皆民房。谬云此事同民乐，一夫为乐万夫哭；黔首家家戴覆盆，金钱日日填卢谷。有人蒙羞像范铜（台湾百孔千疮之税，多自民政长后藤新平为之。其人以此锡男爵，游御园，赐入华族。然其铜像在台地各公园者，尚伸手作索钱状也），民膏民血涂身红；此闻差喜无此像，可怜尚带东洋风！就中园景方增筑，已无佳处豁心目；况当官署纷奕棋（台地初设辨务署，旋改县、厅；旋废县存厅，旋废合各厅），不免童山随翻覆。如今山水已邱墟，纤风缺月亦无余；园中不见三分竹，园外空过独辇车。
　　有感书臆
　　平生豪气未一唾，蓦地惊人乾坤破；胸中五狱何时平，囊里一锥已先挫。忆昔少年意气奇，赤手欲缚蛟鼍螭；潜移岱华翻大海，旦夕饮马东溟池。区区心事托毫素，贾生万言、曹七步；厥词一放走轰霆，并并二豪惊顾兔。琳琅蚀月千明珠，翕霞九尺珊瑚株；沈埋黄土一千丈，犹与丰城剑气俱。一朝海水湮阳谷，方壶沦入鲸鱼腹；娲皇竟断六鳌维，龙母坐看万鲛哭！此时惨甚幽九渊，倏忽星周二十年；玄黄有血膏原野，冥漠无知怨昊天！我比苌枝漫猗傩，寒暑如邮日如火；久拚斯世混伧荒，岂与外人为蜾蠃！却叹樗材寿此身，千秋万古一微尘；未来衰老病死苦，先是支离臃肿人。人生末路竟如此，不作龙头作狗尾；纵教扬子传「太玄」，已似马公成腐史！
　　役夫行
　　役夫之征，遍全台。南北尽处，由海输送于花莲港，以挽辎重入山；近中各处，由陆输送于埔里社，而挽辎重入合欢山，或兼凿路。自今年（甲寅）四月始，不数日而迭输人夫，每番一甲数人行。其不能行者，敛金以赀行者。每一夫行，百物取具各甲，必费数十金，多有死者。盖剿番之累如此。
　　瘴气蒸成万峰赤，悬崖洒遍猩血色；深箐万古无人行，只今道路开荆棘。路在千山、万山中，壑深无底涵虚空；藤萝尚带洪荒气，炮火横施开凿工。开凿未已驱人上，征夫前泣后夫望；手足作车尻作轮，狞雨盲风催转饷。热气烁人成乳饴，冷气中人成僵尸，毒湿渍人为腐脾；天惊地塌雷霆起，复有破石堕空糜驱肌。昔日中华全盛时，讨番役人人不知；黄金布地士争赴，岂与今日驱人供熊罢！兵卒三千夫十万，中央南北搜罗遍；弱者输赀壮输身，迭番践更急于电。闻道溪中产水晶，复企山中生金英；可怜膏血换空地一寸，茸茸原野万骨撑！长林一过无日暧，危峰再去有冰块；五月穿裘困雪山，万夫痛涕至天晦。问渠于此何不逃？渠言无处匿蓬蒿；商鞅保甲诛连生，惠卿手实吹毫毛！呜呼闾阎何事求安堵，此间法比连环弩；吉网罗钳匪所思，虎苛蛇敛不堪睹！相逢尽觉无人形，山头日作青磷青；莫怨灾星散平地，试看炮雨穿林冥！
　　剿番行
　　台湾前清归顺之番，已过三分之二。所未归顺余番，佐久间总督请以五年平之；今其季也。议院因其未成功，不许再展年限，故今年锐欲攻击中路诸番。台湾以中路入埔社之山为最广，而库鲁句番者——日本所谓太鲁阁番又处深山之深，故其施工较难，而军民之困如此。
