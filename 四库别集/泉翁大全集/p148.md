<!-- { "loadSidebar": true } -->
　　瑟瑟秋风肃，霜高草木黄。物情何所迫？嗷嗷鴈南翔。美人别云浦，相忆泪浪浪。天地有尽期，炎?变为凉。贤哲皆有死，谁为金石刚？念昔我夫子，乘云归帝乡。迢迢十八载，望之云路长。俯仰松下土，安得不为伤。 
　　
　　附渡北行夜阻风山旗坑寄怀陈睡乡马怀瑞诸同燕 
　　
　　旦从故人燕，洒落坐高轩。一为风水别，中阻荒洲壖。起视迷四野，相忆夜漫漫。青蝇附马尾，利钝故随人。贞女托所天，忧乐由夫君。总为物所误，中立无缠牵。缠牵累千里，万事理固然。因兹悟至道，与君同勉旃。 
　　
　　卜石翁改葬皂帽峰柬仲采 
　　
　　皂帽何处峰？青天敛芙蓉。屼?昆仑顶，窈窕蓬莱宫。本自同大块，精气有所钟。洒落看诸山，诸山赴海同。群峰与万壑，拱揖如朝宗。壁立千万仞，凤凰翔高风。於兹拟埋土，可以配我公。二纪犹此?，五百隐奇踪。一朝迥神异，冀北马群空。 
　　
　　将访西樵寄怀邓子 
　　
　　方子石泉卜，廿年吾意中。风尘坐迟暮，高锡未凌风。我卜异於是，烟霞与尔同。碧云与云端，一以寄幽踪。且不离烟火，兼可巢筠松。居僯有二仲，或得共游从。 
　　
　　宿宝峰寺 
　　
　　秋深天气肃，雨余亭馆凉。逍遥登梵阁，寂寞坐僧房。地高天宇空，云露沾衣裳。虚磬发林杪，传灯泛云光。端居疑寂灭，感节故悲伤。色空云同体，根尘何必忘。 
　　
　　有客过西樵烟霞洞有作答之 
　　
　　我庐在烟霞，逍遥出云端。天空鸟道绝，江迥柴门闲。翩翩者谁子？放歌来叩闲。昔为青衿彦，今为入幕贤。手持纲成策，爽气凌高寒。 
　　
　　赠邓生君恪二首 
　　
　　邓生或清者，爱我泉边石。若无愧此泉，许尔坐泉侧。 
　　
　　君恪慕晦者，晦名在烟霞。知是素心人，宜住洞西家。 
　　
　　题第一峰泉二首有序 
　　
　　　　　西樵中惟大科顶特高於诸峰，其间有双泉特高於诸泉，此峰此泉皆合为第一，且在烟霞后洞，为病夫所有。夫品题泉石，乃退者之事，故不嫌於不让云。 
　　
　　双泉驾群峰，大科乃泉窦。科比泉高卑，已过十八九。碧云与紫姑，无乃科麓乎？是为第一峰，斯名岂云诬。 
　　
　　大科樵中尊，双泉在科南。泉比科上下，已过十二三。宝鸭与双鱼，无乃流之余。是为第一泉，斯名讵云虚。 
　　
　　三水候送郭总戎不至二首 
　　
　　戴星出西樵，见月望三水。愁愆美人期，君命恐不俟。朔风吹船头，寒沙囓船趾。开蓬瞻停云，未忍中道已。 
　　
　　厥明泊水涯，楼船来未来？舍舟步曲岸，登高望所怀。所怀久不至，渺渺令人猜。自古难前期，人事多好乖。 
　　
　　从郭总戎三水之会夜归二首 
　　
　　稍稍将船去，倏尔度三辰。朝去暮知还，多愧山中云。 
　　
　　将船中夜归，潮到翳门溪。孤帆背月收，白云还满衣。 
　　
　　得垂虹泉悬壁岩 
　　
　　东行度龙溪村名，遵岭北而西。回望烟霞洞，中居控四维。前得垂虹泉，珊珊落云端山上村名。壁立如斩削，鸟道孤岩悬。於兹宜揽结，或可作小歇。洗耳与枕流，长以师峻洁。 
　　
　　示诸生兼告同志 
　　
　　圣人亦人为，诸子早辨志。持此忠信资，何远不可至？尧舜称大圣，其道孝弟耳。孝弟谁不然？鲜或见天理。天理天所为，超然绝人伪。夫谁能举之？聪明与睿智。兹理何由臻？执事自敬始。 
　　
　　考室 
　　
　　丁丑孟冬吉，湛子辟烟霞。虽非鹿门胜，亦携庞公家。乃开正义堂，乃建崇经楼。乐阁在堂前，茹芝堂名在楼头。有亭面西壁，丽泽亭名双泉北。退轩后洞居，峻洁亭名垂虹洞名侧。亦或考金钟右[石]名，亦或击石鼓左(右)[石]名。前抚卧龙岩名吟，后引九龙岩名舞。七曜岩名明天经，三水地名察地理。俯仰参两间，其道一而已。 
　　
　　酬方吏部石泉与烟霞同板筑 
　　
　　石泉在樵东，烟霞在樵西。同家宇宙内，况复同藩篱。若欲散沉郁，登高以眺遐。方子於斯时，不弃来烟霞。若欲翕发散，入谷听潺湲。湛子於斯时，不厌过石泉。春暮方发育，石泉颇幽独。万水与千山，烟霞堪寓目。秋冬美朝暾，烟霞颇高寒。晞发与炙背。石泉宜借眠。遶泉为盘阻，谁复争子所？伏虎与盘龙皆石名，呵禁乎不可。诸子游大科中峰名，因名大科书院，亦须从大路村名。有或非吾徒，攻之以石鼓左右盘石，击之则鸣。 
　　
　　浚烟霞后洞新泉得七石榻 
　　
　　有客晨叩门，劝我浚新泉。适当连雨天，工暇土脉匀。发石玉已喷，除壤榻自陈。布列象斗极，可以坐七贤。尹公(兀)[几]中尊，次左湛子焉，邓子居右方，方君左临渊，甘也接邓膝，南上秩有伦。余二若有待，不备惟其人。清如此泉者，来居无厚颜。 
　　
　　题万竹台在九龙洞，为尹翁舜仪也 
　　
　　九龙洞也樵三昧，竹台在九曲。岩与台近邻，相看爱无俗。根根一根同，曷以多为喜？此君正耻独，遶台是君子。 
　　
　　送赵元默见过烟霞还龙江 
　　
　　南山有隐豹，十日雾雨中，惄焉忍长饥，引项吸天风。蟠家曲树底，甘以矢自终。不啖人门食，卓为汉士雄。故人扣我关，舒啸凭高峰。六夕烟霞里，浮云迷去踪。 
　　
　　题直庵 
　　
　　世有好直者，直行悲穷途。直视不仰天，直立不俯躬。若有用直者，如绳无曲木，如弦有高音，如矢利於镞。或有徒直者，心不藏丝毫，与人无可否，於物忘卑高。我直异於是，用一而化二。生理本不回，修之敬为地。 
　　
　　过波罗二首 
　　
　　片帆出扶胥，潮打虎门开。正爱远山青，白鸟闲飞来。 
　　
　　举手望飞云，鸣桡过黄木。舣舟江上亭，虚空观日浴。 
　　
　　李亲秉衷过烟霞赠之 
　　
　　抱病烟霞居，与世日相遐。不见交亲至，惟见白云过。孟夏风云会，送子来大科。洞门修且深，窈窕入烟萝。群彦翕然集，燕饮酣且歌。警发同文会，言笑靡及他。岂无欲君意？未敢言琢磨。不谓即言旋，白云如子何？贱躯因晨风，饯子山之阿。 
　　
　　喜东山陈宗享复到山论学兼示诸生 
　　
　　吾爱蘧伯玉，五十能知非。吾慕卫武公，耄期不忘规。芳名垂典训，百世诚吾师。嗟彼夸毗子，沾沾自满欹。隙光讵全照，掩鉴犹蔽亏。井蛙不知天，瓮里蒙醯鸡。日月普空宇，万物含光辉。高明与广大，临照无隐微。圣哲崇弘毅，小器非大知。全功在知性，尽心乃不遗。 
　　
　　送杨士德还潮 
　　
　　送子翳门关，上上官山渡。自渡还自济，千圣同大道。下樵苦不难，上樵苦不早。有形岂不滞？出入更如主。短景倏如流，永怀岁将暮。且莫笑杨朱，杨朱泣岐路。 
　　
　　何亲邦仁将北上来别烟霞 
　　
　　有客来烟霞，告我游燕北。送子以愁心，徘徊瞻斗极。 
　　
　　和杨少默九日怀菊之作用章韵而约之 
　　
　　采采篱内花，少间复耻独。采之欲何为？幽香难入俗。吾衰虑芳歇，岁晏日不足。薄言采群芳，天地归一掬。霜高草木黄，孤秀媚空谷。自非金刚姿，孰致后凋曲？圣人贵松柏，卫风咏菉竹。爱此柴桑操，纳尔於大麓。登高发雅颂，被之三尺木。手弄无弦君，眦决飞鸿日。谁能继此曲？此曲情何极？顾谓二三子，菁莪歌乐育。一育草木蕃，永言自求福。我福在百顺，神不疾而速。四时自运行，天道尚往复。怀人倘不遐，吾以献芹曝。 
　　
　　南京刘秋江至烟霞 
　　
　　有鸟振奇羽，周游隘八区。嗟彼(抢)[枪]榆翅，一枝徒自娱。素啄秋江水，今将睨天池。偶值云端西樵村名树，况是千寻枝。积风负大翼，殊量非小知。语君九万程，君志定何如？ 
　　
　　寄题眠云 
　　
　　白云满空山，山在白云里。心若似云闲，与君同睡此。 
　　
　　赠四川王公子敬之 
　　
　　嗟予语敬之，敬之当听予。敬亦无不在，语子敬读书。当其未读时，天君自俨如；及其对书册，万象涵太虚。见谓以我观，勿以此丧志。舍之求放心，离物以为二。学问与思辨，古训乃其地。无在无不在，事事亦如是。 
　　
　　?括格物之说 
　　
　　大学崇至善，格物为实地。格者意身心，是谓至其理。如彼之国都，亲见乃知至。平地说相轮，伯淳所以耻。格之厥功何？知行并时诸。终日及终身，惟此一大事。何为齐治平？即前物理是。万一本同原，体用元非二。道丧千载余，支离为简易。谁能一扫之？敢以告吾子。 
　　
　　送继宗 
　　
　　陈生古梅秀，三载拜小瀛。访予避地处，远扣烟霞扃。云 □　　　百尺阁，明月几亏盈。经始开书院，置田赡诸生。冷淡世人笑，在古或垂名。咄咄夸此子，睚?愤所争。持此赠之归，以为乡里荣。 
　　
　　代简答黄应期太常 
　　
　　故人莲峰子，约我到罗浮。罗浮众仙人，?望大石楼。缥缈度飞云，超然见丹丘。自我小蓬瀛，可以至十洲。试问莲峰子，与我烟霞不？ 
　　
　　东山 
　　
　　东山众东山，爱之即我有。若然不知爱，其土等培塿。宣尼曾一登，聊以小东鲁。因君感吾心，吾将随步武。 
　　
　　菊轩 
　　
　　秋菊已可爱，况复当高轩。坐轩对新菊，南山见悠然。此景世间有，所恨难其人。何期闹市中，聊复见蒋君。可是元乡裔，三径开白云。菊吾甚爱之，借轩闲一眠。 
　　
　　湛泉为张天序 
　　
　　谁为开湛泉？先得吾姓号。知是爱泉人，可与结心素。移居近泉头，对之心益幽。因达虚明体，於以长泳游。 
　　
　　与韶守有序 
　　
　　　　　嘉靖元年春王正月十日，予以部檄北上过韶，与太守周子语及先朝抗疏事，而言予以先去，俯仰今昔，共成悲欢。遂与谒舜祠，吊文献之墓，赋此言怀。 
　　
　　里奚非智士，宫奇为忠臣。何期数载下，共沐新主恩。入疆问贤守，高宴具前陈。忧余发孤笑，痛定说酸辛。晴祠拜舜日，愤惋吊荒坟。愿持精一学，献之重瞳君。 
　　
　　寿董中峰乃尊八十 
　　
　　我爱东山高，东山有佳色。匪爱东山色，中有幽人宅。昔为谢公居，今下董子帏。丈人日夕往，斑衣此儿戏。郎今侍仙府，寿以金茎露。丈人进一杯，我为一歌侑。歌竟将若何？为祝东山寿。 
　　
　　侍御林君钺乃尊紫霞先生寿 
　　
