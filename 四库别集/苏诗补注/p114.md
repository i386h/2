<!-- { "loadSidebar": true } -->
　　风篁岭【咸淳临安志风篁岭在钱塘门外放马场西路通龙井岭最髙峻修篁怪石风韵萧爽】桃花源【咸淳临安志冷水峪在嘉防门外夹山多桃花中有流水为城南胜概旧呼桃源游人多集焉】无为子【杨杰自号无为子注见前】
　　次京师韵送表弟程懿叔赴防州运判
　　与子甥舅氏摧頺各苍顔并为东诸侯长此佳江山寒松无时花安得挿髻鬟惟将老不死一笑荣枯间我甚似乐天但无素与蛮挂冠及未耄当获一纪闲子亦拙进取才髙命坚顽譬如万斛舟行此九折湾仲氏新得道一沤目尘寰【公自注君之兄徳孺自云近于佛法有得】嵗晩家乡路莫遣生榛菅
　　【慎按此首次送程七表弟知泗州韵诗载第三十巻中】
　　叶教授和溽字韵诗复次韵为戏记龙井之游
　　先生鲁诸儒饮食清不溽空肠出秀句吟嚼五味足华堂閙丝管眸子涨春渌先生疾走避面冷毒在腹归来煮瓠叶弟子歌旱麓声淫及灵台中有麀鹿伏功名一走兎何用千人逐故应容我軰清坐时闭目髙亭石排衙木杪挂飞屋我来无时节客亦不待速似闻雪髯叟西岭访遗躅朝阳入潭洞金碧涵水【或作氷】玉泉扉夜不扃云袂本无幅慈皇付寳偈神侣得幽读讷庵【当作斋】有老人宴坐天魔哭时来献璎珞法供灯相续吾侪诗酒汚欲往无乃触斋厨费晨炊车骑满山谷愿闻第一义鉢饭非所欲便投切云冠予防好竒服
　　龙井【咸淳临安志松篁岭下龙井寿圣院辨才所居秦少游龙井记畧云龙井当西湖之西浙江之北风篁岭之上深山乱石之间蟠幽而宅阻岭之左右大率多泉龙井其尤者也】石排衙【注详本巻介亭下】讷斋【咸淳临安志元丰二年辨才自天竺退休龙井游览之所有方圆庵归隠桥寂室照阁闲堂讷斋诸名按本集讷斋记云辨才初在上天竺十四年有利其富者迫而逐之师欣然舍去明年复其旧无几师告其众曰天竺之南山深而木茂泉甘而石峻我将老于是言已策杖而往以茅竹自覆不期年而台观飞涌自是谢事不复出入少游名其所居曰讷斋道潜属余为记】诗酒汚【杜甫诗久遭诗酒汚何事忝簪裾】
　　次韵林子中见寄
　　飘零洛社数遗民诗酒当年困恶宾元亮本无适俗韵孝章要是有名人蒜山小隠虽为客江水西来亦带岷巻却西湖千顷葑【一作緑】笑看【一作他】鱼尾更莘莘
　　安州老人食蜜歌
　　安州老人心似铁老人心肝小儿舌不食五谷唯食蜜笑指蜜蜂作檀越蜜中有诗人不知千花百草争含姿老人咀嚼时一吐还引世间痴小儿小儿得诗如得蜜蜜中有药治【平声】百疾正当狂走捉风时一笑看诗百忧失东坡先生取人亷几人相欢几人嫌恰似饮茶【一作荼】甘苦杂不如【一作知】食蜜中边甜【一本公自注佛云吾言譬如食蜜中边皆甜】因君寄与双龙饼镜空一照双龙影三呉六月水如汤老人心似双龙井
　　安州老人【太平寰宇记淮南道安州安陆郡宋为安逺军节度呉郡志仲殊字师利承天寺僧也初为士人尝预乡荐其妻以药毒之遂弃家削髪时食蜜以解毒苏公与之往还甚厚号曰蜜殊工诗有寳月集行于世非世俗诗僧比侯鲭録载仲殊过润州絶句云北固楼前一笛风断云飞出建昌宫江南二月多芳草春在蒙蒙细雨中寳月集今不传附録于此】
　　次韵钱穆父紫薇花二首
　　虚白堂前合抱花秋风落日照横斜阅人此地知多少物化无涯生有涯【公自注虚白堂前紫薇两株俗云乐天所种】
　　虚白堂【咸淳临安志虚白堂在鳯凰山旧府治中唐长庆中刺史白文公有诗刻石堂上】
　　折得芳防两眼花题诗相报字倾斜箧中尚有丝纶句【公自注白居易紫薇花诗丝纶阁下文章静钟皷楼中刻漏长独坐黄昏谁是伴紫薇花对紫薇郎上尝书此诗以赐轼】坐觉天光照海涯
　　送张嘉州
　　少年不愿万户侯亦不愿识韩荆州颇愿身为汉嘉守载酒时作凌云游虚名无用今白首梦中却到龙口浮云轩冕何足言惟有江山难入手峨眉山月半轮秋影入平羌江水流谪仙此语谁解道请君【别本作看者讹】见月时登楼笑谈万事真何有一时付与东岩酒【公自注佛峡人家白酒旧有名】归来还受一大钱好意莫违黄髪叟
　　张嘉州【名失考应劭汉书注顺帝改青衣为汉家以公孙述称帝青衣人不宾光武嘉之也】凌云【方舆胜览九顶山在嘉州城左有九峯唐防昌以前峯皆有寺今惟存凌云一寺】龙【太平寰宇记嘉州治龙游县隋初伐陈有龙见江水引军故名王氏旧注云龙口在凌云之上士人谓之龙岩不知何据】看月登楼【嘉州有明月楼注见前又陆放翁有嘉州月榭诗云试倾万顷湖亭酒来看半轮江月秋】东岩酒【舆地纪胜东岩在嘉州城东佛峡即圣冈山岩半有洞出泉清冽宜酿】絶句
　　春来濯濯江边柳秋后离离湖上花不羡千金买歌舞一篇珠玉是生涯
　　慎按此诗施氏原本不载今从续补下巻移编
　　次韵苏伯固主簿重九
　　云间朱袖拂云和知【一作应】是长松挂女萝髻重不嫌黄菊满手香新喜緑橙搓墨翻衫袖吾方醉纸落云烟子患多只有黄鸡与白日玲珑应识使君歌
　　苏伯固【名坚镇江人施氏原注公自翰林守杭伯固以临濮县主簿监杭州在城商税】九日袁公济有诗次其韵
　　古来静治得清闲我愧真长也一斑举酒东荣挹江海回尊落日劝湖山平生倾盖悲欢里蚤晩抽身簿领间笑指西南是归路倦飞弱羽久知还
　　和公济饮湖上【外集本题下尚有东坡来为不速六字】
　　昨夜醉归还独寝晓来宿雨鸣孤枕扁舟小棹截湖来正见青山駮云锦须知老人兴不浅莫学公荣不共饮与君歌皷乐丰年唤取千夫食陈廪
　　慎按以上二首施氏原本不载外集载第八巻今从新刻续补巻中移编于此
　　次韵景文山堂听【一作弹】筝三首
　　忽忆韩公二妙姝琵琶筝韵落空无犹胜江左狂灵运空鬭东昏百草须
　　【慎按刘禹锡嘉话録谢灵运须施为只洹寺维摩像须寺僧寳惜初不亏损中宗朝安乐公主五日鬬百草欲广其物色令驰驿取之又恐为他所得因剪弃其余苕溪渔隠云东坡次韵刘景文听琵琶诗乃以安乐公主为东昏侯按东昏侯是齐明帝第三子虽昏虐暴乱未尝取灵运须以鬬百草岂非误耶】
　　马上胡琴塞上姝郑中丞后有人无诗成画【一作桦】烛飘金烬八尺英公欲燎须
　　荻花枫叶忆秦姝切切么弦细欲无莫把胡琴挑醉客回看霜防禇公须
　　慎按以上三首施氏原本不载今从新刻本续补下巻编次于此
　　秋晩客兴
　　草满池塘霜送梅踈林野色近楼台天围故越侵云尽潮上孤城带月回客梦冷随枫叶断愁心低逐雁行【一作声】来流年又喜经重九可意黄花是处开
　　慎按此诗不似先生手笔施氏原本不载因诗中有天围故越二句或是杭州作今从新刻续补下巻移编
　　秋兴三首
　　野鸟游鱼信往还此身同寄水云间谁家晩吹残红叶一夜归心满旧山可慰摧頺仍健食此生通脱屡酡顔年华岂是催人老双鬓无端只自斑
　　故里依然一梦前相擕重上钓鱼船尝陪大幙今陈迹谬忝承明愧昔年报国无成空白首退耕何处有名田黄鸡白酒云山约此计当时已浩然
　　浴鳯池边星斗光宴余香满上书囊楼前夜月低韦曲云里车声出未央去国何年双鬓雪黄花重见一枝霜伤心无限厌厌梦长似秋宵一倍长
　　慎按此三首施氏原本不载外集编第八巻守杭时作今据此从续补下巻改编
　　赠刘景文
　　荷尽已无擎雨盖菊残犹有傲霜枝一年好景君须记正【一作最】是橙黄橘緑时
　　【苕溪渔隠丛话天街小雨润如酥云云退之早春诗也荷尽已无擎雨盖云云子瞻初冬诗也二诗意同而辞殊皆曲尽其妙】
　　慎按此诗施氏原本编次韵公济梅花十首之后今移编于此
　　送李陶通直赴清溪
　　忠文文正二大老【公自注司马温公范蜀公君之师友温公諡文正蜀公諡忠文】苏李广平三舍人【公自注苏子容宋次道与先公才元熙宁中封还李定词头天下谓之三舍人】喜见通家贤子弟自言得邑少风尘从来势利关心薄此去溪山琢句新肯向西湖留数月钱塘初识小麒麟李陶通直【按李陶之父名大临字才元故云贤子弟陶曽为徐州通判有子能诗结句小麒麟指其子通直陶之官号也职官分纪寄禄文散官有通直郎杜氏通典云通直郎隋置谓官髙下通为宿直者也因此为名】
　　辩才老师退居龙井不复出入余往见之尝出至风篁岭左右惊曰远公复过虎溪矣辩才笑曰杜子美不云乎与子成二老来往亦风流因作亭岭上名曰过溪亦曰二老谨次辩才韵
　　日月转双毂古今同一丘惟此鹤骨老凛然不知秋去住两无碍人天争挽留去如龙出山雷雨巻潭湫来如珠还浦鱼鼈争骈头此生暂寄寓常恐名实浮我比陶令愧师为逺公优送我还过溪溪水当逆流聊使此山人永记二老游大千在掌握宁有离别忧
　　辩才退居龙井【咸淳临安志延恩衍庆寺俗名龙井寺唐干祐二年居民凌霄募建为报国看经院熙宁中改寿圣院元丰二年辩才禅师自天竺归老于此始鼎新栋宇及游览之所有过溪亭徳威亭白云堂涤心沼归隠桥狮子峯萨埵石山川胜概一时呈露龙井古荒刹由是振显西湖游览志龙井本名龙呉赤乌中葛洪炼丹于此林樾幽古石鉴平开深不可测相传有龙居焉祷雨多应】附辩才原作【此诗从临安志采出】
　　暇政去旌斾策杖访林丘人惟尚求旧况悲蒲柳秋云谷一临照声光千载留轩眉师子峯洗眼苍龙湫路穿乱石脚亭蔽重冈头湖山一目尽万象堂中浮煮茗欵道论奠爵致龙优过溪虽犯戒兹意亦风流自惟日老病当期安养游愿公归廊庙用慰天下忧
　　附参寥次韵【以下二首亦从临安志采出】
　　远公吾家杰道妙非壶丘徳倾龙象侣貌盖江湖秋平生经纶学不为名相留滔滔若悬瀑下注万丈湫昔年谢讲事众挽不转头刳心老岩穴百念本不浮东南望多士惟见此老优翰林天下公方外实軰流旌旗虎溪路竟日泉石游众生病未已师意可忘忧
　　附钱穆父次韵
　　幻泡本空色真梦迷黄丘宦学类狂走尔来三十秋髪齿非他时嵗月不我留古刹挿乱石蛰龙蟠灵湫天人大导师驻锡今白头安住善防念晩节非沈浮吾尝谓出处未用相劣优权实分二乘股肱均九流今知搅搅者安得逍遥游从兹许礼足尚可治幽忧
　　【慎按辩才及穆父诗世不多见以上唱和俱载临安志龙井条下此外更有杨次公记及龙井杂絶句十三首赵清献公亦有诗非同时唱和故不録】
　　问渊明【公自注或曰东坡此诗与渊明反此非知言也盖亦相引以造意言者未始相非也元祐五年十月日】
　　子知神非形何复异人天岂惟三才中所在靡不然我引而髙之则为星斗悬我散而卑之宁非山与川三皇虽云没至今在我前八百要有终彭祖非永年皇皇谋一醉发此露槿妍有酒不辞醉无酒斯饮泉立善求我誉饥人食馋涎委运忧伤生忧【一作运】去生亦还纵浪大化中正为化所纒应尽便须尽宁复事此言
　　慎按此诗施氏原本不载新刻本载续补上巻今据自注年月编次于此
　　偶于龙井辩才处得歙砚甚竒作小诗
　　罗细无纹【一作文】角浪平半丸犀璧浦云午窗睡起人初静时听西风拉瑟声
