<!-- { "loadSidebar": true } -->
　　夫关中土沃物丰，厥田上上，加以泾渭之流溉其舄卤，郑国、白渠灌浸相通，黍稷之饶，亩号一锺，百姓谣咏其殷实，帝王之都每以为居，未闻戎狄宜在此土也。非我族类，其心必异，戎狄志态，不与华同。而因其衰弊，迁之畿服，士庶玩习，侮其轻弱，使其怨恨之气毒于骨髓。至于蕃育众盛，则坐生其心。以贪悍之性，挟愤怒之情，候隙乘便，辄为横逆。而居封域之内，无障塞之隔，掩不备之人，收散野之积，故能为祸滋扰，暴害不测。此必然之势，已验之事也。当今之宜，宜及兵威方盛，众事未罢，徙冯翊、北地、新平、安定界内诸羌，著先零、罕、析支之地；徙扶风、始平、京兆之氐，出还陇右，著阴平、武都之界。廪其道路之粮，令足自致，各附本种，反其旧土，使属国、抚夷就安集之。戎晋不杂，并得其所，上合往古即叙之义，下为盛世永久之规。纵有猾夏之心，风尘之警，则绝远中国，隔阂山河，虽为寇暴，所害不广。是以充国、子明能以数万之众制群羌之命，有征无战，全军独克，虽有谋谟深计，庙胜远图，岂不以华夷异处，戎夏区别，要塞易守之故得成其功也哉！

　　难者曰：方今关中之祸，暴兵二载，征戍之劳，老师十万，水旱之害，荐饥累荒，疫疠之灾，札瘥夭昏。凶逆既戮，悔恶初附，且款且畏，咸怀危惧，百姓愁苦，异人同虑，望宁息之有期，若枯旱之思雨露，诚宜镇之以安豫。而子方欲作役起徒，兴功造事，使疲悴之众，徙自猜之寇，以无谷之人，迁乏食之虏，恐势尽力屈，绪业不卒，羌戎离散，心不可一，前害未及弭，而後变复横出矣。

　　答曰：羌戎狡猾，擅相号署，攻城野战，伤害牧守，连兵聚众，载离寒暑矣。而今异类瓦解，同种土崩，老幼系虏，丁壮降散，禽离兽迸，不能相一。子以此等为尚挟馀资，悔恶反善，怀我德惠而来柔附乎？将势穷道尽，智力俱困，惧我兵诛以致于此乎？曰无有馀力，势穷道尽故也。然则我能制其短长之命，而令其进退由己矣。夫乐其业者不易事，安其居者无迁志。方其自疑危惧，畏怖促遽，故可制以兵威，使之左右无违也。迨其死亡散流，离未鸠，与关中之人，户皆为雠，故可遐迁远处，令其心不怀土也。夫圣贤之谋事也，为之于未有，理之于未乱，道不著而平，德不显而成。其次则能转祸为福，因败为功，值困必济，遇否能通。今子遭弊事之终而不图更制之始，爱易辙之勤而得覆车之轨，何哉？且关中之人百馀万口，率其少多，戎狄居半，处之与迁，必须口实。若有穷乏糁粒不继者，故当倾关中之谷以全其生生之计，必无挤于沟壑而不为侵掠之害也。今我迁之，传食而至，附其种族，自使相赡，而秦地之人得其半谷，此为济行者以廪粮，遗居者以积仓，宽关中之逼，去盗贼之原，除旦夕之损，建终年之益。若惮暂举之小劳，而忘永逸之弘策；惜日月之烦苦，而遗累世之寇敌，非所谓能开物成务，创业垂统，崇基拓迹，谋及子孙者也。

　　并州之胡，本实匈奴桀恶之寇也。汉宣之世，冻馁残破，国内五裂，後合为二。呼韩邪遂衰弱孤危，不能自存，依阻塞下，委质柔服。建武中，南单于复来降附，遂令入塞，居于漠南，数世之後，亦辄叛戾，故何熙、梁觐戎车屡征。中平中，以黄巾贼起，发调其兵，部众不从，而杀羌渠。由是于弥扶罗求助于汉，以讨其贼。仍值世丧乱，遂乘衅而作，卤掠赵魏，寇至河南。建安中，又使右贤王去卑诱质呼厨泉，听其部落散居六郡。咸熙之际，以一部太强，分为三率。泰始之初，又增为四。于是刘猛内叛，连结外虏。近者郝散之变，发于谷远。今五部之众，户至数万，人口之盛，过于西戎。然其天性骁勇，弓马便利，倍于氐羌。若有不虞风尘之虑，则并州之域可为寒心。荥阳句骊本居辽东塞外，正始中，幽州刺史毋丘俭伐其叛者，徙其馀种。始徙之时，户落百数，子孙孳息，今以千计，数世之後，必至殷炽。今百姓失职，犹或亡叛，犬马肥充，则有噬啮，况于夷狄，能不为变！但顾其微弱势力不陈耳。

　　夫为邦者，患不在贫而在不均，忧不在寡而在不安。以四海之广，士庶之富，岂须夷虏在内，然後取足哉！此等皆可申谕发遣，还其本域，慰彼羁旅怀土之思，释我华夏纤介之忧。惠此中国，以绥四方，德施永世，于计为长。（《晋书·江统传》，又群书治要三十引《晋书》，又《通典》一百八十九，《御览》七百九十四。）

　　○正刑论

　　（《书钞》五十五引王隐《晋书》，江统为廷尉正，作正刑论，文今佚。）

　　○弧矢铭

　　幽都筋角，会稽竹矢，率士名珍，东南之美，易以获隼，诗以殪兕，伐叛柔服，用威不韪。（《初学记》二十二，《御览》三百五十。）

　　○珍珠铭

　　嗣兹阴景，系晷太阳，嘉彼令生，廉声以章。（《艺文类聚》八十四，《初学记》二十七，“令生”作“金生”。）

江[A170]
[A170]（一作彪），字思玄，统子，州举秀才，参平南温峤军事，还为州别驾，辟司空郗鉴掾，除长山令，鉴又请为司马，转黄门郎，庾冰镇江州，请为车骑长史，寻为庾翼谘议参军，复补长史，以平于瓒功除尚书吏部郎，迁御史中丞、侍中、吏部尚书，永和中拜护军将军，出补会稽内史，加右军将军，代王彪之为尚书仆射，复转护军将军，领国子祭酒，有集五卷。

　　○立琅邪王议（升平五年）

　　兄弟不相为後，虽是旧说，而经无明据，此语不得施于王者。王者虽兄弟，既为君臣，则同父子。故鲁跻僖公，《春秋》所讥。《左传》曰：“子虽齐圣，不先父食。”闵公，弟也，而同于父；僖公，兄也。而齐于子。既明尊之道，不得复叙亲之本也。《公羊传》曰：“逆祀奈何？先祢而後祖。”《谷梁传》曰：“先亲後祖，逆祀也。君子不以亲亲害尊尊。”兄弟也由君臣而相後，《三传》之明义如此，则承继有叙，而上下洽通，于义为允。应继大行皇帝。（《通典》八十）

　　○尊周贵人为皇太妃议（隆和元年）

　　虞舜体仁孝之性，尽事亲之礼，贵为天王，富有四海，而瞽叟无立锥之地，一级之爵。蒸蒸之心，昊天罔极，宁当忍父卑贱，不以徽号显之，岂不以子无爵父之道，理穷义屈，靡所厝情者哉！《春秋经》曰：“纪季姜归于京师”，《传》曰：“父母之于子，虽为天王后，犹曰吾季姜”，言子尊不加父母也。或以为子尊不加父母，则武王何以追王太王、王季、文王乎？周之三王，德配天地，王迹之兴，自此始也。是以武王仰寻前绪，遂奉天命，追崇祖考，明不以子尊加父母也。案《礼》“幼不诔长，贱不诔贵”，幼贱犹不得表彰长贵，况敢锡之以荣命邪！汉祖感家令之言而尊太公，荀悦以为孝莫大于严父，而以子贵加之父母，家令之言过矣。爰逮孝章，不上贾贵人以尊号，而厚其金宝币帛，非子道之不至也，盖圣典不可逾也。当春秋时，庶子承国，其母得为夫人。不审直子命母邪，故当告于宗祧以先君之命命之邪？窃见诏书，当临轩拜授贵人为皇太妃。今称皇帝策命命贵人，斯则子爵母也。贵人北面拜受，斯则母臣子也。天尊地卑，名位定矣。母贵子贱，人伦序矣。虽欲加崇贵人，而实卑之；虽显明国典，而实废之。且人主举动，史必书之。如当载之方策，以示後世，无乃不顺乎！窃谓应告显宗之庙，称贵人仁淑之至，宜加殊礼，以酬鞠育之惠。奉先灵之命，事不在已。妃后虽是配君之名，然自后以下有夫人九殡，无称妃焉。桓公谓宜进号太夫人，非不允也。如以夫人为少，可言皇太夫人。皇，君也，君太夫人于名礼顺矣。（《晋书·礼志》下）

　　○庾家为孝庾后服议（太和六年）

　　案贺公记，天子诸侯，五属之内，虽不服职为臣，皆服斩衰，为夫人则齐衰周。天子诸侯既同，后夫人亦不可得异，但文有详略耳。子侄服周，诸妇非复五属之例，谓当从降夫一等。（《通典》八十一，孝后崩庾家访服，护军江[A170]云。）

　　○答高崧访（崧字茂琰，广陵人，《晋书》作“嵩”。）

　　案“大功之末可以嫁子，小功之末可以娶妇”。又“己小功卒哭，可以娶妻。”此悉是明文正例，当不如范语。为此议者，皆于为婚之主也。娶妇则父为主，娶妻则己为主，故父大功之末，不得行此嘉礼，至于己小功之末则可行之。又《礼》称娶妻，则是无父之正文。谓大功之末娶妇，于礼例犹尚不安。今所为者重，所亏者轻，又准时人由来之比，自不致嫌。（《通典》六十，高崧访，江彪答，案：即江[A170]，《晋书·目录》作“彪”。）
卷一百七
江渊
渊，统从子，大兴中为博士。

　　○王式事议

　　继父尝同居而後别者，继子犹制齐衰三月。案王式母之事式父，存则崇敬，妻道无愆；殁则制服，毕葬乃归。伉俪之义，大较为举，但不能遂居哀次，以此为失。方之继父，恩义为崇。式为人子，慎终志笃，岂忍以母节小阙而不行服哉！是以俯仰，宁从其重，今报以周，推心乃安。观过知仁，式近有也。昔季路服姊周而不除，仲尼抑而不贬，将君子以情恕物，谓式之所行，免于戾矣。（《通典》九十四作江泉，即江渊，唐避讳改。）

　　○遭乱父母乖离议

　　流迸离隔，便令行丧，案旧事睹其例。昔宰亘致，《春秋》讥其豫凶事。子路赴卫，仲尼虽知必死，须使者至而哭之。然则吉凶事大，存亡应审。方今王道始通，各令寻求之理尽，乃後行丧，于礼未失。（《通典》九十八作江泉）

　　○墓毁服议

　　凡所以改葬者，必由丘墓崩坏露殡，其痛一也。愚以为发墓依改葬，服缌三月。汉时有盗高庙宝器者，达理之士以为其罪轻于盗长陵之土，虽同至于敬，事实有异。愚以为墓毁更复不应比庙灾而不行服也。（《通典》一百二）

　　○招魂葬议

　　凡葬之言藏，所以闭藏尸柩，非为魂也。今招魂而葬，无尸而殡，或无殡而窆，各任近情以长虚事，非礼所许。宜如司徒所上，以明永制。（《通典》一百三）
江
字道载，统从子，历蔡谟征北参军何充骠骑功曹，试守太末令，迁吴令，殷浩以为中军谘议参军，迁长史免，除中书郎，升平中迁吏部郎长，兼侍中，领本州大中正，迁太常，有集九卷。

　　○风赋

