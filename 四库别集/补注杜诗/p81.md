<!-- { "loadSidebar": true } -->
　　【洙曰赠公安少府请顾八题壁】补注【鹤曰诗云是日霜风冻七泽乌蛮落照衔赤壁当是大厯三年公至公安时作而梁权道编在天宝十三年诗内若以为在天宝末作则公未尝至其地无容写时景如此又公有戯简顔干少府诗正与此合顾八即顾八分文学名况】
　　神仙中人不易得【赵曰世説王恭美姿仪尝披鹤氅裘涉雪而行孟昶见之叹曰真神仙中人也】顔氏之子才孤标【洙曰顔氏公安少府也】补注【鹤曰神仙中人正以顔氏为尉用之梅福为南昌尉谓之神仙尉又李白赠瑕丘王少府诗亦云飃飃神仙气公有官亭夕坐戯简顔十少府诗则顔氏之子盎顔十也】天马长鸣待驾驭秋鹰整翮当云霄【洙曰言负骏逸之才以待用也赵曰汉礼乐志天马来龙之媒】君不见东呉顾文学【洙曰顾况呉人】君不见西汉杜陵老【洙曰前汉都长安后汉都雒阳长安在雒阳之西故前汉谓之西汉杜公长安杜陵人也】诗家笔势君不嫌辞翰升堂为君扫【苏曰王子敬过戴安道草堂饮酣安道求子敬文子敬攘臂大言曰我辞翰虽不如古人与君一扫素壁今山阴草堂碑是也辞翰俱美赵曰公自言诗家之辞与顾君笔势之翰升顔少府之堂各为之一扫也】是日霜风冻七泽【洙曰子虚赋楚有七泽苏曰王子威寒赋霜风沍冻合七泽】乌蛮落照衔赤壁【洙曰施黔乌蛮之域也赤壁地名周瑜破曹公于赤壁】酒酣耳热忘头白【洙曰杨惮曰酒后耳热仰天抚缶而呼呜呜修可曰魏文帝与吴质书曰昔日游处每至觞酌流行丝竹并奏酒酣耳热仰面赋诗忽然不自知其乐】感君意气无所惜【苏曰郑球感意气倜傥醉何所惜】一为歌行歌主客【洙曰为一本云醉赵曰主则顔少府客则公与顾也师曰歌主客发扬主客之徳也】
　　嵗晏行【大厯三年作】
　　补注【鹤曰诗云去年米贵阙军食今年米贱大伤农当是大厯三年次岳州作按旧史大厯二年七月甲申减京官职田三分之一充军粮又十一月乙丑率百官京城士庶出钱以助军】
　　嵗云暮矣多北风潇湘洞庭白云中渔父天寒网罟冻莫徭射雁鸣桑弓【定功曰隋地理志长沙郡杂有夷蜑名曰莫徭自言其先祖有功常免徭役故以为名】补注【鹤曰汉五行志女童謡曰檿弧箕服师古曰山桑之有防文者木弓曰弧兹云桑弓盖以檿为之】去年米贵阙军食今年米贱太伤农【洙曰谷贵则伤民谷贱则伤农】髙马达官厌酒肉此辈杼轴茅茨空【洙曰言在位者不知为政但厌酒肉而已诗大东小东国困于役而曰杼轴其空】补注【鹤曰旧史大厯二年二月郭子仪自河东来朝元载裴冕第五琦黎榦各出钱三十万置晏扵子仪之第三月鱼朝恩晏子仪宰相节度度支使京兆尹扵私第子仪亦置晏于其第田神功晏扵其第时以子仪元臣冦难渐平乃置酒连晏公卿大臣列坐扵席者百人子仪朝恩神功一晏费至十万贯鸣呼一晏之费至扵如此曾不知民间杼柚之空方且以为蹈舞王化酣酒为乐朝恩神功固不足责而子仪亦复为之惜哉此杜公所以形之诗也】楚人重鱼不重鸟【洙曰一作肉苏曰风俗通云呉楚之人嗜鱼盐不重禽兽之肉】汝休枉杀南飞鸿补注【希曰管子桓公曰夫鸿雁春北而秋南不失其时又楚辞雁雝雝而南飞此诗之意亦似王符传所谓有以货得雁门太守而皇甫规问卿在郡食雁乎】况闻处处鬻男女割慈忍爱还租庸【洙曰唐制授人以口分世业田凡授田者丁嵗纳栗稻谓之租用人之力嵗不过二十日不役者日为绢三尺谓之庸时民力困故扵是有鬻男卖女以还租庸调者】往日用钱捉私铸今许【洙曰一云来】鈆锡和青铜【洙曰唐制盗铸者死没其家属至天宝间盗铸盆甚杂以铁锡无复钱形号公铸者为官炉钱】补注【希曰唐志徳宗时江淮多鈆锡钱以铜荡外不盈斤两销千钱为铜六斤大抵江淮多恶钱其来巳久不独徳宗时为然如天寳初富商奸人已潜往江淮以良钱一易恶钱五入长安市矣志云徳宗时者殆指其甚者而言耳此诗可补史之阙】刻泥为之最易得好恶不合长相防【师曰长相防谓上下相防蔽无复纠察也】万国城头吹画角此曲哀怨何时终
　　夜闻篥【大厯三年作】
　　【郑曰必吉切篥力质切】补注【鹤曰诗云夜闻篥沧江上当是大厯二年防州作盖公防州诗屡云沧江也梁权道编在二年离公安次岳州诗内徒惑扵不见江湖行路难之句诗又云天地干戈满以是年周智光反吐蕃两入冦京师戒严桂州山獠又反故云】
　　夜闻篥沧江上衰年侧耳情所向邻舟一聴多感伤塞曲三更歘悲壮【赵曰胡笳有出塞曲入塞曲也】积雪飞霜此夜寒孤灯急管复风湍君知天地干戈满【洙曰地一作下】不见江湖行路难【洙曰湖一作湘师曰乐部曰篥者笳管也巻芦叶为头截竹为管出扵胡地制法角音九孔漏声五音咸备唐编入卤部名为笳管通典日篥本名悲栗出扵胡中其声悲东夷有巻桃皮为之者亦出南蛮杂录云篥者龟兹国乐风湍谓风杂湍水之声行路难白居易之所作也】
　　发刘郎浦【大厯三年作】
　　【鲍曰先主纳呉女处也吕温诗云呉蜀成婚此水浔真珠步障幄黄金谁将一女轻天下欲换刘郎鼎峙心郑曰在荆州宋曰浦属峡州甫拟下峡过衡阳有此作】补注【鹤曰按十道志刘郎浦在荆州当是大厯三年往公安时作】
　　挂帆早发刘郎浦疾风飒飒昏亭午【夣符曰右按江陵图经刘郎浦在石首县浦或作伏赵曰自公安县欲往岳州所经行之处孙曰亭髙貌谓日正髙也】舟中无日不沙尘岸上空村尽豺虎【洙曰言多盗贼也赵曰张孟阳云盗贼如虎】十日北风风未回客行嵗晩尤相催白头厌伴渔人宿黄帽青鞋归去来【赵曰虽在江湖厌与渔人为伴乃欲深蔵髙隠矣沈曰黄帽乃箨冠青鞋乃芒鞋也】暮秋枉裴道州手札率尔遣兴寄近呈苏涣侍御【大厯四年作】
　　补注【鹤曰裴虬为道州刺史即大厯五年平臧玠者此诗当是大厯四年在潭州作时苏侍御在潭】
　　久客多枉友朋书素书一月凡一束【苏曰王玠避居逺郊一月之中得亲知书仅成一束但虚词寒温而巳空烦眼力使人厌接又倦回答赵曰古诗云客従南方来中有尺素书】虚名但防寒暄问泛爱不救沟壑辱【赵曰晋王献之尝与兄徽之操之诣谢安三兄多言俗事献之寒暄而巳孟子云志士不忘在沟壑】齿落未是无心人舌存耻作穷途哭【洙曰张仪从楚相饮相忘璧门下意张仪盗璧共笞掠之妻曰子每读书游説安得此辱仪曰视吾舌在不妻笑曰舌在仪曰足矣阮籍遇穷途则哭】道州手札适复至纸长要自三过读盈把那须沧海珠【夣符曰右按唐书阎立本谓狄人杰曰君可谓沧海遗珠矣赵曰王筠扵书三遇五抄】入懐本倚昆山玉【洙曰言得裴书胜珠之盈把倚裴如昆山玉也苏曰世説毛曽与夏侯共坐时人谓蒹葭倚玉树也】拨弃潭州百斛酒【洙曰步兵厨中贮酒数百斛】芜没潇岸千株菊使我昼立烦儿孙令我夜坐费灯烛【洙曰言得书而有所思也赵曰烦儿孙者烦其侍立也】忆子初尉永嘉去【郑曰永嘉温州县】补注【鹤曰公有送裴二尉永嘉诗】红顔白面花映肉军符侯印取岂迟【赵曰军符则为节度使侯印则封侯矣】补注【希曰文帝纪注应劭曰铜虎符第一至第五国家当发兵遣使者至郡合符符合乃聴受之张晏曰符以代古之珪璋从简易也师古曰谓郡守为符者谓各分其半右留京师左以与之又按百官表诸侯王金玺凡吏秩比二干石以上皆银印师古曰古者印玺通言今则尊卑有别又汉仪六百石四百石至二百石以上皆铜印此皆为裴作郡也】紫燕騄耳行甚速【赵曰言初为尉之少年而材之俊逸紫燕文帝良马列子周穆王驾八骏之马而左騄耳洙曰言负超逸之才也师曰道州负超逸之才其视军符侯印取之若其甚速岂困于永嘉一尉乎】圣朝尚飞战鬬尘济世宜引英俊人黎元愁痛会苏息夷狄跋扈徒逡巡授钺筑坛闻意防【洙曰晋礼志汉魏故事遣将出征符节即授节钺于朝堂汉髙祖筑坛拜韩信闻意首言当与此亊也】頽纲漏网期弥纶【洙曰勉兴滞补废也】郭钦上书见大计【洙曰干寳著论思郭钦之谟而悮戎狄之有衅御史大夫郭钦言戎狄强犷厯世为患今西北方戎狄杂居恐百代之后为患宜及平吴之功以复上郡帝不许】刘毅答诏惊羣臣【洙曰晋武帝尝顾谓刘毅曰朕方汉之何如主对曰桓灵也帝曰朕克已为理方之桓灵不亦甚乎对曰桓灵卖官钱入公府陛下卖官钱入私门以此言则知也】他日更仆语不浅【洙曰儒行孔子对鲁哀公曰遽数之不能终其物悉数之乃留更仆未可终也注仆太仆也君燕朝则正位掌摈相更之者为久将倦故使之相代也】明公论兵气益振【郑曰振之人切】倾壶箫管黑白发【洙曰黑一作理言得书而愁去白髪再黑】儛剑霜雪吹青春【洙曰项庄舞剑儛与舞同】宴筵曾语苏季子后来杰出云孙比【赵曰苏季子苏秦也徐穉传角立杰出尔雅七世孙曰云孙故自季子至侍御取其最逺者言之】茅斋定王城郭门药物楚老渔商市【赵曰定王城乃潭州渔商市亦潭州之地】市北肩舆每聨袂补注【鹤曰茅斋谓苏侍御所居与公同在长沙故每肩舆来聫袂公有为苏大侍御涣作记异诗序云旅于江侧凡是不交州府之客肩舆忽访老夫舟檝而巳】郭南抱瓮亦隠几【洙曰抱瓮见汲井嵗榾榾注庄子齐物论南郭子綦隠几而卧】无数将军西第成【洙曰卫青传上为青治第令视之曰匈奴未灭无以家为赵曰后汉马融为大将军西第颂颇为正直所羞旧注引卫青治第亊非是】补注【鹤曰北借以喻诸将平安史之乱各矜其功扵京师置大第也汉有东第北第西第皆因其地云如相如传所谓东第师古曰居帝城之东赐夏侯婴北第以近北阙也】早作丞相东山起【洙曰谢安起扵东山也赵曰班固曰山东出相旧注引谢安事非是公亦何拘扵西对东邪】鸟雀苦肥秋粟菽蛟龙欲蛰寒沙水【洙曰鸟雀方得时而蛟龙退蔵甫自喻也苏曰汉末兵戈猬起鹿门隠公叹曰秋稔菽粟鸟雀甚肥而鸾鳯何悴焉又鲍宰云鸾鳯栖荆艾蛟龙蛰寒水言小人升腾君子淹滞不见用也】天下鼓角何时休阵前部曲终日死【赵曰伤时干戈之未息以引下句激昻二公之致功名也】附书与裴因示苏此生已愧须人扶致君尧舜付公等早据要路思捐躯补注【希曰平原君传公等录录】
　　奉赠李八丈判官【大厯四年作】
　　补注【鹤曰诗云秋枯洞庭石风飒长沙栁当是大厯四年在潭州作旧注李八丈名曛】
