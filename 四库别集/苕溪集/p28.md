<!-- { "loadSidebar": true } -->
　　勅具官某朕念邉境肃清民物绥靖宜公朝典礼之事増重于观瞻顾曲台论议之臣不轻于付畀尔文偹体要学通天人顿被简知荐居华要召从外服命典奉常益观博物之能垂训责成之意制度多缺冀贾谊之有陈仪注复尊頼叔孙之知变尚思称职无愧前闻可
　　朱胜非知湖州
　　勅朕増隆辅郡任不敢轻眷懐弼臣起以自近庻得股肱之托有同心膂之亲具官某道际圣贤学通今古体方重而任大事抱纯诚而经逺图方时多虞惟尔一徳才干十枢之运力扶天歩之艰入吿谋猷有舟楫济川之利不动声气措宗社覆盂之安辞功名而弗居寄山林而均佚粤从得请亦既淹时爰锡命于家庭俾就临于方靣眷惟苕霅望最江吴鲁公之名节尚存谢傅之风流未冺矧孝思不逺时得近于松楸而仁政所加爱不殊于桑梓茍愁叹消于田里则润泽及于京师其服训辞勉思报塞可
　　吴革除直龙图阁京畿都转运使兼开封少尹
　　勅具官某朕慨念中都久更戎垒王畿千里行旅萧然遗黎凋残今其余几比遣忠信之常往任保厘之托宣道至意摩手拊之至于观风问俗之使寄朕耳目岂可缓哉尔以通才敏识扬厯中外所临有声是用付以输将之职并贰尹事河图之峻庸示宠私尚须尔成嗣有褒典可
　　张柄除授直秘阁京畿提刑兼提举大内不去
　　勅具官某【上同词】尔以通才敏识所临有称辍自望郎俾持外宪并省视宫闱之事寓直中秘以宠其行尚湏尔成嗣有褒典可
　　赵开复右文殿修撰除都大主管成都府利州熙河兰廓秦鳯等路茶事兼提举陜西等路买马监牧公事填见阙
　　勅具官某摘山市骏通畨汉之利肇自元丰置司设监搃领之任其选甚髙军兴以来秦蜀道阻迁之政无复存焉尔才术之优见于已试心计之妙不减古人肆命尔复领是事尔惟整肃纲条时其出纳与夫除蓐置廐絜泉美荐勿替于昔则以谷量马将在于中国论撰之职用劝尔功尚其勉之可








　　苕溪集卷三十七
　　钦定四库全书
　　苕溪集卷三十八　　　　宋　刘一止　撰外制
　　郑刚中秘书少监
　　勅具官某中秘图书之藏其属皆一时人物之英朕所乐育以待用者也平居商确古今考稽得失论议切磨叅错后先非文行兼优过人数等朕不使爲之长也尔志节端亮见于践更强识博闻足以华国兹用命尔领防众俊优游书史之间其自今【阙】　　　焉可
　　王次翁起居舍人
　　勅具官某柱史之任其选甚髙进直殿坳职书言动缀两禁近臣之列为一时儒者之荣匪曰能贤将焉称此尔学通以博气粹而刚蓄养亭涵不求近用天官之属册府之贰践更未几誉望已孚载锡命书俾司记注往其祗服益励尔修可
　　方庭实宗正少卿
　　勅具官某自昔帝王施徳于宗族厚矣抑有政焉在尧称敦叙之仁于周有辨亲防之义政在司宗理当遴选以尔文行之懿咸有古风气识之髙不求近用辍从六察擢贰列卿尔其广朕亲睦之恩而谨其序録之事则为称职尚勉之哉可
　　右宣义郎丘奂等充二京淮北宣谕司属官各先转一资
　　勅具官某朕惟二京生灵久隔讴吟之俗思见汉官爰授使指宣道至懐尔等从行皆以才选稍进官秩以示宠光尚其勉之可
　　郑谌差从郭仲荀前去东京特与横行上转行一官
　　勅朕惟王畧治及旧都委任近臣往司管籥惟时僚属悉聼选抡具官某有位于军见推忠孝肃持军律式位其行序进横阶是为异数服我休命益励尔修可
　　李谊中书舍人兼直学士院兼侍讲
　　勅唐虞之制莫尚于坦明商周之书独称于灏噩盖斯文之兴替关治道之污隆惟兹播吿之修不匿厥指则若卜筮之事罔不是孚代言之难于斯为重具官某学探圣域文有古风顷以时髦荐更亲擢肃宪纲于台察尽规益于棘垣拳拳致主之忠表表济时之畧载稽公议益简朕心用锡賛书就陞辞掖兼禁林之典册侍经帏之深严非尔之能其谁有此尚思称塞以对宠休可杨应诚落致仕差充提举京城四壁检察诸门兼节制军马司叅议官
　　勅大夫年髙则吿老于朝不以官职之事累焉古之制也至于精爽未衰忠义内激与国休戚独能恝然如秦越人之相视哉具官某智识不羣亲贤好义亷靖之操有如氷霜服在近班见称忠谨挂冠神武亦复淹时属中都之既宁委近臣而居守眷尔养恬之久起于得谢之余俾賛军谋往固封守魏公虽老尚堪一行马援据鞍故可矍铄体朕至意益恢逺图可
　　张浚复资政殿大学士充福建路安抚大使兼知福州
　　勅朕当馈思贤剧安危之注意殿邦作牧頼文武之兼资乃眷迩臣实惟旧徳肆颁名命庸示宠私具官某笃实思和刚明卓伟忠可贯于金石信自通于神明许国以来视身何有相朕艰难之际偹殚夙夜之勤功在王家事藏盟府慨念投闲之久属当谋帅之初惟长乐之奥区盖七闽之重镇耕桑阜盛民俗安恬欲并协于师虞宜莫如于宿望通籍秘殿増光元戎风物不殊曽是经行之旧旌麾所指共知条教之新勉为朕行徒得君重可
　　勾龙如渊罢御史中丞提举宫观
　　勅朕于废置予夺之命若天地之化春生秋杀未尝有心至于子大夫自有罪朕亦不得而私焉具官某顷以时才仪于要路粤自词掖执宪中司庻几肃将纪纲以警有位而狂言之发乃在尔僚事既稽于上闻忿实由于交恶颇失近臣之体难迯不敏之愆免所居官奉祠真馆其思循省毋重悔尤可
　　故嗣濮王仲湜婿承节郎孟思恭可閤门祗候免供职
　　勅具官某上閤之职号称华要选择惟遴不以假人尔以王邸之亲获膺是宠其思自饬以称所蒙可
　　右廸功郎张楹前任钱塘尉卖盐増倍循一资【宋林同此词】
　　勅具官某尔奉职恪勤应于赏格进阶之宠用勉后图可
　　左朝议大夫充秘阁修撰徐公裕因赦叙元降一官
　　勅具官某尔坐累贬秩名在丹书念颇阅于嵗时亦既更于荡宥俾从甄叙兹乃彛章服宠惟新尚图称塞可
　　侯公达暴露赏转一官
　　勅具官某曩者大将出师荡平防孽匽薄夙露尔亦良勤序进一官是为殊宠可
　　周聿充陜西路宣谕使乞差盖闳张致平充准备差使先次转一官
　　勅具官某我有使指往临西秦惟时从行悉聼自择进官之荣用劝尔劳【留守辟则云留都之重我得信臣】
　　监进奏院罗万杨适各降一官
　　勅具官某尔等奉职不审事乖后先贬秩之愆盖其自速尚知循省以励后图可
　　承节郎陈仕澄诡诈图利依断降一官
　　勅具官某尔率情忘行事由规利比从吏议罪渉己私故褫一官以戒不韪可
　　右宣义郎张澹前知吉州万安县辍差弓手监欠税人致阿陈等鎻索遗火烧死事依法寺断降一官冲替
　　勅具官某尔为县大夫视民如防至遣鄕兵程督赋人事生意外职汝之由免所居官贬秩一等是为寛典其务省循可
　　李纲知潭州兼安抚大使【改除宫祠】
　　勅入搃百揆作股肱耳目之臣出殿大邦号礼乐诗书之帅任是安危之责孰逾耆旧之贤具官某识洞几微气全英特修身自昔非孔孟之言不师许国以来惟伊吕之心是志屡展经纶之学寔兼文武之资忼慨百为夷险一意方且辞功名而不有占薮泽之自娯未忘忧国之风忍袖济时之手眷长沙之巨屏居南纪之上游地控荆湘势临呉楚惟威声之先暨奸慝自消矧条教之旧孚歌謡犹在淮扬之徒得君重其勿留行方叔之克壮其猷岂能无望祗服朕训有光前闻可
　　郭仲荀男武翼郎閤门宣賛舍人及之换授右通直郎
　　勅具官某尔以文任得官升华上閤亦既荣矣时方右武尔独慕文勉狥厥私是为异数可
　　忠训郎王谷乞改正转官别给吿命
　　勅具官某尔昔者以劳进官有司过差致乖秩序兹从更定申以书命可
　　秉义郎陆甫特除閤门祗候
　　勅具官某上閤之职日侍禁严右选之华无以易此尔才能小异膺受宠荣宜励厥修以图称塞可










　　苕溪集卷三十八
　　钦定四库全书
　　苕溪集卷三十九　　　　宋　刘一止　撰外制
　　修武郎曲庆祖等差充陜西六路宣谕司干办官先次各转一官
　　勅具官某朕以全秦之地久隔王灵肆命近臣宣道至意尔为山西将种世济忠孝其佐而长往殚厥勤序进一官以爲尔宠可
　　左承务郎程迈差充赵士防祗谒陵寝属官先次转一官
　　勅具官某朕念陵寝泛扫久稽肆命宗英往祗厥事尔等咸以才选往佐其行序进一官以为尔宠可
　　右朝议大夫直徽猷阁李弼孺可落职永不与堂除差遣
　　勅具官某尔曩以愆尤事存白简召从闲散权试使令于汝厚矣逊夷急病古有格言就易辞难谁不乐此削籍内间以戒妄庸可
　　张宦驾部郎中
　　勅具官某文昌政事之本而郎官上应列宿其选甚髙非一时真才不以轻授尔问学该洽行义洁修召寘周行专司辇乘舆马之政事简职要所以优贤尚其勉之可
　　马延之大理寺丞
　　勅具官某刑者侀也一成而不变故君子尽心焉汝志行清修卓尔不羣肆命汝为廷尉之属惟明克允无失厥中则予汝嘉可
　　宋煇复秘阁修撰除京西路转运副使
　　勅具官某畿甸之右都邑相望赋入浩繁雄视他路军兴以来政令废格讴吟父老思见汉官必得慈惠明察之臣省观风俗问所疾苦布宣徳泽以慰斯民朕心庻几焉以尔才任拨烦用罔不济忠能体国事靡辞难复陞论撰之华命搃输将之寄伫观成绩嗣有褒宠可郭浩除龙神衞四厢都指挥使陜西宣谕使
　　勅朕眷惟秦陇久隔王灵通好殊隣既有息兵之约可无肤使往宣问俗之恩具官某义勇冠军精诚许国奋犹将种能袭世劳顾契濶以淹时岂懐归之不欲今朕有命惟尔克将慰父老之讴吟道朝廷之徳意俾皆谕指宛若亲临爰陞环列之崇用侈轺车之宠是为异数毋或留行可
　　楼炤除兼侍读
　　勅朕长育英才寘之华近将使左右前后防匪正人从容帷幄之间防绎圣贤之蕴谓天下之乐无以加焉具官某该贯六经沈涵百氏渊源所自不愧古人仰惟祖宗垂裕后嗣具存谟训奉以周旋爰资诵说之明以发见闻之蔽益者三友非汝而谁可
　　萧振兼侍讲
　　勅朕思得耆艾魁垒之士寘诸左右考稽疑义敷绎古今究治乱之所以然如汉虎观故事増其所未闻信其所已得顾黄卷中自有乐地不可忘也具官某养气邃深植学淹贯周知事物之变尽见圣贤之书用以谈经宜探蕴奥劝讲之任舎尔其谁尚思切摩之工以副简求之意可
　　赵鼎知泉州
　　勅朕履运艰虞省躬祗惧黙通上帝旋闻悔祸之期嘉与斯民共享消兵之福肆颁庆赉均逮臣工矧予旧弼之贤敢后拜州之宠具官某噐宇刚特谋猷靓深通达事机夙负敢为之畧执持魁柄既更入之荣方注意以仰成遽露章而引去眷泉南之名郡实闽峤之奥区分此顾忧莫如宿望噫朕任四方父母之责念慈惠之当先尔居千里师帅之隆宜徳威之并立益恢治具无俟训言可
　　程迈磨勘转左朝议大夫
　　勅国朝稽尧舜考绩之规叅成周计吏之法虽黜陟诛赏不由此途而阶秩序进三嵗聼迁一定而不易抑无所私焉具官某法从老成才徳俱茂植立中外闻誉蔚然防课三铨就官一列兹亦知劳之赐岂惟阅日之勤往哉钦承毋堕乃力可
　　李寀广西提刑
