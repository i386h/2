<!-- { "loadSidebar": true } -->
【铭文】故太尉府墨曹参军梁君墓志铭」君讳伽耶，　字巨威，　安定乌氏人也。　远源遥绪，被之图牒，　□□□」□注册□则价重前书。　自兹以后，　英贤相俟。　曾祖金奴，　清□□」□，　标映一时。　祖长命，德业优通，勋载盟府。父标，恪懃无怠，匪□」□□。仕至以书监魏尹北豫州史。君弱志清□，卓尔不群，孝□」□□深，敦渊天至，博涉书史，尤长辞牍，通而不杂，方而有裕。故」□□□此□之。解褐太尉府墨曹参军。誉满公庭，声高幕府。晋」□□□□□□□□士竞臻，异人总至，以君才兼文武，望重□」□，爰降敕旨，□往汾晋。虽军书狎至，羽檄交驰，君应接监部，」□有余□，懃书王绩，简帝心。以劬劳多岁，除太尉府墨曹府」参军。方冀骏足远到，逸翮高抟，而盛业无永，方春霣秀。春秋卅」七，以河清元年十月九日卒于宣平行里。筮卜窆有良日　陵谷」□□。惧薪火将催，松楸易落，是欲寄之贞础，胎此令名。乃为铭」曰：」□虎之珍，玄鸟之符，受让帝禹，匡朝帝虞，梁伯存封，扬邑迁居。」□□□□，肇宗因国，早懋其功，且标其德，综称笔杪，敷传风则。」□□□□，信美惟良，台仪论道，燮理攸鄣，世载有业，历叶腾□。」□□挺生，善闻余庆，厥初筮仕，摄官从政，军事是参，夫子之□。」□□王务，劬劳弗怠，清选简能，求贤兹在，禀司崇邈，实光僚□。」□□□□，立行忠贞，如筠秉节，譬水为清，无贪显进，不竞身名。」□□□□，□叹难逢，死化之道，空想前踪，朝露已及，美叶何从。」□□□□，隧帐回?，泉扃岂曙，晓日无期，亲朋掩涕，徒驭兴悲。」风□□□，鸣鸣蒿里，绝野云浮，深松雾起，刊铭作颂，□猷斯纪。」河清四年岁次乙酉二月甲寅朔七日庚申。北京图书馆藏拓
【志盖】齐故尚书右仆射冀州使君封公墓志铭
【铭文】公讳子绘，字仲藻，勃海修人也。高基与积石同峻，灵源共委水争长。盖以晖焕前经，可得而略。祖司」空孝宣公。父太保宣懿公。并器重德尊，功成事立，画像台阁，配食宗社。公摛光汉澨，孕彩昆丘，无忝」良弓，克荷堂构。轩蹄欲骋，大丙之驾可追；抚翼将飞，姑余之望何远。于是英声允集，光价攸归。虽在」两髦之中，实弘四岳之量。起家秘书郎中，濯缨已即，利宾伊始，缃素载序，广内增华。既而魏道将季，」群凶作梗，势甚东迁，祸同南阙。太祖献武皇帝选徒誓众，雷动晋阳，戎车东指，将清王略。公发自」信都，迎于釜口，亦既见止，?得其人。即署开府主簿。俄而相府崇建，仍为丞相主簿，加伏波将军，掌」文墨。魏武之征巴汉，书檄专委杨修；晋文之讨淮南，军谋唯在锺会。俦今望古，差可寄言。中兴初，除」左将军散骑常侍，在通直，领中书舍人。丰貂右插，清蝉高映，既光侍从之仪，又兼敷奏之敏。稍迁征」南将军光禄大夫。金章紫绶，复为通直常侍，又兼黄门侍郎。天平中，除卫将军右光禄大夫，常侍如」故。出为平阳太守，加散骑常侍当郡都督。寻征大行台吏部郎中。所奉之主，太祖其人也。武定三」年丁太保公忧。孺慕泣血，杖不能起。九日不入水浆，三年未尝盐酪。太祖西征，征公大都督，复居」吏部郎中，寻为勃海太守。公威着言前，化行令表，乱绳自解，佩牍斯除。袭爵安德郡开国公，又加散」骑常侍，增秩一等。转骠骑将军，余官如故。天保初，入为太尉长史。其间再行南青，一行南衮事。六年，」除使持节都督海州诸军事本将军海州刺史。未及之任，朝廷以合肥冲要，地在必争，取威驭众，非」公莫可，改授都督合州诸军事合州刺史。九年，迁郑州诸军事郑州刺史。所在树政宣风，德音潜被，」民歌来暮，物有去思。十年，征为司徒左长史，仍行魏尹事，干明初，除司农大卿，寻正京尹。皇建中，加」骠骑大将军。大宁二年，除都官尚书，寻行冀州事。先日，司空太保二公并临冀部。至是公复行焉。三」叶本岳，世论归美。公开襜望境，露锦还乡，竹马盈途，壸浆塞路。河清二年，除仪同三司。三年，暂行怀」州事。寻转七兵尚书，仍换祠部。其年闰九月二十日遘疾终于京师，春秋五十二。公家传钟鼎，世纽」龟符，荫籍清华，地望凝简。金张蝉珥，彼自一时，杨袁公辅，我无多愧。而谦以自勖，贵不在身。车徒约」素，服用单俭。财酒声色，胜达恒情。四者之来，在公非或。加以纲罗百氏，综涉六经，雅练朝章，尤悉治」典。激察之行，每有耻而弗为；雕虫小技，固壮夫之所忽。骤总连率，频作纳言。再司河辅，累游槐棘。踪」迹盈于廊庙，佐吏遍于四海。爱箸歌谣，道光存没。嘉声与东川竞远，胜范共南岳俱传。方当改观台」筵，增晖揆席，儵见捐珠，遽看罢市。诏赠使持节都督冀瀛二州诸军事本将军冀州刺史开府仪」同三司尚书右仆射，开国如故。以大齐河清四年岁次乙酉二月甲寅朔七日庚申归窆于先公之」旧茔。呜呼，黄庐一闭，玄夜无期。从弟孝琰以为陆机之诔士平，情则兄弟；潘岳之哀茂春，事实昆季。」是以谨撰遗行，用裁志序。所恨少长悬隔，聚散闲之，素业贞猷，百不举一。吏部郎中清河崔赡与公」礼闱申好，州里通家，摛缀之美，籍甚河朔。敬托为铭，式昭不朽。其词粤：」衡漳带地，渤澥浮天，炳灵斯在，世济推贤。丹青奄映，篆素蝉联，两河无绝，三古相传。晋季拥旄，燕垂」避世，借资时雄，策名专制。中原重造，簪缨有系，衮职更新，缁衣改弊。牧此冀方，三叶重光，俱铭鼎钺，」并载旗常。仍传远驾，克构层堂，曜卿之子。公业不亡。振彩蓝田，杨芬桂簿，曾是蕴价，实唯天爵。望云」高渐，临渊载跃，掞藻王庭，雠书麟阁。掩纮河朔，授钺参墟，蛇灵竞爽，龙翼争摅。耿弇奉骑，强华献书，」妙同先觉，爰托后车。载笔行署，参仪幕府，密勿负阁，劬劳省户。一入紫宫，频垂朱组，朝咨砥砺，士观」规矩。绛水自清，潢池有兵，卧治本国，主诺尧京。龚朱埒美，邵杜齐名，教司俟赞，槐路扬声。出总蕃麾，」入清京辇，遗踪列棘，比威金铉。文剑横腰，纳言承冕，三阶未协，六符方辩。海运不停，鹏图奄驻，谁谓」藏山，忽歌晞露。桃蹊一断，松风将暮，朝野踌躇，潸焉相顾。永言知己，追怀若人，友朋世笃，邹鲁相亲。」行忧昔状，德重先民，含毫雪涕，岂究清尘。」世子左丞相府参军事宝盖，次子宝相。河北景县出土，见《考古通讯》一九五七年第三期《河北景县封氏墓群调查记》。
【志盖】齐故荧阳太守薛君铭
【铭文】君讳广，字安颢，河东河东人也。自王官启夏，秉王朝周。宋国出以齐盟，腾」侯入而共长。承家命氏，儒默分流。谋子贻孙，珪璋相映。曾祖野，太尉简」公。悬在旗常，铭诸戈钺。祖虎子，仪同文公。左之右之，立功立事。父世遵，秦」州刺史。有细侯之盛绩，兼叔子之清风。路啭民讴，名扬史笔。摇山之岭，桂」树相滋；瀛海之田，芝苗互秀。仍兼河岳，乃诞精灵，若璧光秦，如珠照魏。酬」梅对李，誉切宾谈，策竹乘羊，惊骇市观。既就朱蓝之染，爰成廊庙之华。匡」鼎同其解颐，杜预方其有癖。以兹鸿渐，于此闻天。自家除员外散骑侍郎，」领侍御史。西汉绣衣，东京骢马，持风自古，弘道由人。鹰隼惭于奋击，豺狼」丧其肝胆。俄迁征虏将军中散大夫东南道行台郎中，仍转行台左丞。既」而徐州刺史尔朱仲远肆厥强梁，据项籍之城，挟蚩尤之众，征吴请越，迫」楚陵陈，将拒唐尧之诛，思逆天王之命。时则皇灵兆朕，霸道权舆，地接六」国之郊，人有三方之顾。君乃扬徽袒左，非由鱼石之封；奋辟同盟，言讨华」臣之族。鲸鲵窜首，实有劳焉。虢郐之郊，民犹恃崄，萑蒲之泽，盗亦公行。错」节为难，方求利器。乃授君荧阳太守。鼓以春风，曝之夏日，韦弦迭举，火水」相仍。魏郡之牦更生，勃海之绳还理。迁平东将军太中大夫东豫州骠大」府长史。士行佐刘，渊源相庾，眇然千载，同此一时。惟君聚义为高，积仁成」富。兼金百溢，然托非畴，大国千乘，名言相伍。故以公才是嘱，王佐斯瞻，取」寄齐鸿，方成蜀水。而康成梦岁，忽有辰已之期；声伯游洹，奄表琼瑰之赠。」春秋六十七，以大齐河清二年薨于成安县修仁里舍，即以河清四年岁」次乙酉二月甲寅朔七日庚申迁厝于野马岗东壹十里所。碑上万山，棺」浮滦水，乎嗟此室，还葬縢公。乃为铭曰：」时惟皇祖，肇迹推轮，琼芳玉润，播祉潜神。龟祖迭袭，钟鼎相因，笃生君子，」无竞斯人。始自春华，及兹秋实，玉山孤秀，松风远疾。入殿垂裾，登台秉笔，」德高有命，师征以律。魏道沦覆，」九域斯倾，黎苗怙乱，羿浞专兵。戈扬晓月，」剑负流垒，乘机电断，后地还城。亦既共治，爰求民瘼，浮虎遥屏，飞煌远落。」河济俟才，舟?是托，方腾逸驾，遽迁空壑。山次近郊，途穷前路，旌绋行卷，」宾徒相顾。云承落日，松昏朝雾，非复春秋，空交狐兔。北京图书馆藏拓
【志盖】素面无文。
