<!-- { "loadSidebar": true } -->
　　忠信与笃敬，蛮貊云可行。行迈何壮哉？远[涉]万里疆。我心久不远，宇宙如室堂。华夷本同天，岂不同三光？此言可书绅，亦可书心肠。书绅有时违，书心长不忘。 
　　
　　贺闻人母太孺人六十六华诞诗有序 
　　
　　　　　闻人母者，闻人侍御诠之母，冢宰海日公之女弟，新建伯阳明子之姑母也，归贞庵公，相之儒业。贞庵告逝矣，母三十而孀居，六十如一日，志则贞矣。有子曰誾、曰诠，诠病剧，誾为焚香请身代之，遽毙。母曰：「天乎誾也，爱弟而毙乎！」哭之哀，[乃]丧明，其慈孝弟友则交感矣。诠学成，行令宝应有声，擢御史有声，帝乃推原善教，褒封母为太孺人。太孺人华诞，适逢其会，辛卯六月十有二日也，则感应之致矣。甘泉闻之曰：「以予观於世而知王道之易易也。夫父子兄弟上下之心，一於感应而天下治矣。」为赋诗以寿焉。且用□□观□ 
　　
　　今日曷为□，□□开寿□。小寿逢六六，大寿祈百千。何以祈百千？□□无期□。何为不朽名？圣善流芳声。母仪自贞则，[海日难为兄]。伏生传尚书，卓为女中英。嘉言不出捆，善行溢[家]庭。□为众宾陈，众宾为我听。兄代弟病毙，母哭□丧明。一门感慈孝，蔼然为嘉祯。和德协上下，精诚达[穹]冥。仲氏新骑骢，宝应留清风。帝曰母善是，孺人特褒封。龙章与凤翟，五色来云中。风日清大夏，华诞适与逢。乃悟天人际，感应常相通。特为王母寿，於以寿无穷。 
　　
　　为栋塘大人题李侍御循义父也 
　　
　　美人隔溪岸，岸边双栋木。高支撑青穹，下荫寒塘曲。披图动遐想，林深恐幽独。此中有真境，是为虚灵谷。有欲往从之，寒泉须浊足。道逢乘骢郎，问询云中屋。 
　　
　　送太仆丞陈君钝斋抗疏左迁黄州通判诗 
　　
　　钝斋吾老[友]，十载拜床下。抱材恒不售，时已有定价。叫阍论大礼，不肯诸公亚。三迁及仆丞，一疏落别驾。执经睨黄梅，且莫易呵骂。无住生尔心，可达圣仁舍。 
　　
　　　　 
　　
　　送夏官正郎伍君左迁安吉判官诗 
　　
　　昔闻云间言，国有古君子。作者魏陆俦，扁舟五湖里。翩翩司马郎。遥遥鸱夷裔，[如]闻市虎谣。复道投杵起，垂翼天目游，再奋天门趐。磨泥在泥中，超然出清泚。丈夫贵自立，自古多此事。 
　　
　　　 
　　
　　送总运李挥使还维扬诗 
　　
　　维扬李挥将，从我甘泉山在扬州三十里。暂尔脱介胄，求闻俎豆间。文武非二道，折冲即周旋。今将韬略技，化为转运贤。异用本同体，君行宜勉旃。 
　　
　　送周侍御巡盐两淮名相 
　　
　　圣王公民利，天下为太藏。盐铁竭山海，山海无辉光。遂令长者心，千载憾弘羊。柱史怀忠义，斡旋岂无方？勇决义利几，载献治平章。 
　　
　　送汤刘二阴阳领职还乡 
　　
　　吾闻古周官，亦有挈壶氏。大者赞化育，调燮阴阳理。大道何洋洋？一阴与一阳。职思合其德，国士知无双。 
　　
　　秋官副郎张君允清奉诏归侍其严君天方大夫。仲冬七月，适遇七十有八华诞之辰，予忝旧知，诗以侑寿焉。名寰 
　　
　　昔我北趍召，倾盖过济宁。一晤语契意，知君自阳明。兹晨扣我户，告我当南行。圣明重孝理，俞允侍亲庭。家君夙谢事，冉冉八十龄。归当寿筵开，举酒招长庚。骑鹤众仙人，飘飘吹云笙。先生正加爵，怡然陶性灵。一养换三公，讵足为亲荣。予闻重叹息，世人失其恃。孩提有良知，人爵灭天经。孝哉张氏子，显亲在扬名。敬为作此诗，於以侑寿觥。 
　　
　　送张亭溪少宰终养还蜀 
　　
　　吾爱亭溪好，溪亭生孝思。溪云悬狄望，溪水照莱衣。衣中密密线，绵绵念母慈。寸心逾线长，万里牵慈闱。拜表昨陈情，微言感天经。明皇务孝理，辍讲归亲庭。一养重九鼎，三公为之轻。眉云喜色动，剑水赐衣明。慈孝苟相感，天机所由生。 
　　
　　友兰为张伯彦题 
　　
　　众皆爱兰名，我独爱兰馨。兰名起人听，兰馨养性灵。幽兰倚孤石，石边有丛竹。节砺馨愈幽，君子当三益。 
　　
　　赠黄门陈应和侃奉诏使琉球国 
　　
　　平生(还)[远]游志，万里乘长风。飘飘临倒影，高举凌苍空。北至北溟北，东至东海东。何其形迹滞？此愿将莫从。大鹏罹罗网，戢翼居樊笼。之子金闺彦，锦绣罗心胸。文星见眉宇，嘘气如长虹。又如插六翩，翛然驾高穹。自言有远役，秉节飞六龙。何以为前驱？两师与丰隆。将命遄朱鸟，呵护先祝融。予闻为起拜，高歌壮其行[?]。持被恋入直，安足为士雄？丈夫志六合，岂在寰堵中？ 
　　
　　题心渔为钱洪甫乃尊 
　　
　　有心不在渔，纵渔亦无心。所以直钩子，心与寒潭深。无心亦无弦，吾以忘吾琴。 
　　
　　寿蕴斋翁陈君华诞诗有序 
　　
　　　　　小司马胡用甫、大行人李子良为予言泰和省元陈子昌积之贤，且请赋诗寿其家君蕴斋翁焉。予未识陈子之面，因二子之言而知有陈氏子矣。既而胡、李二子以省元来谒予客邸，道其家君之贤，盖古所谓寿耇者也。予虽未识翁面，然而见陈氏之子，斯知其家君矣。二子者，以陈氏子问予所以为寿亲之道，且出其寿图，有九老焉。予曰：「以九老而寿，不亦可乎？老寿之数，□得八十三，元各得一百六十，合九老共得千[六]百有二十焉，是亦可以寿矣。」曰：「未也。」「然则以无穷寿可乎？」曰：「可。」「何谓无穷？」曰：「无穷者，道也。道者与宇宙一者也，宇宙一，斯无算矣。陈子能以此道体於其身，以寿其家君，寿亲之至者也，九老云乎哉。」乃为之赋诗一章，俾持归以侑寿觞[焉]。其诗曰：两生扣我门，请为陈翁寿。开图见九老，个个皆耆旧。□元百八十，共祝千六有?。我寿元无穷，充塞弥宇宙。混沌在我前，长庚在我后。持以寿陈翁，可传不可受。不□亦不一，愤捷看下手。弱水几清浅，蟠桃誂讵三就。下视[南]极星，日月双丸走。壬辰中秋廿一日。 
　　
　　送程舜敷内翰左迁岭南 
　　
　　道大古难容，斯言得无征。子家子叔子，不免涪州行。而子金闺彦，讲幄侍传经。一朝丧其朋，同义争死生。落官万里去，孤鴈渺天青。风波蹈岭海，时复立怔营。踟蹰望北斗，趍视南极星。瞻依石翁像，驻楫五羊城。 
　　
　　已及首夏遂尔寻春与诸同志游胜泉寺时春花已罢遂观源泉怅然啸歌偶而成韵 
　　
　　人生百年内，仅有百回春；若遭万日?，倏忽成灰尘。古人爱春光，可以怡心神；是春无内外，天地为一身。何哉浴沂子，暮春六七人；我游坐迟暮，不见春花妍。大夏草木盛，生意弥乾坤；四时本同原，吾以观源泉，啸歌人不闻。 
　　
　　於礼部后堂同诸公宴衍圣公得宾字 
　　
　　兹会曷为乐？所乐在嘉宾。素王有哲裔，蔼蔼温恭人。南宫荫芳树，宛若杏坛春；斯文本同家，十哲时同与席者：汪、夏、王、许、蔡、顾、周、张、张、席十公也集如云。共闻宣圣训，气义即同门；我尝见羹墙，况接其贤孙。圣皇重师道，俎豆临成均；百工骏奔奏，三氏翕然臻。御宴昭殊锡，初筵亦继陈；幸逢五□会，文物为一新。 
　　
　　题邹山人江湖诗舫，因以赠之。 
　　
　　邹子谈天来，随身带诗舫；何如坐星槎？浩荡银汉广。吟弄天婴怀，敲推地劳攘；天地我虚舟，阴阳荡双桨。忘言本无诗，超诣天机上。 
　　
　　送沉大行使山西有事於藩府癸巳六月 
　　
　　三晋多胜迹，唐虞帝王都；使君往问之，旧俗今有无？宽简尚熙皞，精一传执中；咨询如有得，归以献重瞳。 
　　
　　题芳洲为袁御医作 
　　
　　闻说芳洲好，芳洲吾爱之；芳洲有名橘，橘井有名医。名医能医人，大医能医国；吾怀一寸针，不得起民瘼。 
　　
　　癸巳八月七日，承同志诸君於杜氏园亭饯，相对假山，见时芳与松柏交发有感，即席赋此留别，以为诸君赠言之倡。 
　　
　　大火变朱夏，微凉遍秋阴；俯睇红芳□，仰观松柏林。感此时节改；安得不沉吟？自强贵及时，流光互侵寻。众星拱北极，孤鹤遗南音；所欣宇宙内，万里同此心。 
　　
　　走笔送刑部谢主事少南改官北上十月十日。 
　　
　　手持三尺法，气嘘九天云；岂无造化笔？宇宙能回春。 
　　
　　寄题沉东园别业有序 
　　
　　　　　东园者，秀水沉君时旸之别号也。别业在溪东，东溪有东园，故号「东园」。东园有亭榭，亭榭外有思贤堂，沼鱼鹤鹿相与上下飞跃和鸣为乐。东园公日与绮里之流宴坐思贤堂，亦相与乐其乐，若浑然忘其为人与物也。令嗣黄门(谥)[谧]从予学，因请予赋之云。 
　　
　　丈人好别业，渺然在东溪；人号东园公，绮里偕游嬉。溪梁架飞虹，亭榭还茅茨；偃坐思贤堂，鱼鸟观鹿麋。何以爱东园？东园多朝曦；东园好炙背，东园物先熙。鸡鸣瑞色动，惊起金乌飞；金乌既已飞，照见扶桑枝。左攀扶桑枝，折之为牛棰；朝牧东园野，夜赋饭牛诗。以此谢荣□，岂知尧舜时？我屋异於是，无南北东西。洞达开八窗，八风感我帷；搴帷看时景，乌兔闲追随。坎止我居静，虚心动应离；动静随寂感，无为无无为。丈人闻我言，信乎能不疑；若询过庭际，谧也能言之。 
　　
　　题潘司马三锡册后有序 
　　
　　　　　三锡，美褒庸也。曷为乎美褒庸？少司马莪峰潘 公，自为廷评、为佥宪、为副都御史，三受诰敕之褒，及为山东、福建巡海副使，为辽阳巡抚，为操江留都，亦三受玺书之命焉，故美之。曷为乎美之？书之册以恭君之休命，而对扬之，将俾恒寓诸其目，以志诸其心，匪直书诸其绅、铭诸其钟鼎尔也。夫土之积不厚，则其生物不蕃；木之根不深，则其花实不能硕。夫物则亦有然者矣，而况於人乎？然则是锡也，非其先世之积德与其本心积诚之致者乎？予因序其意而系之以诗云。 
　　
　　盘古未分判，乾坤尚鸿蒙。一锡天地辟，再锡民物丰，三锡人文朗，圣人出弥缝。乃闻大圣先，三命兹益恭；佝偻走循墙，铭鼎垂无穷。莪峰新安秀，簪笏夙显庸；四方迈宣力，帝锡三褒功。玺书复叠降，纶綍何殷隆？父老行叹息，信哉仁者荣。将以铭肺腑，肺腑难为工；将以书诸绅，绅亦有违从。不如置诸册，置座胜鼎钟；匪以夸稽古，维表事君终。 
　　
　　治官舍后小圃种蔬大吟 
　　
