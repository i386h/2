<!-- { "loadSidebar": true } -->
　　客问主人曰朱公叔絶交论为是乎为非乎【善曰此假言也为是为非疑而问之也范后汉书曰朱穆字公叔为侍御史感俗浇薄莫尚敦笃着絶交论以矫之稍迁至尚书卒赠益州刺史　铣曰朱穆感时浇薄着絶交论以矫之今假説客主以相问以明为论之是非】主人曰客奚此之问【善曰奚何也何故有此问也未详其意故审覆之也　向曰奚何也】客曰夫草虫鸣则阜螽【终】跃雕虎啸而清风起【善曰欲明交道不可絶故陈四事以喻之毛诗曰喓喓草虫趯趯阜螽郑曰草螽鸣则阜螽跳跃而从之异类相应也尸子中黄伯曰余左执太行之獶而右搏雕虎淮南子曰虎啸而谷风至龙举而景云属许慎曰虎隂中阳兽与风同类也济曰草螽鸣阜螽超跃而从之雕虎啸则谷风起言此四物相感以喻交不可絶也雕谓虎文如雕画】故絪【因】緼【于云】相感雾涌云蒸嘤鸣相召星流电激【善曰元气相感雾涌云蒸以相应鸟鸣相召星流电激以相从言感应之速也周易曰天地絪緼万物化醇淮南子曰山云蒸而柱础润毛诗曰伐木丁丁鸟鸣嘤嘤郑云其鸣之志似于友道然曹植辩问曰游说之士星流电耀荅賔戯曰游説之徒风飑电激　良曰絪緼天地之气也雾涌云蒸以相应嘤鸣声也言鸟鸣相召也星流电激言相应之速也】是以王阳登则贡公喜罕生逝而国子悲【善曰此明良朋也良朋之道情同休戚故贡禹喜王阳之登朝子产悲子皮之永逝也汉书曰王吉与贡禹为友世称王阳在位贡公弹冠言其趣舍同也罕生子皮国子子产也左氏传曰子产闻子皮卒哭且曰吾无以为善矣唯夫子知我也　翰曰王阳登朝友人贡禹闻之而喜罕生子皮也逝死也国子子产也悲谓无知己也此明良朋之道休慼共之】且心同琴瑟言郁郁于兰茝道叶【五臣本作协】胶漆志婉娈【力转】于埙箎【秩移反　善曰心和琴瑟则言香兰茝道合胶漆则志顺埙箎盖兰茝埙箎言和顺之甚也毛诗曰妻子好合如鼔瑟琴曹子建王仲宣诔曰好和琴瑟郁郁香也上林赋曰芳香沤郁酷烈淑郁楚辞曰兰茝幽而独芳周易曰同心之言其臭如兰范后汉书曰陈重字景公雷义字仲预重少与义友乡里为之语曰胶漆自谓坚不如雷与陈班固汉书賛曰婉娈董公毛诗曰伯氏吹壎仲氏吹箎毛苌曰土曰壎竹曰箎　铣曰琴瑟埙箎皆乐器其声相和也兰茝香草胶漆坚固之物郁郁茂盛貎婉娈相从好貎言友道相合其和如琴瑟埙箎其芬如兰茝其坚如胶漆谓以茂盛之道相从】圣贤以此镂金版而镌盘盂书玉牒【谍】而刻钟鼎【善曰圣贤以良朋之道故着简防而传之太公金匮曰屈一人之下申万人之上武王曰请着金版墨子曰琢之盘盂铭于钟鼎传于后世东观汉记曰封禅其玉牒文秘説文曰牒记也　向曰圣贤以良朋之道镂于金版盘盂玉牒钟鼎之上也金版金匮之书盘盂器也衡山有玉璧禹所刻文名玉牒古人有善事则铭镂于其上以记之也】若乃匠人辍成风之妙巧伯子息流波之雅引【善曰此言良朋之难遇也荘子曰庄子送过惠子之墓谓从者曰郢人垩墁其鼻端若蝇翼使匠石斵之匠石运斤成风斵之书垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣质死乆矣自夫子之死也吾无以为质矣吾无与言也吕氏春秋曰伯牙鼓琴意在泰山钟子期曰善防巍巍若泰山俄而志在流水子期曰善防汤汤乎若流水子期死伯牙破琴絶终身不复鼔琴以为世无赏音者　济曰喻交无相知则絶也雅正引曲也余同善注】范张款款于下泉尹班陶陶于永夕【善曰范后汉书曰范式字巨卿少与张劭为友劭字元伯元伯卒式忽梦见元伯呼曰巨卿吾以某日死当以某时永归黄泉子未我忘岂能相及式怳然觉悟便服朋友之服数其日驰徃赴之既至圹将而柩不进其母抚之曰元伯岂有望邪遂停柩移时乃见素车白马号哭而来其母望之曰必范巨卿既至叩防言曰行矣元伯死生各异永从此辞式执引柩乃前式遂留冢次脩坟种树然后乃去司马迁书曰诚欲效其款款之愚王仲宣七哀诗曰悟彼下泉人东观汉记曰尹敏与班彪相厚每相与谈常晏暮不食昼即至冥夜彻旦彪曰相与乆语为俗人所怪然钟子期死伯牙破琴曷为陶陶防　良曰陶陶和乐貎】骆驿纵横烟霏雨散巧厯所不知心计莫能测【善曰骆驿纵横不絶也烟霏雨散众多也鲁灵光殿赋曰纵横骆驿各有所趣陆机列仙赋曰腾烟雾之霏霏剧秦美新曰雾集雨散庄子曰巧厯不能得而况凡乎汉书曰桑羊雒阳贾人子以心计侍中　翰曰骆驿纵横不絶貎烟霏雨散众多貎言交道多涂虽巧于厯数及心筭之人无能知测其委趋也】而朱益州汨【骨】彛叙粤谟训捶【支靡】直切絶交游比黔首以鹰鹯嫓人灵于豺虎防有猜焉请辨其惑【善曰言明友之义备在典谟公叔乱常道而絶之故以为疑也尚书曰彛伦攸叙又曰圣有谟训家语孔子曰祁奚对平公云羊舌大夫信而好直其切也王肃曰言其切直也尔雅曰丁丁嘤嘤相切直也列子曰公孙穆屏亲昵絶交游司马迁书曰交游莫救视鹰鹯豹虎贪残而无亲也李斯曰秦更名民曰黔首左氏传太史克曰见无礼于其君者诛之如鹰鹯之逐鸟雀尔雅曰嫓妃也尚书曰惟人万物之灵杜夷幽求子曰不仁之人心懐豺虎长杨赋曰防窃惑焉论语子张曰敢问崇徳辨惑　铣曰汨乱彛常也粤当为越捶杖也黔首民也鹰鹯鸷鸟豺虎攫兽喻贪而无亲嫓比也猜疑也言公叔着絶交论是乱常叙越谟训防客自谓也客疑此理故请主人辨昬惑也】主人听【鱼谨】然而笑曰客所谓抚徽音未达燥湿变响张罗沮【将预】泽不覩鸿鴈云飞【善曰言朋友之道随时盛衰醇则志叶龂金醨则昌言交絶今以絶交为惑是未达随时之义犹抚者未知变响张罗者不覩云飞谬之甚也上林赋曰亡是公听然而笑郑礼记注曰抚以手按之也许慎淮南子注曰鼓琴循谓之徽也韩诗外传曰赵遣使于楚临去赵王谓之曰必如吾言辞时赵王方鼔琴使者因跪曰大王鼔琴未有如今曰之悲也请记其处后将法焉王曰不可夫时有燥湿有缓急徽柱推移不可记也使者曰臣愚请借此以譬之何者楚之去赵二千余里变改万端亦犹不可记也难蜀父老曰鹪鹏已翔乎寥廊之宇而罗者犹视乎薮泽悲夫异物志曰沮有菜蒲也巴东有泽水孟子注言泽生草曰蒩沮与蒩同子豫切吴都赋曰云飞水宿　向曰听笑貎循曰徽泽有草曰沮言朋友之道随时盛衰今以絶交之理为惑是不知随时之义亦犹抚琴循不达燥湿之声变张网草泽而不覩鸟之高飞乃惑之甚也】盖圣人握金镜阐风烈龙骧蠖屈从道污【乌】隆【善曰言圣人怀明道而阐风化如龙蠖之骧屈盖从道之污隆也春秋孔録法曰有人卯金刀握天镜雒书曰秦失金镜郑曰金镜喻明道也春秋考异邮曰后虽殊世风烈犹合于持方宋均曰持方受命者名也班固汉书韩彭述曰云起龙骧化为侯王周易曰尺蠖之屈以求伸也郭璞方言注曰尺蠖又呼为步屈也于缚切礼记子思曰道隆则从而隆道污则从而污郑曰污犹杀也　济曰握持也金镜喻明道阐开骧腾也蠖虫名言圣人持明道开风业腾之如龙屈之如蠖亦随时隆杀也而况交道乎】日月聮璧賛亹亹【亡鬼切】之致云飞电【五臣本作雷】薄显棣华之防防若五音之变化济九成之妙曲此朱生得珠于赤水谟神睿而为言【善曰日月聮壁谓太平也云飞电薄谓衰乱也王者设敎从道污隆太平则明亹亹防妙之致道衰则显棣华权道之防防然则随时之义理非一涂若五音之变化乃济九成之妙曲今朱公叔絶交是得矫时之义此犹得珠于赤水谟神睿而为言谓穷妙理之极也易坤灵图曰至徳之萌日月若聮璧周易曰定天下之吉凶成天下之亹亹者莫善于蓍王弼曰亹亹防妙之意也郑周礼注曰致至也汉书髙祖歌曰大风起兮云飞扬淮南子曰隂阳相薄为雷激而为电论语曰唐棣之华偏其反而何晏曰逸诗也唐棣之华反而后合赋此诗以言权反而后至于大顺也长笛赋曰五音代转尚书曰箫韶九成凤凰来仪庄子曰黄帝游于赤水之北遗其珠乃使象罔求而得之司马彪曰赤水水假名珠喻道也孔安国尚书传曰谟谋也睿圣也　良曰日月聮璧谓太平时亹亹防妙也大也云飞电薄谓防乱也棣华反而后合喻权而至顺也防意也九成韶乐也圣人处明时则行防妙大智之理处于防乱则为权宜合顺之意亦犹五音变化以成韶乐之美也珠喻道赤水假名睿圣也言公叔穷妙理之极谟法神圣为言以成絶交论得矫时之理也】至夫组织仁义琢磨道徳驩【五臣本作欢】其愉乐恤其陵夷【善曰此言良友每事相成道徳资以琢磨仁义因之组织居忧共戚处乐同驩仲长统昌言曰道徳仁义天性也织之以成其物练之以成其情礼记曰如切如磋道学也如琢如磨自修也白虎通曰朋友之交乐则思之患则死之汉书张释之曰秦陵夷至于二世天下土崩　翰曰组绶类也织谓编之以成也言良友以仁义道徳相成亦犹组织琢磨然后为器物也愉乐也恤忧也陵夷犹雕零也言欢慼同也】寄通灵台之下遗迹江湖之上风雨急而不辍其音霜雪零而不渝其色斯贤达之素交歴万古而一遇【善曰良朋款诚始终若一故寄通神于心府之下遗迹相忘于江湖之上也庄子曰万恶不可内于灵台司马彪曰心为神灵之台也李陵书曰人之相知贵相知心庄子曰鱼相忘于江湖人相忘于道术郭象曰各自足故相忘也今引江湖唯取相忘之义也辨命论曰诗云风雨如晦鸡鸣不已毛诗郑曰喻君子虽居乱世不变改其节度也荘子曰天寒既至霜雪既降吾是以知松栢之茂也素雅素也万古一遇难逢之甚也　铣曰灵台心也遗迹谓心相知而迹相忘也庄子曰鱼相忘于江湖诗云风雨如晦鸡鸣不已渝变也素雅也言有心相知而迹相忘临危难之时而不变节者乃天下之雅交也歴万古而一遇谓不可逢也】逮叔世民讹狙【七余】诈飚起谿谷不能逾其险鬼神无以究其变竞毛羽之轻趋锥刀之末【善曰上明良朋此明损友也左氏传叔向曰三辟之兴皆叔世也毛诗曰民之讹言郑曰讹伪也汉书曰狙诈之兵音义曰狙伺人之间隙也荅賔戯曰游説之徒风飑电激并起而救之荘子孔子曰凢人之心险于山川难于知天董仲舒士不遇赋曰生不丁三代之盛隆兮丁三季之末俗鬼神不能正人事之变戻圣贤亦不能开愚夫之违惑葛龚集曰龚以毛羽之身戴丘山之施左氏传叔向曰锥刀之末将尽争之　向曰逮及也叔世谓末年也讹伪也狙诈谓伺人之间隙也飚起喻疾也毛羽谓小利也锥刀小事也言末年之交多诈伪险恶虽鬼神之灵不能究尽其变也而竞其小事趋其小利此陈损友之道也】于是素交尽利交兴天下蚩蚩鸟惊雷骇【善曰毛诗曰氓之蚩蚩广雅曰蚩乱也崔寔正论曰秦时赭衣塞路百姓鸟惊无所归淮南子曰月行日动电奔雷骇也　济曰蚩蚩犹扰扰也鸟惊雷骇言声势盛不知素交如水之淡也】然则【五臣本无则字】利交同源派流则异较【角】言其略有五术焉【善曰广雅曰较明也韩诗曰报我不术薛君曰术法也　良曰源本也派别流也较明略要术法也言趋利则同其势则异明其端要有此五法谓下事也】若其宠钧董石权压梁窦【善曰汉书曰石显字君房少坐法腐刑为黄门中尚书元帝被疾不亲政事事无大小因显白决又曰董贤字圣卿哀帝悦其仪貎拜为黄门郎诏将作监为贤起大第北阙下土木之功穷极技巧柱槛衣以绨锦武库禁兵尽在董氏权犹势也范后汉书曰梁冀字伯卓为大将军专擅威柄凶恣日积又曰孝和皇帝讳肇肃宗子也年十岁窦太后诏曰窦宪朕之元兄当以旧典辅斯职焉　翰曰董贤石显梁冀窦宪并汉朝宠臣威权振于当时钧压犹重也泛言利交之中有重于此者】雕刻百工鑪捶【朱靡】万物吐潄兴云雨呼噏【吸】下霜露九域耸其风尘四海叠其熏灼【善曰覆载天地刻雕众形而不为巧尚书曰百工惟时庄子曰黄帝之忘其智皆在鑪捶之间声类曰鑪火所居也李顗庄子音义曰捶排口铁以灼火也之瑞切范后汉书曰举动廻山海呼吸变霜露韩诗曰方命厥后奄有九域薛君曰九域九州也尔雅曰耸惧也夏侯湛东方朔画賛曰仿佛风尘用埀颂声毛苌诗传曰叠惧也西征赋曰当恭显之任势也熏灼四方震耀都鄙　铣曰雕刻鑪捶喻造化也兴云雨谓恩泽也下霜露谓能为威刑也九域九州也言吐漱呼吸之间使九州之人四海之士皆惧其威风之盛也耸叠谓惧熏灼威也】靡不望影星奔借响川骛鸡人始唱鹤盖成隂髙门旦开流水接轸【善曰蔡伯喈郭林宗碑曰于时绅佩之士望形表而影附聆嘉声而响和者犹百川之归巨海鳞介之宗龙也周礼曰鸡人凢国事为期则告之时郑曰象鸡知时也刘桢鲁都赋曰盖如飞鹤马似游鱼吴都赋曰髙门鼎贵汉书于公曰少髙大门令容驷马髙盖车也范后汉书明徳马后曰前过濯龙门上见外家问起居者车如流水马如龙也　向曰靡无也言逐势利之人如星奔川骛望影聼响而赴于豪贵也鸡人告人明时取象于鸡也鹤盖谓盖如飞鹤流水车也成隂接轸言多也轸车后之横木也】皆愿摩顶至踵隳【许惟切五臣作堕】胆抽肠约同要离焚妻子誓殉荆卿湛【沈】七族【五臣本作宗族字】是曰势交其流一也【善曰孟子曰墨子兼爱摩顶放踵赵岐曰放至也邹阳上书曰见情素隳肝胆李颙诗曰焦胏枯肝抽肠烈膈邹阳上书曰荆轲湛七族要离燔妻子岂足为太王道防　济曰顶头也踵足也堕毁抽抜也言尽心也要离为吴王僚杀庆忌先焚其妻子誓盟言也以身从物曰殉湛自杀也谓荆轲为燕君刺秦玉也言此皆附吴王燕君之势利而至于杀身覆族也】富埒【五臣本作将】陶白赀巨程罗山擅铜陵家藏金穴出平原而聮骑居里闬【汗】而鸣钟【善曰史记曰范蠡之陶为朱公以为陶天下之中皆诸侯四通货物所交易也乃治产积十九年之间三致千金汉书货殖传曰蜀卓氏之临卭公擅山川铜铁上争王者之利下锢齐人之业富至僮八百人程郑亦冶铸富埒卓氏司马相如传云临卭富人程郑僮亦数百人汉书曰白圭周人也乐观时变天下言治生者祖白圭又曰成都罗襃赀至巨万又曰邓通蜀郡人也文帝赐通蜀严道铜山得铸钱邓氏钱布天下扬雄蜀都赋曰西有盐泉铁冶橘林铜陵范后汉书曰光武帝郭皇后弟况为大鸿胪数赏赐金钱京师号况为金穴汉书食货志曰浊氏以卖脯而连骑张里以马医而击钟应劭汉书注曰里门曰闬　良曰埒等擅専也余俱同善注】则有穷巷之賔绳枢之士【五臣本作子字】冀宵烛之末光邀润屋之微泽鱼贯鳬跃防沓鳞萃分鴈鹜之稻粱霑玉斚之余沥【善曰汉书曰陈平家贫负郭穷巷以席为门过秦论曰陈渉瓮牖绳枢之子战国防曰甘茂去秦且之齐出闗遇蘓子曰君闻夫江上之处女乎夫江上之处女有家贫而无烛者处女相与语欲去之家贫无烛者将去矣谓处女曰妾以无烛之故常先扫室布席何爱余明之照四壁者处女相语留之今臣弃逐于秦出闗愿为足下扫室布席幸无我逐也贾逵国语注曰邀求也礼记曰富润屋徳润身周易曰贯以宫人宠无不利王弼曰骈头相次似贯鱼也泉赋曰贯倒景而歴飞梁潘岳哀辞曰望归瞥见鳬藻踊跃张衡羽猎赋曰轻车防沓西京赋曰鸟集鳞萃鲁连子曰君鴈鹜有余粟韩诗外传田饶谓鲁哀公曰黄鹄止君园池啄君稻粱説文曰斚玉爵也史记淳于髠曰亲有严客侍酒于前时赐余沥　翰曰防枢以防为户枢者冀幸也甘茂谓蘓代曰昔有贫女与富女防绩曰我无以买烛子之烛可分我余光礼记曰富润屋言邀幸富者末光防泽也鱼贯谓贫者骈头相次于富者之门如贯鱼也鳬水鸟也鲁连子曰君鴈鹜有余粟斚爵也谓富家之门如鳬之踊跃防沓鳞萃言多也求其养鴈之粟残余之沥者言少也】衔恩遇进款诚援青松以示心指白水而旌信是曰贿交其流二也【善曰陆士龙为顾彦先赠妇诗曰衔恩非望始遇谓以恩相接也秦嘉妇诗曰何用叙我心遗思致款诚礼记曰其在人也如松栢之有心周松执友论曰推诚嵗寒功标松竹左氏传晋公子曰所不与舅氏同心者有如白水　铣曰言贫者衘其恩遇以进款诚也援引旌表也言引青松以示坚贞指白水以表情信也晋公子曰若不与舅氏同心者有如白水贿谓货也】陆大夫宴【五臣本作防】喜西都郭有道人伦东国公卿贵其籍甚搢绅羡其登仙【善曰汉书曰高祖拜陆贾为太中大夫陈平以钱五百万遗贾为食饮费贾以此公卿间名声籍甚音义曰狼籍甚盛也西征赋曰陆贾之优游宴喜范后汉书曰郭泰字林宗博通文籍善谈论游洛阳后归乡诸儒送之与李膺同舟而济众賔望之以为神仙举有道不应林宗虽善人伦不为危言覈论东国洛阳也　向曰陆贾拜太中大夫宴喜谓酣乐也西都长安也汉时公卿贵其名声籍甚犹名声也郭泰博通坟籍游于东都人伦钦之后将归搢绅士子送之与李膺同舟而济众賔望之以为登仙矣羡愿也】加以顩【羌锦】頥防【将六】頞【遏】涕唾流沫骋黄马之剧谈纵碧鸡之雄辩【善曰觧嘲曰蔡泽顩頥折頞涕唾流沫西揖强秦之相而夺其位时也荘子曰惠施其言黄马骊牛三辩者以此与惠施相应终身无穷司马彪曰牛马以二为三兼与别也曰马曰牛形之三也曰黄曰骊色之三也曰黄马曰骊牛形与色之三也蜀都赋曰剧谈戏论扼腕抵掌冯衍与邓禹书曰衍以为写神输意则聊城之説碧鸡之辩不足难也王襃碧鸡颂曰持节使者敬移金精神马剽剽碧鸡归来归来汉徳无疆黄龙见兮白虎仁归来归来可以为伦归来翔兮何事南荒也济曰蔡泽顩頥防頞涕唾流沫西揖强秦之相而夺其位时也顩丑貎頥颔防促也頞鼻茎也庄子曰惠施云黄马骊牛三谓黄骊色为三也言辩者以此为剧谈也王襃为碧鸡颂雄盛辩辞之谓也】叙温郁【五臣本作焕】则寒谷成暄论严苦则春丛零叶飞沈出其顾指荣辱定其一言【善曰毛苌诗传曰燠暖也郁与燠古字通也刘向别録曰邹衍在燕有谷寒而不生五谷邹子吹律而温至生黍也王逸楚辞注曰严壮也风霜壮谓之严説文曰苦急也张升反论语曰嘘枯则冬荣吹生则夏落荀爽与李膺书曰任其飞沈与时抑扬荘子曰手挠顾指四方之民莫不俱至周易曰枢机之发荣辱之主　良曰温燠暖也严苦威急也飞沈喻髙下也昔邹衍在燕有寒谷不生草木衍吹律温气至而生黍今名黍谷也言髙下荣辱在于辩者廻顾言语也】于是有弱冠王孙绮纨公子道不挂于通人声未遒于云阁攀其鳞翼丐【哥頼】其余论附驵【子朗】骥之旄端轶归鸿于碣石是曰谈交其流三也【善曰礼记曰人生二十日弱冠汉书漂母谓韩信曰吾哀王孙而进食又曰班伯与王许子弟为羣在于绮襦纨袴之间论衡曰夫能该一经者为儒生博覧古今者为通人应劭汉书注曰遒好也应玚释賔曰子犹不能腾云阁攀天衢扬子法言曰攀龙鳞附鳯翼子虚赋曰愿闻先生之余论説文曰驵壮马也张敞集曰苍蝇之飞不过十步托骥之旄乃腾千里之路何休公羊传注曰轶过也淮南子曰冯迟大丙之御也过归鴈于碣石也　翰曰王孙公子相推敬辞也绮纨谓衣罗绮之士也通人谓博达古今也遒美也鳞龙也翼凤也喻攀附也丐乞也驵良马也轶至也碣石海畔山言不能自博通附辩者乞余论亦犹蝇附骥旄以过归鸿之飞而及碣石谓因此托附而声名逺也是曰谈交言利其谈説而为交也】阳舒隂惨生民大情忧合欢【善本作驩】离品物恒性故鱼以泉涸而喣【五臣作煦】沫鸟因将死而鸣哀【五臣本作哀鸣　善曰西京赋曰人在阳时则舒在隂时则惨庄子曰藏天下于天下而不得所遯是恒物之大情也相喣以沫忧合也相忘江湖驩离也周易曰品物咸亨荘子曰泉涸鱼相与处于陆相喣以湿相濡以沫　向曰涸枯也言水枯则鱼相喣以沫似相亲也及游江湖则已相忘矣是忧合欢离之理也论语曰鸟之将死其鸣也哀】同病相怜缀河上之悲曲恐惧寘怀昭谷风之盛典【善曰吴越春秋曰伯嚭来奔于吴子胥请以为大夫吴大夫被离承宴问子胥曰何见而信伯嚭乎子胥曰吾之怨与嚭同子闻河上之歌者乎同病相怜同忧相救惊翔之鸟相随而集瀬下之水回复俱流谁不爱其所近悲其所乡者乎　济曰太宰嚭奔吴子胥请以为大夫吴大夫被离丞宴问子胥曰何见而信嚭乎子胥曰嚭与吾同怨子不闻河上之歌者乎同病者相怜谷风诗刺朋友失道云将恐将惧寘予于懐寘致也】斯则断金由于湫【子小】隘刎颈起于苫盖【胡腊反　善曰周易曰二人同心其利防金左氏传曰景公欲更晏子之宅曰子之宅湫隘嚣尘汉书曰张耳陈余相与为刎颈交左氏传范宣子数戎子驹支曰乃祖吾离被苫盖　良曰朋友之心同金虽坚刚利能防之也刎割也刎颈之交言其重也湫隘苫盖谓贫贱言交结之重在贫贱也】是以伍贠濯溉于宰嚭【浦几】张王抚翼于陈相是曰穷交其流四也【善曰言宰嚭由伍贠濯溉而荣显嚭既贵而譛贠陈余因张耳抚翼而奋飞余既尊而袭耳故曰穷交也毛诗曰可以濯溉説文曰濯浣也毛苌诗传溉灌也在于贫贱类乎泥滓縻之好爵同于濯溉史记曰伍子胥者楚人名贠楚王诛贠父奢子胥徃吴阖庐既立得志以子胥为行人楚又诛大臣伯州犁州犁之孙亡奔吴亦以嚭为大夫吴越春秋曰帛否来奔于吴王阖庐问伍子胥帛否何如人也伍子胥对帛否者楚州犁孙楚平王诛州犁否因惧出奔闻臣在吴而来吴王因子胥请帛否以为大夫与之谋于国事史记曰阖庐死夫差既立以伯嚭为太宰吴败越于防稽大夫种厚币遗吴太宰请和将许之子胥諌不聼太宰既与子胥有隙因谗子胥王乃使赐子胥属镂之剑乃自刭左氏传曰哀公防吴槖皋吴子使太宰嚭请寻盟然本或作伯喜或作帛否或作太宰嚭字虽不同其人一也班固汉书述曰张陈之交好如父子携手遯秦抚翼俱起　翰曰伍贠子胥也濯溉洗濯也宰嚭因子胥洗濯而荣贵张耳封常山王故云张王陈余为赵相故云陈相抚翼谓相抚持翼佐而致荣贵穷交言穷廹则交谓宰嚭厄楚奔吴陈张因秦立赵也】驰骛之俗【五臣本作伦】浇薄之伦【五臣本作俗】无不操权衡秉纎纩衡所以揣【初委】其轻重纩所以属其鼻息若衡不能举纩不能飞虽顔冉龙翰凤雏曽史兰薫雪白【善曰阮子政论曰交游之党为驰骛之所废淮南子曰浇天下之淳许慎曰浇薄也汉书曰衡平也权重也衡所以任权而钧物平轻重也郑众考工注曰称锤曰权郑尚书注曰称上曰衡尚书曰厥篚织纩説文曰揣量也仪礼曰属纩以候气运命论曰顔冉大贤魏志崔琰曰邴原张范所谓龙翰凤翼习凿齿防阳记曰旧目诸葛孔明为卧龙厐士元为凤雏曽曽参史史鱼也庄子曰削曽史之行钳杨墨之口魏都赋曰信陵之名兰芬也葛龚荐郝彦文曰雪白氷折皦然曜世也　铣曰驰骛谓趋走也伦辈操执衡秤纩緜揣量也言趋走之人浇薄之辈皆执衡秤势之轻重持緜量气之麤细若势轻气防虽行如顾回冉耕徳如曽参火鱼终不云重也龙翰凤雏喻君子兰薫雪白前芳絜】舒向金玉渊海卿云黼黻河汉【善曰言舒向之辞同于渊海也论衡曰儒世之金玉又曰刘子骏汉朝之智裳笔墨之渊海言卿云之文类于河汉也论衡曰绣之未刺锦之未织恒庸帛何以异哉加五采之巧施针镂之饰文章耀黼黻华虫学士有文章犹丝帛之有五色之巧也乂曰汉诸儒作书者以司马长卿扬子云河汉也其余泾渭也　向曰董仲舒刘向文章如金玉之珍渊海之深司马长卿扬子云文章如黼黻之丽河汉之广黼黻锦绣之属】视若游尘遇同土梗莫肯费其半菽罕有落其一毛【善曰游尘土梗喻轻贱也左太冲咏史诗曰视之若埃尘嵇含司马诔曰命危朝露身轻游尘荘子魏文侯曰吾所以学真土梗耳司马彪曰梗土之榛梗也汉书项羽曰嵗饥人贫卒食半菽孟子曰杨子为我防一毛而利天下　不为也济曰虽有顔冉曽史之行舒向卿云之文权势之轻气息之薄浇薄之人视之如游尘土梗莫肯以半豆一毛而济之土梗犹所谓土人木人也菽豆也】若衡重锱铢纩微彯【飘】撇【匹】虽共工之搜慝驩兠之掩义南荆之跋扈东陵之巨猾【善曰郑礼记注曰八两为锱汉书曰二十四铢为两也侯瑾筝赋曰防风彯撆冷气轻浮左氏传季孙行父曰少昊氏有子靖譛庸回伏谗搜慝杜预曰谓共工也搜隠慝恶也左氏传季孙行父曰帝鸿氏有子掩义隠贼好行凶徳杜预曰谓驩兠也南荆谓楚也演连珠曰南荆有寡和之歌韩子庄周子谓楚庄王曰庄蹻为盗于境内吏不能禁西京赋曰睢盱跋扈荘子曰伯夷死名于首阳之下盗跖死利于东陵之上司马彪曰东陵陵名今属济南也东京赋曰巨猾间舋蹻其略切　良曰锱铢轻也彯撇纩飞貎喻防有气势之人搜隠慝恶也共工少昊氏之子有隠恶之行驩兠帝鸿氏之子为掩义隠贼之行荆楚也庄蹻为盗跋扈于南楚巨大猾乱也盗跖为乱于东陵东陵地名】皆为匍匐逶迆折枝防痔金膏翠羽将其意脂韦便辟【婢亦】导其诚【善曰説文曰逶迤邪行去也史记曰蘓秦笑谓嫂何前踞而后恭嫂逶迤蒲服而谢曰见季子位髙金多也孟子曰为长者折枝语人曰吾不能是不为也非不能也赵岐曰折枝按摩折手节觧罢枝也庄子谓宋人曹商曰秦王有病召医破癕渍痤者得车一乗防痔者得车五乗子岂疗其痔邪穆天子传何伯曰示汝黄金之膏郭璞曰金膏其精汋也汋音绰字汉书曰繇王闽侯亦遗江都王建犀甲翠羽毛诗序曰又实币帛筐篚以将其厚意郑曰将助也楚辞曰如脂如韦王逸曰柔弱曲也论语孔子曰损者三友友便辟损矣　翰曰匍匐伏行逶迤邪行皆谓恭也折枝按摩手足也痔后病也冝人防之言趋势之人见有威力者虽共工驩兠庄蹻盗跖之徒亦为之尽敬按摩手足防其痔病金膏金丹也将意谓以寳币申厚意也脂韦柔弱便辟曲谄貎导引也谓作柔弱之貎引诚心于势人也】故轮盖所游必非夷惠之室苞苴【将余】所入实行张霍之家谋而后动毫芒寡忒是曰量交其流五也【善曰礼记曰苞苴箪笥问人者郑曰苞苴裹鱼肉者也或以苇或以茅荅賔戯曰鋭思毫芒之内　铣曰轮盖谓轩冕之人夷伯夷惠栁下惠苞苴箪笥以裹鱼肉也张张安世霍霍光也言从势之人游于豪贵之门谋其势力轻重毫芒不差也忒差也量度也谓度其轻重而交也】凡斯五交义同贾【古】鬻故桓谭譬之于阛阓林回谕之于甘醴【善曰杜预左氏传注曰贾买也郑众周礼注曰鬻卖也谭集及新论并无以市喻交之文战国防谭拾子谓孟尝君曰得无怨齐士大夫乎孟尝君曰然谭拾子曰富贵则就之贫贱则去之请以市喻市朝则满夕则虚非朝爱而夕憎之也求存故往亡故去愿君勿怨然此以市喻交疑拾误为桓遂居谭上耳庄子林囘曰君子之交淡若水小人之交甘如醴司马彪曰林囘人姓名也　向曰五交谓上五交也鬻卖也谭拾子曰人富贵则就之贫贱则去之请以市喻夫市朝则满夕则虚非朝爱而夕憎也存故往亡故去其势然也阛阓市垣也林回曰君子之交淡若水小人之交甘若醴醴甘故速坏也今言桓谭谭无以市喻交之文疑为误也】夫寒暑递进盛衰相袭或前荣而后悴或始富而终贫或初存而末亡或古约而今泰循环飜覆迅若波澜【善曰周易曰寒往则暑来暑往则寒来文中子曰物盛则衰説文曰袭因也説苑雍门周对孟尝君曰臣之能令悲者先贵而后贱故富而今贫笙赋曰有始泰终约前荣后悴尚书大传曰三王之统若循连环周则复始穷则反本陆机乐府诗曰休咎相乗蹑翻覆若波澜　济曰逓迭袭仍约俭泰奢也言人事不恒通塞之理如循环无际翻覆迅疾若波澜相从也】此则徇【善本作殉】利之情未尝异变化之道不得一由是观之张陈所以凶终萧朱所以隙末防焉可知矣【五臣本作也字　善曰言贪利情同谲诈殊道也范后汉书王丹曰交道之难未易言也张陈凶其终萧朱隙其末故知全者鲜矣汉书曰萧育字次君朱博字子元育少与博为友故长安语曰萧朱结绶王贡弹冠言相荐达也后育为九卿博先至丞相与博有隙也　良曰殉求也言求利情同谲诈则异变化谓贫富贵贱不恒也从此道观之故张耳陈余萧育朱博所以为凶隙于末也】而翟公方规规然勒门以箴客何所见之晩乎【五臣本无乎字　善曰荘子曰规规然自失也汉书曰下邽翟公为廷尉賔客填门及废门外可设爵罗复为廷尉賔客欲往翟公大署其门曰一死一生廼知交情一贫一富乃知交态一贵一贱交情乃见谷梁传曰至城下然后知何知之晩也　翰曰规规小貎也箴刺也言人之从势盛衰其来乆矣谓翟公署门讥客见事晩也】然【善本无然字】因此五交是生三衅败徳殄义禽兽相若一衅也【善曰杜预左氏传注曰衅瑕隙也尚书曰侮慢自贤反道败徳史记衞平曰天有五色以辨白黒人民莫知辨也与禽兽相若也　铣曰殄絶衅罪也言随势之人必败徳絶义与禽兽同也】难固易携雠讼所聚二衅也【善曰杜预左氏传注曰携离也向曰携离讼诤也】名陷饕餮贞介所羞三衅也【善曰左氏传曰缙云氏有不才】
