<!-- { "loadSidebar": true } -->
　　窃审逺赴辟书比临戎幕高材所处大府之光伏惟机议水部识度惇深性资夷旷屡违藩镇之荐自乐丘园之居宜难退身起为知巳兵民胥頼喜婉画之必从宾主相权计成功之可底行畴显效进服华章依颂并深名言非悉
　　回河隂提举辇杜比尚书
　　伏审显膺明命荣领剧司未列庆函首贻诲牍欣服谦矩增铭感悰伏惟提举比部风力素强时才兼懋董河放于一道方頼底功按舟运之万艘遽更重寄行旌显效进服华章欣颂并深文陈非悉
　　回贺吴舍人书
　　审被制函进陞词掖矧惟厚望蚤映端朝重润色于辰猷首廷登于俊徳文章独擅荣司纶綍之言伯仲相望增盛衣冠之事其为欣慰奚尽敷云
　　回相州谢秘监谢到任书
　　审即便时已班寛诏矧惟耆徳早懋风猷望所舍之甘棠阻观新政喜故乡之乔木亦被深仁首坠诲音増铭感臆
　　回降州薛郎中谢到任书
　　窃审涓辰其吉布治云初曾庆问之未修遽荣缄之首及矧惟风力卓建事功巻百城澄按之才就一郡抚柔之寄宁乆班于寛诏必当复于要权感颂并懐名言非谕
　　回前知虢州李大卿谢得替书
　　辱纡累幅承觧左符行路遮留感惜仁候之去还朝进对伫剔明主之休矧治最之告成即恩章之增宠勉加导卫庸慰攀祈
　　河北运使张兵部问候书
　　帅府所总遂成讯问之踈使范且遥第怅燕言之隔惟输将于北道方赡给于中都心计坐经事功日懋甫交春夏未适寒暄宜益防于寝兴即前膺于进擢
　　回张度之书
　　比以强敌玩塞重师宿邉爰咨近臣俾防诸将方安阳得守之后甫尔北归以康定用兵之间尝参西畧命曰俞徃义何敢辞窃自视短踈之才阻相从论议之益或上慿睿算粗宁疆堠之绎骚则再请乡邦稍觊病躯之休息辱书云及见意良勤懐戢钦铭兼深悃臆
　　回京西提刑徐郎中谢到任书
　　审即便时已临重职逺纡珍牍备谂谦懐矧风力之素强加时名之兼劭按章列郡狱将底于无寃翔歩要涂门伫符于必大
　　回提刑康左藏书
　　比审涓辰巳谐视事逈存勤意首枉珍题矧素着于能声复深懐于壮畧参按刑章之剧伫登治状之优欣佩并深名言非悉
　　鄜州潘皇城镇潼桑少卿问候书
　　向总帅符毎懐贤范方怅晤言之遽欣音问之来春夏甫交寝兴良适矧乆凝于风绩行荗对于恩章益觊珍调少符勤祷
　　回徐州赵观文问候书
　　向处近司最叨至契青云当日既得路以同升黄阁此时复请麾而继去春言暌隔积有寤思檄书颇多函讯遂缺此惟妙履益介厐禠伏以某官勲懋三朝道光一徳恳辞要路暂收康济之伟才乐就东藩自飬夀臧之盛福未繇清晤曷罄丹衷
　　回徐州赵观文书
　　窃审屡陈封奏始解政机爰均佚于善藩仍跻荣于秘殿素懐兹适清议逾高伏惟某官道际醇全徳涵浑厚千载台路一心王家举至治于可行避成功而不有宰钧咫尺弗须徽册之登庸守绂优游自喜黄堂之卧理未修庆礼先枉诲音感忭并懐名言非谕
　　回种作坊书
　　逺烦専介埀致长牋承谦短之持循列逊辞而刻责伫观后效庸绍先芬钦服尤深谕言非悉
　　回南京李太尉问候书
　　向总帅符益疏贤范比缺音函之奉仰谘徳宇之安敢谓隆谦遽先惠问肇临夏籥增固生经伏惟某官伟畧冠时纯忠许国庆传相公之后望重亲贤之间出布寛条兼领别都之管籥行膺讯台对司有府之枢机更冀珍頥少符防颂
　　谢韩魏公书
　　今月五日伏奉敕命就充前件差遣者大丞相之尊矧出専于逺畧诸从事之后乃容有于孱生任非所长媿不胜数如某者下科二纪孤宦四方未为造物之所知已分委身于无用向参戒于一道甫备位于再期顾吏课以曾无于军书而何有忽闻边衅之启函頼庙谟之平特烦上公并防诸将幕府诸彦各懐所有而从行江乡鲰儒合谢不能而引去弗为逐客已曰幸人况辱荐章之留更形褒字之宠随降俞防实縁重言恭惟文武之兼资当此兵民之大寄凢塞外地形之险易如探诸懐毎笔端疆事之指麾不劳余力就有属寮之一得曷禆精虑之万分夫何妄庸亦被收采此葢伏遇判府经畧司徒侍中以陞绌天下士伦之手为进退幕中宾从之心聪明所临贤否俱判察介愚之有守发慰荐于无疑敢不慷慨功名激昻志气誓坚素节图报厚恩舍此以还未知所措
　　荅陜府知府秘坚书
　　迹系闗中心驰门下自嗟仕路之晩辈未识儒林之丈人屡欲一书之上陈率因多事而中废简疎已甚罪戾是期敢图恩容逈出意料首颁温教垂领寒踪捧读以还感惭尤剧仰惟旧徳夙懋壮猷坐布寛条兹继召公之聼讼行追先烈岂専邢晏之多才伏望上为邦家精调寝餗下情无任激切感颂之至
　　代魏公问候青州欧阳尚书书
　　并游台路继领守符道谊之尊矧平生之所慕晤言之隔因终日以载思顺履烦炎诞膺茂祉伏惟某官乾坤间气社稷元勲力辞几政之繁乐布教条之裕功成不处一州暂巻于经纶治间多余大笔时争于造化行谟王体还慰民瞻益防粹襟前迎徽册
　　回滋州晁大卿书
　　窃审最状告成更书受代扶老携防莫挽邓候之来进直纳忠将前文帝之问伏惟知府大卿器涵浑厚才贯几深蚤收时名履想风迹藩条宣布已副朝廷之长人国论谟明伫还家世之旧物遽违芘藾方剧攀瞻首枉诲音仰衔谦徳益调寝餗前服宠休感颂倾祈不胜下恳
　　回新提举杂使司李郎中书
　　窃审祥琴甫御恩诏随颁实借周才复司重任行栖余批增抃丹衷伏惟提举郎中望厚本朝用兼数器剧繁之委中外以更富国强兵蚤讲明于利术飞刍挽粟洊董按于边储行底茂功函膺顕用尚稽修庆首辱赐书感跃并懐名言非谕
　　河阳富相公书
　　出刺剧州遽弥于嵗歴坐疏翘馆增跂于台躔惧干上衮之威遂缺单凾之献伏惟布宣寛诏偃息重藩隂有神明来相福祚恭惟某官枢衡旧徳金石纯诚才兼文武之资身系安危之托辞神机之制胜露公冕以观风太师维垣均佚河乔之镇一相处外增劳岩石之瞻寒籥贯辰生经廸吉上副眷倚益康夀祺
　　与顺安知军王太观崇仪书
　　向吏别都获依大幕披肺肝而相照均手足以逾亲兹方君侯改授于使名而防鄙继从于帅辟朋簮一散官路相望北塞西州邈焉异处前车后乘那得同游朔风巳寒尊体无恙恭惟辞才该敏术业宏长勲代素高有光华于国史军城非乆即振发于家声功名在前富贵如拾倍绥吉履少副愚诚
　　枢宻司徒侍中书
　　董输将之大计罔知轻画之所繇复侍从之旧聨逾觉宠荣之为重窃以四方置使三路难才毎至才端之选抡尤难河朔之付畀葢强敌限北洪流贯中金缯之所嵗縻芟楗之所时赋连营数万余卒既广军须緜地三十六城乃繁吏稍转给中费澄清具员宜求兼能以委重寄如某者受性固滞与时濶疎曾乏器资之长屡更事任之剧财闱倅职顷尝左右于大农漕节宣风比厯东西之烦使了无金糓之要术絶底涓埃之细劳更容短才当此一道靖言所自良有由来此葢伏遇枢宻司徒侍中首賛神机恊宣宰论进人欲劝其后所以先録匪功与物不求其周所以兼收片善遂令驽猥讫冐龙光敢不讲图利源区序官品冈有贰事少酬大钧
　　代史舘王相公荅高丽王王徽书
　　使节度朝専逹乡风之悃台使备位随叨隆礼之辞祗服谦懐逾深感抱伏惟某官器函刚实材挺沉雄弗蹈近规自存逺识诗书袭治盛文雅于一方琛賮输勤因宠荣于百世春和所履时祉载蕃瞻企所萦敷陈匪悉
　　又代参政冯谏议荅高丽王书
　　斗隔天隅日倾风问逺沐音题之及仍颁珍贡之余礼好兼隆铭藏逾剧伏惟某官杰才不世精识絶人面内本朝自出勤恭之禀身先一国蚤闻礼义之兴倍顺节宣永绥福祚其为瞻颂奚尽名言
　　回知州州王夀朋职方书
　　右某向者清衷择守自付剧州吉旦临民乆开尊府曾是庆音之缓有如严谴之加伏惟知府职方名为主知才与时偶厯荷宠寄率收治功甫息按章之车未温賛计之席遽会朝廷之简擢往绥淮海之流离曾未逾时果闻速效班条之日巳布仁扩惠以徕之去贯之民俄扶老携防而至者行甄最状亟服异恩首枉诲函倍藏感臆永言愧忭曷尽敷云
　　相州佥判韩都官书
　　比防俞诏得守故乡方少慰于初心将前资于婉画甫懐章而就道遽改帅以出闗事愿两违晤言载隔矧郎垣之硕彦实王国之美才即聼褒陞倍祈辅毓
　　代韩玉汝到任谢两禁而下书
　　任剧非长輙领漕台之要部投闲未几复跻延阁之近班视职云初尸荣是惧窃惟朔野实控强隣军须吏稍之仍繁嵗敛月支之仅足且地赋之登有限而河防之费不赀所以此方尤先他路董是外计可容短才如某者性迂以疎器浅而陋顷縁误擢尝左右于大农比复冒居厯东西之烦使终无利术蔑建事功矧中年多难之余当一道要司之总愈云非据良自为容幸遇某官曲掩孱虚隂加奨与助穆朝言之允俾尘邦选之优既窃过恩兼还旧物誓图薄效少荅厚知
　　问候新益州赵资政书
　　窃审就奉朝缗再临井络行前登于长道首入觐于明廷适冐秋严载蕃时祉伏惟某官元猷经世精识际天挺忠絶不倚之亮诚笃孝悌甚高之美行顷镇全蜀坐熈一方遽被丁宁之诏音窃比乖崖之治迹维时华夏兼懐复慰于逺人当代赵张専美不容于前史靡俟更书之及即闻旧徳之图葢飬天倪还谟王体
　　回谢北京判府司徒侍中书
　　乆依门墙独立幕府禆补奚云于万一荐论以讫于再三毎防重言随葢众观父母能生而不能成就岂如尽卵翼之始终王公或礼而莫或照知岂有洞肺肝之表里此有感臆之中出无复俪词之外文直书悃悰具述崖畧既寛苛礼之不至又损逹尊而弗居饬管记以占宠褒之过辞纡亲翰以洒恩勤之别谕拜而伏读出夸僚友以传观藏以为荣期与子孙之相授恭惟判府司徒侍中徳包众美泽在羣生钟鼎不足镂万世之勲未尝挂口圭衮可以肆三台之体滋务抑躬矧朝廷之倚方深而海宇之瞻有在行膺徽册复鬯元猷
　　回淮南西路提刑潘华国都官书
　　右某爰初诏还本继高贤之后曾未陞见已迁他局之间不容复守于成规是亦参差于幸防汲水涶涸淮舟亟行叙违不假于一言遂成轻别驰想忽经夫半嵗中抱沈疴向防惠诲之过勤职是报书之差缓春暄所履时祉载蕃仰惟杰才休有令问能兼数器宁専刑狱之重难势匪乆居别副朝廷之擢用兹众人之望如此非下交之心独然愿调燕兴饮食之宜庸慰祷颂瞻依之切
　　回紫防李舍人书
　　窃审恩赐函命词掖登贤伏惟庆慰某官道贯醇深器防浑厚比属祥琴之御遹从召节之趋言动以书威顔甚迩落黄堂之试笔岂特文章之工上法座之奏篇更臻训诰之体庆音未列荣问首临媿抃交懐名言非谕
　　回蔡侍制书
　　伏审广屯戍守始盛筑于塞垣甫讫工徒爰垂褒于诏检建不防之雄势出无疑之伟谋丕绩既成宜被叹嘉之谕片言何补过形逊抑之辞行议顕庸益光大用
　　回徐州知府赵尚书书
　　疎缺邮音比若旧疴之作优游藩政第勤盛徳之思顺履秋炎载蕃时祉伏惟某官壮猷经世伟业熈朝重徳以镇世浮至诚以矫物伪宣风巳屏方尊外牧之权议道中台行贰上公之旧倍绥燕起少副瞻祈
　　回庆州王给事晋州陆谏议成都府张龙图书
