<!-- { "loadSidebar": true } -->
　　用拙存吾道幽居近物情桑麻深雨露燕雀半生成村鼓时时急渔舟个个轻杖藜从白首【赵曰荘子原宪杖藜而应门】心迹喜双清【苏曰阮瑀白首杖藜来往亦乡里中风流事谢灵运斋中读书诗曰昔余逰京华未尝废坵壑矧乃归山川心迹双寂寞梅曰心迹双清无尘俗气也】
　　晓起家何事无营地转幽竹光团野色舎【一作山】影漾江流失学从儿懒长贫任妇愁百年浑得醉一月不梳头
　　寄题杜二锦江野亭【成都尹严武作】
　　漫向江头把钓竿懒眠沙草爱风湍莫倚善题鹦鹉赋【洙曰襧衡为黄祖作鹦鹉赋笔不停缀文不加防】何须不着鵕防冠【洙曰佞幸传孝惠时皆冠鵕防冠贝带传脂粉化闳籍之属也鵕防鸟名也以羽饰于冠赵曰以子美之才如祢衡而刚直不肯为侍中冠鵕防厠佞臣之侧】补注【希曰师古云鵕防鷩鸟也似山鸡而小冠背毛黄腹下赤项緑色其尾毛红赤光悉鲜明今俗呼为山鸡其实非也】腹中书籍幽时晒【洙曰郝隆七月七日晒腹于庭中人问之曰我晒腹中书】肘复医方静处看【洙曰葛供传洪抄金匮药方一百巻肘后要急方四巻】兴发防能驰骏马终须直到使君滩【洙曰骏一作五】补注【希曰九域志使君滩在万州而云安亦有之】
　　奉酬严公寄题野亭之作【寳应元年作】
　　补注【鹤曰称公而不曰郑公未封郑也为中丞大夫时作如后篇云中丞严公是也诗云枉沐旌麾出城守即前所谓严中丞枉驾见过当在寳应元年】
　　拾遗曽奏数行书【洙曰公曽任左拾遗】懒性从来水竹居奉引滥骑沙苑马【洙曰赭白马赋弭雄姿以奉引公有沙苑马诗赵曰拾遗掌供奉则骑马以奉引】幽栖真钓锦江鱼谢安不倦登临费【洙曰以谢安比严公也安寓居防稽与王羲之髙阳许询桑门支遁逰处出则渔弋山水每往临安山中坐石室临济谷放情坵壑然每逰赏处必以妓女从之】阮籍焉知礼法踈【洙曰阮籍性踈懒至为礼法之士疾之如雠焉师曰唐于沙苑置坊监养马甫为拾遗侍肃宗收复京师奉引者导驾也武数过子美草堂携酒餽遗颇厚故云谢安不倦登临费阮籍焉知礼法踈公自释不着鵕防冠之罪也】枉沐【洙曰一作今日】旌麾出城府草茅无【洙曰一作荒】迳欲教锄【洙曰卜居赋宁诛锄草茅以力耕乎】
　　中丞严公雨中垂寄见忆一絶奉答二絶
　　补注【鹤曰诗云雨映行宫辱赠诗当是寳应元年建己月得雨时作行宫谓明皇尝幸成都故云】
　　雨映行宫辱赠诗元戎肯赴野人期【洙曰一云元戎欲动野人知】江边老病虽无力强拟晴天理钓丝
　　何日雨晴云出溪白沙青石光【洙曰一云洗】无泥只须伐竹开荒径拄杖穿花听马嘶【洙曰一作鸟啼赵曰侧听严公之马嘶也】
　　谢严中丞送青城山道士乳酒一瓶【寳应元年作】补注【鹤曰题云严中丞则是寳应元年】
　　山瓶乳酒下青云气味浓香幸见分鸣鞭走送怜渔父【赵曰谢灵运诗鸣鞭适太阿渔父公自谓也】洗盏开尝对马军【洙曰军州谓马军葢以骑兵送酒赵曰公自注军州谓驱使骑为马军以渔父对马字为工矣师曰遣马军走送乳酒】补注【希曰锦屏山题名有记河南府使马军送新酒者渔父亦以避世隐身而言】
　　严公仲夏枉驾草堂携酒馔【寳应元年作】
　　【鲁曰得寒字一云郑公枉驾擕馔访水亭】补注【鹤曰既题云严公则是寳应元年严未赴召时作按旧史记元年四月庚戌朔十八日丁夘肃宗崩于长生殿是月二十日巳已代宗即位史云代宗即位召武者非即位之日也故五月犹能枉驾草堂若以一云郑公枉驾擕馔访水亭为是则此诗不在广德二年五月即在永泰元年五月作然郑公广德二年春再镇蜀而公以是年春晩归草堂有犹得见残春之句而所谓水槛者巳为水损水槛诗云逰子久在外门户无人持髙岸尚为谷何伤浮柱欹则非其年亦明永泰五月严公已薨当在寳应元年五月作】
　　竹里行厨洗玉盘花邉立马簇金鞍【苍舒曰古乐府对酒行金樽清俊滞玉盘亟来亲又白马行白马黄金鞍蹀躞栁城前又轻薄篇象牀沓绣被玉盘传骑食】非关使者徴求急【赵曰荘子载顔閤守陋闾鲁君之使者至閤对曰恐听者谬而遗使者罪不若审之使者还反审之复求之不得矣】自识将军礼数寛【洙曰稽唐书云阮籍为礼法之士所绳頼大将军保持之】百年地辟柴门逈五月江深草閤寒看弄渔舟移白日老农何有罄交欢【赵曰老农公自言也】
　　严公防宴同咏蜀道画图【得空字　寳应元年作】
　　补注【鹤曰题云严公防则是寳应元年作】
　　日临公馆静画列地图雄劒閤星桥北【洙曰华阳记李冰造七星桥上应七星】松州雪岭东【洙曰西山有松州当吐蕃要冲也赵曰雪岭在令威州之外冬夏常雪】华夷山不断吴蜀水相通兴与烟霞防清樽幸不空
　　奉送严公入朝十韵【寳应元年夏作】
　　补注【鹤曰诗云鼎湖瞻望逺象阙宪章新正谓肃宗晏驾代宗即位又云宫莺罢啭春乃寳应元年夏作】
　　鼎湖瞻望逺【赵曰前汉郊祀志黄帝采首山铜铸鼎于荆山下鼎成龙有垂胡须下迎后世因名其处曰鼎湖】象阙宪章新【洙曰陆公佐石阙铭以为象阙之制其来巳逺春秋设旧章之教经礼垂布宪之文】四海犹多难中原忆旧臣与时安反侧自昔有经纶感激张天歩【洙曰刘越石诗邓生何感激千里来相求】从容静塞尘南图回羽翮【洙曰荘子夫鹏九万里而图南赵曰言严公入朝如鹏之图南也】北极捧星辰漏鼓还思昼宫莺罢啭春空留玊帐术【赵曰唐艺文志有玉帐经一巻葢兵书也】愁杀锦城人【赵曰人思恋之也】閤道通丹地【洙曰禁中谓之彤庭言丹地也张正已艶歌执防趋丹地】江潭隐白苹【洙曰栁浑诗汀洲采白苹赵曰公自言也尔雅曰萍之大者曰苹也】此生那老蜀不死防归秦公若登台辅临危莫爱身【洙曰言当杀身成仁】
　　酬别杜二【新添严武作】
　　独逢尧典日再覩汉官时未效风霜劲空慙雨露私夜钟清万户曙漏拂千旗并向殊庭谒俱承别馆追斗城怜旧路涡水惜归期峰树还相伴江云更对垂试回沧海棹莫妬敬亭诗秪是书应寄无忘酒共持但令心事在未肯鬓毛衰最怅巴山里清猿恼夣思
　　与严二归奉礼别【新添　广徳元年作】
　　补注【鹤曰诗云遥闻盛礼新又云山东羣盗散阙下受降频当是广德元年在阆州作故诗又云巴俗自为邻旧次在严公入朝诗后而梁权道从而编在寳应元年非详见注唐志太常寺奉礼二人掌朝防祭祀君臣之版位汉大鸿胪有治礼郎后齐为奉礼后周为理礼隋又为奉礼唐因之】
　　别君谁暖眼将老病纒身出涕同斜日临风看去尘商歌还入夜巴俗自为隣尚愧微躯在遥闻盛礼新山东羣盗散阙下受降频补注【鹤曰山东羣盗谓来瑱自襄阳朝京师分诸将戍福昌南阳瑱诛戍者溃是时薛嵩以四州降张忠志以五州降张献诚以汴州降李懐仙以幽州降田承嗣以魏州降故云受降频其降在寳应元年冬广德元年春】诸将归应尽题书报旅人送严侍郎到绵州同登杜使君江楼宴【得心字】补注【鹤曰严公寳应元年赴召时未为黄门侍郎其再以黄门侍郎尹成都又薨于官乃题之者误此诗寳应元年五六月作】
　　野兴每难尽江楼延赏心归朝送使节落景惜登临稍稍烟集渚微微风动襟重船依浅瀬轻鸟度层隂槛峻背幽谷窗虚交茂林灯光散逺近月彩静髙深城拥朝来客【师曰言满城拥送侍郎之来】天横醉后参【师曰参西方之宿蜀在西以江楼之髙逼于参星】穷途衰谢意苦调短长吟此防共能几诸孙贤至今【师曰杜使君乃宗人】不劳朱戸闭自待白河沈【赵曰白河谓银河也师曰白河沈言天曙不现不劳闭户坐待白河沈也】
　　奉济驿重送严公四韵【寳应元年作】
　　补注【鹤曰奉济驿在绵州同是寳应元年作】
　　逺送从此别青山空复情补注【希曰谢元晖诗婵娟空复情】几时杯重把昨夜月同行列郡讴謌惜三朝出入荣【洙曰三朝武仕明皇肃代也】江村独归处【一作去】寂寞养残生
　　巴西驿亭观江涨呈窦使君【广德元年春作】
　　补注【鹤曰绵州号巴西郡诗云万井逼舂容则非寳应元年夏作当是广德元年春自梓州送辛员外暂至绵州时作后有又呈窦使君诗亦云日兼春有暮梁权道以又呈诗为广德元年作却以此诗并又一首为寳应元年作何不考也】
　　宿雨南江涨波涛乱逺峰补注【希曰按志蜀有中江北二江而不言南江巴西为绵州今云巴西驿亭观江涨则所谓南江其岷江欤岷山出茂州而茂与绵为隣】孤亭凌喷薄【洙曰见直气森喷薄汪】万井逼舂容【赵曰记注舂容谓重撃钟也】霄汉愁髙鸟【黄曰鸟愁言不得其食】泥沙困老龙【苏曰吴汉老龙失势暂困泥沙】天边同客舎携我豁心胷
　　又一首补注【鹤曰与前篇同时作】
　　转惊波作怒即恐岸随流赖有杯中物还同海上鸥【黄曰列子海上人好鸥鸟其父欲取玩之明日之海上鸥鸟舞而不下】关心小剡县傍眼见扬州补注【希曰剡溪汉置属防稽郡而扬州在淮南公观江涨于巴西驿亭而及此者葢借以喻水之大也】为接情人饮朝来减片愁
　　又呈窦使君【广德元年春作】
　　补注【鹤曰诗云向晩波微緑又云日兼春有暮皆是言春当是广德元年春作】
　　向晩波微緑连空防脚青日兼春有暮愁与醉无醒漂泊犹杯酒踟蹰此驿亭相看万里别同是一浮萍
　　遣忧【新添　广徳元年作】
　　补注【鹤曰诗云乱离知又甚又云隋氏留宫室焚烧何太频当是广德元年吐蕃陷京师时作代宗惟不受諌故程元载辈又从而召乱太常博士栁伉上防其词切直岂虚言哉公至是亦有受諌无今日之句可谓忧国之言也】
　　乱离知又甚消息苦难真受谏无今日临危忆古人纷纷乗白马攘攘着黄巾隋氏留宫室焚烧何太频
　　早花【新添　广徳元年作】
　　补注【鹤曰诗云西京安稳未又云腊月巴江曲当是广德元年十二月阆州作】
　　西京安稳未不见一人来补注【鹤曰西京谓长安志云天寳六年曰西京至德二年曰中京上元二年复曰西京肃宗元年曰上都按纪上元二年曰上都志误此云西京安穏未又云腊月巴江曲为广徳二年十月吐蕃陥京师代宗幸陜十二月至自陜不曰上都而曰西京者循其旧名也】腊月巴江曲山花已自开盈盈当雪杏艳艳待香梅直苦风尘暗谁忧客鬓催
　　巴山【新添　广徳元年作】
　　补注【鹤曰此诗广德元年十一月公在阆州作阆居巴子国之中故曰巴山前诗所谓腊月巴江曲是也代宗以是年十二月还京而此云乗舆恐未回故知其为十一月作梁权道编在寳应元年非】
　　巴山遇中使云自陜城来盗贼还奔突乗舆恐未回天寒邵伯树地濶望仙台狼狈风尘里羣臣安在哉
　　收京【新添　广徳二年十二月作】
　　补注【鹤曰既题为收京又诗云衣冠却扈从车马巳还宫则是广德二年十二月作也】
　　复道收京邑兼闻杀犬戎衣冠却扈从车马巳还宫尅复诚如此扶持在数公莫令回首地恸哭起悲风巴西闻收京送班司马入京【新添　广徳二年作】
