<!-- { "loadSidebar": true } -->
【铭文】故使持节侍中太师大司□□□□录尚书事显蔚相冀定并恒瀛八州刺史广阿县开国公武贞窦公墓志铭」公讳泰，字宁世，清河灌津人。昔章武以退让为名，司空以恂恂著称。仍与王室，迭为甥舅，故已德隆两汉，任」重二京。虽将相无种，而公侯必复。世载有归，名贤间起。祖盛乐府君，父司徒，皆才雄北边，有声燕代，志骄富」贵，不事王侯。公禀弧昴之精，负云霞之气。容表瑰雄，姿神秀上，英规杰量，无辈一时。少以剑气有闻，长以侠」烈标誉。力折鲁门，勇高齐垒。长者多游其室，少年时借其名。历寻经史，不为章句之业，偏持三略六韬，好览」穰苴孙子。上下若飞，驱驰成画，舍矢如破，命的必中。赋骐骥以摅愤，叹鸿鹄以明志。属猃允内侵，疆埸外骇，」注意鼓鞞，陈师授律，有声简在，遂总兵车。起家为襄威将军帐内都将。连年动众，功实居多。属灵后临朝，政」移权蘗，辟恶之酒为虚，神福之觞成祸，四海痛心，三灵愤惋。天柱大将军尔朱荣鞠旅汾川，问罪君侧。为宁」远将军虎贲中郎将前锋都督。及永安御历，豫定策之功，除射声校尉谏议大夫。及巨衅滔天，长戟内指，既」等阙南之败，遂成山北之灾。献武皇帝茹荼切蓼，在在匡复，操盘大誓，辞涕俱流，义动其诚，实参本□。尔」朱氏拥倾山之众，驱竭洹之旅，气比云霓，声成雷电。虽把旄杖钺，风摧电扫，功归上将，虑在中权。东迁所依，」伯舅是赖。公亦志在不二，任实同心，气厉风霜，精贯金石，冰泮瓦解，非无力焉。以功拜辅国将军骁骑将军」广阿县开国子，食邑三百户。又授抚军将军银青光禄大夫，复迁侍中。又除使持节都督显州诸军事车骑」将军显州刺史，增邑四百户。入参舆辇，出拥旌麾，轩冕照人，光华满室，顾瞻侪伍，实有余晖。转除使持节都」督蔚州诸军事本将军蔚州刺史。及太昌入纂，神宝有归，唯帝念功，大开庆赏。进爵为公，增户四百，本将军」仪同三司，又除使持节都督相州诸军事本将军开府相州刺史。公威而不猛，仁而能断，示之好恶，宣以惠」和。大小必情，幽明以察。囹圄虚置，桴鼓无声。民识廉耻，俗兴礼节。异国乔之先谤，同史起之后歌。耻以荆部」见称，羞以豫州为法。及幼主君临，问对为重，新邦肇建，纠察增隆，二难之道，匹此为易。复除侍中领御史中」尉京畿大都督，将军开府仪同悉如故。君既属刺举，兼秉绳墨，弼回厝枉，知无不为。权豪屏息，贵戚侧视，社」鼠不得成群，稷蜂无以自固。庶事咸理，内外肃然，可谓古之遗爱，邦之司直。西土不恭，王略遂梗，游釜巢□，」天刑未加。君以鸣毂为耻，遗贼是念，将发函谷之泥，驱渭桥之警，洗兵灞涘，纠马终南。而蜂虿有毒，困兽难」犯，凶器死官，忘身偿节。以魏天平四年正月十七日薨于弘农阵所，春秋三十八。公材力宏举，雄姿杰出，宫」室奥远，崖岸弘深。霜雪未易其形，风波不改其操。言诺之重，黄金自轻；荣辱之来，白珪可玷。孝为行本，忠为」令德。劬劳旌甲，契阔风尘。扞城四国，折谋万里。翼赞昆彭之业，经纶周汉之初。攀凤羽而高骞，托龙鳞而迥」逝。注轮四牡，宾御成行。鸣玉双金，左右相照。加以宽而得众，惠以使民，言笑之恩，暖同布帛，欬唾所及，和若」旸春，世经夷险，身有屯盛，咸守任安之节，不署翟公之门。故能克成山海，致兹远大。而虎步未逞，马革已归，」倾千寻于斧柯，顿六辔于蚁垤。武皇奔车起恸，登城致哀，贻训魏后，加以殊数。诏曰：存立大功，没而加等，」眇寻盛典，莫匪斯遵。故使持节侍中车骑大将军开府仪同三司御史中尉京畿大都督广阿县开国公窦」泰，理识明悟，风格峻远，协规上宰，戮力懃王，爱结万里，誉宣三独。及擐甲持矛，埋轮絷马，临危固节，赴难忘」身，曾不慭遗，奄焉莫及。兴言茂烈，震悼兼深。宜峻彝章，用崇徽秩。可赠使持节侍中太师大司马太尉公录」尚书事都督冀定并恒瀛五州诸军事定州刺史，开国如故，谥曰武贞，礼也。以齐天保六年岁在乙亥二月」壬子朔九日庚申改定于京城之西二十里。翟泉淄水，王侯共归，邢领瑕丘，贤明所志。左右山川，顾瞻城阙，」地临四野，道贯二都。卜云其吉，安兹宅兆，刊德壤阴，终古无绝。铭曰：」桥木表国，名族题家，食旧接武，载德非遐。世无升坠，道或隆洿，降生人杰，是谓国华。望重百夫，声高六郡，藏」器有待，乘风抚运。猛略从横，英图四奋，见义能勇，当仁投分。魏道威迟，生逸相踵，大人有作，拯溺疏拥。谁协」其谋，竭诚所奉，两手何贵，一国非重。诏爵以德，命服以庸，沃若四马，流衍万锺。治民事上，御侮折冲，文武不」器，军国其容。?矣西人，凭险逆命，横戈跃马，志康急病。不吊自天，乱靡有定，饮至终爽，出车徒咏。沙丘既兆，」天邑有征，荣华且毕，礼数逾兴。瑰容虽坠，徽烈方升，有来自古，无恨丘陵。〔注〕北京图书馆藏拓
　　〔注〕另有志下侧刻铭。残泐过甚，无法录文。
【志盖】阙
【铭文】故使持节侍中太师大司马太尉公录尚书事武贞窦公夫人皇姨顿丘郡长君娄氏墓志铭」夫人讳黑女，代郡平城人也。长澜注于纪地，层峤竦于半天。翘楚罗生，」锺鼎间出。祖平北府君，渔道猎德，望标衣冕。父司徒太原王，阔调高风，」绩隆军□。世绪之盛，必有余休，阴灵荐祉，克诞良媛。神情雅润，志见闲」明，持四□为堤防，以六行为关键。求箴待传之操，率自天真，含柔履度」之迹，事非因假。徽音迥畅，淑问载扬，爰在华门，思委鸣雁。太师人雄魁」杰，将崇内主，永言秦晋，移天作合。密勿箕帚，厘综帷房，游息仁义，服膺」孝谨。妇顺宣于苹藻，女业擅于针纩。弦无卫操，案屏鲜禽。荣朝贵室，昔」闻彝典，车服有晖，雍容在列。乃封顿丘郡君。洎哀缘昼哭，义深解瑱，孀」情岳峭，厘节冰严。窥窗止闾之业，抑扬前范；还鱼反金之爱，颉颃曩烈。」皇齐握纪披图，奉天括地，贵亲尚德，焕于纶玺。锡以从母之名，仍加长」君之号。夫人温恭表质，礼让为心，契符铭戒，行苞雅俗。均得丧于在生，」混轻重于一致。闇室不闻夷倨，家人未瞻愠喜。矜凡惠物，屈己周人，谦」尊而光，贵□在我。河南发贞义之称，广汉有仁明之目。埒古循今，高擅」遐祀。方谓终母仪于千室，采禄养于万锺，兹义忽违，遂愆与善。以大齐」天保五年三月丁亥朔二十四日庚戌以疾薨于邺都允忠里第，春秋」五十九。恸兴长乐，悲缠帷扆。饰终所逮，事切哀荣。以天保六年二月壬」子朔九日庚申合葬于武贞公之穴，邺城西二十里。恐陵移谷换，或见」前和，敬镌琬琰，窴彼岩阿。其铭曰：」大门右地，构积流深，鹓鸃接羽，梓柒成林。宦闻锵玉，誓有雕金，衣裾切」影，铙管谐音。余美安锺，英柔互起，皎同冰霰，芬如兰芷。留连组织，栖暴」图史，业隆集灌，风传让齿。鸿妻秀立，轲母仪形，遗尘可嗣，以节侔声。捐」华采实，蹈损持盈，誉宣戚里，宠洽朝经。浮管忽移，还波遂少，日侵行幄，」风扬去旐。陇萦晨雾，松吟夜鸟，嗟矣佳城，终天未晓。北京图书馆藏拓
【志盖】阙
【铭文】夫人赵氏，出自南阳。父盘虎，领袖南金，羽」仪东箭。夫人少禀家风，长垂令范。并州主」簿王怜之妻也。琴瑟未几，便失伉俪，唯有」一女，甫就口食。及长，适颖川陈氏。值」大齐肇构，陈有力焉。除光州刺史。妻封襄」城郡君。而郡君政训陈门，恩逮众妾，肃穆」闺闱，皆赵夫人慈育之所致也。夫人精心」练行，遍览诸经。临终遗属，委财三宝。朔望」奠祭，不得辄用性灵。〔注〕以天保六年四月七」日，夫人年七十，薨于光州子城内。即以七」月六日葬于城西正山之上。洞房石室，?床雕户，庶毕天地，永旌不朽。其词曰：」二仪合德，阴阳佐时，内外和睦，治道雍熙。」如何不吊，少抚孤遗，成斯顾复，实曰母仪。」冀保遐延，庶几多福，天不我矜，殒兹令淑。」风树不待，慈颜永伏，呜呼哀哉，万春长宿。据《汉魏南北朝墓志集释》
　　〔注〕灵，原石作膋，不见于字书，当为灵字新造别体。
【志盖】齐故齐」沧二州」刺史高」公墓铭
