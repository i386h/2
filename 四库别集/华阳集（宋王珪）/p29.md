<!-- { "loadSidebar": true } -->
　　赐文武百寮宰臣韩琦已下乞听政第三表宜允批答
　　省表具之朕奉先帝顾命以付畀四方夙夜忧惧若涉渊冰今虽悲哀之中不敢违公卿大夫之言以起图事然而断恩从变不亦丧纪之薄乎所请宜允
　　赐文武百寮宰臣韩琦已下请御正殿第一表不允批答
　　省表具之朕离国之忧不及行髙宗谅隂之事固已恧然于懐今易日而除公卿大夫又欲朕御大昕之朝以延见羣臣朕哀荒未防郁于大道将何以处之哉所请宜不允
　　赐文武百寮宰臣韩琦已下请御正殿第二表不允批答
　　省表具之予离国大忧而不能执三年之通丧盖已徇公卿大夫之言日从事于便坐矣今复俾予临正朝以垂听天下之治顾癯然而哀不胜虽曰祖宗之故事岂予小子所敢循乎所请宜不允
　　赐文武百寮宰臣韩琦已下请御正殿第三表宜允批答
　　省表具之夫丧亲者自天子至于庶人礼不敢偷也予遭家之难茹懐荼苦朝夕靡胜卿等乃谓国之万几不可以旷日至三陈悃愊之言顾虽弗从然祖宗之制庸可废乎所请宜允
　　赐文武百寮宰臣韩琦已下乞举乐第二表不允批答
　　省表具之朕荷顾言之重保成业之艰躬信黙以永思奉燕诒而终裕施大曷报创深靡穷且宫隙流隂俯顺缟纎之变而宾觞在御忍闻金石之音防封奏之爰来握礼文而甚备顾于匪徳诚所未安所请宜不允赐文武百寮宰臣富弼已下请御正殿复常膳举乐第四表不允批答
　　省表具之朕顾徳薄不能致隂阳之和而灾异比下害于予民故避殿损膳彻在廷之音庶几人事修而天意得也虽嘉泽适应然骄阳旋兴侧身永思重懐惨结卿等乃露章继至愿复其常朕方恭天之渝不敢以驰驱也所请宜不允
　　赐文武百寮宰臣韩琦已下贺灾异消复批答
　　省表具之朕嗣守大器述懐永图丛然万务之防居若一心之惧乃匪徳干异方春爽和隂赖祖宗之灵显膺天地之施防气遽释美祥大来眷官师之造庭露章牍之临几庆逢复旦之防忠发爱君之辞言念肃勤靡忘欣赏所贺知
　　赐郝质免恩命不允批答
　　国家提万兵之劲萃之畿中谋元帅之良防于岩下矧卿尝从征伐之事加有宿卫之勤宜授钺于师坛总环宫之夜柝盖旌劳者必异其宠御众者必予之权毋为过兢其服重委所免宜不允
　　赐枢宻使程戡乞致仕第五表不允批答
　　省表具之朕惟古辅拂之臣虽年耆徳尊或在位者岂薄于风节而怵于声利哉诚爱君泽民信已行道惟恐其不至也卿忠实忱明邦之环望秉事二府夙夜乃心何引年上绂欲循止足之分甚非所以副朕倚老成之意其务专精神止念虑毋需章以陈以怫于予闻所乞宜不允仍断来章
　　赐判相州韩琦免恩命第一表不允批答
　　省表具之夫爵傅功则天下皆劝名当分则君子不辞朕考祖宗之时公相之迹虽有防入辅佐之老而无三歴囏虞之臣今卿功就而不居任隆而又损其始去位诚恐恩礼之未昭奚为上书犹懐谦畏之靡已矧易大廷之号听还两镇之旄倘复杀恩庸何称徳所免宜不允
　　赐宰臣曽公亮免南郊恩命第一表不允批答
　　省表具之朕猥以眇身托于王公之上夙夜祗栗惧不能荷先帝遗烈乃仲冬之序获将牺牲以见天地宗庙而神灵顾歆锡朕纯嘏非吾丞相秉徳在祀之助欤议劳之典宜膺勿辞所免宜不允
　　赐曽公亮免南郊恩命第二表不允断来章批答
　　省表具之朕景至未明承神嘉坛肃然若风马之来方是之时天景粹温福瑞并贶信乎上帝百神之予歆也内惟寡徳岂能独致之哉实维予相臣夙夜斋精以共济兹举也祭者必有爵赏之施以及其下况国之元老乎其勉承之用孚于四海之听所辞宜不允仍断来章赐枢宻副使吕公弼免恩命不允断来章批答
　　省表具之卿望出相阀名昭禁涂徳蹈和而日休材应剧而时解荐烦于事允辑厥庸属羌祲之防秋正帅屯之被塞宜筦枢机之务式图幄席之咨乃尔过辞良非素竚所免宜不允仍断来章
　　赐枢宻使吕公弼免恩命第一表不允批答
　　省表具之夫导上帝之命象在北枢本天下之兵谋于右府属冲人之初政眷先帝之大臣而卿劳勚匪躬忠忱一徳方倚谟明之畧宜专宥宻之机颁书在廷勿复多避所辞宜不允
　　赐吕公弼免恩命第二表不允断来章批答
　　省表具之卿硕望表时敏猷孚国家承英辅之器代有骏徳之人冠于机廷自我定命方仗前箸之决遽形累牍之辞号已涣于羣观理莫循于冲守所免宜不允仍断来章
　　赐枢宻副使陈升之免恩命不允断来章批答
　　省表具之夫衷政之司体均左右之倚本兵之府谋系安危之咨维戚畧为能执天下之奸虽盛平不可忽天下之备适登邦杰亶穆师佥矧久服谏垣屡形谠论之益比厘京邑寖广善声之闻甫参虑于机庭已下书于纶省再烦让牍深避宠途虽嘉防固之懐颇郁谟明之望毋畱涣典徃赞宥文所乞宜不允仍断来章
　　赐陈升之免恩命不允断来章批答
　　省表具之国家纂四圣之绪乗百年之安而嵗饵厌于天骄塞氛留于氐落眷几廷之所本维皇武之是经甫登临弼之贤实重安危之倚奚为露牍欲遂还恩宜来翼于邦图终收竒于庙胜所乞宜不允仍断来章赐宰臣陈升之免恩命第二表不允断来章批答
　　省表具之朕持循治纲考慎相位故谋之先定则无他间任之必固则有专功矧卿迪王佐之几昭勿听之美笃我简照对于弼谐尚何需牍之陈欲止告廷之涣梦卜之象已属隂阳之应已孚惟其肃承是亦终頼所免宜不允仍断来章
　　赐枢宻使吕公弼免南郊恩命第一表不允批答
　　省表具之朕获执圭币初见郊庙而左右之臣罔不夙夜在事以致力于休成乃乙未之制大告于廷所以均神惠而答祀劳也虽奉书来辞然自天有命顾可已虖所免宜不允
　　赐吕公弼免南郊恩命第二表不允批答
　　省表具之朕卜嵗习祥因郊严报肆鸿仪之就绪拥神贶以来同乃睠枢衡之臣实陪夙夜之力维议劳之有典奚絫牍之是陈即祗涣命之孚难徇防情之固所辞宜不允
　　赐安武军节度使郝质免恩命第一表不允批答
　　省表具之朕赖天之灵获主宗庙践祚之始大赉庶方时维虎臣提甲岩下岂不夙夜亶有厥劳告廷之书已浃羣听露章辞宠难徇所陈所免宜不允
　　赐宰臣韩琦雨灾乞退第一表不允批答
　　省表具之盖闻天右王者故灾异数下以谴告之顾徳不明防淫雨之罚水泉涌出壊民室庐朕甚惧焉方反躬念愆思有以答天之戒而正阳显见感不旋日岂特朕力之致哉诚股肱大臣饬正万事之应也书不云乎百姓有过在予一人何遽上书欲上大丞相印绶漠然予心将何寄焉所请宜不允
　　赐韩琦雨灾乞退第二表不允断来章批答
　　省表具之朕接隆平之序懐寅畏之心乃素秋之甫成忽淫雨之暴降然止于近郊则顾其害靡大弥于再宿则迹其感不迟今人事之已修天变之已返而犹据灾而引咎援故而辞权虽蹈夫圣贤逺览之思殆谬于君臣交儆之意书云勑天之命方徯咎繇之歌诗曰畏天之威始安文王之道勉规弗及终底于休所请宜不允仍断来章
　　赐韩琦雨灾乞退第三表不允断来章批答
　　省表具之尧被襄陵之灾终勤于稽古汤离剪爪之患犹勉于承天朕不能跂二帝之功摹三王之迹而隂阳之靡顺风雨之不时未饬厥事之违乃归有司之责如是则谬于畴采空兴四岳之嗟忘于缓人孤式九围之命尚蕲丕应宜弥来封所请宜不允仍断来章
　　赐宰臣曽公亮雨灾乞退第一表不允批答
　　省表具之朕迹灾变之繇率縁象类而至格休平之应莫匪诚忱之通比积隂以盭和乃淫雨之降儆稼穯卒瘁于近甸室庐几溃于横流方责躬以永思俄导顺而来复钦惟元徳之宰惕奉明威之临外协厘于庶工内辅饬于五事奚列章而自咎欲谢宠以为安且尧沴九年未闻去位之佐而宋灾一国犹兴罪已之言过实在予疑何及此所请宜不允
　　赐曽公亮旱灾乞退第一表不允断来章批答
　　省表具之朕迹灾祥之来縁政教而起乃大河之北民饥荐臻三辅之交嵗暵靡已宿麦将瘁嘉谷未敷方伫云霓之兴敢爱牲璧之举而卿内修政事上格天心忽时泽之应祈已农畴之盈望犹烦需牍遂欲辞权虽嘉引咎之恭未体仰成之意所请宜不允仍断来章赐曽公亮地震水灾乞退第二表不允断来章批答
　　省表具之朕获保宗庙夙夜祗畏顾徳不能绥天下乃甲申地震河朔大水压覆人民朕甚惧焉卿三朝社稷之臣方共图所以应变之术奚遽上书而引咎也昔我文考尝因天异下罪已之诏而不敢督过大臣矧予小子不勑躬自思乃敢听丞相避位哉所请宜不允仍断来章
　　赐曽公亮雨灾乞退第三表不允断来章批答
　　省表具之天人之交其防可畏隂阳之沴厥罚有来自淫雨之下祥已髙穹之返听申眷弼疑之任重惩谴异之由欲避位于鼎司数置章于军府无流民之讁而过援石庆之归非愆阳之灾而固引祖荣之咎在于匪徳良亦非懐所请宜不允仍断来章
　　赐宰臣韩琦乞退第一表不允批答
　　省表具之朕槩览载籍缅懐前人周召终勤于孺子之朝臯防岂去夫九官之位盖欲垂世者笃之于行道本爱君者要之于尽忠维时上宰之贤实乃先帝所遗甄序羣品若衡倚平訽质大疑如献兆朕方积思于谅闇委成于谟明遽闻欲去之言深骇无因而至岂朕郁于大道未昭治乱之原将卿保其成功自洁进退之分夙夜惟念予心惘然所乞宜不允
　　赐韩琦乞退第二表不允批答
　　省表具之卿先帝大臣遗以辅朕勤劳夙夜于兹三年今郊祠甫竣乃露章自列谓隂阳弗序则朕拜贶之辰何其顺气之丕塞虖谓藩翰弗驯则朕亲政以来恶有边冦之深入乎况民未闻失职官不见堕事卿奚过思其所不及固欲以去朕哉此朕所以当夕而不寐也夫宰相之进退系国家之安危朕其忽诸所乞宜不允赐韩琦乞退第三表不允断来章批答
　　省表具之夫良宰谋朝如执金石之固忠臣卫主何惮风波之虞卿位总百寮而无隳工事更絫朝而无遗防属朕遭家多难享国日浅仗顾命之元老寄皇图于大治而忽求自免匪择予闻矧召公之歴三朝未闻辞位之事伊陟之格上帝岂及狥身之谋无复重陈庶安仄念所乞宜不允仍断来章
　　赐宰臣曽公亮乞退第三表不允断来章批答
　　省表具之朕茂宪古谊钦属大臣矧曰元徳之老济予万事之举方图功以加治忽避剧而絫陈虽章本忱辞然诏已确谕朕惟先王不遗故旧所以厚民风宰相当知经术所以熙邦化正期尊遇无事过言所乞宜不允仍断来章
　　赐参知政亊欧阳修乞退第一表不允批答
　　省表具之朕猥承先猷适履多难朝废食以思道夜振衣而虑危而卿秉喆在朝劳精共政忽露章而滋至乃引疾以为言岂邦论所拘犹抑非常之册将台徳弗类自懐欲去之谋如其不然何以至此顾被遇于文考终辅成于冲人徃宅厥常毋易而举所乞宜不允
　　赐枢宻副使陈升之乞外郡第三表不允断来章批答
　　省表具之夫廊庙之上与朕共筹天下事者莫匪一二股肱之良朕比不次用卿固有以谋合朕意者乃人言纷纷使卿不得安厥位至三露章情见恳激虽欲逺谗保名以全易退之节然轻用人之礼朕不媿于兹乎徃迪乃猷以体予之素志所乞宜不允仍断来章赐宰臣曽公亮乞致仕第一表不允批答
