<!-- { "loadSidebar": true } -->
　　世贞燥髪登朝则闻曽大父先王濓洛间隆凖也河间东平不足拟矣既闻逾古稀跻大耋以为诸侯王师表翩然乗白云而游帝乡则尊父今国主继之文彩五色光暎江表虽八公在门而异端自屏曽见信阳王太史道奉常声容文物之盛使人翩然动在齐之想不谓渥洼龙种复有如大王者出今大梁灌甫优游经术豫章宗良用晦南阳子厚纵横词藻贞吉综艺于洪都云仙举于桂林然皆奋自踈裔垂沦白屋未有出深宫游朱邸冠远游被赤舄谢狗马琴色之好而思操竹素之业以流暎千载如大王者也甚休甚休世贞不佞何足以与斯文而大王过听远贲大教春温汉回穆如洒然虽山川阻修鳞羽犹间而公子执辔之恭梁王授管之雅于楮墨间隠隠见之加以琼章睿书云霞舒巻龙蛇飞动淇园青葱托之绢素挂我四壁触目琅玕又吴兴大士像检法阿罗变无论真迹摹笔宛然若新拜赐之顷汗洽于背世贞老矣卢蒲之心亦短田光之精乆销日坐一龛行断诸业不揣鄙陋勉成六絶句以昭来美伎俩如是而已大王如更辟小山展兎苑以招来名俊则有屠礼部长卿胡进士元瑞及吾乡周公瑕曹子念王承父王百糓皆虚左物也门人游日益尚在曵裾其人长者诗亦可与进而不无酒过唯优容之幸甚问寝多暇为道自玉以膺庆祉不宣
　　寄用晦
　　近有家人自南来却致足下报书转附吴地者乃知汉上之信非易矣而杨中丞所使使到首扣足下之耗不获也岂亭寂寂鲜与此曹相闻耶向书云乆苦脾疾虽已勿药尚未腴足下方盛年胡乃尔每诵陈思王求通亲亲表及所下教觉此公腹闷当不消足下有德甫相倡酹时时出滕王阁望大江髙歌纵酒故为胜之此间故事不出按部又少过客其为面墙殆甚足下然一切吏事稀简眠起颇适因得以其间理丹铅之业意似爱之不敢作春明梦也外刻书画十余种俱完如法书要録名画记之类皆在殊足供足下麈尾资惜去人不能多擕令各上一部
　　又
　　日坐弇园泉石间意有豫章使者则故苍头至矣启缄得足下书悲愤感慨都不忍读三诗妙语溢出至万古风流文苑借五湖春色主恩私此是琅琊汗后偈足下何从得之嗟乎仆人间一长物耳世自用之世自弃之于仆尚无与而乃劳足下方寸间五岳也别册如发波斯装环瑶夺目即小有微防无损连城宗良毎见必长咄咄逼人诸王孙赖足下先驱骄嘶纵骋无复蹇态豫章异时风流不减邺下矣报言促卒未能厌来愿想当尽见之也所喻果有中散驾此间一鉢亦足藏神龙不妨弥月布衣饮苐恐白云不肯封丹房为偷儿窥伺耳家弟作吏知亦不恶而颇抱子猷之兴徐卿至足下相与挽之何如明卿斥似不出政府意但非所急也蒙损贶佛经呪三十卷一启函而知为长陵时物二沈诸君笔防尾果尔若其精絶殆似芥子之纳须弥固不可思议也却往古玉道冠一丹成可簮而就鹤背也二诗各书一扇其湖防土布比于季子之缟又竹一帧元顾定之笔及诸隽诗少助髙斋寓目不一
　　又
　　子与书来云与足下间一相过从犹未得沈酣如竹林时也游客方生谓足下倡和微倦得非日事九转大还之术乎区区顽健如昨窃谓从死生大关勘破一切有为皆梦幻泡影苐勘破后终无着落郤转于见在耳目口体间小取适耳此语虽卑可为知者道也秋来举一孙即纵身杯酒至今未离口然意殊不厌之独苦文字见役如责博进耳物情时事顷刻万端亦一切听其顺逆德甫野处当周旋少踈诸王孙少年纷纷艺苑谁为千里驹者家弟坚欲拂衣止之不可足下须与子与一商之嘉禾道中对客不一
　　又
　　张生至得二书其一附姚山人其一附张生者足下始而为我喜既而为我不平春荣秋悴顷刻在足下方寸间仆却似观局人耳弛担乡井灌园读书差足送日无故而尺一呼之又无故而白简逐之譬如梦中了不知其所以也仆自庚申而后食息起居事事愧心宁独出处苐生平无声色竒衺之好与所谓居闲伏谒者然彼偶不中窽耳况吉夫毎以续史见属觉事大未敢担承两藏出没无所得五十之年倐已过四如何如何子与不禄且无子昨入霅一哭之至作十日病亦曽为料理其墓事苐登其堂独未得足下及德甫一言以为怪即其子弟亦怪之今始知足下将有诔些之属幸毋缓也目前宁有泛爱亲仁若子与者潘中丞能厚足下而不克荐德甫亦是世法中常理家弟计已在省得时周旋足下欲重勒淳化帖问之张生云是旧泉刻耳如顾舍人勒阁帖尚不能佳幸再计之闲来思得诸宗室于文字尺牍姑以字行而别取一字如徴明之为徴仲者如何有一信幸即付家弟可也手疮口授侍人笔不一
　　又
　　家弟归自言于足下不能数数也则以近例束湿云而足下亦多自引避德甫林居遂不获作三雅防乃知人间世不可晓如此仆自逾始衰梦境将觉于一切意味靡所不厌今春忽似有所证即析薄产授儿曹别创小团焦僻所入秋可成即徙居之一褐一苎蔬食水饮作头陀行迳矣惟翰墨间责小未偿然亦不至作绮语足下于此尚防退似当入不二门而丹灶之火未息良所不解金砂黍珠造物至靳纵予之天上宁有财色神仙也佛不离心丹不离身仆此二语非孟浪者足下朂之南阳王孙父子有二札附足下亦能诗而雅尚书画古噐其子尤可念二十工古文兼习举子业尝试于学使者輙居首仅以一束素旌之而已令人邑邑宗正条善书者章生自言客南昌常寄食足下所甚服髙谊又云足下赏鉴家有古眸子而无古物亦可笑也目疾口授不一
　　又
　　乆不奉兄问昨姚匡叔来出手书一纸则先辅国龙沙翁已西游不胜惋叹毎见陆楚生称翁丰秀宏博有天人相即百嵗所不足论今虽丹井就寒石函未证而哲萎之嵗上肩尼父于宁顺至理夫复奚憾匡叔又言翁能预定去日当四大分离恬然坦然了无怖乱丛林耆宿所不能及兄易戚备至倾赀治防不以烦三弱弟朱邸中防然一孝亷俱足羡也辱谕德甫出弟书云云弟已忘之大约兄所不足者非才也挫鋭同尘是犹龙公处世法弟年来少得一二益故以此分奉兄兄既已荐之更复何赘卒成挽章寂寥数语殊不足为重欲更有所效而新正笔研之誓已于佛前结却柰何柰何匡叔当自有説也节毁强粥以全大孝不宣
　　又
　　仆自庚辰以后入观经行而苦喧嚣廹耳至甲申夏荷上恩得保一壑以九日避地海隅者匝嵗寻用夜戒栖止山园虽视家小便而应酹见侵几复成一酒人仅以断欲之乆粗顽健耳姚匡叔来得手教具悉近况且云足下独任先辅国防财力俱困病痞累月足徴孝诚足下又惓惓念及德甫身后闻渠长噐多才艺能自树立且精堪舆家言第二第三郎君文笔健胜令人意豁幸寄声长噐欲得德甫地下文但以一介将事状来勿躬及也区区余生念及蓼莪方寸欲裂以故悬弧之月逃之菰芦中饭僧诵经大卣之贶非所敢当勿以不恭罪我甚幸甚幸匡叔还便附此不悉
　　又
　　向从姚匡叔所知兄纯孝自奉先君侯大事后即长斋佛前精心禅那今者余世辅来谓兄益坚凿坏之节洞究出世之防一切无明抖擞殆尽而不能无中口语山神伎俩何足挂意付之不见不闻而已先君侯身后辱以隧中一片石见委岂唯吾兄有临淄敬礼之契而先君侯实备河间东平之媺不俟讇辞亦无愧色唯是伤于太详有妨身后念仁人孝子用情之笃不敢以简自贵也世辅善青乌语苐吴中士人栖形藏魄之地莵裘牛眠种种具足遂使长技弗施妙指永閟仆仅了得德甫一念耳此子才识精确议论英发苐不免小负国武子之过兄幸以长者之道时琢劘之伯玉两走使邀仆秋游白岳明卿却欲东泛沧海苐计其时以天子之恩命奉之先垅则且扫境以待明卿兄亦有意乎仆苟完此事生死皆了境也薄侑附报不一
　　又
　　始姚匡叔候仆于昆山道中既而别去及仆以三月朔之任无几则匡叔寻抵白下止鹫峰然絶不相闻五月行尽始迹得之已出足下见寄诗及牍各一纸申各天之怀壮观潮之致縁仆之此出大非得已岩居十二载末杀世途草衣木食以了余日不谓除书再及坚辞不可咸以先子新沐恩施无可更作偃蹇而病弟颇能噉肉糜起止如恒人故割念一出冀非乆当遂初服入官之后便不由已而病弟之讣至矣既不获挽之人间又不能先之地下六十余生为日几何而堪此创痛也病弟在时尽有定力问匡叔当能言之足下当同此怀其于诔些发自赤衷不敢赘请闻比来道履清胜杜门优游自有物外之致摄国一事垂成而变然陈王尚欲辞远游此何足当足下一唾耶匡叔去便聊此附问百忧茫茫书不能冩亮之亮之
　　答宗良
　　苍头冐暑裹粮而致足下讯书以新诗动我起色所损饷杯盘足珎金华良常供噐甚荷雅念每读足下一畨诗輙一畨竒进錬字琢句皆从苦心得之纵入醋瓮中不受淹浸要当表仪昭代岂直白眉朱邸而已记得三年前取生平故人自前后十五子外人各一章而足下与焉倦于取知足下弗能寄也仆今年拟不受翰墨责然尚忽忽旧逋计至秋中可解移疾之防赖故人在事得以瓦全何先生伤巧退矣夫巧退之于巧进虽雅俗不伦其有待一也德甫遂尔冺冺可叹数行附慰用晦为我达之不一
　　又
　　每得公一畨诗輙复一畨竒进才情融美格意朗畅朱邸中乃复有斯人哉豫章诸秀翩翩藻逸公与用晦为之冠冕子良子云軰不得专美于前矣宗正条能抑公一时不能抑公后世也仆却得南垣力偃息弇园溪卧石花竹禽鱼皆来亲人左图右书息以酒茗真足乐而忘世惜时时为俗事见娆耳辱见褒奬过情非所敢当素册漫尔挥写近律不免汚纸见饷李迪画许氏説文増髙斋一观苐阿大生平无长物勿复尔也拙诗扇头并薄物将远意乞鉴入
　　又
　　生竟不能遂握手耶贞吉一发先之此竒不可复再矣熟知兄晚境不堪聊萧一觞一咏且用娱性杜门中千百年后不乏知已物情卤莽任之而已尊诗若成帙仆当为撮其媺异者行之标曰国秀集足下岂有意乎比来欲为德甫任地下而其子不以状来亦不闻用晦为具草何意也用晦晩途殆不可解大梁灌甫宗正死矣此君博学通经术皇族之桢干摧折可念仆与弇州草木俱老昨秋偶传一诀粗足支持以待师期无足道者拙诗书扇寄怀李生致一巻素不知欲书何作幸示知不一
　　又
　　谭道人来再得手教及石兰馆诗读之令人齿颊皆芬中间虽不无一二可商者然自是良璧无损连城前拟题国秀集窃谓兰者国香也因僣改曰国香集而为序之并録前后往复诗及复成读足下诗一篇于巻勿轻示人恐见者不无碍眼鼻夏间所闻极不可人意初亦为疑骇徐而察知妬妇之口也然令子累足下故不浅今能改玉否仆岩穴之踪复见物色以有此画蛇之足业上防力辞恐不能如所请当再图之雕虫之技兄落醯鸡瓮中尚可转入苦海淹杀乎谭生却有方外风可与也余不具
　　答南阳孔炎王孙
　　数千里走使以诗及书存我髙枕间读之令人跃然起色也承见示有好古癖此是洞天清禄宋时诸王孙蓄法书名画有千种者今木天中秘亦不能尔可叹也理帛图古雅之甚且妆餙噐用似唐人惜为水所渍小失神耳冯海粟诗颇豪其误字潦草拙手本色不足疑也马河中画清絶可爱乗兴作一短歌并题数行破我绮语戒矣舍弟适自朝天回以尊札付之并附洪都用晦书彼中尚有贞吉善诗瀑泉善书画似不减用晦也王屋桐栢二图从容乞休承为之公瑕作齐云游若仲蔚成异物乆矣今附墓志去并有薄致外承铜雀瓦画巻之贶荷荷余不悉
