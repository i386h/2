<!-- { "loadSidebar": true } -->
　　同前　　　　　　　　　　　沈以潜
　　嵯峨千仞蓦凌空沧海西来茂苑东势转江流三里外翠分岚影半城中岩前有洞仙家近溪口无花钓艇通闻説幽人茅屋底卷帘相对咏无穷
　　陪徐天全夏仲昭游玉峰　　　刘珏
　　青峰高耸白云头今日来陪上相游甫里晩烟萦茂苑洞庭春水接湖州山中未乏连城玉海上空闻万斛舟胜会况逢全盛日兰亭不减晋风流
　　登玉峰　　　　　　　　　　吴寛
　　昆冈玉石未俱焚木树危藤带白云小洞烟霞藏木客下方箫鼓赛山君千家居屋黄茅盖百里行人白露分更上双峰最高处沧溟东去渺斜曛
　　赋得玉峰春霁　　　　　　　张适
　　玉峰小朶芙蓉秀岚气晴分翠接人一鸟啼残萝迳晓万花开遍石岩春洞云已出从龙去海燕仍来与客亲此日登临文学彦酒酣离思欲沾巾
　　秋日舟过昆山
　　苹末起轻颷枫林叶渐凋孤村烟树鸟远迳夕阳樵估客收村市舟人候夜潮偶因山水胜暂此系兰桡
　　舟中望昆山　　　　　　　　王鏊
　　云外孤峰欲堕江船头风浪共低昂廿年旧事空回首山自闲闲水自忙
　　玉山辞为顾仲瑛作　　　　　陈基
　　山堪嵁兮磅礴太古木葱葱兮云英英而欲雨日朝出兮在戸光辉辉兮水流其下非君子兮夫谁与处采我兰兮为佩搴我荷兮为盖从子于山兮聊逍遥以卒岁
　　郎官柏诗序　　　　　　　金问
　　苏之昆山古之娄县也地大物盛为今圻内望邑按郡志城本吴子寿梦所筑山在城中而石多因似玉因以得名自昔灵区奥壤绀园琳宇环布其下传厯滋乆完葺弗绍则委顿于荒烟野草之间至若名人达士高坟大冢皆厯厯在望仁人孝子于其先茔封树等威礼所得为者宜无所不用其极矣其或世泽告衰而残碑賸枿见欺于狐兎而増过客彷徨者自非有忠厚之人居可为之地乌能兴起哉正统丙辰广阳罗延龄由兵马副指挥来宰是邑既视篆即进父老询民利病而兴除之曽未浃期政和岁稔舆情大悦暇日复从吏民循山之麓顾瞻徘徊喟然叹曰山为一邑之鎭民頼以安而凋敝若此非古人教护属功之意乃率其民相与植栢于上凿石通路而塞其旁路疆理既严樵苏绝迹且方事之际隂云蔽亏霡霂时至未几而条枚四合苍翠弥望邑人感之名其所植为郎官栢儒林君子即其题为诗以美之兵科给事中王用节等谒予文以序其寔诗不云乎维桑与梓必恭敬止靡瞻匪父靡依匪母盖人之思慕其亲而不见则寄情桑梓而不能已焉矧体魄之所安乎汉天子以之而来赵陀安君平以之而激密人之忿天理民彛有不容已者不待丁宁训告而自然之应捷于桴鼓此郎官栢之名所由着也尝忆徂徕新甫使无生植则亦鲁邦之培塿耳而诗人咏之万邦诵之千古之下传之者岂徒然哉然则延龄之徳与兹山兹栢同于不朽者宁不本于诸君子之言乎
　　郎官栢　　　　　　　　　　张和
　　君不见河阳花胡为蹴踏余尘沙君不见栁江栁一夕霜风变枯朽何如罗侯种栢盈吾昆佳气鬰欝山长春草间翁仲仰深庇泉下髑髅怀至仁层隂扶踈覆荒土夜半精神作人语乔柯秀拂寒空云黛色遥连翠微雨穹碑用表吴民情大刻遂着郎官名我歌狂歌颂侯徳千载芳声播南国
　　马鞍山在昆山县西北广袤三里高七十丈一名昆山寔因华亭之昆山而名县境连接湖海而孤峰特秀上有浮图其阳有慧聚寺东偏有山神祠西有文笔峰【相传孝宗时有魁星现于此】山巅有华藏寺南有桃源洞北有凤凰石及春风亭【夏太常防建】正统间知县罗永年植栢千章名郎官栢
　　登秦望山　　　　　　　　　薛据
　　南登秦望山目极大海空朝阳半荡浴晃朗天水红谿壑争喷薄江湖逓相通而多渔商客不悟岁月穷振缗早迎潮弭棹候逺风予本萍泛者乗流任西东茫茫天际帆栖泊何时同将寻会稽迹从此访任公
　　秦柱山在县南三十里千墩浦南带海上有烽火楼基吴时望海冦一名秦望山舆地志始皇尝登因名
　　绰墩　　　　　　　　　　　高启
　　淳于曽解救齐城优孟还能念楚卿嗟尔只教天子笑不言忧在禄儿兵
　　同前　　　　　　　　　　　周南老
　　诙谐多滑稽启宠纳慢侮笑取玉环欢拍按育胡舞天寳志欲满侈心日益蛊宫车逺播迁魄防渔阳鼓胡为王门优有此一抔土遂令村之氓犹能三反语
　　绰墩在县西十八里相传唐黄幡绰此
　　虞山　　　　　　　　　　　孙应时
　　长啸虞山迥天开风气清南窥五湖近北览大江横厯厯三吴地悠悠万古情雄观有如此聊复记平生
　　游虞山　　　　　　　　　　倪瓒
　　陈蕃悬榻处徐孺过门时甘冽言游井荒凉虞仲祠看云聊防翰把酒更题诗此日交欢意依依去后思
　　巫咸山　　　　　　　　　　王賔
　　旧説巫咸已上天楚人歌里亦千年相传住处今何在一座青山县郭边
　　同前　　　　　　　　　　　王汝玉
　　平生不识海虞山览秀曽因图画间云入空蒙开倒影僧依苍翠闭禅闗湖田种熟秋千顷烟浦舟行路几湾天上归来暂停辔何当留我老年闲
　　登虞山绝顶有怀吴思庵　　　周忱
　　晴登孤嶂俯郊原指防东吴远近村齐女墓荒枯树老言游祠古断碑存一白水通湖口数防苍山近海门此地旧传多胜迹重来期与故人论
　　游虞山　　　　　　　　　　吴寛
　　夜宿相川口清晨唤舟人舟人请所之指防虞山垠山如知我来笑迓野水濵蔼蔼春雨余翠洗云中身我本重兹山竦然正冠巾虞仲骨已朽高名宛如新悠悠松间路吊古在兹辰放舟转山塘行行自知津春服亦既成庶以适此春
　　同前　　　　　　　　　　　沈周
　　虞山我隣壤欲往路非遥比来有好抱风日虚春朝兹借佳友兴理舟访嶤岧渐喜苍翠近豁眼岚霏消上有古松杉落落旌幢标其下见行人往来襍僧樵我坐意亦驰岂倐双屐超何异谢康乐巫湖眺且遨
　　三月九日舟泊虞山下
　　霁色澄虞山正与游人偶一年无多月春三及秋九勿厌倾郭人随俗悦亲友春风若招邀处处閙花栁林华竞妍新无复见恶丑间见丛绿中远映红裙妇休云恼山谷防缀亦可取抠趋识壮步屡顿騐皓首尚有散逸流列石自俎豆老夫目中尽未在逐逐走况当气力衰孤坐还可酒
　　拂水岩　　　　　　　　　李杰
　　六月西岩上南风拂石湍无云何处雨洒面作轻寒
　　同前　　　　　　　　　　　沈周
　　只有看山是胜縁青鞋布袜且轻便天收雨脚賖今日我趂花时遣老年绝壁云扶将堕石豁厓风勒下奔泉此来不愧空归去旋构新篇拣竹镌
　　陪邑尹沈侯游拂水禅庵　　　陈言
　　百丈厓翻白雪堆下穿云磴线萦回元阳六月宜飞雨静夜三冬忽隠雷花堕眞疑龙女散地灵直讶虎跑开八风不动摩尼净药我尘心入茗杯
　　游拂水岩　　　　　　　　黄省曽
　　玉趾遵虞岭松途转泬寥觅泉廻岛曲攀嶂厯空遥云壁悬垂汉风珠细拂霄王孙游意远命酒始相招
　　其二
　　振防凌丹壑珠琲散紫氛翠岚浮峻日瑶髓下层云榻借苍厓卧琴将玉涧闻万重湖树回杯酒接氤氲
　　舟中望虞山　　　　　　　吴寛
　　蜿蜒平野卧青山相见令人独厚顔徒有诗篇曽记咏已无筋力再跻攀船头旋转凴黄帽水面低迷拟翠鬟旧日同游者谁在欲从东老学清闲
　　与启南游虞山
　　斜日下岭西落日满川上晩色催人还轻舟复揺漾佳山难为别持酒忽惆怅悠然忽回首舟尾叠青浪故人知我怀捉笔冩其状怀土心未除移山力何壮便如王维诗终南亦可望流观入中夜鼓枻起高唱
　　舟中望虞山　　　　　　　　陈基
　　一望虞山一怅然楚公曽此将楼船间闗百战捐躯地慷慨孤忠骂寇年填海欲衔精卫石驱狼愿假祖龙鞭至今父老犹垂泪花落春城泣杜防
　　游虞山　　　　　　　　　　陈防
　　埜店杏花红满枝江南天气早春时青山笑我来何晩白发催人老不知云窦雪消龙涧满星坛树偃鹘巢危明朝欲尽登临兴还赴云间羽士期
　　和计大尹虞山雅集　　　　　杨循吉
　　鼓櫂琴川来驾言为近游览今化方洽岂俟即余谋张宴山之巅有酒滑如油云开见百里南望古苏州尚湖当其前揆时惟杪秋仁政召佳瑞岐禾郁盈畴我醉属公饮勿遗此遐陬言子本邑产古今契良投有月照松杉賔客起互酬择胜重移席抚远还登楼粲粲新篇咏迥若风马牛良会诚亦难余欢渺沧洲
　　次韵计明府虞山雅集　　　　王鼎
　　西蜀春星杜老堂此轩高桧与天长且寻萧鼎读书处莫问夫椒是战塲空谷叶声流晩翠远湖云影鬭秋光品题消得罗池客名胜如今定不荒
　　晩次虞山　　　　　　　　　皇甫涍
　　清溪杳无际望望遡行舟海县云归市山城树满楼桂余投绂兴菊近授衣秋夜发东林磬泠然破客愁
　　虞山溪行
　　朝从虞阜出终日爱溪行鸥近看疑下云遥望若迎岚昏作海气风满助江声莫恨三山隔东看烟树平
　　寺门望虞山　　　　　　　　王宠
　　禅门吐云气前与虞山通大海蒸巨壑烟岚日茏葱莲花挺秀壁绣幛罗高空飞泉四时雨福地千年宫蛟蜃时出没青天乍舒虹是节属夏首灌木敷丰茸莺啼紫岩曲鹿骛青林中薫风荡茑萝沃雨鲜篁丛蹇予抱沉瘵未得窥玲珑还期览日出夜半千厓红
　　虞山在常熟县西北一里高一百六十丈周四十六里六十六步【吴地记云孙权置虞农都尉于此故名按吴越春秋吴太子娶齐女病而死曰必葬我虞山之巅以望齐国越绝书云虞山巫咸所居则虞山吴越时已有之或云虞仲葬此得名】一名海虞或云海嵎【以东临沧海】又名乌目山虽无峰峦而蜿蜒起伏畧如卧龙上有土垤磈礧或疑其古冢而不可攷也山麓有老君殿旧名乾元宫宫侧有池【宋嘉定间凿】又有雪井南有仲雍墓有维摩庵太公石屋傍有石洞天将雨则云气出于中又西北为拂水岩厓石陡峻水奔注如虹凌风飞溅最为竒胜自南循山而西有致道观又西有招眞宫昭明太子读书台又西则岳祠诸庙过吴王庙五六里有试剑石又有三沓石与石城石门诸峰错峙下有石坛周八十步又西则寳严湾其北六里为破山
　　游破山　　　　　　　　　　僧皎然
　　双峰百战后眞界满尘埃蔓草縁空壁悲风起古台野花寒更发山月暝还来何事池中水东流独不廻
　　破山山居八咏　　　　　　　僧常达
　　身闲依祖寺志僻性多慵少室遗真防层楼起暮钟啜茶思好水对月数诸峰有问山中趣庭前是古松
　　其二
　　晩望立虚庭心心见祖情烟开分岳色雨霁减泉声远树猿长啸层岩日乍明更堪论的防林下笋初生
　　其三
　　一室尘埃外翛然秪麽长睡来开寝帐钟动下禅牀谿浸山光冷秋凋木叶黄时题诸祖意欹石看斜阳
　　其四
　　西来眞祖意秪在见闻中寒雁一声过踈林几叶空心闲怜水石身老怯霜风为报参者山山月色同
　　其五
　　眞性寂无机尘尘佛祖师日明庭砌暖霜苦药苖衰汲水和烟酌栽松带雪移好听防处猿啸岭南枝
　　其六
　　古寺凭阑危时闻举妙机庭空月色净夜迥磬声移漏转寒更急灯残冷熖微太虚同万象相会话徽
　　其七
