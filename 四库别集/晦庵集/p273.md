<!-- { "loadSidebar": true } -->
　　未见顔色辱书甚宠岂以贤兄尝有讲论之旧而有取于其言耶甚媿且感不胜言也所论今日讲学之士愈众而圣人之道愈隳此切至之论也然又有谓不必王道之行而天下之治可立而待者则恐贤者所讲之学非圣人之学亦无恠其讲者愈众而道愈隳也大抵天之生物便有常性方寸之间万善皆足圣人于此不过教人保养发挥先成诸已而后及于物耳故圣人已逺而万世之下祖述其言能出于此者乃谓得其正统其过之者则为堕于老佛之空虚其不及乎此者则为管晏为申商又其每下者则不自知其沦于盗贼之行而犹欲自托于讲学其亦误矣道之隳也不亦宜乎贤兄近书所论似有端绪想暇日相与评之固宜渐有定论母为久此怅怅也便还病倦草草
　　答孙仁甫
　　奉告反复其词又知贤者英迈之气有以过人而虑其不屑于下学且将无以为入徳之阶也夫人无英气固安于卑陋而不足以语上其或有之而无以制之则又反为所使而不肻逊志于学此学者之通患也所以古人设教自洒扫应对进退之节礼乐射御书数之文必皆使之抑心下首以从事于其间而不敢忽然后可以消磨其飞扬倔强之气而为入徳之阶今既皆无此矣则唯有读书一事尚可以为摄伏身心之助然不循序而致谨焉则亦未有益也故今为贤者计且当就日用间致其下学之功读书穷理则细立课程耐烦着实而勿求速解操存持守则随时随处省觉収敛而毋计近功如此积累做得三五年工夫庶几心意渐驯根本粗立而有可据之地不然终恐徒为此气所使而不得有所就也只如所问舜及东汉二事想亦出于一时信笔之所及非思之不得积其愤悱而后发也所与子约书曾得其报否不知其说云何后便畧报及也
　　答余正甫
　　辱书相与之义甚厚而陈义又甚髙三复感叹不知所言然尝窃谓天下之理万殊然其归则一而已矣不容有二三也知所谓一则言行之间虽有不同不害其为一不知其一而强同之犹不免于二三况遂以二三者为理之固然而不必同则其为千里之谬将不俟举足而已迷错于庭戸间矣故眀道先生有言解经有不同处不妨但要处不可不同耳此言有味也所示中庸大学诸论固足以见用功之勤者然足下不以仆为愚方且千里移书以开讲学之端而先有以脇之曰是不可同同即且为荆舒以祸天下则仆尚何言哉姑诵其所闻如前者足下傥有意而往复焉则犹将继此以进也
　　答余正甫
　　受吊
　　去歳北使吊祭君臣皆衰服受之殡宫但辞日适当南内问安之日遂即其处吉服受之不知何故如此又闻顷时髙宗之丧王丞相必欲归南内见使人防有力争之者遂不果未闻正衙受吊之说不知何从得之也短丧
　　汉文塟后三易服三十六日而除固差贤于后世之自始遭丧便计二十七日而除者然大者不正其为得失不过百步五十步之间耳此亦不足论也如杨敬仲之説未尝见其文字但见章疏以此诋之私窃以为敬仲之説未得为合礼然其贤于今世之以朱紫临君丧者逺矣向见孝宗为高宗服既犹以白布衣冠视朝此为甚盛之徳破去千载之谬前世但为人君自不为服故不能复行古礼当时既是有此机防而儒臣礼官不能有所建明以为一代之制遂使君服于上而臣除于下因陋踵讹至于去嵗则大行在殡而孝宗所服之服亦不复讲深可痛恨故熹尝有文字论之已蒙降付礼官讨论然熹已去国遂不闻有所施行不知后来竟如何也今详来喻欲以襴幞居丧而易皂衫为禫固足以为复古之渐然襴幞本非丧服而羔裘冠又夫子所不以吊者是皆非臣子所以致哀于君父之服也窃谓当如孝宗所制之礼君臣同服而略为区别以辨上下十三月而服练以祥二十五月而服襴幞以禫二十七月而服朝服以除朝廷州县皆用此制燕居许服白绢巾白凉衫白带选人小使臣既祔除衰而皂巾白凉衫青带以终丧庶人吏卒不服红紫三年如此绵蕝似亦允当不知如何【初丧便当制古丧服以临别制布幞头布公服布革带以朝乃为合礼】姨舅
　　姨舅亲同而服异殊不可晓礼传但言从母以名加也然则舅亦有父之名胡为而独轻也来喻以为从母乃母之姑姊妹而为媵者恐亦未然盖媵而有子自得庶母之服况媵之数亦有等差不应一女适人而一家之姑姊妹皆从之且礼又有从母之夫之文是则从母固有嫁于他人而不从母来媵者矣若但从者当服小功则不知不从者又当服何服也凡此皆不可晓难以强通若曰姑守先王之制而不敢改易固为审重然后王有作因时制宜变而通之恐亦未为过也
　　嫂叔
　　若如来喻则嫂叔之服有二吊服加麻一也兄弟妻降一等二也不知二者将孰从乎又所谓兄弟同居者乃为小功以下即不知此降一等者之夫又是何兄弟也凡此于礼文皆有未眀不知何者为是幸更熟考详以见喻也
　　魏元成加服
　　观当时所加曾祖之服仍为齐衰而加至五月非降为小功也今五服格仍遵用之虽于古为有加然恐亦未为不可也征奏云众子妇旧服小功今请以兄弟之子妇同服大功其加众子妇之小功与兄弟之子妇同为大功按仪礼自无兄弟子妇之文不知何据乃为大功而重于庶妇窃谓征意必以众子与兄弟之子皆朞而其妇之亲疎倒置如此使同为一等之服耳亦未见其倒置人伦之罪也嫂叔之服先儒固谓虽制服亦可然则征议未为大失但以礼论外祖父母止服小功则姨与舅自合同为缌麻征反加舅之服以同于姨则为失耳抑此增损服制若果非是亦自只合坐以轻变礼经之罪恐与失节事讐自不相须也盖人之资禀见识不同或眀于此而暗于彼或得于彼而失于此当取节焉不可株连蔓引而累罪并赃也
　　大夫之妾
　　此段自郑注时已疑传文之误今攷女子子适人者为父及兄弟之为父后者己见于齐衰期章为众兄弟又见于此大功章唯伯叔父母姑姊妹之服无文而独见于此则当从郑注之説无疑矣
　　为夫之姊妹长殇
　　兄弟姊妺不可偏举恐是如此
　　神坐上右
　　汉仪后主在帝之右不知见于何处若只是后汉志注中所引汉旧仪则与史之正文不同恐不足为据【史记禘祫处皆云太祖东向昭南向穆北向而旧仪独云高皇帝南向高后右坐昭西向穆东向恐是妄説】若别有据则又未可知也但礼云席南向北向以西方为上东向西向以南方为上则是东向南乡之席皆上右西向北向之席皆上左也今祭礼考妣同席南向则考西妣东自合礼意开元释奠礼先圣东向先师南向亦以右为尊与其所定府君夫人配位又不相似不知何也大率古者以右为尊如周礼云享右祭祀诗云既右烈考亦右文母汉人亦言无能出其右者是皆以右为尊也又若今祭礼一堂之上祖西考东而一席之上考东妣西则舅妇当联坐矣此似未便也
　　南首
　　按士丧礼饭章郑注云尸南首至迁柩于祖乃注云此时柩北首及祖又注云还柩乡外则是古人尸柩皆南首唯朝祖之时为北首耳非温公创为此説也若君临之则升自阼阶西乡抚尸当心是尸之南首亦不为君南面吊而设也又史记背殡棺之説按索隠谓主人不在殡东将背其殡棺立西阶上北面哭是背也天子乃于阶上南面而吊也正义又云殡宫在西阶也天子吊主人背殡棺于西阶南立北面哭天子于阼阶北立南面吊也按此二说则是设北面者子北面耳非尸北面也
　　孟子
　　此间所有大官本孟子皆作比字注中亦作比方殊不可晓然孟子古注亦有与正文相背者如士憎兹多口正文增字从心而注训增为益则是谓当从土矣至其下文引诗皆有愠字又似解增字为憎恶之意是注亦不足为凭也但此比字正文与注皆同而无文理恐是一处先误而后人并改以从之耳今不可考但寻其义理当作此字无疑也
　　迸四恶
　　迸屏通用来喻得之旧亦尝见此碑但不知如此推说耳
　　记
　　今所定例传记之附注者低一字它书低二字礼记则以篇名别之记之可附经者则附于经不可附者则自仍旧以补经文之缺亦有己附于经而又不欲移动旧文者则两见之不知此例如何
　　答余正甫
　　某昨谓礼经阙略不无待于后人不可谓古经定制一字不可增损来喻以为若遽增损恐启轻废礼经之弊
　　熹昨来之意但谓今所编礼书内有古经阙畧处须以注疏补之不可专任古经而直废传注耳【如子为父下便合附以嫡孙为祖后及诸侯父有废疾之类】其有未安则亦且当论其所疑别为一书以俟制作之君子非谓今日便欲笔削其书也【如姨舅嫡妇庶妇兄弟子之妇之服之类古经固未安魏公之论亦有得失】然遂以为虑启废经之弊而不敢措一词于其间则亦非通论矣
　　居丧朝服
　　麻冕乃是祭服顾命用之者以其立后继统事于宗庙故也受册用之者以其在庙而凶服不可入故也【旧説以庙门为殡宫之门不知是否】若朝服则古者人君亮阴三年自无变服视朝之礼第不知百官总已以听冡宰百官各以何服涖事耳想不至便用冠黑带也后世既无亮阴总已之事人主不免视朝听政则岂可不酌其轻重而为之权制乎又况古者天子皮弁素积以日视朝衣冠皆白不以为嫌则今在丧而白布衣冠以临朝恐未为不可但入太庙则须吉服而小变耳
　　丧服外亲母党妻党之亲者只有一重不见有旁推者
　　熹昨以前者所喻以从母为姨母之为侄娣而随母来嫁者故引礼有从母之夫之文是则从母固有嫁于他人而不从母来媵者矣若但从者当服小功则不知不从者又当服何服也盖以疑前喻之不然非谓从母之夫当有服也今来喻乃如此益非所疑之意矣幸更详之
　　昨来所喻云魏元成以兄弟子之妇同于众子妇为倒置人伦者今又见喻云礼经大抵严嫡故重众子妇不得伉嫡故杀之世父母叔父母与兄弟之子服均于朞则为旁尊而报服是不当混于众子子妇也
　　礼经严嫡故仪礼嫡妇大功庶妇小功此固无可疑者但兄弟子之妇则正经无文而旧制为之大功乃更重于众子之妇虽以报服使然然于亲疏轻重之间亦可谓不伦矣故魏公因太宗之问而止之然不敢易其报服大功之重而但升嫡妇为期乃正得严嫡之义升庶妇为大功亦未害于降杀之差也前此来喻乃深讥其以兄弟子妇而同于众子妇为倒置人伦而不察其实乃以众子妇而同于兄弟子之妇也熹前所考固有未详所疑因有未尽而今承来喻又如此亦非熹所以致疑之意也幸更详之
　　作传者曰子夏虽未知其眞然以今日视之相去二千载孰愈传者之去周只六七百年耳
　　熹之初意但恐郑説为是耳非欲直废传文也然便谓去古近者必是而逺者必非则恐亦不得为通论矣神座尚右
　　古人设席夫妇同几恐不当引后汉各为帐坐之礼为证况其所注自与正史本文不同耶又如下条席南向北向以西方为上东向西向以南方为上郑氏既以上为席端则考坐在席端妣坐在席末于礼为顺今室中东向之位配位在正位之北亦自有眀文也
　　南首
　　必谓尸当北首亦无正经可考只丧大记大敛陈衣君北领大夫士西领仪礼士南领以此推之恐国君以上当北首耳然不敢必以为然若无他证论而阙之可也
　　答余正甫
