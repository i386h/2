<!-- { "loadSidebar": true } -->
　　帅幕备贠初烦造化宪台移命端托帡幪荣已逾于望涯感良剧于情表伏念某性惟是古愚不知今踈若贾生蔑有抗髙之论陋同蔡泽自甘不相之资勉承教于父兄浪流心于笔砚一经较艺慙无黄绢好词再世登科喜得青毡旧物才叨仕径例抗尘容既流落于江湖复消磨于嵗月四年试吏敢辞筦库之劳万里朝天谩有封章之献何期上宰睠念寒生陈请力丐于便亲从容得谐于佐幕无功叨禄抚已懐慙比因易阙而请行岂谓被防而报可本难期于成事实有过于初心此盖伏遇某官道广能容徳厚兼载爱奬每加于善类收怜不到于小人夫何庸虚有此幸防某敢不氷霜洁志铁石持心虽不能裨堂上之竒顾敢効幕中之办庶殚素守少答鸿私
　　赴任上太守启　　　　　　　王弱翁
　　原隰载驰认故国枌榆之境门墙数仞记昔年桃李之隂矧绩已着于大藩而望特隆于旧弼孤踪何幸余芘是依恭惟判府叅政大资毓粹昭囬储精峻极学闗百圣岂特轲雄之间道契两朝盖亲见唐虞之际早推硕望进翊繁机兹起镇于名邦仍通班于禁殿清香画防暂颛屏翰之权赤舄绣裳伫正钧衡之任初懐有负久试无裨引弟子而起朝仪礼乐既师于先进质父老而宣使指风俗稍谙于故乡尚祈警诲之承庶免旷瘝之戾
　　赴任上李守左司启　　　　　何子建
　　仰髙山之景行莫稀大府之光芘广厦以欢顔遽出附庸之列指乐郊而问道懐漫刺以待辰所亲惧失不任有识闻而知免恭惟某官行为物表学探道真中立无朋俨若正臣之体深藏不伐浑然君子之容乐忧一出于为民献替同归于利国中台建辖实叅政事之原千骑专城蔚为风化之首事业独髙于先进声名晚见于后凋惟时清明防闻内外乃借楚人之重暂持汉诏之温播以徳音虚惠文而不用縁之儒术粲章甫以惟新甘棠流憇以反隂秀麦连岐而効祉逮五月而政报信期年之化迟増秩赐金虽曰循良之典济川作醴盖为经纬之圗某学近俳优才踈簿领宦游不遂徒久客于诸侯骨相多屯寖自穷于昭代敢厚诬而徼禄輙自诡以治民眷兹伤锦之忧惕有饮氷之患然而遭罹世故三为江介之游出入里居屡阅风土之变使之推广二千石之羙意毋失三百户之常心因其好恶而罢行守以俭勤而取予行其少学虽莫逮于弦歌奉我寛条尚不专于刀笔春阳焕休兵卫靖严愿绥六气之和以介百神之社
　　赴任上太守启　　　　　　　朱子渊
　　仰函丈以趋风久愿参于御者遵乐郊而问禁方有请于人虽漫仕之﨑岖亦穷途之遇合敢邀芘頼自列姓名恭惟某官间气清明英猷宏逺孔门髙弟独推叔度之风汉代名臣无易大公之政早防勲于后域寖飞誉于周行当法宫亲事之时膺大邦维翰之寄徳音四布如临魏阙之光风化一新坐变闽人之俗伫聆暮召入告辰猷某拙与命谋学无师授买山退处归失故乡结绶拜趋习成俗吏寸技靡闻于成事一官甘意于随人乃眷名城旧陪末椽红莲渌水老人賔客之贤畵防清香梦想风流之胜穷隂凛若坐啸裕然愿宣六气之和以介百神之耻
　　赴任经由与袁守启　　　　　髙子美
　　愿识荆州未登门而披露得官桂岭将假道以趋风豫谨书邮仰承记室时届朱明之盛物迎长养之宜惟岂弟以临民有吉祥之来舎恭惟某官道徳耆旧文章宗师射防枫宸扫千军而独立占名桂籍问二人而特优属资帷幄之谋擢赞枢机之地朝廷倚以为重天下想见其风暂分汉室之优条纲并立逺继韩公之治耸望相辉矧以优游恬淡之心更广洁净精微之教士歌于学既因入国而可知賔至如归亦聼出涂而皆欲防膺急诏归渉近班某乾坤腐儒造化遗物文塲角逐侥冒一时之功名皇路奔驰汨没十年之尘土志方求于将母恩遂畀于长民虽知三月之聚粮尚若百舎之重趼夫何幸防获出治封过见国侨期得如旧识者入觐郑国非圗少加礼焉他所倾心尚容拜面
　　赴任上通判启　　　　　　　林岂尘
　　奔走而在风尘徒为俛仰防擢而宰山涧初乏才名将受命于简书敢抒懐于竿牍窃以仕宦因时而为隐显爵禄在人而有重轻稚川仙材也为丹砂而求勾漏之行渊明逹士也耻斗粟而为彭泽之去周颙应鹤书而起北山未免于移文王乔化鳬舄而飞太史徒闻于影虽未超乎尘俗之外亦终归于吏隐之中某易智反愚背巧益拙尝观古人进退之义益知今日进退之难桑梓相邻愿负百里之米松菊未种欲为三径之资每自甘名位之卑惧或遭官长之骂由天而幸为地者谁兹盖伏遇某官学博而志宏才全而能钜金百链而淬其利玉三献而宝其珍功名必致以自期富贵鼎来而未艾以刺史之任姑居其半而君子之道未究所行赠佩刀不许其辞羙矣有公辅之望酌杯水将为之饯清故得父老之心锋车已见于趣还别乘岂容于俟驾某捧檄而喜辨志以行乌鹊之飞必有所依牛马之走自忘其贱髙天澄澈当为云雾之披厦屋帡幪可知风雨之托矜悰所冀翰墨难宣
　　赴任上通判启　　　　　　葛大受
　　慕徳揺旌久仰仲尼之日月効官敛板行披乐广之云天将遂鳬趋预深燕贺顾惟簿领佐乃民官虽尾羣僚实闗百里素号纠稽之职尤为管辖之司敏速有声当得李畬之一阙清华假道宜追徐浩之三迁倘非鸿渐之资曷称鳯栖之地伏念某简编旧蠧塲屋陈人努力一官强顔寸禄花磗红药起家已负于初心槐板緑袍报国尚期于晚节夫何际防获在按临恭惟某官学贯天人识淹今古搢绅仪矩文行宗师暂领公辅之才荣贰侯藩之政甘棠隂里聊题仲举之舆丹鳯池边行作傅岩之雨某备贠奔走获听指呼寒垓正頼于封培顽矿尚劳于镌刻愿同黎庶被千里之仁风尚冀鹪鹩稳一巢于徳宇
　　赴任上通判启　　　　　　　马子才
　　叨奉宸恩获承郡寄湖山千里惭非共理之良民社一邦乃结同僚之契尚徯时之报遽先云体之瞻伏惟某官上智禀资中庸为徳学既优于膴仕实亦茂于蜚声旋膺出綍之荣更侈题舆之宠某猥繇令使滥预分符方虞浮食之饥敢意余光之托请惟欣幸曷既敷宣
　　赴任上通判启　　　　　　　呉仲权
　　抗尘走俗邈无望履之阶披雾睹天徒积执鞭之愿惟贵贱自殊于霄壤故姓名莫彻于门墙岂谓误恩叨荣属吏方顷依于盛徳宜脩布于尺书庶防视听之严或以忱恂而达恭惟某官风度凝逺徳宇粹和言可法而行可观勇于义而果于徳早陞膴仕绰有令猷吏事详明卓尔西京之循吏文章尔雅炳然三代之醇风爰膺上圣之知荣贰大藩之政雍容郡国聊专半刺之权宻勿教条即奉十行之诏别膺峻擢式究壮圗某性既枣昏材惟樗散早脱巾而筮仕因敛板以趋时素乏寸长岂有鹓鸿之望归无二顷未忘防雀之求比赴调于上京滥孚民于下邑顾才踈而智浅当任重而责轻岂知窃禄位之方适有福星之照依归有地欣托庇之匪遥慰喜无涯但愬风而自庆清商初戒大火渐流仰冀顺时倍加调防
　　赴任上通判启　　　　　　　王致君
　　弹冠而仕仰瞻别驾之屏星敛板而趋遽豁公堂之宿雾天其与幸人以为荣敬奉尺书致恭文席恭惟某官英标帝峙雅量渊渟文雅健而雄深徳辉光而笃实才非自耀粹然三代之风政不出竒坦若六经之防荐诚割鸡之手稔蜚驯雉之声考功亟奏于枫宸锡命旋飞于芝检煌煌泥轼用彰贤徳之临奕奕佩刀已有公辅之望山川改观风月平分行进席于龙光宁久淹于骥足同流王化谩烦千里之题舆还簉从班式副九重之侧席某性天不爽材地无堪分随太史牛马走之尘滥登正元龙虎榜之列未闲吏事初试尉曹捶楚奚辞叨賛一同之治帡幪有頼鼎依半刺之荣坐逃旷败之虞亶有趋承之幸髙山仰徳少偿积嵗之诚流水知音庶防今日之遇
　　赴任上提干启
　　跂仰贤猷久蜚英于槐市祗趋吏役行识面于荆州顾为吏之维新知托庥之有自敬脩尺牍用写寸诚恭惟某官天所间生文之司命书览平生未见学叅前圣不传混融天理于日用之常酬酢世变以时中之义地严璧水表仪鼔箧之八千云近蓬莱歩武去天之尺五果题名于雁塔宜促侍于龙墀尚烦婉画之賔协賛中兴之业旋干一时之邦计捴持九路之利源惟地宝之不遗斯泉货之有裕孔子尝为委吏下惠不辞小官公家之利无不为尽足国裕民之要贤能之举不待次持经邦论道之权某铅椠腐儒箕裘末学分随太史牛马走之贱滥登正元龙虎榜之科初试尉曹未闲吏事居有面墙之患动多擿埴之虞所頼依仁少稽旷职何其幸也获披宿雾于公堂又有甚焉愿借余波于天地
　　赴任上教授启
　　绾青丝之纶方愧尘埃之俗吏坐綘纱之帐乃逢道徳之真儒叨聨桂籍之名敬下芹宫之拜恭脩尺牍用写寸诚恭惟某官读万巻书通百家学粹然出于正接游夏之渊源焕乎其有文烂卿云之黼黻早蜚英于槐市旋擢第于枫宸有光鴈塔之题姑掌鳣堂之教簮缨敬仰俱防山北斗之髙冠履从游有沂水雩风之盛聊居领袖未究规模士虽就有道而正焉上念何相见之晚也涣孚甚渥起先生于齐鲁之间晋接维新致吾君于尧舜之上某笔膏易涸学殖久荒偶滥窃于儒科顾仰攀于贤躅禹门浪暖虽同比于鱼龙庄海风髙实殊飞于鹏鷃疵贱祗趋于吏役尊崇敛仰于儒宗方跪听于诲音敢僣论于年契尝忧驳杂类东方之不纯师何幸趋承将北面而称弟子
　　赴任上教授启　　　　　　　林仪卿
　　学业同门尝服何蕃之义行宦游自地将亲定老之襟期苟非夤縁曷为交济恭惟某官言到圣处文有古风北海之掣鲸鱼岂独防翡翠苕兰之上长途而骋骐骥无复顾驽骀刍秣之间吾道得其主张多士有所矜式孰谓广文先生之官冷自许少室山人之价髙呌阊阖以排云当受太守之荐上玊堂而有日讵容嘲客之辞某穷不柰何仕非得已十室之邑可使之宰未免不学之讥一巻之书必立之师愿闻救失之教其为欣慕曷罄敷扬













　　五百家播芳大全文粹巻四十三
　　钦定四库全书
　　五百家播芳大全文粹巻四十四
　　宋　魏齐贤
　　叶　棻同辑
　　上启
　　赴任
　　赴任与职官启　　　　　　　赵徳荘
　　功能无取輙自试于附庸号令所从窃愿承于僚首敢忘愚分用请下风伏惟某官杞梓良材珪璋令器文章华国聊游戯于江湖术业康时姑剸材于州县乃眷吏民之庆防逢賔主之贤大袑褒衣信美风流之厚坐啸画诺传闻謡诵之驩当公道之甚夷适最书之连上近而交荐大有特招某早以书生寖污吏籍四方浪走莫遂一防之安千里朅来实为一径之计惟是林巢之寄尚繄河润之余渤海既清坐恐水衡之召阳山虽陋或瞻从事之临
　　赴任上判官启　　　　　　　林岂尘
　　倾盖如故曽留五里之亭盍簮勿疑辱在十室之邑矧宗盟之同好谅宿世之有縁恭惟某官渊量冲凝墙宇峻嶷家学本儒林之传授乡评髙汝俗之品题棠影清风笑伴黄堂之椽莲花緑水独荣红幕之賔每雍容主论事之籖岂濶畧渉占位之笔政声腾逹举最居先三年然后有成虽区区劳州县之职诸公唯能引类当衮衮从台省之登某世事茫然宦情聊尔老厌长途之奔走行依厦屋之帡幪臭味既同请结金兰之好膏肓有疾愿闻药石之言欣忭何多敷陈曷既
　　赴任上推官启　　　　　　　　王清仲
