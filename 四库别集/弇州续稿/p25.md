<!-- { "loadSidebar": true } -->
　　栩栩同仙舫遥遥指佛庐寻常一醉地三十五年余和靖台频圮生公石自如人生几坚脆罢酒更踟蹰（与公剧醉此山三十五年矣）
　　
　　再呈袁公二首
　　
　　一时同被命两疏各祈归白髪寜论是青山可见非看君眠处稳愧我战余肥何物酬知已倾筐有蕨薇
　　
　　其二
　　
　　长者先投客鲰生敢自禁拂衣吾軰事推毂古人心何胤辞偏巧樊英隠未深三山名胜地或谓可浮沉
　　
　　晓从北门舟发入弇园即事
　　
　　小艇傍江城紞紞过五更朝光澹月色人语杂鸡声不寐神偏爽无营思转清松关一启钥禅坐与经行
　　
　　李本建乡进士以其兄本寜大叅之状来请铭其母匡得五言一律赠之
　　
　　冲寒孝廉舫来问议郎碑密竹辉彤管新文愧色丝俱怜五鳯曲同作一乌悲絶胜周侯母唯余义庆知
　　
　　得何仁仲逺讯且以蜀笺索采芳洲新咏为作数语
　　
　　芳洲生杜若楚畹滋幽兰采摘不辞早馨香虞渐阑羙人侑缣素密意比琅玕若语吴王径千秋蝶梦残
　　
　　送僧游五台
　　
　　见说中台北长飞六月霜诸天尽烦热此地独清凉处处金刚窟人人妙吉祥老夫在方内髙枕亦羲皇
　　
　　题摄山舍利塔
　　
　　昔我问阿育驱神作道场如何震旦国重见铁轮王变幻从僧语依微尽佛光那堪事势尽千古但苍凉
　　
　　千佛岩
　　
　　仲璋感先志诸王贪夙因雕锼惭伎俩刋削减嶙峋千佛本非佛一身犹幻身云门拈出后黄面少精神
　　
　　龙潭驿即事
　　
　　欲寻龙起处正值雨来时天地陡然合江山相鬬竒兴髙那畏湿心逺任登危呼得宜城酒呻吟且咏诗
　　
　　清明日谒孝陵歩屧而下稍就肩舆抵观音门即事作
　　
　　不尽钟山紫能令歩屧便涛声栢树杪晓色桃花前娇女怯上冢贫家轻禁烟后湖如练白第少橛头船
　　
　　观音阁诸公饯别袁抑之太宰
　　
　　万仞削不尽千秋留至今长江天地带清梵海潮生岂以皈依念能销怅别心扁舟夕阳外巢许意何深
　　
　　月夜小阁同陆公与绳宿奉呈一首
　　
　　寂尔对孤月翛然余两翁乍惊天眼阔怳覩色身空不饮从醒好无言与悟同由他暂时路也是一家风
　　
　　侍御荆使君邀登北固作
　　
　　京口借名镇兹游良壮哉六朝天北顾万古水西来潮压金鳌小云低铁瓮开亦知饶感慨吾岂大夫才（北固旧名北顾）
　　
　　其二
　　
　　为挹三山紫聊陪一马骢峰竒向背日江阔往来风雨色将衣重霜威付酒融谁言识荆晩不负白头翁
　　
　　同诸公游髙坐寺登雨花台
　　
　　此地昔髙坐诸天尽雨花我来当落日万壑竞蒸霞小供维摩饭时呼阳羡茶不须频竖义睥睨有归鸦
　　
　　与诸公过瓦官寺作食
　　
　　一径新兰若千秋古佛场晨钟梵纲肃午饭茵陈香游兴偶然洽尘劳应暂偿翻嫌二碑在能益老僧忙
　　
　　曹子晋有狭邪之游以余一言而絶扁舟特造白下见谢壮其意留之十日乃去身心家国之感别自有之不以子晋也
　　
　　末路解绳迹少年多侠游生能学周处吾岂厌曹丘十日丹阳酒三江白版舟故园无限泪黯淡不成収
　　
　　奉送大司徒王公入贺万寿
　　
　　嵩岳将传响明河可问津锦帆悬日月朱履蹑星辰陛下唐虞主司农社稷臣倘陈金鉴録须及茧丝民
　　
　　黄生季文论诗有赠
　　
　　怜生初负笈业已厌儒冠莫谓成风易须知和雪难一吟头可白九转灶方丹但有千秋在何烦世眼看
　　
　　陆成叔出新诗儁丽甚然多平康巷中语走笔戏赠且以为风
　　
　　烟月清溪里风流白苎辞玉台编后出银字管中吹六代才难尽三山景尚竒毋令小谢后寂寞使人悲
　　
　　齐王孙仲望邀游清凉寺因成一律兼简陆生
　　
　　淮桂偏招隠齐门不爱竽鹿裘行处是龙种看来殊并蹑东山屐双倾从事壶髙斋足幽赏携得士衡无
　　
　　友雅堂为省亭宗侯题
　　
　　不以朱弦贵悠然山水期千秋余尚友二雅乃吾师夙有文堪会都无俗可医自怜非长者辙迹废追随
　　
　　其二
　　
　　大雅乆不作知君夙尚深屏除阿堵物清得刹那心有地非金埒无弦祗素琴正平未牢落北海晚知音
　　
　　哭从子一鸣茂才
　　
　　竹林无小阮老泪独澘然贫与生相守愁从死暂捐肆多赊酒劵囊少卖文钱哭逝人皆有啼饥更可怜
　　
　　王承父雨夜过我髙斋贻诗颇致鸰原之感聊尔奉酬
　　
　　一片钟山雨能令旅思惊边鸿方唳影谷鸟偶嘤鸣已自乖兄弟能无藉友生相留小时住収我泪纵横
　　
　　黄山人说仲故文毅公大宗伯石龙公后也投诗示余别去依此为赠
　　
　　司空通徳里宗伯右文朝自尔毛仍彩能令木转乔虹为沧海钓霞是赤城标此日黄金错投余愧报瑶
　　
　　云间徐生故同年少司宼公之少子也挟其艺应试南都乞余诗赠之
　　
　　孺子南州彦徐卿第几雏家声仍鴈塔国艺向鸿都西弄花堪摘长干酒可沽如过爽鸠署能记履声无
　　
　　寿陈医箕仲父也
　　
　　家是朱陈里名同秦越人谈诗身外业颂酒性中真客种畲山杏僮収泖水莼有儿何必问孺子岂长贫
　　
　　慰吴翁晋失利
　　
　　春官日讨论本意欲还醇文苑翻成厄儒林未覩真家声三礼旧诗法五言新莫以杨朱泪轻沾建业尘
　　
　　马从甫别六年矣以诗投赠余诗转佳而复不第走笔慰之
　　
　　别汝六年强居然荷芰裳虬髯生自赤鲸力句逾苍纳履乌衣巷呼舟朱雀桁（即航）公孙无厌苦垂老始贤良
　　
　　乞骸待命于长至不能行礼自嘲
　　
　　漫劳宫监诘何病不朝天奉寝生来懒拈妆祗自怜妬应无可妬妍则几时妍任有羊车梦那从到枕边
　　
　　亡弟大事皆頼曹氏甥子念今来视我金陵无何告别垂泣送之
　　
　　衰年无限泪握手便纵横玉折兄怜弟珠联舅愧甥欲教轻作别除是学无生一片秦淮月还悬亚字城
　　
　　其二
　　
　　生怜石头水大似渭阳波谊以穷交重诗从外氏多酬恩唯有泪当泣且为歌亦解金陵好如吾不住何
　　
　　送故人汪禹乂之子尧卿谒寜国尹使君
　　
　　禹乂以穷死寄悰风与骚诸儿尽舒俨孽子是枚皋小赋不堪饱薄游空自劳非君贶金错那得剪蓬蒿
　　
　　偶得桃花坞而竹逾胜遂成一律
　　
　　不知何氏坞花竹事仍偏半岭緑于染千村红欲然任呼司马醉翻得长官怜咫尺渔人地毋妨与世传
　　
　　于江头送别少司冦李公时公合抚楚弼刑之绩凡六年矣
　　
　　送君重报政为我尽离觞不竞薪从积无名草更芳豸冠三楚日鷞署九秋霜唯有联班者沾衣惜鴈行
　　
　　同大司马吴公少宗伯李公饮桃花坞分韵得花字
　　
　　绮作王孙障金为帝里家何如韦曲地只种武陵花暝夺村村晓晴蒸树树霞明朝写团扇桃叶未堪夸
　　
　　再同二公登雨花台仍用花字
　　
　　髙坐同支许清言胜永嘉忽秾平野色犹似讲坛花岸帻和风狎移床返照斜将何消酩酊乞得老僧茶
　　
　　莆田林茂才逺哭太常亡弟访我金陵书行巻赠之
　　
　　闽天万里棹来叩娄江浔封树门人泪生刍国士心汝能存墓剑吾自感人琴为语酬知地春风在上林
　　
　　送廷尉王公听调还济寜
　　
　　吴公拜廷尉治行汉臣钦何自中山箧能移慈母心避言臣节苦休沐主恩深我亦栖栖者聊为泽畔吟
　　
　　同乡杨太宰吾宗少廷尉路户部沈比部袁叅军王司训会饮赵中贵园亭分韵得风字
　　
　　楼倚仍吾土筵开傍帝宫莺花二月半虾菜一尊同获侍关西震叨为吴下蒙吾家阿咸軰大有竹林风
　　
　　送路起部考绩北上
　　
　　龙文舒郁浡鹤骨挺昻藏使节氷霜劲留垣日月长仓曹人物志国计度支郎早晩山公启髙名满建章
　　
　　陈季廸先軰失第归遣信相问赋此慰之
　　
　　夫君抱玉琴宛尔千秋心举世称复古何人真赏音从他和雪寡且莫还山深不见金陵子翩翩赋上林
　　
　　送何司农静吾迁尚寳丞
　　
　　廿载鹓鸾侣三朝骨鲠臣赐环寛雨露尚玺切星辰虎口慿谁脱羊肠肯自论莫将黄发意轻傍少年人
　　
　　送陈博士擢贰汀府
　　
　　可知丁字水能迓使君船案牍成风手功名半刺年庭饶书带草阁长广文毡识得弦歌意新蒲不作鞭
　　
　　送喻少极叅军迁长北中军幕
　　
　　而父龙为友今君鹤在羣箕裘汉司马礼乐晋中军卫府芙蓉幕吴钩菡蓞文一尊相送罢惆怅隔江云
　　
　　沈孺休感曹生仲行髙谊乞余诗以报得五言二章与之
　　
　　曹丘寜任侠其意乃怜才得士风尘里怳然云雾开浮沉不改诺缓急岂论财所以千秋墓犹传羊角哀
　　
　　其二
　　
　　贫士易为徳穷途难报恩将予片言赠拟作千金论逐客惊新诏归人怯故园唯应五噫客偃蹇伯通门
　　
　　马将军海盐之役以力战殉节特诏进世官二阶赐祠春秋飨祀弗絶其子总戎君建勲持重廉惠有大将风可谓世羙矣因并及之
　　
　　一代马新息英风飒至今能将裹革事了却据鞍心乐府歌都护孤儿备羽林清源务持重不爱肘间金
　　
　　送张仪部佥蜀宪
　　
　　未泊东吴棹先占益部星文章留白下斧钺动青冥好践刀州梦还期剑阁铭聊将竹枝曲一与使君听
　　
　　侍御黄仁甫以厥考新溪公之赠与母熊太孺人之封也扁其堂曰皆恩而不佞系之诗
　　
　　北堂多媚日西垄有悲风忽覩青鸾诰双飞下紫宫荣枯人理别生死帝恩同欲识移忠意南床白简中
　　
　　风阻瓜歩辱李季宣先軰破浪过访与饮过扬州始别
　　
　　雪迭千寻浪风横一叶舟我惭羊叔子君似郭遐周乆不逢泥饮翻令爱石尤欲将无頼意相与问扬州
　　
　　舒司马要饮天妃宫后桥亭水月佳甚畅而有作
　　
　　淮水寛余浸丹桥抱古亭双虹横断续一鹭立空髙论时相藉轻觞不肯停从他明月色难掩使君星
　　
　　其二
　　
　　地主能延客天妃亦让宫广陂偏受月积水自成风感旧深杯后忧时细语中黒头勲业在慎莫问藏弓
　　
　　送李无锡入为仪部郎教习驸马
　　
　　傅粉何都尉含香汉省郎礼曹新日御戚里自风光花邑留驯雉笙楼引鳯皇唯余邑父老选石慧山忙
　　
　　郭太史羙命先生贻诗见投奉和仅得二章
　　
　　策士董江都骚人屈左徒名髙自张楚才大欲吞吴一字心堪死千秋意未孤好将疏越调结鲤向姑苏
　　
　　其二
　　
　　吾怜郭景纯新赋羙无伦官阁紬青史师门得素臣去裁郢里雪归问武陵春莫结王生袜虚名恐未真
　　
　　正月八日即事
　　
　　榖日距元日风雨正迷离日色何曽见天心未可窥骨销朋党论心折夏侯辞早晚林深处咿咿有子规
　　
　　瀫阳公入佐天官兼领翰学赋此送之
　　
　　且莫疑清世居然表直臣已烦司藻鉴还复赞丝纶起色江湖浊封章岁月新须公一砥柱吾意已沉沦
　　
