<!-- { "loadSidebar": true } -->
　　芟陵反斾椒山止戈金精据岭昌阁凌波西游卿相东裂山河华亭冠冕谷水歌【言陆氏之先汉有陆贾吴有陆逊也芟陵反斾椒山止戈者言汉高弗伐南越魏帝不攻东吴也芟陵椒山未详左氏传曰止戈为武金精据岭者言赵佗自立为南越武王也天官星占太白金之精又月赋曰月以降灵亦曰金精金精月也按左传鄢陵之战吕锜梦射月中之退入于泥占之曰姬姓日也异姓月也时汉帝为尊日也南越为卑月也赵佗王越为金精据岭矣云据岭者按史记索隠曰阳山岭也又云南野大庾岭三十里至横浦有秦时关桂阳有阳山县今此县上流百余里有骑田岭当是阳山关昌阁疑阊阖谓吴也吴为水国故云凌波谓淩江建国也东裂山河华亭冠冕谓陆逊也时天下三分而吴都江东是为东裂八王故事曰华亭吴由拳县郊外墅也西游卿相谷水歌谓陆贾归汉也汉都关中故云西游史记曰陆贾楚人以客従高祖定天下使南越归拜大中大夫以好畤田善可以家焉常安车驷马从歌舞鼓琴瑟侍者十人寳剑直百金汉书地理志曰谷水出谷阳谷东北至谷城入洛】震维徙族燕垂从宦塞入飞狐关连鸣雁策预登阜功参临涧宝鼎留铭雕戈余赞【震维徙族燕垂从宦者谓载从宋武帝子义真至长安遂没赫连也塞入飞狐至雕戈余赞谓魏太武平赫连载仕魏政为骠骑将军恒州刺史父通参谋机密有匡赞之功也如淳曰飞狐在代郡山海经曰雁门之山无草木郭注曰雁门山即北陵西隃雁之所出因以名云在高柳北皆恒州地也登阜临涧谓周太祖与齐神武战争之日若广武鸿沟也宝鼎留铭雕戈余赞者汉书郊祀志曰美阳出鼎献之中有刻书曰王命尸臣官此栒邑赐尔旂鸾黼黻雕戈尸臣再拜稽首曰敢对扬天子丕显休命】应图淑令秉礼言归鱼轩冯轼泽雉文衣【言夫人生而有令德也汉书艺文志有刘向列女传颂图诗曰言告言归左氏传曰归夫人鱼轩又子玉曰请君冯轼而观之泽雉文衣谓翟服也周礼内司服云袆衣揄狄阙狄是也翟雉也】明月照镜仙石支机行云细起廻雪轻飞【蜀王本纪曰武帝丈夫化为女子蜀王纳以为妃无防物故于成都郭中以石镜一枚以表其墓荆楚歳时记曰张骞使大夏寻河源乗槎经月而至一处见织女取支机石与骞而还髙唐赋曰旦为朝云暮为行雨洛神赋曰飘飘兮若流风之廻雪】北降帝子南麾蜀守若水既开灵山巳镂月峡猿啼江神牛鬪【帝子谓俭也蜀守谓俭为益州刺史也华阳国志曰旄牛在邛崃山表邛人自蜀入度此山甚险难南人毒之故名邛崃有鲜水若水一名州江刘渊林蜀都赋注曰灵关山名在成都西南汉夀界华阳国志有明月峡郡国志巴郡枳县是杜预益州记曰二江者郫江流江也风俗通曰秦昭王使李氷为蜀守开成都县两江溉田万顷神须取女二人以为妇氷自以为女与神婚径至祠劝神酒酒杯澹澹因厉声责之因忽不见良久有两苍牛鬪于江峰有间輙还流江谓官属曰吾闘疲极不当相助耶南向腰中正白者我绶也主簿刺杀北面者江神遂死】星机北转日辔西廻阳泉伏气阴律沉灰【星机织女星也日辔日御也楚辞曰吾令羲和弭节兮注云羲和日御也史记律书曰十一月律中黄钟阳气踵黄泉而出也后汉书律厯志曰候气之法为室三重加律其上以葭莩灰抑其内端案厯而候之气至者灰去言时十一月也】鹤辞吴市鳯去秦台神光离合灯影徘徊【吴越春秋曰吴王阖闾女于阊阖门外乃舞白鹤于吴市中令万民随而观之还使男女与鹤俱入延门因机发以掩之杀生以送死列仙传曰萧史秦穆公时人善吹箫穆公有女号弄玉好之公遂以妻焉遂敎弄玉作鳯鸣为作鳯凰台夫妇止其上一旦随鳯凰去洛神赋曰神光离合乍阴乍阳汉书曰李夫人卒上思念不已方士齐人少翁言能致其神廼夜张灯烛设帷帐陈酒肉而令上居他帐遥望好女如李夫人之貌还幄坐而步又不得就视上愈益相思悲感赋云何灵魂之纷纷兮哀徘徊以踌躇】双流反葬百两廻旌少女离位夫人去城【蜀都赋曰带二江之双流双流二江也言从双流反葬也百两车也诗曰百两将之旌明旌也周易系辞曰兑为少女汉书曰汉军乗胜追北至范夫人城张宴曰范氏能诅胡者】帷堂野设帐殿郊营山川竒事风月无情【左氏传曰声巳不视帷堂而哭檀弓曰尸未毁饰故帷堂小敛而彻至大敛之节又帷堂以至于殡恒帷堂又云帷殡非古自敬姜之哭穆伯始也】揺落丘陇荒凉封域树树秋声山山寒色草短逾【一作愈】平松长转直节坟方固园陵永植
　　周赵国夫人纥豆陵氏墓志铭
　　【按纥豆陵氏赵国公宇文招之妻也武成元年正平公招为赵国公建德三年招封赵王建德元年天和之七年也夫人在七年时招方为公矣】
