<!-- { "loadSidebar": true } -->
　　始余为秋官郎同官者几七十人予独爱郎中连江陈君廷仪之贤遂定交焉询其乡人则闻其父梅轩先生卓行姱节为乡望人乃知廷仪之贤盖得于庭训也既而廷仪谢事归养而予出佐闽台每按部连江必访廷仪因得拜先生其家目其貌耳其言益信先生为贤成化癸巳春正月己亥先生以疾终于正寝廷仪以书告予曰先君与子尝有一日之雅今不幸弃诸孤幽堂之铭敢以诿子予不敢辞乃叙而铭之先生讳文亮字景明梅轩其别号也其先有讳夷实者家光之固始仕唐累官节度使封郡王子翿累封房国公广明之乱房公从王审知入闽始家福唐至检覆使怀粲又自福唐徙连江曾祖讳遂祖讳子安父讳蓍皆不仕母赖氏先生在襁褓七阅月而孤赖劬躬守节字而教之七歳从乡先生陈师中学頴敏过人年十有一赋述怀诗有奇语见者嗟异事母至孝承颜养志务得其欢心获一美味必怀归进其母不敢食母尝有疾危甚医罔功先生每夕泣祷北辰愿减己年以益亲夀又尝粪以验其苦甘已而果瘥人以为孝感正统己巳寇起沙尤乡人多委其骨肉负货寳而走先生独负母登舟曰茍吾母安矣货财非所顾也母殁哀毁几殒生葬祭一以朱子家礼从事性好学自经史诸子下至阴阳地理遁甲星卜句股之术靡不研究尤工于诗每与乡之名士郑时悦李景东等倡和于山霞水月之间其警句士林多传诵焉俗产女必卜诸日者或言命乖即溺之先生怜之有来卜者则曰吉为推支干旺相以佐其说所全活甚众先生以养亲不仕训诸子力学以无陨先业及廷仪登进士第擢刑部山东司主事诏封先生如其官廷仪迁奉政大夫广东司郎中又以其官阶命先生两被命书褒宠备至而先生澹然居乡益以谦慎自持或以横逆加之未尝与校由是无贤不肖咸钦而爱之先生生于洪武辛巳十一月二十三日至其卒凡得年七十有三以卒之年十一月壬寅葬邑之光临里临槎山之原配林以子恩累封安人子三长宇清前先生十一年卒次鸿渐廷仪其字也年三十有九即谢事家居次庆源前先生四日卒孙男八长谦光为邑庠生次谷香桢棱和秿孙女七皆嫁士族呜呼先生以孝事其亲以学植其身以义方成其子可谓贤也已铭曰
　　隐以求志学匪为名清也如陵而有章绶之荣通也如放而无富贵之情惟义之蹈惟徳之成槎山之阳有竁琢词贞石永昭厥声
　　两浙都转运盐使司运使李公墓志铭
　　公讳庆字积善世家沔阳之景陵曽祖讳诚祖讳文旻皆隐居不仕而以长厚称考讳旺以公贵赠奉政大夫南京礼部仪制司郎中妣杨氏赠宜人公明允渊塞得诸天赋弱冠补邑庠弟子员读书缀文或竟日不越户限同舍生或舞智欺之公一应以诚若不悟其欺者久之自愧服由是长者爱少者敬皆曰李生君子也以久次升南廱其持已接物如在邑庠时六馆之士皆重之正统九年夏六月擢建昌府同知公在官视其民犹子治官政犹己私事同官督民赋者虑愆期为己累每歳十月辄督之期防严急民以为病公叹曰十月江南收获时也奈何遽责其输赋耶乃下令曰赋当输京者期腊月毕当留县者期正月毕民闻令大喜输者麇至罔敢后丁父忧去民挽留不得追送出境而后返服阕改南京户部浙江司郎中南都粮饷自两浙输者十之六同官以浙多巨室凡朱墨楮笔裀褥之事皆责输者供之公既视事一切罢之输者欢呼寻丁继母忧去服阕改南京礼部仪制司郎中南畿诸郡歳进表笺例送礼部转以上闻奸吏需索百端或指摘防画之讹以求赂公悉禁絶吏缩手不敢动陞浙江都转运盐使司运使两浙盐利为他运司甲巨商豪贾投券者踵相躧于庭前此为运使者交通商贾富及仆公至官严簿书时出纳絶请谒有持券请盐者按歳月先后给之权贵请托皆谢絶不顾在官二年歳课三倍他使天顺七年春公以老乞致仕归至姑苏疾作卒于舟是歳七月十九日也家人以其丧归以十二月十八日葬于县之方乐村诸葛岭之原先娶蒋氏赠宜人继娶庄氏封宜人一子万钧后公二年卒女二嫁同邑魏纲王瑜孙男二曰汉曰清孙女三公与人交久而益笃闻其丧则为位哭之其居官廉俸禄所入多以赒宗族故旧之贫者日用不给则贳贷以继之其为运使布衣蔬食处之澹然或讥其处脂膏中不能自润公自若也歴官几二十年所居第宅茅屋数椽田园不増尺寸殁之日妻子无以为丧呜呼贤哉初公佐郡时予为县学生公礼遇甚厚公为仪部郎中而予为主客主事相得甚欢及予为湖广布政使则公殁且葬久矣清以庄宜人之葬来乞铭乃叙而铭之其词曰
　　汉江南滙古竟陵五华三澨储精灵禀和孕秀为时英雅度恢恢硕以宏出倅大郡子鳏惸入佐司徒均输征南宫典礼秉寅清鹾台敷政廉且明滉晏未敢擅休声溘然化去乘云軿葛岭有竁何我最其迹志扄百世有考征斯铭
　　灌县令黄君愈明墓志铭
　　呜呼此吾亡友黄君愈明之墓愈明负奇气耻脂韦媕婀慨然欲以功名自见每日诵曰为公卿而无称不若为令长而有名其为灌县令思自振拔尤卓卓有能声然竟以诬构去抱愤而死悲夫愈明讳鉴世居广昌之白水曽祖某祖某再世不仕考希古为邑庠生与先冢宰友先公每称其贤母掲氏愈明少卓荦不羣读书务泛览耻守章句年二十三补邑庠弟子员始从贵州按察司佥事李叔义读春秋发为词章明辨可喜屡赴乡试辄不利久之升南廱补上舍生南都贤士大夫皆乐与之游待选铨曹当路多知愈明者众谓愈明必为好官得展其所蕴及除灌县令愈明颇不怿予解之曰子忘他日之言耶为百里宰得行所志矣胡为不怿耶愈明怃然曰吾过矣子言良是也即赴任灌剧县颇号难理愈明诛奸吏锄豪民数出猛政奸豪惴惴皆凭城社自庇愈明击搏搜薙无所忌朞月境内称治家素富在官俸禄之外无分毫取于民上官皆称其廉能防政马公徳良防议谢公维章佥事王公元哲尤重之待以殊礼凡政有他吏不能办者一以属愈明县有憸民与仓官为奸盗军储以千计事觉藩臬二司皆檄愈明覈其实愈明钩较按覆具得奸状仓官惧以白金五十两赂愈明蕲少缓其狱愈明持不可封所赂送司仓官恨之诬愈明尝以他事纳己赂嗾其子讼于藩臬诸公素知愈明笞而遣之其子又讼于巡按御史御史受其状诸公白御史曰黄知县廉能吏宁有是耶御史疑未决防御史有故人犯罪按察司寘诸法御史怒曰吾不能庇一故人藩臬顾欲庇所私黄知县耶即逮愈明从卒治之锻链成狱簿责愈明愈明不胜侵辱自诬服诸公知其寃密语之曰汝实无罪盍诉于朝乃如京师自陈寃状事下都察院寝弗理愈明素刚益悲愤已而感疾乃归就医抵家而卒时成化七年六月四日也呜呼可哀也已愈明初娶张氏再娶掲氏皆无子又娶张之女弟生三男二女男曰璿曰玑曰瑾女曰玉温嫁东园吴弁曰玉润嫁玉田掲濬成化九年正月乙巳其兄愈敬与璿等葬愈明于监南里之古源围既葬愈敬泣谓予曰吾弟与子游最久今不幸死矣愿铭其墓以慰吾弟于地下予亦然乃为之铭曰
　　骥也馽之使守闾鹥也诋之以为乌天道之爽兮徒洒涕而疾呼相彼险诐兮享兹遐福正直是持兮顾罹于毒吾将问天兮天苍苍莫予告古围之源兮室子毋怨尤兮是妥是宁欲白子心兮眎我之铭
　　义民曾君汝励墓志铭
　　呜呼汝励吾乡之望也始予家食时汝励与大村李君斯行白水黄君愈宣愈敬皆以富而好礼蔚为乡望及予为河南宪使便道过家访乡之故旧则斯行汝励皆已物故矣予悼耉老成人日渐殂谢后生不见长者之风怅然久之既而汝励之子啓泣请于予曰先君与斯行皆获交于先生斯行之殁先生铭其墓矣惟是先君之墓未有铭敢泣以请予以义不得辞也乃叙而铭之君讳永昌汝励其字也别号苍雪翁世居广昌之庆源曽祖原兴仕元累官武徳将军祖仕和从太祖髙皇帝定天下着劳绩官至广东潮州卫千户考志通以赀雄于乡母陈氏君少颖敏喜学问稍长与贤士大夫接闻见益博所居有水竹之胜静坐一室左右图史焚香赋诗脩然有出尘之趣客至则延之中堂鸣琴弹棊刲肴酾酒以为乐性喜施予遇贫乏者倒囊倾廪无恡色景泰中输粟千石于官以备荒年赈济有司以闻诏旌为义民复其家成化初两广用兵君又出粟千石以充边饷事闻诏补君承事郎娶掲氏邑名家女也子男三长即请铭者以纳粟赐冠带次曰阜曰庆皆掲出也曰奕侧室某氏出也女二壻曰某某孙男三曰贤一曰贤二曰沂孙女十三皆为名家妇君生于洪武戊寅闰五月廿七日卒于成化壬辰七月三日以某年某月某日葬于某山之原呜呼汝励没矣清标雅度不复可见矣是不可无铭也系之以铭曰
　　松楸苍苍灵秀泱泱体魄攸藏卜云孔臧勿毁勿伤曰兹乡望之堂
　　朝列大夫湖广布政司右防议刘君墓志铭
