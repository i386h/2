<!-- { "loadSidebar": true } -->
　　耕凿树艺培天地自然之利裕吾民衣食之源此诚根本之业但编户无知率多因循怠惰难与虑始唯赖司牧诸人留心劝导督率力行久之自收成效使小民安于利而不知本院于去年七月内有令各官督民广植桑麻多浚井泉之檄通行在案兹据安肃县王令申称遵檄编为歌词遍贴乡村民皆争先淘井报到四十八村已得井二千五百二十有余且教植栁以为水斗之用又桑栽难覔凡榆栁之类莫不有利并作俗语遍贴目今民皆扦插等情似此一邑劝勉有方民皆趋利而争先可拭目以观成效矣其余各属曾否举行厯久杳无报覆盖徒视为虚文悉已置之髙阁深可痛恨若谓方物不类地土异宜即有不宜于桑无不宜于麻者且如榆栁之类乃最易生之物又不择地而可期长茂者至泉源与土脉流通无地无水即或原隰髙下不同一邑之中间有石碛流沙亦自无多其土深壤沃之处无不可为井此二事劳仅一时坐享长久之利民何惮而不为官亦何惮而不劝也今阅王令所编歌词简切明晓愚民易于省记拟合一并通颁为此票仰该道府查照票内事理即通饬所属恪遵原行并今檄事理寔力举行仍将发去歌词照式刋刻遍贴乡村谕民传诵咸使知利争趋俟歳终将劝民植过桑麻浚过井泉造册径报本院查核以凭分别殿最其去歳通饬因何不即遵行縁由并取各属回文彚详报夺均毋违错



　　于清端政书巻五
　　钦定四库全书
　　于清端政书巻六
　　两江总督于成龙撰
　　两江书
　　优陞谢　恩疏
　　康熈二十一年二月初六日准吏部咨开文选清吏司案呈奉本部送吏科抄岀本部题前事内开该臣等查得于成龙系见任直巡抚兼都察院右副都御史江南江西原设总督一员管理今将于成龙照例陞为兵部右侍郎兼都察院右副都御史总督江南江西等处地方军务兼理粮饷操江仍带纪録三次于新任康熈二十一年正月二十七日奉
　　防于成龙清亷素着着优加兵部尚书兼都察院右副都御史总督江南江西等处地方军务兼理粮饷操江写勅与他余依议钦此钦遵抄出到部送司相应行咨案呈到部移咨到臣准此窃臣寒微谫劣猥防
　　皇上知遇授以直巡抚莅任一年有余愧无寸长足録
　　皇上不以臣庸鄙溺职复授以江南总督钜任臣方虑智力短浅时凛覆餗之惧乃又荷
　　殊恩令臣兼理江西督务抚心自问臣有何能而当此两江之重寄耶今邀
　　皇上不次优典加臣以兵部尚书职衔臣惊闻
　　成命不觉汗流浃背虽
　　皇上之宠眷日隆而微臣之愧悚日甚惟有益加黾勉竭尽驽骀仰报
　　髙厚于万一耳除臣防设香案望
　　阙叩头外臣谨具本恭谢
　　请暂停江苏举劾疏
　　窃照文职官员定例二年举劾所以澄叙官方鼓舞人材甚
　　盛典也然必举果循良则举者知荣而未举者知励亦必劾果贪墨则劾者知悔而未劾者知畏将举不虚举劾不虚劾而
　　朝廷劝惩之典以立今康熈二十一年又值二年届期安徽所属臣已恪遵成宪采访得实照例举行在案至于江蘓一带大小属员臣虚衷体访亦亷得其概然有立身在名节之际而行事未必尽孚于民隠有行已在清浊之间而举动未必尽撄乎民怒葢贤非循卓之尤贪非汚墨之甚恐举之劾之不足以为未举未劾者愧励安敢率为入
　　告臣请今次举劾似宜暂停官之贤者臣奬进诱掖徐观厥成果其清操自矢初终不易臣自特疏
　　题荐官之不尽贤者臣仰体
　　皇上寛大之仁提命教诫以期自新万一怙恶不悛臣亦不时纠叅不敢稍为姑容庻激劝不爽而于澄叙官方鼔舞人材或少有裨益矣
　　请豁民欠漕项疏
　　臣猥以菲材荷防
　　皇上特简总制两江当莅任之初披阅臣署案牍恭诵康熈二十年十二月二十日
　　恩诏内开康熈十七年以前民欠钱粮税银及带征钱粮该督抚查明保题到日豁免钦此臣伏读之顷不胜感诵
　　皇上加惠元元之至意即古之汤文无以过也虽经署督臣徐国相誊黄颁行苐恐不肖官役仍敢违悖朦征臣随大书告示分檄各司道通行晓谕并咨移江安二抚臣会核民欠册结具疏
　　题蠲去后乃于康熈二十一年六月十一日总漕臣邵甘准户部咨为察核通库等事康熈十七年以前未完漕项钱粮一案查
　　诏款内开所关河漕一应情罪俱不赦免相应仍咨总漕将此项钱粮速行征完如有不完将经管各官题防等因是部覆綦严追呼之令又将遍告闾左臣痌瘝在抱辗转思维窃谓
　　恩诏内河漕情罪俱不在
　　恩免者似指有悮河道漕运情罪处分文武臣而言原未云民欠漕项钱粮亦不
　　赦免也且备查康熈十年钦奉
　　恩诏豁免康熈六年以前民欠而江南省漕项钱粮实在已奉豁免数内又康熈十八年钦奉
　　上谕停征康熈九年以前民欠幷康熈十八年奉防豁免康熈十二年以前民欠凡漕项银米莫不开入民欠内一例蠲停今康熈二十年钦奉
　　恩诏豁免康熈十七年以前民欠及带征钱粮
　　天语相同并未指出漕项钱粮不准豁免字様是皇恩浩荡诚如天地覆载无不包容而部臣拘于另条河漕情罪俱不赦免之
　　诏款复令追征臣思畎亩小民任土作贡按亩输将办折者曰条银办本者曰仓米总皆出于地丁一条编征从未另有一办漕之田亩以故穷檐蔀屋凡有逋欠者一闻
　　恩豁莫不举手加额载道欢呼如释重负不谓
　　诏下数月之后又有漕项不准
　　赦免之行复将则壤计丁分别追比窃恐小民愚昧未易谙此规条保无有不肖官胥乘机混竟将起存之民欠亦借称漕项朦征纷扰大负我
　　皇上蠲恤之深仁者乎江南赋税甲于天下自兵兴而后转输边饷拨协军供不下二三千万之多今遗此旧项欠籍通盘合计不过尾数即有漕项之名又多系折色减存实非运北漕糈可比是催征徒诎于民力蠲免无损于
　　天庾矧当四海升平亟应休养财赋之源上培
　　国本伏祈我
　　皇上垂鉴东南民力凋敝已深
　　特沛恩纶一体蠲豁俾亿万穷黎仰沐
　　尧天舜日欢声雷动歌诵
　　圣德于亿万年勿替矣除一面查取民欠细数册结候防遵行外臣谨防同总漕督臣邵甘江寜抚臣余国柱安徽抚臣徐国相合词具题
　　请补江宁知府疏
　　看得江宁知府一官不独为八邑之表帅而实为通省之领袖臣奉
　　命初到江南一切有关官民事务尚未周悉正须守才兼备之员以补佐臣之不逮到任以来目覩江宁知府陈龙岩老成持重亷洁自矢且其料理各项钱谷应付过往官兵尤征肆应之才臣深幸其得一良吏可以收臂指之效而表式乎羣寮不意于康熈二十一年六月十九日未时病故臣闻报如失左右手窃念
　　朝廷储养人材固不乏才德兼优之俦但吏部铨选原有定例今该府员缺部臣自必循资按格掣籖推补诚恐所推者操守有余而才干不足或才干可观而操守难慿以之经理重地难免覆餗之虞必得才守兼全如臣任直隷巡抚所荐通州知州于成龙覇州州判卫旣齐区画一切事务庶可政修事举胜任而愉快相应仰请
　　皇上俯念江宁知府一官关系最重不拘铨选常例勅部立速拣选或命廷臣会推清操久着干练成效者星驰赴任俾臣专心倚任地方幸甚微臣幸甚
　　留徽六太三营官兵疏
　　看得康熈十三年饶逆变乱以后所在煽动前督臣阿席熈于要地之绸缪务早等事案内将江宁将军下各营闲甲兵粮一千名以六百名补入徽州营以四百名补入六安营俱裁去叅将改设副将又太湖一营前任江宁抚臣马祜为汛广难以综理等事添设右军守备一员专管江南汛地俱各奉有
　　俞防钦遵在案今康熈二十年十二月二十日恭逢恩诏款开军兴以来添设緑旗官兵应行裁汰者该督抚提鎭详查题请裁汰钦此当经前督臣移防抚提诸臣幷行徽州六安太湖三营酌议裁汰去后据徽州营副将姚信六安营副将周于仁太湖营游击李鳯翔等请将原补官兵仍旧畱用并准安徽抚臣咨覆相同臣查徽郡东聨德平乐兴西接浮梁倒河匝处万山之中层峦叠嶂最为奸宄出没之所臣检阅旧案如逆贼王跳鬼及饶逆侵犯之时悉因三省连界汛广兵单不敷防御以致小丑陆梁此前督臣所以改设副将添布重兵弹压也又六安一汛绵亘数千余里与湖广黄麻等处相接实为江南西陲重地臣前任黄州府时剿抚东山逆孽何士荣等厯覩江广形势但见英霍二处山深谷邃伏莽堪虞非安设重兵不足以捍此岩疆前督臣早已见及此也今二处官兵布置周密地方稍称平静正宜安愈图安绸缪未雨若拘于军兴以后添设之名而裁此险汛之兵将臣恐不轨之徒伺隙思逞彼时再议増兵安辑而地方已不胜其惊扰矣臣谓徽六两营官兵断断难以议裁伏查部文与
　　恩诏内议裁官兵似指有事省分题设重鎭而言至于徽六两营原从地方险隘起见且千名之兵又系通省各营闲甲较于他省额外添设者不同若夫太湖一汛臣自闽地赴任直省经由其间湖面广濶一望无际港防丛杂素为盗薮该营添设右军守备一员耑司江南汛地诚为营制起见更难与军兴后所添官兵一概而论臣以事关封疆重务不敢胶执己见随又备商昭武将军等议覆佥同是以谬陈臆议将前项官兵照旧畱用臣非不知裁兵即以节饷然为地方计久逺则亦不得为
　　朝廷惜金钱又何况三营所增之俸饷尚有额内应给之原款乎相应仰恳
　　皇上俯念徽州六安太湖三营皆系山泽险汛续补官兵准其照旧留用永垂经制其有益地方诚非浅鲜也
　　补抚标额兵疏
　　看得江宁安徽二抚标原添设官兵二千五百名经部臣会议留为经制将督提镇协各营内老弱裁汰以足其数奉有
　　俞防移咨到臣臣随移行钦遵去后兹准提臣杨防咨称江南地方广濶外有江海内有丛山无险不备各营额兵节经裁减处处兵单万难再裁议将徽六二营所裁续添兵丁一千名抵补尚不敷一千五百名再于通省内地各营裁汰等因臣思裁补抚标兵缺虽部议于督提等标汰除然未有不量其汛地之险易而槩行裁汰者今查江南幅辽濶水陆兼防在在需兵而沿江沿海为尤甚如崇明云台俱各孤悬海中金山柘林青村南滙川沙吴淞黄浦又皆逼近海面京口一镇跨江设险咽喉要津且有漕白粮艘经由若夫泰州一营兼辖兴掘二汛民灶杂处地极其广而兵仅三百四十余名是以上各营急需多兵弹压均不便议裁此外内地额兵共计止有三万五千七百九十余名而议裁二千五百名所裁过多则营伍空虚汛守鲜不废弛是抚标兵缺虽取足于腹里各营而汛广兵单又不可不豫为之所此提臣徽六二营裁兵拨补之议为有见也葢徽六二营新裁兵一千名原系通省闲甲今以各营闲甲而仍抵各营之裁汰祗以增足五万五千之额原非另外添设即
　　朝廷多此千兵粮饷非与国帑有亏而各营多此千兵汛守则与地方有益相应仰请
　　皇上允臣所请将徽六二营新裁兵丁一千名即抵抚标之数其余一千五百名容臣于内地各营通融分陆续裁汰可也臣谨防同具题
　　请寛裁兵疏
　　看得江省袁临地方奉
