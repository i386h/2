<!-- { "loadSidebar": true } -->
    《泽畔吟》者，逐臣崔公之所作也。公代业文宗，早茂才秀。起家校书蓬山，再尉关辅中，佐於宪车，因贬湘阴。从宦二十有八载，而官未登於郎署，何遇时而不偶耶？所谓大名难居，硕果不食。流离乎沅湘，摧於草莽。同时得罪者数十人，或才长命夭，覆巢荡室。崔公忠愤义烈，形於清辞，恸哭泽畔，哀形於翰墨。犹风雅之什，闻之无罪，睹之者作镜。书所感遇，总二十章，名之曰《泽畔吟》。惧奸臣之猜，常韬之於竹简；酷吏将至，则藏之於名山。前後数四，蠹伤卷轴。观其逸气顿挫，英风激扬，横波遗流，腾薄万古。至於微而彰，婉而丽，悲不自我，兴成他人，岂不云怨者之流乎？余览之，怆然掩卷，挥涕为之序云。
    ○饯副大使李藏用移军广陵序
    夫功未足以盖世，威不可以震主，必挟此者，持之安归？所以彭越醢於前，韩信诛於後。况权位不及於此者，虚生危疑，而潜包祸心，小拒王命。是以谋臣将啖以节钺，诱而烹之，亦由借鸿涛於奔鲸，生人於哮虎。呼吸江海，横流百川，左萦右拂，十有馀郡。国讨未及，谁当其锋？我副使李公，勇冠三军，众无一旅。横倚天之剑，挥驻日之戈，吟啸四顾，熊罴雨集。蒙轮扛鼎之士，杖干将而星罗，上可以决天□，下可以绝地维。翕振虎旅，赫张王师，退如山立，进若电逝，转战百胜，僵尸盈川，水膏於沧溟，陆血於原野。一扫瓦解，洗清全吴，可谓万里长城，横断楚塞。不然，五岭之北，尽饵於修蛇，势盘地蹙，不可图也。而功大用小，天高路遐，社稷虽定於刘章，封侯未施於李广。使慷慨之士，长吁青□。且移军广陵，恭揖後命。组练照雪，楼船乘风，箫鼓沸而三山动，旌旗扬而九天转。良牧出祖，列将登筵，歌酣易水之风，气振武安之瓦。海日夜色，□帆中流，席阑赋诗，以壮三军之士。白也笔已老矣，序何能为？
    ○奉饯十七翁二十四翁寻桃花源序
    昔祖龙灭古道，威严刑，煎熬生人，若坠大火，三坟、五典，散为寒灰。筑长城，起阿房，并诸侯，杀豪俊，自谓功高羲皇，国可万世。思欲凌□气，求仙人，登封泰山，风雨暴作。虽五松受职，草木有知，而万象乖度，礼刑将弛，则绮皓不得不遁於南山，鲁连不得不蹈於东海。则桃源之避世者，可谓超先觉。夫指鹿之俦，连颈而同死，非吾党之谓乎！二翁耽老氏之言，继少卿之作，文以述大雅，道以通至精。卷舒天地之心，脱落神仙之境，武陵遗迹，可得而窥焉。问津利往，水引渔者；花藏仙，春风不知。从来落英，何许流出？石洞来入，晨光尽开。有良田名池，竹果森列，三十六洞，别为一天耶？今扁舟而行，笑谢人世，阡陌未改，古人依然。白□何时而归来？青山一去而谁往？诸公赋桃源以美之。
    ○江夏送林公上人游衡岳序
    江南之仙山，黄鹤之爽气，偶得英粹，後生俊人。林公世为豪家，此土之秀．落归道，专精律仪，白月在天，朗然独出。既洒落於彩翰，亦讽诵於人口。闲□无心，与化偕往，欲将振五楼之金策，浮三湘之碧波。乘杯氵斥流，考室名岳；瞰憩冥壑，凌临诸天。登祝融之峰峦，望长沙之烟火，遥谢旧国，誓遗归踪。百千开士，稀有此者。余所以叹其峻节，扬其清波。龙象先辈，回眸拭视，比夫汨泥沙者，相去如牛之一毛。昔智者安禅於台山，远公托志於庐岳，高标胜，斯亦响慕哉！，紫霞摇心，青枫夹岸，目断川上，送君此行。群公临流，赋诗以赠。
    ○金陵与诸贤送权十一昭夷序
    斯、高柄秦，嬴世不二；三杰伏草，与汉并出。莽夷朱晖，耿、邓乃起。自古英达，未必尽用於当年。去就之理，在大运尔。我君六叶继圣，熙乎元风；三清垂拱，穆然紫极。天人其一哉！所以青□豪士，散在商钓，四座名哲，皆清朝旅人。吾稀风广成，荡漾浮世，素受宝诀，为三十六帝之外臣。即四明逸老贺知章呼余为谪仙人，盖实录耳。而尝彩姹女於江华，收河车於清溪，与天水权昭夷，服勤炉火之业久矣。之子也，冲恬渊静，翰才峻发。白每一篇一札，皆昭夷之所操。吁！舍我而南，若折羽翼。时岁律寒色，天风枯声，□帆涉汉，ぁ若绝电。举目四顾，霜天峥嵘，衔杯叙离，而群子赋诗以出饯。谪仙翁李白辞。
    ○江夏送倩公归汉东序
    昔谢安四十年卧白□於东山，桓公累徵，为苍生而一起。常与支公游赏，贵而不移。大人君子，神冥契合，正可乃尔。仆与倩公一面，不忝古人，言归汉东，使我心。夫汉东之国，圣人所出，神农之後，季良为大贤。尔来寂寂，无一物可纪。有唐中兴，始生紫阳先生。先生六十而隐化，若继迹而起者，惟倩公焉。蓄壮志而未就，期老成於他日，且能倾产重诺，好贤工文。即惠休上人与江、鲍往复，各一时也。仆平生述作，罄其草而授之。思亲遂行，流涕惜别。今圣朝已舍季布，当徵贾生，开颜洗目，一见白日，冀相视而笑於新松之山耶：？作小诗绝句，以写别意。辞曰：彼美汉东国，川藏明月辉？宁知丧乱後，更有一珠归？
    ○送黄钟之鄱阳谒张使君序
    东南之美者，有江夏黄公焉。白窃饮风流，始接谈笑，亦有抗节玉立，光辉炯然。气高时英，辩折天口，道可济物，志栖无垠。鄱阳张公，朝野荣望，爱客接士，即原、尝、春、陵之亚焉。每钦其辞华，悬榻见往。而黄公因访古迹，便从贵游，乃侨装撰行，去国遐陟。诸子衔酒惜别，沾巾赠分，沈醉烟夕，惆怅凉月。天南回以变夏，火西飞而献秋。汀葭飒然，海草微落，夫子行迈，我心若何！毋金玉尔音，而有遐心。湖水演沔，勖哉是行。共赋《武昌钓台篇》，以慰别情耳。
    ●卷三百五十
    ☆李白（四）
    ○兖州任城县令厅壁记
    风姓之後，国为任城，盖秦之古县也。在《禹贡》则南徐之分，当周成乃东鲁之邦，自伯禽至於倾公，三十四代。遭楚荡灭，因属楚焉。炎汉之後，更为郡县。隋开皇三年，废高平郡，移任城於旧居。邑虽屡迁，井则不改。鲁境七百里，郡有十一县（《英华》云十三县），任城当其要冲，东盘琅琊，西控钜野，北走厥国，南驰互乡。青帝太昊之遗墟，白衣尚书之旧里也。土俗古远，风流清高，贤良闲生，掩映天下。地博厚，川疏明。汉则名王分茅，魏则天人列土。所以代变豪侈，家传文章，君子以才雄自高，小人则鄙朴难治。况其城池爽垲，邑屋丰润。香阁倚日，凌丹霄而欲飞；石桥横波，惊彩虹而不去。其雄丽央，有如此焉。故万商往来，四海绵历，实泉货之橐，为英髦之咽喉。故资大贤，以主东道，制我美锦，不易其人。今乡二十六，户一万三千三百七十一（《英华》云一十七）。帝择明德，以贺季真宰之。公温恭克修，俨硕有立，季野备四时之气，士元非百里之才。拨烦弥闲，剖剧无滞，镝百发克破於杨叶，刀一鼓必合於《桑林》。宽猛相济，韦弦适中。一之岁肃而教之，二之岁惠而安之，三之岁富而乐之。然後青衿向训，黄礼履。耒耜就役，农无游手之夫；杼轴和鸣，机罕蛾之女。物不知化，陶然自春，权豪锄纵暴之心，黠吏返淳和之性。行者让於道路，任者并於轻重，扶老携幼，尊尊亲亲，千载百年，再复鲁道。非神明博远，孰能契於此乎？白探奇东蒙，窃听舆论，辄记於壁，垂之将来。俾後贤之操刀，知贺公之绝迹者也。
    ○朱虚侯赞
    嬴氏秽德，金精摧伤。秦鹿克获，汉风飞扬。赤龙登天，白日光。阴虹贼虐，诸吕扰攘。朱虚来归，会酌高堂。雄剑奋击，太后震惶。爰锄产禄，大运乃昌。功冠帝室，於今不亡。
    ○琴赞
    峄阳孤桐，石耸天骨。根老冰泉，叶苦霜月。斫为绿绮，徽声粲发。秋风入松，万古奇绝。
    ○李居士赞
    至人之心，如镜中影。挥斥万变，动不离静。彼质我斤，挥风是骋。了物无二，皆为匠郢。吾族贤老，名喧写真。貌图粉绘，生为垢尘。从白得衰，与天为邻。俨然不语，长存此身。
    ○安吉崔少府翰画赞
    齐表巨海，吴嗟大风。崔为令族，出自太公。克生奇才，骨秀神聪。炳若秋月，骞然□鸿。爰图伊人，夺<玄少>真宰。卓立欲语，谓行而在。清晨一观，爽气十倍。张之座隅，仰止光彩。
    ○当涂李宰君画赞
    天垂元精，岳降粹灵。应期命世，大贤乃生。吐奇献策，敷闻王庭。帝用休之，扬光泰清。滥觞百里，涵量八溟。缙□飞声，当涂政成。雅颂一变，江山再荣。举邑舞，式图丹青。眉秀华盖，目朗明星。鹤矫阆风，麟腾玉京。若揭日月，昭然运行。穷神阐化，永世作程。
    ○宣城吴录事画赞
    大名之家，昭彰日月。生此髦士，风霜秀骨。图真象贤，传容写。束带岳立，如朝天阙。岩岩兮谓四方之削成，澹澹兮申五湖之澄明。武库肃穆，辞峰峥嵘。大辩若讷，大音希声。默然不语，终为国桢。
    ○江宁杨利物画赞
    太华高岳，三峰倚天。洪波经海，百代生贤。为夔为龙，廓土济川。赵城开国，玉树凌烟。笔鼓元化，形分自然。明珠独转，秋月孤悬。作宰作程，摧刚挫坚。德合窈冥，声播兰荃。鸿渐麟阁，英图可传。
    ○志公画赞
    水中之月，了不可取。虚空其心，寥廓无主。锦鸟爪，独行绝侣。刀齐尺量，扇迷陈语。丹青圣容，去住无所。
    ○金银泥画西方净土变相赞（并序）
    我闻金方之西，日没之所，去中华十万亿刹，有极乐世界焉。彼国之佛，身长六十万亿恒沙由旬，眉间白毫向右，宛转如五须弥山，目光清白，若四大海水。端坐说法，湛然常存。沼明金沙，岸列珍树，栏弥覆，罗网周张。砗磲琉璃，为楼殿之饰；颇黎码瑙，耀阶砌之荣。皆诸佛所证，无虚言者。金银泥画西方净土变柑，盖冯翊郡秦夫人奉为亡夫湖川刺史韦公之所建也。夫人蕴冰玉之清，敷圣善之训，以伉俪大义，希拯拔於幽涂；父子恩深，用薰修於景福。誓舍珍物，购求名工，图金创端，绘银设像。八法功德，波动青莲之池；七宝香花，光映黄金之地。清风所拂，如生五音，百千妙乐，咸疑动作。若已发愿，及未发愿；若已当生，及未当生。精念七日，必生其国，功德罔极，酌而难名。赞曰：
