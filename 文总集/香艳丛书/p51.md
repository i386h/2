<!-- { "loadSidebar": true } -->
　　〖《十国春秋?吴越文穆王恭穆夫人马氏传》：武肃王常禁中外畜声伎，而文秽王年逾三十无子，夫人为之请。武肃王喜曰：“我家宗祀幸汝得主之矣。”乃听文穆王纳诸姬，鄜氏生宏尊、宏倧，许氏生宏佐，吴氏生宏俶。众妾生宏甚、宏亿、宏偓、宏仰、宏信，既长，夫人皆均养之。常置银鹿于帐前，坐群儿于上而弄之。《吴越备史》：文穆王元瓘，唐光启三年丁未冬十一月十二日，生于杭州之东院，先是有胡僧持一玉羊献武肃王，曰：“此当生贵子。”王果以丁未生焉。〗 
　　清门处士伴沉寥，影写琅玕点素绡。连日小侯瓜战罢，寒浆盛进越州窑。 
　　〖《清异录》：海舶来有一沉香翁，剜镂若鬼工，高尺馀。舶酋以上吴越王。王目为“清门处士”，发源于心清闻妙香也。《十国春秋?吴越武肃王世家》：亦间能书，写画墨竹，然不以废正务。《清异录》：吴越进霅上瓜，钱氏子弟逃暑，取一瓜，各言子之的数。言定，剖观，负者张宴，谓之瓜战。朱炎《陶说》：吴越秘色窑，钱氏有国时，越州烧进，曾糙《高斋漫录》：越州烧进为供奉之物，臣庶不得用，故云“秘色”。〗 
　　鲜鲊玲珑出盎初，天然色样牡丹妤。买来新向渔人纲，不是西湖使宅鱼。 
　　〖《清异录》：吴越有一种“玲珑牡丹鲊”，以鱼叶斗成牡丹状，既熟出盎中，微红如初开牡丹。《闲谈录》：钱氏时，西湖渔者日纳鱼数斤，谓之“使宅鱼”，其捕不及额者，必市以供，颇为民害。一日，罗隐侍坐，壁间有《蟠溪垂钓图》。武肃索诗，隐应声曰： 
　　吕望当年展庙谟，直钩钓国更谁如。 
　　若教生得西湖上，也是须供使宅鱼。 
武肃大笑，遂蠲其役。〗 
　　一枝龙蕊施禅关，法苑珍逾旖旎山。更与真妃留塔记，细书经尾礼华鬘。 
　　〖《清异录》：吴越孙妃，尝以一物施龙兴寺，形如朽木助，僧不以为珍。偶出示舶上，胡人曰：“此日本国龙蕊簪也。”增价至万二千缗易去。又：高丽舶主王大世选沉水近千金，叠为旖旎山，象衡岳七十二峰，钱俶许黄金五百两，竟不售。《十国春秋?吴越忠懿王妃孙氏传》：又有黄妃者，常于南屏山雷峰显严院建塔，奉藏佛螺髻发，名黄妃塔。后以地产黄皮木，遂讹为黄皮塔，俗称雷峰塔焉。吴越国王钱俶建黄妃塔，碑记略云：“诸宫监尊礼佛螺髻发，犹佛生存。不敢私秘宫禁中，恭率瑶具，创率堵波，于西湖之浒，以奉安之。宫监私愿之私，以千尺十三层为率。受以事力未充，姑从七级。梯昊初志，未满为歉。”塔成之日，又镌《华严》诸经围绕八面，真成不思议劫数，大精进幢。于是合十指爪以赞欢之。塔曰“黄妃”云。吴越国王钱俶拜手，谨书于经之尾。〗 
　　好梦分明践彩绳，礼贤新宅宠光腾。中元己赐鳌山会，又买元宵两夜灯。 
　　〖《十国春秋?吴越忠懿王世家》：忠懿王将内附，决于天竺大士梦。大士以彩绳围绕其宅，归宋之意始定。后子孙遂金紫不绝。又：开宝九年二月，王至京师，赐宴于迎春苑，寻诏王居礼贤宅。又：太平兴国三年五月，上表，愿以十三州、一军、八十六县、户五十五万六百八十、兵十一万五千六十六，献于下执事。宋帝随赐王誓书，仍赐礼贤宅为永业。七月中元节，汴京张灯，宋帝令有司于王宅前设灯山，陈声乐，以宠之。《西湖游览志》：正月十五为上元节，前后张灯五夜，相传宋时只三夜，钱王纳土，买添两夜。〗 

　　闽 
　　〖司空王潮传太祖审知。薨，子嗣王延翰立。被弑，弟惠宗鳞立。被弑，子康宗继鹏立。遇弑，太祖子景宗曦立。遇弑，弟天德延政立。灭于南唐，历七主，凡五十有三年。〗 
　　白马驱驰动七闽，缁流指点说金轮。西天一现莲花相，急铸金铜丈六身。 
　　〖《五代史?闽世家》：王审知状貌雄伟，隆准方口，常乘白马，军中号“白马三郎”。黄滔《丈六金身碑略》：我公粤天佑三年秋七月乙丑，铸金铜像，丈有六尺高。后二十有三日丁亥，铸菩萨二，丈有三尺高，铜为内肌，金为外肤，取法西天，铸成东越。初，我公登坛之三年已未秋夕，梦天之西际，彩云罅裂，大佛中座而启言曰：“断予一臂卫之一方。”既觉而思，现乎形，昭像也，断一臂，誓诚也，卫一方，保众也。始嘉其异，姑默其事。后创其意，命自宾席逮众庶，有植信根、映慧烛者，许以一金，投吾俸中，将椟于肆，俟以铜易，而后鸠工鸿炉，卜境择日，铸斯佛于九仙山定光多宝塔之右，古仙徐登上升之地。斯佛出也，一写而成。翼日，我公礼阅之，乃与梦中一类，其一臂工以之别铸而会，我公神之而露其梦。于是迎入府之别亭。冬十二月丙申，会僧千人，引归于开元寺寿山之塔院。翼二菩萨于左右，三十二相足，八十种好具。其明年正月十八日，设二十万人斋，号“无遮会”以落之。〗 
　　桧影池光见性灵，饭僧留得去来形。中朝昨赐金身额，写遍棱伽四藏经。 
　　〖《十国春秋?闽太祖世家》：王梦梵僧数百辈，奕奕有光，所至处有双桧并池而秀。一僧前跽曰：“王能饭吾于此乎？”及旦，访其地而筑室焉，命池曰“浴圣”，桧曰“息圣”。又：王于城西南张炉冶十三所，铸释迦、弥勒诸佛像。唐主赐额曰：“金身报恩之寺”。王又镕金银万馀两，作金银字《四藏经》各五千四十八卷。〗 
　　神霄秘殿五云连，双鹤飞来太乙烟。位业宝皇亲说与，他生还主大罗仙。 
　　〖《十国春秋?闽陈守元传》：以左道见信于惠宗，作宝皇宫居之。守元谬为大言，称“宝皇命王少避其位，后当为六十年天子。”惠宗欣然避位，令长子主府事。道名元锡，既而复位。遣守元问：“宝皇六十年后将安归？”守元复谬传宝皇语曰：“六十年后，当为大罗仙主。”《闽海丛谈》：闽王鏻曰：“祈太乙神册”。逾年，双鹤徘徊而下，遂谋僭号。〗 
　　长春宴罢月初移，秘戏中宫敕许窥。意逐行云情逐雨，水晶屏外立多时。 
　　〖徐熥《陈金凤外传》：龙启元年，封金凤为皇后，筑长春宫以居之。延钧数于其中为长夜之晏。每晏，辄敕宫中燃金龙烛数百枝环左右，光明如昼。复敕宫女数百，人擎一杯盘，皆琼瑶、玛瑙、琥珀、玻璃之属，以队递进，不设几筵。酒酣，张长枕大床，拥金凤及诸宫女裸卧，随意幸之。又遣使于日南造水晶屏风，周围四丈二尺。延钧与金凤淫狎于内，令宫女隔屏窥之，嬉笑为乐。〗 
　　羽觞宛转水云边，一曲桑溪沸管弦。烛影衣香回仗早，当头新月未成弦。 
　　〖《金凤外传》：三月上巳，延钧修契桑溪，金凤偕后宫，杂衣文锦，列坐水次流觞娱畅，穷日而返。沈麝之气，环佩之响，燎炬之光，达于远近。途中丝竹弦管，缤纷奏和，清音入云，观者塞道。〗 
　　南湖风景接西湖，紫蓼青蒲入画图。彩舫如流歌互答，绮罗香里斗水肤。 
　　〖《金凤外传》：端阳日，造彩舫数百于西湖。每舫载宫女二三十人，衣短衣，鼓楫争先。延钧御大龙舟以观，金凤作《乐游曲》，使宫女同声歌之。曲曰：“龙舟摇曳东复东，采莲湖上红更红。波淡淡，水溶溶，奴隔荷花路不通。”“西湖南湖斗彩舟，青蒲紫蓼满中洲。波渺渺，水悠悠，长奉君王万岁游。”游人士女，绮绣夹岸，杂沓如市。夜收宫女入宫，多不知所之者，延钧亦不问。〗 
　　长春寂寞似长门，酺宴香销烛就昏。回得九龙绡帐暖，清词一首抵文园。 
　　〖《金凤外传》：有小吏归守明，弱冠皙美，延钧嬖之，日侍禁中，夤缘与金凤通。百工院使李可殷因归郎以通于金凤，可殷慧敏，造缕金五彩九龙帐于长春宫，织八龙于外，而以延钧为一龙。既成，延钧欢甚，益昵守明。国人歌曰：“谁谓九龙帐，惟贮一归郎。”初，金凤因李仿得进，及为后，令可殷谮之。仿怨金凤负己，盛饰其妹春燕进于上。春燕媚婉绝代，初入宫，年才十五，顾盼举止，动移上意，册为贤妃。擅爱专席，延钧自是不复御九龙帐矣。明年元夕，御大酺殿，召前翰林承旨韩偓等观灯畅宴，命各赋《大酺乐》。偓感长春宫失宠事，赋诗曰： 
　　泪滴珠难尽，容残玉易消。 
　　倘随明月去，莫道梦魂遥。 
延钧动念，因返驾长春宫。〗 
　　求丹都在三清殿，嫔御同焚山水香。月地云阶仙仗閟，御槽闲煞渥洼郎。 
　　〖《通鉴纪事本未》：闽主用陈守元言，作三清殿于禁中，以黄金数千斤铸宝皇大帝、天尊老君像，昼夜作乐，焚香祷祀，求神丹。《清异录》：道士谈紫霄有异术，闽王昶奉之为师，月给山水香焚之。香用精沉上火，半炽则沃以苏合油。《金凤外传》：建三清殿，紫霄导春燕诸后宫斋宿其下，昼夜聚祷，谓为继鹏祈年永祚，而蝶亵无忌。国人丑之。《清异录》：王昶倾金钱市名马五匹，各有位号，曰“金鞍使者”、“千里将军”、“致远侯”、“渥洼郎”、“骥国公”。〗 
　　清人树影郁堪攀，佳会倾筐紫翠闲。才摘新芽甘露暖，乳瓯试斗鹧鸪斑。 
　　〖《清异录》：伪闽甘露堂前，两株茶郁茂婆娑，宫人呼为“清人树”。每春初，嫔嫱戏摘新芽，堂中设“倾筐会”。陶谷《清异录》：闽中造茶盏，花纹鹧鸪班点，试茶家珍之，按《方舆胜览》云：免毫琖出瓯宁。下注云：黄鲁直诗“建安瓷碗鹧鸪斑”，是鹧鸪斑即免毫琖。试斗之法，以水痕先退者为负，耐久者为胜。故较胜负曰“一水、两水”。茶色白，入黑琖，水痕易验。免毫琖之所以贵也。〗 
　　紫薇照耀列宫峨，春比东华贮更多。看到雨天三昧足，香红乱坠曼陀罗。 
　　〖《十国春秋?闽康宗后李氏传》：本惠宗宫人，名春燕，有色。惠宗病，康宗因陈后以求春燕，惠宗怏怏与之。康宗嗣位，立为贤妃。及通文改元，复立为皇后，别造紫薇宫，为皇后游幸之所。土木之盛逾于东华。《金凤外传》：延钧为春燕造东华宫，以珊瑚为棁榆，琉璃为棂瓦，檀楠为梁栋，真珠为帘幕，范金为柱础。《清异录》：闽昶春馀宴后苑，飞红满空，昶曰：“《弥陀经》云‘雨天曼陀罗花’，此景近似。今日观化工之雨天三昧，宜召六宫设‘三昧宴’。”〗 
　　建州新进耐重儿，不入欢筵荷御题。却爱别肠周学士，宣来常捧醉如泥。 
