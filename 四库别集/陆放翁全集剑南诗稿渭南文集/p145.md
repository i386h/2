<!-- { "loadSidebar": true } -->
胜客异县。夫何命大谬，魔事每交战。友仇同一波，平地肆蹈践。么然性命微，日畏谗口
煽。旧书不暇视，鼠迹上几砚。负眜不即死，遂作诸老殿。却观所更历，殆是金百炼。人
谁不爱身，悔作青紫楦。短筇入空翠，小艇破江练。渔歌隔浦闻，绩火傍林见。苦贫虽至
骨，未肯受客唁。君看投林猿，终异巢幙燕。有山皆可耕，焉往失贫贱。
湖山寻梅二首
镜湖渺渺烟波白，不与人间通地脉。骑龙古仙绝火食，惯住空山啮冰雪。东皇高之置
度外，正似人中巢许辈。万木僵死我独存，本来长生非返魂。
又
小雪湖上寻梅时，短帽乱插皆繁枝。路人看者窃相语，此老胸中常有诗。归来青灯耿
窗扉，心镜忽入造化机。墨池水浅笔锋燥，笑拂吴笺作飞草。
作雪寒甚有赋
云暝风号得我惊，砚池转盼已生冰。窗间顿失疏梅影，枕上空闻断雁声。公子皂貂方
痛饮，农家黄犊正深耕。老人别有超然处，一首清诗信笔成。
书懒
我性本迂疏，养生又无术。忧患自外至，疾病由中出。屏居绝造请，冀补东隅失。今
观世间事，如僧视沐栉。闲身岭上云，睡味蜂房蜜。惟思茅檐下，一席卧朝日。
读唐人愁诗戏作五首
少时唤愁作底物，老境方知世有愁。忘尽世间愁故在，和身忘却殆应休。
又
清愁自是诗中料，向使无愁可得诗。不属僧窗孤宿夜，即还山驿旅游时。
又
天恐文人未尽才，常教零落在蒿莱。不为千载离骚计，屈子何由泽畔来。
又
我辈情钟不自由，等闲白却九分头。此怀岂独骚人事，三百篇中半是愁。
又
飞雪安能住酒中，闲愁见酒亦消融。山家有力参天地，不放清尊一日空。
读书至夜分感叹有赋
老人世间百念衰，惟好古书心未移。断碑残刻亦在椟，时时取玩忘朝饥。推寻点画到
曲折，想见落笔纵横时。岂惟鸾凤九霄上，景钟大鼎森陆离。虽然欲学则曷敢，驽马仰看
骅骝驰。正如志士才不称，心慕伊傅终何施。尔来亦复强点染，子不随意徒嗟咨。悬知明
日天将雨，中夜云蒸紫玉池。
拥炉
急雨狂风暮不收，燎炉薪暖复。倾潋滟鹤黄酒，似拥蒙茸狐白裘。大泽羁鸿来
万里，高城传漏过三筹。明朝会看稽山雪，莫为冲寒怯上楼。
隐趣
归老家山一幅巾，俗间那可与知闻。举杯每属江头月，赠客时缄谷口云。行采菖蒲缘
藓磴，卧浮舴艋入鸥群。力营隐趣君无怪，作得闲人要十分。
冬夜舟中作
夜榜孤舟掠岸行，村墟频过不知名。绕枝倦鹊寒无影，脱网奔鱼远有声。两纸忽惊残
历尽，一杯聊慰旅怀情。还家自笑身犹健，又付生涯与短檠。
湖山九首
逐鹿心虽壮，乘骓势已穷。终全盖世气，绝意走江东。
又
湖上多甘井，石岂泉尤得名。何时枕白石，静听辘轳声。
又
山崦桑麻路，柴门鸟雀声。老巫祈社雨，小妇饷春耕。
又
坡度小岭，轩豁见平湖。但醉梅花下，民家酒可沽。
又
浅井供茶灶，分流浣布纱。此泉吾所爱，百用给山家。
又
故堞无遗迹，萧然数十家。茶烟映山起，酒旆傍堤斜。
又
汀月生眉黛，溪梅试额妆。幽闺元不出，莫道嫁彭郎。
又
城边小市聚，烟水淡秋容。南走兰亭路，迢迢云外钟。
又
东西二十里，相望两平桥。傍水多提钓，穿云有负樵。
齿发
暮境侵寻岁月遒，齿摇发脱又经秋。此身要是归衰谢，外物何须更固留。皂白从来憎
了了，登临且复送悠悠。嗣宗痛饮图南睡，万事输君此一筹。
古谓不如意事十常八九虽出于好功名者
之言闲中亦未免此叹戏作七字一首
归志初谐老遽催，良辰常与病俱来。酒虽已熟恨无菊，雪苦不成空见梅。朋旧乖离心
每折，山川悠邈首频回。人生败意无穷达，莫厌相逢笑口开。
幽居岁暮五首
冉冉忘年往，纷纷厌事来。庭除多草莽，几砚亦尘埃。园为畦蔬到，门因汲水开。偶
闻林鸟语，太息又春回。
又
却医翻少疾，辞禄不加贫。嘉木移俱活，村醪酿辄醇。悠悠还过日，盎盎又逢春。狂
舞君毋笑，梅花插满巾。
又
老去转无事，室空惟一床。卧时幽鸟语，行处野花香。巷北观神社，村东看戏场。谁
知屏居意，不独为耕桑。
又
燃薪代秉烛，煮茗当传杯。但恨朋侪少，那知日月催。衣裘任穿穴，芋栗且燔煨。不
为残年迫，吾心久矣灰。
又
古井年年浚，荒畴日日犁。刈茅苫鹿屋，插棘护鸡栖。闲赖书遮眼，愁须酒到脐。斜
阳有常课，缓步上湖堤。
过湖上僧庵
西庵每过未尝开，邂逅清言始此回。陶令巾车寻壑去，已公茅屋赋诗来。奇香炷罢云
生岫，瑞茗分成乳泛杯。便恐从今往还熟，入门猿鸟不惊猜。
夜坐戏作短歌
畏事如畏虎，避人如避寇。结庐三家村，百事喜寒陋。身闲自为贵，饭足岂非富。素
心憎狐妖，老愈恶铜臭。视之若寒气，可使客肤腠。即今知免矣，终岁塞门窦。始知松倒
壑，殊胜云出岫。聊持不动心，更养未尽寿。夜读南华篇，欣然发吾覆。
书叹二首
世事纷纭汝所知，欣然领略尚何疑。穷居自是长年术，魔境常为定力资。人但与游无
德怨，酒皆可醉略醇醨。兰亭宾主今何在，修竹依然似曩时。
又
尺椽不改结茅初，薄粥犹艰卒岁储。猧子解迎门外客，貍奴知护案间书。深林闲数新
添笋，小沼时观旧放鱼。自笑从来徒步惯，归休枉道是悬车。
日暮自湖上归
我生本亦与人同，缘薄才疏剩得穷。细水自鸣沙渚外，乱山时出雪云中。僧归独趁残
钟去，人散遥怜晚渡空。造物陈诗信奇绝，匆匆摹写不能工。
晚步湖堤
裘桐帽野人装，又上湖堤步夕阳。贫甚不为明日计，兴来犹作少年狂。残樽倒酒无
余沥，幽圃寻梅认暗香。时有行人叹顽健，黑丝点破颔间霜。
夜寒
江云作雪暗郊原，竟夜风声万马奔。槁面暂朱知酒酽，曲身成直赖炉温。幼舆正复宜
岩石，倚相犹能读典坟。米贵仅供糜粥用，自伤无力济元元。
感旧
早参太史笔，晚典石渠书。孤立如羁雁，微生等蠹鱼。虚名真忝窃，定理有乘除。九
十稽山下，荒畦日荷锄。
小雪
夜卧风号野，晨兴雪拥篱。未言能压瘴，要是欲催诗。跨蹇虽堪喜，呼舟似更奇。元
知剡溪路，不减灞桥时。
十二月十日暮小雪即止二首
夜来急雪打船窗，今夜推窗月满江。堪恨无情一枝橹，水禽惊起不成双。
又
夜来一雪苦匆匆，千里浓云忽来空。换得明月良不恶，未须过计虑蝗虫。
遣兴
翳翳鱼盐市，迢迢桑麦村。山家薪炭足，野叟衤夸襦温。罝兔残芜尽，叉鱼积水浑。诗
书老无效，犹拟付儿孙。
贫居时一肉食尔戏作
身老便居僻，山寒喜屋低。时犹赖僧米，那惜贷邻醯。汤饼挑春荠，盘飧设冻齑。怪
来食指动，异味得豚蹄。
腊月十四日雨
岁晚深居懒出游，小窗终日寄悠悠。雨声到枕助诗律，花气袭衣生客愁。残齿不堪添
臬危，瘦肩转复觉飕癮。春前一雪犹关念，安得琼瑶积瓦沟。
节物
节物犹关老病身，乡傩佛粥一年新。檐间百舌还多事，探借园林十日春。
读书
力不扶微学，心犹守旧闻。壁间科斗字，秦火岂能焚。
春近
历授人时后，天回斗柄初。农畴兴耒耜，家塾盛诗书。缥缈双凫舄，咿哑一鹿车。山
翁喜春近，随处狎樵渔。
读陶诗
陶谢文章造化侔，篇成能使鬼神愁。君看夏木扶疏句，还许诗家更道不。
夜雨寒甚
万籁号风如战鼓，雪意垂垂先作雨。庭中栖鸟惊屡起，窗下残灯翳还吐。老翁耸膊高
过顶，童子触屏低不语。时闻邻舍起饭牛，亦有归樵说逢虎。去年雪薄蝗害稼，今年望雪
如望赦。行当三白兆丰年，牲酒如山作秋社。
寄赵昌甫
杳杳双鹊鸣庭除，东阳吏传昌甫书。纸穷乃复得杰作，字字如刮造化炉。尔来此道苦
寂寞，千里一士如邻居。小儿得禄在傍邑，我贫初办一鹿车。过门剥啄亦奇事，拜起幸未
须人扶。君看幼安气如虎，一病遽已归荒墟。吾曹虽健固难恃，相觅宁待折简呼。余寒更
祝勤自爱，时寄新诗来起予。
稽山雪
高人采药来禹穴，骨瘦巉然鬓眉白。结茅分得野鹿场，一夜北风三尺雪。明朝过午势
愈恶，虎兕交迹人声绝。虚窗纵横丛竹入，幽石间荒寂孤松折。冻冷孰窥袁安户，僵卧秃尽
苏武节。人生饥寒固亦有，养气不动真豪杰。希名后世吾所耻，姓字宁与身俱灭。班马复
生无自书，我作此歌空激烈。
招邻父啜菜羹
老境遗人事，穷居砭世盲。茅檐听雪滴，瓦鼎爇松肪。不愿封侯印，惟求煮菜方。杯
羹须及热，剩欲唤君尝。
读论语
壮岁贪求未见书，归常充栋出连车。晚窥阙里亲传妙，数简方知已有余。
晨起
残梦悠飏不复成，枪然已有百禽鸣。山童来报溪流长，幽事从今日日生。
雪后
雪消已断虚檐溜，日暖初催百草生。射的山前春水绿，笙歌又满会稽城。
示福孙并示喜曾
北商久不通，梨枣罕登盘。山舍惟有橘，琐细如弹丸。此外则柿栗，收拾猿鸟残。虽
无庞翁话，儿孙亦团栾。今岁雨雪晚，岁暮始大寒。二稚乃可怜，不诉衣襦单。地炉有微
火，诵书到更阑。我老多感慨，赖汝差自宽。
微疾
微疾经旬近药囊，往来巷陌未全妨。时时小雨知春近，处处闲身觉日长。林外鼓歌闻
赛庙，怀中茶饼议租桑。两京梅发今何似，送老流年只自伤。
简僧求秦望山拄杖
老病龙钟不自持，饱知藤杖可扶衰。明朝欲入天台去，试就高人乞一枝。
游山步二首
蹇驴渺渺过云边，旋了三生物外缘。平日视家真逆旅，此行出户若登仙。饥从野店烹
葵饭，困就僧床借枕眠。所恨暮年交旧尽，佳时无与共联翩。
又
南出平桥十里余，湖山处处可成图。水边更觉梅花瘦，云外谁怜雁影孤。时唤行僧同
煮茗，亦逢樵叟问迷途。破裘不怕春寒峭，小市疏灯有酒垆。
雪晴欲出而路泞未通戏作
欲觅溪头路，春泥不可行。归来小窗下，袖手看新晴。
又
雪消重作雨，冰释又成泥。已败筇枝兴，高眠听午鸡。
春日
冷饼细生菜，老翁殊未衰。仍寻旧幡胜，一笑伴诸儿。
示儿辈
穷居怀抱久无欢，犹赖吾儿得少宽。谨视鸡豚供老疾，力营薪炭备春寒。旧书缀缉编
无绝，小瓮调停味不酸。坐使乃翁无一事，高眠常到日三竿。
雪后煎茶
雪液清甘涨井泉，自携茶灶就烹煎。一毫无复关心事，不枉人间住百年。
梦中作
久向人间隐姓名，看花几到武昌城。一壶春色常供醉，万里烟波懒问程。斜日挂帆堤
外影，便风击鼓驿前声。丈夫入手皆勋业，廊庙江湖未易评。
破屋叹
我年四十时，筑舍受一廛。岁月不贷人，殆将五十年。初非楩楠林，既久理岂全。惨
淡窘风雨，亦复补破穿。竹椽与绳枢，岂敢求牢坚。今朝忽自顾，衰疾方沉绵。不知此残
