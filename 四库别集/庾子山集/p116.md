<!-- { "loadSidebar": true } -->
　　公讳显和字某上党武乡人也【周书显和宇文神举之父神举有传】自大雾浮河长虹映渚承源于若【一作别】水纂系于苍林【宇文氏本炎帝神农之后与后周同姓是为国族竹书纪年云黄帝五十年秋七月庚申天雾三日三夜昼昏帝游于洛水之上见大鱼杀五牲以醮之天乃甚雨七日七夜鱼流于海得圗书焉龙圗出河龟书出洛又曰帝颛顼高阳氏母曰女枢见瑶光之星如虹感巳于幽房之宫生颛顼于若水春秋元命苞曰大星如虹下流华渚女节梦意感生朱宣宋均曰朱宣少昊氏也史记曰黄帝子昌意降居若水汉书古今人表云嫫母生苍林嫫母黄帝次妃也若水苍林皆姬姓之祖言其与国同姓若姬宗矣】上党居韩之西常山在赵之北因地为氏可略而言焉【言宇文氏得姓之由也周书帝纪曰有葛乌菟者其后曰普回得皇帝玺以为天授其俗谓天曰宇谓君曰文因号宇文国幷以氏焉汉书地理志曰秦置上党郡属幷州有上党关髙帝置常山郡属冀州张宴曰恒山在西避文帝讳故改曰常山言于韩赵之地得姓为宇文氏矣】祖求南衞将军冀州刺史【周书宇文神举传云髙祖晋陵曽祖求男仕魏并显逹神举曽祖显和祖矣】父金殿鎭远将军兖州刺史【周书云魏鎭远将军兖州刺史安吉县侯】并控鹤兵俱张戎乐声荣之盛继踵当年【言求南金殿父子并有盛名也庄子曰君必无盛鹤列于丽谯之间按西戎乐曰沫离故云戎乐】公禀山岳之灵擅风云之气容止矜庄声名籍甚弯弧挽强左右驰射故得名髙上谷威振楼烦袭爵安吉县侯食邑五百戸【周书曰显和少而袭爵性矜严颇渉经史膂力絶人弯弓数百斤能左右驰射魏孝武之在藩也显和早蒙眷遇时属多难甞问计于显和和具陈宜杜门晦迹相时而动武帝深纳焉及卽位擢授冠军将军阁内都督封城阳县公邑五百戸孝武以显和藩邸之旧遇之甚厚时显和所居宅隘陋乃撤殿省赐为寝室汉书地理志云上谷郡秦置又雁门郡有楼烦上谷楼烦故燕赵地也】永兴三年幽幷叛换有无君之心【谓齐神武也魏本纪云孝武永熈元年改元永兴以同明元时年号三年髙欢引军东度入洛武帝西迁汉书注云叛换犹跋扈强恣貌诗皇矣云无然畔援】帝顾谓公曰天下汹汹将若之何【汉书髙帝曰天下匈匈劳苦数岁师古曰匈匈喧扰之意】公曰择善而从之乃诵诗云彼美人兮西方之人兮【邶风简兮卒章之诗也郑笺曰彼美人谓硕人也思周室之贤者以其宜荐硕人与在王位周书云齐神武专政帝每不自安谓显和曰天下汹汹将若之何对曰当今之计莫若择善而从之因诵诗云】帝曰是吾心也乃定入关之防【武帝西迁长安】以公母老家大令预为计公曰今日之事忠孝不并君不密则失臣臣不密则失身【二语出易系辞】帝怆然改容曰卿是我王陵【周书云帝以显和母老家累又令预为计对曰今日之事忠孝不两立然臣不密则失身安敢预为私计帝怆然改容曰卿卽我之王陵也班彪王命论曰王陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劒而死以固勉陵其后果定于汉陵为汉宰相封侯显和随帝西迁母必见获于髙欢故帝以为比】迁朱衣直阁阁内大都督改封长广县公邑一千五百戸武帝初至潼关太祖亲迎溱水【魏本纪云武帝至稠桑潼关宇文防遣赵贵等奉迎帝过河防迎帝于东阳】太祖素知公名而未之识也目于众疑而不问直云令此人射水傍小鸟应手即着太祖喜云我知卿名矣【周书曰从帝入关至溱水太祖素闻其善射而未之见也俄而水傍有一小鸟显和射而中之太祖笑曰我知卿工矣】即用为帐内都督沧州诸军事沧州刺史増邑幷前二千五百戸黄公衡之决事魏后是以推心潘承明之忠壮吴王为之降礼异代同荣见之今日【蜀志曰黄权字公衡巴西防中人也蜀记曰魏明帝即权天下鼎立当以何地为正权对曰当以天文为正往者荧惑守心而文帝崩吴蜀二主平安此其征也吴志曰潘濬字承明武陵汉寿人也江表传曰权克荆州将吏悉皆归附而濬独称疾不见权遣人以牀就家舆致之濬伏而着牀席不起涕泣交横哀咽不能自胜权慰劳与语呼其字曰承明昔观丁父鄀俘也武王以为军师彭仲爽申俘也文王以为令尹此二人卿荆国之先贤也初虽见囚后皆擢用为楚名臣卿独不然未肯降意将以孤异古人之量耶使亲近以手巾拭其面濬起下地拜谢卽以为治中荆州】东夏边隅地连荒服井陉塞道飞狐路断【谓出为东夏刺史也禹贡曰五百里荒服汉书师古注曰又次要服外五百里此五服之最外者也荒言其荒忽各因本俗汉书曰髙帝三年韩信张耳东下井陉撃赵斩陈余获赵王歇置常山代郡又匈奴传曰赵屯飞狐口师古曰险阨之处在代郡之南南冲燕赵之中】乃以公为使持节卫将军都督东夏州诸军事东夏州刺史白波清犊之兵铜马金绳之乱莫不交臂屈膝牵羊抱马【后汉书朱儁传曰自黄巾贼后复有黒山黄龙白波等贼其后多为袁绍所定又光武纪曰别号诸贼铜马及青犊等各领部曲章懐太子注曰铜马贼帅东山荒秃上淮况等并见东观记交臂屈膝牵羊抱马者言皆降附也左传曰楚围郑克之郑伯肉袒牵羊以逆后汉书曰耿秉撃车师车师王抱马足降】在州遘疾解任还朝小马留廐余牀挂柱吏人攀恋刋石陉山虽非汉阳之城还似扶风之路【言汉阳诸葛扶风王骏并刋碑石也见蜀志及晋书】授使持节车骑大将军仪同三司加散骑常侍以魏后元年【周书云魏恭帝元年】疾甚亡于同州春秋五十七天子辍乐羣公防丧太祖亲临吊祭哀恸左右【本传云太祖亲临之哀恸左右】于时兵革交侵普断赠諡卽以本官印绶权于同州之北山今建德二年二月二十三日迁于咸阳长安县之洪渎原时逢礼乐之迁代属讴歌之变国虽异政人足追荣【谓周革魏命和虽魏臣亦防追赠也】乃赠使持节骠骑大将军开府仪同三司小司空丹延绥三州诸军事延州刺史【本传同】諡某公礼也夫人髙氏渤海人也柔参晋政拒曹爽之异谋起在汉庭共王陵而俱对【言髙氏之先也魏志曰髙柔字文惠陈留圉人也太傅司马宣王奏免曹爽皇太后诏召柔假节行大将军事据爽营太傅谓柔曰君为周勃矣爽诛进封万岁鄕侯汉书曰髙帝五年置酒雒阳南宫上曰通侯诸将毋敢隐朕皆言其情吾所以有天下与项氏所以失天下者何髙起王陵对曰陛下慢而侮人项羽仁而敬人然陛下使人攻城略地所降下者因以与之与天下同利也项羽妬贤嫉能得地而不与人利此其所以失天下也孟康曰姓髙名起】况乎箴训有仪言容以德肃恭中兴贤才内则岂直不听杂乐以变齐国之风不食鲜禽以断荆王之猎【列女传曰齐侯卫姬者衞侯之女齐桓公之夫人桓公好淫乐衞姬为不听郑衞之声又曰樊姬者楚庄王之夫人庄王初卽位好狩猎毕弋樊姬諌不止乃不食禽兽之肉三年王改】昔之命季武子之西寝今之同穴长平侯之北陵【檀弓曰季武子成寝杜氏之葬在西阶之下请合许之汉书曰衞青封长平侯与平阳公主合】世子神举兄弟【周书有传兄弟谓神举与弟神庆也】至性纯孝善居丧礼有终有始于身无改是以宦成名立孝显忠贞【周书曰神举伟风仪善辞令博渉经史性爱篇章尤工骑射临戎对冦勇而有谋莅职当官毎着声绩兼好施爱士以雄豪自居故得兼任文武声彰中外百僚无不仰其风则先辈旧齿至于今而称之神庆少有壮志武艺絶伦位至柱国汝南郡公】铭曰
　　北岳二名葱河两本其峻惟极其源惟远【北岳恒山也一名常山故云二名汉书西域传曰河有两源一出葱岭山一出于阗于阗在南山下其河北流与葱岭河合东注菖蒲海礼记曰峻极于天言宇文氏起家在于西北之地也】俗禀山川人资台衮义烈桓桓才雄悃悃【言西北之地多产忠武之人也尚书曰桓桓如虎如貔如熊如罴按悃悃诚也説文曰悃悃诚志也】乃祖乃父继踵威雄摐金北陆鸣玉南宫【谓祖求父金殿声荣继踵也北陆疑卽博陆薛瓉曰按渔阳有博陆城汉书曰博陆武帝封大司马霍光为柱国文頴曰博大陆平取其嘉名而无其县食邑北海河东又按尔雅云髙平曰陆北陆北方之总名也后汉书曰肃宗诏贾逵入讲尚书南宫云台是云台在南宫也又县名史记曰南宫公主注正义曰南宫冀州县也和祖求为冀州刺史岂谓是耶】隐若吴汉贤哉窦融负霜依德无雷向风【后汉书曰吴汉字子顔南阳宛人帝叹曰吴公差彊人意隐若一敌国矣窦融字周公扶风平陵人后汉书西域传曰月氏为匈奴所灭迁于大夏分其国为五部贵霜翎侯自立为王国号贵霜王汉书西域传曰无雷国王治卢城去长安九千九百五十里】挺此含章生兹秉德孝实天性忠为人则【谓诞生显和有忠孝之性也周易曰含章可贞】畅毂镂膺燕南赵北若【一作弱】水将通九部可勒【诗曰文茵畅毂又曰虎韔镂膺后汉书曰燕南垂赵北际汉书曰西至沬若水张揖曰若水出旄牛徼外九部九州谓将勒勳于九州也】帷幄参谋宫帷典职善择忠言能防变色繁弱巳劲淇园乃直防中小支禽穿左翼【谓从孝武入关周文帝令射水傍小鸟也繁弱弓名左氏传曰封父之繁弱后汉书寇恂传曰伐淇园之竹为矢百万】建旟赤谷挥戈武州长城万里河水双流【谓和鎭东夏州也汉书西域传曰乌孙国大昆弥治赤谷城武川恒州之武川县也汉书严尤曰秦筑长城之固延袤万里又西域传曰河有两原一出葱岭一出于阗】颍川多恙淮水未廖义重穿壁恩深置邮【神仙刘根传曰颍川太守髙府君病从根求消除病气之术汉书汲黯多病居淮阳吴志曰吕防疾权穿壁窥之凌綂卒二子列封权内飬于宫令葛光教之读书十日一令乗马】于谷之口于渭之阳丘山零落碑阙低昂草衔秋火树抱春霜书劒俱没人琴并亡【谓显和于咸阳也汉书地理志曰冯翊有谷口扶风有渭城故咸阳也曹子建诗云零落归山丘月令曰腐草为萤世説曰王子猷子敬俱病笃子敬先亡奔丧都不哭径入坐灵牀上取子敬琴弹既不调掷地云子敬子敬人琴俱亡因恸絶良乆月余亦卒】哀哀嗣子纯心靡托孝水未枯悲松先落【言神举兄弟居丧以礼也西征赋曰澡孝水以濯缨悲松卽王褒攀栢树枯事松栢通称矣】室进巢鵀门通吊鹤功臣身陨防圗麟阁【魏志曰钜鹿张臻养志不仕正始元年戴鵀之鸟巢臻门隂臻曰夫戴鵀阳鸟而巢门隂此凶祥也旬日而卒陶侃别传曰侃丁母忧忽有二客来吊不哭而退羽仪鲜异知非常人遣随视之但见双鹤冲天而去汉书宣帝圗霍光等十一人于麒麟阁】
　　周大将军琅邪定公司马裔墓志铭
