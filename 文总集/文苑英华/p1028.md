<!-- { "loadSidebar": true } -->
　　文塜者长沙刘蜕复愚为文不忍弃其草聚而封之也蜕愚而不锐于用百工之技天不工蜕也而独文蜕焉故饮食不忘于文晦明不忘于文悲戚怨愤疾病嬉游羣居行役未尝不以文为怀也适当无亊而天下将以文为号文明代生植【文粹作殖】明晦皆効文用【集作明】故日月星辰文乎旂常昆虫鸟兽文乎彞噐徐方之土文于侯社夏翟之羽文于旗【二本作旌】旄登龙于章升玉于藻百工妇人雕砻染练【文粹作涂】以供宗庙祭祀之用【二本作文】岂独蜕也生【集作固】知効用不及时文哉然而意尝【文粹作常】获助于天而不获助于人故其穷虽穷无憾也当勤意之时不敢嚏不敢咳不敢唾不敢跂【集作跛】倚嗜欲躁竞忘之于心其祗祗畏畏如临上帝故有粲如星光如贝气如蛟宫之水又有黯【集作暗】如屯云如乆隂如枯腐熬燥之色则有如春阳如华川逶逶迤迤则有如运海如震怒动荡恠异夫十为文不得【文粹作满】十如意少如意则岂非天助乎常欲使天下闻之而必行劝【文粹作覩】之而必蹈散之茫洋以为道演之浸润【二本作遥】以及物然后为农文之使风雨以时兵文之使戎虏以顺文于野文于市使得【二本无此字】其所幽隐之士以出口者使之言材者使之用然而自振者无力终知者甚稀岂非不获于人助乎呜呼十五年矣实得一【文粹作二】千一百八十纸有涂者乙者有注揩者有覆背者有硃墨围者于是以周易筮之遇复【坤上震下】之同人【干上离下】筮者曰鸣于地中殷殷隆隆七日不【文粹作而】复复来其【文粹作而】天下昭融乎它日更召而令【文粹作合】之将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷【集作閟之】土叶吉累累【文粹作累累】为塜则汲之兆乎峭峭为壁则鲁之兆乎且其占曰土之文为阿山【二本作山河】为华英将不崩不竭为滋味而传乎结为丘陵为其设险乎融为川渎率其朝宗乎华为百谷以洁祭礼之粢盛乎不然使其速腐为墟【集作丘】壤【集有乎字】生刍槀以食牛羊乎化涂泥为甄陶以作器乎将块为五色而分封茅社【文粹作茅社分封】乎流为乐为土皷为凷【古块字】桴以泄其和声乎夷为都邑以兴宫庙坎为洿池以泽生植【一作殖】乎祀为坛灶乎窽为井墓乎吾皆不得而知也尝【文粹作当】既不得为吾用唯速化为百工之用愼毋朽为芝菌以恠人自媚愼毋坚为金铁以作货起争愼毋潏为醴泉以味乎謟口愼毋祷为城社以狐防慿妖愼毋耸为良材以雕斵伤性愼毋萌为兰茝以佩服见防【文粹作爇非】呜呼介而为石使之服【文粹作能】言舒而为螾使之饮泉既而他年游魂之未返者亦命巫以巾【七字文粹作亦命巫师而吊】三招之号曰在几阁而来归兮奄为尘垢在耳目而来归兮视不【一作奄视】汝丑在口吻而来归兮誉不汝乆噫笔絶之年而麟见祟文其无祟乎唅非珠玉敛无裙襦后世诗礼之儒无惊吾之幽墟其冢也在莾苍之野大块之丘时大唐大中之丁夘而戊辰之季秋铭云【一本作曰】
　　文乎文乎有鬼神乎风水惟贞将利其子孙乎
　　隋鼎铭　　　　　　　　　皮日休
　　隋氏有鼎其噐非古以诈为金以贼为铸以虐火煎四海以毒气蒸九土天假唐力扛之仁地以泽扑虐火以徳销毒气既折其足又齧其耳噫嘻【集作戯】圣王无畜兹噐
　　书铭　　　　　　　　　　陆防
　　太古之时何尝有欺逮于结绳民始相疑画卦造书圣人之为国载文字厥初弗知惟简惟牍断【蜀本作折】竹析木累必充庭负必折轴韦絙【集作编】一絶错乱名目寖务轻省枲剥谷胶缀畨畨恣其所便虫篆更形模易宣上下古今卷舒蝉聮薰曝蠧欝疵【集作觕】乎不坚又取珉石琢磨雕镌由简牍下其存四迁壐印章号殷勤识【音志】焉其巧益甚其讹【集作说】益繁盟契质要朝成夕反【音翻】诰誓制令尾达【集作违】首言牋檄奏报离方就圆录注传记【集作传录注记】丑雠羙怜铭诔牌表虚功望贤歌咏赋颂多思謟权在简牍者埋没烂坏无遗一编词【集作副】以枲縠其留最延错谬【集作谬戾】顚倒龙防弗删在珉石者固宠纳赂惟辞是妍镵凿既毕名声冺然尧舜之道以人为传有死必继流乎亿年宜斥诈伪焚烧弃捐复以太古结绳之前
　　陋巷铭
　　鲁国千乘岂无康逵传载陋巷以顔居之鄙委侧僻枢【松江夲作翳】桑覆茨箪瓢屡空其乐怡怡圣人之言终日不违易赞独入云顔庶几门直大道堂如飞翚粱肉在御狼贪豕肥陋巷相去不其逺而我实狂狷蓬蒿所宜勒于柴荆贤哉是思
　　卜肆铭
　　蜀严之托蓍也以忠孝仁义后来之托蓍也以媮侫险诐羙之使怡愉怛之使骇畏小人惟恶是嗜【松江本作视】惟祸是避惟福是觊惟瞽言【二字集作声】是媚曾不究得失之所自故幽赞之蓍前列之乃化为庸妄【集作妄庸】之噐呜呼成都吾不知古为市之地况【集作矧】君平之卜肆耶强为之铭以刻其意



　　文苑英华卷七百九十
　　钦定四库全书
　　文苑英华巻七百九十一　宋　李昉等　编杂箴
　　凡百箴一首　　　　　词塲箴一首
　　暗室箴一首　　　　　兵箴一首
　　五箴五首　　　　　　惧箴一首
　　忧箴一首　　　　　　师友箴一首
　　行已箴一首　　　　　续虞人箴一首
　　六箴六首　　　　　　动静箴各一首
　　酒箴一首　　　　　　食箴一首
　　凡百箴　　　　　　　　　梁武帝
　　凡百众庶尔其聼之事之大小先当熟思思之不熟致成反覆其心不定不可施令是曰乱常是曰败政弗正【一作止】厥身亦防厥命惟慈惟恕惟孝惟敬严惟率下直惟厥正如彼互乡如彼暴虎家声不建有忝尔祖思之既熟决意而行临难必勇见义忘生门有贤良家有忠贞勿恃尔尊骄慢滛昬勿谓尔贵长夜荒醉日不恒中月盈则亏崇山落峯高树折枝履邪念正居安思危莫言尔贱而不爱命君子小人本无定性勿谓人防而以自轻张他【疑】为卒李衡为兵忠信孝友皆以扬名有黄叔度父牛医者声高海内名重天下伊尹负鼎太公屠肉戚饭牛傅说版筑皆王覇师世受爵禄诫尔凡百勿戾勿昬人无贵贱道在则尊余重告尔莫自抑卑【疑】克家栋梁唯斯为吉水清照净表直影端近取诸身无假逺观猗欤哲人勿谓斯难
　　词塲箴　　　　　　　　　于　邵
　　惟士立徳必先脩词学犹殖也问以辨之古有明训守而弗失质岂胜文文其犹质近古以降末学非伦友无求已进欲干人钟皷在堂和声逺至金玉无质良工以器良工谓何如琢如磨唯善克举不知其他文之为大言不可已上应天光下符地理彼其之子云胡不知见豺则战惟武之皮坦坦理【疑作履】道自强不息粲然可观何命与力耽耽公府秩秩徳音文苑重式词塲以箴侧陈刍议敢告翰林
　　暗室箴　　　　　　　　　欧阳詹
　　行以【集作之】检身非以为人无滛无泆出处冝一孜孜硕人冥冥暗室罔从尔礼【集作神】罔轻尔质逺兹小恶念彼元吉勿谓傍【集作旁】帷上盖天鉴无外勿谓后掩前扄神在无形天不长慝神实正直神怒天诛未始有极昔者赵盾假兢庄天廻厥害鉏麑已【集作以】亡又有【集作日】苻坚窃为制度神散其类苍蝇以呼天窥神窥人无不知神忿天忿身无所隐涧松抱节幽兰以【集作有】薰歳寒不变无人亦芬草木犹尔人其曷云恐惧【文粹作戒慎】乎其所不见戒慎【文粹作恐惧】乎其所不闻先师有言敢告夫君
　　兵箴　　　　　　　　　　梁　肃
　　皇道无名帝始【文粹作治】有征故効天杀作为五兵曰王及覇功济天下威实徳伐乃除祻逐鹿于【文粹作于】原战龙在野大寳卼非兵孰可动如决河静逾灭火苍苍万姓悬命在我所行者师所统者徳功本乎义不本乎力顺之曰圣逆之曰贼成败存亡鲜不是则众不足恃胜不足保武王一戎奄有九有纣之百克其卒无后故长民者无曰我强莫予敢亢寻邑百万覆乎昆阳无曰我大莫予敢制陈呉攘袂嬴氏大溃武不可翫翫则必穷兵不可废废则终防故曰天下虽平忘战【集本文粹作兵】则危不教民战是谓弃之【一作师】齐桓矜众【集作振矜】九国以离徐仁义本邦亦隳传美止戈易称以律古之睿智神武不杀治乱之机系于杪忽壮直且顺孰云我遏旅臣斯箴敢告执钺
　　五箴五首【并序】　　　　　　　韩　愈
　　人患不知其过既知之不能改是【文粹无此字】无勇也予生四【文粹作三】十有八年髪之短者日益白齿之摇者日益脱聪明不及于前时道徳日负于初心其不至于君子而卒为小人也昭昭矣作五箴以讼其恶云
　　游箴
　　余【文粹作于下同】少之时将求多能蚤夜以孜孜余今之时既饱而嬉蚤夜以无为呜呼予乎其无知乎君子之弃而小人之归乎
　　言箴
　　不知人之言乌可与言知人之言黙然【文粹作焉】而其意已传幕中之辩人反汝以【文粹作汝下同】为叛【谓在徐州时】台中之评人反汝以为倾【谓为御史时】汝不惩邪而呶呶以害其生邪
　　行箴
　　行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳冝休而悔汝善安在悔不可追【文粹作止】悔不可为思而斯得汝则勿思【文粹作弗思】
　　好恶箴
　　无悖【集作善】而好不观其道无悖而恶不详其故前之所好今见其尤从也为比舍也为雠前之所恶今见其臧从也为媿舎也为狂维雠维比维狂维愧于身不祥于徳不义不义不祥维恶之大防如是为而不颠沛齿之尚少庸有不思今其老矣不谨【集作慎疑避讳而改】胡为
　　知名箴
　　内不足者急于人知沛然【集本文粹作焉】有余厥闻四驰今日告汝知名之法勿病无闻病其昔者子路唯恐有闻赫然千载徳誉愈尊矜汝文章负汝言语乗人不能掩【集作揜下同】以自取汝非其父汝非其师不请而教谁云不欺欺以贾憎掩以媒怨汝曽不窹以及于难小人在辱亦克知悔及其既宁终莫能戒既出汝心又铭汝前汝如不顾辱则【集作祸亦】宜然
　　惧箴　　　　　　　　　　柳宗元
　　人不知惧恶可有为知之为美莫若去之非曰童昏昧昧勿思祸至而惧是诚不知君子之惧惧乎未始防动乎微事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初
　　忧箴
　　忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕
　　师友箴
