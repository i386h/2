<!-- { "loadSidebar": true } -->
　　一窃见广西经略司自董槐以来使兼漕计盖谓经司无甚财计全仰漕司所入通融支遣亦犹荆蜀制总之相通也然臣尝谓兵财各有攸司制臣管兵计臣管饷此是祖宗旧规今朝廷以经漕两司各分其任委是合宜但经司自此却无漕计可以贴助略扣应飞谓今经司及郡库见皆赤立此虽供经司亦敢阙乏况敢创建制阃在臣委是无所擘画伏望朝廷斟酌科降应副司存支遣所有诸防驻戍军马劵食却素是漕司任责非臣敢预伏候睿旨
　　一广西见驻戍诸军散在桂邕宜融诸郡朝廷近调见共不满万人若以荆淮规模未足守一郡今以守一道所谓备御事件近应飞所申谓皆施行略尽以臣来此体访所在空虚今防朝廷委臣此来臣但知以真实从事若使明知其不可为而勉以应承惩创张皇而貌为镇静臣所不敢窃见近者朝廷令于横山永平两防各置堡隘皆在去邕数程之外前者徐敏子力言其难应飞尝与臣谋臣答以可以置堠望不可以立戍隘见兵分守五郡犹虑不敷安能更有余力添两隘兼恐蕞尔墙堡介在溪蛮徒立此的以为敌饵缓急决难抗敌一有疎失坚者亦瑕昔晋欲以三万人城邾陶侃所不敢为庾亮城之则败侃意盖欲空荒其接壤之见不为无见今臣不得不先禀朝廷若只量留兵以为望臣敢不遵守若欲増置重屯臣不敢任责乞取自公朝防分伏候睿旨
　　一制阃创司仰见朝廷特加委任之意臣非敢有违盖以有此名必有此实臣前已具奏若欲建制阃随帐非得万兵库帑非有千万缗何所运掉今来臣身已至广为节制为制置为经略名虽异任则同拥此虚名而实用不能称徒损事体兼二广自祖宗以来各置经略溪蛮蜑丁知有此官今一旦罢经略建制置恐观聴未易孚信此范仲淹之在西邉所以只欲称旧官也臣愚欲望睿慈收回制置大使新命止令臣仍充广西经略建司静江所有广东相去迢逺亦难兼领乞并令免兼伏候睿旨
　　右谨具奏如前伏望睿慈俯矜愚悃恕其触突之罪详其利害之实宣示大臣亟赐防分使臣可以效职敢不尽瘁其或力有不逮续当控告糜捐报国谨不敢辞所有兼郡省劄恩命已寄留静江府军资库未敢祗受拱俟朝廷指挥臣干冐天威无任战灼局蹐竢罪之至
　　回宣谕勉印帅徃邕奏
　　臣今月十五日承苑使刘竴恭传正月三十日午时圣旨宣谕印应飞已防以邕宜勉其行臣即委干官两人赍持旨谕示应飞勉之起发亦恐庙谟坚定之不可易也十六日应飞来访其意颇惮此行以为既作经略今为列郡何以令将士臣答以少卿报庙堂书既勇徃岂可退缩进退殊无定据臣逆知其守桂且惧何堪守邕大概畏瘴畏敌之心先入于中强之使徃临事失措必益甚于此臣十一日之奏所以不暇畏避为陛下告也应飞今日方牒到府印势暂委郡倅以俟臣辞免回降即当祗受所有邕州守臣欲乞睿断早赐区防臣又凖宣谕版筑工役但干备御令臣一力任责臣业已入岭岂敢坐视但静江城池委信非人规画失当佥谓劳民费财不足固圉若防朝廷差一兵师相度方可措置不然祗误百姓臣前已具奏速乞施行最是民丁四月修浚日役万民困竭已甚城成有益于国怨固不恤今乃如此广中自去秋不雨田畴失耕粒价已三倍于昔此时若不权令归事农业向后军民阙食尤为利害臣只得今早权令民夫住役详已具申枢密院并合奏知臣又凖宣谕邕宜融钦合用兵数容臣续具条奏并乞睿照
　　回宣谕闗阁长二月六日两次圣旨奏
　　臣今月二十一日承阁长闗徳亨二月六日午时并当日申时两次圣旨宣谕谨具奏如后
　　一恭凖圣旨宣谕田应寅所陈可行以大理敌狡穴并力驱之名义甚正降下应寅书令臣条具进呈臣缔观奏劄恭诵宸谟将使一大治而终身创此忱兵家捣虚批亢之良防但详应寅之议欲得制蜀思播共出兵三万虽曰欲各取某路而入其实同取乌防一道而南是乃唐韦臯遣崔佐时出南诏之路有此兵力有此粮饷又有此三万人之大将方可用其説然胜负犹未可逾度此荆蜀事也陛下必已与荆蜀二阃图回审度臣不敢妄议其中一项欲别遣兵一万戍广西阳为守备隂图夹击若荆蜀进兵亦令间道相应此则广右地分陛下所以俯加谘访俾令条进者必以此臣虽文吏不能亲履行阵癸夘在淮尝遣文徳出河南周岊捣胶西各不过三千人辛亥复襄屡遣偏师如温和马荣阎忠辈各不过千百人攻挠敌垒直至商号嵩裕等防屡能挫其奸谋先发以制其入皆胜而未尝衂彼敌虎狼也忱难与之当正正之阵乘其罅隙出其不料彼以冬入我以暑攻此策固亦足起人意但广右之路自邕至大理谢济昔径凡六十程道里既非素谙蛮傜且多间隔只作万人两月粮饷合计一万五千石兵卒既不可以自赍夫运则未免于倍给樵苏后防即士有饥色必有此兵有此粮有此将帅有此夫役屯之境上乃可俟报而进若欲责广中事力则未易办此也而况岭蜀皆与大理接境地之相去奚啻六千里【谢济自邕往六十程韩鈇行自蜀往四十程且以此计约上项里数】师期相应要亦难凖此又不可不审议者更乞陛下深入圣筭臣邉吏惟知恭奉以聴指纵臣恭读圣训再竭愚思窃惟越数千里以攻人兵法所戒用寡犹可用众恐难臣愤边患之慿陵虑斡腹之侵食乙夘春在蜀常有此心曽命俞大忠徃语其父兴密选精兵三千人多给资粮令自择器甲许以重赏命一骁将董之取沈黎出大渡俾之取便择间径捣苴咩俞兴父子已从臣意愿为効力亦既密作区防矣继因蜀士略闻此説哗然有辞以经营分表见议时臣与蜀相蜀阃共事亦中畏遂辍今皆可覆也倘为此举自沈黎而徃比之荆渝思播出师道路固迩比之南邉则尤捷然此亦正如博奕岂敢谓必胜而掷兵一出境便当置成败于度外成则如马降之于木机能否则如李陵之于匈奴成则固可以逺振国威否则亦不至大损元气当时亦只虑此将才为难耳机防一失徒言何及兹因圣问俯逮并敢僣布或可尚备采择伏乞睿照
　　一恭凖圣旨宣谕安南被兵只得助之以结其心臣近已具奏比者邕州备钱兴所言得之伪太师者谓敌兵去冬虽犯其境当月即已退师邕南虽与相去仅十余程近皆未有续报春水已生天气渐燠事必稍寛所谓以力助之必待其请乃可不然适召疑尔又凖宣谕制司财计且于广东通济应融仰见陛下矜恤其阙乏臣谨当恭奉但岭表虽有东西之分其实相去水陆甚逺所谓财计除朝廷总所纲解之外窃恐无嬴余可拨若令加赋于民则臣所不敢容续体访闻奏又凖宣谕如尚欠兵力添戍斟酌奏闻更当那拨臣尤见陛下轸念其单虚目今诸州驻戍实共管九千八百五十人【静江府四千三十八人邕州三千六百七十人宜州一千四百五十人融州二百七十二人钦州三百二十人】分布诸邉固自不足但臣屡防漕州取索粮数犹未知粮储之多寡则兵数増益未敢遽议抑虑春深瘴乡气候渐生揆之诸邉此时只得减戍未知所防并容续次讨论以闻伏乞睿照右谨録奏闻谨奏
　　贴黄
　　臣守湘八月中间衡州耒阳县管下郑学从李文濬等以争锡坑互相雠杀凖省劄行下区防已招谕到郑学从学全李文濬邓三二等四名见送潭州狱究对结絶又道过永州适值东安县寨丁烧毁县治刼掠六百余家招谕弗从调兵收捕今已擒获贼首邓义华蒋宣等九名见今永州解赴安抚司根究防断其余胁从罔治并令复业一行立功将士续具申推赏已各具申枢密院外伏乞睿照
　　回奏计约粮饷
　　臣近凖正月三十日圣旨宣谕令具邕宜融钦合用兵数又凖二月六日圣旨宣谕如尚欠兵力添戍斟酌奏闻更当那拨仰见陛下惠顾南鄙之切臣前支米三千七百五十石乃不容不预计者此止是以粮计兵若漕司劵钱则又在不计筭之数欲望睿慈且与桩办荆淮精兵五千人秋防日发遣入广若欲更増添万兵则当下漕司先与増办万人粮食庶免乏兴所有兵粮计约大略已开具在前谨具奏闻伏乞睿照
　　回奏宣谕吕镇抚事
　　臣三月初二日承阁长邓允中二月十七日已时恭传圣旨宣谕以缴进文德书言大理事令臣因书勉其留意黄平诸处关隘等且凖圣训念其一行有劳及保全之臣仰见陛下虚心采聼念将臣使文德闻此恩言岂不感激思奋捐躯报効臣今既入广虽与文德声迹相逺自当贻书恭传圣训矣又凖圣谕勉应飞之速行遣鄮进以为助臣前月十五日五事之奏已吐露悃愊正俟处分使应飞可与恊力岂敢弗其委虑缓急疎悮不容共事恭惟陛下明并日月自可愽访臣为公非为私也鄮进亦只是御侮之不可使为将不可使为守却非刘雄飞之比闻雄飞正月二十五日已离建康之龙湾切恐徘徊别图改易欲乞圣断促令之任所凖令臣日下拜新命臣约十一日奏更旬日必领回降岂敢乆淹君命又凖圣旨安南受兵不可不助臣前已屡奏彼国既已息兵未易轻议臣此两日间连得邕州云拱两状申到虞大友黎明等往彼国囬归供祈事宜所传敌报既可虑而情亦可疑不容尽诿之难信臣已摘出徼申宻院及详见小贴以臣愚见彼国九月尝陈表奏陛下降诏赐赉足示覊縻今恐不可自失信义只当速遣因以觇其虚寔至若邕钦宜三处作急措置敢不敬遵圣训但三城邕上粗备钦无城宜新城徒筑旧城未葺皆不足恃如戍兵非不欲多请而漕计则告乏支时方向灾只当减戍倘欲増益须俟秋期非预办钱粮不可臣于前已具计约兵粮大略陈奏臣与文德书恻然之语乃自及犬马之衰惧无以报称非为文德设也恭诵训勉敢不服膺谨录奏闻伏乞睿照
　　回宣谕印漕免入邕等事奏
　　三月十一日逓到恭凖二月二十四日圣防宣谕印应飞免入邕筦已降镇抚刘雄飞兼守之命而臣兼漕臣仰见陛下量包天地明并日月好谋能聼昭示至公为官择人不惮改命臣三援圣训不胜感激敬叹伏念臣于印应飞素无嫌隙若当时正留在桂何敢有言既俾往邕寔恐悮事臣亦不敢多述姑举其槩去秋南边本无它警而谓敌之相去止五六程皇惑朝廷摇动隣境如泣涕以对僚属缒行李之下城遣家属之出境谕士民之避兵防欲调兵登城守御仓卒挑石伐木筑堡七星自知其不可于是改浚濠河大拆民舎日役夫丁万余劳费四五月嗟怨满路而修浚规画且不足恃举措如此可再往守边此臣之所以不得已而告之陛下也然其在任仅七月已进阁四秩而去朝廷已不负之矣今闻或者指为无罪必是贻怒于臣伏望昭囬天鉴保全孤逺至于兼漕则臣既易其去岂敢受其职近已具奏辤免矣臣又凖圣训臣拱除动恐雄飞迟滞拱不复为后人计有何人可暂摄臣尤服陛下宸虑之周但臣闻雄飞正月二十五日已离建康今近五旬度到此亦不逺幸而应飞近起发未乆未曾到任若又差一官往摄则州郡又是一畨酬应倍多耗费臣已致书于拱嘱其留心职事一日必葺去如始至以俟新政臣见欲委官一员往邕防视庶不敢废弛亦当一面差人防路趣雄飞之戍矣邕州既除雄飞已自得人但钦见阙守宜守汪雷发病融守朱焕将替【融新守闻已差人未知其于边事谙否】此三郡却望宣谕庙堂早择守将或许容臣逐闻奏此不可缓取自圣防谨录奏闻伏乞睿照
　　贴黄
　　臣切见广中粮饷至急全望一稔而田里自去秋不雨田未耕垦日切隠忧臣所以放还丁夫且令从事农种连日以来雨泽应祷却已霶霈所合奏知伏乞睿照
　　安南求援奏
