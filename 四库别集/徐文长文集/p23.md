<!-- { "loadSidebar": true } -->
　　高高山上鹞儿飞山下都是刺棠梨只顾鹞飞不顾脚踏着棠梨纔得知

　　又

　　筝儿个个竞低高、线断筝飞打一交、若个红靴不破绽、若人红袄不鏖糟、

　　又

　　□□风鸢不在家、先生差伴没寻拿有人指点春郊外雪下红衫便是他

　　又

　　一方纸鹞一丝提四个金刚四块泥我亦谁家红顶搭一天风雨看鹏飞

　　又

　　爱看钻天鹞子高、不知前后只知跑风吹昨夜棠梨折卧刺如针伏板桥

　　又

　　只因一线引鸢孤、跑过村乡第几都小可儿郎三五辈坏将多少绿蘼芜

　　又

　　春来偏与老人雠腰膂如弓项领柔看鹞观灯都好景。正难高处去抬头。

　　又

　　百丈牵风假鹞飞不知断去寸难持若留五尺残麻在还好渔翁捻钓丝

　　又

　　鹞材料取剩糊窓、却吓天鹅扑地降到得爷娘查线 【 下有阙文】 

　　徐文长文集卷之十二 【 终】

　　●徐文长文集卷之十三

　　公安袁宏道中郎评点
　　丰干潘允宜左之校订

　　词

　　如梦令 
　　菩萨蛮 
　　眼儿媚 
　　鹧鸪天 
　　鹊踏花翻 
　　凤凰台上忆吹箫 

　　○如梦令

　　宝珠斋饭罢筯响椀寂为作一偈时宿东天目

　　两只脚挨转磨。一副牙关嚼错。连日施药医人。大似把船放舵。错过错过。莫被宝公瞧破。

　　○菩萨蛮

　　闺人纤趾

　　千娇更是罗鞋浅。有时立在秋千板板巳窄棱棱犹余三四分　红绒止半索绣满帮儿雀莫去踏香堤。游人量印泥。

　　○眼儿媚

　　书唐伯虎所畵美人

　　吴人惯是畵吴娥轻薄不胜罗。偏临此种粉肥雪重。赵燕秦娥。　可是华清春昼永睡起海棠么。只将秾质欺梅压柳。雨罢云拖。

　　○鹧鸪天

　　竹炉汤沸火初红

　　客来寒夜话头频、路滑难沽■〈麦曲〉米春点检松风汤老嫩退添柴叶火□陈　倾七碗、对三人、须臾梅影上冰轮他年若更为图畵添我炉头倒角巾

　　蒋三松风雨归渔图

　　芦长苇短挂青枫墨泼毫狂染用烘半壁藤萝雄水口一天风雨急渔翁、　蓑笠重、钓竿蒙不教工处是眞工市客误猜陈万里惟予认得蒋三松

　　○鹊踏花翻

　　美人解

　　锣皷声频街坊眼慢不知怎上高高骑生来少骨多筋软陡腾翻依稀畧借鞍和辔作时鹘打雪风天停犹燕掠桃花地　下志杯动些儿珠翠堪描耐舞军装伎多少柳外妖娇楼中笑指颠倒金钗坠无端归路又逢谁。斜阳系马陪他醉。

　　○凤凰台上忆吹箫

　　畵中侧面琵琶美人

　　□右阴中。栟榈影外。天然一个宫娃。悄无人与共。自弄琵琶。拨扫忽成抖擞恍摇却钿翠鬟雅如花畔蜂撩未定战杀其花　匀搽、梨腮双□、那半面刚被这半面相遮问何时展过。得见些些。除□逓将红叶。应回流水之涯。俄成讶。缘来畵也。一笑看差。

　　徐文长文集卷之十三 【 终】

　　●徐文长文集卷之十四

　　公安袁宏道中郎评点
　　丰干潘允宜左之校订

　　表

　　代胡总督谢新命督抚表 
　　代初进白牝鹿表 
　　代初进白鹿赐宝钞彩叚谢表 
　　代江北事平赐金币谢表 
　　代再进白鹿表 
　　代被论乞免得温旨谢表 

　　○代胡总督谢新命督抚表　词气愤壮

　　任兼督抚、一方文武之司、镇重浙闽、万里华夷之会、抚躬知感、受托思、臣伏念东南之患、夙夜再兴、始于赤子之弄兵、驯至苍生之受毒、引岛夷而深入、连省甸以无宁、慨自数年以来、无如今日之甚梓犹破坏之车既遇险于泥泞必得良父之御可责望以驱驰若求善后于贱工终知无补于覆辙臣之自揣何以异兹、人所私评、亦为过当、且昔叨监军纪功之任、偶成事于一时、比于今提督廵抚之难、亦奚啻夫百倍、昔犹不逮、今复何能、特以　圣明用人、姑自郭隗而始、则凡豪杰响应、必有乐毅之流臣敢不洒涕誓师矢心图报黄金横带敢怀先乐之心沧海扬波岂望生还之日仗　天威而策励尊　庙筭以周旋取□鲸鲵、爰助鼓鼙之衅、伫看溟渤、翻为□□之池、力虽不前、志诚无巳、

　　○代初进白牝鹿表

　　臣谨按图牒、再纪道诠、乃知麋鹿之羣、别有神仙之品历一千岁始化而苍又五百年乃更为白自兹以往其寿无疆至于炼神伏气之征应德恊期之兆莫能罄述诚亦希逢必有　明圣之君躬修玄默之道保和性命契合始初然后斯祥可得而致恭惟　皇上凝神沕穆抱性清眞不言而时以行无为而民自代德避羲皇之上、龄齐天地之长、乃致仙麋、遥呈海峤奇毛洒云岛中银浪增辉妙体搏冰天上瑶星应瑞是盖神灵之所召夫岂虞罗之可羁且地当宁波定海之间况时值阳长阴消之候允着晏清之效。兼昭晋盛之占顾臣叨握兵符式遵成筭□兹夷狄尚尔跳梁日与尔裨相为掎角偶幸捷音之会、嗣登和气之祥、为宜付之史官以光简册内诸□固俾乐沼台觅草通灵益感百神之集衔芝候□长迎万岁之游

　　○代初进白鹿赐宝钞彩叚谢表 【 时□□□□】 

　　臣惟白鹿呈祥。式应仙经所纪。玄穹眷德。端为　圣寿而征。言从岛屿之游。巳切　阙庭之望。偶当分地借达禁林何与臣劳、遂叨上赏缯纹盘束、旋分篚贡之珍、钞贯充函、别出帑储之宝、愧无报国、喜有传家、吏士知荣。节旄生色。但臣执戈从事。方为掎角之图。恋阙驰情。尚阻江湖之远。传闻嘉瑞预降仙禽益占万寿之无疆。毕致四灵而未巳。

　　○代江北事平赐金币谢表 

　　恩从天下波及海坝人自日边气占星使自惭凉德堪此殊荣 【 □谢】 伏念臣本书生误叨阃寄跨两省一京之地当诸夷数道之冲机务浩繁、调征阔远、曩昔淮阳之警、颇陈意见之麤、恐漕河陵寝之震惊、为心膂咽喉之要害、偶因羣力、幸剪诸凶凛待罪而至今眇何劳之可纪乃函金币、远发宫廷、兹盖伏遇　皇上诚恊经□道融精一分丝析缕不以善小而弗旌定价收名每谓功疑而惟重其为恩泽、莫可名言、臣敢不锐志澄清、委身报答、奉宣威德夷方期献币以□廷结内贤豪帐□益悬金而募士

　　○代再进白鹿表　更工丽耸秀

　　窃惟白鹿之出端为　圣寿之征巳、于前次进奏之词槩述上代祯祥之验然黄帝起而御世。王母乘以献环。不过一至于廷。遂光千古之册。岂有间岁未周后先迭至。应时而出。牝牡俱纯。或从海岛之崇林。或自神栖之福地。若斯之异不约而同如今日者哉、兹盖恭遇　皇上德函三极道摄万灵斋戒以事神明于穆而孚穹昊眷言洞府远在齐云聿新玄帝之瑶宫、甫增壮观、遂现素麋于宝地、默示长生、雌知守而雄自来海既输而山亦应使因缘少有出于人力。则偶合安能如此天然。且两获嘉符。并臣分境皤然攸伏银联白马之辉及此有捄玉映珊瑚之苗天所申眷。斯意甚明。臣亦再逢。其荣匪细。岂敢顾恤他论。隐匿不闻。是用荐登禁林。并昭上瑞双行挟辇峙仙人冰雪之□交息凝神护　圣主灵长之体

　　○代被论乞免得　温旨谢表　慷慨奋励

　　天语春温、　圣恩海润、远臣忝窃、振古希逢、 【 中谢】 念臣身叨隆遇。既勿　致乎众嫌。事涉机宜。又难拘乎常格。缘此而欲加之罪。乃无不借以为辞。屡荷　圣明。曲为原宥。臣之感激。天所鉴临。直欲捐躯、以图报国、今兹求去、本非夙心、第恐众怒愈深、后言未息、以致　圣聪再渎其为臣罪益多、是以恳乞放归、实深恋慕、屏营待罪、方切危疑、而　皇上体谅曲加、慰劳特至、勉以尽心于职事、令母介意于人言、顾臣何人、冒兹殊宠、天地覆载、父母保全、用方此恩、殆无以过、伏读邸报、叩首　阙廷、残命少延、惊云?鬼甫定、感深刻骨、涕下沾衣、重誓余生、捐酬上德、况臣素抱忠悃。可质鬼神。颇有识知。非比木石。虽寸草微弱。莫答春晖。而精卫积诚。思填沧海。刳肝涂地。未偿报主之心。罄竹为笺。讵殚衔恩之状。臣诚临表涕泣、莫措一词、望阙瞻依、恭祈万寿、

　　徐文长文集卷之十四 【 终】 

　　●徐文长文集卷之十五

　　疏

　　公安袁宏道中郎评点
　　丰干潘允宜左之校订

　　为请复新建伯封爵疏

　　○为请复新建伯封爵疏 【 代某不□】 　　　言亦条畅

