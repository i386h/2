<!-- { "loadSidebar": true } -->
簇缕垂绦阿那姿，风流种性会禁持。树旁空有传书使，蚀叶成文好寄谁？ 

△其四 
天生标格擅温柔，小院曾拦蘸碧流。不是腰支长委地，怕随红杏出墙头。 

△其五 
杨叶杨花撩乱时，半随残梦半游丝。可怜万线千条在，但记征夫旧折枝。 

△其六 
嫁杏标梅不耐羞，娇慵尽日倚妆楼。团解得东风意，判与儿郎打绣球。 

△其七 
莫将抛掷怨年华，也傍开花也落花。河畔青青比芳草，长随荡子到天涯。 

△其八 
玉树琼枝事杳冥，天榆月桂总精灵。莫欺杨柳沟泥种，也是天街一小星。 

△其九 
弯弯月挂柳梢头，新叶如眉月似钩。看取月圆明镜照，展开眉叶万重愁。 

△其十 
长养成阴自有期，飞花飞絮莫伤悲。楚江萍实大如斗，好是蟠桃结子时。 

（荷花辞十首） 
南浦荷花覆白，《采莲》歌断曲翻新。芙蓉菡萏多名色，不及荷花是可人。 

其二 
十里莲泾接馆娃，石城西畔是侬家。一枝占断西湖种，曾是西施旧采花。 

△其三 
菡萏芙蕖不较多，莲心莲的本同科。芙蓉头上原从草，满子饶他也姓荷。 

△其四 
月宫团桂树婆娑，化作峰头十丈荷。倒向莲花为世界，可知玉女是娥。 

△其五 
荷花的的水中央，荡子牵舟一水旁。刺密荷稠那得见，回船隔浦满风香。 

△其六 
鱼戏田田隔水知，荷花不语自低垂。团团碧叶遮如盖，旋迸明珠打鸭儿。 

△其七 
嫩蕊生红恰试花，卷荷才展欲欹斜。含娇离立谁堪倚？自敛朱房对晚霞。 

△其八 
旭露朝霞慢试妆，翠茎紫的半摧藏。小莲结子偏怜早，不比红蕖正出房。 

△其九 
露集枝条玉不分，如规碧叶动成纹。藕身到底终须折，一片冰心付与君。 

△其十 
结实成莲心自知，分身化作藕千丝。千丝未断终相偶，交叶骈花一蒂垂。 

（德州送王鹿年） 
频年遭患难，道路与子俱。有如堕枝鸟，依此失水鱼。 
子今舍我去，置我于路隅。譬彼瞽失相，伥伥何所如。 
子行非无事，为扫我室庐。慰我犀角子，卫我充栋书。 
我有万行泪，附子衣裳裾。为我拜北堂，洒向旧倚闾。 

（东壁楼简程鲁瞻） 
两膝随身不自谋，一茅盖顶更何求？庇君突兀千间屋，置我嵯峨百尺楼。 
北海开车欣后载，西园促坐阻清游。他时得遂平原饮，倾盖相看笑白头。 

（为鲁瞻题画二首） 
却扇含颦敛翠蛾，闲看侍女教鹦哥。可怜红嘴聪明鸟，怕杀雕笼是网罗。 
（右《美人调鹦鹉图》） 

浪帆风去莫疑，高人乘兴即前期。人间何限回舟处？得似山阴夜雪时。 
（右《山阴返棹图》。） 

（欲别东楼去四首） 
（闰四月望日，发德州，将归死于司败。吏卒促迫，仆马惶遽。居此楼浃旬，一旦别去，又不获与主人执手，欲哭欲泣皆所不可。赋《欲别东楼去》四章，题于楼之前荣壁上。庶几他日解网生还，要德水、鲁瞻痛饮此楼，属而和之。） 
欲别东楼去，栖迟念浃旬。槐阴亭早夏，燕语余春。 
酒为开尝好，书从借看新。他时与朋好，风雨话斯晨。 

△其二 
欲别东楼去，行车起暗尘。忘腰衣带缓，数日鬓毛新。 
小劫看今雨，中年别故人。可知分手路，昔梦自相因。 

△其三 
欲别东楼去，孤城已暮笳。可怜羁绁客，仍作贾胡家。 
卖饼经寒食，吹箫过落花。还愁钩党急，踪迹到天涯。 

△其四 
欲别东楼去，东楼即我庐。扶疏槐作阴，啁哳鸟相于。 
墙屋如初至，门庭自扫除。分留题壁句，漫漶待虫鱼。 

（早发雄县次稼轩韵） 
并著南冠亦偶然，何妨酌醴复烹鲜。孤花自缀三春后，病树犹居万木前。 
失路马行枯麦里，空尘起大车边。戴盆莫怪频瞻望，也是城南尺五天。 

△其二 
畿南赤县夕烽连，边鄙曾蒙胡虏怜。秸赋萧条仍禹贡，桑林焦灼又汤年。 
作霖谁副兴云望？《繁露》空翻致雨篇。何日南山理芜秽，荷锄同种豆萁田。 


初学集卷十二 

○霖雨诗集 
（起丁丑五月，尽一年。） 

（闰四月二十五日，下刑部狱。尚书侍郎暨台谏郎署相见者五十余人。久旱，次日大雨，刘敬仲司空迎谓曰：“此霖雨之征也。”余笑曰“安知不曰‘亨弘羊，天乃雨’乎？”因以《霖雨》名其诗云。） 

（送姚方伯（未济）复官） 
解网殊恩应祷求，褰帷重许镇方州。旄头角动催庚癸，索口星移向斗牛。 
竹马旧童迎去，桑林新雨拂行。高牙大纛寻常事，还为东南借一筹。 

（洮河石砚歌为刘君作兼呈宋中丞（祖舜）） 
君不见本朝舆图轶秦汉，洮河今为国西岸。肃慎苦矢恒来庭，丁零牛羊可并案。 
洮河之研玉比坚，逾羌绝塞来幽燕。广厦细旃曾贮此，χ罕西顷在眼前。 
白山小奴游魂久，传烽渐近登津口。高丽茧纸阻职贡，鼍矶岛石烦戍守。 
老夫捧砚自踌躇，拂拭还君三叹余。岂知飞檄磨手，牍背相随狱吏书。 

（送丘俞二将军） 
佩印曾经拥节麾，荷戈今复戴恩私。即看夏雨平反日，又是秋风选将时。 
索虏共惊新壁垒，岛夷还识旧旌旗。白头未试猿公术，短后犹堪作健儿。 

（赠楼桑公子） 
元老登陴万虏奔，朗君援笔即戎轩。金张但是传貂叶，郭李何曾出相门。 
辽蓟夷情如指掌，幽并侠少半衔恩。云中夜猎归旌卷，月白楼桑古树村。 

（赠别郑仰田高士） 
徒步追寻万里余，飘然南下似投虚。赍持仙草当干糗，摒挡空箱出蹇驴。 
闲代天符分雨滴，狂随竖子掉雷车。幔亭云鹤时相过，定有空中寄我书。 

（狱中杂诗三十首） 
支撑剑舌与枪唇，坐卧风轮又火轮。不作中山长醉客，除非绛市再苏人。 
赭衣苴履非吾病，厚地高天剩此身。老去头衔更何有？从今只合号罢民。 

△其二 
夜柝惊呼梦亦便，昼应如夜夜如年。都将永日销长系，只倚孤魂伴独眠。 
画狱脚跟还有地，覆盆头上不多天。此中未悟《逍遥》理，枉读《南华》第一篇。 

△其三 
迁史空留《货殖》文，竹刑苇籍正纷纷。国中安得鲁男子？天下无如王长君。 
黠鼠昼巡添伴侣，苍蝇夜息断知闻。斗牛侧畔干将气，早晚光芒定属云。 

△其四 
衣冠梏此相遭，狴犴中间小市朝。敢祖《诗》《书》轻法律，权祧孔孟事皋陶。 
圜扉地并纶扉隘，铃柝声如铃索遥。梦将楼船渡皮岛，欲从詹尹问何妖？ 

△其五 
通籍刊章目互除，恰如朝市有盈虚。谁教长者为方笥，更便刑徒习隶书。 
悼往鸡群看断尾，谋新鼠穴梦乘车。闲中简点人间事，忧患只应识字初。 

△其六 
纷纷燕狱上书人，天语连章戒渎陈。岂有孤臣淹棘木，漫劳温旨下枫宸。 
伤心尚点丝纶簿，炙手还逢丞相嗔。犹有忧时心未已，鸡鸣风雨叹斯晨。 

△其七 
贯城西畔铁城幽，纣绝阴宫抵梦游。侧席深居皆虎尾，负墙离立总牛头。 
风传暗柝千般恨，月照圆狴别样愁。谩道繁霜飞六月，葭沉灰冷转悠悠。 

△其八 
圣世孤生忍自裁，夏台颂系比春台。深惭黄霸传经至，敢趣朱游和药来。 
加剑空余水照，持刀偏畏鼓声催。书生何用怜文季，投匦于今厌草莱。 

△其九 
训狐白日向人呼，罔两中宵问影孤。有室端堪容两膝，无床何处认双趺。 
月窥圆户如愁絷，风送更筹似逐逋。唯有羁人甘索处，块然穷鸟触笼隅。 

△其十 
骄阳初伏正乘权，窟室薰蒸剧可怜。烁石只应圜土烂，流金不见铁围穿。 
西天却受炎方苦，大地都愁劫火然。独有老夫夸矍铄，更思曳足看飞鸢。 

△其十一 
三韩残破似辽西，并海缘边尽鼓鼙。东国已非箕子国，高骊今作下句骊。 
中华未必忧寒齿，群虏何当悔噬脐？莫倚居庸三路险，请封函谷一丸泥。 

△其十二 
漫漫长夜旦何期？无复平分辨四时。苦雨凄风差耐得，薄寒小病亦相宜。 
天荒地老余圜土，鬼烂神焦见积尸。坐断波吒真地狱，不由罗刹不慈悲。 

△其十三 
四序司刑尽爽鸠，何须叶落始悲秋。心情好处浑中恶，风月佳时不抵愁。 
送去纸钱新鬼市，汲来井水伏尸流。八寒阴狱长如此，纵有阳春到此休。 

△其十四 
此中不省是何方，地绝天通限堵墙。玄鸟避巢无四序，烛龙回驾少三光。 
枯骸每与人争坐，白昼频看鬼乱行。唯有六时钟鼓发，灯残梦断也徨。 

△其十五 
台星落落夜寥寥，咫尺垣墙贯口遥。大有羯奴侵上国，可无司马相中朝？ 
延登近日金瓯易，梦卜频年沙路嚣。纶阁圜扉多故事，与君分祭皋陶。 

△其十六 
易水波腾碣石翻，修罗一掌障乾坤。知交忧连坐，僮仆仓皇拟叫阍。 
美酒经时浇汉狱，愁肠终夜绕吴门。却怜痛定仍思痛，病悸频将白首扪。 

△其十七 
霜惨云繁锁铁扉，茶香萸酒事都非。南冠潦倒怜乌帽，狱卒踉跄认白衣。 
人比篱花何许瘦？身如朔雁几时归？遥知四海登高会，多指燕山酹夕晖？ 

（九日） 
△其十八 
徼道严更护棘丛，果然牢狱不通风。安知狱卒尊如此，始信吾生固有穷。 
白日可能回地底？绿章何处达天中？斗魁直下天牢在，午夜依然绕帝宫。 

△其十九 
荧荧宿火焰黄昏，ベベ寒风打席门。每借愁端支永夜，都凭噩梦返羁魂。 
功名过眼篝灯在，世事从头倒枕论。睡起懵腾扶白首，可知罗网是君恩？ 

△其二十 
渔湾蟹舍互夤缘，万树寒梅罨画船。嫩绿放檐依候足，窃红出水受风偏。 
钿车每惜飞花地，帘阁尤宜小雨天。梦断江南好春事，与君狱底话神仙。 

△其二十一 
黑狱沉沉白日昏，严更况复警重门。难寻伴侣凭形影，欲达音书托向言。 
晷短萧条逢减劫，梦长迢递溯归魂。亦知遥夜相思处，灯烬香消半席温。 

△其二十二 
廿年齐听景阳钟，投老衣冠此地逢。祝去诅来如有恨，单行却立岂为恭？ 
骈头会聚攒蜂牖，接迹经过折蚁封。却笑冻蝇思附骥，穴窗何日得从容？ 

△其二十三 
欲随短景断愁肠，可耐严更又许长！谢客蛸收冷户，依人蟋蟀守空床。 
耗磨膏火三分漏，领略寒威一番霜。传语司空休起舞，鸣鸡喑雁总堪伤。 

△其二十四 
经年狱底阻艰危，狂鸟投笼马就羁。尊者梦中曾示现，老僧海上已先知。 
蓬蒿环堵弹琴处，方丈毗耶宴坐时。儒行宗风都会得，信知调伏是便宜。 

△其二十五 
半椽恰受向隅人，矮屋还憎垫角巾。穴纸声疏鱼网旧，啄门响密雀罗新。 
