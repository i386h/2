<!-- { "loadSidebar": true } -->
　　凉露垂垂滴桂枝，衣翻天水碧初滋。簪香却下金阶立，蝴蝶飞来绕鬓丝。 
　　〖《五国故事》：建康市中染肆之榜，多题曰“天水碧”。寻而皇家荡平之，悉前兆也。《宋史?南唐世家》：煜之妓妾尝染碧，经夕未收，令露下，其色愈鲜明，煜爱之。自是宫中竞收露水，染碧以衣之，谓之“天水碧”。及江南灭，方悟“天水”，赵之望也。〗 
　　落花如雪点鸦鬟，醉舞当筵破酒颜。无那红梅亭子上，几人同唱念家山。 
　　〖江休复《邻几杂志》：李后主作红罗亭子，四面栽红梅花，作艳曲歌之。韩熙载和云：“桃李不须夸烂漫，已输了春风一半。”时已割淮南与周矣。陆游《南唐书》：有宫人流珠者，性通慧，工琵琶。后主演《念家山破》及昭惠后所作《邀醉舞》、《恨来迟》二破，久而忘之。后主追念昭惠，问左右，无知者。流珠独能追忆，无所忘失，后主大喜。《五国故事》：煜尝于宫中，以销金红罗幕其壁，以白银钉玳瑁而押之，又以绿钿刷隔眼，糊以红罗，种梅花于其外。〗 
　　九龙深殿燕初喧，红雨无声拂绣幡。好与隔楼宫女约，明朝须早会春园。 
　　〖《五代史?楚世家》：希范作会春园嘉宴堂，其费鉅万。又作九龙殿，以八龙绕柱，自言身一龙也。〗 
　　宣华歌舞夜休迟，姊妹承恩总不知。莫道胭脂双黛重，君王曾赐醉妆词。 
　　〖《五代史?前蜀世家》：衍年少荒淫，起宣华苑，有重光、太清、延昌、会真之殿，清和、迎仙之宫，降真、蓬莱、丹霞之亭，飞鸾之阁，瑞兽之门。后宫皆戴金莲花冠，衣道士服。酒酣免冠，其髻髽然，更施朱粉，号醉妆。宋居白《幸蜀记》：徐氏父，名耕，成都人。生二女，皆有国色，耕教为诗，有藻思。耕家甚贫，有相者谓之曰：“公不久当大富贵。”耕因使相其二女，相者曰：“青城山有王气，每夜彻天者，一纪矣。不十年有真人乘运，此女当作妃，君贵由二女致也。”及建入城，闻有姿色，纳于后房。娣生彭王，姊生衍。及即位，娣为淑妃，姊为贵妃，耕为骡骑大将军。吴处厚《青箱杂记》：衍每宴怡情亭，妓妾皆衣道衣，莲花冠，酒酣免冠，髽髻为乐。因夹脸连额，渥以朱粉，号曰“醉妆”。孙光宪《北梦琐言》：蜀王衍尝作《醉妆词》云：“者边走，那边走，只是寻花柳。那边走，者边走，莫厌金杯酒。”〗 
　　青城山下御炉前，薯药盘开月样圆。好是道家装束惯，花冠正要结金莲。 
　　〖《清异录》：蜀主孟昶，月旦必素飱。性好薯药，左右因呼薯药为“月一盘”。〗 
　　灵境须登第一层，玉香焚罢漏初增。碧云寂寂光如水，人倚行宫上圣灯。 
　　〖何光远《鉴戒录》：前蜀徐公，二女美而艳。徐写其女真，以惑太祖，太祖遂纳之，各有子焉。长曰翊圣太妃，生彭王；次曰顺圣太后，生后主。后主性多狂率，政归国母。顷者，姊妹以巡游圣境为名，恣风月烟花之性。凡经过之所，宴寝之宫，悉有篇章，刊于玉石。顺圣《题汉州三学山夜看圣灯》云： 
　　虔祷游灵境，元妃夙志同。 
　　玉香焚静夜，银烛炫辽空。 
　　泉漱云根月，钟敲桂杪风。 
　　印金标圣迹，飞石显神功。 
　　满望天涯极，平临日脚穷。 
　　猿来斋室上，僧集讲筵中。 
　　顿觉超三界，浑疑症六通。 
　　愿成修偃化，社稷保延洪。 
翊圣继曰： 
　　圣灯千万炬，旋向碧空生。 
　　细雨湿不暗，好风吹更明。 
　　声敲金地响，僧唱梵天声。 
　　若说无心法，此光如有情。〗 
　　金华宫殿好句留，翠驿红亭取次游。忆得讲筵人定后，绛纱灯下唱甘州。 
　　〖顺圣《又题金华宫》云： 
　　再到金华顶，元都访道回。 
　　云披分景象，黛敛显楼台。 
　　雨涤前山静，风吹去路开， 
　　翠屏夹流水，何必羡蓬莱。 
翊圣云： 
　　碧烟红雾扑人衣，露宿苍苔石径危。 
　　风巧解吹松上曲，蝶娇频采脸边脂。 
　　同寻僻境思携手，暗指遥山学画眉。 
　　好把身心清静处，角冠霞帔似希夷。 
顺圣《又题天回异》云： 
　　周游灵境散幽情，千里江山暂得行。 
　　所恨烟光看未足，却驱金翠入龟城。 
翊圣继曰： 
　　翠驿红亭近玉京，梦魂犹自在青城。 
　　比来出看江山境，尽被江山看出行。 
张英《蜀祷杌》：武城元年十月，下诏改旧宅为昭圣宫，堂为金华殿。《五国故事》：衍之末年，率其母后等，同幸成都，至青城山上清宫。随驾宫人，皆衣画云霞道服。衍自制甘州曲词，与宫人唱之，曰：“画罗裙，能结束，称腰身。柳眉桃脸不胜春，薄媚足精神。可惜许沦落在风尘。”宫人皆应声而和之。衍之本意，以神仙而在风尘耳，后衍降中原，宫妓多沦落人间，始验其语。〗 
　　玉石雕劖句易成，却陪金辂往来轻。几回丹景山头住，应似骖鸾过上清。 
　　〖顺圣《又题丹景山至德寺》云： 
　　周围云水游丹景，因与真妃眺上方。 
　　晴日晓升金照耀，寒泉夜落玉丁当。 
　　松梢月转禽栖影，柏径风牵康食香。 
　　虔揲六铢冥祷祝，唯期祚历保遐方。 
翊圣继曰： 
　　丹景山头宿梵宫，玉轩金辂驻遥空。 
　　军持无水注寒碧，兰若有花开晚红。 
　　武士尽排青嶂下，内人皆在讲筵中。 
　　我家帝子传王业，积善终期四海同。 
顺圣《又题彭州阳平》云： 
　　寻真游胜境，巡礼到阳平。 
　　水远波澜碧，山高气象清。 
　　殿严孙氏号，碑暗系师名。 
　　夜醮古坛月，松风森碧声。 
翊圣继曰： 
　　云浮翠辇届阳平，直似骖鸾至上清。 
　　风起半崖闻虎啸，雨未当面见龙行。 
　　晚寻水涧听松韵，夜上星坛看月明。 
　　长恐前身居此境，玉皇教向锦城生。 
《蜀祷杌》：衍至青城山，住旬日，设醮祈福。太妃、太后谒建铸像，及丈人观、元都观、丹景山、金华宫、至德寺，各有倡和诗刻于石。《五代史》：干德五年，起上清宫，塑王子晋像，尊以为至道玉宸皇帝。又塑建及衍像，侍于其左右。〗 
　　吹落宫槐卧翠帱，鍟衣步障列当楼。酒阑狎客须归去，分付官奴击彩球。 
　　〖《五国故事》：衍又好击鞠，常引二锦帐以翼之。往往至于街市，衍为步障所蔽，而亦不知。乃齐东昏高障之类也。《通鉴》：蜀主以文思殿大学士韩昭、内皇城使潘在迎、武勇军使顾在珣，为狎客，陪侍游宴。与宫女杂坐，或为艳歌相唱和，或谈嘲谑浪，鄙俚亵慢，无所不至。《五代史》：蜀王衍年少荒淫，委其政于宦官，而以韩昭、潘在迎、顾在珣、严旭等为狎客。〗 
　　一段琉璃破嫩寒，怡神亭角倚阑干。銮舆昨夜微行去，虚奏双开白牡丹。 
　　〖《五代史》：衍又作怡神亭，与诸狎客、妇人日夜酣饮其中。《清异录》：王衍伶官家乐侍宴，小池水澄天见，家乐应制云：“一段圣琉璃。”《五代史》：衍好戴大帽，每微服出游民间，民间以大帽识之，因令国中皆戴大帽。胡元质《牡丹谱》：孟氏于宜华苑广植牡丹，谓之曰“牡丹苑”。广政五年，牡丹双开者十，黄者、白者三，红白相间者四。后主宴苑中，赏之，而花盛矣。《蜀祷杌》：孟蜀广政五年三月，宴后苑，赏瑞牡丹。其花双开者十，黄者三，白者三，红白相间者四，从官皆赋诗。〗 
　　桃符体着又新年，罗体圈成别样鲜。看罢水嬉齐候旨，忘忧花外舣龙船。 
　　〖黄休复《茅亭客话》：先是，蜀至每岁除日，诸宫门各结桃符一对，俾题“元亨利贞”四字。时伪太子善书札，选本宫策勋府桃符，亲自题曰“天垂馀庆，地接长春”八字，以为词翰之美。《清异录》：孟昶时，每腊月，内官各献罗体圈金花树子，梁守珍献忘忧花，缕金于花上，曰“独立仙”。《蜀祷杌》：广政十二年八月，昶游浣花溪。是时蜀中富庶，夹江皆创亭榭，游赏之处，都人士女，倾城游玩。珠翠绮罗，名花异香，馥郁森列。昶御龙舟，观水嬉、上下十里，人望之如神仙之境。昶曰：“曲江金殿锁千门，殆未及此。”兵部尚书王廷珪赋曰：“十字水中分岛屿，数重花外见楼台。”昶称善久之。蜀未亡前，一年岁除日，昶令学士辛寅逊，题桃符板于浸门。以其词未工，昶命笔自题云：“新年纳馀庆，佳节贺长春。”蜀平，朝廷以吕馀庆知成都，长春乃太祖诞圣节名也，其符合如此。〗 
　　鬓鸦高绾月横波，合与夫人唤小娥。残月摩诃池上见，玉箫吹出洞仙歌。 
　　〖苏轼《〔洞仙歌〕序》：仆七岁时，见眉山老尼，姓朱，忘其名，年九十余。自言常随其师入蜀主孟昶宫中。一日，大热，蜀主与花蕊夫人，夜起避暑摩诃池上，作词。朱具能记之。今四十年，朱已死矣，人无知此词者，独记其首二句云：“冰肌玉骨，自清凉无汗。”暇日寻味，岂［洞仙歌令］乎？乃为足之。《漫叟诗话》：杨元素作本事曲，记〔洞仙歌］： 
冰肌玉骨，自清凉无汗。水殿风来暗风满。绣帘开，一点明月窥人；人未寝，敬枕钗横鬓影乱。起来携素手，庭户无声，时见疏星渡河汉。　　试问夜如何？夜已三更，金波没，玉绳低转。屈指西风几时来，又不道、流年暗中偷换。 
钱唐有一老尼，能诵后主诗首章两句，后人为足其词，以填此词。余曾见一士人，诵全篇云： 
　　冰肌玉骨凉无汗，水殿风来暗香满。 
　　帘窥明月独窥人，敬枕钗横鬓影乱。 
　　起来琼户悄无声，时见疏星渡河汉。 
　　屈指西风几时来，只恐流年暗中换。〗 
　　红锦泥窗夜转凉，秋风如翦绕回廊。花枝染得芙蓉帐，亦抵鸳鸯被内香。 
　　〖陆游《老学庵笔记》：蜀人谓糊窗为“泥窗”。《花蕊宫词》云“红锦泥窗绕四郎”，非曾游蜀者不解。赵抃《成都记》：孟后主成都城上遍种芙蓉，以花染缯为帐，名曰“芙蓉帐”。陶宗仪《辍耕录》：孟蜀主一锦被，其阔犹今之三幅帛，而一梭织成。被头作二穴，若云版样，盖以扣于项下，如盘领状，两侧余锦则拥覆于肩。此之谓鸳衾也。杨元城太史言：“儿时闻尊人枢密公，尝于宋官库见之。”〗 
　　玉堂珠殿晓瞳瞳，遥听宣传女侍中。灯下仓忙梳洗毕，鬓头香透素馨风。 
　　〖《刘氏兴亡录》：卢琼仙者，故中宗宫人也。干和中，与黄琼芝并为女侍中，朝服冠带，参决政事。《广群芳谱》：昔刘王有侍女名“素馨”，冢上生此花，因以得名。《五代史?南汉世家》：刘龑好奢侈，悉聚南海珍宝，以为玉堂珠殿。〗 
