<!-- { "loadSidebar": true } -->
　　杂华净智海九防之所说一音所演唱十处放光眀信解行证门总摄无复余如是具五周如是辨六相如是分十妙义皆充足以至四法界二十重华藏无边香水海教条有差别性相子无碍圆融与行布非异亦非同一可为无量无量亦为一重重无有尽是为功徳聚如来最上乘龙宫所秘藏上人出身血严饬书此经于一滴中中普含十方界于一一界中普现光眀台于一一台中普成狮子座于一一座中普见分身佛如上无数佛皆具大威德睂间白毫光徧满一切处共宣大乘法闻者应解脱譬如日月生照三千大千悉见种种色法能破暗故譬如大洋海波平乃如掌无邱陵堆阜法能平等故譬如阳春至大地尽发生诸根各萌芽法能霑漑故譬如梵志梦一梦千刼事不过刹那间法能融摄故譬如子忆母未见心已至形神皆两防法能无离故譬如黄金色金色不相分金亡即色空法能不二故譬如石性坚初不从外得石性自圆满法无修证故能如斯见解见经不见血若加精进力见佛不见经及至成道已见性不见佛我性如虚空了无能见者无见中有见全体即呈露茍执于所见亦非我本性见见二俱泯此为真见见真见复何有性本无物收一心归命礼袛夜以为赞诸妙楼阁门弹指一时啓
　　大还龙虎丹赞【有序】
　　龙虎丹赞为予友郑源氏作源因读金碧古文龙虎上经有悟大还之旨用之修练节节有竒验复以其秘也请予白之作是赞赞凡四章
　　苞干灵一
　　人身苞精气妙与元化并一神管摄之铅汞各流行神所栖止处实为天地中阖辟类两扉循环不竭穷廓然含冲虚独立不以形是即真息根强名帝乙庭静极必自显内境埀白芒或想为连环无乃丧其常
　　斡化纽二
　　凝神入紫虚冲然抱一居青龙郁上升白虎为熬枢牝牡既相从蒸润如流酥鄞鄂一以固温养成子珠销霣离中隂坎阳复来随纯刚号为干潜跃契道符郁罗萧台中服霞漱云腴阅厯无穷年永共溟涬具
　　考火记三
　　鼎炉乾坤枢匡郭水火魂戊巳居土官一气中夜存火候十二时暮防复朝屯专气而致柔绵绵日相因刑德务并进文武须错陈薰蒸洽太和天机盎神津三元与五气一一返其根后天不能雕长为万象尊
　　稽曲徴四
　　三千六百门尽堕魑鬽塲雌雄铸为剑日月吸光晶尾间闭液九鼎运女英三逊及五假八石巧煎烹如此之举措难可一二名隂魔夺人命遗尸莽纵横寒飊动罗鄷时有鬼啸声方知渉有为不可学长生
　　观音石赞
　　虎林翁君祥卿得圆石一大可五六寸上现圆通大士妙严寳相坐寳莲华善财童子合爪侍侧盖大士住不可思议解脱门能以神变作诸佛事摄受众生大则示化真身于陀怛洛迦山小则寄影像于一木一石不假人为自然天造无非自慈愍中发现祥卿因请濂作赞以显神功以示阐提生我慢者赞曰
　　黄既肇分白石即受质斯时未有佛云何能应现千刼皆不化难以时节拘刼初与刼终常居寂光土石本无情物其顽无与等初无感通者云何佛示像微尘刹土中尘尘皆是佛有情与无情本来同一体诸佛亦无数动曰那由他云何圆通佛独此示神变圆通于支那夙有大因縁所以不防舍如母之忆子如来谈诸相皆是虚妄集云何自着相曷以释迷网田相以俉性正如指指月见月指则防宁有系执故以此四者观唯知佛愿圣凡尽融摄调御菩提心假石显云异超出思虑表既非图绘力又匪镌勒功幻成妙严相七寳作璎珞瞑目结跏坐正以慈愍故用警阐提者徒尔增我慢当知神通力乃复有斯事始悔未见时口出不净语如仰首唾天唾还着面故愚痴诚可念宁忍加斥逐我愿大地人无不知三依见石非见石见佛亦非佛但见无量光各自心中发徧照十方界眀如日月灯十方诸品类尽得诸佛智









　　文宪集巻三十
　　钦定四库全书
　　文宪集巻三十一
　　明　宋濓　撰
　　忠义【凡二章】
　　宋摄松阳丞助教梅溶
　　溶之死执礼尝哭之曰吾从父一老儒生耳平日恂恂似不能言者乃能慨然守百里之地以蕞尔之躯膺虎狼之至于麋身弗顾执礼之言其真足信哉凡人外柔者内未必柔但视其所存为何如耳世槩以白面书生目之可乎哉可乎哉是故溶之死非儒弗能故又冠曰儒以见儒术之有功于名教也人主嘉其忠而旌赏如是可以劝矣故特志之
　　宋户部尚书梅执礼
　　自宣和至靖康七年之间而梅氏一门杀身徇义者凡二人岂非难哉夫生者人之所甚乐而有家之私又人之不能遽忘彼岂甘于颈血溅地而自以为得计哉第以君上决不可背名教决不可负纲常决不可亏忠义一激虽泰山之高不见其形雷霆之鸣不闻其声刀锯在前不觉其惨鼎镬在后不知其酷必欲得死然后为安也今去之虽数百载忠刚之气充塞乎天地之间凛然如生非烈丈夫能如是乎使当时纵能屈膝受辱以保其首领受人唾骂受人贱恶虽生百年又何益也贾谊有言曰守圉捍敌之臣诚死城郭封疆梅溶以之法度之臣诚死社稷执礼以之
　　孝友【凡三章】
　　梁处士何千龄
　　千龄当唐季人伦废壊之时孝行推于友睦而礼逊之风数世不衰真所谓豪杰之士矣夫闾巷布衣之家虽其所为不足以惊世动俗有能修孝友之道者朝廷必下诏以旌之史官必求其实而书之脱或史官失书贤士大夫又必从而谨志之则其事往往反足以传于后世岂非天经地义不可磨灭有非区区功名富贵者所可同也哉善乎魏征之言曰虽或位登台辅爵列王侯禄积万钟马逾千驷死之日曾不得与斯人之徒齿其言又岂不信然也哉呜呼有志之士宁不于是重有感哉
　　宋处士钟宅
　　钟宅一家剔肝刲股者三人亦皆出于廹切之诚或举韩愈氏所论鄠人者非之非之诚是也较于亲病不尝药者岂不有间欤书而列之非嘉宅也愚又闻之兄弟之不和每起于妻子之离间非丈夫有逺识则为其役而不自觉一家之内乖变生矣此文广之出妻虽非至徳而亦甚难事也然则如之何而可尝见逺识之人知妇女之不可諌谕而外与兄弟相爱常不失欢私救其所急私赒其所乏妇女不与闻焉亦可谓善处妻子兄弟之间者矣
　　明处士黄逢原
　　鸣呼子壮而分妇姑反唇相稽秦之俗已然矣况去古日逺风气日益漓黄氏能不染于末习卓然不变其恒度岂非真豪杰者耶浦阳以义居闻者二三人唯郑绮之家已至十叶黄氏知感慕而兴起进修益力乌知不绮若耶虽然许史之称未足为贵也猗顿之货未足为富也唯孝友积诸躬令名昭于时其为贵且富也大矣所谓特立两间而无愧稽诸贤哲而有徴着之后世而可法何莫不由于斯黄氏孙曾可不思自朂哉
　　政事【凡七章】
　　汉尚书仆射杨琁
　　呜呼政事于人大矣操厚伦惇俗之具执舒阳惨隂之柄御赏善罚恶之权任出生入死之寄其在朝廷则四海被其泽其在一郡则一郡仰其赐其在一县则一县受其福茍得其人则上明下淳歌谣太平一或反是则流毒四境神怒民怨至有激成他变者其所系甚重且难也葢如此人能以一善自效于官者岂可使之冺冺无闻乎纵曰往者之不可作寕不使来者之知劝乎呜呼纪载之文其可少乎濓窃拳拳于此不可知者固已无如之何幸犹可以考见者辄不敢不书自杨琁至赵大讷凡十一人虽官有崇卑治有优劣其利吾民一也因尽録之
　　宋抚州刺史蒋邵　诸暨令张敦　鄂州刺史傅柔
　　洪遵撰东阳志书杨扶在蒋邵张敦傅柔之后且言邵厯洪抚二州刺史转交州敦迁车骑大将军柔亦刺鄂州扶东汉时人也遵既如此书则邵等宜在扶之前无疑矣濓不谓然汉朝之车骑将军卫将军左右前后皆位次上卿典京师兵卫则车骑固汉官也敦为扶前人亦未可知若洪在两汉时名为豫章而抚之地焉鄂亦名为江夏郡并无称洪抚鄂三州者及隋平陈始皆置之而冠以今号则邵柔疑隋以后之人也遵曾不考之是果何耶浦阳未置县时地属乌伤扶自曾祖茂来迁考其所居处实今县地故扶之墓犹在县西北十五里扶之子孙不见有别居之文遵独据旧经以扶浦阳以扶之子乔璇乌伤其又何耶濓皆不得不正之
　　宋工部侍郎傅雩
　　古语有之人才必临事乃见岂非然哉雱之使金也制词甚褒之至有庶尔一言之合为吾两国之成之语则当时任寄之重可见矣雱亦竒男子哉
　　宋训武郎黄仁环
　　仁环者区区一劒之雄耳其初未必不钞掠为人患亦复进之士君子之列何哉有过録善春秋之义也録之斯进之虽然当贼气正鋭之时使仁环不急挫其锋则数万生灵血汚荒原矣
　　宋太常少卿王万
　　人之欲犹夫疾也圣贤之书犹夫药也以药治疾则疾瘳而体和以圣贤之书克欲则欲去而理明自然之势也世顾玩之以为辞章之助虽日诵五车亦何补身心哉万自闻季衍读四书之一言潜思精索反以自治故其律已则义利截然表里不欺治小民则忠厚粹和不事威断人自感服居言官则不畏权奸击之愈力言或弗行挂冠径去呜呼是可谓善读者矣当时贤士交口称誉或谓其如白圭振鹭玉尺氷壶或谓其振荒如朱熹先见如苏洵吕献可无实功者能之乎呜呼是足以贻不朽矣视彼抽秘思骋妍辞而与庸人孺子同一澌尽者竟何为哉竟何为哉
　　元大学士吴直方
　　天之生材欲振之张之以昌大其支必抑之敛之以培植其本譬之于物其荣腴流鬯于发生之日者皆出于严氷雷雪折摧之余葢飬之不厚则发之不茂其势然也公以惇厐宏硕之资蕴康济经纶之具司造物者特晦之于少龄而显之于耄年其意亦犹是耳
　　元知永新州赵大讷
　　丈夫之以功业自见者岂必借祖父之势哉借祖父之势而成者世岂无之终不足谓之丈夫必也奋自布衣卓然有立小或作州牧大或闻国政使徳泽简在人心声闻流于后世然后始无媿于斯名善矣哉吴赵之为何其近是耶虽然均名为人均生是邦均食粟衣帛而有能有不能焉稍知自励者可以惕然而省矣
　　文学【凡十章】
　　宋屯田员外郎于房
　　于房论文有曰阳开隂阖俯仰变化出无入有其妙若神何其言之善也葢文主于变变而无迹之可寻则神矣司马迁班固韩愈之徒号为文章家其果能易此言哉冝其三世以文名也濓窃慕之歴求其文而不可多得近过左溪山见房之子正封所书碑字势雄防如蛟螭虎豹盘拏后先慨然想见其为人登高遐望精神为之飞动呜呼数百载之下能令人思之不置者必有以也夫
　　宋著作佐郎朱临
　　天圣庆厯间县之能文章者唯于房父子为盛优于经学则临一人而已临之所传有渊源意其所着必有大异人者今皆亡之惜哉濓防时尚见临所受嘉祐告身于吴明孙家明孙葢朱氏外孙其亡亦已久今又不知何如也斯文存亡尚往往类是岂沉酣声利者为可恒也哉
　　宋工部尚书钱遹
　　四朝史有云瑶华失位而复也太母实诏之姑有迁妇之文母有改子之道播之天下合于至公诚哉是言也遹在当时孰谓其不知此理耶其意葢有所循焉尔执礼铭遹之墓叹其刚方少圆死生负谤其厚于扬善者哉
　　宋太学生何敏中
