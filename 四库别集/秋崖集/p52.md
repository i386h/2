<!-- { "loadSidebar": true } -->
　　某维暮之春緑隂清羙共惟懐章容与遄上风霆亨衢方开某属有天幸执事者驾飞云而辱临之楚山丛丛快此一识所恨者秋风断鸿鴈之行明月还鹡鸰之影不得相与掬洼樽醉崖石以吐其胷中之耿耿者歳月遽如许乃犹拥书家林未肯为幕府屈耶若某者只字不至中朝不知何为忽有啓拟乃复为结一重案又可笑也知县公墓刻以戒不得辞笔墨凡芜于谢奚有伏读唯有感媿山林钟鼎栖息不同瞻望无期第深注仰
　　答汪兄
　　某归老秋崖下所与游者芸夫荛子耳人间书疏要非所堪顾小楷而条件之此山林野人之所惊而避也谨以上之执讯者潘君诗防亦何取于摧頽不武之人挂名其间使旁观者为之捧腹兄殆不无过试一取读而还示教焉某至
　　答许知县
　　某山林之习未除麋鹿之性故野一生落落与世无縁归自金陵方住云半间畦菜一席不自意别猿鹤矣趣行有防贸贸然来谁实知者函书盈几忽得何所独无芳草之骚冩我心兮三读太息有此令尹吾知免夫扬澜左蠡朝夕之舂撞恐自有云销风止水镜净时也颇哀老子使蒙其成某也抑何幸
　　答林倅
　　某荷锄畦雨有军将持斜封三印至者惊走草庐下不自意见大夫能拊存其一介氓如此方缇屏过岩邑某实病不能兴惧前驱之不予谅也舆曵上谒虽心知其落落如长松夭矫氷崖雪壑之上定自非世间凡草木而某也一语而三引其气不能攀飞车接英论也共此明月有懐其人一书自东共承嘉惠不谓荒寒渔钓之处见此甘草下拜珍感言不尽谢
　　答杨元谨
　　某徃离金陵时行李卒卒亦尝厓略数行字道所以负朋友之意读今所惠翰似觉堕石头驿水中矣吾侪用世必諌行言聴然后可以士荐言不重则并士轻不若拂袖而归予轻者犹予重也寜使人失士不可使我失身否则山中白云何靣相见天下事大略如此请姑置之独念老书生归耕穷鬼亦可以见贷矣一旱酷甚望秋便哦饭不足之诗未知此后此腹如何而扬子云终不觧事乃记其初度歌白雪而寿之竹迳草亭孤此妙曲未知何日倾倒欲言
　　答汪知观
　　某缅惟梅花欲雪鹤骨清寒碧玉森森高出尘外恨不得一诣其所相与道话宸章飞落増重琳房非师何以得此拜手瞻敬敢不为山川贺贱生碌碌乆已厌之正君家老师所谓吾有大患者也师何为不守家法更祝长年感意则深未有以谢皇恐
　　答陈教
　　某惟愽士非它官比一语一嘿师严道尊某将取式焉顾厪厪觧何记室之后故笔精墨妙一纸书畧已窥斑侯喜軰伏矣抑所望于执事先生者不在兹也知为所斋昆玉喜甚合并何以教之敢不三拱
　　答髙宰
　　某惟鹤山负一世之望庆源演迤实自诸高诗书之传未艾也执事者出其家学弦歌斯民夫奚有于邑之难错节盘根方见利器某何幸防成焉缩手防间使汗顔于血指大匠必不肯坐而旁观也明以告我闻斯行之
　　答曹工部
　　某自儿时闻昌谷先生以斯道之传慨然为已任后生晩进犹得闻干淳以来诸老之绪余甚愿执鞭焉而未能也非才假守适在郑公之乡不见其人得见其子孙斯可矣青冥之靶弭节里门非天之以工部惠教其缪守乎遄矣式干木之闾拜手以请
　　答刘知府
　　某惟乞祠不获贸然来思如闻干木之闾去城才咫此天之以贤寓公惠幸某也康庐天下胜处一童一鹤徃来乎南山之北北山之南其与淟涊吏尘者相去岂但弱水隔也须我暇矣式从公游
　　答郑运干
　　某山林深宻与世殆不相闻屋后一坞荒闲真漫郎所谓不隔人家便是山也近开竹径种梅将百本作草亭其间亦足供老子杖屦矣此外不复计也安得奉琴尊相与一笑又念执事者方鞚青冥之靶意欲鞭鸾鳯而上之未有此暇耳归耕厓下旱不逢年生日酒螯甚负左右手不图记忆于千数百里之外遥遥送将发函读之皆非穷人家所有方欲卷锦鲸还客而子用大闻弟持不可则既下拜矣珍感珍感生日诸弟作酒方一再行径醉去狂歌贺新郎曲今徃一咲或出或处栖宿不同山中白云难以持赠惟有詹向
　　答程教
　　某惟嘉平之月天地将春恭惟独抱遗经行矣重席有棐有翼某宛其老矣意与年凋负暄草亭恋恋黄绵袄子不能起又岂办事治笔墨与世俗相酬酢礼文间者哉霭峯倚天惟有詹跂妙语飞下方知歳行且周有事西畴又添老大但拭目吾道之泰如广文诸公衮衮发白虎之尊以强人意耳逺与歳别惟厚自金玉式遄召纶
　　答赵提刑送春衣冬绢
　　某投闲林壑得耕侯土已幸矣敢复他望有司继廪忽焉得二十缣歳暮天寒不复使紫鳯天呉曲折短褐今工部定胜旧工部矣一笑一笑
　　答朱尉
　　某伏以作噩之春乾元用九恭惟僊曹清峻画诺賔僚有翼有严某草庐云卧不知歳月之老冰题到手驿亭栁又依约矣执事驾骅騄之御出门问涂振鬛长鸣便有一讯千里之兴朝昆仑而夕圃殆未可量也某老矣艺菘两席滋兰一畦正亦足了此生无复他望故人不遐弃寄声山民照之以银烛之光励之以石蔊之辣而未知今我之闇时情而螫世味也遡风孤鹜敢拜执事者之重勤
　　答胡簿
　　某伏以天地既春草木欣豫共惟誉处休洽公车交书有严有翼某自上东门一别驿亭桞几青青矣田家作苦时或嘿数平生故人意执事者乆已给札玉堂使条天下事马周軰不足道也两使者一世之望出半言从防之便当背负青天而上一防累数百言岂特四軰召而已某自屏迹田里一字不入帝城常所欲游又皆耘夫荛子无能道古今而誉盛媺者孤负奈何华炬见分厚意无以报未知何日倾倒所懐
　　答谢司戸
　　某窃伏草莱野哉其麋鹿耳平生闻三峡之雪五老之云为天下最佳处竒人胜士徃徃家焉驾黄犊于乔松飞瀑之间乆有此兴乞祠得垒其贸贸然来者山故之以也至则钱谷之问犯其虑簿书之尘装其懐山吾靣焉而不吾即也奈何一书自西孤响逸发顾所谓浩然之气匪某其人山近而逺焉浩然者不尔其橛株拘也曷日反鲁倾倒欲懐
　　答陈常博
　　某去违门墙俯仰年歳虽防然在疚生意不聊而省发觉悟之机洗濯磨淬之助未尝一日置也方丽泽之聚防润不知至离羣索居乃复动念耳待尽垩室姓名不齿于诸公间邮传及门恍然莫知所以伏拜书教读未既而泣下所谓攀号摧剥处正是古人发深省处某敢不夙夜以无忘诲言创钜痛仍何有于学然少时荡摇于意念之萌驱驰于血气之使在今皆以荒迷忘之矣独念先母一生贫苦不及禄釡之养此不肖子不孝之罪何知其他刋委云云已具彛仲书中惟习庵坐进此道惠幸后学谨上状不宣
　　答呉殿撰
　　某从元戎于高沙凡七日而归驱驰鞍马间曽几何而已有疲曵之态腐儒真无用也正此盘礴云洒飞来为之矍然起拜南徐冦攘甫定气象苇然若非兼领緫司自是掣肘伏惟百废经始不无劳勚乃能从容整暇于翰墨间甚盛甚休某始为此来意谓十日别耳忽忽逾月浩然思莼三五日间恐得一至麾下矣
　　答李实夫
　　某至自高沙得雪雅于凡间梧桐月多秋思防防于其下作商声歌之宋玉之悲故在不一再读唤起江南鲈莼之梦时事如此既不能得尺寸以静鲸鲵之涛澜又不能退林麓以娱猿鹤之烟霏不知竟何为也负负何言
　　答史湘潭
　　某一别几何年恍然不记鹍鹏之徙天池也郑秋此来有书衔袖出示之则琅画烂然始知春洽于湖湘之间云飞于岳麓之表碧蘅红杜渺予芳洲葢屈大夫之离骚故无恙而九歌之遗响犹在也暇日亦尝壶觞以吊灵均之古愁而发吾胷中之浩浩者乎如此佳处执事乃勇于去之何维扬虽古都防然所谓朱帘十里迷楼九曲二十四桥风月今不知在何许然则移执事为元僚湘水得有语独吾曹十余年之别忽此同寅喜当如何
　　答洪侍郎
　　某昨已闻之呉农卿以为侍郎齿及下士思欲见之兹拜翰题勤勤不知何以得此惟天开一泰羣贤萃朝鳯鸣朝阳涵海嘉頼如某等軰亦愿一望立玉之光然起从田间山林之鄙朴故在惟君子爱人以徳母使之趦趄嗫嚅于门下吏以沮其平生韦布之气不胜幸甚
　　答胡文叔
　　某痴不觧事不知区区者适为形役葢自二月初犇走徃来曽无寜日问讯竹间水石沙头鸥鹭已望望有鄙我意亦知愧矣淮鄊士友未必如中州盛防朴知可售否从此相望梦堕天一涯玉我于成正不隔此衣带水也雪云醸寒惟万万自重
　　答叶廵检
　　某维时霜晴寒意未竞恭惟某官谨防边琐百尔相攸台动止万福某曩上谒于计台司賔者有客负隅坐亟问之则鹖冠子也徐察之则鹖冠子而非也去之几何时有移书仆者手其函恍如目其题懵如啓而读则向负隅坐者也怃然嘉之抑其言曰吾蘧径门弟子也东阁郎君荐襧正平甚力而此书竟未至得无有石头事否仆幸与侍郎接又幸与常簿厚不可以莫之答也其徯之忽阅邸状常簿峩豸入台矣官盛近谀容可以莫之答也其止之是以若此其也幸为我寄声乌府先生而后书愈不敢入帝城矣未见厚自爱重
　　答叶华父
　　某伏以寒气晓集南枝生春共惟某官翺翔诸公之间铺绎六艺之粹凡尔次舎求福不回某旦旦望九华山渺立尘外以为何当挟太乙青藜杖擕李长吉古锦囊以从兄于泉石佳处而不知乃在京华软红中也某从田间起为吏事事生防每思曩时云涧雪崖与山僧野老几醉几醒今不可复得老人以吾落邉上舎之而归视其家则詹门无稚子扫地无老婢兄以吾为乐于此乎官屋荒落门前之雀可罗而人亦知其愚癖无敢以货来者月俸不满十万钱计口而食日所受用则老秃中书君而兄来索上色牋兄以吾贫为有异于畴昔乎何其不相知也使人索书甚古有怀欲言不能既
　　答呉运干
　　某郷枌后一軰知有达尊者三十年相望家山百里而近乃不得从小奚奴晋拜履舄亦枉为严助邑子矣效官邉鄙窃闻荐绅大夫穪道盛媺为之瞿然汗下以慙则自讼曰抑吾互郷独未牋名氏于筦记者敢图谦下洒翰先之老成人之典刑固自超出流俗万万也执事以二十年前取科第乃今犹着集英殿下旧青衫画诺台幙得无有鬱鬱于此者乎何时弭节行台快此先覩
　　答宋尉
　　某误辱制垣剡之帅幕此固采葑无问下体之意而又分炙于不自言之人岂不绅佩惟退拨其私有不自安者堂帖至已多日始犹秘之防邸吏报行遂不可掩至今踧踖辞受两难鄊曲老成人当有苦语以相鍼砭而奚以贺为某谨再拜谢不敢当
　　答杨宰
　　某以文学掾留莫府幸甚一再瞻立玉之光正欲从容燕琴愿闻先生勲烈将操觚染翰以庶几栁河东纪段太尉遗事而马首东矣正此翘企有来环画乃以某辱在帅幕勤渠而赐庆问焉某前月初始闻之恳辞不获朝命既下进退两难至今未之敢承亦惟执事者所以教何时飞舄洗此倾瞻
　　答陈守
　　某二十年前旧民苒苒老矣脱夫须起民伍幸接茵凭方将从容话畴昔而执事者丐麾去惘惘不自已呼车造门乃闻苹洲归棹西矣重怅然也日夜翘注有来音书其睠睠一介氓顾如此感不胜情某滥此序迁正自愧见二三子甘棠旧地意必有苦语相砭鍼颂而不规则又大失望长才磊磊处繁剧如破竹此岂睛檐傍日婆娑负暄者耶式遄召纶迎拜鹢首
　　答赵运属
