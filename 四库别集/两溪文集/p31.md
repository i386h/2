<!-- { "loadSidebar": true } -->
　　永新与吾安福壤连而习俗一故二邑士夫宦扵外者其志之所在行之所履事功之所立未尝不交相朂而争相先也况镏君易直以通才敏识逰太学十余年盖与吾徒还徃宻而相磋磨之尤乆者今而出判定州以掌马政则其内之所操外之所施当不在羣有司下然无言以赠之又将何以尽吾乡邑旧故之情哉此诸公所以有诗予所以有序以附其行李焉夫国家之设有司所以为民也然虑掌庶事者势不逮于典国马之牧力不徧于督国赋之输或有以为吾民病也又各设官以司之欲求民之安也至矣及其弊也典牧者惟欲其马息之蕃而不念其民之困督输者惟患其赋入之不急而不恤其民之贫致理庶事者亦曰吾惟事吾之事耳彼牧与赋则各有所掌何与于吾哉官之署一出政之门二三民之心一而趋事之途不下十如是而欲其民之父子相亲兄弟相聚不可得也于设官之意岂不负哉必也若正若佐均之以为民皆国之民也莅之不可以偏重事皆国之事也视之不可以独轻使事体归一而令出不二然后民得其安而于设官初意不负焉易直之効职扵定也予固知其有余能矣然必恊其寮公视其政求如朝廷设官初意以寜其民则不惟定之士民有赖亦吾乡故人所愿望焉
　　送江西布政使张侯赴任序
　　江西右布政使缺二年矣至是公卿大臣佥举监察御史张侯文昌为之布政之位髙扵御史九等自御史超升是职前此未之有也至侯始有之不待循名较迹已知其行检之清淑器识之宏伟治法之精练卓然有以髙其等夷夐出世表矣不然何以见重于庙廊受知扵宸极而特蒙此无前之拔擢哉然士君子抱负所有遭逢其时致有无前之拔擢者必欲殚其智力大其设施以茂建无前之功业然后足以副众望荅上恩以不负举主之力于推毂也侯之徃也得不大有所为哉予既幸其故土之得贤牧伯而交游之士又以赠行之文为属则于所当为者不得不举其万一为告也夫江西之人沾沐圣治之余又赖有方面之臣克顺抚之故文墨之俗乆而犹存然百执事不能无鄙暴无浪浊于其间必思有以退之然后亷风益励小大之政利于民者或未行其行者或非民所便必思举而革之然后至理益臻鄙逺之民贫者或失养流者或未归以致田多芜而岁或俭必思绥而业之使邦本益固懐挟才艺欲出而仕者或遏扵所司其仗义守节者或旌别之未及必思作而起之使俗化益美武断之徒侵渔之未餍必思锄而击之使民蠧逺屏此皆为之所当先者侯诚留意扵此而又従容以尽其余则徳化必赖以盛宣所谓无前之功业固可得而建矣吾江西之民蒙其仁也尚可既哉昔鲜于子骏牧东京当时以一路福星称之今之为福星江西者其在侯欤侯与子骏皆蜀之良皆由科目兴故敢以之望之
　　送佥都御史张侯复任南京诗序
　　南京佥都御史张侯志忠既上其绩于墀下退而疏言两淮之民有饥色而有司以甓山阳运道收其佣者累巨万非民所堪臣见官所弃甓山积于济南还漕舟襁属于途若因还舟顺载弃甓寘山阳可蘓两淮民困上既允之其同榜之士刘球窃喜其一言中旨而利及于人为甚溥检讨王君伯宣复为球言侯为监察御史南京时尝按宪司所上狱状有十数人罪不至死而所司坐以死者即抱状白于都堂请出之都堂以狱成难更为嫌侯固争曰避嫌以杀非辜不徳也卒脱其人于死其守制家居也悯乡民阨扵岁俭不能自存出所束银带易粟以赈之由是感激富人不敢闭籴以要利人赖以生者众其能理狱之寃拯人之穷也有自来矣岂止一事足利于民而已哉球益有以知其道济扵物将无穷焉何也先正有曰一命之士茍存心扵爱物扵人必有所济况立都堂之位身之所处为已尊势之所及为可逺固非一命之比而能笃于爱物如此茍充极是心岂不足隆国家之庆广生民之福为世道之所赖哉以故知其济物必将无穷也侯之行李将南也王君复以词林诸君赠行之诗来属球序夫侯素以爱物为心请广所爱之道以为之告盖爱者仁之施也而仁之要在扵公无私焉是故见善而必举之者非欲其附已也将励天下之人使同归于善见恶而必去之者非恶其害已也将遏天下之人使不入于恶是则仁人公无私之心公卿大臣今日之所当务况激扬浊清又宪纲之所素存侯归而思仁其身公其好恶以举其所职则其爱所及必溥天下之仰其泽其有涯哉
　　送宪副胡君赴广西诗序
　　广西与福建皆极中土之南其民之良顽俗之美恶施政宣化之难易盖不待辩已章章然眀且白矣仕而乐扵得福建不乐扵得广西者人情皆然自非有志之士其孰能免于此哉故会稽胡君宗愚以福建按察副使去丧调广西人皆意其有不怿之色此徃彼顾之懐独士君子知胡君者以为天下无不可化之俗而俗化之移也待乎人茍得人焉以临乎民上则不美之地可变而为美安知广西不可为福建耶始也福建之文物固未足与中国埒及常衮观察其地设乡校以诲之见民能诵书作文词者輙与为宾主之礼奬掖劝进靡不有方渐濡之乆而后其人风流儒雅道徳功业卓然有以雄天下其作而起之盖自衮始胡君负才能有文学知名于内台也有年茍至广西能如常衮之尽心焉以化其民使溪峒之间蛮烟瘴雾之下持戈矢者皆耰锄言侏离者皆弦诵习椎结者皆冠缨利争夺者皆礼让则他日广西之文物当如今日之福建矣胡君之得广西岂非其建功立名之地欤夫何不乐之有已而覩胡君果欣然自得跃然就道畧无一毫不快于心不惟有以超乎人之意表且欲化成其俗以求副乎士君子之论焉翰林修撰陈君叔刚壮其志而属交逰赋诗以赠之属予序之余三人同年友也故不惭以浅陋之词冠扵雅颂之首
　　送查大夫致仕还龙潭诗序
　　在彭蠡之浦匡庐之麓有龙潭地灵而水盛树林丛茂雾霭欝积世谓斯潭也有龙常升降其间故以龙名潭之上为世姓查氏所居查之彦曰济时将致礼部郎中事而归其子壻谼尚书胡公能子也为籍所得缙绅送行诗若千篇属球为序球因喻以龙之为徳焉夫至灵变莫测龙也方其见而与时逢也则能乗风云行雨泽施其用以济夫物于无穷及其潜而与时违也则必处渊渎韬神光守其徳以自养而不外盖无徃不得乎道焉故易取其象于干以眀君子之出处进退当如龙焉必动与道适然后当其可也查大夫负过人之才徳由贤科起而厯官郎署佐掌邦礼三十余年凢典章之秩仪文之施莫不宜乎今而不谬乎古使人称其习扵礼而修于职其进也固能见诸用矣今也年力衰而仕进之心倦乃疏于朝乞归田里虽爵禄荣扵前轩裳圭组乘于后举不足移其退休之念岂非笃守其徳而不失乎自守之道哉昔李伯阳为周守藏史能眀于礼以施诸世及脱驾而西则托方外之说事著述以自晦其迹故孔子谓其犹龙焉球扵查大夫之归也又岂得不借此以为喻哉若夫林泉之下待其归室家有庆子弟有教乡人故旧有所观徳则籍中之诗咏详矣奚庸言
　　瓜畬邓氏族谱序
　　安成多大族而瓜畬之邓最盛盖自梅魁翁开业垂荫以来非惟发科登仕连世有人其以人庶而地不足为容析居横石金溪下店汉江横店斗塘清陂安田枫林凢十数派所至未三四传则又以地之小而谋他析者不可以数计其生之蕃也他族尠克俦球壻于邓氏其族人时节享祀之会间得与焉一日有诵其族之盛而问扵球曰昔何以致此今何以处此球曰致族之盛在徳处族之盛亦在徳而非势力智计财贿所能为众皆曰徳何如斯可以致其盛而处其盛球因告之曰财无私而事无専如某之为子能顺其亲诲必领而行必后如某之为少能恭其长闵其稚弱而不欺如某之尊能慈其卑养其不才以成其才如某之贤而不弃其不肖分其余以给其空乏如某之富能济其贫以得其道而扶持其不得道者使不为人所困厄如某之达能顾其穷念其父之不及见而抚其遗孤子如某之生不忘乎死诚如是是谓有徳徳积之厚则其嗣续蕃而族各得所矣言讫而其族之长徳温顾谓其羣子弟曰斯言也可书之谱为吾宗人世世劝球辞以姑俟他日已而徳温甫即世球尝自咎当时不能亟于顺承以至终扵无地以复长者之命后十余年其宗弟晋初甫年七十有三矣携其谱至京属球序之球因得追书昔者之言于其端云
　　送教谕萧先生赴长洲诗序
　　泰和多贤者而萧氏又世有人焉予少时闻山东盐运副使鹏举措政平而自守固动足为居官者楷法心已贤之后于京师覩翰林编修孟勤文章徳行足追乎古而发闻于今则又贤之今复于编修所得长洲教谕彦清则仪观美扵外问学优于中有足为后学表帅者又岂得不贤之哉盖彦清为运副之孙编修之従子能自进修以肖其祖肖其诸父者也予得之而益信萧氏多贤焉及其行也饮而告之曰世之所以重赖于贤者非谓其能取诸道以自善也为其能推善已之道以善乎人也茍贤扵已矣而教不施于外泽不能及其徒则其善也独而已矣岂所谓兼善之道哉子之扵长洲也其必取夫闻扵尔祖受扵尔诸父而懐蓄扵尔之心思者以加诸彼之子弟使得遵轨度蒙润泽以进其徳以成其才然后善及扵人也广而人之仰其教也无穷矣彦清曰敢不思早夜罄厥能以为长洲子弟规哉予既得彦清入其言复不揣固陋輙书于歌诗赠行者先彦清名栾由乡贡进士试礼部以乙榜奏名授斯职云
　　两溪文集巻十二
　　
《四库全书　两溪文集》　下　（明）刘球 撰
　　●钦定四库全书
　　两溪文集巻十三
　　（明）刘球 撰
　　○序
　　送河南参议宋君赴任序
　　荆山之玉必遇卞和而后可别于凡石以重于连城夫玉与石其理之精粗异其体质之温润燥涩不伦人皆得而别之奚待卞氏哉葢玉之为璞也侪于石而石有碔砆者似之非遇明于知玉者往往混而莫之辩是故魏人获尺璧以为怪物怖而弃诸野宋人得燕石深藏什袭以为至寳彼岂贱玉而贵石哉昧于不知孰为玉与石也惟卞氏知玉之尤者凡玉之经其目入其椟者皆珪瓒之才国家之寳故见重于人长价于市而碔砆不得与焉吁世岂无美玉哉不遇卞氏而弃为怪物以寳燕石者多矣其得遇卞氏者不亦幸乎礼部尚书胡公知人之卞和也去年举仪制郎中孙君原贞为河南参政人皆曰宜今年举精膳郎中宋君景仁为河南参议人皆曰宜孙君之为人贤也宋君严之淳安人自刑部主事转吏部而升礼部其负才之渊茂履行之端确处心之公而无私皆与孙君埒其为人又贤也故胡公举之而人皆宜之夫天子所以委腹心于公卿大臣者望其能进贤以辅治而宣化也然贤者多退逊宁屈下位累迹羣众人之中不求人之知而不肖者惟恐其不暴白使时无明公卿则不肖者进而贤者退矣必赖公卿之明而能择之而后贤不肖辩如也二君之得彻名天子拔于郎曹之列膺乎方岳之重者其亦幸遇胡公欤二君举而官于礼部者既以为荣复以为劝且属予文赠宋君并致意孙君欲其竭志均力佐理河南之民使咸蒙圣化以求不负胡公之明
　　送彭谦进士赴天官序
