<!-- { "loadSidebar": true } -->
    余家历世皆传儒素，尤尚书法。十九代祖东汉左中郎邕，有篆、籀八体之法。六世祖陈侍中景历；五世伯祖隋蜀王府记室君知，咸能楷隶，俱为时所重。从叔父右卫率府兵曹参军有邻，继于八体之迹。第四兄缑氏主簿希逸、第七兄洛阳尉希寂，并深工章隶，颇为当代所称也。
    周宣王史籀作大篆，秦始皇程邈改为隶书，东汉上谷王次仲以隶书改为楷法，仲又以楷法变为八分。其後继迹者，伯喈得之极，元常或其亚，草圣始自楚屈原，章章兴於汉章帝，楷隶则曹喜师宜官梁鹄、皇象、罗景、赵嗣、邯郸淳、胡昭、杜度，穷草法则崔瑗、崔、张芝、张昶、索靖、卫、卫恒、羲、献，宋、齐之间，王僧虔、羊欣、李镇东、萧子云、萧思话、陶隐居、永禅师，唐初房乔、杜如晦、杨师道、裴行俭、高士廉、欧阳询、虞世南、陆柬之、褚遂良、薛稷，其次有琅琊王昭宗、颖川锺绍京、范阳张庭，亦深有意焉。父兄子弟相继其能者，东汉崔瑗及，弘农张芝与弟昶，河东卫及子恒，颖川锺繇及子会，琅琊王羲之及子献之，西河宋令文及子之望，东海徐峤之及子浩，兰陵萧诚及弟谅，如是数公等，并遭盛明之世，得从容於笔砚。始其学也，则师资一同，及尔成功，乃菁华各擅，亦犹绿叶红花，长松翠柏，虽沾雨露，孕育於阴阳，而盘错森梢，ゆ茸艳逸，各入门自媚，讵闻相下，咸自我而作古，因奇而立度，若盛传於代，以为贻家之宝。是八体之极，是归乎锺蔡；草隶之雄，是归乎张王。此四贤者，自叹百载来未之逮也。
    右军《笔阵图》云：“夫三端之妙，莫先用笔。”昔李斯见周穆王书，七日兴叹，哂其无骨。蔡尚书入鸿都观碣，十旬不返，嗟其出群。近代已来，多不师古，而缘情弃道，才弃姓名。夫书匪独不调端周正，先籍其笔力。始其作也，须急向疾，不鹰视鹏游，信之自然，犹鳞之得水，羽之乘风，高下恣情，流转无碍。蔡中郎云：“欲书先适意任情，然後书之。若迫於事，虽中山之毫，不能佳也。次须正坐静虑，随意所拟，言不出口，气不再息，则无不善矣。”凡欲结构字体，未可虚发，皆须象其一物，若乌之形，若虫食木，若山若树，若云若雾，纵横有托，运用合度，可谓之书。昔锺繇与胡昭俱能为行狎书。繇初师刘德升，後传蔡邕笔法，由是学之致妙。繇临终，於囊中出授子会曰：“吾精思三十馀年，行坐未尝忘此。常读佗书，未能终尽，惟学其字，每见万类悉书象。若之止息一处，则画其地，周广数步；若在寝息，则画其被，皆为之穿。”用其功如此。
    右军云：“夫书之为意，取数非一。”故纸者，阵也；笔者，刀槊也；墨者，凿甲也；水砚者，城池也；本领者，将帅也；心意者，副将也；结构者，谋略也；笔之次，吉凶之兆也；出入者，号令也；屈折者，杀戮也。若欲书，先乾研墨，凝神静虑，预想字形大小偃仰，平直振动，令筋脉相连，意在笔前，然後作字。若平直相似，状如算子，便不是书，但得其点画耳。昔宋翼常作此书。翼繇外甥也，叱之。翼遂三年不敢见繇，潜心改迹，每画一波，常三过折，每作一点，常隐锋为之，由此而成。晋太康年，有人於许下破宋公墓，遂获此法。审此而行，用笔之理明矣。
    右军云：“若作点，必须悬手而为之，若作波抑而复曳。忽一点失所，若美女之眇一目，一画失所，如肚士之折一肱。”可谓难矣。每辽皆须骨气雄中，爽爽然有飞动之态，屈折之状，如钢铁为钩，牵掣之踪，若劲针直下，主客胜负，皆须姑息，先作者主也，後为者客也，既构筋力，然後装束，必须举措合则，起发相承，轻浓似云雾往来，舒卷如林花间吐。每书一纸，或有重字，亦须字字意故殊。何延之云：“右军书《兰亭》，每字皆措别体。”盖其理也，时议多之。
    右军每叹曰：“夫书者，玄妙之伎，自非达人君子，不可与谈斯道。”右军之迹，流行於代众矣，就中《兰亭序》《黄庭经》《太师箴》《乐毅论》《大雅吟》《东方先生画替文》，咸偶得其精妙。故陶隐居云：“右军此数帖，皆笔力鲜媚，纸墨精新，不可复得。”右军亦自讶焉，或佗日更书，无复似者。乃叹而言曰：“此神助耳，何吾力能致。”又云：“吾少学卫夫人书，将谓大能。及过江游诸名山，见李斯、曹喜书；之许，见锺繇、梁鹄书；又之洛，见蔡邕石经；又於从兄洽处，见张昶《华岳碑》，始知学卫夫人书，徒费年月。於是遂改本师，新於众碑焉。”是知学成非一师之能致，非好奇博艺之士，不能存之。予顷尝为一《体书赋》，亦略陈梗概，今复论之，用臻其理。
    夫始下笔，须藏锋转腕，前缓後急，字体形势，壮如虫蛇相钩连，意莫令断，乃须简略为尚，不贵繁冗。至如棱侧起伏，随势所立，大抵之意，圆规最妙，其有误发，不可再摩，恐失其笔势。若字有点处，须空中遥掷，下其势犹高峰坠石。又下笔意如放箭，箭不欲迟，迟则中物不入。然则思於草迹，亦须时时象其篆势。八分、章草、古隶等体，要相合杂，发人意思，若直取俗事，则不能先发於笺毫。张伯英偏工於章草，代莫过之。每与人书，下笔必为楷，则云：“匆匆不暇草书。”何者？若不以静思闲雅发於中虑，则失其妙用也。以此言之，草法尤难。仲将每见伯英书，称为草圣。卫、索靖俱效於张，亦各得其妙。议者以为卫得伯英之筋，索得伯英之肉。汉魏以来，章法弥盛。晋世右军，特出不群，颖悟斯道，乃除繁就省，创立制度，谓之新草。今传《十七帖》是也。子敬以来，学者虽各擅其美，故亦抑之远矣。
    迩来率府长史张旭，卓然孤立，声被寰中，意象之奇，不有不全其古制，就王之内，弥更减省。或有百字、五十字，字所未形，雄逸气象，是为天纵。又乘兴之後，方肆其笔，或施於壁，或扎於屏，则群象自形，有若飞动。议者以为张公亦小王之再出也。旭常云：“或问书之妙，何得齐古人？”曰：妙在执笔令其圆畅，勿使拘挛；其次识法须口传手授，勿使无度，所谓笔法也；其次在布置不慢不越，巧使合宜；其次变通适怀，纵合规矩；其次纸笔精佳。五者备矣，然後能齐古人。”仆尝闻褚河南用笔如印印泥，思所以，久不悟。後因阅江岛间，平沙细地，令人欲书，复偶一利锋，便取书之，劲明丽，天然媚好，方悟前志。此荩草正用笔，悉欲令笔锋透过纸背，用笔如画沙印泥，则成功极致自然，其迹可得齐於古人。
    又崔长史云：“其为书也，推意结字，以断天下之疑；垂明示象，以纪天下之德。山川草木，反覆於寸纸之间；日月星辰，回环於尺牍之上。”汉光武以中兴之主，急在安人，乃至去上林池御之官，废骋望弋猎之事，其以手赐万国者，皆一扎十行，细书成文也。灵帝时，中郎伯喈硕学多闻，经籍去圣人久，俗求正宗六经。灵帝许之，遂令伯喈丹书於碑，使工镌刻，立於太学门外。于时晚儒後学，咸取正焉，观视摹写，车乘填溢。岂惟一台推妙，十部称贤而已哉！古之君子，夙夜强学，不宝尺璧而重寸阴，或缉柳编蒲，或聚萤映雪，寝食靡暇，冀其业广，匪直禄取一朝，故亦誉流千祀，勉旃为之，（《书苑菁华》十二）
    按：与《全唐文》三百五所收不同。
    ☆崔仲海
    仲海，元宗朝官元氏县丞。
    ○县令庞履温清德碑阴记
    古人有以睹河特派员而思夏（缺）义自参毗佐，三考于兹，初□□他邑关官，或承乏外摄。次年以郡总丁赋，而役在使乎！迨归府从事，一周星矣。自公之暇，听诵舆人，故宰庞公其人亡，其德不朽，有政理碑在龙山观。事往岁迁，久之不树，埋没空院，人莫能知。今良宰李公，德厚君子，继美前政，宣滞德音乎！尝试论之，不谋同志，乃观其所制，永嗟遗烈。属秋峙，雨深莓苔，林石倾欹，文字隐翳。呵仆者刷清尘黩，命匠人揆度形势，审龟背以勘碑，喜鱼头之全鲁。上唱下和，封之建之，庶黄茧之词，昭然可见，墨绶之美，永矢不谖。时上获宝符建元之十有四载，冬孟□哉生魄，县丞博陵崔仲海字长□□□并记。（《常山贞石志》九《八琼室金石补正》五十五）
    ☆张尹
    尹，南阳人。
    ○灯台颂（并序）
    夫大觉希夷，以声色，法门高炬，曾燎群生，即无因之因，照有道之道也。故知不为人我，□宗称涅，佛号燃灯，由来授记。爰以村坊道俗，同造石台，良工琢磨，超乎法相。且天开宝塔，有诸异香，地踊莲花，无□清净。种种微妙，庄严道场，其犹以灯燃百千炷，契佛明行，故号长明。乃为颂曰：
    忽兮忄晃兮天中天，佛与法兮世所先。明一心兮遍沙界，传一灯兮照大千。复说理门无住相，复说董修有福田。欲解大乘明解缚，去就还须到本原。十地流通无碍，万法圆融即涅。借问此台能供养，永□终朝常洞然。大唐天宝十一载七月十五日造。（《常山贞石志》九、《八琼室金石补正》五十八）
    ●卷二十二
    ☆贾至
    《全唐文》三百六十六有传。
    ○百家类例序
    以其婚姻承家，冠冕备尽则存谱。大谱所纪者，唯尊官清职，传记本原。分为十卷，爰列百氏。其中须有部折，各於当族注之。通为百氏，以陇西李氏为第一。（《唐会要》三十六）
    ☆王缙
    《全唐文》三百七十有传。
    ○大臣入朝见百寮奏
    《春秋》之义，臣子一例。今後有大臣入朝，百寮望请朝罢于中书行相见之礼，其宴饥准故事于鸿胪亭集。（《唐会要》二十四）
    ☆刘晏
    《全唐文》三百七十有传。
    ○恳让吏部尚书表
    伏以天官之职，师在冢卿，任当选仕之权，班居诸曹之首，至密者可以启事，至明者可以论材，内者无能，何堪就列？且转输之务，国家之常，千仓万庾，陛下之粟也；槁工楫师，陛下之人也。纵万亿及秭，达于京师，邦赋获殷，军储克赡，此亦常理，于臣何功？况受任以来，淹引岁月，减耗颇有，委积非多，经费所支，尚贻圣虑。在臣之责，实亦难逃，夙夜惕厉，不遑启处，岂敢取众人之力，以为己劳，守臣下之分，因而受遗。速其官谤，紊以朝经，愿回震光，乞寝前命。（《册府》四百六十四）
    ○检点祭器奏
    诸色祠祭，委礼仪使撰礼料为常式，祭前点检祭器及馔物明衣，有不在者，所由量事料决。其行事官若出斋宫，及不到，明衣及料不得妄。（《唐会要》二十三）
