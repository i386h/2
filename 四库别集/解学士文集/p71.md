<!-- { "loadSidebar": true } -->
　　元之季世天下四分五裂其间盗名字者无虑千百计独闽之陈友定起徒步至列将相百战首死为元东南烈士未能或之先也当是时吾乡豪杰多从之崎岖岭海之死不怨朝廷音问实籍以通先祖太史公真我死节事闻赠官先君子亦授资德大夫参知政事诏使来自海上友定遣江君伯昂与俱来且说熊天瑞于贑伯昂与公少相善也具言友定之意先公感激日邀里中萧克钦辈数中俱至贑说熊天瑞天瑞犹豫先公以大夫人老病不得行伯昂去报命克钦南逾岭表间入闽微观之崎岖两浙出金陵转巴蜀还寓长沙历相潭以归与先公谋曰吾观群豪智畧独友定忠义殆可倚也乃复之闽友定承制授克钦奉议大夫同知邵武路参其军事友定用法严往往致滥辄为营谋全活甚众尝引兵击贼建阳山谷间率过千余人围数重执长刀跃马奋击贼首两人直前来剌将及忽大呼辟易其众曰且止且止此吾父萧君也使诰之二人跪曰我尝见获于陈公赖君救之得生今虽众寡不敌我终不敢皆德而阵稍却罗拜而跪按治建宁光泽道中有七十八者执兵而前跪曰生我者公也每思无以为报今幸道经我里敢以白金百两为从者献萧君不识也其人各言姓名及所以营解生之状君慰谕却其献而去洪武九年随友定至京友定死君以亲老辞不仕归田里年纔四十二事亲以孝闻读书教子自娱祁寒盛暑手不释卷闾里亲烕子弟从学多所造就洪武戊寅六月四日终于家享年七十二于戏可谓全名盛福矣君生元大定之丁卯岁余母艾氏卒继母王氏鞠之爱逾已出岐艺不凡几冠从受书于安成罗先生学教授于乡卓然以不坠家为念而所以去就卒如此可谓难矣予尝闻之先公欲为传其事今子翰林捡讨引高与予同修太祖高皇帝实录见友定之事而叹萧君之不可作也引高亦感泣奉状请铭予不敢辞也按状公讳寅字克钦其字所谓文章曰航中集晚自谓航中叟学者称秋舫先生系出齐鄱阳王后居山东有讳忠国者事宋高宗为吉洲防御使子文仲婿吉水城西张氏子孙遂为吉水人高祖典簿公文布曾祖信可祖德永父云心皆世积忠厚连姻仕族君娶艾氏先卒継娶王氏涂氏子男五人长仲高其季子奎高皆先公卒次引高次冯高次持高皆能世家女子三人适仕族孙男十四人曾孙男三人以寿终之岁葬君于邑之仁寿乡落塘山之原铭曰　有伟萧君世之通儒纵观四方识其睿愚得所宜居之死不回从容进退锺鼎若违蔬食之甘韦布之温天锡寿祉有贤孙子毁誉之真身后乃定盍视厥家惟善无竞 

　　○处士周君子深 

　　君讳源字子深周氏世家庐陵自吴将军瑜之子都乡侯胤废徒庐陵之乌东后当召还以疾卒因葬焉少子留家冢傍传至讳桢者知吉水县因家于枥坑再徙至今之桑园子深为桑园人曾祖希贤号隐园宋咸淳庚午举进士祖方瞻父仁母傅氏君生而温和易直才畧通敏笃志于学师事玊润黄先生萃耘欧阳先生皆元季大儒经学捽善讲说尤以节操称之君事之尽礼一先生倾竭教之尽得其说而于书春秋之旨盖豁如也君少丧母扶柩葬之乡之东坛会天大雪骤积至尺余寒甚众皆殷栗停柩附火君哭泣痛绝独俯柩傍乃皆不知盖其孝思至性也尝辟地构精舍积书以训子弟岁时亲戚往还赋诗饮酒尽欢无忤喜事周恤蔼然忠厚人也余尝见欧阳先生为言以子深之才使究其所学盖未可量者呜呼岂以君以父丧哀毁致病奄忽而终年纔三十四娶曾氏有懿节自君之亡也三男一女皆幼至今又十八年长子恒字孟征恂字孟琏其季悦也女适罗氏孟琏余兄之子壻也君尝谓余训之后尝从斈于　京师今将改葬于　乡　山之原乃以状求余铭铭曰　世德之儒粟温瑾瑜居财务施笃志诗书轩髯论事砭顽订愚英灵不昧落月庭除后嗣之贤常理不渝于昭潜德可耀简书 

　　○大明吏部尚书陈公 

　　余奉　诏纂修大明实录观自岁癸卯戡定陈氏彭蠡之战至动星象众庶咸见而四方豪杰之士云合响应辐辏而争趋之虽汤武之得士未能如是何其盛哉至岁甲辰即　王位而浙江取次乎若广信陈公修大祖之尤注眷者也是以首擢理官讲画律令崇宽厚而省繁苛复伦要而黜姑息光明正大四方翕然知有一统之制作由北始焉継而又为兵刑之大者也唐世府兵之制稍为近古而未精密乃擢公兵部郎中而所以任将帅飬士卒得内外相维之体兵农相咨之意遂为万世之法而公之昭显成德益以着焉太祖初即位山东新山念济南重经王氏之乱民坠涂炭尤甚大将多练兵屯田其间非公莫可治也遂擢济南知府居二年而政成太祖嘉之以天官六曹之长而明经习制建官均职惟公是宜擢拜吏部尚书引据古典参酌时宜审地剧易制事繁简贵贱疏数远近宽严课功核实赏锡黜陡之类皆公启之未几卒于位継之者莫能移芴也今尝谓大祖之治天下也其事有绪而若素定于畎亩之中诚所谓天授之者而一时勋旧臣才硕德道全方备皆非近世之所能髣髴其一二者也于戏盛哉今尚书之公没四十余年始得其子九成为之状求为之刻词于石按状陈氏自彬始有闻干信之弋阳生应隆应隆生文光号南隐赠廸功郎生万理字德甫号梅涧任信州路历山长教授赠黄严州知州生三子曰谊曰天骥曰敏斈字志仲号亦梅官至平江路总管府治中弘字仕达荫韶州路乳源县主簿公之父也母张氏生至正辛酉九月十九日殁于洪武辛亥七月十三日享年五十有一葬梧桐鸿夫人杨氏今年九十余公没二年九成奉母隐居于桂徙南宁今家于贵县之郭门有子三人曰镛曰铭曰钾镛之子琏铭之子瓒铎之子瓛为之词曰　广信之山龙虎欝盘弋阳九华连峯巑岏笃生伟人逢时经纶悉所宜归乘运跃鳞　圣人好生明刑饬法与定章修惟存钦恤制兵之宜因仍历世寓农讲武经久无弊山东初下兵民杂居朱幡皂盖往来无绥期年政成归掌铨衡平均四海位冠六卿我抽石室用纂六经敬服德业副其声称着之简册复为此铭邦家之光闾里之荣 

　　○故元闽海道廉访使孙公 

　　公讳囐字廷璧其先吴安成王之裔家于袁之浒头八世祖汝亢宋治平中判吉州因家焉公由是为吉人曾祖仕清祖逢原父清淑号碧涧以公贵累赠至奉议大夫人常礼仪院判骁骑尉吉水县子母邓氏累封夫人公少负英伟之气壮游元都与兄克顺廷佐俱诸公贵人交口荐誉之从事典瑞院为兴和路经历廉谨自持而绰有干济典和当要冲岁中车驾所经供亿治禳无不应办而民无苦调河南行都水监少监治水利有声超擢佥湖东道肃政廉访使司事复升闽海道廉访使时天下已乱独陈友定起步障闽海公与之恊谋守城至十年友定败亡公脱身归隐五冈峯下自号樵庵享年七十有六无疾而终洪武丁卯十月二十八也公生元至皇庆壬子于先公为莫逆其往元都也里之豪杰周公敬存庞公文昭郭公中铉鄷公师愈与先公兄弟俱复又同旅邸至入仕皆相先后晚年家君辞荣杜门独喜与公啇徉山水间公又买山种树欲与乡先辈书义塾以惠教后斈岁时往还诗酒追香山睢阳故事公仪状甚伟声如洪钟尝与先公议论余时虽少未尝不凛然侍侧知公为前代仪刑也而今不可作矣后生末斈将何所依归也欤公娶刘氏封夫人子男四人子秉子复子桢皆先卒子崇泰其季陈氏出也公之嫡孙仲良不远千里遗其子自立来京师请余铭公之墓墓在乡之龙塘之原公既有玄孙矣孙男二仲良仲质曾孙男自立自强玄孙琼瑶玄孙済征沂浚浈淳铭曰　江乡之奇英胜国之全节有浚者泉流无竭 

　　○周宗振 

　　宗振讳震姓周氏其先自唐长庆中家于吉水泥田传十五世至雪堂先生讳琦徙居谌溪生茂初仕元社稷署丞生仲原讳郊宗振之父也宗振少颖敏而温厚在群弟子中伟然可念族父九鼎仕元以便宜行处州路緫管事有智鉴尝谓仲原有子仲原亦奇爱之当时名儒若书隐谦二李先生同里闬朝夕俾从学安成刘先生云章河南艾先生元晖资遣之卒　学遂有成元末大乱仲元举宗奋义上承藩阃下保乡闾抚纳流亡礼接宾客内治家政奉重闱和兄弟睦族姻虽当天下幅裂之际周氏一家一乡安熙和乐如未尝乱者宗振父子非可谓豪杰之士欤宗振之处乱世充承父志已大非人所可企而及者及其遭遇　明时孝弟礼让之风着乎远迩每岁时家庆仲景原华发交彩袁先后郁然而画宗振既没十余年是归自　京师拜仲原于谌溪仲原与予称道其孝友尚潜然出涕也退而与子子坚子殷即其钓游之所与读书之处图书具存兰蕙变叶疑其精神尚流动于芳馨韶润之表又云其姿貌豊伟善谈笑不至浮靡盖毅然可想见也呜呼若宗振之有诸中者固不可逆度然既及见其父之贤又观其子孙之高盛虽天阮其年而其有诸中而足庇及其远者不待逆度而知也今年子坚来奉其宗人君所为状请铭其墓按状宗振以元至正甲申五月十四日生没以洪武戊午三月二十九日年三十五墓在文江下鳌山之西南母杨氏妻李氏皆有懿德李氏抚飬训诲诸孤以长为族姻所称羡后二十六年卒子男三人曰坚字子省早卒仲曰刚子坚也季曰孔山殷也女二人长适刘彦澄次适龙彦资孙男寿康敏望铭曰　明父称孝子墓其慈妻服其义冥其家人亦充永固 

　　○处士刘公文明 

