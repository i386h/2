<!-- { "loadSidebar": true } -->
　　凡四时受王之日，日月当清明，五星顺度，润泽有光，此君臣和同。或昼不见日，夜不月，五星失度，阴蔽日光，乱风连日，此国君迷荒，不顺时令。疾病虫霜，忠臣受诛，谗言者昌，兵火欲起，民人惶惶，盗贼满道，死者不葬。（《开元占经》五）
　　日中乌见者，君咎。双乌见者，将相逆。入斗者，主出走，乌动者，大饥水旱不时，人民流在他乡。救之法：实仓库，举贤士，远佞邪，察後宫，任有道，赦不从，则灾消矣。日中有黑气，若一二，至四五者，此阳中伏阴，君害臣。上出者，臣谋君。旁出者，君谋臣。不出者，宫女有忧。昏见在臣，晨见在君。救之法：轻刑罚，赦无罪，节威权，安百姓，贷不足，则灾消矣。日中有黑气若一若二，至四五者，教令不行，三公为乱，爵赏不平。不救者，臣图君，子谋父。救之法：任贤直，信道德，退贪邪，省刑罚，察奏谏，思刑戮，则无害。〓〓日中有黑气，君之过大，而臣不谏，故日不明。见变不救者，主有忧。救之法：承顺天地，申用明赏，则无害矣。（《开元占经》六）
　　日晕明分，中赤外青，外人胜；中青外赤，中人胜；中黄外青黑，中人胜；外黄中青黑，外人胜；外白内青，外人胜；内白外青，中人胜；中黄外青，外人胜；中于外黄，内人胜。日晕黄白不斗，兵未解。青黑，和解分地。色黄，土功动，民不安。色黑，有水，阴国胜。色白有丧。色青为疾，色赤大旱，流血千里。日一晕一抱一珥为不和，信者更逆，不信者顺。日晕有背，人臣有叛者，或曰左右欲有走。〓〓日晕，有五色云，如杵贯日，从外入，外人胜。从内出，内人胜。欲知姓名，白者商，赤者徵，青者角，黑者羽，黄者宫。日晕有众云在左右，色黄白吉，青白兵行，黑白内乱，青赤和解，青黑流血，俱明者未解。兵不归，明者胜。（《开元占经》八）
　　凡出军击贼，见大流星所措者，将之用兵，顺之行则胜。流星下入军营必空，主将无功，避之则吉。（《开元占经》七十一）
　　◎齐桓公
　　公名小白，太公十一世孙，襄公少弟。初惧祸奔莒，兄纠奔鲁。无知之乱，先纠入得立，任用管仲，为五霸长。在位四十三年，谥曰桓公。一曰威公。
　　◇令群臣
　　寡人将立管仲为仲父，善者入门而左，不善者入门而右。（《韩非子。外储说左下》：桓公将立管仲，令群臣。）
　　◇嫁娶令
　　丈夫二十而室，妇人十五而嫁。一作男子年二十而室，女年十五而嫁。（《韩非子。外储说右下》：桓公微服以巡民家，人有年老而自养者，下令於民也。）
　　◇禁厚葬令
　　棺椁过度者，戮其尸，罪夫当丧者。（《韩非子。内储说上》）
　　◇遇上令
　　毋贮粟，毋曲堤，无擅废适子，无置妾以为妻。（《管子。霸形》：「遂兴师而南，存宋、郑，与楚王遇於召陵之上，而令於遇上。」）
　　子纠兄弟，弗忍诛，请鲁自杀之。召忽、管仲，雠也，请得而甘心醢之。不然，将围鲁。（《史记。齐太公世家》）
　　◇葵丘盟
　　凡我同盟之人，言归于好。（《左传》僖九年）
　　初命曰：「诛不孝，无易树子，无以妾为妻。」再命曰：「尊贤育才，以彰有德。」三命曰：「敬老慈幼，无忘宾旅。」四命曰：「士无世官，官事无摄，取士必得，无专杀大夫。」五命曰：「无曲防，无遏籴，无有封而不告。」曰：「凡我同盟之人，既盟之後，言归于好。」（《孟子。告子下》）
　　毋雍泉，毋讫籴，毋易树子，毋以妾为妻，毋使妇人易国事。（《梁传》僖九年）
　　◎齐景公
　　公名杵臼，灵公子，庄公弟。在位五十八年，谥曰景公。
　　◇令左右
　　敢有先言归者，致死不赦。（《说苑。正谏》：「齐景公游於海上而乐之，六月不归，令左右。」）
　　◎狂华士
　　狂，华士，东海人，兄弟以贤闻。太公封於齐，三召不见，执而杀之。（按：华士，《元和姓纂》作士华，编入士姓类，异说，不敢从。）
　　◇立议
　　吾不臣天子，不友诸侯，耕作而食之，掘井而饮之，吾无求於人也。无上之名，无君之禄，不事仕而事力。（《韩非子。外储说右上》）
　　◎管仲
　　仲字夷吾，颍上人。姬姓之後，事齐公子纠。纠败，桓公以为上卿，号仲父。卒，谥曰敬子。有《管子》十九卷。
　　◇管子
　　案：《管子》八十六篇，今七十六篇，见存不录录，其佚文。
　　管子曰：「夫士怀耿介之心，不荫恶木之枝。恶木尚能耻之，况与恶人同处！」（《文选。陆机猛虎行》注引江邃《文释》）
　　◎鲍叔
　　叔名叔牙，姒姓之後，鲍敬叔之子。事齐桓公为大夫。
　　◇塞道誓
　　事之济也，听我令；事之不济也，免公子者为上，死者为下，吾以五乘之实距路。（《管子。大匡》：「鲍叔御小白，乘而出於莒，令车二十乘先，十乘後，曰：「事之未济也，老臣是以塞道」鲍叔乃誓。」）
　　◇为桓公祝
　　使臣无忘在莒时，管子无忘在鲁时，宁子无忘车下时。（《御览》七百三十六引《尸子》）
　　◎凫已疵
　　凫已疵，事齐桓公为祝官。
　　◇衅社献胙祝
　　除君苛疾，与若之多虚而少实。（《管子。小问》）
　　◇授酒祝
　　又与君之若贤。（同上）
　　◎晏婴
　　婴字平仲，或云字仲，谥曰平，莱之夷维人，晏桓子弱之子。历事齐灵公、庄公、景公为大夫，有《晏子春秋》七卷。
　　◇楹书
　　布帛不可穷，穷不可饰；牛马不可穷，穷不可服；士不可穷，穷不可任；国不可穷，穷不可窃也。（《晏子春秋。内篇杂》下：「晏子病将死，凿楹纳书焉，谓其妻曰：「楹语也。子壮而示之。」及壮，发书之言。」又《说苑。反质》作「布帛不穷，穷不可饰；牛马不穷，穷不可服；士不可穷，穷不可仕。穷乎穷乎，穷也。」）
　　◎程本
　　本，齐人，时称程本子，亦称子华子。与孔子同时。
　　◇授赵简子使者书
　　主君之亡臣某，不能束修，越在诸侯，以为主君忧。臣闻之，物扃於所甘，士扃於所守。主君之亡，臣不佞，而有四方之志，其敢以为执事者之所辱！夫丘陵崇而穴成於上，狐狸藏矣；溪谷深而渊成於下，鱼鳖安矣；松柏茂而阴成於林，涂之人则荫矣。主君之亡，臣不佞，实有隐衷，惟执事者昭明其所存，如日月之升，以光烛於晋国，将四海之士，重茧狎至，以承主君之令闻，夫岂唯亡臣！亡臣虽复野死以沟川，其敢忘主君之赐！唯执事者财幸焉。（《子华子》上。案《子华子》，伪书，《汉志》、《隋唐志》所不载，姑录之。于《吕氏春秋》引有五事，则先秦古书也。）
　　◇子华子
　　子华子曰：全生为上，亏生次之，死次之，迫生为下（《吕氏春秋。贵生》高诱注：「子华子，古体道人。」）
　　子华子曰：「丘陵成而穴者安矣，大水深渊成而鱼鳖安矣，松柏成而涂之人已荫矣。（《吕氏春秋。先已》）
　　子华子曰：「王者乐其所以王，亡者亦乐其所以亡，故烹兽不足以尽，兽嗜其脯，则几矣。然则王者有嗜乎理义也，亡者亦有嗜乎暴慢也。所嗜不同，故其祝福亦不同。（《吕氏春秋。诬徒》）
　　子华子曰：「厚而不博，敬守一事，正性是喜，群众不周，而务成一能。尽能既成，四夷乃平，惟彼天符，不周而周，此神农之所以长，而尧舜之所以章也。」（《吕氏春秋。知度》）
　　子华子见昭侯，昭侯有忧色。子华子曰：「今使天下书铭於君之前，书之曰：「左手攫之，则右手废；右手攫之，则左手废」。然而攫之必有天下，君将攫之乎，亡其不与？」昭侯曰：「寡人不攫也。」子华子曰：「甚善。」自是观之，两臂重於天下也。身又重於两臂。韩之轻於天下远，今之所争者，其轻於韩之远，君固愁身伤生以忧之戚不得也。」昭侯曰：「善。教寡人者众矣，未尝得闻此言也。」（《吕氏春秋。审为》）

【卷八】 《全上古三代文》 
◎田常
　　常本姓陈，名恒。陈、田相近，改姓田。汉避孝文讳，追改名常。帝舜之後，陈敬仲六世孙。相齐简公，寻行弑立事，西约晋六卿，南通吴、越之使，遂专齐政，四世至太公和，竟篡齐。
　　◇遗令
　　无攻越，越猛虎也。（《吕氏春秋。顺氏》：齐庄子请攻越，问於和子，和子曰：先君有遗令云云。庄子曰：「虽猛虎也，而今已死矣。」」案田常与句践同时，知先君是田常也。）
　　◎齐王
　　王名遂，一云名地，田常九世孙，宣王子。称东帝，已而致帝复为王，在位四十年。燕拔临淄，走保莒，为其相楚淖齿所弑，谥曰王，亦曰闵王。
　　◇令
　　杀人者死，伤人者刑。（《吕氏春秋。正名》：「尹文曰：「王之令」。」）
　　◇遗楚王书
　　寡人患楚之不察於尊名也。今秦惠王死，武王立，张仪走魏，樗里疾、公孙衍用，而楚事秦。夫樗里疾善乎韩，而公孙衍善乎魏，楚必事秦。韩、魏恐，必因二人求合於秦，则燕赵亦宜事秦。四国争事秦，则楚为郡县矣。王何不与寡人并力收韩、魏、燕、赵，与为从而尊周室，以案兵息民，令於天下，莫敢不乐听，则王名成矣。王率诸侯并伐，破秦必矣。王取武关、蜀、汉之地，私吴、越之富，而擅江海之利，韩、魏割上党，西薄函谷，则楚之强百万也。且王欺於张仪，亡地汉中，兵锉蓝田，天下莫不代王怀怒，今乃欲先事秦，愿大王熟计之。（《史记。楚世家》）
　　◇书谢孟尝君
　　寡人不祥，被於宗庙之祟，沈於谄谀之臣，开罪於君，寡人不足为也。愿君顾先王之宗庙，姑反国统万人乎。（《战国策》十一：「孟尝君就国于薛，梁王遣聘，使三反，孟尝君固辞不往也。齐王闻之，书谢孟尝君。」）
　　◎田文
　　文，齐王从昆弟，嗣父婴爵为薛公。好客，与赵胜、魏无忌、黄歇称四公子。奉使之秦，秦欲以为相，寻见囚，亡归相齐。後谢病就封，复见疑，去相魏。及齐襄王即位，去魏归薛，卒谥曰孟尝君。或云非谥，孟字，尝邑名。
　　◇遗秦相穰侯魏冉书
　　吾闻秦欲以吕礼收齐，齐，天下之强国也，子必轻矣。齐、秦相取以临三晋，吕礼必并相矣，是子通齐以重吕礼也。若齐免於天下之兵，其雠子必深矣。子不如劝秦王伐齐，齐破，吾请以所得封子。齐破，秦畏晋之强，秦必重子以取晋，晋国弊於齐而畏秦，晋必重子以取秦，是子破齐以为功，挟晋以为重，是子破齐定封，秦晋交重子。若齐不破，吕礼复用，子必大穷。（《史记。孟尝君传》）
　　◇书门版
