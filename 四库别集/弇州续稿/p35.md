<!-- { "loadSidebar": true } -->
　　陈先辈以佳章见投报赠一律
　　
　　南州一刺许登堂白下于今是豫章古调自来归伯玉髙名当复比元方家藏敝帚惭难荐客有明珠喜欲狂岂为西台多列柏看君字字挟风霜
　　
　　送太宰杨公考绩北上
　　
　　尚书旧绩优三礼太宰新衔冠六卿此去物情推简要向来公望在寅清都人蹋臂迎车辙天子临轩识履声倘及鳯皇台上色只今犹自暮云横
　　
　　同羣公宴徐氏东园二首
　　
　　君王旧赐青溪曲太傅长留緑野堂歴乱峯峦揷云汉纵横卉木尽文章芳樽再展怜春色畵舫频移媚夕阳不是羣公仙骨在蓬莱咫尺杳茫茫
　　
　　其二
　　
　　公子名园辟向东至今池馆尚称雄朱甍忽耸云端鹫银榜遥萦水面虹为许渔樵开薜径且将丝管付松风信陵虚有夷门地指点蓬万说魏宫
　　
　　过徐锦衣西园二首
　　
　　主人如解子猷来三径春风许暂开百种花名鬬金谷半空松势压徂徕飞觞倒入氷壶影访迹徐披石鼓苔行到溪山渐穷处隔垣云色隠髙台（园之后别有园鳯皇台在焉）
　　
　　其二
　　
　　丹崖软草藉金铺翠壁繁花带绮疏忽覩渔舟穿薜荔纔知魏阙有江湖枝头鸟语听仍失竹里云生看却无谩道弇中应更好老夫随处且卢胡
　　
　　饮魏公南园作
　　
　　甲第芳园冠帝京上公髙宴聚星卿球场地贵堪金埒幄榭花繁似锦城按舞别呈回鹘队吹箫俱作鳯皇声莫将泉石轻为品曾覩先皇带砺盟
　　
　　同乡诸君宴朱王孙同春园
　　
　　朱邸王孙取次开鳯台西去有歌台池从汉苑天潢借岭载齐宫碣石来倦鸟似惊茵上舞残花偏爱掌中杯不知欢极髠难醉翻恨城髙暝易催
　　
　　汤比部詹内翰邀同少司徒方公游徐公子万竹园时主人以疾不见
　　
　　莫嫌张廌解辞宾有例何曾问主人客比七贤差恨少侯同千畆未言贫琮琤别写风中韵峭蒨平添雨后神但醉逃禅浑亦得已公兰若是西邻
　　
　　赵司成邀同王光禄赏王贡士园芍药前是已醉牡丹下矣芍药尤盛丽可爱赋此与之
　　
　　四月王园醉牡丹仍逢芍药拥朱栏毋论百种俱争媚为殿羣芳且细看谑浪古时传洧水风流今日冠长干莫将倾国虚相让谁似霓裳舞玉盘
　　
　　端阳后一日薛鸿胪邀宗伯二司寇司农游武氏园即事
　　
　　偶值幽园字辟疆羣公多暇此传觞蒲香可是余端午竹色将无胜洛阳僧眼细分红叶水（小池通御沟水）仙踪深掩白云乡（有楼奉仙像甚秘）莫愁归骑天街暝新月纷纷已过墙
　　
　　雨中过姚氏故园与周公瑕张幼于詹东图戚不磷分韵得春字时公瑕旧游之地将五十年矣
　　
　　但许清游不厌频姚园虽故客怀新雨声立散千家暑天意初回万井春别岛过云浓泼墨平溪蹙水细生鳞沿堤大有金城树总是周郎暗怆神
　　
　　魏府三锦衣北园同方司徒宴游作
　　
　　青山逺自鳯台分（山石自鳯皇台园移致者）■〈穴上叫下〉窱逶迤逈不羣行处苍虬时一攫坐来黄鸟数相闻疏成曲沼因藏月别起髙楼拟借云若问主人何所似魏家公子信陵君
　　
　　武定侯故邸竹园
　　
　　碧阴如带拥琅玕阁静潭澄五月寒淇澳雨余添峭蒨夹池云起助团栾前朝金穴恩犹在（谓翊公勋也）贵主籹楼迹已残（先朝都尉鎭尚永嘉大长公主）见说侯家千畆赋可因邮使报平安
　　
　　诸公会赵中贵园
　　
　　西华西去有园亭为客髙楼日不扄槛外四收呉苑緑杯中一送蒋山青沟从太液寛分润席傍微垣好聚星莫笑贵人艰粉黛只今姚魏未全零
　　
　　过故姚大名留饮有赠
　　
　　十年襟尚一樽同剰有东山且付公兹日白门归傲吏尔时青鬓试扶风歌残伏枥心犹在语到眞乗境始空（与君谈释门颇畅）翻恨夙生余习气并将词笔叩文通
　　
　　大司马阴公出扇索书近作污茧之后复得一律博笑
　　
　　尚书自是岷峨英四始究极八法精■〈口展〉然授以白团扇顾我要写金陵行分无名笔嗣子敬可有秀句酬阴铿尚有宠光置怀袖或使清风习习生
　　
　　张幼于兄薄游金陵过从甚数忽尔告返聊成一章送之并寄长公伯起及韩令
　　
　　爱汝名隠复名通片言能生四座风长干花月正眼底石湖云树来胸中鸟还久矣陶彭泽禽戏翛然张长公我自东山幸无恙不教猿鹤许相同
　　
　　徐二公子邀与陆司冦呉司空游东园
　　
　　六月氷壶生昼凉侯家池馆胜平阳楼头霁色开鳷鹊台上新云似凤皇客诧郇公厨味好人惊卫尉厕衣香不烦投辖深相挽小舫青油系緑杨
　　
　　王丈太仆得余前寄诗輙歩五章见报敬迭奉谢并怀贤从故侍御
　　
　　冠盖章华光昔贤郢中春雪敢争先乌衣借我称宗老白首逢君作少年才大百篇翻更徤名髙一字也堪传犹残小阮前朝事说着那能不黯然
　　
　　詹东图内翰迁吏部郎移舍过题园亭
　　
　　新佐天官领百司可如供奉玉堂时向来仙骨应俱羡此去氷心祗自知衙散图书周四壁亭虚花竹隠三垂墙头一片钟山色好是长吟谢朓诗
　　
　　送林户部敬夫出守雷州时敬夫以诗留别
　　
　　花封上考旋浮沈粉署陪京更滞淫晩得郡符聊解摈可从文苑觅知音三刀不独方州梦十里还成到海吟莫向雷门疑布皷逺臣今系圣皇心
　　
　　其二
　　
　　五马虽荣未足酬白门郎署少风流惭无启事同新沓薄有诗篇答播州（谓薛道衡也）在宥摠偏雷电至不扬那为海波愁贪泉便饮难移念亷石将从压载留
　　
　　寿内江邓大夫弟为中丞公子为麻城令
　　
　　五马抛来歩峡云一珠收得媚江濆居依华蕚知难弟（地有华蕚山）宦有甘棠识使君怀县彩衣遥似火邓林琼树尽干云还将御史台中柏酿得长春酒易醺
　　
　　赵髙邮来亨以诗寄怀并示新集有答
　　
　　曼容甘薄犹存秩大阮虽归别有官似尔早抛牛斗郡（髙邮为牛斗分）半生长着鹿皮冠酒如彭泽时愁少家并匡庐好鬬寒所幸知音晩途在朱弦流水不空弹
　　
　　约周公瑕隠君汤沈二比部袁右军陆山人齐王孙游清凉寺阻雨不克登台小饮方丈作
　　
　　冲雨无繇叩上方一尊聊溷逺公房坐来薜荔时添润斋罢茵蔯尚送香未借文殊新色界从呼冠逹古轮王（清凉为文殊道场又云是梁武故苑）诸贤蜡屐知无恙天眼应为取次偿
　　
　　哭弟后得李仲子能茂损书及古近体六章病甚勉酬一律
　　
　　伤心万事一身孤名尽犹堪借子无任使暗投毋按剑那能逆旅便酬珠将苞日彩终巢阁欲血霜啼好过都见说胡郎诗薮就龙门咫尺在菰芦（老瑞着诗薮成李与同郡故云）
　　
　　赠袁履善长史同年
　　
　　霜髯此日围碁叟緑鬂当年同舍郎出仅一身何假锸行逾千里不赍粮未论缁素皆亲属才得湖山即故乡似尔萧踈吾亦易槛猿笼鸟更茫茫
　　
　　履善先生以二诗书扇见投报之
　　
　　纨扇诗题字字新秋风一展一含颦少陵难字将轻过扬子方言未易论觅句祗应天外得知音谁解曲中眞芙蕖纵有天然色欲报宁无按剑人
　　
　　送路大夫自司农部出守巩昌
　　
　　为裘旧识名家子制锦俱推大国工十载簿书秦主计九秋旌节汉扶风裴公湖上呼青雀诸葛营头度畵熊但使卧思清净理何烦问道礼崆峒
　　
　　博罗张子孟竒通春秋以文名岭外久矣今年秋将偕计北上薄游南雍出所业贽余俄尔言别挹注之情黯然对深时赵少宰有二律送之余亦次焉
　　
　　白门喧鹊胜啼乌客有张卿美且都早日罗浮占紫气尔时南海至明珠应徐欲尽吾眞老籍湜能来意未孤不独天人三策就春秋繁露似君无
　　
　　其二
　　
　　鸡鸣山翠郁嵯峨得一龙门便已多平子两都仍赋草曲江千载更贤科春风拂坐堪余主秋水浮槎柰尔何若向翘材馆中问扫厅丞相待谁过
　　
　　呉三皋倩应试金陵以通家子来谒得见新文赋慰赏之余走笔为赠
　　
　　车门一入通家刺遂有芳飔满坐回骥子汗从千里见凤毛文自九霄来清标已足夸庭玉大赋眞成辨楚材而父向衰吾已老郄枝须傍两家开
　　
　　八月十六日携酒髙坐寺同郭道人次父王山人承父孙山人齐之徐司理茂呉邹学宪彦吉梅茂才禹金凡七人分韵余得南字
　　
　　鹫宫髙踞鳯城南半入杉松暝色酣杯底应徐无俗韵坐中殷许有清谈新蟾似尼严谯漏倦鸟疑催俗客骖莲社故应饶野服竹林吾总愧朝簮
　　
　　赠池州赵司理时君以棘事入都过访
　　
　　入门相见便呼竒大觉风标胜昔时才读永州司马记又吟杨部法曹诗（君见寄所撰池州郡园记已复示棘中倡和数十章）龙门目我能无愧牛耳期君定不疑忽忆弇中何所似三春杨栁最青枝
　　
　　丁休宁以棘事过金陵见枉有内子之戚思归慰留之
　　
　　彻棘寒花久自黄留君小住亦无妨摠然叶县能飞舄其若河阳有悼亡得句且寛身外事消忧为发酒中狂只今循吏兼文苑屈指何人与鴈行
　　
　　送汤比部捧元正表入贺时青琐十年矣
　　
　　锦吹牙旌捧传轩千官鹄立贺正元十年供奉铜龙署今旦传开白虎樽共羡使星人是法毋轻秋省室曾温知君蒿目多吁画为借椒香奉至尊
　　
　　登卢龙山在观后云晋中宗所名
　　
　　琳宫寂寂掩玄关列柏层层径可攀似闻司马江东日分得卢龙塞上山万雉低昻朝旭后千林出没午阴间欲问阅江楼记处露台元自惜民艰
　　
　　二刘宫庶宫洗主试南都并赠一章
　　
　　恭承嘉命简时髦水国聮翩宫锦袍并系豢龙刘累氏同为相马九方皋三山剑色双牛斗六代词华一羽毛识得挽回淳古意不妨疏越为君操
　　
　　金陵署中乞骸杜门辱孚如吏部寄诗有答
　　
　　寒乞金陵老病身忽传邹律转阳春句如古郢辞中雪名是西京赋里人世眼也知尊白璧氷心知不染红尘奕碁故作长安地万事能令局局新
　　
　　寿秀水陈君（君有子以侍御封君以九江守有传）
　　
　　曾覩如纶施薜萝豸冠鹤鬂未蹉跎一骢聊为行春出五马新从戏彩过缾岭近知游屐易滮湖寛问酒船多太丘庭院无多广羔鴈纷纷柰尔何
　　
　　陈先辈子卿大宗伯公子也美秀而文亡弟太常有拂拭之契访我白下论诗契合寻上公交车饮而赠之
　　
　　一展新诗过所闻尽倾家酿为留君由来闽士思常衮只合陈家有长文毛自鳯池成五色汗从龙种失千羣他时太史占祥地可忆金陵日暮云
　　
　　歩魏公西园小酌时公已捐馆矣
　　
　　魏国层台揷绛霄西园飞盖引和颷披崖竞缀黄金粟傍水争抽白玉条春至管弦先鸟咔秋归红粉后花凋唯余一掬羊昙涙并入风光赋大招
　　
　　倪驾部船政为十世利太宰纪録且有特命而仅守抚州于其行得二律勉之
　　
　　戈船报政一时新上考书封逈絶伦仅将内史酬康乐（康乐为临川内史即抚州也）谁为东呉借冦恂（呉守阙争欲借君不得）行部徳星毋厌数劝农春雨不愁贫若语进贤应上赏于今魏相许何人
　　
　　其二
　　
