<!-- { "loadSidebar": true } -->
　　自别一得书路远无便未能有书相酬迩来进道外安否深山穷处小人不志于利君子不志于道则不能出意以来子平驱马至之无山路险阻之难而以相见爲事仆愚无所取何幸子平终始之意犹复记忆远来相眎也至慰至喜某尝谓子平年少才俊有大人之具今者不获已寄身无人之乡恐其独居无朋不能大有长益虽然子平之志进而不已吾未闻有不须友而成之者诗云有斐君子如切如磋如琢如磨瑟兮僩兮赫兮喧兮又曰有斐君子如金如锡如珪如璧皆成于朋友也防之六四曰困防吝既隂柔不明又居于三隂之中是以困而有吝君子居斯时也不可不动而迁焉然仆亦有是患也所以爲子平谋者莫若移来此羣居丛育以求成就其志舍弟寻常不令作文字惟沈潜于书子明亦非久入山比有信至皆有以相与也诸生之不可舍皆挈而同来可也子平意如何哉若以爲可即先以书来将俟缔构一室可羣诸生然后往告焉然后暂得闲暇于此亦非久计亟图之余日望之也春气尚寒惟自爱因陈秀才行聊具此白
　　与永城杜谊殿丞书
　　某庆厯中还闽阅书于友人季甫家得黄嵓杜孝子传者乃君子也其时尝以其事与罗源冯孝子事相参较然而冯氏子无传蘓子美所传亦不甚详明年官仙居与黄嵓爲邻始得询杜孝子事迹详密自是思欲一见无能得也某尝观古人有孝于其亲者或尽心于其生或致力于其死或终身守节而见于后世如此之类事无钜细苟其诚志有能大过人者虽在百世之上莫不奋然起而慕之恨不及见其人结衣而相从游以老其身矧今有如杜君者耶今日道邑下不幸有疾又不克造门请见以偿其心不知向尝所闻杜孝子者其顔面如何也谨奉啓以通区区
　　答石长官书
　　某尝叹先王之泽不被于兹土民不识礼义孝悌之化长民者无敎之爲急学之当务前继后承其间非无贤人哲士莫之能举独圣哲乃能帅先与民光扬至善兴立庠学开其所不知警其所不能贤者之所作不肖者之所勉是圣哲于吾人也有力于吾道也有助兹笃不忘若爲之传记犹有贤者某之文未敢有辱恐其爲之不笃传之不久也非敢爱也惟明智自择
　　答知台州元绛屯田书
　　某闻古之所谓知已者知已之道也知已之道有爲死者苟爲不知其道虽举爲三公耻也君子之所贵乎身者道焉而已爵命富贵非吾有也吾将假之以行其道而致之民以其有余济其不足者耳目司视也非所以嗜天下之色耳司听也非所以嗜天下之音口司辞也非所以甘天下之味心司仁义也非所以穷天下之欲我之用耶天下之民防其福我之不用耶天下之民不幸耳吾何慊乎哉是故不苟利不苟进不苟得惟义而止噫爵禄富贵是人之所欲苟则得之不苟则不得之举天下之人皆苟之矣兹有人焉独爲不苟进以礼退以义是举天下之人弗若也古之君子每闻是人寝不寐食不暇汲汲焉惟恐求而弗得也于是过其闾则式之亲其身则事之听其辞则拜之选诸乡闾则宾兴之荐之天子则师用之苟如是庶几获焉若使其人规规于举者求中程式诎身降志劳而后获是特爲鄙夫耳孔子曰鄙夫可与事君也与哉其未得之也患得之既得之患失之苟患失之无所不至矣是道也君子爲乎昔者齐景公招虞人以旌不至将杀之虞人死不徃焉柳下惠爲士师三黜不去曰直道而事人焉往而不三黜故匹夫身可杀也其志不可夺也今有人学圣人之道十有五年平日则不爲富贵贫贱动其心苟爲见利一朝而遂变是孟轲所谓箪食豆羮则不受万钟则不辨礼义而受之之类也此之谓丧其本心可乎执事亦行古之道也某虽愚敢守是説不如是不足辱执事之举
　　与富丞相书
　　某少尝有志于经久以吏事废学未能成就其志昨防相公论荐置之书府窃自幸者谓居文字之职别无吏责校雠余暇因得始终其学此其初心之所愿也继防差充编定官乃是其职相公乐育之意固可知矣然而四库书籍浩博又多讹谬无有善本要须一一校正然后传写乃爲眞书然非一二人之力所能成就向者持举参政虽令供职学士分校定本动皆数月未了一书今昭文楷字自有二十余人惟编定编校二员独当其事早入夜归应副不逮虽有竒书率皆渉猎过目不复记忆平昔读书之心无力可及甚非多病愿学之人所宜久处加以近年心气愈觉衰耗圣人羣经有可发明者未加毫髪之功不于此论著一书以见于世役役从事后无时矣况编书之任能者甚多可以择而使之某欲且备员馆中或兼一优闲之局乘其无事以尝所学诗书春秋发明大义取古人之所未到者纂而爲书一二年间三经之中必有一者成焉然后起而从事进无所苟退无所愧惟义所在苟遂其志则相公敎诲长育不报之恩也近闻鼓院尚有阙员可以陶铸若不可得但得都省一闲曹如司勲司门之类少借仆俸之给虽非差遣亦已幸愿伏望怜察而终始成之
　　代人与留守相公书
　　某窃谓士志于道而居屯否未济之时将以求通焉舍仁人何以哉在易之义则有隂者求阳闇者求明贱者求贵其势不得不然也屯之六四与二皆隂柔之爻乘马屯邅不克自济虽寇难久而终通故其辞曰匪寇婚媾往吉无不利何则有阳之应也六三体既隂柔又处两隂之中众皆求阳之时独无所合虽欲妄进物必不与故其辞曰即鹿无虞惟入于林中君子几不如舍往吝何则无阳之应也故士之进退必视其应之与否可以舍而舍焉不失其几可以往而往焉不失其明斯可以求通矣若然则某之困于屯否也如是而上之仁人有可以援而应之者其得已乎是故不避进越有所闻于下执事也某愚且蔽于时事无所通暁惟少嗜书闻圣人之言修身治心不敢有懈既获禄仕惟日孜孜必欲上有以致吾君下有以泽吾民虽遇不遇没身而后已此其志之所存也夫何数竒命贱时不之与一爲诏书诖误摈斥不复十有五年于兹矣居穷处困不见知已窃自悲悼幸生兹时主上宵旰求贤如不及士有挟一才名一艺者咸得备位于朝有所设施而独身爲穷人无所用于天下而犹日从士大夫之后偷禄以居反而求其初心则未尝不发愧也且谓士之穷通固有命而无憾其所汲汲者独不忍夫民之穷将蹈水火不得一援手而救之尔时俗好恶随事轻重以其不用人亦从而废之呜呼身虽可废其道又可废乎哉易曰有言不信直以俟知者知之尔窃念今之仁人君子居上位进贤举善非无古人之存心苟不一往而求之遂自黙黙不惟自废其道是亦不以古人之心期乎今之仁人君子也伏惟相公以盛德茂业爲时元老自柄用以来求贤拔才以备庶位一士不遗其良一吏不失其能如某之穷固已素知而深念之矣比者朝廷亲诏外臣令举属吏之贤者三人以备选用两府旧臣之在藩鎭者不以中外咸得论荐于朝诏下之初朝野之士延首企足希执事之采择迨兹逾时未有与者皆知相公爲国取人其自任以天下之公如此其愼重也故某今日区区之心求明向应实以圣经之义古人之道有所望于左右也如相公哀其穷而收之使复登用于朝洗疵涤瑕道不遂废一旦相公再正钧轴敷求左右之人而某虽老未衰犹能竭犬马之愚听命于门下惟其所驱防以爲报答效也
　　谢关郎中书
　　某愚不习于法伏防执事恕其不逮三舎其过知所幸诚惶诚恐书曰宥过无大谓人之过失非有其故则当寛于常刑不宜大之是犹未免于无罚也防之初六居防之始九二临之则发其防再三不解至于终防上则击之所宜罚而弗罚当所可击而弗击则过矣圣人之法又可过乎惟大人者不然当罚之无罚也当击之无击也处之有义行之有道圣人何过焉不知义者不能如是也今有人之子居童防未开之时有所不逮爲之父母者不直怒而谴之隐忍而全之者所以待于后也至于士屯防未开有所不逮爲之长者岂得直怒而谴之不隐忍而全之而无所待于后乎然则待于子之贤者不过立身扬名以显父母而能保其祭祀焉尔一身之利也待于士之贤者有能推仁致义以利天下爲生民之福天下之利也大人爲义不亦尚乎夫舎其小而存其大不执一以废于百能知是者其义可胜道哉某十岁而学孔子之道行之二十有三年庶几夙夜至其所至今也困于防昩有所不逮之义使得曲而全之道未丧有所用于天下则执事之义何如其小大也谨具书诣门下致谢
　　与富相公书
　　某自河阳得趋事于下即防相公器遇引荐置之文馆夤缘以至近侍之官区区之怀未尝一得布露于左右尝谓士苟有志壮而仕老而休必有以报称盛德之万一也伏自相公请还印绶而某遂不获瞻望门下于兹有年矣愚陋濶踈于时无补今年六十头白眼昏膂力不前道未有以加诸民文未足以见于世惟恐一旦功名泯灭沦于犬马以辱国士之知虽然今日之仕观其去就之义与其用舍之命略可知矣故自一二年来其心汲汲将勇退之计而犹病未能者生事未备故也今者不免强顔窃食于行列之间俟其有备而后去计亦不久于此矣行与止系乎天进与退存乎已天其或者将以尧舜之道致其君泽其民则不可知矣不然则浩然而归耕乎南海之滨卒其所学著书以见于后亦足以无愧于门下相公以爲如何惟公怜之更赐敎诲某十八日即还都谨此以代靣布
　　答黄殿丞
　　某昔者以德不比而言近不足以致远是用不敢闻命非敢爲议也阁下乃欲崇大顺于民而知明善于无疆正得古人之用心然于小人之儒何以足授实恐无以发明贤者之业既申受命敢不承敎















　　古灵集巻十五
　　钦定四库全书
　　古灵集巻十六
　　宋　陈襄　撰
　　啓
　　谢丁观文啓
　　某闻能以名器公天下而不爲一身之私者旷千五百年一人而已天之生大圣大贤而锡之聪明神智非苟利之将使代天牧民而爲之父母其势不得而私也古之爲人君者必知之曰天之付畀予广土众民得而治之吾之位天位也禄天禄也不敢以自私必推而与大臣之贤者而共之爲人臣者必知之曰君之与吾位天位也禄天禄也不敢以自私又推而与天下之贤者而共之故君惟恐一日不得大臣于其侧以爲已忧无以防吾民臣惟恐一日不得士于天下以爲已忧无以安吾君君臣上下举知如是其相济之急故其取于人也无贵贱无疎戚无远迩或于山林于海滨于耕稼陶渔于胥靡于囚于盗于筦库惟其人而已矣可知而知焉不待试而后知也可举而举焉不待试而后举也夫如是日孳孳于交相求而惟恐不获岂能以天命爵禄安而自私哉呜呼斯道废久豪杰之不作民之顦顇于无聊也甚矣世无是人无是心某不得而见焉不图明公奋百世之上举而行其事及某小子某窃惧焉夫以古人特逹之知不由于因缘不挟于势利举一士而先天下非魁杰不世之人莫能当之某其可乎虽然某之愚不足以辱公命所喜者世有是人有是心推而广之可以有焉方今天下之政莫大于举贤拔才爲急士之藏于山林汩于下位王公莫之知者幸而有人公其心夙夜不宁敷求于四方一日将大有爲推是举某之心尽拔而取之于朝以敎天下之大公使四方有道之士与夫蔽贤自私者咸知依归焉是天下之福也生民之愿也旷世之事也某虽愚不敏尚能爲公抽毫以颂其事肩公于古人致公于无穷以爲报答效也
　　答王景山啓
