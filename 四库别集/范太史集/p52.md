<!-- { "loadSidebar": true } -->
　　惟忠文公与夫人先君有塲屋之旧歳寒不改重以昏姻一为布衣一仕贵显乡曲士论以为美谈夫人以令善持家以雍和配德舅姑称孝宗族具宜而降年不永早世陨丧音容幽翳今逾十年筮日先逺即安宅兆敬荐薄礼用伸至诚尚飨
　　祭司马谏议文
　　维元祐五年歳次庚午十一月辛酉朔六日丙寅成都范某谨以清酌时羞之奠致祭于亡友公休谏议之灵呜呼某昨与公休同讲无逸今讲书毕一篇之义已録上之公休进对请读孟子今则有诏讲孟子矣此二书者公休遗意也公休虽没巳陈之説复备上览所请之书日讲帝前没而言行其何所恨降生不永命也奈何此天下所共哀伤不独朋友之痛也平生出处无不同之一朝暌隔葬不及送寓此薄荐孰知我悲呜呼哀哉尚飨
　　祭赵端明文
　　维元祐六年歳次辛未闰八月丁巳朔日左朝防郎试给事中兼侍讲充实録修撰兼国史院修撰轻车都尉赐紫金鱼袋范某谨令弟防州司理叅军祖哲恭祭于端明殿学士赠右光禄大夫赵公之灵惟公学于先王道备文武先帝识拔曰予方虎出入西鄙垂二十年南伐交阯奏功于天西师有征罙入其阻公曰不然卒如公虑帝趣起公往固吾圉士卧于边农防于畆二圣倚公隐如长城季路一言犷俗不盟元祐之初公求觧去我实责公追先帝遇劳于王事以死继之炳炳公心惟天实知公之云亡朝野震惊羌使恸哭夷落失声羊公罢市诸葛野祭昔闻其语今见其事呜呼人之生世于何其乆惟德与名可以不朽惟公知我义实执友寓此奠觞以告公柩尚飨
　　祭从叔母文
　　维元祐十年歳次壬申三月甲寅朔十二日乙丑具位范某谨以羊一豕一清酒香烛之奠致祭于县君叔母程氏之灵惟灵生于相门令德淑哲作配君子逮事皇舅惟忠文公一世师表邱园退老垂二十年实頼冡妇庀其家事祭祀賔客率礼不违抚育诸孤均爱如一宜享眉寿而不永年从袝皇姑爰及逺日敬致薄奠惟灵鉴之尚飨
　　告文正公庙文
　　维元祐七年歳次黓涒滩二月甲寅朔二十日门人范某谨用清酒香烛防告于温国文正公昔孔子作春秋絶笔三年而没至汉而春秋始用太史公作史记既厯三世其书始行扬子云作太后二百歳而始兴古之圣贤作经著书期于后世不必亲睹其行于世也子云有言圣人愈钝而后利众人愈利而后钝不其然欤资治之书凡十六代一千三百六十二年可谓逺矣厯英祖至神考二世十九年而成可谓乆矣公之精力尽于此书可谓至矣元祐之初有诏刻板摹印今已奏御颁及公卿而公父子皆不及见也此书藏于帝室副在名山今又立于学官与六籍并行天下之士闻公之名则想公之风读公之书则见公之志千载之下其犹存也古者富贵而名磨灭者不可胜纪惟立德立言可以不朽为公相者当时则用没则已焉去不旋踵而后之人易其所为者多矣惟公没既乆而人思益深其政在朝廷以为准的其书在学者以为宗师公其可无憾矣今天子遣使以印本赐公家某与成此书故敢告终事于公之庙室惟昭鉴之尚飨
　　告先妣文
　　维元祐七年嵗次壬申十月庚戌朔长子翰林侍讲学士左朝散郎国史院修撰兼修国史轻车都尉髙平县开国男食邑三百户某敢昭告于先妣髙平郡太君某奉七月癸巳诏书登进讲职褒赠之典逹于渊泉啓封髙平锡命在第祗服官次无由奉将天泽谨遣弟侄展礼致诚伏惟昭鉴膺兹宠渥谨告
　　祭妹文
　　维元祐七年岁次壬申十月庚戌朔九日戊午兄某以清酌时羞之奠祭于亡妹仙源县君之灵庆厯戊子大江之南惟汝初生后我八年夙丧先妣汝始总角先君钟爱懐抱鞠育兄弟不夭早皆孤苦我来京师汝侍祖母季父是依既长有归水陆万里从官东西惟汝德性幽闲令淑孝事舅姑睦于姻族我昔在洛汝惟两川自我不见几二十年免丧东来慰我顔色汝无间言以为我戚东逰吴越道丧其子忧结于中继之以死嗟我兄弟白首未亏今汝先我孰知我悲惟汝之夫清介特立将防汝柩返于乡邑念汝藁殡旅魂飘扬告别终天酹此一觞呜呼哀哉尚飨
　　祭从弟文
　　维元祐七年歳次壬申【阙】月朔日兄某遣侄防致祭于亡弟五郎之灵呜呼昔我先祖教训诸孙早闻诗礼惟我弟昆叔父又官有才未试病厄其生半涂而逝流风余泽宜在后人如何不淑寿止中身古之盛时兄不哭弟今也忽焉惊心陨涕死生隔濶道阻且长何以写哀寓此奠觞呜呼哀哉尚飨
　　祭叔母文
　　维元祐九年歳次甲戌闰四月辛未朔日侄翰林学士左朝奉大夫知制诰兼侍讲史院修撰兼知院事兼修国史上轻车都尉赐紫金鱼袋某谨以衣一袭羊一豕一清酌庶羞之奠致祭于叔母寿安县君之灵杨氏范氏世为昏姻夫人之归逮事祖妣配德仲父温慈惠和垂四十年内外尊仰福禄寿考子孙众多克昌其家以仕以学有一于此孰不愿然况于兼之其可无憾某一去桑梓二纪半生系官于朝屡上归恳愿莫之遂忽焉永违瞻望西门扪膺陨涕寓此薄奠明灵鉴之尚飨
　　陜府谒诸庙文
　　维元祐九年嵗次甲戌闰四月朔日具官某敢昭告于某神昔先王疆理天下陜在侯衞之服周召分主诸侯以此为中由周以来千有余歳流风遗俗犹有存者守土之政视他郡国为难某待罪从官天子命以抚字陜人惟神有庙于此能使风雨时若稼穑丰登民无札瘥盗贼不作岂惟太守得以塞责此邦之人亦将有牲牷黍稷馨香芬苾以歌舞神惠岂不休哉尚飨
　　谒先师文
　　惟夫子以道为万世师自京师至于郡县皆有庙貌自天子至于守令皆北面祀事昔门人有言生民以来未之有也其在兹乎某受命守邦未遑宁舍谒欵庙学式遵故常不敢賛天之髙誉日之明惟洁诚以告尚飨
　　祭文正公墓文
　　维绍圣元年岁次戊戌七月庚子朔门人龙图阁学士左朝奉大夫前知陜州军府事范某谨以香币时羞之奠昭告于太师温国文正公道有至公德不以力众所同然天不可易古之圣哲以众为师众不我秘亦不我欺匪力可致惟诚之为伯夷之清柳下之洁三尺之童莫不心悦如彼白日幽必见之又如雷霆隐必闻之惟公之名溥被四海本其一心防有内外着之简册发为事功加于生民泽浸无穷公初为相夷狄咸喜公没于府海滨来祭厯考前世名德之宰三代以来盖未之有某自昔从公十有七载今守是邦嵗月其迈入敬公里遗烈如在近望公墓不获展拜写诚于文荐此清酹尚飨
　　祭资政文
　　维绍圣元年嵗次甲戌七月庚子朔九日辛未侄龙图阁学士左朝奉大夫提举亳州明道宫某谨以衣一袭羊一豕一清酌庶羞之奠敬祭于留守资政六叔之灵昔在太尉是生五子先公为长公于弟季皇祐进士治平贤良直言于廷大对洋洋神宗知人登公谏府匪躬正色终以职去元丰之末擢记言动上之嗣服光华侍从乃贰天官乃长禁林入辅大政同德一心士夫所望方倚以相出偃藩垣奄忽以丧某爰自防少学于公所先公训言视尔季父公在近班侄后叔前并侍帷幄讲读相先公入中书继踵玉堂引嫌获避士以为光公去政府侄忝再命公三改藩侄亦告病东洛西陜同日除书谓当参省隣壤而居不图凶灾乃以讣来防丧于洛肝陨心摧惟公事业光照简策炳若星汉终古不殁偃师新阡商亳故都卜兆云吉日月其徂只命祠宫言趋畿邑复道洛师适及葬日往来三月痛毒于懐写情不文维以告哀呜呼哀哉尚飨
　　哀词
　　明道先生哀词【元丰八年六月十五日卒】
　　先生为人清明端洁内直外方其学本于诚意正心以圣贤之道可以必至勇于力行不为空文其在朝廷与道行止主于忠信不崇虚名其为政视民如子惨怛教爱出于至诚建利除害所欲必得故先生所至民頼之如父母去乆而思之不忘先生尝言县之政可逹于天下一邑者天下之式也先生以亲老求为闲官居洛阳殆十年与弟伊川先生讲学于家化行乡党家贫蔬食或不继而事亲务养其志赒赡族人必尽其力士之从学者不絶于馆有不逺千里而至者先生于经不务觧析为枝辞要其用在已而明于知天其教人曰非孔子之道不可学也盖自孟子没而中庸之学不传后世之士不循其本而用心于末故不可与入尧舜之道先生以独智自得去圣人千有余歳发其闗键直覩堂奥一天地之理尽事物之变故其貌肃而气和志定而言厉望之可畏即之可亲叩之者无穷从容以应之其出愈新真学者之师也成就人才于时为多虽乆在朝廷而人常以其出处为时之通塞既除宗正丞天下日望先生入朝以为且大用及闻其亡上自公卿下至闾巷士民莫不哀之曰时之不幸也其命也夫
　　诔文
　　康节先生诔文
　　维熙宁十年七月癸丑安乐先生卒洛阳士大夫皆来哭吊且归赙门人治丧天子下诏赠先生著作郎其年十月丁酉葬于伊阙之南呜呼哀哉乃作诔曰邵居北土命姓于燕康公之后邈矣其绵皇之家初乃迁衡漳以及先生其道大光中和之发在于明哲之性之美之才之杰不激不厉不异不同亦坦而庄亦和而恭其幽惟显其外惟中少也志壮始强于学圣亦我同彼惟先觉直趋其奥力取其卓鹤鸣于皋鸿渐于陆厥声载振于彼淇澳幅员之大目所未窥博览遐观以为吾资徜徉四方遵海而归爰自帝邱迁宅中土考卜涧瀍周公之宇隂阳所和可以逰处初无一廛莫蔽风雨顔子陋巷原宪环堵云何不乐惟孔之苦推测天地元化之祖旁罗日月贯穿今古爰暨草木昆虫之微细入毫末大包九围探赜索隐极深研几笔之于书皇极是统以充其气以养其勇富贵不降威武不竦岂无爵位孰可致之亦有轩冕孰能荣之不雕其朴不耀其奇玉韫于山珠藏于渊豫章偃蹇蔽日参天莫得而用其材乃全昔之隐者或遇衰世遯迹山林其流以敝先生之隐其道弥昭唐虞之际于以逍遥龙防沼鳞鳯在郊岂必陈力乃光于朝先生之化被于乡党无有逺迩闻风趋向来见来请各满其望今也则亡孰为师长呜呼哀哉死丧之威有生所畏畴昔临之精爽不二委命待终漠然而寐惟其一心俯仰不愧明明我后有命自天锡之好爵贲于重泉庶几来者景行其贤呜呼哀哉先生之殁自秋徂冬不闻其声不覩其容去此故庭就彼新宫人谁不殁名则无穷惟其令德有始有终作此哀诔播其流风呜呼哀哉尚飨















　　范太史集巻三十七
　　钦定四库全书
　　范太史集巻三十八　　　宋　范祖禹　撰墓志铭
　　大理寺丞张君墓志铭
