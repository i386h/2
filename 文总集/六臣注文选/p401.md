<!-- { "loadSidebar": true } -->
　　新漏刻铭一首【并序　良曰武帝以旧漏刻乖舛乃令祖暅更理之故曰新漏刻也】陆佐公【善曰刘璠梁典曰天监六年帝以旧漏乖舛乃勑员外郎祖暅治之漏刻成太子中舍人陆倕为文司马彪续汉书曰孔壶为漏浮箭为刻下漏数刻以考中星昬明星焉】
　　夫自天观象昬旦之刻未分治厯明时盈缩之度无准【善曰周易曰古者庖牺氏之王天下也仰则观象于天俯则观法于地五经要义曰昬闇也旦明也日入后漏三刻为昬日出前漏三刻为明易曰君子以治厯明时淮南子曰孟春始赢孟秋始缩髙诱曰赢长也缩短也翰曰言观象于天未分明闇之节理厯候时不悉长短之度此明须漏刻之义也准法也】挈壶命
　　氏逺哉义用【善曰周礼曰挈壶氏下士六人郑曰壶盛水器也挈壶水以为漏也　铣曰周礼置挈壶氏掌漏刻逺哉叹此义之用逺也】揆景测辰徼【叫】宫戒井守以水火分兹日夜【善曰揆景测辰谓昼夜漏也徼宫谓徼廵其宫也卫宏汉旧仪曰昼漏尽夜漏起宫中卫宫城门击刁斗周庐击木柝周礼曰挈壶氏掌挈壶以令军井凡丧事悬壶以哭皆以水火守之分以日夜郑司农曰挈壶以令军井谓为军穿井井成挈壶悬其上令军中众皆望见知此下有井也壶所以盛饮故以壶表井也　向曰揆度景晷辰时也徼廵宫也戒井谓宫中穿井成则挈壶氏以壶悬井上以表井成也以水守壶者为沃漏以火守壶者为夜视刻数分日夜者为昼夜异刻也言以漏刻日晷及时昼漏尽夜漏起则守卫者廵于宫中】而司厯亡官畴人废业孟陬【子侯】殄灭摄提无纪【善曰左氏传仲尼曰今火犹西流司厯过也汉书曰三代既没五霸之末史官忘记畴人子弟分散如淳曰家业世世相传为畴汉书曰孟陬殄灭摄提失方音义曰正月为孟陬厯纪废絶闰余乖错不与正歳相值谓之殄灭摄提星名随斗杓所指建十二月若厯误春三月当指辰而乃指已是为失方　济曰司厯主厯之官从父学者为畴人也正月为孟陬太歳在寅为摄提殄灭无纪言闰余乖错不与正歳相值也】卫宏载传呼之节较而未详霍融叙分至之差详而不密【善曰卫宏汉旧仪曰夜漏起宫中宫城门传五伯官直符行卫士周庐击木柝传呼备火司马彪续汉书曰太史令霍融上言漏刻率九日増减一等不与天相应或时差至二刻半不如夏厯密也　良曰卫宏着汉仪使夜漏起宫卫传呼以为备也较考详审也霍融汉太史令上言时日差失二刻半不如夏厯密也】陆机之赋虚握灵珠孙绰之铭空擅昆玉【善曰曹子建与杨徳祖书曰人人自谓握灵蛇之珠家家自谓抱荆山之玉新序曰珠产江汉玉产昆山　翰曰陆机作漏刻赋孙绰作漏刻铭灵珠昆玉喻文章美也言此二人虚擅其文而无益也】度遗篇承天垂防【善曰王隠晋书曰李充字度集有漏刻铭沈约宋书曰宋太祖颇好厯数太子率更令何承天私撰新法元嘉二十年上表诏付外详之有司奏承天厯术令施行　铣曰李度何承天二人并为漏刻之法防意也】布在方册【五臣本作有布方册】无彰器用【善曰礼记哀公问政子曰文武之道布在方防左氏传臧僖伯曰山林川泽之实器用之资也　向曰方册史书也言虽有法竟未成器用也】譬彼春华同夫海枣【善曰春华言其文丽海枣譬其无实荅賔戱曰摛藻如春华晏子春秋曰齐景公谓晏子曰东海之中有枣华而不实何也晏子曰昔者秦穆公乗舟理天下黄布裹蒸枣至海而防其布破黄布故水赤蒸枣故华不实公曰吾佯问子对曰婴闻佯问者佯对也　济曰春华言不实也海枣同善注言何李法亦无实也】宁可以轨物字民作范垂训者乎【善曰左氏传曰隠公将如棠观鱼臧僖伯諌曰君将纳民于轨物者也讲事以度轨量谓之轨取材以章物采谓之物不轨不物谓之乱政周书成王曰朕不知字民之道敬问伯父郄正释机曰创制作范匪时不立家语南宫敬叔曰孔子作春秋垂训后嗣　良曰寜安轨法也言为法无实安可以字人垂教也】且今之官漏出自防稽【善曰萧子云东宫杂记曰天监六年上造新漏以台旧漏给官漏铭曰咸和七年防稽山隂令魏丕造即防稽内史王舒所献漏也翰曰旧漏本山隂令魏丕所造故云出自防稽防稽郡名】积水违方导流乖则【善曰】
　　【陆机漏刻赋曰积水不过一钟导流不过一筐也　铣曰积聚导引也言聚水引流皆违正法】六日无辨五行不分【善曰淮南子曰冬至子午夏至卯酉冬至加三日则夏至之日也歳迁六日终而复始髙诱曰迁六日今年以子冬至后年以午冬至卫宏汉旧仪曰昼夜漏起省中用火中黄门持五夜甲夜乙夜丙夜丁夜戊夜也　向曰夏至加三日冬至加三日歳加六日终而复始汉旧仪中黄门持五夜之法谓甲乙丙丁戊也无辨不分谓失常也】歳阉【于检】茂月次姑洗【善曰太歳在戊曰阉茂礼记曰季春之月律中姑洗　济注同】皇帝有天下之五载也乐迁夏谚礼变商俗【善曰夏谚曰吾王不游吾何以休尚书曰商俗靡靡利口惟贤　良同善注变易也言易齐政也】业类补天功均柱地【善曰列子曰昔女娲氏练五色之石以补其阙割鼇之足以立四极其后共工氏与颛顼争为帝怒而触不周之山折天柱絶地维也　翰曰言齐天地壊絶而梁武能补柱也】河海夷晏风云律吕【善曰礼斗威仪曰君乗土而王其政太平则河海夷晏十洲记曰天汉三年西国王使献灵胶四两吉光毛裘受以付库使者曰常占东风入律十旬不休青云干吕连月不散意者阎浮有好道之君我王故搜竒蕴而贡神香乗毛车以济弱水于今十三年矣铣曰夷平晏清也言河海不波浪也东风入律青云干吕至道之应也】坐朝晏罢毎旦晨兴【善曰吕氏春秋曰上称三皇五帝之业以论其意蚤朝晏罢以告制兵者也尚书大传曰帝犹反侧晨兴辟四门来仁贤　向曰晏晩晨早兴起也言天子勤政理也】属传漏之音听鸡人之响【善曰集云鸡人二字是沈约所改作也　济曰传漏唱漏也周礼鸡人掌祭祀夜嘑旦以嘂百官使早起属系也言若系于此】以为星火谬中金水违用【善曰左氏传张趯曰火中寒暑乃退郑毛诗笺曰火星中寒暑退陆机漏刻赋曰寤蟾蜍之栖月识金水之相縁　良曰星火心火也中则乃退壶用金漏用水以隂阳之象谬误也言违误失常】时乖启闭箭异锱铢【善曰左氏传曰凡分至启闭必书云物为备故也郑礼记注曰八两为锱汉书曰二十四铢为两也　翰曰启闭以箭漏水也言旧漏壶箭失开闭长短之节】爰命日官草创新器【善曰左氏传曰天子有日官诸侯有日御论语曰禆谌草创之　铣曰天子有日官草创始制也新器则新漏刻也】于是俯察旁罗登台升库【善曰周易曰仰以观于天文俯以察于地理史记曰黄帝顺天地之纪旁罗日月星辰左氏传曰公既视朔遂登观台以望而书礼也又曰宋卫陈郑皆火梓慎登大庭之库以望之曰宋卫陈郑也　向曰易云俯则观法于地旁罗日月星辰台谓观祲之台也梓慎登大庭之库库亦台属】则于地四参以天一【善曰言壶用金而漏用水也汉书曰天以得一生水地以得四生金也　济曰则法也故壶用金漏用水相参而用之也】建武遗蠧咸和余舛【善曰司马彪续汉书霍融曰四分施于建武咸和漏刻即上魏丕所作也　良曰建武光武年号咸和晋帝年号蠧朽烂也舛错也】金筒方员【五臣本作金筩方员】之制飞流吐纳之规【善曰金则壶也而形方筒则引水者而形圆孙绰漏刻铭曰乃制妙器挈壶氏铨累筒二阶积水成川陆机漏刻铭曰口纳胷吐水无滞咽　翰曰金谓壶壶形方筩引水其形圆飞箭也流水也吐谓筩纳于壶也】变律改经一皆惩革【善曰蔡邕律厯志曰凡厯所革以变律吕相生至六十也　铣曰律法经常惩定革改也言变其常法一皆定改】天监六年太歳丁亥十月丁亥朔十六日壬寅漏成进御以考辰正晷测表候隂【善曰陆机集志议曰考正三辰审其所司是谈天纪纲也测表候隂谓土圭也周礼曰土圭之法测土深正日影以求地中　向曰进御谓进天子也辰时晷日也言可测时日考表影候隂气也】不谬圭撮无乖黍累【善曰汉书曰夫推厯生律制器量多少者不失圭撮权轻重者不失黍累应劭曰圭自然之形隂阳之始也四圭曰撮十黍一累十累一铢撮麤括切　济曰谬误也六粟曰圭十抄曰撮十黍曰累言新漏刻无乖误也】又可以校运筭之睽合辨分天之邪正【善曰汉书曰造汉太初厯治厯者方士唐都落下闳与焉都分天部而闳运筭转厯也良曰校考运移睽离也分天谓分其昼夜言可考知移筭之数离合昼夜长短之数】察四气之盈虚课六厯之踈密【善曰尔雅曰春为发生夏为长赢秋为収成冬为安寜四气和为通正汉书曰史记有黄帝颛顼夏殷周及鲁厯汉兴张苍用颛顼厯比于六厯踈阔中最为防近又曰淳于陵渠覆太初厯晦朔望皆最密也　翰曰四气四时之气也盈满虚损也同善注】永世贻则传之无穷赫矣焕乎无徳【五臣本作得】而称也【铣曰贻遗也无得而称言成功非一】昔嘉量防物盘盂小器犹且昭徳记功载在铭典【善曰周礼栗氏为量其铭曰嘉量既成以观四国永启厥后兹器惟则七略曰盘盂书者共传言孔甲为之孔甲黄帝之史也书盘盂中为诫法或于鼎名曰铭蔡邕铭论曰徳非此族不在铭典　向曰周礼栗氏为量铭曰嘉量既成以观四国盘盂者黄帝之史书盘盂以为戒昭明也言此小物犹明徳纪功以为铭典于上也】况入神之制与造化合符成物之能与坤元等契【善曰孙绰子曰艺妙者以入神淮南子曰大丈夫恬然无为与造化逍遥髙诱曰造化天地论语比考防曰君子上达与天合符周易曰干知太始坤作成物又曰至哉坤元万物资生　济曰入神之制谓漏刻也造化谓隂阳也符同也易曰坤作成物又曰至哉坤元万生资生等齐契信也】勲倍楹席事百巾机【善曰蔡邕铭论曰武王践阼咨于太师而作席机楹杖杂铭又曰黄帝有巾机之法孔甲有盘盂之戒言也　良曰勲功也楹柱机案也太公有楹席巾机之铭言漏刻之功倍多楹席事过巾机之百倍也】寜可使多谢曽水有陋昆吾【善曰郭象荘子注曰不可多谢尧舜而推之为兄也蔡邕铭论曰昔召公作诰先王赐朕鼎出于武当曽水吕尚作周太师而封于齐其功铭于昆吾之野两都赋序曰有陋洛邑之义　翰曰曽水水名汉得鼎于其中昆吾山名夏启铸鼎之所皆勒名于上言安可使漏刻不及于彼乎】金字不传银书未勒者哉【善曰崔山瀬乡记曰老子母碑老子把持仙箓玉简金字编以白银纪善掇恶刘人本观书赋曰玉牒石记银书金字焕矣不穷邈乎昭备　铣曰金字银书谓碑铭之书也】乃诏小臣为其铭曰【善曰集曰铭一字至尊所改勑书辞曰故当云铭　向曰此铭字初为辞帝改为铭也】
