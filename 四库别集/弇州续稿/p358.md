<!-- { "loadSidebar": true } -->
　　黄庭内外景经皆景林王真人传之南真魏夫人者夫人既上升而复以兴寜二年降授杨司命当未化前业已漏之世故右军得一书之黄长睿乃据此公厌代之岁在兴寜前而驳以为赝殆非通人论也第外景以此公墨妙故脍炙后世而内景独宋思陵有搨本余遂寥寥者得非真人在已莫问邻一语为叅同悟真庻胤所妬耶昙阳师特拈出之而周生复能仿右军迹勒之石以布永永毋论作飞天仙人观海内吃井水人皆知有二景其为玄真指南功德岂唐捐哉因敬识于尾
　　
　　周逸之石道德经
　　
　　晋史右军为山阴昙■〈石襄〉村道士书道德经笼鹅以归余尝忆真诰所称右军逝后浮系四五载始得解谓坦腹公品在支遁逺游间生平无它业将繇府主索部民物写经受佣直二条轻垢罪耶第此经竟沦佚不获与黄庭并传世毋论右军即宣和秘藏真迹以千计独缺此经而周生乃能以精书勒之乐石拓本示世人书之能似右军与否其能博鹅羣与否吾皆不知其意则良媺矣因欣然捉笔题后
　　
　　题赵松雪书大洞玉经
　　
　　真诰言大洞玉经读万遍当白日上升杨许二掾妙迹不复可得得吴兴松雪公书此经足矣阳德观察出示贞焚香静阅数过觉右军北海出入结构中拂拂有天际真人想异日观察于清虚小有紫微云林谒诸帝真以此巻为贽乃跋尾有王生姓名不亦大偷快哉
　　
　　赵松雪玉枢经
　　
　　玉枢经称雷声普化天尊法语是杜光庭辈拟撰耳赵文敏好为人书佛经又奉敕缮写几满藏至道经独有黄庭常清净洞玉诸经洞玉余所见有两本其一属何元朗内翰一属王阳徳大叅皆神品也此经称道弟子后转奉某为人削去以供养礼诵故尚作折近始装池成巻而世亦未有识之者休承谓小变孟法师体恐亦未是大要李北海出入耳结法极紧密而力大遒劲披拂之际咸有妙趣而数百字中得一二字不称者或意忙笔迅故也当与余栁河东褉诗同识赏
　　
　　章仲玉书大洞玉经
　　
　　按黄庭内景经其首章云咏之万遍升三天而末则云约得万徧义自鲜又云过数已毕体神精黄华玉女告子情真人既至使六丁即授隠芝大洞经然则黄庭礼诵圆满而后隐芝大洞经出知其不易也考之南岳夫人青箓文以故所受于景林王真人者用甲寅起安启手经始传得道之子起安者兴宁也以兴寜二年正月辛亥朔四日甲寅授司徒公府舍人杨君大小凡十余篇俾转授许长史掾父子而大洞黄庭皆在焉掾以太和五年长史以泰元元年后先化去而掾之子黄民避乱入东阐马朗家晋安守孔黙恳于黄民得之令晋安吏王兴缮写而兴私复缮之各一通孔氏藏为其子综先熙先焚毁而王兴私缮者渡浙江遇风漂佚仅黄庭存而复败于雨于是二家所得都绝寻又有王灵期者悲恳于黄民而得之窃加损益盛其藻丽依王魏诸传题目张开造制凡五十余篇流布京师及江东诸郡黄民艳其盛而秘其所藏本却就王求写转相讃重而真本之在马朗者以黄民卒而匿之后为山阴何道敬窃传以授女师锺义山而他小篇上之陆修静崇虚馆锺后閟不以归楼仅从抄得数篇而已马氏之藏与楼氏诸本为徐孝标杜京产顾观戚景玄朱僧标葛粲王文清严虬吴昙拔褚伯玉章灵民孔总诸士俗家分传几散尽而陶贞白始捃拾其大半而叙之以为翼真检今考此经皆五言古体其文隐邃深密与其诰内所纪南真中候紫微九华定録之辞皆相类第不若黄庭之尔雅而中间多说身形诸神名字实有与之相表里者或谓浮黎玉宸于赤明龙汉之间岂无正始之音出于雅颂典谟之表而卑卑若是推原厥旨大要俯度世人则不得不俯就世格欲使之易信易晓故尔玉经则经文之后必有符必有呪呪语亦说诸神名而不甚古符篆用笔小简体圆而用柔其注者曰太玄赵真人而传之者熊邻真经则每篇首别有章章后必有呪呪后必有图图后必有法法后始为经经后必有祝此祝语皆托之天王上真其辞最近古而不无蹊径此岂杨君所受本耶抑即王灵期所藻饰耶若章呪图法则为观妙先生朱自莫与蒋宗瑛手无疑符篆用笔小繁体方而用刚与玉经诸符全不类而经则大约相同第觉玉经稍整洁故特乞章藻仲玉作赵吴兴体録其三十九章正文而已若所谓文昌大洞者则蜀之黠鬼或妖人冠以俚浅诡诞不根之说而托之梓潼张神盲道士不察而收之大藏仅堪供祖龙一烬耳何足道哉何足道哉
　　
　　周之冕书庄子要语后
　　
　　庄子亦人中天也其位业所受则天中人也其言有倐然而出世外者则亦人中天也出而不能尽不获如大雄氏者则又天中人也为言几数十万今吾采之而周生为録之者十不能一耳然皆粹乎莹然若榖之得凿酥乳之得醍酪而砂矿之得烛银也自庄子之言出而后世之修辞者猎其竒务识者资其博拘方者疑其诞而守经者病其诡彼皆有以来之虽然彼固有以来之于彼无与也吾采之吾以自为而已于四者亦无与也
　　
　　莫廷韩书叅同契
　　
　　太极阴阳之秘尽泄于易而小之于卜筮先圣孔子续之葢韦篇三绝而后赞以什翼于是天纲人纪备矣汉真人魏师独以其乾坤坎离兊艮之妙敛之于一身而度世维世交相为用而不悖千古之谈玄者寔祖之而宋儒如朱紫阳更为之注故虽不获尽叩其精微而衿襟者至今敛袵焉独中二条微露槖钥之一端所谓金以砂为主禀和于水银者抱朴子必归之金鼎之丹植禾当以黍覆鸡用其卵者薛紫贤必要之白虎之弦其理诚有之故不若内取诸身之为妙也不佞虽不能晓契其妙而奉持一念则赖友人莫廷韩以精纸作精楷见贻庻不孤矣廷韩此笔丰美华艳有蕋珠仙人态殊令人加敬魏师讳伯阳见于后离合诗而仙史谓其神丹就以与二弟子二弟子死已自服之亦死余二弟子乃不肯服下山营治殡具公乃徐起以匕药入死者口咸起即乘云上升而二弟子归不复能迹矣犹游行人间得不死也其化迹如此
　　
　　书闗尹子要语后
　　
　　昔闗尹子望紫气一缕于函谷之东而知犹龙公之至今不佞读闗尹子一句而知其非闗尹子书虽然是后世识玄理晓养生苦思振竒者之所撰其言非以托闗尹子也何以故能识玄理晓养生苦思振竒者必不以闗尹子重以闗尹子重者其人必剽黄老庄列之巵绪而为之屈于旨伸于辞恒也今此所屈者辞也所伸者旨也故曰非以托闗尹子也乃王生为余书者则竒已甚矣思愈苦矣夫亦可以已矣夫
　　
　　书天隐子后
　　
　　天隐子一书司马子微述谓传之天隐子疑即子微所自着也注叅同者见以为浅近志悟真者见以为局小而亦自有理至谓胞胎有形已呼吸精血岂可去食而求长生则所谓见其一未见其二者子微之术不过郄病延年而已夫道苟不得病何必郄而年又何必延也其谓坐忘者因存想而得因存想而忘语故精
　　
　　化书后
　　
　　化书者观化也凡自有而忽无自无而忽有皆化也其自有而渐无自无而渐有者亦化也以我推物以物推物物以物物推天地皆自有无之际得之而葆身理天下之道寓焉其旨逺其辞文其言约而中是故识者曰此非齐丘之所著而真人谭峭景升之所著也景升书成而授齐丘使行之齐丘匿而以已名焉或曰齐丘既得书忌景升而杀之或曰醉而以皮囊之沈之水为道家者曰景升羽化者也齐丘不得而杀也宋人之传竒至云有渔而得一皮囊藻荇封之若驼鸟卵启而得一人齁齁熟眠醒而问渔者曰化书行乎曰行矣吾在此甚乐幸复为我缝而置诸水此傅会也夫渔者何以知化书之行夫渔者得人而复置之水寜有是理哉是书也吾以为齐丘必窜入其自着十之一二而后掩为已有如五常一章忽云运帝王之筹策代天地之权衡则仲尼其人是也彼葢所以名齐丘意也若景升必不推仲尼亦不必附于儒者又齐丘于观化之际輙自称小人所谓不考而招者一笑一笑
　　
　　弇州续稿巻一百五十七
　　
　　●钦定四库全书
　　
　　弇州续稿卷一百五十八
　　
　　（明）王世贞 撰
　　
　　○文部
　　
　　△书道经后
　　
　　敬美书阴符经金碧古文龙虎上经
　　
　　此经于道藏中最炳赫有名称凡三十五条一千二百九十字其大要言坎离铅汞之用与参同契相表里是六季以后修真绩文之士所拟簉恐非太上玄真语也家弟懋自觐归为余书阴符经因更书此合成一卷清燕焚香于团焦中诵之亦不减魔天半偈
　　
　　乩仙书阴符经
　　
　　有仙降于孙氏者为余书阴符经一纸甫踰月而复为天台赵广文书一纸其为余书称南极惟慈尊者为赵君书则称上洞敕掌超度事升委植钧道者顾篆法结构正同而跋尾复引余相劝勉疑即此一仙道号有二也赵君用是装潢成帙而乞余一言之署夫余乌能窥阴符即有言又乌能为赵君益第愿赵君去身六贼以见天五贼毋若木之滋火而身受克毋狥在目机而使内观塞万化安百骸宅凋三光度亿劫其孰能外此三百言耶经后又有回头歌一章辞若龊龊而所以警赵君者至矣昔释迦世尊作转轮王时得魔天半偈尚能成道而况此经与此歌也耶勉旃异心易迁宫中毋忘此老度师也
　　
　　虚一书太上内观明道经
　　
　　虚一子所书第二帧其标题为太上内观明道经然仅经中第三条内所释命性心意志智慧魂魄血精荣卫身形质体躯神灵生死道二十三句一百六十一字考此经在道藏第一百六十伤字函后尚有百十四字今削不録而别録三十八字于后所谓知道易信道难信道易守道难于第九条内有之然本文有信道易行道难行道易得道难得道易守道难与此亦不尽合也伤字函内七卷皆肤浅剽缀语而此经所释名义尤纰漏其为杜光庭辈伪撰无疑唯第五巻内外日用经小为切近顾虚一不之书而书此篇又辄用已意増损其后何也独篆笔精致遒紧且粉黄金作之所费掠剩力当不少感其诚为识而寘之箧笥云尔虚一事见前
　　
　　元始上真众仙记
　　
　　此记别标为葛洪枕中书而序辞称于罗浮山夜半静斋忽降一真人授书谓二仪未分溟滓鸿蒙状若鸡子有盘古真人自称元始天王游于其中凡六刼而忽生太元玉女相与通气结精还居玉京山宫殿凡一刼而一施太元母生天皇十三头治三万六千岁其后天皇生地皇地皇生人皇太元母又生扶桑大帝东王公号元阳父九光玄女号太真西王母太上真人元始天王弟子也金阙老子太上弟子也其职如世之有司徒丞相耳它灵真衔名往往与位业图相出入至所称张衡杨云为北方鬼帝治罗浮山嵇康为中央鬼帝治抱犊山伯夷叔齐为九天仆射周公旦为北帝师屈原为海伯王弼为北海监皆真诰所不载却又有大可笑者洪化去在晋惠中而许暎许穆许玉斧郭景纯皆生南渡以后与洪不相及又云二许为真人未有掌领又似未见真诰全文者夫好夸饰而不核古以是作伪书久而始逗露一何幸也道藏若此类多不可尽摘摘其尤著者
　　
　　仙师书大通经
　　
