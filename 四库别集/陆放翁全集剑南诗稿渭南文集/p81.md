<!-- { "loadSidebar": true } -->
欲折，读书自力眼将枯。麴生作态年来甚，不受闲人折简呼。
食粥
世人个个学长年，不悟长年在目前。我得宛丘平易法，只将食粥致神仙。
寒夜
坚冰塞川厚莫测，断雁叫群声可哀。草围小瓮酒未熟，霜压瘦枝梅不开。稚子忍寒守
蠹简，老夫忘睡画炉灰。低头就世吾所讳，千载伯鸾安在哉。
梅花六首
五十年间万事非，放翁依旧掩柴扉。相从不厌闲风月，只有梅花与钓矶。
又
山村梅开处处香，醉插乌巾舞道傍。饮酒得仙陶令达，爱花欲死杜陵狂。
又
一花两花春信回，南枝北枝风日催。烂熳却愁零落近，丁宁且莫十分开。
又
广寒宫中第一仙，情深不碍韵超然。劝君莫作儿女态，但向花前倾玉船。
又
秭归江头烟雨昏，客舟夜系梅花村。相逢万里各羁旅，不待猿啼已断魂。
又
青羊宫前锦江路，曾为梅花醉十年。岂知今日寻香处，却是山阴雪夜船。
三山卜居今三十有三年矣屋陋甚而地有余数世之后
当自成一村今日病少间作诗以示后人二首
印累累，绶若若。换君朱颜君不觉，冠如箕。剑挂颐，苍头庐儿笑君痴。不如短褐归
乡舍，上毕租庸下婚嫁。横陂引水莳禾黍，高陆犁荒种桑柘。比邻毕出观夜场，老稚相呼
作春社。鸡争舂米茅檐底，犬吠行人槿篱罅。数椽幸可传子孙，此地它年名陆村。藜羹一
饱能世守，殊胜养牛并上尊。
又
再见封侯未为快，一掷成卢安用再。世间得意固多矣，堪笑穷人事常败。我生出仕四
十年，寸进恰如船上埭。即今卧病茅檐里，回首穷通竟何在。荆山之下玉抵鹊，两京春荠
论斤卖。苏秦煌煌佩六印，尼父栖栖厄陈蔡。玄杰美官辄见思，东野出门常有碍。躬耕至
老岂不佳，子孙当以吾为戒。
南园观梅
小岭清陂寂寞中，绿樽岁晚与君同。高标赖有诗人识，绝艳真穷造物工。正喜参差横
夜月，又惊零落付春风。老谙世事宁多叹，身自人间一转蓬。
岁尽苦寒
晓寒无赖透重裘，三日江云暝不收。岁月推移吾辈老，交朋零落此生浮。东臯苦潦犹
中熟，旧疾虽存亦小瘳。禹庙兰亭俱在眼，剩沽春酒破春愁。
己未新岁
饯岁愁虽剧，迎年喜亦深。桃符带草写，椒酒过花斟。车马久无迹，儿孙聊慰心。更
欣春意早，处处有鸣禽。
岁首书事二首
东风入律寒犹剧，多稼占祥雪欲成。郁垒自书夸腕力，屠苏不至叹人情。呼卢院落哗
新岁，卖困儿童起五更。白发满头能且健，剩随邻曲乐升平。
又
扶持又度改年时，耄齿侵寻敢自期。中夕祭余分睯饣乇，黎明人起换钟馗。春盘未抹青
丝菜，寿斝先酬白发儿。闻道城中灯绝好，出门无日叹吾衰。
初春
元日人日来联翩，转头又见试灯天。且欣一雪压灾瘴，不怕连阴咽管弦。陌上渐多酤
酒舍，岸边初理下湖船。紫姑拟卜元无事，只问今春几醉眠。
庵中独居感怀三首
身愈龙锺发愈稀，流年冉冉迫残晖。读书十纸勤虽在，上树千回事已非。仗马曾鸣宜
取斥，牧羝虽乳亦忘归。余生自笑知何似，万里辽天老令威。
又
自闭庵门不点灯，惰耕村叟罢参僧。一生已是胶黏日，投老安能夏造冰。顽面敢辞乾
汝唾，蔬餐聊得曲吾肱。高舂睡熟无多笑，那有禅师解放鹰。
又
无钱溪女亦留鱼，有雨东家每借驴。藜粥数匙晨压药，松肪一碗夜观书。黄纟由被暖闲
无厌，白布衫长乐有余。南陌东阡春事动，放翁作计未全疏。
戏作贫诗二首
垂老贫弥甚，虚教遇太平。灶闲无马穴，釜冷有鱼生。妾病常停织，儿饥屡辍耕。痴
顽惟此老，未废浩歌声。
又
左券频称贷，西成少盖藏。苦饥炊稻种，缘病卖桑黄。土焙怜烟暖，藜羹爱糁香。君
看首阳叟，穷死亦何伤。
春日园中作
杏花开过尚轻寒，尽日无人独倚阑。久别名山凭梦到，每思旧友取书看。尘埃幸已赊
腰折，富贵深知欠面团。老去逢春都有几，一杯行复送春残。
中春连日得雨雷亦应候
谁言白首意低摧，老子逢春亦乐哉。犁畔方吹社公雨，垅头又转阿香雷。睡余支枕听
莺语，醉里题窗记燕来。更有山家堪喜事，吾孙上树欲千回。
雨后微阴光景益奇复得长句
结辙轩车已扫空，挥犀谈笑与谁同。日消浅醉闲吟里，春在轻阴薄霭中。百尺游丝喜
风定，一双新燕说泥融。天工只费须臾力，开遍东阑半丈红。
春日小园杂赋二首
久矣云霄铩羽翰，小园聊得赋春寒。风生鸭绿纹如织，露染猩红色未干。不向山丘叹
零落，且从儿女话团栾。人言麦信春来好，汤饼今年虑已宽。
又
市尘不到放翁家，绕麦穿桑野径斜。夜雨长深三尺水，晓寒留得一分花。闷从邻舍分
春瓮，闲就僧窗试露芽。自此年光应更好，日驱秧马听缫车。
简邻里
今年意味报君知，属疾虽频未苦衰。独坐空斋如自讼，小镌残俸类分司。闲撑野艇渔
蓑湿，乱插山花醉帽欹。有兴行歌便终日，逢人那识我为谁。
客叩门多不能接往往独坐至晚戏作
贫舍久疏罗酒浆，客来不复倒衣裳。宦情已尽诗情在，世味无余睡味长。红练带飞穿
柳去，锦熏笼暖扑帘香。萧然自笑浑无事，渔唱声中又夕阳。
园中偶题四首
绿衣粲粲咮微丹，映叶穿枝立画栏。莫恋主人惊不去，五陵年少有金丸。
又
春深无处不春风，数树桃花乃尔红。莺蝶纷纷自常事，不应也著白头翁。
又
忆向彭州取牡丹，蜡封驰骑露初乾。如今历尽人间事，纵有姚黄亦懒看。
又
九日春阴一日晴，不堪风驾浪花生。昼船欲解还归卧，寂寂窗扉听鸟声。
北窗偶题四首
两丛香百合，一架粉长春。堪笑龟堂老，欢然不记贫。
又
晓晴林鹊喜，昼暖蜜蜂喧。我老诗情尽，逢春亦一言。
又
帘外燕翩翩，归时在社前。不辞飞渡海，来看赛丰年。
又
烟波两鸂鶒，宜为放翁来。菰米犹能给，苍颜得屡开。
沈园二首
城上斜阳画角哀，沈园非复旧池台。伤心桥下春波绿，曾是惊鸿照影来。
又
梦断香消四十年，沈园柳老不吹绵。此身行作稽山土，犹吊遗踪一泫然。
诗集卷三十九一百二首
戏赠园中花
横风疾雨为花厄，霁日暄风又不禁。我欲小施调燮手，酌中寒暖半晴阴。
春思
兀兀治聋酒未醒，霏霏泼火雨初晴。愁看入户桃花片，闲听争巢燕子声。百疾侵陵成
老大，一春转盼又清明。兰亭禹庙浑如昨，回首儿时似隔生。
赠燕
燕来我何喜，感此中春时。燕去亦何有，无奈凋年悲。四序如循环，万物更盛衰。我
亦寓斯世，如客会当归。骊车已在门，恋恋终何为。达人付无心，欣厌两俱非。岂有天壤
间，会合无别离。对花不烂醉，燕子笑汝痴。
雨闷示儿子
东吴春雨多，略无三日晴。濛濛平野暗，淅淅空阶声。百花雨中尽，三月未闻莺。重
裘坐奥室，时序真强名。亦欲借驴出，泥淖沾衣缨。抚事每累欹，浊醪聊独倾。景运今方
开，关辅一日平。我家本好畴，灞浐可躬耕。买酒新丰市，看花下杜城。会当与汝辈，藉
草作清明。
读晋书
诸公日饫万钱厨，人乳蒸豚玉食无。谁信秋风雒城里，有人归棹为莼鲈。
春晚苦雨
垂老卧村墅，余寒欺病身。鸡犹未忘旦，雨欲不容春。忽忽花时过，茫茫草色匀。莼
丝已上市，一饭未伤贫。
燕
春昼花明映柳纤，燕归胜事始能兼。争梁谇语惊幽梦，掠地斜飞避画帘。雏食得虫应
自喜，巢泥经雨更频添。去来要是知时节，常怪人嘲作附炎。
夜雨
空阶雨声夜转急，壁疏窗破凄风入。一灯袅袅吹欲灭，老生独傍书架立。取书欲读辄
复休，却行出门搔白头。市楼卖酒日千斛，众人皆乐君胡忧。
寒食日九里平水道中
晓雨丝丝熟食时，泥深辙断客行迟。乱云重叠藏山寺，野水纵横入稻陂。马鬣松阴封
旧陇，龟趺道左立新碑。扶衰此出知能几，清泪临风不自持。
春晴自云门归三山
乍行春野眼增明，渐减春衣体倍轻。人卖山茶先谷雨，鸦随墦祭过清明。柳塘水满双
凫戏，稻陇泥深一犊行。晚到三桥泛舟去，掩关不复畏重城。
予数年不至城府丁巳火后今始见之
陈迹关心已自悲，劫灰满眼更增欷。山川壮丽昔无敌，城郭萧条今已非。窣堵招提俱
昨梦，祝融回禄尚余威。故交减尽新知少，纵保桑榆谁与归。
晚自北港泛舟还家
舒啸蓬笼底，经行略彴西。水深鹅唼草，雨细犊掀泥。醉倚乾坤大，闲知物我齐。衡
门触冠过，聊得赋幽栖。
书怀
羸马常愁趁早朝，斥归幸复侣渔樵。青黄未胜沟中断，宫徵何殊爨下焦。心乐箪瓢同
鼎食，身安山泽谢弓招。数间茅屋谁知处，烟雨濛濛隔断桥。
初夏
淡霭轻祑入夏初，一窗新绿鸟相呼。出门易倦常归卧，著句难工但自娱。花径蝶闲无
堕蕊，酒楼人散有空垆。闽川茶笼犹沾及，肺渴朝来顿欲苏。
小筑
放翁小筑寄江郊，屋破随时旋补茅。暮看白烟横水际，晓听清露滴林梢。生来不啜猩
猩酒，老去那营燕燕巢。目断鹿门三太息，庞公千载可论交。
喜雨
幽人睡觉夜未央，四檐悬溜声浪浪。乐哉甘澍及时至，九衢一洗尘沙黄。明朝邻曲各
欢喜，赛庙沽酒刲猪羊。不劳车历辘蹋龙骨，转盼白水盈陂塘。呼儿扫地设菅席，与汝一醉
歌时康。岂惟磨镰待收麦，小甑已觉吴粳香。
晨起
天公择地养衰残，著向桑村麦野间。晓色入帘初滉漾，幽禽窥户已闲关。酒徒散去稀
中圣，诗思衰来愧小山。一炷沉烟北窗底，曲肱卧看不胜闲。
五月初病体益轻偶书
世事纷纷了不知，又逢燕乳麦秋时。经年谢客常因醉，三日无诗自怪衰。乘雨旋移西
崦药，留灯重覆北窗棋。但将生死俱拈起，造物从来是小儿。
己未重五
门楣束艾作神人，团粽盘中节物新。安用丹书禳亦口，风波虽恶不关身。
五月七日拜致仕敕口号二首
剡曲东归日醉眠，冰衔屡忝武夷仙。恩如长假容居里，官似分司不限年。一札疏荣驰
厩置，两儿扶拜望云天。坐糜半俸犹多愧，月费公朝二万钱。
又
黄纸东来墨末乾，孤臣恩许挂朝冠。小儿扶出迎门拜，邻舍相呼拥路观。白首奉身归
畎亩，清宵无梦接鹓鸾。从今剩把花前酒，忧患都空量自宽。
致仕后即事十五首
休官拜命不胜荣，墨湿黄新照眼明。络绎交亲来作贺，羊腔酒担拥柴荆。
又
敕过鸾台凤阁来，清晨初拆驿书开。绣箱香案近门拜，身著朝衫止此回。
又
山村处处晴收麦，邻曲家家午晒丝。正用此时身得谢，十分寿酒不须辞。
又
白发三朝执戟郎，赐骸偶值岁丰穰。村东已种千畦麦，舍北新添百本桑。
又
老民一日脱朝衣，回首平生万事非。赤脚婢沽村酿去，平头奴驭草驴归。
又
一生病鹤寄樊笼，此去鸿冥万里空。未论莼羹与羊酪，新粳要胜太仓红。
又
沉绵分已饯余生，造物苛留未遣行。今日下床还健在，一编来就小窗明。
