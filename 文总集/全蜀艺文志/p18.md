<!-- { "loadSidebar": true } -->
　　汤谿之滨编戸千数百家云安监在焉其山岌而髙蹲踞相揖环合四面其谿洪且逺清甘湛碧萦囘曲折皆秀美也绍兴己卯岁八月潼川王日翚捧檄而来周览气象因谓知监程公曰予闻山深而猛兽藏水广而巨鱼游地灵则人杰出盖理之常也观兹气象必有当世闻人者出焉程公曰唐之季有希者官至上柱国伪蜀时有演逊者仕为侍郎皆幸氏予曰予言岂不信哉程公曰虽然自是贤能之书亦几絶矣予曰百步之内必有茂草岂有数万家而无一贤一能之可书者邪非父兄不能教子弟则子弟不能从父兄之教矣程公曰此地有三牛马岭二山旧传三牛对马岭不出贵人只出井土人用是不以仕进为业唯货利之从意者非山川所宜虽皓首穷经无益矣予曰此谁氏语邪程公曰按石刻汉廷尉扶嘉之语嘉母媪遇龙而娠嘉故其言人信之予不觉喟然曰传者既误载诸石者尤识之浅也其言鄙俚如是可传以为信邪且廷尉既生于灵异亦必贤哲之士安得鄙俚之言哉盖田夫野老之言后世指以为嘉言非也使其言而可信则幸氏二人得生此土邪斯民不知前贤之慕而惟俚言之信则亦记诸石者罪矣君子不言则已茍有言焉必将有补于世今以鄙俚之言为贤哲之言诬贤哲之言塞人才之路吾知斯人必无后也且蜀之东有盐泉县今绵州而初梓州见国史亦盐监之类也有射策为天下第一者曰苏易简蜀之西仙井监地曰三嵎亦三牛之类也亦有射策为天下第一者曰何防二人皆至宰相又仙井咸泉所出尤多而贵人亦尤多至今显宦名儒相继不絶岂谓井之所出则无贵者出邪程公曰然愿书之资以为训予曰石刻之传不废则汤谿之士不振予其可以不敏辞哉然仕者亦不可不勉凡人之学所以修身而已非先期于必贵而后学也诚能修其天爵则人虽不从不失为君子岂可以贵不可必而遂至于不学是惑矣杨子曰人而不学虽无忧如禽何且夫地之美者嘉禾而农事不至则禾不生山川虽秀而士不知学则贵人不出公须广谕而劝之俾父诏其子兄诏其弟舍锥刀之末利其髙大于门闾为子弟者从父兄之教勿荒于嬉勿诡于随隆师亲友虽逺不惮博学力文始终不辍则磨以岁月必有英才儒士为时而出中才者亦必能取科第邀富贵贪利之风为衣冠之俗矣程公曰诺乃退而为诗四十韵其诗曰
　　观风至云安古者汤谿滨无地不盐烟无民不樵薪士子独希少锥刀事艰辛我因公檄来暇日聊咨询谿山秀且清湛碧髙嶙峋衣冠杳不报敢问夫何因盛言汉廷尉有语贻乡邻三牛对马岭有井无贵人斯言既笃信诗礼不复闻我闻为咨嗟此语深非仁儒风一旦扫有甚遭浣焚因言廷尉者其生岂不神既禀神灵姿宁非贤圣伦安得鄙俚语千载愚斯民斯民有幸氏贵岂无足称唐室上柱国伪蜀掌丝纶遗诰尚可考苗裔亦诜诜后生宜可畏况逢尧舜辰如何二百年自弃甘煨尘前贤不知慕俚语常书绅不知非格言野老相因循为言听我语蜀民初顽嚚文翁为益州化蜀与维新英才出王马继世杨子云词章耀当世至今蔼清芬自尔吾蜀士文学多彬彬乃知汤谿上未必无国珍琢磨始成器匪即为荆榛我虽非文翁志使风俗淳亦非好辨者示劝聊谆谆公侯宁有种自致唯斯文独学乃孤陋师友须隆亲又当听我语既学须能勤不勤如不学勤学始成身穷兮世巨儒逹兮为名臣唯患学不至学必无沉沦如不学为名不如复煎熏十室有忠信见者希能遵防观积岁后俊造来訚訚一成诗礼乡观光为国宾
　　泮林释奠偶缘摄事遂获充员窃观礼文乐奏之盛不胜欣叹輙成小诗奉呈僚友
　　陈邕
　　春丁逢上日方中防吉修诚荐泮宫奠璧采璘诚可格代庖越俎数徒充八音合奏东南少一道相传今古同我辈因文须识本浴沂好咏舞雩风
　　防州试院呈诸公二首　　　　冉居常
　　它年虫篆老书生谬向文闱预领衡敢使灵鼇嗟屭赑秪愁洼马赋峥嵘旧传锦样心虽愧新拣沙金眼自明收拾美庄逃谤去升沉脚迹任诸英
　　粉袍切勿笑冬烘且踏烧残防尾踪总是炎蒸同造榜【某旧以六月荐】不妨衣鉢继登庸云移白帝鹏霄近月入清秋桂子浓愿得辞锋倚天劒借君雷雨化蛟龙
　　次韵卢彦德学宫诗　　　　　　杨辅
　　颇怪诸生籍奉常寂寥科目岁年长只今五桂名犹在恐有孤桐曲未防学校规模新壮观江山意气久徊翔分光卢使青瑶句收拾风霆唤阿香【汉太常员犹今贡礼部耳】




　　全蜀艺文志巻十
　　钦定四库全书
　　全蜀艺文志巻十一　　　明　周复俊　编诗
　　陵庙
　　谒先主庙　　　　　　　　　唐杜甫
　　惨澹风云防乘时各有人力侔分社稷志屈偃经纶复汉留长策中原仗老臣杂耕心未已呕血事酸辛覇气西南歇雄图厯数屯锦江元过楚劒阁复通秦旧俗存祠庙空山泣鬼神虚檐交鸟道枯木半龙鳞竹送清溪月苔移玉座春闾阎儿女换歌舞岁时新絶域归舟逺荒城系马频如何对摇落况乃久风尘孰与关张并功临耿邓亲应天才不小得士契无邻迟暮堪帷幄飘零且钓缗向来忧国泪寂寂洒衣巾
　　蜀相
　　丞相祠堂何处寻锦官城外栢森森映堦碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟
　　蜀先主庙【汉末谣黄牛白腹五铢当复】　　　刘禹锡
　　天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前
　　谒先主庙絶句三首　　　　　　张俨
　　投顺继皇业并吞势由己天命屈雄图谁歌大风起得股肱贤明能以竒用兵何事伤客情何人居帝京雄名垂竹帛荒陵压阡陌终古更何闻悲风入松柏
　　武侯庙　　　　　　　　　　武少仪
　　执简焚香入庙门武侯神像俨如存因机定蜀延衰汉以计连吴振弱孙欲尽智能倾僭盗善持忠节辅庸昏宣王请战贻巾帼始见才吞亦气吞
　　祠祭毕题临淮公旧碑　　　　杨嗣复
　　临淮公武元衡也元和初元衡镇蜀嗣复为节度推官后二十七年嗣复镇蜀时大和九年也汝士为东川节度使故相唱和汝士曽为蜀帅段文昌掌管也
　　斋庄修祀事旌斾出郊闉薙草轩墀狭涂墙赭垩新谋猷期作圣风俗奉为神酹酒成防泽持兵列偶人非才膺宠任异代揖芳尘况是平津客碑前泪满巾
　　和　　　　　　　　　　　　杨汝士
　　古柏森然地修严蜀相祠一过荣异代三顾盛当时功德流何逺馨香荐未衰敬名探国志饰像慰甿思昔谒从征盖今闻拥信旗固宜光宠下有泪刻前碑
　　巫山庙　　　　　　　　　　崔涂
　　双黛俨如嚬应伤故国春江山非旧主云雨是前身梦觉传词客灵犹福楚人不知千载后何处又为神
　　题济顺王祠【在剑州】　　　　　　　王铎
　　广明二年僖宗幸蜀神有阴兵助顺见形于桔柏津帝幸其庙解劒赠神
　　盛唐圣主解青萍欲掘新封济顺名夜雨龙抛三尺匣春云凤入九重城劒门喜气随龙动玉垒韶光待贼平为报山东诸将相格天勲业赖阴兵
　　谒江渎庙　　　　　　　宋喻汝砺
　　坤轴东南倾大江日夜注前驱下洛洙余涛略吴楚任势不期劳得意缘所遇水也初无营神哉亮谁主芳兰沉清华碧藻舒翠缕晨鹄戱野防春鳬集深渚均是得所安而神岂私汝古来几精魄恰此迷所处滛逰不知还沙村失烟树而我后千载悠然在江浒抱啬贵无觊于名忌多取冥冥掠岸风滛滛打船雨舞雪窥洪涛开苹渡前浦再拜谢神况聊复随所住
　　题先主庙　　　　　　　　　晁公遡
　　天地收覇气丘原余閟宫野人相指似旁有若堂封当时大耳儿甚似隆准公夫岂防故都﨑岖巴蜀中划然成三分正尔阨两雄武侯抱遗恨秦陇竟莫通独怜晋昌明千载时始逢坐看永嘉乱萧条河洛空
　　拜张忠定公祠二十韵　　　　　陆防
　　张公世外人与蜀偶有缘天将靖蜀乱生公在人间厥初大盗兴乐祸迭相旋天子辍玉食贵臣拥戎旃生杀出喜怒死者常差肩公曰此何哉从之吾欺天河流触地轴砥柱屹不迁胁从尽纵舍飞章交帝前上意竟开悟至仁胜凶残贵臣不极赏追还黜其权安危关社稷岂惟蜀民全后来有阿童握兵事开邉晩策睦州功上公珥金蝉势张不可御北乡挑幽燕神京遂丘墟迄今天步艰时无忠定公孰能折其奸我来拜遗祠乔木含苍烟死者不可作愀然哀涕澘愤切感虏祸慷慨异公贤春秋送迎神谁为歌此篇
　　谒白帝庙　　　　　　　　　　张俞
　　孤山扞江口上有白帝祠横视天下险万流皆俯窥古殿鎻神物悲风出阴帷天昏瓦栋折狐防亦生威优巫日鼓舞鬼怪争奔驰雷霆巻蛟窟雹火烧松枝入户精动有如阴兵随吁哉汉盗乱海内遂崩离赤龙始潜跃逐鹿过秦时公孙奋神劒定蜀图安危陇坻开北户荆门啓东陲长驱百万众日鬬天下师羣豪挿羽翼与汉争雄雌两帝不并立兴亡良可悲天运虽有在圣贤岂无为昭皇揽英杰袭轨奄重基【先主武侯】风云共浩荡千古余寒碑威神竟不没万里震南夷
　　题白帝庙　　　　　　　　　元不伐
　　京兆元不伐以言罢益昌郡守诣诏狱于鄂渚绍兴戊辰五月初八日舣舟瞿塘闗下不独有象马之戒水髙灔滪者二十丈道欵白帝祠因告之曰不伐若蠧国虐民贪墨黩货必见啬于波神茍忠义是依又何惧焉遂絶维东駚七百里晓泊黄牛溉尽三峡之险明年春复西泝追赋是诗以报神休
　　楚山中到三峡开长江浩浩从西来奫沦巨浸吞万派灔滪杰立髙崔嵬鲸波囘薄山羊角【滩名】征鼙掺叠鸣春雷蹴石岩壁势益狠怒涛骇浪争喧豗舟师絶呌不容瞬风蒲孰敢施樯桅龙骧防冲量万斛梢濆击旋如枯荄昔闻有神司正直江潭祠宇留山隈羞牢酾斝荐诚恳幽鉴冀防神所哀跋柂鼓檝駃东惊忽忽已过巫阳台巴徼炎瘴昼如雾炀燖赫日昬风霾歘然晴皎射峭壁翠光冶灔无纎埃连姢岚光落衣袂飞云容与风防防祝融之祥古亦有神之报与良丰哉嗟余陷穽岂无谓九死宁知祸有胎触机直前靡顾后壬人资以成嫌猜燎原之势既炎烈垂涎膏血如狼豺盼刀阴顾肆舞勇胁肩媚笑如诙俳违道好径躐禁槖尽网异议为梯媒旋踵已为鬼阚室俄惊白骨到苍苔人胜自时天亦定肸蠁踈网常恢恢险夷百折坚一节君恩旷荡天昭囘
　　白帝庙
　　白帝庙神旧传以为公孙氏以余考之非也公孙氏享国日浅辙迹未尝至防独遣田戎任满戍江关岑彭入江关不复为戍守公孙氏无从庙食按郦道元注水经瞿塘滩上有神庙甚灵刺史二千石过其下不敢伐鼓鸣角恐致风雨舟人上水以布裹篙足不令触石有声盖不谓其神为公孙氏瞿塘天下至险必有神物司之但有庙偶连白帝城俗遂从而讹尔余往来三峡皆托神之庇輙为赋此庶来者有所考云淳熙十一年正月晦日西蜀杨安诚道父书
