<!-- { "loadSidebar": true } -->
　　畣廖主簿发解啓
　　都骑来临方快景星之先覩雄文授防更慙明月之暗投藏弆为荣幸甚过望伏惟某官文高艺圃行着乡评虽数竒如李广之封犹强饭有廉颇之志贾勇千人之敌防勲百战之余岂意羁游与观盛事故将军羡妄挍尉知乆郁于壮图新天子用老舍人宜即膺于显擢其为赞喜莫究占言
　　上二府乞宫祠啓
　　白首而困下吏乆安佐郡之卑黄冠而归故乡輙冀奉祠之乐恃廊庙并容之度忘江湖逺屏之踪敬布忱诚仰干造化伏念某读书有限与世无缘岁月供簿领之劳衣食夺山林之志拊心自悼顾影知慙傥少逭于饥寒誓永投于闲散顷以牵聨而少进惕然恐惧而弗宁亟辞振鹭之廷径返屠羊之肆优游食足敢陈楚些之穷衰疾土思但抱越吟之苦伏望某官因材授任与物为春察其愚无所能乏细木侏儒之用哀其穷不自活捐太仓红腐之余特假闲官使安晚节弃窦宪如孤雏死防宁足矜怜譬杜牧以白骨游魂少加恤养某谨当收身末路没齿穷山玩仙圣之微言乐唐虞之盛化杜门扫轨固莫望于功名却粒茹芝冀麤成于道术虽无以报犹不辱知
　　贺吏部陈侍郎啓
　　恭审显膺帝睠进贰天官成命甫行羣情交庆若用人每皆如此则公论宁复间然窃以自昔抚运而有邦孰不好贤而愿治然贤能之进常龃龉而不合治安之防亦稀阔而难遭京房事汉则见谓小忠孔子去鲁则自以微罪有志之士太息于斯方今主上嗣无疆之庆基恢有为之逺畧思求人杰俾代天工当馈叹无萧曹共传斯训耻君不及尧舜今得其人采四海之公言寘六卿之要地将期共政以责奋庸恭惟某官道大而气刚才全而业钜方登台阁则已挺然称辅相之器及试岳牧则又卓尔着藩垣之劳福及京师名震天下使能少贬久已趣还顾乃周旋四镇之间淹歴五年之久积排摈斥疎而莫置殆囏难险阻之备更道之将兴理不轻畀岂惟论思献纳陈万世之防遂将经纶康济致三代之隆某早出门墙晩依幕府诲言狂耳盛徳铭心驾下泽之车虽已安于微分磨浯溪之石尚拟颂于中兴
　　贺莆阳陈右相啓
　　恭审廷飏大号位冠羣公识者咨嗟益信道行之有命闻而兴起共知天定之胜人某尝因故老之言窃考昭陵之治乾坤大度固兼容而罔间日月之照实无隠而弗临小人虽有幸进而善类常多诐论亦或抵而公议终胜故士气屡折而复振邦朋既乆而自消谔谔昌言天下诵道辅仲淹之直巍巍成绩史臣书韩琦富弼之贤固尝端拜于遗风岂意亲逢于盛旦恭惟某官名葢当代材高古人瑰伟之器足以遗大而投囏精微之学足以任重而道逺方孤论折羣邪之鋭葢一身爲众正之宗徇国忘家惟天知我论去草者絶其本宜无失于事机及驱龙而放之菹果不动于声气卓矣回天之力孰曰拔山之难积此茂勲降时大任岂独明公视嘉祐之良弼初无间然亦惟圣主享仁祖之治功殆其自此某孤逺一介违离累年登李膺之舟恍如昨梦游公孙之閤尚觊兹时敢誓糜捐以待驱策
　　谢王宣抚啓
　　杜门自屏误膺物色之求开府有严更辱招延之指衔恩刻骨流涕交颐伏念某独学寡闻倦游不遂澜飜诵说愧口耳之徒劳跌宕文辞顾雕虫而自笑顷预朋来之列适逢圣作之辰玉音亲锡于儒科奎翰特嘉于朴学曾未干于诏墨已亟逺于周行病骨支离邅涂颠沛驽马空思于十驾沈舟坐阅于千帆方所向而辄穷已分甘于永弃侵寻末路邂逅赏音招之于众人鄙逺之余挈之于半世竒穷之后夫富贵外物唯事贤可谓至荣父子虽亲然相知犹或不尽曾是疏逺至孤之迹又无瓌竒可喜之能不知何由坐窃殊遇称于天下曰知已谁或间然虽使古人而复生未易当此此葢伏遇某官民之先觉国之宗臣精义探系表之微英辞鼔海内之动至诚贯日践危机而志意愈坚屹立如山决大事而喜愠不见虽裴相请行于淮右然萧公宜在于关中姑讫外庸即登魁柄凡一时之荐宠极多士之光华岂谓迂疎亦加采录某敢不急装俟命碎首为期运笔飒飒而草军书才虽尽矣持被刺刺而语婢子心亦鄙之尚力着于防劳庶少伸于壮志
　　通判防州谢政府啓
　　贫不自支食粥已逾于数月幸非望及弹冠忽佐于名州孰知罪戾之余犹在悯怜之数衔恩曷报抚已知慙伏念某少也畸人长而独学好庄周齐物之说乐以忘忧读嵇康养生之篇慨然有志秉心不固涉世寖防儿女忽其满前藜藿至于并日屡求吏隐冀代躬耕亦尝辱记其姓名固欲稍畀之衣食费元化密移之力不知几何悼孤生一饱之艰乃至如此卒叨薄禄实谓殊私此葢伏遇某官黼黻帝猷权衡国论开公孙之东阁共欣多士之彚征解晏子之左骖不忍一夫之独废召来和气力致隆平惟是鱼复之故城虽号乌蛮之絶塞乃如别驾实类闲官况惸惸方起于徒中宜凛凛过虞于意外固弗敢视马曹而不问亦每当占纸尾而谨书岂有功劳能自表见念昔并游于英俊颇尝抒思于文辞既嗟气力之甚卑复恨见闻之不广今将穷江湖万里之崄厯吴楚旧都之雄山巅水涯极诡异之观废宫故墟吊兴废之迹动心忍性庶防或进于豪分娱忧纾悲亦当勉见于言语傥麤传于后世犹少畣于防知过此以还未知所措
　　谢洪丞相啓
　　薄技効官曾是青袍之朝士明恩起废更为朱绶之山人虽莫与于鸿钧犹窃陶于盛化敢修尺牍敬布寸心伏念某承学孤生辍畊澷仕顷输劳于铅椠尝厠迹于绅緌再岁京华每有鳬雁少多之叹一时士类或为草木臭味之同因遭众口之铄金孰信淡交之如水讫由寛贷得遂退藏幸未抵于投荒乃复污于除吏兹葢伏遇某官应期降命同德格天以渊源之学润色皇猷以直大之气折冲世变彛鼎方书于伟绩涛澜忽起于畏涂际嘉会之风云将开平治畀防人于豺虎亟正谗诬乃顾近藩暂劳卧防锄耰竞劝流逋已见于四归诵相闻风俗殆期于一变俯念编氓之贱尝居部吏之间假之余光使不终废而某自安隐约乆困沉緜和尧民击壤之歌徒欣末路刻唐士齐天之颂尚俟他时
　　上王宣抚啓
　　薄命邅囘阻并游于簪履丹诚精确犹结恋于门墙敢辞蹈万死于不测之途所冀明寸心于受知之地伏念某禀资凡陋承学空疎虽肝胆轮囷常慕昔贤之大节乃齿牙零落犹为天下之穷人抚劒悲歌临书浩叹毎感岁时之易失不知涕泗之横流昨属元臣暂临西鄙获厠油幕众贤之后实轻玉关万里之行奋厉欲前驽马方思于十驾羇穷未憗沉舟又阅于千帆伤弱植之易揺悼鸿钧之难报心危欲折发白无余如输劳効命之有期顾陨首穴胸而何憾兹从剡曲来次夔关虽未觇于光躔已少纾于志愿此葢伏遇某官应期降命生徳自天器宇魁闳钟太行黄河温厚之气文章钜丽有庆歴嘉祐太平之风取人不弃于小材论事毎全于大体念兹虚薄奚足矜怜然遭遇异知业已被扆前之荐使走趋逺郡岂不为门下之羞傥囘曩昔之恩俾叨分寸之进穷子见父可量悲喜之怀白骨成人尽出生全之赐过此以往未知所裁
　　谢晁运使啓【救火后发举状】
　　事出权宜弗及先言而后救恩加慰藉乃烦并蓄而兼收甫定惊魂已横感涕伏念某灰心贱士焦尾余生学才比于聚萤智莫阶于束缊偶缘羇宦获托余光别驾治中已负旷瘝之责祝融囘禄更慙备御之疎方炎官热属之鼎来实杯水舆薪之弗救烟埃蔽日绠缶交涂郁攸遽骇于黔庐仓卒仅知于顾府焦头烂额本资众力之同露葢暴衣至屈使华之重惟当治罪宁可论功此葢伏遇某官造道精防宅心诚敬曲记荧荧之迹特收赫赫之威怜巢燕之几焚脱池鱼于必死弗用玉瓒方勤人事之修等与牛车俾离火宅之怖某敢不仰思难称俯愧无劳深念客言更谨徙薪之戒广储水器常如濡幙之时过此以还未知所措
　　谢夔路监司列荐啓
　　意象累然揣分方安于下吏宠光异甚交章遽上于公车莫测何由但知难称伏念某乆婴瞀病见谓散材偶从诸老先生之游麤得前言往行之略可咨今事少年误窃于虚名力洗陈言晚节方慙于大学一来楚硖再阅王春惟体重于藩方故职均于曹掾占名惟谨幸逃有蠏之嘲窃禄甚微屡起无鱼之叹岂期佥论骤及孤踪遂令枯槁之余渐有敷荣之望此葢伏遇某官器函魁磊议极崇谹虽持秋霜夏日之严每廓沧海洪河之量大呼相和或容醉吏之狂重听何伤曲恕聋丞之老虽深知其无用亦并采而不遗某敢不强恕求仁质直好义庶几夙夜或免小人之归犹有鬼神尚图国士之报
　　畣薛参议啓
　　伏审光奉制书来参戎幙山川信美乆嗟人物之寂寥车骑甚都一耸吏民之瞻视极知趣召之在迩犹幸小留而后东恭惟某官器度清真风规高亮骥行千里腾骧本结于主知虎拒九关排斥遂收于朝迹惟是雄豪之气寓于钜丽之文南吊沈湘西赓谕蜀顾卧龙之遗碛有化鹤之故城虽左官共叹于滞淹然絶景政烦于弹压某乆疎麈尾之诲喜闻鹢首之来联逺游之诗固莫追于大手续郊居之赋犹小异于庸人
　　畣衞司戸啓
　　弹冠巫峡早钦三语之贤捩柂蜀江首拜尺书之宠情文两厚感怍兼深伏惟某官自立修名蚤收上第千人所见共推高明练达之才一座尽倾行接醖借雍容之论岂独有光于吾党固将增重于此州至于痛惩文法之疎一振防隅之坏非俗吏所为也微君子其能乎愿疾其驱用谐所冀
　　与何蜀州啓
　　漂流万里可知已老之头颅赞贰一城复得本来之面目将就脂车之役敢稽削牍之恭伏念某小智自私大惑莫解自收朝迹乆困宦游冒别驾治中者三州假军谘祭酒者数月老骥伏虽未歇于壮心逆风撑船终不离于旧处忘栖栖之可笑复挈挈以此来恭惟某官旷度清真高标峻洁体道自得有见于参倚之间受气至刚不移于毁誉之际顾公言之允穆知追诏之方行敢意穷途猥尘上佐然某比缘多病防愿少闲岁计之有余当守平生之素志治行其无事更归长者之余风
　　畣交代杨通判启
　　瓜戍及期幸仁贤之为代萍踪无定怅候问之未遑敢谓劳谦特先荣翰伏惟某官渊乎似道直哉惟清风致虽高不废应酬于众务文词甚丽要皆原本于六经所宜问津于黄扉青锁之间何至涉笔于赤甲白盐之下即闻号召遂陟清华某猥以陈人偶叨末契道途迫遽仅能占报于记曹舟艑轲峨弗获往迎于市暨归依之素敷叙奚殚
　　与赵都大啓
　　洊被台移摄陪幕辩方剡章而俟报辄怀檄以径前迫于竒穷作此顽钝冒世俗之所悯笑赖门下以为依归伏念某下愚无知大惑不解罪宜永斥朝迹已收者十年身困逺游车辙几环于万里比官巴硖旋客塞垣岁月不知其再周形影相顾而自悼支离病骨无毁而亦消覉旅危魂虽招而未返念惸惸之安往复挈挈以此来岂忘慙羞实恃矜恻老马已甘于伏枥敢望长途穷猿方切于投林况依茂荫斯葢伏遇某官资函英达学蕴渊源早奋竒谋葢处囊而立见晚更剧任真游刃以无前宝储直中禁之严玉节寄西陲之重曲怜狂简自致漂流每假借于余谈为经营其一饱致兹小憩尽出大恩某敢不痛洗昨非姑休疲役松陵笠泽虽賖故国之归期锦江草堂聊窃老师之补处















　　渭南文集巻八
　　钦定四库全书
　　渭南文集巻九
　　宋　陆游　撰
　　与成都张阁学啓
