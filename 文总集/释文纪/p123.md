<!-- { "loadSidebar": true } -->
　　诸天内音第三宗飘天八字文曰泽落觉菩台縁大罗千天真皇人解曰泽者天中山名众龙所窟落觉者道君之内名菩台者真人之隠号玉台处泽山之阳三万日月明其左右罗汉月夫人大劫既交诸天日月防玉台之下大千世界之分天下改易大千洞然臣笑曰济苦经云乾坤洞然之后乃使巨灵胡亥造山川中造日月昆山南三十兆里复有昆山如是次第有千昆山名小千界复有千小千名中千界复有千中千名一大千世界计大千世界中有百亿日月又经云大劫既文天地改易日月星辰无有存者若其普集则百亿俱来何为但三万而至若余不集者为是菑所不及为是本界阙少若必少者地上凡人尚防日月之照天上福胜如何独无照乎又日月之下乃是欲界下人不名大罗上界菑所不及今所不来者理在然乎将知造此经者唯闻大千之名迷于日月之数故其然哉
　　太上尊贵十六
　　文始传称老子与尹喜游天上入九重白门天帝见老便拜老命喜与天帝相礼老子曰太上尊贵尅日引见太上在玉京山七宝宫出诸天上寂寂防防清逺矣臣笑曰神仙传云吴郡沈羲白日登仙四百年后还家説云初上天时欲见天帝天帝尊贵不可见遂先见太上在正殿坐男女侍立数百人如此状明则知太上劣于天帝矣言太上尊贵治在众天之上者妄也今据九天生神章太上住在都宫也其玉清宫在都之上何重宫复在玉清之上便髙都两重矣而老子云太上治在众天之上者何谬如斯
　　五谷命凿十七
　　化胡经云三皇修道人皆不死上古之时天生甘露地生醴泉食饮长生中古世来天生五气地出五味食之延年下古世薄天生风雨地养百兽人捕食之吾伤此际故尝百谷以食兆民于是三皇各奉粟五斗为信求世世子孙不絶五谷生神州臣笑曰五符经云三仙王告皇帝曰人所以夀老者不食五谷故也大有经曰五谷刳命凿臭五藏命促缩此粮入腹无希久夀汝欲不死肠中无屎五府经云黄精者三阳之气上入太清之宫食之甘美又长生也未解老子何不尝此而尝五谷腐人之肠乎又三皇者皆神人也何以不令子孙王于长生之国而以五斗之谷请子孙王于神州求刳命腐肠之短夀乎又可笑也
　　老子作佛十八
　　妙内篇云老子入闗往维卫国入清妙夫人口中后剖左腋生行七步曰天上天下唯我为尊于是乃有佛法臣笑曰化胡经云老子化罽宾一切奉佛老曰却后百年兜率天上更有真佛托生舍卫白净王宫吾于尔时亦遣尹喜下生从佛号曰阿难造十二部经老子去后百年舍卫国王果生太子六年苦行成道号佛字释迦文四十九年欲入湼槃老子复见于世号迦叶在双树间为诸大众啓请如来三十六问讫佛便湼槃迦叶菩萨焚烧佛尸收取舍利分国造塔阿育王又起八万四千塔即以事推老子本不作佛若作佛者岂可老还自烧老尸而起塔耶且可一笑且老子诸经多云作佛或作国师岂可天下国师与佛必待伯阳乎度人化俗要须李耳耶若云佛不能作要须道者从始气已来独一老子不许余人悟大道而为国师耶是则老为自伐惟我能也然佛经人人修行皆得佛果道经不述唯一老君如何佛教如此之道经如斯之隘乎且妄言虚述首尾无据蜀记张陵被蛇噉而注白日升天汉书刘安伏钺乃言长生不死道家诬老子作佛讵可怪哉又造天地经云西化胡王老子变形而去左目为日右目为月案妙经云老子乗日精入清妙口中是则老子乗一目之精而入口也计大道洞神何所不在乃要凭一精而入胎乎若必借精精依于首若乗头入者两眼俱来今乃乗一眼而入便成偏见之大道乎亦可笑也
　　敕使瞿昙十九
　　老子化胡歌曰我在舍卫时约敕瞿昙身汝共摩诃萨赍经来东秦歴洛神州界迫至东海间广宣世尊法教授聋俗人与子威神法化道满千年年满时当还慎莫恋东秦无令天帝怒太上蹋地瞠臣笑曰案瞿昙者即释迦也化胡经云周庄本初三年太嵗丙辰白净王子既得正觉号佛释迦老子见其去世恐人懈怠复下多罗聚落号曰迦叶亲近于佛焚尸取骨起塔分布若如上文释迦未生不得预遣瞿昙往东土也如其已生成佛者中间无容得受迦叶之约敕充千年之使乎岂有菩萨亲侍于佛而敕佛为使乎又周庄践位止有一十五年元年乙酉全无丙辰本初之号何谬如斯足令掩耳亦使太上蹋地而瞠乎
　　事邪求道二十
　　度人妙经称三界魔王各有歌辞诵之百遍名度南宫千遍魔王保迎万遍飞升天空过三界登仙公又中精经道士受戒符箓置五岳位设酒再拜臣笑曰观身大戒云道学不得祠祀鬼神及向礼拜既是欲界魔王未度诸有焉能诵通百遍度南宫耶又案三张之法春秋二分祭祀祠灶冬夏两至同俗祠祀兵符社契军将吏兵都无诫劝之文此之神社为神为道若是神者道士不拜如其道也不设酒脯岂有口诵魔言身行礼祭求出三界谅可悲夫
　　佛邪乱政二十一
　　化胡经云佛兴胡域西方金气刚而无礼神州之士效其仪法起立浮图处处专尚佛经背本趣末言辞迂荡不合妙法饰雕金像以诳王臣致天下水旱兵革相伐不过十年菑变普出五星失度山河崩竭王化不平皆由佛乱帝主不事宗庙庶人不享其先所以神只道气不可复理臣笑曰智慧罪根品云元始天尊曰我于上皇元年半劫度人延命万八千年我去后人心頽坏淫祀邪神杀生祷祈更相残害自取夭伤夀无定年以此推之淫祀邪神万神欢喜气与道合应获福利云何命促夀无定年又汉明已前佛法未行道气隆盛何乃兵戈屡作水旱相寻雨血山崩饥荒荐集更有桀纣炮烙生灵自明帝后佛法行来五百余年宁有妖菑虐政甚于前者以今验古谁有诳欺事彰竹帛不可掩也鸾乃庸疎颇寻两教道法谦退行伪以显佛真佛法澄正存理而开物性若不如此通道则可笑杀人
　　戒木枯死二十二
　　老子百八十戒重律云吾戒大重向树説之则枯向畜説之则死又灵宝经云素之道古人修之延年益夀今人修之消年损命又道士受三五将军禁厌之法有怨憎者癫狂损命又度国王品东方开明招真神身着黑衣有赤文足广百步头拄天上食邪魔口容山朝食五百暮噉三千十十五五合衣吞臣笑曰三元大戒云天尊説十戒十善等法无量人得道戒云不得怀恶心闻戒不信生谤生谤皆得罪今树木无情不虑获罪起谤何须戒之令枯若必枯死此则有知若有知者闻法应悟然无此理何用斯言公知今人修则损命菑毒已行大道寛容检而不检致令殃延后代而不收録之耶又案三张之术畏鬼科曰左佩太极章右佩昆吾铁指日则停空拟鬼千里血又造黄神越章杀鬼朱章杀人或为涂炭斋者黄土泥面驴辗泥中悬头着柱打拍使熟自晋义熙中道士王公期除打拍法而陆修静犹以黄土泥额反缚悬头如此淫祀众望同笑又案汉婕妤帝疑其诅对曰若鬼神有知不受无理之诅如其无知请之何益故不为此以事推测常人之智尚识达之况鬼有灵聪明正直而受愚厌者未之有也今观其文词义无取有同俗巫解奏之曲何期大道若此容而不非乎将不耽嗜糟汁湎淫终嵗以理推诚岂得尔耶
　　北方礼始二十三
　　依十戒十四持身经云北方礼一拜北方为始东向而周十方想见太上真形臣笑曰文始传云老子与尹喜游天上喜欲见太上老曰太上在大罗天玉京山极幽逺可遥礼阙遂不见而还以此推之都玉京太上所住今在上方何不以上为首而浪礼北方耶然道生东阳也何不从东方为始佛生西隂也北亦隂也前已鄙之今复尊重而前礼乎又罪根品云太上道君同阳馆中稽首礼元始天尊问十善等法此戒乃天尊所説何以不礼天尊而想见太上乎舍本逐末谁之咎也
　　害亲求道二十四
　　老子消冰经云老子语尹喜曰若求学道先去五情一父母二妻子三情色四财宝五官爵若除者与吾西行喜精鋭因断七人首持来老笑曰吾试子心不可为事所杀非亲乃禽兽耳伏视七头为七宝七尸为七禽喜疑反家七亲皆存又造立天地记云老子化胡胡王不伏老子打杀胡王七子国人一分臣笑曰三元诫云道学不得怀挟恶心不孝父母不爱妻子计喜所杀父母如知是幻何得怀疑反视如其实心依诫怀恶已犯重罪何况斩二亲之首乎又胡王不伏杀其七子亦以甚矣又杀国人一分何斯不仁之深乎若作法于后代则令求道者皆杀二亲妻子矣又不可以一王不伏而滥诛半国之人乎进退二三可笑怪也
　　延生年符二十五
　　三元品云紫微宫有延生符爪书八方则八气应之便成人毁符以烧者人随烟化为气其文四万劫一出臣笑曰文始传云万万亿亿嵗一大水昆仑飞浮有仙飞迎天王善人安之山上乃至前万万嵗天地混沌如鸡子黄名曰一劫按大水之日天人不死不应迎之山上又济苦经云乾坤洞然之后溃然空荡计一劫之时人物不存其延生符四万劫乃出岂可四万劫中絶无天人幽幽防防何其逺也又万万止是一亿亿止是一兆止言一亿兆年而云万万亿亿者葢新学造经不知数之大小耳
　　椿与劫齐二十六
　　洞东方青帝颂曰九五不常居天地有倾危大劫终一椿百六乗运回臣笑曰大水既漂昆仑飞浮后有大火金铁融地无草乃至万万亿嵗天地如鸡子黄总名一劫然椿是世木以世火烧之则灰值劫火便絶而言大劫齐椿者一何谬欤亦可笑矣
　　随劫生死二十七
　　如度命妙经云大劫交周天崩地沦欲界灭无太平道经佛法华大小品周游上下十八天中在色界内至大劫交其文乃没其玉清上道三洞神经真文玉字出于元始在二十八天无色界上大罗玉京山台菑所不及故自然之文与运同生同灭能奉之七祖生天转轮圣王代代不絶臣笑曰度人本行经云道言自元始开光已来赤明元年经九千余亿劫度一恒沙众生尔后至上皇元年度人无量我随劫生死世世不絶恒与灵宝同出经九劫终九气改运托胎洪氏积三千余年至赤明开通嵗在甲子诞于扶力葢天复与灵宝同出度人元始天尊以我因縁赐我太上之号在都玉京以此推之真文在玉京之山菑所不及而云自然之文与运同生同灭同生同灭岂非菑也又云我与灵宝同时出没又云我随劫生死计灵宝运灭太上随亡而云长生不死此为妄也又玉京在众天之上菑所不及理合可疑一切形色无有存者玉京玉台斯为色界色界非常玉京岂存又赤明甲子之号殊同河汉之实矣
　　服丹金色二十八
　　神仙金液经云金液还丹太上所服而神今烧水银还复为丹服之得仙白日升天求仙不得此道徒自苦耳【烧丹成水银烧水银成丹故曰还丹】昔韩终服之面作金色又佛身黄金色者葢道法验也令身内外刚坚如金故号佛金刚身也臣笑曰文始传云太上老子太一元君此三圣亦可为一身金液经云太一者唯有中黄丈夫及太一君此二仙人主也饮金液升天为天神调阴阳矣寻韩终未服金液止是常人既服升天即老君是也而老君为太上万真之主何所不能而乃须服金液后调阴阳乎又太一大神成者多少调阴阳者复须几人若言服者皆得何其多耶又丹与水银遍地皆有火烧成丹作之不难何为道士不服白日升天为天仙之主而辛苦叩齿虚过一生良可哀哉若不服者明知为丹所悮故捕影之谈耳又云佛身金色由丹所成此乃不须行因一任丹得邪见之重可为悲矣
　　改佛为道二十九
