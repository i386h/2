<!-- { "loadSidebar": true } -->
　　策旺之部曰厄鲁特汉西域之属也其地南界哈密图鲁番东邻喀尔喀西接哈萨克布鲁忒诸国兵事之先锴奉使至苏勒图河其降王阿剌不坦驻图衣河所部得往还无禁固尝目击之卒悍马壮人负火器佩刀鹰视狼顾实根厥性不特负固恃远曰汉如无我何也既逆命王诛所必加然兵有不可遂进者非屈于力尝屈于势何也策旺所居曰义里河义里距把儿苦儿凡五十舍意度之得四五千里其南路也苏勒图河极喀尔喀之边再西为野羌又八舍乃入其界距义里亦不下三四千里其东路也而阿尔太当其中其地固远绝矣塞气寒霜早三月草始萌芽八月辄向枯冬春马瘠草生畜牧一月乃可用故进必五月退七月期六十日涉数千里捣其巢而破平之不待知者而知其难已是故士虽贲育枵腹不可以责战马虽駃騠跛足不可以逐利其势然也且我师尝乐于死敌而苦于不遇敌彼伺我出远徙其辎重空其庭不与我战而我已劳矣故曰势有所屈也兵法云见可而进知难而退进有不可必计利于退法当蓄气养威诱而致之使地远者自前势屈者自信所谓反客为主逸以击劳有不济乎然而敌不可使自前犹鱼不可使自浮也致之之术必以五闲五闲为用舍利无由秦金鬬士汉赀啖楚俾尝闲饵而后钩有所投掎有所倚非其明效与夫兵之要贵中厥虚言之要贵中厥实书所云责功边将必使大饶于财行师之本一语尽之若夫立制屯田所以规充国服羌之要谨互巿所以操聂翁壹致匈奴之权马政则无贰师伐宛之弊募边氓则省六郡征调之烦石画井井事出万全谁谓兵难隃度必且据胡床而后指挥进退也哉 

　　○镇安将军马公告身跋 

　　易在师之上六曰大君有命开国承家九二则曰在师中吉王三锡命镇安父子 【 子常赉】 后先南服以丈人之德秉天子之命毒天下而顺之宜其勒功典策宣昭令问如易之辞而孚乎元吉也初滇之乱先大夫亦以特简任司皋戢乱辟辟服叛怀贰以镇安尤独至尝曰镇安其有后乎今中丞既嗣功其兄汇川袭父荫辞疾不受职乐读书以通儒名武烈具举而文以终之酇秺之美不踰于是矣 

　　○题殉砚说后 

　　夫生民之情也尝欲厚其生又欲以厚其生者厚其子孙子孙委蜕尔而谋所以诒之者万方且以为未足也然而殁不旋踵子孙不能守或为势家夺悲夫田文尝谓靖郭君曰孙之孙为谁曰不可知也曰君日敛货财以诒不可知之人无乃惑乎语至达也是故叔敖诒其子寝邱郑子张诒其子以贫不且为善诒者哉从兄伯氏梅墅服官数十年他物无所诒而诒其子萃以砚砚旧物也萃宝之终其身萃无子死之日且欲以砚殉嗟夫伯氏善诒而萃亦善守矣夫先大夫亦诒一石予小子锴锴亦无子死之日欲留石天地闲迹若与萃异而情则未始异也 

　　○题载竹图 

　　载竹图者黄尊古为素庵太仆作也太仆工声诗娟秀自喜宅东偏构晴云书屋屋南植尊古所载江湘竹而宾以杂花挹井泉涓涓流其中萧然寒净几案都碧所与游者刘东郊顾倚平释借山率一时之隽咏歌之什琅琅播都下盛矣乃未几云摇电灭举目都尽四五十年陈杳迹冥见此图不啻闻山阳之笛矣太仆既往图亦宜消沈乃展转归于谦益主人主人嗜学好古多故旧之怀图之归图其有灵乎尊古名鼎画居王石谷之亚刘名震顾名衡文借山忘其名其霜钟落枕圆句犹藉甚人口也 

　　李铁君文钞上 


　　●李铁君先生文钞卷下 

　　铁岭李锴撰 

　　表 
　　书 
　　颂 
　　赞 
　　墓表 
　　传 

　　◆表◆ 

　　拟诏录八旗汉军旧家子弟羣臣谢表 

　　○拟诏录八旗汉军旧家子弟羣臣谢表 

　　伏以圣德侔天万汇荷甄陶之化仁恩洽日八方景煦妪之明辰居北而殊尊斡旋在握道承统而斯大精一惟心敬竭刍言敢陈丹悃钦惟皇帝陛下参通三体含抱干元神灵萃赋秉之齐亹亹穆穆诚敬摄操持之要栗栗孜孜祥启凤墟绍经纶于列祖威乘龙御衍文物于百王步骤因时弛张中道每欲溯洄往昔是用轨范将来帝典王谟粤建丝纶之馆武功文略爰征志乘之编检盟府之鸿勋宥灾赦眚崇新祠之盛祀尚德昭忠盖仁智未之前闻而忠厚由来仅见者也乃复帝心无已天泽靡涯明诏近颁旧家重录徐方论绩思深虎阚之臣牧野稽功虑注鹰扬之佐续良平于汉代宁仅百人举元恺于唐阶宜先八族敝帷不弃忍令野有遗贤故席莫捐无惑廷称多士固知覩衣冠之戏感发非专闻鼙鼓之声追惟已后臣等材轻毛毳品谢圭璋滥窃光荣方惭尸素不谓赏谋延世勤存贾复之雏国恤除封远索萧何之裔布沾濡于累叶优渥殊深蒙覆露于四朝捐糜莫称伏愿天根巩固宝祚灵长推一德于枢机九畴时叙协大同于帱载重译咸归顺纪合神妥置翾蠕于飞动登三躐五弦歌雅颂于耆童矣 

　　◆书◆ 

　　辞荐举词科与友人书 
　　与王兰谷书 
　　上济斋夫子书 
　　与王兰谷书二 
　　上望溪侍郎书 
　　与陈橘洲书 
　　上济斋夫子书二 
　　报王兰谷书 
　　与陈盙公隐君书 
　　廌青山堂记 
　　梅子坞记 
　　倒景潭记 
　　牿牛精舍记 
　　樗簃小记为纳兰克明作 
　　是亦楼记 
　　氿泉记 
　　高寄亭记 
　　卜研记 
　　东园菊燕记 
　　千像寺石碣记 
　　重建东竺庵碑记 
　　明常开平祠堂记 
　　赠忠武将军周公碑记 

　　○辞荐举词科与友人书 

　　锴白极承高谊辱赐荐剡又荷贤主人虚中降抑而欲远揽广搜虽与足下相知以心要非具撝谦之诚者不能及此也仆闻周公一日而见七十士蹈吐哺握发之劳曾无所恤者不唯光辅王室亦欲兼听集思求贤于广以济其道是以居懿亲之尊跻元圣之域卫武公九十有五犹箴戒于国曰自卿以下至于师长士无谓我毛耄 【 耄：老】 而舍我必恪恭于朝以交戒我作抑戒之诗以自警故世加之以叡圣之名使二君者好士不笃求善不至何以垂休声至今而不替也哉虽然得士为谁不知也其人可传必有所闻而乃蔑如士之难也颜斶郭隗闻其人矣完璞全神之义师处友处之训用舍之道言可尚矣然而屡说而后同车申喻而后筑宫遇之难也至若桓公收九九之薄技齐竽滥三百之吹适以假能巿拙各济其欲而已恶足道哉仆老矣又多尪羸之疾未尝多读书故前承初命辞之甚力自知其不可耳夫无颜斶郭隗之贤而欲辅周公卫武之圣使后之人莫知为谁非所谓士也持九九之术厕三百之数又非仆之所能也进退失据仆且何执乎且仆居盘山十有六年矣每清夜抚心爽然如失何也遭际清时所宜竭蹶犬马效铅刀一割之用使朝廷无弃物先人无坠绪是所愿也然自顾薄劣仔肩莫任蹇足易蹶惧反偾辕是以灌园种树长为老农晦其迹者所以掩其短也不图往者虚声惑听竟猥采掇惭恧梗中久而未化然此举也谅于知我而疑于不知我迹使然也事既往矣固宜修我初服复归于盘乃复触藩羸角留连无已将何以自解哉昔者齐使三返而屠羊反肆楚币远将而庄周曳尾矫世越俗心尝非之岂谓今日欲同斯义哉夫田子方卜子夏段干木三人者真文侯之师也管仲隰朋者直 【 直：真】 齐桓之佐也江汉之大宁无其人唯足下广魏成之听缓叔牙之颊别延访之仆则非其人也比入山不及复面留书以申鄙意惟好我者谅之锴白 

　　○与王兰谷书 

　　锴白兰谷足下使回有数行候起居想已达矣锴蒙不弃遂深情好同气之亲无逾于此又辱荐结知主人才非董贾遇略近之自客冬迄今五阅月矣款洽之情日密延接之礼加隆疏放野人厕乎规矩周旋之地而上下安之亦一奇事也原与祝君约充代庖此足下所知也今者殆将及期然祝君傥失约则鄙人之初言恐不可遂背也锴于进退之闲不敢冒昧持之久矣去秋大君子回老马之顾一旦感激得近景光然可寓暂而不可处常也且锴之不可常处者有四而主人不宜常留锴者有二请毕陈之幸垂听焉锴善役心素患虚羸今五十裁过三且如八十翁加之属者头屡眩每发辄欲卧不则仆前晚廊陪坐时忽发此疾强支吾之几不能侍后遂时时发至今患苦之此体有所不堪也性喜疏散不耐束缚数月不入山辄愦愦乡者曾与足下言及之爰居在鲁所以享之者非不厚而泽雉十步一饮五步一啄所得乎天者又不可移此性有所不堪也贱体酷畏热每入暑即奄奄无生气又不敢裸体当风唯逃幽隐仰卧食息午过乃起今将冠履终日绝非所堪略无检束放荡自恣锴又不能生平未尝袒裼对家人曾敢施诸属目之地哉此限于时有如此也寒门自入关以来及锴裁三世行最长亲族又最伙庆吊之礼殆无虚日杜门不行资为口实仆仆往来老病增剧进退失据诚何取乎又不特此也贫窭日甚谋生愈拙米未必如珠入我甑且甚于珠薪未必如桂供我爨且贵于桂自计颇不遑而匄贷衣食叩门求给者又且无虚日应之了不为德却之则睚眦欲雠得就食于山则此间一切皆罢此限于势有如此也四者皆锴之情实不敢一二饰词也锴闻诸老子曰善闭者无关键而不可开又曰大音希声此无他不以迹示人也锴虽不才然自知颇审轮囷枯株耳乃世多耳食或以为敏诚无良贾深藏之怀致有处士盗虚声之弊已为有识者所耻乃自应征之后又无下鞴不中瞥然高引之势跋胡疐尾触藩羸角不唯大雅见讥将何以自解乎且天下事此合则彼离唯知者能泯其迹此闲与琼岩合分歧者又各有所归道殊则趣别味反则器分为此间计正宜浑然无痕示以莫测今久留鄙人是树标示与琼岩密所谓恶影而趋日影滋扰耳主客交损良无谓也此在主人有不可者一也锴又闻诸夫子曰君子成人之美嘉遯者美事也是昔郗超每闻欲隐退者辄为办百万资在剡则为戴颙起宅甚精锴去安道殊远甚然其迹或类之矣葛衣芒屩看云听鸟虽不敢以嘉遯自许而山颠水涯亦不可少此一物也放之归使遂其麋鹿之性以明盛明之世无物不有亦一胜举也此不宜留锴者二也十八日主人到兰阳归后当即了此局修服返驾后寻良晤耳锴白 

　　○上济斋夫子书 

