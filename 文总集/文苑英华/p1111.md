<!-- { "loadSidebar": true } -->
　　昔者万人疾疫神农鞭草而救之四维凋瘵夏禹刋木以除之岂非物外其性则道功出事其和则人绩着傍稽素篆仰叩元扉即时义而规大觉因彛伦而伫真谛向使三灾克殄八正咸脩人握戒珠家藏寳印则三十二相不可得而视也八万四千法不可得而闻也然则圣人以运否而生神机以防而显况迦维授手摩诘推心髙张妙用之功自极横流之弊盖不获已岂徒然哉故能业拥大千化形真一由乐惟而起七觉因来苏而坐三昧发挥五演以寂灭为身常提挈四流用慈悲为化迹黑风宵遁波旬忘反噬之心緑洺晨开天常识问津之所括夷涂于九相蹇歩其安纳惠畧于重昏迷方自晓大矣哉应物而起兴运而终至自于昆冥复归于无物虽金沙宴驾双林无可作之期而玉谍遗文六尘有经行之俗象法不可以无至【疑】防言不可以遂防六千罗汉竞结香縁五百仙人分开讲肆星龛月殿俄盈震旦之墟鳯刹蜺旌坐遍阎浮之域屈伸阖辟其道矣哉夫寳庄严舎利塔者梁大同三年内道塲沙门昙俗法师之所立也其琅邪贵族则汉庭峻节祖徳犹传梁甫髙吟嘉声未逺法师夙登真地深入惠门照果业于三眀拂尘劳于八觧羊车绮嵗悬欣半月之词鳯閤觿年已振弥天之响道惟坚固行乃头陀百结斯安斥罗绡而能【疑】御十珍虽贵对藜藿而甘心于时以石应天人大缁侣法师至诚幽感独歩元宗岂直王公钦振锡之风固亦天子降同舆之礼寳瓶宵注则雨露随轩玉柄朝防则风霜满席既而素懐有在潜摈俗之图爰定我居首讹【疑】栖霞之寺尔乃岩开石霤邑跨金陵鱼峰多讃咀之懽虎磎有送迎之限紫萝山径居藏胜记青松磵户坐谐幽致枕石潄流者乆之原夫见化有縁应身欲谢昊天罔极追懐自逺故有诸天防聚共位神光列国交兵【阙】　　译求其致岂不深哉然则麟鳯下灵犹称瑞贶玉石防翫尚胜精彩亦有楚铎沦照擢紫霭以冲星周鼎沉华吐黄云而喷景成浩【疑】作者之述足称希代之贵况乎释迦妙相如来真骨虽八万四千之寳塔散在群方而九十二道之灵虹【阙】　终闻间出立成斯应瞻庭庑而时逄非徳不邻歴山川而罕致是以优填顿颡思存电下之光波慝投身愿奉岩闻之影粤在梁武精求不暇以为秦登碣石而事止寻仙汉索瀛洲而心非好善于是斋筵夙设上祈忉利之宫讲帐星垂下请龙王之藏轻赍棹海重赏梯山庶玉匣之全移幸金棺之半启以法师智遗人我识洞幽【阙】思假妙因冀通灵感爰承纶绋载践沧溟过石门而右指歴铜标而左顾乘桴月泝戒楫星沼相彼遐陬寔惟荒裔一音演说本承听受之郷五日继眀素隔照临之域珍竒乃萃圣徳节攸传则知有感必臻信覃幽【阙】不行而至岂隔殊方法师既达国城式敷朝命授铣筐而顶礼抚瑶缄而跪发尽收其寳重载而归亦犹珠匿弊衣须马鸣而后用金藏陋宇待龙树而方开梁氏之都妙箕而仰神光家之由也【十四字疑有脱误】炎凉可质往反九十旬楫施不辍风潮八千里以大周三嵗届于兹邑法师性豊幽澹质固虚羸绵歴是淹疲疴屡积维摩见病盖伸方便之门道安谢归思逺朝廷之事愿居此刹有诏许焉仍分舍利俾真福国惟瓯骆郡实畨禺尔其封疆跨蹑之壮海陆防同之壮上当星纪下裂坤维阶百越而邻三呉轵雕题而陬交趾神化气色汀洲建不死之郷舜禹精灵原隰现行宫之地闾阎雾扑士女云流讴歌有覇道之余毗俗得华风之杂蜃楼髙峙犹埋夕帐螺台峻绩尚识朝基信夷夏之奥区而仙灵之窟宅也此寺乃曩在宋朝早筵题目法师聿提神足愿启规模爰于殿前更湏弥之塔因縁盛力人以子来徴日官而正墨集风师而举草育王莽令扫地户而献神兵事驰心感天官而下灵匠崇阶遽积寳树俄周不殊仙造还如涌出故其粉画之妙丹青之要璿基岌其六时雕关纷其四照仙楹架雨若披云翳之宫防槛临风【阙】遏扶摇之路散华珰于月径璧合非遥拨罾网于星浔珠连可騐玉虬承霤傃云窦而将骞金爵提甍拂烟衢而待翥瑶窓綉户洞逹交辉方井圆泉参差倒景雕镌备勒飞禽走兽之竒藻绘争开复地重天之奥悬梁九息良马骏走而未穷叠磴三休【阙】骋犍而知倦是栖银椁用府琼凾采舍衞之遗模得浮图之故事爰自梁末以迄皇初城邑屡新轩墀若旧虽复百魔蜩沸听鼓铎而懐音六贼蜂屯仰椽栾而革面多廽净施罕犯仁宫则知会吹遐斯同偃草慈云所润岂直流根故能比蜀守之词堂长为典制均鲁王之秘殿若有眀徴而其作镇一隅俯炎荒而独秀盘基有地冠终古而长存者乎国家业拥事初事用皇极髙祖以援其【疑】拨乱伏紫气以登三太宗以端拱继眀自黄离而用九皇上纉乾坤之令业振文武之英风太阶平而百度理中国定而兆人乐时和嵗阜邑颂涂歌以五刑不用六械徒设舟车四逹谁论贡赋之差襟帯八荒非复华夷之隔天寳降地符升木石甄祉飞沉郊庆虽叶和末【疑】变实类文思之功而持盈守成亦资连【阙】　大中大夫使持节广韶等州都督李某早登清贯夙践崇轩嘉猷逈发于天朝善政果行于朞月越谿仙锷吐光芒而骇人岱岭寒松排风颷以成性羙哉称由功着鹘响彻于云霄方为时湏熊轼疲于道路广陵单毂如送张纲渤海乱防复思龚遂王尊皂盖欣临拆坂之前吴隠朱軿更集贪泉之右髙名夙着佛化横飞羣盗屏迹而归农奸吏闻风而去职京坻坐积圄行【疑作犴】潜廽汲黯之卧淮阳直闻清浄王堂【一作啇非】之居池郡【疑作汝群】但举贤良用能使槛穽不施猛兽廵江而逺窜市防无扰商旅倍道而相欢风寝毒炎埃罢属【疑作房】人称有道家实无为加以援翰冩心自契真亷之防髙谈见意不逾元黙之津学防儒林真穷什部知通人事且味禅宗道可以知归虚物【阙】由其显防是嵗也忽于此塔重覩神光玉林照灼金山具足倐来忽往类奔电之含云吐焰流精若繁星之转【阙】倾都共仰溢郭周窥士女几乎里光景动乎七重实孟冬之日也观夫至道不私瑞生必由乎乐国庆基有防福至必依于善人自非化足动防教非餙迹何以发真如之盛契壮实相之辉华在昔鳯集頴川宣后归功于良守龙游湘浦章帝布徳于贤臣歴选前猷兹为故实然后上和下睦主圣臣良灭火返风虽有辞于进壤母脩子应亦何愧于当仁至于百越衣缨三閠【疑作阙】耆老或代道篁竹气推丹桂之城家擅芝兰名动苍梧之野出平原而袪甲拥崇闼以鸣钟并为蕃部之恩亲覩招提之瑞同祈介福共洁齐坛声【疑作□】龙象于南州尽衣鉢于西竺防吞方丈供备盂兰法鼓振而沙界肃供钟锵而铁围静妙财爰舍法施争流华毂牣于香城文驷填于寳廐镪藏巨亿更入僧田价直百千还登佛座岂徒照车十乘列隋氏之眀珠盈篚万金积大颠之寳具而已朝散大夫守长史【阙】地乘华绪价擅名流豫章擢而成干骐骥生而蹑影山涛天骨无情吏隠之间王衍风神自出尘埃之表自忝荣岭坠作式瀛幽略其小术包其大体振温良之逸歩得毗賛之宏纲布道移风善宠邦政归休置驿独守家声然则野老行歌虽致功于露冕藩君坐啸固籍羙于题舆化成异壤抑由同徳故能道扬法教挥斥盖纒家懐方广之恩人慕韦陀之学传灯继广曵组成隂下逮府寮旁因县宷并恐【疑】薰脩同希福惠岂可谓尔之教矣何日忘之者乎时有眀威将军行禺府折冲都尉李公天子之旧属朝廷之夙将也灵根自逺圣族多竒受睇盻于甘泉奉衣缨于平乐青龙帯劒光超殿閤之荣白武衘珠早陟斋坛之宠自招皇诞作镇邉城湟水楼船遂劳都尉灞陵车马尚识将军魂惊断鴈之峯恩尽沉鸢之浦濡鳞涸辙处定水而弥勤抚翼香林在穷途而更切频光法防荐委珠珍防持攸仰招提是属其兆基也如此经纶黼藻其大矣哉爰自上座实轮等并妙根宿植胜果将圆翰飞般若之林髙歩檀那之舎慈衿宻洞散眀月于谈筵智锷相辉化繁霜于寳刄思雕琬琰式播徽猷弟子家嗣太丘忝闺门之薄宦地连睢涣窃藻绘之余工爰托下才用旌髙躅岂知仲宣旅泊方衘深井之悲长卿罢归空负陵云之气我之懐矣乃作铭云
　　太息頽运嗟呼失道徳弊为仁物壮则老絷猿情暗求鸮讨早赤水沉珠元邱坠寳皇矣妙觉蒸然应朝宗深防妙业奥慈悲燃灯匡俗舍栰济时湼槃不住般若无恩俯迹见生和光不灭色音虽昧规模尚切【阙】
　　猗欤上人穆彼惟新智倾八藏心超六尘凄凉燬
　　宅觧脱迷津鸿防伫想龙蛰存身青盖遗邦黄旗故服原隰形势江山重磵户秋眀岩盘夜烛【阙】
　　鼓钟于宫声闻于外聿求紫闼言寻丹瀬絶域栖遑惊涛颠沛至诚防感神珍顕防甄陶设险翼轸防源尉佗余国卢循旧邉邑居雄盛人物殷全是惟乐土实曰龙川防持灵刹庄严宝塔基构鼎新亭栾栌嶪奔日宵排归云晓纳架壁三休连甍四合分惟星纪境控天池栋宇绵邈衡津推移神机丕应瑞景潜仪光合玉庑彩动金枝凡我寮庻同嗟权实周顗情勤王蒙思逸咫尺幽键往来灵室共防法堂俱归惠日四维信受三眀益贝叶纷纶龙华舄奕讲肆宏敞齐筵巨翼供引纯陀饭廽香积天人合契幽顕同心倾家奉贿破产移琛轩裳夐防缨佩交临兰薰习逺檀那意深伟哉连率冲乎徳化职重隼裳秩遵熊驾酌贪贻则还淳息诈道济香城祯疑寳舍琳琅什种杞梓缁徒调轻僧防辨拆文殊奔螭易失令防难拘愿刋贞琰永冠康衢伊我穷途欣兹胜谒文休泛海中翔逰越尚想知音有懐眀发谬惟雅顾叨陪天骨爰抽弱翰式叙髙踪孤音易竭独赏难逄思起王粲悲生蔡邕岂无章甫谁适为容
　　梓州郪县灵瑞寺浮图碑
　　若夫神州括地寰中分五岳之图巨壑浮天海上擢三山之秀造化之所枢纽灵仙之所窟宅故得【阙】　　发挥云气牛头山者即广汉之名峰也圆裔防乎数里直上逾乎百仞若乃岩泉铣石之什风烟草木之状倾九围而得隽环四时而竞爽苍岑隠嶙旁分玉砌之阶碧洞逶迤下趜【疑】金陵之苑实羣圣之所托也隋开皇中王秀作牧益州来窥胜地首旌嘉号仍防浄域因危裂户就岭磴之成规跨险分荣借冈峦之廽势工穹雕镂妙出丹青飞栋神行廽甍灵【一作虚】构又于山顶别浮图隋开皇告运眀皇首出轩防【疑】雕昧基砒堙芜奄兴宣榭之灾施及栢梁之烬郷望等驰心妙律夙契禅居悲梵宇之摧梁痛珍防之絶搆思法愿重缉竒功党集且千家惟巨万以为玉楼星峙稽阆苑之全模金阙霞飞得瀛洲之故亊指香城而耸【阙】临火宅而危魂参妙范于神眀骋良工于宇宙飞亷按辔定枢臬于风衢羲和顿防拨钩防于日路雕檐栱龙廽紫汉之间复霤重栾鳯举丹霄之外琼扉暮敞推日月于金铺绣桷晨开落繁星于玉砌每至两江春返四野初晴山川霁而风景凉林甸清而云雾絶沙汀送暖落花与新鷰争飞城邑迎寒凉叶共祁【疑作初】鸿竞起则有都人袭赏慿紫槛而延衿野客含情俯丹櫺而极睇穹百年之后乐冩千里之长懐信可以澡雪神襟清踈视听机竟于纷扰置懐抱于真寂者矣且勃旅游岷徼漂举涪乡年晷一穹时灰七变王阳西上方惊敛辔之心王粲南征实动登楼之思我之懐矣乃作颂曰
