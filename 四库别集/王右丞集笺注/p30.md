<!-- { "loadSidebar": true } -->
　　王介石虎臣所藏王维画孟浩然像，昔为赵碧涧由祚，后归赵信之，又归乔仲山，仲山又归之郭北山。《云烟过眼录》
　　王琪字君玉，收王维画《尧民鼓腹图》。米芾《画史》
　　王右丞工人物山水，笔意清润，画罗汉、佛像至佳。平生喜作雪景、剑阁栈道、骡纲晓行、捕鱼、雪渡、村墟等图，其画《辋川图》，世之最著者。盖其胸次潇洒，意之所至，落笔便与庸史不同。《画鉴》
　　王摩诘作《辋川图》，长二三丈，起自蜀川，江乡风物，靡不毕备，精妙罕见，《名画记》
　　王摩诘开元中擢进士第，官尚书右丞，以胸中所蕴，发于毫端。诗似渊明，而声律整齐；山水法道玄，而风致特出。世称为诗中有画，画中有诗。意到处不拘小节，如雪中芭蕉，脱去凡近，非具眼不能识也。家居蓝田辋川，常自作《辋川图》，山峰盘回，竹木潇洒。其石小劈斧皴，梢多雀爪，叶多夹笔。描画人物，眉目分明，衣折丁头鼠尾。楼阁用笔界画，笔力清劲，曲尽精微，真如台阁文章，锵金戛玉，故当在第一品也。《山水家法真迹》
　　王摩诘自作《辋川图》，笔墨可谓造微入妙。然世有两本，一本用矮纸，一本用高纸，意皆出摩诘不疑。临摹得人，犹可见其得意林泉之仿佛。《黄山谷集》
　　元祐丁卯，余为汝南郡学官，夏得肠癖之疾，卧直舍中。所善高符仲携摩诘《辋川图》示余曰：“阅此可以愈疾。”余本江海人，得图喜甚，即使二儿从旁引之，阅于枕上，恍然若与摩诘入辋川，度华子冈，经孟城坳，憩辋口庄，泊文杏馆，上斤竹岭，并木兰柴，绝茱萸沜，蹑槐陌，窥鹿柴，返于南北垞，航欹湖，戏柳浪，濯栾家濑，酌金屑泉，过白石滩，停竹里馆，转辛夷坞，抵漆园。幅巾杖履，棋奕茗饮，或赋诗自娱，忘其身之匏系于汝南也。数日疾良愈，而符仲亦为夏侯太冲来取图，遂题其末而归诸高氏。秦少游《书辋川图后》
　　《辋川图》一轴，李赵公题其末云：“蓝田县鹿苑寺主僧子良贽于余，且曰：鹿苑即王右丞辋川之第也。右丞笃志奉佛，妻死不再娶，洁居逾三十载。母夫人卒，表宅为寺，今冢墓在寺之西南隅，其图实右丞之亲笔。余阅玩珍重，永为家藏。”弘宪题其前一行云：“元和四年八月十三日弘宪题。”弘宪者，吉甫字也。其后卫公又跋云：“乘闲阅箧书中，得先公相国所收王右丞画《辋川图》，实家世之宝也。先公凡更三十六镇，故所藏书画多用方镇印记，白乐天诗所说清凉寺，即辋川云。”洪庆善作《丹阳洪氏家谱序》云：丹阳之洪本姓弘，避唐讳改，有弘宪者，元和四年跋《辋川图》亦大错也。《容斋随笔》
　　辋川二十境，胜概冠秦雍，摩诘既居之画之，又与裴生诗之。其画与诗，后得赞皇父子书之，善并美具，无以复加，宜为后人宝玩摹传，永垂不刊。然此地今遗趾仅存，园湖垞沜，率为畴亩，未有高士，踵兹逸怀，使人慨想深。政和二年六月五日，常山宋烜、武阳黄某于河南官舍同观。黄伯恩《跋辋川图后》
　　世传此图本，多物象靡密，而笔势钝弱；今所传则赋象简远，而运笔劲峻，盖摩诘遗迹之不失其真者。当自李卫公家定本所出云。大观四年三月初吉，会稽黄某书。黄伯恩《又跋辋川图后》
　　《辋川集》，总田园所为诗，分序先后，可以意得其处。古传辋水如车缚头，因以得名。维自罢官，居辋口者十年，日与裴迪浮舟往来，弹琴赋诗，此图于像见之。然诗有南垞、北垞、华子冈、欹湖、竹里馆、茱萸沜、辛夷坞，此画颇失其旧，当依其说改定。其后维舍此地为浮图居，今清源寺是也。《广川画跋》
　　王维画小辋川，摹本笔细，在长安李氏，人物好，此定是真。若比世俗所谓王维，全不类，或传宜兴杨氏本上摹得。米芾《画史》
　　文彦博太师《小辋川》，拆下唐跋，自连真还李氏。一日同出，坐客皆言太师者真。唐张彦远《名画记》云：“类道子。”又云：“云峰石色，绝迹天机，笔思纵横，参于造化，孙氏图仅有之，余未见此趣。”米芾《画史》
　　宋景文公著《唐书》列传，文法严简，其势无由泛及散漫，而于摩诘，备载华子冈、欹湖、竹里馆、柳浪、茱萸沜、辛夷坞之目，何所不惮烦耶？君子隐居以求其志，行义以达其道，随所寓而自得焉，必欲山水花木之胜，则其志荒矣。是故文艺绝人，高韵天放，而无卓然节操者，志荒之罪也。宋公之意，其殆有儆于玩物者乎？善观是图者，并以是求之。虞集《跋王维辋川图后》
　　往年备官京都，从吴兴公入道山延阁，书题装潢画卷，见王摩诘《辋川庄图草》，后又见图本郝参知家，有四川宣抚司都大茶马司官印，位置纤悉俱备。公首玩赏，顾余言曰：“《兰亭叙草》，为古今法书所宗，正若此耳。此《龙眠山庄图草》，全用其法，而行笔细润，乃有超越之意，古人翻案法，正当于此求之。《柳待制集》
　　王右丞《辋川图》，与余昔在杭苕故家见者一样，前有集贤院御书印，内合同印题摩诘本，后书河北郭忠恕奉命复本，则知为江南李后主时临本也。虎贲中郎，更无辨处，郭亦妙笔矣。右丞唐开元天宝朝士，名维，字摩诘，工诗画，辋川其所居。自写为图，精密细润，在小李将军著色山水上。今如鲁宝玉大弓，绝无仅有，吾昂霄珍之重之，携上天京，名公相一见，赏识鉴定，价增十倍。大德戊戌冬至，庐陵民八十叟李珏元晖敬跋。《书画题跋记》
　　右王摩诘《辋川图》，临之者郭忠恕，再临者仇英实父也。其二十绝句书者，文待诏征仲也。余尝谓读摩诘绝句，更一览《辋川图》，便觉如上下华子冈、斤竹岭，骋宫槐陌，泛南北垞、欹湖、柳浪，徙倚木兰柴、茱萸沜，即文杏馆而休焉。酌金屑之泉，与裴迪秀才对语，不知我之为摩诘，摩诘之为我也。然则摹本何必实父，而书亦何必征仲哉。王弇州续稿
　　子家自高祖南山翁以来，好蓄名画，闻之家君云，妙品有王摩诘《辋川图》。《寓意编》
　　王右丞《辋川图》，曾入秘府。弘治间，黄休伯叔赐剥古漆墩得之。丰道生《华氏真赏斋赋》注
　　传闻严氏藏王维《辋川图》真迹，妙绝。《清河书画舫》
　　严氏《书画记》，挂轴有王维《辋川雪溪图》三轴，《圆光小景》二轴。手卷有王维《辋川图》三卷、《三峡图》、《雪溪图》、《女史图》、《济南伏生像》。《珊瑚网》
　　摩诘画有极简古粗辣者，作树头如撮米，树本如丁橛，山如浪起，沙如锥画，干重百重，又于梢末露之。余于荧泽公馆中见一屏，就视乃陕刻摩诘蓝田庄图石本，虽石顽工拙，未尽本妙，然其用意，未尝不可追而思也。古岩先生嘱写并识。程邃《题画》
　　钩勒梧桐，见王维《辋川图》。《芥子园画传》
　　吾家伊上坞，亦自有椒园。漠漠清香远，离离丹实繁。盈檐常要采，折柳不须藩。每看辋川画，起予商可言。文彦博《题辋川图》诗
　　辋川诚自好，人各爱吾园。欲纵家山乐，终縻吏事繁。鸿飞思避弋，羝触困羸藩。几日归陶径，方知践此言。韩琦《和文潞公题右丞辋川图》诗
　　丹青王右辖，诗句妙九州。物外尝独往，人间无所求。袖手南山雨，辋川桑柘秋。胸中有佳处，泾渭看同流。黄山谷《题摩诘画》诗
　　骚韵禅谈意未央，欹湖烟月堕微茫。园林钟鼓清时乐，好个裴公绿野堂。○状物何如及物功，开元真宰说姚崇。未妨僦屋招提里，斗米三钱四海同。○凝碧池边野鹿过，空垂双泣赋悲歌。论忠不到平原列，驰誉丹青未足多。○文采风流映一时，丹青三昧有余师。戏将万斛欹湖水，写尽南山五字诗。王秋涧《题王右丞辋川图》诗
　　开图纵奇观，江山郁相缪。两坨矗苕苕，重湖渺浟浟。邃宇抗疏岭，危亭俯圆流。春坞辛夷发，夏陌高槐稠。竹馆翠阴晚，萸沜红实秋。远墅漆未割，近园椒欲收。惊鸟避溪泉，野鹿逐岩幽。日暮川上归，凉飙荡孤舟。霭霭云气合，漠漠烟光浮。顾思天宝初，纲纪坏不修，《霓裳》按妖拍，鼙鼓起奸谋。岂无匡济术，乃为闲旷留。菱歌自来往，葩辞更倡酬。遂令摹写间，意度犹可求。乾坤多变态，江海生暮愁。白鸥飞不去，千载空悠悠。贡师泰《题王维辋川图》诗
　　辋口风烟春日迟，浅沙深渚带东菑。红杏花开翔白鹤，绿杨丝袅逗黄鹂。山云寂寂入寒竹，野露瀼瀼裛嫩葵。谁似右丞清绝处，千秋一土更何疑。邓文原《王维高本辋川图》诗
　　潇洒开元士，神图绘辋川。树深疑垞小，溪静见沙圆。径竹分青霭，庭槐敛暮烟。此中有高卧，欹枕听飞泉。○画里诗仍好，萦回自一川。湖晴岚气爽，浪静柳阴圆。赋咏成珠玉，经营起雾烟。当年满朝士，若个在林泉。吴仲圭《右丞辋川图》诗
　　王维《山水图》、《辋川图》、《骊山图》，神品上上。《玉堂嘉话》
　　安远门西万里余，耕桑烟火总民居。只应勤政楼中梦，百倍华清乐不如。○忆昔风流王右丞，开元亲侍玉堂庐。细吟凝碧池头句，政恐丹青是谏书。王恽《题摩诘骊山宫图》诗
　　王维辋川雪景，细绢写，小横幅，精极。古松上用粉作积雪，有款，在临溪吴氏。《东图元览》
　　金陵胡编修藏王摩诘《辋川雪景》绢画，沈宜谦云，是宋人临本之绝佳者，其雪用银泥打底，上更用粉细细点雪。《东图元览》
　　徐太常《辋川图》一卷，多名跋，吴匏庵题其后云：“此卷宋人藏漆竹筒中，以之拄门，后启视，乃《辋川图》也。余观之，即未必果出右丞，然绢素极细，却是雪景，以浮粉着树上，潇洒清韵，应是宋人临本，非后人可到也。《太平清话》
　　禾兴冯开之家，藏唐宋名迹颇多，王维《江山雪霁图》尤为冠绝诸本。原系大元内府故物，曾经赵子昂鉴定。传闻右丞“花远重重树，云深处处山”小帧，在文征仲太史家，纸本浅绛色，布景极异，落笔精微，以较冯氏所藏《江山雪霁图》，可方驾也。此画原系矮直幅，太史恐其日久愈坏，命工补缀为短卷，近人题跋复得启南翁笔，海内称为墨皇，不妄也。《清河书画舫》
