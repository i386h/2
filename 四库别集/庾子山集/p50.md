<!-- { "loadSidebar": true } -->
　　【唐书乐志云乌夜啼者宋临江王义庆所作也元嘉中徙彭城王义康于豫章义庆时为江州至镇相见而哭文帝闻而怪之征还庆大惧伎妾夜闻乌夜啼声扣斋阁云明日应有赦其年更为南兖州刺史因此作歌故其和云笼牕牕不开乌夜啼夜夜望来今所传歌似非庆本音辞曰歌舞诸少年娉婷无种迹菖蒲花可怜闻名不相识】
　　桂树悬知逺风竿讵肯低【古乐府曰乌生八九子端坐秦氏桂树间三辅黄图曰长安宫南有相风铜乌遇风乃动】独怜明月夜孤飞犹未栖【魏武帝乐府曰月明星稀乌鹊南飞绕树三匝何枝可依】虎贲谁见惜御史讵相携【汉明帝起居注曰上东廵防山到荥阳有乌飞鸣来舆上虎贲王吉射之中而祝曰乌鸣哑哑引弓射之洞左腋陛下寿万万臣为二千石赐钱二万汉书朱博传曰御史府舎百余区府中列栢树常有野乌数千栖宿其上晨去暮来号曰朝夕乌乌去不来长老异之】虽言入管终是曲中啼
　　怨歌行
　　【怨歌行者自喻信本吴人羁旅长安同于女子伤嫁如乌孙马上之曲明妃出塞之词也】
　　家住金陵县前嫁得长安少年【吴录曰张纮言于孙权曰秣陵楚武王所置名曰金陵谢眺鼓吹曲云江南佳丽地金陵帝王州真诰曰金陵古名伏龙句曲山生金汉灵帝时诏勑郡县采句曲之金以充武库逮孙权时又遣宿卫人采金常输官兵帅百家遂屯居伏龙之地因改为金陵之墟时梁都建业即金陵之地长安西魏所都言已聘魏不归也】囬头望乡泪落不知何处天边胡尘几日应尽汉月何时更圆【汉书邹阳上书曰今胡数渉河北上覆飞鸟苏林曰胡来人马之盛扬尘上覆飞鸟也鲍照诗曰举袖拂胡尘任昉宣徳皇后令曰胡尘罕尝夕起汉月喻梁也时宇文拓拔拟于呼韩矣汉书匈奴传曰匈奴举事常随月盛壮以攻战月亏则退兵】为君能歌此曲不觉心随断
　　舞媚娘
　　朝来户前照镜含笑盈盈自看【古诗曰盈盈楼上女】眉心浓黛直防额角轻黄细安【释名曰黛代也灭去眉毛以此画代其处也梁简文帝诗云同安鬟里拨异作额间黄后周天元帝令宫人黄眉墨妆其风流于后世】秪疑落花谩去复道春风不还少年惟有欢乐饮酒那得留残【一作钱】
　　乌夜啼
　　促柱繁非子夜歌声舞态异前溪【后汉侯瑾筝赋曰急促柱变调改曲顾野王筝赋曰调宫商于促柱转妙音于繁蜀都赋曰起西音于促柱吕向云促柱急也宋书乐志曰子夜歌者有女子名子夜造此声晋孝武太元中琅琊王轲之家有鬼歌子夜殷允为豫章时豫章侨人庾僧防家亦有鬼歌子夜殷允为豫章亦是太元中则子夜是此时以前人也又按乐志曰子夜歌者晋曲也晋有女子名子夜造此声声过哀苦后人更为四时行乐之歌谓之子夜四时歌又有大子夜歌子夜警歌子夜变歌皆曲之变也宋书乐志曰前溪歌者晋车骑沈玩所制郗昻乐府题辞曰前溪舞曲也】御史府中何处宿洛阳城头那得栖【御史注见前篇乌夜啼续汉书曰桓帝之初京都童謡曰城上乌尾毕哺后汉都洛阳故云洛阳城头也】弹琴蜀郡卓家女织锦秦川窦氏妻【一作织锦城头刘氏妻史记司马相如传曰临卭富人卓王孙有女文君新寡好音故相如缪与临卭令相重而以琴心挑之相如之临卭从车骑雍容间雅甚都及饮卓氏弄琴文君窃从户窥之心悦而好之惟恐不得当也既罢相如使人重赐文君侍者通殷勤文君夜亡奔相如织锦廻文诗序曰窦韬秦州被徙沙漠其妻苏氏秦州临去别苏誓不更娶至沙漠便娶妇苏氏织锦端中作此廻文诗以赠之符国时人也】讵不自惊长泪落【一作渡洛】到头【一作处又作道】啼乌恒夜【一作何处】啼
　　燕歌行
　　【歌录曰燕地名犹楚苑之类起自魏文帝周书王裒传云裒曽作燕歌行妙尽关塞苦寒之状元帝及诸文士并和之而竞为凄切之词后元帝出降裒与众方出至此方騐故信亦有此歌矣】
　　代北云气昼昏昏千里飞蓬无复根【汉书地理志曰代郡秦置属幽州应劭曰故代国燕地在赵代之北也商君书曰夫飞蓬遇飘风而行千里乗风之势也王僧达和琅琊王咏古诗云仲秋边风起孤蓬巻霜根白日无精景黄沙千里昏】寒雁邕邕【一作丁丁又作一一】渡辽水桑叶纷纷落蓟门【毛诗曰邕邕鸣雁楚辞曰雁嗈嗈而南游王逸曰雌雄和乐羣戏行也鲍照鸣雁行邕邕鸣雁鸣始旦汉书地理志曰莵郡髙句骊辽山辽水所出西南至辽队入大辽水大辽水出塞外南至安市入海曹子建诗曰出自蓟北门遥望胡地桑汉书曰蓟燕国也水经注曰蓟则西北有蓟丘因取名焉】晋阳山头无箭竹疎勒城中乏水源【史记曰智伯率韩魏攻赵赵襄子奔保晋阳原过后至于王泽见三人自带以上可见自带以下不可见与原过竹二节莫通曰为我以是遗母防原过既至以告襄子襄子斋三日亲自剖竹有朱书曰赵母防余霍泰山山阳侯天使也三月丙戌余将使女反灭智氏女亦立我百邑襄子再拜受三神之令三国攻晋阳引汾水灌其城城不浸者三版襄子惧乃夜使相张孟同私于韩魏韩魏合谋三国灭智氏共分其地遂祠三神于百邑使原过主霍泰山祠祀战国策曰智伯将伐赵赵襄子召张孟谈而告之谈曰臣闻董安于之治晋阳也公宫之垣皆以荻蒿苫楚廧之其高至丈余君发而试之其坚则箘簬之劲不能过也君曰矢足矣范后汉书曰耿防字伯宗为戊己校尉恭以疏勒城傍有涧水可固乃据之匈奴拥絶涧水恭于城中穿井十五丈不得水恭仰叹曰昔贰师将军取佩刀刺山飞泉涌出今汉徳神明岂有穷哉乃整衣服向井再拜为吏士祷有飞泉奔出众皆称万岁乃令吏士扬水示虏虏以为神明引去汉书西域传曰疏勒国王治疏勒城去长安九千三百五十里言赵氏遭晋阳之难耿恭被疏勒之围此时天吏不来井泉尚竭究何能为以此见事由天定不可强求不如早归也下文言离别劝归之事】属国征戍久离居阳关音信絶能疎【汉书昭帝纪曰移中监苏武前使匈奴单于庭十九岁廼还奉使全节以武为典属国如淳曰以其久在外国知边事故令典主诸属国师古曰典属国本秦官汉因之掌归义蛮属官有九译令后省并鸿胪地理志曰敦煌郡龙勒有阳关】愿得鲁连飞一箭持寄思归燕将书【史记曰鲁仲连齐人燕将攻下聊城聊城人或防之燕燕将惧因保守聊城不敢归齐田单攻聊城岁余士卒多死而聊城不下鲁连乃为书约之矢以射城中遗燕将书燕将见鲁连书泣三日犹豫不能自决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我宁自刃乃自杀城乱田单遂屠聊城】渡辽本自有将军寒风萧萧生水纹【汉书曰昭帝元凤三年辽东乌桓反以中郎将范明友为度辽将军应劭曰常度辽水往击之故以度辽为官号汉官仪曰度辽将军屯五原曼柏县也楚辞曰秋风兮萧萧】妾惊甘泉足火君讶渔阳少【一作多】阵云【汉书曰孝文时匈奴侵北边候骑至雍甘泉京师大骇发三将军屯细柳棘门霸上以备之数月乃罢又匈奴传曰胡骑入代句注边烽火通于甘泉长安汉书地理志渔阳郡秦置属幽州京房易要占曰阵云贯月】自从将军出细柳荡子空牀难独守【汉书曰河内太守周亚夫为将军次细柳张揖曰在昆明池南今有柳市是也师古曰匈奴传云置三将军军长安西细柳渭北棘门霸上此则细柳不在渭北揖说是也古诗曰昔为倡家女今为荡子妇荡子行不归空牀难独守李善注云列子曰有人去乡土游于四方而不归者世谓之为狂荡之人也吕延济曰妇人比夫为荡子言夫从征役也】盘龙明镜饷秦嘉辟恶生香寄韩寿【汉秦嘉字士防陇西人嘉为上郡掾其妻徐淑寝疾还不获面别赠诗三章有寳钗好耀首明鉴可鉴形之句妻亦答诗见玉台新咏晋书曰韩寿与贾充女私时西域贡竒香一着人经月不脱武帝以赐充充女盗以予寿充僚属闻其芬馥称于充充知与寿私也秘之以女妻寿】春分燕来能几日二月蚕眠不复久【玉台作不能食左传昭十七年郯子曰鸟氏司分者也杜预曰鸟燕也以春分来秋分去郭璞曰诗云燕燕于飞一名鸟齐人呼鳦按蚕三俯三起俗称蚕眠】洛阳游丝百丈连黄河春冰千片穿【沈约三月三日诗曰游丝映空转礼云立春后十日鱼上冰】桃花颜色好如【一作如好】马榆荚新开巧似【一作似细】钱【尔雅释畜曰黄白杂毛駓郭璞曰今桃花马春秋元命苞云三月榆荚落汉书曰汉兴以为秦钱重难用更令民铸榆荚钱】蒲桃一杯千日醉无事九转学神仙【博物志云西域有蒲萄酒积年不败彼俗云可十年饮之醉弥月乃解所食愈少心开愈益所食愈多心愈塞年愈损焉又云中山有酒饮者千日醉刘石于酒家沽酒以千日酒饮之至家大醉以为死塟之后酒家千日后往视之开棺醉始醒也抱朴子云一转之丹服之三年得仙二转之丹服之二年得仙三转之丹服之一年得仙四转之丹服之半年得仙五转之丹服之百日得仙六转四十日得仙七转二十日得仙八转十日得仙九转之丹服之三日得仙若取九转之丹内神鼎中夏至之后爆之鼎热翕然辉煌俱起神光五色即化为还丹取而服之一刀圭即白日升天】定取金丹作几服能令华表得千年【抱朴子曰昔左元放于天柱山中精而神人授之金丹仙经夫金丹之为物烧之愈久变化愈妙黄金入火百炼不消埋之毕天不朽服此二药炼人身体故能令人不老不死述异记曰广州东界有文种之墓墓下有石华表柱搜神记云燕昭王墓前有千年华表树】
　　杨柳歌
