<!-- { "loadSidebar": true } -->
　　明治五年壬申春，始来东京，以书画法授群弟子，于是习书画者，始知有点画波磔，钩勒渲染诸法，当时翕然称之，请业者户外履满，几于门限为穿。乙亥冬，新筑女学校于中猿乐坊，大兴女教，生徒列于绛帷者，常数百人，裙钗争以识字为荣，一时风尚所趋，俗为之化。学校中多华族贵人，西洋女子亦愿入学，执经问难，彬彬有礼。所教为和汉书籍及书画、历算、针黹、纂组，其来受教者，容仪贞静，咸肃然具大家风范焉。女史芳龄三十，德言工容，四者具备，内行既美，外仪尤谨，虽日周旋乎丝竹之场，壶觞之会，闻歌而态益庄，容益敛，故徒以才称女史，失之矣。西洋人仰其名，以重金求画，女史为绘四季花卉，自题其端曰“赵昌好画四季花卉，以芍药踯躅寒菊山茶，或梅花黄葵芙蓉山茶具数，活色生香，跃然纸上，古来写生之妙，莫或过之。余亦好画四季花卉，然在我邦，不得不以樱花具数。夫樱花为五大洲中所绝无，无之于彼，而特有之于我，宜若何贵重珍异焉。余今以樱花伍牡丹紫藤瞿麦蜀葵茑叶山茶，殊觉其芬芳婵妍而出乎诸品上也。”此文虽小品，亦可觇所见之卓。教部省尝征为训导，女史上表力辞。宫内省亦屡征见，恩赐稠叠，时人荣之。

　　明治十六年冬，女史大辟成蹊馆，甄别其门下，女徒一时就试者数百人。先期，女史贻书迎姚君子梁往观，而折简招蒲生君子为介。姚君，余国使署随员，年少负隽才，为东国名流所仰重，诗文词赋，卓然成一家言。子著述甚富，所撰《伟人传》，尤脍炙人口。是日，女史明妆炫服，席于馆之西窗下，东面高坐女生徒数十人，群穿绯裤，侍坐于右。其他席于东壁西面而坐者若而人，席于南轩北面而坐者若而人。顷之，一少女自北房出，徐步而前，布白盐于席；又一少女随之，挥桃，盖行禳事也。既毕，揭神位于北壁，携白木长几置神位前，女徒咸起，持果蔬鱼鸟币帛，辗转递传至前，凡数十传，而后进之神位前几上。然后朗诵祭文。诵毕，二幼女就几侧披讲《汉书》，吐音清亮，辨字明晰。一曰西村信子，年甫九岁；一曰丸山姓，年甫十岁，洵神童也。继铺红氍毹于地，生徒数百人更迭而进，濡染大笔，作擘窠书，字或大于人，龙跳虎卧，神彩飞动。其最幼而工者曰三条富子，年九岁；曰岩崎茂子，年八岁；曰岩崎富子，年七岁。子女公子春桂亦预其列。幼而作画能工者，曰三条智惠子，年十一；曰三条西滨子，年十二；曰松野铁千代，年十一；曰松平丙子，年十岁。中一女子作淡竹数竿，风姿洒然，神韵独绝。姚君尤属意焉，异而询其名，则曰桃子也。献技竟，撤神羞，其仪如初。馆创于明治八年，至今又八年矣。

　　馆之侧为三宜楼，女史拥皋比处也。三宜者，以宜月、宜雪、宜花而名。蒲生子尝为之记曰：“所贵于斯楼，不独雪月花也，女史门下，百千闺秀，他日熏陶有成，其智识莹然如月，其节操皎然如雪，其艺文烂然如花，是则三宜之大观矣。乃子今日得躬逢其盛，岂非其言之克应哉？”论者谓女史目中无余子，而独心折于姚君，证文字于寰中，契苔岑于海外，斯亦奇矣。子与女史故有戚谊，翰墨往来，殆无虚日。曾厕女史于《伟人传》中，表彰之甚力，以是四方都知其名。

　　天南遁叟于己卯春薄游东瀛，道经长崎，诣余元眉中翰署斋，见壁间悬有女史画，心识之。继抵神户，小饮廖枢仙广文楼中，获见女史书画诗词，堪称三绝，知女史为日东之矫然特出者。迨至东京，旅居最久。闻女史主讲东京女学，及门桃李之盛，殆无与比，时与使署人员往来唱和，而于何张二公使尤密，亟欲一见，贻书蒲生子曰：“闻傅粉何郎，画眉张敞，时见女史；枢仙元眉，更乞得女史诗画。鄙人不敏，敬步后尘。”子即为转达，订期相见，已有成约，适遁叟偕同人有晃山之行，客装已具，不果，始信一见之缘，亦有数存乎其间也。遁叟既至日光山麓，宿于峙青环碧之楼，壶酒独酌，丸月穿棂，饮既薄醉，隐几假寐。忽见一女子珊珊来前，蝉画衣，非时世妆束，手持名片一纸，上署“云隐”。询：“何人？”答曰：“日光山神也。特召君。”遁叟为之肃然改容，出则驾车以待，须臾已抵一处，壮丽仿佛似王宫。历闼数重，至大文阁谒见云隐君，则一十七八岁丽人也，起延遁叟入，行主宾礼。女曰：“此山之神，南北东西主者凡四，余忝居其一。君为中原文士，幸履敝邦，特冒幽明之嫌，一见芝宇，敬慕风雅，愿乞诗词。”出《虬髯公图》求题。遁叟亦不辞，慨然援笔书二十八字云：

　　一骑匆匆去海东，自怜无地著英雄。

　　穷管落魄谁相识，反出裙钗冷眼中。

　　女连称佳作。阁东有趋出同观者，丰韵淡远，不可一世。女指谓遁叟曰：“此即君所欲见之迹见花蹊也。”遁叟爰离座长揖，修士相见礼。须臾，以玉斟酒进遁叟，作琥珀色。女曰：“此桃花也，乃以瑶池千岁桃花所酿，凡人不得饮；特嫌易醉耳。”遁叟连举数觥。侍婢又进胡麻饭，甘香盈齿颊。遁叟方欲起谢，蘧然而觉，则身固在旅楼也。晃游归，遂内渡，仅见女史于梦中耳。

　　与花蹊同时而并负才名者，曰文凤，曰晴湖。文凤，子已为立传，可长不朽；晴湖姓奥原，性孤冷，罕与流俗人往还，故无所称于时。

　　花蹊声气广通，既常出入宫中，且当代贵介女公子无不罗致门墙，车马盈门，绮罗接席，声华藉甚，职此之由，顾誉之者多，忌之者亦复不少。东京日报忽录有讣词，传其已死者，吊者集，而花蹊固无恙也。乃自登报告存。不知何人为之恶作剧，此更异于东坡海外之讹传矣。善讽子曰：“天下之广，四海之大，须眉男子毕生无闻者，亦复何限，而女史以一巾帼，名达天阍，华族贵人，咸执弟子礼，西洋数万里外之人，亦知爱重其笔墨，令女就学焉，岂不盛哉！如女史者，可不谓旷世之奇女子乎哉！”

　　林士樾

　　林士樾，闽之古田人。客游燕京，寓居城外萧寺中。寺系六朝时所建兰若，绀宇琳宫，规模宏敞，惜半荒落矣。生所处为佛殿后数楹，距僧寮尚远，出入必键户。对面有东西两厢房，尚无人居。忽有被来宿者，听其所操口音，则秦人也。初见，一揖之外，不再款曲。昕夕相遇，但颔首而已。

　　一夜，月光如水，顿触乡思，沽酒独酌，醺然径醉。隐几假寐，竟入睡乡。及醒，则良夜将阑，蟾辉渐匿。忽闻邻窗有笑语声，侧耳细聆之，清锐类女子音。讶谓禅刹中何得有此？启扉出视，见西厢灯烛朗耀如昼。径前伏窗窥之，则秦客面南中坐，两旁坐四女子，年并十六七，皓齿明眸，异常冶丽。面北对坐者，独作宫妆，年约二十许。方击鼓飞花，举杯相属。秦客手执梅花一枝，递于东座。生疑今非冬令，梅自何来？须臾，鼓声忽止，梅正在北座美人手中。闻美人云：“素不解掉书袋，昨阅近人诗，有‘细嚼梅花当点心’句，此语何如？”众皆曰：“善。”例当东座者饮。顾东座者已欠伸作倦态，引觥立尽，起向秦客曰：“夜深矣，盍归休乎？”推窗欲出。生恐为其所见，亟隐身于庭前双桂树下。女行经生侧，若为未睹也者，径诣东厢，推扉而入。生亦归卧。

　　翌日早起，伺秦客他出，亟往觇之，双扉未扃，推之，呀然自开。室中行李萧然，帷帐衾枕之外，了无长物。几上置铁匣一，举之，重不能胜。生异焉。仍为之阖扉而去。既夕，秦客自外返，甫入，连称咄咄怪事，若预知他人之入室也者。时天气渐炎热，阶前隙地颇广，凉风飒然至。秦客露坐中庭，见生犹于灯下作咿唔声，因呼生出，曰：“酷暑逼人，何不于此间纳凉，乃犹作占毕计，岂将射策于金华殿上耶？”生笑曰：“聊温故业耳。功名之心，久已如死灰槁木矣。”谈次，问生曰：“君昨夕曾觇余室乎？后勿复尔，恐于君有所不利。”生然色变，久之，曰：“吾观君殆异人也，愿附门墙居弟子列。”秦客曰：“仆无所长，耻为人师，君勿谦也。今夕盍从余饮，以破寂寞乎？”把臂入室，则室中已焕然改观，转瞬间二女婢立于前，探筐出肴馔，热气蒸腾，若新煮于釜者，陈列几上殆满。生方虑有肴无酒，则秦客已启铁匣，四女子自匣中跃出，各执一壶。问：“琼娘何以不来？”答曰：“方赴瑶池，偕洛姊并至耳。”须臾，二女自空而降，神韵娉婷，不可一世。秦客曰：“洛娘亦忆陈思乎？五百年一度，当于红尘小聚，藉偿夙情。至于缘之修短，亦视其人之福分耳。”爰命生与洛娘并坐，居宾位，面南；己居主位，与琼娘俱面北；四女子仍东西旁侍焉。生询四女子姓氏。则长眉丰颊者，为细娘；纤腰玉肌者，为端娘；媚容流盼者，为蕙娘；婀娜临风者，为雪娘。生量颇豪。秦客亦罄无算爵。六女子每饮必引满，而壶中不见其竭。席间，生故设僻令，秦客与琼娘连沃数十觥。继行射覆，生思索亦穷，罚维倍，酒力不胜，告归寝。秦客笑曰：“狂郎情急矣。”乃命婢秉烛导生；洛娘初不欲行，四女子或推之，或挽之，始前。生视己室，顿尔华丽，但觉玉软香温，生平所未解。二婢已为生代弛外服，置之于床。女亦就灯卸妆，一笑入帏。逮乎东方既白，宿酲甫醒，开眸审视，一无所有，故帐尘栖，敝衾线断，仍如畴昔而已。遂疑夜间所为，涉于梦幻，向秦客质之。秦客曰：“是皆实境也，我岂敢欺子哉？今夕仍请顾我。”生诺焉。由是夜聚朝散，夕醉晨醒，习以为常，一载有余，生乐极忘归。

　　一日，秦客忽来告别曰：“余将有远行，南极乎金马碧鸡，而西穷乎苍梧斑竹，永诀在兹，相逢无日。子亦可从此逝矣。”生闻言，涕不能仰，呜咽而言曰：“抑何离别之长而欢娱之短也！”秦客曰：“君岂不能忘情于洛娘哉？”袖出铜盒授生，曰：“子后无论莅至何所，独居一室，夜静无人，焚香祝之，彼当自至。但有所嘱：慎勿涉洛浦也。”言讫，握手径去，倏忽已杳。

