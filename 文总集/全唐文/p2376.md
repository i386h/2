<!-- { "loadSidebar": true } -->
    〈当州熟羌，十月来导江县市易。按察使科彭州刺史罪。诉云“并蚕崖外”，不伏。〉
    当州导江，山川虽间，贸丝抱布，来往是常。矧今赤羽开元，黄旗启圣，布尧心於万国，复禹迹於九州，书等同文，车无异轨，虽夷夏殊俗，而交易何妨？赵璧尚入秦庭，楚材犹归晋用，使人志清天下，望重星轩。标铁柱之严班，握金龙之使节，未闻从善，翻见求瑕。鸟隼为，有亏於正直；鹰逐雀，稍涉於烦苛。事不可询，期乎勿用。
    ○对真腊国人市马判
    〈真腊国人来，云於峰州市马。御史科安南都护罪。诉云：“为相知捉搦陆路。”不伏。〉
    惟德动天，无远不届。北极烛龙之国，屈膝称臣；南穷火鼠之乡，倾心向化。眷兹真腊，早挹淳风，自昔雷同，由来雾集。岂假铸铜之力，无劳刻石之铭，所以来往边州，市马峰部。论其由绪，未乖从有之方；验以逗留，岂爽求无之道？御史职惟激浊，志在扬清，疑彼奸非，欲婴罗网。都护为相知捉搦，先有禀承，滥投一面之科，宁杜三缄之口。向若边烽变扰，论情不可免辜；今既市马往来，据理难书厥罪。御史科结，有谢於弹珠；都护有词，无惭於辨璧，宜依薄诉，用叶通途。
    ○对税商判
    〈乙为吏，请税商以劝农。或云税重，时物倍贵，则商不失利，人受其弊。〉
    食哉人时，农乃国本，受利班爵，必资敦劝，苟昧兹道，其惟谬官。乙随牒下车，弹冠莅职，蠢兹商贾，嗟彼耕桑。苟征税之匪差，则黎之获。况鬻良杂苦，岂贩夫之可矜？沾体涂足，实农人之是愍。故可经其垄亩，重以郛廛，将趋本而弃末，杜惟利而是视。所以时入刍藁，岁课田租人必乐康，俗宁凋瘵。类信臣之仕汉，姑正沟塍；殊晏婴之相齐，爰知屦踊。必若诛求无度，杼轴其空，乃利晋以阙秦，是瘠鲁而肥杞。或云之讼，今则未详，停其摭实，式将丕蔽。
    ○对佣赁判
    〈有客户闲人，请移执事。许之，恐因有流散；不许。则见无常职。欲允其请，仍立案牒为其限约。州以为扰，具请省裁。〉
    闲人者五，列在《周官》，虽去家而不归，终寓世而无职。乔木空在，乘白□而不见；断蓬斯飘，待凉风而未得。今乃请移执事，愿效劬劳，请自强而不息，复知迷而可尚。必也末游是恣，浮迹难悛，许之而行，未敢闻命。如或恪居尔职，无俾我虞，遂其由衷，是亦奚扰。况复存乎案牍，置以堤防，自可定於职司，亦何请於华省。
    ●卷九百八十二
    ☆阙名（二十三）
    ○对М草误斩指断判
    〈甲雇乙锉草。乙睡误斩指断，请保辜。不伏。〉
    变古易俗，因物造器，盖取诸用，有适於时。六职五材，既攻金而攻木；服牛乘马，亦秣之而策（一作）之。甲有雇求，乙为佣保。徇乎轻箧，式供朝夕之资；摧以生刍，无乖阜养之事。人或因寐，譬骊龙而自失；指致见伤，瞻くぐ而谁敢？遂令食鼋不效，空怒子公；喻马元非，岂齐庄叟？误由彼已，归全毁谢於垂堂；损乃自贻，在理孰当於毁椟。保辜之请，法未可依。
    ○对造瓦判
    〈甲雇乙造瓦，口五分。毕计其全。乙不伏。〉
    工商异等，埏埴殊制，故有质兹土化，均货日中。乙也徇业求佣，偶凿坯而取给；甲则溺情丰屋，冀如雪（一作云）以自润。虽载弄床瓦，故无取於举全；约以陶穴，亦何惊於敝漏？且全毁兴讼，雇买异仪，雇则不可计全，买则合徵成算。乙之不伏，诚则有词；甲之无良，讼宜从记。
    ○对造五齐三酒非九谷判
    〈所司造五齐三酒，宪司以非九谷罪。云：“岁无馀。”〉
    和其神人，亦在酒醴，能善乃事，则惟司存。故陶器必良，既麴蘖以云备；六物式序，必黍稷而非馨。今者《周官》列职，徒闻於五齐；宪府举非，或亏於九谷。尚负耻，总贻神羞。既无馀之起诉，何有词之能代？
    ○对公酒後时判
    〈甲为公酒後时，为主司所诘。辞曰：“酒材不足。”〉
    酒以成礼，国之大经，祭祀宾客，咸赖其用。甲惟贱伍，掌我斯职，不率其度，旋闻後时。水泉必香，无传清苦；火齐不作，几空贤圣。主司方诘，甲乃有词，酒材不供，鼎书难议。明庶折狱，君子攸存，噬嗑论刑，恐贻遇毒。
    ○对酒正以水入王酒判
    〈甲为酒正，以水和酒入於王之酒。府法司劾其矫滥。诉称时供六饮以为凉。不伏科。〉
    五齐分名，陈乎式法；六饮成荐，差以时序。明其有则，诫以无彝，率由典常，俾克永世。是以用光朝觐，《湛露》兴诗；取备尝，质明行事。资以王度，入於天府，苟或不愆，亦何专一。惟其酒正，职在浆人，非作伪以心劳，实陈力而就列。相时後动，迹匪逾闲；师古而行，事乃从礼。四运其易，六饮攸供，伫以称凉，爰资受和。俯银床之露井，始汲香泉；泛玉之流霞，旋开圣酒。若三军之尽醉，即见投醪；分八樽之立仪，斯成荐饮。炎光在候，正有叶於颁冰；清虚坐升，序将捐於溽暑。官无留事，责乃非宜，未睹旌功，奚为蔽善？将同矫滥，何至冤诬。法司自且不明，酒正诚非忤典。
    ○对庖人进炙判
    〈乙为庖人，进炙有绕之，将科罪。诉云：“当有雠事。”〉
    相彼庖人，政司口实，式调玉馔，以荐金门。屠蒯之德莫如，陈政之雠已作。执鸾刀而袒割，蝉翼必裁；扬兽炭之赫曦，鸿毛罔燎。以此而科，情则可知。况乎鼠秽蜜（一作梅）中，已申冤於吴日；生肉内，岂获谴於唐年？请推雠人，以雪庖者。
    ○对甲为食官判
    〈甲为食官，准赦合入五品。所司不许。〉
    君有充庖，臣实司味，是掌公饣束，以供王举。甲周均仲耳，位涉膳夫；汉类高祛，秩登食监。鼎俎斯设，刀匕是供，属泽降紫书，荣颁朱组。黄香之秩，咸以云增；潘岳之阶，独当不进。所司陋其烹饪，黜彼乘轩。昔笥饵立诚，既加都尉；壶餐著节，亦拜大夫。以愚所窥，合沾锡命。
    ○对盗酒判
    〈卓媪翁伯并业。卓尝遭盗，窃饮倾酿，翁教以多养猛犬。卓家酒滞，而翁宾客猥售，独收其利。媪告伯方，便取人财。〉
    媪翁接，卮酒当垆，不逢汉高之过，何能大售？频遇毕公之窃，（阙）烦小盗。教其养犬，盖以防人，闻夜吠以虽惩，在春醪而颇滞。素蚁空，邺中之贤者莫倾；卢鹊斯喧，高阳之酒徒那至。但非抑压，教有缘由，独收当曰“非宜”，方便殆成无状。宜科诬谤，以刑名。
    ○对梦殿上有禾判
    〈乙梦太极殿上，有禾三穗，跳而取之，得中穗。其友贺云：“中台之象。”人告其妖。〉
    执古以道，格人其经，舍而或逾，动则奚轨。乙位居尧岳，名列汉藩。拥百姓（一作城）之寄，乘六梦之吉。朱门雄雄，虚受冠盖；翠楼奕奕，傍挂烟霄。同唐叔之得禾，身居大殿；异张华之《博物》，忽践中台。觉後成空，赖功曹之来贺；失而复得，允蔡茂之高班。夫何妖哉？古则有矣！告人无识，其若是乎？
    ○对寝延部人判
    〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉
    豆卢安幸属清泰，早袭衣冠，陪去兽而宣风，赞还珠而缉化。题舆就职，行闻仲举之风；展骥临人，坐振士元之躅。爰於正寝，延兹部人，罕言私情，但举公事。乙弗乾既奉严命，禀而後行，论情未越於古风，据理何乖於即事？王子之临东海，虽未赠刀；卢君之抚南康，终其化鹤。所司妄举，将有昧於条章；安既有推，词请从於缄默。
    ○对诈称官衔判
    〈辛诈称官，衔取给州县。所司以伪论。不伏，仰正断。〉
    辛在德多凉，於朝不齿，九班之荣未及，三思之志阙如。妄称爵里之尊，以求州县之给，诈难久恃，伪果自彰。行诈为官，仲由以欺天见诮；言伪而辨，少正以左道亦诛。前史以举其不然，在律又绳其有过。理宜缄口，何恤薄言？
    ○对部曲判
    〈已男准格，不合取部曲妻，违者被绳。诉云：“强干弱枝，窃将益利。”未知合利否？〉
    国家每轸纳隍，偏忧边徼，在庸微之俗，隔良贱之婚。千头之奴，具传其号；百姓之女，罕闻其卜。故为罔冒，取陷刑书。何强干而弱枝，非爱人而治国。议事以制，非我博哉！斯之谓宜，确乎不拔。
    ○对婢判
    〈命官妇女阿刘母，先是蒋恭家婢，被放为客，女怀阿刘，娠出嫁恭。死後嫂将刘充女使。刘不伏，投匦诉。〉
    阿刘母先从侍儿，放为客女。梦蛇纳庆，先含候月之胎；附马申欢，即就行霜之礼。才欣执盥，仍诞弄砖，既而李善主君，俄惊阚室；仲尼兄子，欲契宜家。遽拥妖妍，将充媵婢；徒为枉抑，终见称张。望彼刘闺，宁甘诵赋，均夫郑室，聊事薄言。论母既谢萱枝，按女即非桃叶。方欲指腹称贱，凭胎索婢；自可以大匹小，将古明今。刘氏若属蒋家，秦政须归吕族，据斯一节，足定百端。
    ○对买奴云是良人判
    《王丙於赵丁处，买奴勤心，至家一月馀日，乃自云是良人。丙告县，勘是良人，科赵丁及奴罪申州。州断科赵丁，其奴无罪。》
    美言可市，老经之格言；聚人曰财，彖象之明义。王丙室盈龟贝，持货苍头，虽挟诸庞之规，终成教子之竞。经三十日，非关买者之愆；依三千条，须结鬻良之罪。赵丁宜从县断，勤心难听州裁，彼此攸同，斯为可矣！
    ○对奴判
    〈下士有僮指千，为邻人所告。县断不应，云“遇廉贾五（一作金）之所致”。州覆无罪。〉
    爵以驭贤，禄以颁士，去嫌守职，虽殆亦荣。舍道成富，在官所鬼，况位沾下士，利掩上农。千指家僮，等江陵之橘树；万金贾子，均洛阳之富商。畜伎既埒於卓孙，遇业颇同於翁伯。财之所聚，但觉浮□；讼之所兴，果为鸣鼓。虽州县两断，片折未分；而邻人一言，商亦何玷？士且同於贾竖，州颇昧於正刑，是可忍焉，孰为过者？
    ○对奴死弃水中判
    〈丙奴死，不埋弃水中。人告之。〉
    丙为不道，鱼鳖何亲，情之不良，僮仆是弃。爱其有力，未闻削舟之恩；欺其游魂，更比怀沙之惨。虽不封不树，家僮无葬送之仪；而载沉载浮，甲令有弃尸之禁。告言不谬，刑典宜申。
    ○对梦冰下人语判
