<!-- { "loadSidebar": true } -->
　　周礼大司乐职云诸侯薨令去乐大臣死令弛悬郑注云去谓藏之弛谓释下也是知哀轻者则释哀重者则藏又按庾蔚之礼论云晋元后秋崩武帝咸宁元年享万国不设乐永嘉元年冬惠帝三年丧制未终司徒左长史江充议二年正会不宜作乐又章皇后哀限未终后主已入庙博士徐干议曰周景王有后嫡子之丧既葬除服叔向犹议其晏今不宜悬宋书礼制云晋武帝已来国有大丧废乐三年又按江都集礼说晋博士孔恢朝廷遏密悬而不作恢以为宜都去悬设乐为作不作则不宜悬孟献子禫悬而不乐自是应作耳故夫子曰献子加于人一等矣非谓不应作而犹悬也国丧尚近谓金石不可陈于庭又徐广晋史曰闻乐不怡故申情于遏密谅闇夺服虑政事之荒废是故秉权通以变常量轻重以降差臣以周礼去乐之文宋志终丧之证徐广之论宁戚孔恢之说禫悬理既可凭事又故实伏请三年未毕都不设悬如有齐衰丧及遇大臣薨殁则量轻重悬而不作







　　颜鲁公集巻一
　　钦定四库全书
　　颜鲁公集巻二
　　唐　颜真卿　撰
　　表上【并批答】
　　皇帝即位贺上皇表
　　臣某言六月二十七日伏承贼陷潼关驾幸蜀郡李光弼郭子仪等正围博陵郡收兵入土门王师既还百姓震恐忧惶危惧若无所归臣不胜悲愤之深遂遣脚力人张云子间道上表犹恐不达又差招讨判官信都郡武邑县主簿李铣相继行铣及云子前后并到灵武郡奉皇帝七月十二日勑伏承陛下命皇太子践阼改元皇帝上陛下尊号曰上皇天帝臣及官吏僧道耆寿百姓等蹈舞抃跃其张云子囘皇帝授臣工部尚书兼御史大夫其李铣囘又授臣银青光禄大夫顾以庸微频叨宠命道路隔絶辞让无由进退失图伏増惶惧窃以逆贼安禄山孤负圣恩凭陵防县祸盈恶稔尚稽天诛今皇帝抚军苍生贾勇丰镐河洛指期可平伏愿陛下垂拱颐神以覩廓清之庆臣官守有限不获随例阙庭无任恳欵悲恋之至
　　批荅
　　凶逆乱常侵侮中夏潼关失守京国不宁朕因涉岐梁至于巴蜀遂命皇帝肇登宝厯爰静妖氛今官军益振回纥効欵即拟南行共为翦灭卿忠惟奉国孝则保家怀不二之心秉难夺之操皇帝累申宠命兼以崇班宜有懋于深功且用光于重守让宪部尚书表
　　臣某言臣闻无功受赏为善不劝有罪不罚为恶罔辩陛下尅复之期匪朝伊夕至如赏罚二柄事在必行茍或不明于何取则臣以愚懦叨守平原属逆贼安禄山背叛圣恩扰犯河洛臣堂兄杲卿以常山太守首开土门臣与河北诸郡因之固守人臣本分夫有何功上皇授臣户部侍郎兼知招讨采访等使已失人望缘贼未灭遂不敢辞又令李光弼郭子仪贺兰进明等与臣计会同讨凶逆三数月间河北向定属潼关失守大驾西巡光弼等却入土门诸郡危逼陛下御极又録臣无功宠以非次常伯亚相一时猥集臣兄允南弟允臧等连荣台省一男三侄皆授好官在臣一门叨幸斯极殒身碎首无以上报臣常使判官钜鹿郡南和县丞贾载侄男永王府典军广成及行官邓昌珍杨神功裴法成等十余人将防物绢帛相继渡海与刘正臣计会共和三蕃正臣等尅期南来行巳有日属逆贼史思明尹子奇等乗其未至悉力急攻诸郡无援相次陷没皆由臣孱懦无谋致此颠沛诚合殉命危难死守孤城以为归罪阙庭愈于受擒贼手所以僶俛偷生过河縁刘正臣使杨神功将牒与臣索兵马及盘瓶锦张【同帐】令应接奚契丹等不与其勾当伏恐陛下贻忧又恩勑先超授吴郡司士郑毓乐安郡太守令于江淮南两道度僧道取钱与臣召募士马令应接河北臣由此未获即赴行在遂至广陵丹阳等郡各与采访使计会竟不得兵马即累奉圣防许臣入奏行至武当郡又奉恩命除臣宪部尚书兼令使者送告身与臣捧戴殊私不任惶惧陛下纵含善贷不忍明刑在臣腼冐至深胡颜自处臣忝为大臣系国休戚损臣益国臣受其益损国益臣臣受其损若受任失守还朝屡迁示国无刑于臣大损非敢外饰实披至诚又臣名节虽微任位颇重为政之体必在律人恩先逮下罚当从上今罪一人则万人惧若怙于宠四海何瞻伏愿陛下重贬臣一官以示天宪使天下知有必行之法则知有必赏之令宠荣过于尚书逺矣无任恳悃之至云云
　　批荅
　　卿才推翰苑望重朝廷昆弟成名俱効忠节顷蜂虿纵毒郡邑多虞卿能审事宜捍御凶盗虽平原不守而功効殊髙自逺归朝深副朕望允膺曳履之命无至免冠之请
　　谢兼御史大夫表
　　臣某言伏奉今日制书以臣兼御史大夫本官如故恩荣累及成命曲临捧戴殊私慙惶靡据【中谢】臣孱微有素抗直无闻比守平原困于凶贼不能死节负义归朝斧钺之诛甘心待命崇髙之位不次频叨孟夏之中始操刑柄数旬之内兼緫宪司抚巳缺如负乗斯甚将何以明刑天下振举朝纲臣闻秦汉之时凡有制诏皆下丞相御史府人到于今称为副相东方朔举自古贤圣以次百官乃以孔丘为御史大夫则知其官何可妄授况列曺尚书古之常伯如天之有斗岂易其人昨以表辞非敢矫举恐烦天听僶俛就班隟请间方拟牢让不图荣宠又集微躯圣恩频繁固令即上陈请莫遂惶惧益深又臣窃见近日朝列之内或有身兼数官茍贪利权多致颠覆害政非一妨贤实多臣尝忿之其忍自冐无任恳迫屏营之至谨诣閤门陈谢以闻倘天聦听卑犹冀少回恩送停臣一职别授忠贤则虽死犹生期于毕力臣某云云
　　批答
　　卿德重才博久而益彰深竭忠贞克著名节乃今再造区夏籍卿以振朝纲曳履之荣允膺其象弄印之宠无以易卿既简朕心不至谦让所谢知冯翊太守上表谢
　　臣某言伏奉某月日恩制除臣冯翊太守以某日至郡上讫受命祗惧伏増战越【中谢】臣自失守平原万里归命甘心斧钺用儆败亡陛下録纎芥之诚舍丘山之罪超司秋典再长宪台宗伯亚相一时猥集在臣叨幸何以克堪誓当粉骨碎身少酬万一而力微任重福过灾生防尘莫効咎愆仍积上负圣明之恩下慙鲁衞之士槃木加剑未塞深尤御魅投荒乃为殊造陛下识其眉目矜其要领待罪犹忝于左冯黜官不离于本秩感念恩德瀹于心髓木石知变况在微臣伏惟陛下察其戆愚收其后效臣虽万死实荷所天窃以此郡破亡再陷凶逆生灵涂炭邑室空虚杀伤者虽或葢藏逃亡者尚未归复谨当励精悉力宣谕皇明旬月之间望有所校伏惟陛下减省圣虑不以此郡为忧则臣之愚忠生死万足其户口实数并利害切急者伏望容臣括责续状奏闻无任感恋之至
　　批答
　　卿夙负名器列在朝廷委弄印之传兼曳履之宠而乃事乖执法情未灭私朕念以旧勲遂从寛宥今左辅之郡凋敝之余宜加抚存以申来効所谢知
　　蒲州刺史谢上表
　　臣某言臣今月十一日伏奉五日恩制除臣使持节蒲州诸军事蒲州刺史充本州防御使臣缘同州先无佐官蒲州书鱼未到迟回累日不敢赴上中使张抱诚至奉宣恩命令臣与将军赵琐计会游奕兵马昨以十八日至州上讫祗承宠命伏増感惕【中谢】臣窃以此州之地尧舜所都表里山河古称天险余凶未殄防御是先况振秦晋之喉抚幽并之背既号股肱之郡实资心膂之贤伏惟光天文武大圣孝感皇帝陛下道冠生人恩涵坠履方建非常之业不遗易忘之臣特委大邦俾之集事戴荷殊奬无忘寝食但臣愚驽有素智勇缺然将以镇遏艰虞导扬德泽拜命之日以荣为忧唯君知臣敎其不及勤恤人隐动必以闻陛下不以为烦则臣死而获考矣无任感戴屏营之至
　　批答
　　卿簮绂之端名节素重出镇藩翰克効忠勤况自同及蒲襟帯相接宣风布化实伫于卿特委股肱尤当勉励防虞恤隐必应事宜所谢知
　　谢浙西节度使表
　　臣某言伏奉六月九日恩制以臣为升州刺史充浙西节度使兼江宁军使圣德含不遗簮履舍其罪戾假以麾幢感戴恩荣死生知报【中谢】臣以为全吴旧国分阃重权煮东海以自资堑西河而作固九州天险之地六代帝王之都是以魏文兴嗟甘从南北之限苻坚怙侈爰丧百万之师岂不以形胜是先腹心斯切亲贤重寄镇遏攸难矧在庸微宁堪及此是以拜命之日以荣为忧制书以今月四日至饶州臣以今日发赴本道取都统节度观察使李峘处分讫即赴升州即当缮修甲兵抚循将士观察要害以备不虞假陛下英武之威遵陛下平明之理一心勠力上答天慈伏惟陛下察臣愚忠则死且不朽无任感戴屏营之至
　　批答
　　卿学行有闻谋猷克壮屡经寒岁不改松筠且江宁古之帝都实为巨防自非宿德其可滥居委卿忠诚俾当连帅宜筹略为朕缉绥所谢知谢户部侍郎表
　　臣某言伏奉某月日恩命以臣为户部侍郎荣宠自天感戴交集【中谢】臣闻地官之任邦敎是资侍郎之职非贤不授况臣资性愚防行能无取频以疎拙获罪朝廷五年之间三贬官次先朝皇极犹佐藩条官阶勲封尽防黜削待罪三年分从遐弃属陛下以聪明睿哲嗣圣登庸恩宥广覃授臣利州刺史诏书始下才涉旬朔不遗易忘之臣忽奉待诏之命生死骨肉受赐已深对见之辰又防假以章服小臣怀惠寤寐无宁圣泽频繁叨戴斯授循涯省分盈量则多粉骨糜躯防知攸答无任感戴惶惧之至
　　批答
　　卿门传儒行代挹公才忠义在躬干蛊从政顷升八座式昭水镜之规往镇两河能鸣风雨之晦比虽因事见贬今则念旧録功然以地官务殷惟才是属周行所举殊惬朕怀所谢知
　　谢吏部侍郎表
　　臣某言伏奉某月日恩制以臣为吏部侍郎又奉某月日恩制加臣银青光禄大夫浃辰之间殊泽洊至恭承宠命戴荷交驰【中谢】窃以国之所急必在官人铨综之司非贤弗授伏揆虚薄祗惧实深常恐上尘则哲之明下负窃位之责未酬万一再沐恩私宠命忽临旧阶旋复叨荣既甚宥过何深佩玉腰金实惧在梁之刺忘躯拜赐惟怀粉骨之诚施重力微罔知攸措无任荷戴屏营之至
　　批答
　　卿郁然词宗雅有朝望髙标劲节厯霜霰而不渝握镜悬衡鉴人伦而式叙是用特加命数光乃纯臣复银青之旧阶鸣水苍之杂佩伫闻密啓以定九流举其朝纲佥曰惟允所谢知
　　谢荆南节度使表
　　臣某言伏奉二十七日恩制除臣江陵尹兼御史大夫充荆南节度观察处置使宠命自天战荷无地【中谢】窃以荆南巨镇江汉上游右控巴蜀左聮吴越南通五岭北走上都冦贼虽平襟带尤切虽叔子仁德元凯智囊居之犹或病诸过此岂宜滥据祗承睿顾伏深慙惕无任感戴屏营之至
　　批答
　　卿明迈伟才忠贞壮节夙推公器累践周行専城髙魏尚之勋会府着山涛之绩而七泽交带三江要冲式资綂尹之方雅属旌旄之寄人存政举其在兹乎所谢知








　　颜鲁公集巻二
　　钦定四库全书
　　颜鲁公集卷三
　　唐　颜真卿　撰
　　表下【并批答】
　　谢赠官表
