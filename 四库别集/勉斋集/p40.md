<!-- { "loadSidebar": true } -->
　　臣窃见国家比年以来讲求边备最为详宻然臣窃以为外侮固所当虑而内患尤所当忧今之内患莫甚于民心涣散而无统尝观成周比闾族党州乡之法上下相维脉络相关隄防宻而奸宄不生法制严而驯服有素是以人心有所统摄而缓急不敢以自肆后世保伍之法犹有成周之遗意然州县之间未尝举行不过保正掌追胥户长掌租税而巳以一家而总数十里之地以一身而任数百户之责又每一二年而辄易此岂足以总摄人心使之乆安而无变哉臣尝为临川令当开禧用兵之后隅官之法未尽废其法以五家为一小甲五小甲为一大甲四大甲为一团长一里之内总数团长为一里正一乡之内总数乡官为一隅官以察奸慝以防乡井行之三年人以为便今者防恩假守汉阳适值天旱细民艰食修举荒政遂推行保伍之法户籍多寡蓄积有无皆可得而周知然亦但为荒政设耳不敢大有所更张也向使熟议而力行之则维持人心防闲变故之道无以易此况湖右之地皆五方杂处之民土地广袤奸盗伏藏往年冦未入境啸呼成羣剽刼闾里者皆此曹也使保伍之法既明则人心素有统属亦何至于肆行而莫之禁耶故知保伍之法乃所以总摄人心防闲变故而为缓急之虑也苟法制素守人心既孚因其农隙教以武事则伍两卒旅军师之制可以渐复而战攻守御之习亦无不精不惟不至于为冦而又足以御冦亦何惮而不为乎臣所陈果有可采乞行下制置司详议施行取进
　　二广储蓄
　　臣恭惟国家以深仁厚泽覆露宇内一民一物之防抚摩爱育不忍使之不得其所独于水旱凶荒州县无素备之策而民之死于饿莩者不知其几甚可伤也今之守令为救荒之策者不过曰劝分曰通商而巳劝分通商不听其自为低昂则客旅税户不肯出粟若听其自为低昻则人心无厌数倍其价闾阎小民当丰穰之嵗亦必父子竭作然后可以易一饱迨至凶荒虽有技艺巳无所售安得有数倍之钱可以籴米则亦有相与枕藉而死耳夫事固有若老生常谈而确然不可易者广储蓄是也然人皆知其不可易而不可为者病在因循而巳本军每嵗苗米不过二千余石仅足以解总所给大军而本军官兵之请给皆旋行收籴万石知军王从继之亦籴万石今嵗大旱偶米价未大贵之日臣急发郡帑借贷缗钱籴客舟税户米三万余石汉川县亦籴万石自六月以来米价顿贵借此六万余石之米发以赈粜每户数石则亦可以及万余之众日食贱米而无虑以是推之则积贮者信其为天下之大命也臣愚以为莫若及今行下两浙江东西湖南北诸路择沿江十数大郡起立仓厫使可积数十万石才遇丰熟即于诸郡和籴桩积则十郡可积数百万石虽有水旱不能为吾忧矣况敌运日衰中原故壤指日可复师旅一动悉发此米万舟而下何患粮食之不继哉方旱而思造舟方暑而思造裘虽若近于迂濶然先事而虑可以无忧事至而忧则无及矣惟集议而决行之天下幸甚取进止
　　三修军政
　　臣窃见州郡之间有厢军有禁军非以备使令盖将使之执干戈以为攻守之用江北之兵视江南内地为尤重臣独怪江北之兵反不若江南之有纪律朝而来暮而去甲之名乙承之丙又承之累数十人无非甲也累数十年无非甲也十人之中无妻孥者七八苟于趋利轻于犯法屡黥莫之悔也缓急之际求其不相挺而为盗巳为幸矣况敢望其备攻守之用乎臣守汉阳尝观诸军之请给厢军月粮五斗禁军倍之夫五斗之米不足以供一卒一月之食薪蔬之费巳无所从出尚何暇为妻孥计哉春冬衣赐则以铁钱折支视中州所得五分之一耳夫衣食足则知自爱所施者厚则其报之者亦然今待之如此其薄是驱之使为不肖也臣到任之初厢禁军各添支月粮五斗复与之料钱数百嫁娶生育则助其费疾病则给以药差出日乆则赡其家无屋可居则为营寨以处之向之单身无家者皆有愿为之室者矣到任一年轻于犯法者絶少而逃窜者则絶无也以此思之则前日不为吾用者责有所归矣臣愚以为有一郡必有一郡之财赋诚能樽节用度检防渗漏以修举军政当务之急莫先于此臣前所言三事皆本军所巳行者非敢自言其能也因其巳试然后见其可行不敢为诞谩尝试之言也敢辄僣陈之以俟采择取进止
　　四领监卒
　　臣窃见汉阳军地居江北实巴蜀之咽喉武昌之藩蔽财赋窘乏兵籍单弱反不若江南之一小县地逼诸台费倍他郡厢禁军通约五百人而总漕两司占破其半其余以备差使犹且不给尚何暇教习以为守御之备乎若欲广行招募则事力既乏无以给之今臣愚计可以不费钱粮而坐得数百人之精卒以为州郡之用窃见本军有铁钱监一所置监之初每嵗认额十万贯臣到任之始覈实其数累数年间桩积极少问之监吏则曰所铸之钱仅足以充监卒请给之费守臣虽任提督防检之责而其权乃属淮西坑冶司任其事者自有监官出入多寡守臣不得而问焉弊之有无臣不敢知也独窃见鼔铸之卒不下三百人类皆伉健可用月有廪给供赡颇厚非厢禁军比也若以钱监之权属之湖北漕司而使守臣掌其收支出入在监之卒悉听守臣之节制不惟监中之弊可革而数百人之卒可以助州郡之军额鼓铸之暇教以武事而为缓急之备此所谓不费钱粮而坐得数百人之精卒计无便于此者如臣言可采乞行下湖北转运司相度施行取进止
　　五复马监
　　臣窃见马政国之大事也騋牝三千卫国以兴思马斯徂鲁人颂之则其关系诚为不轻国家所用之马西取于蜀南取于广皆在数千里之外转易之费道里之费一马之入动数百千其所得甚艰所费甚巨一有缓急无马可用开禧年间敌骑压境旋行收买驽骀下乘亦以备数平居暇日可不思所以处之乎窃见汉阳管内有马监一所马之自蜀来者憩息于此五日而后行守臣亦预防检之责臣尝亲至其地见马监之前有所谓孳生监者乃鄂州大军昔日所创方其盛时马之蕃息可以足军中之用今监皆頽败不复有马矣汉阳为郡土壤甚广风气甚劲水草甚饶若委之守臣使之兴复旧监以为牧马之地给降本钱收买江北所产之马而蕃息之差拨兵卒使任牧养之责数年之间生息蕃盛猝有缓急即可为用与夫求之于至逺之地买之于仓卒之际其利害相去逺矣如臣之愚未必深晓世务更乞行下总领所同鄂州都统司相度施行取进止




　　勉斋集巻二十四
　　钦定四库全书
　　勉斋集巻二十五　　　　宋　黄榦　撰
　　拟奏
　　安庆府拟奏便民五事
　　一安淮民
　　臣窃见江南之有两淮犹人家之有墙壁也墙壁固则堂室安垣頽堑防虽有室家之好恐亦不能以自固守边之臣保障之计莫先于安民臣窃怪两淮之民困苦憔悴逺不如江南之民者役使科敷皆在淮民江南之民无有也臣生长江南每见有产之家不过春秋输纳二税耳不过累数十年一充保正户长耳自此之外官司未尝一毫过而问焉无产之家则耕田凿井盖有终身不入城市者焉两淮之民何其扰扰耶既为武定又为民兵又为万弩手又为保伍既为保正又为户长又为大保长又为小保长无一家得免无一人得休也或运粮或运草或运竹木以至起造亭馆迎送賔客无一日非差夫也以安庆言之如科庐州之马草庐州敌楼木巢县寨屋料类皆不计道里之逺近不恤州县之有无者曰和买其实白科监司行下州郡州郡行下县道县道行下保正保正敷之大小保长大小保长抑勒百姓既责以出草出木又责以出钱湫结又责以水脚般运一丁之夫一叶之舟不得免也为淮之民何其重不幸也人家将以固其堂室反自毁其垣堑两淮之民既欲得其死力以抗外御必当寛其征役以安民心使两淮之民亦如江南百姓之安则其感戴朝廷恩德孰不愿捐躯殒命以为江南之捍蔽哉欲望圣慈特赐详酌行下制府及诸司存恤淮民粮当预积不可待仓卒而旋运草当近取不可于逺地而强科竹木之属或均敷于江南或差人自买不必抑勒郡县县既有保正又有户长不必保正户长之下又差大小保长庶几淮民稍得安业淮民安则江南安矣
　　二实边郡
　　臣窃见用兵之道以粮为重汉之败楚以萧何给饷之功蜀之不能胜魏亦以诸葛出师而粮食不给故也然古之行军因粮于敌者上也实粟塞下次也千里餽粮斯为下矣今者北土连年旱蝗彼方饥饿转徙固不复有粮之可因为今之计莫若于暇豫之日急为实粟塞下之谋向者防边诸郡无城壁之可守则固无积粟之所今浮光安丰庐濠诸州既皆有城则当预积粟于诸郡以闲暇之日为缓急之备则军不至于乏絶民不至于骚动苟为不然平居暇日恬不为备至于两锋相交方且望粮食于千里之外饷道既絶则虽有良将精卒亦安所施近里州郡一闻有警莫不各为守御之备方且起夫运粮羽书交驰急于星火居者有破产之患行者有丧身之忧郡县忧惶人心离怨亦何暇为固圉之计耶臣之区区管见莫若于近江诸郡各认所管防淮诸郡之米蕲黄安庆无为歴阳此防江之郡也浮光安丰庐濠此防淮郡也度其地里之逺近责以所运之米实于所管之郡使之早为区处督以搬运庶几不至上误国计下失人心计无便于此者矣
　　拟应诏封事
　　臣窃以为天下之患非有形之易见者为可忧而无形之难知者尤可虑自奸臣擅权窃弄兵柄骚动南北之生灵使之肝脑涂地不知其几千万遂使怨毒之气上干隂阳旱蝗相因流殍满野此诚非常之变有形之可见者也虽三尺童子皆知以为深虑自天诛显行奸臣就戮诸贤彚进公道复明薄海内外延颈以观太平而歴观州县之事盖有凛然若不能一朝居者是岂好为异论以惊世骇俗哉盖尝窃谓今天下无一事之不弊无一民之得所一郡之大以言乎兵则不强以言乎财则不裕以言乎城堡则不修以言乎器械则不备以言乎风俗则喜事而嚣讼以言乎官吏则诞谩而具文此臣所谓无一事之不弊者是也蚩蚩之氓负隂抱阳君以为贵国以为本听其自善自恶自贫自富自安自危而漠然不以为意令贪吏害之酷吏害之黠胥又害之弓手土兵之追逮者又害之兼并豪户之徒又害之凛然何以自立而中产之家十室九破小民则今日壊而明日死之矣此臣所谓无一民之得其所者是也盖尝深求其故窃以今之天下当极弊之势苟不速反而正之则壊烂頽靡而不可收拾前辈所谓视其容貎无以异人而仓公扁鹊所望而走者也然则今之天下当如何管子曰礼义亷耻是谓四维四维不张国乃灭亡夫礼义亷耻行于士大夫之间而足以维国祚于长乆者何也使士大夫而知礼义亷耻则必知君之当尊民之当爱禄之不可苟食而职事之不可苟废也今也不然士大夫之处心者不复知有君不复知有民知有细书叠幅华言丽语以取知而巳知有擎跽曲拳卑词下气以取容而巳知有苞苴贿赂请托奔竞以求进而巳【阙文】
　　代奏
　　代抚州陈守
　　一纲运
