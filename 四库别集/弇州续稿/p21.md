<!-- { "loadSidebar": true } -->
　　四皓不爱羽翼竒归欲商山茹紫芝青宫再叅亚辅选太学仍请诸生师鹢首欲北何迟迟十四字已君房规即披羊裘钓七泽女牛一星谁不知何如且学苦县叟小隠柱下窥希夷
　　
　　渡知津桥眺小罨画溪尽处入弇山堂之左门
　　
　　问津只问弇山路桥上双弇忽争露桃花欲尽不尽源烟雨如迷未迷渡维梢小艇亦可怜一棹便抵中峰前若教饱吃含桃去蜡屐登山也自便
　　
　　循罄折沟而北转抵萃胜桥东为璚瑶坞有红白桃之属
　　
　　此沟湾环复清泚水木芙蓉相映美夕阳欲下不肯下为恋璚瑶坞巾绮红者为琼白者瑶白梅红梅树树娇白消仍发九光李红悴还开千叶桃老夫久知空即色何必纷纷辨红白即令枯瘦一枝横隔水看山醉亦得
　　
　　缥缈楼背沿涧与后山对度青虹桥登平台
　　
　　老夫独眺缥缈楼以西站台月如霰虞山细吐一抹青娄水横拖千尺练兴阑欲就北窓眠无那羣竒故相荐大峯小峯玉齿齿桃花杏花霞片片已看虥猫出奋迅忽有■〈虫帝〉蝀垂蜿蜒洞庭西顶淹水宿天台石梁苦头旋枋榆亦自足逍遥何妨一日登一徧
　　
　　平台小曲水流杯处西俯飞练峡
　　
　　云根嶂前散乳玉渺渺流杯尾相逐瀑布飞湍仅寻丈莲花宛转宁九曲山阴兰亭千古稀匡庐开先天下竒会得逍遥此中意不须频与向禽期
　　
　　为林子腾茂才题桃花图寿
　　
　　闽中乔木俱成林林家主人饶隠心时篘竹叶千斛酒来坐桃花万树阴淡日轻烟酿芳暝翠羽黄鹂唤妆醒开处疑蒸紫帽霞浇时欲涸旃檀井祝君度索三千春有子仍为金母珍汉帝方征上林植可容长作武陵人
　　
　　蔡文学去疾甫裒然小试首矣两岁冬袖所作贽余痛饮旬日而别意欲得余一言耳沃之酒歌以送之
　　
　　吾怜蔡荣名不荣龊龊尘世名纵然茂才冠东越自有微尚依西京吾怜蔡去疾不去陶陶酒人疾小饮犹倾三百杯大醉须眠一千日两年两叩先生门沾沾所见惬所闻袖携天台石吐作弇山云先生舍身作道民南山黯没干将文瓮头颇足中山酒祇是无名可借君
　　
　　赋得匡庐观瀑寿华存叔鸿胪
　　
　　牛女之间漏银河欲洗庐岳诸青螺下飞瀑布九千尺三峡轰雷听最多华君自谢螭头直手制青鞋踏秋色开先寺前梦初破恍若钧天奏无射匡庐先生道偶逢贻君沆瀣酒一锺吟罢毫端双白鳯归时杖底一斑龙只今髙卧梁溪上七十风神愈萧爽入观能令水月澄动操如闻山谷响作书好报匡先生东海近有王方平不须夸尽开先瀑行见蓬莱渐浅清
　　
　　醉茶轩歌为詹翰林东图作
　　
　　糟丘欲颓酒池涸嵇家小儿厌狂药自言欲絶欢伯交亦不愿受华胥乐陆郎手着茶七经却荐此物甘沈冥先焙顾渚之紫笋次及扬子之中泠徐闻蟹眼吐清响陡觉雀舌流芳馨定州红甆玉堪妬酿作蒙山顶头露已令学士夸党家复遣娇娃字纨素一杯一杯殊未已狂来忽鞭玄鹤起七碗初移糟粕觞五弦更净琵琶耳吾宗旧事君记无此醉转觉知音孤朝贤处处骂水厄伧父时时呼酪奴酒耶茶耶俱我友醉更名茶醒名酒一身原是太和乡莫放真空落凡有
　　
　　寿喻处州父太翁八十
　　
　　此翁爱我能诗歌我爱此翁心不他儿骑五马不自贵日飨二簋犹云多太守放衙日卓午却着斑斓学莱舞石羊山头荐修脯琵琶洲上奏箫鼔人生八十古更稀有子福徳増崔嵬生来鹤骨元偏瘦胜后氷肌转自肥余郎非亲应即故寿翁珊瑚未肯顾贱子为裁玉笥云丈人且进金盘露
　　
　　题秦侍御像
　　
　　豸其角鹙其目长安贵游不胜触隳厥弢袠老空谷趾其麟仪其鸿归与闾党偕春风如林长眠纵大空貌人貌君十得四我得君全君可契大都知希乃为贵
　　
　　秀州李茂才元白访余娄江道中出近诗一巻甚佳留饮剧谈时及屠长卿徐茂吴遂成短歌赠之
　　
　　少年好文仍好诗清扬藉甚瑶林姿枫江叶落过余舫一写十斛明珠玑书生有才莫教大神僊祇藉刀圭做君不见屠郎徐郎一人半造物小儿苦摧挫
　　
　　郡伯嘉兴沈侯自署曰五湖钓叟吴人孙枝写图周天球篆首而世贞歌之
　　
　　蟠溪老翁八十余此翁钓侯非钓鱼若言轩冕异丘壑虞圣亦曽雷泽渔胸中但贮小云梦焉用形迹分区区沈君家住莼鲈乡緑簔衣底天茫茫一朝鹏化击寥廓九万里翼云飞扬虽然得意挂朝籍忽忽旧游中不怿晨从大国问烹鲜夕向穷阎忧竭泽孙枝为写湖头色展着烟波流几席贺监秃酒徒病昏无所知始乞黄冠去鉴湖能几时桓家小孺子躁心在尘网何必解郡符始称五湖长而我故是王弘之钓亦不得神长怡藉令物色羊裘去终许菰芦明月知
　　
　　游鳯皇台委垒不称不复和昔韵而戏作此歌
　　
　　太白絶代才曽歌鳯皇台鳯皇虽逝台不改太白千秋句犹在髙皇定鼎万■〈宀禹〉同此台附之益豪雄凌云铜雀皆下风及我游斯培塿土堆如一蚵蚾偃卧苍苔三山二水不到眼深谷髙陵或有之我笑鳯台非昔时台亦笑余鳯徳衰尔毁不可复余衰犹可追明年便逐孟亏去笼畜此鸟如家雌
　　
　　报恩寺塔歌
　　
　　壮哉窣堵波直上三百尺金轮撑髙空欲鬬晓日赤浮云遏不度穿泉下无极钟山颉顽一片紫余岭参差万重碧髙帝定鼎东南垂文孙■〈忄替〉启燕王师燕师百万斩闗入庙社不改天枢移六军大酺万姓悲欲向罔极酬恩私阿育王家佛舎利散入支那有深意中夜牟尼吐光怪清昼琉璃暎纎碎帝令摄之寘塔中寳瓶严供蜀锦蒙诸天悉凭龙象拥千佛趺坐莲花同匠师琢石细于缕自云得法忉利宫亦知秋毫尽民力谬谓斤斧皆神工波旬气雄佛縁尽绀宇雕阑销一瞬乌刍额烂走不得韦■〈马犬〉心折甘同烬海东贾客莫浪传此塔至今犹岿然老僧尚夸护法力永宁同泰能几年
　　
　　重创瓦官寺阁过之有作
　　
　　昔时瓦官阁髙与天峥嵘业火一烧尽不能烧却万古名莲花比邱苦縁薄倾钵诛茅覆檐角不见如来减刼时丈六金身亦不恶
　　
　　初秋同少宗伯棠轩李公饮大司马月溪阴公署中因赠李公専求和韵
　　
　　玉井峯头结氷李小日移栽上林里蜀道髙歌有谪仙汾阴一曲真才子鉴湖道士老且狂相逢但饮黄垆傍时名积渐耐龙尾酒徳依稀犹鴈行今夜尚书署中设蜀管吴丝禁不发为君佳句似阴铿莫教孤负长干月
　　
　　题马鲜梅鲜于枢长歌真迹后为詹侍御明甫赋
　　
　　詹家琪树五百年色压万卉当春先根如铁龙蕋如玉能使石壁増清妍马儿丹青得父笔为梅传神神颇全当时主人大好事徧乞虞掲诸名篇伯机一书独遒发与图三絶嗣郑虔老梅枯死圃亦废此巻一分沈虞渊仍孙侍御出按部夜有光怪腾奎躔不知何人致此巻捧视絶倒几成颠延津剑合犹化去合浦珠返宁天然归陈祖庙集子姓天球大训不敢前金华山头紫郁浡鳌溪水脚青潺湲故家何必问乔木五尺绢素髙摩天他时努力效鼎实与子别结千秋縁
　　
　　蟠龙峯歌为大司空豫章李公追赋
　　
　　蟠龙峯髙髙揷天下有洞穴龙长眠有时行雨徧八埏横空万尺银蜿蜒忽然缩入一钵间永脱金翅牙闗縁君不见南阳卧龙气太烈一片心为豢龙热定军山头呕成血何如此龙得天诀与云巻舒倦即歇
　　
　　吴长君七十长歌君大叅明卿兄也
　　
　　昔日杜甫成狂歌自言四兄巢许伦虽然龌龊家人语能使千载传其真吴卿今年六十五汝兄七十貌更古纵令湖海无拘束稍袭衣冠傍规矩朅来种秫兼种秔手抄鱼经复酒经有酒直寻长乐塸得鱼且泊沧浪亭闻道甔甀洞中石移来半是愚公力县官第不横索钱野老何妨且争席红颜宣髪青方瞳緑衫朱黻斑斓中庭前参差几玉树云表偃蹇双冥鸿丈人得之必辞避愚者是兄贤者弟但呼尧世洗耳翁何必要第五之名强骠骑
　　
　　人日金陵忆亡弟
　　
　　去年风雨正月七犹与病人同此日今年秫陵多光辉此日犹是人成非中庭紫荆渐老丑一半犹青半枯朽纵青能得几时荣憔悴侵寻解怜否杜陵野老双鬓星蜀州人日感凋零听歌黄鸟已垂泪何况枝头啼鹡鸰
　　
　　寿栁州六山陈封君
　　
　　六山矗作西南柱主人行吟读书处为文雅受罗池法（栁州碑）有子能工天马步（六山之主山曰天马）只今行年六十七宣髪朱颜美无度更约它时大药成笑与羣僊弄烟雾
　　
　　双梅歌为方塘张封君赋
　　
　　瑶台僊姝畏姚妬化作君庭双玉树大庾万条看更俗陇头一阕吹不堕张果鲵齿如编银要与此树争丰神飞觞三雅媚残月摇笔词组开新春有子移根奉温室皎皎冰姿射霜日莫言子作书生酸要与君王调鼎实
　　
　　髙皇御枪歌
　　
　　臣自守太仆于午门之五凤楼恭覩文皇帝御用枪枪有号带退而作歌盖十有三年矣而起家南司马复于故宫之五凤楼恭覩髙皇帝御用枪凡二大者几盈握修可丈六尺疑即用以步战者也小者修杀四之一围杀亦如之疑所谓马矟也滁和之间盖无日不亲御焉武昌而后不复自将矣此枪树之御座右以示子孙毋忘王业艰难呜呼休哉臣不敏复作一歌而年老才尽有愧于旧多矣
　　
　　真龙鱼服事假王当时四海一滁阳椎锋跳荡无前敌驰射威神不可当猊铠淋漓染战血蛇矛夭矫盘秋霜此矛大细凡二柄用之掣电舒神光横驱铁骑扫建业直拥舟师下武昌登坛拜帅徐与常始握中权不自将按图一诏制万里挟棰两儿鞭八荒羽书络绎报宣捷虎殿委蛇进讲章干戈倒载三十禩礼乐明备同轩皇玉几亲凭诲孙子艰难徃事毋轻忘蟠螭小架二矛立俨置五鳯楼中央和弓垂矢俱辟易禹谟舜典同辉煌马上得之马上治陋哉汉主胡弗详平城七日脱馁鬼犹向沛儿骄故乡呜呼何必猛士守四方
　　
　　为王大宗伯题文笔峰
　　
　　五指冠国琛一笔帜文苑矫矫中书君不产中山产琼管黒云堆墨醮峰端横写南天万行满东亭且莫梦如椽丹纸黄麻好细传更闻欲续司空志大费君王侧理笺
　　
　　金陵遇中贵人结好甚深于余归追送栖霞浃日夕乃别感而赋此
　　
　　十载供奉皇青春颦笑謦欬若一身御马骑从内殿出常饭饱饫天厨珍覆水翻知不收好回首同侪竟谁保不辞肝胆倾向人自拊头颅叹将老偶然意气怜秃翁杯酒翻澜萧寺中天与清闲莫轻掷且踏紫陌收残红
　　
　　长歌赠别朱大夫
　　
　　大夫朗博亮直君子也余幸有一日之知又幸宦留都有二载过从之雅庚寅春谢病南归携酒摄山送别因成此歌赠之弇中之约幸毋忘也
　　
　　朱大夫颜亦朱碧瞳宣髪微髭须皎然玉立金陵衢少年意气龙可屠局蹐且当辕下驹三为岩邑吏道舒小转亦握専城符台抨误及当下除立散五马归乡闾新诗一巻酒一壶杖头百钱从有无蜡屐踏遍春蘼芜醉眼且拊双明珠大者光烛牛女墟秦庭好易十五都今汝不乐何为乎朱大夫我能写汝抑塞垒块之豪麤汝当振我阘颷委顿之衰途摄山酒尽未易沽挥手便别毋踟蹰朱大夫此后莫唤王尚书老夫新衔长五湖明年短棹游东吴弇州糟丘不汝孤
　　
　　至京口承陈从训相送丹阳道中留赠
　　
