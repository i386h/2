<!-- { "loadSidebar": true } -->
    彼埙篪兮谓何，同律吕兮相和。苟论功於众乐，孰有德而同科？遂使手之足之，候清音而屡舞；伯氏仲氏，谐雅韵於升歌。疾徐共节，长短同旨。感肃雍兮一贯，伺戛击兮双起。为合雅而谐声，故殊形而共理。然则大篪谐奏，美矣德音之音；鸣埙独闻，同乎以水济水。是故变通可象，节奏斯呈。尔韵方舒，我则厉之以疾；我音斯浊，尔必惩之或清。苟同方而助化，故异气而成声。信可以发挥《韶》《夏》，协赞和平。故得舞兽呈姿，岂系於拊石；嘉宾展礼，不让於吹笙。且埙资土以辨类，篪假竹而成器。土容质可以符素心，竹声清可以涤烦志。是则相从以和律，相因以成事。苟洋洋而在听，谅醇醇而自致。且彼鼓钟于宫，未足论乎异同；鸣琴自手，且何议乎先後。岂若宫商并奏，律吕相宣。调五声不资於繁细，应八佾无违於折旋。乐则既尔，臣亦宜然。埙之得篪，载期於有辅；臣之奉主，必致乎无偏。唱和之功备矣，献替之道存焉。故能振三代之风，合九成之乐。彼众器之雕饰，此群声之烦数。又安足拟埙篪之纯质，论声音之清浊。
    ○日载中赋（以“汉文帝时数如此”为韵）
    圣德上通，阳精下赞。经太虚之寥廓，赫流光之耀焕。皇矣广运，德用迈於陶唐；日欤载中，瑞克符於炎汉。其始也，升扶桑以昭晰，拂若木兮氛氲。灼丽景，开祥云。羲仲命官，敬导之功式著；夸父整策，竞驱之势斯分。虽驰骋於灵驭，终感通於圣君。故歌休明者，徵於阳位；察符瑞者，观乎天文。於是翠烟澄霁，白日增丽。流景弭节，飞轮顿势。乌矫翼而却翔，骧龙拥驾而回逝。端乎晷，遽乖测景之司；表乎祥，必俟垂衣之帝。盖所以应仁圣，叶昌期。曾泉既逾，异晨阳之杲杲；昆吾再舍，嘉日驭之迟迟。是则天垂象兮不昧，日辅德兮无私。既载中呈瑞，亦太和效时。远以变化，同诸掌握。苟夙夜而致理，在祯祥而欲数。伊灵气之潜通，岂天听之元邈？日之为美也，无德而言欤；日之为瑞也，有时而效诸？运行必随乎圆盖，昏晓式经乎方舆。昃而复中，在明君兮则尔；中而斯昃，虽壮士兮焉如。我皇播德於彼，表瑞於此。不肃而康哉，无为而乐只。躔次可觌，岂假垣平之片言；昭明有融，宁匹鲁阳之三徙。然鉴於人事兮，谅天道而伊迩。
    ○庐山东林寺律大德熙怡大师碑铭（并序）
    大师讳熙怡，姓曹氏，桂阳人也。旧勋前烈，垂休积庆，史氏详之矣。夫真如不远，其要在乎无垢；妙理不深，其要在乎见性。本於真实，畅於虚空，俾聆芳咀润，孜孜请益，则大师之教也。大师体识深静，风度端敏。受具戒於南岳，修律仪於东林。常趺坐一室，而四方学者，差肩继踵，发此柔软，纳其归依。嘉言玉振，微文冰释，故崇德雅美，临坛持法，垂五十年。尝以至德初隶东林寺，居耶舍塔院，数逾二纪。而信心长者，怀甘奉贽，纷然并进，监厨守藏，不遑祗受。既而悉归精舍，颁於众僧，大师率门人，布衣粝食而已。故推已以见相，因相而归空，搜阅精微，钻研旨要。常若背闷，而针石不能及也。故中夜累叹，有神人抚背，殊形骇物，斯须乃去。自知穷讨经论，切磋心要，加以律仪端静，受持勤至，感通之应，固难尽书。至於山鹿归仁，林鸟效祉，大师之室，不足骇也。大历五年，跻五老峰，望彭蠡，临瀑布，乃构凌云精室，为经行之地。旁引泉窦，以涤尘垢；近蹑松壑，以求清凉。丹崖云岫，势若屏牖。然趋风望景，攀危辇重，翼如而至者，难以数计。积十馀年，乃止大林精庐，杖屦衣巾，屏居一室，行住坐卧，无非道场。乃淬法刃，燃慧炬，俾夫恂恂围绕者，割其缚，导其迷，洗然而自得也。贞元中，归东林戒坛院。以为吾道已成，吾教已行，十二年丙子岁秋七月二十七日，召门弟子曰：“吾随化还。”须臾寂灭，僧腊五十，报龄七十一。州闾赴吊，道路衔悲。宗师既没，法教畴依，莲沼芜涸，禅林凋折。以其年八月十四日，迁座於香谷原，从人欲也。大师精贯六艺，旁达百氏，常与矿太师鲁国公颜真卿、故丞相天水赵公憬、故郑滑节度兼御史大夫范阳卢公群、今吏部侍郎宏农杨公於陵为参禅之侣，幽键洞发，宏言两得。门人法粲、道镜、道宁、道深、道琛、道建、利等，并三明继轨，四禅绍迹，缘起皆泯，空有两诠，卜商传阙里之教，龙树演迦维之法，其旨一也，咸以夙承甘露，愿勒贞珉。铭曰：
    演畅微妙，经行道场。昭昭大师，启迪无方。孰云虚空，不可思量。普涤缘念，永清心地。异物幽赞，灵鸟效瑞。景行如存，追思不匮。白日在水，澄虚则明。至人临池，无垢则清。信而不渝，冲而不盈。宛彼堂庑，空留法象。门人绍德，禅灯继朗。式播芳尘，以慰瞻仰。
    ○粲律师碑铭
    六度既修，三明未分。英英大师，执濯就焚。青莲挺秀，朗日开昏。学者归心，邦人居敬。既去尘缘，乃知真性。追思精室，如悬法镜。音容永秘，瞻仰畴依。门人掩泣，宝炬藏辉。北望松阡，其谁与归。
    ☆张洗
    洗，字濯缨。贞元时官朝散大夫河南济源县令。
    ○唐济渎庙北海坛新置祭器沈币双舫杂物之铭（并序）
    有唐六叶，海内宴然，偃革（阙二字）崇乎祀典，封兹渎为清源公，建祀於泉之初源也，置渎令一员、祝史一人、齐郎六人，执鱼钥，备洒扫；其北海封为广泽王，立坛附於水之滨矣。天子以迎冬之日，命成周内史奉祝文宿齐，毳冕、七旒、五章、剑履、玉佩，为之初献；县尹加绣冕、六旒、三章、剑履、玉佩，为之亚献；邑丞元冕，加五旒，无章，亦剑履、玉佩，为之终献。用三牲之享。邦之大事，先在祀乎！濯缨不才，谬领兹邑，下车入庙，每事皆问。主者有云：“俎豆素阙，弊难悉数，其尢者有五，北海望坛，临事垒土亏镘，一岁而费数金，为劳之甚，其弊一也；二所祭器，凡百有二十二事，至时请於上寮，转毂八洛，去来三百馀里，仍以税缗酬之，积有岁时，不知穷极，其弊二也；沈币双舫，又以车取，池河渡口之舟，往返之劳，结彩之饰，其弊三也；两坛位席，百领有馀，户至诛求，为扰非洁，其弊四也；床榻乃至七著，用之类门到敛索，事终存亡大半，其弊五也。”既革前弊，辄为之铭。铭曰：
    寤寐求思，如神有知。大风离披，坏木於斯。人吏惊驰，念兹悟兹。为余有意，庙中无备。沈币双舫，二坛祭器。子来悦使，所借皆遂。观者阒阒，事无阙焉。刻之于石，以待後贤。是时也，贞元十有三年。
    ●卷六百三十四
    ☆李翱（一）
    翱，字习之，凉武昭王之後。贞元十四年进士。元和末累官庐州刺使，大和时历刑、户二部侍郎，拜山南东道节度使。会昌中卒，谥曰文。
    ○感知己赋（并序）
    贞元九年，翱始就州府之贡举人事，其九月，执文章一通，谒於右补阙安定梁君。是时梁君之誉塞天下，属词求进之士，奉文章造梁君门下者，盖无虚日。梁居知人之过也，亦既相见，遂於翱有相知之道焉。谓翱得古人之遗风，期翱之名不朽於无穷，许翱以拂拭吹嘘。翱初谓面相进也，亦未幸甚。十一月，梁君遘疾而殁。翱渐游於朋友公卿间，往往皆曰：“吾久籍子姓名於补阙梁君也。”翱乃知非面相进也。当时意谓先进者遇人特达，皆合有是心，亦未谓知己之难得也。梁君殁於兹五年，翱学圣人经籍教训文句之旨，而为文将数万言，愈昔年见於梁君之文，弗啻数倍，虽不敢同德於古人，然亦常无怍於中心。每岁试於礼部，连以文章罢黜，声光晦昧於时俗，人皆谓之固宜。然後知先进者遇人特达，亦不皆有是心也，方知知己之难得也。夫见善而不能知，虽善何为；知而不能誉，则如勿知；誉而不能深，则如勿誉；深而不能久，则如弗深；久而不能终，则如勿久。翱虽不肖，幸辱於梁君所知，君为之言於人，岂非誉欤？谓其有古人之风，岂非深欤？誉而逮夫终身，岂非久欤？不幸梁君短命遽殁，是以翱未能有成也，其谁能相继梁君之志而成之欤？已焉哉！天之遽丧梁君也，是使翱之命久厄穷也。遂赋感知己以自伤。其言怨而不乱，盖《小雅》、骚人之馀风也。其辞曰：
    戚戚之愁苦兮，思释去之无端。彼众人之容易兮，乃志士之所难。伊自古皆嗟兮，又何怨乎兹之世。独厄穷而不达兮，悼知音之永逝。纷予生之多故兮，愧特於世之谁知。抚圣人教化之旨兮，洵合古而乖时。诚自负其中心兮，嗟与俗而相违。趋一名之五稔兮，尚无成而淹此路歧。昔圣贤之遑遑兮，极屈辱之驱驰。择中庸之难蹈兮，虽困顿而终不改其所为。苟天地之无私兮，曷不鉴照於神。心劲直於松柏兮，沦霜雪而不衰。知我者忽然逝兮，岂吾道之已而。
    ○幽怀赋（并序）
    朋友有相叹者，赋幽怀以答之，其辞曰：
    众嚣嚣而杂处兮，咸嗟老而羞卑。视予心之不然兮，虑行道之犹非。傥中怀之自得兮，终老死其何悲？昔孔门之多贤兮，惟回也为庶几。超群情以独去兮，指圣域而高追。固箪食与瓢饮兮，宁服轻而驾肥？望若人其如何兮，惭吾德之纤微。躬不田而饱食兮，妻不织而丰衣。援圣贤而比度兮，何侥幸之能希。念所怀之未展兮，非悼已而陈私。自禄山之始兵兮，岁周甲而未夷。何神尧之郡县兮，乃家传而自持。税生人而育卒兮，列高城以相维。何兹世之可久兮，宜永念而遐思。有三苗之逆命兮，舞干羽以来之。惟刑德之既修兮，无远迩而咸归。当高祖之初起兮，提一旅之羸师。能顺天而用众兮，竟扫寇而戡隋。况天子之神明兮，有烈祖之前规。划弊政而还本兮，如反掌之易为。苟庙堂之治得兮，何下邑之能违。哀予生之贱远兮，包深怀而告谁。嗟此诚之不达兮，惜此道而无遗。独中夜以潜叹兮，匪君忧之所宜。
    ○释怀赋（并序）
    读《党锢传》，哀直道之多尢不容，作《释怀赋》，其辞曰：
