<!-- { "loadSidebar": true } -->
　　古者山泽之利盖所以润国而养民，后世聚敛之徒出，民始不胜其困矣。禹任土作贡，荆、扬二州惟金三品，他州则无是焉。夫人臣嗜利以掊克，小人妄有所献陈，皆足厉世以害民，当国者可不熟虑乎。向闻江南之民有凿山披沙以取金充贡者，不足，又市他所，人孰恤其难也。孝女始因有司强其父征求银冶，不忍见其榜掠之苦，遂投冶中而死。剌史奏除其贡，至今邑人赖之。呜呼，夫以女子之行若此，矧仁人君子之用世惠泽及民者何如哉。然则孝女之祠于乡，宜矣。危君又能表诸文辞，俾好功献利者闻之，庶有警焉。

　　△题鲜于伯机诗帖 

　　尝闻故老云：「鲜于公蚤岁学书，愧未能若古人。偶适野见二人挽车行淖泥中，遂悟书法。」盖与昔人观舞剑器者同一机也。公生燕、赵，官吴、越，而词翰有晋、唐风，屡荐名馆阁，不果一试，卒沈抑外官，命已夫。呜呼，士有怀异负奇不克显于世者，可胜叹哉。彼居要官偶擅书名于一时，百世之公议弗然也。夫唐人工书，故以书名世者难；近世工书者鲜，故书易名世。矧公书极工，宜有名以传后世矣。

　　△题温氏五世同居诗后 

　　余尝行过郡邑，每见以孝义旌其居者，大抵多巨商盛族，岂礼谊生于富足者耶？滦阳为都近百年矣，而温氏已称五世同居，表异门闾，盖有司上其行，御史核其实故也。按旧制，其旌表有听事步栏，前列屏树、乌头。正门阀阅一丈二尺，乌头二柱，端冒以瓦桶。筑双阙一丈，在乌头之南三丈七尺。夹树槐柳十有五步。今则唯存乌头二柱，大书其人姓名，虽为制视旧简易，然其表民化俗一也。

　　●滋溪文稿卷第二十九 

　　题跋二 

　　○题跋二 

　　题补正水经后 
　　跋赵子昂鲜于伯机与朱总管手书 
　　题移剌氏家藏军需故牍后 
　　书罗夫人传后 
　　书黄提学赠孔世川序后 
　　题诸公赠欧阳德器诗后 
　　书周益公答孙季昭帖 
　　题孙季昭上周益公请改修三国志书稿 
　　题国子司业砚公遗墨 
　　[跋张]魏公与刘和州手帖 
　　题昼锦堂诗遗墨 
　　[题]咸淳四年进士题名 
　　题刘光远文稿后 
　　题司马温公人物记 
　　题孔氏家藏宋勑牒后 
　　题杜君墓表 
　　书吴子高诗稿后 
　　书寇隐君传后 
　　题石珏画 
　　题诸公寄赠马尚书尺牍后 
　　题马氏兰蕙同芳图 
　　书容城李节妇诗后 
　　跋三笑图 

　　△题补正水经后 

　　补正水经者，金礼部郎中蔡公珪所述也。蔡氏世家真定，父祖皆仕于金。公生长富贵，雅好著述。予自蚤岁访公遗书，得其文集五十五卷，晋阳志十二卷，燕王墓辨一卷，补正水经三卷。其它补南北史志六十卷，古器类编三十卷，续欧阳公金石遗文六十卷，并跋尾十卷，皆已不存。而文集乃高丞相汝砺模本，晋阳志、墓辨、水经皆写本也。至顺三年春，予为江南行台御史，槖水经将板行之。适奉诏录囚湖北，七月归至岳阳，与郡教授于钦止览观山川。钦止言：洞庭西北为华容，而县尹杨舟方校水经，念其文多讹阙。予因以补正示之，今所刻者是也。夫以蔡公问学之博，考索之精，著述文字之富，兵难以来散失无几。余酷好访求前代古文遗事，而仅得此，则知世之君子善言懿行泯没而无闻者多矣，可胜惜哉。予与公同居乡郡，潭西故宅已为释氏所庐，丘陇在滹沱之西太保庄者，翁仲石兽犹存。昔尝过之，有怀贤不胜之感。公之行事，则具秘书少监郭长倩所述墓志云。

　　△跋赵子昂鲜于伯机与朱总管手书 

　　至元五年己卯，予被命使宪淮东，访问故家遗俗，郡人皆言总管朱侯族世之懿。侯本泰安着姓，当江淮内附之初，以材能擢守维扬，有惠爱于民。民不忍其去，因留家焉。历典六郡，其治犹维扬也。侯既违世，子孙皆读书修行，为士大夫家。所与婚姻，亦皆一时名流硕辅。夫淮南之俗，喜负贩以牟市利，虽公卿大族犹或然也。而朱氏独以清白文雅，表仪一方，不亦甚可重欤。余忝官于此，以肃清风化为任，夙夜惕焉，惟恐得罪于巨室。朱侯之孙道定方为宪史，以赵公、鲜于公手书示予，且曰：「先公在时，图史甚富。向因回禄之灾，仅存此帖，庶见先世交游之盛。」予嘉其意，书其后而归之，俾观者不徒玩其翰墨而已。

　　△题移剌氏家藏军需故牍后 

　　古移剌武毅公国初为都元帅时所署军需故牍数幅，其曾孙平江总管蹈中宝藏于家。按是岁龙集丁丑，金人已逊于汴，河朔扰攘未定，黎民疮痍未复。而太师国王方以兵平辽、霫，军需为急，故命史公行六部尚书以总其事。观其储偫输载之方，出纳折阅之禁，养兵之实，恤民之诚，见于一时文移者，周详恻怛，隐然中国承平官府之旧。昔孔子为委吏会计当而已矣，况取天下者而无道揆法守，其能为治乎！愚尝阅史公墓碑，述其佐国王定东土，悉心馈运，军中未尝乏绝，观此益信其言矣。武毅公之后为将，为郡守，名声着闻，而史氏亦再世辅相。夫古之君子尽忠所事，不苟简以徇禄，不矫激以干名，宜其子孙蕃衍盛大如此。览 【 「览」原作「贤」，据元刊本改。】 者勿以吏牍故迹忽之也。

　　△书罗夫人传后 

　　向余贰南宫时，有司以罗夫人贞节来上。同列恐忤权贵，欲不以闻，余力言之，事始克达。及旌异命下，同列者愧焉。呜呼，当天历初，一时公卿将相崇官厚禄，涵煦累圣承平之泽，知尽忠所事，盖亦鲜矣。而罗夫人者独能操守节义，至于杀身而不悔，兹烈丈夫有所弗及也。呜呼，贞哉！

　　△书黄提学赠孔世川序后 

　　天爵读黄提学赠孔君世川之文，而有感焉。昔者国家初定中国，而孔子五十一世孙金奉常袭封衍圣公抱礼乐之器来归，文治由是兴焉。奉常既老，有冒孔氏以承其祀者，族人讼之有司，诬被刑苦，乃复诉之于朝，始正其事。是则世川之曾大父、大父也。迩年复有谬欲夺袭封者，天爵适居中台幕府，帅诸御史力言其事。未几，忝贰春官，具事始末白于庙堂，丞相以闻，制可其请，孔氏宗法卒归于正焉。当西汉时，梅福上书曰：「贤者子孙宜有土，况圣人乎！今仲尼之庙不出阙里，孔氏子孙不免编户。诚能据仲尼之素功以封其子孙，则国家必获其福。」观福斯言，由汉以来，尊崇夫子，未有若今日之盛者也。天爵列官京师，与同佥太常凝道、左司员外郎用道有同朝之好，今又知世川父祖之贤能也。世川由明道书院文学擢掾湖北宪府，清慎文雅，方将入官，尚思朝廷尊崇圣人之道，而无负其家学也哉。赵郡苏天爵书。

　　△题诸公赠欧阳德器诗后 

　　欧阳文忠公家本庐陵，中年居颍，宦游南北，屡有思颍之作。或者疑之，谓无泷冈松楸之思也。天爵间尝诵公吉州学记，有云：「他日归荣故乡，谒于学门，将见吉之士皆道德明秀，可为公卿。入其里闾，而长幼相孝慈于其家。行其道涂，而少者扶羸老，壮者代其负荷于路。然后乐学之道成。」文忠公之望于乡人者，不亦厚乎。今海宇为一，朝廷方由贡举求贤，吉之士宾兴于乡者常千 【 「千」，徐刻本作「十」，疑应以「十」为是。其余各本均作「千」。】 余人，中选者居额之半，诚不负公之所望矣。公既家于颍，葬于郑，其居庐陵者，皆族人也，然则德器其族孙欤。传曰：「君子之泽，五世而斩。」理或然也。近世衣冠故家其子孙往往微弱，弗克振显。或者妄引右族名贤以自附会，徒贻识者之讥。德器世家庐陵，又藏崇公以上封诰，是则信而有征矣。

　　△书周益公答孙季昭帖 

　　右宋少傅周益公答解元孙季昭帖，其曰：「六一全集乡邦合有善本，适数士友留意斯文，遂籍其力校雠裒次。」今庐陵模本，盖公所校定者。初，欧阳公得昌黎韩子之书于汉东李氏壁间，脱畧颠倒，乞归读之，爱其深厚雄博。其后三十年间，闻人有善本者，必求而改正之。欧阳公于韩子之文，用功若此。至朱文公考异出，读者始无遗憾。甚矣，校书之不易也。欧阳公之文非若韩子重经五季兵难阙误之多也，然而公之为文始书屋壁，时加修改，一篇之成，凡数脱稿，故其文多异同。益公悉购得之，既刊其一，余则附见焉。夫二公之文必待名公校雠而后备，则六籍之言遭秦焚灭，今所存者经或脱简，传或间编，尚可一二言哉。故汉置校书之官，必求刘向、扬雄之徒才任其选，所以重其事也。

　　△题孙季昭上周益公请改修三国志书稿 

　　宋乡贡进士庐陵孙季昭三上书益国周公，请改修三国史志，以正汉统。益公时已年老，逊谢而止。夫纲常名义，天地之大经。昔昭烈以汉室之冑，上承统绪，艰关巴蜀，兴复帝业。诸葛忠武侯辅之，名义既正，规模斯张。其言曰：「汉贼不两立，王业不偏安。臣鞠躬尽力，死而后已。」三代以下，凛然王者之佐。陈寿以其父获罪于蜀，故史以魏为正。荥阳太守习凿齿作汉晋春秋以正其失。宋氏南渡，执政大臣忘雠忍辱，窃禄苟安，一时儒者忠义感激，痛愤怨疾，既不果用，思见于言，此蜀汉统绪所由正也。大则纪于册书，次则表于论著。季昭之陈三书，亦以是欤。益公既不遑作，庐陵萧常第为纪、表四篇而已。至我国朝，翰林侍讲学士郝公经使宋，覊留仪真，始作帝纪二卷，年表一卷，列传七十九卷，录捌卷，曰：续后汉书，所以正统绪， 【 「绪」原作「叙」，从元刊本改。】 表忠贤，其有功于世教，盖甚大也。夫由汉昭烈至于国朝盖千余年，始则一习凿齿，次则宋南渡诸公，卒至郝公，始克成之，则知天理之在人心，万世不可泯也。然则后之修史者，义理 【 「理」原作「例」，从元刊本改。】 之严，正闰之辨，其可不慎之哉。季昭五世孙义方藏其书稿于家，览者尚及识季昭之心已夫。前史官赵郡苏天爵书。

　　△题国子司业砚公遗墨 

　　昔者国家灭金之初，王师徇地汉上，悉俘其人以归。故江汉先生赵公，郧城先生砚公，皆相继至北方。于是赵公居燕，出其槖中伊、洛诸书，传授学徒，而中原名公巨卿 【 「卿」原作「儒」，据元刊本改。】 亦始得因其说以求圣贤之学。郧城先生流落云中，久之始达真定而居焉，亦以经术为训，郡人翕然从之，往往以儒著名。世祖皇帝勤于求治，广于求材，先生由布衣起家，教授真定。及建成均，即遣使赐五品服，征拜司业，而赵公不幸已卒矣。
