<!-- { "loadSidebar": true } -->
　　往者江淮未彻兵丹阳邂逅识耆英叩门偶缀诸公后倒屣曾蒙一笑迎敢意痴顽成后死相从髣髴若平生小诗话别初何有一段清愁伴艣声【游昔在京口与陈应求冯圜仲查元章张钦夫诸人从前提刑游今三十九年矣】
　　谢韩实之直阁送灯
　　玉作华星缀绛绳楼台交映暮天澄东都父老今谁在肠断当时谏浙灯
　　又
　　旧友年来不作疎华灯乃肻寄蜗庐宁知此老萧条甚二尺檠前正读书
　　道山直舍
　　身世从来一蠧鱼讨论犹记入朝初自怜报国无他技又领兰台四库书
　　馆中营缮方一新而右文殿生芝草甚异
　　丹碧参差盛一时殿楹三秀见金芝汉庭漫道多才杰天马何劳作颂诗
　　戏述渊明鸿渐遗事
　　桑苎柴桑一世豪区区玩物亦徒劳品茶未及毁茶妙饮酒何如止酒髙
　　雪夜
　　雪屋透窗明风帘撮夜声披衣拥炉坐忘却在都城
　　直舍独坐思成都
　　锦城花絮送吴船屈指东归又防年羣玉峯头身老矣百花潭上夣依然青衫尚记称狂客白髪宁知作老仙所恨酒肠非复昔闲游空负杖头钱
　　叹老
　　镜里萧萧白髪新黙思旧事似前身齿残对客豁可耻臂弱学书肥失真渐觉文辞乖律吕岂惟议论少精神平生师友凋零尽鼻垩挥斤未有人
　　冬晓
　　恩免宵兴趂晓班养慵终觉媿吾顔浮名半世虚催老高卧何时复得闲两岸夕阳渔浦市数峰寒霭沃洲山扁舟来往无穷乐此事天公岂所悭
　　有怀梁益旧游
　　土堠累累只复双悠然残夣对寒缸乱山落日葭萌驿古渡悲风桔柏江虎印雪泥余过迹树经野火有空腔四方行役男儿事常笑韩公赋下泷
　　孤坐无聊每思江湖之适
　　世上元无第一筹此身只合卧沧洲艣摇渔浦苍茫月帆带松江浩荡秋有酒人家皆可醉无僧山寺亦闲游老来阅尽荣枯事万变惟应一笑詶
　　夣韩无咎如在京口时既觉枕上作短歌
　　隆兴之初客江臯连欀结驷皆贤豪坐中无咎我所畏日夜詶唱兼诗骚有时赠我玉具劒间亦报之金错刀旧游忽堕五更夣举首但觉铁瓮髙樽前美人亦黄土吾辈鬼録将安逃死生一诀信已矣所恨膏火常煎熬平生不爱葱岭话方术亦陋葛与陶但当东归弃百事烂醉海上观云涛
　　出东城竝江而归
　　上车容假寐出郭当闲游逺笛临风起高帆到岸収人归花市路客醉酒家楼径就东窗卧孤灯欲话愁子聿欲暂归山阴见乃翁作恶遂不行赠以此诗
　　钟鸣岂复夜行时文字相娱赖此儿欲去复留知汝孝未言先泣叹吾衰两篇易象能忘老百亩山畬可免饥但报家僮多酿酒一栏红药是归期【明年春晚史院奏书必得归矣】
　　题赵生画【赵生名亷宣和末得幸亷宣仲为予言】
　　东都画手排浮萍天子独赏一赵生幅缣尺纸皆厚赐众史妬媢都人惊尔来一笔不复见好事往往空闻名奇哉此独出刼火论价直恐千金轻老亷博士最别识一见自谓双眼明老夫寓居旱河上矮轴正向幽窗横饭余扪腹看不厌林外重阁髙峥嵘凭谁唤住两禅客水边共听烟钟声
　　题宣律师画像
　　秀目大头颅英姿举世无平生一瓦钵何处有天厨
　　暇日弄笔戏书
　　天地为我庐江山为我客北斗以酌酒恨我饮量窄人生但闭户乌用分菽麦赠君玉函方愦愦无皂白
　　又
　　草书学张颠行书学杨风平生江湖心聊寄笔砚中龙蛇入我腕疋素忽已穷余势尙隐辚此兴嗟谁同
　　又
　　胸怀防云夣形骸一槁木虽客长安城未始忘退缩古来豪杰士强半死空谷耐事勿动心贫贱岂汝独
　　立春前后连日风雨
　　河岸春生緑斋扉雨送昏手钞书半淡巾漉酒微浑饼饵连春日歌呼近上元何嗟今夕夣不在石帆村
　　武林
　　皇舆久驻武林宫汴雒当时未易同广陌有风尘不起长河无冻水常通楼台飞舞祥烟外鼓笛喧呼明月中六十年间防来往都人谁解记衰翁【绍兴癸亥予年十九以试南省来临安今六十年矣】
　　立春后十二日命驾至郊外戏书触目
　　身兼老病常归卧天半阴晴偶出游鹦鹉碧笼当戸外秋千画柱出墙头年华冉冉飞双翼夣境悠悠寄一沤旅食都门那可久少留应为赋春愁
　　又
　　宫云缥漏声迟夣里华胥却自疑春浅风光先盎盎时平节物共熙熙画帘不卷闻人语玉勒徐行避酒旗阅尽辈流身独健怳如随计入都时
　　又
　　丹成不服怕升天岂料乗风到日边九陌楼台生细霭万家管送流年香车宝马沿湖路绣幙金罍出郭船折简亦思招客醉不堪春困又成眠
　　春夜
　　客向灯前老愁从枕上生雨声添好睡花气散余酲旧事谈谁听新诗链不成惟当速归老邻父待同耕
　　访客至近郊
　　访客西郊路停车小苑门闲云宁有雨淡日不成暄鹭下青苹浦鸦啼緑树村还家未索莫随分具鱼飱
　　车中作
　　雨过未生尘寒轻不着人断云飞苑路高柳暗天津憔悴非平日呻吟又一春丝毫宁有补空负耦耕身
　　倦飞
　　倦飞何意闭樊笼冉冉年光过眼空酒尽不妨沽巷口诗成多是在车中曾腰白羽心犹壮不养丹砂颊自红所叹莫年交旧尽灯前情话与谁同
　　遣兴
　　马迹车尘不到门莫年万事付乾坤读书浪苦只取笑识字虽多谁与论骨相元非金马客夣魂空绕石帆村浊醪幸有邻翁共莫厌从来老瓦盆
　　癸亥正月十日夜夣三山竹林中笋出甚盛欣然有作
　　新春身不到家园东崦西村役夣魂一夜四山雷雨起满林无数长龙孙












　　劎南诗稾巻五十二
　　钦定四库全书
　　劎南诗稾巻五十三
　　宋　陆游　撰
　　谢徐志父帐干恵诗编
　　平生闻若人笔墨极奇峭相望二千里安得接谈笑一朝获其诗惊喜逾素料夜取吟讽寒灯耿相照舂容清庙歌缥缈苏门啸蹴天浙江涛照野楚山烧每篇十过读玩味头屡掉正如啜名酒虽爱不忍釂看君亦华发气压万年少予昔从茶山辱赏三语妙文章老不进顦顇今可吊谁知牛车铎黄钟乃同调愿君时来过勿恤俗子诮
　　河桥晚归
　　曲巷连新市层楼近小桥青帘犹滴雨绿浦恰通潮帘影晴方见笙声冷未调斜阳觅归路偏爱玉骢骄
　　谢王子林判院恵诗编【王从杨廷秀甚乆】
　　文章有定价议论有至公我不如诚斋此评天下同王子江南秀诗有诚斋风今年入修门轩轩若飞鸿人言诚斋诗浩然与俱东字字若长城梯冲何由攻我望已畏之谨避不欲逢一日来叩门锦囊出几空我欲与驰逐未交力已穷太息谓王子诸人无此功骑驴上灞桥买酒醉新丰知子定有人讵必老钝翁
　　绍兴癸亥余以进士来临安年十九明年上元从舅光州通守唐公仲俊招观灯后六十年嘉泰壬戌被命起造朝明年癸亥复见灯夕游人之盛感叹有作
　　随计当时入帝城笙歌灯火夜连明宁知六十余年后老眼重来看太平
　　出谒晚归
　　万巻纵横眼欲盲偶随尺一起柴荆渊鱼脱水知难悔野鹤椉车只自惊苑路落梅轻有态御沟流水细无声红尘朝暮何时了促驾归来洗破觥
　　思归示子聿
　　平生爱山水游陟老不厌此外惟读书垂死尚关念方昔少壮时万里携一劒自从还故山日夜就收敛防恩置三馆寒灰忽光熖龙钟气才属笔力安得赡同舍多贤豪揣分无乃玷春来百疾作沈痼困鍼砭思归入梦寐厯厯数过店问津始胥涛系缆望禹窆小江斋饼美梅市将酒酽云破山嶙峋雨足湖防滟二月栁胜槎三月花如染拄杖幸可扶吾生尚何欠更当与稚子晨暮事鈆椠天爵古所尊荣名勿多占
　　上元后连数日小雨作寒戏作
　　呼儿取酒敌春寒病起駞裘觉寛万事不妨高枕卧始知老子耐悲欢
　　又
　　春风催暖入园林一片云生又作阴留得梅花三日住谁云造物本无心
　　又
　　烟笼天阙青鸳湿水涨官河画鹢浮解赋春阴三十首不应惟有宋鄜州
　　又
　　拟拨残书出郭行浮云忽已败春晴穷阎今雨无车马卧听深泥溅屐声
　　出涌金门
　　出涌金门一黯然初来犹是绍兴前都人百万今谁在惟有西湖似昔年
　　书志示子聿
　　误上蓬山亦已叨所悲故里隔胥涛还家未失屠羊业报国元无汗马劳载笔敢言宗史汉闭门犹得读庄骚小儿愿与翁偕隐正恐声名未易逃
　　入春念归尤切有作
　　六朝覆育忝遗民扶惫归来雪鬓新对酒无欢翻作病爱诗何得但穷人腰钱自昔妨骑鹤絶笔何时到获麟乡俗嬉游重端五烹团糭唤比邻【筮者言予五月可还故山】
　　书房杂咏
　　赋性无他嗜传家但古书尧咨洪水际羲画结绳余异学方攘斥浮文亦扫除挑灯北下聊得遂吾初
　　又
　　乆客思乡井残躯怯嵗年家能常食粥口固不言钱铁补曽穿砚韦聨屡絶编卧闻儿讲学起坐失沈緜
　　独立思故山
　　谿水初生与岸平桥头新栁已藏莺诗縁遇兴玲珑和酒为逢知烂漫倾青箬买来冲雨钓乌犍租得及时畊今朝独立东风里叹息无人防此情
　　寓叹
　　俗心浪自作棼丝世事元知似奕棋旧业萧然归亦乐余生至此死何悲古人可作将谁慕造物无心岂汝私已觉残春故溪去短蓑垂钓月明时
　　后寓叹
　　貂蝉未必出兜鍪要是苍鹰忆下韝彭泽往归端为酒轻车已老岂须侯千年精卫心平海三日于莬气食牛防与高人期物外摩挲铜狄灞城秋
　　新嵗颇健寄青城故人
　　骄气年来痛自锄似能畧契度关书神光出眦夜穿帐胎发满头晨映梳吾道元知非土苴此身可付丘墟岷山幸有丹炉在青壁何时共结庐
　　新年七十有九
　　中嵗抱沈緜讵敢望七十造物偶脱遗俯仰耄已及宁知辱弓旌扶惫去乡邑受恩不知报懐抱空怏悒天门邈难窥地芥亦嬾拾随身一诗囊副以两药笈何当复得谢浩然脱维絷擘浪画楫飞穿云青鞵湿余年尚有几登览当汲汲狂吟题寺廊大笔蘸墨汁
　　春日访客于逆旅及郊寺感而有赋
　　底事经年客帝乡风光淡沲日初长野歌作气老犹壮花气撩人醒亦狂店壁拂尘寻旧字寺楼极目送斜阳告归不过残春事杜曲桑麻亦未荒
　　二月二日梦中作
　　零落蔷薇委道傍更堪微雨渍残香象牀玉尺人何在肠断新裁锦一方
　　对酒作
　　羡门安期何在哉河流上泝昆仑开白云不与隐居老孤鹤自下辽天来春江风物正闲美緑浦潮平柂初起暮吹长笛发巴陵晓挂髙帆渡湘水世间万变更故新防当太息摩铜人脱裘取酒借芳草与子共醉壶中春
　　西湖春游
　　灵隐前天竺后鬼削神剜作岩岫冷泉亭中一尊酒一日可敌千年夀清明后上已前千红百紫争妖姸咚咚鼓声鞠场边秋千一蹴如登仙人生得意须年少白发龙钟空自笑君不见灞亭耐事故将军醉尉怒诃如不闻
　　春晚用对酒韵
　　吾今归哉复归哉草堂正对湖山开座铭漆园养生主屏列柴桑归去来一闲可敌八珍美骊驹在门端可起不縁老病日日増世味从来淡如水故人谁非白头新况复眼中无故人但余一恨未免叹掩关睡过今年春
　　题馆中直舍壁
　　几年顦顇去清班敢辱君恩误赐环但厌软尘随倦马不愁弱水隔神山下帷寝饭羣书里退食雍容众间行矣东归竟何补低囘未免媿吾顔
　　春晚懐故山
