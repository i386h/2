<!-- { "loadSidebar": true } -->
　　昔陶唐命南北正以司地天而人辅缺焉乃登妫氏于有鳏俾槖九有而司化权实惟五佐以胥后先赫乎逖哉莫可拟测已成汤氏之开殷纪也凡五进阿衡而五捐之忽合忽离是何后臣之艰厥而托国之需迟耶迨武丁之征说而姬文之遇尚精诚贯彻虖幽夣遂超徒歩而拜卿相此所谓天作之合帝启其衷万姓藉以奠安三灵寄而崇隆然我观夫伊氏之为佐也厥人纪之肇修繇从谏而弗违俨明命之顾諟敬恭洞乎神祗革夏政而抚九有实一徳之所茂绥说启心而沃帝在虑善而动时监成宪以无愆学古训乃有获粤丹书之示戒敬怠胜而頖凶吉此深宫之燕间而四夷之所景式盖孟氏有言将大有为之君必有所不召之臣学焉而后臣之夫是以卑而长为天下尊今夫纲维纷脞易画也疆圉弱削易益也甲雕兵瘦易饬也礼弛乐废易师也其最艰者君不有其徳而唯臣之徳臣不爱其心而君心之非之是格彼夫髙平之任术与愽阳之济宽虽栉比其一支殊未探乎大端营平折冲广汉钩距于黄中外稍称平恕赵尧等之司四时若畧法乎先王虽匃奴崩角而孽已兆于椒房政若粲乎其外媺而精膏烁焉而内亡夫沛乎巨壑纵鳞翼乎鸿毛顺风龙变云蒸猋附景从岂不快哉如披聋盲然必内涤百私外采庻忠泰之九二宁不曰上下志同而其繇曰包荒用冯河不遐遗朋亡是以吉莫巨乎涣小羣而危莫峻乎月几望贤与否其相辽敬怠頖于毫芒当齿爪之未坠又何异乎肺与肠夫岂唯其下者即周公之赤舄而非金縢几不能保其终厥咎宁直成王呜呼盛哉亦可畏哉
　　
　　汪门烈女方氏颂
　　
　　方氏之死汪道耆也葢称烈女云夫既已归汪矣何以不妇也曰不成妇也其不成妇何女十三笄而归汪氏然事姑室也居五年其舅姑命之曰以冬十二月与道耆成礼秋七月而道耆病溺血甚女始视汤药然而弗面也道耆且死意若有忧者女闻之曰是其为我乎即絶粒道耆死女始发蒙袂而面曰吾夫也制斩缞服尽哀家媪谓曰是不为夫胡服也女曰不为夫而胡以舅若父姑若母不为夫而胡以奉汪氏之烝尝于寝也吾女也然而非方女也旦日伯氏司马公来婢子夹持出跪请曰以舅姑及亡者之后伯氏前致辞谢诸内外尊戚至夕沐浴自缢死死时光明满室及殓而貌逾于生也其得称烈者何风人之为风也发于情止于礼义妇之死夫义也情得毋十二乎哉女之死夫不及情者也虽然未字而夫非夫也为他人死也女女而归汪有妇道矣妇而未伉不及情矣其发以义其止以礼是足以当风之首乎司马传而表之不佞世贞继颂焉其篇曰
　　
　　英英白华其白乃雪女而妇节其矢也洁皎皎白璧既白且坚妇而女身其归也全生而事之惟舅与姑死而面之乃以为夫生而字之其迹处也死而殉之其心许也
　　
　　弇州续稿巻一百四十五
　　

　　●钦定四库全书
　　
　　弇州续稿巻一百四十六
　　
　　（明）王世贞 撰
　　
　　○文部
　　
　　△像赞（有序）
　　
　　吴中徃喆像赞（有序）
　　
　　吴中徃喆像赞者故百有十六岁周翁寿谊翰林编修高先生启前工部郎张先生适都昌令俞先生贞木布衣王光庵先生宾陜西按察使王公英给事中黄公钺太子少师赠少师荣国姚恭靖公广孝吏部左侍郎赠尚书许公斯温左副都御史吴文恪公讷按察佥事直道陈公祚詹事府少詹事赠礼部右侍郎刘文恭公铉御医盛先生寅太子太保赠少保陈僖敏公镒太子太保俞公士悦太常卿夏公■〈日上永下〉礼部主事吴公凯处士杜东原先生璚参政祝公颢武功伯大学士徐公有贞浙江提学副使张先生和进士郑先生文康吏部左侍郎叶文庄公盛右都御史韩襄毅公雍按察佥事刘完庵先生珏参政刘公昌开封府知府鱼公侃福建右参政陆公■〈日上永下〉工部右侍郎孔公镛南京大理寺卿章公格南京左副都御史章公律礼部尚书赠太子太保李文安公杰太仆少卿李公应祯太常少卿侍读陆公釴礼部尚书赠太子太保吴文定公宽浙江右参政陆公容布衣沈石田先生周湖广左参政姜公昂河南右参政吴公愈南京左副都御史陈公璚南京刑部尚书刘公缨少傅大学士赠太傅王文恪公鏊先南京兵部右侍郎公讳南京刑部尚书赠太子少保吴公洪工部尚书龚公弘礼部主事杨先生循吉少保吏部尚书陆公完都察院右副都御史毛公珵江西右布政使王公秩赠礼部尚书百岁毛翁弼太子太传礼部尚书赠少保毛文简公澄祁州守张天方公安甫太子少保南京吏部尚书赠太子太保吴文端公一鹏应天府通判祝先生允明明太仆少卿都公穆解元唐六如先生寅南京吏部尚书赠太子太保朱恭靖公希周南京刑部尚书赠太子少保周康僖公伦翰林待诏文先生征明右都御史盛公应期翰林孔目蔡先生羽南京刑部尚书顾公璘都察院左佥都御史陈公察太子少保吏部尚书赠太子太保周恭肃公用少保大学士顾文康公鼎臣太常卿赠礼部侍郎魏恭简公校国子博士徐先生祯卿南京刑部右侍郎赠左都御史周公广南京太常寺卿方公鹏按察佥事方公鳯刑部尚书赠太子少保吴公山太子太保兵部尚书赠少保王襄敏公以旗大理左寺丞周公鳯鸣南京兵部右侍郎王公积国子司业王先生同祖右春坊右司直郎兼翰林检讨张公寅右副都御史朱公纨通政司参议张公寰江西右参议王公庭都察院右副都御史王公守国子博士文先生彭和州学正文先生嘉光禄寺丞陆先生鳌工科给事中赠太常少卿陆公粲太学生王雅宜先生宠提学佥事袁先生袠浙江按察佥事皇甫先生涍吏部员外郎王先生榖祥太仆寺卿顾公存仁按察佥事皇甫先生汸南京刑部尚书钱公邦彦按察副使沈公■〈流上金下〉四川布政陈公鎏礼部左侍郎赠尚书瞿文懿公景淳尚宝司少卿陆公师道布衣彭隆池先生年布衣俞先生允文先右都御史赠兵部尚书公讳太子太保大学士赠少保严文靖公讷布衣陆包山先生治太子少保南京吏部尚书赠太子太保袁安节公洪愈兵科左给事徐先生师曾少司冦雨亭陈公瓉质山黄先生姬水太仆寺丞直内阁归先生有光应天府丞王公执礼都察院右副都御史赠兵部左侍郎张公任山东按察副使袁公尊尼南京兵部右侍郎顾公章志浙江按察副使张公振之亡弟太常寺少卿世懋河南按察副使王公鼎爵都督佥事镇守浙江总兵官杨公尚英凡一百十二人皆吾吴中贤懿炳炳自明始者也大者树徳砥行羽翼圣道股肱王室次亦奔走疏附批鳞犯颜直臣循吏之流也含章韬锷斯所以山泽之臞摅藻修辞斯所以秇文之英老成代徃典型杳絶借彼肤相永之丹青计亦左矣稍叙其事附以咏言离之尚茫然合之斯可征哉然则楚庄何必色惊于优孟北海无烦呼饮于虎贲也诗云高山仰止景行行止仆虽不敏窃有志焉然而榱栋莫任谱谍散佚况于遗像掌故曷考非力所及宁无挂漏所期同志推而广之云尔
　　
　　周翁寿谊者昆山人也有隠徳髙皇帝洪武之六年癸丑翁一百有一十岁矣苏州守魏观始行乡饮礼宾翁而首之又六年髙皇帝召见便殿赐宴慰抚有加予冠带给驿舟楮弊遣还踰年乃卒计翁生当在宋之淳佑四年甲辰跨元及明凡三国十三帝而不肯仕改革之际兵燹数矣而竟无恙晩遘真主卒以显荣夫岂偶然哉寿谊名也又颇类别号若私谥其裔孙金华守后叔与余善此像得之后叔之子廷栋
　　
　　赞曰宋之遗黎元之逸民明之三老晩遘昌辰中罹兵燹孑然独存不琢者天不刓者身
　　
　　髙太史先生启字季廸别号槎轩长洲人少明颖有纵横才略而好为歌诗天藻秀发徃徃超宋元人乘而上之直接开元大厯而不能尽去刘白之习者小为才使耳元末张士诚窃吴自王而其上佐饶介之多罗致文学知名士为幕客而第其篇咏奉金帛为寿先生恒首冠然不肯臣士诚至髙帝即位召修元史授翰林院编修史成特拜戸部侍郎先生以少不习握筭辞诏赉镒金使归需异日用先生归教乡里自给时魏观自太常卿奉玺书守郡贤先生而礼之欲徙郡治成乞先生文上梁而卫帅诬观徙治为有异志先生亦逮至都论腰斩时年三十九天下惜先生才而悼其寃所著有缶鸣集若干巻文集若干巻
　　
　　赞曰明诗之昌如汇九江而公滥觞其追正始若康庄轨而公嗃矢辞冕离蝉兾以天全而竟死寃杳然丹青可灭者形不泯者名
　　
　　工部郎张甘节先生者吴人名适甘节其别号也洪武中以歌诗鴈行髙子启天子闻其才而辟之累迁工部郎中坐斥法谪迁广州税课大使卒先生貌白晳疎眉目其卒时且五十矣而像甚少
　　
　　赞曰于乎先生媺音姿兮少与诸贤工书诗兮窜不称困庻离菑兮客死无恨以完归兮
　　
　　俞都昌先生贞木初名桢后更名贞木字有立吴县人既冠以学未成弗娶负笈受永嘉陈公麟易遂傍读它经史为古文辞元季杜门隠居淡如也洪武初以荐者起知韶之乐昌父丧归服除补都昌后先有亷介声再以母丧归遂不仕老而郡守姚善礼之为偹宾主参幕中画会坐株累有应天逮事白卒于邸建文之三年七月也得寿七十有一明年勤王事起太守善族而先生以家无恙
　　
　　赞曰而貌之熈熈而须之离离而巾车之委蛇版荡兮以身完湿束兮良于官肥遯兮而婴狴犴客死兮而不罹患天耶人耶若循环兮其不可端
　　
　　王光庵先生宾初名国宾字仲光长洲人有异才于经史子集天官乐书兵家稗志靡所不该览犹邃于医而属世鼎革刑（阙）用重先生意不乐之且母老乃自晦为清狂不娶不仕其貌故以寝又以药黥面及肘股间髽髪短服行歌道傍故旧有访之者輙箕踞扪虱不相酬对以益自废晩而太守姚公善知之微服再三叩乃稍稍露其竒姚公大叹赏为具宾主成礼而去先生孝其母年七十且死抱母不舍呼娘娘者数而后絶既絶之后一日其家闻杖履声则先生哭曰天乎奈何令我舍娘娘去乎久之哭始已先生所著有光庵集吴中名贤纪吴下古迹诗
　　
　　赞曰万邦帝臣兮噫畴不利宾兮噫国之遗民兮噫母之遗身兮噫卒以冺冺兮噫
　　
　　王按察先生英者昆山人也髙帝为监察御史以悫勤职事当上意尝手书敦厚王英赐之又标于殿柱累迁陜西按察使以疾乞休归先生位三品而乡居恂恂若无官者尝孑行至河岸而轻薄子值而偶触之遂挤先生于水先生振衣起至家家人怪问之曰吾偶失足耳竟不言其事
　　
　　赞曰古有刘宽厥名称之亦有娄公至徳可师公位小让而于徳齐编须婴鳞率以身归长者哉噫
　　
　　黄给事先生钺字叔扬常熟人举乡试尝为某县典史后举会试以进士髙第授戸科给事中建文之末出募兵于海上闻京师不守自投于琴川之桥下死妻子从之
　　
　　赞曰事固不可论以建文之亡而士大夫争先而为故主死者若饥之食而暍之就凉岂所谓杀身成仁志士之分而手足腹心亦施报之常烈烈叔扬其没者固颓然而付清波而其不没者尚凛然而傲秋霜也耶
　　
