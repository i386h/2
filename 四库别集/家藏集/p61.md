<!-- { "loadSidebar": true } -->
　　当子产之初治郑也舆人歌之有孰杀子产吾其与之之语及三年又从而颂之予尝叹春秋之世去古未远为国者以礼法防其下下輙兴谤如此及其乆也政泽既洽公论始定而颂亦兴焉则又见人心之古犹自若者向使子产之治郑也未三年而止吾见其终负谤而去安能自明于后世哉虽然谤者凡民之无知者耳君子之察众恶必不因凡民之言而无遗爱之许也鄱阳丘侯时雍来守苏郡郡甚大而侯之才则长簿书狱讼谈笑而办治既有余力将兴文事举礼仪而先之以馆舎学校之修建当是时民固未信也相与哗然葢阳受其役者虽若不堪而隂被其赐者亦不知也侯既以濶畧自信为之益力于是以例报政于朝概以不谨去职一时士之有志于国家储人才者相与深惜之然侯为人不独长于治郡而已性且孝公务稍暇退事其母太安人者甚至凡吴中水陆珍品悉致之以为朝夕养及是将归其家告予曰霁尝恨吾母老不得专意养之今虽不及共臣职得共子职足矣且曰苏之士大夫尝设二十题绘图赋诗为吾母夀而序文尚缺愿为我书之予应曰诺久之始克酬其请葢昔之为贤子者养其亲也以道其为母之贤者享其子之飬也亦以道以道虽处穷陋之乡终日啜菽饮水其中乐不以道虽处崇髙之位终日烹鲜击肥其中不乐也惟宋欧阳文忠公之贬夷陵其母言笑自若谓其子曰汝能安之吾亦安矣人至今称贤母子今侯之去职也亦三年矣子产之谤虽不能止于当时而公论亦已定于今日其为之子者既坦然而无愧则为之母者宜释然而无忧而况人情安乎故乡非若文忠之遭贬乎又有子专意以养不为官守之所纷扰乎乐其可胜言哉凡侯平日之为养必以禄俸吾恐鄱阳之人疑太安人之或有所不乐也故推侯之以道养者书以为序予又闻侯之将归其乡也道由吴中奉太安人以归属县持白金为赆者凡千两侯悉挥去不顾若然则侯之贤过于今人逺矣因书之以见其所为养者益以道云太安人某氏为赠刑部主事某之配其生为正月三日明年夀八十矣
　　靳母太孺人范氏寿诗序
　　太孺人范氏出京口名族为温州经歴靳君某之配今翰林编修贵之母也少得妇道事温州有贤名温州以廉能为上下称重去郡二十余年人犹思之道京口者必问安否人以为必有妻以相之也初太孺人屡孕不育欲为温州置妾温州不可而止既而生编修君则太孺人年防五十矣编修君志向既髙力学不怠遂首冠乡举及礼部廷试并在髙等一日文名殆遍天下人又以为必有母以教之也其既授秩翰林乃迎养其母于京师居二年偶以私事乞归于是太孺人当受封典有日顾不少留以待复从其子而行行有日编修君走予告曰吾母老矣以某禄仕之故徃来道上不获安居自愧无以乐其志者奈何予曰乐哉葢男子生而有志于四方及壮而去之逺亦莫不以乡井为念况年老者哉况若太孺人之处闺闼者哉暑雨初至河流暴溢顺流而南行不必至其乡而乐矣及夫长江既逹金山在望舟行而将舣则不必至其家而乐矣于斯时賔客亲戚以及郡县闻子之有夀母而归也相率造门称贺而子冠帯俨然侍立左右举觞酬酢太孺人有不乐者乎曰乐吾所得同朝士大夫诗数篇将及其时歌以为夀愿书其説于上遂书之
　　皇甫母夀序
　　今世以庆夀为事者嵗不知防人岂今之人独好乎事哉天下承平既乆人得全其天年喜而有庆人情固然然庆者在人受其庆者在我能思吾身也孰从而生吾夀也孰从而致则世之不敢受庆者多矣吾邑皇甫君彦明以永乐己丑生至今成化戊戌年既七十其配吴氏年亦六十有五亲友将徃庆之如常礼彦明瞿然不敢受然庆者亦哄然不可遏则曰吾幸有老母在堂明年夀且九十愿移所以庆吾者为吾母庆何如其子信郡学生也使来质之予予曰若翁可谓善处夀者矣知所以有其身而不遗其亲知所以及其亲而不违乎人厚乎人伦近乎人情其谁曰不可行于是嵗四月十有四日其母之生朝也客皆登其堂再拜其母毕然后向彦明夫妇亦再拜君子谓皇甫氏之有庆也可以观孝亦可以观礼遂载之文而传之









　　家藏集巻四十五
　　钦定四库全书
　　家藏集巻四十六
　　明　吴寛　撰
　　引七首
　　述祖德诗引
　　述祖德之作宋谢康乐有之自谢以后寥寥焉夫世之诗人竭嵗月疲精神簸防风云刻画泉石以至一艸木一禽鱼之防皆防题品独于先世吝不吐一词及之其曰徃事也恶庸知又恶庸传嗟夫有羙弗知知而弗传古人之所深诮其不明不仁者也彼风云泉石草木禽鱼人知之人传之虽不题品何害顾乃役志于此忘情于彼其亦识轻重者乎缙云赵侯来自荆州示予诗一篇所以述其祖德者甚备凡氏族之分析家居之转徙官爵之封拜学术之传授无不附见葢不必阅谱牒读传志而其数世以来具着篇中予受而读之爱而取之而忘其词之于康乐何如也乃复为之引之一时读此诗者别有题识于后侯名琏字士英以监察御史出知荆州多惠政号贤大夫云
　　送刘武陵诗引
　　刘君与清以名进士初出为武陵令其友陈吉士玉汝取桃源八景率诸同志咏歌而投赠之属予引其首葢古桃源实在武陵境内今则别自名县矣然八景亦惟仙景者著称于世是固所谓桃源乃晋渔者逢避秦时人处也其事见陶靖节记甚悉予尝爱其説曰黄髪垂髫并怡然自乐噫何蔼如太古之风也世代既逺人迹益通而与清适宰其地志鋭而才长循吏之效当复见于今日吾知武陵一聚一落之间皆化为桃源之人也京师去彼虽远政声流传如东西州吾将侧耳以俟
　　赠邵汝学守楚雄诗引
　　戸部员外郎湘隂邵君汝学出守楚雄其僚友赵良玉与诸同年赋诗赠之推予引其首汝学少有孝行及为吏治钱谷展其长材遇事无难易輙办楚雄在云南大郡也其为守也固宜然吾闻命下之后大司徒独惜其去者何哉葢今闗东西仍嵗大旱饥民相食天子不忍使其民至此迩者诏发粟百万俾大臣择其属徃赈之使汝学尚为部官其在行无疑救荒之术必有可观者宜大司徒之惜之也夫以汝学之贤能如此闗陜之人失之楚雄之人独得之是行也其不可为楚雄之人贺也乎
　　送刘世熈佥事诗引
　　蜀之成都有二江为秦李氷所凿民堰之可溉田数千顷比嵗大旱蜀人苦饥以堰壊而水无所障然耳廵抚大臣因奏请立监司官专领其事朝廷从之然治水所在必有狱讼于是择其人得刑部员外郎刘君世熈葢君尝为工部属治漕渠有绩及迁刑官其軄益举遂擢佥四川按察司事以徃而或者则以世熈长于法律当畱为司冦助不当辍之西南数千里外所职殆与古稲人等是不然夫蜀人以旱故为饿莩者不可胜计使水利成必不至此今之刑官固多能平反寃狱然一嵗所活有若是之多乎况君聴狱固自不废乎士大夫相率送之以诗予为世熈里人相好乆则序其事而复以诗系于后云
　　柯詹事游西湖诗引
　　故少詹事莆田柯公游西湖诗十首大兴隆寺无相宗师之所藏也葢公与僚友同游而宗师寔从因以所得诗书而归之予不及识公独闻宗师谈公髙致以公不妄谒人居闲輙过其庐饮茗清坐徃徃至日暮始去他人或具酒肴邀之有不赴者因思公不可复见至于欷歔不已他日乃出此十首请予书其前予心重公而因循未果则宗师亦已去世矣及是其徒徳瑾始复道其师之意曰此吾家故物幸卒书之公平生简重清雅与俗寡谐一时同朝有善谑者见公亦不敢狎侮而方外士何为独得于公即此则宗师之贤亦可知矣昔宋惠勤从欧阳文忠公游感公之徳终身不忘苏长公称之以为士大夫或不能及宗师其勤之流欤瑾有戒行类其师师没而能寳此亦可重者欤其诗后有和者予未暇及独亦尝游其地有诗数首聊复书于其后而归之
　　干干斋稿引
　　杨惟立先生以精勤之学发而为文不为驾空浮浪之语而有据事切实之意予窃爱之徃嵗自翰林擢南京吏部幸畱务清简益得肆力于文葢虽应人之求亦未尝泛然茍作也故自治己未至辛酉歴三载仅得此数十篇顷以考绩至内阁大臣以纂修防典事严奏畱之予毎与共食见惟立食已輙操笔属艸其精勤如此惟立少予一嵗而彊力不衰今书成南还其著述当益富予安得尽观之乎
　　游吴中西山诗引
　　治丁巳三月十七日石城先生将北上过吴中诸友告别予与文宗儒邀为西山之游乃约马宗勉林朝信及予侄奕同行舟泊阊门雨忽作客有言仅可登虎丘者宗儒作色言曰游必西山有言虎丘者浮以大白葢虎丘非不佳以熟游故尔舟至枫桥雨渐止自支硎舆行至天平而返凡行四十余里歴数山或隂或防雨其景益竒縁山游者多晴时未有见雨景者是日入天池有老僧二人皆垂素髪数寸见客相视愕眙明旦诣予索诗自言不入城者乆矣予怜其意为书途中所得二絶句与之后八年石城检沈石田画巻俾书其上茫然不记一字但别有四韵存稿中亦记天池事者遂书之及己未三月适是日复雨与石城读进士廷试巻偶忆前事复得四韵并书于后
　　说五首
　　徐氏兄弟字说
　　舜命九官其二为防龙防典乐龙作纳言终舜之世不闻有再命者葢惟任之专故二人得乆于其官其軄皆修而能助舜之治也然后世亦有专于任人者其人或反败事此可见舜于二人择之于先者之慎也故曰舜有天下选于众举臯陶不仁者远矣因臯陶而于防龙有可知者徐氏兄弟曰防曰龙防既长好文以其父可泉府君遗命不远数千里来京师请字于予葢予与可泉有外族之好故防有以请耳顾予无以为字者特本舜之命字防曰舜乐龙曰舜言夫直而温寛而栗刚而无虐简而无傲舜之所欲而防之所当教者也谗説殄行震惊朕师舜之所恶而龙之所当察者也今去舜已远其言载于书者昭然具存读其言如生其时以防所当教者变其气质之偏以龙所当察者去其言语之失所以成中和之徳絶谗慝之行而为君子之归此二子所当知固而父之所望而予之所字者之意乎
　　黄氏二子字说
　　黄仲和有子二人曰鹤曰鹄予尝字鹤颉之鹄颃之和仲复请予説其意予曰此诗邶风之云也然诗特言燕之飞而上下耳若夫鹤鹄又鸟之大者其飞则上薄云霄一举千里岂燕之比哉虽然鹤鹄固同为鸟其所出犹殊兄弟者同气而生之人也友爱急难之情诗人尝以鹡鸰喻之矣至于天秩之礼则不以防而废者故其上也如行之当先非欲陵其弟为兄之道然也其下也如行之当后非欲远其兄为弟之道然也闺门之内各止其所而长幼之序得又若鸿鴈然夫得其序则和矣和则乐矣诗又有云兄弟既翕和乐且湛二子当终身诵之
　　陈镃字说
　　陈世业农玉汝独以其先处士君之命从儒者游绩学攻文遂登乡贡且将取甲科入官矣然尝念先业不忍弃则以农事授其长子而名之曰镃镃既冠使来求予字而教之葢孟子述齐人之言曰虽有镃基不如待时为字曰以时镃也思而父命名之意无惰其身无违其以无荒其田则汝能子而父汝嘉矣豳风曰三之日于耜四之日举趾汝其于而举之周颂曰痔乃钱镈奄观铚艾吾将从汝观矣
　　张进士兄弟字説
