<!-- { "loadSidebar": true } -->
　　曹端为教职留心穷理之学在霍庠造就士子务躬行实践弟子出门者亦循循雅饬遵其敎不忍违后调蒲庠霍庠士子争之不释竟终于霍一郡人罢市巷哭童子亦悲泣座下足着两砖处皆穿静专之功多方岳重职不敢以属礼待至其郡必敬谒之凡考校诸庠生必请端主其去取事毕而还父好善信佛洎闻端言圣贤之道即从之于是作夜行烛一书与父诵之所著四书详说太极图解诗文数十巻传于世
　　襄城伯李隆丰资凝重器宇宏逺守南京数十年镇之以静最识大体富贵尊严拟于王者雅重斯文接儒者之礼尤恭以此上下官僚无不敬畏若祭酒陈敬宗先生造宅务欵留之不醉无归士林嘉之仰慕丰采三杨学士极重爱之正统中以得人心见疑召来京师始近声妓为自安计数年终于第自后代者数易其人终莫能继
　　都御史轩輗天性廉介初为进士徃淮上催粮时冬寒舟行忽落水即救出衣尽湿得一绵被裹之不能出有司急为制衣一袭却之不用只待旧衣之干后为御史独振氷蘗之声用当道者荐为浙江按察使前使林实在任富贵拟于王者服食器用极其精巧洎輗在任一切供给皆罢之俸资之外一毫不取自着一青布袍无间于四时破则补之蔬食不厌午则烧饼一枚而已与僚属约三日各以廪米时值买肉一斤口数多者亦如此皆不能堪有减回故乡者或故旧干经会晤者留供一饭至厚者杀一鸡僚属见之惊异此举不易得也自余盘肉一味而已忽闻亲丧明日就行虽僚属尚有未知者及夺情复任颇以廉自负又嗜酒或公筵或僚友相燕乐必至醉弄酒詈人士林以此少之及居台宪总理南京粮储清操愈坚张都宪设席会诸僚独不赴既而以卓食馈之亦不纳人皆以为僻盖古者狷介之流虽或过中有激贪风嗟夫今之仕途中若此真鸟中之孤凤也
　　处士吴梦字与弼抚州人司业溥之子读书穷理累辟不就不教人举业弟子从游者讲道而已父在京时命还乡毕姻而来及至亲迎后不行合卺之礼另舟赴京拜父母毕始入室祭酒胡俨父执也自京还家梦徃谒之至大门四拜而退明日又造其宅方请见曰昨日已行拜礼今惟长揖问其故曰先生父执也若面拜恐劳尊凡行类此有来从学者不纳贽见之礼或极其诚敬姑收之不动后或有过即以所收者还之辞而不教非其力不食一介不以取于人或亲农事弟子亦随而助其力多不能堪躬行实践乡人化之徃时闽中盗起四方摇动闻抚之贫者亦欲乘机劫富家梦早觉之既晓其富家曰宜散积粮于是皆从之一方遂安能自重不妄交人师道尊严好书字奇古自成一家不立文字暇则咏物适兴胷襟髙迈凡经史子集天文兵法阴阳易卜无不晓悉杨溥先生深重之两荐不起尝曰宦官释氏不除而欲天下治难矣必除之吾可出人皆笑其迂曾见咏桃一诗云灵台清晓玉无瑕独立东风玩物华春气夜来深几许小桃又放两三花有吾与点也气象方岳名公皆重其为人分巡至多造其宅
　　运使韩伟温州人魁梧端重为御史有声获妖盗有功酬以男妇数口出巡河南镇静有体一方仰頼阖省上下咸谓前出巡者十数辈或过于刻或猛而严或贪而懦或矜而昩或佻而轻或奸而谲或愚而暗未有如伟者自后继者十数辈亦莫能及后迁运使于河东清操甚着多所建明创立学宫得师儒择其属户子弟之秀者教之继登科第人材遂兴天性至孝以母垂白在堂屡乞致仕兼以软疾两足不能行朝廷亦不释终于任所士林惜其位不满德云
　　予徃蜀中考官恒以此心对天地鬼神平心应物以鉴自比而物形莫遁妍丑自分亦必询访于前方能如此自谓黜退者庻几不枉或其过恶未甚但量轻重决责惩戒俾之改过自新中间或有黜未尽者自分宁失于寛况世无全才有取其所长而弃其所短者奈何小人犹有不足者妄加是非大抵去人之爵不能无怨故也以此观之当权无谤者甚难虽曰所行无愧于心而情不能无愠也第予于彼秋毫无犯不但蜀中士民知之其山川鬼神莫不鉴临向使稍渉于私何以自解及观冥行妄作之人饱载而还者反无是非之恼又不知其何如也
　　定西侯蒋贵起自行伍一卒之微以功歴升至此其为将也能与士卒同甘苦凡出境折冲御侮衣粮器械不役一人亲帯而行与兵士无异及临战阵必当先直冲敌皆披靡子弟及士卒如蚁追随以死向敌用是徃徃取胜其胜也未尝不亲手撃杀数十人所恨者不识字耳以此短于谋畧必得军师而后成功然天性朴实能忘已之势听人指挥畧不较也不止于为勇将而已威振边庭西羌北敌莫不畏仰而麓川之绩亦伟叅之名将抑其次也
　　户部主事王良机谋过人有御众之才文庙知名委督口外粮饷威声大振凡军卫有司无不畏服一出境边卫自指挥以下数百里来迎为前驱负弩边将亦敬惮之英国公莫有抗礼者出师在边亦屈势相接后虽有尚书侍郎继理其事者名位徒髙人不如此畏服也后与主事刘良遘怨相讼卒白其枉惜乎位止于斯以老疾致仕盖奇特豪迈之士云
　　昌平侯杨洪起行伍生长在边有机变用诡道累立边功歴升将帅能用奇兵如遇外敌兵必捣其虚或出其不意善于劫营敌人畏之呼为杨王然自宣德以来敌人与中国和好每岁进马货卖薄来厚徃未尝大举入边或有扰边者不过朶頥之类或猎或掠多不过百余骑少或十数骑而已洪以此得立边功大抵用谲道取之洎正统十四年敌将额森大举入边洪在宣府惊惶无措闭门不出若■〈土上默下〉特之围洪能以后冲之必无是败及敌人得上皇至城下呼之亦不出救视君父之难畧不为急所存可知矣后至京师适边烽告警之际人心惊疑念以边之旧将遂进侯爵用之终不能挫敌锋寻以疾卒然在边校之诸将纪律颇严士卒用命为一时之巨擘焉
　　户部尚书王佐山东人仪表凝重器宇深厚初为给事中奏对宏亮擢户部侍郎得大臣体立心忠恕有爱民之意士林重之与人相接开心见诚坦然无疑光明正大虽政务丛集未尝废学恒以不若人为耻书义有不通者必请教于阁下先生后卒于土黙特之难盖有笃实君子之风人咸惜之
　　户部侍郎焦宏初父为萍乡丞尝以出身不由科目为恨一日与僚友宴乐邑之宦游归老者亦在论及出身髙下其父大惭而归谓其子宏辈曰汝兄弟当努力务学求科目出身为汝父増气宏以此奋发遂登进士乡人荣之宏为御史出色见重于阁老荐副臬司寻迁方伯江西人畏而爱之及在户部声名益着为人爽恺变通和气溢于接谈之际尤笃厚于乡人寛亦继为御史宏子钝又中进士任兵部主事论吾郡今世门地阀阅无出其右也
　　先儒谓心有主则实外患不能入心有主则虚外邪不能入又谓有主于中谓实外邪不入谓虚若以愚见有主则实外邪不能入有主则虚不可言外邪不能入且凡物安有虚而不能入者如人之身体虚弱者邪气便能侵入盖有主则虚以虚明而言于物无不照耳若伊川之意谓心体虚明主敬而言方可说外邪不能入也吏部郎中常中孚出身甚微初为巡检得异术能煑白金或寳玉之器有损者能补之如旧文庙知之召见试其术果然乃授是职每用其术必引入内廷为之虽中官至狎者亦不得造其处赏赉颇多已而（阙）

　　古穰集巻二十九

　　●钦定四库全书

　　古穰集巻三十

　　（明）李贤 撰

　　○杂录

　　宣庙初思用旧人召蹇义等数人宠待之皆依违承顺之不暇惟戸部尚书黄福持正不阿命观戏曰臣性不好戏命围棊曰臣不会着棊问何以不会曰臣幼时父师严只教读书不学无益之事所以不会上意不乐居数日勑黄福年老不烦以政转任南京戸部优闲之实疎之也向使蹇夏诸公皆如此持正其势未必尽疎之则君徳可修天下可肥矣初文庙命学士解缙评大臣十人何如缙每用八字断之首许黄福自余互有得失人以为确论具载缙传
　　文贞于本朝为巨擘侧于宋之公卿终有愧焉试以一二较之王文正以张师徳两造其门恶其奔竞终身不用文贞必以造门者举之甚至人举所知自以为不知而沮之宜恬退自守者不出其门也文彦博以唐介攻已被谪再三申救后卒举用文贞以攻己者为轻薄生事必欲黜之禁锢终身也与二公所行何相远哉
　　胡□庵急流中勇退非有髙尚志实不欲居等辈下耳观其在乡犹倚当道友声势自尊宦其地者避之不较其于诗文有作即刋况又未至好处以此传世果何益哉适自暴其浅深而已
　　文庙过江时胡广金幼孜黄淮胡俨解缙杨士竒周是修辈俱在朝惟是修具衣冠诣应天府学拜宣圣遗像毕自为赞系于衣帯自缢于东庑下可谓从容就死者矣诸公初亦有约同死已而俱负约真有愧于死者后缙为志士竒为传且谓其子曰当时吾亦同死谁与尔父作传识者笑之诸公不死建文之难与唐之王珪魏征无异后虽有功何足赎哉缙才独髙使遇唐太宗其所论谏岂下于魏征若留于仁宣时事业必有可观者士竒辈远不及也
　　士竒晚年泥爱其子莫知其恶最为败德事若藩臬郡邑或出巡者见其暴横以实来告士竒反疑之必与子书曰某人说汝如此果然即改之子稷得书反毁其人曰某人在此如此行事男以乡里故挠其所行以此诬之士竒自后不信言子之恶者有阿附誉子之善者即以为实然而喜之由是子之恶不复闻矣及被害者连奏其不善之状朝廷犹不忍加之罪付其状于士竒乃曰左右之人非良助之为不善也已而有奏其人命数十恶不可言朝廷不得已付之法司时士竒老病不能起朝廷犹慰安之恐致忧后岁余士竒终始论其子于法斩之乡人预为祭文数其恶况天下传诵
　　髙庙亦难受谏翰林编修张姓者能直言至不能容黜为山西蒲州学正例庆贺撰表髙庙阅之识其名见其表词有曰天下有道又曰万寿无疆发怒曰此老还谤我以强道二字疑之即差人逮来引见曰送法司问汝更何说张曰臣有一言说毕就死陛下有旨表文不许杜撰务出经典臣谓天下有道乃先圣孔子之格言臣谓万寿无疆乃诗经臣子祝君之至情今谓臣诽谤不过如此闻其说良久曰此老还嘴强放去竟不问左右相谓曰数年以来纔见容此一人而已
　　文庙过江之日初即位欲诏示天下问姚广孝举代草者曰必须方孝孺召之数次不来以势逼之不得已孝孺持斩衰而行见文庙即命草诏乃举声大哭曰将何为辞勑左右禁其哭授以笔即投之地曰有死而已诏不可草文庙大怒以凌迟之刑刑之遂夷其族孝孺受业于宋景濓其文章滂沛议论波澜类东坡之才而忠义之气凛然不可犯景濓不能及也
　　麓川初叛时沐晟尚在若彼时只遣人宣布朝廷恩威赦其罪抚安之未必不从遂轻动举兵又不委晟而另遣将以致王师失利适王振操柄之初乃逞其忿阁下议谓远夷不足较且为耕守计振不从且与兵部尚书王骥谋骥阿其意举兵以骥督军起东南兵十五万给饷者倍之穷其巢穴而冦首任思发不可得焚寨而还杀无辜十数万且以为功骥封靖远伯以次升者万余未几冦势复盛骥再往起兵如前东南搔扰军民罢敝始不可言复穷其所冦首亦不可得而还又有功升秩半前然麓川不如中国一大县纵得其地与人有何利益而连岁兴兵军需所费万万不可计而升秩之俸又万万不可计皆出于民以所得较所失诚不忍言兵连祸结致有今日人以骥为功之首不知为罪之魁也
