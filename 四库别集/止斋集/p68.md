<!-- { "loadSidebar": true } -->
　　公讳傅良字君举姓陈氏其先自闽徙温州瑞安县之帆游乡至公八世矣曽祖靖祖邦皆有隠徳考彬深于易学洁行自晦乡里称为长者以公贵累赠朝请大夫妣徐氏赠令人公英迈不群彊学笃志其为文出人意表自成一家人相与传诵嵗従游者常数百人宗正少卿郑公伯熊大理正薛公季宣皆以经学行义闻于天下公每见二公必孜孜求益修弟子之礼一日与薛公语恍然若有所失乃独潜心易论语二书求古圣贤所以穷理尽性之要近思深探弗造其极致弗措也既而薛公客晋陵公往従之薛公与公语合喜甚益相与考论三代秦汉以还兴亡否泰之故与礼乐刑政损益同异之际盖于书无所不观亦无所不讲经年而后别去还过都城始识侍讲张公栻著作郎吕公祖谦数请间扣以为学大指互相发明二公亦喜得友恨见公之晚是嵗乾道六年也其秋入太学国子祭酒芮公晔雅闻公名亲访公于所斋见其二子且即以公为学谕俾为诸生讲説经义公以非故事因辞芮公不可公遂谒告去従容天台鴈荡间益究其学越二年礼部以名闻孝宗方鋭志治功慨然慕唐太宗之为人于是临轩以太宗事防新进士公对言陛下有无我之量而累于自喜有知人之明而累于自恃是以十有一年于兹而治绩未进于古下情犹郁公论犹沮士大夫犹有懐不敢尽且以太宗求谏崇儒等事反复规讽其言深婉切至有司竒之将请寘第一或议不合犹在甲科当是时公名震天下其文流入外国授迪功郎泰州州学教授未赴参知政事龚公茂良为孝宗称公之材特除太学録车驾幸学改承奉郎居嵗余力求外补吕公方在三馆谓公曰盍少留公曰出处之义不敢不谨其始也添差通判福建丞相梁公克家领帅事委成于公公为之画凡一路若郡所当兴废及讼狱之曲直一裁以义无所回屈彊御者不得售其私始忌且怨州人有方在谏省者论公罢之居二年主管台州崇道观又二年差知桂阳军又三年乃之官居闲既乆日覃思于六经将有所述以开后学一室萧然与士友终日澹如也治桂阳首为教条戒其吏以徙善逺罪谕其民以孝弟婣睦人感公徳意不严而化蠲民宿负及县月输之未入者凡廪藏受输以例取赢者悉裁之明条目简文移县得达情于郡而吏无所容奸郡计自裕嵗小旱预出钱籴于旁郡置数塲以粜粜已复籴循环不之又听民以薪易官粟或就役于官食其力民无饥者连帅潘公畤以缗钱五千助籴公益以郡钱立式贷之约嵗登偿及期不复索光宗受禅除提举湖南常平茶盐去郡老稚遮送不絶明年就除转运判官湖湘民无子孙者率以异姓为后吏利其赀輙没入之公曰使人絶祀非政也况养遗弃固有法存其后者防二千家潭州常平粟且四十万而全永道等州数絶少无以备歉嵗公曰移多益寡使者职也既掌漕犹摄庾事乃令诸州各留嵗运粟以益常平以潭之常平代其输郡告乏者减其送漕司之钱民输折苗钱重为损其直潭州储州市酒课嵗尝至缗钱二十万遂以配于民为额公摄州事按旧籍顿减之民得少纾改提防浙西刑狱过阙留为吏部员外郎论对奏言艺祖皇帝垂裕后人专以爱惜民力为本熈寜以来用事者始取艺祖约束一切纷更之诸路上供嵗额増于祥符一倍崇寜重修上供格颁之天下率増至十数倍其他杂敛则熈寜以常平寛剰禁军阙额之类今项封桩而无额上供起于元丰经制起于宣和总制月桩起于绍兴皆迄今为额折帛和买之类又不与焉茶引尽归于都茶塲盐钞尽归于货务秋苗斛斗十八九归于纲运州县无以供则豪夺于民民困极矣方今之患何但敌人盖天命之永不永在民力之寛不寛耳岂不甚可畏哉陛下宜以救民穷为己任推行艺祖未泯之泽以为万世无疆之休且言今天下之力竭于养兵而莫甚于江上之军都统司谓之御前军马虽朝廷不得知总领所谓之大军钱粮虽版曺不得与于是中外之势分而事权不一施行不专虽欲寛民其道无繇诚使都统司之兵与向者在制置司无异总领所之财与向者在转运司无异则中外为一体中外一体则寛民力可得而议矣上従容嘉纳谓公曰朕思见卿乆矣卿学问深醇著书必多可悉以进也遂迁秘书少监公进周礼説以格君心正朝纲均国势为目目各四篇兼实録院检讨官选兼皇子嘉王府賛读公以为王者之学经世为重祖宗成宪尤当先知乃纂次建隆以来行事之要为王讲诵大防每至立国规模必厯叙累朝因革利害附见其下本末粲然如示诸掌绍熈三年十二月擢起居舍人四年正月兼权中书舍人先是上少不豫群臣奏请或弗时决公言一国之势譬如一身少有壅底便生疾恙若今日迁延某事明日阻节某人人心益玩主势益轻设有奸憸乗时为利则中外之情不接威福之柄可移虽是擅传防挥将亦无従觉察陛下何不务自寛大以怡精神出则従顺动之宜居则享燕闲之福而乃徒速无故之谤且贻万一之忧哉又言人主不自彊则谗间迎合之计得以乗之因其厌省览也则有以好名之説中伤忠谠因其惮改作也则有以生事之説沮壊事功凡若此皆谗间也因其近声色也则有以勿问外人之説固结宫禁因其乐燕饮也则有以勿亲小事之説窃弄威福凡若此皆迎合也谗间之计中则君子日疏迎合之计中则小人日亲而其极至于天变不告边警不闻如是而天下不多事者未之有也给事中兼嘉王府翊善黄公裳以封还除目改兵部侍郎公言给舍封駮是谓官守若以为是则当听従若以为非则当罢黜今隂废其言而阳迁其官是非不明赏罚倒置不谓清时有此过举乞令裳依旧供职以释在廷之疑池州副都统制率逢原就除都统制公言逢原专横掊尅士伍咸怨淮西总领郑湜姑按其偏将以警之逢原惧而自劾方诏放罪不应信宿之间遽有迁擢诏依已降指挥公复缴论之陈源除入内内侍省押班给事中駮之不可以书读矣公言源僣侈专横得罪髙宗投窜逺方籍入家产及许逐便以来间有恩命则臣僚相继论奏悉防开纳今锁闼迫于天威黾俛书读臣必不敢奉诏草词内批张子仁除节度使公言留正辅相初政于今五年待罪郊外而去留未决赵雄以前宰相起帅江西抱病告终而恤典不及西陲拥兵十万呉珽物故择代不可不谨恤终不可不至而屏去申奏以为失实当此时也乃遽独加防于勲旧之家轻重不伦先后失序臣深为圣明惜之诏子仁系勲臣子可与书行公又言报答旧劳孰与辅初政者之为亲矜怜后裔孰与专帅阃者之为重陛下傥下察末议少霁威严天意豁然群疑氷释事闗廊庙则立赐施行忧在疆埸则亟须处置庶防国家尊荣朝野欣豫奏虽不报然陈源竟不命词张子仁亦不果授钺是嵗十二月迁起居郎公言陛下覆防臣子容忍不弃而不务明其去就之谊比有以台官察宰属者矣陛下皆出之俄而并召并用为卿将孰是孰非耶有以后省駮従班者矣陛下为罢给事中已而并除职名一去为郡一为王府官然则是俱有罪耳有以谏官疏大臣者矣陛下欲并用之大臣乞去不得请谏官乞去又不得请然则是俱贤耳至如臣不度疏贱论奏内侍不当为知省官陛下虽纳臣之章不行词不赋禄而其人至今出入禁闼与见任无异则是中书后省与黄门相持不决尤所未喻愿陛下明人臣去就之谊自不肖臣始时上疾犹未平重华之朝稍阙大臣而下交进更谏公自以受知最深每入对必以父子天性及古今祸福安危之际委曲开陈期以感悟上心上亦为之动及孝宗有疾公逾旬三请对以为两年以来以不过宫谏者多矣陛下间或听之亦无过勉彊一出臣独私念陛下特误有所疑积忧成疾以至于此每于陛下心事之间反覆开明至于深入切中陛下为臣倾倒一无隠情然而今日确许明日中变以误为实而开无端之衅以疑为信而成不疗之疾是陛下自贻祸也公敷奏剀切上未能听因面乞纳禄不许最后复言今天下本无事而陛下以忧疑失人心若圣意释然则群情自解转祸为福不过反掌之间臣言不足听当永辞阙庭是以复论人心可畏之説愿陛下亟图之是日公论谏益切度上意弗回乃上致仕之奏上曰甚好甚好公退则申尚书省自免而归改秘阁修撰复兼嘉王府賛读公辞不拜今上受内禅三日诏公归班又四日除中书舍人公三辞而后受未至命兼侍讲时方博延名徳之士进诸朝廷知潭州朱公熹召为焕章阁待制侍经筵与公同日造朝班行相庆公入见首言陛下嗣守丕图宜上稽孝宗明断总揽之政兼体上皇隆寛不自用之美参酌两朝治体择其为天下后世便者兼行之诏知閤门事谢渊系皇太后亲弟特给全俸今同知枢密院事楼公钥时为给事中封还録黄公言楼钥所駮允当望追寝前命臣失于论奏乞正卤莽之罪因言陛下临御未乆每事当遵守法度近因臣下妄有陈乞往往直降内批或与差遣或添请给人従深恐自此浸开幸门愿陛下念付托之重加兢惧之诚凡宫禁请求断勿垂听兼直学士院防有诏朱熹与在外宫观公请对将陈其不可诏俟别日宣引公连疏言朱熹三朝故老难进易退欣慕圣明幡然一出天下相贺以为得人则进退之间岂宜容易内批之下举朝失色臣不敢书行后四日诏朱熹进寳文阁待制与郡未防以公兼实録院同修撰公以史事宜有专官再辞不许阜陵复土上始自重华宫入居大内公首请増置谏员收用恬退之士诏问民间疾苦上雅敬公每对必虚已以听始上在潜邸寮寀因诞日以诗为寿公与翊善黄公诗皆以开导徳性冀有所规益上感二公意各亲书其诗谢之于是上屡趣公为跋语刋石同进者以上眷公厚始多忌之知阁门事韩伌胄浸窃威福倚言路以排斥忠正有上章诋公者诏提举江州太平兴国宫庆元二年夏言者复交章诋公诏降三官罢宫观公屏居杜门一意韬晦榜所居室曰止斋日徜徉其间賔至则相与讲论经史亹亹不厌故旧之在朝者或因人问公起居公皇恐逊谢而已嘉泰二年正月诏复元官提举江州太平兴国宫三年起知泉州公以疾力辞许之授集英殿修撰疾益侵请谢事授寳谟阁待制以其年十有一月丙子卒于家属纩酌酒与兄诀凝然而逝年止六十有七积阶至朝议大夫爵永嘉县男讣闻赠通议大夫娶张氏主管礼兵部架阁文字孝恺之女封令人以妇徳称先公八年卒子男二人师辙承务郎新监临安府盐官县买纳盐塲师朴承务郎女七人长适迪功郎新光化军司理参军潘子顺先卒次适従政郎福州连江县丞薛师雍次适迪功郎新处州儒学教授林子熈次适迪功郎新福州连江县尉徐冲次适进士张绍次适进士张畴次未行孙女一人开禧元年三月庚寅师辙等奉公之丧合于所居前山令人之兆公刚毅洞达寛博乐易其为学先于致知充以涵养黙识自得不可企及而笃于躬行周于人情事物兼博约贯精粗不倚于一偏与同志论学必以兢业为先盖其所自用功处也事兄恭谨终老不懈自奉清约闺门肃然其接人委曲周尽人人得其欢心汲引后进如恐不及小善曲艺奬予无倦士多不逺数千里乐従公逰公随其所长诱掖磨琢以成其材在湘中奉诏荐湖广之士以今四川安抚制置使呉公猎为称首其他如宋文仲杨炤蒋砺皆一时之选及在后省丞相留公正知枢密院事胡公晋臣数访人物公为言某人有徳某人有材宜兼収而器使之毋有所偏废二公以公言多所引用公未尝以语人也公早有重名媢疾者众往往为谤语以中伤公故当孝宗有为之时主上愿治之始而不得少安于朝退而家食者前后且二十年比上念公起镇名藩天下期以复用而公已病笃矣卒之日室无余赀田不过二顷其也资友朋之赙以集事然后谗沮公者始皆愧服公在三山阅故府所藏累朝诏条凡财赋源流国史所不尽载者考之悉得其要领常以为祖宗徳泽深厚而后来有司乗时易令取民之数乃过于前代宜有以变而通之故一见光宗首陈其要及转对则乞议免役钱进故事则乞除身丁钱至上初亲政则又乞出内帑助版曺经费少寛催理以纾民力然皆言之而未及用天下不少被其泽也公既没之四年上诛韩伌胄尽黜其党一时故老为侂胄所排斥者收用略尽使公尚在得复见上以素所考论次第条奏见于施行其所补岂有浅浅哉公有毛氏诗解诂二十卷周礼説三卷春秋后传十五卷左氏章指三十卷读书谱一卷建隆编一卷制诰集五卷文集三十卷公深于春秋其于王霸尊卑盛衰消长之际及乱臣贼子之所由来发明独至又以为左氏最有功于经能存其所不书以实其所书故作章指以明笔削之义楼钥为之序曰自有春秋以来盖未有此书也平生笃于学易尝为之説而未及就幼学未冠従公游朝夕侍侧者且十年公爱而教之勉以前辈学业幼学虽不敏然佩公之训不敢自弃每视公以为出处知公独详敢状其言行之大略以上于太史氏谨状嘉定元年十一月日学生朝议大夫试尚书吏部侍郎兼侍讲兼直学士院蔡幼学状
