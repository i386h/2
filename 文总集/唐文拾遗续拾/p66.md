<!-- { "loadSidebar": true } -->
    超，吴兴人。元和中摄魏成县令、前守巴州盘道县令。
    ○崔文公魏成县灵泉记述
    崔司业融当久视元年莅斯邑也，刻《灵泉记》於此巨石焉，迨今正百年矣，人莫得知。超以公务之馀，览民公照邻《放生池碑》於西墅，有好事者大梁文纵曰：“昔崔文公有记，存於石堂观焉。”遂不侯车马，蹶然而至，离披之蔓草，铲狎猎之封苔，鸟迹依然，匪磨匪磷。嗟乎！以公之德，而发迹於斯，以公之文，而荟於此，百年已降，後进君子，曾不称之者欤！超叨承下风，祗访高躅，寓目增慨，临文永怀。不腆之词，辄纪其年月云尔。元和四年岁次已丑三月三日，摄令沈超记。（《金石苑》二）
    ☆王钜
    钜，元和时人，郑州荥泽县尉。（按与天中知制诰王钜疑别）
    ○唐故河东裴公墓志铭（并叙）
    公讳昌，字仲达，其先河东人也。保姓受氏，其来远矣。洎永嘉之年，衣冠南渡，风流遗烈，代有其人，礼乐绅，显于家谍。曾祖元凯，祖明达，父仁安，并徽懿盛才，昭振前列，望高族茂，勋华贯时。公即府君之第二子也。禀淳和之性，有坚贞之操，以德行立身，以仁信交友。志尚闲逸，不以禄利为荣，是以不屈节折腰，耽玩琴史，实朋执之龟龙，仁物之衡镜。隐沦混迹，洞达穷通，道在其中矣。於戏！有至行不享其福寿者，其斯之谓欤！以元和十五年正月十七日，遇疾终于长沙郡湘潭县之江次，享年八十五。呜呼！夫德立而人世不称，行成而幽灵无报，短长之制命耶？以先茔松柏，陪葬尚赊，礼许从权，乃于上元县凤台乡梅顶冈之东北原，别建兆域，以其年八月二日权窆焉，从吉兆也。夫人吴郡朱氏，淑慎忠厚，行成闺门，内政有敷，义光诗史。有子五人，长曰兴，次曰干，次曰超，次曰孚，诗礼垂训，教及义方，识度自然，哀不逾礼。幼子曰，先公而亡。有女二人，长适彭叔雅，次适蒋干，皆蕃令德，事舅姑有闻。蒋氏爱女，早谢浮荣，亦先公而卒。令子虑陵谷迁变，见托斯文，采摭行能，勒铭贞石。其词曰：
    於惟裴公，凛然循德。在丑不争，惟人是则。乐天知命，道达通塞。栖心云水，处事寂默。沿汉溯江，东西南北。（其一）
    天胡不惠，哲人其萎。大朴己散，淳风不归。丹翩翩，新陇巍巍。泉门一闭，与此山垂。（其二）（《古刻丛钞》）
    ☆李
    ，雍王房六世孙。营田判官前殿中侍御史内供奉。又官司封郎中，见《郎官石柱题名》。
    ○高凉泉记
    魏成县南五里有长岭，虽岷峨支派，似无他异。其阳崖产高松凉泉，夏不知暑，其阴窦藏灵境怪石，人未之造。摄令吴兴沈君超，好古之土，为政之暇，冥搜得之。异日，子乘轺一来，沈君谓子曰：“山无拉不灵，泉非山不清，然则凡岭突兀，虽大而顽，污池沦涟，虽广必泥，良不并也。我有奇旷，子能觌之乎？”子斋诫以往，果有所骇。其始至也，则风於一山，玉溜潺，众籁成吟，笙竽匪禁，登之洗然，如谒群仙，心意自殊，若与道俱。横石如陨，匪錾匪凿，傍架绝壑，根山不落，上磨曾霄，屹然。其间可俯而入焉，则空洞博敞，如堂如室，苔驳古状，奇怪生妍，谁开混元，益伟造物。然则始知夫山林独往之士，一北自足穷年忘归，亦何必察耕父於清冷，送白日於昧谷，然後为异也。傍得是铭，隐磷馀字，即久视元年崔司业融首莅兹邑，高有祷，刻石斯存。地繇古观，废非一祀，沈君必将复其层构，招置道流，以识前修，且彰今躅。渔阳李洛客评之曰：“夫躁静根性，兴废繇人，昔北明与孔圣同好恶，今吴兴发文公之胜概，恬智之域，若合符然。矧沈之力政嗜学，实希曩哲，斯境也，适丁斯时，为不朽矣！”後之好事者，亦奚必陋今而荣古哉！元和四年闰三月十二日记，（《金石苑》二）
    ☆刘士举
    士举，元和时人，
    ○唐故彭城刘府君墓志铭（并序）
    府君讳通，其先彭城郡人也。家承汉绪，德袭尧风，门称硕儒，世蹑高位。父讳滔，养真不仕，处顺而安，唯道是从，居简无悔，灵鉴岂惑，庆流不私。况府君性自天姿，幼沐庭训，式备诗礼之义，克修敬慎之容。恩惟睦亲，谦以和众，岂在遐迩，其谁不瞻。奚图上天，止赋中寿，奄折梁木，旋萎哲人。以元和八年九月十日终于扬州江阳县崇儒坊之私第，享龄七十矣。夫人清河张氏，蟾宫降德，虺梦膺祥，声华既芳，容范增肃，凤唱斯洽，龙光奄分，离魂九升，衣临三绝。男一人，名士举，恭惟四德，言念孝思，爰自执丧，毁过常制，泣奉龟策，将谋所安，人神叶心，灵兆彰吉。以其年十月十八日丁酉，躬护丧榇，安厝於江阳县嘉宁乡五乍村之原，礼也。恐陵谷有变，乃刻石纪德。铭曰：
    漫漫丰谷，霏霏杨云。盛德不亡，逮生府君。智实天假，学如素闻。光景莫留，英灵已分。奄卜五乍，屹为一坟。川水夜流，松烟昼昏。空有书剑，传於子孙。（石刻。《唐代墓志汇编元和六四》）
    ○唐故南阳张夫人墓志铭（并序）
    夫人张氏，其先陈留郡开封县人也。今В时望，移家淮楚，今遂扬州江阳县人矣。曾祖岘，处性廉儒，风规可则，门В仁孝，名立其德。祖潜，风云禀性，忠孝立身，能混於世，居然自真。父洽，运务忠干，奉公克勤，才闻八座，位参孔邻。夫人即公之第三女也。三仪远著，五德流乡，意能柔顺，贞明内仪。才始登笄，旋归彭城刘氏。自结秦晋，无亏妇礼，举按之风，入室绸缪，岂绝恭姜之礼。夫人承大家之馀训，受母师之典教，何图天夺斯寿，魂魄上升，体掩泉门，归于逝水。粤以元和元年八月六日奄终于江阳崇儒坊之私第，享年有九。夫人育子一人曰士举，夙承雅训，早著令名，哀号泣血，哭踊无声。即以其月廿五日，窆于嘉宁乡五乍村，礼也。故刻兹贞石，永为记之。铭曰：
    皇天不仁，歼我慈母。浮云往来，清魂何去。不见慈颜，空悲风树。洒泪洒血，朝朝暮暮。（石刻）
    ●卷二十七
    ☆景审
    审，南阳人。元和中，试太常寺奉礼郎。工作诗，留心翰墨。
    ○一切经音义序
    昔者素王设教，著《十翼》而通阴阳；玄帝谈经，演二篇而明道德。岂能仁出代，独步迦维，会三乘於鹫峰，转四轮於鹿苑。繇是有半满之字，敷贯散之花，因缁客而西至，驱白马以东迈。是知不无不有，掩蔽邪徒；即色即空，甄明正道。於是慧云蓄润，垂叆而荫群氓；法雨含滋，散空濛而沾众草。斯之功利，不可胜言。大矣哉，觉皇之为教也！若乃书之贝叶，编诸海藏，结集由饮光之心，文义宣庆喜之口，流传此土，七百馀年。至於文字或难，偏傍有误，书籍之所不载，声音之所未闻，或俗体无凭，或梵言存本，不有音义，诚难究诸。欲使坐得明师，立闻精谊，就学无劳於负笈，请益讵假於抠衣。所以一十二音，宣于《涅盘》奥典；四十二字，载乎《花严》真经。（十二音，是翻梵字之声势也。旧云十四音，误也。又有三十四字，名为字母，每字以十二音翻之，遂成四百八字。其相乘转成一十八章，名曰《悉谈》，如《新涅盘经音义》中广明矣。）故曰无离文字解脱也。
    暨国朝初，有沙门玄应，孤标生知，独运先觉，明唐梵异语，识古今奇字，撰《一切经音义》一部，凡二十五卷。可以贻诸後进，光彼先贤，作彼岸之津梁，涉法门之键钥。次有沙门慧苑，撰《新译华严音义》二卷，并编於《开元释教录》。然以後译经论，及先所未音者，至於披读讲解，文谬谊乖，得失疑滞，寡闻孤陋，莫有微通，多见强识，罕能尽究。然而自慠之辈，耻下问而不求；匿名好之流，吝深知而不答，是圣言有阻，能无悲焉。
    有大兴善寺慧琳法师者，姓裴氏，疏勒国人也，则大广智不空三藏之弟子矣。内精密教，入於总持之门；外究墨流，研乎文字之粹。印度声明之妙，支那音韵之精，既瓶受於先师，亦泉泻於後学。鞮译回缀，参於上首，师掇其阙遗，叹其病惑，览兹群经，纂彼诂训。然则古来音反，多以傍纽，而为双声，始自服虔，元无定旨，吴音与秦音莫辩，清韵与浊韵难明。至如武与绵为双声，企以智为叠韵，若斯之类，荩所不取。近有元庭坚《韵英》，及张戬《考声切韵》，今之所音，取则於此，大略以七家字书释谊（七书谓《玉篇》《说文》《字林》《字统》《古今正字》《文字典说》《开元文字音义》。）七书不该，百字咸讨。又训解之末，兼辩六书，庶因此而识彼，间一以知十。师二十馀载，傍求典籍，备讨经论，孜孜不倦，修缉为务。以建中末年创制，至元和二祀方就。凡事百轴，具释众经，始於《大般若》，终於《护命法》，总一千三百部、五千七百馀卷。旧两家音义，合而次之，标名为异（两家谓玄应、慧苑等）。浩然如海，吞众流以成深；皎兮若镜，照群物以无倦。元和十二年二月三十日，绝笔於西明寺焉。
    审以颇好文字，择善从之，许为不请之师，自愧未成之器。因启其卷，乃告厥功，谬以微才，叙之云尔。（东洋刊慧琳《一切经音义》）
    ☆李逊
    逊，元和十三年京兆尹。
    ○处分官徒奏
    诸司使、诸军所由官徒等，共九十四人挟名。伏检元和二年三月敕，并委京兆府。比从十年，更无逃亡补替等处，遂使影占文牒，散在村坊，凡欲差役，皆无凭据。臣祈请诸司案旧名额，自元和二年，其逃亡补替挟名乡县，牒臣当府，令别与左右神策金吾军，伏乞圣慈一例处分。庶明区别，永久有常。（《唐会要》七十二）
    ☆杜英策
    英策，元和四年为安南都知兵马使，兼押衙安南副都护。
    ○举张舟政迹状
