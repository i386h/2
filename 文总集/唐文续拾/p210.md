<!-- { "loadSidebar": true } -->
    君讳逊，字贞顺，河南洛阳人也。太祖武皇帝之外孙，太宗文皇帝之甥也。原夫星街北镇，气雄高柳之乡；日域东临，威震扶摇之表。及（又）祥分玉板，运圮金行，盛王业於雀台，肇霸图於龙塞。辞燕入魏，既得姓（缺四字）北徂南，遂成功於翼主。故得门传戈鼎，业擅缃图，已宏散以孤征，总□□而（缺四字）史册，可得言焉。曾祖通，洪州总管、沃野公，谥曰安。道济风云，德（缺十三字）鹿於朱，落鸣乌於玉辇，百僚既肃，共仰金（缺十三字）祖宽，礼部尚书、左卫大将军、光禄大夫行岐州刺史（缺五字）国公，赠特进□州都（缺四字）海岳擒灵，辰象提气，风格沉肃，凝映士林，局量宏深，罔罗天宇。齐□□而（缺四字）传而并驰，荣数极於生前，缛礼繁於身后。父怀让，驸马都尉、尚辇奉御卫（缺四字）〖太〗府卫尉少卿。地望高华，音容韶令，家延帝子，室茂王姬，同游剑水之龙，独跨□□之凤。君即卫尉第三子也。亲长沙长公主，□〖珠〗台於婺象，分玉种於蓝田，（缺五字）朝光以动色；彩澄飞月，凝夜景以含□□□日称异，髫初表嶷。爰从戏马，即（缺四字）材，肇自乘羊方宄，河东之美岂亡。杨乌早岁，独茂重元；元凤夙龄，亟工柔□，及〖悲缠〗集蓼，痛结匪莪，标气就沦，忄曷阴□殒，虽年代浸远，凤枝之恨罔渝；苴缀外□，□露之性尤切。至若教成断纬，业就离经，笔海浮天，镜璇波於岳；谈丛丽日，教（缺四字）林。加以族茂燕垂，气凌河右，弓开明月，碎密叶於杨堋；骑转浮云，散轻尘於楸埒。故得荐绅属望，披薜驰心，犹决羽之弹丹禽，若涓滴之归沧海。岂渭寒风晓拂（缺四字）桂於初华；繁霜夜零，剪庭芝於方秀。呜呼哀哉！粤以大唐显庆四年四月十七日卒於雍州万年县之常乐里第，春秋一十有七。即以其年太岁己未八月乙巳朔廿八日壬申，迁窆於万年县少陵原，礼也。君以膏梁景族，懿戚豪家，生平钟鼎之□，□□簪裾之会，而天资澹雅，性与谦恭，无累烟霞之心，自得风尘之表。惜其英资（缺四字）於明时；盛德芳华，已沦於厚穸。长沙主□□玉之□沉；痛掌珠之永碎，□为牛眠托葬，薄谢鸱鸢；马鬣开封，竟资蝼蚁。故（缺十五字）照□乌，见滕公之白日；泉飞圭鹤，芬陆子之阴（缺十一字）夕转，寒□拥而嘶马，秋风惊而楚□，惟桑田之方易，惧舟壑（缺七字）元扉，□□猷之永扇。其词曰：
    地隔紫蒙，星分柳塞。山川响，风云ㄙ暧。（缺六字）匪昧。上谷辞燕，中山入代。二公垂绩，一敷前载。就日标华，浮霄引概。卫尉含章，芳声间起。职移井棘，花飞李。门庆斯来，笃生君子。玉瑛方润，壁山齐美。笔海鲸分，词林凤峙。日乌空落，蕃羊拟。谦恭神授，孝友天成。烟霞自重，戈鼎攸轻。方游星阙，奄泉扃。将华落蕊，方秀摧荣。百身何赎，千祀徒名。怅引秋虫，担飞暗翼。画柳朝引，素骐夕急。荒陇沈晖，寒郊寡色。□□遽返，归魂何极。空余素范，方标懿植。（石刻。《金石续编》五、《金石萃编补略》一）
    ○大唐功曹参军梁君故夫人成氏墓志
    夫人讳淑，雍州渭南县主簿第三女，成肃公之後也。原夫激澜姬水，架瑶筮於崇宗；分组汉京，晰银章於华棘。曾祖璨，随任济州东阿县长；祖贵，唐任豳州永寿县令；咸以芳浃五陵，飞云柯以切汉；声雄百里，曳花绶以交轩。夫人承姿洛月，诞魄巫云，温淑凝怀，幽娴协操。室善中积，交百两而妻高阳；宫锵外昭，腾六行而嫔通德。孰谓奄捐潘簟，随宝婺而沈星；溘谢秦楼，伴金娥而上月。春秋廿有二，以麟德元年十二月二日卒於隆政里第。呜呼哀哉！即以其月十一日，殡於终南山便梓谷之阿。乃为铭曰：
    贤条吐秀，冤路扬声。三纲绚美，四德凝贞。嫔则凝阐，闺我明。降年不永，颓日遽倾。秦楼黯照，□宇沈形。风催晓た，雾卷晨旌。路迷□野，地没泉扃。斯今勒琰，终古芳名。（石刻。《八琼室金石补正》三十七）
    ○大唐故处士张君墓志铭
    君讳兴，字文起，南阳西鄂人也。汉太史衡之胤胃。昔灵表西丰，留侯建帷幄之策；星移东井，常山兴缔构之功。或师范万乘，照彰图藉，光临千里，焕炳缣缃。异动三台，识司空之忠列；吟谣两穗，表太守之仁明。奕叶簪裾，蝉联圭组，规矩重叠，代有人焉，缅究遗编，可略而言矣。曾祖，魏冀州信都县令，弦歌不奏，美化洽於一同；鸣琴讵张，仁风清於百里。祖虎，周太仆寺主簿，才能干济，智略强明，寻见辟除，转授瀛州河间县令。父才，隋扬州江都县丞，辅弼风规，俗流清化；赞导名教，邑致歌谣。君胤系高华，等琨吾之良剑；箕裘纂组，若青丘之祥鸾。义烈因心，未资於典籍；忠良天纵，不假於规模。崇有道之林宗，慕无为之李耳，名利之所不拘，荣辱之期混一。弓旌不应，羔雁无移，道契虚元，性符高尚。纵寂寥而赏趣，持澹泊而怡神，志道研精，非邀鼎食；穷微尽要，讵徇轻肥？得性琴书，吟啸烟霞之表；时谈物义，进退木雁之间。妙款荣期，高符黄绮，时游三径，乍抚一弦，以道义而为尊，轻蝉冕而非贵。探赜幽隐，迥迈庄惠之机；致远钩深，遥钳黄老之趣。想秦晋之有匹，见潘阳之代表，遂婚於辰州溪县令汉阳赵徽之女。幽亲婉[A148]，中馈聿修，懿淑温和，母仪庭宇。君纂业成劳，遇扬雄之痼疾；淫书作瘵，遭皇甫之沉疴。气拥膏肓，疾缠腠理，属华他而不，见扁鹊而无瘳。以贞观廿二年七月廿七日卒於私第，春秋六十有二。夫人赵氏，卒於永徽四年，春秋六十。粤以龙朔元年岁次辛酉十月癸亥朔廿三日乙酉，合葬於故邺城西八里，礼也。面平原，背漳浦，左带芜城，右连林麓，刊兹元石，纪以清徽，勒彼鸿名，光斯泉户。庶使青山为砺，表盛德而弥芳；碧海成田，阐嘉声而不泯。呜呼哀哉！乃为铭曰：
    规矩重叠，圭璋代映。三台表异，两歧兴咏。人伦楷模，绅龟镜。百代逾芳，千龄弥竞。道合幽元，性符林壑。迹齿沧波，名流台阁。贵不充讠屈，贱不殒镬。思巧雕龙，光逾刻鹤。有谓升堂，相期入室。帷薄犹空，繁华未实。倏忽不幸，咄嗟已失。一棺犹闭，万事长毕。苕荛垄首。丽{山施}山足。露销草翠，风飞树绿。元门一掩，寒烧无旭。私壤式题，贞芳载烛。（《安阳金石录》三、《金石萃编补略》一）
    ○大唐故张君之铭
    君讳对，字怀玉，南阳白水人也。祖贵，朝散大夫；父素，身有勋官，潜居白屋。惟君积善余庆，始验无征，构疾一宵，遂殒私第。粤以光唐乾封三年岁次戊辰正月乙酉朔十七日辛丑，春秋一十有七。即以其月二十五日，殡於龙门西平原，礼也。恐陵谷迁变，沧海成田，勒石泉扃，传芳永久。（石刻。《金石续编》五）
    ○大唐济度寺故比丘尼法灯法师墓志铭（并序）
    法师讳法灯，俗姓萧氏，兰陵人也。梁武皇帝之五代孙。高祖昭明皇帝，曾祖宣皇帝，祖孝明皇帝。父，梁新安王，随金紫光禄大夫行内史侍郎，皇朝中书令尚书左右仆射特进太子太保上柱国宋国公，赠司空。崇基茂趾，国史家谍详焉。法师即太保第五女也。年甫二八，□行四谛，膏泽无施，铅华靡饰。精诚恳至，慕双树之高踪；童子出家，殊柏舟之自誓。具戒无阕，传灯不□，姊弟四人，同出三界。花台演妙，疑开棠棣之林；成等至真，还如十方之号。岂□□轮才转，道器先摧，以总章二年十月五日迁□於蒲州相好寺，春秋有九。权殡於河东县境□。永隆二年岁次辛巳三月庾午朔朔廿三日辛卯归窆於雍州明堂县义川乡南原，礼也。恐陵谷贸迁，田海变易，式题贞础，用纪芳猷。乃为铭曰：
    丞相辅汉，司徒佐唐。功格天下，奄有大梁。暨兹令淑，爰慕武皇。家风靡替，法侣成行。慈云比影，慧炬传光。中枝犯雪，小叶摧霜。未登下寿，忽往西方。一超欲界，千载余芳。（石刻）
    ○大唐故左亲卫裴君墓志铭
    君讳可久，字贞远，河东闻喜人也。祖，卫尉少卿、邢州刺史、翼城公；父居业，梁州都督府司马。君擅美蓝田，虹光绚彩，标奇渥水，龙友呈姿，见赏通人，知名先达。选补国子生，俄转左亲卫。既而魂惊大梦，运迫小年。夏首西浮，徒切思归之望；邯郸北走，永绝平生之游。咸亨三年七月廿八日遘疾，终於襄阳，春秋廿五。粤以四年岁次癸酉二月丁巳朔廿九日乙酉，窆於京兆之朱坂。其铭曰：
    卿相旧门，公侯子孙。荷戈运否，离经道存。佳城俄寂，夜台宁晓。独有仙禽，空游华表。（石刻）
    ○唐孝廉张君墓志铭（并序）
    君讳庆之，字仲远，功曹府君之第三子也。仪形简秀，风神峻整，引羲望於胸怀，转山泉於襟袖。泛览流略，尤明《左氏》。州辟孝廉，不赴。烧金未救，梦珠征祸。春秋有二，以唐之咸亨四年十月十七日卒於家。以大周天授之三年正月六日，与妻京兆杜氏同改窆於安养县西相城里。君孝友之行，冠绝等夷，仁恕之情，超迈群辈，而伯道不嗣，仲宣无後，彼苍者天，孰云报施。援翰雪泣，用铭幽础。其词曰：
    山以玉晖，水因珠媚。我有明哲，蒸蒸匪匮。彼美仲兮，其心贞愿。赠琼化泣，舟遂远。汉流东注，骄岫西盘。棣野风急，原日寒。扣榇遣车，惟兄惟弟。谁云不痛，永绝遗体。（石刻。《八琼室金石补正》四十）
    ○大唐故韩君之墓志
    君讳宝才，长安人也。君德行著於乡闾，物义芳於邻里，不谓天降疴疹，渐加困劣，名医频疗，曾不见瘳。忽以咸亨四年岁次己酉十月朔廿九日卒於京城怀德之第，春秋七十有三。遂以其年十二月九日殡於京城西布政之上严村之左。恐年代迁移，坟将雕落，勒兹玉琬，以记其处。乃为铭曰：
    然君孝行，莫不恭顺。生前著芳，没後留润。（石刻。《金石续编》五）
    ○□处士张君墓志铭（并序）
