<!-- { "loadSidebar": true } -->
　　
　　刘大夏字时雍其先世为东平人自宋而有都统制寳者从南徙着籍华容十二传而为按察副使仁宅以循吏名仁宅有子是为大夏举乡试第一明年中会试又明年廷试髙等改翰林院庶吉士居二载解馆当留而大夏自请试吏授兵部职方司主事迁员外郎进车驾司郎中还为职方司郎中大夏之郎中职方也明练于天下事所奏覆多当上意大司马倚之若左右手而是时中贵人汪直与保国公威宁伯比而创边衅大夏欲抑绌之不能时时扼腕安南黎灏破侵占城地西畧诸土夷败于老挝中贵人汪直欲乘间讨之使索英公下安南牍大夏匿弗予尚书为榜吏至再大夏宻告曰衅一开西南立麋烂矣尚书悟乃已朝鲜贡道由鸦鹘闗迂回数十程奏请由鸭緑江便尚书欲许之大夏谓由鸭緑江谁不知便顾迂之而待今日殆有微意在乃弗许寻大同师失律仓卒告警大夏规调兵食有余太宰才之欲以为少司马不则太仆卿而大夏亟请外得福建叅政已迁广东右布政使再为左布政使大夏之三任藩宣日夜讲求民瘼吏弊所创革必经久不为目前计一切以身当之而旌尚风谊举隠逸试士经术不小倦陈献章者以道学名一世少许可顾独与大夏善而称之曰刘公爱民如子守身如女毋论于今人中即古人亦未易当也时河决张秋诏进大夏右副都御史往治之祀河神而所焚帛灰结若人形物意汹汹大夏不为动乃自上流孙家渡疏其壅可三十里复疏四府营之壅可十里聮长堤以分大名山东水势而别河张秋之南以通运艘河就驯运艘无滞功重而费轻逾于徐有贞甚玺书褒赏入为户部右侍郎迁左侍郎治边饷时宣大之籴皆为贵家利大夏禁止之别募商使上粟而不抑其价庾丰士饱亡何移疾乞致仕大夏素倦功名既归筑草堂而居之仅数楹天下因称之曰东山先生而会广东西督抚缺即家起大夏以右都御史任之其吏人思大夏遗爱鼓舞称庆大夏亦精心无倦裁省供亿禁斥贪残一时肃然盗贼亦为之衰止大夏之在广东西一岁所再求去皆不许亡何召为兵部尚书力辞复不许既廷谢上御幄殿召问之曰朕数用若而数辞疾前复力辞者何也大夏对曰臣老且病今天下民穷财尽万一不虞责在兵部臣自度力不足办此故辞耳上黙然居数日复召问曰征敛俱有常何至今而独言民穷财尽也大夏曰正谓其不尽有常耳他固未暇论即臣在广而广西取铎木广东市香药费固以万计上曰若向者言之固已停止矣其它征敛可一一议而革也于是上益察知大夏廉且练事时左都御史戴珊亦以材见知上当常朝坐金台有宣必大夏再宣必珊而御文华有所召对亦必大夏与珊偕时敌数犯边而太监苖逵者在延绥尝捣敌营妻子小有克获乃以捷闻上器之宻谋令帅师御敌而问大夏曰若在广知苖逵之御敌乎延绥至今少息肩大夏对曰臣在广不知然问之从征将士知之所俘获妇稚十数耳幸而大敌方深入不相值值之则无噍类矣上曰即尔太宗何以屡得志于元大夏曰陛下神武故不后太宗而将领士马不能什二三拟也且其时淇国公一小违节制而举十万众悉委之沙漠奈何易言之度今上策唯有守耳而戴珊亦从傍赞其语上遽曰微二人吾几为人误葢前是上以问大学士刘徤等亦力言其不可上犹未信也刑部尚书闵珪持法忤旨上与大夏语及之而怒大夏曰法司持法任其怨而上任其恩似未足深怒也上曰古亦有之乎对曰孟子云舜为天子皋陶为士师执之而已上黙然已而曰若固为闵珪解也大夏皇恐顿首谢上徐曰珪第执之过耳亦老成人何可轻弃竟允珪请一日问诸卫所卒强可用否大夏曰向者臣但言民穷而卒殆甚焉何以作其锐上曰在卫有月粮征戍有行粮何乃穷也对曰江南困转漕江北困京操他困又不止此且所谓月粮行粮者半与其帅共之能无穷也上叹息曰朕在位久不能知何称为人主居数日令九卿大臣各以其职言军民弊政而择行之庄浪土帅鲁麟为甘肃副将求大将而不得恃其部落强径归庄浪以子幼请告有欲予之大将印者有欲召还京处之散地者上以问大夏对曰彼虐不善用其众无能为也然未有罪今予之印非法召之而不至损威乃为疏奬其先世之忠顺而听其就闲麟卒怏怏病死上复谓大夏京辅左右肘而弱欲各宿兵于其地大夏乃因御史议请以保定操卒万人还之镇以为西卫而东兵纳之宻云蓟州以为东卫报可而中贵人监京营者恚失兵为役造飞语掲之宫门上以示大夏而谕曰禁地岂外人所能及不过此曹子不利失兵耳又问大夏兵饷何以常乏大夏意欲削镇守中贵人对曰臣无暇及他镇即在广而广之会城抚按总兵三司供亿不能敌一中贵人饷何以不乏上曰然第祖宗来设置此辈已久安能遽削之今必令廉如邓原麦秀者而后补不然姑阙焉可也司礼监太监陈寛选坐营中贵人上面命大夏偕大夏对曰故事独太监専之非外臣所与闻上曰岂忧此曹恶汝耶我在何忧恶卒命大夏与英国公懋偕寛往而中贵人苖璋恃夙贵耻不肯与选上业许之矣既而谓大夏不至即叅奏大夏曰如前旨何上曰吾虽意许之未发也何谓旨既而璋果不来大夏与陈寛等叅上上切责璋示若逮系者而姑宥之上复语大夏诸司言弊政详矣而不及御马监光禄寺者何夫弊莫甚于此二曹大夏曰上悉之幸甚在独断而力行之耳无何特勑兵部侍郎同给事御史清理岁省费十余万金自是中贵人闻而有侧目大夏者矣上尝语大夏一侍郎才足任艰大大夏不对再言之又不对上悟曰吾所言者才不暇及大节卿不对者是也既而大夏亦称一侍郎才上曰刘徤亦称之其人负虚名而寡实用且擅作威福上又言徤复称其郷人某甚不合朕意后知之乃都御史刘宇也宇竟以媚逆瑾败而两侍郎者亦皆不称上自是益信大夏与戴珊赏赉金币肴醴无虗月至以玉带麒麟服赐大夏上一日召对良久曰述职者集矣诸用事大臣皆杜门若二卿门何必杜也因各手白金一锭授之曰小佐而廉且属毋廷谢恐他人或觖望一日欲有召大夏在班而上不之见次日谕大夏吾欲召汝汝不在班恐不免御史糺故已之且汝同列有忌者盖是时刘徤为内阁首臣马文升以师臣长吏部皆笃老而大夏珊独屡召不能无少望而偏听之说进然上益重之珊以老病乞骸骨属大夏一从臾上谓卿珊何以亟求去珊不敢对大夏为言珊实病且用身率先御史而病弗胜御史当见弹射不便上曰主人留客坚客且为强留珊独不能为朕留耶且天下尚未平何忍舍朕已泫然者久之珊与大夏皆叩首泣出而相谓曰死此官矣俄而上崩武宗立大夏所条奏十余事皆剀切有诏行而上少而从左右为狎游几已露时戴珊已卒大夏与马文升相继乞骸骨诏进大夏光禄大夫太子太保赐玺书乘遽续廪给扶濒行又赐白金彩币寳镪而郎中李梦阳为东山草堂歌语跌宕悲壮天下传之大夏归未几而逆瑾乱政与中贵人修大夏郄刘宇又微闻造膝事衘之与焦芳比而譛诸瑾曰籍大夏家可当边费十二于是以广西土帅岑浚事波及大夏而讯之欲坐以激变死中外识不识咸惜大夏先帝朝遗老浚不反何名变事与大夏不相渉何名激而无敢以语瑾者属三法司议左都御史屠滽言检律刘尚书无死罪瑾慢骂曰即不死可无戍耶李东阳时居内阁首不能直抗瑾而婉解之又瑾所使使诇大夏家实贫始永戍甘肃卫大夏怡然就道所至人聚观相指识争捐金以资道路费大夏谢不受居甘肃久之瑾诛始赦归寻悉复其官爵于是言官交荐大夏谓当并复其廪秩而中贵人在事者尚不平大夏不许大夏杜门教子弟为敦睦耕稍赢即以贷予姻族天下犹以其存亡为重轻居数岁卒寿八十一言官复推大夏诏予祭葬特赠太保谥忠宣
　　
　　弇州外史曰弘治最多名臣内阁则刘健李东阳谢迁六曹则耿裕倪岳余子俊周经张悦戴珊闵珪韩文侍从则杨守陈呉寛王鏊方镇则秦纮王越要未有如三君子之灼灼者也恕直谏重天下然不难于孝宗而难于宪宗孝宗仁君也然而颇以龃龉终岂非所谓事君数斯辱也耶文升数更中外厯权寄不屈不脞葢以才力胜者大夏仁心为质道揆法守晩际鱼水宻勿都俞庶几有三代风哉造膝之语小有传者觉主圣而臣微不及也人谓恕似魏玄成韩稚圭文升合姚宋而小逊之大夏似李沆司马光又曰恕强差近名大夏弱差近实文升练差用术其然岂其然哉
　　
　　弇州续稿巻八十九
　　
　　●钦定四库全书
　　
　　弇州续稿巻九十
　　
　　（眀）王世贞 撰
　　
　　○文部
　　
　　△墓志铭
　　
　　通奉大夫贵州布政使司左布政使致仕渐江江公墓志铭
　　
