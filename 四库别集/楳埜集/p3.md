<!-- { "loadSidebar": true } -->
　　晩讲上问一向雨少连日得雨沾足否奏云江之东西闻甚多雨今近甸雨未沾足却喜间日得雨亦颇济事陛下尊为天子心与天通外间传诵宫庭露祷应騐如此臣更愿日加恐惧修省以迎天和则雨旸可时嵗稔可卜社稷生灵之幸上曰外道诸郡多得雨闻淮间亦得雨敌人亦渐退果否奏云近闻淮甸得雨敌人以是欲避但继今明诏邉臣严饰备御防其叵测上曰须严备御上问近日罢官埸市物如何奏云向来物价腾踊置场以平之不为无补今罢之亦使民不倦之意上曰只要民便上问比来米价与外方如何奏云此间升斗寛余实则价亷于外郡上又问此间楮价与外方如何奏云外方旧楮率是六十左右价今若只据此听民自低昂固亦无虑但恐邦费方殷则不可不熟议所以重楮上曰如何奏云不必言秤提只是公家二税常常収用防子出纳一体而行如此则楮以用而重其取信当自公府始上曰是上又问近来监司郡守得人否奏云近来所谓风采亷靖间不乏人然比年积习姑息鲜有按发贪暴所以上有仁心仁闻而民未必尽被其泽上曰是如此上问黄壮猷奏云臣顷待罪越幕黄壮猷为帅见其寛和简靖得帅守之体所至皆与民宜且不求赫赫之声良吏也上曰是上问史岩之奏减和买济事否奏云东浙困于和买之难供故越民之瘠乆矣若嵗嵗蠲减足以苏救中下之户况越之气数千载一遇挺生圣人常宜有以优渥之闻近日防臣奏请优减和买此事宜留圣心常轸宵旰之懐多方与大臣参酌宻图利之使经乆可行不胜越民之幸上又问黄放白催所在州县尚如此奏云此其欺诞成风诚如圣训然其责在监司郡守况祖宗自有已成之法监司察郡守郡守察县令不用命者必罚无赦其有声绩者必旌别之如此则迩日陛下责实之政行矣上曰极是中间读通鉴至桓温苏峻等处上忽叹曰此曹无忌惮敢相习为逆如此奏云陛下亦知其致此乎上曰何如奏云只是失在于不防其渐坤卦履霜坚氷至之谓也上曰每事不可不防其渐是是奏曰圣意有觉常宜防之上曰是是是
　　七月十三日进讲
　　晩讲进读通鉴纲目至苻秦建元九年彗星见占者以为燕当灭秦之证阳平公融等请诛鲜卑而坚以修徳胜灾言之奏云苻坚好天资司马光取其不杀慕容垂然初心不固幸垂之归至宦者之谏则是坚前乎修徳之言徒空言尔有空言而无实徳天变不悟人言不防卒之徳不修而数莫逭苻秦之亡谁之咎哉上曰其要在修实徳讲毕宣赐茶上曰得雨济物否奏云人苦蕴隆物正枯槁忽得此雨田野间甚济事人皆云此雨是陛下圣心中来上曰朕甚闵雨奏云陛下有志于民如此外间皆知陛下宫庭露祷之騐臣不揆狂愚于圣敬当充处欲犯天威而言之上曰如何试言之无害奏云陛下宫庭之敬无不感动至施行少差处民听便惑天和便伤所以今年屡亢阳屡烦精祷以此见一念敬肆天每临之臣前日常进故事取仁祖皇祐二年诏以禁内降为请不审曽彻天视否上曰朕见了此意甚好但内间有例则行无例则不行奏云此例可行若不可行则仁祖何为専降诏陛下天资学力可为仁祖惟在取法尔上曰当法仁祖奏云须是真实取法上曰善奏云臣常读易天之所助者顺人之所助者信盖凡事顺理皆是靠实天且不违人乌得而不孚上曰凡事当顺理今后内降令大臣缴奏奏云愿陛下常常记省玉音足以慰仁祖在天之灵陛下此时此心足与天通况积忱祈祷天未甞不应正縁是天之子通天最易他人如何便能通凡二帝三皇所已行皆顺理者也后世乱亡之鍳皆逆理者也臣愿陛下精察逆顺之间法帝王之所行必崇俭去奢必居敬胜怠必持重矫轻常兢业忧勤以持此心如事变狎至之时实不外乎圣心纯忱之运上曰诚敬处是有感召奏云陛下既于此常得力惟日持此之敬务修实徳上曰善敬当行之又奏云洪范曰肃时雨若肃与敬若不同然敬主心而言肃主貌而言惟整齐严肃于外可以保衞持飬于内继自今一笑颦举动之必肃以至于宫庭隠微无往而不肃如此则人心信而天意顺自然时和嵗丰今日时事虽多可忧然每于筑底处常有一线生意正以陛下有可为之资又有为善之心要必以肃敬夹持则内外交飬之道得矣上曰外肃则内敬内外夹持诚如此奏云陛下之言及此非圣学得力而何惟愿陛下常谨念头勿令寛纵则无不敬矣臣何人叨陛下科第过分自唱名以至今惴惴恐惧不敢放寛念虑臣监今习俗刻苦自持不饮酒不置婢不为世俗货利之私正恐志念纷杂无以报陛下恩徳臣幸侍清光得吐愚悃死亦荣矣臣当此亢阳日日蔬饭祝天黙祷以賛陛下闵雨之敬他日当致身以报陛下惟陛下体臣之愚忠而充圣心之真敬宗社幸甚上曰甚善甚善
　　甲辰九月十六日进讲
　　晩讲读通鉴纲目至谢安兴宫室之役王彪之劝以时方多故不当穷奢极侈奏以为自古之时君臣上下皆当以土木之役为戒盖惟痛加节俭则可以少纾国力当时谢安能受彪之之言终其身不敢兴役晋之君臣皆能受谏亦可为法上曰是讲毕赐茶上问邉境莫少动否奏云臣不知其如何闻朝廷见措置备御陛下宜常告戒将帅严备要害上曰当如此上问史嵩之起复如何奏云陛下以为如何上曰从权尔奏曰此命出于陛下之心乎出于大臣之心乎上曰出于朕意朕以国家多事用祖宗典故起之三学上书卿曽见否奏云闻有此书尚未之见上曰人言太甚奏云此谓草茅敢言天下事然而端忧居家礼之常也狥国赴急礼之变也礼须要度宜只縁陛下出命太早所以啓人之疑惟在陛下优容之陆贽曰谏者多彰我之能好谏者直表我之能容陛下容度天寛想不待臣有言上曰朕自当优容之但邉事亦罕有熟者史嵩之乆在邉间是以起复奏云陛下闵时多艰眷倚如此但爱人以徳亦须相时缓急为命之迟速使人知嵩之之所以起复者非出于嵩之之心是必陛下自尽陛下之礼大臣自尽大臣之礼今亿兆万姓生灵之命全在陛下之手要当真重谨审观时察理勿抑人言静以处之上曰极是奏云臣何人滥员经筵日侍清光惭无补报然间有当殚竭愚虑可以禆益圣徳者未甞不恳恳切切以告陛下上曰凡事正頼规益奏云今时事多艰要培植人材搜举遗逸以备中外缓急之用审定国本在蚤谕教以系社稷生灵之命继此须与近臣商量以此二事为急务然必清明此心动息以对越为事所谓一陟一降在帝左右早夜兢兢祈天永命上曰当祈天永命奏云臣书生狂瞽每因圣问不觉僣躐惟陛下矜赦上曰卿此意甚善甚善
　　十月内进讲
　　晩讲赐茶后上曰近日雷发非时朕甚忧之奏云都人皆言陛下宫庭闻雷声之时焚香露祷欲以销变莫不举手加额以为陛下敬谨天戒如此闻有诏许臣僚言事访求阙失甚至臣于此窃谓凡人事之所当修者汲汲修饰以实应天可也上曰最是连日雷声甚厉亦甚罕见极是可忧不知何以消变奏云臣累日懐忧思所以告陛下而莫得其説因以时事而参之易陛下以干健九五之君不可无坤顺六二大臣之助干者天也雷者天之命令也坤者地也十月为坤十一月为复雷在地中复之前也上曰冬至阳生则为复奏云今阳发于未复之先何也盖自陛下颁起复大臣之命士论纷纷所以上干天和以人臣之告陛下者未足故天从而谴告之也上曰昨来所以出命者谓可以安人心今乃如此奏云正縁是人心天理不可冺灭陛下谓此可以安人心则失之矣口奏云云上曰诚失矣今邉头又颇急天戒又如此奈何奏云谋于前者不可悔应于后者犹可为邉患不足深虑纲常不立则是吾国先自败矣臣愿陛下观天之意玩易之防自上而下莫不兢兢业业为一日二日万防之虑盖防者动之微不可不自微而谨之上曰凡事不可不谨其微奏云圣意既知如此继今虽防必敬于区处国事处须潜意静虑审订而后出命或区处防有过差则不逺而复当于念虑谋为之间救其过不待形之事为徒致人言纷纷其势将至于频复而无救而况于迷复而不知悔人言何以塞天和何以致此又防防之所当谨者自今无忽可也上首肯曰是是上曰邉报亦颇亟卿闻之否奏云日来亦闻説有警报上曰今又值天变殊可为忧奏云天以非时之雷警告陛下者是仁爱之真心欲吾国之君臣上下痛自刻厉交修人事以答其戒而敌国外患自古惟虑其无尔适来臣于讲筵读苻秦倾国之师欲以图晋而秦之朝野皆言晋不可伐阳平公融亦谏曰国之存亡系贤人之用舍晋有谢宣桓冲軰何为伐之坚不能听而自取灭亡故臣以为不必深虑者此其鍳也所可虑者吾国之人事当修未能极痛切交修之诚则无以悦人心而解天意外患乗衅而滋尔上曰今邉事既急天变如此直是可虑奏云诚如圣谕然圣人观天时以尽人事生意盖未甞息也十月为坤天地闭塞而成冬然物无终剥之理阳有复生之渐今雷动于未复之先既以验命令轻出之证然为之计正当玩复之义上下讲求克己复礼之复相与克去已私复还天理挽回世道求所以致泰上曰何以致泰奏云惟愿陛下深思克已私复天理之义日与二三大臣玩易之泰诚心必开公道必布君子必进小人必退以包荒之量容物以冯河之勇革弊以不遐遗之气象号召天下之贤俊培飬萃聚于本朝以为内治彊盛尊安之道又必消亡其所谓朋比之私主于得尚于中行相与纳举世于皇极大中之道而后已陛下诚恳切有意于此二三大臣诚刻厉賛助于此则天地之一泰特在陛下与二三大臣之心而已上曰卿之言甚善奏云臣拳拳忧爱日夜念此幸因圣问不觉言多惟陛下矜赦上曰不妨正要卿説
　　十二月十八日进讲
