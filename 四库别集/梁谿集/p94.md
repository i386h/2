<!-- { "loadSidebar": true } -->
　　臣契勘本路防吉二州民素强悍狃于为盗结集凶党动以数千百为羣头项不一出没江西广东福建数路作过虽朝廷节次遣兵或招或捕至今徒党依旧猖獗全未平殄多于防州管下诸县择要害地建置寨栅蜂蚁屯聚窥伺间隙攻陷州县杀戮生灵虏掠财物为害不细一路官兵进讨则散入他路诸路官兵进讨则深入巢穴依负险阻卒难讨荡官军既退则复出为恶习以为常而又诸路军马无所统一乍前乍却心力不齐非设方略使诸路之兵节制归一难以成功伏望圣慈特降睿防令江西广东福建三路军马一处节制诸路各应副钱粮江西兵屯防吉州广东兵屯循梅州福建兵屯汀州禁其出没抄掠因利乗便防合掩击讨荡巢穴勦殄积年逋诛之寇或因兵力招抚出降以酋首并强壮人充军前使唤使数路良民早得奠居不胜幸甚
　　论福建海寇劄子
　　臣契勘广南福建路近年多有海冦作过刼掠防海县镇乡村及外国海船市舶司上供寳货所得动以巨万计官司不能讨捕多是招安重得官爵小民歆艳皆有仿效之意臣恐自此为患未艾葢縁两路帅司并无战舰水军遇有海寇坐视猖獗不能进讨止是于防海摆布些小兵卒为保守之计贼船来去近逺不常并海之民罹其毒虏掠船舶既多愚民嗜利喜乱从之者众将浸成大患如晋之孙恩不可不过为之备伏望圣慈特降睿防常存兵于两路镇压仍下逐路帅司委以措置战舰招集水军水夫常加教阅令士卒习于风涛之险以水夫驾舟以官军施放虽贼櫂飘忽可以追逐掩击殄灭一两头项则余人有所忌惮不敢觊觎妄作庶几海邦之民得被朝廷大赐不胜幸甚
　　乞宫祠劄子
　　臣伏蒙圣恩付臣以江西帅守之任又被诏防许令入觐十年去国仍旧望清光于咫尺之间亲闻玉音臣子之情不胜忭蹈感激之至伏念臣自逺黼坐之侧仇怨交攻谗谤蜂起仰赖睿慈照察保全乃幸今日复覩天顔顾虽糜捐何以论报然臣众毁所集积忧熏心比年以来得志虑不宁之病平居闲寂麤可支梧稍亲事务动輙烦愦多思健忘发歇不常使当一路兵民之寄深恐仰孤陛下委任之意所以请对丹墀者正欲面奏恳悃冀蒙矜允伏望圣慈察臣忱诚特降睿防罢臣新任依旧宫观差遣使安山林得以养疴藏拙以尽余年不胜幸甚干冐天威无任战越
　　论常平劄子
　　臣闻火旱金穣天有常数虽尧汤不能无水旱而能不为水旱所困者人事修而蓄积备也传曰国无九年之蓄曰不足无三年之蓄曰国非其国况年嵗之储尚有缺乎祖宗常平之政寔用古制丰年则増价以籴不使伤农凶年则损价以粜不使艰食仓廪有蓄而民无饥困之患勅令具禁制严宻诚良法也建炎以来罢提举官而以茶盐司兼之奉法不谨浸以隳坏常平诸色钱物州县那移朝廷刬刷所余无几丰年粒米狼戾则无钱以籴凶年民有饥色则无米以粜法存而人不举可胜叹哉去嵗之旱緜亘数路江湖为甚而福建广南次之官吏坐视民之流移而无以赈贷则常平之政不修之过也臣愚伏望圣慈特降睿防改提举茶盐官为提举常平茶盐等事勿使视之为兼职恬不加恤责其遵奉法令不得少有违戾自今州县不得那移朝廷不复刬刷依旧推行粜籴之政敢有违戾重寘典宪庶几良法复举民受其赐天下幸甚
　　议迎还两宫劄子
　　臣伏覩陛下近降亲笔诏书念道君太上皇帝孝慈渊圣皇帝銮舆未还乆困沙漠陛下欲尽为人子为人弟之道而未可得辞防恳恻读之者为流涕臣窃仰陛下孝弟之至通于神明思慕之极见于羮墙诚意格天天必从之两宫虽逺安知无可还之理然议者或谓二圣还则难于所处臣窃以为不然昔汉高祖既定天下太公犹存高祖曰定天下者我也故太公称太上皇韩安国援此以说梁孝王使知帝王无私天下至公之道万世之训也方宣和末金人犯阙道君不能御而逊位渊圣及靖康末金人再来渊圣不能保而逺狩絶域僭伪之臣易姓建号宗社颠危天下反覆赖陛下总师于外亿兆推戴受天眷命入继大统守宗庙社稷为神明万物之主迨今十年国势麤定此陛下之功也况将恢复区宇翦屠鲸鲵使中国再安二圣旋轸为宗社无疆之休哉正当尽为人子为人弟之道问安视膳先意承志极四海之奉致天下之养使薄海内外歌咏叹仰而垂裕无穷岂不韪欤臣闻至諴感神惟徳动天无逺弗届舜往于田号泣于旻天于父母自古帝王称为达孝无如帝舜者臣愿陛下夙兴夜寐斋明盛服祷于上下神示惟以二圣早还为祈朝以听政昼以访问夕以修令总覧万机惟以何施何为而可以还二圣为念则神明之所恊相必有合天人之愿者矣昔申包胥闻伍贠有亡楚之言则曰我必存之其后哭于秦廷以乞师果复楚国狄仁杰语武后之事于荆南江中其后卒复唐嗣垂祚三百匹夫之念其烈如此况于陛下履帝王之位躬孝悌之徳欲救父兄于漠北苦寒之乡天地神人其所佑助宜如何哉昔太公为楚军所获高祖兵振太公乃归陛下诚能为自治自彊之计国势日隆臣将见如侯生之流缓颊往说迎还两宫仰副陛下之盛徳必不乏人矣臣以愚憃干冐天威不胜战越取进止
　　辩余堵事劄子
　　臣伏见靖康间结约余堵事近年朝廷士大夫不深知其故往往追咎以为失策又以其事为専出于臣此所谓见影而吠声者也臣请论之余堵者耶律氏之尊属也实掌契丹兵柄天祚失徳人心离叛余堵欲立其子所谓晋王者以靖国人未果而女真之变作余堵将兵于外以御之其谋颇泄天祚诛晋王及其母余堵闻之不敢归国遂从女真方粘罕之围太原也余堵在其军中因使者萧伦等来使达意于中国欲援立耶律氏且为内应是时邢倞张防馆伴得其言奏闻渊圣宣谕宰执佥谓国家自澶渊以来与契丹盟好百有余年两国生灵皆受其赐古所未有一旦见利败盟遂有金人之祸非援立耶律氏以合天心祸难未已且谓使谋虽泄亦无甚害正欲间之使燕人徳我而金人疑燕如高祖使陈平间楚之义渊圣以为然得防令宰执召使人防议翌日宰相徐处仁吴敏知枢宻院事臣某门下侍郎耿南仲中书侍郎唐恪尚书右丞何防同知枢宻院事许翰皆聚于都堂召使人萧伦等并馆伴官邢倞张防河东转运司张灏皆使与议询其说与邢倞张防所奏之说合宰执因以朝廷之防谕之以答其意是时虽屏堂吏而与议者众其言颇泄于外士大夫多知之其后臣被命宣抚两河得渊圣亲笔令援立契丹招纳李嗣本等军前以蜡书结燕人者甚多属官詹大和主之皆得其要约何独余堵哉未几徐处仁吴敏罢而相唐恪朝廷之论中变臣亦以疾丐归其事遂寝今詹大和犹存可召问也靖康之末言者乃以余堵之事归罪于臣士大夫不知本末从而和之因敌制谋结约离间此兵家之常事昔高祖与项籍争天下则遣随何说其诸将使背楚而归汉仁宗欲制西夏则遣种谔间其族用事酋首后皆得志竒谋秘计顾所以用之者如何耳今朝廷方合众智屈羣策制敌国以图大功计谋未可废也臣恐议者犹援余堵以为言使智虑之士惩创畏缩不敢尽其谋画非计之得伏望圣慈与大臣熟议凡献策者察其事宜如可采用一切推行后有显效优加旌赏庶几恊谋并力可为中兴之助取进止




　　梁谿集巻八十二
　　钦定四库全书
　　梁谿集卷八十三　　　　　宋　李纲　撰表劄奏议四十五
　　进奉迎录劄子　　　奉迎录
　　进呈劄子　　　　　徐处仁等表
　　道君御制青词　　　渊圣御制宣谕
　　进奉迎录劄子
　　臣靖康初任知枢宻院事被渊圣皇帝命迎奉道君太上皇帝于南京蒙道君赐对听纳其说罢幸亳社西洛旋归京师二圣重欢四海胥庆道君察臣之忠赐以御笔礼貌优异渊圣察臣之忠赐以亲笔褒谕再三而靖康之末臣既去位羣枉当国与臣为仇颠倒是非变乱白黑孙觌因召试中书舎人作戒励诏显诋臣为指天画地睥睨两宫唐恪因令牓于朝堂士大夫信以为然罕有知其实者衘寃抱愤顺受黯闇不能自明伏遇皇帝陛下盛徳日跻大明旁烛凡臣子之忠于所事而为囘邪之所诬蔽有迹可考者悉蒙昭雪君人之道孰先于此臣近尝以二圣所赐御笔刻之琬琰葢欲侈大其赐因自辩白以装成碑本托给事中臣祉以示右仆射臣浚遂获上闻伏蒙宣谕欲见道君御笔真迹臣已恭依圣训具奏缴纳外所有臣靖康间编修到奉迎录并臣进呈劄子二首徐处仁等表一首道君御制青词一首渊圣御笔宣谕一首缮写合成一轴谨具劄子缴进仰尘天听伏望圣慈特加睿察臣不胜惶惧战越之至取进止
　　奉迎录
