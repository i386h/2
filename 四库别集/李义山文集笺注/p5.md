<!-- { "loadSidebar": true } -->
　　臣某言臣闻徳上升【书徳升闻】三灵为之动色【汉扬雄传方将上猎三灵之流如淳曰三灵日月星垂象之应也】圣功下济【易天道下济而光明】万类所以倾诚臣州去秋之间时雨不足自阳风应律【春秋考异邮冬至十一月阳之气也阳立于五极于九五九四十五日变风】子月经年【庾信诗子月泉心动】今月十二日晩降雪越至十四旦开霁絮飞千里【晋书谢安因雪骤降欣然曰白雪纷纷何所似兄子胡儿曰散盐空中差可拟兄女道蕴曰未若栁絮因风起楚辞招魂曰曾氷峨峨飞雪千里】花翻六出【韩诗外传凡草木花皆五出雪花飞六出六出者隂极之数】糅初梅而委色【英华作苞初梅犹早梅也梁简文帝赋梅花特早偏能识春】封宿麦而垂津【汉食货志董仲舒説上日幸诏大司农使闾中民益种宿麦注宿麦谓其苗经冬后汉明帝纪诏曰自春已来时雨不降宿麦伤旱】其日晡时【宋玉神女赋晡夕之后注晡日落时也淮南子日至于悲谷是谓晡时】西南有庆云见为楼为阁【陆机浮云赋若层台髙观重楼叠阁】图阊阖之九重【楚辞君之门以九重张衡西京赋表峣关于阊阖注阊阖天门也】非锦非绣【成公绥云赋或绣文锦章依微要渺】状衣裳之五色【书以五采彰施于五色作服】其时又有日抱戴日晩澄廓天景淑清拖黄气而重围施红光而四溢臣与司马樊则并僚属吏等三十余人得所部贵乡冠氏等县申称雪厚一尺以下并覩庆云抱戴等瑞臣谨案诗云上天同云雨雪雰雰毛苌云丰年之冬必有积雪【英华多若烟二字】汜胜之书云雪者五谷之精【汉艺文志农家汜胜之十八篇成帝时为议郎师古曰刘向别録云使教田三辅有好田者师之徙为御史汜音凡又音敷劒反】又案史记云庆云一名卿云若烟非烟若云非云郁郁纷纷萧索轮囷是谓卿云喜气也瑞应图曰景云者太平之应也一曰庆云非气非烟五色氤氲谓之景云援神契云天子孝则景云出游又案援神契云王者徳至于天则日抱戴在上曰戴在旁曰抱又云黄气抱日辅臣纳忠汉书曰宣重光李奇云太平之代日抱重光伏惟陛下受天寳命冲用情深丰食之要鉴寝忧劳雪为五谷之精麦为六田之首【太平御览汜胜之书曰凡田六道种麦为首】由是天降瑞雪其意若曰太平其有年乎云者运气立名布恩成义陛下仁霈草木恵及虫鱼扬祖宗之烈光垂天地之正色由是天降云瑞其意如【一作若】曰天子其大孝乎日者众阳之宗人君之表【刘向洪范传日者羣阳之宗也后汉天文志日者太阳之精人君之象】由是天降日瑞其意若曰天下其大明乎魏州大名【一作明非】之庆基【左传赐毕万魏卜偃曰毕万之后必大万盈数也魏大名也以是始赏天啓之矣】光【当作先】封之旧国【郑诗谱魏国周以封同姓其地虞舜夏禹所都之域疏案魏世家及左氏传云姬姓国也】嘉祥备致灵贶绸缪【见为荥阳公表】岂徙然哉斯有由矣臣叨陪汉守肃奉尧亲逢日月之贞明【易日月之道贞明者也】嘉烟云之烂熳【尚书大传舜时卿云见于时百工和歌舜歌曰卿云烂兮糺缦缦兮】手舞足蹈地虽限于外台按牒披图【汉礼乐志宫童效异披图按牒】心已驰于双阙不任感悦之至
　　为栁州郑郎中谢上表【旧书地理志栁州隋始安郡之马平县武徳四年平萧铣置南昆州贞观八年改为柳州以州界栁岭为名属岭南道领县五马平龙城象洛曹洛容案栁州今属广西布政司仍治马平县凡除官到任谓之上上日修表谢恩谓之谢上韩文潮州刺史谢上表是也上时掌切】
　　臣某言臣伏奉某月日制书授臣某官者即以今月日到任上讫臣某【中谢】臣绪承旧族师事通儒【汉贡禹传通儒或非之】万里成功虽无壮志【后汉班超传超投笔而叹左右皆笑之超曰小子安知壮士志哉行诣相者曰祭酒布衣诸生耳而当封侯万里之外后果立功西域封定逺侯】九夷不陋庶慕前踪【见论语后汉东夷传夷有九种曰畎夷于夷方夷黄夷白夷赤夷夷风夷阳夷故孔子欲居九夷也】二纪蛮陬【左思魏都赋蛮州夷落译道而通者鸟兽之氓也】三提郡印【见前表】唯贞苦节【易苦节不可贞】以奉休辰牙管一双未尝闗虑【南史范岫传在晋陵惟作牙管一双犹以为费】竹书兼两何敢经懐【后汉吴祐传父恢为南海太守欲杀青简以冩经书祐谏曰此书若成则载之兼两嫌疑之间诚先贤所慎也】渭水之隂【桑钦水经渭水出陇西首阳县渭谷亭南鸟鼠山】敝庐斯托【左传张趯使谓太叔曰小人粪除先人之敝庐】每还初服【屈原离骚进不入以离尤兮退将复修吾初服】常慊上农今者又即殊方【汉西域传赞曰殊方异物四面而至】复临杂俗【汉地理志土广俗杂】固防声教【书声教讫于四海】终逺文明谨当宣举诏书抚安县道【汉文帝纪有司请令县道师古曰或县或道皆用此制有蛮夷曰道】媒官学舍【吴薛综传锡光为交阯任延为九真太守为设媒官始知聘娶建立学校导之经义后汉鲍永传起黉舍注黉学也】毕纳于人伦畜蛊带牛【顾野工舆地志江南数郡有畜蛊者主人行之以杀人行饮食中人不觉也其家絶灭者则飞游妄走中之则毙汉书龚遂为勃海太守民有带持刀剑者使卖剑买牛卖刀买犊曰何为带牛佩犊杨慎丹铅録南中畜蛊之家蛊昏夜飞出饮水光如曳彗鲍昭苦热行所谓吹蛊痛行晖是也案日南蛮方以五月五日聚百种蛊大者至蛇小者至虱合置皿缶中饿使相啖其独存者为蛊以其矢因食入人腹人辄死】尽移于地利至于因遐弄法【汉杜延年传霍光以廷尉少府弄法轻重皆论弃市】挟逺生情【晋庾纯传贱者生情】纵弄严科【晋王濬传严其科条】必贻隂责山兼象郡江带龙城【隋地理志始安郡统县十五有象县龙城县明一统志象山在象州西五里以形似名栁江在府城南门外一名浔水源出懐逺县流经象州歴浔藤至广州界入海栁宗元诗柳州栁刺史种柳柳江边是也】抚已局天敢忘造【庾信表造竟微于滴助】举头见日何处皇居【顔延之诗皇居体环极】凭宵梦以衔诚【徐陵移文宵梦之言无欺幽壤】托归飞而结恳【诗弁彼鸒斯归飞提提陆机诗羡尔归飞翼】无任瞻天恋阙之至
　　为安平公谢除兖海观察使表【笺旧书文宗纪太和八年三月丙子以右丞李固言为华州刺史代崔戎以戎为兖海观察使地理志至徳之后中原用兵刺史皆治军戎遂有防御团练制置之名要冲大郡皆有节度之类冦盗稍息则易以观察之号治兖州管兖海沂密四州崔戎传戎字可大髙伯祖暐神龙初有大功封博陵郡王戎举两经登科授太子校书调判入等授蓝田主簿为藩镇名公交辟入为殿中侍御史累拜吏部郎中迁谏议大夫寻为剑南东西两川宣慰使还拜给事中駮奏为当时所称改华州刺史迁兖海沂宻都团练观察等使将行州人恋惜遮道至有解鞾断者理兖一年太和八年五月卒新书世系表戎出博陵安平房后汉长岑长崔骃少子寔之后兖海观察使封安平县公案元晖博陵安平人唐制凡封爵皆以其郡县名被之故晖封博陵郡王戎封安平县公唐人所称大率以郡望然亦有从封爵者安平公濮阳公之类是也】
