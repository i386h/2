<!-- { "loadSidebar": true } -->
　　有谒于余者曰寓雅之百丈戚里王万荣余进而揖之曰雅人安有戚里者耶曰我驸车晋卿之后以靖康避地至此我従祖毖为河东漕既絷于金数寓家讯今真迹尚存且属余书其后呜呼靖康之祸烈矣钦庙为第九世即位之年当本朝一百六十六年抑所谓阳九百六十者乎太原之归职方最后而最先失帅臣张孝纯及转运公尽力守城凡九阅月卒与城俱防其时张克戬晋死于汾霍安国死于懐之二人尚得独生或曰陵乎汉乌取诸曰不然矢尽道穷俛首于敌谓陵可也不忘君父志在复还陵乌乎然敌既款我盟载久愆有志莫遂自肖厥象遗其子孙以示必死此其心皦如白日陵乌乎然余尝反覆公之心书虽惜其不死而重矜其区区之心故书之以慰其子孙之思云



　　鹤山集巻五十九
　　钦定四库全书
　　鹤山集巻六十　　　　　宋　魏了翁　撰跋
　　跋武连汤尉檄
　　嘉定六年夏五月甲子余过剑门有得武连尉汤君丁卯檄藳以相示者陈义开伟读之慨然因惟天下之生一治一乱盖气数屈信之变人事昏明之感所不能免也而使斯人犹有所冯依以自立者则以天彞人纪未尝一日间断耳晋侯不安于自制之服冕更始愧汗于盛陈之郎卫刘仁恭慙于自有之旌节彼盗贼小人懐奸怙乱盖防溺之深者其心术犹能时时发见本朝数巨冦其冯阻作昏如益如贝如邕如睦其挟雠以叛如昌如豫如曦莫不有死难反正之臣虽然是受任典职者耳而奋自布衣无尺寸之柄独以区区之笔舌扶植人心如汤君者岂不益可尚哉为我寄声谢之毋矜焉而画也毋挠焉而折也毋不见知焉而措也士所当为盖不止此汤君自重勉之
　　跋张于湖念奴娇词真迹
　　张于湖有英姿奇气著名湖湘间未为不遇洞庭所赋在集中防为杰特方其吸江酌斗牢笼万象时讵知世间有紫微青哉余客唐安湖上计孟甫袖以见访是日八月既望后此来盖四十有七年矣抚巻太息书而归之
　　跋唐恭愍公遗墨【十一月五日】
　　自吾有寇难而従容就义如刘仲偃傅公晦张德祥霍安国李清卿及今唐恭愍公为死节之著者其次则蒋兴祖死于阳武张确死于隆德朱昭死于震威郭浒朱友恭死于泾原其次则有忍死于外而卒能自明者盖又不可胜数民虽靡膴或哲或谋或肃或艾自昔虽大壊孔乱此理盖不可与之俱殄也或曰如恭愍及傅公晦亲在可以死乎曰事君不忠涖官不敬战阵无勇亏体辱身以羞其亲而猥曰吾将为亲屈也是择义不精防前防后鲜有不失其正者也乌足与论二公之心防黄侍郎【畴若】送虞永康【刚简】赴召诗
　　嘉定二年豫章黄公被命帅成都诏西蜀军民利病吏治臧否咸得驿闻明年公至蜀即以三士闻于朝知黎州何侯【惪彦】知永康虞侯【刚简】潼川通守杨侯【洪】也而公于三人则未尝有一日之雅左右之容也人谓是举实光前闻先是制置使到官有所谓嵗荐者必颁诏防而安抚司则未有前比也至是虞何皆名扬德陞付郡指挥虞侯以私计不便尝欲控辞而亲友咸谓于义无当乃谋以单车就道未行之数日黄公自为诗以送之未及就藳蜀部使者有言诏予禄祠暇日公之僚属得公所为诗藳以示虞侯侯请勒诸乐石以毋忘知己而未有识其颠末者会某亦罢广汉道成都乃以属笔某因惟公之诗所谓才高真俊快世隘多疑忌等语方其属思时盖未知有此也而所言己若此公之识高虑逺且蔼然有赠言爱德之义真不可企及哉诗云虽曰匪予既作尔歌请以是复于侯而识诸篇末
　　跋金堂谢氏所藏伊川程氏真迹
　　先生移书谢公令看王辅嗣胡先生王介甫三家易人谓先生惟是之従无所偏倚故也然尝观杨遵道所录先生语则盖亦有説焉且其所录亦曰如素未读易不晓文义且湏看王胡三家理会得文义且要熟诵然后却有用心处审此乃是要従三家寻绎文义文义既熟然后能优柔厌饫以至于泮然怡然氷释理解本非谓易至三家而备又非以寻绎文义为是也不宁惟是先生平生功夫惟在易传异时门人求之弗得极于寝疾乃始以授尹彦明张思叔而曰只説得七分且更自体究呜呼由三家之文义以观先生之书亦几无余蕴者矣而深藏固却不得已而后出且犹以七分言之其所以望于学者之真知实得者为何如读此帖者诚能以是致思焉而后知先生所以勉谢公之意
　　跋阆中蒲氏所藏石范文三家墨迹
　　石才翁才气豪赡范德孺资禀端重文与可操韵清逸世之品藻人物者固有是论矣今观其心画各如其为人昔人所谓心正则笔正渠不信矣夫
　　跋苏文忠墨迹
　　欧阳公之司贡也疑苏公为曽南丰寘之第二然南丰时在得中公初不知也及苏公司贡则不惟遗其门人虽故人之子亦例在所遗观其与李方叔诗及今蒲氏所藏之帖若将愧之者然终不以一时之愧易万世之所甚愧此先正行已之大方也使士大夫常懐欧公之疑而负苏公之愧古道其庶几乎
　　跋乐子仁【新】为洪雅王【甲】作夀乐堂记
　　君子三乐之目曰父母俱存兄弟无故此人所共欲也而有命焉曰乐得天下英才而教育之则又未可以彊致也惟仰不愧于天俯不怍于人则在人者皆可得而自勉今王氏四世一家以寿乐名其堂吾友乐子仁尝为记之而属予书其榜夫所谓有命者既得而有之矣所可自勉者王君其亦懋敬之哉
　　跋苏氏帖
　　苏氏翰墨其散落人间者何可胜计而杨氏与三先生为比邻所蓄尤伙且可信不诬今观少公帖所谓与家兄同在京则熙宁二年所遣也时长公判官告院少公为条例司检详帖又谓少公已改差陈州教授则三年所遣也其字体与中年以后极不相类乃知前辈于小学犹进进不已况其大者乎闻杨氏所储尚多其晚年既贵尤笃于故旧之义此尤当令后生辈见之也新阳安别驾宋希古以是轴转似敬题其后而归诸杨氏其谨护之
　　跋任諌议【伯甫】帖
　　忠敏公以元符三年冬十月为左正言未及半载论事凡百有八疏明年建中靖国之春三月以忤曽布罢言职为度支郎又两日出知虢州五月至虢以后犹言事不置乃诏送吏部明年改崇宁十月除名勒停编置通州又明年正月与陈莹中龚彦和邹志完马子才张才叔陈纯益江民表诸公凡十有三人同时得罪公独逺徙昌化又逮捕其子下吏三年入党籍四年以星赦内徙道州大观之明年又以赦自便乃归通州今帖中所谓戊子即自便之年而寄食海堧即指通州也其跋康公谏草所谓前年过长沙即内徙之年希古则常御史安民也共惟徽考始初清明登吁众正布叙在服凡一时元防钜慝如章蔡诸人悉従窜徙天下以为小仁宗此徽考初志也曽布与韩师朴并相布挟私患失一为赵挺之所误稍与韩异而邓洵武爱莫助之圗进孽京由是复用布将援京以助已排韩不知京进而布亦斥去矣以徽考之初志合众君子以扶持之且不能以成建中靖国朞年之化一小人乗间抵巇引用非人遂能转移人主为崇观政宣以贻后日无穷之祸所谓一言防邦一人偾国吁其可畏矣夫
　　跋陈思王帖
　　按隋秘府所藏有魏黄初篇其书至唐初已亡莫知为何等书也以类推之如子建之遗文在当时固多有存亡者奚独鹞爵等赋云乎唐太宗出御府金币致天下古本命魏元成及虞禇定其真伪篇各有印印以贞观为文今鹞爵赋及赠王仲宣诗皆有此印疑为唐秘府所藏矣亡何遽为武氏子脂泽所得良为可惜最后有在建业文房而后归之浮休张氏盖几于屡厄而仅脱者一缣素之传固亦有幸不幸哉今自隋炀帝至浮休居士所题其为帖凡五虽乏精神颇多态度或疑赝伪或谓临模固亦在疑信间然迹其所由来则源流固自可考今藏于新普安史君任公之家嘉定八年春王正月临卭魏某得与寓目輙题其后
　　跋傅谏议【阙】帖
　　胡明府所藏傅公诗帖今十有四年矣公为人刚方有守尝为谏官以直道不容今观其贤劳于使事至其辞有蹈危舎佚念念不忘君之意公之盛心于此畧可见云
　　跋虞公雍【允文】折金使奏劄
