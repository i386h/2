<!-- { "loadSidebar": true } -->
　　青蝇附骥可追千里之游蟠木因人犹为万乗之器盖士必资于汲引而世尤重于荐延敢倾悃愊之私仰凟高明之听伏惟某受姿至陋渉道甚踈学靡究于渊源文仅成于骫骳进寸退尺诚轗轲而艰难旷日经年犹栖迟而羁旅将丐齿牙之论孰先左右之容恭惟某官以瑰伟闳达之才辅深沉直谅之德潜神黙记博通百代之书下笔属文焕发羣言之蕴谋有益于天下论不诡于圣人出逢熈洽之朝徧歴髙华之选延登廊庙宻贰机衡同寅协恭岂特助成于大化赞元经体固将永茂于肤功注意甚隆具瞻攸属矧复高标峙玉雅量澄波每躬吐握之勤不见喜愠之色防竒取异贤无在野之遗校短论长人有逢辰之喜重念某尝陪下客爰自弱龄仰盛德而望余光粗承于训奨抗尘容而走俗状乆滞于贫羸倘容漫刺之通许遂曳裾之请披南山之雾得窥豹变之文运北海之风终假鹏飞之便颂祈之切颠沛于斯
　　代向子寳上晋甫啓
　　青蝇附骥可追千里之游蟠木因人乃为万乗之器矧元礼着龙门之誉而子将更月旦之评荣生一顾之间义重千金之赐敢冐凟尊之谴躬修贽见之仪伏惟某官河岳防灵圭璋挺质才猷自奋早膺上考之知誉望日隆益简渊衷之眷周旋一节出入百为总计漕防迈孔桑之筹画跻荣省户兼严乐之雍容逮均逸于名藩复究宣于渥泽睠中山之孔道控北敌之咽喉缓带轻裘既扬威于沙漠簮笔持槖方还冠于鹓行顾惟朔部之民久被洪钧之化阳乌浴海遐迩仰其余光威鳯栖梧愚知快于先覩矧在搢绅之列每倾岩石之瞻如某者孤僻寡徒立身多难惷愚自信渉世甚踈经学未明窃有归耕之志为贫而仕寜辞击柝之卑青衫皇皇白髪种种已絶拜风之望敢兴跃冶之狂虽立叔向之堂一言莫希于鬷蔑然厠王戎之坐三语或效于阮瞻独怜匏系之踪乆乏管窥之便防檄书之俯逮整羸马以欣奔披云雾而覩青天倘遂平生之志侍门庭而操绂篲孰先左右之容敢兾隆谦特承与进医师待用不废牛溲匠石兼收罔遗木屑少借吹嘘之誉特推坱圠之恩取断木于沟中被以文章之饰采孤桐于防下聆其律吕之和庻防一得之愚或有万分之补
　　代与宰相免啓
　　恭承中诏俾总在纲被宠若惊循躬知愧窃以尚书之司喉舌敷厥训于四方执政之犹股肱辅乃辟于一体授不以次官惟其人凢膺载陟之恩必着非常之绩伏念某学粗通于大畧仕徒罄于小忠叨承四近之聨翊赞万几之务曽未酬于尺寸顾荐阅于岁时方责实以图庸宜在谴诃之数若备员而叙进恐贻明哲之讥已屡布于忱辞冀终回于误选伏惟某官徳尊吁俊仁笃惠畴矜夫难强之才格以至仁之议入告于后倘改命于明廷退省其私尚还充于旧贯岂特安愚不肖之分庻防惬士大夫之心
　　代回右丞免啓
　　肃承诏綍入预政机盛徳所临国有得人之美欢言四布士知稽古之荣伏惟某官奥学醇师高文应世汲黯气节近社稷之臣贾谊才能任公卿之位乆借论思于禁掖岂徒润色于皇猷果膺不次之恩益播无穷之问渊衷虚竚宜亟奉于谋谟海宇具瞻固难从于辞逊
　　代回中书免啓
　　显颁鸾诏荣陟鳯池政本得贤永廸万邦之乂儒林増重益昭千载之期伏惟某官才兼四科学举六艺夙被圣神之眷徧跻华近之聨委戴胄于中防殆无其軰任元超于西省岂借多人方湏勤翼之谟允洽登庸之望宜趋承于异渥固莫事于防谦欣闻舆议之同祗愧函封之辱
　　代回宫使保和免啓
　　明诏登贤隆名赐宠眂仪近弼载昭体貌之崇均逸真祠益伫谋猷之告伏惟某官宏才经逺奥学资深耸壑昻霄共仰絶羣之操盘根错节屡彰剸剧之能蔚然持槖之华借甚端朝之誉书林讲艺岂惟典校于秘文经幄侍言固已宻知于清燕茂着非常之绩肆颁不次之恩舆议交孚谅难从于逊避渊衷允属方嗣庆于褒嘉
　　代回宫使保和谢啓
　　秘殿髙华宠阶政路殊庭优逸名峻使聫欣闻纶綍之褒胥慰搢绅之望伏惟某官清猷濬发雅量浑深学独造于渊源行弗逾乎阃域周旋要剧夙推八座之尊陪辅燕闲妙简九重之眷果膺异数允答殊勲鳯穴传芳益侈教忠之训鸰原接武载彰竞美之才方共仰于得贤愿永肩于致主莫遑趋庆荐辱惠音荷谦德之有加激懦衷而增愧
　　代回宫使保和谢啓
　　宠传褒诏增峻荣名接二府之近班总九霄之秘箓伏惟某官纯诚许国通敏济时遭圣主而遇明君夙庆千龄之防张英声而驰妙誉寖登八座之隆宻陪清燕之游屡罄嘉猷之告果颁异渥允协佥俞德并箎埙益动门阑之喜仪叅机轴更增廊庙之光趋庆未遑移书荐及感藏徒厚敷叙奚殚
　　代回大尹保和免啓
　　异眷酬勲隆名宠入亚台司之峻出専京邑之雄伏惟某官识造防防学通伦类如张敞之方畧野无枹鼓之惊若广汉之聪明里絶缿筒之讼条教可纪威德并行聿陞秘殿之华用席洪钧之拜羣情载穆共欣褒诏之颁谦德有加遽辱诲函之及防知承命徒益愧顔
　　与林仲变啓
　　伏审逺扬大斾还指外防占星驾以非遥谓有披云之便望龙门而徒反莫陪跃浪之游愧恨交深惝恍罔措恭以某官高标应世雅望镇浮承王谢之风流冠崔卢之谱系卫玠谈道乆闻析理之言伯乐空羣共仰知人之誉如某官者葭莩末契蓬荜寒生瞻乐广之青天每慙坐井爱赵卿之冬日独愧覆盆冀因负弩以前驱或遂望尘而迎拜造叔向之堂下岂无鬷蔑之一言厠王戎之座中亦有阮借之三语变此枯朽之质实系眄睐之荣然而见事类穣侯之迟矧复赋性得嵇康之缓自承揽辔但傒驻车逮闻遵陆道以北旋廼始防疲骖而西首瞠乎在后叹倪公之登仙瞻之在前慕李君之得御仅类退飞之鹢空瞻过隙之驹尚冀深仁曲垂善贷伫明伦之趋召或异日之按行运北海之鹏虽已抟风于万里隠南山之豹终期窥管于一斑
　　回沈状元啓
　　伏审唱第枫宸独擅无双之誉讐书芸阁亟膺不次之除风采耸闻士夫交慰惟圣神右文之旦复祖宗取士之科侧席求贤既下三年之诏命卿论秀聿来四海之英比收一战之功盖有万人之敌矧入瞻于法座愿仰究于渊题攷象数之指归极古今之同异老生宿儒之未覩穷年旷日之难明阁笔相嗤黙轸才难之虑奏篇称善遽兴见晩之嗟非持异能曷孚殊渥伏惟状元学士清防迈往敏识造防探学海之渊源潜神黙记本词林之根柢奋笔纂辞望乆着于南邦文将传于上国棘垣较艺参异等以标名衡石程能冠羣才而称首嗣闻天奨亲结主知骤从解褐之初荐拜出纶之宠岂特夐超乎近比方将益播于前芳登文石而陟赤墀伫奉清闲之对飞翠緌而拖鸣玉遂跻禁近之聫顾此庸虚曾防雅素周庐寓直幸闚豹于一斑汉陛胪传惊化鹏之万里未遑修庆廼辱惠音披词采之烂然愧推扬之过矣
　　回第二人以次啓
　　枫宸射防宻契清衷桂籍聫名独标上第国頼多材之助士歆稽古之荣伏惟某官秉徳粹纯挺资頴秀洽闻殚见穷六艺之渊源发藻摛华潄百家之腴润早着乡闾之誉浸腾庠序之声属睿主之右文复祖宗之取士萃此万人之杰观夫三道之长诹象数之指归考古今之同异老生宿儒之未覩穷年旷日之难明阁笔相嗤方轸才难之虑奏篇称善遽兴见晚之嗟既留乙夜之观遂擢甲科之宠荐圭璋于清庙岂无其人骋骥騄于长途自兹以始未遑修庆廼辱惠音披文彩之烂然愧推扬之过矣
　　回贡元啓
　　校艺頖宫登名天府士夫所慕族党生辉伏惟庆慰窃以贡元先軰宇量宏深风猷邃雅潜神黙记颇通诸家之书博物洽闻多识前世之载果被贤能之选入陪俊造之游将揽秀于儒林遂跻荣于要路未遑驰庆先辱移书荷眷意之甚隆愧感铭之徒厚
　　回贡士啓
　　论秀頖宫登名天府极一时之遴选为多士之荣观不圗盛礼之临遽辱华笺之贶仰承异眷增激懦衷伏惟贡元先軰以卓荦兼人之资来游庠序当文明上贤之日充赋京师盖尝博极于羣书讵止能通于一艺愿益修于器业以大耀于门闾终军入关谁识弃繻之志买臣乘传行防衣锦之荣
　　问太宰啓
　　昨者解官下邑趋调上都循夫子之墙方执扫门之役开公孙之阁遽叨解褐之荣亦尝自致于悃诚固已重防于记录惟中藏于恩遇敢荐凟于高明东归而来逾月于此望风引领虽神爽之并驰写抱裁缄顾精微之难尽恭惟某官学举六艺才兼四科防逢千载之期规恢万世之业周公之相王室诞保文武之功伊尹克享天心咸被尧舜之泽方将询封禅之事而广符瑞之应岂特垂仁义之统而创道徳之涂四方所以舞手而倾心多士孰不伸眉而拭目矧复髙懐脱屣雅量澄波每躬吐握之勤不见喜愠之色防竒取异贤无在野之遗校短量长人有逢辰之喜念某蚤縁浅学获望余光曽微毫髪之劳荐荷丘山之赐苍蝇之飞数歩晩企英流鹪鹩之巢一枝乆安愚分但念戍葵之逺敢兴望蜀之贪伏望某官东壁分辉洪波借润得沾升斗之禄少寛朝夕之忧献谷永之书誓终酬于厚施草王褒之颂尚少抒于羣情炎帝司时景风扇物愿谨节宣之序益绥福履之多
　　问余少宰啓
　　伏自一逺门阑屡更岁律抗尘容而走俗状方谨于官常仰盛德而望余光阻陪于賔赞敢冐再生之凟荐通咫尺之书恭惟某官学擅儒宗识穷今古夙蕴经纶之业徧跻华近之聫右辖左纲维持国体西防东省助理政机圣贤相逢契千载一隆之遇上下俱欲成三王五帝之功逮登右揆之崇载陟贰公之峻教化行而习俗美隂阳调而风雨时谨以无为实辅赞弥缝之莫识守而勿失盖典章文物之具存既俾万国之咸寜岂忍一夫之不获矧如孱陋甞辱品题自比轮囷虽曰不材之木庻防踊跃亦为可铸之金兴言及兹陈笔奚益
　　问门下侍郎啓
　　暌离恩舘荏苒岁华邈尔台躔飘然蓬迹虽礼絶上下之分难通琐琐之文而身陶坱圠之中敢致拳拳之意恭惟挹彼盛福敛此至真均调万物之和斟酌一元之气窃以某官崧高育秀昴宿腾辉量包云梦之虚才挺栋梁之用出陪熙运入辅昌期扩帝纮而恢皇纲参冢宰之重职谋王体而断国论谟先圣之大猷俗已扇于淳风民咸跻于夀域益简宸衷之眷增隆岩石之瞻伫登拜于上公方诞敷于显册顾兹弱植素荷殊私大袖褒衣列掾曹于东土轻裘缓带仰顔角之余光尝叨荐鹗之荣毎庆登龙之幸逮闻召节还秉化钧瞻彼青天怅披云之无路情同乳燕念厦屋之有归亟从逺道之游莫遂扫门之请载惟伟度或未遐遗骖冀北之羣倘并驰于逵路起周南之叹忍自弃于明时愿少丐于波澜庻永归于陶冶倾驰之数敷述奚殚
　　问承防啓
　　昨者调官上国通谒高闳侍君子之令仪已慙于形秽听先生之余论更觉于神开重防特逹之恩欲假扶揺之便孤蓬自振遽整驾以言归大厦方成空遡风而自抃敢冐等威之间少通悃愊之私恭惟某官昻宿腾辉崧高毓粹穷六艺之言而知其要摠百家之书而折诸衷摛为锦绣之文炳若丹书之妙夀王智略可谓无双谢琨风流宜居第一自奉北门之召旋跻东阁之荣眷遇优隆独被谪仙之目谋谟宻勿允符内相之名方将入登纲辖之司然后即正机衡之任永俾搢绅之列咸归陶冶之中重念某曽乏异能粗知向道思竭其不肖之力自托于无能之辞奔走尘埃莫酬素志逡廵岁月絶望亨涂倘凭国士之知遂接从游之末道古今而誉盛德虽无补于揄扬披心腹而效愚忠或有中于万一瞻依之切颠沛于斯炎帝司时景风扇物愿谨节宣之序益绥福禄之宜
　　问徐帅啓
