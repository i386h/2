<!-- { "loadSidebar": true } -->
　　新淦之鹏溪有廖隐君叔敏者性嗜夫竹自号竹窻其孙中山父魁伟磊落人也雅好宾客而嗜竹犹其祖故屋傍多植美竹而作亭其中名以竹深日与族人宾友往来游谈其上论古今之事教其子弟皆能积学缀文辞而楚楚与竹俱立闲居鸣琴诵书赋诗酌酒以娱父兄于是既乐之久矣及其族日大而别筑室于溪之近二里所五湖则亭亦与之俱徙而益植竹环左右以称名亭其户牖所向几席所当杖履所临暎之以防蒨缭之以幽曲氷玉森立云雾演轧奥如也宾客苟非七贤二仲六逸之流得其径者或寡矣而尘土阘茸之务无因溷吾趣焉日者君合客燕亭中乃出乡先达及今之士友所赋诗歌示余使记其事方显气西至灵籁四起主人举酒诵淇澳之章律嶰谷之音客醉起舞而和之竹色照垩衣防皆碧相顾乐甚忽不知其何乡也于是知廖氏之培植斯竹盖累世矣深居以蔽其隂在今适当其盛焉凡植物之迩于庭若异木竒卉恒必稀鲜乃宜少加茂宻焉或者厌其繁且邃矣其多植之而不厌虽邃宻亦宜而幽人胜士乐与之居者惟竹为深耳夫竹之宜于人以有君子之德哉故君子之交处也其心虚可与有容其节劲可与有立其材美可与有用其防逺可与有庇直也可与正枉洁也可与厉贪髙尚也可与抗世是故多而不烦近而不防就其深而莫防所极焉久矣竹之交有似乎君子也然则与之居而不厌其邃宻且益加培植焉者亦其德之似者欤观于斯庶忠厚以固其本仁义以畅其枝使其生息益蕃以逺则所谓深者不在乎竹而在廖氏之泽自今其世世居有斯亭哉作竹深亭记
　　新淦州建兴寺施田碑
　　州之交衢有僧居曰建兴寺者肇唐武德中始其徒盛大支为院十有四环列左右代迁时移今所存者独六院而院各有田以饭其众嵗久稍増益之独寺正殿为公堂故有田百六十畆有竒嵗入租八十有四石以资董视营造之费者前是未有所増焉至正改元防州之东十里所普惠院主僧惠镫年且八十尝苦行节用积其赢买田三百畆之在钦风乡者租以大石计百又五十有奇嵗以充衣盂之费而年老不欲以生产自累念世之诸缘若大梦幻非坚固实有不可执而存者而如来自无量刦捐舍身命国城以用布施由大愿力卒证位佛乗流布其法于斯世凡今吾徒得以安坐而致其利益者盍亦思其所自而图报万一耶于是悉以其所置田捐施建兴以益常住之产田入正殿为租石三十其百三十石则六分之入支院正殿之田先防其租入募工聚黄金箔庄严无量夀佛具足色相绘饰牀坐以称他佛其后嵗所入者积以待栋宇之有缺壊及凡像设器皿之必新者资以用焉寺僧状其事始末请予文诸石于乎镫公其学佛而有见者乎世之贪于丰已而吝于及人者田连阡陌至不能箪食以恤宗族之穷徒孳孳自苦以老无所述于后而为佛氏者资施于人者也乃有镫者铢积寸累以致顷畆一旦年老大悟遽释其自累之业以利建兴使传之永久其去恒人果相逺哉然吾闻始者佛氏之立教持鉢出匃日中一饭未尝大畜田以事生产及后世尊信其法者益众则自天子公卿下逮庶民之富多田者率捐弃膏腴以惠养其徒大者一寺田至万亿小者犹数百千吁亦盛矣由其教寖广食指之积不啻若聚恒沙以数诸佛田之多不若是则不足以给故食于其教者亦有推其始者耶抑求施于人而已矣有反其施者耶夫有所施者必有所利者矣惟不利其利而利莫大焉镫公可谓善推其始者矣善反其施者矣若夫布施以希福田利益吾疑佛之道不専在是而亦非镫之志学者尚思其大者乎
　　髙逺堂记
　　处城郭剧地朝夕纷纷焉与物接而不为卑陋狭近之见斯其人志于髙明逺大者耶由是而力焉其所立有觇乎是矣新淦据江右上游凡仕于南及四方游士商贾之过焉者舟车日不絶而其民又庶且富居室鳞比城市土不得尺寸闲出门未跬歩往来憧憧踵相接也而张君则惠之居于是乃若廓然不以胶其虑者至取髙逺名其所居之堂觇其志岂溺于卑近者哉尝得之其所亲之言曰君之先本单州之繇保州军事推官七传至涪州通判自池徙居新淦至于君之身十有三世矣君起徼廵吏凡再转歴州郡计年劳当署邑都曹而行省借授贑之宁都州税副既满代当复调其进用且将未巳前后治吏事数十年所至以才谞为当道所知凡直指宣抚使部使者及行省参知政事州郡长贰出莅事他郡恒必择亷能吏自随君輙当其选尝佐谳奉新疑狱多平反之功先后按吉袁仓获贜累十数万缗棘棘无少阿避察洪属邑旱菑赈饥袁瑞所过不扰德其惠者众多覈庐陵民之冒名军役者千余人旬日而正其籍从南海舶货所赋入以亿万计仅数月而事集且未尝有所污云夫为吏而见知其上苟怙势肆威无所不可而君则弗为是非其志不溺于卑近能若是乎故虽处城郭剧地而有髙逺之趣焉即是而求之簿书钱谷之细若不足以烦君者以之为政其存心亦可知矣昔晏子之居近市而喧嚣湫隘其君请更诸髙明爽垲之地晏子辞焉人至今贤之夫君子所存岂以其居系吾髙卑逺近哉必志其大者矣虽然余闻之为髙者必因乎下行逺者必自乎迩覆篑不已九仭可成焉举足不已千里可至焉是故圣人之道下学而上达夫厌近而骛逺与安于卑陋而不求达乎上二者胥失之故予于张氏之堂不徒大辞以极髙逺之义而欲征诸其实
　　延龄丹室记
　　世之脩炼以养闲暇服食以希长年非其人负磊落不世出之才遭时不用遯居山林以事神仙轻举之术必其年且老无所用心而资是以扶衰莫者也夫以英妙之姿当文明之治且夙夜励学期一日出而试用于天下而遽自托于遯居扶老者之所为闻者不能无感于斯矣求其志必有在焉清江吴德文质美而嗜学蚤从师习明经治举子业方年富力彊孜孜不已将由乡举里选以贡于天子之庭而琴书之隙往往以其余力杂防夫丹书脉诀方技之文因即其居之西偏治一小轩以为藏脩游息之所取凡弦诵之具烹炼之器咸贮其中而独书延龄丹室以名之是予闻其义而不能无惑者也然徐察其心则善矣夫人孰不欲保其生也鲜能尽生之道孰不欲夀其父母昆弟亲戚朋友也鲜能知延夀之术今德文之志不徒欲自保其生而欲人之同其生不徒欲自夀其父母昆弟而欲人之父母昆弟同其夀其存心仁矣哉然吾闻之孔子曰有大德者必得其夀孟子曰夭夀不贰脩身以俟之是故善养生者不戕其天而已矣药物其外者焉且世所传古龙虎金碧之文隂阳火之诀亦唯假诸外以喻其内耳故所谓延龄之术者不専事乎其外德文讲学穷理必有得于道者其于杂嗜殆亦游于艺焉耳若其以丹药济人夭死而跻之仁夀之域者是固达为良相之心欤

　　傅与砺文集卷三
　　钦定四库全书
　　傅与砺文集卷四　　　　元　傅若金　撰序
　　李氏大学治平鉴序
　　以卜鉴以监帝王之道以法虽圣人不敢易焉故卜而不求乎则不能知夫事监而不求乎鉴则不能正夫防为法而不求乎帝王之道其能以平治天下乎是故善为治者以前言为以往行为鉴吉凶罔不有以知于前善恶靡不有以监于后择而行之由一身而达之天下其犹运诸掌矣此无他知所法焉大学一书古今帝王为治之要道也宋子朱子既集儒先之说以为章句而行诸世矣今李氏不畔其说而能増之发明以申其义又引事比类凡唐虞三代下及汉唐歴代之君善可以则恶可以戒者悉附着于其下名曰大学治平鉴其言数千杂出五经诸史之文察其用心勤矣昔唐宋璟进无逸图而警戒之道成张九龄上事鉴而讽论之功着治平鉴之作殆亦欲见诸行事者尔而二公处辅相之近其言易以行李氏居山林之逺其书难以见知虽然刍荛之言圣人不废况托于经以行者乎居今无知其书则已苟有知者采而上之使不见废则于帝王平治天下之道岂独无所禆哉李氏云阳人字朝佑穷经积学盖有志当世之务云
　　纪史竒迹序
　　伏羲造书契而文籍生孔子约史记而春秋出夫载籍未具非圣人孰制作焉载籍既滋非圣人孰笔削焉圣人者万世人文之表也后之有述岂求与之角哉亦取有禆于世云尔史之记事左氏而上勿论繇秦汉以迄于宋简防之载亦繁矣览者惧人之不能日月以竟也则有搜罗剔抉提纲于月撮要于防存什一于千百者其为家不一而咸期于禆世苟戾乎是君子弗取焉侍御史魏郡宋公文雅宏博周于当世之用尝摭迁固以来诸史帝纪世家列传儒林隐逸孝友方士奸佞宦寺外戚后妃烈女之事较然可以垂后者萃而为书共十有五卷命曰纪史竒迹而自叙之将以传于世呜呼其勤矣乎古今史所载大者积山海小者流江河犹不足拟其极虽号嗜古博渉之士朝夕穷读之且不暇徧能自为书以传者无防也世之食厚禄于位者苟塞吾责焉亦幸矣尚何力以及此哉若公者贤于人人逺矣吾闻以古为镜可以监兴衰孔子称三人行必有我师善者从之不善者改之而已是书其兴衰之镜善不善之师乎使览者而有择于是则所谓禆世者庶有在矣
　　送李思齐诗序
　　皇帝即位之初郯王使来京师因召其府说书李思齐其友人王垕因清江范谨来告于傅若金曰陜之奉元人李思齐为郯王府说书召且往凡同舎及尝所与游能文辞者咸赋诗道离别之思总如千篇为一卷请予叙之且曰王肺腑近亲受重托领兵镇北边北诸侯王来朝及贡献者必见之王王计其当行与否而进退之其合给道里费饮食赐予之节一委之王之属所谓磐石之宗也王之府置说书四人其一人为思齐又曰王甚贤王甚爱思齐前年王来朝京师及还将以思齐往不果今既来召思齐其终得于王矣请子叙之夫说书古未闻其制唐诸王侍读宋直谓赞读之任悉置官上属于王府傅今诸王府说书非官也大都掌侍王游处日诵古圣贤之训祖宗之成法谈说礼乐规讽道义陈古今兴衰之由忠邪得失之迹以朝夕左右王其职要非轻矣思齐居是职顾不重欤昔邹阳枚叔之徒从汉诸王游皆能极讽谏之忠隆匡辅之道今王受重托为磐石之宗而又贤又甚爱思齐其率尔二三子夙夜单厥心于王俾永保大勲以忠于天子乃克有禄位于无穷二三子其永荷王之休尚亦有利哉诸所赋诗古体若干首近体若干首思齐字某垕字子载谨字诚之在若金为里人云
　　送卫无极序
　　天子之庶官咸以治天子民者也唯郡县官于民亲惠之及民也易县官眡郡于民尤亲焉县有簿有丞令则长而得行其志夫尤亲民而又得行其志贤者为之民受其惠矣古晋卫君柔卿磊落明伟人也居官亷慎平直克称其先世前繇昌邑簿升尹乐安民既受其惠矣今再授为无极令且行无极民又将受其惠乎闻在乐安时为政一师乎古发擿如神明上不得挠下不得欺强暴不敢为恶当路者知其能既屡荐之矣今无极去京师非甚逺为政之术殆无易乎其前由是而能益闻知益习且必复荐不已其入朝盖朝夕也然则无极民将又不得常受其惠乎夫君子之道唯所用而已用之在邑一邑之惠用之在郡一郡之惠用之在朝天下之惠君往矣后必来用于朝将天下之民且并受惠乎
　　送傅子通赴山北书吏序
