<!-- { "loadSidebar": true } -->
　　治平三年夏苏府君终于京师光往吊焉二孤轼辙哭且言曰某将奉先君之柩终于蜀蜀人之祔也同垄而异圹日者吾母夫人之也未之铭子为我铭其圹光固辞不获命因曰夫人之徳非异人所能知也愿闻其略二孤奉其事状拜以授光光拜受退而次之曰夫人姓程氏眉山人大理寺丞文应之女生十八年归苏氏程氏富而苏氏极贫夫人入门执妇职孝恭勤俭族人环视之无丝毫鞅鞅骄倨可讥诃状由是共贤之或谓夫人曰若父母非乏于财以父母之爱若求之宜无不应者何为甘此粝独不可以一发言乎夫人曰然以我求于父母诚无不可万一使人谓吾夫为求于人以活其妻子者将若之何卒不求时祖姑犹在堂老而性严家人过堂下履错然有声已畏获独夫人能顺适其志祖姑见之必说府君年二十七犹不学一旦慨然谓夫人曰吾自视今犹可学然家待我而生学且废生奈何夫人曰我欲言之久矣恶使子为因我而学者子苟有志以生累我可也即罄出服玩鬻之以治生不数年遂为富家府君由是得専志于学卒成大儒夫人喜读书皆识其大义轼辙之幼也夫人亲敎之常戒曰汝读书勿効曹耦止欲以书自名而已每称引古人名节以励之曰汝果能死直道吾无戚焉已而二子同年登进士第又同登贤良方正科目宋兴以来唯故资政殿大学士吴公育与轼制防入三等辙所对语尤切直惊人繇夫人素勗之也若夫人者可谓知爱其子矣始夫人视其家财既有余廼叹曰是岂所谓福哉不已且愚吾子孙因求族姻之孤贫者悉为嫁娶振业之郷人有急者时亦赒焉比其没家无一年之储夫人以嘉祐二年四月癸丑终于乡里其年十一月庚子某地年四十八轼登朝追封武阳县君凡生六子长男景山及三女皆早夭幼女有夫人之风能属文年十九既嫁而卒呜呼妇人柔顺足以睦其族智能足以齐其家斯已贤矣况如夫人能开发辅成就其夫子使皆以文学显重于天下非识虑高絶能如是乎古之人称有国有家者其兴衰无不本于闺门今于夫人益见古人之可信也铭曰
　　贫不以汚其夫之名富不以为其子之累知力学可以显其门而直道可以荣于世勉夫敎子底于光大夀不充徳福宜施于后嗣
　　叙清河郡君【元丰六年作】
　　清河郡君张氏冀州信都人礼部尚书致仕存之女端明殿学士司马光之妻也年十六适司马氏夫登朝封清河县君及为学士改郡君年六十元丰五年正月壬子晦终于洛阳三月辛巳晦涑水先茔君性和柔敦实自始嫁至于瞑目未尝见其有忿懥之色矫妄之言人虽以非意侵加黙而受之终不与之辨曲直已亦不复贮于懐也上承舅姑旁接娣姒下抚甥侄莫不恱而安之御婢妾寛而知其劳苦无妬忌心尝夜濯足婢误以汤沃之烂其一足君批其颊数下而止病足月余方愈故其没也自族至于厮养无亲踈大小哭之极哀久而不衰咸出于恻怛非外饰也内外无一人私议其短者兹岂声音笑貌之所能致邪平居谨于财不妄用自奉甚约及余用之以赒亲戚之急亦未尝吝也始余为学官笥中衣无几一夕盗入室尽巻以去时天向寒衾无纩絮客至无衫以见之余不能不叹嗟君笑曰但愿身安财须复有余贤其言为之释然近世墓皆有志刻石摹其文以遗人余以为妇人无外事有善不出闺门故止叙其事存于家庶使后世为妇者有所矜式耳
　　华隂侯仲连墓志铭【熙宁二年作】
　　华隂侯仲连字齐贤魏恭宪王元佐之曽孙郇国公允成之孙遂昭裕公宗顔之长子母曰太原郡君郭氏初除右内率府副率歴率府率右千牛卫将军右监门卫大将军英宗即位迁右武卫大将军抚州刺史今上即位迁右羽林军大将军辰州团练使侯防不好弄长而乐善学尤精于汉书昭裕公素好学喜为诗藏书万巻侯能嗣承其志目其诗曰贻庆集熙宁二年五月戊子以疾终享年三十有六上为之辍视朝一日追赠华州观察使封华隂侯夫人长安县君刘氏男二人长曰士辔蚤卒防曰士頖右内率府率女六人四早卒二未嫁以某年十一月癸酉永安县铭曰
　　昭裕爱子以诗书敎名而藏之志在则效能守富贵为诸侯孝
　　右屯卫大将军令邦墓志铭【熙宁二年作】
　　右千牛卫大将军令邦字安国冀康孝王惟吉之曾孙丹阳僖穆王守节之孙右龙武军大将军陇州防御使世符之子也母曰南阳县君张氏将军生五年除太子内率府副率英宗即位迁右监门率府率今上践阼迁右千牛卫将军熙宁二年五月甲午遇疾卒年十九赠右屯卫大将军治平初英宗诏宗子无防长皆就学差其年为大中小三品各置师以敎之将军时年十二从父南康修孝王爱其才性命为小学録以表率群儿及年十五以新制试孝经论语于大宗正司二宗正以其诵习精屡称叹之将军起谢不敏拜于牀下众益美其警悟而不伐遂升中学授左氏春秋将军事亲至孝有疾至焚香于臂以祷请然亲有过未尝不諌争其所为得礼义类皆如此不幸早世识之者无亲疎共惜之二子男未名而卒女尚幼是嵗十一月癸酉于永安县铭曰
　　学则敏行则孝志业修宜逺到命不融众所悼
　　仁和县君潘氏墓志铭【熙宁二年作】
　　皇从侄右武卫大将军蓬州刺史令超之夫人曰仁和县君潘氏故郑王美之曽孙平州刺史惟熙之孙閤门只仁矩之子生十六年以选归于蓬州使君封仁和县君熙宁二年八月已未疾以卒享年二十有四生五子男子翺右内率府副率次二男未名二女早夭铭曰太勲之门克生令孙归于帝族禀命天昏款文幽石以识茔园
　　皇从侄右屯卫大将军士虬墓记【熙宁二年作】
　　右千牛卫将军士虬右武卫大将军果州团练使齐安郡公仲郃之子赠安化军节度观察留后高宻郡公宗望之孙赠安逺军节度使同中书门下平章事宻国公允言之曽孙也母曰安康县君李氏将军生五嵗以例赐名除右内率府副率明年迁右监门率府率今上践阼迁右千牛卫将军防而秀慧不嬉戯异于常儿七嵗始就学授孝经孜孜不舍昼夜敎授刘仲章老儒生尝于广坐问之曰将军诵孝经果有何得对曰事亲孝故忠可移于君居家理故治可移于官此其所得也仲章惊叹曰异日成长必为徳器数年愈自修立有成人之风亲亲尊尊动皆应法问安视膳朝夕无倦不幸遇疾以熙宁二年五月丙戌卒年十二宗室共嗟惜之朝廷赠右屯卫大将军其年十一月癸酉永安县谨记传家集巻七十八
　　钦定四库全书
　　传家集巻七十九　　　　宋　司马光　撰碑
　　河东节度使守太尉开府仪同三司潞国公文公先庙碑【嘉祐二年作】
