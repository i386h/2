<!-- { "loadSidebar": true } -->
　　一木居士讳方字思式幼师事祭酒陈鉴与吴文定公寛为同门友补邑弟子员五举进士不第以诗鸣于时思式尊尚祖祢痛惟上世谱牒不传由庄渠始迁祖以来世为冢适族属日以繁衍散而羣居将以收摄宗族尔时故老犹存及见先世遗事思式朝夕诹焉创为谱牒积十有五年而成凡我族人各知祖祢所自出者思式之功也思式谓谱所以自尊我祖宗若冐他人显者为祖是自絶其本根也不孝莫大焉故断自庄渠始迁祖而下列其所可知者记事拙直宁质而俚不敢为虚饰故其言凿凿可信其法前为总图每世复为谱详其生卒塟娶某氏子某人有善行则书之今存其法不敢废每岁续增修谱则据以笔削思式为宗适年弥髙矣见族人尊行者虽稚年执礼弥恭故举族无长幼莫不敬服生永乐十二年闰十二月二十二日卒弘治某年某月某日享年若干娶王氏以某年某月某日先卒适子周庶子铎钦 
　　鼐廷器季和之后与思式为亲同姓矣廷器有孝行母张氏老而丧明性多恚人莫能可其意者廷器能委曲顺之得其欢心廷器出其妻妾严奉事之终日不敢宁居然终不悦曰须我孝儿来也廷器归则指数曰大妇某事懊我可笞若干小妇某事懊我可笞若干廷器如数诟责之妻妾亦安以为常不敢疾怨也思式修谱时苦贫乏久未缮写廷器则助之费谱成与有劳焉 
　　庄渠始祖六传厯二百有余岁而校始显于朝乡先正范文正公有言吾吴中宗族甚众于吾固有亲疏然以吾祖宗视之则均是子孙也自祖宗来积徳百余年而始发于吾若独享富贵而不恤宗族他日何以见祖宗于地下今何颜入家庙乎 
　　庠子秀校之从弟也以太学生仕光禄寺典簿 
　　锺氏卒后数年为节妇周氏麒之妻也君子曰麒家世中微周之父兄也贱为隶于官初非有诗书礼义之教也而周氏天资夷粹有学士大夫所难者幼事父母长而事舅姑虽甚劳苦人未尝见其有倦色父母舅姑疾怒之人未尝见其有愠容家贫饥寒切于体亦未尝见其戚戚也年二十三丧夫孤孀贫穷宁死不他适虽节操寒于氷霜而人亦未尝见其有矫厉之行也然久而相与心服之噫以周氏之美质使生治古盛时充养以妇学则其贞顺之徳庶几哉为九族宗师矣 
　　周氏同时有节妇李氏者孝子信之孙女也于吾族为尊属矣嫁为里人陆行妻行死无子冻饿不能活或勉之再醮节妇且哭且詈欲丧其生时父楠已前死乃归依其兄清清死依其侄昺昺又死依其侄之子秀三世贫穷患难节妇终其身甘寒与饥昼纺绩不足或继之夜其贞烈性之于天不自知其异于人也人亦相忘无异之者他日校赒给宗族特致粟于节妇乡党始啧啧称羡其贤 

　　八世 

　　周字文则生正统七年先其父卒娶胡氏适子凤庄渠之族中衰仲芳一支六传至参为戊子贡士文则之从弟洧狠而贪庄渠祖屋数椽宏大壮固族人相承二百余年矣洧豪夺之尽毁其故有司举洧为粮长其贪如狼牧羊也后以干没官钱粮瘐死于狱家人信巫曰神怒遂弃尸弗迎塟也弗敢成服也弗为设几筵也而家破矣乡人咤曰此其积恶之报也与哉噫君子之善善也长恶恶也短而为亲者讳校之修谱也称美不称恶矣惟洧也得罪于祖宗则直书而不隠以示戒焉耳洧之子孙有能耻之尚其盖前人之愆乎 

　　九世 

　　凤字孔祥娶王氏凤生而颖异乡先生见而羡之曰一木有孙矣长而落魄以死凤无子古者大宗无后则族人以其子后之凤固吾族大宗也而于校为孙行矣其生乃与吾父同天顺六年族人未有可为后者去之三十有余年而凤之从昆弟有子矣校将为之立后则又自念曰幽明久隔矣无复有父子之道矣故不得已而谋于众以次房摄主宗祀也佥曰凤也之叔父铎也在铎字文振思式之中子其母陆氏妾也赘钱氏而归生子志宪志蚤卒宪之子孙他日代为世适矣 

　　庄渠遗书巻七 

　　●钦定四库全书 

　　庄渠遗书巻八 

　　（明）魏校 撰 

　　○谱牒 

　　庄渠李氏族属谱序 

　　孝弟也者本其所以生也尔身从何生也曰吾父母遗体也父安从生曰吾祖宗传体也而忘之则其心死诸昆弟伯叔父何亲也曰同胞也而忘之则其手足不仁然则子孙非曰吾有之也吾祖考散而成体也是故昆弟之子犹子也一视同仁也先王教民仁其九族立爱自亲上本髙祖下逮于元孙而旁及诸父昆弟丧则五服以相戚也祭则纪之以小宗五世亲尽而服穷矣而宗易矣而情何尽矣由亲同姓以往惧其渐以疏逺也则大合族而统之以大宗故亲者弥相亲也而疏者虽百世犹相继毋散校之立统宗谱以合大宗也则始祖以为主代上下相承无间也其道曰尊尊详适而畧庶则又立族属谱以厚吾小宗也而髙祖为之主矣前后相附以互见也其道曰亲亲详近而畧逺与统宗谱相错前表庄渠始迁祖世系録其自适而分着我自出也乃起自我髙祖彦行府君而尽于吾之族昆弟图成而五服之属四世之宗咸萃焉油然生其孝爱之心吾与族昆弟之子若孙生则附生则附亲属虽始竭而犹未忍相弃也子孙续为谱则迁祖考亲尽者奠诸前复自其髙祖始而改纪其亲属尊尊亲亲无穷也修谱必也告于大宗以统宗谱相质校复采耳目所覩闻谈祖宗时故事命曰世说子孙而闻之庶其音容若接矣乎呜呼天地之大徳曰生人也而弗念厥祖弗哀其父母劬劳自戕贼其心也昆弟而路人自痿痹其手足也是岂人之性也哉其无乃俗流失与物欲迷与亦教之孝弟而已矣凡我族人其毋忘本哉 

　　五服图说 

　　上杀 
　　父斩衰三年 
　　母齐衰三年 
　　祖父母齐衰期 
　　曾祖父母齐衰三月 
　　髙祖父母齐衰三月 
　　下杀 
　　父为长子斩衰三年 
　　庶子齐衰期 
　　孙大功九月 
　　曾孙缌麻三月 
　　元孙缌麻三月 
　　旁杀 
　　昆弟齐衰期 
　　从父昆弟大功九月 
　　从祖昆弟小功五月 
　　族昆弟缌麻三月 
　　世叔父母齐衰期 
　　从祖父母小功五月 
　　族祖父母缌麻三月 
　　从祖祖父母小功五月 
　　族祖祖父母缌麻三月 
　　族曾祖父母缌麻三月 
　　昆弟之子齐衰期 
　　从父昆弟之子小功五月 
　　从祖昆弟之子缌麻三月 
　　昆弟之孙小功五月 
　　从父昆弟之孙缌麻三月 
　　昆弟之曾孙缌麻三月 
　　五世袒免为亲同姓 
　　六世而亲属始竭 
　　父母至亲也故丧三年至痛极也此丧礼之大纲五服因是以生矣父母之于子其痛同而庶子以尊加之故降而期则以降为正服而长子三年为加隆焉耳以传重也祖尊矣故自三年而期而孙以尊加之则为大功适子死则适孙为祖承重三年故于适孙加隆为期也曾髙祖尊同而恩杀矣故不敢以大功小功服之而为之齐衰则杀其数为三月也曾元孙缌同不可加其月数也此皆正统之亲也昆弟一体也自吾父而推故期从父昆弟自吾祖而推故大功从祖昆弟自吾曾祖而推故小功族昆弟自吾髙祖而推故缌也世叔父自吾祖而推当大功矣以吾父一体则加隆而为期其报服与庶子同昆弟之子犹子也从祖父从祖祖父自吾曾祖而推也故小功族祖父族祖祖父族曾祖父皆自吾髙祖而推也故缌而报服同以旁尊不可加之也此皆旁亲也尊卑之体适庶之分亲疏逺近之等恩义曲尽矣 

　　祖系 

　　一世祖讳茂实字实之二世祖谭吉甫生一子孟庄其一支为吾髙祖恕世次为穆 
　　我李宋南渡故家也建炎之初髙宗弃汴来迁于杭时则有编修府君者从而南寓吴葑门为始迁祖其子官至金紫光禄大夫于古为始兴而世系不书者无征也故今定庄渠始迁祖为一世是为实之府君生元之初宋灭而华夏稍变更矣其子吉甫府君生元盛时元征之不起后老矣及见元之亡而遇我太祖之兴再立人极宋遗民之孙复见声明文物之盛矣 
　　族属图 
　　髙祖　曾祖　祖　祢　昆弟 
　　附图 
　　子　孙 
　　已上见家乗 

　　世说 

　　我太祖遣大将军徐达北定中原以次削平四海定有天下之号曰大明建元洪武越明年而吾髙祖生自此天下太平矣享年八十有一卒正统十四年三月七日是岁也先入冦土木之变英宗蒙尘髙祖母金氏卒 
　　景泰三年三月十日时景皇帝中兴故君虽蒙尘而天下不倾也 
　　髙祖彦行府君有驯行闇若与古符其孝友因心而发生母袁病笃迫黙祷于天祈以身代弗得遂刲股救母弟信亦刲厥肱孝诚相通不谋自同乃煑糜粥食母母病遂瘳兄弟创亦遄愈孝诚动天人罔间言乡人至于今犹然称之曰二孝子也 
　　髙祖有子四人而吾曾祖行三出后昆山魏士珣族曾祖奕宗大生洪武三十二年时建文君在位传至棠为继髙祖之宗与弟松今居郡城敏宗学赘荻溪王氏子孙今居荻溪生洪武三十五年是岁也而太宗靖内难聪宗文生永乐八年传至权为继曾祖之宗权父瓛能道祖宗时故事髙祖之后惟此一支居于庄渠 
　　髙祖与魏士珣同娶于金而士珣无子则育吾曾祖以诚府君为子魏故农家世积善得曾祖而家道日隆遂为巨族士珣夫妇甚赖之后庶出有子而曾祖亦不复归宗 
　　曾祖寛厚有徳言貌温温闻人之过口终不忍言惟闻人善则喜谈之不置终身未尝詈人虽甚触忤之终不恚怒但徐呼小郎则人皆不安曰尔奈何犯长者 
　　吾苏蕞尔地不能方二百里而财赋当天下少半郡城繁华四方商旅辐辏过者啧啧羡富饶岂知乡氓雕敝其力穑者终岁勤动仅能还官乐岁尚咨寒饥遇凶岁则饿莩满野尸填于川钱粮自此亏额矣有司鞭挞血肉淋漓吾曾祖尝举为粮长积三十余年専以诚长者处区民不忍一施鞭扑区民化其徳终不忍逋负之至今称为佛子家吾父亦尝为粮长有祖风然区民渐贫不能无逋负者又三十年而民力惫甚岁率拖欠以为常有司督责粮长赔纳多破家亡身矣呜呼天子仁圣非大蠲赋无由活此一方民也 
　　有恶少尝不快于曾祖三放火来熸屋庐辄心怖而止一日自首伏曾祖以酒肉劳之曰侬可罢休兹讵好事其人感泣遂为善人 
　　曾祖始居信义旧宅在真义浦东庄渠之族中衰而信义兴矣吾祖别治宅于浦之西信义之族亦惟我一支为盛噫起家艰辛子孙讵能尽知邪曾祖生永乐七年卒成化十一年十一月八日曾祖母顾氏生同年以成化六年十月二十一日先卒是时国家全盛极矣然自太宗迁都于燕控制形势天下始奠安而吾东南困于转漕民力亦竭矣 
　　曾祖族塟砖场字圩与新宅邻曾祖殁后人梦其骑从甚都呼曰上帝以我公直今为神矣 
　　吾祖新婚适有讼事里媪呫嗫私语曰新妇不祥曾祖母怒曰官事年注月定偶值婚期奈何作此离间语其贤明皆此类也 
　　伯祖闻逺号一黙有大志魁杰人也其所交多一时豪杰有司强补邑弟子员治书经数举进士不第以岁贡授玉山训导后世以尚书相传遂为仕族生宣徳四年是时宣宗不亲政而能属任元老称太平天子卒成化二十三年八月十五日伯祖疾革则语家人曰速治我后事吾且从上宾天是岁宪宗登遐 
　　伯祖母沈氏好洁其所居室常自洒扫无纎尘 
