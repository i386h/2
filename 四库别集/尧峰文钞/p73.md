<!-- { "loadSidebar": true } -->
　　古榆一本有藤纒之颇若人力编缉者土人呼为藤树天王寺松石公石此榆怪甚乃其敌横柯偃蹇春复春绿阴盘盘白日昬脩藤出奇与榆角媆叶緐梢相束缚歴年不知逾防何树纹絶似丝绳络久疑造物之有无今叹此榆天巧殊安得良工笔力活写配松石作三絶
　　洞山
　　轻云霏霏不成雨天风驾我洞山去盘空曲径逺横翠迸壁细泉旋滴乳山中风物故翛然绿毛老仙不知处玲珑古窦栖蝙蝠夭矫脩藤窜松鼠松间藏丹好在无凭谁乞我刀圭许我欲径肩长柄械来斸层岚拨烟土茯苓如人杞如犬玉延之根大如股他年服饵生羽翰傥借姓名书洞府
　　大龙渚
　　往年龙渚下阳侯颇为虐乗风驾怒涛澎湃穿石脚水石互呑吐中有大声作噌吰而镗鞳相应俨奏乐今年秋不雨湖流数尺缩不暇闭奇观一一通户钥此是龙所家定役神力凿骞若老蛟腾森如奇鬼搏大石最崚嶒小者复秀削幽窦诚窅深平陂忽开拓徧黏漪縠文或挺芙蓉蕚曲折境屡变来游每惊防始知人世外别自具邱壑嗤彼甲乙选品题未云确
　　游石公山
　　防雨夜来歇初阳丽峯巅绿薲荡寒流卢橘蔼轻烟欲尽所歴妙肩舆止复前石公最苍秀独立俛平川露葛花紫风送禽语妍絶壁千尺惟有蝯猱缘我将巢云松于此求长年仙人傥可呼骑鹤来蹁跹
　　防吴公绅索洞庭游稾赋此寄
　　平生爱山看不足支颐逺望西山麓今年身似不羁鹤竟理飞颿挈行襥山中佳处推石公俛视羣峰皆婢仆怪奇自是惊心魂秀丽真能扑眉目橘林璀灿步障锦云峦宛转屏风绿天风不起镜流平展尽生绡三百幅老僧知我非生人炒栗鬻荼频见肃枇杷花开雪满路防缀衣巾犹馥馥危桥夭矫曲洞幽别逐行縢恣探逐洞里仙人不我瞠徧启窻櫺驱蝙蝠数堆石髓堪采吃味美胜餐圃玉从今解笑嵇叔夜俗骨尘缘无此福归来恍惚梦中游欲记旋忘十五六明春约君共长往拂石更题招隠曲
　　送宗人舟次出使流求
　　同馆四同姓聨行若鸿雁推君尤杰出夙昔妙辞翰方葺明阳秋声望甲东观史笔有兼长纪表志传赞公暇复制诗信手龙蛇撺烟墨之所到终篇无防窜吾侪适旁睨重裘透慙寒由此邀
　　主知
　　天语屡嘉叹迩者称王人尅期涉浩瀚破浪长风中要醻壮夫愿玉鞓锦麟袍新从
　　御前换东阁梅未花昼锦达里闬长官负弩矢驺骑填驿岸步蒜山间父老夹道看去作万里游奇絶平生冠鼇脊髙于山鲸目烂如电日月沐浴处试倚柁楼翫水天略相接积气眇难判欲求彭湖屿逺碧浮一线始知木虚所赋曽未半乗槎亦吾心惜受老疾绊佗年待君还鸡黍尚可办当于谈笑余歴歴徴变幻槖中奉使录挍雠应弗惮
　　题乔石林像
　　我开海陵北河隄久无功虚糜水衡钱谁能启
　　宸聪何不绘先生抗论承明中我闻射陂南水木纷清华结庐水中央早梅万株花何不绘先生归栖画川涯展视图中人政尔趋供奉隠隠长乐钟似逐街鼔动螭头香雾浓仙掌露痕重讫今忆觚棱恍然一噩梦不如巻朝衣徜徉水云间轻桡縦所如卧看江南山
　　题梅花横轴
　　水南有梅花水北有梅花于时雪始融蒲柳犹未芽伊谁置斯亭景物乃尔佳亭前与亭后老榦纷槎枒素屏斑竹帘遥映横枝斜亭中哦诗人岸巾翫春华香风朴衣来所享良已奢不问溪桥滑不愁溪路赊蹇驴洵多事牵去还邻家惟愁月明时无酒浇寒葩
　　赠张铨侯
　　虚庭蔓草秋茸茸忽然幻出髙低峯云根槎牙丛篠密直疑天造非人工张君巧思巳臻极闗键妙与文章通回旋映带絶有法嗤作小技缘愚聋往年供奉畅春苑一一结搆超凡庸水流千盘山百转无数苍翠排晴空架岩透谷开
　　辇道彷佛仙岛环离宫窃闻
　　至尊屡嘉叹一笑顾盼回重瞳西山之材本顽矿略加驱遣俱玲珑此间拳石易易耳指挥自觉神从容一邱一壑未足道定有三山五岳蟠胷中
　　送林吉人归闽
　　君家意气殊磊落儒术尤能绍家学相逢握手各欣然不分今朝完宿诺前年四月君初来梧桐叶放阴侵苔子规声中趣归櫂匆匆仅把云岩杯去年腊月君复至枇杷花残雪覆地与君共对五辛盘掀不惜通宵醉鸡笼山前鸟径多垞南垞北纷烟萝笋舆竹杖游未了其奈防中乡思何老夫耄矣抛残禄惟抱遗经守空谷区区朴学待君传还乡勿厌専耕读青山一发东南陬遥望征帆不可留欲知后夜思君处人在山光塔影楼
　　赠勒石顾生
　　顾生运刀如运笔能将纸墨登石胷中烂熟二王书何论银钩与铁画锋力所至疑有神波磔縦横俱逼真观者摩挲三叹息人间絶艺推斯人顾生橅勒真好手细字如蝇大如斗傥鑴
　　圣主登封文勲徳定然留不朽君不见朱静藏伏灵芝至今名氏千年垂










　　尧峯文钞巻四十三
　　钦定四库全书
　　尧峰文钞卷四十四　　翰林院编修汪琬撰今体诗一【共一百十二首】
　　送人南游
　　长路应难问君行况及秋不知葭菼外何处泊孤舟逺树连云起残潮漾月流可堪南去雁并作客中愁
　　王授玉读书张园
　　羡尔幽栖地迢迢翠霭中山临荼磨北路绕酒城东语鸟千声合飞泉一道通春来风日好登眺与谁同
　　题露筋庙
　　贞女今何处萧条水殿扉朱顔空想像白鸟尚翻飞极浦荷花艳虚庭竹翠稀应嗟楚台上行雨独忘归
　　河神庙
　　前代遗灵在森然曳冕旒拜瞻纷估客歌舞襍巫优赛雨来春社分风送晓舟文螭如可驾髣髴防安流
　　送吴处士二首
　　木落雁南飞秋深每忆归那堪一尊酒重与故人违壄戍连平楚江城闭夕晖绵绵往来道遥望欲霑衣故乡风物好及尔客归时芳草兰陵镇丹枫太伯祠海云盘鹤影湖雨长莼丝若问生涯事扁舟任所之
　　送再从侄处默
　　又向长安别凄然动客愁秋风吹逺道落日在孤舟雁逐江烟下潮冲楚树流何时更相见与续竹林游
　　重送处黙三首
　　还家正及石湖秋苹叶蔆花两岸流我亦湖边旧游客欲将归梦寄行舟
　　秋风倚櫂女坟湖好为秋娘过酒垆试问门前乌桕树夕阳犹似往年无
　　七月江南阴复晴侬家种秫近秋成但教酿事麤能了我欲归来荷锸行
　　巴州歌二首再送陆知州
　　滕王亭子与云齐千尺朱阑万仞梯无那使君登眺处满檐山色杜鹃嗁
　　巴女烧畬剑水边巴儿醉舞玉山前琴台铃阁清如水帘外无人讼芋田
　　送人之越中任
　　祖帐酒初醒轻帆不蹔停家山虎邱寺驿路鲒﨑亭晓日江烟緑春风海峤青行逢朋旧羡高第在通经皇帝行幸歌二首
　　金殿初开卤簿长词臣扈从俨成行不知玉辇游何处惟见旌旗出建章
　　天坛南望瑞烟多栁色阴阴接玉河芳草不生沙路净九重法驾日经过
　　寄赠吴门故人
　　遥羡风流顾恺之爱翻新曲覆残棊家临緑水长洲苑人在青山短簿祠芳草渐逢归燕后落花已过浴蚕时一春不得陪游赏苦恨蹉跎满鬓丝
　　同洪仪曹暨族兄湘乡使君饮
　　望县分符客清曹下直郎花辰催缓带菜甲佐传觞风土近寒食山川邻夕阳相看倍惆怅明发异行藏
　　调薛户部大武
　　十载雕虫稍擅名未曾缚绔学长征佗时若得登三事但乞萧郎作骑兵【薛嘲予云异日我如严郑公汝当出我幕下故嘲之云云】
　　咏古二首
　　羽林千骑蹋轻尘狐兔初肥苑草春试问茂陵移病后车前谏猎复何人
　　仗劔探丸意气生五矦宾客太从横不知犹有张公子日暮人间借姓名
　　送友人之楚
　　十载滞长安那堪旅骑单家贫轻久客世难悔微官夜雨江声急秋风蕙草寒尺书何处达遥望楚云端
　　怀从叔川中
　　忆自沧江别秋风泪满衣已嗟行路逺况复寄书稀雪尽巴流急云防栈树微相思如杜宇长绕锦城飞
　　赠程五舍人二首
　　三年旅食厌风霜初掌丝纶直建章过岭梅花乡梦逺翻阶芍药昼吟长承恩祗在金螭侧赐对频依玉几旁故旧弹冠谁最切欲修书札报维扬【落句维扬指王扬州】
　　宫莺髙啭万年枝才子为郎退食迟垂袖内家催应制珥貂中监乞题诗月明寓直趋鸾掖日晩濡毫对凤池同作金门供奉客冯唐独媿鬓如丝
　　送陈给事之任福建
　　掖垣风采百僚闻特领雄藩到海濆藤鸟竹鸡唬暮雨蕉花橘实映斜曛羽书竞逐征南府刍粟遥供下瀬军但使闽江无战伐汉廷先论转输勲
　　送蒋给事之任九江
　　暂辞封事赋南征骑吹讙阗按部行峯叠似屏围楚塞水流如带绕湓城渚边兰杜萦离恨江上琵琶感宦情最是庾楼宜夜月且停清歗一论兵
　　世祖章皇帝挽诗二首
　　已致升平祚兼髙孝治名弥留念
　　文母仓卒托阿衡
　　寝殿陈龙輴离宫彻翠旌犹传辠已诏呜咽走苍生南苑停调马东邦罢贡鹰车书方正统弓劔忽遐升玉几嗟空设銮舆亿旧乘苍茫哀痛日大誓复金縢送王六助教徃山西程五舍人徃山东是时赍
　　世祖諡诏出使也
　　手奉丝纶出蓟邱煌煌幢节引双驺
　　南郊共册
　　天王諡
　　北阙分驰使者邮齐晋只今称大国
　　王人自昔冠诸侯防山父老如扶杖为报姬公佐委裘
　　无题一首
　　故宫高与碧山齐无数垂杨接御隄玉辇不来花落尽晾鹰台上鸟空嗁
　　寄讯西山隐者
　　髙士荷鉏处迢迢西涧中不知夜来雨药苖生防丛鸟道挂斜照樵歌陵便风问君灌园下登眺复谁同
　　春夜望月
　　客居如空山风物澹欲絶返照既已收余霭旋明灭泠泠氷下泉了了松间雪相对寂无言禅心与初月
　　赋得宫人入道二首
　　翻因薄命爱长生羽氅云冠再拜行曾被玉皇教按曲忽随金母学吹笙顔逢链液重疑艳身为持斋转觉轻从此幽栖如野鹤万年枝上月空明
　　自乞天恩下玉墀宫中女伴镇相思羞题红叶传尘世愿守丹罏事本师垂手只携禳斗诀防唇初习步虚词此生无复昭阳防犹为君王夜祝厘
　　罢官后携三女南归三首
　　娇女由来字蕙芳解牵衣袂学扶牀逢人也説还家好菘菜青青橘子黄
　　红蓼花残稻穗低纬萧笭箵满村溪且随渔父携家去一曲吴歌笠泽西
　　鶗鴂才鸣雁又飞已抛艾绶制荷衣出门即是还山路底事游人不肯归
　　扬州怀古襍诗四首
　　水调歌残翠黛消防枝烟栁曵寒潮隋家何限伤心事第一休过廿四桥
　　艳骨香魂怨月明荒村賸有玉钩名春风吹遍青青草直到雷塘不断生
　　水殿花飞杜宇愁木兰亭下咽寒流无人更唱安公子红蓼青蒲两岸秋
　　琼花摧折玉钩荒后土夫人防雨长惟有田家逢社火竞吹笙笛迓韦郎
　　过江距广陵三十里值暮雨
　　天隂生暝寒旅舍伤寂寞微雨江上来江村杏花落燕归栁塘社渔返洲郭何处逺钟声孤舟宜早泊
　　晓发
　　舟人不知寒解缆陵清曙隠隠月堕水翻翻乌绕树烟连甓社生潮入芜城去一任孤颿行沿流向何处
　　读杨廉夫竹枝词拟作四首
　　春雨春风太作颠桃花结子栁飞棉小娃十五犹愁思那得吴娘不化烟
　　家住横塘倚画楼望郎遥隔百花洲何时得作横塘水滙入洲中一处流
　　两两吴娃结束同竞呼画舫趁东风白堤墓花如雪春在蜂黄蜨粉中
　　虎邱寺西春水长郎船箫管出山塘劝郎莫上真娘墓阿娘元是狭邪倡
　　由虎山桥入朱墓邨
　　新栁条垂着水齐画船行傍虎山堤卷帘渐觉香风入一路梅花到崦西
