<!-- { "loadSidebar": true } -->
　　恭以圣主收还威柄改用仁贤公于此时首被图任十五年之大其事众矣动干休戚注措非易伏惟精忠以副君上之委寄逺识以观治乱之本原宏量以用度外之人敏材以济万微之务一正纲纪巩固邦基不于閤下而谁望哉胜政流行倾耳以听也
　　某昨以无庸退即丘壑竟亦不能自免一堕瘴地踧踖六年蒸渍烟岚气血耗瘁若非大贤登进协賛风雷使赦令必行公道阐开则如某軰从蛮鬼之録必矣近者已被堂帖放令逐便恩徳之厚未知报所若夫拯防湮沈与继千帆之后吹嘘朽蠧俾同万木之春愿以晩年归依钧造
　　谢汤侍御
　　某畴昔仕路既已回环比及投荒与世益邈是故仰止贤谊虽剧区区而窥寻声光其道无由也苐闻侍御践更所至风绩凛然范孟博苏君章不能逺过向者分阃南州命下之日士民引领跂踵以俟届止欲解绂投劾而去者郡郡县县不下数人某于时虽正丽丹书慑懦之气因以激昂髙山仰止心向徃之真若司马子长之于晏平仲矣
　　兹者圣上独揽乾纲侍御首膺耳目之寄直言敷闻公道大辟收召志义之士屏黜凶邪之人敷宣贵肆之风变革贱拘之俗刬十五年之政崇千百祀之宏基侍御之功今为第一岩廊虚位注意有归侧耳柄除尽究贤业
　　某一斥六年自分永已大恩旷荡尽涤垢汚半月之间并还阶品自非侍御哀闵堙厄协賛圣谟何以得此感篆肝鬲未知报効某谢事早嵗实有忧谗畏讥之心今则瘴疠薫蒸齿发衰矣正合待尽丘林歌咏圣日惟公勉建勲业以幸区内乃所望也
　　某尝谓効忠莫先于荐士伏见右朝请大夫向子忞奉身守正持身如冰玉通才利刃遇事如发硎前后坐废皆非其罪休闲既乆更练益深朝廷方念外任难得其人有如子忞正膺选举若付以帅守监司之任定有殊绩伏望侍御特与检防落职之因及弃置之故敷奏于上改正过名亟加任使使直道不壅抑塞稍伸岂惟子忞之幸多士实有劝焉
　　答张子韶侍郎
　　冬春之交伏惟味道燕闲台履万福近两拜教辱极慰瞻傃眚翳想已清了更广访毉药为祝又闻健饭甚康不胜欣羡某痁疾已愈溲旋亦减但半年病后朘削为甚行将六十度亦难更充壮也每勤忧轸荷友朋之义复礼忠恕两段防不相鄙见既透彻言亦了逹珍拜珍拜何时得覩全书并尚书大学中庸孟子诸説渇饥莫喻也防之踵荆舒后尘以蔡京王黼为标凖以耿南仲李邦彦为宗其所愿欲几青出于蓝矣溘然遽死遗臭奈何向以得君之専行政之乆依仿先民事业岂但小康东南固可开拓河北乃僻经反道迷误本朝若非天佑宋室絶其命滋长祸乱何止于焚书坑儒而已遗材尚众惟公最受圣主之知当戒舍人促装以俟环赐益行正学副清议所望此外惟善卫兴寝













　　斐然集巻十八
　　钦定四库全书
　　斐然集巻十九
　　宋　胡寅　撰
　　崇正辨序
　　崇正辨何为而作欤辟佛之邪説也佛之道孰不尊而畏之曷谓之邪也不亲其亲而名异姓为慈父不君世主而拜其师为法王弃其妻子而以生续为罪垢是沦三纲也视父母如怨仇则无恻隐防类毁形而不耻则无羞恶取人之财以得为善则无辞让同我者即贤异我者即不肖则无是非是絶四端也三纲四端天命之自然人道所由立惟傲狠顽嚚则背违之而毛鳞蹄角之属咸无焉不欲为人者已矣必欲为人则未有沦三纲絶四端而可也释氏于此丕单扫除自以为至道安得不谓之邪欤岂特此哉人生物也佛不言生而言死人事皆可见也佛不言显而言幽人死然后名之曰鬼也佛不言人而言鬼人不能免者常道也佛不言常而言怪常道所以然者理也佛不言理而言幻生之后死之前所当尽心也佛不言此生而言前后生见闻思议皆实证也佛不以为实而言耳目所不际思议所不及至善之徳尽于乾坤也佛不知其尽而言天之上地之下与八荒之外若动若植无非物也佛不恤草木之荣枯而闵飞走之轮转百骸内外无非形也佛不除手足而除髪须不废八窍而防一窍等慈悲也佛独不慈悲父母妻子而慈悲虎狼虵虺等弃舍也佛独使人弃舍其财以与僧而不使僧弃舍其所取之财以与人河山大地未尝可以法空也佛必欲空之而屹然沛然卒不能空兵刑灾祸未尝可以呪度也佛必曰度之而伏尸万物烈焚沦没卒不获度此其説之踈漏畔戾而无据之大畧也非邪而何今中国之教无父无君则圣贤辟之万世不以为过中国之治弑父与君则王法诛之人心不以为虐至于诡术左道皆重加禁絶所以扶持人纪计安天下也释氏之説尽丽于此数者吾儒反相与推尊归向无乃有三蔽乎三蔽谓何一曰惑二曰惧三曰贪夫闚光于隙穴者岂知日月之大明囿知于一物者岂信隂阳之变化此凡民浅识也佛因而迷之曰世界不可以数计生死不可以世穷于是不智者亦从而惑矣身拔一毛则色必栗然变足履一刺则心必惕然动此凡民懦气也佛因而惴之曰报应之来迅于影响之答幽冥之狱倍于金木之惨于是不勇者亦从而惧矣廹穷患害必兴饶益之想谋及悠逺必为子孙之虑此凡民贪情也佛因而诱之曰从吾之教则诸乐咸备夀富不足言造吾之地则超位髙明天帝不足贵于是不仁者亦从而贪矣吾儒诚能穷理飬气而宅心必无此三蔽有此三蔽是衣冠身而众庶见也是引夷貊入中国以为未快又与禽兽同羣而不知避也何乃不思之甚哉无亦可悼之极哉虽然贤智之士有出尘之趋髙世之念者以事为胶扰非清净妙圆之体也则曰吾岂有所贪惧如愚夫之所期欤盖将求佛所谓无上法第一义者悟彻此心耳乌乎尧舜禹汤文武之徳衣被天下仲尼子思孟轲之道昭觉万世凡南面之君循之则人与物皆防其福背之则人与物皆受其殃载在方册之迹着矣其原本于一心其效乃至于此不可御也今乃曰事未足以尽吾本心兼利万物为髙士也岂不犹食五谷而曰不足以饫登太山而曰不足以崇者乎盍亦思圣人之言穷万物之理反求诸心乎今于圣人之言未尝思于万物之理未尝穷于志卑气馁伥伥然如逆旅之人也乃率然曰妙道非六经所能传亦何言之易邪假曰孔孟有未尽者故佛言之佛言其妙所以出世而孔孟言其粗所以应世耳其心则一也然则以耳听以目视以口言以足行饥而食渇而饮冬而裘夏而葛旦而动晦而息戴皇天履后土皆孔孟日用之常佛者何不一槩反之而亦与之同乎同其粗而不同其精同其心而不同其用名曰出世而其日用与世人无以异乌在其能出乎故道不同不相为谋儒与佛不同审矣佛者未尝为儒谋而儒之陋者无不为之谋悦其受记之媚承其外防之謟张而相之扶而兴之至使非毁尧舜诋讥孔孟曽不以为疾也一有距西方之説者则怵心骇色若罪之在已虽弑父与君未足以方其怖且怒矣良心防僻乃至于此耶或者曰凡子所言皆僧之非佛本防也子恶僧可也兼佛而斥之则过矣则应之曰黄河之源不扬黒水之波桃李之根不结松栢之实使缁衣髠首者承其教用其术而有此是谁之过也仲尼父子君臣之道经纪乎亿千万载岂有邪惟其造作而无也是以如天之覆不待推而髙如地之载不待培而厚如日月之照不待廓而明惟其造作而有也是故曼衍其辨张皇其法防以戒律而诅以鬼神侈以美观而要以誓愿托之于国王宰官刼之以祸福苦乐而其乆而益甚矣墨氏兼爱其流无父杨朱为我其流无君非身自为之也孟子究极祸害比之禽兽况其身自为之又率天下而从之其害源之所逹而祸波之所浸千有余年防人之心失人之身破人之家亡人之国漂汩防懐天下溺焉莫之援也岂曰而已乎昔梁武奉佛莫与比隆及侯景之乱诸子拥重兵图便利云翔不进卒殍其父而后兄弟相夷宗国亡灭彼于君臣父子之际可谓澹然无情不为爱欲牵矣而道果如是耶或者犹曰佛之意亦欲引人为善道使人畏罪而不为慕善而为之岂不助于世而何辟之深也则应之曰善者无恶之名也无父无君者恶乎善乎自非防心者不敢以为非恶孰与有父有君之为善乎道者共由之路也不仁不义者可由乎不可由乎自非防心者不敢以为可由孰与居仁由义之为道乎子悦其言而不覈其事过矣或者又曰夫在家以养口体视温凊为孝者其孝小出家得道而升济父母于人天之上者其孝大佛非不孝也将以为大孝也则应之曰良价之杀父效牟尼之逃父而为之者也逃父避之于山而得道不若使父免于思念忧勤而亲其身之为全也杀父升之于天之非理不若使父免于此逐馁殍而养其生之为得也然则佛之所谓大孝乃其父所谓大不孝耳借使佛之説尽行人皆无父则斯民之种必至殄絶而佛法亦不得传矣人皆无君则争夺屠脍相残相食而佛之党亦无以自立矣此理之易见者彼非懵然不知也特罔人以虚诞之言善其悖逆之情聋瞽奸惰之徒而安享华屋之居良田之利金帛之施衣食之奉泰然为生民之大蠧不谓之异端邪説谓之何哉是故仲尼正则佛邪佛邪则仲尼正无两立之理此崇正辨所以不得已而作也上士立徳以教变之中士立功以法革之下士立言以辞辟之吾下士也凡若干言覧者矜其志而左右其説忠孝之大端建矣
　　上蔡论语解后序
　　论语一书盖先圣与门弟子问答之防言学者求道之要也而世以与诸子比童而习之壮而弃焉训诂所传虽未尝絶然智不足以知圣人之心学不足以得道徳之正遂以私智簧鼔其説以天下夫其侮圣人之言何足深罪特以斯文兴防于此系焉此忧世之士所为动心者也上蔡谢公得道于河南程先生元祐中掌秦亭之教遂著论语解发其心之所得破世儒穿凿附防浅近胶固之论如五星经乎太虚与日月为度数不可易也其有功于吾道也卓矣而学者初不以为然也某年二十一当政和戊戌在太学得其书时尚未盛行也后五年传之者盖十一焉呜呼师友道废乆矣欲求吾资莫与为方圆欲得吾助莫与为切磋所可决信而不疑者独圣贤所余纸上语尔同舍建安谢袭智崇传于山阳马震知止欲以其传授粥书者使刻板焉庶以道好善君子欲博文求徴而不得者其志足称矣然某以徃昔所见比智崇今本文义有或不同意先生年邵而智益明有所是正故更欲得善本叅校然后传之虽然大畧当不外是也以今日好者渐众安知来者之不愈于今乎使有诚好而力行焉固将黙识神受见于参倚之间不者几何不按剑而向夜光之投乎此非某之志也先生之志也宣和壬寅仲夏望日后序
　　送郭伟序
　　同年友郭伯成自澬江访予于永山予询以邵之人士曰吾邦有金氏兄弟以孝友雍和见称于宗族乡党因请其目曰育其名者事亲谨甚训其妇执礼率道力家干蛊一钱寸帛不以自归不幸皆早世其仲彦叔奕恪承规法益敦内行欲使子孙不相别异用财则均而后取议事则协而后行食馔则集而后尝衣服则备而后制以其余力赈业穷乏食客常满坐家富而不赢也予曰君子所以异于小人者喻于义而已三金知所喻是以能成其行且闻其种学积文屡荐于有司借使宠禄之报不在其身必在子孙矣和气致祥理固然也古人不云乎美成在乆伯成归幸以告之
　　送张尧卿序
