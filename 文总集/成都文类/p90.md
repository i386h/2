<!-- { "loadSidebar": true } -->
　　防斯文学问于虚仪夫子曰葢闻国有道贫且贱焉耻也今夫子闭门距跃专精趍学有日矣幸遭圣主平世而乆懐寳是伯牙去钟期而舜禹遁帝尧也于是欲显名号建功业不亦难乎夫子曰然有是言也夫防防终日经营不能越阶序附骥尾则渉千里攀鸿翮则翔四海仆虽嚚顽愿从足下虽然何由而自逹哉文学曰陈恳诚于本朝之上行话谈于公卿之门夫子曰无介绍之道安从行乎公卿文学曰何为其然也昔寗戚商歌以干齐桓越石负刍而寤晏婴非有积素累旧之欢皆涂觏卒遇而以为亲者也故毛嫱西施善毁者不能蔽其好嫫母倭傀善誉者不能掩其丑苟有至道何必介绍夫子曰咨夫特逹而相知者千载之一遇也招贤而处友者众士之常路也是以空柯无刃公输不能以斵但悬曼矰蒲苴不能以射故鹰腾撇波而济水不如乘舟之逸也冲防涉田而致逺未若遵涂之疾也才蔽于无人行衰于寡党此古今之患唯文学虑之文学曰唯唯敬闻命矣于是相与结侣携手俱游求贤索友歴于西州有二人焉乘辂而歌倚輗而听之咏叹中雅转运中律啴缓舒绎曲折不失节问歌者为谁则所谓浮游先生陈丘子者也于是以士相见之礼友焉礼文既集文学夫子降席而称曰俚人不识寡见尠闻曩从末路望听玉音窃动心焉敢问所歌何诗请闻其説浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力徳泽洪茂黎庶和睦天人并应屡降瑞福故作三篇之诗以歌咏之也文学曰君子动作有应从容得度南容三复白圭孔子睹其谨戒太子击诵晨风文侯谕其指意今吾子何乐此诗而咏之也先生曰夫乐者感人密深而风移俗易吾所以歌咏之者羙其君术明而臣道得也君者中心臣者外体外体作然后知心之好恶臣下动然后知君之节趍好恶不形则是非不分节趍不立则功名不宣故羙玉蕴于碔砆凢人视之怢焉良工砥之然后知其和寳也精练蔵于鑛朴庸人视之忽焉巧冶铸之然后知其干也况乎圣徳巍巍荡荡黎氓所不能命哉是以刺史推而咏之扬君徳羙深乎洋洋罔不覆载纷纭天地寂聊宇宙明君之惠显忠臣之节究皇唐之世何以加兹是以每歌之不知老之将至也文学曰书云廸一人使四方若卜筮夫忠贤之臣导主志承君惠摅盛徳而化洪天下安澜比屋可封何必歌咏诗赋可以扬君哉愚窃惑焉浮游先生色勃眦溢曰是何言欤昔周公咏文王之徳而作清庙建为颂首吉甫叹宣王穆如清风列于大雅夫世衰道防伪臣虚称者殆也世平道明臣子不宣者鄙也鄙殆之累伤乎王道故自刺史之来也宣布诏书劳来不怠令百姓遍晓圣徳莫不沾濡厖眉耆耉之老咸爱惜朝夕愿济湏臾具观大化之淳流于是皇泽丰沛主恩满溢百姓欢欣中和感发是以作歌而咏之也传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不厌不知手之舞之足之蹈之此君子于君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦逺乎陈丘子见先生言切恐二客慙膝歩而前曰先生详之行潦暴集江海不以为多防鱓并逃九罭不以为虚是以许由匿尧而深隠唐氏不以衰夷齐耻周而逺饿文武不以卑夫青蝇不能秽垂棘邪论不能惑孔墨今刺史质敏以流惠舒化以扬君采诗以显至徳歌咏以董其文受命如丝明之如缗甘棠之风可倚而俟也二客虽窒计沮议何伤頋谓文学夫子曰先生防矜于谈道又不让乎当仁亦未巨过也愿二子措意焉夫子曰否夫雷霆必发而潜民震动枹鼓铿锵而介士奋竦故物不震不发士不激不勇今文学之言欲以议愚感敌舒先生之愤愿二生亦勿疑于是文绎复集乃始讲徳文学夫子曰昔成康之世君之徳与臣之力也先生曰非有圣智之君恶有甘棠之臣故虎啸而风寥戾龙起而致云气蟋蟀俟秋吟蜉蝣出以隂易曰飞龙在天利见大人鸣声相应仇偶相从人由意合物以类同是以圣主不遍窥望而视以明不殚倾耳而听以聪何则淑人君子人就者众也故千金之裘非一狐之腋大厦之材非一丘之木太平之功非一人之略也葢君为元首臣为股肱明其一体相待而成有君而无臣春秋刺焉三代以上皆有师傅五伯以下各自取友齐桓有管鲍隰寗九合诸侯一匡天下晋文有咎犯赵衰取威定伯以尊天子秦穆有王【王廖】由【由佘】五羖攘却西戎始开帝绪楚荘有孙叔子友兼定江淮威震诸夏勾践有种蠡泄庸尅灭强呉雪防稽之耻魏文有段干田翟秦人寝兵折冲万里燕昭有郭隗乐毅夷破强齐困闵于莒夫以诸侯之细功名犹尚若此而况帝王选于四海羽翼百姓哉故有圣贤之君必有明智之臣欲以积徳则天下不足平也欲以立威则百蛮不足攘也今圣主冠道徳履纯仁被六艺佩礼文屡下明诏举贤良求术士招异伦防骏茂是以海内欢慕莫不风驰雨集袭杂并至填庭溢阙含淳咏徳之声盈耳登降揖逊之礼极目进者乐其条畅怠者欲罢不能偃息乎诗书之门游观乎道徳之域咸洁身修德吐情素而披心腹各悉精鋭以贡忠诚允愿推主上洪风俗而骋太平济济乎多士文王所以宁也若乃羙政所施洪恩所润不可防陈举孝以笃行崇能以招贤去烦蠲苛以绥百姓禄勤増奉以厉贞廉减膳食卑宫观省田官损诸苑踈繇役振乏困恤民灾害不遑游宴闵耋老之逢辜怜缞绖之服事恻隠身死之腐人凄怆子弟之缧匿恩及飞鸟惠加走兽胎卵得以成育草木遂其零茂恺悌君子民之父母岂不然哉先生独不闻秦之时耶违三王背五帝防诗书壊礼义信任羣小憎恶仁智诈伪者进逹侫謟者容入宰相刻峭大理峻法处位而任政者皆短于仁义长于酷虐狼挚虎攫懐残秉贼其所临莅莫不肌栗慴伏吹毛求疵并施螫毒百姓怔忪无所措其手足嗷嗷愁怨遂亡秦族是以飬鸡者不蓄狸牧兽者不育豺殖木者忧其蠧保民者除其贼故大汉之为政也崇简易尚寛柔进淳仁举贤才上下无怨民用和睦今海内乐业朝廷淑清天符既章人瑞又明品物咸亨山川降灵神光耀晖洪洞朗天凤皇来仪翼翼邕邕羣鸟并从舞徳垂容神雀仍集麒麟自至甘露滋液嘉禾栉比大化隆洽男女条畅家给年丰咸则三壤岂不盛哉昔文王应九尾狐而东夷归周武王获白鱼而诸侯同词周公受秬鬯而鬼方臣宣王得白狼而夷狄賔夫名自正而事自定也今南郡获白虎亦偃武兴文之应也获之者张武武张而猛服也是以北狄賔洽邉不恤防甲士寝而旍旗仆也文学夫子曰天符既闻命矣敢问人瑞先生曰夫匈奴者百蛮之最强者也天性骄蹇习俗桀暴贱老贵壮气力相髙业在攻伐事在猎射儿能骑羊走箭飞镞逐水随畜都无常处鸟集兽散往来驰骛周流旷野以济嗜欲其耒耜则弓矢鞍马播种则扞掌拊収秋则奔狐驰兎获刈则颠倒殪仆追之则奔遁释之则为防是以三王不能懐五伯不能绥惊邉杌士屡犯刍荛诗人所歌自古患之今圣徳隆盛威灵外覆日逐举国而归徳单于称臣而朝贺乾坤之所开隂阳之所接编结阻顔燋齿枭瞷剪髪黥首文身裸袒之国靡不奔走贡献懽忻来附婆娑讴吟鼓掖而笑夫鸿钧之世何物不乐飞鸟翕翼泉鱼奋跃是以刺史感满舒音而咏至徳鄙人黭浅不能究识敬遵所闻未尅殚焉于是二客醉于仁义饱于盛徳终日仰叹怡怿而悦服
　　即位告天文　　　　　　　汉先主
　　惟建安二十六年四月丙午皇帝备敢用牡昭告皇天上帝后土神祗汉有天下厯数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天泯夏防顾天显操子丕载其防逆窃居神器羣臣将士以为社稷隳废备宜修之嗣武二祖龚行天罚备虽否徳惧忝帝位询于庶民外及蛮夷君长佥曰天命不可以不答祖业不可以乆替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶修燔瘗告类于天神惟神飨祚于汉家永绥四海
　　与羣下教　　　　　　　汉诸葛亮
　　夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董防宰参署七年事有不至至于十反来相啓告苟能慕元直之十一防宰之殷勤有忠于国则亮可少过矣又曰昔初交州平屡闻得失后交元直勤见啓诲前参事于防宰每言则尽后从事于伟度数有諌止虽姿性鄙暗不能悉纳然与此四子终始好合亦足以明其不疑于直言也
　　诸葛武侯庙古柏文　　　唐段文昌
　　是草木有异于草木则灵武侯祠前柏寿千龄盘根拥门势如龙形含碧太空散雾虚庭合抱在于旁枝骈梢叶之青青百寻及于半身蓄风雷之冥冥攅柯垂隂分翠间明忽如虬螭向空争行上承翔云孤鸾时鸣下防芳苔凢草不生古色天风苍苍泠泠曽到灵山老柏纵横亦有大者莫之与京于惟武侯佐蜀有程神其不昏表此为祯斯庙斯柏实播芳馨
　　诫子元膺文　　　　　　伪蜀王建
　　永平二年汉州什邡县获铜牌上有六十二字建嗣子更名元膺字昌羙符铜牌膺昌之文建以元膺年少权重命士为文诫之曰
　　吾提三尺劒化家为国亲决庻狱人无枉滥恭俭畏慎勤劳慈惠无一事纵情无一言伤物故百官吏民爱朕如父母敬朕如天地汝襁褓富贵不知创业之艰难更汝之名上应图防勿骄勿矜勿盈勿忌惟敬惟诫惟谦惟和内睦九族外安百姓赤心待羣臣恩信爱士卒刑罚人之命也无狥爱憎奸邪国之贼也无信防搆絶畋游之娯察声色之祸然后能保我社稷君我民臣吾蚤暮戒朂恐汝遗忘当置于几案出入观省
　　下蜀国教　　　　　　　　孟知祥
　　取威定覇乃公侯权变之方舍爵筞勲乃皇王叙酬之典其或兵屯万旅地广三川周环列国之山河奄有全蜀之封部傥不从权而狥众则稽録効以报功今禀命于中朝得专制而行赏但念承世家之余庆受旌钺之殊荣自领成都于兹半纪穷奢极侈固防意而不为讲武教民在安邉而有作往歳方勤述职务保永图不幸诸藩构成深隟此际主兵将帅争陈排难之功运防賔僚咸展出竒之略因兴武旅分荡渠魁累破竹以焚枯连开疆而拓土其次诸司奉职庶吏推诚咸着勲劳岂忘奨答一昨圣上以显分忠侫遂降册封砺岳帯河铭大君之异宠辂车珠冕表列国之殊荣仍示优崇俾行墨制上自藩方之任下及州县之官凢黜陟幽明许先行而后奏自可保不僣不滥之典赏立功立事之人必无患于不均庶有觊于允当布告遐迩咸使闻知
　　録民词　　　　　　　　　阮昌龄
　　景徳三年秋九日蜀民康平上欲天下皆如蜀也遂召我公以归将行僚吏儒士洎外学之人咸发謌诗以称导盛徳而民吏謡颂无以上逹属邑吏陈留阮昌龄録其民词以献
