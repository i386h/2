<!-- { "loadSidebar": true } -->
【铭文】公讳建，字兴国，勃海修人也。盖闻种谷烈山，播鸿功于万世；执珪负海，征列国于五侯。门」□霸风，家传岳祉，卿相有业，文武不隧。虽复世殊三代，年易两京，张青盖以连阴，驾朱轩」而结辙。曾祖湖，燕散骑常侍吏部尚书，魏凉州镇都大将秦州刺史东阿侯。皇上之高」祖也。德高王秀，藩屏殷朝，功迈景皇，匡辅魏室。祖拔，广昌镇将燕州刺史。屯兵蒲类，●充」国之殊勋；都督祁连，追广明之茂绩。父猛，鄯善镇录事参军。任居心腹，似见取于焚林；职」参谋议，如有求于榜道。故以两河效祉，四岳降灵，体识贞华，风姿酋爽。凤生一母，即有应」律之心；麟产十洲，便表不群之志。器同竹箭，加金羽而益美；质类梓材，施丹漆而转丽。用」信期友，情同俟食；以孝事亲，勤侔视枕。下帷制述，信非懈于三余；秉笔属辞，实见奇于五」字。才堪王佐，不殊林宗之语；器为师表，还同马越之言。起家为马场大都督。时属河陕未」夷，崤冲尚梗，犬羊万计，揃覆五陵。而大行台尔朱天光受肾庙中，扬旌阃外，公入参谋画，」出摧妖旅，歼彼鲸鲵，乃为京观。除宁远将军奉车都尉，迁前将军太中大夫。既而诛行跋」□寇结晋阳，城雉失金汤之固，河洛无藩樆之限。灾生置阁，酷甚汉君，祸发桃乡，衅踰穷」后。献武皇帝观白虎之戏，受赤雀之符，眷升陑以陈罪，抗义旗而揃虐。公既地属维城，」戚当宗子，同心戮力，组钾持戈，诛九黎于赤县，极三苗于白壤。玉门除斥候之警，金华奉」乐推之君。除镇东将军金紫光禄大夫，又转武卫将军加卫将军右光禄大夫。号比宋昌，」转不因于代邸；位方许褚，迁岂须于斩级。除骠骑大将军散骑常侍。才称简亮，宜居献可」之职；诏使骖陪，无累清谈之任。又除太府卿，将军如故。比踪汉室，则与君高连辔；方轨魏」朝，复共伟台齐●。除使持节都督齐州诸军事本将军齐州刺史。清约自守，一物不留。听」哭无哀，便知杀夫之女；持戟问老，自变争山之虫。转北豫州镇城都督。又敕行沧州事。请」租一年，民歌赖得，决囚三县，帝叹无忧。瑞生松木，未成出腹之祉；妖见琼瑰，忽有盈怀之」叹。春秋五十六，以天保六年三月七日薨于晋阳。惟公备九能于怀抱，圆六德于匈衿，侠」书剑之雄规，负云霞之逸气。及时逢孔棘，运属横流，经始霸图，缔构王道。献谋帷幄之里，」决胜行车之间。翼厥主于桓文，致其君于尧舜。攀龙峻举，附凤高骞。入侍两宫，出临九列。」驾朱骖于大国，佩紫绶于名都。至如日华飞观，庭燃百枝，风清曲沼，水文千叶，床施象席，」阶陈凤炉，亲友云屯，宾寮雾集，促膝成赏，币帛是将，终燕忘疲，敬爱斯尽。为月楫于江海，」作柱石于庙堂，望四辅以连镳，追六佐而齐辁。而羽颓南海，身閟北芒。以其年十月十四」日葬于邺城之西北十里漳水之阳。若夫五丁立志，未毁蜀王之坟；三千见铭，复记滕公」之墓。乃作词曰：」神感华阳，业成姜水，任征九伯，地居四履。世经哀盛，时遭休否，佩组摩肩，乘轩接轨。蓝田」生玉，赤野生珠，纽兰佩芷，怀瑾握瑜。文高入室，学迈反隅，宗称龙种，乡名凤雏。关陕雾结，」犬戎云聚，往事军门，言参幕府。除凶六郡，献捷三辅，天爵既●，人官自取。狂虏肆虐。构祸」上京，弼谐周汉，翼佐昆彭。天居克静，王道载平，禁旅攸托，蝉冕加荣。入当九棘，出应万里，」政似圣仪，化同叔子。方调鼎味，忽梦辰己，朝哀弃玦，乡悲罢市。言遵国路，遂次山门，丹旒」霞□，系驾雷奔。凄风晓劲，寒云夜昏，花石□勒，英馨永存。据《汉魏南北朝墓志集释》
【志盖】阙
【铭文】齐故征西将上洛县开国□□□□元子邃墓志铭」君讳子邃，字德修，河南洛阳人也。曾祖魏高家文成皇帝，祖太尉安丰国王，」父太保大司马文宣王。怀珠握镜之由，建国辩友之盛，光启南阳之基，遂荒大」东之业。左史右史，记言记事，简于锺鼎，略此文辞。公藉润天池，资灵昆岫，生气」官之中，长妇人之手。卓尔不群，嶷然挺出，朝野所以钦风，缙绅于是属意。旌贤」乐善，味道求书，博极古今，洞观坟籍。既有公才，非无公望，声驰远近，誉满宫阙。」起家为给事中，非其好也。从文宣王讨徐州，擒殄贼师王思远，赐爵开封男。寻」除直阁将军。又自安东府佐迁东徐州刺史。亟历名官，遂升方岳。旗行邰皂，善」宣条，变俗移风，畏威怀惠。又除镇西将军银青光禄大夫，进号抚军将军，改封」博陵郡开国公。追录旧勋，以袭父爵，利建有归，时望斯允。又迁金紫光禄，进号」征西将军。有魏高逊，皇齐勃兴。天保元年随例降爵，改封上洛县开国男，将」军如故。方骋康衢，用熙庶绩，溟海未图，钧天奄奏。以天保六年岁次乙亥十月」十五日卒于邺城西□里之第。其年十一月七日与夫人李氏移窆于邺城之」西南，去城廿里。三千见日，八百流□，陵谷相贸，市朝或变，不刊玄石，孰宣清猷。」或备□志，乃为铭曰：分源天汉，引照扶桑，置功厚德，国阜家昌。丹帷屡举，朱绂」斯煌，联辉晋郑，比曜陈梁。克生夫子，显允次嗣，名著当年，效彰历试。魏嘉刘晔，」晋宠曹志，论世或殊，在人匪异。运锺改物，时逢启」圣，□岳告成，南风起咏。李承家业，夙膺朝命，遂欺积善，徒称余庆。遗孤望父，季」弟怀兄，缅寻畴昔，永念平生。亲朋掩泪，邻里伤情，哀深四鸟，恒忉三荆。古无合」葬，诗有同穴，先后几何，夫妻并灭。泉宫暂启，埏门永闭，死者若知，魂子傥恍。言」辞柏寝，往记楸棺，虞歌罴曲，送马回鞍。柱月霄映，松风晓寒，墓木行拱，坟土方」干。」今葬后九百年必为张僧达所开。开者即好迁葬，必见大吉。北京图书馆藏拓
【砖志】大齐天保七年八月」廿五日，魏世俊妻车」延晖铭记。北京图书馆藏拓
【砖志】纂息奴子以大齐天保」七年九月十九日生，」八年五月廿四日终殛夭往，伤忉于怀。北京图书馆藏拓
【砖志】天保八年岁在丁丑」七月戊戍朔十二日已酉」弘农郡杨六铭。北京图书馆藏拓
（志为小碑形，螭首，额无字。）
【铭文】君讳子辉，字景安，高柳人也。崇基峻于维岳，源流」深于江汉。扶疏共邓林等茂，芬芳与兰桂俱生。祖」羽仪当世，领袖一时。父养素丘园，清风远□。君禀」粹山河，承露月宇，颐神养性，小习大成。孝敬表于」闺门，仁义着于闾里。轻金重诺，湛若凝渊，好施爱」士，玉帛匪珍。中兴之始，天步久难，与献武帝同拯」难危，志存匡辅，迭禀成规，共相鱼水。勋重于时，功」高佐命，舍爵酬庸，除直荡大都督鱼龙县开国子」白水县开国男。岂悟与善无征，山木颓殒，遽逐川」流，奄从物化。以天保七年岁次丙子十一月朔」十八日终于晋阳。君清猷素范，标映当时，先德余」风，歌讴莫已。虽叔宝未遂，辅嗣天年，有识嗟伤，曷」以过此。以天保七年十二月朔三日葬于晋阳。」去城廿里汾水之左右。虑陵谷贸迁，山隤川毁，故润石题芳，贻之不朽。其词曰：」山岳构峰，崇基自远，既建高门，弈世冠冕。蝉连邦」邑，家庆繁衍，或公或侯，唯愿与善。其一：懿斯俊异，笃」此嘉猷，寻师进德，待问不休。雕章绮合，高论云浮。」譬诸山水，自我风流。其二：跃水濯鳞，陵风拊翼，□途方远，清云未倚。天□何目，浮休谁力，徒振金声，终」（下接志侧。）
【志侧】为大国。其三：杳杳素旌，□□蒿里，白杨郁翳，风惊□起。桂酒空□，□年□闭，金灯□照，□□□□。天保九年岁次戊寅二月甲子朔十八辛巳。山西太原出土。见《文物》一九六三年第六期《
太原市南郊清理北齐墓葬一座》。
【砖志】大齐天保九年岁次戊」寅十月辛酉朔十六日丙子」洛阳县故人谢欢同铭。北京图书馆藏拓
【志盖】齐□阳」太守皇」甫公铭。
【铭文】齐故直阁将军员外散骑侍郎镇东将军金紫光禄大夫」□阳太守广州大中正皇甫公墓志铭」君讳琳，字洛起，安定朝那人也。秦州史君之嫡孙，泾州刺」史之仲子，太尉真度之堂息，豳州宽□。其先少昊之」□裔，帝喾之胤续。远冑标于三坟，仁迹着于九京。公侯□」□，□相罕绝。鸾卫二祖，声振汉朝，重商两君，?珅晋世。□」祖预，赫连时荆州刺史大将军大司马。进与邓禹以连武，」退与平勃如齐干。祖奇，才越二疏，用当观国。贡秀魏庭，除」北地太守秦州刺史。父洪度，司徒府参军事鲁阳邑中正」陇东太守，诏赠泾州刺史。公以先荫，复资天性，羽翼未」成，以发陵霄之气。孝友超殊，参闵莫辟。属魏道不安，吴楚」腾沸，上曰欲救，非公不当，遂征为都督，极静三雅。荆扬夷」泰，效彰王府。方加茅封，忽遇焚限。后除正任，秉质权衡。蕃」伯咸誉，朝野同咏。年向悬车，专崇三宝，内闲于二形，升彼」圻徂。为山未用，摧梁奄及。所寿七十有六，以天保九年□」月廿三日卒于京户。其年十一月庚寅朔廿日己酉迁于」邺城西北廿余里。思仁之风无极，托金石如申悲。颂曰：」滔滔江汉，湛湛攸长，兴由五帝，茂历三王。朱衣华毂，奕代」珪璋，周秦汉魏，岂绝貂珰。初安散骑，又静荆扬，一居衡石，」母事兼臧。仕径八帝，轨则四方，何期谬算，祸及此良。徒闻」□□，忽背三光，万机致泣，百辟咸伤。奄辞东□，潜邃西冈，」□□□道，永记泉乡。北京图书馆藏拓
【志盖】阙
