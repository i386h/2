<!-- { "loadSidebar": true } -->
　　伏以廊庙元公式勤寅亮江湖小吏窃被春工即如艹木之无知亦囿欣荣之大化叩阍似渎断扫无私恭惟相公阁下南岳储精北辰近拱进贤才而退不肖天下咸服其公先教化而后簿书士类勉如所向盟心奉教每苦愚蒙握发筹愆尚蒙涵育三吴甲郡仍叨别驾之荣千里寸心实切台垣之恋兼兹捷闻双凤美济八元谓当驰贺于公庭微效得人之深庆则又以斯须芹曝恐莫赎唐突之嫌然既而再四踌躇乃自弃门墙之外谨用三加熏沐百拜缄函恭询万福之绥遥驰定省翘仰九天之上倍渴瞻依

　　○慈溪沈聘余姚孙书

　　伏承某官以第几位令爱许聘某第几男某谨用遗聘者言念忠孝传家遡灵椿而再世诗书衍泽纷宝树之三株纡玉拖金联班伯仲宣文耀武□奖家邦因推舜水之诸孙不让虞廷之八凯一为李御巳曰殊荣况涉葮依宁非踰分而某于尊亲家左右惭非金断乃志切于登龙及此玉昆又骈叨于□骥矧寒门之距高阀既带海而且襟江鸡鸣犬吠相闻蛤羙鱼味共有猥籍此以为芹曝乃恶焉而敢攀援获奉尊俞岂胜感荷敬陈不腆伏冀包容

　　○季聘琼州唐书

　　言念四渎所归莫胜南海五岭以外尤数琼邦惟其为汪洋浩荡之区是以多豪杰伟奇之产于贵门之所值尤觉独锺故阖郡之见推共许绝盛先太翁清朝柱石媲美文庄尊亲家巨浸鹍鹏追芳跨灶纔观上国便作客卿览宫阙而赋燕京悦山水而寓吴会携家子美舟中咏敲针画纸之诗有女云英桥畔合乞茗呼浆之事某侄某得攀仙侣幸此天缘谁云万里之遥遽□百年之契矧以两弟之鉴宅俱为壬戌榜中之人于今令爱之称名僣有姑侄年家之雅预卜当归时而相与益知蔼和气于一团四海弟兄萍水何限一脉道义滋味自长敬简良辰爰□嘉缔肃遣仪而告庙谅先灵之解颐敬再拜以临缄冀台尊之俯领

　　○○○○○○

　　◆疏◆

　　云深庵募

　　○云深庵募

　　越王峥云深庵者勾践饮马既着雄图殴兜蜕蝉复留道迹□□峦于云表襟江海以如裾猿寉为家龙天在座覩兹绝胜爰助沙门迩者僧□云从檀越星集捧华严而作礼数一字则拜一字多如恒□之沙羣宝筏以随流望万里典于万里谅登觉海之岸顾衣钵之凉薄斋饭何供希辐辏之因缘舍施有主随心抛掷集众果以成林有福承担劈细流而皆润岂□妄□实为至理发心诸德请次尊名

　　徐文长逸稿卷之十一终

　　●徐文长逸稿卷之十二

　　山阴张汝霖肃之父　王思任季重父　评选　张维城宗子父较辑

　　诗余

　　调鹧鸪天闻张子荩捷报呈学使公（有序）
　　继闻廷对之捷复制贺新郎一阕 

　　○调鹧鸪天闻张子荩捷报呈学使公（有序）

　　侧闻胜事便拟随俗称庆念无可致羔雁者得报之夕喜而浮太白者五制词者二敬书以充
试选蛾眉几许长纤纤侵入鬓云黄天边夺得初三月镜里描来第一双妙写蛾眉　真国色好天香安排枕席待君王越溪多少莲舟女老却失颜不嫁郎
□大■〈冉阝〉楚醉一场猛■〈扌弃〉典却破衣裳非关双眼看人做 【古语云两只眼看人做官】 自胜千金许赠将□□好事累麤觞断鸿数□在斜阳欲呼细问长安事争带泥金几处忙

　　○继闻　廷对之捷复制贺新郎一阕

　　真圣主龙目握新符　策士临轩两科□□□卜今年谁最好刚得齐贤名族亲认取青宫叮嘱今日马蹄催宴去记官袍有领偏□□特□赐与浇■〈酉灵〉醁男儿到此平生足却□起愁人一醉消□□□□□□冠弹欲碎不为要君推毂正沈吟断虹生北却似有情相照映奈无言难与传心腹几时更谈夜烛

　　徐文长逸稿卷之十二终

　　●徐文长逸稿卷之十三

　　山阴张汝霖肃之父　王思任季重父　评选　张维城宗子父较辑

　　论 
　　策 

　　◆论◆

　　治气治心 
　　论五行生成之数 
　　军中但闻将军令论 

　　○治气治心　二论一论养一论机颇明兵要

　　论将者多以勇目将故论将之气也主于鼓而论将之心也主于敢与决未尝以治言也愚以为此特将之粗者耳非精也将亦人耳岂其气与心独异于人哉气时时而鼓之使其踊跃震荡而不宁心时时而敢且决之使习于猛戾奋迅而无所止息彼方以为以玫则取以战则胜以先登则有所恃而不恐也而不知以踊跃震荡之逆而乘之以猛戾奋迅之粗心与气不相得而机与事相迷吾且忧其明者昏澄者摇见利而不知害甚至于当避而反趋之即使侥幸于一时一事取捷一两阵之间于至昏极懦之手而不思惊一而蹶九废千万而存十一皆此踊跃震荡之气与猛戾奋迅之心以阶之也然则将之偩其可以鼓而狃将之心其可以敢且决而终逞之以得志也哉嗟夫心水也气波也皷且决者其风也皷且决而至震荡且夺迅者风之极也而败焉者其溺也故欲止其波澄其水莫若去其风欲斥其气之鼓与其心之敢决莫若易之以治秦舞阳十三而杀人人侧目不敢忤此其气何气而心何心耶及至秦庭而震且掉焉子房跪履于老人至于尽折其气与心而后许之曰孺子可教也然舞阳卒裂于秦庭而长乃卒收其功于天下此不可以观治与不治之効耶故利有所不动害有所不避欲有所不可投猝然有所不可惊勃然有所不可怒力拔山勇盖世而有所不可用此几于治气治心之说欤而犹未也何也此犹以効言也凡人之情养之于闲则始可期于猝炼之于缓则始可责其効于临时夫以七尺躯壳之中充塞之物与吾一寸之灵素不相知而不相得也平居荒其养而卤莽其炼一旦有事而使之而期之辟之豪奴之于乍主孰听之而孰从之哉古之将多矣无不治其气与心而其治气与心无不养之于闲而始责期于猝炼之于缓而始求其効于临时太公不将乎效在纣也而辨几微于敬怠是其治气与治心者然也素也未闻其以鼓而治气以敢决而治心以袭而得之也伊尹不将乎効在桀也而审取予之义否是其治气与治心者然也素也未闻其以鼓而治气以敢决而治心以袭而得之也孔子圣于将而姑试以将者也效在于隳三都诛莱人也其治气与治心者曰临事惧好谋成也素也未闻以其皷且决以袭而得也孟子儒于将能将一未尝将者也其欲跻齐宣而王之也犹反手此非将之效而何效乎至于尽授其诀于公孙丑则特有善养气与不动心二三言耳孰谓养气者非将之治气而所以致其心之不动焉者非将之治心耶而又可以旦夕为耶而黝奥施舍此二人者又鼓气之尤而敢决其心者之首鼓于一时而敢于一旦者之魁也而孟子痛非欸则治气之果不在于鼓而治心之果不在于敢且决又不在于袭而取之也益明矣彼孟子者方且孺其服士其冠缓其带安其履委委蛇蛇进而与齐梁之君谈道而论德退而与其徒学孔而希周明而以对于人幽而以谨于独办事之非义而决不敢妄于一行辨人之非辜而决不敢妄于一杀其致密于一尘一芥之微者既如此而其昼夜之所从事乃在于助与忘帅与充至与次蹶与趋得于言与不得于言揠苗与不耘苗者也而非有他也研其几于有无之间而致其谨于鬼神所不得窥之际视其气息之柔若属纩而欲绝而心之澄且烛也若渊之未澜而旭之始登以至于枉直辨义利明则大者塞于天地然后机之敏而断也若舍括而胆之所向而所决也虽百贲育于吾前而无所用其勇也然后敢开口而决之曰齐可王而王可反手也盖为将者之气与心必至此而后可以言治而治气与心必如此而后可以尽将之道而无遗噫此诚未易以言也古之言将者儒与将一也儒与将一故治气与治心一也今之言将者儒与将二也儒与将二故治气与治心鼓且决者以属之将而不鼓且决者以属之儒也惜也以孙子之才其于心与气也能知治之矣而不知一之也何也心主气气从心一也言治气则不必赘以心言治心则不必赘以气而孙子并言之并治之非吾儒之道也且夫避其锐气击其惰归者此审彼之气也而孙子以为治气以治待乱以静待哗者此审心之候也而孙子以为治心此又不知其何说也惜也

　　用兵之妙机而巳矣其机之未可也不先设以待其机之既可也不后时而失夫兵贵庙算岂有不可先设者哉抑不知兵有可以先设者亦有不可以先设者审时势之顺逆察地形之险易量进取之先后择将帅之贤否料储蓄之多寡知士卒之强弱阅器械之利钝以为攻守之具此可以先设者也何者天下之大势自有一定而不可违而吾之谋议剂量既明亦自一定而不可易虽利害互形成败迭见而必不可以更途而易辙者也故曰可以先设也至于与敌相守相攻之间虚实饥饱劳逸强弱之异其情而天时地利人情之异其变或以虚而为实或以实而为虚或以饥而为饱或以饱而为饥或以逸而为劳或以劳而为逸或以强而为弱或以弱而为强而乘之以天时乘之以地利而以出其人情之不可测则是敌之变化而不常者也而胡取于先设为哉是故□因之敌而巳矣故敌方虚也而胡为乎实也是敌之变化也吾前避彼之实而击彼之虚也因其变化而吾亦变化之以取胜也敌方实也而胡为乎虚也是敌之变化也吾且击彼之虚而避彼之实也因其变化而吾亦变化之以取胜也甚至于敌本实也而果示之以实以为吾方且疑其虚也而诱吾之击也敌本虚也而果示之以虚以为吾方且疑其实也而本吾之不击也虚而实也实而虚之虚而虚之实而实之以至凡所谓饥饱劳逸强弱之类莫不皆然是敌之为变化也无穷而吾之所以因而应之也亦无穷噫岂特吾之应之而巳哉将敌之所以应吾之变化者又益无穷也而吾之所以因之者又何如而可使之穷耶呼吸往来如风雨雷电交发而不可测而生生不巳如环之无端将既见其形而为之势也犹恐其或失也而况豫信其成心而执为之势以待其不可度之形哉噫未有物之轻重而徒推移于空衡之上其氐昂必不足信矣庄周之言物化曰久竹生青宁青宁生程程生马马生人人反入于几万物皆出于几皆入于几夫方其久竹也安知其为青宁方其青宁也安知其为程又安知其程而马马而人也此物之变化也出于几入于几者然也兵亦如是也故彼方虚也而吾将制之以吾之实也又安知彼不化虚而能为实也及吾之避其实也又安知彼不化实而偶堕于虚也或如此或如彼此兵之变化也亦皆出于几入于几者也故曰不可以先设也惟不可以先设也故因于敌因故胜矣夫物有化也兵亦有化也取胜不难知化难也故曰因敌变化而取胜者谓之神也

　　○论五行生成之数　有畸识可参

