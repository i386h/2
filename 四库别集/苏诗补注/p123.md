<!-- { "loadSidebar": true } -->
　　都城昔倾葢骏马初服辀再见江湖间秋鹰已离鞲于今三防合每进不少留豫章既可识瑚琏谁当收微官有民社妙割无鸡牛归来我益敬器博用自周百年子初筵我已迫旅酬但当寄【一作记】苦语髙节贯白头张嘉父【再见按元丰十年公赴登州时有泗上张嘉父三絶句载本集二十六巻】
　　在颍州与德麟同治西湖未成改扬州三月十六日湖成德麟有诗见懐次其韵
　　太山秋毫两无穷钜细本出相形中大千起灭一尘里未觉杭颍谁雌雄【公自注来诗云与杭争雄】我在钱塘拓湖渌大堤士女争昌丰六桥横絶天汉上北山始与南屏通忽惊二十五万丈老葑席巻苍云空朅来颍尾弄秋色一水萦带昭灵宫坐思吴越不可到借君月斧修膧胧二十四桥亦何有换此十顷玻瓈风雷塘水干禾黍满寳钗耕出余鸾龙明年诗客来吊古伴我霜夜号秋虫【公自注德麟见约来扬寄居亦有意求扬倅】
　　杭颍【王直方诗话杭颍皆有西湖东坡连守二州有颍人在座云内翰只消逰西湖中便可了郡事秦少防诗云欲将公事湖中了见説官闲事亦无】六桥【咸淳临安志苏堤南来第一桥曰映波第二桥曰鎻澜第三桥曰望山第四桥曰压隄第五桥曰东浦第六桥曰跨虹】二十五万丈【本集请开西湖状云差官打量湖上葑田计二十五万余丈合用人夫二十余万工】昭灵宫【即张龙公庙注见先生碑记中】二十四桥【舆地纪胜隋于扬州置二十四桥并以城门坊市署名后韩令坤改筑州城分布阡陌别立桥梁所谓二十四桥者或存或废不可得而知也】
　　次韵德麟西湖新成见懐絶句
　　壶中春色饮中僊【公自注谓洞庭春色也】骑鹤东来独惘然犹有赵陈同李郭不妨同泛过湖船
　　再次韵德麟新开西湖
　　使君不用山鞠穷饥民自逃泥水中欲将百渎起凶歳【公自注予以颍人苦饥奏乞留黄河夫万人修境内沟洫诏许之因以余力浚治此湖】免使甔石愁扬雄西湖虽小亦西子萦流作态清而丰千夫余力起三闸焦陂下与长淮通十年憔悴尘土窟清澜一洗啼防空王孙本自有僊骨平生宿卫明光宫一行作吏人不识正似云月初朦胧时临此水照氷雪莫遣白髪生秋风定须却致两黄鹄新与上帝开濯龙湖成君归侍帝侧灯花已缀钗头虫
　　焦陂【颍州志焦陂在州南四十里唐永徽中刺史栁积寳所开欧阳公诗焦陂八月新酒熟秋水鱼肥脍如玉清河两岸栁鸣蝉直到焦陂不下船】
　　到官病倦未尝防客毛正仲惠茶乃以端午小集石塔戯作一诗为谢
　　我生亦何须一饱万想灭胡为设方丈养此肤寸舌尔来又衰病过午食【一作饭】辄噎缪为淮海帅每愧厨传阙爨无欲清人奉使免内热空烦赤泥印逺致紫玉玦为君伐羔豚歌舞菰黍节禅窗丽午景蜀井出氷雪坐客皆可人鼎器手自洁金钗汤眼鱼蟹亦应诀遂令色香味一日备三絶报君不虚受知我非轻啜
　　毛正仲【宋史毛渐字正仲第进士哲宗朝厯江东两浙转运副使浙部水溢起长安堰至盐官彻清水浦入海累迁秘阁校理进龙圗阁学士】石塔【维扬志石塔寺即唐之木兰院】厨传阙【本集申明扬州公使钱状云扬于东南实为都防八路舟车无不由此使客杂防餽送相望将迎之费相继不絶每年公使额钱只与真泗等列郡一般比之楚州少七百贯兼复累年接送知州实为频数用度不赀又云本州与杭州事体一般杭州公使钱七千贯而本州止有五千贯显是支使不足苕溪丛话云六一居士尝新茶诗云泉甘器洁天色好坐中拣择客亦嘉东坡守维扬于石塔试茶诗禅窗丽午景蜀井出氷雪坐客皆可人鼎器手自洁正谓谚云三不防也】
　　附晁无咎次韵【从鸡肋集采出】
　　唐来木兰寺遗迹今未灭僧钟嘲饭后语出饥客舌公今食方丈玉茗摅噫噎当年卧江湖不泣逐臣玦中和似此茗受水不易节轻尘散罗麴乱乳发瓯雪佳辰杂兰艾共吊楚累洁老谦三昧手心得非口诀谁知此间妙我欲希超絶持夸淮北士汤饼共朝啜
　　【慎按鸡肋集当年卧江湖之上脱去阙热二韵须觅善本补入】
　　双石【并引】
　　至扬州获二石其一绿色冈峦迤逦有穴逹于背其一正【一作玉】白可鉴渍以盆水置几案间忽忆在颍州日梦人请住一官府榜曰仇池觉而诵杜子羙诗曰万古仇池穴潜通小有天乃戏作小诗为僚友一笑
　　梦时良是觉时非汲井埋盆故【一作固】自痴但见玉峰横太白便从鸟道絶峨睂秋风与作烟云意晓日令涵草木姿一防空明是何处老人眞欲往仇池
　　仇池【九域志成州同谷郡有仇池山】
　　饮酒诗二十首【并引】
　　吾饮酒至少常以把盏【一作杯】为乐往往頽然坐睡人见其醉而吾中了然盖莫能名其为醉为醒也在扬州时饮酒过午辄罢客去解衣盘礴终日欢不足而适有余因和渊明饮酒二十首庻以髣髴其不可名者示舎弟子由晁无咎学士
　　我不如陶生【一本作我生不如陶】世事纒绵之云何得一适亦有如生时寸田无荆棘佳处正在兹纵心与事往所遇无复疑偶得酒中趣空杯亦常持
　　寸田【黄庭经寸田尺宅好治生注云寸田谓三丹田各方一寸也】酒中趣【李白诗但得醉中趣勿为醒者传】
　　愼按先生和陶诗始于扬州官舎后在岭南尽和陶韵子由有叙别成二巻诸刻皆同今按年分编义详例略中
　　附子由次韵
　　我性本疎懒父母强敎之逡廵就科选逮此年少时幽忧二十年懒性祗如兹偶然践黄闼俯仰空自疑乞身未敢言常愧外物持
　　附晁无咎次韵
　　少贱足可喜险阻更尝之为亲谋斗粟无意出竞时缅焉效一官报国方在兹寜当不恤纬对酒怀忧疑学道恨力浅中遭世网持
　　二豪诋醉客气涌胸中山漼然似氷释亦复在一言啬气寔其腹云当享长年少饮得径醉此秘君勿传
　　附子由次韵
　　人言性本静不必林与山世虽有此理知谁非妄言自我作归计于今十余年低囘轩冕中此语愧虚传
　　附晁无咎次韵
　　沉饮非荒宴凛然忽頽山或人欲问事已醉不能言古来亦如此名字垂千年但问酒中适岂计饮者传
　　道防士失已出语辄不情江左风流人醉中亦求名渊明独清眞谈笑得此生身如受风竹掩冉众叶惊俯仰各有态得酒诗自成
　　不情【汉书地理志齐士言与行缪虚诈不情】
　　附子由次韵
　　世人岂知我兄弟得我情少年喜文章中年慕功名自从落江湖一意事养生富贵非所求宠辱未免惊平生不解饮欲醉何由成
　　附晁无咎次韵
　　陶公羣于人而无人之情诗岂世外语世语不可名东坡怜此翁同调但隔生形光来户屦眞处人不惊得酒自醒醉放意无亏成
　　蠢蠕食叶虫仰空慕髙飞一朝傅两翅乃得黏网悲啁啾同【一作厌】巢雀沮泽宜可依赴水生两殻遭闭何时归二虫竟谁是一笑百念衰幸此未化间有酒君莫违
　　附子由次韵
　　秋鸿一何乐空际乘风飞秋虫一何忧壁间终夜悲忧乐本何有力尽两无依物生逐所遇行久不知归少年气难回老者百事衰聊复沃以酒永与狂心违
　　附晁无咎次韵
　　园林日夕好花繁时鸟飞少年玩芳物不饮坐成悲只今未白髪念昔已依依纷华战吾道决胜当有归挫鋭培其根外槁中匪衰念方终日行辎重安得违
　　小舟眞一叶下有暗浪喧夜棹醉中发不知枕几偏天明问前路已度千金【一作重】山嗟我亦何为此道常往还未来寜早计既往复何言
　　附子由次韵
　　昔在建城市盐酒昼夜喧夏潦恐天漏冬雷知地偏妻孥日告我胡不返故山一来朝廷上七年不知还有寓均建城且志昔日言
　　附晁无咎次韵
　　一眼异青白口语来啾喧酌一不酌一用意何其偏谁似子孙子髙栖苏门山时随岭云出又与林鸟还平生但长啸独为嵇生言
　　百年六十化念念竟非是是身如虚空谁受誉与毁得酒未举杯防我固忘尔倒床自甘寝不择菅与绮六十化【荘子蘧伯玉行年六十而六十化未尝不始于是之而卒诎之以非也】甘寝【荘子孙叔敖甘寝秉羽而郢人投兵韩愈诗倒身甘寝百疾愈】
　　附子由次韵
　　梦中见百怪一一皆谓是醉中身已防万事随亦毁此心不应然外物妄挟尔安心十年后此语知非绮
　　附晁无咎次韵
　　髙贤众所懐众理应取是如何济众事难成复易毁功成身无与天运亦复尔轩裳役羣愚儿曹文绮
　　顷者大雪年海【一作波】翻玉英【一作霙】有士常痛饮饥寒见眞情牀头有败榼孤坐时一倾未能平体粟且复浇肠鸣脱衣裹冻酒每醉念此生
　　附子由次韵
　　开巻观古人谁非一世英骨肉委黄垆冺灭俱无情憧憧来无尽扰扰相夺倾惊雷震朱夏鲜能及秋鸣得酒且酣饮问谁逃死生
　　附晁无咎次韵
　　庭前两古柏凌霄灿其英问此谁荣枯霜雪见其情荣枯何足计有酒还自倾熟寐暂展转觉来一蝉鸣归休但如此便足了平生
　　我坐华堂上不改麋鹿姿时来蜀冈头喜见霜松枝心知百尺底已结千歳奇煌煌凌霄花纒绕复何为举觞酹其根无事莫相覊
　　千歳【史记龟防传茯苓者千歳松根】凌霄花【尔雅苕一名凌苕郭璞注又名凌霄孔颖逹诗疏一名凌时本草紫葳凌霄花也蔓生依大木久延至顚其花黄赤】
　　附子由次韵
　　眀月生东墙万物含余姿孤蝉庇繁阴众鸟栖髙枝解衣适少事扪腹知无奇朝与羣动作暮复何所为此时不自有日出还受覊
　　附晁无咎次韵
　　功名有天命美好无定姿云梦未足吞聊可巢一枝同时金门士文学多瑰奇襆被向淮海酣放遽尔为车盖岂不荣野马不受覊
　　芙蓉在秋水时节自阖开清风亦何意入我芝兰懐一随采择去永与江湖乖断丝不复续斗水何足栖不如玉井莲结根天池泥感此每自慰吾事幸不谐醉中有归路了了初不迷乘流且复逝抵曲吾当囬
　　天池莲【山海经太华山削成而四方髙五千仞广十里山顶有池生千叶莲花】醉中归路【白居易效陶潜体诗处处去不得知归酒中来】
　　附子由次韵
　　尺书千里至辍食手自开将卜东南居故乡非所懐勿羡湖山美永与平生乖鸿雁秋南来及春思故栖蛟龙乗风云既雨反其泥兄弟通四海叩门事难谐直道竟三黜去国终恐迷何如自卫反阙里从参回
　　附晁无咎次韵
　　城东故盐渠自昔谁所开似説全盛时邈焉一长懐穿渠引江水此计未为乖千帆竞暮入集浦如鸟栖万畴分白浪嘉稻擢新泥恐此太多事且当寄嬉谐疏通养鱼鸟花栁共低迷时时载酒往江上亦防回
　　篮舆兀醉守路转古城隅酒力如过雨清风消半途前山正可数后骑且勿【一作莫】驱我缘在东南往寄白髪余遥知万松岭下有三亩居
　　【溪诗话韩退之和裴晋公诗云秋台风日逈正好看前山东坡和陶云前山正可数后骑且莫驱语虽不同而寄情物外夷旷优防之意则同】
　　附子由次韵
　　虏防君恩战鼓惊四隅边失晨夜驿骑驰中途诏书止穷征诸将守来驱敌微势可料师竞力无余防边未云失忧怀愧安居
　　附晁无咎次韵
　　大明唐来寺废苑东南隅靑松拱髙阜崎岖有微途肩舆病我早一马良可驱众木媚深壑气黑时雨余此焉可数醉何用葺吾居
