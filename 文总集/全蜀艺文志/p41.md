<!-- { "loadSidebar": true } -->
　　朕闻天地之道福仁而祸淫善积者昌恶积者防古今常数也是以汤武修徳而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内懐无君之心子丕孤竖敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明睿之徳光演文武应乾坤之运出身平难经营四方人鬼同谋百姓与能兆民欣戴奉顺符防建位易号丕承天序补弊兴衰存复祖业诞膺皇纲不坠于地万国未靖早世遐殂朕以幼冲继统鸿基未习保傅之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每崇菲薄以益国用劝分稼穑以阜民财授才任能以参其聴断思降意以养将士欲奋剑长驱指讨凶逆朱旗未举而丕复陨防斯所谓不然我薪而自焚也残类余丑又支天祸恣睢河洛阻兵未弭诸葛丞相毅忠壮忘身忧国先帝托以天下以朂朕躬今授之以旄钺之重付之以専命之权统领歩骑二十万众董督元戎龚行天罚除患寜乱克复旧都在此行也昔项籍总一彊众跨州兼土所务者大然卒败垓下死扵东城宗族如焚为笑千载皆不以义陵上虐下故也今贼效尤天人所怨奉时宜速庶凭炎精祖宗威灵相助之福所向未克吴王孙权同恤灾患潜军合谋掎角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旌麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品限及魏之宗族支叶中外有防规利害审逆顺之数来诣降者皆原除之昔辅果絶亲扵智氏而防全宗之福微子去殷项伯归汉皆受茅土之庆此前世之明验也若其迷沈不反将助乱人不式王命戮及妻孥罔有攸赦广宣恩威贷其元帅吊其残民他如诏书律令丞相其露布天下使称朕意焉
　　后主复诸葛丞相策
　　建兴六年亮使马谡督诸军与魏张郃战于街亭谡违亮节度举动失宜大为郃所破亮戮谡以谢众上疏曰臣以弱才叨窃非据亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所搃统如前冬亮复出散闗围陈仓破魏军斩王双七年遣陈式攻克武都隂平魏郭淮率众欲击式亮自出至建威淮退还遂平二郡诏策亮曰
　　街亭之役咎由马谡而君引愆深自贬抑重违君意听顺所守前年耀师馘斩王双今嵗爰征郭淮遁走降集氐羌兴复二郡威震凶暴功勋显然方今天下骚扰元恶未枭君受大任干国之重而乆自挹损非所以光扬洪烈矣今复右丞相君其勿辞
　　唐僖宗赐髙骈筑罗城诏
　　勅髙骈省所奏修筑罗城毕功并进画圗事具悉卿天平急召井络専征临邛梦叶于四刀按部恩覃扵两剑上言大镇空有子城殊百雉之环逥是千年之旷阙便依陈奏未隔寒暄每日一十万夫分筑四十三里皆施广厦又砌长砖城角曲収逸迭攻而势胜瓮门直截容拒守之兵多利及后人智髙前古继孔明扵掌内坐张仪扵腹中是以轻笑木牛感通金马增上头之埤堄架当面之防干桥象七星不移旧岸锦逢三月可濯新壕役徒九百六十万工计钱一百五十万贯卓哉懋绩固我雄藩罄府库之资储舍隂阳之拘忌但为国计总忘身谋并无黎庶之怨嗟不请朝廷之接借忽闻进奏言巳毕功见圗写之甚明举神化而急速方念处身廉洁报国忠贞始终能协于一心清美乆闻于万口欲人检验具见公忠朕巳知臣何劳请使便欲宠渥恐卿自往雅州既发师徒方劳馆驿且留赏典専俟逥军蜀川既及扵春风蛮冦尽离扵河岸便酬勲绩各进官阶未间勉効七擒伫闻三防故兹诏示想宜知悉冬寒卿比平安好遣书指不多及
　　王衍试制科策文【干徳四年】
　　炎汉致治始策贤良巨唐思皇爰求茂异讲邦国治乱之体陈天人精祲之原岂角虚文盖先硕徳朕念守器之重识为君之难思得贤才以凝庶绩因举故事以绍前修子大夫抱道逢时投策应诏必有长策以副虚懐何以使三农乐生五兵不试刑狱无枉赋敛无加以何策可以定中原以何道可以卜长世朕当亲览汝无面从
　　白衣蒲禹卿对策其略曰今朝廷所行者皆一朝一夕之事公卿所陈者非乃子乃孙之谋暂偷目前之安不为身后之虑衣朱紫者皆盗跖之辈在郡县者皆狼虎之人奸佞满朝贪淫如市以斯求治是谓倒行执政皆切齿欲诛之衍以其言有益擢为右补阙
　　孟昶劝农桑诏【明徳元年十二月】
　　刺守县令其务出入阡陌劳来三农望杏敦耕瞻蒲劝穑春鹒始啭便具笼筐蟋蟀载吟即鸣机杼
　　宋太祖纳降蜀主敇
　　敇蜀主省上表率文武见任官望阙沥恳归命事具悉朕自皇天睠命率土乐推将期徳服万方不恃威加四海乃睠益部僻处一隅茍黎庶之获安非经营之在意一昨灾缠蜀地衅自并门既兴王者之师遂授将军之钺事非获巳须至用兵我且直词彼众自败下剑门而贾勇指井络而长驱中宵喟然兆庶待罪径驰驿严诫前锋广宣来者之懐遍谕吊民之意果防率官属而効顺拜表疏以祈恩托我慈亲述乃寝庙封府库而待命保生灵而输诚朕方示信懐柔不逼人险保无他虑当体优隆国有旧章己从前请所宜悉也春寒想比清休书防不多及
　　赐程琳収获劫盗逃兵奨谕诏
　　敇程琳省益州路转运司奏【云　云】卿居风宪之司捴翰垣之政因逋逃之为患縦盗掠而累年宻遣追胥尽擒隠伏既诘诛扵丑类致肃静扵鄊闾翳乃忠勤副予寄任攸司上奏宣力可嘉故兹奨谕想宜知悉
　　赐王鬷父老借留奨谕诏
　　敇王鬷省益州路转运司奏【云　云】眷兹右蜀素号名藩委任非轻事权尤剧卿门望兼着中外荐更爰自近班出分重寄奉扬寛大之诏茂宣恺悌之风洽威恵扵吏民载歌謡于道路舆情胥恱列奏爰来减予宵旰之忧称乃循良之选其在嘉叹不忘于懐故兹奨谕想宜知悉夏热卿比平安好遣书指不多及
　　国家眷井鬼之分梁益之区拒上国千里之遥为西蜀一都之防控制蛮獠抚遏边陲利害所生安危是系非道积廊庙名髙搢绅万里隐乎金城五兵森乎武库长谋足以经逺厚徳可以镇浮文有纬俗之方武有安民之略者不得预焉今府尹枢宻直学士太原王公负经济之才挺诚明之性运沈机而察物韫精识以照微髙表竦乎百寻雅量汪其万顷按刑梓部黎庶扵是不寃掌宪栢台佞幸因之知惧自兹紫宸选贤若云之从龙丹陛告猷如石之投水暨参延阁之贤屡膺出境之命皇上嘉其亮节恵彼逺方亟陞宥宻之严施委藩方之寄公饮氷只命叱驭遵途过剑山而物得阳春渉锦水而嵗逢甘雨暨黄堂布政彤禧问俗始乃明教化示诏条逖扬恺悌之风诞变轻浮之俗次则恤民隠革吏奸讼清而丛棘常空令正而寒霜自凛终则诫浮情戢兵帅力田而旷土皆耕以律而私门不犯然又招延秀异旌劝良平殄奸宄之徒苖之去莠籍孤惸之户网之举纲巳而董之以威示之以信懐之以徳绥之以仁导之以诗书训之以礼让迄至羣心帖泰庶物休和多稼丰登连年富夀两川安堵固无夜户之虞千里向风尽有春台之乐一旦乃有十邑之叟四郭之彦惜凤书之将至恐熊轼之斯迈乃与沥诚于外计入功于中扆列牍以上当宁称叹乃降玺书以劳之示圣主得贤而逺方受赐也宸章昭晰睿防渊冲焕乎日月之丽天皦如金石之荐庙宜扬兊泽诫告神方仰观惟睿之辞实劝事君之节既而阖府衙挍耆耋缁黄等诹曰圣主示十行之札形一字之褒虽闻纪勒郡斋庶传于不朽岂若标题仙观用劝扵后来而又罔弃颛防恳求纪述然念叙贤人之事业虽学之扵师察圣后之刑章幸居之扵职复乃得实状寜假饰辞时景祐三年冬十月二十日益州路提刑李定记
　　赐程戡修城池奨谕诏
　　敇程戡省益州路转运司髙良夫奏【云　云】蜀自汉唐以来国之西屏控临抚理専用财用器望者处之卿往甞属任复当眷付下教如昨布政犹新矧乃恤戎畧以安边憺威名而寜逺缮完壁垒经度沟池谋不逾时士皆罄力讫能集事人匪告劳刺部提封剡章指状备虞暇豫允頼毗维申念勤庸弗忘嘉宠故兹奨谕想宜知悉
　　赐张方平父老借留奨谕诏
　　勅方平省益州转运使髙良夫奏【云　云】坤维一隅二蜀为大慎择良守时谓才难卿乃者辍宸朝秘宠之班委寰辅宻陪之镇特更近屏専及逺邦此朕意欲抚御弹压以寛西愿果能厚政化以懐和孚教条而恱穆甄善疾非而人爱其举发奸摘伏而吏畏其神墨攘告登里封去盗内无系狱外无系讼恩育惸独恵穷康乏而乃鄊居献状刺部奏陈或以奏计之期预希一借或以解归之次愿毕三周惟汉有文翁防范饬厉之规惟唐有徳裕元衡约束之略详观休绩何愧前修勉树令圗以光来誉省循嘉叹弥切眷懐故兹奨谕想宜知悉
　　赐赵抃父老借留奨谕诏
　　勅赵抃省成都府路转运提刑司奏【云　云】蜀逺在西南最要部也朕常患吏不能究宣徳泽以被于逺民故其择守非慈良简重者不以命之卿在蜀甫逾年而使者以其治迹尤异上于朝廷夫吏所以治民也能尽其治民頼之岂不汝嘉乎故兹奨谕想宜知悉秋热卿比平安好遣书指不多及
　　龙圗阁直学士天水公治蜀甫阅嵗府之黎老士民举千百数伏使者车前曰蜀之壤陿众伙俛首输赋风尚纎靡怯不鸷立自公问俗布政濶畧法禁绪正纲目坐格醇茂仁义道徳衍为教化徭赋均节俗安生业人人自爱以重犯法风雨时若粒米狼戾民惕然惧朝廷之召迁而父母去我矣愿上书借公留语闻上上以手迹细札奨朂褒嘉之都人顿首伏读欣喜蹈舞恭惟天诏有慈良简重治迹尤异之称公恕物以仁约己以礼表俗以信镇浮以徳故上知公之深如此汉胶东相成颍川守霸皆有玺书勉厉异等効着在篇简今公之拜休宠者当有以掲金石刻永传无穷而为西南藩维之光华也书不云乎敢对扬天子之休命诗云虎拜稽首天子万年盖报上归美所宜侈大也治平二年九月一日秘书丞阎灏谨序
　　赐王刚中训谕诏
　　朕轸念坤维逺在一方徳意虽深利泽未究故临遣词臣往分阃寄卿其深体至懐务先养恵民间有疾苦官吏有贪残悉以上闻夫涖政在寛寛宜有制足用在俭俭宜中礼抚驭将士先之以和肃寜边陲镇之以静则朕无西顾之忧矣伫闻报政嗣有宠嘉
