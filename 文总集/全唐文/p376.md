<!-- { "loadSidebar": true } -->
    《太上三五太元金》者，即元如天尊传太上大道君也，号高圣太上玉晨元皇大道君。道君传紫清太素高虚洞曜三元上道君。君传紫晨太微天帝道君，君传紫明太徽九道高元玉晨道君。又传太上老君，太徽天帝君之下，玉晨道君传紫元太微八素三元元晨元君，君传紫微元灵龟台九灵太真元君。君传太灵上霄飞晨中央黄老君，君传太元东霞搏桑丹林大帝上道君。君住搏桑，传二十真人，中土绝传。紫晨太微天帝道君传上清太平金阙帝晨後圣元元玉皇上道君。前圣太上道君称万道之主，号曰虚皇。後圣太上老君称万道之君，号曰玉皇。自有金阙，帝君官臣具足，亦如世人君人臣之任，各有主掌，天宫九野皆周也。君姓李，名聃，字伯阳。改《金》名之曰《太元三五金锁流珠》，经正论履斗步纲之要有八十六篇四十三卷。上诣太上老君号高圣太上玉晨元皇大道君，请此四十三卷下传世人，系代为真君。真君愿度十天世界为上天神仙，都玉京，称玉皇上帝也。以自撰略为一十五卷，正经及掌诀图书论步纲蹑纪之事，总号之《金锁》大名，次《流珠》，次《飞步天纲》，次即《禹步地纪》。传二十卷与尹君，君号後圣大法师左上卿。卿传方诸大真人，皆佐後圣。圣又传後圣太师太微左真保皇道君。後圣又传九微太真玉阙上相大司命高晨师东海玉明青华小童道君。後圣君又传後圣上保司南极大丹元君紫元夫人。夫人有二人，一紫微夫人，姓李，後圣君第三女，曾事清河王君小子也。子为周穆王上宰相，年百年而已性不於道著功。夫人劝行履斗之法，不行也。君又传白山太素真君。後圣君又传後圣上宰西极总真王君。总真传南极南岳真人左仙公太虚上真赤君，又传侍帝晨领五岳司右弼王桐柏真人。王君佐後圣君。後圣君再授元洲二十九真人，各主诸方界阙。奏合有仙功著仙，闻於太平金阙。後圣君便令教试，依功给道，可仙给仙，可真与真。其中除仙真外，亦有三等。上等著功者。第一等者修身慎行，谨言无妄，修炼真心，好乐经典，读诵立功，香火连宵，与人治患。更遇六甲神符，服而年深，且得不死，人中之仙矣。再修得遇仙师授此图经，方以履步纲斗，亦得为真人神仙。第二等者好炼金石，以为真至之药，效人疾病，坚身理藏，服饵於山间林薮，亦远万寿，百年不死。死後亦不为下鬼，便得托生，受其本福。第三等志心好道，随从明师，不远万里，舍心供力，不惮劳苦，年月深远，师自与言功记备，即教此经。传授之後，志心修行，却获功德於师，先得关奏後圣，当与给道，补为真人者多矣。此三等说，後圣告正一真人及部真王君。金阙圣君又授紫微左夫人，又下教授二十四真人，天为二十四玉京左右金阙上真宫御史臣。又使王君总真下校授茆盈、李仲甫等为司命君，令教合道之志者，当以教之。盈以训二弟及二许杨左六人，尽以授修行此经也。後以诸方仙真得者皆因此经。或以天尊上真前圣虚皇上帝大道君授付，或以前圣太上大宰道君所传，後圣元元玉皇帝大道君或分身再传，或以後圣大宰天师总真系代相授，赐拔宅妻子俱，如此得仙真之众，或隐去，或见白日上者，人数盖多，不可一一而书记也。今以略举相继，以为引首之目，叙其前圣後圣金口所传金玉图流珠，示引次用前後，合行用依科排比篇名，一一图分折其秘要内诀，引入其大道之门。修行得者，继代付授後学高贤心命合仙之士，即不得妄传非人。此引黑书者老君所授，赤书者後圣君再言天师受告及王君传录。具一一注於书後，篇目一一随卷题配之。
    ○乙巳占序
    夫神功造化，大易无以测其源；元运自然，阴阳不可推其末。故乾元资始，通变之理不穷；坤元资生，利用之途无尽；无源无末，众妙之门大矣；无穷无尽，圣人之道备矣。昔者伏牺氏之王天下也，仰则观象於天，俯则观法於地。观鸟兽之文，与天地之宜，近取诸身，远取诸物，於是始画八卦，以通神明之德，以类万物之情，故可以探赜索隐，钩深致远，幽潜之状不藏，鬼神之情可见，允符至理，尽性穷源，断天下之疑，通天下之志，定天下之业，冒天下之道。可久可大，逾远逾深，明本其宗致在於兹矣。故曰天垂象，见吉凶，圣人则之；天生变化，圣人效之。法象莫大乎天地，变通莫大於四时。悬象著明莫大乎日月，是知天地符观，日月耀明，圣人备法，致用远矣。昔在唐尧，则历象日月，敬授人时。爰及虞舜，在玑玉衡，以齐七政。暨乎三王五霸，克念在兹。先後从顺，则鼎祚永隆；悖逆庸违，用语社稷颠覆。是非利害，岂不然矣？斯是实天地之宏纲，帝王之壮事也。至於天道神教，福善祸淫，谴告多方，鉴戒非一。故列三光以垂照，布六气以效祥。候鸟兽以通灵，因谣歌而表异。同声相应，呜鹤闻於九皋；同气相求，飞龙吟乎千里。兼复日亏麟斗，月减珠消，晕逐灰移，彗因鱼出。门之所召，随类毕臻，庆之所授，待感斯发。无情尚尔，况在人乎？余幼纂斯文，颇经研习，古书遗记，近数十家，而遭大业昏凶，多致残缺，泛观归止，请略言焉。夫神妙无方，义该万品；阴阳不测，事同百虑。故景星夜焕，庆□朝集，二明合於北陆，五纬聚於东井。此乃表帝星之圣德，顺天下之嘉瑞也。孛气见於夏终，彗星著於秦末，或狗象而东坠，或蛇行而西流。此则呈执政之酷暴，逆生民之祸应也。殷帝翦，沃泽千里；宋公请殃，荧惑退舍。此则修善之庆，至德可以禳灾也。刘裕作逆，以长星为已瑞；母邱起乱，以蚩尤为我祥。此则覆灾之咎，逆招天殃者也。唐尧钦明，怀山襄陵；殷汤圣政，焦金流石。北犹日在北陆而Ё寒，日行南陆而炎暑，月丽箕而多风，月从毕而多雨。此运数之大期，非关於治乱者也。荆轲谋秦，白虹贯日；卫生设策，长庚食昴。鲁阳麾指，而曜灵回驾；荀子道高，而德星爰聚，此则精诚所感，而上灵悬著也。黄星出汉，表当涂揖让之符；紫气见秦，呈典午南迁之应，妖象著而殃锺齐晋，蛇乘龙而祸连周楚。荧惑守心，始皇以终；流光坠地，公孙遂隙。此则先形以设兆也。使流入蜀，李辨其象；客气逼座，严陵当其占。芒砀之异气常存，舂陵之火光不绝。或星楚幕，气兆晋军。此则当时旌象也。周衰夜明，常星不见；汉失其德，日晕昼昏。女主摄政，遂使纪纲分析；权臣擅威，乃令至柔震动。景藏飞燕，地裂鸣雉。此则後事而星验也。是乃或前事以告宁，或後政而示罚，莫不若影随形，如声召响，凶谪时至，谴过无差，休应若臻，福善非谬，居远察迩，天高听卑，圣人之言，信其然矣。是故圣人宝之，君子勤之，将有兴也。咨焉而已，从事受命莫之违。然垂景之象，所由非一，占人管见，异矩别规。至如开基阐业，以济民俗，因河洛而表法，择贤达以授官，则轩辕唐虞重黎羲和其上也。畴人习业，世传常数不足，其所守妙赜可称，巫咸石氏公唐昧梓慎裨灶其隆也。博物达理，通於彝训，综根源，明其大体，箕子子产其高也。抽秘思，述轨模，探幽冥，改弦调，张平子王兴元其枝也。沈思通幽，曲穷情状，缘枝反干，寻源达流，谯周管辂吴范崔浩其最也。托神设教，因变通奖，亡身达节，书理辅谏，谷永刘向京房郎ダ之其盛也。短书小记，偏执一途，多说游言，获其半体，王朔东方朔焦贡唐都陈卓刘表郄萌其次也。委巷长情，人间小惠，意唯财谷，志在米盐，韩杨钱乐其末也。参同异，会殊途，触类而长，拾遗补阙，蔡邕祖恒孙侩化庾季才其博也。窃人之才，掩蔽胜已，谄谀先意，谗害忠良，袁充其酷也。妙赜幽微，反招嫌忌，忠告善道，致被伤残，郭璞其命也。自古及今，异人代有，精穷数象，咸司厥职，或取验一时，或传书千载，或竭诚奉国，或嘉Т相时，隐显之迹既殊，详略之差不等。余不揆末学，集其所记，以类聚编而次之。采摭英华，删除繁伪，小大之间，折衷而已，始自天象，终於风气，凡为十卷，赐名《乙巳》。每於篇首，各陈体例，书不尽意，岂及多陈？文外幽情，寄於轮廓，後之同好，幸悉予心。
    ○大怪书序
    夫天灾时多，示有国之大端；吊用言，为士民之妖怪。一则作兴衰之先兆，一则垂警戒之别途。阴阳有蹇验之时，人伦犯淫邪之蠹，今古常事，不必无之。窃虑元虫难究，厌谢无方，遂乃采风俗之见闻，证先贤之事实，并诸符录，目曰怪书。恐寝凌於万古，故招摭为一家。宣尼有不语之文，民难登其寿域；谯子造五行之谍，事多中於国家。览之者无贻乱神之讥，谨序。
    ○玉历通政经序
    夫天地昭然，略无差忒，思测不至，占乃无验。苟能穷神知化，视象玩占，何所不验欤？立占之法，本非袭休徵以塞咎。故世治国安，指象为灾，为君所戒，以保邦於未危，世变国乱，推象探意，数究机，以处身於无祸，乃安中间危凶中闲吉之谓也。通政经敷陈占条，列例众论，非无指归，盖以天象垂变，察乎时政，与上象意相符者为陈，则占无不验也。又岂特拘指，岂云虚言为一时之应欤？故明列二十八舍列星三垣天地所主之事，所司之分，陈其休咎，以五纬二曜，变犯入守，五相加临，以取专应，故不书往者之占，亦同为比类矣。
    ●卷一百六十
    ☆吕才
    才，博州清平人。贞观时召直宏文馆，累迁太常博士，擢太常丞，龙朔中为太子司更大夫，麟德二年卒。
    ○进大义婚书表
    朝请大夫权知司天少监事兼提点历书上柱国开国伯食邑九百户赐紫金鱼袋臣吕才奉敕修。臣闻婚者，是兴万世之始也。合二姓之好，继先圣之後，为天地宗庙社稷之主，宁不重哉？
    夫天地判然後有男女，男女生然後有夫妇，夫妇合然後有父子，父子亲然後有德义，德义立然後有礼法，礼法作然後万物安。故先王所以得天下者，贵乎生育之本，重乎万世之嗣。言夫妇之道，乃天地之大义，风化之本源。盖取於异姓者，所以附远厚别。币必诚，辞无不腆矣。偶配生成，必致昌益之道。故孔子曰：“天地不合，万物不生。夫妇不顺，有失万世之嗣焉。”昔三代明王，必敬其妻子。妻也者，乃立亲之主，生养之宗，继先圣之後，为大礼之本欤，固不可不敬也。臣谨所言，或有可采，择善而从，以平不拔之基，永建久兴之业，功掩前朝，道隆往代，岂不为立万世至治之美也？臣才诚惶诚惧顿首顿首，谨言。时大唐贞观岁次柔兆执徐仲秋望日上表。
    ○进白雪歌奏
