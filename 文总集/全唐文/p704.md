<!-- { "loadSidebar": true } -->
    於绎工妙，冲讯灵若。架海维河，浮鼋役鹊。伊制或微，兹模荩略。析坚合异，超涯截壑。支堂勿动，观龙是跃。信梁而奇，在启为博。北走燕蓟，南驰温洛。壮辕，殷殷雷薄。携斧拖绣，骞骢视鹤。艺入侔天，财丰颂阁。斫轮见嗟，错石惟作。并固良球，人斯瞿郭。
    ☆冯绍正
    绍正，福州长乐人。开元中官少府监守殿中丞，累迁户部侍郎，封安昌县开国男。
    ○贺雨表
    自夏以来，时稍微旱，昨令臣画龙刻鱼，圣躬亲用祈祷。先天不违，油云郁兴，甘泽滂降，百丰就，万物滋成。臣忝有司，实荷殊庆，请宣付史馆，以阐皇猷。
    ●卷二百九十九
    ☆裴光庭
    光庭字连城，赠太尉行俭子。早孤，武后时随母库狄氏入宫，甚见亲待，累迁太常丞。开元十七年拜中书侍郎同中书门下平章事，寻拜侍中兼吏部尚书，加宏文馆学士，二十七年加光禄大夫，封正平男。卒年五十八，赠太师，太常议谥曰克，诏改谥忠献。
    ○宰相等上尊号表
    臣光庭等言：臣闻惟天为大，圣人合其德；知微其神，至人契其道：德应者天锡其命，道尊者帝受其名。伏惟陛下克享天心，诞承丕命，仁育万类，道光四表，功业见乎变，祯符应乎时。往者国步多艰，克清内难，皇天眷，受命文宗，允协圣谟，肇修人纪，不易日月，再造乾坤：此陛下之神武也。若钦明上古，允恭克让，缀学设教，定礼创历，章施五采，克谐八音，缉熙之教成，肃雍之德备：此陛下之圣文也。若郊祀天地，文之经也；敬事神，文之德也；柔远能迩，文之化也；登封告成，文之表也：非大圣则不能合其典谟，非至神则不能制其通变。故功成者不可不表，德至者不可不崇，是以百辟禺望，三灵眷，将谓鸿名尚阙，大典未敷，臣等昧死上尊号为开元圣文神武皇帝。陛下将以首出千古，表正万邦，伏愿守神器之至公，违鸣谦之小节，微名不可以深拒，大典不可以固违：则谓韶尽美矣，又尽善也。凡在含生，不胜大庆，臣等区区，敢以固请。
    ○第二表
    臣光庭等言：臣伏以圣德广运，神功莫大，昭升于上，敷闻在下，是用稽古历，考元符，敢备元名，以光帝册。陛下蒸蒸大孝，翼翼小心，冲让推诚，未允群请，臣等愚蔽，罔知所图。臣闻圣者与天地合其德，日月齐其名，智无不通，物无不照。其德合，其名称，荩圣人之总名，非王者之私受。昔周尊后稷，推以配天，所以美其圣矣；及思齐文王，人乐其德，所以称其圣矣；及下武继文，能受其命，亦称其圣矣。是以列圣相承，受天之，岂则前圣有纪，而後圣无名？陛下圣无不通，神无不妙，克受文命，大定武功，稽之於古则如彼，考之於今则如此：岂可鸿名大宝，未有所崇？荩天授者不可违，人欲者从其愿，伏乞暂回元鉴，俯察丹诚，使文德武功，郁为称首，朝闻其道，夕死是甘。区区以固请，无任悚踊之至。
    ○第三表
    臣光庭等言：臣等窃因舆颂，上奉鸿名，丹恳备陈，元鉴犹邈，是故退省方策，进输真诚，伏惟陛下少回天恩，则海内幸甚。臣闻天下者，列帝之公器；圣号者，先王之至名。故业崇则器尊，道在则名应，理徵不假，义与无私。今天之祚唐，重光累圣，天则有命，圣可无名？今若违而不居，请而不允，岂所谓畏天命以从人欲之旨哉？伏惟圣以知时，神以妙物，文经造化，武定邦家。《书》云：“圣神，武文，光昭帝图，莫斯为大。”不稽古之明义，岂在今之能名？臣等虔率旧章，奉将元命，非敢虚美，以咎其词。伏札幌察天心，下自人听，使百灵遂望，万古式瞻，则朝闻其道，夕死无恨。臣等不胜恳迫之至。
    ○贺雨表
    顷以春季夏初，微愆时泽，虽无溥润，尚未为灾。臣等亲承德音，忧勤万姓，虔诚□汉，自结坛场，有孚斯感，不疾而速。则有鹤鸟和鸣，油云沓起，未崇朝而四溟飞洒，不终夕而万里滂沱，生灵以之相庆，草树繇而自乐。臣等幸参近侍，亲奉殊祥，蹈跃之诚，实百常品，望宣付史馆。
    ○贺雨表
    昨二十五日，伏见高力士奉宣敕旨，亲於兴庆池投龙祈雨。伏以何言者天，卑听以平施；惟微者圣，旋感而降祥：用能感孚响臻，幽赞昭应，圣德美利，其至矣哉！顷西郊微愆，南亩不害，远自河陕，已闻沾洽，近次咸秦，颇未均被。而圣情迁轸，忧劳日昃，降天步，祷神池，屑然，若有从助，俯祈万福之，仰叩三灵之心。言发而旋云朝齐，神通而甘露降澍，人欣华黍之盛，物睹由庚之乐。不疾之速，书契所未闻；至诚之感，皇王所不载。沾休之庆，曲成群物，况在臣等，切倍常情，望宣付史馆，式彰昭感之美。
    ○贺幽州执奚寿斤表
    伏以深仁烛幽，远被无外，至德感物，矧兹有苗。顷者奚寿斤放命不恭，执讯来献，而陛下设诚不疑，推致赤心，归於陬落，襁负而至，置之左右，射御不违。自非睿宗至诚被物，何以骤改骄节，卒为忠臣，变鸱枭於鸾凤，登反侧於仁寿？求诸前古，竹帛所不载；稽诸近事，耳目所未闻。臣等豫睹休异，辄敢书於史册。
    ○请修续春秋奏
    臣闻圣人述作，先宅天人之心，次纪皇王之迹，垂谟训於万代，示褒贬於一方。汤武道衰，斯文将坠，周公补其绝绪，仲尼振其颓纲：然後乐正雅颂，惩恶劝善。自获麟已来，代历千祀，班、马以纪传黜凡例，魏、晋以篡杀为揖让：既挠乱前轨，又聋瞽後代，《春秋》之义，非圣人谁能修之？伏惟陛下辟四门，修六典，高视风雅，发挥经术，微臣末学，待罪阿衡，职兼宏文，惧不胜任。昔《晋书》文词繁冗，穿凿多门，太宗特纡宸衷，亲为刊削，兼命儒学，以成赞论，书称御制。臣等不胜大愿，上自周敬，下至有随，约周公旧规，依仲尼新例，修《续春秋经》，具有褒贬，伏望进御，裁定指归，如先朝故事。其传请与馆内直学士张琪、李融等，如左邱明受经，敷畅圣意。属词比事，原始要终，审逆顺之端，定君臣之叙，继周孔之绝迹，阐文武之鸿休，传之无穷，永为程式。
    ○请以三殿讲道德经编入史策奏
    尧舜以揖让而理，汤武以戈而兴，或劳神以苦形，且役志而焦虑。有生之类，虽亦闻於小康；无为之风，故未臻於大道。今陛下化成天下，与道元同，小其有为之迹，宏此不言之教，将以去华归本，削伪存真，其为《道德》之乡，固在老庄之术。遂命集贤院学士中书舍人陈希烈、谏议大夫王迥质、侍讲学士宗正少卿康子元、赞善大夫冯朝隐等，於三殿侍讲，敷畅真文，演襄城之七圣，及姑山之四子。理之於国，惟清惟净之风；修之於身，久视长生之道。圣化元运，寰瀛乐康，咸日用而不知，实旷代之未有。臣忝职司，望编入史策，宣示天下。
    ○请以加老子策诏编入国史奏
    伏见昨日一敕，教示百僚，爰及兆庶。圣恩溥洽，德泽如天，亦既生成，载加诲勖，莫不迁善，咸知向方。臣忝在枢衡，未有宏益，忽承天奖，旷若发蒙，虽羲轩上皇，尧舜至德，无以加也，天下幸甚。望编入国史，以示将来。
    ○断死囚二十四人请宣付史馆奏
    臣等伏见所司奏，天下应死囚总二十四人。窃以天下至广，宇内至众，岂惟德礼所齐，固以幽赞潜治。方将勒休述美，非独成康之时；反朴归淳，几匿华胥之俗。昔断狱数百，文景称仁，徵诸良史，远有惭德。臣等竭心奉职，徒效涓尘之微；动色相趋，预闻颂声之作。请宣付史馆，克昭盛烈。
    ○金城公主请赐书籍议
    西戎不识《礼经》，心昧德义，频负盟约，孤背国恩，今则计穷，求哀稽颡。圣慈含育，许其降和，所请书随事给与，庶使渐陶声教，混一车书，文轨大同，斯可致也。休烈虽见情伪变诈，於是乎生；而不知忠信节义，於是乎在。
    ☆杨若虚
    若虚，元宗时人。
    ○应知合孙吴运筹决胜科对策（并问）
    问：朕闻武以保大定功，刑以禁邪止杀。轩辕三皇之圣，莫能去兵；陶唐五帝之聪，时犹振旅：故知体国经野，宜有吊伐，居安虑危，可无预备？朕纂承丕业，虔守大宝，因祖宗之既康，恐文武之将坠，兢兢戒惧，翼翼忧勤，而德教诞敷，烽燧尚警，三边每劳於征伐，百姓不歌於耕凿。言念于役，深轸於怀，所以日旰忘飧，中宵辍寐。思谋臣以制敌，折冲於樽俎；索名将以守边，降伏其戎寇：行何法也，得致她纤哉？子等藏器待时，呈才应命，尽陈古今之事，备详攻守之策。至时贤著述，往彦勋庸，兵法有五十三家，宜分其四种；汉臣有二十八将，自比夫几人？景略可逮於孔明？张辽得齐於关羽？斛律光、贺若弼，近代之用谁优？我李与李靖，先朝之光谁最？又邛南一方之地，碛西万里之域，将弃之以促境，宁守之以劳人？镇凉州至於流沙，军陇坂至於积石，险阻要害，予疑汝明。秦中岁役於防冰，若为革？代北年疲於御塞，奚所变通？蓟门屯田，何术以休其弊？柳城梗涩，何筹以系其虏？凡此边廷，今为重镇，何经何见？何履何历？若兵不获已，用何奇谋，贞我师旅，使有征无战？必文可来之，施何异政，柔彼夷狄，使怀惠畏威？咸述尔能，直言其事，当有升坛之拜，伫伸推毂之宠。
    对：臣沐清化，忝纡黄绶，属陛下听鼓鼙之音，载怀将率；恤边鄙之耸，思辑军容。臣窃叹三隅未宁，为日久矣，不以庸菲，谬膺推荐，恭承大问，俯玉陛，咫尺天休，以抒情素。臣闻古先哲王，鲜不征伐：禁暴止乱，咸以为人；思患预防，实为善政。伏惟陛下允恭克让，虞守四表，俊咸理，以孚于人，犹恤彼勤劳，求兹政道，实天下幸甚。臣闻事适於务，则理有成；法宜於时，则功可建。是以广采舆诵，询於刍言，不以人废言，不以欲违众，故计济事立，利倍功大，完军保胜，道泰人安，虽三边未清，而百姓不弊。臣闻或多难以启其疆土，或无难以丧其守宇：天其启此边难，以警陛下；勤於政理，以致和平，因定荒乱之宜，以为子孙之业也。不然者，岂圣明之时，屡有斯寇？今若以明视远，以聪听德，钦崇天意，允庶绩，制以官刑，儆于有位，爱敬立於亲长，始终协於家邦，崇礼以致贤，修德以来远。言合於道，虽贱必行；议乖於政，虽贵必罚。谋得其要，必申瓜衍之赏；刑当其理，不贻戮仆之愆：则在庭之官，足以致化。
