<!-- { "loadSidebar": true } -->
　　忆昔开元日【案旧唐书宗立改元开元二十九年复改元天寳】承平事胜游【嗣立案崔寔政论承平日久渐敝而不悟韩愈诗江山多胜游】贵妃专宠幸【补杨贵妃传妃资质天挺专房宴宫中号娘子仪体与皇后等天寳初进无贵妃】天子富春秋【汉髙五王传天子富于春秋】月白霓裳殿【嗣立案郑嵎津阳门诗注叶法善尝引上入月宫闻僊乐及归但记其半遂于笛中写之防西凉节度使杨敬述进婆罗门曲声调相符遂以月中所闻为散序敬述所进为腔名霓裳羽衣也】风干羯鼓楼【嗣立案南卓羯鼔录羯鼔出外夷以戎羯之鼓故曰羯鼔其声促急破空透逺特异众乐明皇极爱之尝听琴未终遽止之曰速令花奴持羯鼔来为我解檅十道志宗建温泉宫又造玉女殿又有按歌台羯鼔楼】鬭鸡花蔽厀【嗣立案陈鸿祖东城老父传宗治鸡坊以贾昌为小儿长号为神鸡童衣鬭鸡服或从幸骊山昌冠雕翠金华冠锦袖绣襦袴导羣鸡叙立于广场胜负既罢随昌归鸡坊○古今乐录宋少帝时南徐一士子从华山畿往云阳见客舍女子恱之遂感心疾母至华山寻访见女女感之因脱蔽厀令母密置其席下卧之当已少日果差忽举席见蔽厀而抱持遂吞食而死】骑马玉搔头【嗣立案旧唐书宗凡有游幸贵妃无不随侍乗马则髙力士执辔授缰西京杂记武帝过李夫人就取玉簪搔头自此后宫人搔头皆用玉玉价倍贵焉】绣毂千门伎【补汉书建章宫千门万户】金鞍万户侯【汉李广传万户侯岂足道哉】薄云欺【才调集作攲】雀扇【补南史齐髙帝颇好画扇宋孝武赐戢蝉雀扇善画者顾景秀所画时吴郡陆探微顾彦先皆能画叹其巧絶戢因王晏献之上令晏厚酬其意】轻雪犯貂裘【杜甫诗永夜揽貂裘】过客闻韶濩【乐纬舜乐曰韶殷乐曰大濩嗣立案文献通考唐旧制于盛春殿内锡宴宰辅及百辟备韶濩及九奏之乐设鱼龙蔓延之戏三日方罢】居人识冕旒【补蔡邕独断汉明帝采尚书皋陶及周官礼记以定冕制天子冕七寸长一尺二寸系白珠于其端十二旒三公及诸侯九卿七】气和春不觉烟暖霁难收涩【一作细】浪和琼【才调集作瑶】甃【补天寳遗事奉御汤中甃以文瑶密石中央有玉莲花捧汤泉喷以成池帝与妃子施小舟戏玩于其间】晴阳上彩斿【刘孝绰诗岩花映彩斿】巻衣轻鬓【一作髻】嬾【吴筠诗秦帝巻衣裳详巻一补范静妇满愿映水曲轻鬓学浮云】窥镜澹蛾羞【杜甫虢国夫人诗却嫌脂粉涴顔色澹埽蛾睂朝至尊】屏掩芙蓉帐【补梁简文帝诗绮幕芙蓉帐】褰玳瑁钩【补汉武故事上起神屋以白珠为箔玳瑁押之】重瞳分渭曲【补尸子舜两眸子是为重曈史记舜目盖重瞳子又闻项羽亦重瞳子唐书地里志京兆府有渭南县西十里有游龙宫开元二十五年更置】纤手指神州【补诗纤纤女手史记中国名曰赤县神州河图括地象昆仑谓东南地方五千里名曰神州帝王居之】御案迷萱艸【嗣立案天寳遗事明皇与妃子幸华清宫因防酒初醒凭妃子肩同看木芍药帝亲折一枝与妃子曰不惟萱艸忘忧此花香艳尤能醒酒】天袍妒石榴【梁元帝乌栖曲芙蓉为蔕石榴裙补万楚诗红帬妒杀石榴花】防岩藏浴鳯【初学记鳯神鸟也天老曰鳯过昆仑饮砥柱濯羽弱水莫防丹宫】鲜隰媚潜虬【诗度其鲜原谢灵运诗潜虬媚幽姿○嗣立案安禄山事迹宗常夜宴禄山禄山醉卧化为一黑猪而龙首左右遽言之宗曰此猪龙也无能为者禄山将入朝乃令于温泉为禄山造宅至温泉赐浴正月一日是禄山生日后三日召禄山入内贵妃以绣绷子缚禄山令内人以防舆舁之欢呼动地宗就观之大恱防岩二句隠含讽刺又案杜甫汤东灵湫诗坡陀金虾蟇出见盖有由至尊顾之笑王母不肯收复归虚无底化作长黄虬飞卿鲜隰媚潜虬句又似从此脱化出来○已上叙开元盛时事以下叙禄山乱后事】不料邯郸虱【战国策应侯谓秦王曰王得宛临陈阳夏断河内临东阳邯郸犹口中虱也】俄成即墨牛【田单传骑劫代乐毅攻即墨单牧城中得千余牛为綘缯衣画以五彩龙文束兵刃于其角而灌脂束苇于尾烧其端牛尾热怒而奔燕军所触尽死伤】劔锋挥太皡【月令孟春之月其帝太皡郑云宓牺也劔锋未详案越絶书楚王作铁劔三枚晋郑闻而求之不得兴师围楚之城三年不解于是楚王引太阿之劔登城而麾之三军破败士卒迷惑流血千里晋郑之军头毕白也】旗焰拂蚩尤【补西京赋蚩尤秉钺案韵防蚩尤黄帝臣兽身人语后叛大战于涿鹿杀之画其形于旗上又彗星一名蚩尢旗嗣立案皇览蚩尤冢在东郡寿张县阚乡城中髙七丈民尝十月祀之有赤气出如一匹绛名为蚩尤旗○上四句谓禄山之叛也】内嬖陪行在【补左传齐侯好内多宠内嬖如夫人者六人汉书征诣行在所师古曰天子或在京师或出巡狩不可豫定故言行在所耳○谓贵妃从幸也】孤臣预坐筹【汉张良传臣请借前箸以筹之○谓陈礼之密启也】瑶簪遗翡翠【异物志赤而雄者曰翡青而雌者曰翠嗣立案后汉舆服志太皇太后皇太后入庙簪以玳瑁为摘长一尺端为花胜上为鳯雀以翡翠为毛羽梁费昶诗日照茱萸领风揺翡翠簪】霜仗驻骅骝【补穆天子传右服骅骝而左騄駬郭璞曰骅骝色如华而赤今名马标赤者为枣骝○上二句谓四军不进也】艳笑双飞断【补诗艳妻煽方处北史苻坚灭燕慕容冲姊清河公主年十四有殊色坚纳之冲年十二亦有龙阳之姿坚又幸之姊弟专宠长安歌之曰一雌复一雄双飞入紫宫】香魂一哭休【徐注徐陵诗香魂何处来○上二句谓国忠贵妃之死也】早梅悲蜀道【补卢僎十月梅花诗君不见巴乡春中华别年年十月梅花发李白蜀道难云噫吁戏危乎髙哉蜀道之难难于上青天】髙树隔昭丘【补谢朓诗思见昭阳丘善曰荆州图楚昭王墓登楼赋所谓昭丘也通鉴太宗文德皇后长孙氏葬昭陵髙祖神尧皇帝葬献陵帝念后不已于苑中作层观以望昭陵尝引魏征同登使视之征熟视之曰臣昏眊不能见帝指示之征曰臣以为陛下望献陵若昭陵则臣固见之矣注昭陵在西安府醴泉县献陵在陜西三原县○上二句谓改葬贵妃他所也○嗣立案旧唐书杨贵妃传禄山叛潼闗失守从幸至马嵬禁军大将陈礼密启太子诛国忠父子既而四军不散宗遣力士宣问对曰贼本尚在盖指贵妃也力士复奏帝不获已与妃诏遂缢死于佛室时年三十八瘗于驿西道侧上皇自蜀还密令中使改葬于他所初瘗时以紫褥裹之肌肤已壊而香囊仍在内官以献上皇视之凄惋乃令图其形于别殿】朱阁重霄近苍厓万古愁至今汤殿水呜咽县前流【补寰宇记骊山在昭应县东南二里即蓝田山也温泉在山下嗣立案上党冯班云此篇着意只在开元盛时禄山乱后便略与华清长恨不同】
　　洞户二十二韵【未详○嗣立案徐笺云此篇诗意与前篇同俞玚云追忆昔游而作只拈起二字为题亦义山锦槛之类耳】
