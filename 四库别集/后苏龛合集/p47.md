<!-- { "loadSidebar": true } -->
　　咄哉！学书、学剑两不成，使我惜君市隐了此生；不读、不耕、不樵渔而食，我又羡君所食在香国。含■〈艹马〉耨兮味茵墀，百和千煎兮■〈米建〉鬻之。诗思忽然上驴背，踏雪探梅者为谁？噫吁嘻！士耶、农耶、工耶、商耶？我不敢知。曰香国主、曰岑江施，年已七十矣，而好事若斯！托荆关之毫素兮，寿黄绮之须眉。

　　浙绍沈亦舟先生象赞

　　画陆图陈，此笔已古，今之古人，如在阿堵。宝林旁薄，挺生乃公，紫芝眉宇，其光熊熊！不儒而儒，不仕而仕，胸有千秋，百家诸子。壮展鹏翮，东游鲲身，卅年一日，龙马精神。柳寨六韬，椰冈三箭，惟公之功，为帝所眷。蒲轮九聘，芙幄四箴，惟公之德，为时所钦。丝绣平原，金铸岛佛，令望令仪，尔思岂不。珪璋在室，黼黻在廷，后有述者，其史则青。

　　邱君子寅象赞

　　安海之滨，有儒而贾，古称市隐，或斯人伍，上不致君，下不泽氏，素琴在抱，寂寂鹭门。

　　鹭门一水，相去尺咫，既见君子，我心则喜。东屿西皋，飞燕伯劳，何以赠之？茧楮兔毫。平居往复，邮筒辘辘，异苔同岑，写此衷曲。

　　少壮不图，俄顷云徂，彭殇渊跖，天乎人乎！旧游重轻，室迩人远，老泪一倾，客肠九转！故人遗挂，奕奕犹生，披图渍墨，用慰幽冥。

　　林母谢太孺人象赞

　　古称彤管，葩史扬芬。清如巴妇，俭若桓君，素封丹穴，荆布钗裙。我钦其范，里■〈尚阝〉云云。

　　桑榆晚景，有子克勤，侨居鹭市，独立鸡群：智师端木，货殖专门。孺人之德，如香可熏；孺人之祜，如泉有源。须眉巾帼，共见共闻，他年志乘，视此赞文。

　　许母吴太安人象赞

　　懿惟太君女中特，实主汝南内壶职。古称三从与四德，太君当之鲜惭色。相夫平准而货殖，家法鸱夷世为则。有儿上庠早饩食，余子亦自食其力。是惟中馈奏成绩，俾尔祥和布一室。我是东宁旧里戚，载瞻遗象诛遗式，昭示云仍永无极！

　　族兄亨六上舍象赞

　　志士负奇，末流竞时，目中余子，迹显名巍。先生谔谔，大布之衣，江东罗隐，淮右温岐。成均未贡，星陨少征，以一衿终，天乎岂知！

　　缅惟先生，经师人师，何堪弗陶？何锋弗劘？门墙自峻，身与俗违。或以迂讽，或以隘疵；蒙独不然，心焉仪之。岂无硕望？抱道者稀。岂无宿学？蟠根者谁？奕奕吾岑，斯文在兹。绘为此图，以写须眉。

　　族叔诒垣司马象赞

　　裴颊顾毫，栩栩奕奕，后之视今，犹今视昔。泉南石厦，沃衍奥区，崖栖谷隐，有君子儒。陈瓘精勤，邹浩质直，李常宽闳，孙昉慎密：公于宋学，数子近之。式浮振靡，为乡人师。鲁殿灵光，邵窝安乐，渊哉若人，寿而兼福！祥笺瑞墨，写此真元，传之叶叶，梓子荪孙。

　　族叔母洪宜人象赞

　　天孙有言，富贵寿考，巧月之祥，乃生此老。笄珈翟茀，一命斯荣；藁砧在室，兰玉在庭；鸿桉青山，鹿车白发；梓敬桑恭，锺礼郝法。福惟詶德，报必根施，理感数应，形动影随。婉淑载歌，庄严若睹，尺幅丹青，并垂家谱。枌乡在望，耳习壶仪，我叨藟庇，敢赞一辞！

　　王昆甫五十二岁小影赞

　　彼居之子，年半百余，笔下有田，胸中有书。不农而农，不儒而儒，惟三折肱，以赡妻孥。更推仁术，波及吾徒，功同良相，亶其然乎！

　　我来岑江，之子比闾。谁为之子，影此一图？见图者曰：『昆甫非欤』？老澐作赞，不为面谀。愿图长寿，敢布区区。癸卯二月，题于寄庐。

　　自题五十小影寄赠陈槐庭于鹿溪

　　西岑之麓，有逸民焉，不二其性，半百其年。醉舞狂歌，吾全吾天。故吾今吾，霄壤判然：故吾之吾，玉树风前；今吾之吾，积雪华颠！吾已非吾，自镜自怜。持质吾友，一笑桑田。

　　五文昌图赞（集葩经句）

　　于昭于天，维北有斗；我思古人，张仲孝友。台笠缁撮，彼何人斯？宾既醉止，可以栖迟。鞞琫容刀，在帝左右。下武维周。有莞者柳。倬彼云汉，明星煌煌，彤管有炜，我朱孔扬。婆娑其下，有客有客，黄发台背，元衮赤舄。白石皓皓，卉木萋萋，以絷其马，童子佩觿。祀事孔明，以祈尔爵，于乐辟廱，芃芃棫朴。言观其旗，集于泮林，神之听之，怀我好音！

　　观音图赞

　　一卷黄花翠竹，两行玉女金童；尚有庄严色相，如何五蕴皆空？

　　勘破身心妄七，渐臻中上乘三。儒释本无殊致，灵山我亦和南。

　　皎皎容瞻满月，纤纤手试兜罗。愿洒孤寒八百，缾中水化汪波！

　　旧说慈航智烛，济人苦海昏衢。悟到四禅二谛，世间谁是真图？

　　江璞岩孝廉祭文

　　荃怀修以自嫭猗，章甫而缝掖猗。丁众浊之絜楹猗，天醉胡此极猗？岁在龙蛇猗，儒冠者厄猗。晨星三五，又弱一个猗；少微之宫，厥象蚀猗！斯文既丧猗，后死者能无戚猗？

　　呜呼！吾夫子兮，孝廉之特也。公交车其薄笨兮，曾屡踬乎闱棘也。退而迹古所谓婆娑之洋兮，实吾子五亩宅也。夫何鳌掷鲸味兮，海水群飞，棹玄真之片席兮，指龙冈以遄归。黄鸟复我邦族兮，坐扶风之绛帷。孰使秉铎于叔末之龟山兮？信先进礼乐其在兹。抱寒玉以胶柱兮，中枨触而邑伊。大声发于鹭水兮，抵神枪之五百。曰断烂朝报其可读兮？倏已走不胫而飞不翼。矧宾宾学子兮，繄经师与人师共式。放异彩于旭瀛兮，以播我文明之所手殖。谓夫子方勤施兮，将食报其孔长。胡甲子之未周兮，荃中轸而云亡？呜呼哀哉！

　　爰为之些以招魂曰：魂之归兮，龙之冈些；魂之去兮，鲲之洋些；魂之来兮，鹭之江些；魂归去来兮，相与修文于地下之渊商些。素车兮白马，歌大招兮惟子知者。束生刍兮我心写。呜呼！丰材而啬寿兮，彼苍宁独靳夫斯人也？

　　己酉八月，女弟子邱韵香自霞阳撮影相贻，即以五十五岁肖象报之，口占三十二字题后

　　忆吾故吾，踆乌在东；惜吾今吾，劫灰已红！是吾非吾，质之镜中。不耐而耐，斯为耐公！

　　丁巳九月，全闽报社十周年三千号纪念祝词

　　扶桑既旭，震旦斯昏！捄时之杰，唤醒黄魂。君游鹭水，遒铎是徇。我方平准，佣笔市门。相逢抵掌，峡倒澜翻；眴今十稔，泥爪余痕。

　　江毫五色，历久弥新；扬镳树帜，余子纷纷。棘门灞上，岂曰能军？朝菌暮槿，一剎灰尘！灵光鲁殿，岿然独存，

　　咄哉时局，满目荆榛！残明、季汉，党祸留根。白衣苍狗，老泪酸辛！腥膻六合，膏血九原；燕皆巢幕，鹤自乘轩。矧兹岛海，蛟蜃为邻，君司言责，一发千钧。以吾衮钺，证彼见闻，麟经马史，韦布权尊。广谈虞笔，谷札楼唇，大声水上，鬯所云云。

　　文明播殖，率土之滨，齐驱并驾，火轨风轮。三都纸贵，五乘香熏，祝君毛颖，宜寿千春！

　　黄未庐明经润格小引

　　未庐六洞隐君，三山侨老。怒猊渴骥，有徐校理之风；扫兔飞鱼，得怀上人之妙。矧复咀含欧、褚，圭臬锺、王，固已墨林擅其专长，售千缣于一字；艺苑称为绝技，拓万纸于三都矣。

　　乃者马渎扬帆，鹭门税驾。仆等相逢旧雨，小聚客星。读毛颖之篇，到处定有人说项；入手民之坐，当今以此事推袁。所冀八■〈氵尘〉方家，三苍巨子，味同兰臭，能知洒白之工；癖甚蒲菹，弥见硬黄之贵。前导请为喤引，赏音窃附牙、期。此时椟韫瑶华，善沽待价；他日户穿铁叶，快睹争先。砚终岁以田腴，华垂而露润。世称山谷传北宋之诗孙，我作曹邱；访南州之地主，敢操左券。用代弁言。  
　 
后苏龛文稿补编

　　温陵施士洁耐公

　　绣英阁诗钞小引

　　婆娑仙籁吟社自序

　　菽庄序言

　　送别王少涛东归台阳序

　　东宁女子洪碧梧金石篆刻小引

　　鹿川募建宗祠启

　　施又笙孝廉捐济募启

　　黄氏古檗山庄序言

　　林母杨太夫人六十寿序

　　许允伯六豒开九双寿

　　林菽庄四十双寿序

　　林侍郎暨龚夫人银婚礼成序言

　　石翁学文六十又一寿言

　　萍叟林先生墓志铭

　　清通议大夫赏戴花翎三品衔记名简放道学部总务司郎中吏部主事恩贡生竹溪郑公墓志铭

　　又六祭文

　　清封正一品夫人陈府刘夫人挽词

　　寄祭许尤白文棉兰日里

　　司训立轩庐公家传 

　　绣英阁诗钞小引（辛亥六月六日）

　　懿夫四始六义，五声八音，大雅卫吟，小山徐拟，文锦蕙织，宝钗淑诒，厥有巽风，是惟坤德。词章典核，无愧秀才；天地精华，不锺男子。谁欤作者？敻乎■〈难，喜代隹〉哉！绣英主人，七鲲之奇，一夔已足，幼而婉丱，长而庄姝。桑海变更，萍水离合：厄于日本，嫔于霞阳。缉臣明经，其尊甫也。欧、曾同里，陈、蔡及门，鯈尔岛游，■〈辶■〈罒牛〉〉余市隐。吁，可慨已，抑又幸焉！

　　绣英瑜、亮一时，纪群两世，■〈豸页〉虽不栉，言乃如兰，何图耳耐公名，奉弟子贽？始觉青绫道韫，远驾王凝；紫石金銮，夙根白傅。凡授经踵史，集茗颂椒，以古准今，有赢无绌！所惜燹余萧绎，遑暇传薪？才尽江淹，辄思阁笔。拙哉此老，患在为师！乃者猥辱投笺，殷勤索序。不佞看朱碧，知青胜蓝。君借他山，权为攻错；我占丽泽，聊以盍簪云尔。

　　婆娑仙籁吟社自序

　　耐公归自舫山，隐于禾里，尘中大笑，扰扰作苍蝇之声；燹余小春，忽忽度红羊之劫。举世莫偶，与古为徒。及门王子，造席而请曰：『甚矣夫子之■〈刧上心下〉也！夫瓠巴鼓瑟，群鱼出听；延津佩剑，双龙跃合。苟大河兮有语，信吾道其不孤。夫子别台，十有八稔矣。今者南北鲲、鸡，题襟集遍；而东西劳燕，问学奇遥！凡槐市诸生，兰陵故侣，有怀空谷，如失导师。夫子其念之否』？

　　耐公矍然曰：『何言之易易也！仆世掌丝纶，少游辇毂，见夫拥皋比者杌陧，行束脡者嗟訾。彼儒林之丈人，以博士为弟子，咄哉方领矩步，问客何能？施帐坐毡，为人之患！其难一。矧兹叔末，自擅文明，履东土者习移，扇西风者心醉。而乃商量旧学，角抵新涂，将无反盾以攻矛，必与圜枘而方凿。其难二。客冬回首，尘劫销魂，枪林弹雨之嵚嶬，墨绶铜章之龌龊，久已束书高阁，投册深圊。一旦重下董帷，仍归儦室，窃恐稚圭移檄，陇笑岳嘲；子云谈元，窗糊瓿覆。其难三。仆老矣，纸钻蝇冻，字映萤枯。自维八百孤寒，非复三五涂抹，禅心如絮，诗梦不花。诸君以惨绿之少年，为出蓝之俊物，即欲按图而索，岂应问道于盲？其难四』。

