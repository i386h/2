<!-- { "loadSidebar": true } -->
　　系高顼之胄兮【善曰曹大家曰系连也胄緖也高高阳氏顼帝颛顼也言已与楚同祖俱帝颛顼之子孙也水北方黑行故称也家语孔子曰颛顼者黄帝之孙昌意之子也曰高阳配水也　济曰水色高阳氏水德故云】氏中叶之炳灵【善曰汉书班氏之先与楚同姓令尹子文之后子文初生弃于梦泽中虎乳之楚人谓虎班其子以爲号秦灭楚迁晋代之间因氏焉应劭曰中叶谓令尹子文也乳虎故曰炳灵毛诗曰昔在中叶良曰炳灵炳明也灵胄谓虎乳也】　飖颽【五臣作凯】风而蝉蜕【税】兮雄朔野以飏声【善曰曹大家曰飖飘飖也南风曰颽风朔北方也言已先人自楚从北至朔方也如蝉蜕之剖后爲雄桀扬其声淮南子曰蝉飮而不食三十日而蜕汉书曰始皇之末班懿避地于楼烦当孝惠高后时以财雄北边　铣曰秦末班氏凌迟懿自楚避难于地如沛如随风飘去故云飖也飏振也】皇十纪而鸿渐兮有羽仪于上京【善曰晋灼曰皇汉皇也应劭曰纪世也鸿鸟也渐进也言先人至汉十世始进仕有羽翼于京师也成帝之初班况女爲婕妤父子竝在长安周易曰鸿渐于陆其羽可用爲仪　翰曰纪代也鸿水鸟也言如鸿鸟之进有冠冕羽仪于上京】巨滔天而泯夏兮考遘愍以行谣【善曰应劭曰王莽字巨君曹大家曰滔漫也泯灭也夏诸夏也考父也言父遭乱犹行歌谣意欲救乱也诗云我歌且谣尚书曰象恭滔天行谣言忧思也　向曰莽为滔天之虐泯灭中夏也遘遇也言父遇王莽乱愍于生人行爲歌谣者救乱之志】终保已而贻则兮里上仁之所庐【善曰终犹竟也言考能自保已又遗我法则也庄子曰圣人其于人也乐物之通而保已焉曹大家曰贻遗也里庐皆居处名也言我父早终遗我善法则也何谓善法则乎言爲我择居处也孔子曰里仁爲美　济曰贻遗则法也言终保爱我父之所遗法则爲我择仁者之里爲庐舍】懿前烈之纯淑兮穷与达其必济【音跻叶韵　善曰曹大家曰懿美也前烈先祖也言已先祖穷遭王莽达则必富贵济渡民人惠利之风有令名于后世也孟子曰穷则独善其身达则兼善天下吕氏春秋曰古之得道者穷亦乐达亦乐非穷达异也道得于此穷达一也　良曰懿美也前烈先祖也美我先祖有纯淑文德身处穷戹也亦有济时之志身德荣达必有经国之义】咨孤蒙之眇眇兮将圮【平鄙】絶而罔阶【善曰曹大家曰蒙童蒙也眇微也圮毁也言已孤生童微陋鄙薄将毁絶先祖之迹无阶路以自成也圮皮义切　铣曰咨嗟蒙闇也嗟我闇微也】岂余身之足殉兮违世业之可怀【善曰项岱曰殉营也曹大家曰违恨也懐思也违或作愇亦恨也孔丛子曰仲尼大圣自兹以降世业不替也　翰曰殉营也言我身不足营先人之事恨此代业毁絶诚可怀也】靖潜处以永思兮经日月而弥远【善曰曹大家曰言已安静长思不欲毁絶先人之功迹日月不居忽复大远　向曰言潜处长思先人之业欲以经继之】匪党人之敢拾【渠业】兮庶斯言之不玷【善曰应劭曰拾更也自谦不敢与乡人更进也曹大家曰庶此异行不玷先人之道也毛诗曰斯言之玷不可爲也济曰党乡拾更也言先人教我谦恭之道令我不敢与乡人更进自矜已善庶奉先人谦道而无瑕玷】魂焭焭【求营】与神交兮精诚发于宵寐【五臣作寤　善曰曹大家曰言人之昼所思想夜爲之发梦乃与神灵接也　良曰焭焭孤貌言魂魄孤飞若与神灵交游发我精诚于夜梦之中】梦登山而迥眺兮觌幽人之髣髴【善曰项岱曰觌见也张晏曰幽人神人也曹大家曰登山远望见深谷之中有人髣髴欲来也　铣曰眺望也髣髴不分明貌】揽葛藟而授余兮眷峻谷曰勿坠【善曰曹大家曰言梦临深谷欲坠见神持葛来授我也　翰曰葛葛藟蔓草也言梦临深峻之谷见神授我蔓草而谓我曰勿坠落也曰语辞】物【昧】昕【欣】寤而仰思兮心蒙蒙犹未察【善曰曹大家曰昒昕晨旦明也言已旦仰思此梦心中蒙蒙未知其吉凶邓展曰昒音忽】黄神邈而靡质兮仪遗谶以臆对【善曰应劭曰黄黄帝也作占梦书邈远也言黄神邈远无所质问依其遗谶文以胷臆爲对也淮南子曰黄神啸吟遗谶谓梦书也济曰黄神黄帝也质犹见也言邈远无见】曰乘高而遌【五臣作遻音迕】神兮道遐通而不迷【善曰曹大家曰遌遇也言已缘高而遇神道术将通不迷惑之象也　良曰言乘高遇神微道远通渐不迷惑】葛緜緜于樛木兮咏南风以爲绥【善曰曹大家曰诗周南国风曰南有樛木葛藟累之乐只君子福履绥之此是安乐之象也　铣曰樛木高木也緜緜葛缘木之貌南风国风之诗绥安也言咏此所以安于下也】盖惴惴【之瑞】之临深兮乃二雅之所只【善曰曹大家曰只敬也大雅曰人亦有言进退惟谷小雅曰惴惴小心如临于谷此皆敬愼之戒也　翰曰惴惴小心貌临深喩戒惧也二雅大雅小雅皆诗篇名所以美敬愼也】旣讯尔以吉象兮又申之以炯戒【善曰尔雅曰讯告也曹大家曰炯明也登高爲吉象深谷爲明戒也　向曰谓前日梦登山爲吉象也】盍孟晋以迨【徒改】羣兮辰儵忽其不再【善曰应劭曰盍何不也曹大家曰孟勉也晋进也迨及也儵过也言何不勉进而及羣时早得进用月日倏忽将复过去楚辞曰时不可兮再得　济曰盍何不也辰时也】承灵训其虚徐兮伫盘桓而且俟【善曰曹大家曰灵神灵也虚徐狐疑也竚立也盘桓不进也俟待也诗曰其虚其徐周易曰初九盘桓利居贞　良曰俟待也言承神灵训戒故狐疑伫立盘桓且待而不进也】惟天地之无穷兮鲜生民之晦【武杯】在【善曰曹大家曰鲜少也晦兦几也言天地无穷极民在其间上寿一百二十年少者兦几耳庄子曰天与地无穷人死有时晦铣曰天地之运无极人生之时少无几何在于代也】纷屯邅【张连】与蹇连兮何艰
