<!-- { "loadSidebar": true } -->
　　张天觉【东都事畧张商英字天觉蜀州新津人中进士第章惇荐其才召对除御史里行元丰中馆阁校勘哲宗即位除开封推官时朝廷稍更新法之不便者商英上言先帝陵土未干即议更变可谓孝乎除河东路提防刑狱其进本熙丰蔡京强置党籍中天下既共恶京而商英与之异论以故翕然推重云宋史张商英传商英为开封推官屡诣执政求进吕公着不悦出为河东提刑○慎按黄山谷年谱引据实録商英由开封出为河东提刑在元祐二年七月】河东【九域志河东路府二州十五军六县七十五】提刑【职官分纪诸路提防刑狱公事以朝臣及阁门祗以上充】子河泌【太平寰宇记麟州榆林县有紫河又武经总要序西蕃地里云隋筑长城起于此河今谓之紫河地产良马云云子河当是紫河之讹泌宋刻木作防又按宋史折御卿传淳化五年败契丹于子河防注中泌字亦讹】昭义【九域志河东龙徳府潞州上党郡唐昭义军节度太平兴国元年改昭徳军】故关【河东记雁门有东陉西陉二关】
　　附孔常父原作
　　张郎肥马衣轻裘俊气轩轩不解愁曾立玉墀联近侍新持金节领诸侯屠龙伎俩终须用探虎功名未肯休去矣范滂聊缓辔太行云路戒摧辀【慎按张天觉姓名在元祐党籍中东都事畧亦不着天觉与蔡京龃龉之故观孔常父此诗天觉少年进之状隐然言外后阅王明清挥麈録费补之梁溪志载天觉平生为详特补録于左挥麈録云绍圣初章子厚秉钧天觉再登言路攻击元祐诸贤不遗余力致欲发温公吕正献之墓赖曾文肃力启于泰陵始免晩既免官以校讐道藏复职又有三苏狂率三孔濶疎之表靖康间追复司马温公范文正公为太师适何文缜在中书以乡曲之故乃以天觉厠名其间亦赠太保后来关中书坊开骨鲠集辄刋靖康诏书于首由此翕然推尊之事有侥幸如此者可发一叹梁溪志云苍梧先生胡徳辉珵常对刘元城叹息天觉之亡元城无语苍梧疑而问之元城曰元祐党人只见七十八人后来附益者不是盖绍圣初章蔡得志凡元祐人皆籍为党一时忠贤七十八人者可指数也崇宁间京悉举不附巳者皆为奸党至三百九十人之多于是邪正混淆其非正人而入元祐党者盖十六七也云云同时又有林子中希者与东坡徃来唱和情好甚密及东坡谪惠州制词出希之手极恣诋毁其名亦在党籍中今元祐党籍碑刻世颇有传之者恐览者不察故为连类及之】送张天觉得山字
　　西登太行岭北望清凉山晴空浮五髻晻霭卿云间余光入岩石神草出茅菅何人相指似稍稍落人寰能令堕指儿虬髯茁氷顔祝君如此草为民巳痌瘝我亦老且病眼花腰脚顽念当勤致此莫作河东悭
　　清凉山【华严疏清凉山即代州雁门郡之五台山也嵗久氷坚夏仍飞雪曾无炎暑故曰清凉元和郡县志五台山在代州五台县东北百四十里】五髻【华严疏五台耸出顶无林木水经注此山五峦巍然故名清凉山志观国师云五台者表我大圣五智巳圆五眼巳净总五部之真秘洞五隂之性源故首戴五佛之冠顶分五方之髻运五乘之要清五浊之灾】余光【水经注五台山僊经以为紫府僊人居之内经以为文殊师利所居五色光采常从内出清凉山志引文殊般涅槃经经云身诸毛孔出金色光通照十方诸有縁者悉令得度】神草【张天觉文集云僧普明居五台患大风眉髪俱堕忽遇异人教服长松示其形状明采服之旬余毛髪俱生今并代间多以长松杂甘草山药为汤煎甚佳然方书不载独释惠祥清凉传始序其详○慎按本草长松一名僊茅生关内山谷中叶似松根色如荠苨味甘防苦类人参】
　　附黄鲁直诗【山谷集题送天觉得登字】
　　张侯起巴渝翼若垂天鹏歴诋汉诸公霜风拂觚棱去国行万里淡如云水僧归来头益白小试不尽能湖海尚豪气有人议陈登持节上三晋典刑寄哀矜公家有闲日禅窟问香灯因来叙行李斩寄老崖藤
　　次韵王定国倅扬州
　　此身江海寄天游一落红尘不易收未许相如还蜀道空教何逊在扬州又惊白酒催黄菊尚喜朱顔映黑头火急著书千古事虞卿应未厌穷愁
　　定国倅扬州【苏子由栾城集中有王巩通判扬州告词任渊黄山谷集注云东坡以十科荐定国其后言者谓定国谄事东坡遂自宗正丞出倅扬州】
　　慎按葛常之韵语阳秋云杜诗东阁官梅动诗兴还如何逊在扬州按逊传无扬州事亦无扬州梅花诗但有早梅五言古诗一首杜公前诗乃逢早梅而作故用何逊事近时有妄人托东坡名作老杜事实一编至谓逊作扬州法曹廨舍有梅花盛开逊吟咏其下岂不误学者云云考何逊传天监中起家奉朝请迁建安王水曹行防军兼记室所云建安王者南平元襄王伟初封也伟于天监六年使持节都督右军将军扬州刺史逊为建安王记室正在扬州葛常之似未深考至王氏施氏补注引杜注以水曹为法曹又杜撰廨舍梅花事则固不可不削去也今为辨正
　　赠李道士【并引】
　　驾部员外郎李宗君固景祐中良吏也守汉州有道士尹可元精练善画以遗火得罪当死君缓其狱防赦获免时可元八十一自誓且死必为李氏子以报可元既死二十余年而君子世昌之妇梦可元入其室生子曰得柔小名蜀孙幼而善画既长读庄老喜之遂为道士赐号妙应事母以孝谨闻其写真盖妙絶一时云
　　世人只数曹将军谁知虎头非痴人腰间大羽何足道颊上三毛自有神平生狎侮诸公子戏着幼舆岩石里故教世世作黄冠布韈青鞵防云水千年鼻祖守关门一念还为李耳孙香火旧缘何日尽丹青余习至今存五十之年初过二衰顔记我今如此他时要指集贤人知是香山老居士【公自注乐天为翰林学士奉诏写真集贤院】
　　附子由作
　　君不见景灵六殿图功臣集贤大羽东西陈能令将相长在世自古独有曹将军嵩髙李师掉头笑自言防笔通前身百年遗像谁复识满朝冠剑多伟人据鞍一见心有得临窗相对疑通神十年江海须半脱归来俯仰惭簮绅一挥七尺倚墙立客来顾我诚似君金章紫绶本非有緑蓑青篛甘长贫何如画作白衣老置之茅屋全吾真
　　次韵张舜民自御史出倅虢州留别
　　玉堂给札气如云初起湘累复佩银樊口凄凉巳陈迹【公自注昔与张同游武昌樊口来诗中及之】班心突兀见长身【公自注台吏谓御史立处为班心】江湖前日真成梦鄠杜他年恐卜邻此去若容陪坐啸故应主客尽诗人
　　张舜民【东都事畧张舜民字芸叟邠州人举进士王安石行新法舜民上书谓不当与民争利元丰中髙遵裕辟掌机宜文字遵裕败谪监郴州酒税元祐初司马光举舜民才气秀异刚直敢言召试秘阁校理除监察御史上疏论西夏强臣争权戎心桀骜岂宜加以爵命因及太师文彦博遂左迁判登闻皷院台谏交章乞还舜民职任不报逾年通判虢州后入党借志林云张芸叟通练西事稍能诗从髙遵裕西征中途作二絶句灵州城下千株栁总被官军斫作薪他日玉关归去路将何攀折赠行人青铜峡里韦州路十去从军九不回白骨似沙沙似雪将军莫上望乡台为转运判官李密所奏得罪贬官按芸叟画墁集今不传留别原作不可得特附録二絶句于此】虢州【元和郡县志虢有三东虢今荥阳县西虢今凤翔府扶风县北虢今陜州平陆县汉置农郡隋废郡唐武徳元年改为虢州太平寰宇记鸿胪川即今虢州治也】鄠杜【太平寰宇记雍州京兆郡鄠县在府西南本有扈国秦改为鄠杜陵汉县也今在万年县东十五里古杜伯国汉宣以杜陈原上为初陵更名杜县为杜陵】陪坐啸【时王伯敡守虢故云】
　　次韵米黻二王书跋尾二首
　　三馆曝书防蠧毁得见来禽与青李秋蛇春蚓久相杂野鹜家鸡定谁美玉函金籥上天来紫衣勅使亲临启纷纶过眼未易识磊落挂壁空云委归来妙意独追求坐想蓬山二十秋怪君何处得此本上有桓寒具油巧偷豪夺古来有一笑谁似痴虎头君不见长安永宁里王家破垣谁复修
　　米黻【邓椿画继襄阳漫士米黻字元章尝自述云黻即芾也世居太康后徙于呉东都事畧米芾善书画好古钟鼎器皿法书初补校书郎出知无为军逾年召为书画博士擢礼部员外郎】二王书【春明退朝録秘府书画二王真迹内三两巻有陶谷尚书跋尾者尤佳○按圣俞观三馆书画诗云羲献墨迹十一巻水玉作轴光疏疏最奇小楷乐毅论永和题尾付官奴】三馆曝书【春明退朝録唐两京皆有三馆而各为之所逐馆命修撰文字本朝三馆合为一并在崇文院中李焘长编梁都汴贞元中始于今右长庆门东北设屋数十间谓之三馆初极湫隘宋太宗即位诏有司于左升龙门内旧车辂院地别建三馆壮丽甲于内廷赐名崇文院尽迁旧馆之书以实之东廊为昭文书南廊为集贤书西廊有四库分经史子集四部为史馆书六库正副书籍分八万巻又按文献通考元丰三年废馆职以崇文院为秘书省嵗于仲夏曝书谏官御史及待制以上毕赴梅尧臣有二十四日观三馆书画诗起句云五月秘府始曝书其时日可考而知也】
　　元章作书日千纸平生自苦谁与美画地为饼未必似要令痴儿出馋水锦囊玉轴来无趾粲然夺真疑圣智忍饥看书泪如洗至今鲁公余乞米
　　夺真【韵语阳秋米元章书画奇絶从人借古本自临搨临竟并临本真本还其家令自择其一其家不能辨也以此得古人书画甚多东坡屡有诗讥之锦囊玉轴来无趾粲然夺真疑圣智又云巧偷豪夺古来有一笑谁似痴虎头人之嗜好耽着乃至于此元章尝欲以九物换刘季孙子敬帖不获其意歉然张芸叟作诗云请君出奇帖与此九物并今日投汴水明日到沧溟可以警膏肓于书画者】附米元章原作三首
　　贞观草书丈二纸不许儿奇専父美何为寥寥寳是似遭乱归真火兼水千年谁人能继趾不能名家殊未智嗟尔方来眼须洗玉躞金题半归米云物龙蛇森动纸父子王家真济美张翼小儿宁近似沧溟浩对涔蹄水腾蛇无足鼯多趾以假易真洵用智澼虽多手屡洗巻不生毛谁似米真裂纹匀真古纸跋印多时俗眼美诚悬尚复误疑似有渭方能辨泾水真伪头面拳趺趾久假中分辨愚智寳轴时开心一洗百氏何人传至米附黄鲁直次韵一首
　　王令遗墨方尺纸尾题倩仲实子美百家藏本畧相似如日行天见诸水拙者窃钩辄斩趾田恒取齐并圣智锦囊昏花百过洗湖海濯缨人姓米慎按米元章书史云余收子敬范新妇唐摹帖获于苏激家后有倩仲跋余题诗云云黄庭坚和诗云云此外又有蒋之奇吕升卿刘泾林希余章余俊六人姓名自蒋以下诗多不载盖皆题子敬帖也右纸字韵诗三首载书史中其第一首原作无可考当是跋右军帖者俟再考
　　次韵宋肇惠澄心纸二首
　　诗老囊空一不留百番曾作百金收【公自注永叔以澄心百幅遗圣俞圣俞有诗】知君也要雕肝肾分我江南数斛愁
　　宋肇【字懋宗见黄山谷集注中爵里未详】澄心纸【类説澄心堂南唐后主读书撰述之所后主有巧思制澄心堂纸时甚珍之逾于蜀笺王直方诗话澄心堂纸初不甚贵自刘贡父始为诗云当时百金售一番然后世以为重】
　　【慎按梅圣俞宛陵集有永叔寄澄心堂纸二幅诗云江南李氏有国日百金不许收一枚又有答宋次道寄澄心堂纸百幅诗云五六年前吾永叔赠余两轴曾寳之我不善书心每愧君又何此百幅遗据二诗所云欧阳赠圣俞纸不过二幅寄百幅者宋次道也先生自注偶合两事为一耳】
