<!-- { "loadSidebar": true } -->
　　蟹水族之微者其为虫也有籍见于礼经载于国语扬雄太辞晋春秋劝学等篇考于易象为介类与【集作用与字非】鼈刚其外者皆干之属也周公所谓旁行者欤参于药録食疏蔓延乎小説其智则未闻也唯左氏纪其为灾子云讥其躁以为郭索后蚓而已蟹始窟穴于沮洳中秋冬交必大出江东人云稻之登也率执一穗以朝其魁然后从其所之蚤夜觱沸指江而奔渔者纬萧承其流而障之曰蟹断【音鍜】断【音短】其之江之故【文粹无故字】道焉尔然后扳援【文粹作奔纷】越轶遯而去者十六七【文粹作八九】既入于江则形质寝大于旧自江复趋于海如江之状渔者又断而求之其越轶遯去者又加多焉既入于海形质益大海人亦异其称谓矣呜呼穗而朝其魁不近于义耶舍沮洳而之江海自微而务着不近于智耶今之学者始得百家小説而不知孟轲荀杨氏之道或知之又不汲汲于圣人之言求大中之要何也百家小説沮洳也孟轲荀杨氏圣人之凟也六籍者圣人之海也苟不能舍沮洳以【集作而】求渎由渎而【文粹作以】至于海是人之智反出水【集作介】虫下能不悲夫吾是以志其蟹
　　禽暴
　　冬十月予视获于甫里旱苖离离年无以支忧伤于【集作盈】懐夜不能寐往往声类雨而疾至者一夕凡数四明日讯其甿曰鳬鹥也其曹蔽天而下盖田所当之禾必竭穗而后去曰得无弋罗者捕而耗之耶对曰江之南不能弋罗常药而得之防防【上箆下西】涂枝丛植于陂一中千万胶而不飞是药也出于长沙豫章之涯行贾货错嵗售于射鸟儿盗兴已来防冲塞江其谁敢商是药既絶群鳬恣翔幸不充乎口腹反侵人之稻予曰嘻失驭之民化而为盗闗梁急征商不得行使江湖小禽亦肆其暴以害民食古圣人敺害物之民出乎四裔况害民之物乎俾生灵之众死乎盗死乎饥吾不知安用驭者为







　　文苑英华巻三百七十三
　　钦定四库全书
　　文苑英华巻三百七十四　宋　李昉等　编讽谕二
　　铁鑪歩志一首　　　　　吏商一首
　　鞭贾一首　　　　　　　蝜虾传一首
　　农夫祷一首　　　　　　悲剡溪古藤説一首书褒城驿屋壁一首　　　蠧化一首
　　较贪一首
　　铁鑪歩志　　　　　　　　桞宗元
　　江之浒凡舟可縻而上下者曰歩永州北郭有歩曰铁鑪歩余乗舟来居九年往来求其所以为铁鑪者无有问之人曰盖尝有鍜铁者居其人去而鑪毁者不知年矣独有其号冒而存余曰嘻世固有事去名存而冐焉若是耶歩之人曰子何独恠是今世有负其姓而立于天下者曰吾门大他不我敌也问其位与徳曰乆矣其先也然而彼犹曰我大世亦曰某氏大其冐于号有以异于兹歩者乎向使有闻兹歩之号而不足釡锜钱鏄刀铁者懐价而来能有得其欲乎则求位与徳于彼其不可得亦犹是也位存焉而徳无有犹不足以大其门然且乐为之下子胡不怪彼而独恠于是大者桀冐禹纣冐汤幽厉冐文武以傲天下由不知推其本而姑大其故号以至于败为世笑僇斯可以甚惧若求兹歩之实而不得釡锜钱镈刀铁者则去而之他又何害乎子之惊于是末矣余以古有太史观民风采民言若是者则有得矣喜其言可采书以为志
　　吏商
　　吏而【一作有】商也污吏之为商不若防吏之商其为利也博污吏以货商资同恶与之为曹大率多减耗役佣工费舟车射时有得失取货有苦良盗贼水火杀敓焚溺之为患幸而得利不能什一二身败禄夺大者死次贬废小者恶终不遂污吏恶能商矣哉防吏以行商不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身富而家彊子孙葆光是故防吏之商博也苟脩严防白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得防一道其利月益三倍不胜富矣苟其行又不改则其为得也夫可量哉虽赭山以为章涸海以为盐未有利大能若是者然而举世争为货商以故败吏相逐于道百不能一遂人之知谋好迩富而近祸如此悲夫或曰君子谋道不谋富子见孟子之对梁惠王【三字集作宋硁】乎何以利教为也桞子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没于利者以乱人而自败也姑设是庶由利之大小登进其心【集作志字】幸而不挠【集作有】乎下以成其政交得其大利吾言不得已尔何暇从容若孟子乎孟子好道而无情其功缓以疏未若孔子之急民也
　　鞭贾
　　市之鬻鞭者人问之其贾宜【文粹作直】五十必曰五万复之以伍十则伏而笑以五百则小怒五千则大怒必五万而后可有富者子适市贾鞭出五万持以夸余视其首则拳蹙而不遂视其握则蹇急【集作反】而不植其行水者一去一来而不相承其节杇【集作朽】黑而无文材搯之灭爪而不得其所穷举之飘【集作翲】然若挥虚焉余曰子何取于是而不爱五万曰吾爱其黄而泽且贾者云余乃召僮爚汤以濯之则遫然枯苍然白向之黄者栀也泽者蜡也富者不悦然犹持之三年后出东郊争道长乐坂下马相踶因大击鞭折而为五六马踶不已坠于【集作之】地伤焉视其内则空空然其理若粪壌无所頼者今之栀其貌蜡其言以求价伎于朝者当其分则善【文粹无此苟非】一误而过其分则喜当其分则反怒曰余曷不至于公卿然而至焉者亦良多矣居无事虽过三年不害当其有事驱之于陈力之列以御乎物以夫空空之内粪壌之理而以责其大击之効恶有不折其用而获坠伤之患者乎
　　蝜蝂传
　　蝜蝂者善负小虫也行遇物輙持取昻其首负之背逾【集作愈】重虽困剧不止也其背甚涩物积因不散卒踬仆不能起人或怜之为去其负苟能行又持取如故又好上髙极其力不已至坠地死今世之嗜取者遇货不避以厚其室亦知为已累也唯恐其不积及其怠而踬也黜弃之迁徙之亦已病矣苟能起又不艾日思髙其位大其禄而贪取滋甚以近于危坠观前之死亡曽不知戒虽其形魁然大者也其名人也而智则小虫也亦足哀【集作悲】夫
　　农夫祷　　　　　　　　　刘　轲
　　丙戍嵗大饥楚之南江黄为甚明年予将之舒途出东山见老农軰鸠其族为祷于伍君祠其意诚而辞俚因得其文以润色之亦以儆于百执事者云农夫某谨逹精诚于明神吁嗟我耕食之人谁非土之人人之有求神得不以聪明正直听之耶曩者仍嵗荐饥人为鳏田无耕夫桑无蚕姬疠疫疮痍一方尤危踵以呉蜀弄兵吏呼其门敺荒余之人挟弓持防女子生别行啼走哭王师有征羣盗继诛乃归其居乃复室庐庐壊田芜亦莫蠲其租今之收合余烬人百其力幸大成于秋诚虑旱而不雨既雨而潦必不为潦又虑其不苖不秀秀而不实又虑为螟蝗又虑夫廐马之夺其食赃吏之厚其敛焉呜呼必马无厌粟者妾无厌罗纨者吾敛其薄矣亦于何厚其所薄耶伏希神明无有所忽祷曰无瘠农人以肥廐马无寒蚕妇以暖妓妾无销耒耜以滋兵刄农人不饥而天下肥蚕妇不寒而天下安耒耜不销而天下饶妾暖而娇兵滋而残马肥而豪不迹不驼足食足衣皇天皇天胡忍是为苟不此为民其嘻嘻神其怡怡尚飨
　　悲剡溪古藤説【文粹作文】　　　　舒元舆
　　剡溪上绵西五百里多古藤株枿逼土虽春入土脉他植发活独古藤气候不觉絶尽生意予以为本乎地者春到必动此藤亦本于地方春且有死色遂问溪上人人【文粹不叠人字】有道者言【文粹作云】溪中多纸工持刀【文粹作刀斧】斩伐无时擘剥其【文粹无其字】皮肌以给其业噫藤虽植物者温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疵疠之若此异日过数十百郡泊东雒西雍歴见言【文粹无言字】书文者皆以剡纸相夸乃【文粹作字】寤曩见剡藤之死职正由此【文粹叠此字】过固不在纸工且今九牧士人自专言能见文章户牖者其数与麻竹相多听其语其自安重皆不啻握骊龙珠虽苟有晓寤者其伦甚寡不胜众者亦皆敛手无语胜众者果自谓天下【文粹作之】文章归我遂轻傲圣人道使周南召南风折入于杨白【二字文粹作折杨黄】华中言偃卜子夏文学防入于滛靡放荡中比肩握管动盈数千百人下笔【文粹作笔下】动数千万言不知其为谬误日日以纵自然残藤之命易甚桑枲【文粹作易其桑叶】波波頽呇未见其止【文粹作止息】如此则妄言文辈【文粹作绮文妄言辈】谁非书剡纸者耶纸工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡矣大抵人间费用苟得者其理为【文粹作则】不枉之道在则暴耗之过莫由横及于物物之资人亦有其时时其斩伐不为沃阏予谓今之错为【文粹有文字】文者皆沃阏剡溪藤之説【文粹作流】也藤生也有涯而错为文者无涯世【世字文粹叠作无涯】之损物不直于剡藤而已予所以取剡藤以寄其悲
　　书褒城驿屋壁　　　　　　孙　樵
　　褒城驿号天下第一及得寓目视其沼则浅混而茅【集作污】视其舟则离败而胶庭除甚芜堂庑甚浅【集作残】乌覩其所谓宏丽者讯于驿吏则曰忠穆公尝牧梁州以褒城控三【文粹作二】节度治所龙节虎旗驰驿奔轺以去以来毂交蹄劘由是崇侈其驿以示雄大盖当时视他驿为壮且一嵗賔至者不下数百辈苟夕得其庇饥得其饱皆暮至朝去者【集无者字】宁有顾惜心耶至如棹舟则必折篙破舷碎鹢而后止渔钓则必枯泉汨泥尽鱼而后止至有饲马于轩宿隼于堂凡所以污败室庐糜毁器用官小者其下虽气猛可制官大者其下益暴横难禁由是日益破碎不与曩类其【集作某】曹八九軰虽以供馈之隙葺【茸文粹作一二加】治之其能补数十百人残暴乎语未既有老甿笑于旁且曰举今州县皆驿【文粹作役】也吾闻开元中天下富蕃号为理平踵千里者不裹粮长子孙者不知兵今者天下无金革之声而编户【集作户口】日益破疆场无侵削之虞而垦田日益寡生民日益困财力日益竭其故何哉凡与天子共理天下者刺史县令而已以其耳目接于民而政令速于行也今朝廷命官既已轻任刺史县令而又促数于更易且刺史县令逺者三嵗一更近者一二嵗再更故州县之政苟有不利于民可以出意革去者其【二字集作其甚者】在刺史则曰明日我即去何用如此在县令亦曰明日我即去何用如此愁当醉饥当饱【字文集作愁当醉醲饥当饱鲜】囊帛匮金笑与秩终呜呼州县者其驿耶矧更代之隙黠吏因縁恣为奸欺以卖州县者乎如此而欲望生民不困财力不竭户口不破垦田不寡难哉予既揖退老甿条其言书于褒城驿屋壁
　　蠧化　　　　　　　　　　陆防
