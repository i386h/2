<!-- { "loadSidebar": true } -->
　　泰定二年冬十有二月平江阊门外新作虹桥成古者辰角见而除道天根见而成梁有司之事耳春秋常事不书此何以书在有司常事也而此非有司常事者也按郡志桥之载于图籍者三百五十九而为虹桥者三其一在城西若干步即此桥也去年夏大雨水暴溢桥居两水之交莫能与水抗一夕尽圯其地适控通衢徴令赐予布政于逺方或奉贡输赋为行者病谋所以复其故而官帑不可輙发又重以其役厉民未知费所出郡内民人邓文贵请分家赀之半更为石桥以利永久既又以为此有司者之事非细人所得干也乃饬财用庀工徒以听要束焉遂以八月乙丑始阅八甲而告讫功桥之修四百尺而其髙十分修之一五分而杀其二乃与防等脊之广得高之半而趾之广加其什五上设扶防为之备怯其下为门如半月以酾漕河而隄其两垂以度挽者所用钱以缗计者十二万五千有竒役以庸计者二万四千有竒今总管郭公既率僚属觞酒桥上以落其成且谓文贵编戸民非有名田稍食货殖竒赢若他大姓比川梁逵路官寔领之而文贵顾能辍其衣食之余以纾有司之急务不宜无以示劝相乃伐石俾溍执笔书其凡而记焉夫以一大户利物之功而长民者能表树之以寓其风厉之意是皆有司常事之所不及而于法宜书者溍不得辞也
　　夜过西虹桥　　　　　　　　王鏊
　　破楚桥边步偶停夜船灯火散如星馆娃歌舞今何处留得吴歌与客听
　　西虹桥　　　　　　　　　蔡羽
　　引领烟无际凴虚念自深云回满川雁秋起一城碪飒飒阁侵暮纎纎月上林扁舟从此逝把酒不堪禁虹桥在阊门外初木为之元时邓文贵易以石后复以木俗名钓桥成化六年改名永济
　　枫桥　　　　　　　　　　张继
　　月落乌啼霜满天江枫渔火对愁眠姑苏城外寒山寺夜半钟声到客船
　　同前　　　　　　　　　　张祜
　　长洲苑外草萧萧郤算游程嵗月遥惟有别时今不忘暮烟踈雨过枫桥
　　同前　　　　　　　　　　汤仲友
　　出城才七里地僻罕曾过孤塔临官路三门背运河钟鸣惊宿鸟墙矮入渔歌醉里看题壁如今张继多
　　同前　　　　　　　　　　髙启
　　画桥三百映江城诗里枫桥独有名几度经过忆张继乌啼月落又钟声
　　同前　　　　　　　　　　周南老
　　枫桥横广驲西出阊门西火明江上邨霜红映清溪舟冲踈雨过帆收暮烟低钟声来半夜月落林乌啼景为诗人胜二美留唐题每为吊陈迹过此或少稽
　　归至枫桥　　　　　　　　高启
　　遥看城郭尚疑非不见青山旧塔微官秩加身应谬得乡声到耳是真归夕阳寺掩啼乌在秋水桥空乳鸭飞寄语里闾休复羡锦衣今己作荷衣
　　重过枫桥　　　　　　　　张羽
　　晩泊枫桥市冥搜忆旧游月明天不夜江冷水先秋曲防依渔艇高林出戍楼堪嗟名与利白却几人头
　　枫桥夜宿诗【有序】
　　壬寅冬余至吴中诸故老与游石湖上方抵夜还舟宿枫桥饮间陈叟季行为之歌音甚清壮诸老使余为诗和之因以老字为韵云　　徐有贞
　　总角为儒学未饱读书不事登科早金门赋防愧非时聊向沧洲拾瑶草故乡风景初未识每听人来説其好兹因访旧始得还游目喜陪诸父老南湖十月波乍寒霜叶纷纷落如扫轻舟防櫂木兰桡乘风放入湖中岛红菱緑橘荐松醪举觞浩饮开懐抱陈翁醉后高兴发击箸悲歌望苍昊琅然音韵出金石惊起潜鱼跃芳藻小子何知敢申和把笔题诗殊草草月明弭棹宿枫桥狼籍杯盘更倾倒夜半闻钟想慤孙寒山依旧胥门道
　　枫桥　　　　　　　　　　范成大
　　朱门白壁枕湾流桃李无言满屋头墙上浮圗路旁堠送人南北管离愁
　　回舟吴城外将由枫桥转虎丘　陈基
　　阖闾城外枫桥畔欵欵移舟近虎丘不用酒觥更庆罚只携琴册恣遨游儿郎楚楚春生玉兄弟萧萧雪满头负郭不求田二顷一竿拟欲钓沧洲
　　枫桥在阊门西七里豹隐纪谈云旧作封桥后因张继诗相传作枫今天平寺经多唐人书背有封桥常住字
　　顔桥道中　　　　　　　　范成大
　　村村篱落总新修处处田畴尽有秋一段农家好风景稻堆髙出屋山头
　　顔桥通支硎山路
　　许市重造普思桥记　　　　吴寛
　　浒墅在苏州西北境上其民际水而居农贾杂处为吴中一大镇自景泰间朝廷置司于此舟楫停集居民益繁贸易往来以限于官河皆不称便成化初虽尝作桥以免济渡而南北辽絶人迹折旋犹以为不便也里父老相传故有桥在周孝侯庙旁访求之果得石刻题曰普思桥视其时宋庆元三年也乃圗重造而不敢専以户部主事藁城刘君焕方奉命分司于此敏而有为始合言以请君曰是民功也吾何敢阻耶当从而奬厉之他日工部主事贵溪姚君文灏行水至闻其事亦从而相劝之民既乐为则又言于知府史侯侯曰宜又言于廵抚都御史朱公公亦曰宜于是更相告言出财以助凡得白金若干两择治九年五月兴工是年十二月工毕刘君喜其事之果成也曰是桥财费甚钜劳力甚多然而利益甚大不可使后人无所攷也介乡贡进士浦君应祥请文以记夫事之成未有不由于人和者周之作洛曰四方民大和防桥梁之役虽非是之比然而民不欲为则上之人虽驱而使之不能成也至于民既欲为上之人或咈之而不从则其事亦岂能成哉惟夫民欲为之上能从之故虽财用钜而费力多不待逾嵗而穹然坚厚不易为之役遂以告完虽然人则和矣亦惟得其时耳盖吴自古为泽国数被水患今则大熟粒米狼戾民既有秋成之利视义所在慨然施予亦不知吝此事之所以易成也与桥之修一十二丈其广二丈三尺崇如广而坚董其役者曰倪俊凡出财者其姓名则列刻于碑隂云
　　普思桥在浒墅
　　虎山桥　　　　　　　　　吴寛
　　南人相见诧苏州自料西湖让一筹天为渔家开下崦晩宜画舫驻中流新诗已判纵横冩佳景从教次第游孺子歌声何处起落霞孤鹜水悠悠
　　同前　　　　　　　　　　王鏊
　　湖上仙山翠巘重画圗面面对芙蓉人家斜日东西崦野寺浮岚逺近钟我欲濯缨来此处谁能筑室傍前峰放舟又过溪桥去恐有桃源惜未逢
　　同前　　　　　　　　　　蔡羽
　　初出山腹中复见水行处逶迤得平墟苍茫急回顾山梁不为髙延揽自成趣风条薄林翠珍木接叶香前葩未及瘁后萼重竞芳朝游屡过云霞石夜宿曽投松栢房从来不识铜坑面今日青青落吾掌上崦何明媚下崦亦清朗杨花飞飞青锦陂荇叶差差木兰桨前帆灭后榜兴长川引领云凭凭防丝起暖气昬须臾不见西华村东风吹乱鸂鶒羣水西顔色何纷纷系马荒祠忘夕曛
　　秋日虎山桥访朱子羽山居　　皇甫涍
　　春辞五马到云庄头白知君旧省郎二世风流谁得似四愁心事耿难忘归来独卧青山逺不尽懐人秋水长怅望桃源游未遂迢迢孤月限河梁
　　晩过虎山桥
　　杨桡转溪路山影乱晴沄向暮沧洲上闲来白鸟羣微梁廻落日满泽散秋云防有行吟客清歌期尔闻
　　拂曙度虎山桥寻墓
　　谷口望未引前林烟未滋寤言明星夕独向青山时稍稍众峰出荧荧孤月随遥过石梁去庻以邈心期虎山桥在光福西接太湖宋嘉泰中重建元泰定甲子改为圎洞三遂以纪年名泰定桥成化乙未重修郡人陈颀记
　　吴郡溪渎三桥记　　　　　陈霁
　　吴郡横山之麓震泽之濆疏流溉壤以通舟楫陆途四达故多桥其东属吴江为越来溪春秋时越伐吴兵从之入故名南距泽水二百里为越地兹寔吴之故邮也桥曰溪桥溪之支流为笔港脩直如笔取象类也桥曰管渎其南属吴为管渎因以名桥襟山帯泽厥维要区饶稼旧为木梁朽折且尽溪渎皆垒石为之亦且堕齧水中钜石危欹嶪嶪欲奔徒者却顾胁息趋而过舟行者望而忧之经其下惊悸凛汗回视皆相贺或不惮迂路绕出之盖三桥之弗葺先后数年矣尚书工部都水司郎中新喻傅公奉玺书督水利于三吴兴废防滞钜细毕举既二年行郡经震泽临视兹土集耆老问状曰是葺之庶其加崇乎然毋劳尔民下属邑理其役发帑鸠工伐木聚材民争趋之隄堑偕作工用次举缮危以安代木以石拓旧规新高广有加焉糜公私钱十有八万役夫千人始作于治辛酉春三月成于其冬之十月综其事者吴令邝君璠判官吴君秉吴江令刘君泽邑丞于君旺竣事诸吏民谋曰公恵民深矣兹一役也功倍而利博废而克完亟而勿劳不有述也其奚攷引公徳以诏于后乃相与来请为列其事以书于石
　　吴邑重建永安诸桥记　　　　浦应祥
　　吴为苏之首邑而苏寔古都防览周职方延连三江浸滙五湖其波流冲射为濠为堑为溪为渎为津港为陂塘者难以计数茍可以通舟楫处必资桥梁以利涉焉故桥之为数攷之地志城内官桥凡三百九十自其郭外言之则所谓徒杠舆梁者奚啻数倍也承平百年来多所倾圮行者病涉间有好义者欲修葺而作新之顾上之人无有以劝相而倡率之遂至于废坠而不举良可惜也治己未工部郎中新喻傅公奉敕总督江南水利来苏治水之余令曰桥梁道路利于民者不细乃檄有司出公帑为倡而民之好施乐助者听一时要津孔道穷僻陬隅朱防碧甃防不聿新诚盛举也兹者自胥门之西二十里许至木渎为桥者三曰永安永济永福自木渎之东南不数里许有塘曰兴福为桥者四咸是邑公爰咨邑令邝侯璠劝农簿喻君秉躬董其役卑者崇之狭者广之倾者圮者固之上可以通车舆下可以通巨舰信久逺之良圗而非直目前之美观其所以利于民者诚溥且博矣公涖政三载将复明天子命乡之被公之利泽者胥谓予曰公之徳政施于他方者咸有名笔以记公之盛今公去为明天子留而不复至也则公之休美施及吾乡者嵗月流迈能不有所遗忘乎吾辈敢砻砺坚珉请执事文于上庸以树于通衢以昭示于来者执事无靳焉予是其请遂不辞而书之里民姓氏当别叙于碑隂故于此而畧
　　圭普二泾通水建桥记　　　　杨循吉
