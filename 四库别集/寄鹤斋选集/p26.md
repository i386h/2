<!-- { "loadSidebar": true } -->
　　华洋相隔数万里，英吉利处极西，其峡东八十里即法兰西，古罗马西境也。自古以海为绝，今反以海为通；通而交，交而争，争而战、而和，亦世运之大变矣。东西自昔莫达，或谓洪水以前，世界大同者；其说无稽也。中国之可稽，自太升伏羲氏始，始有书契、有甲历、有教养；而西方开化之始，后于伏羲氏二千有余年，而其事尚难稽。西书所载，亚洲之西立国最早者波斯，在我有夏之中；非洲之北立国最早者埃及，在有夏之季；欧洲之南立国最早者希腊，在有商之初。而罗马肇于欧洲之中，在东周之末；吞并四国，统一欧洲，在西汉之世。其通于中国，见于「后汉书」——在东汉桓帝之二十年。维时西方知有秦朝，故罗马之君安敦贡书亦自称「大秦」。于是大秦一见于「汉书」、再见于「晋书」、三见于「魏书」，为罗马通贡之故实。其见于「隋书」、「唐书」所谓拂菻——即大秦者，非其旧矣。汉和帝永和九年，西域都护班超遣甘英使大秦；抵条支，临大海，安息人绐之，欲度不果。安息之国，即今波斯；条支之国，即今阿剌伯（徐氏「瀛寰志略」所云甚确；余从之」。余考「魏书」、「隋书」谓条支为波斯者，盖条支之地尝并于波斯也（余考唐大食传，谓本波斯地——大食，即阿剌伯）。「魏书」又谓波斯东有安息者，盖即「汉书」之小安息——在安息东者也。或谓条支为今俄罗斯之南俄（见李氏「西域图考」，元为阿速国（今其南有阿速夫海）；盖亦近之。夫条支而为南俄，则甘英所临大海，即今黑海也；条支而为阿剌伯，则所临大海，今地中海也：度海皆入罗马壤者也。汉、晋、魏之通大秦，由南道、由海道，即甘英欲度之路。南宋元太祖遣大军征欧洲，直至日耳曼中原，则已灭钦察、阿速、阿罗思、吉利吉思、昴可剌各国（见「元史」「地志」西北地附录及注）；盖已并今俄罗斯西土。由北陆行数万里，入欧洲；不由海道，补汉、唐兵力之未及（「唐书」：骨利干隶瀚海都督戛戛斯，屡受封；二国即今俄国），洵伟矣哉！然汉驱匈奴，而匈奴西破罗马；唐驱突厥，而突厥西据大恼河：可以递扬汉、唐兵威矣。罗马前后有三安敦（美士「四裔表」作安顿），桓帝时为安敦、尼奴、丕我，西史称其勇武仁惠。是时，法兰西犹狉狉榛榛也；迨其后虽为罗马大将开拓，犹以土蛮视之也。罗马既衰，法人始叛而立国；则南齐武帝之世矣。欧洲丧乱之秋，文物扫地，制度鲜有存者。而大食兴于阿剌伯，其君曰谟罕默——「唐书」谓之摩诃末，即回教之祖；回教亦袭摩西教，而率民以武，日臻强大，遂并波斯、侵印度、据欧土，而通大唐。印度、波斯受汉唐文化，于是输入大食；大食又自受唐文化，而转输欧洲：由是法兰西以兴——大食者，西书所谓萨拉森、萨拉生者也。
　　法国当宋哲宗世，纠耶教诸国起十字军，远征耶路撒冷，戍守耶苏庙墓；是为犹太古都——或谓即「唐书」拂菻，时属土耳其也。十字军战百余年，法国以是疲，亦以是强。迄于嘉庆间，拿破仑第一几统欧洲而败；同治间，拿破仑第三欲霸日耳曼而败：遂改民主。今之来寇，民主国也。方其志吞越南，朝廷始终不敢认为属国。光绪九年已取越都，而犹首施两端，不敢过问；可谓朝无人焉矣！法既得志，大军直破广西镇南关；幸而老将冯子材亲执桴鼓立两甄间，众军踊跃，扫法军如落叶；于是为中西大战第一，亦为中外大胜第一。而李鸿章屈意媾和，既胜而弃全越，藉口于张佩纶马江之覆、刘铭传鸡笼之衄。论者谓二人偾事，实由鸿章授意；不其然欤？马江之事、鸡笼之事、镇南关潘鼎新之事，罪蹟昭彰；而朝廷辄为所欺，传之国史，是非紊矣。余之「战纪」，所以昭其信也。其故，积多年之见闻；其情，参薛（庸庵）、唐（薇卿）诸笔记；其要，挈左、张（二文襄）各奏疏；而予夺，则准彭刚直之简书。越南形势，余汇今书以通古史：元时，置为府路；元史言其州县多峒，余略元而溯汉、唐，所以见其为郡县者，古也。
　　嗟乎！方法人全力据越之时，倾全国之军长驱而叩重关，声震南鄙；以为不战，清无以得越。既得越，即以图清。而冯子材等忽使之铩羽关门、垂翅谅山，国中壮士，争摩厉抵掌以荡越南法寇之踪；而朝端乃电掣雷行、羽檄星驰，前师反旆，三军解体：使越地数千里长沦化外。而今而后，虽有文如张博望、武如班定远，而欲张夏风于西渤（「魏书」谓西海如渤海）、夸大汉于大秦，难矣哉！难矣哉！越南近在肘腋，非若西洋绝远。图之之计，彼难而我易；乘机恢复，则犹有望于后人也！
　　旃蒙大荒落之岁，弃生洪繻序于鹿渠寄鹤斋。
　　卷之上
　　南洋岛国，盖皆中国封贡属邦也。自明季荷兰蚕食爪哇等岛、西班牙蚕食吕宋，于是岛国日以凌夷矣，而犹未及大陆也。自道光初英吉利蚕食五印度、侵及满剌加，渐及大陆矣，而犹未迫中土也。同治初，法兰西乘越南多故，蚕食南圻，于是始迫中土矣。
　　越南自古为南交，羲和候日、虞舜放驩兜崇山之地。秦为南海象郡，汉为交趾、九真、日南三郡地。汉之衰，士燮犹领交州；晋之乱，葛洪犹令苟漏：固中国郡县也。马援任延勤劳之蹟，犹有存焉者也。自南北分崩，不遑远驭，交趾以南惭沦为林邑、占城、真腊诸国地；而铜柱之界在占城之山，「南史」载其二、「唐书」载其五，马留之户（伏波所留）载其三百。唐兴，置安南都护府，故有安南国名；占腊之都（占城、真腊尝并为一，称占腊），在今禄赖（一作农耐），称嘉定省。海口曰柴棍（柴棍，越音曰堤岸；今西贡有堤岸街），法兰西译为「西贡」者也。占城，本林邑国，古越裳氏国，汉日南郡地；林邑，即汉象林县地，今为广南，有清华（亦作清化）、顺化等府。真腊，本汉九真、日南西南徼，唐分水、陆二部（详见「唐书」及「明史」）。西贡，为水真腊地；今各部为柬埔寨，万历以后之名也。安南既强，并占城而兼真腊。乾隆五十三年，阮光平自广南称兵，逐其主黎氏，走我广西太平府龙州边。清高宗命将遣师薄富良江，入其都城；阮光平屈服，进贡，入朝请封。迨乾隆五十七年，光平卒，嗣子少；黎氏甥禄赖王阮福映——号旧阮，于嘉庆七年以暹罗兵灭安南新阮，来贡，自陈禄赖本越裳氏地，为黎氏复雠有国，乞改名越南国。于是诏封越南国王，以至今。初，越南有五十二府，除土司，实四十府；分为十三道——其府或仅此中国一县。后改为四十省，分为南、北圻，北圻又分为中圻；北圻十八省，中圻十二省，南圻十省。富春本顺化省，阮氏京都也；河内、南定、北宁、山西、海阳、兴安、兴化、宣光、太原，上北圻等省也；谅山、清华、乂安，下北圻等省也；嘉定、边和、安江，南圻等省也——清华、乂安，又划为中圻也。河内至海阳，为五大省也。其地北连广西、云南，西迩南掌、暹罗，东、南际海；东、西千七百里，南、北二千八百里。嘉庆初，再割柬埔寨，南、北三千有余里。北圻户口千二百万、甫圻户口二百余万，柬埔寨所存各部户口五百余万。柬埔寨，本服役于越；同治后，离越而属法矣。
