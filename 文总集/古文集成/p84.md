<!-- { "loadSidebar": true } -->
　　归去来兮行世不偶余曷归其出无所为喜兮舍去而何悲盼一世之无与兮古之人逝莫追求不疚于余义兮又奚恤余子之是非彼好恶之罔极兮或颠倒其裳衣顾吾涉之已深兮媿哲人之见微吾归甚安无所事奔既守吾室又杜吾门一气孔神于中夜存纳至和于灵根兮挹天醖于尊既充溢于幽阙兮亦粹然而见顔往有坎而兹夷兮昔或危而今安将从他人于西域兮面藏吏于函闗将以一世为刍狗兮废与兴吾厌观彼福旤之一源兮必兹出而兹还彼自以为无隙兮何异夫石椁之桓归去来兮吾悲斯人不返兮岂招仙圣与之游昔惠我以好音忽逺去而莫求余曷异于世人兮初为哽塞而増忧彼钱镈则深藏兮盍视夫已垦之田畴万古芸芸共逝一舟半夜而失旦号其丘畏逹观之诮余沛已泣而不流悟荣名之取憎兮善斯人之获休己矣乎万物之作各其时吾独与时而去留岂或能力而违之既往莫或追来者尚可期盖雨暵之在天岂吾稼之不耔彼蜀雄之必传作犹媿于书诗嗟身屈而道伸于斯人兮曷疑
　　和渊明归去来辞【东莱先生集注　陈莹中】
　　归去来兮人生之乐无如归舍躯命而不保兹明哲之所悲悼前言于既往舌驷马兮焉追【语十二惜乎夫子之说君子也驷不及舌】持孤愿以取戮丛一身之百非心耿耿兮如醉泪浪浪兮霑衣情犬马兮恩厚【选曹植求通亲亲表臣伏以为犬马之诚不能动人】命蝼蚁兮力微乃瞻帝阙梦驰心奔俯步驽蹇曽嘶君门筋力已竭皮骨空存烟不染突酒离空尊纵伤戚之盈抱遣饥渇而违顔先众馁而独饱非素懐之所安偶只影而南骛度桂岭之遥闗頼皇明之独照迈曦娥而监观【逸二句】稽白刃于槁颈察忠精之枅枅【渊明此句云抚孤松而盘桓】归去来兮息心猿之外游觅波镜而不得奚泡像之可求聴自他之可幻寂闲忙之两忧吾既知之矣又将以告乎朋俦事海无际身如轻舟葵转动以倾日【曹植通亲亲表若葵藿之倾叶太阳虽不为之回光然终向之者诚也】狐终尽而首丘【记檀弓古之人有言曰狐死正丘首仁也】金百死而不化水万折而东流审物性之莫夺戒余习之未休己矣乎岫云舒巻各有时出者自出留者自留谁能比迹而同之华胥非一途游寝不可期【列黄帝篇黄帝昼寝而梦游华胥氏之国】谅饥穰之莫易聊致力于耘耔感子牟之昨梦【庄逊王篇中山公子牟谓瞻子曰身在江海之上心居乎魏阙之下】继天保而成诗虽死生之事大矣安之若命复何疑
　　和渊明归去来辞【并引　胡澹庵】
　　子瞻谪居儋耳追和渊明归去来辞邦衡迁新兴亦追和之东坡以无何有之郷为家予则以醉乡为家虽在岭外未尝不归云尔
　　归去来兮醉郷吾家奚不归盖自赋形于大块常少乐而多悲念隙驹之忽过惊脱兔之难追翁自号曰亡是冠奚名于却非寄天地以为宇何室庐之作衣犹太空之一尘悟此生之甚微乐哉痛饮万象崩奔惊惧死生皆不及门大道自通非目而存万壑雕爼百川洼樽尽鲸汲于一吸海扬尘而酡顔固弗知于乗坠亦何有于危安不南望于山奚西出于阳闗得壶觞之三昧忘露电之六观付万刼于一喘了羣迷于八还既何思以何虑亦无堂而无桓归去来兮邈无期而独游如去国之流人返故都兮焉求孰为寝而不梦孰为觉而无忧农人问余以田园视八荒而同畴悠然浮云泛然虚舟非假道于麴封曷回车于糟丘蝶自适于化城鱼相忘于清流任夫物之芸芸独予心之休休己矣乎是中真乐无尽时万户不必须择留胡为御风欲何之姑射寜足羡华胥非所期自耕耘于何有岂稊稗之堪耔黙超无眼之禅妙入无声之诗【一云静不闻于雷霆妙不容于声诗】聊优游以卒嵗坦然归路复奚疑




　　古文集成巻七十一
　　钦定四库全书
　　古文集成巻七十二　　　宋　王霆震　编前癸集三
　　辞
　　风雩亭辞【南轩】
　　岳麓书院之南有曽丘焉于登览为旷建安刘公命作亭其上以为青衿游息之地广汉张栻名以风雩又系以词
　　眷麓山之回隩有诵之一宫鬱青林兮对起背絶壁之穹窿独樵牧之往来委榛莽其防茸试芟夷而却视翕众境之来宗擢连姢之脩竹森偃蹇之乔松山靡靡以旁围谷窈窈而潜通翩两翼兮前张拥千峯兮后从带湘江兮浮渌矗逺岫兮横空何地灵之乆閟昉经始乎今公怳栋宇之宏开列阑楯之周重抚胜防以独出信兹山之有逢予揆名而诹义爰逺取于舞雩之风昔洙泗之诸子侍函丈以从容因圣师之有问各跽陈其所独防也之操志与二三子兮不同方舍瑟而铿然谅其乐之素充味所陈之纡余夫何有于事功盖不忘而不助亦何始而何终于鸢飞而鱼跃实天理之中庸觉唐虞之遗烈俨洋洋乎目中惟夫子之所与岂虚言之是崇嗟学子兮念此遡千载以希踪希踪兮奈何盍务勉乎敬恭审操舍兮斯须凛戒惧兮防蒙防物变之外诱遏气习之内讧寝私意之脱落自本心之昭融斯昔人之妙防可实得于予躬循防也之所造极顔氏之深工登斯亭而有感期用力于无穷
　　濓溪辞【并序　山谷】
　　舂陵周茂叔人品甚髙胷中洒落如光风霁月好读书雅意林壑初不为人窘束世故权舆仕籍不卑小官职思其忧论法常欲与民决讼得情而不喜其为小吏在江湖郡县盖十五年所至辄可传任司理参军转运司以权利变其狱茂叔争之不能得投告身欲去使者敛手聴之赵公阅道号称好贤人有恶茂叔者赵公以使者临之甚威茂叔处之超然其后廼悟曰周茂叔天下士也荐之于朝论之于士大夫终其身其为使者进退官吏得罪者自以不寃中歳乞身老于湓城有水发源于莲花峯下洁清绀寒下合于湓江茂叔濯缨而乐之筑屋于其上用其平生所安乐嫓水而成名曰濓溪与之游者曰溪名术足以对茂叔之美虽然茂叔短于取名而惠于求志薄于徼福而厚于得民菲于奉身而燕及茕嫠陋于希世而尚友千古闻茂叔之余风犹足以律贪则此溪之水配茂叔以永乆所得多矣茂叔讳惇实避厚陵奉朝请名改惇頥二子寿焘皆好学承家求余作濓溪诗思味潜徳茂叔虽仕宦三十年而平生之志终在丘壑故余诗词不及世故犹髣髴其音尘
　　溪毛秀兮水清可饭羮兮濯缨不渔民利兮又何有于名琴兮觞酒冩溪声兮延五老以为寿蝉蜕尘埃兮玉雪自清聴潺湲兮鉴澄明激贪兮敦薄非青苹白鸥兮谁与同乐
　　津有舟兮荡有莲胜日兮与客就闲人间挐音兮不知何处散发醉髙荷为盖兮倚芙蓉以当妓霜清水寒兮舟着平沙八方同宇兮云月为家懐连城兮佩明月鱼鸟亲人兮野老同社而争席白云防头兮与南山为伍非夫人攘臂兮谁余敢侮
　　游濓溪辞【并序　邹旉】
　　道州城西十五里有村曰濓溪保盖周茂叔先生之居也先生宦游过九江爱庐阜不能归故以濓溪榜书堂示不忘本山谷一世洽闻者也而曰有水发源于庐阜莲花峯下茂叔乐之用其平生所安乐嫓水而成名曰濓而近世大夫又谓本名亷溪先生子求诗于山谷避其叔父讳遂加以水且曰亷与濓义殊而音睽不应嫓水以明其亷其说具载九江学宫先生祠堂记以旉观之俱失也旉糜粟道州考濓溪颇详因暇日游焉访先生之遗迹且悼世人之惑也敢述以辞
　　度营川之脩梁兮遡其濒而走西路平原之弥沲兮容飞盖而并驰行将半于一舍兮折而涉于荒蹊渐林开而阜断兮隠约闻乎犬鸡亟引鞭而前望兮萃或瓦而或茨逢翁问之奚所兮翁告予以濓溪阅民氏而皆周兮本其系之为谁伊茂叔之故家兮自鼻祖而占兹后昆出于兵烬兮逢掖沦于牛衣诹先生之所复兮已乎莫之知也从先生其已逺兮曷慰乎我之悲也云山矗而崇崇兮岂絶尘之姿也泉石激而泠泠兮抑诵之遗乎百卉秀而不枯兮岂道徳之辉乎少长羣而不嚣兮抑微俗之未衰乎彷徨乎奚忍偭而去之途日暮兮既去而犹迟迟幸颓垣与败级兮存故基而未夷还可耕者数畆兮昔带经之所治森一丘之梧槚兮亦夙丧之所规盖求其他而弗得兮尚瞩此而庶几惟先生之蚤嵗兮逢彼百罹奉亲学于渭阳兮仕谋归而愿违故湓江之所筑兮志此溪于门楣何山谷之不审兮指莲峯而实之病后之人迷益逺兮曰亷与濓义殊而音睽妄取濓而増水兮由媚客而请诗嘻其本之不觌兮冝所言之皆非吾闻南公之语此兮云权舆于唐之时元结之刺道兮事率爱竒以涍与淔汸兮贲七泉而为题道之人祖结之故智兮溪得名之是依曰义殊而非类兮尔奚涍之不疑曰音睽而无取兮淔与直亦参差而不齐故濓者以徳而嫓水兮逺矣昔人之所贻先生之桑梓兮他寓而是思何以疗世之惑兮寄鍼砭于此辞






　　古文集成巻七十二
　　钦定四库全书
　　古文集成巻七十三　　　宋　王霆震　编前癸集四
　　议
　　晋文公问守原议【柳子厚】
　　东莱集注【左僖二十五年晋侯朝王王享醴命之宥请隧弗许与之阳樊温原攅茅之田冬晋侯围原原降迁原伯贯于冀晋侯问原守于寺人勃鞮音孛低对曰昔赵哀初危切晋大夫以壶飱从径馁而弗食故使处原】
　　东莱批【看回互转换贯珠相似辞简意多大抵文字使事须下有力言语】
　　晋文公既受原于王难其守问寺人勃鞮以畀赵衰【先说事因使事起头要接有力】余谓守原政之大者也【主意】所以承天子植霸功致命诸侯【文势见意已着寺人】不宜谋及媟近以忝王命【接有力分开铺叙见得出处应】而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败【正文公罪轻过了】而贼贤失政之端由是滋矣【上说朝与宫下说卿相寺人下四句不合掌所谓异様不俗承上说双闗回互○下字好轻过】况当其时不乏言议之臣乎【此一叚生下句先理一句亦应卿相大抵如贯珠前既说不谋于卿相到此説防外】狐偃为谋臣先轸将中军【左僖二十八年】晋君防而不咨外而不求【下字】乃卒定于内竪【与媟近相应】其可以为法乎且晋君将袭齐桓之业以翼天子乃大志也【换新意好○与政之大者相应】然而齐桓任管仲以兴进竪刁以败【史齐世家桓公既得管仲脩齐国政桓公始霸管仲病桓公问谁可相者曰竪刁如何对曰自宫以适君非人情难亲管仲死桓公不用管仲言竪刁専权公卒竪刁立公子无诡为君五公子争立作乱】则获原啓疆适其始政所以观视诸侯也【文势下字文字好处】而乃背其所以兴迹其所以败【引○意到语壮】然而能霸诸侯者以土则大以力则彊以义则天子之册也诚畏之矣乌能得其心服哉【过好换好下文回缓衰既是贤説到此正难解说故以土则大几句见得有力回互好处】其后景监得以相卫鞅【史本传公孙鞅八秦因孝公宠臣景监以求见孝公以鞅为左庶长后封为商君】石得以杀望之【縁他好误了○萧望之传】误之者晋文公也【趣上说】呜呼得贤臣以守大邑则非失举也盖失问也【此一叚余意精神○又是一意举赵衰未为不是问寺人则非】然犹羞当时陷后代如此况于问与举又两失者其何以救之哉【精神】余故着晋君之罪以附春秋许世子止赵盾之义【外事结切○又是一个意缴结好○事见左昭十九年】
　　楚议【宛丘】
