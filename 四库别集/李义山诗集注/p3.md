<!-- { "loadSidebar": true } -->
　　哭刘司户二首【蕡卒于贬所】
　　离居星嵗易失望死生分酒瓮凝余桂【楚词奠桂酒兮椒浆】书籖冷旧芸【杜甫诗书籖映夕曛鱼豢魏略芸香辟纸鱼蠧故藏书台曰芸台】江风吹鴈急山木带蝉曛一呌千回首天高不为闻
　　有美扶皇运无谁荐直言已为秦逐客复作楚寃魂【谓屈原杜甫诗应共寃魂语投诗赠汨罗】湓浦应分派【庐山记江州有青盆山故其城曰湓城浦曰湓浦一统志湓浦在今九江府城西江赋流九派乎浔阳】荆江有防源并将添恨泪一洒问乾坤
　　悼伤后赴东蜀辟至散闗遇雪【本传栁仲郢镇东川辟为节度判官检校工部郎中方舆胜覧大散闗在梁泉县为秦蜀要路通志在凤翔府寳鸡县城南通褒斜大路属汉中府】
　　剑外从军逺【剑外剑阁之外也杜甫诗草木变衰行剑外】无家与寄衣散闗三尺雪回梦旧鸳机
　　乐游原【两京新记汉宣帝乐游庙一名乐游苑亦名乐游原基地最高四望寛敞】
　　向晩意不适驱车登古原夕阳无限好只是近黄昏
　　北齐二首
　　一笑相倾国便亡何劳荆棘始堪【一作悲】伤【吴越春秋夫差听谗子胥垂涕曰以曲为直舍谗攻忠将防吴国城郭丘墟殿生荆棘】小怜玉体横陈夜【北齐书后主冯淑妃名小怜大穆后从婢也穆后爱衰以五月五日进之号曰续命慧黠能弹琵琶工歌舞后主惑之愿得生死一处宋玉讽赋主人之女为臣歌曰内怵惕兮徂玉牀横自陈兮君之旁释德洪楞严合论引司马相如好色赋曰花容自献玉体横陈今此赋不传或出假托】已报周师入晋阳【北齐书武平七年十二月周武帝来救晋州齐师大败帝弃军先还留安德王延宗等守晋阳帝走入邺辛酉延宗与周师战大败为周师所虏】
　　巧笑知堪敌万几倾城最在着戎衣晋阳巳陷休回顾更请君王猎一围【北齐书周师取平阳帝猎于二堆晋州告急帝将还淑妃请更杀一围从之】
　　街西池馆【杜牧有街西诗鼓吹注长安领街西五十四坊及西市多王公贵戚之家】
　　白阁他年别【通志紫阁白阁黄阁三峯俱在圭峯东紫阁旭日射之烂然而紫白阁隂森积雪不融黄阁不知所谓三峯相去不甚逺杜甫诗错磨终南翠颠倒白阁影】朱门此夜过【晋书麴游歌南开朱门北望青楼】疎帘留月魄珍簟接烟波太守三刀梦【晋书王濬梦悬三刀于梁上须防又益一刀李毅曰三刀为州又益者明府其临益州乎果迁益州刺史】将军一箭歌【唐诗纪事杨巨源诗三刀梦益州一箭取辽城由是知名此诗三刀一箭即用巨源语但下事未详】国租容客旅香熟玉山禾【张协七命琼山之禾善曰琼山即昆仑山山海经昆仑之上有木禾长五寻大五围鲍炤诗逺食玉山禾】
　　南朝
　　武湖中玉漏催【宋书元嘉二十三年筑北隄立武湖于乐游苑北建康实録吴开城北渠引后河水流入新宫又名练湖徐爰释文曰本桑泊晋大兴三年始创北海筑长隄以壅北山之水东自覆舟山西至宣武城六里余宋元嘉中有黑龙见因改武湖张衡浑天制以玉虬吐漏水入两壶李兰刻漏赋以玉壶玉管流珠马上奔驰行漏】鸡鸣埭口绣襦回【南史齐武帝数幸琅琊城宫人常从早发至湖北埭鸡始鸣故呼为鸡鸣埭一统志在晋溪西南潮沟之上】谁言琼树朝朝见【陈书后主制新曲有玉树后庭花临江乐等其略云璧月夜夜满琼树朝朝新大抵美张贵妃孔贵嫔之容色二句乃江总词也】不及金莲步步来【齐书东昏侯凿金为莲花贴地令潘妃行其上曰此步步生莲花也】敌国军营漂木柹【隋书文帝将伐陈命大作战船或请宻之文帝使投柹于江曰若彼能改吾又何求】前朝神庙锁烟煤【陈书后主于郭内大皇佛寺起七层塔未毕火从中起飞至石头烧死者甚众】满宫学士皆顔【一作莲】色【陈书后主起临春结绮望仙等阁珠帘寳帐服玩瑰丽近古未有上自居临春张贵妃居结绮孔龚二贵嫔居望仙复道往来以宫人袁大舍等为女学士】江令当年只费才【陈书江总字总持后主授尚书令总为宰辅不亲政务侍宴后庭谓之狎客与诸嫔妃及女学士共赋诗采其尤艳丽者被以新声】
　　复京【唐书徳宗建中四年十月泾原卒拥朱泚叛上如奉天兴元元年二月如梁州五月戊戌李晟收复京城七月壬子上至自兴元】
　　虏骑胡兵一战摧万灵回首贺轩台【艺文类聚山海经曰西王母之山有轩辕台射者不敢西向梁元帝临终诗寂寥千载后谁畏轩辕台】天教李令心如日【唐书兴元元年六月加李晟司徒兼中书令实封一千户】可要昭陵石马来【唐书京兆府醴泉县有九山太宗昭陵在西北六十里唐防要上欲阐扬先帝徽烈乃刻石为尝所乘破敌马六匹于昭陵阙下安禄山事迹潼闗之战我军既败贼将崔干祐领白旗引左右驰突又见黄旗军数百队官军潜谓是贼不敢逼之须防见与干祐闘黄旗军不胜退而又战者不一俄不知所在后昭陵奏是日灵宫前石人马汗流】浑河中【唐书浑瑊本铁勒九姓之浑部也与李晟同平朱泚德宗还宫以瑊为河中尹晋绛节度使河中同陜虢等州及管内行营副元帅封咸宁郡王贞元十五年薨】
　　九庙无尘八马回【八马八骏也】奉天城垒长春苔【唐书奉天县属京兆府文明元年分醴泉置】咸阳原上英雄骨半向君家养马来【汉书金日防以父不降见杀与母阏氏弟伦俱没入官输黄门养马后以讨莽何罗功封秺侯按旧唐书瑊忠勤谨慎功髙不伐时论方之金日防故末语云然】
　　鄠杜马上念汉书【一云五陵懐古○汉书宣帝尤乐鄠杜之间注杜属京兆鄠属扶风】
　　世上苍龙种人间武帝孙小来惟射猎兴罢得乾坤【汉书宣帝武帝曽孙戾太子孙也高材好学然亦喜游侠鬬鸡走狗上下诸陵周徧三辅昌邑王废霍光与诸大臣迎即皇帝位】渭水天开苑【三辅黄圗汉有三十六苑羽猎赋序武帝广开上林北绕黄山滨渭而东】咸阳地献原【长安志长安万年二县之外有毕原白鹿原少陵原高阳原细栁原呉融诗咸阳一火便成原】英灵殊未已丁傅渐华轩【汉书哀帝时帝舅丁明封阳安侯皇后父傅晏封孔乡侯説文轩曲辀轓车也】
　　栁
　　动春何限叶撼晓几多枝解有相思苦【道源注梁刘邈折杨栁诗春来谁不思相思君自知】应无不舞时絮飞藏皓蝶带弱露黄鹂倾国宜通体【北史栁昻传杨素尝于朝堂见昻子调因独言曰栁条通体弱独摇不须风】谁来【英华作家】独赏眉【梁元帝诗栁叶生眉上唐太宗栁诗半翠几眉开】
　　巴江栁【三巴记阆白二水南流自汉中经始宁城下入涪陵曲折三回如巴字曰巴江经峻峡中谓之巴峡】
　　巴江可惜栁栁色緑侵江好向金銮殿【两京记大明宫紫宸殿北曰蓬莱殿西龙首山支厐起平地上有殿名金銮殿殿旁坡名金銮坡五代防要殿因金銮坡以为名与翰林院相对】移隂入绮窗
　　咸阳
　　咸阳宫阙郁嵯峨六国楼台艳绮罗【史记始皇每破诸侯冩放其宫室作之咸阳北阪上殿屋复道周阁相通所得美人钟鼓以充入之】自是当时天【一作秦非】帝醉【西京赋昔者大帝恱秦缪公而觐之飨以钧天广乐帝有醉焉乃为金防锡用此土而翦诸鹑首薛综曰大帝天也虞喜志林谚曰天帝醉秦暴金误陨石坠谓秦缪公梦天帝奏钧天乐时有此谚事详史记】不闗秦【一作天非】地有山河【言暴秦之兼并六国实天帝畀之非以其地有山河之固也】同崔八诣药山访融禅师【道源注稽古略药山在澧州惟俨禅师为初祖太和六年入寂融禅师或其后也】
　　共受征南不次恩【杜氏通典征南将军汉光武建武二年置以冯异为之】报恩惟是有忘言岩花涧草西林路【高僧传沙门慧永居在西林与慧逺同门游好遂邀同止刺史桓伊以学徒日众更为逺建东林事】未见高僧只见猿
　　闻着明凶问哭寄飞卿【旧唐书温庭筠字飞卿大中初应进士累年不第徐商镇襄阳往依之署为巡官咸通初迁隋县令卒】
　　昔叹谗销骨今伤泪满膺空余双玉劒【曹植七启步光之剑错以荆山之玉卢思道诗犀渠玉剑良家子剑有雌雄故言双也】无复一壶冰【鲍炤诗清如玉壶冰】江势翻银砾【一作汉○说文砾小石也梁简文帝雪诗晩霰飞银砾】天文露玉绳【春秋元命苞玉衡北两星为玉绳】何因携庾信同去哭徐陵
　　听鼓
　　城头叠鼔声【卫公兵法鼓三百三十三槌为一通鼔止角动吹十二声为一叠】城下暮江清欲问渔阳掺【七勘切】时无祢正平【后汉书祢衡字正平善击鼓曹操召为鼓吏着岑牟单绞之衣为渔阳掺挝容熊有异音节悲壮徐锴曰掺三挝鼓也】
　　送崔珏往西川【唐书艺文志崔珏字梦之大中进士有诗一巻】
　　年少因何有旅愁欲为东下更西游一条雪浪吼巫峡【徐凝瀑布诗一条界破青山色】千里火云烧益州【卢思道纳凉赋火云赫而四举】卜肆至今多寂寞【高士传严君平卖卜成都市中日阅数人得百钱足自养则闭肆下帘而讲老子】酒垆从古擅风流【史记相如与文君俱之临卭买酒舍令文君当垆】浣花牋纸桃花色【寰宇记浣花溪在成都西郭外属犀浦县地名百花潭大厯中崔宁镇蜀其夫人任氏本浣花溪人后薛涛家其旁以潭水造纸为十色牋资暇録元和初薛涛尚松花牋而好制小诗惜其幅大乃命匠狭小为之蜀中才子以为便后减诸牋亦如是特名曰薛涛牋】好好题诗咏玉钩【招魂砥室翠翘挂曲琼些王逸注挂悬也曲琼玉钩也雕饰玉钩以悬衣服】
　　代赠
　　杨栁路尽处芙蓉湖上头虽同锦步障【晋书石崇与王恺奢靡相尚恺作紫丝步障四十里崇以锦步障五十里敌之拾遗记石虎为浴室列凤文锦步障萦蔽于浴所】独映【一作应】钿箜篌【风俗通箜篌一名坎侯汉武帝令乐人侯调作坎侯言其坎坎应节侯以姓冠章也或曰箜篌取其空中以钿饰之曰钿箜篌】鸳鸯可羡头俱白飞去飞来烟雨秋
　　桂林【山海经桂林八树在贲隅东注八桂成林言其大也旧唐书江源多桂不生杂木故秦时立为桂林郡武徳四年置桂州总管府后置桂管经畧观察使治桂州】
　　城窄山将压【栁宗元记桂州多灵山发地峭竪林立四野】江寛地共浮【方舆胜覧桂州冇湘漓二江荔江阳江】东南通絶域【方舆胜覧桂州东接诸溪南浮琼崖】西北有高楼【桂海虞衡志灵川兴安之间有严闗朔雪至此輙止大盛则度闗至桂州城下不复南矣北城旧有楼曰雪观所以夸南州也】神防青枫岸【道源注南方草木状五岭之间多枫木嵗久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能飞去述异记南中有枫子鬼枫木之老者人形亦呼为灵枫焉】龙移白石湫【一统志白石湫在桂林府城北七十里俗名白石潭】殊乡竟何祷箫鼓不曽休【宋李彦弼八桂堂记民俗笃信隂阳多尚巫卜病不求医药】
　　夜雨寄北
　　君问归期未有期巴山夜雨涨秋池何当共剪西牕烛却话巴山夜雨时
　　陈后宫
