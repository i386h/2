<!-- { "loadSidebar": true } -->
    字人之官，从古所重。遂许论荐，冀得循良。其或不依节文，虚指事迹，既开谬举之路，是长幸求之风。望自今已後，所举人事迹与节文不同，及简勘无据，并到官後不称职，及有负犯等事，并请量轻重坐其举主。轻则削夺，重则贬谪。
    伏以前後敕文，虽有条约，比来铨，多务因循。今重申明，所期画一。其举人到省後，所简勘如与节文不同，仰具事由并举主名衔申中书门下。如所司卤莽，便与判成，察知事状违越，则所司举主同坐。
    ○请集百官读皇後谥议奏（元和十一年礼院）
    谨按《曾子问》：“贱不诔贵，幼不诔长。礼也。”古者天子称天以诔之。皇後之谥，则请於庙。《江都集礼》引《白虎通》曰：“皇後何所谥之？谥之於庙。”又曰：“皇後无外事，无为於郊。”《传》曰：“故虽天子，必有尊也。准礼，贱不得诔贵，子不得爵母。”所以必谥於庙者，谥宜受成於宗庙。故天子谥成於郊，皇後谥成於庙。今请准礼集百官连署谥状讫，读於太庙，然後上谥於两仪殿。既符故事，允合《礼》经。
    ○请改定御史班位奏（元和十二年九月御史台）
    御史同制除官，承前名字高下为班位先後。为名在前，身在外，到却在旧人上。後先有紊，劳逸不均。今请以上日为先後，未上不得计月数。
    ○请宣示申光蔡三州贡物奏（元和十二年十二月户部）
    西夷虺蜴攸居，历年贡赋不入，有司羞之。今则化被齐民，便为善地，其申、光、蔡，等州今所贡绫、生石斛等，并同日到。其诸道贡物，旧例至今月十五日已进纳讫。臣今便欲取申、光蔡贡物，以元日陈於乐悬之南示中外。礼毕请准式送纳。
    ○请定钱数出入条制奏（元和十三年十月中书门下）
    户部度支盐铁三司钱物，皆系国用，至於给纳，事合分明。比来因循，都不剖析，岁终会司，无以准绳。盖缘根本未有纲条，所以名数易为盈缩。伏请起自今以後，每年终各令其本司，每年正月一日至十二月三十日，所入钱数及所用数，分为两状入来年二月内闻奏，并牒中书门下。其钱如用不尽，须具言用外馀若干见在，如用尽及侵用来年钱并收关，并须一一具言。其盐铁使所收议列具一年都收数，并已支用及送到左藏库欠钱数。其所欠亦具监院额，缘某事欠未送到。户部出纳，亦约此为例。条制既定，亦绝隐欠。如可施行，望为常典。
    ○议钱货轻重奏（元和十五年八月中书门下）
    伏准今年闰正月十七日敕，令百寮议钱货轻重者。今据群官杨於陵等议：“伏请天下两税榷盐酒利等，悉以布帛丝绵任土所产物充税，并不徵见钱，则物渐重，钱渐轻，农人且免贱卖匹帛者。”伏以群臣所议，事皆至当，深刊公私。请商量付度支，据诸州府应徵两税供上都及留州留使旧额，起元和十六年已後，并改配端匹斤两之物为税额，如大历已前租庸课调，不计钱，令其折纳。使人知定制，供办有常。仍约元和十五年徵纳布帛等估价。其旧纳虚估物与依虚估物回计。如旧纳实估物并见钱，即於端匹斤两上量加估价回计。变法在长其物价，价长则永利公私，初虽微有加饶，法行即当就实。比旧给用，固利而不害。仍作条件处置，编入旨符。其盐利酒利，本以榷率计钱，有殊两税之名，不可除去钱额。但旧额中有令纳见钱者，亦请令折纳时估匹段。上既不专以钱为税，人得以所产输官，钱货必均其重轻，陇亩自广於蚕织，便时惠下，庶得其宜。其土乏丝麻，或地连边塞，风俗更异，赋入不同，亦请商量，委所司裁酌，随便宜处置。
    ○祀风师奏（元和十五年太常礼院）
    来年正月三日，皇帝有事於南郊，同日立春後丑祀风师。按《周礼大宗伯》，以燎祀风师。郑元云：“风箕星也。”故今礼立春後丑，於城东北就箕星之位，为坛祭之。《开元礼》：“祀昊天上帝於圜丘，百神咸秩。箕星从祀之位，在坛之第三等。”
    伏以皇帝有事南郊，遍祭之义，百神咸在。其五方帝并日月神州以下，缘对昊天上帝皇地，尊不得申，并为从祀。悉无上公行事并御署祝版之仪。风师既是星神，厌降之仪，便当陪祭。如非遇郊祀，其时祭祀如常仪。
    ○请奖班肃奏（长庆元年正月宰臣）
    将欲清风俗，必在厚人伦。窃见皇甫权位盛时，班行之中，多所亲附。及得罪後，议论立变，憎嫉如仇。俗之衰薄，一至於此！惟班肃以曾为郎官，判度支案，终始如一，独送出城。周行之间，多美其事。今郡秩已罢，望授一省官，以表其行。
    ○平河北诸道请告庙奏（长庆元年四月中书门下）
    伏以太宗平突厥、高宗平高丽，皆告陵庙。盖以高祖尝蓄愤於北虏，太宗亦锐气於东夷。武功未终，後圣继志，亦既平荡，所宜启告。伏以镇冀一道，吊伐再加；幽蓟八州，兵戎数起。陛下仁圣临御，皆使自效忠诚，不劳干戈，尽复区宇。祖宗宿愤，雾廓烟消，兵力所致，功实相万。岂必献俘函首，方告清庙？《诗》曰：“维天之命”，太平告文王也。考之经典，义亦相符。望下礼官撰仪，择日荐告太庙，以彰陛下缵服之业，上慰圣灵。
    ○请令诸道年终勾帐奏（长庆元年六月比部）
    准制：诸道年终勾帐，宜依承前敕例。如闻近日刺史留州数内，妄有减削非理破使者。委观察使闻风按举，必重加科贬，以诫削减者。其诸州府仍请各委录事参军，每年据留州定额钱物数破使去处及支使外，馀剩见在钱物，各具色目，分明造帐，依格限申，比部准常限，每限五月三十日都结奏。旨下之後，更送户部。若违限及隐漏不申，录事参军及本判官并牒吏部使（阙）。
    ○请盟吐番不告庙奏（长庆元年九月太常礼院）
    谨按肃宗、代宗故事，与吐番会盟，并不告庙。惟德宗建中末，与吐番会盟於延平门，欲重其诚信，特令告庙。至贞元三年，会於平凉，亦无告庙之文。伏以事出一时，又非经制。求之典礼，亦无其文。今谨参详，恐不合告。
    ○定临刑称冤奏（长庆元年十月御史台）
    应十恶及杀人斗殴，官典犯赃，并诈伪诉良，劫盗窃盗，及府县推断讫重论诉人等，皆是奸恶之徒。推鞫之时，尽皆伏罪；临刑之次，即又称冤。或冀有动摇，或贵延日月，每度称屈，皆须重推。遂使知证平人，尝被追扰，经涉时岁，狱具无期。一奸人自犯刑章，数十家因缘破散。若无惩草，为弊实深。伏请自今已後，有此色贼台及府县并外州县，但通计二度推官不同，人皆有伏款，及经三度断结者，更有论诉，一切不在重推问限。其中纵有进状敕下，如是已经三度结断者，亦请受敕处闻奏执论，庶得公务肃清，奸源杜绝。如是告本推官典受贿赂，推断不平，及有冤滥事状，言讫便可立验者，即请与重推。如所告及称冤，推勘又虚妄，及依前无理者，除本犯是死刑外，馀罪於本条更加一等科罪。如官典取受有实者，亦请於本罪更加一等。如有冤屈不虚者，其第三度推官典，伏请本法外更加一等贬责。其第二度官典，亦请节级科处。冀使下无冤人，上无滥法。
    ○请减回避例奏（长庆二年十月中书门下）
    诸司要官密戚周亲见任府县官，伏以所立堤防，正缘权要。今诸卿、监保傅、三少、詹事、祭酒、王傅、西班将校等，亦无威力敢冒典章。一概防闲，事诚太过。自今已後，应宰臣及左右仆射、御史大夫中丞、给事舍人、左右丞诸司、尚书侍郎、度支盐铁使在京城者，并诸王、驸马期周以上亲，并女婿、亲外甥，请准广德二年三月十一日及贞元二年二月十三日敕，不得任京兆府判司次赤及畿令长安万年丞簿尉。其馀一切，并不在此限。冀典法易遵，群情大惬。
    ○迁庙奏（长庆四年五月礼仪使）
    谨按《周礼》：“天子七庙，三昭三穆。与太祖之庙而七。”荀卿子曰：“有天下者祭七代，有一国者祭五代。”则知天子上祭七庙，典籍通规。祖功宗德，不在其数。国朝九庙之制，法周之文。太祖景皇帝始为唐公，肇基天命，义同周之後稷。高祖神尧皇帝创业经始，化隋为唐，义同周之文王。太宗文皇帝神武应期，造有区夏，义同周之武王。其下三昭三穆之外，是亲尽之祖，虽有功德，礼合祧迁。之岁，则从合食。
    ○修圣政纪奏（长庆四年中书门下）
    伏以尧舜之政，二典存焉。君臣之间，都俞之旨，罔不备载。厥後虽代有史官，多出於追书。所以其事或纪，其言盖略。太宗文皇帝躬勤庶政，朝多良臣，论思献替，动可纪录。故能远继尧舜，焕乎其文章。国朝旧制：每正衙奏事，史官载笔於玉阶之下，所有议论政事，悉得闻之。及永徽以後，仗下便退。宰臣谋议，外莫得闻。长寿二年，宰相姚以为帝王谟训，不可阙於纪述，史官疏远，无因得书。请自今已後，所论军国政要，委宰相一人撰录，号为“时政纪”。此事久废，史官不复得闻，惟写诰词记除授而已。臣等常窃愤悱，大惧皇猷未有以光扬於天下。伏望天恩许臣等，每坐日所有谋议，事关政事者，便日撰录，号为“圣政纪”。书纪缄封，至岁末则付史官，永为常式。庶得睿谋所载，如日月高悬；圣政惟新，与天地广运。臣等不胜大愿。
    ○请停奏补奏（宝历二年十二月吏部）
    伏以吏部每年集人及定留放，至於注拟，皆约阙员。近者入仕岁增，申阙日少，实由诸道州府所奏悉行，致令选司士子无阙。贫乏者冻馁滋甚，留滞者喧诉益繁，至有待选十馀年，裹粮千馀里，累驳之後，方敢望官。注拟之时，别遇敕授，私惠行於外府，怨谤归於有司。特望明立节文，令自今已後，诸司诸使天下州府，选限内不得奏六品已下官。
    ○请严山陵诸减选例奏（太和元年正月山陵使）
    伏以景陵、光陵以来，诸司诸使所差补押当及杂职掌等官，皆据旧例，合得减选。其中有无选可减者，便放非时选。吏曹缘是承优放选，例多判成。有过格年深，身名逾滥，赴常选不得者，多求减选职掌，图得非时集。因缘优敕，成此幸门，其吏曹为弊颇甚。今请应差前资官充职掌，并不得取选数已过格人，庶绝奸冒。
    ○量放宗子出身条例奏（太和元年四月宗正寺）
