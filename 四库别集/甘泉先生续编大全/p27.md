<!-- { "loadSidebar": true } -->
前书未审到否？水气体只如昨，第於乡里不能●光，虽尝设祝圣会，上以不忘朝廷，下以大同朋[辈]，终不能协一也。其习之深非一日矣，将奈之何哉？[承]差人得罗一泉郎报讣，为哽咽，岂意一泉遽至此[耶]？即设位於天关书院，与诸子会哭。来使行忙，未能作一奠耳。奈何！奈何！兹以承差之便，草草布启。未知近来进诣深远何如？贵体必康泰也，为斯文珍重，识者亦皆知公为正脉矣。九思九歌装成一帙侑缄，观此可以见区区之情矣。不多及。

复钟宝潭

得十三日渡子带来书，真诚之说甚好，但亦必下从前工夫。主一之谓敬，无适之谓一，一则无物而真诚矣，忘助皆非真诚也。谓适而有物，也只如此用功，久则有得，不必寻外路也。令郎未归，家下无人，属此多事，又岂外出？幸勿以我为念也。至嘱！至嘱！

复谢惟仁

十一月十三日，李祖德来，得来翰二纸，读之，且喜且忧，君子一言以为知，一言以为不知，正书则似相信，别纸则似相疑。礼：「朋友之道，闻流言而不信。」不信则不言，言则必信。疑信相战，学之病也。吾不意诸君相从二三十年之久，犹作如此见解也。先师有云：「世人卑阘得甚，爱人道好，怕人道恶，做出世事不得。若非传而不习，则明道勿忘勿助之间，有实步用功，不至如此。今只称皜皜，以圣人盛德之至为功夫，可乎？必用江汉以濯、秋阳以暴之功，习久乃可至也。今茫茫荡荡、笼笼筩筩，言此而不知陷身於夷狄之教，非择术之精也。程伊川涪州十八年归，叹曰：『学者皆入於夷狄矣。』诸君以为何如？吾不能憾杨子之作(桶)[俑]矣。吾今可以闭口矣。」见同会诸君，其亦以此示之。诸君来(东)[柬]不尽答。

复冼少汾

●无知已，注念益深。痰喘想将平复，犹见索药方，怏●●药小厮在沙堤，俟取奉上。所服丸煎三帖，且奉●[服]之，试看何如？刘善庵未见过，俟觅之，渴欲一[见]●得生狸母子，见惠姑畜之，不忍并杀其母子也。杀[之]不仁，放之不义，明道先生放蝎颂也。何以处之为●●谓杀之为大仁，放之为大义，但於母子并杀则●●●义也。吾[放其]子杀其母何如？盖母已害物，子●●●●●●●●●●●●●其子并放其母，●仁义之全也。

又

久日欠彼此信息。萧师孔昆仲暮归自白云，告取鹤园相见，甚好意思。师孔自笃实云。廿间复来同八十三翁黎养真守岁也。又期正月初十日之会，约诸友同如白云，谢九龙之神为涞之祈嗣，得两孙遗腹报也。彼时不审奕倩能来，因作一会乎否？

与王白?侍御

承下问黄孝子，乃即秉正街黄观英也。鬻菜养母，四十不娶。人问之，答云：「恐有妻，妨母养也。」初黄泰泉公言之有司旌之，水亦有小诗扬之。母死为之葬於东山，表题其墓，如此而已耳。承明公欲行旌别之政，则又见有生员黄鹤鸣之女许聘欧指挥，未过门而欧死，奔丧守礼，誓不他适。今十五年矣，有司尝表恤之。古列女传少见，止有宋吴贞女一人耳。又有年侄前南京刑部主事王渐逵者，疏斥阁下，罢官务学，取舍不苟，今二十余年矣。又有门人前南京刑部主事冼桂奇者，谢病求志，济荒遏乱，今退十五年矣。

复庞弼唐秋官

盛价回，得拜领华翰甚悉，嘉惠甚腆。爱其人以及其所嗜甚厚，惓惓於新泉之教甚笃，其周恤於秦子之狂甚仁。吾尝谓公为岭南第一流人，不虚矣。俟另简劝之归，归不归亦命也。其犹知尊信，独明於此而昧於他，何耶？推此心以念其母，则自不能不归矣。奈何！奈何！弼唐精舍闻有周举人之弟数人居学，盖今年地方多故，坐此未能一往也。谨启。

与秦幼贞举人

幼贞在广州，苦苦告要会试，予不能止，只得少赠以行。云有亲戚备赠赆於途，一向不得消息为念。曾诫旅得童仆征吉，须与同甘苦乃可。继闻人言幼贞在南安失仆，累问无知者。今闻幼贞行至高邮失仆，不能前去，遂回驻维扬书院，今又驻新泉书院。秋官庞弼唐周济备至，累劝搭船南归，苦不肯，苦不念尊堂倚门而望，不知泪下几多滴，至黄泉几深。且幼贞平生第一孝亲，其次敬信老朽，今特劝幼贞速归而不归，是敬我之心忘矣，不归奉母，慰倚门之望，是孝亲之心忘矣。此疾幼贞自理，只记醒时念虑之正即札记，便不迷乱耳。一念札记，则常不迷乱，即是好人。幼贞幼贞，速归速归，毋遗老母之思。幼贞幼贞，速归速归，毋违老朽之言。谨启

与柯双华宪副

昔闻双华罹不测之患，昌言於众，以明华夷大义，方以为戚。及闻双华自安如羑里读书，以为慰。今者是非大明，得遂归。双华其外务谢绝，修得力可知。想日与古源究竟大道，斯道有托矣。幸甚！幸甚！良便布小启兼新图，附上一览，庶万里如同席也。九思九歌，老怀不忘。九华九鲤，湖梦若验，或终如愿也。谨启。

与李古源上舍

廿年之别，怀念孔殷。甲寅之春，有传贵札自罗浮者，恍然如古源在罗浮矣。乃贵乡里不能直致，托徐上舍开缄，则止见与端溪往来辨学之言，而古源乃卓有的见矣。斯道之托，非古源其谁耶？往岁曾有诗卷奉寄，叹双华之事。今双华得归，相与究竟此学，其乐何如！兹以良便，草草布复。适有九思九歌奉览，知吾此情终当如愿。

与邹东郭司成

道路修阻，欲游无从，何时与公聚首於祝融之上也！今人见慈湖书每说皜皜，便亦说皜皜，而不知理会江汉以濯、秋阳以暴的功夫，恰似说梦。何如！何如！崔子云到谒，草草布此，不多及。

与文衡山内翰

比因盛明府剑?还邑，闻起居之胜，岂胜企仰！缅[惟]明公别号衡山，知世自衡山，令我衡山之念勃焉而兴，已在南台天柱之下，思与贤者居之终焉，未知天意何如耳！遂作小诗草书一幅，并罗浮登飞云一幅，蝇头小碑二幅，用博一笑，以为何如？如万里同席[也]。谨启。

与杨五川兵宪

盛剑?还邑，得拜领华翰诸作碑刻，如接謦欬矣。幸甚！遥知五川之乐，与夫子川上逝者如斯之叹，所得多矣。钦羡！钦羡！因作五川诗草书一幅，并西樵旧作一幅奉览。又旧刻蝇头字碑二幅，奉博一笑，庶知吾之未为甚衰也。吾将复还南岳精舍居之，未知天意如何？五川能同文衡山一来否也？谨启。

与路北村大司马

海内忘年之交，道义之契，如吾北村者，日往来於怀，不知几百千梦想矣。近会王岱麓，知久遂归隐林泉，孔迩圣教，日有就，月有将，真孰与仲多也！水年垂九十，视息犹存，若九鲤湖梦谓我为老君太极左仙翁果灵，则吾北村将觅我於太山之顶乎？未可知也。[岱]麓人便，草草布启。奉起居图刻数事侑缄奉教，风便幸寄一字。谨启。

与黎养真

吾於养真病革颠危之际不乱，而见养真知昼夜之道。吾於养真之保教廓然一端，后无继之者，知养真有托孤寄命之节。可谓无愧忠信二字矣。由此扩充之，於大道相期於无穷也。养真其自力保养，以候天命，以为复命之期。珍重！珍重！

复霍勉衷举人

二帖有精意。语曰：「博学而笃志，切问而近思，仁在其中。」正学问之道无他焉，求其放心而已，皆此意。心有所用，有所管摄，便不放。吾看此二节略与文公不同，吾勉斋二帖正此意也。敬复。

又

请明早过天关会讲会馔。他人不会，犹之可也，勉斋不可不与也。日来见勉斋於斯道日切，前后倾信於老朽，老朽可以致衷曲於勉斋者，岂浅浅哉！高作阅之敛衽，已注一二，不知其不然也。勉斋初识胡生於稠人之中而许之，今观其文如此，勉斋於是乎有知人之哲。此间惓惓成其美者，吾与明几耳。二册送览。

付孙润先

思养真取东坡节用养财，亦成家之本，今尔去这奴夫妻一年，积了尔谷二十四五石，该省钱六七贯，买得田一亩五分，添租谷三石。吾尝诫尔莫多养人，不信乎？

复罗念山明府

近因念山、慎斋诸友之劝，自思夜来枕上检会平生让人多少，尝以唾面自乾效力，横逆三自反用功，又岂不念二家旧雅？但此事彼任之非人，审之不亲，二次皆其自速，如春蚕作茧，以丝自裹，予不与焉。今因其催词，是自速也。俟临事时或有处也。

与梁兰汀岑石台二进士

慕陶诗序勉从二贤之恳，以副镜水节府之意为之。老人言语恐不足光此录也。脱稿奉上二贤转致。原币谨托完璧，盖文币在他人可受，在祖父母衙门於义未安也，统希照亮。此悃已先告矣，非礼让也。谨启。

复梁云端

故人知君，君不知故人何？吾子自以为豪杰之士也，宝浑亦曾疑言，惟吾自知自信耳。此土多嫉妒，多讹言，吾将避之矣。经曰：「朕堲谗说殄行。」夫修之百年而(怀)[坏]之於一口，此圣人之所以疾之也。敬复语云：「攻其恶，无攻人之恶。」水为脚注云：「自攻不暇，何暇攻人耶？」何如！何如！

复蒋道林督学

水不忘南岳之旧，方欲往居，以毕吾愿。乃阻於道路，而令郎偕姚生至矣。承寿文读之，滚滚无虑千言，而言言精切，独称奖太过，非老朽所安。中间排斥异说之诬民，则不敢让。适湛子知言方成，所以排辩二子者，似与来谕不期而同，而何吉阳光禄书至亦然。感应之机，岂可诬哉？兹诸子已刻高作为第一，而凡同志八十七十寿文继之，集成一帙，庶开卷不忘同志之意。辩杨老书则且不欲泛示人，时义也。令郎与姚生皆受道之器，有志。恨有小疮所苦，未能一一，序文内聊见至意。南岳之望，飞锡到时即是也。金豸绸一端、书数种，奉付桃冈书院。赡田租银一十两送修书馆，或来驻锡居之也。所怀种种不能悉，幸与同志大明此道。此道多在楚矣，徽士甚望之，似为降旗所伏矣。可惜！可惜！

复李三洲中丞

贤郎佳作，文从字顺，各识其职，一气贯之，如长江大河一泻千里，而各有波澜。其经书●●既精练●●开阖●健，策有断制剀切。第未知所遇伯●●须何如耳！老眼急读缓味，深所健羡。恨以病间，不能字点而句标之耳。以通家之爱望加功，妙中求妙，百尺竿头，更进一步，以二业合一并修涵养，笃实光辉，则先王德行道艺之蕴，可争衡天下，天下莫能敌矣。至祝！至祈！

复霍勉斋

