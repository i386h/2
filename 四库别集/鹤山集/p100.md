<!-- { "loadSidebar": true } -->
　　古者文史星厯卜筮之职领于春官皆以大夫士为之三巫之属凡以神仕者亦皆精爽不贰齐肃中正之民故梦之于祲也丰荒之于云也军声民气之于风也皆若不相关而古人精体熟察视为至近至切之事周自文武之世距宣王凡三百年甫申之生亦何关乎文武而记夫子者自天地之神至气志之神嵩岳之神文武之徳只通作一体士大夫而能识此理然后可与语瓌溪梦记
　　跋范太史记司马公布衾铭
　　范正献公以书局从温文正于洛凡十有五年于公之起居动息必审视而详记虽布衾角枕亦以验公所安于儒生穷达之际殆与孔门弟子书乡党同意孔子曰吾无行而不与二三子者今愚于马范师友亦云跋聂侍郎【子】述所藏徐明叔篆赤壁赋
　　才知之士满天下而书学不得其传许叔重稽诸通人作説文解字犹未能无阙误李少温中兴篆籀而所刋定尚多臆説信书学之难能也徐鼎臣楚金兄弟最有能称一时如郑仲贤郭恕先皆号善书皆自许氏非谓许氏果能尽字书之蕴盖舍是则放而无据耳旧闻徐明叔善篆今观其遗墨则説文解字之外自为一家虽其名及字见于印文者亦与篆法不同又有保大骑省之文保大为南唐年号骑省乃雝熈职秩亦所未喻姑识所疑以俟识者
　　跋陈中舍【贵谊】所藏杜正献草书
　　杜正献公尝为诗曰老来楷法不如初试向闲斋习草书落笔何曽见飞动雕章早已过吹嘘公楷书端劲如其人逮暮年始学草书而欧蔡苏黄皆盛许之岂非大本先立则纵横造次无徃不合邪
　　鹤山集巻六十二
　　钦定四库全书
　　鹤山集巻六十三　　　　宋　魏了翁　撰跋
　　跋陈正献公所藏孝庙御书用人论
　　止献公以乾道五年秋八月升昭文相其冬对选徳殿诏撰用人説今载在集中与所被宸翰文虽异而指则同猗与盛哉君以是戒其臣臣以是复其君开诚布公兼众尽下孜孜若弗及焉凡以敕时几而厘帝命云耳诗曰鸢飞戾天鱼跃于渊岂弟君子遐不作人猗其盛哉后五十又八年靖州逐臣魏某获拜观于公之子宿追惟一时明良之会不胜感叹谨拜手稽首书于下方
　　跋陈忠肃公岳山夀宁观留题
　　诗云阁前千尺碧琅玕乔岳苍松苦嵗寒此是万年峯上竹何湏更待雪中看
　　了斋陈公以元丰己未擢进士三名后数年为博士校书郎以鲠直不得乆居中徽庙初政召为谏官忤蔡京谪扬州管库钦圣持其事改知无为军明年又自着庭宰掾摄官琐闼坐忤曽布出守海陵崇宁元年蔡京相除名勒停编袁州寻移亷移郴五年春正月以彗出仆碑而京罢相凡党人皆得归故今岳山夀宁留题所谓丙戌四月盖公东归道所从出也后元丰一百二十年当庆元己未临卭魏某始以进士起家又二十有八年当寳庆丙戌某得罪南迁四月七日度湘即公留题之日防夀宁道士唐从善以是日掘地得公石刻介郡人张南仲杞求一语记嵗月呜呼人尝涉于忧患则见似而目动闻名而心惕故于公之忠孝大节所愿学也若夫出处嵗月之适相似则吾甚惧焉
　　跋杨文公书遗教经
　　某自结发游圣人之门穷益深测益逺今发星星矣大惧年数之不足其于他道盖未暇及也今伏观内翰文公手书遗教经叹先贤余力所及犹若此谨拜手书于下方
　　跋杨文公真迹
　　公博极群书自经史百氏以及于倚马急就之文稗官虞初之説旁行敷落之义靡不该贯今于公之裔孙绍云见公手抄唐人诗及遗教经益知公所以用力于文者盖若此呜呼此公之所以为文与曰不然也同时以文鸣者如王定国丁谓之孙汉公曽正臣梅昌言钱希白诸人非不争相长雄而天下之士独宗杨刘至于以文易名则公擅其美文乎文乎其纂组缀缉之云乎正色直道不苟于合能使人主惮其性气虽在上前亦曰如此富贵非臣所愿他日昭陵语王文康曰杨某为国竭忠有君子之大节然则是可以为文矣是以谓之文也刘中山与公齐名其出处大致亦近之
　　跋方宣谕宗卿【庭实】奏议
　　国家自熈丰大臣养成祸本崇寜改弦未竟而绍圣以后再踵前误以济私欲卒之俗頺世败溃裂四出而犹谓和亲可以暂安辟徙可以亡患至建炎中兴亦云极矣而于是失河南北失京东西维扬而渡江会稽而桴海犹不敢与彼抗其间徒頼宗忠简李忠定张忠献诸贤后先维持仅仅自立而权桧再用则挟寇以扼君父矣防公与王胡曽李诸贤大声疾呼以立正论之帜几无以为国三京淮北之役缮修陵庙还定遗民表善搜贤招携振乏则又不徒以言语立国凡皆正人心植邦本之实政虽不幸而不卒其志然其以踈逺当权焰以孤忠破羣慝则有人所甚难者焉不寕维是蔡氏之盛附之者立致华显公莆人也于蔡又夙有连自公举政和进士正孽京之时也而公之立朝乃在绍兴以后然则以其所主以其所不为公之所志所学盖自其始进而固然矣岂无膏沐谁适为容亦足以发千古之一叹云
　　题复州鸿轩
　　故起居舍人张公文潜以元符二年秋坐元祐党人谪复州监酒明年春徽宗践阼起通判黄州以秋至而春去托诸鸿以名轩轩之壊已乆而邦人思之不释呜呼其孰为思之耶广安杨伯洪恢来摄州事自皮陆诸贤以来頺宫废址咸为兴复是轩亦居一焉而属余题榜且识嵗月顾辠戾之人何所容喙每爱其集中有坐局沽酒与务中晩作诸诗岂惟素位而行无一毫不自得且方矻矻于所当事者焉诗曰敬天之怒无敢逸豫此未易与俗人言也伯洪以为如何
　　跋张魏公帖
　　公平生凡五谪而居永者三绍兴七年自祠官谪永一也二十年自连移永二也二十六年以母还蜀犹不为时论所容自蜀还永三也此帖所谓零陵之行以词翰及事实攷之盖七年九月以后也方被防放逐之余而感恩思过无纎毫忿怼困踬之意且为从母赙丧志葬期有以慰其母心昔人谓仁义人其言蔼如也非公之谓与后九十二年蜀国同郡人费谊属魏某识其后于是书于靖州客舍
　　跋陈忠肃公帖
　　余早有慕蔺之志虽于公无能为役而始初入官亦有适相似者故于公平生言行颇得其详而公所为易解日録辩及简牍数十取素尊尭集家书千数百言凡皆得其真迹而藏之是帖盖晩嵗自九江移南康南康移山阳时也宣和三年八月方防既平蔡氏方以飞语谓公之壻尝为防所抄取公竟坐迁阳山君子亨否硕蹇无毫发加损也祗以成宣靖之乱耳宣和之六年而公卒又明年而刘谏议卒元祐气数既尽北寇内侵然则乱匪降自天乎抑人实为之也
　　跋北山戆议
　　予自嘉泰三年冬造朝道淮西始识邓伯允友龙慨然以兴复自任明年邓召还予意开邉之议已决防明年春正月召试玉堂乃极陈权奸猾胥债帅骄卒必取祸辱宜急于内修缓于外攘凡数千言侂胄见之大怒徐柟承望风指击之侂曰得无成其去就之名乎乃止是时张伯子徐文子与地官侍郎王公皆先后以不合去大抵皆徐疏也丁侍郎常任亦能以条具异论去极于钱伯同之谪上饶自是莫敢有言者矣钱张徐丁之议则固知之若北山戆议则昉见乎此呜呼何其直而畅辩而不讦也诗曰匪用为教覆用为虐亦足以发千古之一叹云
　　跋司马子纪先后天诸图
　　洓水司马叔原覃思义理之学自羲文周孔之易河图洛书之数隂阳动静之义日月迟速之度以及周程张邵朱张子之书旁观歴览为圗为书时贤皆有题识又欲求一言于予予迁靖未返不得与叔原共学姑识数者之疑于末且先天圗自魏伯阳参同陈圗南爻象卦数始略见此意至邵尭夫而后大明千数百年间不知此圗安所托而圗南始得此圗亦已竒矣而诸儒无称焉数徃者顺谓震离兊干知来者逆谓巽坎艮坤皆以左旋言之今叔原以为自干至震自坤至巽此必有所据朱文公以十为河图九为洛书引邵子説辩析甚精叔原从之而邵子不过曰圆者河图之数方者洛书之文且戴九履一之图其象圆五行生成之图其象方是九圆而十方也安知邵子不以九为图十为书乎故朱子虽力攻刘氏而犹曰易范之数诚相表里为可疑耳又曰安知图之不为书书之不为图则朱子尚有疑于此也近世朱子发张文饶精通邵学而皆以九为图十为书朱以列子为证张以邵子为主予尝以干凿度及张平子传所载太极五行九宫法考之即所谓戴九履一者则是图相传已乆安知非河图也靖士蒋得之云当以先天图为河图生成数为洛书亦是一説叔原谓日月亦左旋此张説朱意也第日起北陆春西陆夏南陆秋东陆而冬返乎北陆则为右乎左乎谓日速月迟读书穷理正欲其自得况叔原所引见处一分亏之诗即予少作也吾侪所见本不相逺第以厯家细筭分数言之则月行十三度余者特约法耳其实则一日至四二十四至晦行十四度余五日至八二十至二十二行十三度余惟自九日至十九仅行十二度余此犹二至之晷刻最迟不为无理而叔原反疑之独取望日为证则望日正行迟之日也况本乎阳者常舒迟本乎隂者常急促若日迟而月速大者舒而小者促此亦隂阳自然之分也叔原之图精且宻矣盍更以是审思之日食书甲乙如辛夘日与辰相尅为异尤不经康成虽有是説然春秋壬午日食亦日与辰相尅也而左氏谓不为灾又何邪叔原谓分星起于汉唐谓汉则已后谓唐则滋邈岂以左氏内外传与周礼为不可信邪是三书亦有可疑而分次之説相传已乆独星不依方而以受封之日为次此传注之可疑而未有説以破之耳大抵叔原之説十得六七予方敛袵之不暇尚有未能释然者姑摘一二以备审订他时道僰以如卭叔原必有以复于予也绍定四年六月甲子临卭魏某书
　　跋彭忠肃公真迹后
　　止堂集之成书也公之子铉既属叙篇首今又从公之诸孙壻萧仲友应祥获观公手迹二诗大抵与朋友唱酬可以吟咏情性扬防理道惟贵人生日诗难乎为言盖人主生日为乐始于唐士大夫生日之盛则始于近世故前辈诗集唯少陵示宗武生日与东坡为同气之亲或知己偶有所赋而他集罕有若用之公卿贵人则无之直自京桧以来此风日甚始则称功颂徳甚至将以金玉帛币呜呼唐太宗之感蓼莪独何人邪止堂所上张端明诗虽未能免俗然其间如云江湖秋已多宇宙清无邉气凝万类实人亦体其全端明英迈人也止堂不以颂而以规然则非志于古道者其能然乎仲友其寳此庶来者有以观世变焉
　　跋尤氏遂初堂藏书目録序后
