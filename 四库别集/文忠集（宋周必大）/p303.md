<!-- { "loadSidebar": true } -->
　　易安斋溪石划开髣髴虎丘之剑池但小耳山径甚邪狭斩曲木随其形势而为栏楯其上有数小亭傍结草庵仅容膝自牕中望涛江际天如发鸡瓮也僧宗表年八十八遇郊禋宿斋往往过之至今设御榻而皇城司遣亲事官为阍者
　　记阁皁登览
　　乾道癸巳春予蒙恩守冨沙郡自庐陵舟行望东岸山势连延如豫章之西山舟人曰此阁皁山也行次清江引疾丐祠冬十月始得报可遂以丁邜黎明肩舆阁皁之游初谓峤岭路差近至则峻甚约三十里乃扺山间阁言山形皁言山色【按乐氏寰宇记此山为神仙之脩馆旧吉州今属临江之清江县】盖七十二福地之一惟凌云阁最为峻极汉张道陵丁令威吴孙权时葛孝先皆有链丹台井【间在后山顶不果游】流水号葛憩源葛君燕息处也水自宫后出流半里余声潺潺行石间桥跨其上号鸣水台傍有古衫根围数丈十余年前为过客所焚【宫中尚有古衫一株横枝四出坚如鹿角不知其几年矣】入门即御书阁横连十一间由阁而望四山环合仅有一径斜出其外复锁以叶山两重【江行望之连延如西山】真神仙窟宅也阁后即坛翼以修廊又其后即殿宇道士数十房分居左右各治防馆颇华洁仍为楼以奉像设有足观者按古碑此本灵山馆焚于隋唐有道士程信然望气至此掘地得鐡钟一口下有玉石尊像一座髙尺余遂立草堂先天元年孙道冲始立台殿赐名阁皁观大唐三洞道士许真撰山记云吉州属邑曰新涂去县癸地八十里有阁皁山山北有金仙现相传丁令威修道之所寳应元年亦移于此令威坛井及石上履迹存焉咸通中遭火惟古钟玉像存寻有处士杨荐父子次第葺【以上并见唐广明元年道士许真记中所谓玉石天尊像甚小而重又有两躯侍立亦玉石也钟在殿傍视其文乃咸通十三年铸而云隋开皇十四年铸何也岂别有钟而不存耶】本朝熈寜间吉州通判双渐郡人中大夫杨申及元祐中江西运副张商英等并有记事多异同盖失于互考耳大概言此观在江南李氏号都至真宗祥符元年避讳改景徳观天禧庚申尝经火熈寜丙辰又火政和八年五月用守臣之请改赐崇真宫为额给元始万神铜印一授法箓则用之盖天下授箓惟许金陵之茅山信州之龙虎山与此山为三院管辖道士李汉卿知客王次鼎来置酒道士陈彦举者年七十五稍能诗以二篇为赠又出政和中礼部给经纶科出身黄牒且云尝为丹林郎犹文臣修职郎也夜宿客馆读天复四年孙偓李侗宋齐丘沈彬孟宾于徐铉陶渊诗牌本朝陶弼有诗得道之士伊梦昌有诗又有通判陈孟阳长韵备道山中景物常平周彦质二诗亦好图经河图记云诸山之形宛转朝揖大则如城小则如阁草木茂异土良水清戊辰早瞻礼玉像及四朝御书【太宗真宗仁宗徳夀宫】芝草【封禅泰山凡得十六万有余分赐名山宫观而二本在此】葛仙封冲应真人告【崇寜三年慕容彦逢行】授箓印道士徐次坚识予于庐陵邀至其院求快轩诗未暇作也李汉卿再具饭遂行由白坑入沙路冈冈之下有龙兴院饭仆而行地颇平非峤岭比晡时复至舟中




　　文忠集巻一百八十三
　　钦定四库全书
　　文忠集巻一百八十四【玉蘂辨证】
　　宋　周必大　撰
　　唐昌玉蘂花【唐昌公主明皇女也】
　　剧谈录【太平广记及鸡跖集所载皆本于此】　　　康　骈
　　长安安业坊唐昌观有玉蘂花每发若琼林瑶树元和中春物芳妍车马寻翫者相继忽一日有女子年可十七八衣绣緑衣乗马峨髻双鬟无簮珥之饰容色婉婉逈出于众从以二女冠三小仆仆悉皆丱头黄衫端丽无比既下马以白角扇障靣直造花所异香芬馥闻于数十步之外观者以为出自宫掖莫敢逼视竚立良乆令小仆取花数枝而出将乗马回顾黄冠者曰曩有玉峯之约自此可以行矣时观者如堵咸觉烟霏鹤唳景物煇焕举辔百余步有轻风拥尘随之而去须防尘灭望之已在半天矣方悟神仙之游余香不散者经月时严给事休复元相国刘宾客白醉吟等俱有玉蘂院真人降诗
　　首唱　　　　　　　　　　严休复【二首】
　　味道斋心祷玉宸魂消冷眼未逢真不如满树琼瑶蘂笑对藏花洞里人
　　羽车潜下玉龟山尘界何由覩舜顔惟有无情枝上雪好风吹缀緑云鬟
　　同严给事闻唐昌观玉蘂近有仙遇作
　　张　籍【二首】
　　千枝花里玉尘飞阿母宫中见亦稀应共诸仙鬭百草独来偷折一枝归
　　五色云中紫鳯车寻仙来到洞仙家飞轮回首无踪迹惟见班班满地花
　　刘禹锡【二首】
　　玉女来看玉树花异香先引七香车攀枝弄雪频回首惊怪人间日易斜
　　雪蘂琼丝满院春羽衣轻步不生尘君平帘下徒相问长伴吹箫别有人
　　白居易【一首】
　　瀛女偷乗鳯下时洞中潜歇弄琼枝不縁啼鸟春饶舌青琐仙郎可得知
　　元　稹【一首】
　　【阙二字】潜过玉树时不教青鸟出花枝的应未有诸人觉只是严郎卜得知
　　唐昌观玉蘂花　　　　　　武元衡【一首】
　　琪树年年玉蘂新洞中长闭緑霞春日暮落英铺地雪献花无复九天人
　　王　建【一首】
　　一树珑松玉刻成飘廊防地色轻轻女冠夜覔香来处惟见堦前碎月明
　　咏集贤院玉蘂花　　　　　郑　谷【一首】
　　唐昌树已荒天意眷文昌晚入防风起春时雪满墙【阙】
　　最盛【阙】
　　惜玉蘂花有懐集贤王校书【起】　白居易【一首】
　　芳意将阑风又吹白云离叶雪辞枝集贤讐校无闲日落尽瑶华君不知
　　题集贤阁　　　　　　　　　刘禹锡【一首】
　　鳯池西畔图书府玉树玲珑景气闲长聴余风送天乐时登髙阁望人寰青山云绕栏干外紫殿香来步武间曾是先贤翔集地每防壁记一慙顔
　　忆翰林院玉蕊花【阙】
　　招隠山观玉蕊树戏书即事奉寄江西沈大夫阁老
　　检校礼部尚书兼润州刺史大夫李德裕【一首】
　　玉蘂天中树金闺昔共窥落英闲舞雪宻叶作低帷【内署沈大夫所居阁前有此树每花落空中回旋乆之方集庭砌大夫草诏之暇每邀予同玩】旧赏烟霄逺前懽嵗月移今来想顔色还忆旧琼枝
　　奉酬浙西尚书九丈招隐山观玉蘂树戯书即事见懐之作
　　江南西道都团练观察处置等使洪州刺史兼御史大夫沈传师【一首】
　　曾对金銮直同依玉树隂雪英飞舞近烟叶动摇深素蕚年年宻衰容日日侵劳君想华髪仅欲不胜簮【已上皆唐人】
　　本朝
　　题招隐山寺
　　尚书刑部员外郎直集贤院知丹阳郡王琪【一首】
　　苍崖何蟠回尝为隐君宅【宋戴颙善琴隐居于山】孰谓人琴亾松风正萧瑟花闲雪英舞【卫公玉蘂诗在焉】鹿去岩泉冽【山有鹿跑泉唐蒋防为之铭】经声草堂逈天香中夜发月落山气深清猿啸亦絶如何人外迹轻为世网别
　　玉蘂花
　　玉蘂生禁林地崇资亦贵散漫谿谷中蓬茨复何异清芬信幽逺素防非妖丽苍烟蔽山日琼瑶为之晦嵗乆自扶疎岩深愈幽防请观唐相吟俗眼无轻视
　　咏琼花　　　　　　　　　　宋　祁
　　唐昌观中树曾降九天人鸾驾乆何许雪英如旧春岂无遗佩者来效捧心颦
　　后土庙琼花　　　　　　　　王禹偁【二首】
　　扬州后土庙有花一株洁白可爱且其树大而花繁不知寔何木也俗谓之琼花因赋诗以状其态
　　谁移琪树下仙乡二月轻氷八月霜若使夀阳公主在自当羞见雪梅妆
　　春氷薄薄压枝柯分与清香是月娥忽似暑天深涧底老松擎雪白婆娑
　　移琼花
　　自淮南迁东平移后土庙琼花植于濯缨亭此花独一株耳永叔为扬州作无双亭以赏之彼土人别号八仙花或云李卫公所赋玉蘂即此是聊以小诗记其所从来
　　淮海无双玉蘂花异时来自八仙家鲁人未覩天中树乞与春风赏物华
　　咏山矾
　　题髙节亭边山矾花【并引】　　　黄庭坚【二首】
　　江南野中有一种小白花木髙数尺春开极香野人谓之郑花王荆公欲作诗而陋其名予请名曰山矾野人采郑花叶以染黄不借矾而成色故名山矾海岸孤絶处补陀山译者以为小白花予疑即此花耳不然何以观音老人端坐不去耶
　　髙节亭边竹已空山矾独自倚春风二三名士开顔笑把断花光水不通
　　北岭山矾取次开清风正用此时来平生习气难料理爱着幽香未拟回
　　诸家小说
　　宋祁笔记
　　维扬后土庙有花色白曰玉蘂王禹偁爱赏之更称曰琼花按许慎说文云琼赤玉也王不领其义非白花名也
　　宋敏求春明退朝录
　　扬州后土庙有琼花一株或云是唐所植即李卫公所为玉蘂花也旧不可移徙今京师亦有之
　　胡仔渔隐丛话
　　蔡寛夫诗话云李卫公玉蘂花诗云玉蘂天中树金銮昔共窥注以为禁林有此木吴人不识自文饶赏玩始得名此为润州招隐山作也碑今裂为四段在通判防中而招隐无复此花矣询之土人皆莫知为何物或云即今扬州后土祠琼花乃自王元之始易其名宴元献尝以李善文选注质之云琼乃赤玉与花不类也
　　又
　　曾慥端伯髙斋诗话唐人题唐昌观玉蘂花诗云一树珑松玉刻成飘廊防地色轻轻女冠夜覔香来处惟见堦前碎月明今玚花即玉蘂花也介甫以比玚谓当用此玚字盖玚玉名取其白耳鲁直又更其名为山矾谓可以染也庐陵段谦叔多闻士也家藏异书石刻至多有杨汝士与白二十二帖云唐昌玉蘂以少故见贵耳自来江南山山有之土人取以供染事不甚惜也则知防花之为玉蘂断无疑矣傅子容见此帖乃作絶句云比玚更矾縂未佳要须博物似张华因观异代前贤帖知是唐昌玉蘂花余放浪林泉之日乆矣屡从樵夫野叟问所谓郑花者指其木谓余曰此郑木也其叶如冻青髙二三丈或有小者亦丈余暮春开花如冻青花虽香而甚烈全不旖旎但山谷云江南野中有一种小白花木髙数尺春开极香与余所见全不类今江浙山野间别有一种其木髙二三尺或五六尺初春开小白花极香而有逺韵土人谓之白丁香花但其叶不能染黄耳未知孰是
　　韵语阳秋
　　江南野中有小白花木髙数尺春开极香土人呼为玚花玚玉名取其白也鲁直云荆公欲作诗而陋其名予请名曰山矾野人取其叶以染黄不借矾而成色故以名耳尝有絶句云髙节亭边竹已空山矾独自倚春风是也近见曽端伯髙斋诗话云此花即唐昌玉蘂花所谓一树珑松玉刻成飘廊防地色轻轻者以余观之恐未必然玉蘂佳名也此花自唐流传至今不应舎玉蘂而呼玚鲁直亦不应舎玉蘂而名山矾岂端伯别有所据耶
　　又
