<!-- { "loadSidebar": true } -->
　　余主庚午京闱得一五经巻才气超轶兼数人之长二场所拟诏诰复极典雅心知为才士亟取入解额及榜发则阳湖赵生云崧也谒见时布衣徒步英气逼人目光烂烂如岩下电叩其所学自秦汉以来诗古文源流已皆窥涉津奥遂延课两儿子余笔墨填委时间亦属具草初犹逞跅才不就绳检继乃益肆力于古尝见其阅前人集一过輙不复省视然其中真气息真境地已无不洞烛底蕴间出一语评隲輙如铁铸覆按之卒无以易也以是所见愈扩毎数日輙获一进境昔人所云三日刮目殆无以过之已而官中书舎人入直枢要诏命奏劄援笔立就无不中窽防余深倚其佽助然生不自以为能退直之下益沉思旁讯以古作者自期尝一月中作古文三十余篇篇各彷一家示余余为指其派系所自生輙以为不谬每相视而笑计自庚午冬客余邸至今七八年其所进有他人数十年功力所不能及者余所阅天下士多矣若其心悟神解舎筏登岸则未有如生之防且易者也兹裒辑其数年所作诗为瓯北初集乞余弁其简首昔欧阳公一见苏子瞻即许以出一头地度其时坡公所挟不过如今所传初发嘉州诸什非有后来竒恣横絶之观然已倾倒若是盖珠光剑气一见自有不能掩者生以数年即足胜人数十年功力英年苕发来日方长勿辍其勤勿满其志吾安能测其所至哉余孱劣岂敢以庐陵自命而生之取益多师累进益上则正未可限他日才益老学益厚万斛之泉不择地涌出行将卓然成不朽业如陈后山所云一代苏长公四海名不已者此集犹特其初发嘉州时也
　　丁茜园集序
　　芝栭博敞书生梦鸟之楼藻井隂岑髙士聴鹂之馆闲吟倚槛四山扑研以排青清啸闻天万瓦浮烟而滃白此焉立雪曽分藜照余光迩者饯春复与樱厨雅防乃有丁先生茜园者横搴绛帐经传戴圣斋中髙寄元亭句赠汪伦潭上更揬秘衍满贮雕文时散縚绳纷披脞录如开武库森森鸊鹈之刀恍入郇厨片片麟虬之脯饕餮与白竝蚀摩挱百斛龙文天吴偕紫凤俱攒綷防千番鸟绶洵可谓笙簧艺苑藻缋词林者矣属陪挥麈之余独畅然犀之识谓夫运开东壁家富缇缃客到西泠羣推骚雅两峯晻霭差供学士之砚山三浙洸洋未喻文人之墨海然而小巫气索大雅云衰试为覼陈原其流大抵玉徽金铣匪谐田父之讴雾縠氷纨未入裸民之目客惭织室常逢麤服乱头人异栁津翻欲上章驱鬼是则耳熟钟嵘之三品目眯惠子之五车文异水而何波笔非花而奚灿虽令易牙负鼎难调明水以为羮师旷鸣球亦拊败埏而无韵或者拾人牙慧掩我腹枵李记室之襴襦酷遭同馆沈隐侯之文体毎值偷儿不知阆苑千枝不缀前春之瓣赤城十丈讵烘昨日之霞今使甿鹑衣劣得兴公白地秃妻蝉髩截来李妹青丝不称体裁唯资嗢噱又或徒工獭祭那解蛟腾畧类疥驼体以伏而无媚聚来白雀贯以朽而难擕邢子才思读悮书原无奥义莽大夫遐搜竒字不过方言自诧艰深终沦平钝且夫史公愤激遇壮节而淋漓防叟诙谐借寓言而恣肆泛渤澥者有粘天荡日之观陟天台者揽倒景匿峯之胜若第雕冰镂雪矜骚客之曼声弄月吟风托达人之髙致虫轧轧祗应伏衰草而哀吟儿女喁喁乍可向小窻而细语洗兹陋习乃号名家问作者之为谁恨古人不见我仆也对雄文而骇瞩聆髙论而爽心忽起狐疑不辞蠡测何则铜龙防窱正声华辐凑之区金马逶迤亦笔札焱飞之地宫临碣石挟瑟者千人閤启平津彯缨者百辈以兹伟制际此隆时踔踸枚马之班揖让应刘之次炊金馔玉定多黼芾之猷绘日掞天弥觉文章之贵云胡不可而顾如斯矧有侯芭欲聫翩乎逢掖仰希杨意推著作于承明是宜槖镂管以长驱冀得对觚棱而惬适先生则辞绣虎目笑文牺好语桓公莫荐巴西之谯秀希踪叔夜絶交颍水之山涛隐约墙东寜伍东方而执防栖迟研北休瞻北阙以上书甘屑屑于虫鱼谢翘翘于鹓鹭嗟乎上车不落竞献凌云入坐未惊疾驰望火谁云懐璧安被褐以无言岂比垂纶老披裘而自若斯为达者无愧胜流是用志厥冲襟率成俪语绮言郁郁既快览于潘辞玉屑霏霏忆备闻夫乐防敢谓士安作序夸杰搆于太冲庶几子建定文述美谈于敬礼云尔
　　悟斋无题诗序
　　悟斋天上石麟风前玉树篇盈芍药夙富清才笔架瑚偶拈绮语有情独笑庭开称意之花无事恒啼树绕相思之鸟因寄所托顔曰无题阑以鸟丝猗欤美矣仆以西湖之客子滥充东阁之生徒栁絮飘时随侍扶风之帐槐隂合处就停海淀之装获此一编于焉三复夫其才情俊逸思致纒绵既玉管之调心亦铜丸之脱手固已极雅人之深致擅名士之风流然而境异楚湘感殊洛浦隠囊坐褥俨若神仙金雀翠翘居然佳丽假使帘前蠲忿定押灵犀如其杯底合欢无劳鹊脑而乃緑牕昼静效贞女之懐春翠袖天寒嗟美人之迟暮意者乘车金市人言洗马之工愁不同荐枕阳台客诮大夫之好色参其微防别有防心云耳
　　梅花百咏题词
　　沧亭观察黄海人豪文穆后裔卓荦则名材抜地豫章之树千寻瓌竒则修榦凌云建木之标十丈盘根错节早歴试以皆宜擢頴摛华即闲吟而入妙锦囊擕处绚绮树以千林瑶简传来得梅花之百咏尔其神思郁勃寄托遥深邓尉烟霞横飞纸上罗浮风雨交集毫端摹绰约之精神突过何郎东阁写轻明之格韵还如和靖西湖缥缈寒香片片众香国里玲珑防玉枝枝羣玉山头防笔神来极歌舞淋漓之致转丸工絶尽森疎潇洒之竒宋广平铁心石肠翻研绮语苏和仲冰肌玉骨雅擅妍词洗净铅华已风情之尽占闲教冷淡防神影之俱清乃知兀傲凌寒迥轶尘埃之表岂有娉婷弄月终沦寂寞之濵此涧畔冰霜欲壮乾坤之气节而枝头雨露能囘宇宙之春和非惟体物以称工斯乃言情之最切者也仆髙唫数过如赠一枝牵我梦于江南水边林下想君懐于蓟北屏里尊前不独采芷搴兰香草补左徒之阙畧定识和羮荐实芳防扬祖徳之清芬
　　松泉集巻九















　　钦定四库全书
　　松泉集巻十
　　吏部尚书汪由敦撰
　　序三
　　查氏族谱序
　　查氏逺有代绪其来新安自安阳令义祖公始也迁休宁自长史昌公始也卜居邑治之偏道公次子大理评事循之始也迨宋之季支裔弗延有来自夏曰顺公以甥祢舅厥嗣日衍奉为别祖今城西之查则自顺公始也其以科名起家自元岳公始也奉先收族建祠肇祀厥考灵川公之志而成之者元岳公也顺公至元岳公歴十有一世溯而上之以述所自沿而下之以详所属昭穆有图支派有系葬有纪仪有书谱牒井然自元岳公始也由明神宗丙午至于今阅两甲子百三十余年子孙守之弗替加塈涂焉以书来属纪其事者吾外舅渐陆公之弟西圃翁也元岳公以名孝亷家食颐志再传而中落吾外舅奋自振抜西圃翁继之乃益振而其季兄南浦公以邑诸生食古戢耀传其子奕梁少年进士为名庶常查之望日髙而西圃翁诸子羣从负材竞爽盖自元岳公而下六七传而益昌且炽正未有量也夫千寻之木歴嵗久而枝叶茂者植根深也千里之流分派逺而波涛壮者濬源长也根不植而加戕焉虽蟠木必菑源不濬而日阏焉虽巨渎必竭族之大也支派衍而愈蕃则人心亦日以涣有人焉萃其涣以为之始所冀来者之保守厥绪以相嬗于无穷耳后此或数十百人而得一人焉或数世得一人焉或数十世得一人焉念祖宗之所贻留而推而大之以芘其族于是而数世数十世之涣者复萃相亲爱如祖考时也诗曰子子孙孙勿替引之所谓无不尔或承也又曰以嗣以续续古之人所谓无忝尔祖也西圃翁之侨于粤也族之就而谋所以为生者翁必熟为筹曰先人之裔不可以异视也亲党之就之者筹之一如其族曰吾祖先之姻娅不可以漠视也自吾壻于查垂卌年翁自壮而老其用意周以挚而为力博以久有古长者风故于宗谱之辑不以自耀而欲使来者之共喻其意也此序之不可以已也吾乡聚族而处祠宇之宏侈峻丽村落相望吾谓厚其族者不惟土木崇饰之务而能实用其心与力如翁之摰且久则人人亲其亲长其长而夀终遂养利及无告敬先收族道在此而不在彼也故于记查氏之谱而不禁有慨其言之至以由敦之无似防借先荫以至于今而迄未能推而大之以庇吾族人此则言之而颜汗者究言之亦以见所志也
　　徐氏族谱序
　　徐氏之在防稽太末者率祖偃王而为栢翳之苗裔昌黎韩子之文其碑者可考也于潜之西曰景村者自越之马堰来迁聚族于斯几百年矣其始迁者曰敬初公至于今凡十余世族之人以耕读世其家被服儒素游黉序者前后相望郡邑行乡饮酒礼择賔介多求之徐氏故景村之徐虽未尝有髙科显仕而已为一邑望族族有曰潜昭翁名万儒者与余相见于京师翁淳慤笃行人也奉其所蔵续修家谱请序于余余惟谱牒之作非徒辨族别系明所自来而已盖将发潜阐幽光昭前人之令绪以示子孙俾滋培封植之以崇衍于勿替也爱树者勿拜其枝庇本者必繁其叶故为谱牒所以致其敬于祖宗也实所以广其爱于后嗣也夫髙明之家贵盛显赫列鼎撞钟建麾拥节七叶金貂炙手可热然而族属乖离家庭否隔识者忧之谓其本实先拨也若夫农力于田商贾勤其业士绩学以俟时相劝以仁相先以让相规以礼相朂以义父安其子兄友其弟夫刑其家甥舅亲戚师儒朋友各得其序含淳导和息嚣止争沐浴帝泽咏歌太平而更有老成寿耉之人相与修髙曽之家法聫涣散之人心譬如根既深矣而灌溉之不已其发荣滋长有不异于凡为木者哉崇山防谷之中大木名材凌霜雪歴寒暑而莫之顾一旦搆建章馺娑神明之观般倕匠石不能舎是而他求母谓景村之族之久閟而未发也愿因翁以谂诸其族之人
　　盛氏族谱序
