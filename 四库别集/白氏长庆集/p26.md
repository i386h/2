<!-- { "loadSidebar": true } -->
　　赠君一法决狐疑不用钻龟与祝蓍试王要烧三日满【眞玉烧三日不热】辨材须待七年期【豫章木生七年而后知】周公恐惧流言日王莽谦恭未篡时向使当时身便死一生眞伪复谁知
　　谁家第宅成还破何处亲宾哭复歌昨日屋头堪炙手今朝门外好张罗北邙未省留闲地东海何曾有定波莫笑贱贫夸富贵共成枯骨两如何
　　泰山不要欺毫末颜子无心羡老彭松树千年终是朽槿花一日自为荣何须恋世常忧死亦莫嫌身漫厌生生去死来都是幻幻人哀乐系何情
　　嵗暮道情二首
　　壮日苦曾惊嵗月长年都不惜光阴为学空门平等法先齐老少死生心
　　半故青衫半白头雪风吹面上江楼禅功自见无人觉合是愁时亦不愁
　　读李杜诗集因题巻后
　　翰林江左日员外剑南时不得高官职仍逢苦乱离暮年逋客恨浮世谪仙悲吟咏流千古声名动四夷文场供秀句乐府待新词天意君须防人间要好诗【贺监知章目李白为谪仙人】
　　强酒
　　若不坐禅销妄想即须吟醉放狂歌不然秋月春风夜争那闲思往事何
　　独树浦雨夜寄李六郎中
　　忽忆两家同里巷何曾一处不追随闲游预筭分朝日静语多同待漏时花下放狂冲黑饮灯前起坐彻明棋可知风雨孤舟夜芦苇丛中作此诗
　　聴崔七妓人筝
　　花脸云鬟坐玉楼十三弦里一时愁凭君向道休弹去白尽江州司马头
　　望江州
　　江回望见双华表知是浔阳西郭门犹去孤舟三四里水烟沙雨欲黄昏
　　初到江州
　　浔阳欲到思无穷庾亮楼南湓口东树木凋疎山雨后人家低湿水烟中菰【攻乎切】蒋【子良切】餧马行无力芦荻编房卧有风遥见朱轮来出郭相迎劳动使君公
　　醉后题李马二妓
　　行摇云髻花钿节应似霓裳趂管艶动舞裙浑是火愁凝歌黛欲生烟有风纵道能回雪无水何由忽吐莲疑是两般心未决雨中神女月中仙
　　卢侍御小妓乞诗座上留赠
　　郁金香汗裛【一入切】歌巾山石榴花染舞裙好似文君还对酒胜于神女不归云梦中那及觉时见宋玉荆王应羡君




　　白氏长庆集巻十五
　　钦定四库全书
　　白氏长庆集巻十六
　　唐　白居易　撰
　　律诗
　　东南行一百韵寄通州元九侍御沣州李十一舎人果州崔二十二使君开州韦大员外庾三十二补阙杜十四拾遗李二十助教员外窦七挍书
　　南去经三楚东来过五湖山头看馆水面问征途地逺穷江界天低极海隅飘零同落叶浩荡似乘桴渐觉乡原异深知土产殊夷音语嘲唽【先击切】蛮态笑睢旴水市通阛阓烟村混舳【直六切】舻【龙都切】吏征鱼户税人纳火田租亥日饶鰕蠏寅年足虎防【抽居切】成人男作丱【古患切】似鬼女为巫楼闇攒倡妇隄喧簇贩夫夜船论铺赁春酒断缻沽见果多卢橘闻禽悉鹧鸪山歌猿独叫野哭鸟相呼岭徼云成栈江郊水当郛月移翘柱鹤风泛飐樯乌鼇碍潮无信蛟惊浪不虞鼍鸣泉窟室蜃【时轸切】结气浮图树裂山魈【先雕切】穴沙含水弩枢喘牛犁紫芋羸马放青菰绣面谁家婢鵶头几嵗奴泥中采菱芡【巨险切】烧后拾樵苏鼎腻愁烹鼈盘腥厌脍鲈钟仪徒恋楚张翰浪思呉气序凉还热光阴旦复晡【奔模】身方逐萍梗年欲近桑榆渭北田园废江西嵗月徂忆归恒惨澹懐旧忽踟蹰自念咸秦客尝为邹鲁儒蕴藏经国术轻弃度关繻赋力凌鹦鹉词锋敌辘轳战文重掉鞅射策一弯弧崔杜鞭齐下元韦辔并驱名声逼杨马交分过萧朱世务轻磨揣周行窃觊觎风云皆防合雨露各霑濡共偶升平代偏慙固陋躯承明连夜直建礼拂晨趋美服颁王府珍羞降御厨议高通白虎谏切伏青蒲柏殿行陪宴花楼走看酺【薄胡切】神旗张鸟兽天籁动笙竽丸劒星芒耀鱼龙电策駈定场排汉旅促坐进呉歈【羊朱切呉歌曰歈】缥缈疑仙乐婵娟胜画图歌鬟低翠羽舞汗堕红珠别选闲游伴濳招小饮徒一杯愁巳破三盏气弥麤软美仇家酒幽闲葛氏姝十千方得斗二八正当罏论笑杓胡硉谈怜巩嗫嚅李酣犹短窦庾醉更蔫【因肩切】迂鞍马呼教住骰盘喝遣输长驱波巻白连掷采成卢【骰盘巻白波莫走鞍马皆当时酒令】筹并频逃席觥严列置盂满巵那可濯頽玉不胜扶入视中枢草归乘内厩驹醉曾冲宰相骄不揖金吾日近恩虽重云高势却孤翻身落霄汉失脚倒泥涂博望移门籍浔阳佐郡符【予自太子赞善大夫出为江州司马】时情变寒暑世利筭锱铢即日辞双阙明朝别九衢播迁分郡国次第出京都【十年春微之移佐通州其年秋予出佐浔阳明年冬杓直出牧沣州崔二十二出牧果州韦大出牧开州】秦岭驰三驿商山上二邘【云俱切商山险道中有东西二邘】昆阳亭寂寞夏口路崎岖大道全生棘中丁尽执殳江关未彻警淮冦尚稽诛【时淮西未平路经襄郡二州界所见如此】林对东西寺山分大小姑【东林西林寺在庐山北大姑小姑在庐山南彭蠡湖中】庐峯莲刻削湓浦带萦纡【莲花峯在庐山北湓水在江城南何逊诗云湓城对湓水湓水萦如带】九派吞青草【浔阳在九派南通青草洞庭湖】孤城覆緑芜【南方城壁多以草覆】黄昏钟寂寂清晓角呜呜春色辞门柳秋声到井梧残芳悲鶗鴂【音啼决】暮节感茱萸蘂拆金英菊花飘雪片芦波红日斜没沙白月平铺几见林抽笋频惊燕引雏嵗华何倏忽年少不须臾眇黙思千古苍茫想八区孔穷縁底事颜夭有何辜龙智犹经醢龟灵未免刳穷通应已定圣哲不能逾况我身谋拙逢他厄运拘漂流随大海锤鍜任洪炉险阻尝之矣栖迟命也夫沈防消意气穷饿耗肌肤防瘴和残药迎寒补旧襦书牀鸣蟋蟀琴匣网踟蹰贫室如悬磬端忧剧守株时遭人指防数被鬼揶【余遮切】揄【云俱切】兀兀都疑梦昏昏半是愚女惊朝不起妻怪夜长吁万里抛朋侣三年隔友于自然悲聚散不是恨荣枯去夏微之疟今春席八殂天涯书达否泉下哭知无【去年间元九疟书去竟未报今春闻席八殂久与还徃能无恸矣】谩写诗盈巻空盛酒满壶只添新怅望岂复旧欢娯壮志因愁减衰容与病俱相逢应不识满颔【户感切】白髭须
　　谪居
　　面痩头班四十四逺谪江州为郡吏逢时弃置从不才未老衰羸为何事火烧寒涧松为烬霜降春林花委地遭时荣悴一时间岂是昭昭上天意
　　初到江州寄翰林张李杜三学士
　　早攀霄汉上天衢晩落风波委世途雨露施恩无厚薄蓬蒿随分有荣枯伤禽侧翅惊弓箭老妇低颜事舅姑碧落三仙曾识面年深记得姓名无
　　庾楼晓望
　　独凭朱槛立凌晨山色初明水色新竹雾晓笼衔岭月苹风送暖过江春子城阴处犹残雪衙皷声前未有尘三百年来庾楼上曾经多少望乡人
　　宿西林寺
　　木落天晴山翠开爱山骑马入山来心知不及柴桑令一宿西林便欲回【柴桑令刘遗民是也】
　　江楼宴别
　　楼中别曲催离酌灯下红裙间緑袍缥缈楚风罗绮薄铮鏦越调管弦高寒流带月澄如镜夕吹和霜利似刀樽酒未空欢未尽舞腰歌袖莫辞劳
　　题山石榴花
　　一丛千朶压栏干剪碎红绡却作团风嫋舞腰香不尽露销妆脸泪新干蔷薇带刺攀应懒菡萏生泥翫亦难争及此花檐户下任人采防尽人看
　　代春赠
　　山吐晴峰水放光辛夷花白柳梢黄但知莫作江西意风景何曾异帝乡
　　荅春
　　草烟低重水花明从道风光似帝京其奈山猿江上叫故乡无此断肠声
　　樱桃花下叹白发
　　逐处花皆好随年貌自衰红樱满眼日白发半头时倚树无言久攀条欲放迟临风两堪叹如雪复如丝
　　惜落花赠崔二十四
　　漠漠纷纷不奈何狂风急雨两相和晚来怅望君知否枝上稀疎地上多
　　移山樱桃
　　亦知官舎非吾宅且劚山樱满院栽上佐近来多五考少应四度见花开
　　官舎闲题
　　职散优闲地身慵老大时送春唯有酒销日不过棊禄米麞【工良切】牙稻园疏鸭脚葵饱餐晨晏起余暇防龟儿【龟儿即小侄名】
　　晚春登大云寺南楼赠常禅师
　　花尽头新白登楼意若何嵗时春日少世界苦人多愁醉非因酒悲吟不是歌求师治此病唯劝读楞伽
　　北楼送客归上都
　　凭高眺逺一凄凄却下朱栏手共携京路人归天直北江楼客散日平西长津欲渡回船尾残酒重倾簇马蹄不独别君须强饮穷愁自要醉如泥
　　北亭招客
　　疎散郡丞同野客幽闲官舎抵山家春风北户千茎竹晩日东园一树花小盏吹醅【铺杯切】尝冷酒深炉敲火炙新茶能来尽日观棊否太守知慵放晚衙
　　宿西林寺早赴东林满上人之防因寄崔二十二员外
　　谪辞魏阙鹓鸾隔老入庐山麋鹿随薄暮萧条投寺宿凌晨清净与僧期双林我起闻钟后只日君趋入阁时鹏鷃高低分皆定莫劳心力逺相思
　　游宝称寺
　　竹寺初晴日花塘欲晚春野猿疑防客山鸟似呼人酒嬾倾金液茶新碾玉尘可怜幽静地堪寄老慵身
　　早春闻提壶鸟因题隣家
　　厌聴秋猿催下泪喜闻春鸟劝提壶谁家红树先花发何处青楼有酒沽进士麄豪寻静尽拾遗风彩近都无欲期明日东邻醉变作腾腾一俗夫
　　见紫薇花忆微之
　　一丛闇淡将何比浅碧笼裙衬紫巾除却微之见应爱人间少有别花人
　　蔷薇花一丛独死不知其故因有是篇
　　柯条未尝损根蕟不曾移同类今齐茂孤芳忽独萎仍怜委地日正是带花时碎碧初凋叶燋红尚恋枝乾坤无厚薄草木自荣衰欲问因何事春风亦不知
　　湖亭望水
　　久雨南湖涨新晴北客过日沈红有影风定緑无波岸没闾阎少滩平船舫多可怜心赏处其柰独游何
　　闲游
　　外事因慵废中懐与静期寻泉上山逺看笋出林迟白石磨樵斧青竿理钓丝澄清深浅好最爱夕阳时
　　忆微之伤仲逺【李三仲逺去年春丧】
　　幽独辞羣久漂流去国赊只将琴作伴唯以酒为家感逝因看水伤离为见花李三埋地底元九谪天涯举眼青云逺回头白日斜可能胜贾谊犹自滞长沙
　　过郑处士
　　闻道移居村坞间竹林多处独开关故来不是求他事暂借南亭一望山
　　霜雨苦多江湖暴涨块然独望因题北亭
　　自作浔阳客无如苦雨何阴昏晴日少闲闷睡时多湖阔将天合云低与水和篱根舟子语巷口钓人歌雾鸟沈黄气风帆蹵白波门前车马道一宿变江湖
　　春末夏初闲游江郭二首
　　闲出乘轻屐徐行蹋软沙观鱼傍湓浦看竹入杨家【湓浦多鱼浦西有杨侍郎宅多好竹】林迸穿篱笋藤飘落水花雨埋钓舟小风飏酒旗斜嫩剥青菱角浓煎白茗茶淹留不知夕城树欲栖鸦
　　二
　　柳影繁初合莺声澁渐稀早梅迎夏结残絮送春飞西日韶光尽南风暑气微展张新小簟熨帖旧生衣緑蚁杯香嫩红丝鲙缕肥故园无此味何必苦思归
　　红藤杖【杖出南蛮】
　　南诏红藤杖西江白首人时时步月处处把寻春劲健孤茎直疎圆六节匀火山生处逺泸水洗来新粗细才盈手高低仅过身天边望乡客何日拄归秦
　　风雨中寻李十一因题船上
　　匹马来郊外扁舟在水滨可怜冲客来访阻风人小醘【苦盍切】沽清醑【私防切】行厨煑白鳞停杯看柳色各忆故园春
　　题庐山山下汤泉
　　一眼汤泉流向东浸泥浇草暖无功骊山温水因何事流入金铺玉甃中
　　寄蕲州簟与元九因题六韵【时元九鳏居】
