<!-- { "loadSidebar": true } -->
　　百顺日东流客去亦不息【谢玄晖大江流日夜客心悲未央】我生苦漂荡何时有终极【赵云曹子建诗想思无终极】赞公释门老放逐来上国还为世尘婴颇带憔悴色【陆士衡牵世婴时网又世网婴我身】杨枝晨在手豆子两【一作雨】巳熟【杜防遗佛经云手把青杨枝徧洒甘露水又僧祗律杨枝齿木也食毕持之嚼一头碎用剔牙齿中滞食毗柰耶云嚼杨枝有五利一除风二除热三令口滋味四消食五明目又灌顶经云昔维耶黎民遭疫禅提奉佛教持呪往避之疫人皆愈其禅提所嚼啮木掷地成林林下有泉后民复有疾取泉水折杨桞洒拂病者无不痊愈把杨枝洒甘露事出于此　赵云以见赞当春方为寺主之时来秦州而巳见豆熟之际矣本草豆九月采齐民要术曰九月中候近地叶黄者速刈之则豆熟在九月公以十月未离秦州而此先别之也一説谓豆子眼中黒睛也言无邪视】是身如浮云【语曰于我如浮云　杜补遗维摩经是身如响属诸因縁是身如浮云须臾变灭是身如电念念不住】安可限南北【新添魏文帝临江叹曰此天所以限南北也　赵云以言时序虽飘忽于道人体上春虽在长安秋时在秦州为无南无北也】异县逢旧友初欣冩胷臆【古乐府他乡异县　赵云诗我心冩兮而谢灵运拟曹植诗云欢娯冩懐抱】天长闗塞寒歳墓饥冻逼【一云天长闗塞逺歳暮饥寒迫　赵云一作天寒闗塞逺嵗暮饥冻逼非盖寒与冻字相侵也次公以为别留长在十月而句云歳暮饥寒逼盖言其所以徃同谷之情将为歳暮之计以捄饥寒也】野风吹征衣欲别向照黒【鲍明逺野风吹秋木行子心膓防谢灵运诗朝游穷照黒】马嘶思故枥归鸟尽敛翼【嘶一作鸣王正长朔风动秋草边马有归心陶潜曰入羣动息归鸟趋林鸣】古来聚散地宿昔长荆棘【姑苏台荆棘霜露霑人衣】相看俱衰年出处各努力【赵云呉越春秋载越人送其子弟作离别相去之辞曰行行各努力】
　　万丈潭【同谷县作　赵云按地志一名鳯凰潭】
　　青溪合冥寞神物有显晦【赵云青溪所以合而冥寞盖以神物所藏有显晦也谢荘诗青溪如委黛黄沙似舒金神物指言龙也有显有晦许慎所谓能幽能明者也晋刘琬赋曰大哉龙之为徳变化屈神隐则黄泉出则升云今兼言其有显有晦以引下文述其蟠隐必借深潭也】龙依积水蟠窟压万丈内【孙兴公天台赋临万丈之絶冥张阳流涧万余丈　赵云文子曰积水成海而魏都赋曰因渊漼积水荀子积水成渊蛟龙生焉】局歩凌垠堮【音噩西京赋灵囿之中前后无有垠堮淮南子出于无垠堮之门】侧身下烟霭前临洪涛寛却立仓石大山危一径尽岸絶两壁对削成根虚无【顔延年践华因削成赵云西山经云大华之山削成而四方】倒影垂澹【一作濧天台赋序或倒影于重冥薛云前汉郊祀谷永曰世有仙人服食不终之药遥兴轻举陟遐倒景览观县圃浮海蓬莱耕耘五徳朝种暮获与山石无极注如淳曰在日月之上反从下照故其景倒　杜补遗孙绰天台赋倒景注言此山以临深海山倒景在水中谢灵运应诏诗云张组眺倒景列筵一归潮注山临水而影倒沈休文游沈道士馆诗一举凌倒景无事适华嵩注倒景在日月之上日月反从下照故其景倒谷永同上薛注又司马相如大人赋贯列缺之倒景兮渉豊隆之滂澳注服防曰列缺天门也陵阳予明经曰列缺气去地一千四百里倒景气去地四千里其景皆倒在下详注家所言即倒景有二説倒景垂澹瀩与天台赋应诏诗倒景同义非谷永相如所言倒景也】黒如湾澴底清见光烱碎孤云到来深飞鸟不在外髙罗成帷幄【陆士衡宻叶成翠幄天台赋践莓苔之滑石抟壁立之翠屏防樛木之长萝援葛藩之飞茎】寒未垒【一作叠】旌斾逺川曲通流嵌窦潜泄瀬造幽无人境发兴自我辈【天台赋卒践无人之境　赵云晋人多云此正在我辈】告归遗恨多将老斯游最闭藏脩鳞蛰出人巨石碍何事炎天过快意风雨防【两一作云　赵云似讥龙不以时为泽矣盖言其徒闭藏之深以碍巨石而艰于出入炎天须雨而不雨炎天既过何用与风雨防乎如此则成秋霖矣广雅云南方曰炎天魏文帝芙蓉池诗遨游快心意周礼风雨之所防一本作云雨防字则应徳连诗欲因云雨防濯翼陵髙梯】
　　两当县呉十侍御江上宅
　　寒城朝烟澹山谷落叶赤【谢晖寒城一凝眺平楚正苍然灵运晓霜枫叶丹夕照岚气隂】隂风千里来吹汝江上宅【谢晖朔风吹飞雨萧条江上来　赵云详味诗意呉侍御迁谪之因为辨论良民不是奸细以此忤权贵而得罪耳首四句以秦地之时候景物言其宅在两当县之江上所以为之感激也两当枕嘉陵江上传云呉侍御宅今其子孙尚居之未去也】鹍鸡号枉渚日色傍阡陌【王嶶诗窈霭潇湘空歘吸鹍鸡悲谢灵运弭棹薄枉渚指景待乐阕九歌朝骋鹜兮江臯夕弭节兮北渚楚辞朝发枉渚暮宿辰阳七发鹗鹄晨号乎其上鹍鸡哀鸣翔乎其下　杜补遗相如赋云蔺鹤乱鹍鸡张楫曰鹍鸡似鹤黄白色张无尽武陵图经紏缪云余阅四方图经何其舛讹之多也以武陵善徳山一事观之余可知矣武陵之东有二山一曰枉山二曰踊出山呉均来地居注云元嘉七年五月天水武陵枉山防为枉渚隋开皇中刺史樊子重以枉山尝为善巻所居名其地为善徳山悦其名而遗其实也唐贞元中揔印禅师居踊出山凿井啖泥刳木庵开山建寺裴公美易王名为古徳山院为古徳禅阮宣鉴嗣之而徳山之名遂着刘禹锡集善巻坛在枉山上又曰枉渚在郭东周朴诗曰先生遗集武陵西且善巻之有坛坛非尧舜时所有地枉山防而坛在山上枉渚在东而谓之在西斯则讹之又讹矣太平御览载江南诸水云湘州记曰枉山在郡东十七里有枉水焉山西溪口有小湾谓之枉渚山有楚祠焉谨按两当县今隷鳯州乃古雍州之地而子美是诗云鹍鸡号枉渚者盖渚之斜曲而不直者皆谓之枉渚非武陵及湘潭之枉渚也故陆云荅张士然诗曰通波激枉渚悲风薄邱榛注枉曲也亦以斜曲为义　赵云以楚地之时景物言之鹍鸡正实道其事楚地有之楚辞曰鹍鸡嘲哳乃是事祖】借问持斧翁防年长沙客【武帝末暴胜之为直指使者衣绣衣持斧翁指言呉侍御也长沙即潭州贾谊所谪之地谓当隂风之来空吹汝两当之宅方鹍鸡之号而其身在长沙皆所以哀之也】哀哀失木矫矫避弓翮【羊就反西都赋猿失木淮南子从风而飞以爱气力衔芦而翔以避矰缴终为戮于此世　赵云以呉之失所也】亦如故乡乐未敢思宿音【飞鸟过故乡犹踯躅】昔在鳯翔都共通金闺籍【谢晖既通金闺籍　赵云金闺金马门也共通者公为左拾遗与呉共通籍也】天子犹防尘【见三巻北征诗注】东郊暗长防【书秦誓东郊不开晁错曰两阵相近平地浅草可前可后此长防之地也又曰劲弩长防射疏及逺以见其无微之不入有坚之必破也巳】兵家忌间谍此辈常接迹【李牧为鴈门谨烽火多为间谍】台中领举劾君必慎剖析【举善劾有罪御史职也卫玠问乐广梦思之成病广命驾为剖析之王湛与王济因共谈易剖析入防】不忍杀无辜所以分黒白【书与其杀不辜宁失不经曹子建苍蝇间白黒防巧令亲疎】上官权许与失意见迁斥【谢灵运遭物悼迁斥　赵云言执许与之权也权许与则其不许呉之所论矣任延传善事上官臣不敢奉诏】仲尼甘旅人【王弼仲尼旅人则国可知矣】向子识损益【左传郑人铸刑书叔向贻子产书三辟之兴皆叔世也杜正谬后汉向长字子平潜隐于家读易至损益卦喟然叹曰吾巳知富不如贫贵不如贱但未知死何如生耳】朝廷非不知闭口休叹息予时忝诤臣【公时为拾遗也】丹陛实咫尺【左传天威不违顔咫尺】相看受狼狈【见三巻北征注】至死难塞责【赵云公为拾遗以见吴之出而不能言也】行迈心多违出门无与适【诗行迈靡靡沈休文江海事多违赵云诗中心有违】于公负明义惆怅头更白【袁阳源诗义分明于霜　赵云落句公之恨深矣】
　　发秦州【乾元二年自秦州赴同谷县纪行十二首】
　　我衰更嬾拙生事不自谋无食问乐土无衣思南州【诗适彼乐土雪赋裸壊垂缯注不衣国也谢灵运南州实炎徳桂树陵寒山　赵云言其行止无定也庄子云吾无粮我无食因无食故问乐土而徃就也楚辞云嘉南州之炎徳南州气暖因无衣故思南州借其暖不须衣也】汉源十月交天气如凉秋【鲍云汉源属同谷郡大防美同谷风土多暄利于贫士非九月十月之交去秦也诗十月之交】草木未黄落况闻山水幽栗亭名更嘉下有良田畴【赵云汉源栗亭盖同谷地今成州也按九域志二县曰同谷曰栗亭也地在秦之南界首去秦一百九十五里月令草木黄落】充膓多薯蓣【永和初有采药衡者道迷粮尽过息岩下见一老翁四五年少对执书告之以饥与之食物如薯蓣后不复饥　杜补遗陶隐居云薯蓣处处有之掘取食之以充粮图经云湖闽中出一种根如芋而皮紫色煎煑食之俱羙彼土人呼曰藷音殊山海经云景山北望少泽多藷藇音与与薯蓣同郭璞云根似芋可食江南人呼藷为储语有轻重尔其实一种南北之产不同故其形类差别】崖蜜亦易求【杜补遗本草载石蜜陶隐居云即崖蜜也髙山岩石间作之又木蜜呼为食密悬树枝作之张华博物志云逺方山郡幽僻处出蜜所着巉岩石壁非攀縁所及唯于山顶篮轝自悬挂下遂得采取僧觉范冷斋夜话载东波撖揽诗云待得微甘回齿颊还输崖蜜十分甜乃云崖蜜事□谷子曰照夜清萤也百花醴蜜也崖蜜樱桃也　赵云谷子之书揣摩押阖谈説之书耳岂曽论及名物哉今其书在世间可考也而洪觉范敢尔惑学者今因此及之】蜜竹复冬笋清池可方舟【西都赋镜清流又方舟并鹜俛仰极乐注方并也赵云谢灵运登石门最髙顶诗蜜竹使径迷方舟并两舩尔雅大夫方舟】虽伤旅寓逺庶遂平生游此邦俯要冲实恐人事稠应接非本性登临未消忧【赵云汉书李曰凉州天下要冲王子敬过越州见潭壑澄澈清流冩注乃云山川之美使人应接不暇宋玉登山临水送将归王粲登楼赋云登兹楼以四望聊暇日以销忧】谿谷无异石塞田始微收岂复慰老夫惘然难乆留【赵云以景趣言之则谿谷无异石以地利言之则塞田始微收皆不足以慰我懐抱而当去也】日色隐孤戍乌啼满城头【赵云何逊诗曰团团日隐洲鸟蹄见第一巻哀王孙注】中宵驱车去饮马寒塘流【古诗饮马长城窟】磊落星月髙苍茫云雾浮【赵云古诗两头织织新月生磊磊落落向星庾信诗寂寞歳隂穷苍茫云霓同】大哉乾坤内吾道长悠悠【易曰大哉乾元诗曰悠悠苍天】
　　赤谷【赵云此篇才离秦州所歴之处也】
