<!-- { "loadSidebar": true } -->
扬帆采石华，挂席拾海月。临海志曰：石华附石，肉可啖。又曰：海月大如镜，白色。扬帆、挂席，其义一也。海赋：维长绢，挂帆席。
溟涨无端倪，虚舟有超越。庄子曰：北溟有鱼，其名曰鲲，海运则图于南溟。李弘范曰：广大窕冥，故以溟为名。谢承后汉书曰：陈茂常度涨海。庄子，孔子曰：反复终始，不知端倪。音义曰：倪音崖。庄子曰：有虚舟来触舟。孔安国尚书传曰：越，远也。
仲连轻齐组，子牟眷魏阙。言仲连轻齐组而之海上，明海上可悦。既悦海上，恐有轻朝廷之讥，故云子牟眷魏阙。史记曰：田单攻聊城不下，鲁连乃为书，约之矢以射城中，遗燕将。燕将得书，乃自杀。遂屠聊城。归而言鲁仲连，欲爵之，鲁连逃隐于海上。吕氏春秋曰：中山公子牟谓詹子曰：身在江海之上，心居魏阙之下。柰何？高诱曰：子牟，魏公子。一说，魏，象魏也。言身在江海之上，心乃在王室也。
矜名道不足，适己物可忽。韩子，白圭曰：宋君，少主也，而务矜名。郭象庄子注曰：德之所以流荡，矜名故也。史记曰：庄子，其言汪洋自恣以适己。
请附任公言，终然谢天伐。庄子曰：孔子围于陈，太公任往吊之，曰：直木先伐，甘泉先竭。子其意者饰智以惊愚，修身以明污，昭昭若揭日月而行，故不免也。孔子曰：善。乃逃大泽之中。入兽不乱群，入鸟不乱行，鸟兽不恶，而况人乎！王逸楚辞注曰：谢，去也。
文选考异
注「维长绢」：陈云「绢」当作「绡」，是也。各本皆伪。
石壁精舍还湖中作
五言。精舍，今读书斋是也。谢灵运游名山志曰：湖三面悉高山，枕水渚山，溪涧凡有五处。南第一谷，今在所谓石壁精舍。
石壁精舍还湖中作
谢灵运
昏旦变气候，山水含清晖。
清晖能娱人，游子憺忘归。楚辞曰：羌声色兮娱人，观者憺兮忘归。王逸曰：娱，乐也。憺，安也。
出谷日尚早，入舟阳已微。左氏传，赵宣子将朝，尚早。正历曰：日，太阳也。楚辞曰：阳杲杲其朱光。郑玄毛诗笺曰：微，不明也。
林壑敛暝色，云霞收夕霏。霏，云飞貌。
芰荷迭映蔚，蒲稗相因依。杜预左氏传注曰：稗，草之似谷者，薄懈切。阮籍咏怀诗曰：寒鸟相因依。
披拂趋南径，愉悦偃东扉。庄子曰：云者风起北方，一西一东，孰居无事而披拂是。尔雅曰：悦、愉，乐也。贾逵国语注曰：偃，息也。
虑澹物自轻，意惬理无违。淮南子曰：澹然无虑。许慎曰：澹犹足也。孙卿子曰：内省则外物轻矣。广雅曰：惬，可也。
寄言摄生客，试用此道推。楚辞曰：愿寄言于三岛。老子曰：善摄生者不然。刘渊林吴都赋注曰：摄，持也。左氏传，刘子曰：民受天地之中以生，所为命。说文曰：推，排也。为推排以求也。
文选考异
注「谢灵运游名山志曰」：案：「谢」字不当有，前后所引可证也。各本皆衍。又后登临海峤诗两引皆衍，不更出。
注「所为命」：陈云「为」当作「谓」，是也。各本皆伪。
登石门最高顶
五言。灵运游名山志曰：石门涧六处，石门溯水上，入两山口，两边石壁，右边石岩，下临涧水。
登石门最高顶
谢灵运
晨策寻绝壁，夕息在山栖。江赋曰：绝岸万丈，壁立霞驳。郭璞游仙诗曰：山林隐遯栖。
疏峰抗高馆，对岭临回溪。广雅曰：疏，治也。西京赋曰：疏龙首以抗殿。广雅曰：抗，举也。
长林罗户穴，积石拥基阶。
连岩觉路塞，密竹使径迷。
来人忘新术，去子惑故蹊。景福殿赋曰：欲反忘术。魏武帝苦寒行曰：迷惑失故路。
活活夕流驶，噭噭夜猿啼。毛诗曰：河水洋洋，北流活活。楚辞曰：声噭噭以寂寥。广雅曰：噭，鸣也。
沈冥岂别理，守道自不携。汉书曰：蜀严湛冥，久幽而不改其操。孟康注曰：蜀郡严君平，沈深玄默无欲。言幽深难测也。尸子曰：守道固穷，则轻王公。贾逵国语注曰：携，离也。
心契九秋干，目翫三春荑。古乐府有历九秋妾薄相行。班固终南山赋曰：三春之季，孟夏之初。九秋，已见南都赋。
居常以待终，处顺故安排。新序，荣启期曰：贫者士之常，死者人之终，居常待终，何忧哉！庄子曰：老聃死，秦失吊之，曰：适来，夫子时也；适去，夫子顺也。安时而处顺，忧乐不能入也。安排，已见上文。
惜无同怀客，共登青云梯。陆机诗曰：感念同怀子。郭璞游仙诗曰：安事登云梯。张湛列子注曰：云梯可以陵虚。
文选考异
注「古乐府有历九秋妾薄相行」：案：此十一字不当有，观下注云「九秋已见南都赋」可知。各本皆衍。
于南山往北山经湖中瞻眺
五言。灵运山居赋曰：若乃南北两居，水通陆阻。又曰：永归其路，乃界北山。注曰：两居，谓南北两处，南山是开创卜居之处也。又曰：大小巫湖，中隔一山。然往北山经巫湖中过。
于南山往北山经湖中瞻眺
谢灵运
朝旦发阳崖，景落憩阴峰。尚书大传曰：相与观于南山之阳。
舍舟眺迥渚，停策倚茂松。
侧径既窈窕，环洲亦玲珑。曹摅赠石荆州诗曰：轗轲石行难，窈窕山道深。甘泉赋曰：和氏玲珑。晋灼曰：明貌。
俛视乔木杪，仰聆大壑灇。毛诗曰：南有乔木。楚辞曰：听大壑之波声。薛综西京赋注曰：壑，坑谷也。毛诗曰：凫鹥在潀。毛苌曰：潀，水会也。灇与潀同。
石横水分流，林密蹊绝踪。
解作竟何感，升长皆丰容。周易曰：天地解而雷雨作，雷雨作而百果草木皆甲坼。尔雅曰：感，动也。周易曰：地中有木升。丰容，悦茂貌。郭璞曰：丰，容也，音蜂。
初篁苞绿箨，新蒲含紫茸。服虔汉书注曰：篁，丛竹也。箨，竹皮也。苍颉篇曰：茸，草貌。然此茸谓蒲华也。江赋曰：擢紫茸茸。
海鸥戏春岸，天鸡弄和风。南越志曰：江鸥，一名海鸥，涨海中随潮上下。尔雅曰：鶾，天鸡。毛诗曰：习习谷风。毛苌曰：习习，和舒貌。
抚化心无厌，览物眷弥重。郭象庄子注曰：圣人游于变化之涂，万物万化，亦与之万化。览物，已见上文。眷，犹恋也。
不惜去人远，但恨莫与同。言独在山中，无人共游。人谓古人也。
孤游非情叹，赏废理谁通？言己孤游，非情所叹，而赏心若废，兹理谁为通乎？
文选考异
注「和氏玲珑」：案：「玲珑」当乙，说见前。又正文「玲珑」，注「珑玲」，说在游天台山赋注。各本皆误。
注「擢紫茸茸」：案：此下当有「而容切」三字。袁、茶陵二本正文下有此音，合并六家，因复出而删，尤仍其误。于是「茸而容切」，本以四字为句者，仅存一「茸」字，而不可通矣。凡善音多割裂删削，无以全复其旧，依此等例推之。
从斤竹涧越岭溪行
五言。灵运游名山志曰：神子溪，南山与七里山分流，去斤竹涧数里。
从斤竹涧越岭溪行
谢灵运
猿鸣诚知曙，谷幽光未显。元康地记云：猿与狝猴不共山宿，临旦相呼。说文曰：曙，旦明也。
岩下云方合，花上露犹泫。广雅曰：方，始也。
逶迤傍隈隩，苕递陟陉岘。说文曰：隈，山曲也。尔雅曰：隩，隈也。郭璞曰：今江东呼为浦。隩，于到切，又于六切。尔雅曰：山绝曰陉。郭璞曰：连山中断曰陉。陉，胡庭切。声类曰：岘，山岭小高也。岘与现同，贤典切。
过涧既厉急，登栈亦陵缅。毛诗曰：深则厉。毛苌曰：以衣涉水为厉。通俗文曰：板阁曰栈。汉书曰：张良说汉王烧绝栈道。广雅曰：陵，乘也。韦昭国语注曰：缅，犹邈也。
川渚屡径复，乘流翫回转。楚辞曰：川谷径复流潺湲。鵩鸟赋曰：乘流则逝。
苹蓱泛沈深，菰蒲冒清浅。毛苌诗传曰：苹，大蓱也。又曰：冒，覆也。
企石挹飞泉，攀林擿叶卷。说文曰：企，举踵也。毛苌诗传曰：挹，??也，犹今言酌也。飞泉，已见上文。
想见山阿人，薜萝若在眼。楚辞曰：若有人兮山之阿，披薜荔兮带女萝。
握兰勤徒结，折麻心莫展。灵运南楼中望所知迟客诗曰：瑶华未堪折，兰苕已屡擿。路阻莫赠问，云何慰离析。然握兰擿苕，咸以相赠问也。楚辞曰：被石兰兮带杜衡，折芳馨兮遗所思。王逸曰：石兰，香草也。枣据逸民赋曰：沐甘露兮余滋，握春兰兮遗芳。楚辞曰：折疏麻兮瑶华，将以遗兮离居。王逸曰：疏麻，神麻也。司马彪庄子注曰：展，申也。又汉家侍中握兰。
情用赏为美，事昧竟谁辨？言事无高翫，而情之所赏，即以为美，此理幽昧，谁能分别乎？
观此遗物虑，一悟得所遣。淮南子曰：吾独怀慷慨遗物而与道同出，是故有以自得也。郭象庄子注曰：将大不类，莫若无心，既遣是非，又遣其所遣，遣之以至于无遣，然后无所不遣，而是非去也。
文选考异
苕递陟陉岘：案：「岘」当作「现」。善注引声类「岘」云「岘与现同」，可知正文自为「现」字。今各本皆作「岘」，必五臣改为「岘」，而后来以之乱善也。集韵二十七铣有「现」「岘」二文云「胡典切」，或作「岘」，当即出于此，可为证。
应诏观北湖田收
五言。丹阳郡图经曰：乐游苑，晋时药园，元嘉中筑堤壅水，名为北湖。集曰：元嘉十年也。太祖改景平十二年为元嘉。
应诏观北湖田收
颜延年
周御穷辙迹，夏载历山川。左氏传，右尹子革对楚王曰：昔周穆王欲肆其心，周行天下，将皆有车辙马迹焉。尚书，禹曰：予乘四载，随山刋木。孔安国曰：所载者四，谓水乘舟，陆乘车，泥乘輴，山乘樏。樏，力追切。
蓄轸岂明懋，善游皆圣仙。蓄轸不行，岂是钦明懋德之后；善游天下，皆是睿圣神仙之君。孔安国尚书传曰：蓄，积也。范晔后汉书，刘安奏曰：安皇帝圣德明懋。圣谓夏禹，仙谓周穆。
帝晖膺顺动，清跸巡广廛。周易曰：圣人以顺动而民服。汉仪注曰：皇帝辇动，出则传跸，止人清道。汉书曰：杨雄有田一廛。晋灼曰：廛，一百亩也。
楼观眺丰颖，金驾映松山。孔安国尚书传曰：颖，穗也。金驾，金辂也。言上楼看穗也。映，犹蔽也。
飞奔互流缀，缇彀代回环。飞奔，车也。陆景典语曰：飞车策马，横腾超进。越绝书曰：车奔马腾。缇彀，骑也。续汉书曰：缇骑一百人，属执金吾。吴都赋曰：彀骑炜煌。
神行埒浮景，争光溢中天。列子，黄帝梦游华胥国，其神行而已。孟康汉书注曰：埒，等也。张孟阳七哀诗曰：浮景忽西沈。史记曰：与日月争光可也。列子曰：穆王筑台，号曰中天之台。
开冬眷徂物，残悴盈化先。言开冬而视徂落之物，虽已残悴，而尚盈于残悴之先，言可观也。开冬，犹开春、开秋也。楚辞曰：开春发岁。羽猎赋曰：玄冬季月，万物徂落于外。孔安国尚书传曰：眷，视也。白虎通曰：春，万物始生。郑玄礼记注曰：化，犹生也。
