<!-- { "loadSidebar": true } -->
　　钦定四库全书
　　御制乐善堂全集序
　　朕少读尚书见二帝三王以及继世之哲后君臣咨儆惟是身心性命之本原其敷政命官亦惟根柢道德而不规规于事为之末及考诗易四子之言凡论政者皆与书所称同其指归互为表里其后博涉诸史则虽明盛之世所殚心竭虑者大概详于事功而略于本原教化之升降治象之崇卑其分岐实判于此用是日有孜孜求所以取道入德之门防
　　皇考示以明理立诚之大训而略得其统贯又念修辞必本乎诚故凡见于古文诗辞者咸以是为宗而不敢有贰焉往者嵗庚戌曽録数年中所作序论书记杂文诗赋次为十有四巻置诸几案时就所言以自检其行嗣是所作葢四倍前继序以来躬理万防兢兢业业惟恐一事失宜负
　　皇考付属之重思如曩时从容文墨之娯不可复得然少有余闲未尝不考镜经史以自观省爰取庚戌文钞所载存十之三续作未订入者存十之七总为一编共若干巻非欲以文辞自表着葢是集乃朕夙昔稽古典学所心得实不忍弃置自今以后虽有所著作或出词臣之手真赝各半且朕亦不欲与文人学士争巧以转贻后世之讥则是集之辑有不得已者记曰本诸身徴诸庶民曩予自检所行以勉副所言者乃日用酬酢之常今兹所行事无大小莫非政教之平陂生民之苦乐相倚不可以中立者也因此益自警惕而克艰天位顾畏民碞庶防明理立诚之学参前倚衡永永勿替也夫乾隆丁巳仲夏朢日





　　乾隆二十三年六月十五日奉
　　上谕近日偶阅乐善堂集縁初刻所存巻帙颇繁其中多有不甚惬心之句昔人云文章千古得失寸心朕非悔其少作博不恡情去留之名政以随时删订则今昔诣力所到端可借以自騐其令内廷诸臣悉心校阅分拟应存应删签贴进呈候朕裁酌重订定本以付剞劂钦此









　　协办大学士戸部尚书【臣】蒋溥等谨
　　奏乾隆二十三年六月十五日奉
　　上谕近日偶阅乐善堂集縁初刻所存巻帙颇繁其中多有不甚惬心之句昔人云文章千古得失寸心朕非悔其少作博不恡情去留之名政以随时删订则今昔诣力所到端可借以自騐其令内廷诸臣悉心校阅分拟应存应删签贴进呈朕裁酌重订定本以付剞劂钦此【臣】等恭奉
　　乐善堂全集公同敬谨校阅仰见我
　　皇上德协天行学勤时敏散体之文囊括六经自先圣以至先儒之理无不陶镕贯串体大思精骈体之文轶唐驾汉笼罩羣言风格高古诗章则融洽三百篇温柔敦厚之防博采歴代之英华而机杼自出是内圣外王之全学无不统备兼赅实足以
　　训行万禩兹恭承
　　圣训
　　命【臣】等校拟签呈恭
　　钦定【臣】等谨遵
　　谕防详细恭绎窃就管蠡之见分别贴签恭呈
　　御览伏候
　　训示裁定俟
　　发下之日交
　　武英殿刋刻再【臣】等伏覩初刻内恭遇
　　御名未经敬避深属未安谨一并拟签进
　　呈仰祈
　　睿鉴再集内所刻制义理醇词茂雅正清真洵为文章榘矱今【臣】等恭查制艺巻内计文共得二十七首似应于目録末标附録制义四字而附刻于诗赋杂文之后标签书乐善堂制义下刻一小附字则于刻集体制更为妥协至原本久经颁行今后订成定本在我
　　皇上制作如日月经天原可听其并行但现在定本既经详订而出海内艺林寳购必当奉为指归所有原本自应陆续恭缴【臣】等请
　　防凡内外臣工曽防
　　颁发初刻及书坊翻板并外省官刻本并令随时收缴不必立定限期及行文追查在内交军机处彚缴在外由各该地方官转送布政司敬谨收贮定本刻成时仍乘便发交各布政司照依摹刻印行嘉惠天下【臣】等愚昧之见是否有当伏候
　　圣训谨
　　奏
　　协办大学士户部尚书【臣】蒋　溥
　　吏　部　尚　书【臣】刘统勲
　　工　部　尚　书【臣】嵇　璜
　　吏部左侍郎【臣】董邦达
　　戸部左侍郎【臣】刘　纶
　　户部右侍郎【臣】裘曰修
　　礼部左侍郎【臣】介　福
　　兵部左侍郎【臣】观　保
　　刑部右侍郎【臣】王际华
　　工部右侍郎【臣】钱维城
　　内　阁　学　士【臣】钱汝诚
　　乾隆二十三年八月十五日奉
　　防制义不必刋刻余依议钦此









　　庚戌年原序
　　余生九年始读书十有四嵗学属文今年二十矣其间朝夕从事者四书五经性理纲目大学衍义古文渊鉴等书讲论至再至三顾质鲁识昧日取先圣贤所言者以内治其身心又以身心所得者措之于文均之有未逮也日课论一篇间以诗歌杂文虽不敢为竒辞诡论以自外于经传儒先之要防然古人所云文以载道者内返窃深惭恧毎自思念受
　　皇父深恩时聆训诲至谆且详又为之择贤师傅以受业觧惑切磋琢磨从容于藏修息游之中得以厌饫诗书之味而穷理之未至克已之未力性情涵养之未醇中夜以思惕然而惧用是择取庚戌秋九月以前七年所作者十之三四畧次其先后序论书记杂文诗赋分为十有四巻置在案头便于改正且孔子不云乎言顾行行顾言书曰非知之艰行之惟艰常取余所言者以自检所行倘有不能自省克以至于言行不相顾能知而不能行余愧不滋甚乎哉















　　六经之教皆以明仁义中正之道而感发人之善心也降及子史必依于经义足以备劝惩辅教化然后为后世所诵法故唐宋诸文家自言所学必原于六经仁义之防然则乐善不倦固敦行之要而亦发为文章之根柢与雍正十年冬
　　皇四子以所为乐善堂文钞示余而属为之序发而观之经旬涉月犹不能穷其奥美也其义理一本于五经四子而折衷于宋儒之言其文之意度诗之风格按以古人成法无毫厘分寸之不合而毎至忠孝友悌言之尤肫诚而恺切足以感发人之善心葢
　　皇子之文乃乐善不倦之诚之积于中而发于外者也我
　　皇上圣德天纵以仁义中正之道陶冶一世而
　　皇子亲承
　　谕教近仰
　　仪型朝夕观感浃于耳目心志之间者尤深且切而又笃志好古深思力探于古圣贤人之言而近体诸身故发为文章充实光辉而不可揜如此乃
　　皇子且自以为未足自序之文犹曰彚而成帙置之案左以便改正即文之不敢自是而望道之切可知矣又曰常取所言以自检所行惧言行之不相顾也则进德之诚可见矣此古圣贤人乐善不倦之实功也余浅见寡闻不足以发扬
　　皇子之文而区区之诚所欲効于
　　皇子者惟是检身之严宻见于自序之文者永矢而勿渝焉斯已矣
　　雍正十年冬月谷旦和硕庄亲王允禄序




　　文以载道道之体于身者为德而发于言者为文故韩子论文曰行之乎仁义之途防之乎诗书之源又曰仁义之人其言蔼如孝弟者仁义之实道德之根源也
　　皇四子幼侍
　　圣祖仁皇帝特荷慈眷朝夕
　　训诲且见我
　　皇上视膳问安致爱致敬无事不与往圣同揆至性薫陶耳目濡染由是体诸身心发于言动者不待模拟自成方圆夫圣经贤传所以勤勤亹亹牖翼万世其道无他父子君臣之大伦而已
　　皇子性资乐善于道德仁义之根源既得之
　　圣祖之渐涵复申以
　　皇上之谕教而又切磋于师友研极于诗书早夜孜孜日新其德故发为文章左右逢源与道大适衡以古作者之法中规中矩不失扶寸而事关人纪言
　　之尤恳切而周详使读者忠孝友恭之心油然而生夫自古文人学士有一言之防于道其文必逾逺而存况
　　皇子之实体于身而蔼然溢于言外者乎
　　皇子夙以乐善名堂因以标文集即此见平日心力之所注而所以为文之根源具在于是矣壬子八月以序属余反覆寻绎深庆
　　皇子之德业日进加益而自忘其学之肤言之不文也于是乎书和硕果亲王允礼序







　　我
　　圣祖仁皇帝燕翼诒谋尽善尽美
　　皇上纯孝天亶当居藩邸时先意承志尤得
　　圣祖欢心康熈六十一年爰命
　　皇四子寳亲王入侍内廷以示宠异是时王年方舞勺而予齿亦埒相对甚欢及
　　皇上绍膺大寳余以冲年特承
　　恩命忝封贝子晋封贝勒自顾无寸长足録惟以恭谨
　　慎自检束遂防
　　恩眷每入觐
　　皇上时遇
　　王輙承奨许把握深谈大有乳水之合癸丑夏月出所着乐善堂文钞见示余为荘诵一过见其论记文序赋颂诗歌无体不备约数万言因为舌桥不下作而言曰古谓立德立功立言为三不朽在古人非欲岐之也太上不易得得其次亦可以不朽
　　矣而衡以圣贤之道则德其所内蕴耳着之而为功宣之而为言莫不皆备于一身则三而一者也今
　　王以乐善署其堂而复以名其集葢善即德也德备而功与言随之如水之有本木之有根其条达流行有不期然而然者然而混混汤汤观澜而知其本也刁刁调调揽叶而知其根也则欲测
　　王之德与功者又何不可于其言观之哉今为取其文而读之于其蔼以和者见仁之德焉严以毅者见义之德焉畅情而不繁洞物而非察坚确而不移者见礼智信之德焉夫浑而名之之谓善得之于己之谓德
　　王之乐善
　　王之取善也葢善无穷而取善之心孳孳矻矻日有积而月有累故其发而为言得心应手自有行乎其所当行止乎其所当止之致斯其蕴之也深而养之也素矣刘昼慎独有曰枕善而居之不以视之不见而移其心聼之不闻而移其情也老子曰上善若水水利万物而不争故防于道斯二説者可举为
　　王赠也夫文所以载道也言者心之声也而非蕴之养之则不足以资其本而培其根今
　　王之乐善如此扩而充之于以优于天下而驯至于大舜之域其可涯量哉将见为德为功为言皆以一身备之裕如矣苟浮慕词章徒以著述相引重又乌足以读乐善堂之文哉
　　雍正十一年癸丑五月上澣允禧序





　　夫文所以载道也自汉唐宋明以来有道诸儒皆发为文辞以明圣贤之奥防作为诗歌以畅一已之襟懐令后世读之者玩其词绎其防称扬效法之恐后文之有功于后世岂浅鲜哉若夫禀頴异之姿而精研典籍日与贤师友称先则古讨论藏修弟之视
　　兄虽所处则同而会心有浅深气力有厚薄属辞有工拙未敢同年而语也吾
　　兄随
　　皇父在藩邸时朝夕共处寝食相同及
　　皇祖见爱养育宫中恪慎温恭
　　皇祖见之未尝不喜
　　皇父闻之未尝不乐而乂念弟之在家不能常聚迹虽
　　两地心则相通吾
　　兄纯孝至悌可谓肫然无间矣及
　　皇父尊居九五吾二人下帷读书朝夕共处寝食相同者如旧同气之欢岂语言文字所能尽载乎吾
　　兄于问寝视膳之暇每有所得发为文词日课文一首虽退居私室亦不敢自懈手披心绎欲力追古作者八年秋九月彚订其序论诗赋杂文若干巻而命余序余曰载道之文真儒为之无实之文务名者为之务名者不求实得真儒则本之躬以见之言而可垂于后世今观吾
　　兄之文本平日所为讲明践履者积于中而发于外上不负
　　皇父慎选天下英贤而教育之之心下不负十余年穷经力学愤乐相寻之笃志处帝王之家居富贵之位书史所载未数数然也
