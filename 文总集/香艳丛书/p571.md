<!-- { "loadSidebar": true } -->
　　画舫竞放烟火，向为河上大观，水鸭、水鼠、满天星、遍地锦、金盏银台、赛月明、风车、滴滴金，不一其名，不一其巧。曾凭红板桥阑，望东水关，及月牙池前，灯影烛天，爆声溅水，升平景象，图绘难■⑵。迩来业此者，范正学稍有所蓄，去而之他。客岁又逢亢旱，奉官停止。故夜游者，争事南油西漆，遂忘电掣雷轰云。 
　　清音小部，曩有单廷枢、朱元标、李锦华、孟大绶等，今亦次第星散。后起堂名，则为九松、四松、庆福、吉庆、余庆诸家，而脚色去来，亦鲜定止。就余所见，庆福堂之三喜、四寿、添喜，余庆堂之巧龄、太平，品艺俱精。游画舫者，携与并载，无嫌竹肉纷乘也。余庆堂复有登场大戏，别名小华林班，陈凤皋领之。吉庆则金福寿为主人，间演新声，彬雅绝俗。不设砌末者，唯孟元宝之庆福，近亦添置玻璃，灯球灯屏，析木作架，略如荡湖船样式。人家招之往，日间则别庋一箱，向晦乃合橁成之，绛蜡争燃，碧箫缓度，模糊醉眼，几疑陆地行舟也。 
　　百灵雀者，产自汴梁山中，羽类之善鸣者也，凡百禽声无不曲肖，故名。尤以能学猫叫为上乘，由一二声，四五声，八九声，至十三声为止。唯三五声者多，九声者已少，至十三声真希世有矣。擘细竹丝作笼，铺砂于笼底，底之中央，安小台子如春菌然，便其憩息，高可二三寸。笼外两旁，则盆盂瓶插，或铜或象牙，或名窑细瓮，为之极尽工巧，甚至有以羊脂翡翠为饰者。一笼之费，可数十金。至于防护之珍重，饲养之殷勤，虽孝子之事其所生，无以过之。豢之之人，大抵游手者居其半，而曲中之藳砧，亦居其半。盖其自朝至暮，无所事事，既不便应答门户，又无烦摒挡米盐。盥漱已毕，即携杖头钱，捧笼至官道旁鹄立，俾稠人走过，以大雀之胆，且诱令开朋发欢。开朋者，舒展两翅，立于台上，习习欢鸣也。下午乃争去王府园茶寮中，千百笼纷投沓至，互较短长，鸟声沸腾，不闻人语，彼此顾盼，以为笑乐。洎夫矅灵西匿，三五成群，联襼蹋歌，携笼而返，则又如前人诗所谓“归来饱饭黄昏后，不脱蓑衣卧月明”已。夫玩物丧志，若辈何足言？然而为虺弗摧，为蛇奈何！留心世故者曰：“是亦滥觞。” 
　　织梧自崇川返棹，颇作北里近游，长桥旧院之间，寻访殆遍。六月六日，邀鹤町暨予，逭暑梅素娟家，亦东城之翘楚也。貌文秀而性温存，宜喜宜嗔，赚人怜惜，第于音律茫乎未谙，客亦不忍强之。所居距隐香家一牛鸣地，与增寿庵邻。 
　　余见诸姬家侍婢，如秋桂、多子，均非凡品，不敢以奴星视之。昨者弱士、子山复向余啧啧道改子不辍。改子者，又兰家花面丫头也，丰韵直轶多、桂而上。甘蔗旁生，荔支侧出，扫眉人固不可无此渲染。 
　　药庵新有赠改子四诗云： 
　　小字传呼一字妍，新题锦瑟改么弦。 
　　曾闻丫角依兰姊，不信蟠根是李仙。 
　　绰约二分笼靥浅，岭摒六寸称肤圆。 
　　多情也似雕梁燕，相傍乌衣已十年。 

　　碗脱娇姿绝代夸，管城分荫托琅琊。 
　　俭妆未肯趋时世，清韵真堪拟大家。 
　　绿绮窗前金可铸，白团扇底玉无瑕。 
　　阿谁空学夫人样，那比芳名艳榜花。 

　　丁梭仙侣有方干，联襼寻春扣绮关。 
　　时复中之音呖呖，翩何迟也步珊珊。 
　　周旋翻累当筵立，平视惊从隔座看。 
　　多谢智璚真解事，金筒玉碗许频餐。 

　　一饮璚浆百感生，蓝桥梦影尚分明。 
　　平添杜牧重来恨，久负罗敷已嫁盟。 
　　未免有情空复尔，似曾相识转怜卿。 
　　欲将絮语从头问，怕听鹦哥唤客声。 
改子先曾随小兰，小兰夙与药庵善，今春遽化去，故末章云云。 
　　或绳杨玉香于某姬前，姬曰：“若固梵言之扇提罗也。”叩之他姬，乃知为“没雕当”语。夫入宫见嫉，匪今斯今，蛾眉如灵均，且遭谣诼，玉香奚憾哉？ 
　　三月即开水关，画舫次第而进，下浮桥、陡门桥、上浮桥、新桥、南门桥、长乐渡、武定桥、文德桥、利涉桥，经东水关，至大中桥、佛成桥、西华门桥、竹桥、太平桥、桴桥、通心桥、莲花桥，各归一浜，无能紊乱。间或舍此而之彼，谓之上马头，必于新浜有所费而后可入。游人有熟识之舟子，舟子有熟识之游人，临时相值，不待问其涉否，招招者，已迫而近前。若夫七板、瓜皮各小船，只供南北往返之需，既免徒步之劳，亦避蒸热之苦，其值无多，而其用甚便。早年亦有载茶酒具，赁之而游者，今则绝迹已。 
　　小蠡、春洲、直斋，在崇川官寺，见余和抑山咏燕赠小燕女士四律，各题绝句见寄，春洲诗尤佳，惜余病中失之，至今怏怏。小蠡云： 
　　翠尾涎涎弄影斜，谢家才过又王家。 
　　题诗好继刘郎后，肠断桥边野草花。 

　　谁开香社待鸳鸯，谁筑高台款凤凰。 
　　祝尔双飞供尔乐，一生常傍郁金堂。 
直斋云： 
　　春情又付白门潮，盼盼楼头旧恨销。 
　　谁道玉真娘绝世，探花蜂蝶满红桥。 

　　灰心无力恋芳菲，绣佛幢前上下飞。 
　　一样慈航能解脱，白衣人即是乌衣。 

　　偏逢参氏误姻缘，深锁朱门泣四弦。 
　　凭尔湘中传尺素，敢辞薄幸答书仙。 

　　才人大抵感痴情，王谢堂前怅旧盟。 
　　蓦忆乘槎东海上，归来如梦不分明。 
诗情悱恻，其皆伯舆后身耶？ 
　　镂葫芦为笼，盖以玻璃，中贮小虫，可一寸许，长股长角，曰“叫油子”，亦曰“蝈蝈”。来自粮艘，天津、山左间物也。形略似蝗，而青绿色，交两股作声如蛒■⑶。饲以白粲，或葱蔬嫩甲。性畏冷，纳诸怀中，裹以吴绵，自秋半月至明春正二月。或服朱砂，则通体赤而有光，亦足把玩。曲中多蓄之者，夜辄以锦衾护之，香残烛灺时，蝈蝈欢鸣，觉细响沉沉，与娇喘间作。诵唐人“今夜偏知春气暖，虫声新透绿窗纱”之句，不禁神往。 
　　余早耳小卿名，及因子山、一芙，访于银定桥头，盖已如王母，容颜已谢。即故宅附近构广厦，门临秋水，镜扫春山，凡官府晋省来者，多税之。先与其妹绿珠同居处，绿珠旋复他徙，小卿间出而应客，琵琶入抱，未觉车马稀疏也。 
　　《秦淮游舫八咏》者，分析舫中所有之物，得八题而各咏之，盖以着河上之美谭也。戊辰恩科，余曾同棣园、竹恬、雨芗，觞秋试之士于余家遂园，以此题甄诗，佳作甚伙。外此更有《遂园雅集即事》，并《酒星诞日歌》、《小翦刀池读书图题词》，诗词词余，争妍竟秀。余且仿汉碑阴题名例，录成长卷。盛筵高会，莫媲于斯。复集成《遂园雅集诗钞》一卷，读者比之玉山草堂、水绘园诸雅集云。 
　　凡有特客，或他省之来吾郡者，必招游画舫以将敬。先数日，即擘小红笺，贮以小红封套，笺上书“某日买舟候叙，某人拜订”。命仆送至客所。客如不到，随即以小红笺上书“辞谢”，下书“某人拜手”字样，仍贮送去之封套内，并原请之笺还之，是曰不扰。否则主人预计客之多寡，或藤绷，或走舱，赁泊水次，临时速客共登。大半午后方集，早则彼美朝酣，梳掠未竟，无可省览。另以小舟载仆辈于后，以备装烟问话。盘餐或从家庖治成，用朱红油盒子担至马头，伺船过送上；或择名馆，如便意、新顺之类，代办以取其便；又或佣雇外间庖人，载以七板儿两只，谓之火食船，一切盘盂、刀砧、醋瓢、酱瓶、乌银、琼屑，以及僵禽毙兽，果蓏椒豉葱薤之属，堆满两腊，烧割烹调，唯命是听。献酬既毕，人倦酒阑，回顾箯笋灯笼，早经陈列岸上，主客欢揖而散，亦已斗转参横已。 
　　闺人间游画舫，则四围障以湘帘，龙媪雅姬，当马门侧坐，衣香鬓影，絮语微闻。亦有招名姬一二人以佐清宴者。唯惜舱中狭隘，无从安顿香枣，终必假熟识水榭，为更衣地耳。 
　　某殿撰来金陵，过素月家，自道曰状元，意欲设食。素月以其举止非是，假词却之，乃过渡之钓鱼巷李玉姿家，留连十数日而去，玉姿亦自幸亲染桂香也。昔王沂国抡三元，而志不在温饱，此公仅占一元，竟可光■⑷院，古今人相距盖霄壤矣。 
　　城东蟒蛇仓侧石观音庵，香火最繁盛。六月十九，传为菩萨诞辰，都人士瞻礼不绝，至十八日，则竟夜喧豗矣，习以为例。三年前，忽迁于鸡鸣棣之白衣楼，城东遂寥落殆尽。过浮桥纱帽巷口，迳到成贤街府学前，沿途搭盖灯篷，结彩讽经，以待远近进香之人盥手憩息，又特设厂煎茶，任人就饮，谓之结缘。诸姬之心出家者，相率斋戒素服而来，贝叶低宣，莲花悄合，香舆小驻，藉以眺览湖山。简斋太史诗云：“观音无别乐，受尽美人头。”观此益信。 
　　团聚粗蠢男子八人或十人，鸣金伐鼓，演唱乱弹戏文，谓之马上戳，即军乐之遗。伧者载以娱客，穹篷巨舰，踞坐其间，直如鸡鹜一群，哑哑乱噪，了不悉其意旨。一旧之赀，亦需给一二十百钱也。 
　　甲子乙丑之交，弄藤绷者，半皆年少而有力，往往趁夕阳红处，十数舟衔尾而进。始则缓划漫荡，继则由次而紧，紧而急，船势掀播，水声泙湃。座上之客禁之不能，岸上之人哗之不已。正当心摇目炫之时，众桨齐回，有若戒令，彼此愕眙，噤不发声，俯视衫裙，半已斑斑溅湿矣。其名曰抢水，又曰放水辔头，互相矜尚，不如此，不得谓之时。务此者恒至咯血。 
　　擘两半胡桃，去其肉而空其中，纽以细熟铜丝，俾可开阖，中用五色粉糍，捏成秘戏图，挂之床帐，巾舄皆具。向见于某姬家，不满方寸之地，而陈设秩如，神情宛若。亦小技之精绝者。 
　　玉龄、双龄，皆吴四家养女，住金陵闸旁。年小而致清，琵琶手语，亦清雅，采珠拾翠，足冠时流。余为颜其水榭曰“双芙蓉阁”。解素音曰，双龄乳名二肥。良然。 
　　曲中习尚叶子戏，曰成坎玉，曰碰十壶，姊妹往来，辄多为此。后又为投琼，有赶洋、跳猴、掷八义、夺状元诸名色。行之既久，复又生厌，乃兴压宝。压宝者，预以青蚨一枚，藏小方盒中，平放案上，前后左右，任人射之，但得宝字方者胜。其局则曰宝局，盒则曰宝盒，别将作过之宝字方向录于片纸，以为比对，则曰宝篇。穷日继夜，其风甚行。近又有所谓摇摊，法用玲珑骰子四颗，覆于器而摇之，计其点数，定青龙、白虎、朱雀、元武四门，一日之间，输赢无算。盖因有各清游，假此为买笑地者。于戏！家无担石储，而一掷百万，世岂鲜牧猪奴哉！花骨头之为祸，烈于水火，顾安得铁蒺藜碎之！ 
