<!-- { "loadSidebar": true } -->
　　白云在天白于鹤下映流泉相喷薄松上盈盈不尽浮厓根决决无时落善利万物得深润还敛神功返冥漠倾湫倒岳意何如莫教湿却加沙角
　　题徐氏东园灌夫巻
　　我爱南州徐孺子灌园日在青山里手种縁溪千树桃落花出洞随流水陇上辍耕仍读书日斜犹是带经锄紫芝如掌谁能得黄独为粮自足储我欲相从拾瑶草洞庭始波春渺渺寄书为问东园公勿复悠悠橘中老
　　赠履生【有序】
　　鞮履之用尚矣名既非一制亦异度后世损益不稽于古惟华靡简便是尚今其名物漫不可考乌乎岂独履也哉彼东郭之无底领军之一屋又可资一噱也吾家衣履自有制度章式如律曰富罗曰亟缚屣皆今之履今或逾礼废法葢习俗使然耳有识者所当戒也若髙僧恵琳着屐升殿恵休一鞋三十年吾取马履生王德华常从吾徒游为人修整颇有方外意趣所至优待辄加常工一等故赋此与之
　　吾行四方今老矣青鞋归来或无底孺子可教来进履富罗加絇穏称趾上山下山免去齿锡飞相从日千里恶用上公赤几几未能免俗聊复尔吉贝裁成亟缚屣东臯与尔同生死
　　龙河
　　轩辕骑龙上天去潜邸化作青莲宫芙蓉杳映师子坐龙髯拔堕乌号弓世雄梵相开满月帝释寳网生虚空觚棱影落大江水金刹旛飘楚泽风相攸将作领大匠説法开山由太中丰碑矻立太湖石鸿文托载青城公金陵王气方来复西方象教弥尊崇矞云五色帝居近天乐六时华雨蒙禅林东南今第一四海麟象聿来同怀人日月去如矢嗟我轩车来自东宿留少为十日住铺写拟费三年功六朝往事不可问自登髙阁送冥鸿
　　钟山
　　大江之南多名山钟山秀出乎其间神龙蜿蜒露脊鬛长防赑屭饶斓斑上走怪石之揭下有流水之潺湲禅宫据防制甚古帝阙宻迩恩常颁虚空阑楯寳公塔松竹储胥圆悟闗天生贤懿扶象教地设险峻防神奸云车风马来万里象齿明珠奔百蛮山川灵气自融结运往复犹循环朅来説法奉明诏那有道德开天顔斋宫延问漏十刻杞菊赐馔衬百锾兹山才留四五日探讨未得须臾间草堂之灵应怪我移文勿遽吾将还
　　对雪
　　青天璚林九万里朔风吹花如剪水谢家女子强多才却道栁絮因风起冻雀无食愁奈何纥干山头寒更多穆王八骏在何许千古空传黄竹歌
　　题赵承防画中峰莲花吟图
　　老禅宴坐红氍毹心如莲花不着水信口试作莲花吟声落九州烟雨里吴兴学士开新图集贤待制大字书天生三老仍并世邂逅一笑山如庐清河先生好事者题封逺寄草庵下草庵老禅之子孙白璧明珠喜盈把呜呼九原不可作莲花如今亦冥漠踞湖山顶望江南青天飞来双白鹤
　　题空同外史传
　　空同外史天上来手把璚编相与开雄文妙画两殊絶翰林父子真天才玉堂清切何萧爽昼静不闻铃索响独许仙人王子乔缑山笙鹤时来往大篇短章不一书锦囊满盛明月珠雨中十日读不尽世上十年应更无空同之山在何处白云流水迷归路翰林先生今广成千二百年同此住
　　为陈仲孚题薛公逺墨竹
　　前朝画竹谁第一尚书髙公妙无敌近世多宗李集贤房山真迹那能得澹园学李殊逼真栁州半刺题衔新鵞山之虚况多竹画品近来应入神东臯溪傍草堂小罗池庙前春雨早三十里外见似人玉立长身照枯槁石湖今有太邱陈孤竹春阴生子孙清风髙节在封植知有王猷来欵门
　　王有恒听雨篷
　　江南雨多春漠漠籧篨中寛可淹泊坐听萧瑟复琮琤若在洞庭张广乐木兰之楫青翰舟斜风细雨不须忧笔牀茶灶便终日知我独有沧浪鸥廿年携书去乡国芜城草深归未得援笔时作广陵散鱼龙出听天吴泣江湖适意无前期身如行云随所之平山堂上看春色还忆江南听雨时
　　行路难
　　天地无有邉日月茫无涯人于其间号最灵胡乃不学坐自乖饥食费稷黍衣被丝与麻古今一事皆不省何异木石插齿牙生者还复然死者其奈何万万千千尽如此令我起坐乆叹嗟
　　仙家近题刘阮图
　　白云满地迷行路溪流百折无由渡水上见胡麻有人双浣纱仙家知己近失喜惊相问洞口碧桃开郎君何处来
　　山中乐为沈东林题画
　　山中乐白云瑶草黄金药黄金药流霞片片共君斟酌东林道士清如鹤髙情逸兴将谁托将谁托陶潜松菊谢鲲邱壑
　　送端上人游江西
　　大江之西风气殊山川脉络连衡巫豫章杰出斗牛墟作镇楚越开雄都九江匡庐最崒五老离立朝香炉逺公自是天下士道德髙风形画图马驹踏人应奇防禅源流注四海隅灵踪尚留窣堵石浊水如见摩尼珠无为上人东海客骏气不受人招呼聿来求我欲赠语浮杯径渡彭蠡湖我生块独处空谷欲往不可心烦纡子当努力事撢讨莫学凡子安瓯臾秋风初见洞庭鴈落月更聴枫桥乌行哉行哉慎勿疎向来人物何代无
　　次韵题南岳图
　　阳羡山中春鸟鸣百花竞发千峰晴白云生处是南岳古木寒泉空复情洞庭相望波浩浩欲往不识山阴道为问南归玉局翁买田筑室吾将老
　　夀防堂歌
　　春罗作衫花纂纂衫袖宜长带宜缓朝朝日日在亲前只恐身长衣又短君家有堂人不如堂上有琴仍有书花开酒熟意多暇宾客满座争欢娱况复亲年犹未老黄发相期同夀考故衣既敝又改为年年剪罗缝舞衣
　　题老马图【五言律】
　　老弃东郊道空思冀北羣萧条千里足错莫五花文苜蓿秋风逺防芜落日曛太平无一事愁杀故将军
　　题周景逺破山寺诗巻
　　蹔辍词垣重南来牧逺黎风流半刺史雅澹五言诗柿叶霜中寺梅花雪后池自公多暇日题赠付汤师
　　病起蔷薇甚开
　　蔷薇好顔色结架傍琴台微雨夜来过今朝花尽开只应深待我也复可怜才且以永今日独咏亦悠哉
　　送韦道寕
　　闽粤无诸国东连瘴海滨去从持斧客聊慰倚门人夜宿桄榔雨朝行踯躅春知君清节苦莫厌庾郎贫
　　送张彦冲之京
　　天上青冥阔君门白日开侍臣班马赋经术董刘才仙馆徴贤入公车待诏来愧无青玉案送尔黄金台
　　送刘尹大来
　　县道临湖口人才得夘金江流思击楫山雨坐鸣琴尔父能为政吴人诵至今非君美无度何以嗣徽音
　　送钱掾之浙阃
　　元帅敦诗礼东曹得俊良何愁鸢跕跕已息陈堂堂借箸无遗防飞文动四方庾公情更好应共据胡牀
　　题黄子久山水
　　黄公东海客能画逼荆闗意尽崎岖外情深溟涬间猨啼明月峡木落浩亹山谷口萝烟暝骑防独未还
　　题蒋子厚竹居
　　縁溪竹阵齐中有草堂低对酒碧云合怀人幽鸟啼笋添门屡改叶宻径都迷亦有羊求辈时来共杖藜
　　和薛生早秋见寄
　　雨洗秋容澹江含雾气深虫依井径归燕拂檐阴庾信江南赋灵均泽畔吟正愁闻古调讽诵重兼金凉风起苹末落叶洒衣裳物色悲行客乾坤入战塲参军髯尚短太尉足何香忽听吟梁甫怀人意甚长
　　杨花咏
　　飞飞辞古栁冉冉媚晴空爱尔白于雪况乎兼以风游丝相上下戏蝶或西东终然太轻薄飘转委泥中
　　龙兴白云禅师挽词
　　振锡朝天去归来独掩扉翰林曽颂橘刺史亦留衣行道空陈迹遗言可表微重来法云地犹想雨华飞虫网繙经室苔侵影塔扉坐空尘防刦拂断六铢衣蜀道闗山迥支公绪业微只应湖上月长见白云飞
　　慧日无梦禅师挽词
　　先世勲名旧逃禅徳业称弟兄双白璧风雨一青灯楼阁华云结虚空塔影层不惭甘露防曽许传髙僧
　　水定茂仲实挽词
　　吾道何衰甚斯人亦已焉永怀流水奏空抱白云篇春树闲斋静秋风瘦影悬平生数行泪并落莫灯前海印横经地相承得俊才天花闲自落讲帙病犹开生死人间世虚空刦外台愿车应载辖头白待归来
　　平崄厓挽词
　　説法归来后冥心味道真人天户外屦花雨定中身白首全高节清贫到古人江湖久无泪为尔一霑巾
　　盟鸥轩
　　客有忘机者开轩命白鸥同心如此水有约共沧洲尔性何其静吾生亦若浮自今期嵗晚风雨亦相求
　　树谖堂
　　为爱树谖堂看花乐未央阿弥今老大稚子已成行秀色宜春服微香近夀觞永言纯孝者封植岂能忘
　　煮雪斋
　　禅客嗜春茶铜瓶煮雪花扫从松上落坐向竹邉夸水品应重録天真孰等差中泠岂不美终是混泥沙
　　雨中观荷
　　濯濯雨中荷粼粼花底波铜盘写珠露云锦落银河泉客巻衣泣湘灵鼓瑟歌鸥翻兼鹭浴情致奈君何
　　庐山图
　　送客出山去迢遥歩长松过溪闻啸虎笑语答疎钟白日倐已晚清风殊未终九江遗秀色怅望香炉峯
　　次韵髙尚朴初归草堂
　　乱定吾犹在庭花草自荣忧时双鬓白去国一身轻墟落人烟少闗河野燹明田园半芜没无力倩人耕
　　京囘次韵沈生
　　行见桐花发归当芍药开路从天上去人自日邉来説法劳羣听承恩愧不才乍辞鳷鹊观犹忆凤凰台
　　次韵魏守题韩园
　　名园新雨后禅馆百花中苔径萦纡入萝龛窈窕通磬声金殿月旛影日坛风良牧留深眷因兹悟色空
　　赏静轩
　　云竹澹相于深宜静者居香飘晨梵合花落莫禅余坐有髙闲客牀留止观书一身仍扰扰何处问吾庐
　　送人省亲
　　政尔相从乐胡然赋式微言思倚闾望梦逐白云飞蟋蟀依苔井蟏蛸在板扉赠君五色线归补老莱衣
　　次韵答伍公年二首
　　浊世佳公子前朝旧相门公侯今必复文雅道弥尊落日乡心逺春风海气昏闭门三日雨吟罢共谁论解印辞河曲携家近碧山栖迟连草阁来往隔松闗见我殊同调逢人只强顔相知仍恨晚谈笑竟忘还
　　奉上袁侍讲伯长二首【七言律】
　　东南文献复何人一代鸿文制作新华葢星辰天宻迩翰林风月地偏亲夜分莲炬归鼇署晓拂炉烟侍玉宸奕叶流光知未冺凤毛能世掌丝纶
　　于越山川赐履余枢廷勲业重璠璵承家旧学三冬史阅世遗编万巻书古调欲从更锦瑟髙轩曽过赋华裾文章自昔论原本拟就司衡问所如
　　附袁文清公答诗二首
　　翠越经院多髙人碧窻防翰五采新天机不受梁燕语逸兴直与江鸥亲羡君解衣浣流水愧我束带陪紫宸屈指当今人物论从此有约同埀纶
　　至人天隠乐有余良玉不愿为雕璵昂昂盘石大士相杳杳归鴈旁行书白莲解结碧云坐緑蕉不羡青葱裾道人翻经悟空假始信尘世归真如
　　送锯上人之京
　　江南初春雪载涂送尔作賔于皇都冀北遂空羣騕褭海东生此真瑚中朝自古有师法开士只今多大夫万言草奏明光里阴翊王度如唐虞
　　汤氏义居
　　旌墨新题户有眉吴人争咏脊令诗君臣善贮丹砂药兄弟相怡白发期春巷燕栖交午木晓庭莺啭合欢枝流传美化君家始比屋连封见盛时
　　次韵赵尚书小瀛洲【省署轩名】
　　鼇海晴分五色霞凤池多隠列仙家黄封勅送宫壶酒青鸟偷衔御苑花云阁春阴迎歩辇月明秋影动归槎君王旧听尚书履囘首银瓶隔绛纱
　　杨鐡崖书画船亭
　　图书满船秋近河虹月夜贯沧江波周秦碑刻最近古崔蔡文章安足多韦侯东壁玉花马房相西亭雪色鵞先生爱玩不归去援琴时作越人歌
　　次韵送张员外调选江西
　　御笔新除户部郎旧承骢马向炎方风生使节占星象云映朝阳下凤凰把酒匡庐邀五老赋诗江阁继三王九重虚伫思前席归听宫莺绕建章
