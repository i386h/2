<!-- { "loadSidebar": true } -->
　　頋荣墓寰宇记云在赤门外九里吴地记云在吴县东南二十里侧有左威将军张敏坟今寔在葑门东六里长洲县黄天荡南俗讹称頋邑墓西有祠题曰頋将军庙或云上将军荣从子和亦葬吴
　　瞿硎先生墓塼　　　　　　阙名
　　瞿硎先生字鹊子广川人隠居不仕葬于东陵武安寺重冈之原
　　瞿硎墓庆元志云在直塘市市有广安寺浚塘得古冡墓砖称云云武安葢广安旧额也今其地尚多瞿姓事见晋书隠逸传
　　頋野王墓　　　　　　　　高启
　　南朝旧碑倒墓近樵苏道应与读书人离离縂秋草
　　同前　　　　　　　　　　周南老
　　迢迢越溪水映带楞伽山清寂气所穷郁郁佳城环野王识龙穴卜兆于其间平地不起坟乃知防后艰癖爱山水胜清兴殊不悭丹青更称絶犹得留尘寰
　　同前　　　　　　　　　　王賔
　　身瘦更兼哀毁甚行应有杖亦难扶提兵慷慨诛凶逆健者台城赧子无
　　頋野王墓在楞伽山下吴地记云在横塘别隅平地不起坟宋绍兴间碑石尚存
　　陆墓【忠宣公】
　　董生有学似相当文气从容理又长奔走奉天劳諌诤忠州闲坐集医方
　　陆墓在齐门北世传陆宣公贽葬焉朱子云董仲舒陆宣公皆有宰相之学
　　真娘墓　　　　　　　　　李商隠
　　虎丘山下剑池邉长遣逰人叹逝川罥树断丝悲舞席出云清梵想歌筵栁眉空吐效颦叶榆荚还飞买笑钱一自香魂招不得秪应江上独婵娟
　　同前　　　　　　　　　　张祐
　　佛地葬罗衣孤云此是归舞为蝴蝶梦歌谢伯劳飞翠发朝云断青蛾夜月防伤心一花落无复恋春晖
　　同前　　　　　　　　　　罗隠
　　春草荒坟墓萋萋问虎邱死犹嫌寂寞生肻不风流皎镜山泉冷轻裾海雾秋还应伴仙子香径夜深逰
　　同前　　　　　　　　　　頋瑛
　　何处真娘墓云埋断石根夜深风雨急谁唤海棠魂
　　同前　　　　　　　　　　高启
　　金钗葬小坟杨栁寺前村巳断花间信空归月下魂山莺留曲韵草露带啼痕车马逢寒食还来酹酒尊
　　同前　　　　　　　　　　周南老
　　女郎善歌舞日事繁华乐死葬虎丘山未忍甘冷落香魂化蝶飞每为春风托至今坟上花犹能媚轻薄纷纷逰冶儿懽呼为盘礴幽幽短簿祠谁来酹清酌
　　同前　　　　　　　　　　苏衡
　　不见当时窈窕娘空遗孤冢对斜阳凄凉夜雨悲瑶瑟埋没春风怨锦囊坟上不生连理树人间那得返防香分明蘓小西陵路草緑蘼芜易断肠
　　吊幽独君　　　　　　　　周南老
　　閴乎山之幽扃閟覊独嗟尔长夜魂愁共哀哭情见于辞隠石句堪读形化神不留奚啻同朽木冥既飘散胡为未忘欲犹知念所亲身百其可赎
　　幽独君墓　　　　　　　　高启
　　君本何代人姓名复为谁何年弃人间长眠此山陲荆榛郁防茏孤坟尚无碑游魂乆未化哽咽还能诗人殁乃归灭忧乐岂复知君何独烦寃犹有亲爱思一死众所同已矣焉足悲陈词为相吊此理君当推
　　幽独君墓在虎丘山北
　　唐通议大夫和州刺史吴郡张公神道碑铭
　　白居易
　　张之为着姓尚矣自汉太傅良侍中肱晋司空华丞相嘉以降勲贤轩冕歴代不乏肱避地渡江始居于吴故其子孙称吴郡人嘉以孝悌闻于郡故其所居号孝张里嘉之曾孙裕在宋为司徒即公五代祖也司徒之孙俦在隋为吴郡都督即公曾王父也台州临海令讳鲲即公王大父也袁州司马讳孝绩即公王考也或以人物着或以阀阅称迄今为江南右族公讳无择字无择未冠丁袁州府君忧庐于墓昼号而夜泣者三年矣有灵芝醴泉出焉既冠好学能属文从乡试登经第应制举中精通经史科补文馆校书郎调左金吾録事寻授杭州録事参军在杭前后诘伪制补吏者三十八人驳假年侍老者二千人举而正之人服其明防刘幽求来为刺史举课闻诏授绛州録事参军绛之郡有主胥者怙宠侮法豪夺人利公数其罪露章奏之章下丞相姚元崇竒之致书褒美寻改太原府功曹参军给事中张昶为江淮安抚使表公正直奏置部从事吏部尚书陆象先为河东按察使状公清白奏授懐州获嘉令在获嘉以不茹柔得人心以不吐刚得罪于是左选鄂州司马移深州司马转虢州长史时上方思理诏求二千石之良者时宰以公塞诏擢拜和州刺史公在郡奉诏条恤人隠而已不知其他无何水潦害农公请蠲谷籍之损者什七八时李知柔为本道采访使素不快公之刚直宻疏诬奏以附下为名遂贬苏州别驾老幼攀泣而遮道者数百人信宿方得去移曹州别驾嵗余谢病归老于家天寳十二载正月二十一日终于东都利仁里私第其年二月十二日葬于河南府伊阙县中李原享年八十三噫公立天地间八十有三年可谓夀矣其间当明皇帝驭天下四十有五年可谓时矣有其才得其夀逢其时然职不过陪臣秩仅至郡守凡所贮蓄郁而不舒呜呼其命也夫公之文学尝为贺知章贾彦璿许之公之谅直常为李邕张廷珪称之公之政事又为刘姚张陆推之夫以八君子之力援之而不足以一知柔之力排之而有余厄穷不振以至没齿呜呼其命也夫古人云道不虚行又云其后必有达者故公之子大理评事诚以节行闻于时公之孙户部侍郎平叔以才位光于国报施之道信昭昭矣不在其身则在子孙相去几何哉长庆二年某月某日平叔奉祖徳碣之居易据家状序而铭之其词曰
　　有木有木硕大而长破为桷杙不作栋梁有骥有骥规行矩步辱在短辕不驾大辂呜呼噫嘻公亦如之何时不遇我而我不遇时勿谓已矣天锡多祉既贤其子以济其美又才其孙以大其门茍无先徳孰启后昆
　　唐赠尚书工部侍郎吴郡张公神道碑铭并序
　　有唐岭南观察推官试大理评事吴郡张公大厯三年十一月八日终于伊川别墅五年八月七日葬于伊阙县中李原春秋五十五元和十三年诏赠主客员外郎明年赠太常少卿又明年赠尚书工部侍郎夫人吴郡陆氏贞元二年某月某日终于某所春秋六十六追封嘉兴县太君又封吴郡太夫人嗣子通议大夫守尚书户部侍郎判度支上柱国赐紫金鱼袋平叔以长庆二年某月某日立神道碑太原白居易文其碑云
　　公讳诚字老莱吴郡人父讳无择和州刺史祖讳孝绩袁州司马由高曾而上世徳世禄载在和州府君碑内此不书公年十八以通经中第及调判入高等授苏州长洲尉秩满丁先府君忧既禫又丁先太夫人忧泣血六年哀毁过制以方寸再乱殆无宦情既除丧退居不调者累年而亲友以大义敦责不得已而复起选授左武卫骑曹参军分司东都属安禄山防覆洛京以伪职滛刑胁刦士庶公与同官范阳卢巽潜遁于陆浑山食木实饮泉水者二年讫不为逆命所污及肃宗嗣位诏河南尹薛伯连搜访不仕贼庭隠匿山谷者伯连得六人以应诏而公与巽在焉繇是名节闻于朝野君子以为知道优诏褒美特授宻县主簿未周嵗迁宋州砀山县令时睢阳当大兵后野无草里无人公抚之一年襁负至二年污莱辟三年衣食足及解印去县民相率泣而饯之君子以为知政岭南节度观察使李勉伟人也既高公陆浑之节又美公砀山之政欲以名职礼命起而大之遂奏授试大理评事充观察推官及除书简牒到门即公捐馆舍之明日也才如是命如是呜呼哀哉公常自负其才不后于人自疑其命不偶于世及将去砀山而反伊川也顿驾搦管沈叹乆之因赋咏懐诗云论成方辩命赋罢即归田竟如是言终于衡茅之下君子以为知命公有三子曰平仲平叔平季夫人陆氏郡国子司业集贤殿学士善经之女贤明有法度初公既殁诸子尚幼夫人勤求衣食亲执诗书讽而导之咸为令子又尝以公遗志择其子而付之故平叔卒能振才业致名位追爵命碣碑表继父志扬祖徳此诚孝子顺孙之道也亦由夫人慈善教诱之徳浸渍而成就之不其然乎居易常辱与户部逰而知其家事故见托譔述庻传信焉铭曰
　　猗嗟砀山以文行保家声以义节振时名以惠政抚县民而职不登诸侯卿秩不及廷尉评悲哉猗嗟砀山前有和州名徳如彼后有户部才位若此才子之父名父之子贤者兼之可谓具美休哉
　　右二葬碑铭虽不在苏而皆吴人然孝张里是宋孝武旌张敷字景之居非张嘉也然必一族也其事见姑蘓志孝友传
　　陆象先墓　　　　　　　　王賔
　　皇姑威令震朝中君不低眉暗去从坟上从来松柏树青青遮莫雪霜浓
　　陆象先墓在光福山西象先不附太平公主宗谓后凋松栢
　　广陵钱王墓
　　一镇中吴三十年农桑处处是人烟于今人到坟山下来见碑亭已然
　　广陵王墓在横山西王名元璙为中吴节度续图经言其俭约镇静中吴赖焉范氏古迹门称其喜追逰不事园苑惟见虎丘则色喜至必规划修缮
　　范氏祖坟
　　隂阳家说到坟前风水真宜子息贤文正有贤君聴取祖宗积徳百余年
　　范氏祖坟在天平山三让原
　　丁晋公碑　　　　　　　　曾巩
　　丁谓字公言初字谓之苏州人常袖文谒王禹偁禹偁爱其文即为诗赠孙何及谓比之韩栁名遂大振淳化三年登进士第累擢知制诰谏议大夫两为三司使大中祥符五年参知政事九年除节制知升州天禧间复参知政事改枢宻使四年与李迪同相迪对上斥谓为奸邪同罢而谓独留加司空封晋国公仁宗即位进司徒兼侍中坐雷允恭移山陵皇堂事罢少保分司再贬崖州司户参军凡五年徙雷州又三年徙道州明道末复秘书监致仕居安州又徙光州卒年七十二诏赐钱十万绢百疋谓淳化间为福建转运使初置龙焙嵗贡团茶数品供御咸平初峡路蛮扰邉防分州陜为四路谓领防州转运使措置蛮事作誓刻石柱境上其后又入防止委其酋领讨平之居五年诏许其代乃举薛顔景徳初契丹入防谓知郓州敌骑稍南民大惊趣杨刘渡舟人邀利不时济谓斩死罪囚于河上舟人惧不复稽阻又令广旗帜撃刁斗声振百余里敌亟走遁大中祥符初议封禅未决谓因言大计有余议遂定谓机敏有智谋憸巧险诐亦鲜其俦文字经目虽千百言无遗忘在三司案牍有差老吏不能晓者决于一言皆中其理朝廷营造莫不兼领凡奏祥瑞事皆谓及王钦若与焉少逰江南遇吕洞賔语之曰君状貌同李徳裕言讫不见其后果騐弟诵说谏子珙珝珷玘
　　丁晋公墓在华山习嘉原


　　吴都文粹续集巻三十七
　　钦定四库全书
　　吴都文粹续集巻三十八　　明　钱谷　撰坟墓
　　范文正公仲淹神道碑　　　　欧阳修
