<!-- { "loadSidebar": true } -->
　　奉训大夫代州知州边公既卒之四年是为正德甲戌而其子贡复按察副使提学于河南而奉其母董孺人者来居无何董孺人卒于是边子仰天大恸绝而苏曰吁天天乃使母不见贡举子邪巳而曰天天使章上而弗予遏也而母胡死于客所巳而边子果举一子而愤母之不及其子见也则益复大恸绝而苏曰吁天天乃独不使母百日延邪乃又靡使贡子举而及母存于是抱其子告之母名边羽云边子奉其母丧还将合之奉训公墓而诣李子再拜请曰于乎微子孰志微子孰铭于是李子再拜而受之曰于乎无边氏人其谓予文谀文曰边氏者故淮阴人也曰朝用者元末避乱走历城而赘历城王家称王朝用朝用生王一城一城生王文质文质有二子长曰安次曰宁宁生而异稍长扬言曰我边氏也呼我边宁曰大边氏必我后其官果至应天府治中乃治中罔金蓄书也辄倍金获之久之书万起万卷楼谓人曰吾子孙必有以文兴者治中生边节边节者奉训公也字时中号介庵奉训公生而更异英特即六七岁时见者业识其非常儿云董杰者历城豪也故善治中及见治中郎异则益敬治中思与婚一日治中大治酒会有董公边郎立偶傍董公董公抱之起坐膝上曰呼我舅边郎应声曰舅我呼汝甥边郎应声曰甥如是者三董公顾治中大笑满堂皆笑于是客尽起觞两公贺而交其襟割之盟两公复笑客各复笑醉乃罢散去奉训公年二十董公女归会治中亡厥金求焉治中母万太君者叱止之曰新妇贤不愈获金乎于是名新妇金而明年奉训公为学官子弟为学官子弟人谓必立取第顾久不第第也乃会试又不第于是可立第者久不第或竟不第也必曰边时中边时中云边公坎坷者复二十年始有代州之命而州故称多豪家罔时役公至州则偏召其长老而集之廷语之曰若民也奈何弗役于是布诚申约陈说分义言意恳怛诸长老无不感动泣下者自是无敢弗役公检狱簿囚伙以问吏吏曰此逋租者尔▲□笔处澹姿横逸 
　　曰胡不稍宽之吏曰脱则挈家亡矣边公慨然叹曰呼未孚而责之暴未期而逆其亡兹岂父母之道哉于是与囚期而释之使归巳而囚果如期至如是者三年代州大治会中官瑾用事天下以赂行公执古独不以赂行而忤中谒者巳又与御史者拗也坐是免官归人有咎公执者闻之董孺人董孺人大惊而密解边公曰斯时何时渠谓归不官若耶于是日治具佐边公与乡人醉游客至则瞿瞿手是办具然尚惴惴惧不当边意而边亦每加礼于孺人呼曰孺人孺人而其子贡则泣涕告我曰孺人事万太君敬如其夫事王宜人如事万太君王宜人者治中妻也兹亦其天性云贡又曰孺人俭稔不理于绮华往受封也有命服矣拜封不复服有时贡请服孺人笑曰孺人卑阶耳俟汝大封我则服之此虽其细小然巨者可推矣边公卒之年为正德辛未六月乙未距其生景泰庚午四月己卯得年六十二孺人卒于正德丁丑闰十二月壬申距其生景泰癸酉正月乙亥得年六十五初治中以子孤也取王宜人弟之子城子之孺人即弟城犹弟也城有妇孺人即又娣城妇犹娣也治中殁也城求去城有私畜孺人知之竟不发亦不以语边公后孺人病且死会城妇自历城来匍匐于终事孺人生二男子长贡也始官博士孺人封贡为给事终其父母历城太常丞其父母在代州荆州府父卒历城次曰赋夭无子一女子曰刘嫁而寡寻亦夭贡取柴氏继胡氏妾冯氏生羽者赋取赵氏边子谓李子曰贡以母卒之明年月日合母于奉训公墓墓在祖墓之次祖墓在历城东二里地曰莲渠墓皆枕离而趾坎铭曰 
　　谓天无知治中肇之允兹蹈兹谓天有知代州则厔华陨辉沕怀贞遽毕故材有众陨苞贵时达硕果之延褀至如掇孺人乃梦垂榴圞如生我所觎殁匪罔愉厥园有杨修阡实良五世爰利二魂妥是 

　　【 纪事之文以疏落为第一北地独擅其胜】 

　　○梅山先生墓志铭 

　　李梦阳 
　　嘉靖元年九月十五日梅山先生卒于汴邸李子闻之绕楹彷徨行曰前予造梅山。犹见之。谓病愈且起。今死邪昨之暮。其族子演仓皇来泣言买棺。事予犹疑之。乃今死邪于是趣驾往吊焉。门有悬纸。繐帷在堂。演也擗踊号于棺侧。李子返也。食弗甘。寝弗安也数日焉时自念曰梅山梅山梅山姓鲍氏名弼字以忠歙县人也年二十余与其兄鲍雄氏商于汴李氏识焉商二十年余矣无何数年不来李子问演鲍七奚不来也演曰父母兄三丧。曰丧举矣奚不来也曰七叔父四十四岁始有子。而侄也一耳。以是大系乎身家巳又问鲍七何为演曰理生饬行。训幼睦族。玩编修艺。课田省植。八者焉巳。其久也内孚而外化之是故乡人质平剖疑决谋丐益者必之焉故效良则芳标美规懿者必曰鲍梅山鲍梅山云正德十六年秋梅山子来李子见其体腴厚喜握其手曰梅山肥邪梅山笑曰吾能医曰更奚能曰能形家者流曰更奚能曰能诗李子乃大诧喜拳其背曰汝吴下阿蒙▲□眉欲□ 
　　耶别数年而能诗能医能形家者流李子有贵客邀梅山客故豪酒梅山亦豪酒深觞细杯。穷日落月。梅山醉。每据床放歌厥声悠扬而激烈巳大笑觞客。客亦大笑和歌醉欢李子则又拳其背曰久别汝汝能酒又善歌邪客初轻梅山。于是则大器重之。相结内明日造梅山邸款焉。汴人有贵客欲其欢于是多邀梅山梅山遂坐豪酒病损脾今年夏患疟李子往候之梅山起床坐曰弼疟幸愈第痰多耳然业处分诸件令演办酒食俟其起觞客别而还歙也先是梅山作忆子诗曰吾儿屈指一载别。他乡回首长相思。在抱两周知数日。携行三岁随歌诗。筵前与谁论宾主。膝上为我开须眉。情偏忆汝老更苦。中夜难禁回梦时。李子因说曰君病无苦念家梅山曰诺诺不数日而君葢棺矣嗟梅山梅山梅山又尝作灯花诗秋灯何太喜。一焰发三葩拟报明朝信应先此夜花重重辉绛玉。朵朵艳丹霞。爱尔真忘寐。闻蛩忽忆家。李子曰君诗佳顿如此梅山曰吾往与孙太白觞于吴门江上酣歌弄月冥心顿会孙时有绵疾吾医之立愈谚曰卢医不自医诚自医之黄岐鹊佗至今存可也嗟梅山梅山梅山叔牙后也其居歙也号棠樾鲍氏赵宋时有遇贼而父子争死者于是所居里号慈孝里云梅山父鲍珍也珍父文方文方父思齐珍号清逸高尚人也娶王氏生二子次者梅山梅山娶江氏生一男子二女子男曰若渭今六岁矣梅山生成化甲午某月日踰今嘉靖壬午得年四十九而其榇还也演实匍匐苦心以之还厥情犹子也以某年月日葬某山之兆铭曰 
　　崎□■〈山旋〉巇人谓非险渊洄澒洞犹谓之浅坦彼周行彼复而迷桃李何言下自成蹊鲍子胡不汝悲胡不汝思 

　　【 凄怆流连如柳线春风过者攀条而不忍别】 

　　○封宜人亡妻左氏墓志铭 

　　李梦阳 
　　左氏者李梦阳妻也左氏葢永新人曰仁宏者生泰州知州辅辅生宗人府仪宾梦麟而仪宾婚广武郡君成化乙未十月己丑生左氏于汴邸郡君者镇平恭靖王孙周定王第八子也左氏生十六年归李氏李氏者陕以西人也李子父曰奉直君奉直君为封丘温和王教授居汴而挈其子梦阳来初李子妁婚妁咸不之婚也曰教授微而贫及妁左氏仪宾则顾独喜入白其母并郡君氏母郡君乃亦咸不之婚也曰夫非李教授儿耶微而贫仪宾曰李氏子才竟婚李氏是时李子生十有九年矣明年为弘治辛亥左氏生子枝云踰年壬子李子举陕西乡试第一癸丑登进士第左氏从李子京师会姑舅连丧李子西于是从而西戊午李子拜户部主事居京师左氏复从京师巳从通州己未　孝宗皇帝上　圣慈仁寿太皇太后尊号封左氏安人给　敕命壬戌李子榷舟河西务左氏从河西务明年李子饷军西夏挈左氏还过汴是时仪宾母仪宾亡矣独郡君而左氏翟冠翠翘扬帔曳裾见焉其行于于也晳而颀瑱而流珠郡君喜巳而泣顾谓侍人曰向谓李生微而贫乃今若此矣因道仪宾语云云愈益泣而恸乙丑李子进户部员外郎会今　皇帝上　两宫尊号左氏进封宜人给　诰命两命咸美辞云明年丙寅为正德元年李子进郎中是年冬尚书洪洞韩公率百官弹宦官刘瑾等瑾以弹事出李手明年正月蓦逐李子夺其官于是左氏从李子还而潜大梁墟中己巳左氏儿有妇矣庚午瑾诛明年李子起江西按察司副使提学是年左氏有孙矣壬申李子迎左氏于江西左氏泝河行值椿舟破仅免入江过马当帆脚打僮人落江没及湖口风逆困崖下洄涡中舟突崖石时时向于是左氏怖欲死计系之登石免甲戌李子以与江御史构从理官于上饶而徙左氏星子会讹言贼过星子于是左氏自徙于浔阳是年李子官复罢道浔阳就左氏泝江入汉至于襄阳将居焉会秋积雨大水堤几溃左氏曰子不心大梁非患水耶夫襄汴奚殊矣且苏门箕颖之间可尽谓非丘壑地哉李子 
　　悟于是挈左氏归而左氏病踰年骨立死死之日正德丙子五月丁未年四十二矣翌日牲奠左死烹牲肠肠自团织文理阴阳状若流苏垂绥夹耳提襻在上李子观之哭愈恸曰呜呼神哉于是赋结肠之篇李子哭语人曰妻亡而予然后知吾妻也人曰何也李子曰往予学若官不问家事今事不问不举矣留宾酒食称宾至今不至矣即至弗称矣往予不见器处用之具今器弃掷弗收矣然又善碎损往酰酱盐豉弗乏也今不继旧矣鸡鸭羊豕时食今食弗时瘦▲语语惨痛如泣如诉 
　　矣妻在内无嘻嘻门予出即夜弗扃也门今扃内嘻嘻矣予往不识衣垢今不命之澣不澣矣缝剪描刺妻不假手不袭巧咸足师今无足师者矣然又假手人往予有古今之忾难友言而言之妻今入而无与言者故曰妻亡而予然后知吾妻也李子买大阳之山嘉靖某年月日葬左氏山下杉棺栢椁负坎抱离四山三水是山也钧州北三十里里曰东张南称杷里右嵩前颍左连具茨李子曰呜呼匪志曷彰匪铭曷藏志防虞铭永处矧吾妻矧又吾知吾妻于是志之而复铭之而刻之石铭曰 
　　坎而宫汝藏汝风亦既考终汝曰咈约而修伸妍而短屈惟屈与伸由人匪人绎而思之我心如焚乃竟汝分生虽汝分殁汝共坟万祀千秋孰短孰修汝乐斯丘 

　　【 寻常寄寓点次悉韵写至触目凄凉处虽非儿女情深能不魂伤魄动】 

　　○封征仕郎中书舍人何公合葬墓志 

　　李梦阳 
