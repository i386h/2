<!-- { "loadSidebar": true } -->
　　元丰六年七月十二日庚辰资政殿学士太子少保致仕上柱国魏郡开国公食邑二千八百户食实封一千户元公讳绛字厚之薨于苏州衮绣坊之私第年七十六讣闻天子震悼辍视朝一日赠太子少师谥曰章简録其子孙四人以八月二十九日丙申葬于杭州百丈鳯凰山之原公举天圣二年进士知礼部贡举翰林刘公筠竒其文擢寘髙等入试崇政误用韵犹赐同学究出身补楚州淮阴县主簿会淮南旱蝗部使者风郡邑母得蠲赋公按行以寔免于是独淮阴人得不殍再擢进士第调江宁府观察推官岁饥境内流庸充斥官为作饘粥发廪庾公悉意循拊榖价卒不能增全活者数十万至它旁近郡之民皆頼之摄治江宁上元两邑破奸擿隠吏不能欺民大化服县民王氏豪横吞夺民田诱掠人为奴婢有欲告者或戕杀以灭口乡人至号为王豹公擒捕掠治卒伏法钟山民介居南北被酒相殴击于道既归明日有盗刖其足者其妻呼邻里皆意斗者之所为也捕至公语其妻曰汝可去盗巳服矣阴使吏随其后果有浮图迎笑窃语相贺公即絷浮图庑下召妻一问伏奸众问公曰何以得之曰吾视其妻哭不哀泣不下又与伤者共床而血不濡其裾然后皆讙曰公神明也范文正公仲淹安抚江西李康靖公居谷知军府事交章称荐召迁秘书省著作佐郎知吉州永新县世指以为难讼诉日数百公听断如流至邻邑争不平者诣公决焉大姓周整少孤里人龙聿诱以蒱博以奸胜上腴田万畆因胁取其质剂整母诉于县又诉于州于转运使至挝登闻皷皆不能自白公取案牍一阅而察其奸田卒还周氏一县骇服用举者知通州静海县江淮制置使言私贩塩至二十斤以上请坐徒徙公曰海旁之民卤斥不毛恃盐以生自是非羣贩者止笞罚纵去众頼以安尝奏审官五事从其议除江南西路转运判官请得知台州大水昏垫之余公出库钱就民作室数千区许人自占与之期三歳偿所费于是流亡皆复业又甓其城因门为堤以御暴涨至今为利权三司度支判官会甘陵罢兵河北饥经费外卒办于县官者尤多公调度折衷而人不知劳出为江南西路转运使请除籍丁之法以便民从之侬智髙反婴广州城甚急宿军邕州歳漕又不足上以为直集贤院就充广南东路转运使乗遽至部建濒江水砦数十以待逋寇缮治十五城器械楼堞一皆完给而军食以有余用功迁尚书工部郎中判三司塩鐡勾院又除两浙转运使赐三品服改河北转运使召充三司塩鐡副使拜天章阁待制知福州英宗即位迁右諌议大夫又迁给事中知应天府兼西京留守司又徙河北都转运使奏事殿中英宗顾问甚久谓公曰罕有如待制忠者朕弗忘也今上嗣位迁尚书工部侍郎集贤院学士知广州兼广南东路经畧安抚使又知越州知荆南府皆兼本路兵马钤辖知郓州兼京东西路安抚使未至部召为翰林学士兼侍读知开封府已而兼翰林侍读学士提举在京诸司库务拜三司使三司火灾落侍读学士未几复职充羣牧使拜参知政事后三岁七十数上章乞骸骨上遣中贵人封还所上章面请者又六七上遽曰闻卿子耆宁孝谨好学使校书崇文且留二朞公恐惧俯伏请避贤者路固不受命上慰谕久之公归语亲友曰上恩如是吾不知税驾所矣会太学生虞蕃上书讼博士受赇不法逮系诸生公族人伯虎隶太学生得教谕小学逾半岁公弗知也御史府执耆宁下吏耆宁素羸疾自幼事公未知跬歩离膝下公大骇愕即上章愿纳平生职禄乞许耆宁即讯于外如事连臣不敢计非是一皆引伏上诏谕再三许如奏而御史格诏夜立耆宁庭中遣使蹵廹伏辜又谓公使学官孙谔风祭酒録伯虎以为教谕已而御史至府苐簿责公公不复省视即取牍书审如所劾其后狱辞成则曰伯虎之得小学即尝白公而耆宁乃至逮捕前数日始因伯虎语及知尔是岂公素不使子知之乎况谔与公非有旧公肯私谒耶人或惎公自伸公曰吾为大臣也已尝自陈不敢不尽胡乃自负其言内无愧耳又何辩焉出知亳州陛辞日召对上迎谓曰卿行事朕所自知一岁即召卿也又欲更以陈许州公顿首谢臣罪大陛下贳死为幸安敢择郡使臣得小州如颍足矣上许之赐坐使服金帯如旧慰劳备厚明年以资政殿学士知青州并京东东路安抚使过都朝谒问恤继至留提举中太一宫兼集禧观自颍还朝未踰年乞归老前后累章十数上谓公志力未衰尚宜在左右公恳辞曰臣老矣虽衔恩欲强自勉余年无几至于癃薾失职而去为终身羞幸陛下保全其始终因移疾弥月上数命中使至第存拊公力疾入谒曰臣疾惫子羸诚恐一旦先朝露则遗骸不得以近先人之邱墓矣上恻然犹不得请曰朕为卿办治虽百子何以加公毎造朝诏勿多拜车驾游幸听免扈从迩英进讲亟召公公至涕泣避位上敦谕再三乃就席又上章面倾悃愊遂以太子少保致仕公由著作积十二迁至侍郎会更官制乃除正议大夫尝判通进银台司兼门下封驳糺察在京刑狱判昭文馆宗正寺修玉牒官权判尚书都省判太常寺兼礼仪事同译经润文都大提举三馆秘阁践歴华要所至称治遂登丞弼晩以东宫师保就第始终荣名士大夫知与不知咸称慕焉公幼敏五岁已能赋诗经史过目輙诵九岁知荆州孙冕试以三题冕荐于朝贫不能行及长博识强记长于议论落笔为文醇雅深茂属辞比事钩引贯穿为一时推重任翰林诰命一出天下莫不倾想皷动上毎叹曰卿文词髙妙近世罕比足为朝廷光采及在中书蕃夷书诏多出公手景灵宫诸殿成莫夜传诏俾公草上梁文迟明以进都下传写以后得愧有文集四十巻既以文学知名至于临政尤善为方畧得事情吏淮阴江宁已有能称及治闽广开封不畧细故秋毫委曲务尽其实而平反之有谳狱集五十五事为十三巻传于家天性孝友直谅岂弟待后进不为边幅毎以砥砺名节敦尚风义为先唐国有疾公请命于天誓以身代神示其象唐国亟愈及后丁内艰倚庐三年哀毁骨立公以布衣起家兄弟六人与其子孙皆无仕者公既贵悉以荫补官犹月给俸钱购市良田使之充羡不为分毫计惜推贤与善惟日不足荐士千数后多知名至辅弼侍从者甚众卒无一人累已与人交际务出忠信或用此以为歉公弗之回也及预政尽忠无私将顺谏救慎重不泄虽耆宁莫得闻省中语议上前惟正之从不为茍止及得谢上谓公曰卿自与政中立不倚比有忮害卿者事往矣不复道也公谢曰臣不肖待罪近司无所禆补陛下含容不诛其退分也尚敢以片辞校枉直哉上悯然久之曰卿可营居京师朕资卿金币且便耆宁仕进公皇恐逊避曰臣有田庐在吴归可售即筑室都城得望属车之尘幸矣何冀赐耶行次近郊上遣近侍赐金千两诏曰无事早还京师公既至吴二子分直洞霄鸿庆宫图书盈前琴瑟在御扁舟篮舆湖山自适踰年手奏臣垂老多病朝夕先墓不克奉诏其辞皆感恋恩遇之语既薨上得公遗奏涕泣因出示执政曰此必元某之文也遽命内珰逺拊其孤馈金百镒诏其家集平生文章上之元氏系出于危危出姬后封于新歴秦汉晋唐皆有仕者五代时全讽起建昌为抚州刺史其仲子倡任信州刺史为公之曽祖与淮南杨渥战北信州走吴越钱武肃王因自易元姓生徳昭官至尚书左仆射兼侍中封晋国公谥正宣为公之祖生九子皆以父任至显官独幼子守文举咸平进士擢第官至大理寺丞为公之考公既贵赠曽祖太子太保曽祖妣徐氏郜国黎氏莒国并太夫人祖太师祖妣朱氏崇国姜氏申国并太夫人考太师中书令六年郊祀更赠开府仪同三司追封崇国公妣钱氏燕国裴氏唐国并太夫人始娶太原王氏越郡夫人继娶蜀郡王氏魏郡夫人子耆宁馆阁校勘有至行好学能文上所褒者耆弼承奉郎女长适尚书司封郎中李平一仁和县君次早卒孙延祖似之皆早卒幼曰绍京铭曰　允矣元公博闻敏识奋躬逄辰显大翕赩挟词决科爰初童覉居官出使名发声驰遂参侍从徳严望尊于闽于广维屏维蕃乃登翰林乃尹帝畿文国之华政也吏师帝谓公曰徃哉弼予易直端亮一其终初公拜稽首敢有不共弗冯弗面惟正之从御史折狱公不汝违朞年还公上所自知辞荣遗宠章十数踰褒嘉问赉卒老于吴天不憗遗■伤殄瘁令问曷归传史在谥贻谋子孙忠厚孝恭播美邦家茂实显庸诹良卜吉兆此新阡铭以昭之于千万年

　　○行状

　　宋故推诚保徳崇仁翊戴功臣宣徽南院使光禄大夫检校太尉充太乙宫使东平郡开国公食邑六千户实封一千四百户上柱国吕公行状本贳开封府开封县汴阳乡伯祖为户曽祖龟祥皇任殿中丞累赠太师中书令兼尚书令曾祖母鲁国太夫人李氏祖蒙亨任大理寺丞累赠大师中书令兼尚书令韩国公祖母韩国太夫人韩氏父夷简皇任太尉致仕累赠太师中书令兼尚书令楚国公妣楚国太夫人马氏

