<!-- { "loadSidebar": true } -->
　　　古人于行刑之际，所以必三覆五奏者，盖寓慎刑之意，恐有无辜而死者也。今京师罪囚，既经法司详审，又经朝堂引审，又经三覆五奏，情真罪当，无可疑者。临刑之际，又准于鼓下称冤，御史押囚于市曹，至暮夜尚不敢决，必俟鼓状尽绝，得上有不必覆奏旨意，方敢行刑，至是已中夜矣。囚有亲戚投鼓状者皆免行刑，其处决者皆无鼓状者也。朱子宜言每年囚人四五十，止决得十余人，奸猾之徒知其如此，虽会审情真，无复怖畏，往往只觅一人下一鼓状，又得苟活，年复一年，终得老死狱中，免身首横分之患，是岂古人惩恶之意？又闻先年亦有于暮夜临刑之际，买嘱刽子手以丐者引决以抵换者；又有囚人惧死，夜深寒冷，防卫懈弛，自投于沟厕者，如此岂古人肆诸市朝之意？虽知其如此，然不敢论奏者，恐伤朝廷恻怛之意，然惩一人而千万人惧，其恻怛不既多乎？丁亥岁，同年周光载黄门疏论此弊后，至霜降决囚，覆奏三上，内批刑二十一人，一时鼓状皆不见理，盖惩往年之弊故也。当时仍疑其太快，今法却令囚家先期进鼓状，至押赴市曹时即不许奏扰，此似稳当，不知以为如何？ 
　　
　　古人慎择刑官，虞廷皋陶为士，吕刑明清公听，哲人惟刑。故刑不失罪，犹服念五六日至于旬时，故刑即决断可也。今之刑官未必其人，法虽详审引审、三覆五奏，特行故事如儿戏然。盖非皋陶明清哲人矣，刑安得当？经曰：「与其杀不辜，宁失不经。」圣人好生之德自是如此。 
　　
　　　国家纠仪之制，人臣有失仪者，则鸿胪寺或侍班御史奏某人失仪，合当拏问。上云：「著锦衣卫拏了。」则卫士二人遂于上前褫其冠巾捽发后，押至桥边，则又益二人持其肩脊押至午门外，以大铁索絷之，囚首跪于门外候旨下，至午后方得旨。或当时上云：「著锦衣卫拿送法司问。」则卫士捽出，不必候旨。此虽祖宗旧规，然殿庭之间衣冠俨如，而偶因微失，使人折辱如此，不惟上渎朝廷，而君臣之情亦似太隔绝矣。隆以为除奸恶大故外，其失仪等项只可使之自去其冠服，以归罪于有司，然后上命从而释之，则君臣之情岂不两得？而朝家之礼可比于三代矣。尝见户部主事王尚志差回复命，令吏人捧敕在东边宗蓬下俟候，后午门既开，尚志从群队门外朝见毕，遂从西掖门入缴敕。此吏人为卫士所拦，又午门正开，不得送敕过，尚志遂空手入见，为鸿胪寺官所纠。上命锦衣卫拿了，顷刻之间，?头网巾皆为卫士所捽破。又见一考满知县参见，上已御，奉天门、中门俱开了，各项谢恩朝见皆已入班，而此人后至，疾走入班，亦为鸿胪官所纠。上令锦衣卫拿送法司问，一时之间，卫士捽其发后，纱帽、网巾皆落地，满朝士夫见之，鲜不股栗。可见人臣朝见，一应冠带、鞋袜皆须谨饬，而复命之际，凡制敕题本应须亲捧，朝见、拜伏、致词、叩头、辞项，皆须一一记于笏板，方得不误。而祖宗四时朝仪如此其严，莫亦是自来如此？或是正统、天顺时不同否？拏者 
　　
　　祖宗之法，犯者人臣之罪，固不得而轻议也。 
　　
　　大礼一事，当时可且从上意未为过，盖是时上方向意文学，而一时宰相台谏不能固君心，端天下之本，往往掇拾琐碎，互相诋谤，使上意益厌苦之。至伏阙一事，?然叫诉，有哭泣者，似非人臣事君之礼。宋人所谓党锢之祸乃吾党自激成者，真可以为世戒也。此说是否？ 
　　
　　此臣下[之罪]，所当自责，程子之言是也。 
　　
　　　往时阳明先生在辰州府龙兴寺讲学，时世隆与吴伯诗、张明卿、董道夫、汤伯循、董粹夫、李秀夫、刘易仲、田叔中俱时相从，每讲坐至夜分。一夕讲及好色者，众咸曰：「吴伯诗、张明卿恐难免此。」先生曰：「若一向这里过来，忽然悔悟，亦自决烈；若不曾经过，不能谨守，一旦陷入里面，往往多不能出头。尝见前辈有一二人，平时素称不饮酒、不好色，后来致仕家居，偶入妓者家饮酒，遂至倾家资与之，至老无所悔。此亦是不曾经过，不能谨守之故也。以此知人于此须是大段能决烈谨守，乃可免此耳。」此莫不亦只是戒人不能慎终之意，非必欲其经历此事以为学也。此意是否？ 
　　
　　阳明之意恐人轻易说了，及过此事又打不过。然学亦不须经历后乃知，但能见得天理时则外事皆轻，久则病根自拔去。若不如此，虽强制之，终是克伐怨欲不行，有时而发矣，乌能斩断病根乎！ 
　　
　　　晋庵老先生言：「强盗招称未获同伴人姓名，虽要将见在各人一一隔别研审，令其供说未获人姓名、住址、乡贯、状貌、年岁、月日、赃仗多寡数目，一一相合，方与写入招内，不然则宁阙而不写，盖恐妄招有仇人及攀良人有势力者，以自求出脱故也。」此说如何？ 
　　
　　非特审盗为然，凡听狱之要，皆当于其辞之差而密察之，辞非情实，终必有差，故古人以明清察单辞，以中听两辞。曰明清、曰中，言听狱者必其权度精切，无私曲、无偏倚，则自得其情状，而无情者不得尽其辞矣，又安有求幸免、逮良民之患？ 
　　
　　　温公作烘虱诗，觉得便自与荆公用心不同。荆公谓：「逃藏败絮尚欲索，埋没沉灰谁复课？熏心得祸尔莫悔，烂额收功吾可贺。犹残众虮恨未除，自许宁能久安卧。」充此意也，是以杀物为功，而非圣人哀矜勿喜之意。若温[公]心则不然，其言谓：「初虽快意终自咎，致尔歼夷非尔过，吾家箧笥本自贫，况复为人苦慵惰。体生鳞甲未能浴，衣不离身成脆破。朽缯败絮为渊薮，如粟如麻寖肥大。虚肠不免须侵人，肯学夷齐甘死饿？醯酸螭聚理固然，尔辈披攘我当坐，但以努力自洁清，群虱皆当远逋播。」这便有正本清源，自咎自责，多少仁厚意思在。虽均为烘虱，而意思仁暴迥然不同。故虽薄物细故，言语文字游戏，亦可以占知其人。尝见吴东湖先生勘事蛮中，乘小官舫深入永保地方，凡矢溺之类皆不于江中，必舣舟上岸寻僻静处自掘坑，矢溺其中，仍用土覆盖之。至于虮虱扪得，亦但弃之于地，不忍掐死，此莫不亦是温公之意否？或云：「此老信外教之言如此。」恐不是。 
　　
　　以上烘虱诗见二公用心之不同，后来二公作人祸福亦如此。言语之道，诚之不可揜夫。明道先生放蝎颂云：「杀之非仁，放之非义。」亦此意。东湖放虱于地，且莫论其是信外教之意与否，亦是一点仁心。 
　　
　　　大凡各衙门事体不拘重大轻小，曾经前辈斟酌者，必自有说，不可骤议兴革。隆初入兵部时，见衙门题奏查处会同馆陈朽铺陈给散五城贫丐，意甚喜之。后见卢伯纪与隆言：「女直进贡，夷人一时至千人，至无铺陈给散。虽勉强借给，亦皆恶烂之物，不及前给与贫丐者之尚可用。然贫丐者得此亦自无用，只与市人易饼啖耳。」以此知前辈堆积此物，不为无谓。李文靖于中外所陈利害，一切报罢，亦殊有见。然女直进贡，夷人一时容令一千，居京城，非我族类，其心必异，恐于事体非便。隆谓宜与议处，敕令沿边守[臣]为之节制，每岁凡入贡几次，一次凡若乾人放入[贡]若同国者及与相邻之国同来，亦必俟先次入贡者[回]还交代方放。其称探信等项夷人，亦多假此[利于货买]剽掠，亦止令其在关外与译事人等传话答之，不许入关。如此似觉稳当。 
　　
　　前论最是，后论节次夷人入贡之期，处置得亦是。吾昔[贰礼卿，知各边入贡，亦必有期有数，但]守臣见其来[求迫切，不能]守定，辄为题请，及[求取器物]亦然。此渐不[可长]。亦有夷人进贡，在境内数年不出者，五[胡]金元[之祸]亦起于渐耳。不严不纵，在守边大臣酌处之尔。仁以[柔]之，义以制之，以羁縻之，是处之之方也。[据康熙二十年本补字] 
　　
　　　石坡先生为东广参藩时，其长子概已举进士，次子槊并其二婿曹元礼、黎时雍皆已领乡荐。庚午乡试，先生二子渠、臬皆可中，先生独遣臬入试。梅田先生会先生于安庆，问其故。先生曰：「二子去皆可中，但人家不宜大盛，故遣臬行，留渠在后科，亦未为晚。」未几，臬与先生之婿孙从一皆领荐，渠亦领癸酉乡荐。辛巳渠、臬皆登进士归，概以谏南游捶死，槊亦病死，止得渠、臬在。臬与予同官刑曹，谨愿清苦，有文学，敦行谊，后改御史云。前辈所云若是，是他亦有见否？ 
　　
　　损益盈虚，天道之常，故前辈往往有恶处其盛者。 
　　
　　　运河搭船入京，率计主出一人挽船。时有一举人止携一仆，适供炊爨，不得去。众举人之仆皆以为我辈为尔挽船，尔岂是都举人耶？因哗然喧噪不已，主者不之禁。其举人闻之殊不怒，但令其仆以一诗达其主云：「满船尽骂举人都，蓬底衔杯到日晡，醉耳朦胧听不得，依稀似是念南无。」主者得之，哄然共发一笑，其仆乃已。唐子镇尝为予言其事，予以为事虽近戏，然推是以往，可以为处变者之法，不知何如？ 
　　
　　此人亦有雅量。孔子三人行必有我师，此人即同舟之师也。 
　　
　　　通政司每日奉天门奏事，唱诺节奏，殆类歌曲，殊失古意。又其所奏皆寻常小事，日日循袭一律，亦且使人厌闻。某谓通政职专出纳王命，当先期以所奏事总共凡目若乾，却视其中有关系者一一摽出，总具一说帖，开写某日中外大小臣民章奏凡若乾，内某事关系军国、人才、政事、风俗、灾异、宦官、戚里、权贵，俱关重大，合与大臣科道面议可否施行。待通政司奏事毕，却令鸿胪寺唱说各衙门官有事欲面奏者，许具说帖对仗面奏，如此庶下情上通，不至壅蔽，国家之利莫大于此。向见陆子潜奏云：「国初自公卿以下至庶人，无不得面奏者。后来始令通政司先期具奏，自春坊官拟旨上。盖春坊东宫之官，是时犹欲使太子知天下事，故凡奏启，先令太子知之，然后具奏，其意亦甚善，不至如后但止是摘取五事具奏，每日一律，闻者亦且厌之。」其言欲更其制，大凡人臣皆得面奏，人主时召百官讲论面说可否，其说亦甚好，恨当时寝不行耳。不知以为何如？ 
　　
　　国初各衙门面奏，御前亲决可否而奉行之，后来不同。然此朝廷之制，未可私议也。 
　　
　　　给事中阎闳常言：「阳明先生军中斩刘养正，狱中救冀元亨，此是阳明术之妙者。」予曰：「刘养正义当斩，冀元亨义当救，若以为术，则非知先生者矣。」阎不以为然，此说如何？ 
　　
　　义当斩而斩，义当救而救，我无容心，何术之巧？ 
　　
