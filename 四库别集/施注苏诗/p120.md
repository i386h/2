<!-- { "loadSidebar": true } -->
　　祗知楚越为天涯不知肝胆非一家此身如线自萦绕左旋右转随缫车误抛山林入朝市平地咫尺千褒斜欲从稚川隠罗浮先与灵运开永嘉首参虞舜款韶石次谒六祖登南华仙山一见五色羽雪树两摘南枝花赤鱼白蟹【一作白鱼赤蟹】箸屡下黄柑緑橘笾常加糖霜不待蜀客寄荔支莫信闽人夸恣倾白蜜收五棱细斸黄土栽三桠【公自注正辅分人参归种韶阳来诗本用防字惠州无书不见此字所出故且从木奉和】朱明洞里得灵草翩然放杖凌苍霞岂无轩车驾熟鹿亦有鼓吹号寒蛙仙人劝酒不用勺石上自有樽罍洼径从此路朝玉阙千里莫遣毫厘差故人日夜望我归相迎欲到长风沙岂知乘槎天女侧独倚云机看织纱世闲谁似老兄弟笃爱不复相疵瑕相携行到水穷处庶防一见留子嗟千年枸杞尝夜吠无数草棘工藏遮但令凡心一洗濯神人仙药不我遐山中归来万想灭岂复回顾双云【一作飞】鸦
　　【荘子徳充符自其异者视之肝胆楚越也白乐天诗途穷平谷险举足剧褒斜西都赋注褒斜谷在长安城西南南曰褒北曰斜长四百七十里谢灵运传在永嘉登山临水佳处无不游尝自始宁南山伐木开径直入临海周礼笾人掌肆笾之实加笾之实蓤芡栗脯物产志糖霜出遂宁宋时入贡荔支谱广南及梓防之间所出大率早熟其精好者仅比闽中之下品东观漠记上赐朱祐白蜜一石苏颂本草图经雍洛间有棃花蜜白如凝脂岭表録泷州山中多紫石英其大小皆五棱两头如箭镞煮水饮之暖而无毒三桠见三十四巻寄紫团参诗注又互见本巻人参诗注李白长干行相迎不道逺直至长风沙同安志长风沙镇在懐宁县东一百二十里王维诗行到水穷处坐看云起时防云鸦似指失偶亊先生前诗有两鳏之语玩洗凡心及万想灭二语可见云鸦即所云云鬟鸦鬓也作飞鸦觧非】
　　和子由次月中梳头韵【子由诗序云辙有白髪近二十年矣然止百余茎不增不减虔州道人王正彦教令拔去以真水火养之恐不复更生从其言巳数月而白髪不出更年嵗不见岂真不生邪子瞻兄示我月中梳头诗戏次来韵言拔白之騐诗曰水上有车车自翻悬流如线垂前轩霜蓬巳枯不再緑有客劝我拔其根枯根一去紫茸茁珍重巳试幽人言纷纷华髪不足道当返六十过去魂】
　　夏畦流膏白雨翻北牕幽人卧羲轩风轮晓长春笋节露珠夜上秋禾根【公自注或为予言草木之长常在昧明间早作而伺之乃见其拔起数寸竹笋尤甚又夏秋之交稻方含秀黄昏月出露珠起于其根累累然忽自腾上若有推之者或入于茎心或垂于叶端稻乃秀实騐之信然此二事与子由养生之説契故以此为寄】从来白髪有公道始信丹经非妄言此身法报本无二他年妙絶兼形魂【公自注传灯録有形神俱妙者乃不复有觧化之事】
　　【杜牧之诗公道世闲惟白发法报法身报身也字见华严合论】
　　十一月九日夜梦与人论神仙道术因作一诗八句既觉颇记其语録呈子由弟后四句不甚明了今足成之耳
　　析尘妙质本来空【公自注梦中于此句若了然有所得者】更积防阳一线功照夜一灯长耿耿闭门千息自蒙蒙养成丹灶无烟火防尽人闲有晕铜寄语山神停伎俩不闻不见我何穷
　　【楞严经又邻虚尘析入空者用防色相合成虚空传灯録夀州道树禅师得法于北宗秀在夀州三峯山结茅而居有一野人常化作佛及菩萨罗汉天仙等形或放神光或呈声响如此渉十年后寂无形影师告众曰野人作多色伎俩惑于人只消老僧不见不闻伊伎俩有穷吾不见不闻无尽】
　　章质夫送酒六壶书至而酒不达戏作小诗问之
　　白衣送酒舞【一作侮】渊明急扫风轩洗破觥岂意青州六从事化为乌有一先生空烦左手持新蟹漫绕东篱嗅落英南海使君今北海定分百榼饷春耕
　　【王注章时为广帅孔融为北海相尝有樽中酒不空语故云】
　　小圃五咏
　　人参
　　上党天下脊辽东真井底泉倾海腴白露洒天醴灵苗此孕毓肩肢【一作股】或具体移根到罗浮越水灌清泚地殊风雨隔臭味终祖祢青桠缀紫萼圆实堕红米穷年生意足黄土手自启上药无炮炙龁齧尽根柢开心定魂魄忧恚何足洗糜身辅吾生【一作躯】既食首重稽【本草人参生上党山谷及辽东释名人参一名海腴春秋运斗枢瑶光星化而为人参故又名神草隋书五行志髙祖时上党人宅后每夜有人呼声求之不得去宅一里所见人参枝叶异常掘之得人参一如人体四肢毕备本草图经人参初生小者一桠两叶年深者生四桠各五叶中心一茎有花细小如粟蘂如丝紫白色秋后结子如大豆青生熟红白落药性论人参主安精神定魂魄开心益智】
　　地黄
　　地黄饲老马可使光鉴人吾闻乐天语喻马施之身我衰正伏枥垂耳气不振移栽附沃壤蕃茂争新春沈水得穉根重汤养陈薪投以东阿清和以北海醇崖蜜助甘冷山姜发芳辛融为寒食饧咽作瑞露珍丹田自宿火渴肺还生津愿饷内热子一洗胸中尘
　　【白乐天采地黄者诗凌晨荷锸去薄暮不盈筐携来朱家门卖与白面郎与君啖肥马可使照地光愿易马残粟救此苦饥肠本草地黄宜肥壤虚地则根大而多汁本草陶隠居云阿胶出东阿其用皮有老少则胶有清浊又崖蜜生南方岩岭闲入药最胜杜子羙成州诗崖蜜亦易求释名餹之清者为饧纂异记甘珍逢三书生曰我有瑞露珍酿百花中与饮甘香可爱天宝遗事杨贵妃含玉咽津以解肺渴】
　　枸杞
　　神药不自閟罗生满山泽日有牛羊忧嵗有野火厄越俗不好事过眼等茨棘青荑春自长绛珠烂莫摘短篱防新植紫笋生卧节根茎与花实收拾无弃物大将吾鬓小则饷我客似闻朱明洞中有千嵗质灵尨或夜吠可见不可索仙人傥许我借杖扶衰疾
　　【诗小雅楚楚者茨言抽其棘本草枸杞冬采根春夏采叶秋采茎实又枸杞乆服轻身不老一名仙人杖刘禹锡枸杞井诗枝繁本是仙人杖根老能成瑞犬形诗国风无使尨也吠又灵尨注见本巻】
　　甘菊
　　越山春始寒霜菊晚愈好朝来出细粟稍觉芳嵗老孤根防长松独秀无众草晨光虽照耀秋雨半摧倒先生卧不出黄叶纷可扫无人送酒壶空腹嚼珠宝香风入牙颊楚些发天藻新荑蔚巳满宿根寒不槁扬扬防芳蝶生死何足道颇讶昌黎公【一作翁】恨尔生不早
　　【先生记菊帖云岭南地暖而菊独后开考其理菊性介烈须霜降乃发而岭海常以冬至防霜故也吾以十月望与客泛菊作重九书此为记唐太宗残菊诗阶兰凝曙霜岸菊照晨光范至能谱序惟甘菊一种可食仍入药饵楚些注巳见神仙传王母云神仙之书受而不敬是谓慢天藻韩退之秋懐诗鲜鲜霜中菊既晚何用好扬扬防芳蝶尔生还不早】
　　薏苡
　　伏波饭薏苡御瘴传神良能除五谿毒不救谗言伤谗言风雨过瘴疠乆亦亡两俱不足治但爱草木长草木各有宜珍产骈南荒绛囊悬荔支雪粉剖桄榔不谓蓬荻姿中有药与粮舂为芡珠圆炊作菰米香子羙拾橡栗黄精诳空肠今吾独何者玉粒照座光
　　【郦道元水经注武陵有五谿谓防谿樠谿酉谿元谿辰谿谓之五谿蛮后汉马援传初援在交趾常饵薏苡以胜瘴气军还载之一车及卒后有譛之者以为前所载皆明珠文犀再见蔡君谟荔枝诗厚叶纤枝杂绛囊使君分寄驿人忙临海异物志桄榔皮中有白粉似稻米及麦面可作饼饵崔豹古今注芡一名雁头广雅鸡头谓之防芡欧阳永叔食鸡头诗争先园客采新苞剖蚌得珠从海底本草薏苡米白色如糯人呼为薏珠子舂熟炊为饮食气味如麦饭乃佳宋玉赋主人之女为臣炊雕胡之饭注雕胡菰米也广雅菰蒋其米谓之肜胡杜子羙寓居同谷县诗嵗拾橡栗随狙公又黄精无苗山雪盛短衣数挽不掩胫再见】
　　雨后行菜
　　梦回闻雨声喜我菜甲长平明江路湿竝岸飞两桨天公真富有乳膏泻黄壤霜根一蕃滋风叶渐俯仰未任筐筥载巳作杯盘【一作桉】想艰难生理窄一味敢专飨小摘饭山僧清安寄真赏芥蓝如菌蕈脆羙牙颊响白菘类羔豚冒土出蹯掌谁能视火候小灶当自养
　　【诗国风于以盛之维筐及筥杜子羙诗自鉏稀菜甲小摘为亲情刘恂岭南异物志南土芥髙五六尺芥心嫩薹谓之芥蓝陈仁玉菌谱芝菌最为上品蕈凡九种味极香羙海録碎事江东人呼地菌为土囷陆佃埤雅菘叶如芜菁性凌冬晚凋故曰菘俗谓之白菜左传宣二年宰夫胹熊蹯不熟】
　　残腊独出二首
　　幽寻本无事独往意自长钓鱼丰乐桥采杞逍遥堂罗浮春欲动雪日有清光处处野梅开家家腊酒香路逄眇道士疑是左元放我欲从之语恐复化为羊
　　【杜子羙诗江路野梅香神仙传左慈字元放徐堕有道术居丹徒慈过之堕门下客欺慈云徐公不在慈便去客报徐公有一老翁眇目吾欺之云公不在矣公曰咄咄此是左公过我化羊事屡见】
　　江边有防行诘曲背城市平湖春草合歩到栖禅寺堂空不见人老稚掩闗睡所营在一食食巳宁复事客来岂无得施子静扫地风松独不静送我作鼓吹
　　【诗国风遵彼防行陶渊明诗倾身营一饱少许便有余】
　　新年五首【绍圣三年先生年六十一在恵州即古白鹤基始营新居故有结茅来此住之句】
　　晓雨暗人日春愁连上元水生挑菜渚烟湿落梅村小市人归尽孤舟鹤踏翻犹堪慰寂寞渔火乱黄昏【荆楚嵗时记正月七日谓之人日以隂晴卜丰耗】
　　北渚集羣鹭新年何所之尽归乔木寺分占结巢枝生物会有役谋身各及时何当禁毕弋看引雪衣儿【江淹拟杂体诗问君亦何为百年会有役谈苑李昉五禽呼鹭为雪客天宝遗事杨贵妃鹦鹉名雪衣娘诗借用其字耳】
　　海国空自暖春山无限清氷谿结【一作纷】瘴雨雪菌到江城更待轻雷发先催冻笋生丰湖有藤菜似可敌莼羮【一统志丰湖在惠州府城西广十里有潄玉滩防翠洲诸胜中产藤菜王注先生尝言丰湖有燕脂藤味滑羙大类莼】
　　小邑浮桥外青山石岸东茶枪烧后有麦浪水前空万户不禁酒三年真识翁结茅来此住嵗晚有无同【茶谱蕲州团黄茶有一枪两旗之号】
　　荔子防时熟花头今巳繁探春先拣树买夏欲论园居士常携客参军许叩门明年更有味懐抱带诸孙二月八日与黄焘僧昙頴过逍遥堂何道士宗一问疾
　　安心守牝闭眼觅黄庭问疾来三士浇愁有半缾风松时落蘂病鹤不梳翎樽空我归去山月照君醒
　　次韵髙要令刘湜峡山寺见寄
　　新闻妙无多旧学闲可束犹当隠季主未遽逃梅福空肠吐余思静似蚕缀族寸田结初果秀若铜生緑荆棘扫诚尽棃枣忧不熟髙人宁铸金下士乃服玉君看岭峤隘我欲巾笥蓄曽攀罗浮顶亦到朱明谷旋观真歴块归卧甘破屋故人老犹仕世味薄如縠偶从越女笑不怕蛮江浴惊闻尺书到喜有新诗辱应怜五管客曽作八州督骨销谗口铄胆破狱吏酷陇云不易寄江月乃可掬遥知清逺寺不称空明腹蹇驴歩武碎短瑟弦柱促仰看泉落佩俯听石响毂千峯泻清驶一往无回躅狂雷失晤语过电不容目要知僧长饥正坐山少肉人闲无南北蜗角空出缩仇池九十九【公自注仇池有九十九泉余尝梦至有诗】嵩少三十六【公自注子由近买田阳翟北望嵩少甚近】天人同一梦仙凡无两録陋邦真可老生理亦麤足便回爇天焰长作照海烛【公自注黄鲁直寄诗云莲花合里一寸烛牝马海中烧百川鲁直盖近有得也】
