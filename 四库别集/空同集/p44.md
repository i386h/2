<!-- { "loadSidebar": true } -->
黄州江比使君清赤壁山留万古名黄州小儿骑竹马来时相送去时迎 

送友人 

王孙笑向碧山栖春日春萝袅袅低予亦悠悠芳桂者白云愁色草萋萋 

送周判官 

明镫绿酒五花裘客舍新秋萤火流问君不饮真何事明日出城风叶愁 

送人入蜀 

锦江风高生夕波芦荻萧萧秋鴈多问尔乡关何处是巴人时下渝歌 

咏东方朔赠马吏部 

据地酣歌金马门如花少女笑无言不是偷桃太无那人间那谪岁星魂 

王吏部老太玄戏赠 

吾家小子象童乌蒙惠玄文掌上珠笑杀街西王吏部今朝犹得酒舡无 

月夜过访王子 

率尔高阳饮博徒酣歌击剑胆何麄金门贵客如相许径脱鹴裘付酒垆 

仆思李白落鴈之游徐子亦有知章鉴湖之请念人悲离申此短赠徐子者祯卿也 

君拟天台度石梁我归沙苑望咸阳予今梦寐莲华岳笑尔番躭瀑布长 

嘲陆子二首 

松江陆子以予久不造过遂蒙嘲咏然陆子往许以小楷南征赋贶我久亦恡焉予故得反嘲戏之兼讯后约焉 

甚欲□餐张翰鱼只缘难换会稽书西家愚夫莫浪谑北海先生久索居 

我今四海觅云松南游笑指匡庐峰他时倘慕金光草与尔同鞭赤玉龙 

晚过序公戏赠并喜徐编修缙迹访二首 

月满长安啼暮鸦踏歌今夜醉谁家青莲大士迎予笑背指秋莺度落花 

长安大道竹林西李白寻僧花下迷举杯恰对青天月槛外惊传碧玉蹄 

夏口夜泊别友人 

黄鹤楼前日欲低汉阳城树乱鸟啼孤舟夜泊东游客怅杀长江不向西 

寄赠珙县何氏夫妇 

太峨西来通蜀门泸江北接武陵源翁姑寿比江山永县北芙蓉似子孙 【芙蓉山名】 

谢子馈笏答以驼布 

文州象简白雪光羙人持赠意何长洮西驼布虽微细被服能堪冷月霜 

送王呈贡赴县 

-A - 二月扁舟过浙西楚云何日度浯溪滇南小郭青山绕花发流莺一样啼 

寄钱户部 

春城鸡啼月欲没西鴈东飞迟明发风里杨花不定飞震泽迢迢限吴越 

酬姚员外龙兴见寄 

龙兴龙沙一里余江风吹落锦双鱼君览浙湖湏尽海赤霞飞袂过匡庐 

赠丁生 

海凉秋水凈芙蓉青天倒悬五老峰眼见排风生羽翼行空那辨有真龙 

别达生 

醉约金山看海流兴飞江汉忽西游龙沙月色年年满独照匡庐万仞秋 

寄别陶生 

青云峰下紫云生中有花树春鸟鸣听鸟看云一杯酒黄尘回首万家城 

别李生 

华也南来送我行青挈酒玉壶轻滕王阁下江千尺一曲沧浪万古情 

赠鲍滶兄弟 

水学青龙左右盘玉流双泻碧光寒兰昆并占空山月分掣虹霓作钓竿 

赠刘君按察云南 

碧鸡金马古黔阳滇海秋摇日月光自此蛮中无毒热行台六月有飞霜 

送萧总制赴镇 

汉家新拜霍嫖姚司马今年相宋朝旌旗一举三边静鴈塞平沙演射鵰 

送修武知县 

青山盘谷绕桑麻赤水河阳接种花琴罢吏希帘昼卷自看双柏哺慈鸦 

赠李沔阳二首 

云梦茫茫绕一州滔滔江汉古今流问俗不湏乘五马尽舡箫鼓水乡游 

楚人抽棘霸江湖万载孤城剖一符从此沔阳为渤海直教云梦作蓬壶 

寄郭帅 

匡庐彭蠡两苍苍月馆花城古豫章谁信罢兵张宴地夜深偏醉郭汾阳 

寄谢卿 

掷笏南还尚黑头移家西郭兴全幽春晴定上滕王阁日暮江平起白鸥 

赠陈氏 

万龙冈上古灵家男乐耕耘女绩麻客到大开萱草阁春风时动紫荆花 

赠蔡帅 

时清昼卧铜牙弩客散宵披玉检文可道将军浑是武曾将三策献明君 

送王韬 

王郎口谈金虎文自称师是紫阳君挂帆明日忽南去影落龙江五色云 

赠罗氏 

罗隐北下黄金台牡丹芍药次第开极目长江渺天际八闽秋尽一帆回 

送熊进士入朝三首 

武帝南征并海回九天云干拂天来缥缈羣仙朝绛节五云宫阙是蓬莱 

苍苍玄武镇皇州天上银河转地流言君不是乘槎者昨夜分明到斗牛 

金马岧嶤接凤台石渠高阁倚天开仲舒早备天人策汉主临轩问自裁 

二月望丘翁林亭二首 

今日花朝好风日梁园酒新花更开走觅南邻立处士月明骑马醉深回 

南邻处士闭柴门竹树春风野径昏痛饮狂歌人不识客来惟有酒盈尊 

柬郑生二首 

东园红杏日纷纷东望无烟蝶满云少出违期因怯马独吟停盏为思君 

城门春禁不行车病惧攀鞍只在家昨日东风来着意庭前忽放数枝花 

雨俟屠君不至 

暮倚高楼因候客雨来如注复如丝试看春日洪州道可是山阴夜雪时 

寄顾台州二首 

巾山何似岘山游云岛长和海色幽定有儿童笑山简君今孰与郑台州 

恠尔分符坐赤城东南遥见海霞生梅开莫寄西来使春到烦求碧玉精 

太白山人仙游吴越稔矣日者卜居吴兴而婚施氏妻妹予闻之辄诗嘲焉二首 

范子无端出五湖西施并载有耶无诗人只合莺莺伴施家今是大姨夫 

见说仙人萼绿华【萼绿华晋升平中降羊权家】麻姑亦降蔡经家即防狮子河中吼背痒无言爪得爬 

云中曲送人十首 

壮士驱车出汉关马头丝络紫金环莾莾黄云迷代北凄凄白雾满燕山 

季冬饮马长城窟沙砾飞扬带白骨榆台岭边闻鬼啼犹是今年战亡卒 

黑帽徤儿黄貉裘匹马追胡紫塞头相逢不肯通名姓但称家住古云州 

城上黄旗张暮天元戎宅内鼓阗阗底是邻悲并巷哭云州明日是新年 

紫水东来入黑河纥干山下雪花多小儿拦街吹箴篥妇人能唱海西歌 

白登山寒低朔云野马黄羊各一羣冐顿曾围汉天子胡儿惟说李将军 

自从虏逼鴈门关汉家四野多空垒行子遥遥看独戍桑干水氷暮沙起 

黄毛爱子出打围昏宿李陵古台下忽传风火入边城城中将军夜秣马 

战士黄须立道傍自言曾射左贤王可怜孤绩无人论赠与青裘白马郎 

北风吹日马毛僵腰间角弓不可张逢君莫唱云中曲腊月云中更断肠 

对菊怀邻菊子三首【巳巳年闰月】 

旧种寒株傍吹台重阳今岁不曾开遥思烂熳还怜汝欲比馨香恐见猜 

睡起今晨看菊花霜枝冷蘂忽参差非时未必输桃李三径遥怜是一家 

尔家堂阁皆邻菊秋玉满地黄金钱不信菊州能暑热直将花蘂破霜天 

送吴生 

吴子乘春东入吴飞花献舞鸟提壶此去嘱君多载酒直攵春色过西湖 

东园赠鲍演 

修竹南牎花北牎翠阴浓色两无双隔城走马催银烛今夜留君倒玉釭 

春日东庄要杭子 

白首春风独种故人常恨隔天涯今游莫惮骝行远十里柴门有杏花 

柬双溪方伯 

十旬不见双溪子白昼看松只自眠君对紫薇谁是伴相逢还似未逢前 

送人之南郡三首 

梁园千古见风流醉上任楼复谢楼相遇片言心便倒腰间含笑觧吴钩 

鼓刀朱亥本微寒白首侯嬴是抱关不为千金增意气秪缘一诺万丘山 

南阳帝里近亲多冈势盘龙绕白河便欲临分留宝剑方城汉水待鸣珂 

陶子见过草亭遂以留云名之大书刻木我亭增色爰赋二诗酬陶亦兼自意 

小构茅亭傍一松云来云去寂无踪晴天户牖蒙蒙湿遂使人疑有卧龙 

茅亭自得陶公笔尽日光芒动白虹山泽不烦通地气片云时起墨花中 

春日宴豫斋王子之第二首 

紫宫华宴敞春风密树初花日映红向暮酒阑香不断始知春在绮罗中 

回廊曲榭称春游绿酒红花白玉瓯借取游系系西日晚风吾上海棠楼 

要谢宪使南庄泛舟 

柳坞荷塘野意宽操舟曳杖独游难春来欲制东山屐倘许花樽共谢安 

江上逢郑南溟 

杨子湾头红蓼秋水边楼阁树边舟一日长风破万里为君三醉过州 

经行塞上二首 

山作垣篱海作池弯弓百万羽林儿桑干化作银河水北极光芒夜夜垂 

天设居庸百二关祈年更隔万重山不知谁放呼延入昨日杨河大战还 

归途览咏古迹并追记百泉游事八首 

太行王屋是天关吐出风云天地间河内休夸盘谷胜共城亦有石门山 

华山中断浊河开浪打雷门势莫回巳铲潼关为汉垒更分仙掌作秦台 

雷首千峰锦削成蛇盘千里翠云生即从北岳分明去便压辽阳跨海行 

西山西望自堪愁耐可源泉向北流不见玉台歌舞处可怜昔日帝王州 

昔日武王东阅师龙争虎鬪至今悲漂自化为商地水白云翻作孟津旗 

淇门不减越江头卫女宁论越女游濮上春花如锦绣桑中五月采莲舟 

河济谁言不共流青春恶浪古怀州荡摇少室三花树倒映天坛白石楼 

袅袅丹崖倒碧松悬泉一道挂飞龙闲磨石镜惊山鸟映出青天对雪峰 

望上清山三首 

赤城龙虎紫云盘白石楼台北斗坛闻道仙床啼玉女欲从何处问金丹 

碧山新起赤霞宫玉带真人晓御风金检奏回天一笑九霄来往鹤如虹 

星妃云君云雾鬟何事应游栖碧山昨夜升天朝北斗佩环清响落人间 

望龟峯 

曾会汪家贤弟兄三年独见忽心惊顺风斜日飞帆度三十六峯无限情 

杜峯歌 

杜山曾有凤来鸣凤舞山青海月明传道有人回峯去九天风散玉箫声 

舟次石头口 

牎开面面水风微五月江空冷照衣此艇果如天上坐茶烟化作彩云飞 

登啸台三首 

阳翟看山二月回蓬池登啸九天开晚立长风摇海色东西日月照孤台 

万古春城碧草还苍台只在白云间竹林北望风烟动寂寞苏门更见山 

白日红云拂地流醉乡吾亦步兵游登台左盻黄河转绿水洪波不尽愁 

夏日阁宴 

地旷楼雄夏日宜碧梯芳树绕花迟清歌不用邀明月一笑山河入酒卮 

春日丘翁同游三山之陂返酌天王寺二首 

崔嵬艮岳他年笑寂寞三山后代思湖色春光凈满眼古城风暮几人悲 

一树秾花白雪繁纷纷落地竟何言眼底风光不湏恨相期且醉给孤园 

大平寺 

曾在东林思虎溪大平徒在玉渊西孰能觔力长攀陟石壑长林日易低 

山阁 

凭阑橘树浑铺地阁背青山前对楼既来谁耐檐泉聒卸却长槽莫放流 

麻姑泉 

何泉下山城下流溪上十家九酒楼老夫纵醒欲何往此物名高十二州 

灵山 

实欲看山雾不开几层仙掌似莲台未应华岳君能比可诧予因望国来 

徐汊即事四首 

窑头江水叉江头捩柁挕纶雨不休琐屑漫相夸捷手蛟龙局浅岂渠游 

桃花潭前雪美姿杨柳滩头柳不迟着心虾蠏章江出章江只解产颅鹚 

北船阻风晴未放数舸南来却恁飞扶柁长年频看眼浪翻江叉赵家围 

忽吟水宿淹晨暮七日窑头行路难拚美碧波消北雪岂期苍鬂且南冠 

湖行二首 

湖南鸥欢交鹭鹚鸣榔渔子豢颅鹚逢潭更见孤罾守可道鄱鱼无尽时 

白云今晨乱碧流秃鹙风赶逐天鹅抢帆额仄谁家舸逆浪争先尔谓何 

城南塘泛舟二首 

短短桃花亦自春隔墙飞水太惊人沿洄不怕渔郎入小小溪塘不是津 

野旷风惊强入丹鳞鳞浪蹙转堪游持杯只对双杨树恠尔飞花泛泛流 

春暮过洪园二首 

