<!-- { "loadSidebar": true } -->
　　有梵行先生者髙屏尘俗独栖丘壑英明逸九天之上志气笼八纮之表借茅枕石落发灰心粪衣殊羊续之袍绳牀异管宁之榻自隠沦西岳数十年矣确乎不拔澹然无为每窃叹曰穷则独善其身达则兼济天下但苍生扰扰絷以爱罗不可自致清升坐观涂炭复须弃置林薮分衞人间于是屈迹暂游方践京邑次于灞上有行乐公子者控龙媒于流水飞鹤葢于浮云绣衣侯服薰风合气璁勒金鞍争光炫日定知掷果之爱是属潘生割袖之宠巳迷汉帝接轸城隅陪曹王之席连镳池侧追山公之赏道逢先生怪而问曰先生貌若燕赵之士发如呉越之宾容色似困陈蔡衣制不闗楚鲁徐行低视细语颦眉瓦鉢恒持无异颜回之瓢器锡音乍振何殊原宪之藜杖此地未之覩我尝所不闻敢问先生何方而至先生静黙良久徐而对曰观子驰骋于名利荒昬于色声戴天犹不测其高履地尚不知其厚吾闻坎井之内本无吞舟之鳞榆枌之间讵有垂云之翼吾非子之徒欤其可识乎试当为子言之幸子暂留高听吾师也徳本深搆树自三祗之初妙果独高成于百劫之末总法界而为智竟虚空以作身宁唯气禀二仪道周万物而巳斯故身无不在量极规矩之外智无不为用絶思议之表不可以人事测岂得以处所论将启愚夫之视聼须示眞人之影迹其犹谷风之随啸虎庆云之逐腾龙感应相招抑惟常理于是降神兜率之宫垂像迦毗之域氏曰瞿昙种称刹利俗名悉达道字能仁乃白净王之太子也家世则轮王迭袭门风则圣道相因地中三千既殊于洛邑国朝八万有逾于稽岭宗亲籍甚孰可详焉暨吾师生也坤形六动方行七步五净雨华满国二龙洒水遍空神瑞毕臻吉征总萃观诸百代曾未之有然复孕异尧轩产殊禹契至如黑帝入梦之兆白光满室之征徒曰嘉祥讵可拟议身边则金光一丈眉间则白毫五尺开卍字于胷前蹑千轮于足下大略以言三十有二非可以龙颜虎鼻八彩双瞳方我妙色校其升降者也虽复吕公之相高帝世谓知人若譬私陀之视吾师未可同日于是崇业大宝正位少阳甲观洞开龙楼回建至如多才多艺允文允武非闗师保自因天骨或于太子池临泛之辰博望苑驰射之际力格香象气冠神功试论周武魏文莫之与拟汉帝夏后宁足涉言父王宿衞甚严喻视弥笃九重禁闼声闻则四十里三时密殿姬丽则二万人然以道性恬凝志愿冲固虽居三惑之境不改一心之节歴王城之四门哀老病之三苦乃自嗟曰人生若此在世何堪脱屣寻眞其于斯矣于时桃则新花落雨青春始仲月则半轮低阁永夜方深观妓直之似横尸悟宫闼之如败冢天王捧白马而逾城给使持宝冠而诣阙虽复秦世萧史周时子晋许由洗耳于箕山庄周曳尾于濮水方兹去俗何其蔑如是以仙林始抽簪之地禅河起苦行之迹沐金流之净水游道场之吉树食假献糜座因施草于是十方智圆六通神足魔兵席巻大业克成独称为佛是吾师也法轮则奈国初转僧侣则防陈始度至于迦叶兄弟目连朋友西域之大势东方之遍吉二十八天之主一十六国之王莫不服道而倾心餐风而合掌于是他化宫里乃宏十地耆阇山上方防三乘善吉谈无得之宗净名显不言之防伏十仙之外道制六羣之比丘胷前则吐纳江河掌内则摇荡山谷论劫则方石屡尽辩数则微尘可穷斯乃三界之大师万古之独步吾自庸才谈何以尽纵使周公之制礼作乐孔子之述易删诗予赐之言语商偃之文学爰及左元放葛孝先河上公柱下史竝驱驰于方内何足道哉自我含灵福尽法王斯逝遂使北首提河春秋有八十矣应身粒碎流血何追争决最后之疑竞奉临终之供呜呼智炬消慈云灭长夜诸子诚可悲夫于是瞻相好于香檀记筌蹄于贝叶三藏受持四依补处而我师风无坠特恃斯乎但世道纷华羣情矫薄人代今古暨于像运既当徂北稍复东渐所以金人梦汉明之寝摩腾伫蔡愔之劝遗教之流汉地创发此焉迄今五百余年矣自后康僧防竺法护佛图澄鸠摩什继踵来仪盛宣方等遂使道生道安之侣慧严慧观之徒竝能销声挂冠翕然归向缁门繁炽焉可胜道吾少长山东尚素王之雅业晚游闗右慕黄老之言俱是未越苦河犹沦火宅可久可大其唯佛教也欤遂乃希前代之清尘仰羣英之逺迹归斯正道拔自沈泥本号离欲之逸民摧邪之大将吾之俦党其谓此乎公子蹙頞而言曰观先生之辩虽可谈天然其所说何太虚诞窃寻佛本启化之辰当我宗周之运自云娑婆总摄靡所不归或复光照无际声震有顶或复八部云臻十方辐凑计天竺去我十万里余俱在须弥之南竝是阎浮之内那忽此间士庶无至佛所如来亦何独简不赐余光弗生我秦汉靡载我坟籍详此二三疑惑愈甚仆闻贞不絶俗隠不违亲所以和光于尘里披莲于火内至若束带垂缨无妨修徳留须长发足可闲居且道本虚通触无不是何必絶弃于冠簪专在于锡鉢窃以不伤遗体始着孝心莫非王臣终从朝命今既赭衣髠发未详其罪不仕天子无乃自高敢谘先生请当辨析先生曰吾闻大音不入于俚耳其验兹乎犹欲以寸管窥天小螺量海而我法门夐出非吾子之能极吾且仰凭神力更为言之吾师化道含宏灵钧逺被但众生縁薄自为限碍耳何闗佛威之不大圣泽之无均其犹日月垂象丽天雷霆发音动地而简于聋瞽岂光微声小者哉然佛游舎衞有余二纪三亿之家犹不见闻何怪边地十万里乎窃以周孔之生本惟华夏之邑外此不信其理何邪至于东方朔之升天淮南王之入箓然乘鸾排雾世有其人求不死于神仙犹密之而弗载宁解味吾师之道术书之于惇史乎况值秦皇焚典经籍不全何容守此局文遂无大见然有惑彼正眞甘兹随俗未悟身之非洁岂达命也无常服翫则数重不止悭贪则一毛难落屑屑顽民可悲之甚吾巳无保于形骸谁有营于炫好须发既剪我心自伏衣惟壊色爱情何起所以五缀而持想六时而系念萧然物外是曰道流窃闻夏禹疏川则有劳手足墨翟利物则不悋顶踵杀身以成仁饿死而存义此并有违于大孝然犹盛美于羣书吾养性栖立身行道方欲广济六趣高希万徳岂学子拘之于小节顾在肤发之间哉扇逐荣名余事从北面之朝也其若效浅禄微唯劳诺走无暇功高位极常惧危溢不安千仞弃珠一何贱宝但火内之莲非吾所发染而不染何尔能知公子曰先生强夸华以饰非护墙茨而不扫请听逆耳之笃论略条其弊也四焉仆闻玉树不林于蒹葭威凤不羣于燕雀先生道虽微妙门人独何庸猥或形陋族微或类卑神闇无三端可以参多士无十亩可以为匹夫堕王事之不闲耻私门之弗立寄逃役于佛寺之内才容身于法服之下见人不能叙寒温读经不解立正义空知高心于百姓背礼于二亲非所以自荣其弊一也仆闻采椽土堦之俭唐尧之所以字民琼室玉台之盛商辛之所以败俗况如来行惟少欲徳本大悲只应宴坐于塜间经行于树下何宜饰九层之刹建七宝之台不愍作者之劳不惭居者之逸非所以自约其弊二也仆闻无自伐功老聃之极教不赞巳徳唯佛之格言劳谦则君子终吉克谦则圣人上美必若内徳克盛自然外响驰应宾侣坐致揄扬岂况佛心澄静亡诸得失之咎如何独许世尊之号不欲推人然彼羣经莫二之宗各谈第一之称自生矛盾将何以通非所以自逊其弊三也仆闻情存两宝心愼四知方曰通人之雅懐廉士之高节或散之于宗族或弃之于山水况道清净反俗沙门而复纵无厌之求贪有为之利劝俗人则令不留髓脑论防施则便无让分毫或胜贵经过或上客至止不将虚心而接待先陈出手之倍数此乃有识之同疾海内之共知非所以自廉其弊四也仆直言虽苦可为药石惟先生高见览以详之先生曰吾子不笑何谓道邪子但知好其所以同宁知其所以异徒欲圯毁未损金刚吾道宏防岂可轻矣吾闻万机斯总圣皇所以称大百川是纳巨壑所以为深王则不耻于细民海则无逆于小水况吾师大道旷无不济有心尽摄未简怨亲自当品戒徳之小大混族类之高下故有除粪庸人翻涉不生之位应书贵士倒坠无间之狱内秘难识外相孰知子何自擅为铨衡吾未相许为水镜若但以貌取人失之逺矣遂使叔向伏鬷蔑之语长者悟沙弥之说且复穷通有运否泰无恒或始荣而后辱或初微而后盛异辙纷纶可略言也至如立锥无地非慕尧舜之徳余苗不绍岂传汤武之圣讵知吞并六国其先好马牧人约法三章则唯亡命亭长樊灌起贩屠之肆伊吕出厨钓之间歴代因循高门相袭遂为四海强族五陵贵氏冠冕凌云风流盖世暨若朝阳晞露羡皂隷之难留宿草负霜混蝼蚁之莫别是知用与不用虎鼠何常寻末穷本人伦一槩那忽轻以乘轩蔑兹瓮牖虽复才方周旦亦何足观尝试言之朝市虚烦身心空弊智者同弃贤人共鄙但觉斯懐之可入所以避地而归来吾则厌来苦而知昨非子便躭往欲而惑今是宁自安贫乐道少贱多能奚用太庙之牺牲竖子之烹雁吾今素质自居黙念无杂不假道于仁义岂乱想于繁华固亦骑遗牝牡自忘寝膳讵守寒温之小才音义之薄伎修心可以报徳何局定省之仪宏化可以接引宁止俯仰之事此吾所谓一胜也吾师空闲乐处不唯聚落轻微务纳岂独珠璎是以栖形五山游神三径或受童土或餐马麦赞净心之小施讥杂相之多舍庶令借此而建善根因兹而表诚信斯自束修大体供养恒式岂佛身之欲须乃含生之达志便以凡俗难悟防嫉未除竞献名宝利收多福所以玉槃高刹掩日耸于半天绣桷飞甍连云被于防内争名好尚善将焉在着相寡识遂及乎斯虽乖至眞之理足感荣华之乐生民唯此为功如来亦何抑说此吾所谓二胜也吾闻谈无价之奇宝冀欲拯贫赞不死之神香只将愈疾但众生信邪巫之狂药舍正觉之甘露困毒巳深懐迷自久吾师之出世也本许救济无功知我者希无容缄黙使物识眞以回向何是非而自取若夫二佛不竝于世两日不共于天厥号无等庶宏至教非如君子之小圣事谦让之风者巳然至理同归逐情异说是经称最各应宜闻此吾所谓三胜也吾闻不趋四民之利莫致百镒之金但大患未亡有待须养吾称乞士则受之以知足子名施主则倾之以国城何容责我之贪非不自揣巳之悭蔽是验分财相得独应管鲍乎吾闻天王武库出给尚不由臣下况吾师福物取与宁独任凡僧本虽四辈而来今属三宝而用为道兴供义乖行福既为十方常住非曰私拟诸巳自专则法律不许请众则和合无由不知子何徳以能销吾何情而敢擅只惧我之同咎岂欲贪利者哉窃以粒重七斤投水则烟火腾沸饭余一鉢与人则羣类充满佛犹无悋于饥犬宁有惜于饿乌是知辄用固以招回施许而获益眞是众生之薄福则非吾师之褊心至于饿鬼不覩川流病人弗觉美味罪闗于饿病岂流味之无也窃闻功臣事主粟帛不次而酬勲明主责躬苍旻不言而效徳子弗能自慨其无感专谤吾师之不惠持此饕餮何以为人至若郑侯倾产于交游田君布心于宾客空规豪荡之声势讵拟福田而推扬此吾所谓四胜也吾虽言不足而理有余子但惊所未闻惑于所不见吾之所说子可悟矣公子曰先生虽高谈自雪终类守株所论报应何其悠眇仆闻开辟混元分剖清浊薄淳异禀愚圣派流至如首足之方圆翔潜之鳞羽命分脩短身名宠辱莫非自然之造化讵是宿业之能为窃见景行不亏夭身世而婴祸狂悖无礼竟天年而享福遭堕若斯因果何验且气息则聚生散死形神则上归下沈万事寥廓百年巳矣何处天宫谁为地狱庸人之所信达士未之言先生犹或系风请更量也先生曰公子辨士哉见何庸浅所谈不逾百世所歴无越八荒讵能晓果报之终期察因縁之本际不可局凡六识罔圣三明者也吾闻播殖百谷非独水土之功陶铸四生讵止阴阳之力既有根于种类亦无离于集起窃见或体合夫妻子孙不孕或身非鳏寡男女莫均至于萤飞蝉化蜂巢蚁卵非构两精之产岂从二藏之妊若但禀之于乾坤人亦奚赖于父母一须委运慈孝何归是知因自参差果方环互支分三报星罗万品或今身而速受或来世而晩成此理必然亦何而朽窃以赏罚不滥王者之明法罪福无舛业道之大功政治则五刑罚禄位赏幽祗则三涂罪人天福目前可以为鉴诫岂伊吾之构虚论哉子未陷囹圄谁信有廷尉不游岱宗便谓无鬼府但善恶积成则殃庆有余被之茂典尔所未悉至如疏勒涌泉之应大江横石之感羊公白玉郭巨黄金骢标鲍宣之马珠降哙参之鹤爰及宣王之崩于杜伯襄公之惧于彭生白起甘死之征李广不侯之验陆抗殃则遗后郭恩祸则止身斯甚昭著孰言防杳虽有知无知六经不说然祭神祭鬼三代攸传必也死而寂寥何求存以仁行无宁弃儒墨之小教失幽明之大理子可惜良才大甚愚僻早须归悔体我眞言公子曰先生虽悬河逸辩犹有所蔽仆闻天生烝民刚柔为匹所以变化形器含养气灵防姻则自古洪规嫁娶则列代恒礼罪应不闗于子道亦无碍于妻妾遂使善慧许卖华之约妙光纳施珠之信众香六万尚曰法师毗邪二千犹名大士何独旷兹仇偶拥此情性亢龙有悔其欲如之品物何以生佛种谁因续此先生之一蔽也仆闻猛兽为暴民之业毒虫含伤物之性所以顺气则秋狝除害则夏苗天道之常何罪而畏至于牛豕充牺羔雁备礼运属厨人之手体葬嘉宾之腹本天所生非此焉用然复鸟残自死虎听内律如何阙养形命空作土尘此先生之二蔽也仆闻天列旗星地安泉郡酒之为物其来尚久销愁适性独可兹乎所以嵇阮七贤兴情于斗石之量勋华两圣盛徳于钟壶之饮管则借此而谈于则因兹而断欲闻诸往哲未尝不醼但自持之于礼何用阻众独清此先生之三蔽也仆闻八政着民天之食五味资道器之身降兹呼吸风霞饵饮芝露敢为生类罔弗由之自可饱食用心无废于道业何假持斋倦力有乏于勤修此先生之四蔽也先生若改斯蔽仆亦慕焉先生曰吾闻刚强难化固当尔耳子之蔽乎自不知其蔽吾之通也子岂识其通由此观之未可与言道也窃以鄙言无逊尚避至亲邪行不仁犹惭先达然其男则才离襁褓羡双飞以求娶女则仅辞乳哺怨空房而感情茍贪小乐公行世礼积习生常混然谁怪此而无耻尤类鹑鹊勿将羣小之制防敢非高尚之敦雅且防者昬也事寄昬成明非昌显之裁范谅是庸鄙之危行独有展禽栁下之操可以厉淫夫彭祖独卧之术可以养和性斯固播之于良书美之于方策况乃吾师之成教也宏净行之宗经岂复顺彼邪风婴兹欲网将出六天之表犹无携妓妾既超四空之外焉可挟妻孥唯有二果白衣系业通许一牀居士精而难混但品物之生自有縁托何必待我之相配方嗣于吾师独不闻同一化生士无女业咸屏四大法喜资形此吾所谓一通也吾闻生死去来本方步蠖显晦上下无异循环业之所运人畜何准是以衞姬蜀帝之徒牛哀伯奇之类狐为美女狸作书生抑亦事归难思岂易详也窃以持戒无畏鬼龙含徳不惧蜂虿怖鸽投影猛虎越江我善则报之以明珠人恶则应之以毒气谅由息之生杀岂禽兽唯害物邪虽复飞走别形惜身莫异轮回无始谁非所亲恕巳为喻亦何不忍讵可宰有生之血肉充无用之肌肤至若死而归土物我同致所以黄不食鼋孔犹覆醢况吾仁慈之隠恻孰甘美于肥鲜但五律渐开双林永制此吾所谓二通也吾闻酒池牛饮着乎在昔虽百六数穷亦乱国斯起三十五失抑有由之但令身酩酊是焉可验来生幽暗将复何巳至如文举之罇不空石之瞑难悟盖惟耽酒之狂客曷可以论至道哉但使深酣则过多微醼则愆薄欲言饮而无失未之有也往贤之所严戒良以此乎纵不闗物命亦无宜举酌此吾所谓三通也吾闻戒自禁心斋唯齐志可谓入道之初行教民之本法但支立而巳身亦何知若纵情嗜欲终为难满所以节限二时足充四大觉翳螳之附后见野狼之对前危亡之期既切饥渴之情遂缓自忻道胜而肥何嗟食短而倦窃以帝王之祠宗庙夫子之诣伯阳犹须絶味辛荤清居斋室况吾欲亡身而访道宁复留心于美膳者哉此吾所谓四通也莫谓子所不能谓吾为蔽吾之所辩幸子择以从之公子于是接足叩头百体皆汗魂飞胆丧五色无主既如料虎复似见龙怳焉若狂莫知所对先生摩顶劳曰吾唯愍物子何怖邪公子稍乃自安泣而对曰仆本生下邑无闻大觉之名禀性疎野翻踵外邪之见不遇先生几将祸矣比承下风之末精义入神仰恃大慈追收前失请容剃落受业于先生之门也先生曰子悟迷知返善矣哉【广明集】辨正论【琮久参传译妙体梵文此土羣师皆宗鸟迹至于字音诂训罕得相符乃着辨正论以垂翻译之式】
