<!-- { "loadSidebar": true } -->
　　南京犀浦道【洙曰宗幸蜀改成都置尹视二京号为南京鲍曰至徳二载十二月戊午大赦以蜀郡为南京旧注以宗所改非师曰原叔以为宗所改误矣】补注【希曰按旧史肃宗至徳二载十二月戊午改蜀郡为南京为成都府郡有犀浦县熙宁间方省为镇入郫又蜀江有伏犀滩水有黄牛从溪出上此崖化为石又蜀郡有石犀李氷以压水怪犀浦之名往往本此】四月熟黄梅湛湛长江去【洙曰阮籍诗湛湛长江水上有枫树林】防防细雨来【洙曰隋炀帝江都夏诗梅黄雨细麦秋横枫树萧萧江水平】补注【希曰楚辞靁填填兮雨防防又湛江水兮上有枫】茅茨踈易湿【洙曰茅茨以茅覆屋也庾信小园赋穿漏兮茅茨】云雾宻难开竟日蛟龙喜盘涡与岸回【洙曰瓠子歌曰蛟龙骋兮方逺逰郭璞江赋盘涡谷转凌涛山頽师曰水之蟠聚而洄洑者故与岸回旋蛟龙喜以水涨故也】
　　为农【上元元年作】
　　补注【鹤曰公尝有南京乆客耕南亩之句今又为此诗当是上元元年营草堂后作】
　　锦里烟尘外江村八九家【洙曰华阳国志锦江织锦濯其中则鲜明濯他江必不好故命曰锦里公居在近郊无尘埃故云烟尘外】补注【希曰寰宇记载华阳志云夷里桥南岸道西有城故锦官也命曰锦里公居在锦里之外故云】圆荷浮小叶细麦落【一作坠】轻花卜宅从兹老为农去国賖【洙曰顔延年诗去国还故里幽门树蓬藜】逺惭勾漏令【郑曰交趾也】不得问丹砂【洙曰晋葛洪字稚川从祖元吴时学道得仙号曰葛仙翁其链丹秘术悉得真法以年老欲链丹砂以期遐夀闻交趾出丹求为勾漏令帝以洪资髙不许洪曰非欲为荣以有丹砂帝从之】补注【希曰寰宇记勾漏山在容州云是葛元链丹之处九域志容州有古勾漏县城又云勾漏山即洞天之一而唐志交州交趾郡无邑名勾漏何也】
　　有客【上元元年作】
　　补注【鹤曰诗云幽栖地僻经过少又云莫嫌野外无供给当是上元元年在草堂作莫嫌一作不嫌】
　　幽栖地僻经过少【洙曰谢叔原游西池诗逍遥越城肆愿言屡经过谢灵运诗恣此永幽栖岂伊年岁别】老病人扶再拜难岂有文章惊海内谩劳车马驻江干【洙曰诗寘之河之干兮注干涯也梁范云诗江干逺树云】竟日淹留佳客坐百年麄粝腐儒飡【洙曰麄粝麄衣粝食也腐儒见题省中壁诗注】莫嫌野外无供给乗兴还来看药栏
　　狂夫【上元元年作】
　　补注【鹤曰诗言风含翠篠雨裛红蕖当是上元元年夏作】
　　万里桥西一【一作新】草堂百花潭水即沧浪【洙曰公筑居浣花里在万里桥之西万里桥事见卜居诗注其注云蜀有万里桥在浣花之东昔孔明送吴使至此曰万里之行从此始矣因得名成都记杜员外别业在百花潭台犹在】补注【鹤曰万里桥在成都门外非在浣花之近寰宇记云杜甫宅接浣花溪地名百花潭图经云本冀国任夫人居夫人幼时有僧过其家遍身疮秽夫人事之甚谨一日令浣衣皆脓血夫人不生嫌恶遂就溪濯之莲花随手出于潭中后贵因名楚地虽有沧浪水之名而二字大率言水之貌选诗云垂影钓沧浪今诗意以潭水似沧浪之水而言】风含翠篠娟娟静雨裛红蕖冉冉香【洙曰谢灵运诗緑篠媚清涟赵曰选诗云柔条纷冉冉】厚禄故人书断絶【洙曰言交态薄也杜元凯曰僻居林下谢絶人事厚禄故交音书断絶晚进小子不足与言他其如予何】补注【希曰后汉陈遵为河南太守至官召吏十人作私书谢京师故人】恒饥稚子色凄凉欲填沟壑唯踈放自笑狂夫老更狂【洙曰公以狂自隠尔旧史言公于成都浣花里结庐枕江与田畯野老相狂荡严武过之有时不冠其傲诞如此】
　　賔至【上元元年作】
　　补注【鹤曰诗云临江卜宅新当是上元元年草堂作】
　　患气经时乆【师曰甫有肺疾故云】临江卜宅新【洙曰旧史所谓结庐枕江也】喧卑方避俗踈快颇宜人有客过茅宇呼儿正葛巾【洙曰诸葛亮葛巾手扇指麾三军司马宣王闻之叹曰名士也】自锄稀菜甲小摘为情亲【师曰物虽薄出于力之所致】
　　王十五司马弟出郭相访遗营草堂赀
　　补注【鹤曰题谓遗营草堂资又诗云忧我营茅栋携钱过野桥当是上元元年初营草堂时作】
　　客里何迁次江边正寂寥【修可曰陈乐昌公主诗今日何迁次新官对旧官】肯来寻一老【赵曰诗不愸遗一老】愁破是今朝【苏曰阮籍乆寓西山一日友人携酒炙鸡往见阮大笑曰今朝愁肠破矣其旷放如此】忧我营茅栋携钱过野桥他乡唯表弟还往莫辞遥【师曰汉初应曜隠于淮阳山中与四皓俱徴曜独不至时人语曰南山四皓不如淮阳一老曜即应劭八代祖次乃次舍迁次谓迁卜此居愁破言客来破吾之愁也】
　　堂成【上元元年作】
　　补注【鹤曰公之初至成都居于浣花溪寺乆之公乃营草堂于寺侧今方堂成故作此诗而诗云频来语燕定新巢当是上元元年三月作】
　　背郭堂成防白茅【洙曰以白茅覆也】縁江路熟俯青郊桤林碍日吟风叶【洙曰桤木名不材可充薪而已惟蜀地最宜种】笼竹和烟滴露梢【洙曰竹有笼筀名赵曰桤木笼竹正川中之物郑曰笼力钟切蜀有以钟笼竹】暂止【一作下】飞乌将数子频来语燕定新巢旁人错比扬雄宅懒惰【一作慢】无心作解嘲【洙曰扬雄传有田一防有宅一区世世以农桑为业哀帝时丁传董贤用事雄方草太或嘲雄以尚白而雄解之号曰解嘲左太冲咏史诗寂寂扬雄宅门无卿相舆】
　　田舍【上元元年作】
　　补注【鹤曰诗云田舍清江曲柴门古道傍又云榉栁枝枝弱枇杷树树香当是上元元年初夏作】
　　田舍清江曲【亦作上】柴门古道傍草深迷市井地僻嬾衣裳【苏曰穆政林居地僻见客衣裳亦嬾着吾虽放旷如此不识客意如何】榉栁枝枝弱【郑曰榉居许切正作柜】枇杷树树香鸬鷀西日照晒翅满鱼梁【洙曰鸬鷀水鸟也蜀人以之捕鱼赵曰陶侃母责其为渔吏而寄鲊】
　　进艇【上元二年作】
　　补注【鹤曰诗云南京乆客耕南畆又云并蒂芙蓉本自双谓之乆客则当是上元二年作】
　　南京乆客耕南亩【洙曰明皇幸蜀号成都为南京置尹比两都】北望伤神卧北窓昼引老妻乗小艇晴看稚子浴清江俱飞蛱蝶元相逐并蒂芙蓉本自双茗饮蔗浆携所有瓷甖无谢玉为缸【洙曰邹阳酒赋醪酿既成緑瓷既啓宋玉招魂云濡鳖炮羔有蔗浆些】
　　西郊【上元元年作】
　　补注【鹤曰诗云西郊向草堂又云江路野梅香当是上元元年冬作】
　　时出碧鸡坊【洙曰汉郊祀志宣帝时或言益州有金马碧鸡之神可醮祭而致遣王褒持节而求之故成都有碧鸡坊郑曰梁益记成都之坊一事有二第四曰碧鸡坊】西郊向草堂【洙曰成都记草堂寺府西七里】市桥官栁细【洙曰成都记市桥水中有石犀盖吴汉为贼将延岑所破之处郑曰郦元水经注益州西南石牛门曰市桥赵曰按乐史寰宇记云于成都府载市桥在州西】补注【希曰公孙述传市桥即七星桥之一桥李膺益州记中星桥市桥也在今成都县西南四里寰宇记常璩云石牛门曰市桥华阳国志市桥星桥之五陶侃课诸营种栁都尉夏施盗栁种之于已门】江路野梅香【赵曰市桥江路皆草堂所经之地】傍架齐书帙看题减【一作检】药囊无人竞【洙曰一云与一作觉】来往踈懒意何长【赵曰荆公本作觉来往甚善余尝读梁徐姚妇题甘蕉示人曰夕泣已非踈梦啼真太数惟当夜枕知过此无人觉旧本作竞又作执误矣】
　　所思【上元二年作】
　　补注【鹤曰诗云故凭锦水将双泪当是在成都作上元二年】
　　苦忆荆州醉司马【崔吏部猗】谪官【一作居】樽爼【一作酒】定常开九江日落醒何处【洙曰禹贡九江孔殷地里志九江在今庐江浔阳县南皆东合为大江然则江以南水以大小俗呼为江应劭谓江自浔阳合为九道浔阳记有九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江】补注【洙曰江赋流九于浔阳又浔阳记九江在浔阳郡北五里名曰乌江逺则百余里是大禹所防桑落洲上三百余里合流又太康地记曰九江刘歆以为湖汉九水入彭蠡也荆州之水亦合于浔阳荆州又距九江不大逺故云】一柱观头眠几回【洙曰荆州路畔有一柱观在山上士人呼为木履观梁刘孝绰江津寄刘之遘诗经过一柱观出入二休台】可怜懐抱向人尽欲问平安无使来故凭锦水将双泪好过瞿塘灔滪堆【洙曰瞿塘峡名滟滪石名也在水中荆州记云滟滪如马瞿塘莫下滟滪如象瞿塘莫上盖人以为水则也】
　　江村【上元元年作】
　　补注【鹤曰诗云长夏江村事事幽当是上元元年夏作】
　　清江一曲抱村流【赵曰此言浣花溪之澄清也旧注以为清江县却是施州矣】长夏江村事事幽【洙曰沈佺期诗坐看长夏晓】自去自来【一作归】堂上燕相亲相近水中鸥老妻画纸为【一作成】碁局稚子敲针作钓钩【师曰妻比臣夫比君碁局直道也针本全直而敲曲之言老臣以直道成帝业而幼君壊其法稚子比幼君也此天厨禁脔之説也或説老妻以比杨妃稚子以比禄山盖禄山为妃养子碁局天下之喻也妃欲以天下私禄山故禄山得以邪曲包藏祸心此説为得之虽然甫之意亦不如此老妻稚子乃甫之妻子其肯以已妻子而托意于淫妇逆臣哉理必不然皆村居与妻子适情以自乐耳】补注【希曰楚辞以直针而勾耶又何鱼之能得盖伤直道之难行稚子盖指小人邪曲以干世也】多病所须唯药物微躯此外更何求【何一作无】
　　江涨【上元元年作】
　　补注【鹤曰诗云江涨柴门外当是上元元年在草堂作】
　　江涨柴门外儿童报急流【苏曰李栩居淫水上读书谢絶賔客一日浐涨儿童报曰急流至栩怡然自若整巻几上书徐徐而出人皆服其量】下牀髙数尺倚杖没中洲【赵曰鲍明逺诗倚杖牧鸡豚】细动迎风鷰轻揺逐浪鸥渔人萦小楫容易拔【洙曰又云伖一作捩】船头
　　野老【上元元年作】
　　补注【鹤曰诗云城阙秋生画角哀又云片云何事傍琴台当是上元元年初秋作诗又云王师未报收东郡盖以乾元二年九月史思明陷东京及济汝郑滑四州通鉴云上元元年六月田神功破思明之兵于郑州然东京与诸郡犹未复故云】
　　野老篱前江岸回柴门不正逐江开渔人网集澄潭下【赵曰谓百花潭也】贾客船随返照来【郑曰贾公土切行曰商坐曰贾】长路闗心悲劒阁【洙曰劒门也阁栈道也】片云何意【洙曰一作事又云行云几处赵曰事字一作意不若事之快】傍琴台【郑曰十道志成都有琴台即相如与文君贳酒处今海安寺】补注【希曰寰宇记相如宅在州西四里益都耆旧传云在少城中笮桥下有百余歩又有琴台今为金花等寺】王师未报收东郡【马曰滑州】城阙秋生画角哀【赵曰成都改为南京故公自注得称城阙】
　　云山【上元元年作】
　　补注【鹤曰诗云神交作赋客力尽望乡台当是在成都作上元元年是年羌浑党项冦泾陇史思明入东京故诗云京洛云山外音书静不来】
