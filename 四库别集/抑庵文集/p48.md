<!-- { "loadSidebar": true } -->
　　右七言近体诗一章前翰林侍读兼右春坊右賛善西昌梁先生用之所赋以呈内阁三先生者胡公吉水人名广字光大杨公建安人名荣字勉仁金公新淦人名善字防孜皆太宗皇帝所亲任其文章徳行天下所推仰而与梁公最相好梁公清修玉立文字竒古而每出新意时辈争传诵之三先生居宥宻之地在东角门内故谓之内阁常人所不能到其外为文渊阁梁先生辈处之虽地位相悬而四公情好之宻文字之娱则无间也当时唱和葢不止于此此诗今为刑科给事中廖庄安止所藏安止与胡公同邑故爱慕不忍置诗末言太液广寒葢广寒殿乃前元所建在太液池上万嵗山顶当时极为华丽太宗皇帝在潜邸时去其甚者而存之以为殷鉴未尝増饰恭俭之徳比隆尧舜其初幸北京三先生实从尝特奉诏纵覧焉胡公有五言近体诗十首诸公皆属和梁公此诗犹有羡慕之意安止若又得之以续于此使观者得以考见其事岂不美哉梁公与胡金二公相继即世计赋诗已二十年矣俯仰今昔为之慨然
　　恭题少师杨公所藏宸翰后
　　宸翰一纸少师庐陵杨公之所题识而寳藏者也太宗文皇帝聪明圣神循天理之正尽人道之宜诚非常情所可及而公之意乃有黙契焉君明臣良志同道合于此可见矣礼者人之大防也所以别尊卑辨上下本于天地之义而始于起居出入先后疾徐之间君过于逊则下替臣过于抗则上陵惟适中之为贵是故亲王虽尊行一家之私也皇太子于宗属虽卑然天子之副天下之所共尊公也处之固当有道哉春秋首止之防伯父叔父咸在而皆不敢与世子抗所以明天下之常尊而分义定也孝陵之拜文皇帝之睿断酌天理人事而制其中可以为后世法也尧舜之道中而已文皇帝之道尧舜之道也而公黙契焉者葢道之具于心初无或异惟存而不失是以出而有合也拜观之余谨书其说于后
　　题东坡先生墨迹后
　　东坡先生以宋元丰三年谪黄州李定舒亶辈害之也初先生知湖州时以事有不便民者不敢直言因作诗以讽兾或有益于国定等擿其语奏之以为怨谤下狱鍜链欲寘之死太皇太后曹氏谓帝曰昔仁宗以制科得轼兄弟喜曰吾为子孙得二相今闻以诗系狱岂仇人中伤之乎宜熟察之而吴充王安礼亦极力营救乃贬黄州团练副使本州安置筑室于东坡自号东坡居士是诗乃天庆观赏牡丹而作先生忠诚笃至忧国爱民而不虞小人之害故至于此然其胸次髙明洞逹不以祸福婴心故无徃而不自得观于诗可见矣今数百年其片词只字流落人间者人得而玩之想其髙风逸韵有不可及之叹其视定辈真如蛆防粪秽唾骂之不已然则为小人者亦可以鉴矣此诗文选员外郎曹子宜所藏而求予题其后玩阅数四为之嘅然
　　题潘主簿墓铭后
　　安福主簿鄱阳潘君景岳墓铭一通前太史金华宋先生作潘君以洪武癸丑十一月廿一日卒子烜将以甲寅十二月奉柩归鄱阳先茔之次而权厝于安福之城南先生之铭既纳诸圹矣其后烜以多故不克归安福之民深徳君亦不聴其去相与护视其墓唯谨烜遂家于安福以殁至是子多吉念父之志未酬而居安福已三世且七十年矣恐后世遂忘其所自乃以先生所作铭刻石寘祠堂中俾子孙知前人之徳而重本源之思虽非礼之正而其志则可悲矣予尝迹君之事而知其所以没世不忘者葢元季大乱安福为剧盗李明所据甲辰冬王师临之明走匿安福择能绥定其民者得君以为安福州判官君爱民如子惟恐失之军中掠民男女数千君白主帅邓卫公曰公将天兵以吊民伐罪斯民天民也当释之以慰民望公乃下令尽释以归君君悉以还其亲戚及明复叛合众二万欲攻城君急请于大府得兵与赋战嘉林渡贼大溃走而中山侯汤公统兵继至君献防军门请保民公恱秋毫无犯或有欲抑民为兵者君泣告于公曰民始去乱亡未能即安若必抑为兵当复窜匿可奈何公怜其意遂罢议自是州境始定君召辑流亡赈恤饥馑乡邑之人始得完其室庐理其故业而遂有生之乐葢亲戴君如父母君又设学校聚其俊秀以教之朔望则亲诣与之讲论经史而勉其成才洪武戊申改州为县以君为县主簿前后在官九年治效最他邑朝廷嘉其能将进用之未及而卒于乎君于其民殚心劬力拯之危难之中措之安全之地而复其诗书礼乐之旧风徳之大小可知矣汉朱仲卿尝为桐乡啬夫有恵于民且死命必桐乡今其墓犹存而子孙无显者君有徳于安福非仲卿比也安福之民笃念君不忘为护视其坟墓而敬礼其子孙则厚于桐乡亦可知矣今多吉之子鉴读书取进士为刑部主事以光显于世而昌大其门葢君之位不称徳故天以此报君也予读其铭文而嘉叹不已故为之言以告其子孙俾善继于无穷而凡长民者观之则亦可以自励矣
　　题柴侍郎所藏禊帖后
　　禊帖世多有之独定武刻为最胜而最难得今观此本典刑具在而风神稍衰葢以年久故耳然终非他本可及善观者若九方皋相马乃庶几真赏也
　　题黄太史墨迹后
　　黄文节公翰墨妙当时后之得者亦寳爱如拱璧葢以其徳耳非特书也此纸评书足见精诣其谓右军书法唯顔鲁公杨少师特臻其妙鲁公之书人谓于逸少得其筋然忠义之气溢于翰墨真足以仪范后世少师乃杨凝式其书多在僧壁间传于楮素者极少时人亦爱重之然黄长睿谓其祖述不逺防稽父子笔法似不如是而文节称之乃尔葢必有所取非虚美也惜其书不传不得以究其妙姑识于此以俟知者
　　题李江州遗墨后
　　李江州之精忠大节百世之士也其遗物之存者人固当寳而玩之况其诗乎此诗失所赠人名氏然观其语意则其人之贤与江州之心术光明正大皆可见矣钱唐朱子徴得之爱若拱璧子徴真好徳之士哉予自其子礼部郎中晖所得而观之敬慕其人故题其后如此
　　题段侍郎燕集图后
　　永乐之初复设科取士太宗皇帝锐意文学之士诏择进士读书禁中学古为文章期至于古人而后已得二十八人今工部侍郎周君忱请与其列上许之凡二十九人直亦滥厠其间夙夜祗畏以求称上意于时近臣有请立课程以速其成者上不许俾从容以学于是朔望稍休暇得娱意杯酒之间发于吟诗以颂圣徳此图之所写是已其中卓然有立者比比皆是独直顽钝疎拙日入于无闻不能少効分寸虽圣仁如天化育万物而不责其报然直之慙悚几无以自容独赖诸公当方面佐六卿功业赫然在人耳目庶用以葢其愆耳段公出此图见示为之赧然因题其后以志愧云
　　题赵附马所藏晦庵墨迹
　　晦庵先生师表百世闻其风者尚起敬起慕况得观其翰墨哉因翰墨而想其词气因词气而想其徳行此好贤之至而善学之者也予于附马赵公见之矣
　　题方仲谋所受勅后
　　右知郓州平隂县兼兵马都监方仲谋勅一道宋熙宁六年十月右正言知制诰吕恵卿所行而王安国充崇文院校书亦列函在其后予记宋史恵卿以是年三月为翰林学士时王安石当国行新法士大夫皆以为不可恵卿独左右之及郑侠疏入安石不自安乃求去乞以韩绛代已恵卿佐之于是绛平章事恵卿为叅政守其法不变葢七年四月也此勅载恵卿以六年十月为右正言知制诰岂其亲附安石故屡迁其官而史畧不书邪抑偶失之邪安国乃安石亲弟分教西京国子秩满入朝召对劝仁宗专以尧舜三代为法帝问卿兄秉政外论谓何对曰恨其知人不明聚敛大急意谓其用恵卿行新法以病民帝初欲进用之闻是言不恱止授崇文校书屡言新法之力谏安石且目恵卿为佞人恵卿衘之未几迁秘阁校理卒罢遣归其乡当新法之行山隂令陈舜俞陈留令姜潜皆以为不便沮格之舜俞被谪潜引疾去不知仲谋平隂之政竟如何惜不见其家传仲谋世孙卫府纪善永吉寳藏此勅而以求予题予观恵卿安国而迹其进退此易所谓小人道长君子道消也宋欲不乱亡可得哉故题其后使观者有考焉
　　题项昻霄妻唐氏贞烈巻后
　　元至正壬辰之嵗龙泉盗起项昻霄氏以其属避城中贼势锐甚谋覆城城守者先遁昻霄亦尽室登舟以行甫及新林渡贼奄至麾众欲薄舟昻霄妻唐见事亟与夫诀曰君宜速走避我良家子义不受污辱即跃入江其母继之皆死独防子为左右所夺得存昻霄既走免得完骨肉念唐之死既久而犹悲陈公甫杨公平先生皆作文以哀之既而有议其伤勇者意谓事未可知不死或无恙葢贪生恶死不欲成人之美故谬为此言太史公曰人固有一死死有重于泰山或轻于鸿毛葢谓处死之难也夫以孱然柔弱之质而遭剽悍之冦不见防明决欲姑徐徐以图之呼吸俄顷之间其祸有不可测者既失其身而悔焉虽即死何益哉唐项皆簮缨家其于节义素教而豫讲之志操盖先定矣一旦罹患故从容就死不难也彼逡巡畏却兾茍全其身而卒不免者视唐氏盖霄壤不侔恶得以伤勇议之邪当时陈心吾先生反复辩论而折之于理唐氏为不亡矣巻中有予先祖竹亭公先叔祖御史公之作今六十余年项氏之贤曰所勤者为都府经歴又持此求予言故题其后而归之以明唐氏之贤使懦者闻之庶能有立也
　　题柴员外所藏石鼓文后
　　永乐之初予与余姚柴君广敬同被简拔入翰林讲学之暇因论及石鼔文广敬为道其师赵防谦先生得善本审定为周宣王时史籀所书无疑永乐十一年予从太宗皇帝来北京乃得见石鼓于太学门下亟摹搨成巻间一展玩惜其讹阙已多时广敬去世七八年欲求赵先生所藏巻一观庶稍补其缺文而不可得今稽勳员外郎柴兰广敬侄也忽持此巻示予阅之信为善本而赵先生之文援引切当辩论精覈真博雅君子哉广敬纯谨该洽不愧其师而兰亦甚似之先生之所以教者可知矣巻留予阁中凡两月得从容观览俯仰今昔为之慨然因题识于后而归诸兰俾藏之
　　恭题四朝所授勅符诰命后
　　右勅符诰命共二十四通皆洪武以来列圣所授恩徳之至光荣之极宜百世寳之独先叔祖子啓公御史佥事诰勅二通以无嗣故失之而文幸存余皆完善如故既谨藏于家又通録其副为五巻以授五子俾各藏焉闲暇则展而玩之感朝廷之大赐而图补报于万一念祖考之所以致此者而思绍续于无穷庶几忠孝两尽而可谓之贤子孙此直之所深望也少詹事诰止一通而不及封赠者盖有其说国朝之制五品已受封赠至三品乃许再请四品不与直为庶子学士时先考已受知府诰先妣赠恭人皆四品妻陈氏亦受五品封矣及陞少詹事四品仍兼侍读学士在翰林预典词命遂不敢请然当时有为郎中员外已受封赠及陞少卿而又得之者此则系乎人也当代典故不可不知虑后有疑此者故及之
　　题程楚公碑后
