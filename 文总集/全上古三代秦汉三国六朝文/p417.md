<!-- { "loadSidebar": true } -->
　　璩白：昨者不遗，猥见照临。虽昔侯生纳顾于夷门，毛公受眷于逆旅，无以过也。外嘉郎君谦下之德，内幸顽才见诚知己，欢欣踊跃，情有无量，是以奔骋御仆，宣命周求。阳昼喻于詹何，杨倩说于范武，故使鲜鱼出于潜渊，芳旨发自幽巷，繁俎绮错羽爵飞腾，牙旷高徽义渠衰激。当此之时，仲孺不辞同产之服，孟公不顾尚书之期，徙恨宴乐始酣，白日倾夕，骊驹就驾，意不宣展。追惟耿介，迄于明发，适欲遣书，会承来命，知诸君子复有漳渠之会。夫漳渠西有伯阳之馆，北有旷野之望，高树翳朝云，文禽蔽绿水，沙场夷敞，清风肃穆，是京台之乐也。得无流而不反乎？适有事务，须自经营，不获侍坐良增邑邑，因白不悉，璩白。（《文选》。《艺文类聚》二十八）
　　◇与从弟君苗、君胄书
　　璩报：间者北游，喜欢无量，登芒济河，旷若发蒙，风伯扫途，雨师洒道，案辔清路，周望山野。亦既至止，酌彼春酒，接武茅茨，凉过大夏。扶寸肴修，味逾方丈，逍遥陂塘之上，吟咏菀柳之下，结春芳以崇佩，折若华以翳日，弋下高云之鸟，饵出深渊之鱼。蒲且赞善，便称妙，何其乐哉。虽仲尼忘味于虞韶，楚人流遁于京台，无以过也。班嗣之书，信不虚矣。来还京都，块然独处，营宅滨洛，困于嚣尘，思乐汶上，发于寤寐。昔伊尹辍耕，郅恽投竿，思致君于有虞，济蒸人于途炭。而吾方欲秉耒耜于山阳，沈钩缗于丹水，知其不如古人远矣。然山父不贪天地之乐，曾参不慕晋楚之富，亦其志也。前者邑人念弟无已，欲州郡崇礼，师官授邑，诚美意也。历观前後，来人军府，至有皓首，犹未遇也。徒有饥寒骏奔之劳，俟河之清，人寿几何？且宦无金张之援，游无子孟之资，而图富贵之荣，望殊异之宠，是陇西之游，越人之射耳。幸赖先君之灵，免负担之勤，追踪丈人，畜鸡种黍，潜精坟籍，立身扬名，斯为可矣。或游言，以增邑邑，郊牧之田，宜以为意，广开土宇，吾将老焉。刘杜二生，想数往来，朱明之期，已复至矣，相见在近，故不复为书。慎夏自爱，璩白。（《文选》《艺文类聚》二十八）
　　◇与侍郎曹长思书
　　璩白：足下去後，甚相思想，叔田有无人之歌，有匪存之思。风人之作，岂虚也哉！王肃以宿德显授，何曾以後进见拔，皆鹰扬虎视，有万里之望。薄援助者，不能追参于高妙，复敛翼于故枝，块然独处，有离群之志。汲黯乐在郎署，何武耻为宰相，千载揆之，知其有由也。德非陈平，门无结驷之迹；学非杨雄，堂无好事之客；才劣仲舒，无下帷之思；家贫孟公，无置酒之乐。悲风起于闺闼，红尘蔽于机榻。幸有袁生，时步玉趾，樵苏不爨，清谈而已，有似周党之过闵子。夫皮朽者毛落，川涸者鱼逝，春生者繁华，秋荣者零悴，自然之数，岂有恨哉！聊为大弟陈其苦怀耳。相还在近，故不益言，璩白。（《文选》）
　　◇与广川长岑文瑜书
　　璩白：顷者炎旱，日更增甚，沙砾销铄，草木焦卷，处凉台而有郁蒸之烦，浴寒水而有灼烂之惨。宇宙虽广，无阴以憩，云汉之诗，何以过此。土龙矫首于玄寺，泥人鹤立于阙里，修之历甸，静无徵效，明劝教之术，非致雨之备也。知恤下民，躬自暴露，拜起灵坛，劝亦至矣。昔夏禹之解阳盱，殷汤之祷桑林，言未发而水旋流，辞未卒而泽滂沛。今者云重积而复散，雨垂落而复收，得无贤圣殊品，优劣异姿，割发宜及卢，翦爪宜侵肌乎？周征殷而年丰，卫伐邢而致雨，善否之应，甚于影响，未可以为不然也。想雅思所未及，谨书起予，应璩白。（《文选》，《艺文类聚》一百）
　　◇与刘公干书
　　鹑栖翔凤之条，鼋鼍游升龙之渊，识真者所为愤结也。（《文选》陆机《吴王朗中时从梁陈作诗》注。）
　　◇与韦仲将书
　　夫以原宪县罄之居，而值皇天无已之雨。室宇渐而作漏，堂馆洽而为泥，薪刍既尽，旧谷亦倾匮，屠苏发撤，机翕见谋。进无颜子不改之志，退无扬雄晏然之情，是以怀蹙，良不可堪。人非神仙，须仰衣食。方今体寒心饥，忧在旦夕，而欲东希诛昌治生之物，西望陵县厨食之禄，诚恐将为牛蹄中鱼，卒鲍氏之肆矣。（《艺文类聚》三十五，《初学记》十八，《御览》十一）
　　◇与董仲连书
　　谷籴惊踊，告求周邻，日获数斗，犹复无薪，可以熟之，虽孟轲困于梁宋，宣尼饥于陈蔡，无以过此。夫挟管晏之智者，不有厮役之劳；怀陶朱之虑者，不居贫贱之地。出蒙诮于臧获，入见谪于嫔息，忽使己愤，不知处世之为乐也。（《艺文类聚》三十五，《初学记》十八）
　　◇与尚书诸郎书
　　夫秋节凉和，霖雨清间，正高会之盛时，饮宴之良日也。而陋巷之居，无高密之宇；壁立之室，无旬朔之资。流潦浸于北堂，隙漏沾于衣服。藁蒸单竭，檐石倾罄，中馈告乏，役者莫兴，饭玉炊桂，犹尚优泰。虽欣皇天之降润，亮水车之思雨，私怀蹙额，良不可言。想诸夫子，亦斯困也。夫否泰潜升，盖由昏明。二三执事以龙虎之姿，遭风云之会，方将飞腾阊阖，振翼紫微运筹帷幄，显扬丰绩，岂久沈滞于下职，契阔于贫悴哉！（《艺文类聚》三十五）
　　檀氏园葵菜繁茂，薯蔗瓜芋亦离离尚萌，未知三生复何种植。（《御览》九百七十四）
　　◇与刘孔才书
　　听广陵之精散。（《文选》嵇康《琴赋》注，又谢灵运《道路忆山中诗》注，又《梦溪笔谈》五）
　　◇与梁州刺史刘文爽书
　　足下内挹叔夷之清节，外播二南之惠政，德教加于百姓，要道过于侏国之卿也。（《书钞》）
　　◇与夏侯孝智书
　　遭值有道之世，免致贫贱之患，援鉴自照，鬓已半白，良可惧也。（《北堂书钞》一百三十六）
　　◇与洛阳令杜伟忠书
　　羊寄虎穴，鹊托鹰巢，心怀怵惕，岂其任哉！（《北堂书钞》一百五十八）
　　◇与王子雍书
　　卿校之从，有职之事。足下著书不起草，占授数万言。言不改定，事合古典，莫不叹息之矣。（《书钞》）
　　◇与毋丘仲恭书
　　客馆不留宾，官曹无停事。（《书钞》）
　　◇与赵叔潜书
　　入侍华幄，出典禁闱。（《文选》陆机《赠冯文熊迁斥丘令诗》注）
　　◇与王将军书
　　雀鼠虽微，犹知徽烈。（《文选》刘孝标《广绝交论》注。又任《为范始兴求立太宰碑表》注，刘峻《广绝交论》注，并作「虽愚」。）
　　◇与庞惠恭书
　　频见所上利民之术，植济南之榆，栽汉中之漆。（《艺文类聚》八十八，《御览》九百五十六）
　　◇与西阳令孔德琰书
　　嘉麦祯祥，唯日未久，不图飞蝗，一旦至止。知恤蒸庶，念存良苗。亲发赫斯，爰整其旅，鲐背之叟，皓首之黎，莫不负戈奔走于道路。旌表曜于白日，鼋鼍震于雷动。以此扫敌，必将席卷，况于微虫，能无惊骇？卓茂治密，恭在中牟，时虽有灾，未若斯动，亦犹子贱鸣琴，巫马出入，劳逸有殊，立功惟一。重云比兴，不降灵雨，丽此二灾，忧心忡忄。逐蝗之道，谨闻教矣，不审致禳，将以何物？文王修德，以厌地震；汤祷桑林，致克丰雨。宜修善政，以慰民望。（《艺文类聚》一百）
　　◇与杨生书
　　知杨生翻然，遂登纳言，虽有所越，亦甚宜也。传说弃板筑而为殷相，吕望投钓竿而为周师，卓茂起闾里而为汉宰，若此贫者，乃奇才耳。琐琐尚书，执宪之吏，曷以为异哉？（《御览》二百一十二）
　　◇与计子俊书
　　前别仓卒，情意不悉，追怀万恨。（《文选》任《出郡传舍哭范仆射诗》注。）足下以方刚之盛年，应不霸之劲勇，将发虎之威，致霜雪之诛，擒吴枭蜀，定功万里。而刘备不下山，孙权不出水，武力不奋，猛气畜勇，其毒如何？（《御览》四百三十七）
　　◇与崔元书
　　岂有乱首抗巾，以入都城，衣不在体，而以适人乎？昔戴叔鸾箕坐见边文礼，此皆衰世之慢行也。（《御览》四百九十八）
　　◇与阴中夏书
　　从田来，凡南野之中，有徒步之士，怪而问之，乃知郎君顷有微疴，告祠社神将以祈福，闻之怅然，以增叹息，虚社高树能有灵应哉？（《御览》五百三十二）
　　体正者则检于人，质弱者则陋于众。（《文选》谢灵运《还旧园作》，见颜、范二中书诗注。）
　　◇答韩文宪书
　　昔公孙宏皓首入学，颜涿聚十五始涉师门。朝闻道夕殒，圣人所贵。足下之年，甫在不惑，如以学艺，何晚之有？若能上迨南荣忘食之乐，下踵宁子黑夜之勤，穷文尽义，无微不综，规富贵之荣，取金紫之爵，是夏侯胜拾芥之谓也。（《御览》六百一十四）
　　◇报燕中尉樊彦皇书
　　揽祛登舆，北践燕路，方当化银龟以为黄，变青组以为紫。（《御览》八百十九）
　　◇报平陆长贲伯玮书
　　从此辞矣，何敢复飞蝉于惠文，鸣玉于缟组哉？（《御览》八百一十九）
　　◇与程文信书
　　是以忽此苏子带郭之业，永彼孙叔寝丘之地。欲求远田，在关之西，南临洛水，北据芒山，托崇岫以为宅，因茂林以为荫。（《宋书·谢灵运传》《山居赋》注。《文选·齐竟陵王行状》注别作「应」。《御览》八百二十一。）
　　◇报东海相梁季然书
　　足下顿弥天之网，收万仞之鱼，量之以溪谷，数之以陔兆，何其壮乎！观夫任公子之所钓，此谓酋假，未足为吾子之道。（《御览》八百三十四）
　　◇书
　　左执屈卢之劲矛，右秉干将之雄戟，高冠拂云，长剑耿介，萧管振音，厥声载路，冯轼虎视，清风震叠，可谓堂堂乎难与并为仁矣！（《御览》三百三十九）
　　◇书
　　清猿与壶人争旦。（《海录碎事》、《文选》任彦升《齐竟陵王行状》有此语，注不云应璩书。张溥《百三家集》引《海录碎事》，当考。）
　　◎应瑗
　　瑗未详。有集十卷。
　　◇与桓元则书（桓范字元则）
　　敢不策驰，敬寻后尘。（《文选·七命》注）
　　◎吴质
　　质字季重，济阴人，建安中为朝歌长，迁元城令。文帝受禅，拜北中郎将，进振威将军，使持节都督幽、并诸军事，封列侯。太和四年，入为侍中，卒，谥丑侯。正元中改谥威侯。
　　◇魏都赋
　　我太祖鸿飞兖、豫。（《文选》沈约《齐安陆王碑文》注）
　　英雄响附。（《文选》陆亻垂《石阙铭》注）
　　◇答魏太子笺
