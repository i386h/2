<!-- { "loadSidebar": true } -->
　　某伏以即日五弦解愠八能应律恭惟校书校理秘文依光东璧天棐忠贤台动止万福某老病日侵前涂就窄未先朝露防映所逮敢忘归倚侍见眇然愿言爱此大业对越休命十年鳯沼某也尚窃迟之某深山野人雉兎之与处鱼鼈之与渚幽屏寂寂姓名不入修门书问不至朝贵曽谓一代名胜以卓诡切至之言而当圣心以博习修洁之儒而表册府乃于霄汉之上堕云锦之书以辱收之不以其耋老而加斯须之敬乎惟名髙而词之卑徳盛而心之不足此古圣贤进徳无底之壑也顾肯与乡里小儿校科级而竞名爵也耶赵载道所委记亭子之文某也浅之为丈夫矣以是媿执事
　　答彭宪
　　某伏以五解愠八能应律即日恭惟提刑直阁郎中尊契文霜台拂日玉节倚天一路春生百吏秋肃天棐忠贤台动止万福某来日无多未先朝露者不曰仲尼上律之天覆帱而生殖之乎一寝一饭敢忘所元旧因疾趋肃容过阈折屐损一将指畴昔夜痛呻吟呼天起视东牕殊不肯白清晓命瘦藤跣而出忽有军将打门童子走报天上知己诒我一封云锦之书慰存酸寒访问生死发而占之再拜三读不觉失痛楚之所在檄愈头风仆始不信乃今知之此恵已不胜其渥矣而又申之以名酒佳实之饷缥玉芳冽金浆澄清先荐屏摄而后敢洗琖开尝汉之兰生隋之玉薤程乡之若下沙落之醁酃风味胜絶所谓有过成荘无不及焉至于来禽山风满把月露昭洗色香味尚帯林下气韵也一杯径醉深入无功之乡亲睹伯伦之徳天髙地下之不知而何乐正子春之疾之知哉感戢意气姟兆未多也乡邦自入夏五风十雨未足以喻今嵗大抵三日而霡霂五日而滂沱不冒田畴不漂室庐食新之望在浃日间耳微祥刑使者平反空圄之仁感召嘉气曷济登兹退之云胡不均宏俾执事枢山谷云三十余年霖雨手淹留在外作时丰古今同此叹也侍见未有前期不胜大愿愿言爱此大业对越休命细札除书旦昼以须
　　答蜀帅刘尚书
　　某伏以即辰六月徂暑南风之薫恭惟判府制置龙学尚书尊契文卧防天西名震闗外忠勤昭格髙厚给扶台动止万福某病与老期前涂就窄覆露所逮未先狗马填沟壑耳余无足为知己道者楚星蜀月万里相望何从得一瞻玉山满聴韶钧愿言爱此盛徳大业作我明堂一柱即补虚左之席
　　某日尝奏记西征前茅之上林之鴈石头之函杳如也第觉风来雪山水下灔滪帯仁声而挟威誉日夜与之俱东允答平生期望于一世盛名之下者甚欣甚贺厮赤三辈清晓剥啄柴扉惊起猿鹤之梦真谪仙所谓手把一封书如天落云锦也送以书册之富侑以药物之珍降拜万感某顷在金陵京文是时帅蜀以通鉴唐书为寄至于太平御覧之书畴昔闻名何尝梦见此恵尤不赀也方当问龙乞水洗开病眼晴窻棐几时展一编便如见谏议面也小诗摧谢见于别牋惟一覧而投之苦海耳
　　某惶恐再拜进越敬问金堂玉室之阀安期羡门之婘即日恭惟尊尊幼幼防福山则诸郎学士直阁俱未尝展连敖之谒仕学之优衣鉢之付无然歆羡之诗某所以愿赋也大儿获倚通徳之门巢万间之厦风雨不动如山矣中男皆已之官极感多问如陈开州虽不及一受此鞭竟防约王茶马同上祢墨不翅某受此厐鸿也罗普州荷寄支积奉即送其子渠自有谢缄今付来骑呈似京文当国天下之士受隂赐多矣当时未必知也今乃知之矣而九京不可作矣煎胶续不在门下而焉在乎惟毋忽
　　答本路张帅
　　某伏以即日六月徂暑南风之薫恭惟判府安抚阁学尚书契文以北斗喉舌之渊曜镇南纪波澜之上流令修户庭民安田里天人咸若茀禄鼎来台动止万福某视防及夕未先朝露庆云在上敢忘所元愿言爱此大业对越休命虚左之席舍我其谁
　　某深山野人诚不自意天上知己遣红尘之一骑堕云锦之尺书寸金双玉之词秋月华星之字访问生死慰存酸寒此恩不赀矣而兰生玉薤饮以公瑾之醇徳云腴雪乳濯以玉川之清风鱼丽于罶之鲨赤鲤有神之鳔又属餍其口腹而燕及其室家至于念炎官火繖之蕴隆则挥之以安石之蒲葵怜明窻棐几之寂寥则富之以剡藤之玉板穷儿暴富真成塞破茅栋矣恩意隆重何以堪之降拜感惭惟诵渊明冥报以相诒之诗以谢姟兆之一二而已载惟老病之身未死之间有愿未伸剰欲骏奔府廷望见琼树而嵇康之嬾不翅七者之不堪李陵之惫亦复屡鼓而不起情与愿违岂非天哉然先生解榻之意非有胸无心者其谁不懐终当一往以雠千里命驾之债仆之业在载驰卒章之二言矣某既濯冠盥手发书占之矣则又有文书一函啓縢未既而珠玑盈把霜雪回光夺目耸神应接不暇葢于湖先生之手泽也笃素先生有命命以挂名左方夫岂不荣然以嫫母誉南威以拙工赞瑜珥借不自忸其若旁观明眸者何勉署数语竟不能竒塞先生长者之命而已戒及頥庵诗集序引并奉教顷者天幸乃获瞻拜淩烟之冠剑僣哦四字视吕化光二十四颂东坡徳威之诗彼将仆命我矣重勤齿及震虩以之
　　某惶恐再拜进越敬问台闳玉婘即日恭惟尊穉防福山则有委细大唯命长孺愚騃不肖仰戴仲尼上律之天宻巢子美突兀之屋今知免矣阖族感恩庸有既乎更祈终恵不胜大愿
　　答广西张经畧
　　某伏以六月徂暑南风之薫恭惟判府经畧敷文左史舍人契文以五侯九伯之帅抚百粤羣蛮之封威徳两崇华裔交庆三神尽防台动止万福某老病日侵荆扉昼闭不逢东西行者之便无从奏记以为建牙开府之贺而罗令之归首奉一封之云锦访问生死慰存寂寥温词劬愉厚意笃宻所谓故人情谊晚谁似令我手脚轻欲漩也台谕以谓蛮俗本自易于填拊非渔小利者激其变则徼竒功者促其变可谓洞见西事之根拨矣尝爱亡友张钦夫帅八桂日有劝农之诗曰国之大法有煜其垂葢欲尔惊非欲尔施尔或自丽予疚予恫安得予心逹乎尔衷此真临人而有父母之心者也此意与契文章贡谢表异词而同指端可相为表里矣惟契文但办此心何病蛮俗之不懐事功之不集哉甚贺甚贺罗令具道契文知遇训诲之意居诸邑之右甚愿展布四体罄竭尺寸允答恩地古人之为知己者死死尚可而况为之用且求自见于斯世哉破白京削之诺极知践言必不侵为者亦遵纸尾赫蹏之嘱不敢漏师于多鱼也一笑衡阳儿子次公昔尝叅拜再见荷未忘牖间之半面且属齿牙之借誉老懐荣感简簿老儒尤防青眼寒士之光也益公事出非意初欲一出谒之縁每一见必来山间报谒不欲勤之第以一行之书问劳之而已荷问及某与益公同感厚意也未见愿言爱重盛徳大业即还甘泉之着遂膺钧枢之拜台婘尊穉即日受祉惟钧有委不鄙夷之乃幸
　　与湖北陈提举
　　某伏以即辰季夏之月南风之薫恭惟提举寺正玉节倚天使华拂日登揽有俶风棱肃如三神所厘台动止万福某吉蠲頴奏记连敖未占参拜不胜大愿愿言爱重大业对休命即还第颂之缀
　　某顷在千官云片之末行因得尽交四海之名胜而泉山为最名相如梁公则知己之深者诗人如傅安道则投分之厚者是时已闻执事其徳似太丘其文似子昻其诗似后山至于领部内则有穉圭之令闻赞廷尉则有于公之隂徳典名藩则有次公之治行其所立皆卓然如太岳之玉立焕然若斗柄之天垂也而仆也独与执事出处不齐也如相避然寸心欿然至今遗恨今乃欲以尺纸之敬抒中情之勤以纳交于英簜之末光前无契好后无介绍或者以为骤一则野人一则显仕或者以为僭焉抑闻孔文举与李元礼初无一日雅而文举逺引仲尼伯阳之交以为世契元礼然之吾家徳祖与公家孔璋同为子建之賔客非世契乎岂曰骤之云乎张文濳与公家后山初不相识而以一书定交所谓朝阳之光在纳乆矣者其书云耳则仆之尺纸岂曰僭之云乎太史公曰可为知者道难为俗人言也
　　某惶恐再拜僭越敬问金堂玉室之阀安期羡门之婘即日恭惟尊尊幼幼受祉山则某老矣无能为役然尚堪取履结袜也迟速惟命某惶恐致敬先生长者之初不应便有请谒亦惟旷度盛徳是恃小男承务郎澧州慈利监税幼舆筮仕之初愚騃无似适有天幸乃获趋事外台之下风敢望帱之以仲尼上律之天庇之以子美突兀之屋俾得窃斗升以活其孥効尺寸以展其力终始保全免于罪戾不胜寒士如天之福
　　答张主簿
　　某恭承诲帖贶以髙庙日厯全书某葢尝充员吏史官载笔一人之数然无力抄传今忽拜赐唤醒史馆之昨梦惊喜其可言哉第先使君行状非如皇甫持正之文一字恵一缣者乃防润笔之礼如许不赀何如其感又何如其怍也摧谢不庄不胜主臣先使君尺牍敬跋数语归诸挿架云
　　答郭敬叔教授
　　某伏奉劄翰谂以令子试艺恩数伏惟驩庆第五法小靳未称所挟然父子世方圜动静之科允曰吾乡衣冠之盛事矣大年之父同叔之子犹将弱焉如某诸子若孙之罢驽皆竖幡而降自崖而反矣政使累月笞之亦何益也不胜其羡乂不胜其妬耳一笑【阙】文附此致贺云陈丈书信已领
　　与余直阁
　　某伏以即日秋暑小却新凉入郊恭惟恩舘大孝宫使直阁骤婴陟岵之戚偏奉树蘐之养天棐纯孝孝履支持万福某敬上记连敖伏惟财幸
　　某属者先丞相茸纛就国奏记辱报窃知申甫蕃宣之喜防龙强健之身谓夀考百年未艾也近旬浃间遽传赴告薨逝闻问哀痛一恸欲絶仰惟先丞相宿徳尊于四朝元勲冠于一代皇上为之震悼朝野罔不相吊直阁孝诚至性骤失所天何以堪之然不形毁瘠者圣人之大戒树立门户者人子之大孝敢请强歠淖麋稍进溢米汉之成唐之徳裕与本朝之吕晦叔范尧夫世袭台踵鼎美名徳此某所望于直阁者孺泣难继哀不胜丧岂某所望于直阁某老病不克骏奔防哭于縿幕之前敬遣女壻陈丞经代某一行不腆奠仪列之香状祭文矣敢冀台察
　　某惶恐进越再拜敬问北堂国太夫人即日恭惟哀疚方新懿万福老妻敬致起居慰唁之悃恩闳台婘长稚均祉诸令弟直阁附此吊问有委不外
　　与范侍郎
　　某异时簉羣玉之山侣振鹭之渚不自知其为天下之至乐也老病弃官居闲处独毎一兴懐并防英俊之日欲再觌其末光余韵何可得哉至于兰薫雪莹玉粹金昭可爱可亲可师可敬惟吾范丈一人而已雨来升奠后雪戒致斋前之句恍若甃琼有如种玉之牋至今口诵心藏而不能忘也荆州楚蜀之冲有古英雄之遗烈迨暇登临当塞破锦囊矣恨不得上下岩壑追逐云月弃百事而从其后也属者建牙之初过不自量其一寒之野夫乃敢奏记于十连之大帅未审或取而一览未忘握手论文之雅乎抑一掷而弃之云我方有公事子姑去乎公尚忘我天下谁记我者一笑某不胜主臣敬洊致其恳大儿长孺有妻兄澧州推官吴承直璪建炎尚书表臣之孙隆兴监丞松年之子也文词炳蔚才识敏明亷已仁民足周世用近尝进越荐之门下收之允足为桃李之嘉种今幸有举者四员秩满近在嵗杪行百里而半九十山九仭而亏一篑仰惟仁人能不动心敢望台慈特辍今嵗下半年一京削以合浮屠之尖此恩不赀溟渤非深嵩岱非重也倘辱沛笔端之肤寸导畎浍于章奏岂惟吴君如天之福抑亦某实并受之再渎之辜无所逃遁皇恐皇恐







　　诚斋集巻一百九
　　钦定四库全书
　　诚斋集巻一百十
　　宋　杨万里　撰
　　尺牍
　　答虞侍郎
