<!-- { "loadSidebar": true } -->
　　卢子应之曰：『仆诚不能为元；然好尚之得失，不可遽以是为断也。元莫过于杨子云，后之文人墨士，翕然尸而祝之；而疵其品者，不以其元贷焉。则其元也，犹之乎白耳。方其亭下著书、门前载酒，人人乐得子云而师之。黠富人更输钱千万求附名焉，却而不受；一何壮也！王莽之时，上书颂功德者四十八万七千五百余人，其词率湮灭无传；而子云法言卒章与夫剧秦美新之论，至今污学士之齿颊，又何鄙也！或曰：「非其本情也，怵于威耳」。或曰：「是其视中散大夫多于富人之钱，则未始非膻于利也」。前之论恕、后之论苛，而吾均不能代子云解是嘲；然知士之一辞一受、一褒一讥，其可苟乎哉』！

　　客曰：『若子所言，则文之元白，无关于人之轻重；又何斤斤于是业焉』！

　　卢子曰：『国家驱天下之士，敝精神于是业；而选举之法，于是行焉。其意欲使天下之士气之阴阳、情之夷险，质之坚灾刚柔，举可于笔墨之际望而知之。夫元如子云，而不免以艰深文浅陋之讥；是故与其为元也，无如为白也』。

　　客曰：『吾睹子之近事，负不白者良多；是业出，安知无视白以为黑者』？

　　卢子曰：『夫顽钝者，忌之所不至；柔媚者，怨之所不生。二者不全，则溷污内侵，岂徒寸云尺雾之为蔽哉！且夫荣辱，命也。命当其厄，则奇祸中之；虽以声应气求之人，而有时为含沙下石之举。若夫文章一道，公论所寄；惟闱中之牍，鬼神凭之，变幻或不可测。至于窗课会艺，同社品题，四方月旦；佳则共赏，恶则共议。其间去取之分，或有甚、有不甚，而必无颠倒佳恶之实以相仇戾者。使世人之论人皆如其论文，又何不白之憾哉』！

　　客太息曰：『伤哉！子之托业以见其志也！业之工拙，我不敢知；乃其志，则固可以言之而无罪』。怂恿出之，卢子乃出之。

　　焚余小引

　　火之为祸，烈矣哉！焚人，莫烈于纣；焚书，莫烈于秦；焚宫室，莫烈于咸阳三月；焚舟楫，莫烈于赤壁东风。若西域人所解昆明劫灰，则世界直以焚结局矣。吾独有味乎蒙庄氏之言曰：「利害相摩，生火甚多，众人焚和」。夫与焚和之众人居，虽形气未灭，何殊劫尽哉！

　　顷里邻构衅，其事细于争桑；而大姓赫然震怒。遽以一炬相加遗。余数椽之居并前人遗书数簏，倏忽煨烬。家人扫除之次，见故纸一帙未全毁，取以呈余，则余旧作若干首也。黔庐赭垣，无所可置；冢而封之，又似未忍。因命持付剞劂氏，将藉是以告四方同人曰：「家已被焚，所余者止此耳」。其为余悲愤者、为余豪快者，故当各自有说也。

　　书

　　复熊雨殷书

　　答熊东孺书

　　复熊雨殷书（名汝霖）

　　王爱民回，接手教，方知前有赐札，未经拜领。

　　正月十日，乃有朱杜若差人送至；某长跽捧读，深感老师为某谋虑周悉。然庸才不堪任使，某所自知；如谓来浙便欠详审，则未敢以为然。天无二日，一家安得有两姑耶？鲁王世封于鲁，后因遇难播迁，圣安皇帝暂允寓台；今宁、绍人推奉鲁王，则遂以宁、绍为鲁王有耳。「有人有土」，古今恒理；温、处、金、衢自隆武皇帝监国时，即已相率来归，非隆武皇帝之有而谁有哉？如老师所云：浙土当还之浙；则今江右、楚、粤倾附如云，朝廷亦当辞而去之，使各听其本省藩王之欲自为帝者耶？若以功论，则信州至虔州延袤二、三千里，虏分数道入犯，敝乡分头赴援，吉、抚、建昌皆敝乡所恢复也。虔被困数月垂破，李孝原告急之疏凡十二上；今幸无恙，谁之力耶？贵乡但知钱塘不守，则虏长驱至闽，沾沾自以为功；万一虏由信州入建宁、由建昌入邵武、由虔州入汀州，敝乡既破，贵乡必不能自为守，则闽之功浙与浙之功闽，正等耳。况敝乡应广则力分，视贵乡之聚兵守三百里而近者，其难易尤当有辨。若责温、处之饷不接济江干，此屈于力之不能，非不欲耳。某到任后，朝廷即允杨龙友支用处饷，催解：其子鼎卿，见与方靖夷共事江上，此非某辖内之饷乎？惟温郡凶荒异常，目下斗米价银三钱，民不聊生，追呼莫应；汛兵缺饷，数月未给。向非某多方抚绥，兵民之变，已不知何状！凡到温索饷差员目击萧条景象，皆不费辞说，气尽而还。至于主上复仇念切，视江上将士饥由己饥，前命严志吉掌科赍五千五百两犒赏方营，今复命陆岫青命宪赍三万两继之。且腊月六日，六飞已发，指日驻跸江干；贵乡诸公不于此时尽捐成见、一乃心力，以奏恢疆靖陵之勋，天下事又安知其所底也哉！黄跨老入浙督师，一切兵马钱粮，俱听调度，已非某所得预。今岁温州解饷协济额数，业与方靖夷有成约，可免纷呶。今所切望于老师者，将天下大势从长打算，万勿使虏收渔人之利，留青史上一段可哀可笑之公案，则幸甚矣！大疏欲使某回闽，亦未敢闻命。某奉职无状，朝廷自当撤回，而以能者代之；若鲁王，安能强某使去！既不能麾之使去，又安能招之使来！某素佩服师训；忠义立心，其敢陨越以玷门墙！迩来贵乡所以罗织敝乡者，无所不至；如何黄老偶被盗劫，遽传伤死而议赠恤，可资一噱。又太祖高皇帝曾赐沐黔公姓朱，不贬其为开创之圣主也。诸如此类，俱祈详察而存恕论。

　　便鸿率复，幸宥不恭！

　　答熊东孺书（名沐震；熊雨殷兄、鲁礼部主事）

　　两接手教，深感注垂；忧乱苦情，言之欲涕！

　　东瓯自国变而后，人几化为异类。盖此郡居贵乡僻末，官方之坏历数十年，上下相摩，廉耻道丧；一闻虏入武林，士民恣睢决裂，无所不为。某初到时，如入虎穴。独以前任巡海时，瓯之商贾、渔民经至四明者，咸受某恩，转相传播，人心先已耸动；任事五月余，茹蘖饮冰，万目共见。至于拮据抚绥，事事呕出心血。今将吏、士民，俱已帖然信服矣。惟是岁值奇荒，粮饷不继；未能整旅进剿，仅可苟全境内：斯则有愧朝廷，末由自解者也。

　　某抵任时，贵乡议论，已落落难合。台州为鲁王移封之地，其官眷尚在焉。叱驭巡历，恐生事小人，诬为相逼；不惟启嫌隙之渐，而且伤圣主亲亲之意。又见陈木叔日献窥温之策，故亦未便越台至宁；姑暂驻瓯郡，徐图联合，以全骨肉之谊，初非以瓯为善地也。鲁王仁厚有余，某亦闻之。然此时所急者在大有为之略，则惟我隆武皇帝足以当之；其尊贤下士、推诚布公，不减汉光武。至于作用之妙，非寻常之见所能测识；台台久当自知之耳。近来贵乡訾议闽事，多属捕风捉影。夫唐时盗杀宰相武元衡，裴晋公亦几创死，卒成戡乱之勋。敝乡何黄老为盗所劫，索盗未获；法虽未行，正亦未亡。而贵乡信口苛诋，不遗余力。今贵乡通邑大都之中，白昼抄劫，缙绅赀财俱尽，辱及子女；非不知其人也，而不敢问。如是，法真亡矣！自古及今，有法亡而能自振其国者乎？且五等之封，如畀抟黍；挂印累累，几至百员。如其无功，不应若此之滥；如以为有功，设复武林，何以继之？再复南都，何以继之？再复北都，又何以继之？与之以尾大之势，而冀其效臂使之忠，某知其断断不能也。至于以「鲁元年」名历，而引高皇帝「吴元年」之例，悖谬斯极！无人救正，真是咄咄怪事！夫蒙古失道，天下叛之；高皇帝手辟草昧为生民主，其称「吴元年」，所以别于元、且别于宋之龙凤也。今之称「鲁元年」者，亦将以别于明乎？别于明，是忍于绝明也。为明之臣子而忍于绝明也者，高皇帝在天之灵，必以为不孝、不忠；而千载下，亦将谓倡此议者之以不学无术，误其主也。窃谓鲁王果从宗社起见，当以奉隆武正朔为正；如欲待复京之后始定君臣之分，祗宜称「弘光二年」，较不为天下后世所笑耳。向者鲁历颁括，括人不受；近陈木叔复遣人赍历以强括人，括人摽使者如故。名不正，则言不顺；言不顺，则事不成。众实有心，庸可罔乎？黄岩聚兵，木叔眈眈欲图温矣；其所以惑贵乡诸公者，曰温无备也。夫备而使人知其备，此岂为真能备者乎？所用马启河辈入温作说客，逢人辄云「若等归戴鲁王，则赋税岁得减十之三」；独不思台、绍赋税五年并征，温距台、绍不数舍，其民岂尽聋聩！其归也，又与木叔相继上章，言温人俱愿归鲁；而当事且奖其劳，叙其功矣。年来坏国家事者，正因不做实事、不讲实话。今虏势猖獗如此，不思一乃心力以恢已失之疆，而汲汲于用说谎小人以开同室之衅！人心迷惑至此，岂真气运使之然也！已上诸事，某非乐谈贵乡之短；但嫌不释则势愈弱、浙既败而闽旋危，忧心忡忡，不禁向知己一抒吐耳。

　　圣驾已决意由江右指金陵，盖何云老有众数十万已抵湖西，遣官迎驾，声势大振；中外方拭目观光复两京之盛，如台台所示齐东之语，未审从何处得来也！

　　令弟老师江干，劳苦万倍；其冗中不遑裁禀修候，烦为致意！师生情同父子，为天下大计，各吐胸臆；虽议论不能合辙，而肝胆到底无二致耳。

　　疏

　　辞浙抚疏

　　恳请专任责成疏

　　微臣已入浙境恭报确闻情形兼陈制胜要着疏

　　备陈东欧匮乱情形亟请敕补要员以便整顿疏

　　义师已有退转之思瓯括宜修御虏之备恳允便宜支饷以厚兵力疏

　　人臣无避艰险之理事务有当变通之时再恳圣明更易督抚以资联络以惠地方疏

　　重权不可轻假误局贵能急收疏

　　括兵无悔祸之心瓯郡系必争之地敬陈不战屈人之着以为善后良图疏

　　粮尽援绝危疆不保泣陈失事缘由仰请圣明处分疏

　　上永历皇帝疏

　　辞浙抚疏

　　原升督理江北屯田巡抚凤阳等处地方都察院右佥都御史（未任）臣卢若腾谨奏：为微臣积病经年，浙抚叨升逾分；谨沥血控辞以全勿欺之义，以无误恢复之图事。

