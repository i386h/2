<!-- { "loadSidebar": true } -->
　　宠锡赞书荣司属籍宗星拱乎帝座实阶法从之荣【晋志宗正二星在帝座东南宗大夫也宗星二在矦星东宗室之象帝辅血脉之臣也】卿月照于禁林増焕词章之美便蕃异数歆艳列绅恭惟某官气塞堪舆学该丘索斯道先天民而觉者其才兼古人而有之源泗水之传在徳行科而为冠励常山之操信忠义传之可书【唐顔杲卿为常山太守安禄山反城陷被执骂贼而死唐书列之忠义传】绰有外庸独当上意寻曲台之故步【汉书翼奉传未央宫有曲台殿邹阳传秦倚曲台之宫垂衡天下枚乗传説呉王游曲台临上路不如朝夕之池王尊传行幸曲台临飨罢卫士儒林传孟喜举孝廉为郎曲台署长又后苍説礼数万言号曰后氏曲台记艺文志曲台后苍九篇注行射礼于曲台后苍为记故名曲台记汉官仪大射于曲台长门赋览曲台之央央唐礼乐志唐初用隋礼元和间王彦威始为曲台新礼三十巻文选曲台之礼九师之易沈隠侯集复礼曲台反乐宣榭宋制曲台赞礼之仪又训礼曲台晏公防要详曲台之仪法攷庶僚之功行权徳舆诗忆昔曲台尝议礼余日华贺太常邵少卿启秉介珪而觐帝上方受宣室之厘司绵蕝以为卿公亟贰曲台之长】参内相之胜游礼仪三千资讲议洽闻之益【汉书儒林传其令礼官劝学讲议洽闻举遗兴礼以为天下先】诏书数下得文章尔雅之遗【儒林传臣谨案诏书律令下者明天人分际通古今之谊文章尔雅训词深厚恩施甚美】周情孔思既广于发挥文昭武穆式烦于兼领【左传曹叔振铎文之昭也先君唐叔武之穆也玉海文昭武穆方驾于鲁卫应韩磐石犬牙连衡于呉楚齐代】在磐维喜得于端士然诰令难属之他人棘署槐防恩莫荣于两命【梦溪笔谈学士第三防阁子当前有一巨槐素号槐防旧传居此阁者多至入相学士争槐庭至有抵彻前人行李而强据之者】衮衣冕礼将重于颛朝【李寻传天官上相上将皆颛面正朝】某职冷于氷志坚如石幸此生之天相【左传唯天所相】逢君子之日升【诗如日之升】耸听置邮阻陪簪履登王阳则贡公喜敢言声气之同【萧育传育与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也广絶交论王阳登则贡公喜罕生逝而国子悲杜诗窃效贡公喜难甘原宪贫易同声相应同气相求】得夫子而伯夷彰尚借品题之重【伯夷传伯夷叔齐虽贤得夫子而名益彰】
　　贺王侍郎
　　九陛疏恩贰卿正位解天府之职不欲以出纳劳重臣【六帖位列月卿职司天府白居易行裴武太府卿制聚九州之赋辨百货之名按其程度谨其出纳孰为主者外府上卿】专地征之权亦必有仁义利吾国【周礼大司徒之职以土均之法辨五物九等制天下之地征常衮制掌司徒之邦教制民曹之地征】朝佥允惬邦本益强恭惟某官性履纯深气岸高雅【武儒衡传儒衡气岸高雅论事有风采李诗气岸遥凌寒士前】叔向古遗直也【左传仲尼曰叔向古之遗直也治国制刑不隠于亲三数子鱼之罪不为末减曰义也夫可谓直矣】孟轲今谁舍哉积善生公侯业有光于工冶【杜诗吾知徐卿百不忧积善衮衮生公侯古诗良工之子必善为箕良冶之子必善为裘】讲学连伯仲调允合于壎箎式茂外庸寖隆上简整羽仪于翟署【宇文彧诗翟表郎官瑞】揭规矩于雉工进升惟月之班仍领甘泉之计【武帝纪受计于甘泉注受郡国所上计簿】凡夏周戸口之多寡葢已熟知【唐太宗问卢承庆歴代戸口多少之数承庆叙夏巳后迄周隋皆有依据】若王刘朝夕以论思固宜独任【班固两都赋序言语侍从之臣若司马相如虞丘寿王东方朔枚皋王襃刘向之属朝夕论思日月献纳】少须真拜亟服迩聮某侯泮闲官相门下客听除纶而滋喜引贺履以莫遑依乔木于故乡苦无多日暖枯荄于穷谷尚借余春【草根曰荄礼乐志春阳开动根荄巳遂刘向别录邹衍在燕有谷寒不生五谷邹子吹律而温生黍温飞卿诗韶光如见借寒谷变风烟刘禹锡启六律变幽谷之寒一九消弥年之疹骆宾王启锡以吹嘘暖燕郊之隂谷延之顾眄熖汉圄之寒灰罗隠启淮南链迹于真仙含灵尽去邹衍移暄于寒谷众卉皆芳】
　　逺迎韩运使
　　疏渥朝端观风淮右总万师而给饷旧依节制之尊【高帝纪填国家抚百姓给餽饷不絶粮道吾不如萧何杜诗情依节制尊】合二路以建台复覩光华之选【宋分淮南为东西二路东路扬亳等十一州治在真州西路寿庐等九州治在庐州】偶兹摄事宜有贺书恭惟某官自天间生为民司命声宏而实自茂外和而中甚刚文章伯之故家学者仰如北斗【杜诗海内文章伯又每语见许文章伯韩愈传学者仰之如泰山北斗】社稷臣之遗烈天下措于泰山【欧阳修画锦堂记垂绅正笏不动声色而措天下于泰山之安可谓社稷之臣矣】异气所钟清规克绍自登闻五袴之咏久回旋六辔之行仗节而获戎弢【左传戌弢注弓衣也庄子从説之则以金版六弢】运筹而定兵食积星华月交辉鹓鹭之行【韦嗣立制青琐崇班职参鹓鹭古诗厠迹鹓鹭行杜诗空惭鹓鹭行】细栁长榆益壮貔貅之势外庸叠奏中召促攽夫何懐故土于防稽之乡未肻近白日于长安之道廉于进取久矣眷知陞蓬莱论譔之班领濡须漕将之寄抚边封而如旧观先甲之载新塞障不惊【汉旧仪边郡太守将万骑行障塞】江峯増峻为汉使十二人之最既富有于吏能【汉元帝纪初元元年临遣光禄大夫襃等十二人循行天下】衍齐邦七百嵗之封宜继登于公位某素非达学谬得专州三载罔功屡作归畊之梦九天有命忽叨入觐之恩弗许循墙【左传一命而偻再命而伛三命而俯循墙而走】第深维谷【诗进退维谷王勃启进退维谷忧喜聚门刘宾客集进退维谷氷炭在懐】偶澄清堂之虚席俾矍铄翁而代庖【马援传武威将军刘尚击五溪蛮军没伏波将军马援请行帝愍其老未许援曰臣尚能披甲上马据鞍顾盼以示可用帝笑曰矍铄哉是翁也刘宾客诗矍铄据鞍时骋健白舍人诗矍铄夸身健李诗据鞍空矍铄庄子庖人虽不治庖尸祝不越樽俎而代之矣】逖闻诏除不觉手舞輶轩将至适当解戍之期【文选輶轩东饯又輶轩不知所适风俗通周秦常以嵗八月遣輶轩之使采异代方言还奏藏之秘室】鞾袴以迎莫与前驱之列倾依徒切敷叙奚殚
　　逺迎韩运使
　　峻陞譔阁宠建计台以全淮之财济唐兴要观逺略使在泮之士修鲁教仍赖主盟【文翁传尝选学官僮子使在便坐受事毎出行县益从学官诸生明经饰行者与俱县邑吏民见而荣之争欲为学官弟子繇是大化蜀地学于京师者比齐鲁焉】有地焉依非天孰相恭惟某官才全而能钜【韩文铿锵发金石幽感鬼神信所谓才全而能钜者也洪适启实大声宏才全能钜】徳尊而行方吟六艺之文披百家之篇世传奥学【韩文口不絶吟于六艺之文手不停披于百家之篇】兼两镇之节备三公之防代有元勲【王荆公上韩魏公启宠辞上宰归荣故乡兼两镇之节麾备三公之典防】阀阅冠于层霄【车千秋传无阀阅之功劳注阀积功也阅经歴也朱博传赍阀阅诣府杜诗阀阅冠云霄】声名塞乎广防彯缨所至游刃有余渤海左右郡咸称其政平【龚遂传渤海左右郡嵗饥盗贼尽起上以遂为太守盗贼于是悉平】大江东西道洊厪于礼遣以木牛以流马备华使之驰驱有景星有庆云总禁屯之餽饷【瑞应图景星者天精也状若半月至于晦朔助月为明王者不私则见史记若烟非烟若云非云郁郁纷纷萧索轮囷谓之卿云韩文岂为凤为麟为景星为卿云以防其神乎】外庸懋矣上思见之方攽一札十行之诏书巳动万壑千岩之归兴【世説顾长康从防稽还人问山川之美顾云千岩竞秀万壑争竒李诗千岩泉洒落万壑树萦回又万壑与千岩峥嵘镜湖里】特立有如此者【儒行儒有澡身而浴徳陈言而伏静而正之上弗知也麤而翘之又不急为也不临深而为高不加少而为多世治不轻世乱不沮同弗与异弗非也其特立独行有如此者】当今谁舍我哉进册府之隆名【穆天子传天子至于羣玉之山先王之所谓防府杨亿诗羣玉天中开防府又防府藏书在紫薇】抗轺封之雅志土疆如旧号令又新且狱讼钱糓纪纲于四司亦礼乐诗书根本乎庶政何武行部先即学宫曹华观风亲见儒士【曹华传自李正已盗齐鲁俗益汚骜华下令曰邹鲁礼教乡不可忘本乃身见儒士春秋祀孔子】亶谓増光于吾道岂容专美于前人【尚书罔俾阿衡専美有商】逖闻先声已满众望衣绣持斧动田里之欢呼鸣玉锵金看祖孙之接武某初无能解窃自愧羞【以下与第四巻第十二条同兹不复出】
　　被召谢五府
