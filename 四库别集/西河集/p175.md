<!-- { "loadSidebar": true } -->
　　王师渡浙江江上军溃兵入城何氏谋走避而难守者谓相卫家人出城已主守可乎相曰不然郎虽贫广额丰颐又何氏也为众所耳目恐死死则家人谁主者卫家人者郎也以辎从第宅器仗责奴已矣叩头别城破诸坊人凡以仆守家而告其主所者释之相不告死齐于氏曰江上军溃时军无守者而相独为何氏守其家可不哀乎凡人进事人退则亦自爱其身向使相既出自营其余财终老于外谁则厌之又或者好言致主指画忼慨其忠诚似亦可信及一旦有急而隂鬻其事甚或予敌以主者悲哉闻方相亦少愧矣
　　全山人录
　　山人名全楼氏尝药山中如兎齧物尝自谓能全因名全然人不知山人也予初知之知山人善医癸巳夏家母病痿执不得捧乞山人药俨败竹箯者剔刮煎潄病愈因是人亦知山人善医者欲医者亦皆乞山人山人门如市一日山人谓予曰子知吾善相乎吾请相子子两目滴滴有如晨星明视事【叶汝】也孤生乎其腰亦何所辅也手指爪如锥而不能搰物物将搰之矣自瘐也其气崖然午也予曰何哉山人之所为相矣予防且善物无妄履也是山人之言否也且山人诚爱予予亦爱山人予愿山人之全其为山人也山人既善医今又善相是山人市人也市将求山人矣市将求山人则山人不全且夫人之有求于山人也必将有得于山人求山人而不得山人不得于所求者与山人之将必得于所求是皆不得全惜哉山人之不全其为山人也山人曰然则奈何予曰山人故不善相人也予贸者也善物坦坦平平居易以俟命而山人曰午也无辅也明可覩也则可谓善相人乎则其于医也得毋亦若是耶于是闻者皆曰毛甡非昈者无所辅者龃者而山人曰孤且午山人诚不善相人者而于是亦无有乞山人相者山人亦不医
　　蚁录
　　桃根有所宫者广中而纎唇与圊傍之垲步八焉有蚁居之圊之蚁缘黍在涂者蚁从桃根出缕而遇不得纪数则圊之蚁惊似还所侦者而夺垲以行其桃根来者东西跂不知所向也又未尝归桃也散之尽而圊之蚁有巨者跃出似麾而前者而圊之蚁之细者缕应焉行至桃望之一若抽煤茧贯垲唇出而以步八之距而促也寸曲之向之从桃根来者初不得知其所之也故未尝归桃忽掩圊者胁圊者少却距而半巨中细翼之陈然后从桃根来者夹宫唇亦首巨而细者唯唯陈左右巨者从容收向时出者得诸宫唇以时之细者之出之尽在前也后细者逾时两巨角无胜负细者与细者角丛而封也不可审记不辨向所从桃者与圊者以故亦不得胜负角毕解各返来相当各不得向之所出之半而其半且留就视之则奄然尽死者也或无首足者与夫世之角者无殊也然而既复出以为复角也而蚁则收所伤蚁蚁两生攑伤一或生之三似乎得审记者然因得以各攑攑之尽其未尽时间相触触亦不复角予寓来氏园亲见所状异哉于录
　　特旌贤孝节寿齐母录
　　贤孝节寿齐母者鄞张姓康熙八年其子寅与岱以母节状白鄞令令白之学使者学使者按令甲请旌遂旌曰贤孝节寿齐母歳给薪米烛炭并时宪厯有差盖寿以表节贤与孝则状节时所并见云方母归齐公时公以诸生授生徒里间母为公事舅如公防崇祯末嵗侵禾谷不升市无登鱼蜃者母餐秭榆而舅不知其为侵也公亡而迎事外舅如事舅以故三十年无归宁焉或曰此则母之以孝全其节者乃母之教子防薪向书而织于背其子每出必遣之互瞷其所游客客至隐幔理客语语或不法谢之里有补陀寺去舍百步四方朝海者自燕齐秦赵曳流衔臂日以万至母未尝一窥寺而其子亦遂不敢以偶过入伺演绎其严如此当公诀时谓母曰吾固知汝节所愿慰泉舍者教子而己以故母念及辄督教之虽兵革迁徙仳离坎险中教不辍萧山毛甡曰予方与岱游而岱兄寅已谢世然母强如故此可谓非寿乎寅声名擅经术而间以不得志稍为达节予尝为诗吊之若岱者则忼慨沈挚王景略之俦也有子如此母贤可知矣岱以母状请甡传谨节录其概如传















　　西河集巻一百十八
　　钦定四库全书
　　西河集巻一百十九
　　翰林院检讨毛竒龄撰
　　馆课拟文
　　三江考
　　三江之为名久矣其在经传则杂见之禹贡周礼职方氏尔雅国语水经注史记吴都赋吴越春秋诸书而特其所为注言人人殊卒莫得而指定之夫读书通大义自昔已然况古今山川陵谷迁变耳目踪迹未必悉合泥古者无所于通而揣摩臆度之见又未可为据然而大概可睹也考禹贡有曰三江既入而孔氏为传则曰自彭蠡江分为三江而入震泽夫彭蠡未甞分为三也且彭蠡亦未甞入震泽也周礼有曰其川三江而贾公彦为疏则曰大江至寻阳而合为一至扬州入彭蠡而复分为三而后入于海夫公彦虽不以三江之入为入震泽然而彭蠡在寻阳之南几见江汉之分至寻阳始合而大江之合至彭蠡又分且闻彭蠡入江矣未闻彭蠡能入海也至若禹贡导水则复有东为中江东为北江之文而汉地理志附防其説遂以呉县南一水东入海者为南江芜湖西一水东至阳羡入海者为中江毗陵北一水东入海者为北江夫毗陵北一水即大江也夫仍以大江为三江之一既已不伦而又其所谓南江者则经无明文徒以北江中江而推类言之且经之所称中江北江无非大江今但以北江为大江而中江不然则又何也乃若郭璞注尔雅则以岷江浙江松江当之夫浙江松江固矣岷江即大江按周礼职方氏其在荆州则曰其川江汉而于扬州则曰其川三江夫犹之岷江江汉一江而既以表荆复以之表扬不其紊乎乃若吴都赋注则以为松江娄江东江而宋儒注禹贡因之夫松江似矣而东江则自昔迄今必无其地且史记正义但云娄江入海已耳亦未闻入海之江有三也不善读书者泥于禹贡之文曰三江既入震泽底定则必震泽之定有借于三江之入而后可夫文无定形或对举而分标或连称而转见彼我叅合亦各有义如必以既入为泥则禹贡兖州有曰雷夏既泽灉沮防同青州有曰嵎夷既畧潍淄其道将必雷夏泽而后灉沮同嵎夷略而后潍淄道乎抑非乎夫事不证今仍当考古夫三江之説于今已不合矣请即以古较之夫扬州之域其地甚广其为川为浸为泽为薮亦甚不少如必拘既入之文而限于一地则职方氏云其泽薮曰具区其川三江其浸五湖假使具区为五湖之始而三江即五湖之终则犹之五湖也五湖太湖也扬州何地职方氏何掌周礼何书而问其泽曰太湖也问其薮曰太湖也问其川曰太湖也问其浸曰太湖也不几小扬州而笑职方之陋哉然则如何曰韦昭曰三江者松江浙江浦阳江也夫扬州之水亦有大江其言彭蠡则已该大江之胜矣而于是南及松江则震泽之下流也而于是又南及浙江浙江即钱唐也即水经注所为渐江者也而于是又东及浙东之水曰浦阳江浦阳江者与钱唐异源而殊流者也其后虽同流然其殊者自在也葢浙之入海力大身雄其为水长亘千余里汤汤下渫归于尾闾此易晓也松之入海则呉淞支流分而为娄虽其入海处踪迹未明渺不及浙江之万之一然犹易晓也惟浦阳入海则郦道元水经注南国颇略遂讹为入江不知浦阳者发源于乌伤而东迳诸暨又东迳山隂然后返永兴之东而北入于海其在入海之上流即今之钱清江也其接钱清之下流即今之三江口也故明世绍兴知府戴君汤君导郡水利则上遏浦阳之入山隂者而使之注江下濬浦阳之入海者而使之注海其在钱清相接之口名三江口其在海口之城名三江城置卫名三江卫建闸于其上以司启闭名三江闸其尚名三江则自古相仍防微不断饩羊名存夫亦可以为据矣至若水经注记临平湖则又曰湖水上通浦阳江下注浙江名曰东江则疑庾仲初作吴都赋注所称松江娄江东江者未必不即指松娄与浦阳而后人误释之而求之呉淞之左右母怪乎求之千余年而终不得其地也要之浦阳本独入海而由诸暨而山隂而萧山其中经流虽多沿革而入海之道依然如故此可騐耳若非浦阳则岷江松江娄江皆吴地也国语曰夫吴之与越仇雠战伐之国也三江环之夫松娄则焉能环越哉且国语又曰与我争三江之利者非呉耶若非浦阳则尽属吴地而反曰吴将与我争吴地之利是妄语也且不闻范蠡之去越乎吴越春秋曰范蠡去越出三江之口入五湖之中夫惟浦阳为三江之口则蠡之去越将必出浦阳而入海由海而入松由松而入湖国语所谓遂乘轻舟而入五湖者是也如以为松江娄江则松娄者五湖之下流也岂有出松娄而反入湖者古文具在而学者贸贸究至坚持其説必欲执三呉水利以注古经夫水利焉能注古经矣
　　九江考
