<!-- { "loadSidebar": true } -->
公名彦倓字安卿繇先祖四世彭城侯叔褧为曽祖直秘阁知池州尚之为祖知饶州公广为父调溧阳尉县民潘兄弟横猾积为公私患号三虎邑官莫敢睨公具以白留守陈丞相陈公黙不答者累月一日忽委公曰信矣潘悍仆数百挺刃自卫公开示祸福皆缩却听命遂缚三虎正其罪移扬州司戸有告主藏吏盗钱千万以上适兼狱掾鞠之吏涕泪满颐请死公察其情屏人问故则诸吏所共贷也使视笔帖尽首服一日而足帅大喜然亦欲逮诸吏公恳言某固与约后将无以信帅为抑止差平江军节推摄令宜兴县以牧马劵料为负自南狩则然常预用二年后税民以此徳其令傲不轨法公请诸司合奏释旧逋禁预备百年弊事絶矣知于潜县大胥结豪葛某弄权自恣公列其奸械送府而台吏果欲未减即力争乞先罢御史惮之狱得不变浮桥迫市区水数败人溺死公迭石跨巨梁坚成至今民爱之留其像桥旁公不听曰苏公昔所游也因撤以祠通判临安府台州知兴国军岁旱蝗而开禧兵难作公缓经赋弛山泽通细微村樵贱鬻苦不酬益増钱入之贵则损其直以利城郭永兴令呉格失上供尤多公坐贬秩格愧谢公曰有事时寛民租根本计也一官何吝且叹曰真贤令矣又荐之敌分道进江以南动骇不自保濆卒千人谋据城外千秋观为乱公募能相捕斩者未几以其首至余党惊散人心大安兴国虽小郡而介江鄂中流备守夙设器用犀鋭东西依为重蔽故江淮荆湖两司皆论公当迁以观艰难勤力之臣繇是既转官复减磨勘遂入将作监为丞出知袁州湖南运判罗孟传反累载毒甚郴桂阳公曰猺昔自相雠而鬬我主断不平激使叛逆已前误矣今株营兀戍弥漫山谷战无决胜退虞尾袭误不可再国之忧也若宻间巧说阴诱显击彼肘腋疑顾腹心猜防则还自相雠而灭亦其势矣帅漕议协卒降孟传进直秘阁考功郎浙东提刑初朝廷患开禧会子轻仅卖半价悉改造及元陌止公扶法以便民虽有重比不敢试也已乃升寳谟阁知绍兴府然后尽所以流通之术苗之移于司农者为之代输而折会于民会之滞于州库者为之转籴而资钱于市钱会常相权民无贵食肆无虚劵越事力弱而守以贵人相趋于简陋久则不赀省谓当然鹿鸣礼壊不知何时公始行之储其永费曰兴贤庄筑捍海石塘亦为庄以虞漏穴庙学士馆城池垒壁素毁败者加茸饰丽好比将去不雨数月野草黄赤免下三等户税上二等半免湖籍田米不输举缗钱四十万为荒政助饥羸相扇羣聚陂湖中令尉言且乱公取死囚羃其首刖两足号于众曰此劫菱藕者也其仁智不忍而能靖民如此公虽以徽猷阁再任而旋即用为太府少卿然不乐居中暂入即求退以显谟阁知太平州改漕江西总领使纲运隶其所者皆直逹勿团并公曰若此则转运可罢矣引古今事以辨朝廷是公言如其故然意益不乐复求退移漕福建公三奉使皆称提点子所行皆如浙东州县不烦民不病也嘉定十一年十月九日疾卒于建安年六十四夫人樊氏江氏仲氏皆先卒十二年某月日子成忠郎监徽州酒税宓夫迪功郎严州司理宏夫迪功郎温州司戸崇夫与为伯晟后者从事郎真州録事参军师雩葬公于武康县上柏山壻曰宣教郎知扬子县曾黯尼曰悟空大师孙时泰将仕郎孙女三人幼也始饶州殁而被谴公泣愬十年不避风雨上为感动复所削奉母孝抚庶弟友爱亲善人喜闻过顿悟立改以材取知无所随附其治果敢疏达而归于平恕自小官所至着声绩而会稽之政特见独出近世未有也然余尝怪越中陆海衍沃山水明秀冠于东南家不营而给人不令而服晋唐牧守啸歌饮酒永夕而已若夫趣办救过而以不足日为叹复赋倍输而以不赖生为戚则未之闻也然则何欤天反时欤天反物欤其难易得失昔异而今不同必有故矣故公焦心疲力自末反本而民誉之以手加额而未已也铭曰时所谓材如刃作棱习砥于人以割为能赵侯恳恳如母哺儿岂无威严用之孔时发明开禧收实嘉定恩涵泽濡在越尤盛累阁而进犹梯级间一以卿招遂殒不还慨其生存孰与死灭岸谷有迁兹铭是揭嘉定十二年八月日 

故寳谟阁待制知平江府赵公墓铭 

秦悼王四世惠州防御使叔侯生训之知永丰县有惠政军兴数调发而民不烦孟太后幸江西卫卒反攻县与贼斗而死赠直秘阁邑人哀之庙祀至今训之生公涣朝奉大夫公涣生公名彦橚字文长干道已丑进士昆山主簿乐清尉大旱令索租急而以故事祷雨盛服须公公不往曰损敛已责古人所以召和于阴阳也令不得已为罢催雨寻澍足改建康府推官郡议复台衣税公言地为桑既税之桑为丝丝为帛又皆税之帛为衣且故敝矣又可税乎且又昔之所废其可复乎帅异其言止诸司多荐公者辄推以授同僚章侍郎森郑尚书侨荐福建运司干官诸县欠赈盐本钱数千万贩卖零落令佐积穷馁公请于长一弃除之举员及旧例用亲嫌去公曰无亲安去卒待满而行知晋陵县庆元初浙西饥三十县饿死殆尽独公能活二十万又以羡钱为五等户代输繇是擢监登闻捡院时政出韩侂胄朝士无不造门公叹曰诸人今枉此足易后复直之甚难添差通判江州彭泽县妻杀夫州逮夫之父公曰此县狱所无也而使其父子并为淫妇死乎争累日乃已知汀州嫉诸司不荐名士勉而荐者犹扳置庸不肖中是辱贤也乞诏自今杰材须特荐毋得与凡流杂叶八子千人聚汀贑间约曰破清流县公始至以策授巡尉悉捕灭提点广西刑狱仕畏入瘴地多依阻暮属幸日月尽遣还本举浔守廖徳明廉守刘炳显于朝设抵当库廪落南无食者公念广西重困葢承平时湖南北助岁用或赐封椿钱中兴艰难皆废矣官自鬻盐利十分奉运司六充郡费四然漕司常取其入而州以不足者责之县吁既甚矣且其出纳之数视中州何有而经总钱乃过正赋数倍此民所以尤病也遂奏减经总还二分盐息于郡庶几稍苏上是之即除公运判以忧归侂胄死召为戸部郎枢宻院检详文字朝论谓公材臣将选知临安公笑曰此岂孤拙所堪迁太府少卿湖广总领迁卿修撰右文殿知镇江府辞召仍太府权户部侍郎未几三引疾修撰集英殿知建宁府改太平州辞提举万寿宫知平江府于是年七十矣公曰吾昔不起今告老而起义安在固辞未听女真侵边军书日数十警慨然曰国有急不敢以既老辞也昆山并大洋盗出没不可踪迹以其半置嘉定县凿锦帆泾百港缕络之所宗也又将増隍为城未及而边遽少缓公亦病复辞犹不听使待制寳谟阁以明年七月戊寅卒嘉定十一年也十一月丙申子迪功郎临安县主簿炬夫承务郎监临安府粮料院阜夫合公与令人陈氏之柩于无锡县富安乡苍岘山葬焉孙男一女三公质刚而行良先难后获贵义贱利以治道隆替消长为身否泰以善人进退用舍为已忧乐侂胄始得志郁挫天下士使不自容后颇悔曰此辈岂可无吃饭处耶稍收拾铢寸与之士甘其晚悟未深虑也侂胄既亟败忌者反指为党疑似锄剥不少借公常痛愤谓始坐伪学废终用兵端斥苟欲锢士何患无名而益友之类絶矣材尽而求不获有国之公患寃甚而谤不息非士之私耻也每进退未尝不恳激为上言又以凡在近臣皆当规讽补切夫已见上殿侍从也直前奏事左右史也故又恳激为同舍言毋旷素业隳旧典而公自以不得其言汲汲去位恐不速再命为州终不行一时闻风皆悚慕后相继稍有言者自公发总领号脂膏地甚虚籍为大蠧虽廉能自守而不足捡核隠粮利镪大将専有之十无虑四三公令军别为籍兵逸亡马倒毙皆即报参伍其少多匿不自占辄诘问或传军中狼顾离立族语公曰此特主帅不便尔士卒何损持愈坚三年间籍在人亡赢三万减钱百万缗用遂寛比其去余七百万而诸路累积逋负犹四百万尽蠲之余尝患雅士不亲钱榖而自喜析秋毫者必外为苛敛若夫不出度程之中而自足于经常之内则昔人所未讲也夫虚其一心以乐与当世之贤岂非吉人盛徳哉然是人也与世务常多阙短而精通流速者挟已长以玩物矣若夫兢兢于道徳之意而亹亹于事物之实则前辈所难能也在广西柴中行宋亿他司属官也察其贤迎荐之门生谢启皆削投前二十年祠季子晋陵市将没请余记曰晋陵之先文名胡也节名邹也皆达人也宿道而婉其俗者末也铭曰呜呼文长道逺曷寻岳可量高海可算深黼黻为章宫征成音经综纬错其行钦钦中全一刚以折百壬有书者碑苍岘之林嘉定十三年二月日 

孺人周氏墓志铭 

夫人括苍周氏著作佐郎梦祥之女材任家事偶于三山陈垓妇道修饬君教永嘉方倾身与士接夜诵满廊户烹菜揽糜鼔三伐共食已乃揖就睡夫人常鬻假称其无难色士誉君之贤则及夫人将别小学子翘敏者懐以果饵储以方笔或总其角或束其带顾恋依依尤以夫人为有恩嘉定十二年九月十九日卒年四十十三年三月二日葬丽水县南明山任坞女曰恩娘男曰虎孙君悲夫人不尽年莫助为善思有刻于墓而一郡士亦皆惨惨恻恻自致其请噫未见以法为师弟子而能交相爱若是也岂合于古之道者固不异今之法欤铭曰青青者蔬妇手所择以羹以葅成士之徳弃我顷畚追彼石兮 

故大理正知袁州罗公墓志铭 

