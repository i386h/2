<!-- { "loadSidebar": true } -->
　　臣闻公子季友有功于鲁大夫赵衰有功于晋大夫田完有功于齐皆畴其官邑延及子孙终后田氏簒齐赵氏分晋季氏颛鲁故仲尼作春秋迹盛衰讥世卿最甚乃者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆时感动天地侵迫隂阳月朓日蚀昼冥宵光地大震裂火生地中天文失度祅祥变怪不可胜记皆隂类盛长臣下颛制之所生也朝臣宜有明言曰陛下褒宠故大将军以报功徳足矣间者辅臣颛政贵戚太盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听群臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非防之得者也今两侯以出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由夫心之精微口不能言也言之微书不能文也故伊尹五就桀五就汤萧相国荐淮隂累嵗乃得通况乎千里之外因书文谕事指哉唯陛下省察自请治盗贼书【勃海胶东盗贼竝起敞时为山阳太守自请治之征拜胶东相设购捕斩国中称平】
　　臣闻忠孝之道退家则尽心于亲进宦则竭力于君夫小国中君犹有奋不顾身之臣况于明天子乎今陛下游意于太平劳精于政事亹亹不舎昼夜羣臣有司宜各竭力致身山阳郡戸九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲郡身逸乐而忘国事非忠孝之节也伏闻胶东渤海左右郡嵗数不登盗贼竝起至攻官寺簒囚徒捜市朝刦列侯吏失纲纪奸轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状
　　谏胶东太后书【敞为胶东相王太后数出游猎奏书谏乃止】
　　臣闻秦皇好淫声叶阳后为不听郑卫之乐楚严好田猎樊姬为之不食鸟兽之肉口非恶防甘耳非憎丝竹也所以抑心意絶耆欲者将以率二君而全宗祀也礼君母出门则乘辎軿下堂则从傅母进退则鸣玉佩内饰则结绸缪此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未宜也唯观览于往古全行乎来今令后姬得有所法则下臣有所称诵臣敞幸甚【汉书○叶阳汉纪作华阳乐作曲楚严作楚荘憎作恶将以作将欲结上有糿字尊贵作至尊至贵纵恣作恣纵纵欲作恣欲于以作以此下臣作臣下】
　　论黄霸请饬长吏奏【五凤初黄霸为丞相功名损于治郡时敞舎鹖雀飞集其府霸为神雀议欲以闻敞奏霸请明饬长吏守丞天子嘉纳召上计吏临饬如敞指】
　　窃见丞相请与中二千石博士杂问郡国上计长吏守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿举而不知其人数者次之不为条教者在后叩头谢丞相虽口不言而心欲其为之也长吏守丞对时臣敞舎有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏曰臣闻上计长吏守丞以兴化条皇天报下神雀后知从臣敞舎来乃止郡国吏窃笑丞相仁厚有知略微信竒怪也昔汲黯为淮阳守辞去之官谓大行李息曰御史大夫张汤怀诈阿意以倾朝廷公不蚤白与俱受戮矣息畏汤终不敢言后汤诛败上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐群臣莫白而长吏守丞畏丞相指归舎法令各为私教务相增加浇淳散朴并行伪貌有名无实倾摇解怠甚者为妖假令京师先行让畔异路道不拾遗其实亡益亷贪贞淫之行而以伪先天下固未可也即诸侯先行之伪声轶于京师非细事也汉家承敝通变造起律令即以劝善禁奸条贯详备不可复加宜令贵臣明饬长吏守丞归告二千石举三老孝弟力田孝亷亷吏务得其人郡事皆以义法令检式毋得擅为条教敢挟诈伪以奸名誉者必先受戮以正明好恶
　　入谷赎罪书【西羌反上遣后将军征之敞为京兆尹上书以师出不时西北田事颇废令民得入谷赎罪左冯翊萧望之□少府李彊议以为开利路伤成化上令两府难问敞答望之彊复对时丞相御史大夫丙吉以为羌虏且破转输畧足乃遂不施敞议】
　　国兵在外军以夏发陇西以北安定以西吏民并给转输田事颇废素无余积虽羌虏巳破来春民食必乏穷辟之处买无所得县官谷度不足以振之愿令诸有辠非盗受财杀人及犯法不得赦者皆得以差入谷此八郡赎罪务益致谷以预备百姓之急
　　萧望之李彊难入粟赎罪议
　　民函隂阳之气有仁义欲利之心在教化之所助虽尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而巳道民不可不愼也今欲令民量粟以赎罪如此则富者得生贫者独死是贫富异刑而法不壹也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教壹倾虽有周召之佐恐不能复古者藏于民不足则取有余则予诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽戸赋口敛以赡其困乏古之通义百姓莫以为非以死救生恐未可也陛下布徳施教教化既成尧舜亡以加也今议开利路以伤既成之化臣窃痛之
　　入粟赎罪再议
　　少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令辠人出财减辠以诛之其名贤于烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何贼之所生敞备皁衣二十余年尝闻罪人赎矣未闻盗贼起也窃怜凉州被冦方秋饶时民尚有饥乏病死于道路况至来春将大困乎不早虑所以振救之防而引常经以难恐后为重责常人可与守经未可与权也敞幸得备列卿以辅两府为职不敢不尽愚
　　萧望之李彊难入粟赎罪再议
　　先帝圣德贤良在位作宪垂法为无穷之防永惟边竟之不赡故金布令甲曰边郡数被兵离饥寒夭絶天年父子相失令天下共给其费固为军旅卒暴之事也闻天汉四年常使死罪人入五十万钱减死罪一等豪彊吏民请夺假貣至为盗贼以赎罪其后奸邪横暴群盗竝起至攻城邑杀郡守充满山谷吏不能禁明诏遣绣衣使者以兴兵击之诛者过半然后衰止愚以为此使死罪赎之败也故曰不便
　　谏信方士疏【宣帝修武帝故时事敬礼斋祠光禄大夫刘更生献淮南枕中苑秘方令尚方铸作不成坐论敞疏谏后尚方待诏皆罢】
　　愿明主时忘车马之好斥逺方士之虚语游心帝王之术太平庶防可兴也
　　上寳鼎议【美阳得鼎献之议者以为宜荐见宗庙如元鼎时故事敞好古文字按鼎铭勒而上议制曰京兆尹议定】
　　臣闻周祖始乎后稷后稷封于斄公刘发迹于豳大王建国于梁文武兴于丰镐由此言之则梁丰镐之间周旧居也固宜有宗庙坛场祭祀之臧今鼎出于东中有刻书曰王命尸臣官此栒邑赐尔旂鸾黼黻雕戈尸臣拜手稽首曰敢对扬天子丕显休命臣愚不足以迹古文窃以传记言之此鼎殆周之所以褒赐大臣大臣子孙刻铭其先功臧之于宫庙也昔寳鼎之出于汾脽也河东太守以闻诏曰朕廵祭后土祈为百姓蒙丰年今谷嗛未报鼎焉为出哉博问耆老意旧臧与诚欲考得事实也有司验脽上非旧臧处鼎大八尺一寸髙三尺六寸殊异于众鼎今此鼎细小又有款识不宜荐见于宗庙
　　告絮舜教【敞为京兆尹坐杨恽党劾奏不下使贼捕掾絮舜有所案验舜以敞劾奏当免五日京兆耳安能复案事敞收舜系狱使主簿持教告舜乃弃舜市舜家载尸并编敞教自言免为庶人数月京师枹鼓数起冀州部中有大贼复召敞敞诣公车上书拜冀州刺史】
　　五日京兆竟何如冬月巳尽延命乎
　　诣公车上书
　　臣前幸得备位列卿待罪亰兆坐杀贼捕掾絮舜舜本臣敞素所厚吏数蒙恩贷以臣有章劾当免受记考事便归卧家谓臣五日京兆背恩忘义伤化薄俗臣窃以舜无状枉法以诛之臣敞贼杀无辜鞠狱故不直虽伏明法死无所恨
　　与朱邑书【邑字仲卿庐江舒人少为舒桐乡啬夫亷平不苛为大司农卒命葬桐乡邑为北海太守治行第一入为大司农是时敞为胶东相与邑书邑感敞言贡荐贤士大夫多得其力】
　　明主游心太古广延茂士此诚忠臣竭思之时也直敞逺守剧郡驭于绳墨匈臆约结固亡竒也虽有亦安所施足下以清明之徳掌周稷之官犹饥者甘糟糠穰嵗余粱肉何则有亡之势异也昔陈平虽贤须魏倩而后进韩信虽竒赖萧公而后信故士各达其时之英俊若必伊尹吕望而后荐之则此人不因足下而进矣【并汉书○约结选注作纠结】
　　答朱登书
　　【登为东海相遗敞蟹醤敞答○一作蟹】
　　蘧伯玉受孔子之赐必以及其乡人敞谨分斯贶于三老尊行者曷敢独享之【子一作氏必以及其乡人作必及乡党】
　　与某公书
　　夫苍龙非不神不能白日升天飘风虽疾不以霖雨不能扬尘故苍蝇之飞不过十歩自托骐骥之旄乃腾千里之路然无损于骐骥得使苍蝇絶羣也【并张敞集○北堂书钞载前叚艺文类聚载后叚○旄一作尾一作髪广絶交论附骐骥之旄端指归鸿于碣石】
　　谕严延年书
　　【延年为河南太守威震旁郡号曰屠伯敞为京兆尹素与延年善敞治虽严然尚颇有纵舎闻延年用刑刻急乃以书谕之延年报书自矜伐其能终不衰止府丞议言延年罪名十事坐怨望弃市】
　　昔韩卢之取菟也上观下获不甚多杀愿次卿少缓诛罚思行此术
　　严延年【字次卿东海下邳人少学法律为郡吏歴河南太守】
　　报张敞书
　　河南天下喉咽二周余毙莠盛苗秽何可不鉏也【汉书】
　　徐福
　　上言霍氏疏【初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之霍氏秉权日久害之者多而又行以逆道不亡何待乃上疏言之书三上辄报闻其后霍氏诛灭而告霍氏者皆封人为徐生上书上赐福帛十匹后以为郎】
　　霍氏泰盛陛下即爱厚之宜以时抑制无使至亡
　　人为徐生上书
　　臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行余各以功次坐而不録言曲突者人谓主人曰乡使听客之言不费牛酒终亡火患今论功而请賔曲突徙薪亡恩泽燋头烂额为上客耶主人乃寤而请之今茂陵徐福数上书言霍氏且有变宜防絶之乡使福说得行则国亡裂土出爵之费臣亡逆乱诛灭之败往事既巳而福独不蒙其功唯陛下察之贵徙薪曲突之防使居焦髪灼烂之右
　　路温舒【字长君钜鹿东里人通律令为决曹掾歴临淮太守】
