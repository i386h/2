<!-- { "loadSidebar": true } -->
　　通吴司法【绍元】启
　　墨掾英游借重东方之侯国铜章小吏倚为北道之主人问戍云初登名敢后恭惟某官姿抱天秀眼空时流干将莫邪之藏锋动而有勇大吕黄钟之在簴静而自和粤奋迹于江湖之间盍致身于云霄之上乃眷藩辅肻居谳曹与大尹争是非如董氏子使郡人感恩信如徐叅军伫闻芝泥兰检之颁即为米廪木天之召
　　通余监仓【镇】启
　　治粟虽劳在通材而益办种花可暇非拙政之敢知秪役有期通名敢后恭惟某官姿抱天秀眼空时流议论如金仆姑发则必中践履如玉界尺即之愈温自鹏运于江湖盍龙骧于霄汉乃眷闗辅之地不辞廪储之司昔都尉何官国士亦先为是委吏下职圣人犹屑亲之盖能尽职于小官即是可觇于大用竚膺鳯綍趣入鹓行某占毕陈编跻扳末第鹭洲冷席粗逃羣弟之嘲乌幕辟书猥辱诸公之遇一昨通班于汉阙斯今问戍于剡溪虽云为米折腰知有司出纳之谓吝然恐素飡尸位要催科抚字之并行心之所怀言不能尽
　　通程比较【荣祖】启
　　从容醴局共观麴蘖之规瑟缩琴廉未信弦歌之政将借枌榆之分庇敬修竿椟以通名恭惟某官清濯芳兰秀分乔木风流醖借诗书有味而自知宦学典刑富贵逼人而若凂早有乡曲之誉是真班着之英和鸾惟应节以徐鸣琚瑀不疾趋而取快粤辞簿领之寄乃专酒曹之司周忠厚之诰辞既沈酣而有得汉严宻之法复斟酌而后施盖凡尽职于小官正以致身于大用竚看鳯綍趣入鸳行某占毕陈编跻扳末第鹭洲讲席幸逃羣弟之嘲乌幕辟书猥辱诸公之遇一昨通班于汉阙斯今问戍于剡溪以县令受教于明当加饭而莫饮如故人垂情于元亮必具酒以为欢凡可庇存是为归倚
　　通舒东教【必得】林西教【文刚】启
　　讲席有严増重东方之防府鸣琴自试倚为北道之主人况忝夙知敢徼新庇【林教云承教可期通名敢后】恭惟某官姿抱天秀眼空时流向上工夫看稷契臯防之好様靠里学问是朱张程邵之正传自拔萃于圜桥亿万计之中己取势于撃水三千里之上【林教云自分丹桂于昕庭盍照青藜于夜阁】然琚瑀岂疾趋而取快和鸾惟应节以徐鸣薄游芹藻之宫増重蓬莱之境弦歌所被已挽回邹鲁之风纶綍有来看趋就向褒之列某一科何补五辟自劳分席书堂仅免嘲于羣弟操瓢画幙偶见録于诸公兹通席之有縁聊抱琴而自试县令承流而宣化吾斯未能君子学道则爱人何以教我其为瞻倚罔既敷宣
　　通两浙常漕【楙】启
　　锦袍肤使倚云阙以建台墨绶卑官指雪溪而问路幸尝忝抠趋之末乃获归临照之中敢畧彞牋敬脩圆椟窃惟自一命而上当以及物而为心得百里而君庶于亲民而行志奈何积迄至难言沸煎熬其万端如投汤鼎纷督责其交集真坐针毡或者虽有以自贻然亦莫为之我主遂使后辈每思古人陈河阳之谤方兴守臣独加之信重蘓江宁以难自任监司皆听其设施此居上者执扶持之盟故在下者得展布所学常叹此风之坠地讵图今日之有天不自激昂是为弃暴恭惟某官身都元气心泳圣涯霁月光风中有氷雪棱层之操泰山乔岳讵知云雨变化之神方诸老飒其雕疎而我公卓乎伟特家学在斯宸衷所知爰复授于青氊益有华于黒豸力排奸佞即绍圣攻章蔡之忠【自注云常安民】面折是非如南渡决向潘之议【自注云常同】固有一门而相踵未闻三世以皆贤此岂止邦家之光抑亦闗天地之运然而御史独步今日固赖文通转运焉得福星又须子骏乃驱驰于二浙以表倡于四方声望素孚精采立起人隠必达甚如慈父母之相亲吏奸不行咸曰活神明之可畏激清波以洗积扇廉风以醒羣饕吾道之亨大用兹始某梅枯犹活荼苦如甘受命父师凛兢兢乎本色授徒乡曲凄冉冉其中年偶叨雁塔之题获玷鹭洲之长遂因阐导益自琢磨误防当路之见知狎被公车之辟置振衣岳麓拜挹南轩遗教之风囘擢秦准盘薄西山旧游之地难名乐趣颇慰平生转而趋汉阙之班及此向剡溪之戍其大畧也则尝闻之土瘠民稠艰食常如于饥嵗山深俗犷轻生殆甚于他乡常若治家而长子孙不以传舍而茍嵗月此由中之欲试谓善后则未知独恃高明曲垂容覆与百姓尔汝倘无惭县山之松竹度一介夤縁或可与公门之桃李寸丹所倚防墨非诬
　　通洪宪【穮】启
　　使者祥刑驰辔浙河之左书生学制问舟剡水之湄蠲雪茧以通名望霜台而归敬恭惟某官一门文脉千古道心公卿大夫交诵清流之徳儿童妇女知为世臣之家表以簮裳淡如韦布先正之识于槐下谓吾郎必做此官伯父之荐于榻前曰臣侄可以为相矧州县之杰声猎猎而班行之步扬扬宜重燠于田氊乃出供于外服清香画防甫畴贤刺史之庸玉节星轺又入才监司之选眷祖宗重亿兆民之命为社稷绵千万年之基必惟其人则锡之福然而平园公既往久无惩奸举善之风濂溪子复生则有泽物洗寃之学见大夫乏材可使新天子择公以行出其绪余乎神采大则冦盗奸宄以息小则墨劓剕宫不寃吏饕戢而疏十愆之刑民力寛而拜一分之赐仰观乾象顿收贯索之光茫俯听师言每説锋车之消息
　　通杨提举【同祖】启
　　持星台之节将指司均问雪溪之舟强顔学制几载积怀于钻仰一朝获爱于察容恭惟某官高山龙虎治世鳯麟飒飒文声笔下六丁之奔凑堂堂正气胸中万甲之韬藏自赞画于宣台早记功于盟府人固逆觇其大用公亦以远者自期遂离州县尘埃之劳径上舘阁清华之选擢昌黎为愽士甫闻晨诲诸生之言命石洪作叅谋又在暮取一人之列咲谈之顷禆益者多乃疏宸扎以趣还亦曰轻车而就熟翺翔宗序驰骤宰途要路立登秪跬步到甘泉之境急流勇退忽长揖出光范之门惟安乎仕止久速之宜故在于咨度诹谋之顷驾言莅止碑颂蔼如官有千斯之储特为土苴民拜一分之赐最系本根不有君子其能乎类非俗吏所为也粤稽孝庙时若文公以南方之第一流为东浙之常平使非但究心于煮摘率为留意于抚摩其风力有王鲁国弗能回其议论虽唐悦斋不少恕聿追前哲丕阐逺猷皇华使臣有光久烦君重侍从近臣虚位留待公归特少需之行且召矣
　　通刘宪干【仲益】启
　　外台赞画耸莲幕之声华下邑承流趣瓜期之消息敬裁尺素庸贽文函恭惟某官振鹭羽仪鸣鸾韵度问西都之人物今有几人溯后溪之家风独传一脉顷从万里而出映朅来咫尺而近天【刘本蜀人寓安吉】盍华贯之先登而竞流之深戒宁迂朝武暂倅使轺风肃宾筵助绣斧平反之议春回谳笔广璪旒钦恤之仁自古惟刑之设官其必以贤而为辅故凡学道罔不尽心峻倚霜台应喜星沈于贯索清归天阙已看云近于蓬莱某占毕陈编跻扳末第鹭洲冷席幸逃羣弟之嘲乌幕辟书猥辱诸公之致虽草檄未工于倚马而范车素取于获禽昨叨汉阙之班今问剡溪之戍冐然来只何所恃哉时异事殊况涉县滩之浩渺雨淩风震尚祈厦屋之帡幪瞻向之深染濡则浅
　　通王宪干【铎】桂检法【康老】启
　　某官清擢薰兰秀分乔木大吕黄钟之在簴静而自和干将莫邪之藏锋动而有勇出处具存于矩矱表里无得而瑕疵守家传教仕之方戒世俗竞流之习试纡朝武来赞使轺风肃宾筵助绣斧平反之议春回谳笔广璪旒钦恤之仁自古惟刑之设官其必以贤而为辅故凡学道罔不尽心峻倚霜台应喜星沈于贯索清归天阁己看云近于蓬莱某占毕陈编跻扳末第鹭洲冷席粗逃羣弟之嘲乌幕辟书猥辱诸公之致一昨叨班于汉阙斯今问戍于剡溪时异事殊况涉县滩之浩渺雨淩风震尚祈厦屋之帡幪【桂启云将令桃李之俱春震风为惧所恃枌榆之有社易地分阴】















　　本堂集巻五十九
　　钦定四库全书
　　本堂集巻六十
　　宋　陈着　撰
　　启
　　通常平赵帅干【确夫】启
　　外台赞画耸闻莲幙之声华下邑承流划报瓜期之消息敬裁尺素往贽丈函恭惟某官清映银潢秀腾玉牒文章辈唐之贺白正而自明礼乐宗汉之间平和而有节出处俱存于矩矱表里无得而瑕疵粤凌溯于丹梯既践于华贲火燃藜杖便合校雠天禄之书云近蓬莱自欲应接山阴之胜遂纡朝武来佐庾司足国裕民出平凖书之议论观风问俗禆杖斧使之勤劳特云婉婉其筹己有洸洸之问伫看鳯綍趣入鹓行某占毕陈编跻攀末第鹭洲冷席粗迯羣弟之嘲乌幕辟书猥辱诸公之致虽草檄未工于倚马而范车素耻于获禽昨叨汉阙之班今问剡溪之戍冐然来只何所恃哉时异事殊况涉县滩之浩渺雨淩风震尚祈厦屋之帡幪瞻向之深染濡则浅
　　通茶盐汪提干【塾】启
　　外台赞画久钦净雪之聪明下邑承流将效戴星之出入敬裁尺素往贽丈函恭惟某官清擢薰兰秀分乔木大吕黄钟之在簴静而自和干将莫邪之藏锋动而有勇既自有家传之宦谱何难办天下之事功粤缥组于夷途交行碑于众口孔鸾在沿固宜溯紫以凌青马罗贤乃使依红而泛緑使轺借重宾幕生辉赞谋乎观风问俗之行益清廉察效劳乎煑海摘山之课随释煎熬特云婉婉其筹已有洸洸之问伫看鳯纶之下亟催鹭序之归某占毕陈编跻攀末第鹭洲冷席粗逃羣弟之嘲乌幕辟书猥辱诸公之致虽草檄未工于倚马而范车素耻于获禽昨叨汉阙之班今问剡溪之戍冐然来只何所恃哉时异事殊况涉县滩之浩渺雨淩风震尚祈厦屋之帡幪
　　通翁帐榦【旂】启
　　某官间世钜材济时伟器魁下六星之光彩炯炯元精胸中九云之襟期亭亭物表自巍科之拾芥盍要路以扬鞭然和鸾每应节以徐鸣琚瑀岂疾趋而取快宁迂朝武来佐使轺顿増礼乐之华坐间谈笑亦有澄清之志分内功名出小小而不凡办多多其可想鉴湖蓬阁方自适于雅怀米廪木天正有须于重望将有诏下以趣公归
　　通王兼佥【煓】启
　　某官清擢薰兰秀分乔木大吕黄钟之在簴静而自和干将莫邪之藏锋动而能勇方抱材于里第皆谓槐堂之英及空臆于玉墀不减梅溪之望盍擕声问径上清华然而和鸾每应节以徐鸣琚瑀岂疾趋而取快既当路笃缁衣之好姑一时为乌幕之游掬水莲池清甚花中之君子倚身蓬阁快哉山上之羣仙
　　通沈支盐【梦忠】启
　　鹾局从容暂试和羮之手琴帘瑟缩正深掣肘之怀幸席迹于同袍敢贽名于尺椟恭惟某官禀姿天秀眼空世妆向上规模看稷契臯防之好様靠里学问得周程朱张之正传表里无得而瑕疵出处具存于矩矱方蜚声于圜桥冠带之亿万如公几人及空臆于丹墀礼乐之三千其言载道盍擕声问径上清华然谓和鸾当应节以徐鸣琚瑀岂疾趋而取快宁纡表着之武暂处均输之官胶鬲之举于中功名已傅説之用汝作事业方芽伫班鳯纶催觐龙衮某跻攀末第展转十年反教人为尝备鹭洲之讲席曰知已未屡从乌幕之辟书偶通汉阙之班来问剡溪之戍立官以为长也亦欲推学爱之心同年固有情乎乃宻借帡幪之力其为归徯罔既敷宣
　　通稽山尤山长【栋】启
