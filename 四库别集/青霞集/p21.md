<!-- { "loadSidebar": true } -->
　　令顺于人心则沛然下之如流水矣故令其所恶而禁其所欲虽圣人不能行之则愈行不行则愈坏命令之不精政之大蠧也
　　备患第四十八
　　惟有道者能备患于未形也则祸不萌故思患而预防之者治之至也其机深其虑远害至而不为之备祸生而不为之防吾末如之何也已矣
　　蛟龙第四十九
　　蛟龙得水而神可立也喻君子之徳矣君子以天下为家万物为体不祈于民而民自归焉是变化之征也人皆曰予智舍其大者而取其小者乌得为智哉
　　虎豹第五十
　　虎豹托幽而威可载也圣人之恶恶严矣孰谓其为威然岂轰轰然日求恶人而诛之哉圣人之不示人以小也虑沈而远机发而当彼为恶者不悛其孰得而逃之
　　名运第五十一
　　名之运也大哉其转旋天地犹有余力也故圣人不爱寳玉而爱荣名谓其无翼而能飞不谋而自成此岂声闻过情也哉
　　抱独第五十二
　　夫功名足以震万世而耀千载者必有独知之明矣独知者独闻独见独出独入下学而上达知我者惟天至于道久而化成徳盛而人服犹曰荡荡乎民无能名焉尔
　　分军第五十三
　　大将之所以战胜攻取者谓其能分三军也不能分三军则犹士卒也何以为大将三军之所爱与畏不能舍我则虽欲无战也得乎
　　收罗第五十四
　　收天下之豪杰罗天下之英雄则不战而敌国惧矣故君子必以道胜不以道胜于天下则贤人不来贤人不来谋议不达而欲驱庸夫俗士以成功名者鲜矣哉
　　布徳第五十五
　　管子曰夫欲用天下之权者必先布徳诸侯是故先王有所取有所与有所屈有所信然后能用天下之权夫布徳者非所以市道交也必先其志义敦其礼节而诸侯之心并矣
　　勤王第五十六
　　求诸侯莫如勤王夫邻国相救援然且圣人重之而况于勤王夫大义发而天下服故天地如之顾望因循毫发不萌生濡其颈血以溅白刃欲无勤可乎
　　火攻第五十七
　　寡而能为众弱而能为强则莫如火攻其为力纯其为势昌无城郭而固无甲胄而完无车马而骤无斧斤而利夫惟火之烈故望风而遁焉岁徳在丙月令在夏火之胜也着明矣
　　阴阳第五十八
　　夫大将悬赏罚如阴阳二气然赏者阳之舒也罚者阴之惨也阳僭则万物稿阴滥则万物流而造化匮矣圣人县其柄毫发不爽焉此天下之所以成化也
　　五行第五十九
　　五行之用不可胜穷故兵家取法焉用木所以破实用火所以逼众用水所以浮深用金所以割残用土所以伏本然其变化火流而水烈金走而木飞深乎大公其造化于此乎岂曳裾之流所得而知乎
　　一气第六十
　　神兵之动以为一气一气者一气之所化至阳之精贯于金石何况于人心故非鬼非卜非诈非力大道之转流而不息及其感受而阴阳之气结固矣
　　浸几第六十一
　　天地之道一气不顿盈亦不顿亏其何可贰之圣人与天地同徳故能成天地之功夫骤进骤退溃滥而决裂乌得不山崩川竭乎
　　圣言第六十二
　　夫圣人之言非自言也神为之意而道为之文时至而言生言行而化流将纳天下于轨范之中造化胥赖焉其何可侮之
　　元恶第六十三
　　夫天下无元恶大憝则圣人不生焉故不善者善人之所资也其不善愈烈则其善愈几圣人之为善也因小人之情伪而模范出焉有道之将其所以致敌知此其由矣
　　囘风第六十四
　　天下之人心不使之囘风向道而欲禁天下之乱有是哉乱之生也有几祸之作也有源天下不得已而乱圣人不得已而出畴知之哉畴知之哉
　　宻机第六十五
　　天下有明智之士则治乱之机可得而察矣出言行事惟恐人之不我为者小人之道也出言行事惟恐人之不为天下者圣人之道也圣人何以异于人小人之所恶众人之所疑达者之所信其殆庶几乎
　　自治第六十六
　　夫天下攘攘乱而不已其必有由乎未有以乱而能治乱者以乱治乱则天下将熄万物将灭未必不由之所谓人臣者能自治而三军治矣三军治而天下之乱可治矣今三军之不治而曰我有以树威制胜何由哉
　　善恶第六十七
　　天下有晓然为恶而人曰未必其恶之如此也天下有晓然为善而人曰未必其善之如此也则如之何此其为治乱之机也与从于恶则乱日作矣从于善则治日兴矣不先辨于善恶之向而欲以除残去杀者未之有也
　　通变第六十八
　　为上者不先养民而先养军不先节财而先理财此欲天下之平也亦有期乎调十万之众而无期月之食民日贫军日惰财日竭而用日繁其至于土崩瓦解非但朝夕也为人臣者惟人而因循拘滞欲不死也得乎
　　消军第六十九
　　屯一万之众一日不食可乎夺百姓之财一朝空乏可乎屯兵无食朝夕不解则内乱作矣军师无食则虽欲战而不可得矣况于夺人之财而养无益之众谁谓盗贼之攻人人之自攻自毁也亦已甚矣
　　安民第七十
　　百姓输纳终年而无一日之恤三军养给于上终年而不用一日之力事之倒行而逆施者有如是乎世之为计者无曰破敌而曰安百姓则百姓之心服而三军自可以战矣
　　决断第七十一
　　天下之事有可望而迁焉则未之敢断也明志之士深思其故有不可得而迁则已立断矣夫蝮蛇螫手而壮士疾于解腕犹可以全躯也解腕犹可天下之事犹不至于解腕者矣
　　亟疾第七十二
　　浸润者化也亟疾者机也寒暑阴阳四时而移焉雷霆风雨则勃然而发造化之所以神也故圣人精思而立断其亦有不得已者矣
　　精解第七十三
　　圣人之所以通天下之故者为其精解也圣人之心无所用其用也当无所思其思也睿众人之心则游于物夫物自物我自我彼乌得而殽之惟不殽于物而天下之物为我御矣
　　生杀第七十四
　　天将以生人之厚则杀人之多矣天何为杀之圣人使之然圣人不以私智御天下天下不大乱则不求于圣人天下不求于圣人则圣人不兴圣人不兴则大乱不止仁义之道行而天下大治此天地之心乎
　　心服第七十五
　　惟道义则能使人心服富贵可求吾亦可尚诈而不仁矣仁不可昧诈不可掩而富贵不可求则将安所从乎故圣人之权于道义舍道与义而窃权之名天下谁能心服乎
　　救人第七十六
　　君子之道惟切于杀人则不能已人之所以仁自其本心安焉彼不仁者亦皆借一说以便其自营之私以其有所借而后敢肆知其心之仁矣
　　审因第七十七
　　君子之心虽切于救天下然不察时几率意而行之未有能济者也察于时几者谓之审因审因而动譬如蛟龙得水则变化不可测此其为将畧也神矣乎
　　独立第七十八
　　其审因在人其独立在我圣人极深而研几善于诱人其不可诱者不能强也其中而孚者不能违也非独人不能违天亦不能违之知几其至矣亦何有独立之有殽乎
　　将权第七十九
　　将机之所以谲者何也夫谲者生于诚者也圣人之待其百姓如赤子然如物或害之其焉得不为谲乎故圣人以道事君子以机待小人机也者待小人之道也杀之而不忍况欺之乎
　　得天第八十
　　圣人终日干干不离乎天道圣人之于人必有不能得者然未尝不得天也天有不得乎人而圣人未尝不得乎天其斯以为圣人乎
　　补过第八十一
　　善莫大于补过补过者审机之道也故有道之将转祸而为福因败而为胜所以出之可无穷其胜不喜其败不惧以是全胜于天下孔子曰不怨天不尤人自尽其道而已更何必怨尤乎

　　青霞集巻九
　　钦定四库全书
　　青霞集卷十
　　明　沈链　撰
　　塞鸿尺牍
　　与毛侍御书
　　昨者辱使远存匆匆修谢不庄且感且愧链也窜伏以来春秋五易经按于兹土者盖四三公未有如明使君之贤也顷如羣寮仪物奉将皆麾而不纳是知下执事超越于羣公多矣且今权臣窃弄威柄以其奸邪贪墨之为风动四方缙绅士大夫皆化而不觉弃置朝廷之恩泽不啻路人畏惧奸邪之权势甚于雷电故皆茍且干没与时浮沈若明使君者风义凛凛抑扬予夺具中纪纲揽辔埋轮之节诚光前而絶后矣乃链复有言者何也诚见世路岌岌在一发千钧之际又闻主上求贤捣穴之心形于词防不知臣子亦有恻然动心思褰裳而濡足者哉朝廷惠养元元徳泽深厚君臣大义不可须防少解而士大夫内外相党不怵于权势之涂则惑于运数之说甚至有希心于权奸者矣权奸心事暴着于杨员外之一疏使斯人之言不验则天下之幸也斯人之言而验人臣可但已乎设若人言谓其不为大奸今南夷北狄交侵并寇主上震惊而权奸之心怡然自若此其为计何如也今节制诸将之所为又有不可晓者自秋徂夏闭门不出一战而坐受赏赉之爵不思报称此岂复有廉耻忠义之存于中耶此日犯边杀掠而彼日通使求和假以剏制丘富为名而惟暗输钱币数月之间破壤堡寨杀伤人民不可胜数而将校犹以首功欺执事此宁可复信之耶百姓横罹锋刃而复使之身首横分报功幕府有人心者必所不为而怀忠荩者乌忍见之哉今保安鸡鸣之侧埋骨如山皆此类也始作俑者仅已去职罪岂容赦链虽沦落草野而发愤抗疏之心犹耿耿不能忘焉况使君身任边邮之寄当此之时羽檄交驰文武失策下执事其能恝然不为之所乎敬勒手状陈露狂瞽链也非不知与时俱晦诚感主上之深恩而恋使君之明徳虽欲无言自不能已耳伏惟左右亮察之无任恳仄
　　寄华余溪
　　顷得奉手书知玉体违和时时恋念迩闻传言者云公迎医尚在潞河益増怅望不识近已得髙医否斋疾君子所慎然必杜絶世事除却妄想寛意以颐之若药饵之投顾乃顺阴阳调血脉至于五脏受病之原皆由吾心而致之也所以病能自养其愈尤速适万枫潭之便得附手状万惟顺时调摄不尽
　　寄张瓯江司丞
　　仆辱左右骨肉之爱未可以指数而札记别来怀抱匆匆不佳又不能具尺书修布似非人情然衷曲亦未易为左右告也邑中事亦已粗办鄙性率易不能结知当路奉合之期未知何日想恋光仪不任凄怆伏审即日动履清畅为慰弟此来独受东华使君之睠顾乃公之谙练持操真不可及令人叹服鹿门读兄含情遍系长途柳为政应开满县花之句再三击节传诵适吕给舍之便谨修短楮奉讯旦夕遣小吏将行不尽不尽
　　寄周使君
　　顷在都城得附于轩盖之末朝夕承侍徳音燕好绸缪情若琴瑟感服之至良不可言伏想执事以竒才明畧震迅方域之内兼以体貌魁梧笃生异表直当覩公手握兵符建侯万里之外如仆者驽劣之资不足策励然亦欲托附以驰驱恐左右不谅仆向慕之诚輙自输写耳如何如何顷知旌麾将诣紫荆谨遣候骑赍手状驰上鱼肠剑一匣虎铃经一部奉展区区惟亮之不尽
　　与鲍宪副书
　　客岁旌骑临发会匆匆不得远将至今怀歉伏审按节江南展摅鸿藻之润布扬骏明之畧刚柔并建威惠双驰风声所及其在别藩邻壤之民犹知恋慕况亲被其徳泽者乎钦叹钦叹仆自惟谫劣谬辱光辉惟有朴忠所愿以身徇国竭其区区欲无负知已之雅不审采风之余肯诲导其不及否耶未缘会晤寸楮布怀耿耿情私统惟亮察
　　寄吕潭西
