<!-- { "loadSidebar": true } -->
　　右某启祗奉宠灵増深愧惕窃以由铨版之选陟中都之官昜事通功遂常糜于廪稍积久累日又驯致于班聫荣路攸阶公朝实重是故简汰嵗举之数修明时攷之科行欲察亷既详严于保任事思核寔复数计于年劳陈法惟精求人匪昜必有连城之粹质兼兹剸兕之长才有用斯成无瑕可视致事功于下列挹赏鉴于当途眷惟多士之盛时兹亦贵游之难事寒素何有觊觎孔艰如某者涉世鲜谋抗尘寡术偶参差而在后遂濡滞于徒劳未能防捧檄之欣焉敢鄙抱关之贱芸芸独静汶汶好修咸池之曲自髙下里之歌方和赏音浸濶投迹弥疎杂瓦釜之间时闻霹雳游洿池之上亦见风波居常凭轼以遐观聊为解頥而一笑敢希席上已分沟中何涧谷之乘时俪家庭而竞秀永惟忝冒雅有夤縁兹盖伏遇某官先生器识恢疎宇量闳达体至公而在服持平施以与人疎戚不遗浮沉兼载曲假吹嘘之力俾阶进渐之津某敢不増砺素修益敦幼学不缁不磷保坚白之有常弥卲弥髙期始终之可録庶有立于盛德之世冀无辱于大君子之门过此以还未知所措
　　回致政林奉议启
　　右某启叨被恩纶获贰郡事抗尘容而窃禄托仙里以庇私末迨驰文首烦委记屈牋毫之异数借粉泽之妍词感琢铭心愧惭无地伏惟致政知郡奉议渊源学术藻绘辞华久擅价于名场浸飞英于荣路雅敦止足之好夙扬髙尚之风多士明时不念朱金之贵名都故里独懐泉石之奇歆羡弥年参承有自欣忭之甚敷序奚殚
　　许亲启【四】
　　右某启以男下女天地之常经谓嫁曰归古今之达礼倘有以庇其妻子皆可以为之婚姻第十三女虽甫胜笄未闲主馈荐沐行人之谕曲传合好之勤伏承令侄秘省天禀粹和人文秀发重违嘉好祗拜状仪同居同行适契埙篪之奏宜家宜室尚资琴瑟之和感悦惟深敷宣奚既
　　右某启二姓合好式严家道之成六礼备文大正人伦之本荐沐行人之重申加仪物之勤第十四女虽已胜笄未闲主馈伏承令侄秘省生资淑质世济令猷既叨伉俪之求用拜苹蘩之贶其为欣幸曷既敷宣
　　右某启特承媒妁俯惠缄题不间单平俾聫姻媾礼既勤至义在遵承欣幸居多敷宣奚既
　　右某启某第二女虽亲母训未熟妇仪辱修合姓之文尚克宜家之美敬闻来命祗服眷私愧佩之深敷宣奚既
　　贺湖南交代耿帐勾启
　　右某启伏审拜命宪台陞荣幕府兼北门之令宰字南楚之输将伏惟庆慰交代帐勾宣德才猷敏洽吏道详明果膺荐达之书荐佐澄清之府瞻前何有愧糠粃之逺扬顾后则奇想骅骝之高歩増深欣颂罔既敷宣
　　贺盛秘教及第启
　　右某启伏审拜命枫宸升华桂籍伏惟庆慰新恩秘教渊源问学藻黼词章果收拾芥之奇不坠满籯之计方图奏记先辱飞文感服増深敷宣奚既
　　代谢人贺子及第启
　　右某启星邮载路适当闻喜之辰桂籍腾芳窃有承家之庆念箕裘之虽旧顾兰玉以多慙岂图入彀之英允属过庭之子年弥强仕曽未越于礼经名籍贤科尚弗遗于世业方轸既盈之虑敢希溢美之谈进服谦冲増深感戢
　　代贺湖北运使启
　　右某启伏审分华北阙抗节南荆总外计以建台涓刚辰而按部伏惟庆慰运使大夫风规峻整器宇恢闳耸誉望以弥崇济事功而克敏清所眷妙选攸归揽辔登车暂寄澄清之地代言视草伫陞宥宻之聫某祗使隣封希光余照望賔闳而虽迩期庆谒以末縁欣颂惟深言陈罔既
　　贺福建运使栁直阁启
　　右某启伏审显奉恩纶荣膺宠数进直兰台之秘就増计府之华朝论允偕舆情欣惬伏惟庆抃恭以计度运使直阁器资瑚琏学诣渊源掞黼藻之词华挺莫干之锋颖夙参英彀浸陟荣涂副当宁之旁求分外台之重寄爰膺斧绣言按瓯闽足食足兵措八州于康阜示威示徳底千里于澄清既敦厚下之诚弥激拱辰之志夙宵无怠本末具修罄土地之物宜严嵗时之职贡春芽龙凤先百物以充庭秋实丹青彻九门而当御不费褒斜之尘骑全胜阳羡之月团宁烦计出于心灵岂特钱流于地上声实既茂名数斯隆暂稽聊厚于逺民迅召伫膺于三节北门南榻当指日以参华西掖东台宁越时而拜命某限拘官守阻造使闳欣颂徒深敷宣奚既谢湖南程运使辟本司帐勾兼管勾文字启
　　右某启星檄载驰下飞文于大府云章上达采微善于属城俾参考察之伦用越循常之选猥叨睠与第切感铭伏以金谷重权朝廷大本民天所在兵力攸资烦非简而可从难非昜而能任方盛际多才之日岂要津乏士之时宜得非常之资以当不次之举如某者智未周物力匪兼人分符虽逭于旷瘝推庇诚由于寛假自慙刘晏未赡地上之钱才愧桑羊素乏心中之计偶兹忝冒粤有夤縁此盖伏遇运使大卿先生闻望髙华风神迈逺清有集仙之贵重分全楚之权笃厚与人至诚体国务重邦家之本不违寻尺之施凡有善之可收在所知而必举故虽疎逺亦预荐扬某敢不荷德知归铭心加励誓幼学之无负壮晚节而益坚庶无悔尤用答顾遇
　　谢湖南程运使回启
　　右某启伏以锦鲤一双溢缄縢于鱼腹金枝五朶泛墨采于云容析异数于使台贲余光于吏属仰惟勤挹退积惊荣切惟在昔大臣推庇羣宷依仁厚以自克顾微贱而不遗言惟覆载之间物则饮食而已宁迂披雾俯答望尘每尚典之徃来染飞翰而酬酢矧惟疎贱素是支离士誉无闻官成未效方庇德之云始骤逾分以妄图献书自媒虽昔人之有在藏器而待顾君子以当然退惟狂简之谋宜在诋诃之列骤蒙嘉报莫喻所从兹盖运使大卿阁下玉质温纯陂量闳达执谦柄以毓德被体服以华身言无至而不雠文以进而为主故兹荣问亦迨下官某敢不薫沐致严防绎求防揽凌云之逸气玩入木之奇踪绅帨谨书用作起居之戒囊箱是寳永为子孙之传
　　谢太府董大卿启
　　右某启伏以爵等尊卑上谨朝廷之制齿殊少长下伸乡党之私并号达尊雅为通道礼有縁情而起义世因习故以为常昔人严上第之荣遗俗有同年之好分兼州里契若埙篪人匪尚贤义惟贵齿笃成事契施及子孙歴世不刋达人尤重恭惟判寺大卿生资淑质夙掞雄文爰在妙龄入华英彀振风神之竞爽歴省寺之显严名实弥崇任遇滋重执谦防之徳厚尚风义之人难某猥以拙疎叨居冗散当年虽忝于籍末今日方私于庇余敢以下官窃当异数夤縁賔次邂逅朝旌亲屈上司推先右席虽震惊而失色顾辞避而莫容人而无仪益重庸夫之累卑以自牧第増长者之光踧踖奚安循涯靡据谨奉启诣门下陈谢
　　谢及第启【元丰二年时彦榜】
　　右某启三月二十四日皇帝御集英殿唱名蒙恩赐进士出身仍当日释褐者太常奏籍既参秀异之伦司马择材复预辨论之列锡纶言而申饰纡艾绶以増荣荷宠惟惊承休知愧窃以登之天府周家特重于賔兴辟以诏书汉室尤严于科举尊大朝廷之体賛宣政教之条粤在右文之盛时兹实经邦之大本矧遘光华之旦挺生龙凤之姿绍崇构于丕基迹遐踪于治古刬革浇漓之澄清淳厚之源沈戎柝于三边畅儒风于九域新辟廱之制中都高揖于镐京广泮水之规列郡奄同于鲁国振仲尼之木铎辟高子之茅心日星乎六艺之文金玉乎多士之质童子有造异人并生每丁大比之期特降一封之诏首六乡之内地迨四海之遐陬茍探竹素之微言皆预贤能之清选大钧广播良器寔繁进多离目之明名絶齐竽之滥应书而起兟兟均类菁莪与计俱来蔼蔼无非翘楚矧春闱之较艺委大匠以抡材考覈致精去留惟允鸠合万人之杰来求一日之长俯仰云泥锱铢轻重一经顾盼价登十倍之髙偶跌毫厘失迨千里之逺及丹墀之登进降清问以诹咨察其经济之才责以该明之术顾惟哲士方称贤科如某者寻尺小材支离末学虽常游于艺苑尚未及于圣门断断一书固慙于经笥区区千虑且异于智囊宜逃美锦之讥聊慕舞雩之乐重念双亲将老明世鲜逢窃希三釜之欢耻在一瓢之贱乃于乡举輙与计偕谁知尚类于铅刀仅施一割自愧未殊于梦翼不越九门比力振于前功粗不忘于故歩每惟见小而尝怯敢期再鼓而不衰偶逃饮墨之羞复遂拾青之志比冲天之翮虽已愧于横飞异抱玉之人幸无慙于屡献此盖伏遇某官详明治本阐绎皇猷味云汉之章务先作士咏台莱之什志重得人潜资暖律之吹密借长河之润属鹤书之搜访叨鹗表之荐论致兹十驾之俦玷此一枝之宠某敢不益敦儒操恪守官箴慕从政于子张动遵五美效接人于杨震居畏四知仰酬天造之恩次答已知之德过此以徃未知所裁
　　代汾州知州董左司谢监司启
　　右某启叨奉误恩获分符竹祗用刚日已见吏民依宇防以有阶祈绪言而可幸窃以民社之寄治忽所基自昔攸严在今惟重方有为之盛旦扩无外之鸿规宜得循良克堪师帅如某者智未周物才不逮人猥被选抡骤蒙驱防顾事为之未缺姤人言之多尤尚赖君相之矜怜犹切麾符之荣宠获居善地托庇使封恭惟某官竞爽才猷经纶术业望实雅髙于士论忠纯茂简于渊出建外台坐辉畏日入参法从行驾追风尚资教笃之私庶逭稽违之负
　　代上广西诸监司启
　　右某启叨沐恩辉就更使指偶以濶疎之器猥当钦恤之司揣分非宜依仁有在某官禀凝粹逺质毓该明副衮职之抡材列部封而抗节瞻星甚迩将谐聫事之欢披露有期预释晤言之想欣愉増至叙致奚殚
　　代谢都尉钱节庭使启
　　右某启叨膺睿泽分领计台顾虚薄之奚堪知恩荣之有自伏惟都尉节使大尉分第世贵筑馆地亲兼武子之风流体献之之标致徳施惟普沾濡益羡于洪河言出有章褒借増光于华衮密运吹嘘之力曲成进躐之私感服増深致宣奚既
　　代谢兖守程大卿启
　　右某启叨膺宸检分假使轺得长者之故封见平时之令绪知府大卿秉心敦懿莅事敏明入更九棘之繁出使三湘之重转输有裕亷按不苛某早以道同猥蒙心赏窃预光华之宠实縁题品之私
　　代贺刑部邢侍郎启
　　右某启伏审显膺宸极荣贰秋官伏惟欣抃判部侍郎德宇恢闳道源博洽夙从华望浸践清涂禁掖代言炳词章于三代帅垣宣化善政事于四科果未久于雄藩遂进聫于常伯暂资钦恤底五辟于惟明行恃燮调同四方于于变某属分使指适逺賔筵惟欣颂以徒深在言陈而奚既
　　代贺戸部孙侍郎启
　　右某启伏审显膺宸极荣贰卿曹典民部之枢机总邦财之防要伏惟欣抃判部侍郎才猷敏达器识闳深延阁升华清流归重戎庭秉律方面底宁果参常伯之聫行正鼎司之任某属将使指逺在南陬莫致贺于门阑徒増欣于情素
　　又
　　判部侍郎器业恢闳风猷敏达游刃浸更于要剧飞英益茂于班聨延阁崇名蹈英躔而髙步戎韬重寄抗逺畧以优为歴専方面之权克制兵家之胜
　　代贺戸部李侍郎启
　　右某启伏审显膺温诏荣贰司元伏惟欣抃判部侍郎资周物之才蕴兼人之器歴要津而浸久底逺业以弥光仗节建台至有澄清之实总戎分阃居多镇静之猷遂入副于卿曹伫升华于宰席某属将漕事逺在湘源阻修称贺之仪徒重得贤之乐
　　又
　　右某启伏审显奉恩纶荣参常伯贰纲条于教典摄防要于邦财伏惟庆慰判部侍郎器业恢闳风猷敏达游刃浸更于要剧飞英益茂于班聨转粟实边观使台而推重总戎开府分将幕以居先裕如足食之谋隠若折冲之器眷图茂寔进陟要津民部贰卿宁久稽于骏采鼎司秉国行茂厎于丰功某属在逺方叨分使指莫修仪于庆谒第积颂于髙闳
