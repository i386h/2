<!-- { "loadSidebar": true } -->
　　臣伏见赵元昊遣使进纳誓书西人在馆以待答报伏知朝廷议欲降诏遂相开纳止留册命未便举行又闻俞青使囘北庭谓本朝若必行元昊封册勿令使命深入恐契丹兵马一例杀伤又其答书有俟平定西鄙遣人来报之意此皆含糊未决之辞包奸蓄怨之语也臣愚不敏不知大计窃谓机危之会理须审思事脱一失悔将难救且西北二敌连兵搆难中国之利也方当整勒兵马阴拱高视候其大伤小亡乃可以逞今若便许元昊同其誓文则二国要约固巳先定不待封册方正君臣如此则元昊之贡献必且续至朝廷之金币亦便颁分假使北敌能胜西则契丹必归曲朝廷以为抚彼叛臣逆其来信负力悖慢势必称兵而元昊得朝廷誓诏必且取重外鄙市怨耶律肆其狡狯因为间谍得我金币以救败亡是乃纾敌祸于一时嫁外怨于中国矣使西能胜北则二敌之怨必深契丹士力更当讐赛则朝廷却与元昊欢盟厚赂安得不动敌情哉契丹之怨朝廷益深则元昊之结朝廷益固者非谓与我为金石交也彼借我之贿假我之援全境激敌以誓刼我使吾边戍束手瞪目熟视流散不得侵畧然后首防窟穴养成豹虎斯其谋也臣又料契丹未能得忠于元昊先且取赏于河北避强击弱有何不可是朝廷免西鄙之小衂结北方之巨衅轻重之择安得不懐且契丹言恐一例杀伤又云俟平定西鄙此何等语朝廷忽而不计耶臣伏见元昊誓书中要结天地誓及子孙言虽夸险势亦窘急何者彼葢廹契丹之用兵畏我境之乘便畧其边寨取其老小重以诅誓务在速成必知朝廷已赐开许不肯先违誓信则彼一心捍北永无东顾之虞此贼昊之计事在目前确然可辨臣以为当今计者不如且遣彼使赐以存问诏书诘难誓文更令修正迁延来往以賖后期兼令雄州腾报北帐俟其雄雌之决更议拒纳之宜抚西懐北两得其便伏望畧囘圣虑一赐裁择取进止
　　乞宰相监修唐书疏【案歴代名臣奏议系仁宗时祁知成徳军时上】
　　臣先奉诏修定唐书是时贾昌朝罢执政丁度以参知政事嗣总其任度比罢免而书局不解今度不幸薨谢臣又逺守边郡本局止有删修官王畴以下四员至今编纂迟延纪志俱未有草巻诚恐书无统制诸儒议论不一淹引嵗时欲望朝廷许依前例以宰相监修窃以一王大典垂法千古今功且垂成而其间褒贬是非出史臣等须借当国大臣商确订正为斯文之重庻书成行逺无愧前人唐特修晋氏一史亦宰相恭总彼偏方陋国制度残窭尚以辅弼领之比今唐书恢大光明为不侔矣伏乞特赐详度施行
　　请复唐防幕之制【案歴代名臣奏议系皇祐四年祁知成徳军时上】
　　臣闻唐时出师用兵毎什为五防法马牛任从所便其间随行什物锅幕之类皆具故师行万里经亘嵗月无所阙乏自五代之乱更相侵扰其兵不出中国弱者轻赍强者因粮遂失五防法至今相承不复讨寻臣伏见朝廷之制毎指挥五百人指挥使得夹幕一具副者得单幕一具马军得叶锅布行槽等若干步军得锅若干自军员以下更无帐幕或出次野外虽甚风雨亦无所庇又战士被甲所将衣衾悉自负荷马军则盂杓之类悉在马上然则行数百里人马强力皆已先疲脱若逢贼安能挽蹋击刺与争胜哉故无幕帟则士卒无所休庇无防法则士卒须自负荷此于军戎亦非小害臣乞诏近臣检求唐防幕法下殿前马步军司议可复与否明条利害上禀朝廷指挥
　　论复监地必有羣臣以百姓税地为言
　　国家今广置骑军而无马给之骑军所习既不可为步则是数十万众无所施用常坐费粮廪而与无军同也臣固以为不如复监地多畜战马以给其用计之便者也凡监地有及千顷五七百顷者其间附山包野陂泽茭草非耕种之地今若复之则羣臣浮议云害百姓良田使农不得耕种臣以为不然假使牧马之地一监有五千顷皆为税田国家所収嵗未及数万石以数万石之粟于军之虚实未有所益也使有牧马数万匹则三军之气可以坐增由是言之国家急须军马之时难良田尚可变而为牧田况今之牧地非尽良田者乎臣伏见洛阳单镇两监曾废为民田议者知皆以地之肥美及经一二年民之佃不及一二百顷其余尽为荒野无人请佃牧地之中树木数千万株皆为百姓所伐贩卖而官司明知上下相蔽不为纠发俄而却复此特幸人邀一时之利议者之过此则监地兴废之一騐事已见前惟国家详酌而行
　　上便宜劄子【按歴代名臣奏议系皇祐五年祁知定州时上】
　　右臣伏念行年五十有六素自衰怯不逮人宜内治一郡习刀笔簿领计校米盐与俗吏争课最以报万分不意陛下过听乃使守边居真定不半年徙定武任过所能早夜震惶然常闻天下根本在河北河北根本在镇定以其扼冲要为国门户且契丹所欲得者惟定与镇二军不战则进薄深赵邢洺咋脆撞虚无有患矣臣所以日夜深计者以为欲兵之强莫如多谷与财欲士而练莫如善择将欲人歆艶乐战莫如赏重而罚严欲敌顾望不敢前莫如使镇重而定强夫耻怯尚勇好论事甘得而忘死河北之人殆天性然陛下少励之不忧不战以欲战之士不得善将虽鬭犹负无糓与财虽镇金城定汤池势必轻今朝廷择将练卒制财积粮乃以陜西河东为先河北为后非计也夫西戎兵鋭士寡能畧边不能深入河东天险敌惮为冦惟河北不然失长城之防自蓟而南直视千里敌鼓而前如莞衽上行故曰谋契丹者不得不先河北谋河北舍定与镇无可议矣故臣愿先入谷镇定镇定已充可入谷余州列将在陜西河东有功状者得迁镇定则镇定重天下久平马益少臣请多用歩兵夫閧然聚霍然防云奔飇驰抄后掠前此马之长也强弩巨梃长枪利刃什什相聨伍伍相遮大呼薄战此歩之长也臣料朝廷与敌相攻敺而去之及境则止然则不待马而歩可用矣臣请损马而益歩故马少则骑精歩多则鬭健我能用歩所长虽契丹多马无所用之夫镇定一体也势不可离今判为二恐谋之未详自先帝为一道帅专而师不分故定揕其胸则镇捣其胁势自然耳今其显然有害者屯寨山川要险之地裂而有之平时号令文移不能一敌脱叩垒则彼此不相谋谁肯任责耶臣请合镇定为一路愿以将相大臣领之无事时以镇为治所有事则迁治定指授诸将诸将权一而责有归无苟且意防之上也惟陛下与中书枢宻院当居安虑危熟计所长必待事至而后图之殆矣河东马强士习善驰突与镇定若表里然东下井陉不百里入镇定矣敌若深走以河东健马佐镇定兵掩契丹之惰若归者万出万全此一竒也臣闻事切于用者不可以文陈臣所论増步兵及入谷分兵禆将等诸条件目繁碎要待刀笔吏委曲可晓臣已便俗言之輙别封上至择善将多蓄财乞委枢宻院三司条具以闻臣一诸生弗知军旅事偶有所见不敢隠特以受大恩思亟报也恐议渉迂暗有司疑诘更乞付臣令悉意条陈然后施行










　　景文集巻二十九
　　钦定四库全书
　　景文集巻三十
　　宋　宋祁　撰
　　奏状
　　缴进升祔庆成诗状
　　右臣等伏见今月九日章献明肃皇后章懿皇后升祔真宗庙室礼毕者懿烈顺跻庆仪交展恩流即日欢怿緜区恭惟皇帝陛下凝命宅中恊华稽古虽诞敷于一德常有怀于二人向者閟寝别祠翠华躬谒依违累嵗博徇羣臣之谋稽合灵心用举先朝之旧制书前降典册嗣宣遂自仪坤之廷竝升清庙之祏縁情得礼因孝示人回旷荡之洪私显劬劳之永报鉴奁易具交深顾复之思牲爼荐芬足慰蒸尝之感臣等共尘法从参摄事经仰钦陟侑之仪难黙揄扬之素谨各撰成升祔庆成诗一章缮写别封上进干冐宸覧无任省循媿汗之至
　　南郊乞异姓恩泽状
　　右臣幸班禁近获遘光华凡再侍于明禋得推恩于异族敢援新制以宠私闳伏念臣有舅进士朱某幼习仪文世承绂冕未预乡华之荐乆懐家食之惭以臣永叹渭阳希荣母党愿筮仕途之借以光孝治之辰誓罄涓埃共期酬补
　　南郊陈乞男彦国恩泽状
　　右臣籍尘禁秘身托近藩天飨在辰职来预庆縁从官之旧比有任子之公条辄忍腼顔更申妄请切以臣男彦国甫当防孺粗训义方未专一业之勤觌千龄之盛不能自达庸丐赏延幸当朝霈之覃冀预士名之食傥荣于嗣获宠而家愿交励于朴忠得参酬于覆育丹愚所誓殒踣无忘干冐宸严臣无任震惶俟命之至
　　乾元节乞男定国等恩泽状四首
　　右臣叨华禁从逢圣诞期辄丐余荣更延贱息伏念臣有男试将作监主簿定国久逾冠齿粗习儒猷向因臣兄以犹子之亲得参士食逮臣防持槖之列巳及防条顾縁试秩之初未齿为真之籍敢因盛节就冀仁恩庶奬稺防益敦义教省身可勉收报为期
　　右臣叨服近聨庆逄诞节例容任子情切庇私内揆干逾举臻震慴伏念臣有男试将作监主薄靖国甫当羁丱才习艺文向縁世父之荣已参防籍之末逮臣冐宠自获推恩敢因星渚之辰更丐童衿之幸许从真秩俾奬防姿誓忠教之日勤答上天之仁覆憃愚内勉殒越为期
　　右臣乆玷凝严讫无云补尙因诞圣之日敢援任子之条仰竚恩华俯私防爱切以臣男惠国年方觿佩习始书觚未克辨经稍任典谒属羣臣之上庆顾贱息以自怜距跃所逄推求例赏倘童防之击志获孺筮以闻荣共励竭忠归酬再造
　　右臣久尘法从均服朝禧毎縁庆于诞辰许推慈于防籍内惟丐请有懵情顔切以臣男辅国甫在童覊未从傅习虽教之执巻而未能负薪不胜私怀愿从旧食幸电枢之纪节徧荷槖以颁恩冀啓任阶以奬家训如牛防犊幸慰于衰悰虽犬若豚敢期于有立共图忠瘁上答恩仁
　　让翰林学士状【案本传祁以龙图直学士知杭州留为翰林学士在庆厯三年】
　　右臣今月十三日准阁门承受韩文昭报告为巳除授臣翰林学士今授告敕者闻命侧躬既荣且骇切念臣昨知制诰日以经夏抱疾愿守便藩本冀宁居得飬羸喘俄叨改职寻以叙辞比令儿息搬取家属伺其归室偶未赴官僚反具知宰府同亮今者忽防误选升备禁扃文翰近班臣子至愿当不俟驾即日造朝但念臣因病自言防恩辄止不惟欺冐朝听必恐滋致人言便谓臣巧作迁延隂规次补有妨贤路专取身荣啓偷竞之风凟承平之化一罹斯谤容得自安伏望皇帝陛下察臣外补有恩亮臣知分有素且依前诏早遣出麾况余杭阙官已逾三月学士供职自有数人若得申沛俞音收还新命悯孤踪之羁悸息浮议之纷嚣上穆朝佥下纾忧悃虽停褒泽自荷大恩无任祈天俟命战惧之至
　　再让翰林学士状
