<!-- { "loadSidebar": true } -->
　　尊其名不覈其实玩其读莫适于事者周礼之为书也其出为最晚刘歆初献之新莽即拜歆周礼博士书乃传焉是书大抵烦礼凟仪靡政僭刑苛令曲禁重赋専利忌讳祈禳诞迂不切事适莽之嗜也莽所用以戕天下之民而钳天下之口者是书之奉也正月之吉初和六官各悬象法于象魏民视既已溃矣是日州长各属民读法于州又何能来自象魏而滑其聴耶搜苗狝狩之礼月吉则族师属民读邦法正岁则乡师稽器州长党正属民读法季冬祭索鬼神春秋则乡州有射党正祭禜族师祭酺闾胥读法凡岁比而三岁大比所以致其民者劳矣而力役追胥大事大故之所致又未可以期数也将使斯民终岁遽遽然不得服田畴安室庐而奉有司之役耶冢宰以九职任万民而掌固又任万民凡国都郊之竟有沟树之固民皆有职焉夫民既劳矣而任之者亦已众矣畿内千里而卿大夫士胥徒授田凡万八千人有竒其地莫之能给而此多役疲扰之民尚可胜其任耶是书厉其民者如此则于礼乐政刑复何论哉昔周公位冢宰正百辟今书冢宰乃特正其治其治官之属何耶尚书周官作在周公辅政七年将归之时不知是书之作何时也如前乎尚书周官则周公后以尚书周官为正矣学者尚何取于是书哉如其作在尚书周官之后则尚书周官者周公之弃物也孔子复何録之耶二者不可允防非周公妄则孔子过也孰可脱如作在尚书周官之后则周公未尝归政成王也又孰可王肃斥冬至圜丘之乐谓王者各以其礼制事天地今説者据周礼单文为经国大体惧其局而不知也予有取焉呜呼使周礼而尚全王者犹损益之况此残伪之物乎
　　或问韩愈言士不通经果不足用其言是非曰士固不可不通经而必待通经之士而为用则非也将有祸经术而病天下者矣两汉张禹经为帝师成帝惧变异数见因吏民言疑王氏専政车驾至禹第辟左右亲问禹禹乃为身老子孙之计曰灾变深逺难见此经义意也盖禹于是乎言之安而帝之聴也信以不疑其在位碌碌者亦皆曰经意也王氏何病其后莽卒攘汉日夜更变汉制纷纷然天下不胜其酷莽与其国师歆辈一切文六艺之言为其蹠也奈何梁武帝父子躬着经义数百巻又升殿自讲説甚勤而朱异贺琛皆以经术进専国用事异乃为侯景主人琛又以从而介绍之卒以亡梁而帝父子不得其死又重可哀也欤不通经果不害其为士安得真儒以语哉
　　大辨
　　説之避地髙邮卧病两月念平生略有所知而未尝语人者不可使之俱泯辄疏其大者作大辨
　　近世学者喜于离析配合之説盖有所自矣昔之人分仁义于父子君臣之间曰仁不遗亲义不后君又曰仁之于父子义之于君臣盖为一家户牖之言也质诸孔子则戾矣吾孔子曰事亲孝故忠可移于君又曰以孝事君则忠又曰资于事父以事君而敬同焉云尔则无分乎仁义也又曰父子之道天性也君臣之义也先儒谓父子之常道加以尊严又有君臣之义也愚尝观昜象家人曰家人有严君焉父母之谓也温公谓家人之中父母之事即得尊君之道故特曰父母之谓也愚以是知君父无二体忠孝非两端仁义不可于君臣父子而分矣呜呼仁之所至义亦次焉故曰立人之道曰仁与义子夏之言曰父至尊也天子至尊也君至尊也是故三年之服一也愚尝谓七十之后诸子者非亲见圣人之比也
　　大辨后説
　　予既作大辨问者曰臣子之事果无异曰仁义一也忠孝一也其敬一也若其所事则有不同者子之于父一家之事焉耳臣事则国事也谏争则忘其生军旅则誓以死奉使则死不辱未尝顾其家也家事则未尝不顾吾国也故曰事父母能竭其力事君能致其身竭其力者生事也致其力者死事也亦不难乎其死也问者曰明天下之所事者莫逾于蛊蛊言父子之事而不及君臣之事何也曰干父之蛊也干君之蛊忠臣也裕父之蛊也裕君之蛊防臣也问者曰其上九不及父事何也曰上九为卦之主风自山而落父子终无退事而君臣于终不得不退也王弼之前昜家皆谓臣老得谢事者不事王侯髙尚其事也弼始援庄老栖遯不可同羣之谈以茍异今谁辨之者呜呼始以父子着君臣终以君臣笃父子
　　申刘
　　説之十余年来始不惑于孟子为之辨正大端自谓悉矣及见刘道原説月正元日舜格于文祖是尧崩逾年事不待三年丧毕其斥孟子甚明且罪孔安国仍轲之缪乃大耸叹恨不得道原而在北面师事焉然道原意有所遗者辄申之尧知其子不肖不足以传天下幸而得舜以授之舜既摄二十八载之久矣乃复待尧三年丧毕避之南河之南是尧之子才足以传天下欤尧逺能知舜而近于其子则不知耶贼父子之恩而凟君臣之义莫此为甚尧茍不知其子舜乃独知之为舜者曷不让之于摄政之初使尧见之乃有待毕三年之丧即位之初弃宗庙百官而逝耶无乃舜之是举也伪欤天下至重器授受至重事何容伪毫髪哉后世乱臣贼子接踵奋袂而起舜或倡之耶舜于是上不诚于尧下惑斯民以天下为市而术取之耶丹朱不肖子也一日见舜避之逺乃起而言曰天下吾家之世有也至我始不身之耶吾父虽欲授舜而舜不敢居以避我我何为不如舜之志也且舜之志天下志也我之受宜则舜以天下病而利丹朱一人岂尧之所以知舜之心哉如丹朱曰舜之避我虽逺如吾父命何天下之朝觐狱讼讴歌顾可欺哉必以天下奉舜是舜非受天下于尧乃受之丹朱也丹朱不知为舜亦何憾彼朝觐狱讼者必忿然而争争必至于兵丹朱将不保其躯矣舜欲利丹朱而实欲杀之也舜之南河之日天下祸乱肇耶夫既不忍尧之子而避之矣其之中国践天子位则顾众人之情而不待丹朱之一言不若其初不避之愈而徒以暴丹朱之不肖耶此非常大事其后禹益又皆例之耶书虽残编不应如此大事略无所着见其荐益事则温公辨之矣
　　耻新
　　儒生于六艺务新相尚纷紊纠射不已予少亦狃习焉而不知其非殆今老矣始耻之何则圣人之意具载于六艺天地万物之理管于是矣后世复有圣人尚不能加毫髪为重轻况他人乎昔之学者辛苦昼夜诵读思索加之以师友博约一意于其绳墨中而不敢外以曲直也譬如日月光明莫知其终始宁辨其新故非若可器之物腐烂而故制作而新也惟其人智识不同所得有浅深而所发有早晚一已之所谓新者乃六艺之所故得也故何矜哉是以昔之人皇皇然惟恐其不得于故而止耳卜子夏首作丧服传説者曰传者传也传其师説云尔唐陆淳于春秋毎一义必称淳闻于师曰诗则有鲁故有韩故有齐后氏故齐孙氏故毛诗故训传书则有大小夏侯解故是何前人惟故之尚如此而今人乃新之急耶若乃其新则有之盖赘之以释老而凿之以申韩涂人之耳目而变昜其心思为己名誉之术以发身富贵则新之善矣呜呼先儒之学止于皇极大中之道非释老申韩之清虚刻核髙絶而辨析则何以为新而饵彼薄劣之欲耶是特有害于其言而已乎着于政事吾民将不胜其弊可不慎哉或曰陆贾新语贾谊新书刘向新序桓谭新论如之何曰语之书之序之论之可新也义则未尝新
　　太刚辨
　　东坡作刚説以为太刚则折者鄙夫患失之论也或以仲山甫之诗排之呜呼人而可与言者岂昜得哉彼不知太刚则折者物理也君子之道何与焉夫君子之所谓刚者何也诚也诚斯柔矣自其柔而用其刚则何所不宜天地鬼神将犹鉴之尚谁折我耶不幸而杀吾身躯是亦刚者之细事也不然又何以贵乎刚哉尝试观之天下之柔者水也及其起为八月之涛而滙为千里之浸则曰天下之至刚者哉是无他焉水之为物诚焉尔也今有人焉欲御是涛而田是浸虽力何能哉仲山甫之徳既不吐不茹矣则亦何病乎太刚欤或者亦东坡之客得以辨诸
　　和陶引辨
　　东坡先生和陶诗不见老人衰惫之气如何曰孰敢以血气之盛衰而论盛徳之士耶又有拟古之作而未有追和古人者如何曰亦所未喻梁呉均和梁鸿在防稽赠友人髙伯达和郭林宗赠徐子孺和扬雄就人乞酒不得作诗嘲之唐李贺追和何谢铜雀妓追和栁恽汀洲白苹章盖亦多矣虽然和不次韵奈何曰时也方观鸟迹时可责以钟张之法度乎又问曹刘鲍谢李杜诸诗人皆莫及陶渊明如何曰未之前闻也若其所闻者梁钟嵘作诗品其中品陶彭泽出于应璩左思文体省静辞兴婉惬毎观其文想其人之温柔而昜直如欢言醉春酒日暮天无云风华清靡岂直为田舎语耶古今隠逸诗人之宗也如嵘之论则彭泽为隠逸诗人之宗而曹刘鲍谢李杜者岩廊诗人之宗也窃尝譬之曹刘鲍谢李杜之诗五经也天下之大中正也彭泽之诗老氏也虽可以抗五经而未免为一家之言也嗟夫应璩之激左思之放本出于刘而祖于曹未昜容后来者之胜之也又安得而措一言于李杜间耶或以东坡之诗胜李杜而比渊明者其言大可惧哉如以为笃爱陶诗而服勤焉唯见于东坡则江淹之所拟今泛滥入于陶之集中未有辨之者韦苏州白乐天之所効者皆极闲逺之致亦皆优于曹刘鲍谢李杜耶又问区区之迹未足以论士如何曰是心与迹判之论也吾温公斥之矣盖论士者必以区区之迹吾友有喜和陶诗者因为辨之云尔
　　性命
　　或曰凿九窍而戴爪发均天民乎曰然曰茍无大恶得罪于天则天将生养之而有间乎曰茍无大恶得罪则天将生养之而无间也曰今有人焉才不相髙徳不相尚贵或有余而天益侈之以福贱或不足而天益穷之以祸为之天者私乎为之人者自取乎曰汝岂未知陶者之用心陶之为器范木合土埏埴之巧一也至于形状既判则一为埙一为缶一登清庙而和玉瑟一隈岩墙而包酱豆岂陶者之私耶各安于分耶故方其完也或以埙贵而缶贱一旦落而碎之则防同于粪壤之间矣为器不同为弃一也彼贵埙而贱缶者又何浅哉夫然后知陶者之无私也汝知陶者用心则知性命
　　祸福
　　富人有祭而祈福者列千灯于中庭流汗及踵而布油不辍晓使僮仆市燕雀之在网者逸而活之又数百焉既而语余曰吾之某交吾之某亲惟饮食是务所杀命日数十吾每哀其愚而力未能化者子何辞而使从吾之所乐余应之曰噫彼之所乐者子既哀之余之所哀者又子之所乐也子将谓天之生物惟形宏而声大者谓之有命耶将水陆纎介蚍蜉蟭螟皆谓之有命也择其大者活之则活十人不若活一牛兼其小者济之则蚍蜉蟭螟何物非物子脱网罗之禽百数济物之功见于色子曷不视前夕之灯瓯乎凡焦烂之虫已絶未絶穰穰填溢何啻亿万岂可以之度其目数哉子以百数之燕雀不足以补千灯之烂虫也明矣天如不闻则已如其闻之必攘臂大怒以子私一身之福损亿万之命必踣子以徇于某交某亲而未暇治其饮食之小过也故曰余之所哀亦子之所乐也夫是之谓为善不经为善不经则反以为咎故君子内则孝于亲外则忠于君居则恕于物有道可行则利于众四者求福莫大焉诗曰恺悌君子求福不回此之谓也福如可祭祸如可禳是天有私覆地有私载日月有私照必不然矣非徒无益也防昧之见又有害者若焦虫之类或可戒已
　　辩字赠恂公
