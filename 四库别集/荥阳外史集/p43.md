<!-- { "loadSidebar": true } -->
　　洪武六年秋真以郷贡进士典教临淮家兄明学训导以书来曰同升以六月三十日死矣以汝有叔侄之亲用以讣汝又曰是子气性颇异常儿吾老且贫庶望其底于成也今吾望絶矣柰之何真捧书恸哭再三四黙念同升之生之病之死深有足悲而家兄之言尤不可忘者因执笔论次其略云同升姓郑氏故庆元路儒学录蒙隠先生讳芳叔字徳仲之曾孙处州路儒学教授讳觉民字以道之孙今明州府儒学训导讳驹字千里之次子也母孙氏训导与真为同母兄弟先教授在时与同升外祖正父先生俱以德行文章师表一乡婚姻之家为郡士大夫家称重同升之生姿貌玉雪在襁褓中能伺人意先妣蒋氏深爱之起居坐卧尝与之俱年八歳出就外傅读书琅然会真馆授韩氏同升亦就学焉四书朱子集注杜少陵诗选读之略徧授以诗易二经能通大意作字遒谨释疑解义多可观论语诗骚长篇短制已渐就绳墨矣其居家也不好戏弄意有所忤虽饥渇不辄饮食论事之是非曲直亦时有中者以是一家之长皆称之先教授即世同升患鹤膝风经年而愈迨先妣卒家难相仍同升疾以复作卧枕席上挺挺骨立项背拘挛展转不能作气痛不可忍常终夜有声其母抚视顷刻不倦诸母亦怜之间以针刺少缓值六气不齐寒热复作疾益甚医者用药或温以补或凉以疏曾不一效计日数之殆更三歳去冬十二月真来京师与同升执手为别相顾各涕泪不自禁嗣是累以书问其痊否噫同升今不复见矣悲夫昔昌黎韩公祭兄子老成有曰吾兄之盛德而夭其嗣矣汝之纯眀宜世其家者而不克蒙其泽矣一在天之涯一在地之角敛不得凭其棺窆不得临其穴自今以徃吾其无意于人世矣三复斯言未尝不叹其悲且哀也呜呼孰知去公数百载而真之于同升其悲且哀有适相似而甚焉者乎同升生于丁酉岁二月某日距今歳癸丑死时年十有七以某月某日葬于鄞县桃源郷西岙山先教授墓左真向尝以春秋同盟之义字同升曰彦盟而未着于人人兹特系以旧名铭之墓砖以慰其灵云夭殇罹兮骨肉乖而父老矣其何以为怀也耶故 

　　清河张处士墓志铭 

　　圣天子即位之三年龙集庚戌诏天下以眀经科贡士于是广州府增城县张度以书经就试广东行省明年征诣京师再试吏部中选拜监察御史赐豸冠绮衣银束带谢恩奉天殿下既就职奉命分守北京已而巡歴中京绣衣所临风采凛然间尝以朔日展敬先圣庙下浚仪赵某以癃老请见御史怆然有言曰度以非材备员宪属实先考处士教训所及先考卒葬迨今有年而墓上之铭未立先生尝逮事前朝于书事为宜敢以不朽请某固辞不获则退而按状论次其大略云处士姓张氏名复礼即名为字礼庭其号也世家广东畨禺之礼园社曾祖■〈木咢〉业儒弗仕精于易学祖一飞父彬甫两世克承其传曾祖妣某氏祖妣麦氏母罗氏处士生而凝重寡黙无疾言遽色志行卓异不为流俗所移博学善文尝抚手泽慨然曰吾家易学之传今三世矣虽不资以取富贵所赖乎淑诸身以遗后人者其庶几乎于是穷采幽索深契玄理观夫曰月星辰之着风雨霜露之变昼夜冥晦之徃来寒暑阴阳之代谢以之达诸辞象通于变占吉凶悔吝视为趋舎动静起居罔弗以礼事父母以孝睦宗族以和待乡党以敬处事接物悉得其要先墓在礼园之南山由祖始葬洎处士考妣与伯父邻甫伯母蔡氏先后告终处士窆四穴安厝之展省封殖歳时不废嗣守先训笃意教子时科举盛行以乡落间鲜师儒挈家居广城俾诸子肄业郡庠学既成矣长子度为肇庆髙要儒学教谕得禄以养凡六年处士喜且慰曰吾家斯文一线之脉当不坠矣会兵甲繁兴抚时感事尝郁郁不乐一日以疾不起郡境分据家难殷忧度因奉丧避地增城之西有章山垄羣峯拥従盘礴左右罗浮耸翠绵亘其前遂为处士墓时广郡内附矣处士生于有元大德五年辛丑九月二十四日卒于至正二十一年辛丑四月二十三日享年六十有一以大明洪武元年十月朢日葬处士之配曰林氏至性纯行悉可仪法先处士卒今葬祔焉子四人长曰度即御史也次曰转精楷书善大字次曰峻深词律皆早世次曰熈好学而文未仕女一人适董桂荣孙男二人曰汝嘉曰吉祥女一人某惟故宋南渡以来经学之士视古为盛变故相仍文献故家渐以湮微而处士乃能敬谨弗坠遭时孔棘弗克享其禄仕赍志以没而有御史以为之子际今熈朝膺天子耳目之寄谠言弘议日开于上可谓难能也己呜呼处士其有后乎是宜铭铭曰于惟圣朝取士以经广海东隅文献可征嗟嗟处士遁世弗仕家学之传以遗其子上膺荐书旅于明廷冠豸峩峩赫焉宠荣追惟教忠贻谋罔失奚徯疏封式表先烈章山巍巍宰木青青兹惟其藏以妥以宁明发寤懐罔极恩报勒此铭诗永世克孝 

　　元故四明范府君墓碣铭 

　　府君讳源字仲渊姓范氏府君其追称其先居汴宋建炎间讳某号八府君者扈跸南渡遂家于鄞生赠中散大夫某中散生子五人长曰宣义郎某次曰工部尚书楷由宣义至府君凡六世曾祖某祖某父谨字亨甫母某氏初八府君以勤俭致富好义乐施人以庆门期之传及三世而尚书奋自科第入中书掌制晋登八座为时名臣经筵讲易启沃帝心穆陵御制长春花诗亲洒宸翰以赐积官至文华阁学士赠少师嗣是代有显者宋社既墟不得有其世禄而府君之父亨甫翁移居奉川老成闻望仪表郷校有子三人长沂由绍兴衢处三府掾升集庆路上元县典史仲澐老于农事不求闻达府君其季子也府君生当盛平以才敏试吏羣有司积劳升府史由明调越两郡名守有若安图公僧格实哩公咸相器重荐司刑曹两造在廷理断曲直有寃者多所平反人服至公越富民有杀人者府君司其牍富民以厚利啖诱不为动卒寘于法会淛东佥宪图们特穆尔按临于越罗织起狱事府君以他累罢归句章従容泉石间絶口不与世事俄一日得疾奄然而逝年七十有四娶汤氏有妇道先卒子男三长懋歴定海慈溪临海县吏以卒次与权定海长山场典史次士彬昌国正监场典史女二长适奉川李本仁际今圣朝以儒士预修元史授山西行省照磨次适定海王立礼孙男四道同文同真同颕同孙女五如玉适慈溪陈怀德如瑛适定海楼某如玖如珰如琚皆在幼府君性刚介处心仁恕奉公以勤至忘寝食而清苦自持虽老于吏事莫致显荣而笃于教子见其成立有禄以养终其天年庶几无憾矣乎府君生于某年某月某日卒于至正二十（阙）年某月某日以某年某月某日与汤氏合葬慈溪德门山之原従先兆云大明洪武之癸夘距府君葬凡十（阙）年矣真忝以郷贡进士典教中都之临淮府君次子与权自颍上以书来言曰先人律身累行子若孙蒙福多矣吾兄既早世而吾与弟士彬谪居在逺六年于兹南望故山不得泛扫恐一旦溘先朝露家世源流后将无征子于范氏为宗盟敢以墓上铭文为请倘归而刻诸石先君犹不死也真受其言而深悲之慨念先大父蒙隠先生以范氏子来为郑后与亨甫翁为同母兄弟义相友爱乆不见必涕泣先教授求我先生践修世好府君俾仲权来授诗经师友叔侄之谊莫尚焉先教授即世已乆府君又不可作渺焉淮海与仲权相望一水间所以慰九泉之思承不朽之托者非真其谁也耶铭曰法従之家衣冠奕世命也不辰而试于吏吏本于儒不执不拘老而归全式完其初善积于躬贻厥孙子窀穸之藏永固勿圮 

　　杨母黄夫人墓志铭 

　　大明洪武七年甲寅冬天台杨文会以尝逮事先朝征入京师谒予史馆以前郷贡进士潘伯修述其母夫人行状求铭墓石按状夫人讳丑字集义姓黄氏其先自宋工部尚书懋由金华徙居台之黄岩柔川里曾大父希文承信郎长信宫干办公事官大父元泰太学上舎生父荀龙登咸淳四年进士第调迪功郎安庆府宿松县尉母童氏夫人生于元至元丁丑十一月十一日天性聪慧幼年县尉公授以内则等书多能成诵至孝经三才章言天之经地之义人之行意领心悟语兄弟曰孝如是其重耶自是承顺二亲惟谨尤勤女红县尉公钟爱之既长择所宜归得同里杨氏是为元衢州清献书院山长载至之妻宋知奉化县中甫之冢妇朝奉郎珪伯之孙女妇夫人归杨氏年方十九舅姑己殁惟朝奉公大耋之年屹然为一门砥柱夫人衣礼服晨昏定省凡十年躬治饮食制衣服随所欲而进寒暑饥渇不失其时或有不恱色则怡声下气侍立问所意向俟复常然后退朝奉公每谓人曰孙妇甚善事我朝奉公即世夫人佐其夫山长奉襄如礼山长歴任义乌宁海儒学教谕家事大小夫人实纪纲之年四十有七山长公先殁夫人不茹荤者三年讳日恸哭如初丧延名师教子有成立贫无食者赒之死无子者买棺葬之丁未歳歉发所积榖钱粜以济乡里既尽毕婚嫁事遂清心礼佛通其三昧一日感风疾遗训诸子诵观音普门品经怡然而逝至正乙未八月十三日也享年七十有九以明年丙申二月十六日葬于儒奥山之原与山长公合兆子男五长文昌元绍兴路嵊县尉次文治次文贤忠翊校尉绍兴路捴管府判官次文会由处州儒学教授升将仕郎翰林国史院编修官次文淑庶岀女四蔡廷芳王元掀黄果潘承栢其婿也孙男二十四人女十一人曾孙男二十八人女十人夫人令仪淑德名家懿范承先裕后心实惓惓每以不逮事舅姑为恨于母家尤克致其厚割奁田之半以归其兄初杨氏之族百数十人多罹至元丙子之难惟朝奉一门无恙山长公尝作堂曰宜诜葢有望也后子姓既多夫人构精庐山长公墓右命曰诜诜前左丞周公伯温题其扁用以慰山长公之灵云予向居山中闻夫人以孝称前参政金公原素尝作杨孝妇三大字表异之今翰林编修朱右为立传载其事甚备征诸潘君之状诚可信非诬系之以铭可无媿词矣铭曰女妇之贤莫重于孝懿惟夫人奉其先教既择所従周旋敬恭宗事之托壹其初终七十余年曰福而寿宜尔子孙永绥吉佑 

　　蓬庐处士史公墓志铭 

