<!-- { "loadSidebar": true } -->
　　却说楚令尹斗越椒，自庄王分其政权，心怀怨望，嫌隙已成，自恃才勇无双，且先世功劳，人民信服，久有谋叛之意。常言：“楚国人才，惟司马伯嬴一人，余不足数也。”庄王伐陆浑时，亦虑越椒有变，特留蔿贾在国。越椒见庄王统兵出征，遂决意作乱，欲尽发本族之众，斗克不从杀之，遂袭杀司马蔿贾。贾子敖扶其母奔于梦泽以避难，越椒出屯蒸野之地，欲邀截庄王归路。
　　庄王闻变，兼程而行，将及漳澨，越椒引兵来拒，军威甚壮，越椒贯弓挺戟，在本阵往来驰骤，楚兵望之，皆有惧色。庄王曰：“斗氏世有功勋于楚，宁伯棼负寡人，寡人不负伯棼也！”乃使大夫苏从造越椒之营，与之讲和，赦其擅杀司马之罪，且许以王子为质，越椒曰：“吾耻为令尹耳，非望赦也，能战则来。"苏从再三谕之，不听。
　　苏从去后，越椒命军士击鼓前进，庄王问诸将："何人可退越椒？"大将乐伯应声而出，越椒之子斗贲皇便接住厮杀，潘尪见乐伯战贲皇不下，即忙驱车出阵，越椒之从弟斗旗亦驱车应之。
　　庄王在戎辂之上，亲自执桴，鸣鼓督战，越椒远远望见，飞车直奔庄王，弯著劲弓，一箭射来，那枝箭直飞过车辕，刚刚中在鼓架之上，骇得庄王连鼓槌掉下车来，庄王急教避箭，左右各将大笠前遮，越椒又复一箭，恰恰的把左笠射个对穿。
　　庄王且教回车，鸣金收兵，越椒奋勇赶来，却得右军大将公子侧、左军大将公子婴齐，两军一齐杀到，越椒方退。乐伯、潘尪闻金声，亦弃阵而回。
　　楚军颇有损折，退至皇浒下寨，取越椒箭视之，其长半倍于他箭，鹳翎为羽，豹齿为镞，锋利非常，左右传观，无不吐舌。
　　
　　
　　
　　
　　至夜，庄王自出巡营，闻营中军卒，三三五五相聚，都说："斗令尹神箭可畏，难以取胜。"庄王乃使人谬言于众曰：“昔先君文王之世，闻戎蛮造箭最利，使人问之，戎蛮乃献箭样二枝，名‘透骨风’，藏于太庙，为越椒所窃得，今尽于两射矣，不必虑也，明日当破之。"众心始定。
　　庄王乃下令退兵随国，扬言：“欲起汉东诸国之众，以讨斗氏。"苏从曰：”强敌在前，一退必为所乘，王失计矣。"公子侧曰：“此王之谬言耳，吾等入见，必别有处分。"乃与公子婴齐夜见庄王，庄王曰：”逆椒势锐，可计取，不可力敌也。"吩咐二
　　将，如此恁般，埋伏预备，二将领计去了。
　　次早鸡鸣，庄王引大军退走，越椒探听得实，率众来追。楚军兼程疾走，已过竟陵而北，越椒一日一夜，行二百余里，至清河桥，楚军在桥北晨炊，望见追兵来到，充其釜爨而遁，越椒令曰：“擒了楚王，方许朝餐。"众人劳困之后，又忍著饥饿，勉强前进，追及后队潘尪之军。
　　潘尪立于车中，谓越椒曰：“吾子志在取王，何不速驰？"越椒信为好语，乃舍潘尪，前驰六十里，至青山遇楚将熊负羁，问："楚王安在？"负羁曰：”王尚未至也。"越椒心疑，谓负羁曰：“子肯为我伺王，如得国当与子分治。"负羁曰：”吾观子众饥困，且饱食，乃可战耳。"越椒以为然，乃停车治爨，爨尚未熟，只见公子侧、公子婴齐两路军杀到，越椒之军不能复战，只得南走，回至清河桥。桥已拆断。
　　原来楚庄王亲自引兵，伏于桥之左右，只等越椒过去，便将桥梁拆断，绝其归路。
　　越椒大惊，吩咐左右测水深浅，欲为渡河之计，只见隔河一声炮响，楚军于河畔大叫：“乐伯在此，逆椒速速下马受缚！”越椒大怒，命隔河放箭。
　　乐伯军中有一小校，精于射艺，姓养名繇基，军中称为神箭养叔，自请于乐伯，愿与越椒较射，乃立于河口大叫曰：“河阔如此，箭何能及？闻令尹善射，吾当与比较高低，可立于桥堵之上，各射三矢，死生听命！”越椒问曰：“汝何人也？”应曰：“吾乃乐将军部下小将养繇基也！”越椒欺其无名，乃曰：“汝要与我比箭，须让我先射三矢！”养繇基曰：“莫说三矢，就射百矢，吾何惧哉？躲闪的不算好汉！”乃各约住后队，分立于桥堵之南北。
　　越椒挽弓先发一箭，恨不得将养繇基连头带脑射下河来，谁知“忙者不会，会者不忙”，养繇基见箭来，将弓梢一拨，那箭早落在水中。高叫：“快射，快射！”
　　越椒又将第二箭搭上弓弦，觑得亲切，嗖的发来。养繇基将身一蹲，那枝箭从头而过，越椒叫曰：“你说不许躲闪，如何蹲身躲箭？非丈夫也！”
　　繇基答曰：“你还有一箭，吾今不躲，你若这箭不中，须还我射来！”
　　越椒想道：“他若不躲闪，这枝箭管情射著！”便取第三枝箭，端端正正的射去，叫声：“著了！”养繇基两脚站定，并不转动，箭到之时，张开大口，刚刚的将箭镞咬住。
　　越椒三箭都不中，心下早已著慌，只是大丈夫出言在前，不好失信，乃叫道：“让你也射三箭，若射不著，还当我射！”养繇基笑曰：“要三箭方射著你，便是初学了。我只须一箭，管教你性命遭于我手！"越椒曰：”你口出大言，必有些本事，好歹由你射来！“心下想道：”那里一箭便射得正中？若一箭不中，我便喝住他！“大著胆由他射出。
　　谁知养繇基的箭，百发百中，那时养繇基取箭在手，叫一声：“令尹看射！"虚把弓拽一拽，却不曾放箭。越椒听得弓弦响，只说箭来，将身往左一闪，养繇基曰：”箭还在我手，不曾上弓，讲过‘躲闪的，不算好汉！’你如何又闪去？“越椒曰：”怕人躲闪的，也不算会射！"繇基又虚把弓弦拽响，越椒又往右一闪。养繇基乘他那一闪时，接手放一箭来，斗越椒不知箭到，躲闪不及，这箭直贯其脑。可怜好个斗越椒，做了楚国数年令尹，今日死于小将养繇基的一箭之下。髯仙有诗云：
　　
　　
　　
　　人生知足最为良，令尹贪心又想王。
　　神箭将军聊试技，越椒已在隔桥亡。
　　
　　
　　
　　斗家军已自饥困，看见主将中箭，慌得四散奔走。楚将公子侧、公子婴齐分路追逐，杀得尸同山积，血染河红。越椒子斗贲皇，逃奔晋国，晋侯用为大夫，食邑于苗，谓之苗贲皇。
　　庄王已获全胜，传令班师，有被擒者，即于军前斩首。凯歌还于郢都，将斗氏宗族，不拘大小，尽行斩首。只有斗班之子，名曰克黄，官拜箴尹，是时庄王遣使行聘齐，秦二国，斗克黄领命使齐，归及宋国，闻越椒作乱之事，左右曰：“不可入矣！”克黄曰：“君，犹天也，天命其可弃乎？"命驰入郢都。
　　复命毕，自诣司寇请囚，曰：“吾祖子文曾言：”越椒有反相，必主灭族‘，临终嘱吾父逃避他国。吾父世受楚恩，不忍他适，为越椒所诛，今日果应吾祖之口。既不幸为逆臣之族，又不幸违先祖之训，今日死其分也，安敢逃刑耶？"庄王闻之，叹曰：“子文真神人也，况治楚功大，何忍绝其嗣乎？"乃赦克黄之罪，曰：”克黄死不逃刑，乃忠臣也。'命复其官，改名曰斗生，言其宜死而得生也。
　　庄王嘉繇基一箭之功，厚加赏赐，使将亲军，掌车右之职。
　　
　　
　　
　　
　　因令尹未得其人，闻沈尹虞邱之贤，使权主国事，置酒大宴群臣于渐台之上，妃嫔皆从。庄王曰：“寡人不御钟鼓，已六年于此矣，今日叛臣授首，四境安靖，愿与诸卿同一日之游，名曰‘太平宴’，文武大小官员，俱来设席，务要尽欢而止。"群臣皆再拜，依次就坐。庖人进食，太史奏乐，饮至日落西山，兴尚未已，庄王命秉烛再酌，使所幸许姬姜氏，遍送诸大夫之酒，众俱起席立饮，忽然一阵怪风，将堂烛尽灭，左右取火未至，席中有一人，见许姬美貌，暗中以手牵其袂，许姬左手绝袂，右手揽其冠缨，缨绝，其人惊惧放手。许姬取缨在手，循步至庄王之前，附耳奏曰：”妾奉大王命，敬百官之酒，内有一人无礼，乘烛灭强牵妾袖，妾已揽得其缨，王可促火察之。"庄王急命掌灯者：“且莫点烛，寡人今日之会，约与诸卿尽欢，诸卿俱去缨痛饮，不绝缨者不欢。"于是百官皆去其缨，方许秉烛，竟不知牵袖者为何人也。
　　席散回宫，许姬奏曰：“妾闻‘男女不渎’，况君臣乎？今大王使妾献觞于诸臣，以示敬也。牵妾之袂，而王不加察，何以肃上下之礼，而正男女之别乎？"庄王笑曰：”此非妇人所知也。古者君臣为享，礼不过三爵，但卜其昼，不卜其夜。今寡人使群臣尽欢，继之以烛，酒后狂态，人情之常，若察而罪之，显妇人之节，而伤国士之心，使群臣俱不欢，非寡人出令之意也。"许姬叹服，后世名此宴为“绝缨会”。髯翁有诗云：
　　
　　
　　
　　暗中牵袂醉中情，玉手如风已绝缨。
　　尽说君王江海量，畜鱼水忌十分清。
　　
　　
　　
　　
　　一日，与虞邱论政，至于夜分，方始回宫。夫人樊姬问曰：“朝中今日何事，而晏罢如此？”庄王曰：“寡人与虞邱论政，殊不觉其晏也。"樊姬曰：”虞邱何如人？“庄王曰：”楚之贤者。"樊姬曰：“以妾观之，虞邱未必贤矣！”庄王曰：“子何以知虞邱之非贤？”樊姬曰：“臣之事君，犹妇之事夫也。妾备位中宫，凡宫中有美色者，未常不进于王前。今虞邱与王论政，动至夜分，然未闻进一贤者。夫一人之智有限，而楚国之士无穷，虞邱欲役一人之智，以掩无穷之士，又乌得为贤乎？”
　　庄王善其言，明早以樊姬之言述于虞邱，虞邱曰：“臣智不及此，当即图之。”乃遍访于群臣。斗生言蔿贾之子蔿敖之贤，“为避斗越椒之难，隐居梦泽，此人将相才也！”虞邱言于庄王，庄王曰：“伯嬴智士，其子必不凡。微子言，吾几忘之。”即命虞邱同斗生驾车往梦泽，取蔿敖入朝听用。
　　
　　
　　
　　
　　却说蔿敖字孙叔，人称为孙叔敖，奉母逃难，居于梦泽，力耕自给。
　　一日，荷锄而出，见田中有蛇两头，骇曰：“吾闻两头蛇不祥之物，见者必死，吾其殆矣。”又想道：“若留此蛇，倘后人复见之，又丧其命，不如我一人自当。”乃挥锄杀蛇，埋于田岸，奔归向母而泣。母问其故，敖对曰：“闻见两头蛇者必死，儿今已见之，恐不能终母之养，是以泣也。”母曰：“蛇今安在？”敖对曰：“儿恐后人复见，已杀而埋之矣！”母曰：“人有一念之善，天必祐之。汝见两头蛇，恐累后人，杀而埋之，此其善岂止一念哉，汝必不死，且将获福矣！”
　　逾数日，虞邱等奉使命至，取用孙叔敖。母笑曰：“此埋蛇之报也！”敖与其母随虞邱归郢。
　　
　　
　　
　　
　　庄王一见，与语竟日，大悦曰：“楚国诸臣，无卿之比。”即日拜为令尹。
