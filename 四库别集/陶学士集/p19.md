<!-- { "loadSidebar": true } -->
　　飘逸词情超世出，聮翩臂羽拂云翔。当时下土瞻麟凤，弱水蓬莱隔仞墙。

　　

　　逰月宫图

　　桂影团团舞凤凰，琼楼宛在水中央。白虹桥背腾仙侣，玉兎毫端挹瑞光。

　　但觉云霄随步武，不知风露湿衣裳。一场梦幻伤心处，鼙鼔惊催蜀道长。

　　

　　太真玩月图

　　华清浴后上龙楼，得与冰娥共素秋。貌对妆台金照面，光涵宫髻玉搔头。

　　梨园彻乐承欢暇，桂阙当天为我留。翠辇何縁不同到，宵衣应是罢宸逰。

　　

　　次韵答徐志仁

　　出山意气动人多，苍古姿仪逼籀科。大府君侯亲拥篲，故乡文物贵聮珂。

　　江花香映麻姑酒，云锦光分织女河。帐底从容劳借筯，兵筹国计直无阿。

　　　已上《江行杂咏》

　　

　　过张氏废居土人称花园张

　　兵后残基緑草新，土荒石砌卧麒麟。昔年花木有千种，今日子孙无一人。

　　当面好山遥隔水，惊心啼鸟暗伤春。蔷薇寂寞沾清露，还似歌筵酒在唇。

　　

　　四月望夜见月

　　半年不见团团月，或是天阴或病中。镜影偏随今夜满，鬂华不与向时同。

　　似怜偃仰空檐下，曾照婆娑舞剑雄。遥想清光千里共，儿孙对此忆衰翁。

　　

　　次杨舜中教授韵

　　

　　模写江山愧乏才，雪堂不见老坡来。炎天素扇诗题湿，晚景朱颜酒挽回。

　　与子相依淮甸月，栖身还逺禹门雷。客中懐抱方倾倒，吏候庭前事又催。

　　

　　次韩子鲁见寄诗韵

　　自笑平生山泽容，岂能奏对大廷中。天风穏举髙飞鹄，江月遥怜双影鸿。

　　每懐馆阁亲三益，拟具船车送五穷㈠。应被昌黎嗤我鄙，何时一见扣洪锺。

　　　已上《黄冈寓稿》

　　旁批：㈠五穷，韩愈《送穷文》自谓智穷、学穷、文穷、命穷、交穷。

　　

　　过蕲州

　　平冈跃过大江心，冈畔城墉上碧岑。草舍聚成新市井，桃蹊引入旧园林。

　　七层塔在禅衣絶，诸寨兵屯使节临。三两故人留缱绻，舟行不待一杯斟。

　　

　　泊江州

　　江云绀緑夕阳边，江水空明海气连。一点逺帆如白鸟，数声急鼓隔苍烟。

　　浔阳九泒疑无地，庐阜千峰直造天。清夜开樽酹司马，琵琶亭下月当船。

　　

　　过湖口

　　荆楚东疆合众流，微茫天宇一浮鸥。山围古邑当湖口，水没平沙露树头。

　　处处茅茨松叶暝，萧萧风日荻花秋。何时访友章江上，共倚朱帘画栋楼。

　　

　　重过小孤山

　　从古开关作海门，风涛不动石为根。地灵内拱孤身露，水势西来万泒吞。

　　高柱擎天环日月，飞岑起雾湿朝昏。羽翰倘出层巅上，直度云霄呌帝阍。

　　

　　枞阳寓舍

　　草木重围路不知，故蔵余暑得秋迟。风惊野竹起黄雀，日下晚山闻画眉。

　　久客未成归去计，累官更觉老来痴。庭松相间榆槐緑，暂展绳床坐片时。

　　

　　客子

　　客子飘零意不忧，人间到处为诗留。四山掩物天如小，百鸟啼秋境未幽。

　　古市日斜蚊蚋起，废营草合兎狐逰。偶闲步出溪亭外，羡杀渔家一叶舟。

　　

　　偶题

　　地无车马逢迎少，野色溪声一枕秋。绕屋挿笆防虎突，临池开路纵鹅逰。

　　斫来紫竹供诗杖，候买鲜鱼唤钓舟。尚辱天官记名姓，市朝移迹向林丘。

　　

　　抚迹

　　鹦鹉洲边送夕晖，长江上下万重矶。元之暂寓黄州别，陶令拟从彭泽归。

　　客里风霜催易老，山中猿鹤怨相违。青绫被上天香在，数载银灯照紫薇。

　　

　　中秋

　　乾坤海岳总虚明，照得心胸莹水精。月色只逢今夕好，酒杯聊对异乡倾。

　　素娥耿耿怜人独，邻唱腾腾按鼓轻。如此中秋能几度，儿曹千里各凝情。

　　

　　寄示从子旻

　　苍秀须眉一丈夫，有才能称此躯无。儒家盛业当名世，老屋残书尚满厨。

　　壮岁光阴浑易过，古人名节要齐驱。自怜逺泊淮南叟，拟傍溪流抚竹梧。

　　

　　寓况

　　树阴一缕突窓烟，野簌山柴免费钱。病客再经迁守令，外郎今不似神仙。

　　投竿浪说连鳌手，扶杖忘携跃马鞭。多少可人踪迹逺，朝朝相见只青天。

　　

　　重阳二首

　　倚杖西风晚日间，一江晴色照衰颜。近年独喜行平地，纔说登髙倦上山。

　　乱后菊花栽已少，病余酒盏饮何悭。霜螯玉鲙无寻处，老树残烟自掩关。

　　客居正有大龙山，又有黄花古市阛。九日何缘无节意，一身犹自逺乡关。

　　亲交对景应相忆，僚佐离家尽不闲。莫道明年谁尚健，茱萸已笑鬓毛斑。

　　

　　枞阳感旧

　　街衢楼阁几千家，掩映诸峯布两涯。岭海路通来货贝，湖溪水落富鱼虾。

　　十年兵火人何处，极目丘墟兎可罝。物盛还衰从可必，荣枯但看上林花。

　　

　　秋馆书事

　　多年草木未芟除，野豕山麞走傍庐。三二吏曹来捧牍，几回客枕罢观书。

　　秋江潮涨霜飞晚，暮霭鸿征月上初。木落风髙生逺兴，思归意不在鲈鱼。

　　

　　散懐

　　鴈飞久絶故人书，路左难迂长者车。夜永灯昏频起坐，晓来发薄不胜梳。

　　玉珂金钥薇垣梦，野月溪云竹石居。自笑吾生无定迹，半如仕宦半樵渔。

　　

　　清夜戏题

　　紫鴈飞投渚上芦，锦鸠归宿井边梧。垂天太白光先现，傍月纎云淡忽无。

　　估客舟航维栁岸，渔家灯火起莲湖。虚庭独坐明如昼，短髪凉新露气濡。

　　

　　官舍谩题

　　墨花落纸照兵帷，山色随人到县墀。官事纷纭谈笑办，民情深隠揣摩知。

　　竹君笑我食无肉，松子坠衣行有诗。府帖征求如雨宻，军需田赋不愆期。

　　

　　千秋节

　　龙集甲辰秋九月，天公寿旦更光辉。四方海岳交相庆，诸国君臣次第归。

　　创业情同鱼水好，誓师勇奋虎貔威。桐城拜舞心逾切，遥望金门忍久违。

　　

　　野性

　　紫蟹黄花野性娱，枞川秋晚问皆无。得闲意到蔬新种，不饮神清酒絶沽。

　　雨气四窓浮几砚，寒声一片起菰蒲。烟波朝暮追随处，好似扁舟泛五湖。

　　

　　黙坐

　　黙坐痴如木偶人，冥心仅免痛纒身。离家作客虽无累，少食居官渐减神。

　　仲子乗舟来省视，寒衣出笥慰清贫。床前夜语烧松火，欢气融为一室春。

　　

　　冬晓

　　彻夜清霜凝积草，新晴东日报初昕。山身结岚露苍顶，水气上天成白云。

　　行子愁寒出门懒，炊夫及早负薪勤。都输土室茅帘内，拥被迟兴榾柮㈠熏。

　　旁批：㈠榾柮，树根疙瘩。南方冬季代柴薪。

　　

　　望皖公山

　　平生闻说皖公山，独上崇冈见逺颜。螭脊踊天孤柱立，鳌头瞰海万洲环。

　　髙虚有境藏仙洞，威武如神卫帝关。思与英灵共酬酢，何时为尔一跻攀。

　　

　　东望

　　东望飞鸿信颇迟，未应老大命偏竒。随舟山色曽三日，送客江流合此时。

　　晓月栢垣思旧路，霜天菊径待新诗。此行采得民间事，累牍须陈慷慨辞。

　　

　　桐城书事

　　丹明翠腻走峯峦，独坐茅庐咏硕寛。石触溪声喧夜枕，云分树影落朝盘。

　　浮屠鼎立频经乱，编戸星稀渐得安。北峡关开人马过，不闻刁斗击霜寒。

　　

　　秋浦雪中

　　昔时过此雪晴天，今到池阳雪满船。两岁客途忙易老，九华山色美如仙。

　　朱轓聫盖迎沙际，黄帽停篙舣石边。自拥竹炉篷下坐，风灯动影照无眠。

　　

　　夜泊采石

　　去岁船从采石过，梦中风雨泝江波。今宵不及登牛渚，何日重来抚翠蛾。

　　无酒临流吊诗客，有心坐石理渔蓑。乡城数里身难到，灯下裁书写意多。

　　

　　慈姥港

　　江矶西走向淮堧，曲港东环半璧圆。啸虎渉川风涌浪，灵虬疏土石为泉。

　　舳舻穏泊离艰险，昼夜安行接后先。被髪道人功独伟，玉堂纪事有谁镌。

　　【被髪道人者蒋如意也，至治间如意浚慈姥港，土人名新开河。欧阳原功作记，无石刻，今四纪矣。】

　　

　　慈姥矶阻风

　　一片归心趂鹤翎，江豚忽起恣吹鯹。篷邉山色和云看，枕上风声带浪听。

　　万事疾徐难逆料，千艘驰逐却争停。潇潇夜半无情雨，忍使寒欺短鬓零。

　　

　　天【偶同三韵，韵各一意，自我创始。】

　　人道苍苍便是天，我言天不在苍天。寸心显赫私难隠，五性圆融善夲全。

　　傅说岩居登宰辅，颜渊庙食着仁贤。但令俯仰长无愧，须信吾身自有天。

　　

　　鬼神

　　阴阳聚散在乾坤，万物初终理一原。泯泯形声还寓迹，森森枝叶复归根。

　　周流冬夏成功显，鼓舞风霆妙用存。灵气充然随处有，人间承祀礼知尊。

　　

　　浩气

　　盛大流行天地气，有生得此本豪雄。在人善养心何惧，配道无亏体自充。

　　刚直忘私由集义，作为助长不成功。大贤千古常如在，要处先存念虑公。

　　

　　首尾吟六首

　　人生何苦走西东，眼底浮云迹易空。逺路挈家经至险，大船鬻货伏真穷。

　　马行蜀栈高天碧，猿啸巫山落日红。木叶萧萧时序晏，人生何苦走西东。

　　人生何苦走西东，琴劔淹留邸舍中。故陇楸梧几寒食，荒庭松菊自秋风。

　　天涯月色伤心曲，镜里年华入鬓蓬。但见知归鸿燕去，人生何苦走西东。

　　祸福皆由自己为，莫谈气数怠修持。壮夫饮酖难逃死，贫者营资不絶炊。

　　贵骨挿身遭斵凿，饿文入口繋安危。鬼神予夺无他意，祸福皆由自己为。

　　祸福皆由自己为，古来家国亦如之。隠情毕逹群黎悦，谏口纔箝万事隳。

　　汉祖寛仁兼楚地，商辛炮烙动周师。兴亡未必俱天定，祸福皆由自己为。

　　报应随心理最真，枢机为主此为宾。杀蛇曽作国中相，度蚁当魁天下人。

　　然火请君先入瓮，出门无验莫容身。快寻善恶源头看，报应随心理最真。

　　报应随心理最真，当存仁厚作贤臣。从来出尔仍反尔，无或刑人更杀人。

　　没后方知廉是伪，生前独以刻为淳。自经沟渎将谁咎，报应随心理最真。

　　

　　首尾吟二十首

　　逹观万象付评量，性命元机孰主张。天地无穷皆一物，帝王有统始三皇。

　　衮衣制礼兴周室，科斗成文出孔堂。可喜生民殊鬼蜮，逹观万象付评量。

