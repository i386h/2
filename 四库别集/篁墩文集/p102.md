<!-- { "loadSidebar": true } -->
　　明良庆会一巻绩溪程氏之所藏也巻之为石刻者七为真迹者一其石刻之第一纸宋理宗御制诗三首葢和其先世祖少傅右丞相兼枢宻使吉国文清公元凤者也楮尾识以御书之寳第二纸即公之诗葢寳佑丁已禋礼告成公上此称贺故理宗用韵以答公也诗后有公自序第三纸以后皆御札其一当在景定庚申葢公罢相后起拜观文殿大学士判平江故中有吴门为股肱郡非股肱臣不足以居之语其二则答公辞免平江召命故中有不必辞吴门之行以孤朕意之语二纸皆在是年之八月其三则答公第三疏辞免者故中有朕欲烦卿以政而非以是宠卿之语又引向敏中之事以况公当在辛酉之七月考之庚申五月方召贾似道还朝拜右揆兼枢使故公三辞而后受命葢忠邪不能并进从古然也其四则自平江召公为特进醴泉观使兼侍读者当在是年之十一月故中有报政辅藩趣还经幄之语其五则答公辞免侍读召命依所请提举临安府洞霄宫者考之家传至此葢三疏矣故中有累诏趣发辞则如初勉遂雅志俾奉外祠之语当在壬戌之四月葢去年七月似道方进位太子太师为经臣首故公力辞召命奉祠而去观诸御札可见而史传于侍读之召若曽供职然者误也纸尾皆有付程元鳯四字加以御押而旁复有四字与押皆同者外封也宋制凡羣臣有所陈乞就章后批之则谓之内批而不用寳别降手诏或有御制诗文赐予臣下则谓之御笔其字内嫔代书者则用诏书之寳或自书或代书者则杂用御书之寳或亲笔则用押而不用寳此巻前三诗用御书之寳后五札有押而无寳在当时必亲书而更代以来亡矣其三迹一纸则公在讲筵时所上备邉札子以朝请大夫行右补阙兼侍讲系衔当是寳佑癸丑之五月考之是时元兵方日攻汉蜀荆淮之地故公拳拳以方田逰击二事为言议论不回而区画有道葢凿凿乎可行者终篇复引孝宗谓辅臣之语曰士大夫于家事人人理会得至于国事则讳言之葢不特当时为然也札之后有墨书依字一葢即所谓内批考其时与事亦莫之能用也宋制凡臣僚奏疏由都进奏院而上闻者谓之奏状面陈及径至御所者谓之札子宰执两省及内外官登对与夫帅漕郡守武臣有事渉兵机者许用札子余则皆用奏状公之此札葢所谓登对者也其结衔之上带行字者葢阶高而官卑者谓之行阶卑而官高者谓之守官阶相等则无之葢阶所以序品而官所以寄禄也札之前有二十八日未时七刻降九字者葢自御所下之中书省省吏志其时日且着之籍以凭稽对然后下其事于所司今此札乃藏之于家葢有不可晓者岂公入相时自以为巳物因取而藏之乎公之七世孙孟尝集公家传之类为一帙而好事者题曰明良庆会录此巻葢蒙其文者録所载视此増御制诗凡四御札凡三十有一奏议凡八葢杂得诸别集中而此巻则当时石刻故本与真迹尤可寳也明良庆会予不知所以名之意岂以理宗诗尾有赓歌之后可无诗之句故好事者摘此四字以弁其首乎夫以理宗御翰及公之奏议君臣词章■〈艹衣十，上中下〉诸一巻之中固亦有若明良相遇者然以予观之则不然公之相理宗也仅十月而罢既罢而起也向用之意虽勤勤焉见诸词翰之间然前则为丁大全之所睨后则为贾似道之所轧故公终不能安于其位以尽其所学遂翩然为长往之举考公之平生岂不愿为良臣者哉古之明君任贤勿贰理宗其有合乎甚哉明良相遇之不偶也公子孙皆居歙之槐塘而从子浙西发运司主管机宜文字赠新安郡伯宏祖始分处绩溪生元浙东宣慰副使相相生同知梅州燧燧生淳安簿景髙虽更异代皆用公荫入仕而同知五世孙太学生传实藏此巻来京师馆于予出以相示予与公皆陈将军忠壮公灵洗后而传于昭穆当字予为叔因题其后而归之呜呼传也尚无忝其所生者哉

　　题续文章正宗后

　　浦阳郑相续文章正宗四十巻其去取精审虽不逮前人亦不甚猥杂自胜国以迨洪武初凡名家世臣其文之可见者葢不能无赖乎此也其后义乌王稌旴江张光启校而刻之因各入其私集遂为此帙之累观者病之暇日辄命侍史伐去二氏所増诗凡二十三首文凡八篇其中若王国博绅王赞善汝玉王学士英邹庻子缉陈侍郎琏固皆一时文章巨家但不宜先置于此当与方正学杨文贞诸公别为续集以附庻乎得之永乐二勑原无代言者名氏今亦不敢登载云

　　林月鉴江湖胜览巻跋

　　泉南林君谕精相术以荐为其邑之阴阳官凡三入京师矣每至而名益竒或以月鉴号之者间因武进陆君亷伯以见予袖出一巻诗曰江湖胜览皆朝之名公卿投君之好而予之者也予观世之逹官贵人类能为君以自重虽贤者以公务见至累日终以事辞者有之幸一见或不交一语以退葢虽负天下之志者亦无自而吐其尺寸焉惟挟风鉴禄命诸术者不独走门下即见至折节倾倒惟恐不尽焉或闻其名而物色之不获则怅然以为失士予以此葢窃羡夫负竒挟艺者之遇而亦不能不嘅夫为人上者其下士尽言不在彼而在此也若林君之见遇于公卿岂不以其言之多中哉顾其相予乃独以为异日当大显夫人岂不自知予以此又窃惧其言之不中将自予始矣昔严君平卖卜各因其势道之以善而言之中不中弗计焉今出入公卿间得行其言者葢莫如术士林君往来江海之上岩穴之下与夫边州僻郡目所经者将无遗才隠处守道履贞之士而力不能自通者乎如见上之人语及之使天下之贤者或因君而有闻焉则予又将重嘅夫月鉴之名在此而不在彼也

　　题文公梅花赋后

　　文公旧有前后续别四集行世而后集亡矣此赋见事文类聚中固后集之一也公九世孙永年丞楙出梅花图相示因语及之遂请録置其上用补家乗之阙云

　　题先世文清公赞御书儒硕字后

　　右宋吉国程文清公赞理宗所赐儒硕二字者也字与赞当时皆刻石于家而更代以来赞颇刓缺九世孙乡贡进士传请名书者録之以配摹本之字间持示予因敬诵一过而告之曰吾与子幸俱业儒以不失其世守则夫君子小人之际如文清公所致谨者可不重加之意乎

　　跋宋嘉定十三年直学士院庄夏诰后

　　宋制凡公移则官高者居左制诰则官高者居右葢公移乃官府往来之文具署名及观者皆南面故列衔得以左右为尊卑制诰乃臣下受之君上署名及观者当北面命词在前故列衔者悉从其后也惟中书省牒畧与诰身相似而实不同在宋时已有误认之者矣而张驾部汝弼复以是致疑予恐观是诰者因驾部而以为赝故一订之

　　题所校脉经后

　　走以先襄毅公赐葬恩自新安入谢道出淮阴会河氷不能去借宿驿中居郁悒病痰从淮医朱鉴借书得王氏脉经十巻葢元泰定隆兴翻刻宋熈宁阁本也有宋长乐陈孔硕序序称脉诀出而脉经隠比之俗儒知诵时文而不知诵经史切中近世之病自泰定及今余百年此书复亡淮进士毕君舜修始得钞本刻之然其间脱误尚多驿舍无事取朱本参校终巻勘其误凡二百六字补其脱凡十七条因畀舜修使刋正之以便世之慈孝者

　　题钱尚书为刘御史作奉思堂记后

　　监察御史高唐刘君士元出奉思堂诗文一册以示予为之哽咽而后诵之终篇曰呜呼若吾士元可谓孝矣士元起家春秋奉廷对为名进士出知贑榆卢龙两邑有遗爱为贤令尹既入宪台按两淮及按吴中皆以风节闻为才御史古人所谓显亲扬名者士元葢庻几矣矧有恩命焉足以光父于地下荣母于堂上有禄焉足以具生者之养供死者之祭而又何憾虽然奉之则求有以乐其心志祝其寿考思之则求有以谨其封域守其训言此士元之所为名堂者与走与士元同年友也不幸先襄毅公近弃诸孤而亦幸母太夫人无恙其心事葢与士元同故有感焉不能自巳而题其后

　　题唐张旭草书真迹

　　鄙性最劣于书凡古人墨迹往往莫能别其真赝甚以为恨思学之而未能也此巻为吾友李武选贞伯所藏武选博学好古而尤以词翰妙一时其所鉴定必真迹与是可寳也

　　书懐古録后

　　懐古録一编毘陵谢应芳子兰之所辑也子兰当元末避地中吴得晋侍中顾元公荣之墓于吴城之东言于县令封表之又复其祠之侵于杂祀者又辑史传及诸赋咏以为此编夫晋名士出中吴者多矣子兰独惓惓于元公何哉子兰葢有微意焉惜人之弗知尔永嘉之乱广陵陈敏据江表以叛自称楚公封十郡加九锡兄弟姻娅盘固州郡威逼士庻以为臣仆元公亦尝受其官爵既乃与诸义士画策改图诱而诛之抚定六州以资东晋之兴考元公一生勲猷葢无出此至正之乱不类永嘉张士诚之叛不类陈敏而士诚又非广陵之产乎当时三吴之士从士诚者岂无元公其人而无元公之举此子兰之所为拳拳者与夫懐古所以悼今之不逮也或乃谓子兰徒以桑梓之故表章之至谓元公出处有可议者而不必録皆非知子兰者子兰他所著述其言实而不靡正而不挠自讯而不惑葢布衣中竒士也由此録观之则其志有弗伸者焉吴人朱性甫将校刻之稍加厘正间奉以视予予窃窥子兰之意如此又因以知古人作事非徒云尔不可以不白也

　　题沈生作时感乌巻

　　养口体之孝乌之仅同于人者而人有弗能者焉非不能也弗为尔若养志之孝乌乌能之人能之而弗为则失其所以为子者矣沈生朂哉吾于是乎有感

　　题宋李龙眠白描渊明图后

　　右歙人朱克绍所藏宋龙眠白描渊明图图凡十有二此其一也渊明之事有程朱二夫子定论后学宜无所复置喙者吾友翟少卿廷光忽大书一跋并和归去来辞欲自学孔子而以不仕无义责备渊明予读之为之大骇夫渊明自以晋朝世辅耻复屈身刘宋故始终托诗酒以自晦而人莫之知也朱子纲目大书晋征士陶潜卒于南宋之朝可谓得渊明本心于千载之上者矣渊明平日诗最冲澹至于咏荆轲则激烈之气奋然如不可遏以秦谕宋也平日与物无竞至于檀道济馈梁肉则峻却之以道济事宋为心膂也此其心事当何如哉而以孔子不仕无义讥之大失言矣朱子楚辞深罪扬雄而右渊明雄之罪正坐以孔子自任而误认不仕无义之语遂失身于莽尔惜吾友生程朱之后而为此言故不得不一订之

　　题宗老学可所藏元人巻后

　　此巻自虞文靖公伯生汪文节公叔志逹忠介公兼善状元陈公祖仁而下率皆知名之士诗中称杨公志行乃翰林待制杨刚中其子翮字文举以文名尝主休宁簿故吾郡之人多从之游鲍伯原歙人名深仕为紫阳书院山长程文婺源人号黟南生字以文仕为礼部员外虞掲亟称其文汪克寛祁门人字仲裕号环谷有春秋纂疏传学者皆吾郡一时宿儒朱徳润吴人字泽民有文集行世徐舫严州人字方舟以诗鸣宋潜溪铭其墓他如张公纯仁端木公孝思皆尝仕于吾郡风流文雅谈者尚之噫元季至今百五十年诸废毁澌尽者何限顾夫书史字画犹为好事者珍惜何哉重其人焉尔然则人岂可不力于善哉善固有出于书史字画者矣予过宗老学可获观是巻因跋而归之巻内虞公书名模糊不整葢虞得罪毁目后凡制作多门生代书惟自署其名示不伪尔观者悉之

　　书亡弟克寛所赠族侄贡士佐时诗后

　　亡弟克寛旧与佐时同学相得尝同试丁酉京闱而佐时先捷故赋此赠之未及録也佐时恒语予不能忘因请书入巻俯仰今昔为之泫然成化壬寅春正月晦日篁墩志于保复堂

