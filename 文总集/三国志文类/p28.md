<!-- { "loadSidebar": true } -->
　　诸葛亮正议【时魏司徒华歆等各有书与亮陈天命人事欲使举国称藩亮遂不报书作正议曰】
　　昔在项羽起不由德虽处华夏秉帝者之势卒就汤镬为后永戒魏不审鉴今次之矣免身为幸戒在子孙而二三子各以耆艾之齿承伪指而进书有若崇竦称莽之功亦将偪于元祸苟免者邪昔世祖之创迹旧基奋羸卒数千摧莽彊旅四十余万于昆阳之郊夫据道讨滛不在众寡及至孟德以其谲胜之力举数十万之师救张郃于阳平势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓滛逸继之以簒纵使二三子多逞苏张诡靡之説奉进驩兠滔天之辞欲以诬毁唐帝讽解禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据正道而临有罪可得干拟者哉
　　诸葛亮絶盟好议【时孙权称号其羣臣以并尊二帝来言议者咸以为交之无益名体弗顺宜显明正议絶其盟好亮曰】
　　权有僭逆之心久矣国家所以略其衅情者求犄角之援也今若加显絶雠我必深便当移兵东戍与之角力须并其土乃议中原彼贤才尚多将相辑穆未可一朝定也顿兵相持坐而须老使北贼得计非防之上者昔孝文卑辞匃奴先帝优与吴盟皆应权通变思远益非匹夫之为分者也今议者咸以权利在鼎足不能并力且志望已满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼上当分裂其地以为后规下当略民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僭之罪未宜明也乃遣卫尉陈震庆权正号
　　吴
　　郊祀议
　　羣臣以权未郊祀奏议曰顷者嘉瑞屡臻远国慕义天意人事前后备集宜修郊祀以承天意权曰郊祀当于土中今非其所于何施此重奏曰普天之下莫非王土王者以天下为家昔周文武郊于酆镐非必土中权曰武王伐纣即阼于镐京而郊其所也文王未为天子立郊于酆见何经典复奏曰伏见汉书郊祀志匡衡奏从甘泉河东郊于酆权曰文王性谦让处诸侯之位明未郊也经传无明文匡衡俗儒臆说非典籍正义不可用也
　　张纮都金陵议
　　纮谓权曰秣陵楚武王所置名为金陵地势岗阜连石头访问故老云昔秦始皇东巡会稽经此县望气者云金陵地形有王者都邑之气故掘断连岗改名秣陵今处所具存地有其气天之所命宜为都邑权善其议未能从也后刘备之东宿于秣陵周观地形亦劝权都之权曰智者意同遂都焉
　　赦盗乘御马议
　　鲁王霸二子基壹五鳯中封基为吴侯壹宛陵侯基侍孙亮在内太平二年盗乘御马收付狱亮问侍中刁曰盗乘御马罪云何对曰科应死然鲁王早终惟陛下哀原之亮曰法者天下所共何得阿以亲亲故邪当思惟可以释此者奈何以情相迫乎曰旧赦有大小或天下亦有千里五百里赦随意所及亮曰解人不当尔邪乃赦宫中基以得免







　　三国志文类巻三十八
　　钦定四库全书
　　三国志文类巻三十九
　　论
　　魏
　　荀彧论治道【时征役草创制度多所兴复彧尝言于太祖曰】
　　昔舜分命禹稷契皋陶以揆庶绩教化征伐并时而用及高祖之初金革方殷犹举民能善教训者叔孙通习礼仪于戎旅之间世祖有投戈讲艺息马论道之事君子无终食之间违仁今公外定武功内兴文学使干戈戢睦大道流行国难方弭六礼俱治此姬旦宰周之所以速平也旣立德立功而又兼立言诚仲尼述作之意显制度于当时扬名于后世岂不盛哉若须武事毕而后制作以稽治化于事未敏宜集天下大才通儒考论六经刋定传纪存古今之学除其烦重以一圣真并隆礼学渐敦教化则王道两济帝嘉纳之
　　袁纮论肉刑
　　夫民心乐全而不能常全葢利用之物县于外而嗜欲之情动于内于是有进取贪竞之行希求放肆之事进取不已不能充其嗜欲则苟且徼幸之所生也希求无餍无以惬其欲则奸伪忿怒之所兴也先王知其如此而欲救其弊或先德化以陶其心其心不化然后加以刑辟书曰百姓不亲五品不逊汝作司徒而敬敷五教蛮夷猾夏宼贼奸宄汝作士五刑有服然则德刑之设参而用之者也三代相因其义详焉周礼使墨者守门劓者守关宫者守内刖者守囿此肉刑之制可得而论者也荀卿亦云杀人者死伤人者刑百王之所同未有知其所由来者也夫杀人者死而相杀者不已是大辟可以惩未杀不能使天下无杀也伤人者刑而害物者不息是黥劓可以惧未刑不能使天下无刑也故将欲止之莫若先以德化夫罪过彰著然后入于刑辟是将杀人者不必死伤人者不必刑纵而弗化则陷于刑辟故刑之所制在于不可移之地礼教则不然明其善恶所以潜劝其情消之于未杀也示知耻辱所以内愧其心治之于未伤也故过微而不至于着罪薄而不及于刑终入罪辟者非教化之所得也故虽残一物之生刑一人之体是除天下之害夫何伤哉率斯道也风化可以渐淳刑罚可以渐少其理然也苟不能化其心而专任刑罚民失义方动罹刑网求世休和焉可得哉周之成康岂按三千之文而致刑措之美乎葢德化渐渍致斯有由也汉初除酷刑之弊务寛厚之论公卿大夫相与耻言人过文帝登朝加以黙张武受赂赐金以愧其心吴王不朝崇礼以训其失是以吏民乐业风流笃厚断狱四百防致刑措岂非德刑兼用已然之效哉世之欲言刑罚之用不先德教之益失之远矣今大辟之罪与古同制免死以下不过五岁旣释钳鏁复得齿于人伦是以民无耻恶数为奸盗故刑徒多而乱不治也苟教之所去罚当其罪一离刀锯没身不齿隣里且犹耻之而况乡党乎而况朝廷乎如此则夙沙赵高之俦无施其恶矣古者察其言观其行而善恶彰焉然则君子之去刑辟固已远矣过误不幸则八议之所宥也若夫卞和史迁之寃滛刑之所及也苟失其道或不免于大辟而况肉刑哉汉书斩右趾及杀人先自言告吏坐受赇守官物而即盗之皆弃市此班固所谓当生而令死者也今不忍割截之而安勦絶之悲此最治体之所先有国所宜改者也
　　曹冏叙六代兴亡论
