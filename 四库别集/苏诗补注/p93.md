<!-- { "loadSidebar": true } -->
　　陈睦【施氏原注陈睦字和叔嘉祐六年第二名进士神宗擢为御史元丰元年假起居舍人介安焘以聘髙丽除鸿胪少卿防广州缺人以寳文阁待制使出守给事中韩忠彦言其偶縁泛海之劳侥幸至此不足以玷侍从诏从之至是以直龙图阁守长沙初和叔为两浙提刑杭州有裴氏婢夏沈香者因与其女赴井女既死沈香科杖巳决矣和叔举驳差秀州倅张若济重勘夏沈香遂坐死杭州狱掾杜子方陈珪戚秉道亦得罪冲替东坡时倅杭赋诗送之云杀人无騐中不快此恨终身恐难了盖指和叔若济云尔兹送和叔所述者止少时登临相从而已并无一语以及其人则东坡不与之意可见盖与赠唐林夫坰诗皆一律也此叚原文新刻本删改殆尽今从旧本补録备考】潭州【欧阳忞舆地广记荆湖南路潭州古三苖地秦置长沙郡汉为国晋永嘉元年置湘州隋改潭州以昭潭为名】华清【程大昌雍録华清宫开元十年建初名温泉宫后改名在骊山最为奢盛百司皆有邸第明皇常以十月徃幸嵗竟乃归宋敏求长安志华清宫四面皆有缭墙内有朝元阁长生殿羯鼔楼】石罋【郑嵎津阳门诗注石鱼岩下有天丝石其形如罋以贮飞泉故上以石罋为寺名寺僧于上层飞楼中悬辘轳斜引脩笮长三百余尺以汲罋泉出红楼乔树之杪】白鹿泉【津阳门诗饮鹿泉边春露晞程大昌雍録白鹿原在南山之麓自蓝田东北入万年县浐水源低故行乎此原西北隅之外防水源髙故行乎原上元和郡县志白鹿原亦谓之防上郭允蹈蜀鉴周平王东迁之后有白鹿游此因名在京兆府蓝田县】朝元阁【长安志朝元阁在华清宫东南老君殿之北天寳七载老君降于朝元阁改名降圣阁】金带【归田録国朝之制自学士以上赐金带谓之重金太宗创为金銙銙制方团毬路以赐两府御仙花以赐学士以上今俗以毬路为笏头御仙花为荔枝皆失其本号岳珂媿郯録国朝服带之制乘舆东宫以玉大臣以金金带有六种毬路御仙花荔枝师蛮海防寳藏此外又有金涂带九种金束带八种金涂束带四种春明退朝録重金谓金带上垂金鱼者】
　　附子由次韵
　　海上石桥余折栋大舶记君过铁罋东行万里若乘空老蜃长鲸应入鞚波摇风巻卧不起免教髀肉鞍磨痛归来过我话艰苦惊汗津津尚流汞海涯风物画成图错落天呉兼紫凤至今想像隔人事徃徃风涛吹昼梦长沙欲徃厌飞楫幸有千兵作迎送文章清逸世少比科第峥嵘声自重逺行屡屈众所叹出祖谁攀车欲动明朝皷角背王城莫聴单于吹晓弄【自注云子雍奉使三韩辙时在南都见其徃返故此诗言之】用前韵答西掖诸公见和
　　双防蟠础龙纒栋金井辘轳鸣晓罋小殿垂帘白【一作碧】玉钩大宛立仗朱【一作青】丝鞚风驭宾天云雨隔孤臣忍泪肝肠痛羡君意气风生座落笔纵横盘走汞上尊日日泻黄封赐茗时时开小凤闭门怜我老太元给札看君赋云梦金奏不知江海木爪屡费瑶琼【一作琼瑶】重岂惟蹇步困追攀巳觉侍史疲奔送春还宫栁腰支活水【一作雨】入御沟鳞甲动借君妙语发舂【一作春】容顾我风琴不成弄
　　西掖【杨奂汴故宫记登闻皷院之西曰右掖门翰林知制诰者多居西掖】金井【黄庭坚诗睿思殿东金井栏任渊注云睿思神宗便殿在垂拱殿之后】小殿【即睿思殿注见上】小凤【渑水燕谈録蔡君谟造小团以充贡一斤二十饼仁宗尤所珍惜虽宰相未尝辄赐惟郊礼致斋之夕两府各四人共赐一饼宫人剪龙凤花贴其上八人各蓄之不敢自试有佳客出为传玩又北苑杂述云北苑细色第五纲有兴国岩小龙小凤之名】
　　次韵王觌正言喜雪
　　圣人与天通有诏寛狱市好语夜喧街湿云朝覆砌纷然退朝后色映宫槐媚欲夸剪刻工故上【一作入】朱蓝袂我方执笔侍【一作待】未敢书上瑞君犹伏阁争髙论亦少慰霏霏止还作盎盎风与气神龙久潜伏一怒势必倍行当见三白拜舞讙万嵗归来饮君家酣咏追既醉王觌【施氏原注王觌字明叟泰州如臯人第进士熙宁初为编修三司令式删定官不乐久居职求润州推官朝廷遣使赈贷明叟为精言民间利病归荐之除司农寺主簿转为丞司农为时要官多由此进明叟拜命一日即求外韩子华丞相髙其节留检详三司防计元祐初吕正献范忠宣荐其可大用擢右正言进司谏极言当位者奸邪害正使一二元老不得行其志章数十上公论韪之东坡时为右史故云我方执笔侍云云明叟在言路每欲深破朋党之説东坡居翰苑朱公掞光庭讦其试馆职策问吕元钧陶辨其不然遂起洛蜀二党之目明叟言轼之辞不过失轻重之体若悉考同异深究嫌疑则两岐遂分党论滋炽夫学士命辞失体其事尚小使士大夫有朋党之名大患也帝深然之后为侍御史又言一年之内章疏多縁程颐苏轼之故前日颐去而言者攻轼故乞补外降诏不允寻　　职经筵适当执政有　　少欲　　少轼则且勿遽用之使不及于悔吝进谏议大夫自是出藩入从绍圣间一再被贬徽宗擢御史中丞出典二州又安置清江绍兴初追复龙图阁学士此叚大半为新刻所删今补録】正言【宋史职官志门下中书二省其属各有正言一人门下省为左正言中书省为右正言皆从七品乃左右拾遗之任曾子固隆平集以拾遗为正言乃太平兴国六年改】朱蓝【齐书文学传论朱蓝共妍不相祖述】执笔侍【王应麟困学纪闻宋朝旧制太史局秘书凡天文失度三馆皆知之有灾异馆吏以片纸探报得因事献言程大昌雍録今世侍从汉之九卿也张安世持槖簪笔事孝武数十年者即今侍从之事也今时侍从又名两制内制为翰林学士外制为中书舍人在元祐末置权侍郎以前中书舍人以上方为侍从故率内外制而名其官所以别汉之侍从而未为九卿者也】
　　和蒋发运
　　夜语翻千偈书来又一言此身真佛祖何处不羲轩船稳江吹坐楼空月入尊遥知思我处醉墨在頺垣发运【宋史职官志发运使掌经度山泽财货之源漕淮浙江湖六路储廪以输中都而兼制茶盐泉寳之政燕翼贻谋録初下江南置水陆发运二使后以陆路不便悉从水路雍熙四年诏合水陆发运为一路孙彦同职官分纪淮南江浙荆湖有都大发运使副使等官】蒋之奇【施氏原注蒋之奇字颖叔宜兴人锁防擢进士第举贤良方正试六论中选及对策以　一书间自报罢英宗览而善之擢监察御史神宗立进副端歴诸道转运遂为江淮发运祖宗旧制嵗终奏计京师其实多至次年正月到阙颖叔十月巳诣京师奏计进侍制守长沙为御史谏官以亷白称由寳文阁侍制河北都漕守瀛入为戸部侍郎以后事见送颖叔帅熙河诗注此叚全文新刻本悉删去今补録以存其旧】
　　送表弟程六知楚州
　　炯炯明珠照双璧当年三老苏程石里人下道避鸠杖刺史迎门倒鳬舄我时与子皆儿童狂走从人觅梨栗健如黄犊不可恃隙过白驹那暇惜醴泉寺古垂橘柚石头山髙暗松栎诸孙相逢万里外一笑未解千忧集子方得郡古山阳老手生风谢刀笔我正含毫紫防阁病眼昏花困书檄莫教印绶系余年去扫坟墓当有日功成头白早归来共借梨花作寒食
　　程六【施氏原注东坡母成国太夫人程氏眉山着姓其侄之才字正辅第二之元字徳孺第六即楚州之邰字懿叔第七正辅初娶　一坡女　一早亡老苏公以为　一事见后次韵正辅江行见桃花诗注此诗首云炯炯明珠照双璧次韵送徳孺漕江西又云君家兄弟真联璧独指徳孺彛叔不复及正辅犹以旧怨故也徳孺以父文应防得官自江右移节广南为郎金部元符三年由河中守为两浙转运使东坡归自海外防于金山后为卫尉少卿坐曾丞相布取金山下鼻塘地徳孺尝与调防蔡京与布不协徳孺亦得罪时崇宁二年秋也徳孺孙敦厚字子山有文名绍兴间为右史掌制诰此叚新刻删去今补録】楚州【舆地广记隋开皇初废山阳郡十二年置楚州】醴泉【眉州山名注见第六巻】石头山【考志眉州有石佛山无石头山先生寄子由诗云买田向何许石佛山前路头字疑当作佛字】附子由作
　　与君外兄弟初如一池鱼中年云雨散各异涧谷居客舍复相从语极长欷歔青衫奉朝谒白髪惊晨梳百年不堪把一尊欢有余清言我未厌昨夜闻除书淮南旱巳久疲民食田蔬请发上供米仍疏古防渠要须贤使君均此积嵗储径乘两桨去不待五马车别离难重陈劳来不可徐政成得召节嵗晩当归与
　　碣石庵戯赠湛庵主【公自注相国寺僧也】
　　保康桥上夜观灯碣【疑当作喝】石岩前夏饮氷莫把山林笑朝市老夫手里有乌藤
　　相国寺【汴京遗迹志相国寺在开封府城东本北齐建国寺后废唐为郑审宅景云初僧惠云覩审后园池中有梵宫影遂募縁易宅赐额相国寺东京梦华録大内前州桥之东临汴河大街曰相国寺东轩笔録云相国寺旧传公子无忌之宅今其地属信陵坊寺前旧有公子亭】保康桥【东京梦华録汴京穿城河道有四南曰蔡河自西南戴楼门入城缭绕自东南陈州门出河上有桥十一第六曰西保康门桥】
　　慎按此诗施氏原本不载新刻载续补下巻今改编
　　元祐元年二月八日朝退独在起居院读汉书儒林传感申公故事作小诗一絶
　　寂寞申公谢客时自言巳见穆生机【一作防】绾臧下吏明堂废又作龙钟病免归
　　申公【汉书申公鲁人楚王令申公傅太子戊及戊立申公退居家谢宾客王臧赵绾尝从受诗绾臧请立明堂武帝安车蒲轮迎申公时巳八十余窦太后不悦儒术得绾臧之过以让上因下绾臧吏废明堂事申公亦免病归】起居院【宋史职官志旧置起居院命三馆校理以上修起居注】慎按此首施注原本不载以题中年月考之确是元祐初作今编録于此
　　和人假山
　　上党搀天碧玉环絶河千里抱商顔试观烟雨三峯外都在灵仙一掌间造化何如童子戯写真聊发使君闲何当挈取西征去画作围牀六曲山
　　上党【太平寰宇记五龙山本名上党山其山松柏参霄】商顔【水经注楚水源出上洛县西南楚山皇甫谧云商山亦称楚山古老云州有商君商国商塞商密商顔曰五商】
　　送王伯守虢
　　华山东麓秦遗民当时依山来避秦至今风俗含古意柔桑绿水招行人行人掉臂不回首争入崤函土囊口惟有使君千里来欲饮三堂无事酒三堂本来一事无日长睡起闻投壶牀头砚石开云月涧底松根斸雪腴山棚盗散人安寝劝买耕牛发陈廪归来只作水衡卿我欲携壶就君饮
　　王伯【施氏原注残脱不可辨○慎按伯长子娶东坡女栾城集有代祭王虢州文云我迁于南一徃六年归来执手白发侵颠遂以息女许君长子朋友惟旧亲戚惟始又云君以罪废还家宋都子由诗亦有一废十五年之句东坡守徐州有和王廷老退居见寄诗则廷老放废巳久至是复起知虢州耳】虢州【九域志陜西永兴军路虢州唐农郡治虢畧县东至西京一百五十里周封虢仲之地汉武置函谷关谓道形如函即孙卿子所云秦有松柏之塞是也】崤函【元和郡县志自东崤至西崤三十五里皆在秦关之东汉关之西程大昌雍録自华至陜凡三关秦函谷关在唐陜州灵寳县南十里汉函谷关杨仆所改筑在唐河南府新安县东一里比秦旧关则移东三百七十八里唐之潼关在华州华隂县东北】三堂【太平寰宇记三堂在虢州治内唐岐薛二王刺史时所建】
　　附子由作
