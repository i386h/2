<!-- { "loadSidebar": true } -->
　　赠奉政大夫浙江按察司佥事朱公墓志铭 
　　奉政大夫福建按察司佥事伍公迁葬志 
　　南京守备晏公墓志铭 
　　汉阳知府马公墓志铭 
　　霸州知州郭君墓志铭 

　　○参议符公墓志铭 

　　公少刻厉读书寄食城北浮屠足不踰户阈数年学艺大进以礼经占弘治乙酉江西乡试明年举进士南省第五人选知溧阳县法古为政谕民重礼敦俗督劳农田浚筑陂渠潴泄以时旱潦有备鉏止豪右屡察疑狱脱数人于死徭役编审有法吏不得为奸修学舍祠名宦乡贤立贞女庙作义阡迁葬八十余冢溧人镌石颂焉升高州同知丁父忧服除补辰州改作黔江溆浦二学以乘山川之秀召吏民子弟亲为讲说诱劝以文艺学者日起正德己巳擢为广西按察佥事分廵左江会蓝贼构乱一日谍报贼众分攻平南贵桂三邑公即督兵驰至平南江伺贼半渡击之斫其渠魁中流渰没不计其数自始发兵及后贼所以破灭皆如公计众谓公儒者料敌制胜乃尔浔卫将有与卒讼田而久不决以危言胁公不为动竟质平焉浔民奏田少税多期得减赋公曰必使田浮则欺上必使税浮则损下当验实使田赋两平耳已而田果不少众帖服公乘险阻冒瘴疠经畧勤勚既升浙江参议旋改山东皆不往请老而归盖公所为政志在便民有所建置期必行虽忤上官意不少恤不能効世吏饬厨传将迎所至有声迹而贵势多不合以此淹久无助处之裕如也公不苟取予在溧阳于廨后得古藏银悉易谷以赈贫民居家盈缩无所问家人时以匮告徐曰若等自经理之可矣杜门脱物十有八年足迹不一至城府提学使者请主白鹿书院亦以疾辞朔望谒先祠坐堂上率家众道古今孝友节义定规约数十事俾世守之公于书无所不观自经史子集至于天文星历地里医卜罔不研究手自钞录垂老不辍其于学大有得也所著有活溪存藁若干卷选唐宋元国朝近体诗欧苏文选医家纂要地理集奇诸书藏于家公讳观字衍观学者称为活溪先生姓符氏世家新喻之金田祖讳刚考讳勤皆乡里长者考以公故赠溧阳知县公生正统甲子八月十八日享年八十有五嘉靖戊子九月三日卒配张孺人先卒葬颍江之南杨家寨卜以卒之明年月日启圹而合葬焉二男子锡铣也锡好学以文艺著称通判韶州征为太常典簿至是锡奉状拜泣请予铭公之墓予观士大夫能学不厌及仕号为廉静谨洁不为利疚虽处隐约不以为悔风范行谊足仪乡里后进者吾唯知公而已论次其世而系以铭非独慰其子乃亦以诒于今之士铭曰 
　　符公檏迂貌也癯家食无储富藏书为吏淹徐耻竞趋威行惠濡弊以袪归老一庐静恬愉惟学忘劬行璠玙镵石埋词贲幽墟 

　　○朝列大夫浙江布政司参议徐君墓志铭 

　　君姓徐氏讳珤信之其字也十岁能属文倪文僖公一见奇之谓其叔祖助教公曰徐氏有子矣受叔父佥宪公训学益进弘治庚戌登进士第观政户部尝摄监收仓粟能革诸弊给赏辽东官军被檄舆疾不以勚辞授知华容县属岁歉宽禁缓责劳徕赈恤全活甚众县有黄洋渡雨潦时至冒其旁田溢为巨浸君问知其弊乃发卒堤筑延数百丈仍岁大熟民则歌呼曰德我者徐公乎由是相与名曰徐公堤云均编籍之役置平籴仓治状称最入为南京户部主事改工部分司仪真丁母忧服除补南京刑部升员外郎郎中君治职勤敏奋欲有为操宪任法里中旧故请谒拒闭强明自信者也然擢贰浙藩未几辄告罢嗟乎遇合兴废不可讳于命盖久矣况持独恃难合之见以居群观俦訾之地虽慎履矜行犹难之世尝谓君为同列所中伤或置怼愠其间岂知命之谓哉君去官家居益贫然不以屑意时集名隽弹碁赋诗噱衍竟日未卒数日犹然忽告君被疾遽殁远近叹息咨闵焉其卒之日嘉靖三年四月某日也距生景泰庚午年七十有五徐氏苏人入国初为江宁人曾祖讳朴祖讳本父讳溥皆弗仕父以君故封刑部员外郎娶某氏生子四人忠道忠谋忠爵忠诲女适士人林陆孙男女各三人君善于为文尤喜作歌诗所存有石林藁若干卷是年十月某日葬于某山祖茔之次太宰建安杨公谓嵩曰信之吾同年友也于浙又尝为僚信之直厚而简易不为城府交久能敬仕而才惜弗究其施也其卒吾无以慰其孤惟葬有石将子是托焉明日诸孤奉通政参议黎君状以至甲公命乃铭词曰 
　　车坚御良周道孔夷孰遏孰挤而蹶其驰嗟乎徐君委顺何尤太宰笃旧予阐厥幽 

　　○赠奉政大夫浙江按察司佥事朱公墓志铭 

　　赠奉政大夫浙江按察佥事朱公今廵抚湖广都御史克谐之父也奉政公以正德辛未三月二十日葬宅东之先茔十有七年矣嘉靖丁亥十二月十八日都宪自河南参政还迁墓于南昌廖方山之原启夫人马氏之圹合而窆焉礼也至是都宪告予曰先亲之不幸不肖孤祸之也不肖守官不良致蹈祸责生不得荣养其亡也囊无铢金篚无匹帛以敛呜呼其可哀也惟是葬未有铭非敢缓盖有待也兹愿得子铭追纳诸圹中庶几以慰吾亲于地下以塞吾悲嵩哀其词诺焉盖都宪于正德间以选为御史举职无所避忤逆瑾意勒停家居怒犹未释复责输边粟数百石当是时颠沛播越甚矣夫人闻报忧悸遂至大故奉政公谋鬻贷以给其费虽劳瘁穷阨而不以咎其子曰是道当然也及瑾诛诏起都宪于家而奉政公不禄矣嗟夫居位尽职仕者当然也自都宪婴瑾之祸为善者惧矣及起官郎署历藩臬声绩懋着陟今官大显于时诰书追荣其亲然后论者曰履正终吉天于善人无不报而固有迟速焉故予于书公之葬也首着其事如此以为世劝而后叙次其世而系以铭公讳层字大霄进贤朱坊里人也宋德佑时讳云字德敏者无嗣以女弟之子丰城袁氏敬叔为嗣今朱姓敬叔之后也四传至国初讳梦炎字仲雅者仕至礼部尚书从弟舜字仲韶以明经举本县儒学训导伯仲联美家有广庭植桂二株人号双桂朱氏训导生子文宏文宏二子次曰继初继初生孔宽公之父也公蓄德厉行称乡里善士夫人协力俭勤植其家公生年月日享年七十又六夫人前卒戊辰冬十二月七日年七十子二人长即都宪名廷声克谐字也次廷用孙男玺珏璇玑珊珍琮曾孙男七尚幼云铭曰 
　　朱世大家显自尚书八座奋庸以有令誉衣冠之传徽久弗嗣爰复其初暨公有子权疆所忌夙与旤逢教以义忠曷怨曷恫屯艰荣观物理相绍孰知公荣乃在身后　皇有锡命秩号贲幽昭德琢辞以励好修 

　　○奉政大夫福建按察司佥事伍公迁葬志 

　　公卒且葬二十年矣是惟正德庚辰之岁子湘濡视地于里欧源江凤山下谋改葬冬十有一月壬申乃葬乃奉书加币告于太史氏嵩曰先公嗣德象贤实大有家为孝子莅官有惠政为良守长有捍贼功为名监司维是迁厝有志敢以请惟伍氏远有代序自临清丞讳洪者国初进士公之高祖也曾祖讳纶祖讳间崔至乐清令赠监察御史乐清生二子长封员外郎讳体祥次御史讳骥公之考也公讳希闵字仲孝举进士释褐得随州守繇随州拜福建按察佥事奉勑专驻上杭上杭者御史公所尝建功之地也盖天顺间有寇起上杭御史时按闽督师讨平之染瘴疠舆疾还京殁朝廷命立祠置祭赐额褒忠至成化间杭复有寇刘昂起攻城刼狱江广接壤为之动摇省臣合请廷议增设兵备宪臣往治吏部以公名丄遂拜焉公至谒祠而后临政其为孝子以此随湖广大州也然民罕土著多远方商贩朋比为奸有猾商欲夺邻贾财得丐者殴毙之以讼贾贾不能辨将诬服公坐猾商而贾获免富室嫠妇无子其所赘婿与夫之兄子夜入室杀嫠妇橐其财而诈以盗诉公疑非盗诘其情得同谋诛之旱涝民多溃散公抚字有方流亡荐复生齿日繁其里户二曰归仁归化者公所增也其为良守长以此刘寇之发连结武平永定众至十万议者欲歼三邑公至则力止之以讨贼自任乃首务招服放免者以千数渠魁投见劳以酒食俾擒贼自効立二团营招抚胁从者居之以散其党其骁鸷弗下者乃捣巢擒之未几漳寇温文进又起公亲统精锐兼道猝玉一鼓平之分廵汀漳询民瘼刬蠹弊斥贪墨理冤抑禁赌博风采整肃当道屡疏荐杭人肖公像即褒忠之后堂祠焉其为名监司以此公丁继母忧还甫禫廵抚汀赣都御史金公泽言上杭自公去嗣职者不胜任桴鼓数起请还公旧治诏如金公言于是公在杭凡十有二年每给由辄奏留之最后以地方告靖得行过家即引疾乞休矣公少与从兄方伯公孟贤并称颖异业春秋有名其所著订学者传以为式既归构别墅笪桥时方伯亦谢政觞集怡怡如也其生正统丁巳九月二十六日其卒弘治己未六月二十三日年六十有三夫人王氏有淑德子男二曰湘濡也铭曰 
　　伍氏大姓显人世多御史暨公父子甲科烈烈御史按治于闽披攘大盗义声以振　帝曰忠哉捍患勤事杭土之南作庙攸祀后二十年公继其家豸冠绣服以莅兵台行台严严实迩公祠摄事致谒庸谨孝思革其劻勷绥以静治卓绪殊闻公考是似公昔戾止邦人乂宁公之归矣桴皷数兴材之具宜而弗远至位止于斯惟命之制公殁既久迁墓在兹惟名弗斁乃刻铭诗 

　　○南京守备晏公墓志铭 

　　嘉靖甲午六月十有二日南京守备司礼太监晏公卒于位年七十有二公性恬约被服儒素非宾会食不重味一室萧然图史外无他玩好殁之日几不能殓衾槥敝疏取足敛形巳矣留都公卿百执事不逮闾阎卒伍之微咨美悼叹之弗置嗟乎贤矣公讳宏字约之其先楚人也幼入禁庭侍　孝宗皇帝于春宫弘治初以旧劳累升至太监赐蟒衣玉带内府乘马雅善书法　孝皇特赐端砚以宠异之勑督京通仓储搜革积弊关节弗入人目为晏御史　孝皇宾天公悲号孺慕奏乞司香　泰陵居三年遂乞养疾杜门越十有三年　今上龙飞首起公镇守陕西召对便殿玉音劳遣之公既至镇务以德惠拊循其人兴坠补弊不遗余力贬损驺御廪饩取给朝夕仿古义仓意置余廪以赡贫乏尤重文教崇饬先圣及武成之庙增补通鉴纲目小学诸书刻梓以传治绩超美　天子赐敕嘉奖擢南京司礼太监俾领守备则雅操弥励一镇以静数以老疾求代温诏慰留旋召入典东厂盖　上意睠注方置宥密而公巳病不良于行矣初公失怙恃莫省所在既贵悲思营虚冢具衣冠以葬疾革戒家人以赐砚殉盖其忠孝大节如此于是　上闻赐谕祭诏有司给驿归公之丧葬都城章华村其孙英哀泣请铭于留都诸大夫诸大夫合词曰司礼行应铭铭必得史氏乃以属嵩嵩考前史阉尹氏若景监缪贤史游吕强之俦皆以怀谨纳忠有所补益名焯焯在史册乃今有忠公静廉守职奉法如晏公者是可使之无传也哉铭曰 
　　繄古宫卿房闼是职筦执要华沿代靡极于惠于威丛逞类殖嗟惟司礼廉静方直处润弗膏蹈躬允饬有赫　尧明皇鉴如日屏枉遂良起公遗佚休命肃将所至宣力三辅怀仁旧京用辑至有余编囊无羡积美轶往贤动几轨则寿考令终矢言报国　帝闻其咨舆情孔恻章华之村爰卜窀穸我铭曷从惟以书德令誉弗谖来者斯式 

　　○汉阳知府马公墓志铭 

