<!-- { "loadSidebar": true } -->
　　天下之大患莫大于不量力而不量力之患起于好髙今夫使人皆量力而无慕乎贤已者疑若怠惰而无志而不知夫力之所受于天者莫不有极强任而过使之则将有祸呜呼怠惰而无志不犹愈于祸欤吾知量力之不可废也今夫天下之才自匹夫以至圣人其别无穷然大要有三而已上智中人下愚是也昔者圣人之作天下使民之畏也有不待刑使人之爱也有不待赏夫无赏刑而畏爱行焉此天下之絶德也夫惟圣人而后能之而使中人之才其为治也去赏与刑以求天下之畏爱曰吾将学圣人也则亦败而已矣使量力而行之治刑以明畏信赏以施爱其谁曰不可以为德不及于圣人耶不犹愈于败乎夫乌获之力至于举千钧而弱者至不举一石以一石之力而负千钧则膂絶而死此又天下之所知也昔者郑国有灾有劝子产使迁国者子产曰吾不足以定迁矣夫迁国以免灾与安坐以待不测之祸二者孰利也然子产知其力之不能及则宁为安坐之计姑求其力之所及者而行之岂其心以谓不能定迁则其患将甚于安坐而待患欤盖子产常铸刑书而叔向非之子产卒行之也彼以谓议事以制不为刑辟者非我之所能故也余读书至此未尝不切叹古之君子其知虑深逺而校利害也详量分审力而不诱于天下之浮説而深悲后世之惑者夫宋襄公之求诸侯徐偃王之行仁义卒无所就而败随之而世之人遂悲仁义之不效而余不知二人者果能为文武之事者欤非仁义之负二人二人之负于仁义也或曰天下之士不可好卑而务近而量力之论不可以训呜呼使无妄学圣人者是岂使无学其德耶吾恶夫无其德而僣其事者也彼圣人之为圣岂好髙而为之哉其中之所有举而措之而已使诚有其德吾何爱圣人之事而不使为之哉
　　鲁仲连论
　　昔者君子之于仁义其行之非不勤而好之非不笃也然动而不得其中则君子不为是故罪至于可杀则君子不生之以为恩而乡闾之鬭势之所不能救则舍而不顾凡天下之事有可以不为而非不义者君子不强以为义也呜呼君子之道岂固若是恝然而已哉彼诚以为事至于可以不为而无我责而我鳃鳃然求为之以为功则夫世之求为君子者盖亦甚劳而我之心无乃非出于乐而后为之欤盖昔者夫子之道未尝不出于忠恕而其所以待物者亦甚厚矣然陈恒弑其君则孔子沐浴而言之朝告其君而请讨之至其不能讨而孔子不强于门人有以谓报怨以德者而夫子谓何以报德出而告之朝者吾之所职者止矣邻国之不讨贼非我之责也受人之德而乐之加吾以恶而怨之者是天下之常情也以德复德以怨复怨则理亦足矣故天下之人必将以所乐施所恶则夫为善者不亦枉其情欤彼鲁仲连者里闾之自好者耳安知夫所谓真仁义者也以布衣游诸侯而不食其禄不当天下之责而出身以救天下之患功成事止而不享其报此鲁仲连之所以为贤欤嗟夫鲁仲连之所以为贤乃其所以为戾也夫当其位而后忧食其禄而后劳施其功而享其利解其忧而享其乐者孔子孟子之所不能过也而仲连者独能不然吾见其越常弃礼乱世败俗而已矣夫无责而忧人之忧致力而不享其报则使世之中人不勉于义必自仲连始使天下之贤者必如仲连而后可则亦率天下为伪而已矣盖施义而不当其处者义之贼也尝闻之昔者夫子之道所以行乎天下后世而不能废者惟其不强仁义以为贤而不舍仁义以求自便也不强以为贤故为善者不难不舍以为便故不为者有所畏夫人不可不为而为之不难是天下之所以同守而不废也而后之愚者常欲摩顶放踵以利天下而其自便者不以仁义易身之一毛而天下卒去之然则夫子之道为不易也
　　乐毅论
　　余观夏侯太初之论乐毅称毅之书以谓伊尹放太甲而不疑太甲受放而不怨以知毅之心不止于兼并而取毅之不取莒与即墨以谓明信义于天下将纵二城而降之以为王业之所起呜呼何其言之过欤毅战国之雄耳其智岂足以知王者之事哉一説昭王之平齐复其数年之仇毅之才尽是矣何以知毅之有心于王者之事哉且以战国之际士驰説以干时君惟恐其言之不足以动人其所説一切不出于情实则乐生之称伊尹太甲之事是乘其心欤且毅将燕师一战而破齐虏获其重器而逐其君以燕国之弱小而五歳动师于外亲所下者凡七十余城则士卒亦少弊而国之转输应接亦少劳矣故顿于二城之下盘桓而不能取且不终乐毅之计而骑刼代之矣由是观之乐子之不拔二城者是力有所不足未得尽用其计谋而考毅之心固未始有纵二城以示民明信而有意于王业之事也且乐毅常一至临淄中尽取齐寳财物祭器输之于燕而下七十余城其所杀伤不知几何而即墨之大夫出死于战齐民之视毅不啻若冦讐而乃欲以不攻二城以明信示民毅之为计必不若是之愚者且方是时田单守即墨单善为兵故其守即墨固而不易防耳何夏侯生之妄论也司马迁称异时事类苏秦者皆附之秦故战国策之事所载多不足信而迁之所载未始有此故余皆不信之
　　商君论
　　昔者商君之治秦贵利尚功明赏罚信号令使其日夜趋于功利之域而无闲暇乐生之心勇于公战怯于私鬭盖凡所以养生者非从事于公不可得也不过十年而秦遂以强后世因之以有天下盖始皇之亡自商君起之而世之议者以谓秦以商君而兴而不知商君之术是秦之所由亡也今夫世之善养生者和其血气平其心志安养而徐用之导引屈伸以宣其滞而导其和故药石饮食平易而舒缓惟其然故其效也得其所欲而无后患有贱丈夫焉不知其为如此不能忍歳月之勤而急其效于耳目之前于是服毒石饵恶草以激之方其效也刚壮勇力倍于平时然不过数年之后草木之力已尽而遗毒余孽溃裂四出故痈疽壊决之变一日皆作而不可制至于是而不死者未之有也呜呼用民之道亦何以异于此昔者三代之圣人也其得天下也不为旦夕之谋揉伏其民而和辑其国一出于恺悌忠厚之政使其民无勉强不得已之心故其功成事立而民莫有厌之之意是以享国长久而无后忧彼商君以谓仁人之术非所以速功朝有所为而夕望其利日夜峻治其刑罚以驱廹其民斩艾惩创以齐肃其怠惰之气汲汲然常若不可以终日故方其效也所求者得所敌者破徭役使令莫不如意然至于后世天下已定而吾之所欲已得而后前日惨毒之志乃始大发而不可制故更二世而秦亡原其所以取怨于下者岂一日之积欤呜呼商君实首之也夫民之力人之血气一也可以徐治而不可以求近功夫欲求近功则必出于深刑痛罚毒石恶草夫四者用而危亡之祸可立而待故曰商君之术是亡国之术也
　　应侯论
　　余观应侯之入秦其心未尝不在穰侯也彼范睢困苦展转既濒于死其求报于魏也切骨腐心不可终日故其将夺穰侯之位而代之也慎重周审不敢轻发非如朝游夕説之士徼幸一言而胜之何者其怨魏之心重故倾穰侯之心必倾人之心必则其计必出于万全故其上秦昭王书曰其深者不敢载之于书及见秦王乃先言越韩魏以伐齐之非计也阳陈外事以尝秦王之心而自固其权事成势固乃一言穰侯太后之专恣不终朝而逐之则睢之惮穰侯而不敢轻发岂不甚哉太史公所序睢事如此乃言睢之始见秦王误入永巷闻有穰侯太后而不闻有王也何言之误耶且睢与秦王相得数年而后敢言穰侯太后之事者知己之与王交宻势定而计穰侯之不能夺之也其始不敢载之于书一见秦王而不敢及之者知徒婴其锋不足以成吾事而吾将受其祸故也且一见秦王而语穰侯太后之恶如此彼独不畏穰侯之闻之欤以匹夫无援之分而斥骨肉子母之亲非独取患于穰侯秦王亦且逐之矣彼睢之入关料穰侯恶诸侯之客下车而逃之其为计如此万有一幸而得见王徐徐而图人何所不可而遽为是卤莽之计哉且秦自孝公以来操法绳下最严于宫闼之禁所以自卫者皆以峻法防其下故荆轲刺始皇而殿下之兵不敢輙动安有误入永巷事耶扬子曰子长多爱竒也此亦好竒之过欤
　　呉起论
　　吾读呉起传观与田文论功发三问文不得二然则起之才岂浅浅者耶及田文为之言主少国疑大臣未附百姓不信当是时属之子乎属之我乎起曰属之子矣吾尝疑起之才何独短于此而不敢与文较及观起之相楚方悼王之死未几而楚之宗室大臣起而杀呉起方是时悼王死起相新君可谓主少国疑矣起也于是乎不免然则起之才是诚短于是则其始无以抗田文之言盖无足怪而田文之于知人也亦明矣然则田文之知起之不足以处此者何説也起之为人也明厉而不逹于变从事于法而不知权是二者盖相疑国辅少主亲未附而安亦信者之所深忌也昔者郑国有难而子孔当国乃为载书以序位聴政辞而子产请焚之夫子孔之序载书叙羣臣而使之聴政岂有所不可哉而子产请焚而郑国果定何哉盖诚未加于物则吾之所为众之所疑故急之则乱绳之则怨方是时法有所不行是非有所不较徒知吾法之不欺而不顾物之情此取祸之道也故曰众怒难犯专欲难成盖当新造之国与夫众情反侧之际者不可以求定乎法而取必于理之是非而其权乃在夫人情可否之际此子产所以焚之而国定也史称呉起治楚明法审令捐不急之官废公族疎逺者夫起当新难之国辅未壮之主而驭不附之大臣与不信之百姓而其所行苟若是而不知变是其死也不亦宜乎呜呼智士因变圣人乘时一龙一蛇与化推移庸得而制之哉吾悲呉起之志故论其説云
　　陈轸论
　　陈轸之辨不及苏秦张仪然轸常从容于战国之际而仪秦汲汲不能补其所不及秦以客死仪迯于魏其周流诸国不得少休用智巧而为力劳何也盖游説不可取必于一端而仪秦之术一定故也何者苏秦必于纵张仪必于横夫一室之人不同心一日之心不同事以叛散相倾之六国而使之一心以为纵虽孺子知其不可以久此苏秦之所穷且天下尝见为纵之利矣一日而散为横虽足以解约然合散未可必此张仪之蔽也纵者不敢横虽见横之利而不敢陈也而游説以非之是强其所不亲横者不敢纵虽见纵之利亦不敢陈也而强词以乱之是谗其所不怨强其所不亲是交胡越之道也谗其所不怨是间兄弟之道也天下固有胡越之可亲而兄弟为可间者矣然其亲与间之际劳矣且夫胡越者是必亲之而后可兄弟者是必间之而后可中道不幸而谋失者必败故仪秦之身颠沛而濒于祸者数矣秦以此死而仪仅以免故纵横者危道也横常负天下之责纵则任天下之咎故纵而散者苏秦负其责横而合者张仪任其咎然天下之势故不一要之合散必不可以一定夫操不可以一定之势而身当其任故曰纵横危道也陈轸之智不逮二子而不主纵横之任乘势伺变而行其説故其为説不劳而其身处于安佚然则陈轸者其説士之巨擘者也
　　田横论
