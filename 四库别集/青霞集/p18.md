<!-- { "loadSidebar": true } -->
　　知已难逢最易分朝来一片岭头云虽然书札时常有犹向衡阳忆鴈羣
　　逰子吟
　　堂上老亲垂白髪天涯逰子泪斑衣何人解道山河险梦里犹能夜夜归
　　忆昔
　　河洲客梦思氤氲画角声中晓色分回首春风将十载至今啼鴈不堪闻
　　出塞曲
　　中年曾作羽林郎谁怕横飞塞上霜自羡当年班定逺能将十骑斩贤王
　　其二
　　生悬寳剑报君恩自许青萍气不凡若遣海波清未得玉顔何用立乾坤
　　逰仙诗
　　旷世栖灵岳希心蹑大罗手中元气合足下白云多洞口留丹色岩深隠薜萝犹闻尘世上金鼓杂铙歌
　　其二
　　好生明帝徳兼济是丹心辟恶悬轩镜调风鼓舜琴皇天憎白髪大地足黄金圣智参化精研万古深
　　其三
　　玉液生真宰金丹本缉熈圣人悲独往大化有真知寳剑龙双合瑶琴鳯九仪髙台延绮烛恒恐朔风吹
　　其四
　　时哉圣所寳气化错毫厘真诀乾坤应隂符日月随壶中元化转鼎上八风吹惟有修真客精诚永不移
　　其五
　　采薇西山客即是紫芝仙观世心不忍入山身自然大还周八极小隠亦千年谁云饥饿死本以薄闳颠
　　其六
　　巍巍秋梁子灵气在人间混世安金鼎和光驻玉顔鳯骖谁与并龙驾讵能攀拟落周唐际真能炼九还
　　其七
　　延生非寳鼎济世是金仙炼就壶中药遨游物外天一身通宇宙万化合人烟区区鹤算何足羡长年
　　其八
　　寳剑神仙制寰中灏气多双飞齐日月一意斩妖魔国纪乾坤正军威将士和从来太阿出瀚海湛无波
　　其九
　　领得真灵诀刚风扫世氛严威凌万仞正气肃三军有道威时鳯无心出岫云中虚纯一徳渺渺似离羣
　　其十
　　明自虚无谷光生笃实天壶中悬大象镜外丽长川尧舜非无术伊周即是仙雍熈调玉烛和气正芊妍
　　忧懐诗【其间専指严氏也】
　　北风烈烈动征旗南国悠悠感我思属玉宫中香气满黄金台畔漏声迟旧从丹阙陈书疏忆向金吾别帝畿迁谪已无王国相薄游犹有习家池肝肠最苦人难识名姓空为众所知马援去家长作客少陵生已不逢时近闻邸报频搔首又遇邉声早着眉虎帐兜鍪悬未得栁营笳管梦堪疑将军挂印空如斗节制谈兵正似碁肮脏征夫心不分凄凉士卒色常饥铁衣自苦飘揺恨防缯谁争献纳仪马骨清髙逾水岸弓断絶挂林埘狼烟已作匈奴堠鸟道斜张汉将旗幕府报功谁氏首衰衣空泣道旁碑平生所学知何事一日当涂乃尔为心畏权门蹲谷虎意轻朝命薄霜枝败兵南诏翻称捷失节东隅倒是竒总为人臣轻节义遂令世道缺纲维懐奸自忍忘恩泽结党何须及叛离甲第荧煌分苑树登歌杳袅杂宫词南曹北馆皆门下东贾西商尽指頥大内交游亲似水禁中消息密于丝心希董卓黄金坞手受留侯白玉巵尹氏世卿门赫奕田蚡吏禄路逶迤揣摩防事惟林甫窃弄威权傲李斯新进郎君荣曲宴旧游将帅秉旌麾曹瞒为计如狐豕司马之心在路歧曾受清朝三载禄不甘邪党一毫欺春秋讨贼宣尼笔宋室诛奸石介诗安得当朝忠义士早除君侧九层危
　　山游
　　石如悬磬四邉成泉似流珠万壑生若遣孙郎清啸发中天并作鳯皇声
　　明妃曲
　　平生矜艳色不得侍君王独为黄金客凋零白玉妆出宫多夜月上马尽秋霜一奏琵琶曲征人总断肠
　　又
　　愁闻邉塞近不厌马行迟贱妾徒多怨君王岂得知南看非寝殿北望是旌旗寄谢丹青使黄金有尽时
　　把剑忆诸生陈松山
　　陈生赠我剑今复防春秋眉目隔河陇恩情在枕头
　　戏咏鹦鹉
　　不妨笼槛里緑羽且蹉跎稍待能言日机闗更觉多
　　送张使君考绩之京
　　嗟余还印组三嵗别方城每愤诸邉动长懐万里行闻君将上计愁望不胜情
　　青霞集巻七
　　钦定四库全书
　　青霞集巻八
　　明　沈链　撰
　　论
　　二老
　　圣人任万世之纲常始终一而已矣夫圣人皆欲顺纲常以安天下于无事顾其地之所处时之所遇有异而迂回不可通故从变以行权然纲常一易万世何赖故守经以立节伯夷太公各有趋矣方周之兴天下孰不从者伯夷独叩马力诤明天地之大义至于今忿激振起者谁之功也虽然且始有大谬于终者倡武周之不臣观兵而折之何虑之晩耶夫君臣之义不可逃于天地伯夷岂昧之者顾避之北海是可逃也闻文王作欣然来归使天下随之去商而怀周是不臣之倡也夫终将责人以事君而始则身避之终将责人以从周而始则身倡之其与太公之始终于周者异矣岂真志于食粟而不顾其他乎抑亦不知周之将王乎抑亦不察天理人心之正矫激以要首阳之名乎且纣之凶徳虽无武王民必亾之伯夷奚怪焉然天下方戴文王而以事殷不改武王陈师在父死之明年何天理人心之遽变耶噫伯夷之非武王也犹其就文王之心也当纣之乱社稷危在旦夕辅佐之则不可坐视之则不忍覩不可之势抱不忍之心我将焉归故避之北海非忘君也我避北海矣思天下之民何避天下之民何避而纣亾亟矣幸而文王修徳西郊天下之民方延颈以图一朝之安图一朝之安则讐纣之心稍解而纣可以图一朝之存伯夷以为存殷之计莫善于此故起而西就率天下之民以事文王而文王率天下之民以事纣民赖文王以安纣赖文王之安民以存伯夷亦何乐北海哉圣人之出处必断之以道义避纣就文王大节所系不可苟者岂无为哉如以文王善养老而就之如以纣不善养老而避之举出处之大区区于身谋之私而不为天下计至于势已穷迫乃出危言以骇天下而前此畧不之顾岂圣人之所为哉信乎伯夷之节不待首阳而后见立于文王之未没声于武王之赫怒也武王岂欲伐殷哉不得已而从天命顺人心而起焉伯夷以西伯望武王武王不幸而不得为西伯亦未始以伯夷为非我由是言之武王行仁之功于周博矣伯夷仗义之功于周远矣成王立而二叔叛其叛也固有辞而后子孙绵延不替者不知武王太公之仁深入之抑亦伯夷之义培植之夷之出处圣矣养老而归非为身也采薇而死非为名也义存而身显节立而名彰尼父称文王之至徳曰以服事殷伯夷盍归之义也称武王曰未尽善伯夷叩马之节也然则太公之在周所以成武王之仁也伯夷之在殷所以佐文王之节也二老者天下之大老也
　　仲尼称水何如
　　人之言道之无形者然乎曰非然也道何为其无形也哉以言乎远则不可穷以言乎迩则不可间以言乎天地之间则无往而不存故形者形焉而无所谓无形者色者色焉而无所谓无色者盖形形者有之矣而非曰无形也色色者有之矣而非曰无色也浑然其有本原而浅者忘焉灿然其有条贯而瞀者惑焉呜呼道昭昭于天下而固曰大道无形吾何以听之哉仲尼所以亟称夫水也夫仲尼之心不忘乎道而其言不离乎道一语一黙以为学则以道诸已也以为敎则以道诸人也然则性与道之罕言而水之所以亟称者何哉余于是而知子贡之徒之为浅且瞀也圣人之心日孜孜以觉天下圣人之言日汲汲乎以进学者于道徳也而曰夫子之言性与天道不可得而闻也其为浅瞀奚疑焉圣人之不言乎性与道也则曷为亟称夫水也夫天之覆于上也人见其穹然而已而孰知其示人以易也地之载于下也人见其隤然而已而孰知其示人以简也不曰仰以观天乎不曰俯以察地乎是故人能知天之为天地之为地而道之本原斯昭昭矣夫人之耳目口鼻置之而至当也物之方圆平直播之而至精也不曰近取诸身乎不曰远取诸物乎故人能知人之为人物之为物而道之条贯斯昭昭已然则斯道也形诸天而形焉形诸地而形焉形诸人而形焉形诸物而形焉焉往而非形色之布也焉往而非道哉故道也者天地之所不能秘诸迹而圣人谓之欲隠诸言乎然则水也者固天地之所不能秘者也昔者庄周观于濠上矣其言曰鱼之相忘于江湖犹人之相忘于道术也夫庄周氏之言则二氏空虚之说谓道为无形者也其诸异乎圣人之称水矣夫水之道博济而无私因形而制象善避而不争旁行而不滞内实而不盈迅疾而不留深濳而自得流播而无穷此八者皆人之善行而水具焉博济而无私者仁之泽也因形而制象者义之方也善避而不争者礼之让也旁行而不滞者智之机也内实而不盈者信之积也迅疾而不留者勇之决也深濳而自得者徳之容也流播而无穷者道之宗也故夫水者天地之用而五行之先也君子观于水而道不可胜用矣仲尼亟称之固乐夫道之流形而鼓舞于天下彼不见夫道之大全谓道为无形者自子贡之徒已然矣而况二氏之说乎是故天地人物者道之具也俯仰远近者学之资也君子知几而体道因物以取资则焉往不学而独于水乎故仲尼之取水取其大者也虽然其亦有所不得已者也河出图洛出书天下之所谓瑞也而不知天地之心有所不得已也盖天地之道见于天地着于人物亦昭昭矣而人不能知故不得已而泄于图书圣人之一语一黙莫非性道亦已昭昭矣而人不能知故不得已而亟称于水故泄于图书而天地之心穷亟称于水而圣人之心亦穷矣
　　四皓
