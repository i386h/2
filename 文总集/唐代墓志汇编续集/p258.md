<!-- { "loadSidebar": true } -->
公以幸出危□，愿栖幽泉，不恃赴阙，且欲闭关，值先帝登遐，今上御历，惟公素履，久置宸襟。复以吏部侍郎徵入，迁刑部尚书，判户部事。定三典之轻重，辩九土之耗登，屡改檀榆，弥彰功绪。仍兼判吏部三铨选事，奉太庙使，改户部尚书，依前判户部，修奉不移。岁久，迁御史大夫，补已往之勤，实大用之渐，克负岩廊之望，徒怀燮赞之工。复转刑部尚书兼知贡举。公心目自任，请谒无阶。
致不当之言，上达□旒；成中寝之事，半斥生徒。公坐是左迁为合州刺史。沉忧内结，美疹潜增，贾谊怀忠，凄凉末路；桓谭失志，已矣乎生。以乾宁二年八月廿五日薨於郡舍，享年五十有八。以来年八月十八日窆於河南府偃师县亳邑乡土娄管姜村，於先茔，礼也。公婚陇西李氏，有子二人。长曰祥，孝谨滋中，词华发外，方从贡籍，奄谢韶年。次曰泌，勤直静专，依仁游艺，蔚为良器，以绍德风。公之兄工部侍郎洁，埙篪合雅，棣萼联跗，同黜胤之双高，类溉洽之并秀。月夫语嵩衡之峻，非培填之能知；论江海之深，岂污潢之所测。附棺纪德，刻石铭功，宜假雄词，传陈□盛业。以归昌早亲季孟，幸比金兰，遂将不朽之文，在匪才之笔。前依松茂，谅柏松以为荣；今睹芝焚，顾蕙叹而何寄。莫辞见命，亦责达情，徒欲铺舒，终惭漏略。其铭曰：
昴尾之精，嵩华之灵，膺斯则降，为世而生。福草金浆，瑞芝琼实，偶圣则见，因时而出。公之之行，公之识□，公之履历，公之问望。敦厚诚明，介素身亮，睿旨深隆，舆情早萦。□辅之重，入相之资，儿孤羡器，终爽贞期。再陟司寇，仍持礼闱，推公自任，浮论攸非。佞物与专，当仁被责，曳梦退飞，剖符遐谪。心地凄凉，情田怵迫，罔值秦医，俄成岱客。呜呼哀哉！圣情开悟，官复秋卿，永矣厥终，克保家声。兄蒇事，故友刊铭，意虽重复，辞愧丁宁。烟开新垅，风引悬旌，但悲仁远，空流德馨。呜呼哀哉！侄男将仕郎前国子大学博士腾奉严命书并篆盖镌字人王绪王容（录自《考古》一九九二年第十一期）
№乾宁００４
【盖】
唐故鲁国郡唐公墓志
【志文】
唐故银青光禄大夫检校尚书右仆射前使持节常州诸军事守常州刺史兼御史大夫上柱国鲁国唐公墓志铭并序将仕郎前守汝州王城县　丞丁文撰公讳彦随，字守贞，其先鲁国人也。洎剪桐受封，世胄全德，在春秋末，有举名显，知人於司马，晋有彬，史载雄略，杲闻□庆，锺於令门。曾大父讳弁，义成军节度兵马使兼御史中丞，娶郑滑郡成氏；大父讳青，义成军节度押卫检校左散骑常侍，娶珑西李氏；烈考讳敬德，义成军节度押卫检校右散骑常侍，娶清河张氏；皆秉信谊以绍弓裘；南燕之人，望风景慕。公即先常侍之第二子。幼而不群，颇有直节，轻於财，富於义，爰抵皇州，累佐权贵。及职於淮海，准□名藩，英特岳立。公之在列，干济聿彰。景福元年七月廿八日，□衤失授□州军州事，未期年，大协民望。俄而奏正。公之为理，不让□□□□之时，颇驰借冠之誉，若以勇深摩垒，智掩换旗，历职军功，不可一一具。以乾宁三年七月廿一日以□围越，公授帅命，提兵赴援，涉历□露，□旦遘疾，奄至不幸，享年五十一。
赙赠之礼，寻见加等。呜呼！川不□停，日不可驻，古之常理，公之立事，备有歌谣，乃至身为郡侯，家□□邑，□为之不荣达矣。娶太原王氏县君，四德有闻，六亲咸睦，执公之丧，哀动邻里。公之长兄轸、爱弟佶表，尽居右职，悉先公早世。嗣子衙前兵马使令，小名归儿，娶颍川陈氏；次子令温，小名万儿，衙前兵马使，娶陇西李氏。次子令祥，小名柳僧，娶陇西李氏；次男谢僧；一女适□；孙男哥子，早承义训，况奉母仪，克昌令酞，以永厥世。□分众森罗，不离变化，能齐其物，奚足悲哉！有子有孙，实自余范。乾宁四年二月廿一日淮南扬州扬子县江宾乡颜村里。广狭得中，制□合度，礼也。文鲁郊贱子，声采无闻，将何亏才，以述君侯之□行。既承来命，不敢饰辞，讳为铭曰：
易标积善，载诞君侯，天资富义，神佐运筹。名焕巨屏，续懋雄州，人钦惠化，以至借留。厦未展，风烛俄至，海失云鹏，路抑骐骥邗水，屹屹蜀岗，千秋万岁，永固其藏。
（录自《隋唐五代墓志汇编》江苏山东卷第一册）
№乾宁００５
【盖】
失。
【志文】
唐故南阳郡韩府君墓志铭并序韩氏之姓，本自先周，文王次子，国封□□，因地赐姓，故以韩为氏焉。曾祖讳，祖讳倩，父讳遂，府君讳稹，即先公之第二子也。幼以儒业修其身，长以礼义立其节，文翰歌诗，琴酒内经外传无不洞达於襟怀。事父兄，居乡党，处六亲，训子弟，皆名继古贤，声超后代。故得受福无涯，香名有谕，享年七十。或有一日，谓诸院骨肉及子孙日：我生之足矣，不涉艰危，不经寒馁。因命酒与弟侄，歌欢过极，□中风气，枕席三朝，而掩然长逝，时乾宁三载正月十日也。夫人清河张氏。嗣子元裕、元约、元及、元佶、元礼、女十七娘等，皆号天扣地，荼裂五情，嬴瘵形容，减耗筋力。子弟五人，皆蒙仁训，各蕴贤能，元佶一人，幼从公官，每献忠勤，衣紫金，昂昂迥有冲天之势。今乃罄其家资，备以安厝。
今於乾宁四年丁巳岁十月癸卯朔七日己酉，厝於昌乐县西五里昌城乡□□里。其□东望乐邑，西瞻莽河，南眺郁龙之池，北望虎牙之冢。□□兆灵草瑞，可以居之久矣。遂刊石纪词，用光厥德。铭曰：
天纵奇人，贤德日新，孝行克著，礼乐能亲。何期运尽，旋归逝滨，哀号姻族，痛灌乡邻。呜呼岁改，卜兆斯□，□□姓字，万古千春。
（录自《隋唐五代墓志汇编》河南卷第一册）
№乾宁００６
【盖】
失。
【志文】
大唐易州上谷郡故罗府君墓志铭并序粤一气才分，覆载之恩爱著，三才既启，君父之道斯彰。逖听古风，其来久矣。长沙罗氏姓，本自颛顼末胤，因封罗国，为楚所并，遂以罗为氏焉。洎尧至唐，枝叶芳派，莫不璋朝野，柱石国邦，因远□祖从官魏燕，然子孙为上谷人矣。曾皇讳延新，字贡美，习晓武经，名立当代。皇祖讳秀，博古博今，好仁好义，勇谋超辈，效节从军。皇考讳亮，性气孤直，言行卓立，唯俭唯素，厚义厚恩，同古哲之守中，致今人之慕望。岂圆积善无徵，春秋六十有八，以乾宁四年孟夏月五日遘疾，＊於开化坊私第矣。夫人安定梁氏，柔姿不忒，令淑传闻，诚女同班氏之风，训男齐孟母之德。笄年契，谓茂松萝，不期匣剑光沉於夜泉，孤鸾耻对於明镜。一摧一噎，哭断山震。府君有嗣子五人：长曰元实，神气然，英姿迥异，於家和孝，在□宽仁，少怀明狱之才，长沐府君之用，皆凭直道，而作梯媒。清白既乃，推名军府，擢之上列。始自军城□制官，历授高阳军押衙兼衙前使，亻兼军等制官尔。次曰元景、元安、元袭，小曰元，并乃礼乐修身，承颜润色。新妇五人：长卢氏，次李氏、耿氏、李氏、小田氏，皆妇礼推邻，坤仪扇德。有孙四人：师琼、师诂、师礼、师严，并始学鲁书，即之鸿渐。孙女喜娘子，卫氏，箴□是功，女范皆听。小喜、三喜，才习女功。孝等自锺凶祸，糜溃六情，纵罔极而缠怀，恨生成之莫报。乃竭情励志，迁葬考灵。以先祖坟窄，遂取其年丁巳岁十一月壬申朔十九日庚寅，於郡城南约三里易县界燕城乡东陈管特窆新穴。其茔披溪水，背烟＊，爰依周礼而送终焉。是日吊花布野，奠酌联郊，哀歌吟而惨雾飞，需车动兮悲风起。仍虑年移灰律，海革桑田，乃刊贞珉，周彰永代云尔。铭曰：
地久天长兮物何以休？兔去乌来兮人可能留。府君令誉兮如山岌岌，孤魂玄夜兮似梦攸攸。嗣子哀恸兮血涂草变，白杨挂月兮万古千秋。
（录自《隋唐五代墓志汇编》河北卷第一册）

●光化
№光化００１
【盖】
刘公墓铭
【志文】
唐故魏博刘府君墓志铭并序府君讳会，远祖命氏彭城郡，高祖之后裔，冠裳朱紫，录在国章；义列忠良，存於史策。因官随仕，今为魏人也。曾祖讳；祖讳鲁；皇不仕。烈考讳朝，皇不仕。□府君即先君之第十一子也。性怀金石，志抱松筠，其德也五岳峥嵘，其器也三江渺。知礼乐之本，怀惠爱之心，乡川推有德之名，远近仰弘人之誉。何乃寒喧暂构，微疾潜生，求医不遇於秦公，访药难通於海岛。虽遍祈灵祠，响应终无，不幸去光化元年润十月廿六日，终於冠氏县再清乡吴村之私第，享年七十四。夫人张氏，恨泉台独往，鸾镜尘昏，涕泪空堂，昼而连夕。有子三人：孟曰神宽，仲曰神迁，季曰神遏；女二人，并适他氏。志孝皆行孝行，哀毁过人，泣血绝浆，义同柴闵。乃罄家励力，卜兆封坟，取光比二年十月二日葬於世□西百步，就先茔之礼也。伏恐年代深远，陵谷变移，乃命琐才，扬言贞石。词曰：
英贤府君，孝行立身，何随风烛，奄谢黄尘。哀哉嗣子，卜筮通神，安其茔门，永闭泉门。白杨作伴，夜月为邻，旌言片石，万古千春。
（录自《隋唐五代墓志汇编》江苏山东卷第一册）
№光化００２
【盖】
罐。
【志文】
唐故扶风郡马氏夫人墓铭并序明州慈溪县上林乡石仁里三渎保。维夫人姓马，扶风郡人也，享年六十三，十月生。夫人四德柔和，九仪克备，性同白玉，行比青莲，似镜无尘，如松凌汉。
夫人适琅琊王弘达为琴瑟。未尽契言，路隔泉关。而育一男二女。男曰仲琚。长女适凌郎，次女适陈郎，并高闻德望也。夫人去光化三年八月中忽染疾，百药不疗，至九月廿六日终於私第。当年十一月初一日御吉日葬於富乡湖内山北保。其坟甲向，永为万岁坟也。其墓地夫主王弘达去中和五年十月十三日於马氏堂弟马弁边买得当湖山北保内荒废桑园，永为墓田。东至湖，南至旧屋基，西至横古路及马甲冢科泥涂，东西直出至湖，北至湖及三叔冢。右四至内王自买得，并不关上下门户六亲之事。谨记。铭曰：
人世不坚，亦同风烛，窀穸万年，山河记录。
维光化三年岁次庚申十一月乙酉朔初一日乙酉王弘达墓记（录自《文物》一九八八年第十二期）

●天复
№天复００１
【盖】
　失。
【志文】
