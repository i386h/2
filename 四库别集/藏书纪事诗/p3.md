<!-- { "loadSidebar": true } -->
海内传书大有人，蒲圻纸北洛阳新。

传观子弟皆常本，第一难求镇库珍。

《宋史王洙传》：“洙字原叔，宋城人，翰林学士。兄子尧臣，参知政事，改洙侍读学士兼侍讲学士，前此未尝有也。洙泛览传记，至图纬、方技、阴阳五行、算术、音律、诂训、篆隶之学，无所不通。著《易传》十卷。子钦臣，字仲至，清亮有志操，历集贤殿修撰，知和州，徙饶州。徽宗立，复待制，知成德军。卒年六十七。性嗜古，藏书数万卷，手自雠正，世称善本。”

《却扫编》：“予所见藏书之富，莫如南都王仲至侍郎家。其目至四万三千卷，而类书之卷帙浩博如《太平广记》之类，皆不在其间。闻之其子彦朝云：‘先人每得一书，必以废纸草传之，又求别本参校。至无差误，乃缮写之。必以鄂州蒲圻县纸为册，以其紧慢厚薄得中也。每册不过三四十页，恐其厚而易坏也。此本传以借以及子弟观之。又别写一本，尤精好，以绢素背之，号镇库书，非己不得见也。镇库书不能尽有，才五千余卷。盖尝与宋次道相约传书，互置目录一本，遇所阙，则写寄，故能致多如此。’宣和中，彦朝已卒，其子问以镇库书献，诏特补承务郎。然其副本具在。建炎初，问渡江，书尽留睢阳第中，存亡不可知，可惜也。”

《老学庵笔记》：“前辈传书多用鄂州蒲圻县纸，云厚薄紧慢皆得中，又性与面粘相宜，能久不脱。”

 

十八、黄唏景微

空闻羔雁聘黄晞，著论欷歔述琐微。

不惜黄金掷虚牝，买书归去骭无衣。

《宋史隐逸传》：“黄晞字景微，建安人。少通经，聚书数千卷。自号聱隅子，著《欷歔琐微论》十卷，以为聱隅者，卉物之名；欷歔者，叹声；琐微，述辞也。”

《涑水纪闻》：“黄晞好读书，客游京师，数十年不归。家贫，谒索以为生，衣不蔽体，得钱辄买书，所费殆数百缗。自号聱隅子。石守道为直讲，闻其名，使诸生如古礼，执羔雁束帛，就里中聘之，以补学职，晞固辞不就。故欧阳永叔《哭徂徕先生》诗云‘羔羊聘黄晞，晞惊走邻家’是也。著书甚多，至和中卒。一子，甚愚鲁，所聚及自著书皆散无存。”

 

十九、周启明昭回　高頔子奇

古人得本皆亲写，至与贫儿暴富同。

雕印流传千百部，置书虽易马牛风。

《宋史隐逸传》：“周启明字昭回，其先金陵人，占籍处州。景德中，举贤良方正科。仁宗即位，试助教，迁秘书省秘书郎，改太常丞，卒。藏书数千卷，多手自传写，而能口诵之。”又《文苑传》：“高頔字子奇，开封雍丘人。后唐清泰中举进士。力学强记，手写书千余卷，雍熙二年卒，年八十四。”

《紫桃轩杂缀》：“东坡自钞两《汉书》，既成，夸以为贫儿暴富。唯手写校勘，经几番注意，自然融贯记忆，无卤莽之失。今人买印成书，连屋充栋，多亦不读，读亦不精。书日多而学问日虚疏，子弟日愚，可叹也！”

 

二十、杜鼎异大峰　程贲季长

莫言炳烛仅余光，耳目聪明筋力强。

挥洒自如无点窜，欲从君乞玉泉方。

《茅亭客话》：“杜鼎昇字大峰，形气清秀，雅有古人之风。鬻书自给。夫妇皆八十余，每遇芳时好景，先胜偕行，人皆羡其高年逸乐。进士张及赠之诗曰：‘家本樊川老蜀都，世家冠剑岂寒儒。笔耕尚可储三载，酒战犹能敌百夫。僻爱舜琴湘水弄，每悬孙画醉仙图。孟光语笑长相逐，唤作梁鸿得也无。’尝手写孙思邈《千金方》鬻之。凡借本校勘，有缝拆蠹损之处，必粘背而归之；或彼此有错误之处，则书札改正而归之。且曰：‘使人臣知方则忠，使人子知方则孝。’自于《千金方》中得服玉泉之泉，行之，筋体强壮，耳目聪鉴。每写文字，无点窜之误，至卒方始阁笔。”又“程先生名贲，字季长，自号邱园子，江阳人也。世习儒，少孤力学，立身介洁，跬步一言，必循礼则。喜藏书，自经史子集之外，凡奇诀要录，未尝闻于人者毕珍收之，亦多手写焉。其间复混以名画、古琴，瑰异雅逸之玩，无所不有。虽年齿已暮，而志好益坚，日游简编，未少暂息。每谓所知曰：‘余五十年简册铅椠未尝离手。’其勤至也如此。尝撰《太玄经义训》，功未就，寝疾而卒，年七十有四。”昌炽案：《茅亭客话》，黄休复撰。其所纪述，自宋开宝讫于大中祥符而止。两人在休复前，当为宋初人，且亦隐逸之流也。故次于黄晞、周启明之后。
二一、李淑献臣

图书充牣邯郸志，犹向恒河算聚沙。

惟有宛陵真本子，相传不异碧云騢。

《宋史》：“李若谷字子渊，徐州丰人。子淑，字献臣，年十二，真宗幸亳，命赋诗，赐童子出身。乾兴初，迁大理评事，以龙图阁学士知河中府。卒，赠尚书左丞。”

《郡斋读书志》：“《邯郸图书志》十卷，李淑献臣撰。淑，若谷之子也。载其家所藏图书五十七类。经、史、子、集，通计一千八百三十六部，二万三千一百八十六卷。其外又有《艺术志》、《道书志》、《书画志》，通为八目。”

《直斋书录解题》：“《邯郸书目》十卷，学士河南李淑撰，号‘图书十志’。皇祐己丑，自作序，以示子孙曰朋、圭、刍者，其子寿朋、复圭、德刍也。”

《遂初堂书目》“目录类”，有《李邯郸书目》、《邯郸图书志》。

《邵氏闻见后录》：“李邯郸孙亨仲言：‘吾家有《梅圣俞诗》善本，世所传多为欧阳公去其尤者，忌能名之压己也。’予谓欧阳公在谏路颇诋邯郸，亨仲之言恐不实。”

陆游《跋京本家语》：“李邯郸所蓄三万卷，靖康之变，金人犯阙，散亡皆尽。”

《挥麈后录》：“李邯郸命诸子名，世人难晓。后见孙长文云：邯郸之长子寿朋，取三寿作朋之义；次子复圭，本三复白圭；幼子德刍，以三德苾刍。其指如此，宜乎人所不解也。”

 

二二、富文忠弼

昨夜惊闻瓠子开，鬻书时有市人来。

简韦残囗（献齿）因公重，韩范同时沦将才。

《宋史富弼传》：“弼字彦国，河南人。范仲淹见而奇之，曰：‘王佐才也。’以其文示晏殊，殊妻以女。仁宗复制科，举茂才异等。元丰六年薨。”

《东观余论》：“《元和姓纂》，富郑公家书。甲子岁，洛阳大水。公第书无虑万卷，率漂没放失，市人得而鬻之，‘镇海节度’印章犹存。是书尚轶数卷，以郑公物藏之。”又云：“卷首有‘镇海军节度使印’，富韩公家旧本也。”

 

二三、田伟　子镐　亳州祁氏　饶州吴氏

亳州祁氏饶吴氏，著录并为天下称。

此外荆南三万卷，西斋聊可比吴兢。

叶氏《过庭录》：“公卿名藏书家如宋宣献、李邯郸，四方士民如亳州祁氏、饶州田氏等，吾皆见其目。多至四万许卷，其间颇有不必观者。”

《郡斋读书志》：“《田氏书目》六卷，皇朝田镐撰。田伟居荆南，家藏书几三万卷。镐，伟之子也，因成此目。元祐中，袁默为之序。”又：“《坤凿度》二卷，隋、唐《志》及《崇文总目》皆无之，至元祐《田氏书目》始载焉。”又：“《韩李论语笔解》十卷，唐韩愈、李翱撰。四库、《邯郸书目》皆无之，独《田氏书目》有韩愈《论语》十卷《笔解》两卷。”又：“《周易口诀义》七卷，唐史证撰。田氏以为魏郑公，误也。”

《紫桃轩杂缀》：“田伟藏书三万七千卷，无重复者。黄鲁直与其子游，曰：‘文书之富，未有过田氏者。’政和中，诏求遗书，尝上千卷，补三馆之阙。”

黄庭坚《戏简田子平》诗：“不趋吏部曹中版，且绘高沙湖里鱼。虽无季子六国印，要读田郎万卷书。”又《戏赠李材叟、翘叟兼简田子平》诗：“田郎杞菊荒三径，文字时追二叟游。万卷藏书多未见，老夫端拟乞荆州。”昌炽案：田子平，疑为伟子，即涪翁所与游者也。

 

二四、司马文正光　信阳王氏遗经堂主人

独乐藏书训再三，后来青更出于蓝。

重阳上伏晴明日，群奉公言为指南。

《宋史司马光传》：“仁宗宝元初，中进士甲科，年甫冠。”

《梁溪漫志》：“温公独乐园之读书堂，文史万余卷。而公晨夕所常阅者，虽累数十年，皆新若手未触者。尝谓其子公休曰：‘贾竖藏货贝，儒家惟此耳，然当知宝惜。吾每岁以上伏及重阳间，视天气晴明日，即设几案于当日所，侧群书其上，以暴其脑，所以年月虽深，终不损动。至于启卷，必先视几案洁净，藉以茵褥，然后端坐看之。或欲行看，即承以方版，未尝敢空手捧之。非惟手汗渍及，亦虑触动其脑。每至看竟一板，即侧右手大指，面衬其沿，而覆以次指，捻而挟过，故得不至揉熟其纸。每见汝辈多以指爪撮起，甚非吾意。今浮图、老氏尤知尊敬其书，岂以吾儒反不如乎？汝当志之。’”昌炽案：《士礼居题跋记》：宋本《新序》，信阳王氏藏者即载此温公语于卷端，盖亦留心嗜古者。

又《东湖丛记》有藏书一印云：“昔司马温公藏书甚富，所读之书终身如新。今人读书，随手抛置，甚非古人遗意也。夫佳书难得易失，稍一残缺，修补无从。每见一书或有损坏，辄为愤惋，如对残废之人。数年来，搜罗略备，卷帙斩然，所以遗吾子孙者至厚也。后人观之，宜加珍护。即借吾书者，亦望谅愚意也。遗经堂主人记。”惜其名皆不传。附识于此，以俟方闻者考焉。

 

二五、刘恕道原　子羲仲壮舆

宋时诸州公使库，刻书常有羡余缗。

家书自比官书善，何不精雕付手民。

黄庭坚《刘道原墓志铭》：“道原高安刘氏，讳恕。博极群书，以史学擅名一代。年四十有七，卒于元丰元年九月。”又云：“道原生三男，羲仲、和叔、称。和叔以文鸣，而称笃行，不幸相继死。”

《宋史文苑传》：“刘恕字道原，筠州人。父涣，与欧阳公同年进士。恕笃好史学，司马光编次《资治通鉴》，召为局僚。遇史事纷错难治，辄以诿恕。求书不远数百里，身就之读且钞，殆忘寢食。宋次道知亳州，家多书，枉道借览，次道日具馔为主人礼。恕曰：‘此非吾所为来也，殊废吾事，悉去之。’独闭阁，昼夜口诵手钞，留旬日，尽其书而去，目为之翳。”

《郡斋读书志》：“《十国纪年》四十二卷，刘恕道原撰。”

《却扫编》：“刘羲仲字仁舆，道原之子也。道原以史学自命，羲仲世其家学。尝摘欧阳公《五代史》之误为《纠缪》。”

《老学庵笔记》：“刘道原、壮舆再世，藏书甚富，壮舆死，无后，书录于南康军官库。后数年，胡少汲过南康，访之。已散落无余矣。”

魏了翁《眉山孙氏书楼记》：“刘壮舆家于庐山之阳，所储亦博。今其子孙无闻焉。”

