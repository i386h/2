<!-- { "loadSidebar": true } -->
　　古者推厯生律悬法示人在寒暑之未兆已斟酌于至神故能推一阳之生为三正之始察黄钟之气煦然以升辨青帝之功微而可纪外去涸沍之节内见发生之理具无形而有声徒明目而聪耳得于心而不昧藏诸身而有以人事尚昧于先春天统已彰于建子若夫众象髙悬可伺察于穹天羣形多类可区别于厚地虽纷纶而靡极终视听之攸记未若竹管之用前知嵗时葭灰之动罔失毫厘物之先见应必在兹取窍厚而均者当防眇而候之是则隂阳之运变化之期易以形隐难以气欺懿其十一月之节十二辰之首因积小以成大得出无而入有遂能以吹灰于中动糓于口亦犹道之生一宛在阳之初九观乎穷天地之性兴邦国之政洎纯隂之始凝导太阳之将盛何制器之精防可验物于辽夐故曰述之者明作之者圣所以观一管之动静效五音之邪正斯乃造物于又考时于至就两仪之茫昧先万物而探索六律六吕由是以相生八风八音由兹而卒获矧夫国家仰合天法俯廻天眷既用晦而必明亦处蒙而可见敦气数之元本去声色于防县彼唐尧敬授羲和钦若未曰穷防而知变
　　律吕相生赋【以予欲闻六律五声为韵】　　王　起
　　律吕以迭而相成隂阳以独而不生总二气而取则俾万物而立程可以揣亭毒之理可以天地之情其系时也必诚必信其吹万也无臭无声原夫制自伶伦迹于嶰谷始叶音于灵凤终制器于截竹其名可纪则一暑而一寒其数可陈则隂六而阳六所以均我节物而周乎倚伏借如黄钟建子以为本林钟建未以为君动夷则而叶坠应姑洗而草薰霜雪因之以罔忒禽鸟候之而必闻虽覆载之莫穷而飞灰可揣谓隂阳之不测而寸管斯分故王者厯象为务职司是朂奉之以布令法之以成俗肃杀初佐于金风絪緼竟【一作终】调于玉烛动植无扰含灵斯足莫不因律吕之相生济仁夀之大欲既而同其法度节其疾徐既环周之无极亦鳞次而用诸故能钦月令之不爽布嵗和之有余八风既从兮恵化爰被十旬不散兮休征可书伊上瑞之临汝实畴人之起予则律不作无以叶五音之术吕不助无以成万物之实洞于精防生于隂隲在孕育以咸畅处金石而无失则吹于寒谷不惟邹子之方叶于乐府奚独延年之律我皇钦若时令克谐宫羽来逺人而风云表祥张大乐而鸟兽率舞是知顺相生之义而徳冠乎三五
　　律吕相召赋【以声气相叶如响之应为韵】
　　昔者圣人稽天地之本达造化之方将以律而召吕明自隂而应阳清浊所资叶賛之功共有煦吹无滞辅成之理更相所谓以气而导声以声而宣气用谐和而感通上下假防合而生成品彚穷神于短长之象动必相须防数于九六之爻用而不既当其二仪方辟万化攸初以嶰谷厚均之美审葭灰聚散之余气类潜通若琴瑟之心相感雄雌既辨比凤凰之徳皆如亦由顾影而形分命宫而商应合君臣际防之理得夫妇刚柔之称精诚所致云龙之感召必同终始相明日月之循环可证若八风顺序六气和平等四时之代运符五位之相生定寒暑之功必能成嵗审疾徐之度亦足和声故得天理不奸物情和惬草木以之而畅遂乾坤于焉而交接兵家之否臧未兆悬以先知乐府之声音所谐动能允叶今也初阳应候万物思时念惠风之将入顾寒谷而奚疑必使法轩辕之明方今可也如或继伶伦之妙何代无之于是放志希夷凝心惚恍酌动静之理于开阖逹感应之情于影响今所以赋律吕之事莫不欲使百王而共仰
　　葭灰应律赋【以四时运行应候不差为韵】
　　葭灰阳物铜管隂类阳物以健动为宜隂类以虚受为器一则本乎天一则通乎地因时出矣本乎天者亲上乗气泄焉通乎地者启閟感两仪以成道应六管而为事明夫律通则气来灰动则时至知昼夜之迭代表子午之更位辨方辨卦乃立节以为八定至定分故均气以为四于是圣人设矣君子用之于以则地气于以奉天时仲夏将临则蕤宾启候孟秋既届乃夷则应期大吕具实而冬穷于丑太簇已散而春蠢于寅可谓自防形着有条不紊明天道之大备则帝道之广运且夫范金以为律当其空有律之名燔葭以为灰当其动用灰之轻律之空则或吐或纳灰之轻则有虚有盈由是识坤徳之顺静探干徳之逰行其入也柔顺其出也刚胜或处阳而隂主或在隂而阳孕见律中而灰动知地感而天应如此神可以穷数可以究事可得而待时可得而候是以圣人执兹一柄形彼九有时寒暑之徃来辨昬眀之然不夫物之妙用则感于无为物或不爽则应用无差彼葭灰之造防与天地而冝契我皇敬授不忒故能爕理无亏
　　邹子吹律赋【以吹律洞防寒谷生黍为韵】
　　邹子处寒谷之陲审至音之宜能嘘吸而律应使严凝而气移验乎卜居殊缇幕之攸设稽乎假器匪葭灰之所吹当其地映嵚崟山连鬰律夏皑皑而多冻昼苍苍而少日草木绝其滋荣飞走悲其惨栗虽弹弦于帝舜孰致其和虽扣角于师文必慙其术由是鼓其用济于众将钩深以致逺在识宻而鉴洞响发于寒威气感于春辉何断续而臻极乃洪纎而入防飂飂其和土囊之风乍出凄凄稍变夹钟之律方归逸韵未殚发越林峦始惊蛰于煦妪俄解冻于凄寒谁谓暖气早来节奏于绛唇之末谁谓温风潜扇抑扬于玉指之端于以阐温燠于以发亭育鄙鹤之舞庭类雕虎之啸谷清泠散徙冈聮岭属畴人慙其术穷田父欣其野沃则十旬不散之瑞其事未荣南薰【一作军】不竞之占其理未精孰若探至究幽情化烈烈之瘠土成薿薿之嘉生岂比夫庙列零陵徒闻白琯之丽竹收嶰谷空为丹穴之鸣别有飜飞之侣暄妍是处固将嘤嘤以出谷岂独离离而生黍
　　律移寒谷赋【以至人感音能变生植为韵】　张友正
　　惟北有谷纯隂之位无温煦以生成失膏腴之羙利是吹孤竹之管将变不毛之地声能叶候期四序以平分气乃应时见三阳之揔至伊彼邹衍仰师伶伦穷雅韵于条畅得和声于厚均尔乃循窈窱傍嶙峋有薰风以舒物敷顺气以和人一奏而层氷以解再扬而槁木惊春是知道契至精事符览谷居隂静宜隂惨之莫舒律属阳方因阳和而相感且陈夹钟之管召清角之音声之所涵者博志之所逹者深律气旁通于阳气人心上导于天心夫干徳无隔土宜有恒南无严凝北无鬰蒸若变寒为燠昊穹所未必能以荒为稔后稷所不足征将祁寒之恒若谅大化之何称尔乃天下盛阳此谷飞霰日中方昼此谷见晛岂无三光曾照临之不徧虽有四气曾沍寒而莫变宁知至人爰来阳律斯扇清音未发犹万壑之荒凉和风方流忽千林之葱蒨故谷得阳以盈阳因律以生田畴以之沃衍节气以之和平我墟既耕我黍既成耦十千而南东其畆防三百而庾廪如京实无穷之嘉绩与造化而争衡别有处幽谷而思迁待暄风而抚翼空劳苦寒之咏独厉后凋之色傥一借于吹嘘愿均荣于动植
　　黄钟管赋【以一阳既生三元克序为韵】
　　黄帝稽六气正三光颁命于伶伦之职伐竹于嶰谷之乡创管籥于分寸审制度于毫芒为十二之首律道初九之潜阳伺青陆之功防而可纪察黄钟之气暗然而彰所以位定于初道生于一将启四分之厯潜运三重之室取厚窍而均者当分至而藏宻统缇幔以依辰布葭灰以候律经天顺地察晷度而有常隂伏阳廻知萌芽而溥出超土圭之至理得铜浑之妙术在沍涸之穷冬引发生之迟日既而推万物之道统三正之元清浊既分于上下躔次不愆于昼昏是日也百辟称贺万邦以则垂元化于本始体髙明于柔克一气潜应定立均于数源七曜旋行酌至神于物极变化之道周流可测人事尚暗于先春天统已彰于阳徳繇是平之以六纪之惟三仰经纶之秘奥终视听之所覃单穆不独称其美周景抑亦懐其慙故以凤为名也于尽善而称未以律为候也寔用之而不既振潜伏以蒙泉賛防以通气静室无声防风不惊吹灰于中八音由是乎卒获动谷于口五声以是乎相生国家上法黄轩推衡律吕觇一律之动静俾四时而式序彼唐尧敬授羲和钦若未曰穷于寒暑者哉
　　黄钟宫为律本赋【以究极中和是为天统为韵】王　棨
　　玉律奚始黄钟寔先潜应仲冬之候仍居大吕之前声既还宫初恊乎八音七始数从推厯终由其两地参天当其黄帝命官太师授职参六宫以迭用本一阳而立则八风自此以条畅万物于焉而动植权衡有凖知累黍之无差寒暑相生谅循环而不极是知召吕者律为君者宫既从无而入有可原始而要终声虽发外气本从中或煦或吹根初九爻而立纪日来月往守十二管以成功懿夫肇启乾坤潜分节候见厯数以无紊顾萌芽而欲秀革彼应钟先乎太簇克谐韶濩唯子野以能知自得厚均匪伶伦而莫究故洪纎溥畅上下无颇腾葭灰而渐散映缇幕以方多初感于人复京房之姓氏终均于地成燕谷之阳和俾玉烛以调均与璿玑而错综于以宣夫四序于以贞乎三统自然功归不宰理叶无为葢隂阳之变化信气序之推移雄凤鸣而雌凤应葢皆类此商为臣而徴为事未足方斯为律之本兮既如彼为天之统兮又如此明廷乐叶宁俟于李延年皇上声防岂慙于夏后氏既而荣发枯槁春流遐迩愿一变于寒枝获生成兮若是
　　悬土炭赋【以寒暑相参轻重可验为韵】　　　王　起
　　国家顺天之情作人之程乃悬乎土炭有象夫权衡惟土也叶隂气之动惟炭也应阳气而生故将法之而令出瞻之而教成乃左乃右一重一轻苟二物之不爽知四序之攸平有司修厥官承厥绪绳木有凖钧铢获所香炭于是而善系累土由之而具举分乎多少则无党无偏候以髙卑知一寒一暑若乃芳嵗阑严更残黄钟中律黒帝司官中见而昭晰日北至而沍寒于是岌岌斜指亭亭上干土则从轻知众隂之将谢炭惟持重知一阳之已攅暨夫春令变木夏徳司火鹿解角而气新君登防而物伙二气交而犹昧六律推而未可然后悬法示人表防在我观夫炭则髙而渐危窥夫土则垂之如堕彼铜浑兮自慙空镕铸以相参彼金壶兮可厌从昼夜而为验孰若土炭之有常为邦国之旧章恒不饰而不美无玉振与金相影毎分于髙下色且对乎黄不假飞灰自符于律吕何必测影而知夫短长向若鸿鑪长爇厚地斯藏安足以调夫四气而传之百王于赫大君穆然端拱悬之而无冬无夏法之而是遵是奉信不谬于隂阳讵可欺其轻重









　　文苑英华巻十九
　　钦定四库全书
　　文苑英华巻二十　　　　宋　李昉等　编天象二十
　　气赋二首　　　　　　　象赋一首
　　空赋四首　　　　　　　光赋一首
　　明赋一首　　　　　　　骄阳赋一首
　　气赋　　　　　　　　　　张　文
