<!-- { "loadSidebar": true } -->
　　猗欤侍中逺祖弥芳公髙建业佐武伐商【善曰史记曰魏之先毕公髙与周同姓武王伐纣而髙封于毕也　良曰猗欤叹辞侍中粲官也逺祖毕公髙也本与周同姓佐武王伐纣有功封于毕是谓毕公也】爵同齐鲁邦祀絶亡流裔毕万勲绩惟光晋献赐封于魏之疆天开之祚末胄称王【善曰史记曰公髙苖裔曰毕万事晋献公灭魏封毕万为大夫卜偃曰万满数也魏大名也以是始赏天开之矣国称陈留风俗记曰浚仪县魏之都也晋献公以魏封大夫毕万后世文侯初盛至子孙称王是为惠王然以称王因氏焉楚辞曰伊伯庸之末胄也　翰曰齐太公之封鲁周公之封言毕公髙之封同于齐鲁而后代絶亡流裔至毕万始事晋献公献公灭魏封毕万于魏是天开其祚也后十代文侯盛至孙称惠王因以王为氏焉】厥姓斯氏条分叶散【铣曰斯氏王氏也条叶谓子孙也】世滋芳烈扬声秦汉【向曰滋繁烈业也秦有王离王翦之贵也汉有五侯之盛是扬声也】防遭阳九炎光中蒙【善曰汉书曰阳九厄日初入百六阳九音义曰易称所谓阳九之厄百六之防者也典引曰蓄炎上之烈精蔡邕曰谓大汉之盛徳也中蒙谓遭王莽之乱也説文曰蒙不明也　济曰百六之防阳九之厄也炎光谓汉也蒙暗也中暗谓王莽簒位】世祖拨乱爰建时雍【善曰世祖谓光武皇帝也公羊传曰拨乱反正莫近于春秋尚书曰黎民于变时雍　良曰拨乱谓平王莽也建立也时雍太平也】三台树位履道是钟【善曰春秋汉含孳曰三公象五岳在天法三能台能同周易曰履道坦坦　向曰三台星名三公之象也树立钟聚也言履道于光武代也】宠爵之加匪惠惟恭【铣曰諡法慈仁好与曰惠恭敬事上曰恭】自君二祖为光为龙【善曰张璠汉纪曰王龚字伯宗有髙名于天下顺帝时为太尉畅字叔茂名在八俊灵帝时为司空毛苌曰龙宠也　向曰粲曽祖龚祖畅皆为汉三公诗曰既见君子为龙为光】佥曰休哉冝翼汉邦或统【五臣本作掌】太尉或掌司空百揆惟叙五典克从【善曰尚书曰纳于百揆百揆时叙又曰慎徽五典五典克从　济曰佥皆翼辅统领也太尉谓龚司空畅也揆度也言皆度百事使五常之典能顺从而行也】天静人【五臣本作民】和皇教遐通【良曰言能使天下安和皇王之教逺通也】伊君显考奕叶【五臣本作世】佐时【善曰魏志曰粲父谦为大将军何进长史　翰曰伊惟考父也奕不絶之称也谓粲父谦为大将军何进长史也】入管机密朝政以治【善曰张衡四愁诗序曰乆处机密　铣曰机密谓军谋之事也】出临朔岱庶绩咸熈【善曰粲父无传其官未详尚书曰庶绩咸熈　向曰粲父出为岱郡太守也庶众绩功也咸熈皆广也】君以淑懿继此洪基既有令徳材技广宣彊记洽闻幽讃防言【善曰孔丛子苌曰仲尼洽闻强记博物不穷周易曰幽讃于神明而生蓍论语防曰子夏六十人共撰仲尼防言也　济曰淑善懿美洪大也言粲有善美能继祖父大业也洽徧幽深讃明也谓材艺广逹而深明防言也防言谓先圣之书也】文若春华思若涌泉【善曰荅賔戱曰摛藻如春华东观汉记朱勃谓马援曰谋如涌泉势如转圆　良曰春华喻繁茂也思才思也泉涌言不絶也】发言可咏下笔成篇何道不洽何艺不闲【善曰魏志粲善属文举笔便成无所改定时人常以为宿构　翰曰洽通也艺材艺也闲明也】棋局逞巧博奕惟贤【善曰魏志曰粲观人围棋局壊粲为复之棋者不信以帊盖局使更以他局为之用相比不误一道其强记黙识如此论语子曰不有博奕者乎为之犹贤乎己　铣曰棋局逞巧谓粲能覆局及善博奕之术也】皇家不造京室陨颠宰臣专制帝用西迁【善曰毛诗曰闵予小子遭家不造帝献帝也魏志曰董卓以山东豪杰并起恐惧不寜初平元年二月乃徙天子都长安　向曰皇家汉室也造成也京室洛阳也陨颠谓坠落也宰臣谓董卓也言卓专制迁帝于长安】君乃羇旅离此阻艰翕然鳯举逺窜荆蛮【善曰魏志曰粲以西京扰乱乃之荆州依刘表左氏春秋陈敬仲曰羇旅之臣杜预注曰羇寄也旅客也崔玮七蠲曰飜然鳯举轩尔龙腾毛诗曰蠢尔蛮荆　济曰阻艰谓遭董卓作难也翕然鳯飞貌君子比徳于鳯故以此喻粲也窜逃也荆蛮则荆州也】身穷志逹居鄙行鲜振冠南岳濯缨清川【善曰盛之荆州记曰襄阳城西南有徐元直宅其西北八里方山山北际河水山下有王仲宣宅故东阿王诔云振冠南岳濯缨清川集本清或为淯误也　良曰身穷谓羇旅也志逹谓得去乱朝也鄙陋鲜明也南岳衡山也清川江也此江山皆在荆州故也】濳处蓬室不干势权【善曰列子曰北宫子庇其蓬室若广厦之防也翰曰干求也势权执政之人也】　我公奋钺耀威南楚【善曰我公魏太祖也　铣曰我公谓曹操也奋振也斧也威兵威也南楚荆州也】荆人或违陈戎讲武【善曰礼记曰乃命将帅讲武习射御　向曰或违乱也戎兵也讲武谓将讨乱也】君乃义发筭我师旅【善日魏志曰刘表卒粲劝表子琮令降太祖　济曰义发谓劝刘表子琮降曹公筭谓筹度知其强盛也】髙尚霸功投身帝宇【善曰桓谭陈便冝曰所谓霸功者法度明正百官修治威令流行者也傅干后汉王命叙曰世祖攘乱复帝宇　良曰髙尚太祖有霸功也帝宇谓汉室也】斯言既发谋夫是与【善曰毛诗曰谋夫孔多是用不集　翰曰斯言为劝琮降汉之言也与用也】是与伊何向我明徳投戈编鄀【若】稽颡汉北【善曰汉书南郡有编鄀县音义曰编音鞭鄀音若　铣曰奉上曰向编鄀二县名言奉上投兵戈于此二县稽颡从汉而北归】我公寔嘉表扬京国金紫绶以彰勲则【善曰魏志曰太祖辟粲为丞相掾赐爵关内侯汉旧仪曰列侯黄金龟钮又曰金印紫绶　向曰寔实嘉善扬名也言曹公实美粲之功名举京国也金龟紫绶谓辟粲为掾爵关内侯也章明勲功也】勲则伊何劳谦靡己忧世忘家殊略卓峙【善曰周易曰劳谦君子有终吉史记穰苴曰将受命之日则忘其家赵岐孟子章指曰忧国忘家　济曰靡无卓髙峙立也言劳谦无己忧国政理而忘于家殊异之略髙立于时也】乃署祭酒与军行止【善曰魏志曰后迁军谋祭酒周易曰时止则止时行则行　良曰曹公署粲为军谋祭酒与之军中行止也】筭无遗防画无失理【善曰孟子曰计及下者无遗防东观汉记鲁恭上防曰举无遗策动不失其中　翰曰言计防必中也】我王建国百司隽乂【善曰周礼曰维王建国尚书曰俊乂在官铣曰天子进曹公爵为魏王使置百官乂理也谓隽理之人也】君以显举秉机省闼【音大恊韵】戴蝉珥貂朱衣皓带【善曰魏志曰魏国建拜粲侍中蔡邕独断曰侍中常侍皆冠惠文加貂附蝉也　向曰秉执机防也省闼宫门谓粲为侍中执机防之事于此也蝉貂朱衣皆侍中服也珥挿皓素也】入侍帷幄出拥华盖荣耀当世芳风晻蔼【善曰刘歆遂初赋曰奉华盖于帝侧汉书曰韦成继父相位封侯荣当世焉祢衡顔子碑曰秀不实振芳风　济曰言出入侍从魏王而荣华光于当世也晻蔼盛貌】嗟彼东夷【善曰东夷谓吴】凭江阻湖骚扰邉境劳我师徒光光戎路【五臣本作辂】霆骇风徂君侍华毂辉辉【五臣本作辉耀】王涂【善曰汉书刘向上封事曰今王氏一姓乗朱轮华毂者二十三人蔡邕刘寛碑曰统及三事以清王涂　良曰东夷吴也凭依阻恃骚动扰乱也光光武貌戎辂兵车也言吴国恃险动乱邉境魏王征之而粲为侍中骖乗故云侍华毂辉耀王涂也】思荣懐附望彼来威【善曰言仲宣思念宠荣志在懐附异类望彼吴国畏威而来也汉书曰王尊懐来徼外蛮夷归附其威信也　翰曰懐归也彼谓吴也威徳也言粲思酬其荣故来附魏王伐吴亦望彼吴来归向王徳也】如何不济运极命衰寝疾弥留吉往凶归呜呼哀哉【善曰魏志曰建安二十一年从征吴二十二年春道病卒尚书王曰病日臻既弥留　铣曰言如何不能成济当是运命衰尽也弥终也吉往凶归谓粲从操伐吴路病而卒也】翩翩孤嗣号恸崩摧【善曰蔡邕袁成碑曰呱呱孤嗣含哀长恸　向曰翩翩孤貌孤嗣粲子也】发轸北魏逺迄南淮经歴山河泣涕如頽【善曰楚辞曰登山长望中心悲怨彼青青泣如頽　向曰轸车也迄至也谓粲子自魏至南淮迎丧也頽坠也】哀风兴感行云徘徊游鱼失浪归鸟忘栖呜呼哀哉【良曰鱼失水鸟忘栖言哀慼之深也】吾与夫子义贯丹青【善曰丹青二色名言不渝也　翰曰贯过也植自言与粲亲宻义过丹青之分明也】好和琴瑟分过友生【善曰毛诗曰妻子好合如鼓瑟琴又曰矧伊人矣不求友生良曰友生谓朋友也】庶几遐年携手同征【向曰遐逺征行也】如何奄忽弃我夙零【济曰奄遽夙早零落也】感昔宴防志各髙厉予戏夫子金石难【五臣本作敝】人命靡常吉凶异制【善曰毛诗曰天命靡常春秋保干图曰利害同门吉凶异域　良曰厉逺也予植自谓也戏谓初与粲有戏言敝踣靡无也异制叹粲先死也】此驩【五臣本作欢】之人孰先陨越【善曰左氏传齐侯曰小白恐陨越于下　翰曰此欢则前宴防也孰谁也谁先陨越者谓前戏言此防之中谁当先没也】何寤夫子果乃先逝又论死生存亡数度子犹懐疑求之明据傥独有灵游魂泰素【善曰春秋考异邮曰吉凶有数存亡有象列子曰太素者质之始也铣曰言何寤粲乃先逝也　向曰言与粲论存亡生死之数而粲懐疑求书以访明据也泰素天也傥独有神灵当游于天盖粲有求仙之言也】我将假翼飘飖髙举超登景云要子天路【善曰孝经援神契曰徳至山陵则景云出西京赋曰美往昔之乔松要羡门乎天路　济曰植言子之魂神游于天我将假借羽翼超于景云之上要子于天路也】丧柩既臻将反【五臣本作及】魏京灵轜廻轨白骥悲鸣【善曰説文曰轜丧车也李陵诗曰辕马顾悲鸣五步一彷徨　良曰臻至也魏京魏都也灵轜丧车也轨辙也白骥白马也谓巨卿所乗以哭元伯】虚廓无见藏景蔽形孰云仲宣不闻其声【善曰梁商诔曰孰云忠侯不闻其音　翰曰廓空也藏景蔽形言不见也】延首叹息雨泣交颈【居盈反　铣曰延引也雨泣言泣下如雨而交颈也】嗟乎夫子永安幽冥人谁不没逹士徇名【善曰荘子小人徇财君子徇名天下皆然不独一人也　向曰安止也幽冥地下也徇求也言人皆死而逹士死于求名也】生荣死哀亦孔之荣呜呼哀哉【善曰论语子贡曰夫子其生也荣其死也哀济曰孔甚也言生为时荣死为人哀亦为甚荣也】
　　杨荆州诔一首【并序】
　　潘安仁【良曰杨肇为荆州刺史是岳妻父故言官不书名】
