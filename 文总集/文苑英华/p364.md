<!-- { "loadSidebar": true } -->
　　金微凝素节玉律应清葭边马秋声急征鸿晓阵斜闗树凋凉叶塞草落寒花雾暗长川景云昏大漠沙溪深路难越川平望超忽极望断烟飘遥落惊蓬没霜结龙城吹水照林月日色夏犹冷霜华春未歇睿作髙紫宸分明映阙
　　冀北春望　　　　　　　　崔　液
　　廻首览燕赵春生两河间旷然余万里际海不见山雨歇青林润烟空緑野闲问乡无处所目送白云闗
　　边愁　　　　　　　　　　崔　湜
　　九月蓬根断三边草叶腓风尘马变色霜雪劒生衣客思愁隂晩边书驿骑归殷勤鳯楼上还袂及春晖
　　早春边城还归　　　　　　前　人
　　大汉羽书飞长城未解围山川凌玉障旌节下金微路向南庭逺书因北鴈稀乡关摇别思风雪故戎衣嵗尽仍为客春还尚未归明年征骑返歌舞及芳菲
　　塞外三首　　　　　　　　郑　愔
　　塞外萧条望征人此路賖边声乱朔马秋引动胡笳遥障侵归日长城带晩霞断蓬飞古戍连鴈聚寒沙海暗云无叶山春雪作花丈夫期报主万里独归家
　　二
　　荒垒三秋夕穷郊万里平海隂凝独树日气下连营戎斾霜疑重边裘夜更轻将军犹转战都尉不成名折桞悲春曲吹笳断夜声明年塞【一作汉】使返须筑受降城
　　三
　　阳鸟南飞夜隂山北地寒汉家征戍客年嵗在楼兰玉塞朔风起金河秋月团边声入皷吹霜气下旌竿海外归书断天涯旅鬓残子卿犹奉使恒向节旄防
　　边秋薄暮　　　　　　　　苏　颋
　　海外秋鹰系霜前旅鴈归边风思鞞皷落日惨旌麾浦暗渔舟入川长猎骑稀客悲逢薄暮况乃事戎机
　　送张判官赴河西　　　　　王　维
　　单车曽出塞报国敢邀勲见逐张征虏令思霍冠军沙平连白雪蓬巻入黄云慷慨倚长劒髙歌一送君
　　送元二使安西　　　　　　前　人
　　渭城朝雨裛轻尘客舍青青桞色新【集作春】劝君更尽一杯酒西出阳闗无故人
　　送刘司直赴安西　　　　　前　人
　　絶域阳闗道胡沙与塞尘三春时有鴈万里少行人苜蓿随天马蒲萄逐汉臣当令外国惧不敢覔和亲
　　辽西作　　　　　　　　　崔　颢
　　燕郊芳嵗晩残雪冻邉城四月青草合辽阳春水生胡人正牧马汉将日徴兵露重寳劒湿沙虗金皷鸣寒衣着已尽春服与谁【文粹作谁与】成寄语洛阳使为传邉塞情
　　发临洮赴北庭留别　　　　岑　参
　　闻説轮台路年【集作连】年见雪飞春风曽【集作长】不到汉使亦来【一作应】稀白草通疎勒青山过武威勤王不敢道逺思【一作思向】梦中归
　　此诗二百九十二巻重出前已削去注异同为一作
　　碛西【集作石】题送李判官入京　前　人
　　一身从逺使万里向安西汉月垂乡泪胡沙损马蹄寻河愁地尽过碛觉天低送子军中饮家书醉里题
　　过碛　　　　　　　　　　前　人
　　黄沙碛里客行迷四望云天直下低为言地尽天还尽行到西安更向西
　　营州　　　　　　　　　　髙　适
　　营州少年满【集作歇】原野狐【集作皮】裘蒙茸猎城下鲁酒千杯不醉人胡儿十嵗能骑马
　　凉州　　　　　　　　　　王之涣
　　黄河直上白云间一片孤城万仞山羌笛何须怨杨桞春光不度玉门闗
　　边头作　　　　　　　　　李　端
　　邠郊泉脉动落日上城楼羊马水草足羌胡帐幕稠射雕过海岸传箭胁边州何事归朝将今年又拜侯
　　过五原至饮马泉【集作监州胡儿饮马泉】李益
　　緑杨着水宛【集作草】如烟旧是胡儿饮马泉防处吹笳明月夜何时倚劒白云天从来冻合闗山路今日分流汉使前莫遣行人照容鬓恐惊憔悴入新年
　　塞北行次度破讷沙　　　　前　人
　　眼见风来砂旋移经年不省草生时莫言【集作无论】塞北无春到【集作至】纵有春来何处知
　　上黄堆【集作堆】　　　　　　前　人
　　心期紫阁山中月身过黄堆【集作堆】上云年髪已从书劒老戎衣更逐霍将军
　　送客还幽州　　　　　　　前　人
　　惆怅秦城送独归蓟门云树逺依依秋来莫射南来鴈从遣乘春【集作风】更北飞
　　此诗二百七十五巻重出前已削去
　　早发破讷沙　　　　　　　前　人
　　破讷沙头鴈正飞鸊鹈泉上战初归平明日出东南地满碛寒光生鉄衣
　　此诗二百九十三巻重出前已削去
　　宿金河戍　　　　　　　　张　震
　　朝发铁麟驿夕宿金河戍奔波急王程一日千里路但见容鬓改不知嵗华暮悠悠沙漠行王事弥多故
　　边词　　　　　　　　　　张敬忠
　　五原春色旧来迟二月垂杨未挂丝即今河畔氷开日正是长安花落时
　　边行书事【又集作塞上行】　　　　李昌符
　　朔野烟尘起天军又举戈隂风向晩急杀气入秋多【又一集作莽苍芦闗北孤城帐幙多客军甘入阵老将望廻戈】树尽禽栖草氷坚路在河汾阳无继者【集作寻下世】离【集作羌】虏肯先和
　　近无西耗　　　　　　　　李敬芳
　　逺戎兵压境迁客泪横襟候惊春塞缧囚困越吟自怜牛马走未识犬羊心一月无消息西居日又沉
　　送张司直徃单于　　　　　于　鹄
　　若过并州北谁人不忆家塞堡【一作深】无去伴路尽到平沙碛冷唯逢鴈天春不见花莫随边将意垂老事轻车
　　边思　　　　　　　　　　杨　衡
　　苏武节毛尽李陵音信稀梅当陇上发人向陇头归
　　思游边友人　　　　　　　贾　岛
　　凝愁对孤烛昨日饮离杯叶下故人去天中新鴈来连沙秋草薄带雪暮山开苑北红尘道何时见逺回
　　送友人游塞　　　　　　　前　人
　　飘蓬多塞下君见益然廻碛沙衔日长河水接天夜泉行客火晓戍向京烟少结相思恨佳期芳草前
　　塞上行作　　　　　　　　刘得仁
　　乡井久离别穷边触目愁主人居外地塞雪下中秋鴈举之衡翅河渟入虏流将军心莫苦向此取封侯
　　登临洮望萧闗　　　　　　李昌符
　　渐觉风沙暗萧闗欲到时儿童能探火妇女解缝旗川絶衔鱼鹭林多带箭麋暂来戎马地不敢苦吟诗
　　送友人出塞　　　　　　　姚　鹄
　　帝城春色着寒梅去恨离懐醉不开作【一作相】别欲将何计免此行应又隔年回入河残日雕西尽巻雪惊蓬马上来有思莫忘清寒学众传君负佐王才
　　边游　　　　　　　　　　项　斯
　　古镇门前候长安路在东天晴槐叶雾日暮苇花风塞舘皆无簟儒装亦有弓防秋故乡卒曽喜语音同
　　边城写眺　　　　　　　　马　戴
　　聊凭危堞望暗起异乡情塞曲闗防絶山昏雾露生河滩胡鴈下戎垒汉声【一作皷】惊独对残秋色狂歌泪满缨
　　送友人边游廻　　　　　　薛　能【一作马戴】
　　游子新从絶塞廻自言曽上李陵台罇前语尽北风起秋色萧条胡鴈来
　　送李溟出塞　　　　　　　前　人
　　边城官尚【集作向】恶况乃是覉游别路应相【一作多】忆离亭更少留黄沙人外阔飞雪马前稠甚险穹庐宿无为过代州
　　此诗二百八十一巻重出前巳削去注异同为一作
　　送友人出塞　　　　　　　前　人
　　榆闗早不可何况出榆闗春草临岐断边楼带日闲人归穹帐外鸟发废营间此地秋堪【集作堪愁】想霜前作意还
　　回中作　　　　　　　　　温庭筠
　　莽莽云空逺色愁呜呜戍角上髙楼吴姬怨思吹双管燕客悲歌动【集作别】五侯千里闗山边草暮一星烽火朔云秋夜来霜重西风起陇水无声冻【一作噎】不流
　　送人徃北寒　　　　　　　李　频
　　上马问云中长川送北风日西身独去山转路无穷树隔髙闗断沙连大漠空君防河外将早晩合平戎
　　代北言懐　　　　　　　　喻坦之
　　困马榆闗北那堪落景催路行沙不絶风与雪兼来草得春犹白鸿侵夏始廻行人莫逺入戍角有余哀
　　书边事二首　　　　　　　张　乔
　　调角断清秋征人倚戍楼春风对青塜白日落梁州大漠无兵阻穷边有客游蕃情如此水长愿向春流
　　二
　　万里沙西寇已平犬羊羣外筑空城分营夜火烧云逺教猎秋雕掠草轻秦将力随胡马竭蕃河流入汉家清戎不识干戈老须贺明时圣主明
　　送人游边　　　　　　　　郑　谷
　　春亦怯边游此行风正秋别离逢雨夜道路向云州碛树藏城逺河沙漾日流将军方破虏莫惜献良筹
　　京【集作凉】西即事　　　　　　韩　宗
　　秋草河兰起阵云凉州唯向管闻豺狼毳幕三千帐貔虎金郊十万军候骑北来惊有説戍楼西望悔为文昭阳亦待平安火谁握旌旗不见勲
　　边思　　　　　　　　　　周　朴
　　年髙来逺戍白首罢干戎夜色蓟门火秋声边塞风碛浮悲老马月满引新弓百战山隂去唯添上将雄
　　边庭送别　　　　　　　　张　蠙
　　一生虽达理逺别亦相悲白发无修处青松有老时暮烟传戍起寒日隔沙垂若是长安去何难定后期
　　登单于台　　　　　　　　前　人
　　边兵春尽回独上单于台白日地中出黄河天上来沙翻痕似浪风急响疑雷欲向隂闗度隂闗晓不开
　　过萧闗　　　　　　　　　前　人
　　出得萧闗北儒衣不称身陇狐来试客沙鹘下欺人晓戍残衙火晴原起猎尘边戎莫相忌非是霍家亲
　　蓟北书事　　　　　　　　前　人
　　度碛如经海茫然但见空戍楼承落日沙塞碍惊蓬暑过燕僧出时平虏客通逢人皆上将谁有定边功
　　朔方书事　　　　　　　　前　人
　　秋尽角声苦逄入唯荷戈城池向陇小岐路出闗多鴈逺行垂地髙影入河仍闻黑山寇又覔汉家和
　　边夜　　　　　　　　　　罗　隠
　　光景漂如水生涯转似萍鴈门穷朔路牛斗故乡星地尽人【一作书罢愁】谁切歌终泪自零夜阑廻首算何处不长亭









　　文苑英华巻二百九十九
　　钦定四库全书
　　文苑英华巻三百　　　　宋　李昉等　编军旅二
　　邉将六十四首
　　邉城将四首　　　　　　　吴　均
　　塞外何纷纷胡骑欲成羣尔时始应募来投霍将军刀含四尺影劔抱七星文袖间血洒地车中旌拂云轻躯如未殡终当厚报君
　　二
　　仆本邉城将驰射灵闗下箭衔鴈门石气振武安瓦勲轻赏废丘名髙拜横野留书应凿楹传功须勒社徒倾七尺命酬恩终自寡
　　三
　　闻君报一飡逺送出平野玉标丹霞劔金络艳光马髙旗入汉飞长鞭歴地写曙星海中出晓月山头下嵗晏坐论功自有思【一作恩】臣者
　　四
　　临淄重蹋鞠曲城好击刺不要身后名专骋眼前智君防班定逺立功不负义掣拽二丈旗踯躅双鳬骑但问相知否死生无险易
　　送魏大从军　　　　　　　陈子昂
　　匈奴犹未灭魏绛复从戎怅别三河道言追六郡雄鴈山横代北狐塞接云中勿使燕然上独有汉臣功
　　安辑岭表事平罢归　　　　李　峤
