<!-- { "loadSidebar": true } -->
　　臣重规言伏奉今月十五日制书加臣中大夫兼司礼卿宠命光临心灵陨【一作震】越臣重规中谢臣闻量能而官往圣范无德而禄昔贤有诫陛下施物之平不私毫髪知人之鉴独谬庸虚【一作】但礼秩【一作秩宗】之职歴选所难苟非得贤于何求化西京置一十二列首贯金吾东汉有三十九人多迁玉妙择时望将以洽神只博采列侯所谓重宗庙桓荣之经学始展今恩孙通之礼仪方膺此命在臣无取远谢古人将何以载冕之七旒驱素【一作赤】车之十【一作千】乘臣之慊慊非欲自保其身臣之慺慺深虑上尘于国伏乞圣恩容纳皇泽霑濡深惟得人傍授能者则天官无旷庶绩其凝谨封所让人状如前不任慙惧屏营之至
　　一作皆唐类表
　　为崔神基让司賔卿表
　　臣神基伏奉恩制以臣为司賔卿芝涣曲临奬饰逾分蓬心廻荡冰炭交集臣神基诚惶诚恐顿首顿首死罪死罪臣才实凡庸志无远大徒以命偶时来飡和饮泽累叨恩遇浸成荣显遂得出拥朱轩入陪紫盖被服珪组周旋阶闼自谬司六尚承乏九賔星琯骤移尘露无纪每怀忌满之诫实负旷官之责宁可以更奉殊徽重叨非据当象河之显列处惟月之崇班陛下刻象雕金焚山牓道维驹在咏异人并出无容使芳蕙为蓞【疑】康瓠成宝伏乞天哲改择人望则尚德之举无累于翘薪匪服之讥不尘于列棘无任慙悚之至谨诣朝堂奉表以闻
　　为司刑袁卿让官表　　　　陈子昻
　　臣某言伏奉某月日敕授臣某官只拜宠章【集作光】魂宇飞越臣某中谢臣闻王者敬惧愆在典刑天下取【集作允】平允【集作取】兹廷尉苟非其人法不虚行臣本庸微名术无纪阶缘际会昭遇盛明谬得扬歴簪裾陪奉鸳鹭绸缪荣宠【集作禄】荏苒年时毫髪之功无闻于官守素飡之责每积于公朝何尝不悚迫惟忧夙夜只畏而天恩方被宠命仍加复蒙玺诰之荣骤绾【集覩】作银章之贵永言非据稽首知慙伏惟神皇陛下恭已受图任贤兴化方且合符皇极代理天工臣亦何人敢妨贤路伏见某官某乙弱冠登仕早有能名每以清白洗心不为寒温变节诚使荣加天宠职察云司必能利用文明哀矜庶狱弼成五敎无谢于尧【集作虞】臣载光三典允谐于周议愚臣昧暗不识大猷请乞以臣所授官让与某官庶使官允其才名不失实圣朝有得人之盛愚臣无冐贵【一作责】之讥实在宸【集作圣】慈鉴非虚谬
　　为司农李卿让官表
　　臣某言伏奉今月日恩制依旧授臣中大夫守司农卿臣枯骨再生更蒙宠命魂魄兢越不知所图臣某中谢
　　臣实庸愚本无名节庇身公族窃　　　　　　　　　　　　　　　　　【车】冕之余假翼宗枝滥衣冠之末因循宠秩【集作服】累厂荣班素飡之责每深效拙之勤未补横被逆贼徐敬真以私讐寃架延臣【集作架祸诬臣】云与叔孝逸交通逆狱官执法寘以极刑臣腰领之诛已甘灰粉泉壤之魄分隔幽明不图陛下天地之恩再生朽骨日月之照曲被重泉察臣非辜愍臣无罪不牵文法之议特赦宥之慈蝼蚁微躯复得全活自非陛下克明克圣至德至仁臣之魂魄不保今日臣免死为幸岂敢期荣陛下加臣宠章还臣旧职载【集作典】司宗伯以睦周亲愚臣胡颜敢冐朝典况臣叔孝逸推使未还【集作廻】在于愚臣更深【集作须】待罪安敢私职【一作讼职】以玷国章伏乞天恩照臣愚恳不胜感戴生荣之至为宗楚客让营缮太监表　　李　峤
　　臣某言臣叨承睿泽冐陈愚恳而九重再达三舎不回鞠躬慙惶莫知啓处臣诚惶诚恐顿首顿首死罪死罪臣自惟寡薄何阶荣遇徒以山林旧籍有感圣慈葭莩末戚特延宸奬遂得升朝列位服冕乘轩平视公卿奄同七贵坐登霄汉非因六翮自兼司喉舌副掌枢衡百姓不亲徒承在寛之训万防都旷终替责成之举期获戾于妨官敢邀荣于赐秩而甘露时雨不遗于溥泛尊官厚禄更集于庸虚仍令入总巨卿出毗藩牧顾非材于樗栎空愧梓【一作杼】人方假职于襜帷多慙竹使夫以渚宫作镇旁兼水陆营室致功上仪星象自非马延年之勤苦羊叔子之恩惠何以抚兹千里按彼百工陛下义不断恩遂忘濯龙之诫微臣宠深增惧敢冐濡鹈之讥况今天地开元圣神改物四方拭目而观化九流褰裳而愿仕而则哲之鉴未奬于翘薪至公之心近谬于凡菲将恐开亲昵之多幸失衣冠之雅望小人浅见偶识自量匹夫虽微敢守难夺伏乞俯停过谬更择良能则出门同人更释于宗之吝侧席思彦不乏登坛之宝无任慙惧之至谨重诣朝堂奉表以闻谨言
　　为王遗恕让殿中少监表
　　臣遗恕言伏奉恩制以臣为殿中少监奉命荒越不知啓处臣某中谢臣行忤神只身积衅咎偷延苫枲自甘陨越陛下忘其尫陋牵以絷维仰号上昊俯下土精诚无感三舎不廻志节莫修九泉未即遂复肃膺紫绂权就墨缞俛首官寺颜朝序自摄职天台慙简要之目徙秩京辇乏仁明之政铨管无沞多谢昔贤枹鼓不鸣实愧前烈空尸厚禄坐积时谤不谓天光下济圣慈曲览重延殊奬更超显位司六尚之严凝望九重之清切怀恩揆拙既惧且慙但臣下弃情礼上亏答效孝不足称忠无可纪永惟家国实负君亲将何以安其尸忝暴之视听伏乞暂回冲恋少察恳诚不亏圣朝之鉴无重愚臣之罪则涵育有方官序无替无任哀悚之至谨诣朝堂奉表以闻
　　为第十舅让殿中监兼仗内闲廐表
　　臣某言伏奉恩制以臣为殿中监兼检校仗内诸闲廐逾涯之恩忽降霄极非据之惕坐惊魂宇臣某诚惶诚恐顿首顿首死罪死罪臣本乏才艺素无操植徒因绪业获齿簪裾属两曜重光三灵再造登山捧日始会于风云涉海窥天遂攀于星汉位非德进荣以恩升出捧鸾镳骖玉舆之式道入陪凤扆预金门之通籍扈清切之严衞接绸缪之宴私丘山之恩徒谢成贷【一作徒惭冐忝】丝髪之効竟知无补加以兼乌窃幸假凤连栖弟兄分侍于阃闱甥舅齐踪于枢秘光荣被于九族宠遇倾于百寮是以常诫满盈亟惭尸素【一作忝】叔宝之遇武子虽愿输忠正礼之对公山唯忧旷职常思高明之瞰室每惧平路之倾辀岂谓天道不赀圣慈逾厚仍降非常之泽重纡加等之命妨贤受位多惭于鸳鹭之羣匪服叨荣实愧于蜉蝣之羽【一作维鹈之刺】窃惟先王慎择不进于凡庸明主虚求务延于才俊伏乞旁罗杞梓更询棫朴必取尤能秀杰方为御府之臣无使五技轻姿谬处七闲之任自然六尚增价七驺无忝纳于百揆终无废事之讥賔于四门必有得人之颂无任慙惧屏营之至谨诣朝堂奉表陈谢以闻谨言
　　让麟台少监表
　　臣峤言伏奉制书以臣为麟台少监依旧兼修国史仍知凤閤舍人制閤事仰戴私恩退揆愚陋手足知舞心魂载惕臣峤诚惶诚恐顿首顿首死罪死罪臣一经莫守五技不成宫墙易窥俎豆无术阳和布德枯朽同荣雷霆发音闭蛰俱起用叨时幸遂歴清阶含香握兰惟尘于两鳬之署切问近对匪服于双鸾之沼西垣载笔五字非工东观属词两班难嗣空抱支离之疾坐招尸素之讥惟此挈瓶有同画饼岂足以比肩良史叅领秘文犹陪二子之行尚忝四郎之末网罗帝籍既伫英才出纳王言宁容妄处陛下搜贤择善责实循名程才毕入于准绳适用不差于轮桷伏愿特廻鉴揆俯察愚蒙深惟帝难妙简人才则尚德之举宁谬于鸳池妨贤之谈不起于麟閤无任忝窃慙悚之至谨诣朝堂奉表陈请以闻臣所让人别状封进臣峤诚惶诚恐顿首顿首死罪死罪谨言
　　为田归道让殿中监表　　　宋之问
　　臣某言伏奉今月二十二日制除臣殿中监依旧押千骑特降鸿私【一作恩】超加等数足临鲸壑未偕闻宠之忧首抃鼇山岂逾承恩之重臣某中谢臣闻欲成大厦必寄于瓌材将适远途理归于骏足未有阙公输之巧輙事挥斤无良乐之能谬令市骨臣艺术无取名检莫闻叨承任遇遂阶通显再趋【一作超】武禁诚恪未闻三入文昌涓埃莫效剖符为郡山东无勿剪之謡握节和戎漠北有不賔之虏而制书涵育猥锡褒扬天造曲成更延今授臣知不可清议难容推贤让能列圣之明范量力审分先觉之谠言当今运属升平朝多俊又伏乞精求称职以代不能遂愚臣由衷之词全圣主【一作皇】至公之道授受无失臣免妨贤无任悚惧忝窃之极谨诣朝堂奉表陈让以闻臣所让人别状封进谨言
　　让成均祭酒表　　　　　　李　峤【久视元年】
　　臣峤言伏奉恩制以臣为成均祭酒对扬鸿休揣摩褊量奬饰逾分周惶增惕臣诚惶诚恐顿首顿首死罪死罪臣才不应务命实偶时非亲非贤奉帷幄之侍无艺无术备盐梅之臣排金门而上玉堂步鸳閤而游鸾沼抱支离之沉痼旷密勿之繁机六翮不任但慙于腹背四支已顿空请于骸体【一作体骨】分辞荣于闼仍借宠于环林顾非席上之珍敢辱淹中之赏况东序蚁学称为敎化之宫西胶席门实应文章之宿论姬孔之制度谈夏商之损益方期遗典坠业有可发明岂伊曲学謏闻所堪尸忝伏望俯停庸瘵改命耆儒则授几肆筵还知入庙之礼褒衣博带不濡在梁之翼无任忝窃慙惶之至谨诣朝堂奉表陈让以闻臣所让人具如别状臣峤诚惶诚恐顿首顿首死罪死罪谨言
　　自内史再让成均祭酒表
　　臣峤言伏奉今月二十四日制书除臣成均祭酒同凤閤鸾台三品余并如故列星皦日曲鉴揆膏雨油云傍洒渥泽承命如失负恩不胜臣峤中谢臣本诸生阶缘常调防趋诗礼才学修身长习文章罕能经国徒以淹年旷日积勤累劳无翼而偶摩霄不材而叅构厦往逢人乏滥荷天听【类表作聪】预闻政事莫近主益寻而犬马私疾颇至虚羸蝼蚁残生俯蒙含肓矜其不逮畀以闲司臣获从容稍似强健复属皇慈不已圣奬弥勤始接貂蝉更追龙凤机务填委昏惰战兢风劳雾气晓迫宵煎因此疲羸虑成废【类表作瘵】旷所以每求清闲輙事陈乞窃望优游散軰沐浴淳源岂晤大【类表作圣】造弗遗殊荣累及玷【类表作沾】代天之列蹑敎胄之行且祭酒之荣有道之选往年已知不可今者何宜重游伏乞特寝严汗改命长才非敢欲逃身责深恐有紊国经由衷精诚惟圣矜纳无任恳迫慙荷之至谨诣朝堂奉表陈让以闻其所让人别状封进
　　让吏部侍郎表　　　　　　邵　说【此表唐书邵説传有之已注异同英华作张説非】
