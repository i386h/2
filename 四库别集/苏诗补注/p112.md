<!-- { "loadSidebar": true } -->
　　苏诗补注巻三十二　翰林院编修查慎行撰古今体诗七十一首【元祐五年庚午守杭州作】
　　卧病弥月闻垂云花开顺阇黎以诗见招次韵答之
　　道人心似水不碍照花妍宴坐春强半清隂月屡迁平生无起灭一念有陈【一作尘】鲜嫋嫋风枝举离离日蕚蔫病吟终少味老醉不成颠何必遨头出湖中有散仙垂云【亭名在孤山广严院注见前】顺阇黎【即清顺注见前】
　　雪后便欲与同僚寻春一病弥月杂花都尽独牡丹在尔刘景文左藏和顺阇黎诗见赠次韵答之
　　残花怨久病剩雨泣余妍不见双旌出空令九陌迁【公自注开园时市井皆入】知君苦寂寞妙语嚼芳鲜浅紫从争发深【一作浮】红任蚤蔫天葩尚青蕚国色待华颠载酒邀诗将臞儒不是仙
　　慎按以上二首乃同时次韵之作施氏原本编排失次今改正
　　病后醉中
　　病为兀兀安身物酒作逢逢【各本作蓬者讹】入脑声堪笑钱塘十万户官家付与老书生
　　慎按此诗施氏原本不载今从新刻续补下巻移编
　　次韵刘景文周次元寒食同游西湖
　　絮飞春减不成年老境同乘下瀬船蓝尾忽惊新火后遨头要及浣花前【公自注成都太守自正月二日出游谓之遨头至四月十九日浣花乃止】山西老将诗无敌洛下书生语更妍共向北山寻二士画桡鼍鼓聒清眠
　　周次元【名焘注见上巻】蓝尾【苏鹗演义今人以酒廵匝为啉尾南朝有异国贡蓝牛其尾长三丈时人仿之以为酒令今两盏从其简也此皆非正行酒廵匝即重其盏盖慰劳其得酒在后也又啉云者贪也谓处于末坐得酒最晩既得酒廵匝更贪婪之啉字从口是明贪啉之意湘素杂记东坡诗注引乐天诗作蓝尾蓝婪一也】北山二士【施氏原注二士谓清顺道潜】
　　附刘景文原作【此诗从咸淳临安志采出】
　　西湖春意胜当年公领笙箫泛画船锦绣一林生水面衣冠万堵立山前仁恩在物禽鱼遂喜气随人草木妍半醉挿花风调别冩真须是李龙眠连日与王忠玉张金【别本作全非】翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵荅之
　　北山非自髙千仞付我足西湖亦何有万象生我目云深人在坞风静响应谷与君皆无心信歩行看竹竹间逢诗鸣眼色夺湖渌百篇成俯仰二老相追逐故应千顷池养此一双鹄山髙路已断亭小膝更促夜寻三尺井渴饮半瓯玉明朝閙丝管寒食杂歌哭使君坐无聊狂客来不速载酒有鸱夷扣门非啄木浮蛆灎金盌翠羽出华屋须臾便陈迹觉梦那可续及君未渡江过我勤秉烛一笑换人爵百年终録
　　张金翁【名璹安陆人按东坡龙井题名元祐庚午辩才老师年始八十道俗相庆施千袈裟饭千僧七日而罢眉山苏轼子瞻洛阳王瑜忠玉安陆张璹金翁九江周焘次元来餽芗茗二月晦日书题名载咸淳临安志全翁作金翁施氏王氏诸刻本作全者讹当据此改正按张璹时为转运判官亦见咸淳志中本集有与张秉道同相视新河诗施注谓即张璹则金翁乃其别号未可知耳】
　　附参寥次韵【此诗从参寥子集中采出】
　　使君薄珪组富贵良易足一麾下东南千里争拭目援毫赋山水词力防谿谷胜游便杖屦聒耳厌丝竹西湖破春氷晓涨翻晴渌相将二使轺导从还屏逐后先度岩壑颉颃追鸾鹄乐事殊未央酒行宜局促风流俄醉舞坐客瞻頺玉嵇阮真达生秦唐漫歌哭斜阳絶湖去两桨凌波速却寻元龙居隠隠隔乔木到门呼主人展画满髙屋夕鼓来逺近雨声飘断续篮舆入城市夹道閙灯烛盛事在余杭他年见图録
　　谢曹子方惠新茶
　　陈植文华斗石髙景公诗句复称豪数竒不得封龙雒禄仕何妨有马曹囊简久藏科斗字铦【一作剑】锋新莹防鹈膏南州山水能为助更有英辞胜广骚
　　慎按曹子方时为福建转运使此诗施氏原本不载今据外集守杭时作从新刻续补下巻移编
　　新茶送签判程朝奉以餽其母有诗相谢次韵答之
　　缝衣付与溧阳尉舍肉懐归颍谷封闻道平反供一笑防须难老待千钟火前试焙分新胯雪里头纲辍赐龙从此升堂是兄弟一瓯林下记相逢
　　签判程朝奉【本集乞擢用程遵彦状云左朝散郎前佥书杭州节度判官防公事程遵彦吏事周敏学问该洽文词雅丽三者皆有可观母性甚严遵彦甚宜其妻而母不悦遵彦出之妻既被斥孝爱不衰母卒不悦遵彦亦不再娶身为仆妾之役以事其母臣与同僚二年颇得其实云云按宋史职官志诸州幕职有签书判官防公事一员政和初改为司録凡诸州减罢通判则升判官为签判兼之】火前【苕溪渔隠丛话水拣茶即社前者生拣茶即火前者粗色茶即雨前者】新胯【熊蕃北苑茶録有贡新胯试新胯之名】
　　蚤知身寄一沤中晩节尤惊落木风【公自注近闻莘老公择皆逝故有此句】昨梦已论三世事嵗寒犹喜五人同【公自注余与子中彦祖子敦完夫同试举人景徳寺今皆健】雨余北固山围座春尽西湖水暎空差胜四明狂监在更将老眼犯尘红
　　林王唱酬【施氏原注林子中名希时守润故云雨余北固山围座后为同知枢宻院王彦祖名汾禹偁孙后为兵部侍郎时守明州当是道出京口唱酬此段新刻本删去今补録】
　　寿星院寒碧轩
　　清风肃肃摇窗扉窗前修竹一尺围纷纷苍雪落夏簟冉冉緑雾沾人衣日髙山蝉抱叶响人静翠羽穿林飞道人絶粒对寒碧为问鹤骨何縁肥
　　寿星院【咸淳临安志寿星院在葛岭天福八年建西湖游览志寳云山之西为葛岭岭下有寿星院院中有杯泉灵泉观台寒碧轩此君轩】
　　慎按咸淳临安志寿星院有石刻公自书此诗后云仆在黄州偶思寿星竹轩作此诗今録以遗通悟师元祐五年十二月据此则此诗应入黄州巻中今姑依施注原本
　　书刘景文左藏所藏王子敬帖
　　家鸡野鹜同登爼春蚓秋蛇总入奁君家两行【一本作子敬】十二【百斛明珠作十六】字气压邺侯三万籖
　　子敬帖【诗话总龟引百斛明珠世传王子敬帖有黄甘三百颗之语此帖乃在刘季孙家景文死不知今在谁家矣韦苏州有言书后欲题三百颗洞庭须待满林霜盖苏州亦见此帖也予尝有诗与景文家鸡野鹜云云】邺侯三万籖【韩愈诗邺侯家多书挿架三万轴困学纪闻李泌父承休聚书三万余巻戒子孙世间有求读者别院供馔邺侯家多书有自来矣○慎按苕溪渔隠丛话此帖乃右军帖也东坡以为子敬误矣考右军黄甘帖惟汝帖载之】
　　书刘景文所藏宗少文一笔画
　　宛转囘文【一作纹】锦萦盈连理花何须郭忠恕匹素画缫车
　　宗少文画【广川画防宗炳字少文南阳人善画好山水凡所游歴皆图于壁尝自为画山水序米海岳画史宗少文一笔画唐人摹绢本在刘季孙家故苏太简物】郭忠恕【画继忠恕字恕先以字行周末为博士宋初改干州司户秩满不仕放旷雍岐陜洛间善画山水屋木太宗闻其名召除国子监主簿纵酒肆言时政流登州道卒人以为尸解】
　　真觉院有洛花花时不暇往四月十八日与刘景文同往赏枇杷
　　緑暗初迎夏红残不及春魏花非老伴卢橘是乡人井落依山尽岩崖发兴新嵗寒君记取松雪看苍鳞真觉院【咸淳临安志真觉院开寳八年建旧名奉庆祥符元年改今额西湖游览志钱塘门沿城而北旧有真觉院即隠净庵又龙山亦有真觉院未详孰是】洛花【长公外纪牡丹唐时杭州无此种长庆中开元寺僧惠澄自都下乍得一本谓之洛花】枇杷【咸淳临安志枇杷无核者名椒子嘉防门外旧有真觉院苏东坡诗云云出于潜县黄岭前乌巾山小锡塘坞者尤珍白色者上黄次之】卢橘【韵语阳秋东坡诗卢橘是乡人又卢橘杨梅尚带酸皆以卢橘为枇杷彼徒见上林赋有卢橘夏熟之语遂以为枇杷审尔则夏熟之下不当复有黄甘枇杷橪杮之品然唐子西李氏山园记言有一物而为二物者如上林赋云云是也据子西言卢橘即枇杷矣李白宫中行云卢橘为秦树许浑送表兄使南海诗云卢橘花香拂钓矶若以为枇杷何独秦中海南有耶钱起送陆贽诗思亲枇杷熟则又以为木奴益无按据朱新仲猗觉寮杂记岭外以枇杷为卢橘故东坡诗云云按上林赋注卢黒也枇杷熟则黄不应言卢初学记张勃呉録曰建安有橘冬月于树上覆裹之明年春夏色变青黒又太平御览载魏王花木志蜀土有给客橙似橘而小若柚而香冬夏花实相继亦云卢橘观此二段则非枇杷明甚】附刘景文次韵【此诗从咸淳临安志采出】
　　夏木有余緑山僧知胜春日长寻卧榻花落断游人红斾来虽晩清风到亦新成林卢橘熟翠羽杂金鳞
　　附参寥次韵【此诗从参寥子集中采出】
　　脱畧今山简能吟旧子春偶因寻胜出不为采芳人红紫千葩尽甘酸万颗新江云浮翠壁霭霭散鱼鳞
　　又和景文韵
　　牡丹松桧一时栽付与春风自在开试问壁间题字客几人不为看花来
　　西湖寿星院此君轩
　　卧听谡谡碎龙鳞俯看苍苍玉立身一舸鸱夷江海去尚余君子六千人
　　此君轩【注见本巻寿星院下】
　　此君轩
　　云幢烟节十【一作七】州人犀甲檀枪百万军翳荟丛【一作发】生何足道【一作数】此君真是此君君
　　观台
　　三界无所住一台聊自宁尘劳付白骨寂照起黄庭残磬风中嫋孤灯雪后青须防童子戏投瓦犯清泠观台【在寿星院注见本巻】
　　游中峯杯泉
　　石眼杯泉举世无要知杯度是凡夫可怜狡狯维摩老戏取江湖入鉢盂
　　杯泉【在寿星院注见本巻】
　　慎按以上三首施氏原本皆不载咸淳临安志寿星院在葛岭中有寒碧轩此君轩观台杯泉东坡皆有诗此三首皆载本条题咏下今据此从呉中新刻续补下巻类编于此
　　仲天贶王元直自眉山来见余钱塘留半嵗既行作絶句五首送之
　　仲君岂弟多学王子清修寡言病后空惊鹤瘦时来或作鹏鶱
　　仲天贶【失考】王元直【苏叔党斜川集有王元直墓志君姓王氏名箴字元直小字惇叔按东坡初娶乡贡进士王方女封通义郡君继娶王君锡女封同安郡君本集祭君锡丈人文云某始婚姻公之犹子允有令徳天阏莫遂惟公防女继执罍篚则通义同安必同堂姊妹施氏原注谓元直为同安君之弟则君锡之子也】
　　海角烦君远访江源与我同来剩作数诗相送莫教万里空囘
　　三人一旦同行【公自注二子与秦少章同寓髙斋复同舟北行】留下髙斋月明遥想扁舟京口尚余孤枕潮声
　　髙斋【咸淳临安志髙斋唐时郡斋名严维九日登髙有迟客髙斋瞰淅江之句叶梦得録话云钱塘州宅之东清暑堂之后旧据城闉横为屋五间下瞰虚白堂不甚髙大而最超出州宅及园圃之中故为州者多居之谓之髙斋】
　　更欲留君久住念君去国弥年空使犀颅玉颊长懐髯舅凄然
　　髯舅【施氏原注髯舅谓元直注详前】
　　为余远致殷勤瑞草桥边老人【公自注老人王庆源也】红带雅宜华髪白醪光泛新春
　　瑞草桥老人【见上巻庆源宣义王丈诗注中】
　　附黄山谷次韵五首【山谷诗自序云王元直恵示东坡先生与景文老将唱和六言十篇感今懐昔似闻东坡已渡瘴海来归而景文墓木已拱天贶之垄亦有宿草犹喜元直尚健能道钱塘旧事故追韵作此五篇只今眼前无景文軰人故诗语及之尤多】
