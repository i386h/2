<!-- { "loadSidebar": true } -->
　　李受益云祖宗次序自曽祖以上为五代祖増而上之也
　　鹿庵云今之声韵始自沈约及观今礼部韵如十灰十三元音殊不协何以知其自约始以文选前声韵不谨严知之
　　镇国寺栢上生芝中宫有防令院官究其祥以进因与李受益具事实如左　论衡云芝生于土土气和故芝草生古瑞命记王者慈仁则芝草生瑞应图王者敬事耆老不失故旧则芝草生酉阳杂爼云屋柱木生芝黄者为喜陶隠居云今世用芝此是树本枝上所生状如木檽【音软】抱朴子云木芝者生于栢脂名曰木威喜夜视有光本草云霍山生赤芝名曰丹芝常山生黒芝曰天芝泰山生青芝曰龙芝华山生白芝曰玉芝嵩山生黄芝曰金芝唐公逺灵芝经曰芝木之精也芝四季皆生名曰春精夏精秋精冬精又曰青芝一枝应木酒也宋敏求春明宫退朝録唐礼部郎中知省中词翰为南宫舍人百日后必知制诰又载初学记唐宗为诸王从学时命徐坚定撰虽名初学终身观之可也
　　雪庵李禅师与余观栁诚悬书何进滔碑李云栁书法度最备予曰然然诚悬书令人易厌不若鲁公笔法愈观而意无穷也栁窘于法度取媚一时中枯而无物顔意无穷盖以忠义之气中贯之故也雪庵为首肯刘太保尝云中兴颂雄伟如驱之一字若千金骏马倚丘山而立
　　欧阳率更三帖一姚将军墓志二化度寺碑三追赠隋谭国公诏时贞观五年也化度碑李百药文率更规模一出黄庭至竒古处乃书一变尔李禅师説作字有得笔意时有得布置时
　　赵大中庸説尝见遗山与张纬文相谑见碑文过余曰遗山又货了一平天冠也
　　鹿庵説董奉御近赠一歙砚殊发墨且増其色
　　马云汉説大庾麦无芒圆大谓之和尚麦
　　后宋宰相韩胄尝改诸州后园莲沼为放生池词臣髙文虎作记有云鸟兽鱼鼈咸若汤王所以基商后髙作主司出硬题困举子一科生以髙用事悮作一小词嘲云髙文虎夸伶俐万苦千辛作个放生池记从头无一字説及朝廷只把胄归美夏王道我不是商王鸟兽鱼鼈是你
　　刘元城与司马光尝论宗初年焚珠玉于前殿时有云焚之前殿者盖欲人知此好名之心也一日侈心复回其弊有甚于此者晚年果如其言司马公云惜乎史失其姓名至今为恨又云人君去贤任佞譬如治病饮良药可愈非良药即死明知之只饮恶药既饮恶药非至死不已盖宗暮年用相知林甫萧嵩之佞用之甚久知张九龄韩休之贤退之甚速
　　张萱画则天朝六蕃图其布置取则天游上苑诗意明朝游上苑火速报春知花须连夜发不待晓风吹又太宗朝蕃王轴文皇乘一花舆四近侍肩舁云阎立本笔
　　有诏集百官问钞轻物重事大学士王鹿庵对云物贵则不足物贱则有余要以节用而不妄费庻物货可平宋少卿道説葬书分五姓九星又有棊旋正式风水土丈二尺下为土龙界又丈二尺下为水龙界过此则吉又説唐太真改葬祖墓上有紫藤一株隂影甚茂既伐去紫藤流赤津如血不数年刘氏灭之殆尽因以往嵗改葬先妣夫人靳氏初啓堂其棺盖露珠交布成文如所结缨络然甚可观也复有二黄蝶飞出其露华移时方晞宋公云在葬书此子孙润泽文华之兆别有记以书其详
　　庆夀长老满公曾住泰安天保寨闻上人説党竹溪未第时家甚窘至令其子为人牧猪
　　燕城西南门曰端礼有大定末刘无党所撰左丞唐括安礼碑有云尹大兴时迎午休吏燕雀语堂下人不知有官府之词
　　康节与客游嵩山中途客指所憇树问曰此何日枯悴先生久不对客疑焉答曰非不答吾有所俟也俄一叶坠先生曰比吾二人还亡矣既回树已为人伐去占法盖取叶坠时刻而定其存亡者焉
　　鹿庵与颙轩论事颙轩曰天下事亦有不可以理槩知者鹿庵大为不然徒单公曰谓如大城南栁树若不亲覩如何知东西几行大小几株鹿庵为黙然一座大笑晦庵云张良曹参二人皆学黄老子房体用兼备曹得其体而不得其用又云汉自武帝朝宰相但行文书而已秋涧集卷九十六
　　钦定四库全书
　　秋涧集卷九十七
　　元　王恽　撰
　　玉堂嘉话卷之五
　　燕展筑南城系金海陵天徳二年见蔡无可大觉寺碑史记不载萧何修未央宫事此非细事马迁作汉史而不见书何谓
　　青居山古果州也
　　唐张嘉贞为相弟嘉祐为金吾将军每上朝轩盖驺从盈闾巷时号所居为鸣珂里
　　源乾曜为相建言大臣子并求京职俊乂率任外官非平施之道臣二息俱任京官请出以补外以示自近始诏可又议者言执政与国同休戚不崇异无以责成功上乃诏中书门下共食实户三百堂封自此始焉裴耀卿迁长安令旧有配户和市法人厌苦之裴一切责豪门坐贾豫给以直僦欺之弊遂絶
　　李之仪端叔説遗教经系徐季海书李善尺牍东坡所谓手简三昧者也三昧者正定也
　　李屏山释迦賛盖出王勃成道説李但约散文而为韵语耳其达磨賛曰榔枥者称杖也
　　遗山新渠记有云水至平而善利物今以至平而为不平不争而为必争虽有万折必东之心终有七遇皆北之势
　　佛书曰狮子吼者言説法与无畏也四万八千言大数也尝读后宋布衣徐理所进律鉴书其序云律者以实统虚者也何谓虚气与声也气之在天地间或聚或散声之无色无形故气成于管声成于乐首取司马迁法度又説班固所作律志全取对韵説期于必中选也鹿庵先生説为学务要精熟当镕成汁泻成锭团成块按成饼恽以谓作文尤当如是又云东坡草字写时为以肘着纸上故笔转处多不圆草书体贵轻笔当持重楷书笔贵精谨而体尚寛绰又説顔子夀夭不当只去顔子身上论他自尧舜以降臯防稷契周孔和气所生者多矣至于顔子命数偶夭亦不足怪譬如人家昆仲五人有三个贤的必有两个不肖的
　　郭若思説天之分界南至临邑郡北至铁勒部日去地八万里交趾国日中人影在南
　　王黄华西京留守廰题名记説赵武灵王既破林胡始城云中秦绍汉袭其名不改元魏之兴也为京师焉西际大河东连上谷南扼中山北控五原广袤千余里规以为甸服逮辽徳于晋晋割山前代北十有六州以赂之辽即魏之故基考位为宫阙是曰西京
　　六典曰父之姊妹其侄称之曰女伯女叔
　　唐陆贽传云人君徳合于天曰皇合于地曰帝合于人曰王父天地以养人治物得其宜者曰天子皆大名也三代而上所称象其徳不敢有加焉至秦乃兼曰皇帝流及后世皆称之君始有圣刘天兀之号故人主重轻不在称谓视其徳如何耳
　　宋道説其舅刘景先生善记一日友人与游市取染工簿令读数回试之一览背诵一字不差又图克坦侍讲与孟解元驾之亦善诵记取新刋稼轩乐府吴子晋前序一阅即诵亦一字不遗详定官张孝纯説一士人候某官疾既去遗一藁于坐视之盖预作祭文也一日又问一病友友曰且休放入待探懐无祭文相见闻者大笑
　　米先生端州斧柯山石説云端州石出髙要县斧柯山山前临大溪其絶顶匠者于此凿石嵗久乃成洞穴今已极深邃洞中常有水至春冬水涸采石中隂黒无所覩但以手扪石随大小取之凡石理之精粗即良工往洞中尚不能别至于瑕玷璺脉须出洞乃可识故有累日月而不得一佳者大抵以石中有眼者为最贵世谓之鸜鹆眼盖石文精美如木之有节也不知者反以为石病吁可痛哉凡取石有四曰上岩下岩西坑后厯上岩之石最精下岩次之惟上岩之石乃有眼之美者皆緑黄二色相重多者自外至心凡八九重其状皆圆以色鲜美重数而圆正者为上其大者尤为稀有絶大者乃如弹丸有布列砚中或如北斗或五星心房之形者价不减数万其生于墨池之外谓之髙眼其内者为低眼曰髙眼者以其不为墨所渍掩常可覩于前也无眼者虽资质甚美不出千钱石之品有数种其色正紫而防有青润无芒叩之无声此近水者也其色防紫而不深重近日视之略似有芒叩之有声此岩壁之石二者最为发墨乃石之至精者其次青紫参半或紫而近赤或青多紫少皆石之下也端人为砚凡色之不佳者须用佛桑花染渍之初亦可爱经水即如故又山有自然团子或云剖其璞而得焉谓之子石又谓石之有金线者为美此正其病也端人亦不取云唯材之大者尤为难得每搆求方六七寸而无病脉者固亦少矣比嵗所贡方砚者五皆以及为凖然止于岩石之中品或眼工人辄錾去之恐异日复求不可必致也
　　太常新乐祭祖宗于藩邸文【时开邸岭上】其辞曰惟我烈祖诞受上帝之命肇造区夏先皇帝嗣守大业卒其伐功图惟奉答神祐光昭前烈而祀典阙如爰命多方旁求先王之乐八音遏逸未溃于成今予小子肃将天子之明命俾殿南服闻时周礼将具于我鲁邦钦命攸司是徴是举匪攸敢私闻庶用毕我先志以对天之休命神其格思【翰林学士徐威卿先生笔也官至集贤院大学士】
