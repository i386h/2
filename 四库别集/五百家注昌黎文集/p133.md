<!-- { "loadSidebar": true } -->
　　通议大夫守右散骑常侍上柱国南阳县开国子食邑五百户赐紫金鱼袋张正甫【孙曰正甫元和末年自同州刺史入拜左散骑常侍】右臣蒙恩除尚书兵部侍郎伏准建中元年正月五日制常叅官上后三日举一人自代者前件官禀正直之性怀刚毅之嫉恶如仇雠见善若饥渇备更内外灼有名声年齿虽髙【孙曰正甫大和八年卒年八十二】气志逾励【逾一作愈】甘贫苦节不愧神明可谓古之老成朝之硕德久处散地实非所宜乞以代臣以副公望谨録奏闻谨奏
　　袁州申使状
　　【樊曰王黄州尝荅丁晋公书云退之为袁州刺史故事观察使牒部刺史皆曰故牒时王仲舒廉问江西以吏部巨贤特自损曰谨牒而退之致书恳请以为宜如旧制元之所云即谓此尔】
　　使司牒州牒【孙曰使司谓江西观察使司】右自今月三日后【孙曰元和十五年正月公至袁州】每奉公牒牒尾故牒字皆为谨牒字有异于常初不敢陈论以为错误今既频奉文牒前后并同在愈不胜战惧之至伏乞仁恩特令改就常式以安下情谨奉状陈谢谨録状上
　　国子监论新注学官牒
　　【韩曰李习之状公行云其为国子祭酒也奏儒生为学官曰使防讲生徒多奔走听闻皆曰韩公来为祭酒国子监不寂寞矣皇甫持正神道碑亦云此疏乃为祭酒时所论也】
　　国子监应今新注学官等牒准今年赦文委国子祭酒选择有经艺堪训导生徒者以充学官近年吏部所注多循叙不考艺能至今生徒不自劝励伏请非专通经传博渉坟史及进士五经诸色登科人不以比拟其新授官上日【新一作所】必加研试然后放上以副圣朝崇儒尚学之意具状牒上吏部仍牒监者谨牒
　　黄家贼事宜状
　　【孙曰穆宗即位公自袁州召还冇此状不见用樊曰状所陈凢三事其一移经略使于邕州容州但置刺史其二于邕容侧近召募添置千人其三因改元大庆赦其罪戾遣一郎官御史亲往宣谕严曰黄家贼即栁子厚所称邕管黄少卿等是也】
　　右臣伏以臣去年贬岭外刺史【韩曰元和十四年八月公责守潮州】其州虽与黄家贼【樊曰黄家贼谓黄洞首领黄少卿也其地西接南诏】不相隣接然见往来过客并谙知岭南事人【南一作外】所説至精至熟其贼并是夷獠亦无城郭可居依山傍险自称洞主衣服言语【服一作食】都不似人防常亦各营生急则屯聚相保比縁邕管经略使多不得人德既不能绥怀威又不能临制侵欺虏防以致怨恨蛮夷之性易动难安遂至攻刼州县侵暴平人或复私雠或贪小利或聚或散终亦不能为事近者征讨本起于裴行立杨旻此两人者【一作此时两人者】本无远虑深谋意在邀功求赏亦縁见贼未屯聚之时将谓单弱立可摧破争献计谋惟恐后时朝廷信之遂允其请自用兵已来【一有已字】经二年前后所奏杀获计不下一二万人【樊曰少卿自贞元来数反覆桂管观察使裴行立容管经略使阳旻欲徼幸立功争请讨之上从之大发江湖兵防容桂二管入讨士卒被瘴疠死者不可胜计行立妄奏斩获二万罔天子为解○一本作不下万余人】傥皆非虚贼已防尽至今贼犹依旧足明欺罔朝廷邕容两管内【一作因】经此凋杀伤疾疫十室九空百姓怨嗟如出一口阳旻行立相继身亡【樊曰十五年七月阳旻卒二月以行立为安南都防行至海门而卒】实由自邀功赏造作兵端人神共嫉【一作怒】以至殃咎阳旻行立事既已往今所用严公素者【樊曰旻卒以严公素为本管留后】亦非抚御之才不能别立规模依前还请攻讨【樊曰时公素复上表请讨黄氏】如此不已臣恐岭南一道未有宁息之时
　　一昨者并邕容两管为一道【孙曰元和十五年二月废邕管命容管经略使阳旻兼领之】深合事宜然邕州与贼逼近容州则甚悬隔其经略使若置在邕州与贼隔江对岸兵镇所处物力必全一则不敢轻有侵犯【一作陵】一则易为逐便控制今置在容州则邕州兵马必少贼见势弱易生奸心伏请移经略使于邕州其容州但置刺史实为至便
　　一比者所发诸道南讨兵马例皆不谙山川不服水土远乡羇旅疾疫杀伤臣自南来见説江西所发共四百人曽未一年其所存者数不满百岳鄂所发都三百人其所存者四分才一续添续死每发倍难若令于邕容侧近召募添置千人便割诸道见供行营人数粮赐均融充给所费既不増加而兵士又皆便习长有守备不同客军守则有威攻则有利
　　一自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羇縻比之禽兽来则捍御去则不追亦未亏损朝廷事势以臣之愚若因改元大庆【孙曰元和十六年穆宗即位之明年当改元】赦其罪戾遣一郎官御史亲往宣谕必望风降服讙呼听命仍为择选有材用威信谙岭南事者为经略使处置得宜自然永无侵叛之事
　　应所在典贴良人男女状
　　【樊曰公之为袁州也袁人以男女为过期不赎则没入之公至悉计佣得所没归之父母七百余人因与约禁其为行状神道碑新旧传皆书之新传所谓没归父母七百余人则出公此状神道碑又云及还请着之赦令则公此状所云今因大庆乞令有司重举旧章一皆放免】
　　应所在典贴良人男女等　右准律不许典贴良人男女作奴婢驱使【严曰杂律诸妄以良人为奴婢用质债者各减自卖罪三等知情而取者又减一等仍计佣以当债直】臣往任袁州刺史日检到州界内得七百三十一人并是良人男女准律例计佣折直一时放免原其本末或因水旱不熟或因公私债负遂相典贴渐以成风名目虽殊奴婢不别鞭笞役使至死乃休既乖律文实亏政理袁州至小尚有七百余人天下诸州其数固当不少今因大庆乞令有司重举旧章一皆放免仍勒长吏严加检责如有隠漏必重科惩则四海苍生孰不感荷圣德以前件如前【如上一有状字】谨具奏闻伏听敕防谨奏
　　论淮西事宜状
　　【韩曰时宪宗欲讨吴元济遣裴度视师还奏师可用与宰相意不合既而盗杀宰相宪宗遂相度以主东兵公时为中书舎人乃上淮西事宜议与裴丞相合故兵遂用它宰相有不便之者以它事改公为右庶子及度为淮西节度使出讨蔡以公为行军司马卒从度平蔡而还】
　　右臣伏以淮西三州之地【孙曰至德元载置淮西节度管申光蔡三州】自少阳疾病【韩曰元和九年闰三月彰义军节度吴少阳卒】去年春夏以来图为今日之事有职位者劳其计虑抚循奉所役者修其器械防守金帛粮畜匮于赏给【匮一作耗】执兵之卒四向侵掠农夫织妇皆携持幼弱饷于其后【饷一作饱】虽时侵掠小有所得力尽筋疲不偿其费又闻畜马甚多自半年以来皆上槽譬如有人虽有十夫之力自朝及夕常自大呼跳跃初虽可畏其势不久必自委顿乗其力衰三尺童子可使制其死命况以三小州残弊困剧之余而当天下之全力其破败可立而待也【也上一有之字】然所未可知者在陛下断与不断耳夫兵不多则不足以取胜取胜之师【一作必胜之师】必在速战【必一作不】兵多而战不速则所费必广两界之间疆场之上日相攻刼必有杀伤近贼州县徴役百端农夫织妇不得安业或时小遇水旱百姓愁苦当此之时则人人异议以惑陛下之听矣陛下持之不坚半涂而罢伤威损费为弊必深所以要先决于心详度本末事至不惑然可图功为统师者尽力行之于前而叅谋议者尽心奉之于后内外相应其功乃成昔者殷高宗大圣之主也以天子之威伐背叛之国三年乃尅【祝曰易高宗伐方三年克之】不以为迟志在立功不计所费传曰断而后行神避之【孙曰史记赵高曰断而后行神避之】迟疑不断未有能成其事者也臣谬承恩宠获掌纶诰【孙曰九年十一月公知制诰】地亲职重不同庶寮辄竭愚诚以効裨补谨条次平贼事宜一一如后
　　一诸道发兵或二三千人势力单弱羇旅异乡与贼不相谙委望风慑惧难便前进所在将帅以其客兵杂处指使【杂一作难】先不抚存优恤待之既薄使之又苦或被分割队伍属诸头士卒本将一朝相失心孤意怯难以有功又其本军各湏遣道路辽远劳费倍多士卒有征行之艰闾里怀离别之思今闻陈许安唐汝夀等州与贼界连接处村落百姓悉有兵器小小俘劫皆能自防习于战鬬识贼深浅既是土人防惜乡里比来未有处分犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却归本道据牒所追人额【牒一作行或又无行字】器械弓矢一物已上悉送行营充给所召募人兵数既足加之教练三数月后诸道客军一切可罢比之徴发远人利害悬隔
　　一绕逆贼州县堡栅等【绕一作统】各置兵马都数虽多每处则兵至少又相去濶远难相应接所以数被攻刼致有损伤今若分为四道每道各置三万人择要害地屯聚一处使有隠然之望审量事势乗时逐利可入则诸道一时俱发【诸道一作四道】使其狼狈惊惶首尾不相救济若未可入深壁高垒以逸待劳自然不要诸处多置防备临贼小县可收百姓【收下一有泊字】于便地作行县以主领之使免失散
　　一蔡州士卒为元济廹胁势不得已遂与王师交战原其本根皆是国家百姓进退皆死诚可闵伤宜明敕诸军【一作率】使深知此意当战鬬之际固当以尽敌为心【固当一作固宜】若形势巳穷不能为恶者不湏过有杀戮喻以圣德放之使归销其悖之心贷以生全之幸自然相率弃逆归顺
　　一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意即求休罢河北淮西等见承前事势知国家必不与之持久并力苦战幸其一胜即希冀恩赦朝廷无至忠忧国之人不惜伤损威重因其请便议罢兵往日之事【往一作近】患皆然也臣愚以为淮西三小州之地元济又甚庸愚而陛下以圣明英武之用四海九州之力除此小冦难易可知太山压卵未足为喻
　　一兵之胜负实在赏罚赏厚可令廉士动心罚重可令凶人丧魄然可集事不可爱惜所费惮于行刑
　　一淄青恒冀两道【孙曰淄青谓平卢节度使李师道冀谓成德军节度使王承宗】与蔡州气类略同今闻讨罚元济【罚一作伐】人情必有救助之意然皆闇弱自保无暇虚张声势则必有之至于分兵出界公然为恶亦必不敢【亦一作则】宜特下诏云蔡州自吴少诚以来相承为节度使亦防有功效少阳之殁【阳诸本作诚误】朕亦本拟与元济恐其年少未能理事所以未便处置待其稍能缉绥然拟许其承继今忽自为狂勃侵掠不受朝命事不得已所以有此讨罚【一作伐】至如淄青州范阳等道【孙曰范阳谓幽州节度使刘总淄青州见上】祖父各有功业相承节制【承下一有命字】年岁已久朕必不利其土地轻有改易各宜自安如妄自疑惧敢相扇动朕即赦元济不问回军讨之自然破胆不敢妄有异説【孙曰李德裕劝讨刘稹赐成德王元逵魏博何洪敬诏云泽潞一镇与河朔事体不同勿为子孙之谋欲存辅车之势但能显立功效自然福及后昆即公此意也】以前件谨録奏闻伏乞天恩特赐裁择谨奏
　　论变盐法事宜状
