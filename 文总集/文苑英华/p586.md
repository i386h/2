<!-- { "loadSidebar": true } -->
　　对臣闻天矜于人人必所从【此句疑】臣谬黩吹万僻生草莽幸陶无为之风得守忠蹇之节常愿拜守宸极敷献乃诚危言匪躬少答亭育昔仲尼称凤鸟不至河不出图盖伤衰周之运不见圣明之代也【一作明君圣代也】臣今舆颂刍言肃祗眷命陪圣跸于神岳奉金策于玉宸赓歌泰清咫尺旒扆是天纵聪明而超于孔子不图幸之至于斯也况周颁禹膳列坐尧衢此优贤之至也愚臣何足以充塞敢不布其腹心竭尽闻见臣伏惟皇穹有成命圣唐受之崇髙配天广大配地天地合徳而陛下大明于其中有以观髙祖之耿光有以恢太宗之鸿【一作丕】烈乐成于郊祀而昭升上帝礼备于脽上而敷问后只于是柴于岱宗望于秩首三光全而五行序八荒协而万国谐皇灵丕应象物昭格无疆惟休能事毕矣况阴阳燮理则贤相尽规风俗敦厖则良牧宣政百揆时叙庶物咸亨诚已郁映华胥迈续尧舜岂夷吾所记七十二之凉徳而望清光哉而犹恭黙思道励精图政帝阙峥嵘而下临天问昭回而尽覩乃赐臣策曰延想无为之理聿脩太和之化匪曰能致将与图之所以谋广聪明询于大陋使君子道长俊乂用彰陛下执谦之至也天下幸甚天下幸甚愚臣无得而称焉制策曰夫原疾而授药者良医也因时而救弊者权政也今塞垣犹守府兵云耗闲人轻去冗食难归者臣闻先王之理布在方策乘时司契其道深乎陛下窥览万化之原独运安危之兆执大象鼓洪炉知微其神惟睿作圣九门尝药致苍生于福夀七政齐衡得珠于利见虽讲信修睦寰区大同而安不忘危故塞垣仍守虽道徳齐礼黔庶康济而寛以厚载故闲人或浮臣又闻之兵戈者威不轨而昭文徳也兆庶者忘帝功而畏苛政也边鄙预备谁能去军参决违方时闻失业惣寰瀛而观偃伯则三边之戍役不足多也据天下而览兆人则万一之逋逃不足怪也况国家皇极作乂七政有伦增新军以保厘革浮惰而绥辑何忧乎府兵之耗何有乎冗食不归虽休勿休惟陛下之圣虑也制策曰膏粱无耻于侥幸蓬荜未敦于退让选举殷凑官员不给效职者或禄仕而养资试言者多浮华而背实当今士食旧徳农服先畴结绶登朝咸遵揖让被褐在野尽归廉洁臣实覩还淳反素之风不知无耻未敦之事尊谦俯问臣何敢奉钦若帝唐之有天下也久于其徳人文化成敦诗书说礼乐济济多士开元以寜日者十铨分镜羣材焯叙观行考言责名征实克黜浮薄登延俊秀大革宿【一作前】弊其命惟新则推让之风行尸素之源灭其肯养资禄仕以速官谤者使防府持衡守而勿失将恐咏彼空谷叹此才难岂有员不给官殷烦乎选士言而背实浮华于举才臣虽庸愚有以知其不然也制策曰岂风之不臧何草之难偃也澄源正本厥路何由闻乎古者井田有助公私取给诸侯贡士赏罚存焉改辙欲从迷津尚伫者臣闻人无恒徳实从上教草顺风而靡偃水随器而方圆陛下神谋行徳如天覆驱今之代归于夀域深源固本政事惟醇俗既分于土宜人亦同于上好又何取乎井田古制力助前规赏罚于岁贡之士增削于诸侯之地若斯而已哉夫五帝不沿乐三皇不袭礼非故相反盖取随时泥以从钧车难改辙臣诚庸妄不识大体窃愿陛下神而化之使人宜之正如当今之代也策曰文质再复忠敬何适于时齐鲁一变亲贤何近于道也大哉圣问臣敢飏之臣闻之质文再而复正朔三而改殷因于夏周因于殷人【疑】徳齐庄夏尚忠厚殷人质也周人文也文质虽变忠敬咸宜不敬则礼节遂乖不忠则弼谐斯替匡朝阐化适时惟一然则敬自外饰忠由内淳必也奚先请同去食若乃亲亲而尊尊者其有周公之余化乎举贤而尚忠者其有太公之遗风乎孔子曰齐一变至于鲁鲁一变至于道鲁由旧章斯焉殆庶制策曰择何典而淳俗乘何法而安人何功而天地和平何徳而黎元富夀者臣闻诸元皇帝曰我无欲而人朴大哉至道不可多言伏愿陛下克脩圣祖恢维化纲崇帝象之风反皇人之始俗已淳矣人斯安矣三事允理六府孔脩则地平天成矣轻徭薄赋慎罚措刑则既富且夀矣岂臣庸鲰克堪预焉伏以垂政立范因时变通布陈前载简在帝聪今乃下问愚鄙征其辨述岂不欲观其末学收其微才臣狂妄斐然非相如子云之流也幸属千龄大庆五载脩封遂得献颂皇衢参【一作骖】陪銮扆慙考言之无取念天奬而何阶忠比魏臣空思捧日梦非秦后谬至钧天局影天庭若临氷谷谨对
　　词标文苑科策【光宅元年】
　　问朕闻北辰端扆伫众彦以经邦南面居尊俟羣材而纬俗是知九官分职薰风之咏载敷八元匡朝就日之规方逺歴选列辟遐考前脩并建明敭之躅式广旁求之义故康衢扣角授相越于齐班海上牧羊封侯超于汉秩洎乎淳风陵替雅道湮沉仕必因基宦非材进官虽备职位匪得人遂使七辅之材销声于岩穴六佐之彦晦迹于丘园寤寐以之载劳虚伫今欲革因循之弊蹑稽古之踪此志虽勤其途未遂为是旌贲爽于前代英杰寡于今晨伫尔昌言朕将亲览
　　对　　　　　　　　　　　房　晋
　　对惟徳动天文云开其五色惟贤济俗大运符其半千是知广厦将崇必伫羣材之用巨川方济良资舟楫之功俾作股肱方之羽翼自风姜御辨之始树以后王君公云鸟分司之初承以大夫师长莫不投竿入相舍筑称师五臣光就日之朝八凯翊薰风之代阴阳由其燮理百姓用以平康善佐必借于贤臣辅国或伫于良佐国家旁求俊乂束帛之礼荐陈物色异人丘园之彦咸萃登坛对楚连城之寳不足称置馆求燕照乘之珍无以贵多士迈隆周之日得人光炎汉之朝犹以为官匪材升仕因基进显革因循之弊用追稽古之风诚愿察彼山苗之词求夫纵壑之论材或可纪超升于槐棘之班徳或可襃擢任于公卿之位开其上赏之路颂以中和之诗则淳于髠之进贤一朝而见七士许子将之举徳少选而收二俊自然词人濶歩才子长鸣公理息昌言之篇节信罢潜夫之作谨对
　　同前　　　　　　　　　　皇甫琼【登科记作皇甫伯琼】
　　对珠衡上列圣人居曜魄之尊玉理旁融元后握乾坤之柄膺宝厯而推五胜皇纲居混沌之先悬玉镜而运三千帝系出氤氲之上莫不辟天关以统业横地轴而开基象列宿而环北辰制诸侯而向南面柱州巢氏之际晦声迹于龙图结绳链石之余摛景曜于龟象未有巨川已济不资舟楫之功大厦已成不假栋梁之力至于逺电流祉既委任于三台就日居尊亦佥谋于四岳道徳为富魏文侯之式庐礼义可尊燕昭王之拥篲孔明佐蜀叶鱼水以陈谋仲父相齐假鸿毛以康俗洎嬴晖掩镜汉道亡珠位以恩升荣非徳进挂网罗者则黄鹄髙飞縻爵禄者则青鳬竞至自钦明抚运宪章稽古司光凤纪位映龙名振鹭来仪袭宪飚而鼓舞白驹萃止食苗场以絷系所以绳凖百王牢笼万代伏惟圣母皇帝陛下辟阴阳之一气独化初皇啓日月之三光混成太极灵祗翕忽出震宫而齐巽围云雨氤氲辨天垓而通地圻慕崩沙之灵运符润石之休期忧在进贤道叶采苓之化恩无不逮徳合樛木之风掩娲后以称尊迈姬任【一作旦】而立政吹尘【一作竽】钓璜之侣接武于堦墀骑星弄电之夫肩随于廊庙虽良骏充廐逾怀买骨之谋真龙在堂更伫丹青之翫应休琏之独坐鸟雀来庭尹叔良之闲居蟏蛸在户傍加策问亲览政途词丽汾州声侔沛邑【一作声洋洛邑】掩鹏图而该魏网漆园无控地之词飞鹤板而征汉臣九臯有闻天之誉凡曰羣生孰不幸甚臣中庸贱逸下泽幽微忝预明敭谬承推择驰心日路冀三舍以矜魂累息天门瞻九重而惕虑谨对








　　文苑英华卷四百八十一
　　钦定四库全书
　　文苑英华卷四百八十二　宋　李昉等　编方正
　　贤良方正策七道
　　贤良方正策七道
　　第一道
　　问朕闻经国体野取则于天文设官分职用立于人纪名实相副自古称难则哲之方深所不易朕以薄徳谬荷昌图思欲追逸轨于上皇拯羣生于季俗澄源正本式啓惟新俾用才委能靡失其序以事効职【荅防作力】各得其长至于考课之方犹迷于去取黜陟之义尚惑于古今未知何帝之法制可遵何代之沿革斯衷此虽戋戋束帛每贲于丘园翘翘错薪未获于英楚并何方啓塞以致于兹竚尔深谋朕将亲览
　　对　　　　　　　　　　　张柬之
