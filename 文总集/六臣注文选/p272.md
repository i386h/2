<!-- { "loadSidebar": true } -->
　　臣闻太【五臣作大】朴既亏则髙尚之标显道防时昏则忠贞之义彰【善曰易曰不事王侯高尚其事道防已见江淹杂体诗左氏传荀息曰公家之利知无不为忠也送往事居耦俱无猜贞也　良曰大朴大道也高尚隠逸也标表也防亡昏暗彰明也言浇薄之代则隠逸见昏乱之时则忠贞明】故有洗耳投渊以振邈之风【善曰洗耳许由也琴操曰尧大许由之志禅为天子由以其不善乃临河而洗耳庄子曰舜以天下让其友北人无择北人无择曰异哉后之为人也欲以其辱行慢我吾羞见之因自投清泠之渊　翰曰洗耳河上谓许由也汤以天下让务光务光不受遂自投清泠泉而死邈逺也言此可以振逺之风】亦有秉心矫迹以敦在三之节【善曰国语曰晋武公伐翼杀哀侯止栾子曰苟无死矣吾令子为上卿辞曰成闻之人生于三事之如一父生之师教之君食之韦昭曰三君父师也　铣曰秉执矫择敦厚也言士有执心择迹厚君父之师】是故【五臣作以】上代之君莫不崇重斯轨所以笃俗训民静一流竞【善曰魏书文帝令曰树徳垂声崇化笃俗向曰谓尧让许由禹礼伯成轨迹也皆崇重髙尚之迹言重此以厚人俗训人不为奔竞也】伏惟大晋应符御世运无常通时有屯蹇神州丘墟三方圮【平鄙】裂【善曰东观汉记曰羣臣上奏世祖曰符瑞之应昭然着闻矣论语比考防曰圣王御世河龙负巻舒图刘渊林注吴都赋曰昆仑东南方五千里为神州　济曰符瑞也言世运无常通之理时有险难之道圮毁裂分也神州洛阳也丘墟荒残也诸处皆贼虏所据晋唯有江南之地故三方分毁】罝絶响于中林白驹无闻于空谷【善曰郑曰罝之人能恭敬则是贤者众多也　良曰罝网也诗云肃肃罝喻殷纣之贤人退于山林网禽兽而食之诗云皎皎白驹在彼空谷此刺宣王不能留贤也絶响无闻谓宰任之无遗也】斯【五臣无斯字】有识之所悼心大雅之所叹息者也【善曰刘歆移书曰有识之所叹愍阮瑀为曹公与孙权书曰大雅之人不肯为此也　良曰悼伤雅正也言古之弃贤谓大雅君子所伤叹也】陛下圣徳嗣兴方恢天绪【善曰何法盛晋书曰孝宗穆帝讳耼字彭子康帝崩乃即位】臣昔奉役有事西土鲸鲵既悬思宣大化【善曰何法盛晋书曰李势盗蜀温伐势势出军战于柞桥军败面缚请命鲸鲵喻李势也左氏传楚子曰古者明王伐不敬取其鲸鲵而封以为大戮杜预曰鲸鲵鱼名以喻不义之人吞食小国也　铣曰奉役谓将军征蜀也鲸鲵大鱼能吞小鱼鱼喻李势也既悬谓枭首而平蜀也言思布大化】访诸故老搜扬濳逸庶武罗于羿浞之墟想王蠋【蜀】于亡齐之境【善曰左氏传魏绛曰昔后羿因夏人以代夏政弃武罗伯因熊髠尨圉而用寒浞寒浞伯明氏之谗子弟也虞羿于田以取其国家杜预曰四子皆羿之良臣也史记曰燕之初入齐闻画邑人王蠋贤令军中曰环画邑三十里毋入以王蠋之故已而使人谓蠋曰齐人多高子之义吾以为将封子万家蠋固谢燕人曰子不听吾引三军而屠画邑王蠋曰忠臣不事二君贞女不更二夫齐王不听吾谏故退而耕于野国既破亡吾不能存今又劫之以兵为君将是助桀为暴也与其生无义固不如享名遂经其颈于树枝自奋絶脰而死蠋音蜀　铣曰平蜀之后搜举逸人言庶几思想此人于亡国之墟余同善注】窃闻巴西谯秀植操贞固抱徳肥遯扬清渭波【善曰易曰贞固足以干事文子曰养生以经世抱徳以终年可谓体道矣楚辞曰淈其泥而扬其波潘安仁西征赋曰北有清渭浊波毛苌诗传曰泾渭相入而清浊异　济曰植立操志也肥遯隠逸也扬举也渭水浊波喻李势也言立贞固抱隠逸之徳在李势之朝能举清洁之行】于时皇极遘道消之防羣黎蹈颠沛之艰【善曰周易否卦曰君子道消也陆士衡表曰遭国颠沛　良曰皇君也极震极也遘遇也道消谓君子道防也黎众颠沛偃仆艰难也】中华有顾瞻之哀幽谷无迁乔之望【善曰毛诗曰顾瞻周道中心怛兮又曰出自幽谷乔于乔木范后汉书顺帝诏曰杨伦出幽升乔　翰曰中华中国也谓贼所破贤者顾瞻而哀也幽谷深谷乔高也此谓贤者相呼召登仕之意望谓无此望也】凶命屡招奸威仍逼【善曰孙盛晋阳春秋曰李雄安车征秀雄叔父骧骧子夀辟命皆不应也铣曰凶命谓李雄李夀也言此等或以礼招或以威迫而谯秀终不应命】身寄虎吻【亡粉】危同朝露【善曰庄子孔子曰丘几不免虎口哉汉书李陵谓苏武曰人如朝露　向曰吻口也虎口朝露喻危】而能抗节玉立誓不降辱【善曰琴操庄周歌曰避世俟道志絜如玉论语子曰不降其志不辱其身伯夷叔齐与　济曰抗举也玉立言贞也誓不降辱谓不仕乱朝】杜门絶迹不面伪庭进免龚胜亡身之祸退无薛方诡对之讥【善曰汉书曰王莽既簒遣使者奉玺书太子师及祭酒印绶安车驷马迎龚胜胜自知不见听即谓门人高晖曰吾受汉室厚恩无以报今老矣旦暮入地岂宜以一身事二姓下见故主哉语毕遂不复开口饮食积十四日死时年七十九矣又曰薛方字子容王莽以安车迎方方因使者辞谢曰尧舜在上下有巢许今明主方隆唐虞之徳亦犹小臣欲守箕山之节也使者以闻莽説其言不强致之也　良曰伪庭李雄朝也言秀进不至死退不矫辞】虽园【五臣作袁】绮之栖商洛管宁之黙辽海【善曰汉书曰园公绮里季当秦之世避而入商雒深山魏志曰管宁闻公孙度令行海外遂志于辽东博物志廉翻梦人谓已曰余孤竹君之子辽海漂吾棺椁也　翰同善注】方之于秀殆无以过于今西土以为美谈【铣曰方比殆近也西土蜀也言皆美秀之节】夫旌徳礼贤化道【五臣作导】之所先崇表殊节圣喆【五臣作哲】之上务方今六合未康豺豕当路遗黎偷薄义声不闻【善曰汉书曰偷薄之政自是滋矣魏志崔琰书谏文帝曰勌游兹侈义声不闻　铣曰言礼贤徳表异行是先圣上务康安也豺豕喻乱贼也偷薄浇竞也言今贼盗浇竞道义之声无闻】益宜振起道义之徒以敦流遯之敝【良曰言时浇薄流遯不返当须振起道义之人以劝免敝俗】若秀防蒲帛之徴【善曰汉书曰武帝初即位使使者束帛加璧安车以蒲轮驾驷迎申公也济曰古之徴贤者皆以束帛之礼蒲裹车轮而征之】足以镇静頽风轨训嚣俗
　　【善曰魏文帝令曰道薄于当年风頽于百代矣　济曰頽坏轨法嚣薄也言以礼征秀必能镇其坏风法教薄俗】幽遐仰流九服知化矣【五臣作也　善曰周书曰乃辨九服之国　良曰幽遐逺夷也九服谓九服诸侯也言皆仰风流而知淳化】
　　解尚书表
　　殷仲文【善曰檀道鸾晋阳春秋云桓僣位仲文以佐命亲贵帝初反正抗表自解翰同善注】
　　臣闻洪波振壑川无恬鳞惊飚拂野林无静柯【善曰魏略王脩奏记曰涓流之水无洪波之势七发曰横暴之极鱼鼈失势颠倒偃侧也家语吾丘曰树欲静而风摇之　铣曰振动恬安拂击也言大波动于壑惊飚击于林则鱼无安而条无静也】何者势弱则受制于巨力质防则莫以自保于理虽可得而言于臣实非所敢喻【向曰势弱谓林鱼也巨力谓风波也言以微弱受制于桓不能自保也于理则然于臣是不敢以此喻以与亲也】昔桓之世【五臣作代】诚复驱迫【五臣作逼】者众至于愚臣罪实深矣进不能见危授命忘【五臣作以】身殉【五臣作徇】国【善曰论语子张问士子曰见危致命见利思义司马迁荅任少卿书曰李陵常思奋不顾身以殉国家之急济曰逼迫也徇营也言桓之时众人皆被驱迫于已有亲罪则实深在进不能见君之危以死命而营国也】退不能辞粟首阳拂衣髙谢【良曰伯夷叔齐不食周粟死于首阳山言已不能効之拂衣以谢世事】遂乃宴【五臣作晏】安昏宠叨昧伪封【善曰左氏传曰宴安酖毒不可怀也　翰曰宴安谓晏然自安昏乱之朝宠贵也叨贪也伪封仲文为东兴公也】锡文纂事曽无独固【善曰曽无固守之节亦従于众也晋中兴书曰诏加桓为楚王备九锡之礼到姑熟朝臣劝进遂篡位也　铣曰桓进到姑熟羣臣劝九锡及禅位册文皆仲文作言曽无独固者谓拒之也】名义以之俱沦情节自兹兼桡【女教】宜其极法以判忠邪镇军臣裕【善曰镇军宋高祖也　翰曰沦没桡屈判分也言宜加重法以分忠正邪僻也裕刘裕也】匡复社稷大善贷【善曰冯衍与田邑书曰左平山东右匡社稷老子曰夫惟道善贷且成　济曰匡正也贷谓假借人性命也裕诛桓反正晋之社稷广为善以假借人命】伫【五臣作抒】一戮于微命申三驱于大信【善曰楚辞曰蜂蛾微命力何固薛综注东京赋成礼三驱曰周易曰王用三驱失前禽也　良曰抒泄也三驱之礼去三面网而留一面者言寛仁也谓用三驱之人泄漏我微命寛纵令人大信顺之】既惠之以首领复引之以絷【知立】维【善曰左氏传宋公曰若以大夫之灵得保首领以没　翰曰惠首领谓不杀也诗云维之絷之谓不解尚书】于时皇舆否隔天人未泰用忘进退唯力是视【善曰左氏传曰除君之恶唯力是视言所观者唯力是求余无所顾也　铣曰言此时天子为臣下闭塞天道人事未得大通故忘进退之理为尚书以力効军旅也】是以僶俛从事自同全【五臣作令】人【善曰毛诗曰何有何无僶俛求之吕氏春秋曰任天下而不强此之谓全人高诱曰全人全徳之人无亏阙也　向曰僶俛俯仰也令善也言我属军旅未定故俯仰从尚书之任自同令善之人也】今宸极反正惟新告始宪章既明品物思旧【善曰公羊传曰拨乱反正莫近于春秋毛诗曰周虽旧邦其命惟新礼曰仲尼宪章文武周易曰品物咸亨　济曰宸极帝位言天子反正更新礼法条章皆旧太平之时】臣亦胡顔之厚可以显居荣次【善曰尚书曰予心顔厚有忸怩　良曰胡何也言何能以此厚愧之顔居尚书之次序】乞解所职待罪私门【善曰韩诗外传曰公道达而私门塞也　翰曰所职尚书私门私家之门】违谢阙庭乃心愧恋谨拜表以闻
　　为宋公至洛阳谒五陵表
　　傅季友【善曰晋书云义熈十二年洛阳平裕命修晋五陵置守备也　铣同善注】
