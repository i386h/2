<!-- { "loadSidebar": true } -->
　　于皇髙宗天开中兴巩宋基业思永继承艺祖七世有孙神武是用付托缵宋之绪髙宗曰嘻帝命不易我仪图之谨厥辅翼孝宗武文实惟承之雍雍太师实维成之帝咨臣弼一本于学缉熙光明徳修罔觉两辅予政毋轻黩兵毋过取民毋滥用刑言如蓍靡有差忒旁招多士宁我王国天地清夷中外晏然继志述事二十八年两宫燕娱天夀平格三奉玉巵四登寳册召对徳夀嘉帝之孝又曰太师辅翼之效帝谓圣父教诲之功臣亦归美媚于髙宗天用昌之蓍艾康宁帝用休之福禄宠荣孝宗乗云太师骑箕君臣始终虽恨莫追有赫景命汤孙是纂顾瞻遗烈于以追逺锡之篆碑孝宗有臣报我天子诏尔后人
　　忠文耆徳之碑【奉敕撰按此标题一本与后卷自撰者同在当日原题应只此六字】
