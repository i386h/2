<!-- { "loadSidebar": true } -->
　　钱丽君，吴门人。媚眼流波，长眉压黛，丰神骀宕，妖冶不群，姊妹行中，艳名独着。然性颇傲，虽处章台，非其所乐。与陈生善，有啮臂盟。陈固贫士，有怀倚玉，无屋营金，不敢以妙手空空儿，蹈红绡故智，事竟不集。万不得已，无可奈何，任其光阴苒荏，送旧迎新而已。某商，蜀中大贾也，作客苏台，慕姬名，备蜀锦十端，踵门请见。姬珊珊来迟，商恨相见晚，遂缔新欢，密于胶漆。由此雨夜雪宵，花晨月旦，非姬在旁，不能怡情适志，而姬亦缠绵缱绻，体贴入微，向时陈生，固不必身入侯门，而已视同陌路矣。一日姬谓商曰：“昔人以勾栏为香粉地狱，君能使火坑中现出一朵青莲花否！若视作路柳墙花，任情攀折，则负妾深情矣。出桎梏而登袵席，君有意乎？”商曰：“是固余心，当惟卿命。出千金以赎蛾眉，曹瞒风义，何敢多让。所不可知者，恐卿心匪石耳。”姬曰：“君肯一为援手，妾且生死惟命，山移谷变，矢死靡他，石烂海枯，钟情不易！”商因与鸠母商，以八百金脱其籍。将有成议，姬曰：“青楼龟鸠，千古无情，一出此门，则寸缕尺丝，均非我有。妾将以布裳椎髻入君家乎？”商曰：“微子言，我已筹之烂熟。”于是吴绫越纺，为作嫁衣，缕金箱子，折叠其中，舁以畀女。择期香舆彩仗迎之以归，僦居吴下，琼华仙子，下嫁蓬莱，见者艳而羡之。不阅月而衫痕云散，黛影峰沉，盖玉人已远矣。然衣裳在笥，犹不疑其有他也。急启葳蕤，则已空诸所有。盖行云神女，已同奔月姮娥。侦骑四出，渺无影响。或曰，此桓伊假途之故智也，姬心中人，只一陈生，而陈实格于赀。某商贸贸然来，适逢其偶，于是与陈欲即反离，求亲姑疏，特假手于商，为从陈地步耳。其计亦谲矣。噫嘻！情波变幻，欲海迷离，月地花天，过于蜃楼海市，彼误用其情者，适为彼姝之所播弄耳。 
　　陈丽君，吴人，家住金阊，卜居吉由巷中。姿容妍丽，才艺罕俦，莲脸凝涡，柳眉掩月，堪作章台领袖。惟位置自高，于时寡合，门前车马，无过而问津者。鸨怒以二百金贱售于他处，落寞如故，迎新送旧，一年许，而缠头锦曾不满百金。色非不佳，但俯视一切，稍不当意者，纨袴子弟，裙屐少年，辄加白眼，即假母临以捶楚，弗顾也。无何姬病，月萎花蔫，瘦骨盈把。鸨屏去簪珥，使与群婢共操作。姬奄奄待毙，气若悬丝，鸨席卷姬置之冷房，而姬已不 啻魂游墟墓。适有贵客宴其家，远闻嘤嘤啜泣声，侦知其事，急唤陪花，索姬孔亟。陪花者，以佛银一饼，征妓侑酒。盖吴俗与沪异，非客唤，妓不得与也。鸨张皇间，将姬灌救，略加妆束，出见客，弱态支离，然妩媚天然，不以病魔减色，客怜之，遽还原值，为之脱籍。姬感激涕零，伏地不起。客诘其说，姬曰：“妾风尘中阅人多矣，生死人而肉白骨，未有慷慨如君者。如怜妾，请备妾媵列，以酬万一；倘委之而去，火坑虽脱，袵席难登，妾不合时宜，终难免填于沟壑耳。”客以冰人自任，而姬伏地如故，客曰：“我之所以拯卿者，始愿固不及此也。卿如有意，能耐单寒，仆亦何忍固拒，但虑有初鲜终耳。”于是与姬约，月给青蚨三千头，俾挂名籍末，异屋而居，客盖无意于姬也。姬自归后，屏去铅华，亲操井臼，暇则以十指刺绣纹，一岁除租课饭颗外，尚余二十余千。客睹而怜之，谓“如此，乃可作闺中人也。”适断鸾胶，迎为正室，象服是宜，居然命妇云。呜呼！当姬壹志从容，已拚绣佛茹斋，了此一生，盖繁华梦醒，淡泊心甘，故能于火坑中结清净果也。 
　　香云，武昌人，流落汉皋，遂隶乐籍。媚眼流波，长眉入鬓，秀外慧中，冠绝一时，富商贵介，招妓侑觞者，辄乐就姬。以是征歌佐酒，殆无虚日。姬亦身价自高，龌龊浮浪子，视之蔑如也，所与往来者，多名下士，酒阑灯灺，惟事谈诗问字，语不及私昵。湘阴徐海宗茂才，尤与之善，相约以终身为订。尝曰：“若得负郭田数十亩，环植桑柘，结庐其中，竹篱茅屋，淡泊自甘，妾为蓄蚕织缣，以纳太平之租，暇则茗碗炉香，读书作画，花开月上，陪君小饮，此乐虽神仙不易也。”生然之，日夕筹赀，谋为之脱籍。与同学友假得三百金，爰与鸨商，鸨必欲取盈焉，姬乃出素蓄私畀生，已有成说。一夕，生寓庐不戒于火，一切荡然。姬知之，恚甚而病。生父得耗，寄书促其速归。生走辞姬，时已病不能起，相见执手，呜咽不作一语。别后十日而姬死，比生来，已葬于北郊。生悲不自胜，特购沉香木，觅巧匠雕姬小像，置于小龛，供诸斋中，撰长联以挽之，藉以纪恨焉。上联云： 
　　试问十九年磨折却苦谁来，如蜡自煎，如蚕自缚，没奈何罗网频加。曾语予云：君固怜薄命者，忍不一援手耶？呜呼亦足悲矣！忆昔芙蓉露下，杨柳风前，舌妙吴歈，腰轻楚舞。每值酡颜之醉，常劳玉腕之扶，广寒无此游，会真无此遇，天台无此缘。纵教善病工愁，怜渠憔悴，尚恁地谈心永夜，数尽鸡筹，怎能忘袅袅娉娉齐齐整整。 
下联云： 
　　不图三两月欢娱竟抛侬去，问鱼常杳，问雁常空，料不定琵琶别抱。然为卿计：尔岂昧夙根者，而肯再辱身也。若是殆其死乎！至今豆蔻香消，蘼芜路断，门犹崔认，楼已秦封。难招红粉之魂，枉堕青衫之泪，少君弗能祷，精卫弗能填，女娲弗能补。但愿降神入梦，与我周旋，更大家稽首慈云，乞还鸳牒，或有个夫夫妇妇世世生生。 
　　此联多至二百五十字，可称杰作，岂以意重情深，非长言之不能尽耶？ 
　　金凤，姓何，白下人，秦淮香国中翘楚也。容华绝代，靡曼寡俦，柳黛描螺，莲钩蹴凤，个中人皆推以为巨擘。居恒高自位置，所与往来者，皆名下士，一切大腹贾，莫能望其肩背。黛湖逸史，皖中名下士也，入都赴京兆试，不谓刘蕡下第，毷氉而归，买棹秦淮，欲藉香国衣裳，章台粉黛，以一洗牢骚屈抑。偶遇金凤，以为是尤物也。时方盛夏，凤兰汤浴罢，服葛衫，衬轻红裹肚，裙下斜露绣鞋半折，肌理玉洁，蛾眉一弯，虽远山杨柳，近水芙蕖，不足拟议，一见心倾，遂定情焉。赠以楹联云：“怀里不知金钿落，夜来曾有凤凰栖。”张之座右，传诵一时。生以此为温柔乡，意将终老。然客囊有限，欲壑难填，未几床头金尽，凤促之行曰：“青楼自古无情地，所恋恋者阿堵物耳。人情翻覆，鸨态炎凉，迟行恐遭白眼。苟情缘未尽，未必无相见期。”出私蓄二十金以助行。李生父时为蜀中太守，因遂束装就道，感凤刺骨，虽关山程渺，鱼雁风疏，而无时不耿耿于胸中。至蜀半载，生父畀以千金，俾归营窀穸。生红颜念重，白骨情轻，又之秦淮，作前度之刘郎。凤相待之情，益增缱绻。生挥霍素惯，囊中装悉作缠头，不三月赀罄，惘然出门。凤执手临歧，泪珠潜堕，生转慰藉之，因叹曰：“此生不到分离，平日安知恩重？”凤对以“少小虽非情种，何人不解相思？”生曰：“卿一往情深，见乎词矣。卿固多情，侬非薄幸，此行若利，当以金屋贮卿。”盖生年谊世谊宦苏者多于蓬麻，金阊一行，拟呼将伯。不意春水情深，秋云谊薄，尽知生销金有窟，谁肯以有用赀，填无底壑者，即少有馈遗，仅给舟车之费而已。生怅然而返，囊橐羞涩，面目寒俭，非若曩时之翩翩矣。因念凤尘中矫矫，当不以盛衰易心，命驾再往秦淮。凤睹生丰姿，回殊畴昔，已珊珊来迟，数语寒温，悉其近况，推故起去，生千呼万唤，始一出来，而平日之旖旎缠绵，至此冷若冰霜。生曰：“青楼情状，如是如是！卿固雅人，何亦下侪流俗？某虽客途落魄，当有日得意春风，图卿偕老。”凤曰：“落花有意，流水无情，侬不能向阎罗天子乞续命丹，看富贵逼人也。”生惘然而出，因见花丛为恶道，举以告人，为狭邪游者戒。金凤之名，以此稍损。 
　　月君，李姓，雉皋小家女也。丰神秀逸，举止娉婷，闾里中无不啧啧赞美。破瓜之年，隶籍平康，一时芳誉翕然，名士雅流争相招致。吴门某孝廉，以应邑侯聘，渡江而北，簿书丛里，偶得余闲，辄作狭邪游。见姬尤眷之，月夕花晨，时相过从，赠以楹联云：“近水楼台先得月，落花时节又逢君。”生去后，与金陵某甲善。甲设机房于雉皋，时就院中宿，相得甚欢，啮臂盟心，坚订婚嫁。嗣甲将出外贸易，姬许以谢客相守。越二年，甲获数千金归，将往访姬，以践前约，恐姬有他志，故作落魄状，敝衣以往。及相见，姬凝视良久，邀甲入房，情甚款密。甲诉近况艰苦，姬所以慰藉之者良厚，曰：“观君气概，必非久下人者，特时未至耳。”即就床头检钱票五十竿赠之曰：“可以此先具行李，置衣履，来此小宴，徐为君图。”甲归夸于友人，谓姬矢志弗渝，不负平时相赏，众亦侈口交赞，谓不意勾栏中乃有是人。甲旋易华服至院，特张盛筵，折简招诸友，淹留信宿，出百金为缠头费。院中诸姊妹问姬慧眼观人，何以不爽？且曰：“此不难知，特卿等自不留心耳。彼衣服虽敝，而丰颐广颡，神彩发舒，且其外虽露忧容，而举动颇觉自得，是以知其伪也。”群皆悦服。甲不知堕姬术中，出重金赎之，纳以为妇。姬自此布裳椎髻，为持家政，琴瑟间极为静好，人多羡其遇而嘉其慧云。 
