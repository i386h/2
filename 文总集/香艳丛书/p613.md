<!-- { "loadSidebar": true } -->
　　〖胡铨《经筵玉音问答》：隆兴元年五月三日晚，侍上于后殿之内阁，命予坐于侧，旨唤内侍厨司满头花办酒，初盏上自取酒，令潘妃唱《贺新郎》。旨令兰香执上所饮玉荷杯，上注酒顾予曰：“此酒当满饮。”食两味八宝羹。次盏潘妃执玉荷杯，唱《万年欢》，食两味鼎煮羊羔，胡椒醋子鱼。次盏蒙旨潘妃取玉龙盏至，又令兰香取明州虾脯至，特旨令妃劝予酒，歌《聚明良》一曲，上大笑曰：“此词甚佳，正惬朕意。”又谓予曰：“此妃甚贤，虽待之以恩，然不至如他妇人，即唱劝酒事可见矣。”上谓予曰：“卿可酌一杯，以回妃酒。”予日：“内外事殊，臣恐明日朝臣议臣之非。”上乃拱手答曰：“此朕之误言也。”又自取酒亲酌赐予，食两味胡椒醋羊头，真珠粉及炕羊炮饭，食毕上乃移步至明远亭，又索酒再酌满饮，顷闻天竺钟声，池畔柳中鸦噪矣。〗 
　　过宫章疏泪如麻，踬马从来必破车。尝药寝门何等事，犹将饮酒劝官家。 
　　〖《宋史?后妃传》：光宗慈懿李皇后，帝久不朝太上，宰执侍从台谏请帝过宫，帝感悟，趣命驾朝重华宫。帝出，至御屏后，挽留帝人曰：“天寒，官家且饮酒。”遂传旨，罢还宫。〗 
　　漫夸宜笑复宜颦，恩宠谁言可庇身？不见黄坛灯烛灭，何曾一意事明禋？ 
　　〖《宋史?后妃传》：光宗黄贵妃，有宠，因帝亲郊，宿斋宫，李后杀之，以暴卒闻。是夕风雨大作，黄坛烛尽灭，不能成礼。〗 
　　聪明机警解诗书，芝草无根语岂虚。不是持笺能力阻，玉津园外已回车。 
　　〖《宋史?后妃传》：宁宗恭圣仁烈杨皇后，少以姿容选入宫，忘其姓氏，有杨次山者，后自谓其兄也，遂姓杨氏。颇涉书史，知古今，性复机替。《四朝闻见录》：慈明阴赞宁皇诛侂胄，宁皇时闻韩出玉津园，亟用笺批殿司前往追回韩太师，慈明持笺泣，且对上云：“若欲追回他，我请先死！宁皇抆泪而止。〗 
　　歌舞楼台恋浙西，故宫禾黍任凄迷。可堪一角残山水，只倩杨家妹子题。 
　　〖《珊瑚纲》：世评马远画多残山剩水，不过南渡偏安风景耳。又称为马一角。《书史会要》：杨妹子，杨后之妹，书似宁宗，马远画多其所题。〗 
　　黑祲年来浸不佳，北风凄紧过长淮。伤心降表佥名后，剩有医官奉御牌。 
　　〖《吴莱渊颖集》：理宗在宫中，尝被酒上芙蓉阁，见淮上有黑祲，十余年不散，凄然泪下，汪元量《水云集?醉歌》：“侍臣已写归降表，臣妾佥名谢道清”。《宋史?后妃传》：理宗谢皇后讳道清。《志雅堂杂钞》：医老张防御，向为谢太后医官，其家影堂之上作小阁，奉理宗、谢太后神御牌，奉之终身。〗 
　　阎马丁当道路闻，舍钱造寺尚纷纷。官家漫笑明皇暗，未必杨妃有祭文。 
　　〖《宋季三朝政要》：阎妃怙宠，马天骥、丁大全用事，无名子书八字于朝门云：“阎马丁当，国势将亡。”《古杭杂记》：淳佑庚戌，为贵妃阎氏建功德寺于九里松，名曰集庆，土木之功过于诸寺。《随隐漫录》：姚勉述《敕祭阎妃文》曰：“士五云缥缈，谁叩玉扃。”上曰：“朕虽不德，未如明皇之甚也。”〗 
　　怪得朝廷故事谙，姑名久巳播兰篸，宫词谱出皆亲见，公子翩翩数斗南。 
　　〖《浩然斋雅谈》：张枢斗南，践扬朱华，为宣词令，合门薄书，详知朝仪典故。其姑缙云夫人，承恩穆陵，因得出入九禁，备见一时宫中燕幸之事，尝赋宫词七十首，尽载当时盛际，非其它想象而为者。〗 
　　围城脱后入宫门，恻怛言辞动至尊。从此艰难濒九死，披缁幸不辱昭孙。 
　　〖《宋史?后妃传》：度宗全皇后，幼从父昭孙知岳州，开庆初秩满，归道潭州，时元兵围潭州，人有见神人卫城者，已而潭独不下。逾年事平，至临安，会忠王，议纳妃。理宗乃诏后入宫，问曰：“尔父昭孙，昔在宝佑闲没于王事，每念之，令人可哀。”后对曰：“妾父可念，淮湖之民尤可念也。”帝深异之。宋亡，入朝于燕京，后为尼正智寺而终。〗 
　　中原寸土已全无，块肉悲深赵氏孤，一样垂帘循故事，怜他宣旨尚称奴。 
　　〖《宋元通鉴》：端宗景炎二年，时播越海滨，庶事疏略，杨太妃垂帘，与群臣语，犹自称奴。〗 
　　秋风天际饯琴师，梦断孤山五字诗。太液芙蓉零落尽，伤心不独旧昭仪。 
　　〖《水云集》附录：乃贤读汪水云诗集诗序，水云汪元量，字大有，钱塘人，以善琴受知宋主。国亡，奉三宫留燕甚久。世祖皇帝尝命奏琴，因赐为黄冠师。南归时，幼主灜国公与宫人王昭仪清惠以下廿有九人，分韵赋诗，以饯其行。又恭宗皇帝送汪大有南还诗：“寄语林和靖，梅花几度开？黄金台下客，应是不归来。”又《宋旧宫人诗词》：王清惠等送汪水云诗序：水云留金台一纪，琴书相与无虚日，秋风天际，束书告行，此怀怆然，定知夜梦先过黄河也。一时同人，以“劝君更尽一杯酒，西出阳关无故人”分韵赋诗为赠。又昭仪王清惠，字冲华，［满江红］词：“太液芙蓉，浑不似旧时颜色。”〗 
　　对月悲歌酒半醒，美人掩涕倚楼听。朝来为诉飘流苦，更念昭仪墓草青。 
　　〖杨仪《金姬别传》：李嘉谟以乡役部发岁运至元都，尝夜对月独歌曰：“万里倦行役，秋来瘦几分。因看河北月，忽忆海东云。”夜静，闻邻妇有倚楼泣者。明日访其家，则宋旧宫人金德淑也。因过叩之，曰：“客非昨暮悲歌人乎？此亡宋昭仪黄惠清寄汪水云诗。我亦宋宫人也，昭仪旧同供奉，极相亲爱，今各流落异乡，彼且为泉下人矣。”〗 
　　肠断毡车北去时，江花江草不胜悲。一贞自守甘同死，传诵衣中绝命词。 
　　〖《东园友闻》：至元十三年，宋谢、全雨后以下皆赴北。五月二日抵上都，十二日夜，故宋宫人安定夫人陈氏、安康夫人朱氏，与二小姬，沐浴整衣，焚香自缢死。朱夫人遗古诗一篇于衣中，云：“既不辱国，幸免一身，不辱父母，且不辱亲。艺祖受命，立国以仁，中兴南渡，计二百春。世食宋禄，羞为北臣，大难既至，切数回轮。妾辈之死，守于一贞，焚香设誓，代书诸绅，忠臣孝子，期以自新。”时皆服其贞烈。〗 
　　故国河山举目非，甘州寺里许双飞。六更再衍南朝谶，五采龙文已露机。 
　　〖《庚申帝史外闻见录》：灜国公初为僧，奉诏居甘州山寺，有赵王者，怜其老且孤，留一回回女子与之。延佑七年四月十六夜生一子，明宗适自北方来，早行见寺上有龙文五采气，即物色得之，因求为子，并载其母以归。全祖望《鲭埼亭集外编》：宋太祖以庚申即位，闻陈希夷“只怕五更头”之言，命宫中于四更末即转六更，故终宋之世，宫中无五更，而不知“更”之为“庚”也。至理宗景定元年，为五更，而元世祖即位。越十七年遂以亡国。仁宗延佑七年又得庚申，则六庚也。而庚申君适以是生。明宁王奉太祖诏纂序博论，直云“灜国外妇之子，绵延宋末六更之谶。”〗 
　　轻脱原非哲后材，储妃何事苦疑猜？双莲花碎寻常事，舆地图先酿祸胎。 
　　〖《癸辛杂识》：济王夫人吴氏，性极妒忌，王有宠姬数人，殊不能容，每入禁中，必谮之杨后，具言王之短，无所不至。一日内宴，后以水晶双莲花二枝，命王亲为夫人簪之，且戒其夫妇和穆。未几，王复与吴有小竞，王乘怒误碎其花。及吴再入禁中，遂谮言碎花之事。于是后意甚怒，有废储之意。《宋史?后妃传》：嘉定十四年，帝养宗室子贵和，立为皇子，赐名竑。竑好琴，史弥远买美人善琴者纳之，而私厚美人家，令伺皇子动静。竑嬖之。一日指舆地图示美人曰：“此琼崖州也，他日必置弥远于此地。”美人以告弥远，弥远大惧。十七年，帝大渐，弥远遂矫诏废竑为济王。〗 
　　参差楼观剧豪华，又筑新居路不赊。一自奇鸧飞九首，无人重问沁园花。 
　　〖张雨《句曲外史集?题周汉国公主甲第图诗》：“主家楼观蔚参差，想是当年全盛时。”柳贯《待制集》：右开元宫图一卷，本宋理宗女周汉国长公主第，在杭州清湖桥西，第成于景定辛酉，公主实以是年下嫁驸马都尉杨镇。初理宗无子，独有公主，两宫最所钟爱，有司希旨，为治第，帷帐供御，下乘舆一居等。半岁，犹以远掖庭，更卜和宁门内，东穿埂垣为直道，内官宫婢朝夕通馈问。而是赐第在清湖者，唯居杨氏母。《宋史?公主传》：周汉国公主病，有鸟九首，大如箕，集主家捣衣石上，是夕薨。〗 
　　愁闻伏剑与弯弓，欲免慈亲计已穷，忠孝果然能两尽，五郎毕竟是英雄。 
　　〖《学圃蕙苏》：初岳飞从戎，留妻养母姚氏，既而河北陷，访求数年不获。俄有自母所来者，寄声曰：“为语五郎，勉事圣天子，无以老妪为念也。”飞窃遣人迎之，往返十有八，然后归奉之。〗 
　　流传谰语竞称扬，坠瓶鸣冤事渺茫。怪底金陀家乘在，银瓶不纪纪安娘。 
　　〖《湖堧杂记》：银瓶小姊者，岳武穆季女也。武穆被难，女欲叩阙上书，逻卒拦止之，遂抱银瓶坠井而死。《樵书》：孝宗时访求岳氏子孙，襁褓以上皆官之，女少者候嫁则官其夫。武穆有女安娘，女夫高祚补承信郎。岳云女大娘，岳雷女三娘，候出嫁日，各补其夫进武校尉，并载《金陀粹编》。则银瓶殉孝，宁不经御旨追赠，且岳珂为武穆孙，而编中曾不一及之耶？〗 
　　武勇虚夸廖小姑，大言何必笑裙襦。飞来一谶真成谶，后此杨幺亦被诛。 
　　〖《独醒杂志》：岳公飞之破固石洞也，其酋长乃一女子，号廖小姑，持刃叫呼曰：“今日官军要破我砦，除是飞来！”公顾左右曰：“飞即我也。”击鼓进师，遂破贼砦，生擒其酋以归。《宋史》：岳飞招捕杨幺斩之。初贼恃其险曰：“欲犯我者，除是飞来。”至是人以其言为谶。〗 
　　督战江中鼓乱鸣，乌珠晓勇亦心惊。世间多少胭脂虎，但解花丛骇燕莺。 
　　〖《宋元通鉴》：建炎四年，韩世忠俟兀术师还，移师镇江以待之。既而接战江中，凡数十合，世忠妻梁氏，亲执桴鼓，敌终不得济，俘获甚众。〗 
　　中兴将佐有余思，附骥偏容一侍儿，几字留题乌石寺，绿苔点点涴胭脂。 
　　〖《鹤林玉露》：严州乌石寺，在高山之上，有岳忠武飞、张循、王俊、刘太尉光世题名。刘不能书，令侍儿意真代书。姜尧章题诗云：“诸老凋零极可哀，尚留名姓压崔嵬，刘郎可是疏文墨，几点胭脂涴绿苔”〗 
　　伊蒲斋供享缁黄，想见慈悲训有方。他日符离诩心学，忍将民命委沙场。 
