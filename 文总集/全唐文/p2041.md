<!-- { "loadSidebar": true } -->
    初我公登坛之三年己未秋，一夕，雨歇天清，风微月明，瑶兔无烟，铜龙有声。俄梦天之西际，耀以照物。彩云罅裂，大佛中座。岳岳以觏止，熙熙而启言曰：“断子一臂，卫之一方。”既觉而思，现乎形，昭像也。断一臂，誓诚也。卫一方，保众也。始嘉其异，姑默其事。後创其意，乃命自宾席之逮将校，将校之逮步乘，步乘之逮众庶，其有植信根之深者，映惠烛之明者，许一以金投吾俸中，将椟於肆，俟以铜易。而後鸠工鸿炉，卜境择日，铸斯佛於九仙山定光多宝塔之右，古仙徐登上升之地。其日圆空镜然，江山四爽。橐之上，腾为烟□。盘旋氤氲，五色成文。又有群鸟，或若鸿鹄，或如莺鹊，交翔而间鸣，自寅而及午。斯佛也，一泻而成。翼日，我公礼阅之，乃与梦中一类。其形仪长短大小无少差。其一臂，工以之别铸而会（其像大，工虑其不就，计以一臂别铸而会之，乃暗符梦中）。我公神之而露其梦。於是迎入府之别亭，磨莹雕饰，克尽其妙。朝夕瞻拜，时不之怠。冬十有二月丙申，会僧千千，以幡以幢，以钟以磬，引归於开元寺寿山之塔院。独殿以居之，翼二菩萨於左右。三十二相足，八十种好具。螺累累以成髻，珠隐隐以炫额。檀信及门而膝地，童耋遍城而掌胶。夫如是，岂非千百亿化身之一乎？不然者，焉得入乎梦而如乎神，成乎形而如乎梦，梦不之告，工以之缺者哉？其应现感通，复为之殊矣。大矣哉！
    且先天地生这谓道，後天地设之谓象。道者也，以无为为志之也，授心印於虚空。象者也，以有为为志之也，叠慧力於报应。论者惑（句），以之为风马。曾不谓象犹道之毂也。无象，道不行矣。始者摩腾竺法兰二梵僧，不慎其象东其道且西耳，惜乎不与三皇五帝同世而出。设与三皇五帝同世而出，必能从容朴素，迟回仁义，诈伪未之亟蠹也。柰何天将後之，岂徒然哉？岂不以仁义之生也，曰尧与舜。仁义之亡也，曰癸与受。至於列国之际，强秦之立，癸受之悖，其躅。天谓仲尼祖述尧舜，宪章文武，终不能独制之。故东释迦牟尼於中土，大陈出生入死之理，天堂地法之事，以警戒之。虽人世之风波，万态逆翻，而幽府之铁缧，一无苟免。上智闻之，若镜之磨。中智闻之，若泉之澄。下智闻之，若火之烧。谓之为有，则河沙芥子之说，虚诞难测。谓之为无，则应现感通之事，寻常立验。故能销嗜欲，更祸福，一贵贱。则为裨教化之一源，湛然不动，感而遂通者也。而以金厥地，莲厥宫，张法桥以度人，无刑网以束俗。世之敬之可也，怠之可也，黩之可也。由是有以委之国君，委之大臣之旨。既而委之，则人非常人，道非常道。我公旷代之生也，有神僧识，仗钺之雄也。应江沙期，合仙人谶。筑城之盛也，契菩萨说（初丙午岁，我公至清源。未在时有僧号涅，於众中骇而指之曰：“金轮王之第三子降人间，幸勉之，专生杀柄。”又闽之侯未尝至宰辅，晋时郭璞记曰：“南台江沙合即有宰辅相。”我公之登台席也，江沙契焉。又梁时王霸怡山上升，山在府城之西五里。光启丁未岁，衢之烂柯山，道士徐景立因於其仙坛东北隅取土，掘得瓷瓶七口，各可容一升水。其中悉有炭，上总盖一青砖，刻文字云：“树枯不用伐，坛坏不须结。未满一千岁，自有系孙列。後来是三皇，潮水荡祸殃。岩逢一乍开，未免有销亡。子孙依吾道，代代封闽疆。”其坛东南有皂荚树，古云真君於此树上上升，其後枯矣。至咸通庚寅岁复荣茂也。又妫山僧号大安，顷坐西禅者，乾符中曰“府城之到九仙三桥，其中乃菩萨行化”，今之新城及焉）。
    夫通神为佛，魂交曰梦。神非梦而罕通，梦非神而不感。我公之庆锺也，其如是矣。其明年正月十有八日乙未，设二十万人斋，号无遮以落之。是日也，彩□缬天，甘露粒松。香花之气扑地，经梵之声入空。座客有右省常侍陇西李公洵、翰林承旨制诰兵部侍郎昌黎韩公、中书舍人琅琊王公涤、石补阙博陵崔徵君道融、大司农琅琊王公标、吏部郎中谯国夏侯公淑、司勋员外郎王公拯、刑部员外郎宏农杨公承休、宏文馆直学士宏农杨公赞图、宏文馆直学士琅琊王公倜、集贤殿校理吴郡归公传懿，皆以文学之奥比偃商，侍从之声齐褒向，甲乙升第，岩廊韫望。东浮荆襄，南游吴楚，谓安莫安於闽越，诚莫诚於我公。依刘表，起襄汉，其地也，交辙及馆。值斯佛之成，斯会之设，俱得放心猿於菩提树上，歇意马於清凉山中。我公乃顾幕下者滔，俾刻贞石以碑之。滔以甲科忝第，盛府蒙招。刊勒之职，不敢牢让，谨推於厥旨。经云：作佛像之功德，斗量海以有尽，尘碎劫以无穷。至若青黛之画辟支，一金之补毗婆，戏为之而以草木，思见之而刻旃檀，其犹蜕现其生，羽金其报，而况今乃俨至诚，从灵感，铜乎万万，金乎千千，虔鼓铸於神仙之山，卜贞吉於火土之数，其积功累德，岂可以边以涯而言之哉？
    或曰：“梁武帝之隆释氏，今古靡伦，奚报应之昧乎？”对曰：“梁武帝隆释氏之教，不隆释氏之旨，所以然也。夫帝王之道理世也，释氏之教化人也。理世之与化人，盖殊路而同归。彼宵旰於万有，故一夫不获，若已陨诸隍中。此济度於触类，故欲凡一有情，悉皆成佛。梁武帝则不然。以民之财之力，刹将三百，祈功凯德则归诸己。啼亿兆而不乳，削顶颔以言觉。所以私所以然也。”今我公为邦则忠孝於君亲（自兴兵以来，天下以三司之泉皆名直进，独我公以俸钱为直进，三司之运悉如旧焉，阙廷大称其美），牧人则父母於生民。造塔四，其一曰寿山，以昭皇帝辛酉岁西巡，发誓愿以祝熊罴，乞车驾之复宫阙。其二曰报恩多宝定光，追荐於先世。其三其四大中神光，为军旅也，为人民也。缮经五藏，其二进於上，其三附於寿山定光大王，意同乎塔。月三其斋，或千僧，或千佛。疏乎诚，首则君亲，次则军旅人民，而已後焉。况斯佛已之而不已，与宾席将校步乘众庶共成之。故其地出明珠，海出珊瑚，几於莲花妙品之繁。车渠玛瑙，幡幢璎珞，周乎多宝之涌也（开元定塔基掘地丈有五尺之深，得宝珠上以金钱。又於海中得珊瑚树凡二百馀株矣）。夫其元贶之如彼，灵感之若此，则断一臂卫一方，斯昭昭矣，岂与彼而论哉？某是辄奋笔而无愧为。其词曰：
    托人佳梦，铸成鸿炉。毫光法相，铜肌金肤。恍惚现形，昭彰合符。不有为也，其如是乎。唐一其宇，越百其区。伊闽之设，於地之殊。西城瓯仞，东暂鳌隅。匪德莫处，惟仁靡逾。懿其橐，飞作醍醐。焦山草木，不得不苏。苦海波澜，不得不枯。仙花罔谢，慧日宁徂。永兹一方，盘石其都。
    ○莆山灵岩寺碑铭
    释波东流，涌为花宫。花宫之构，咸宅灵秀。灵秀之启，其或神授。则知融结之始，已有待於金圣人也。粤灵岩寺，乃莆山之灵秀焉，神授焉。懿夫岳立大山，堆下数峰。面乙臂坤，石嵌松瘦。昔梁陈间，邑儒荥阳郑生家之，生严乎一堂，架以诗书。既而秋，一夕，风月清朗，俄有神人，鹤麻衣，丈馀其状。见於堂曰：“诚易兹为佛宇，善莫大焉。”生拜而诺，瞬而失。旋以堂居僧像佛，献其居为金仙院，即陈永定二年庚申也（鹤麻衣，西天之谓，故号金仙）。山水推其奇，鹤增其异。缁锡日萃，院落日峻。隋开皇九年，升为寺焉。左漱寒泉，右拥叠。危楼豁壶公之翠，上方视酋海之波。唐景□二年辛亥，寺僧志彦入内，背文讲四分律。睿宗嘉之，锡号聪明。彦因获言所居寺之自。复有僧无际持妙法莲华经，感石上涌白泉。僧殁而泉变清焉，遂膺敕额为灵岩寺。太和二年，殿中彭城刘公轲幕提泉印，聆寺之胜，不卸而宿。候吏不蔬而午，掬泉而漱，随手以涸，其石今坎於上方之上。其僧复有元悟元准慧全省文灵敞无了，悉间生园，坚持密行。或临坛表德，或降虎示真。厥众如云，厥施若市。洎武宗皇帝乙丑之否，邑之东有敬善寺，民井而居之。乾有玉涧寺，民亩而田之。独兹之奇，豪人互以金输，为幽宅之卜。若有之卫，竟不克遂。敞公了公乃帽首条腰，沉踪处晦。逮宣宗皇帝之复，索之於石罅云根，归之於芜基烧址。山灵之感，行膻之慕，投金执斫，匪招匪劝。不越闰而其宇鳞鳞，其徒翼翼。敞公咸通六年秋八月云灭，靡风而大树折庭，靡触而大殿倾瓦。了公八年冬十月坐亡，色身不坏。今龟阳之号真身大师者也。则知僧以行而神，其亦地以灵而感。若乃轩轩月殿，蔼蔼松门，醍醐雨天，琉璃镜地。慧烛九枝而吐焰，慈□五色以垂阴。推於瓯越，居之甲乙。
    今仆射琅琊王公，牧民之外，雅隆净土。论及灵胜，以为东山神泉之比（神泉寺在府城之东山，其泉亦自僧感而涌也）。缮经五千卷，於兹华创藏而藏（平声）焉，即天二年春二月也。初侍御史济南林公藻与其季水部员外郎蕴，贞元中谷兹而业文，欧阳四门舍泉山而诣焉（四门家晋江泉山，在郡城之北。其集有《与王式书》云：“莆阳读书。”即兹寺也）。其後皆中殊科，御史省试《珠还合浦赋》，有神授之名。水部应贤良方正科擅比干之誉（策云“臣远祖比干因谏而死，天不厌直，生微臣也”）。欧阳垂四门之号，与韩文公齐名，得非山水之灵秀乎？元和才子章孝标邵楚苌朱可名寄诗以题，大中中（宣宗元年丁卯号大中，凡十三年），颍川陈蔚江夏黄楷长沙欧阳碣兼愚慕三贤之懿躅，葺斋於东峰十年。咸通乾符之际（懿宗元年庚辰改咸通，凡十四年。僖宗元年甲午改乾符），豪贵塞龙门之路，平人艺士，十攻九败。故颍川之以家冤也与，二三子率不西迈而遇，奋然凡二十四年，於举场幸忝甲第。东归之寻旧址，苍苔四叠，嘉树双亚（今东峰双龙眼树即往岁书斋之庭阴也）。访旧僧，云扃十扣，雪顶一存。於是谨祝金仪，益誓邱祷，以谢兹山之灵秀。刻铭贞石，兼补前贤之未述。其词曰：
    山奇孕神，地胜惟灵。萤窗既夜，鹤斯形。一亩请宫，双莲建扃。洞深夏寒，林茂冬青。松竹铿乐，峰峦豁屏。迷蟾窟，茫眺酋溟。持经僧志，涌石泉泠。四分律讲，万乘君听。敕飞额降，寺以灵名。不有地祥，焉动天庭。大士鸿生，珠明桂馨。良牧耸闻，华构藏经。浩劫不泯，匪兹曷丁。敬祝岩，勒石以铭。
    ●卷八百二十六
    ☆黄滔（五）
    ○龟洋灵感禅院东塔和尚碑
