<!-- { "loadSidebar": true } -->
　　言念二姓分野适并舍于鱼鳬【礼记昏礼将合二姓之好上以事宗庙而下以继后世也周语嵗之所在则我有周之分野也唐天文志五帝分野与帝车相植扬雄蜀本纪蜀始王曰蚕丛次曰伯雍次曰鱼鳬】两家提孩许问津于乌鹊【淮南子乌鹊填河而渡织女庾肩吾诗倩语雕陵鹊填河未可飞宋之问明河篇鸳鸯机上踈萤度乌鹊桥边一鴈飞又奔龙多渡月飞鹊乱填河沈叔安诗彩凤齐驾初成辇雕鹊填河已作梁王建七夕曲遥愁今夜河水隔龙驾车辕鹊填石李商隐诗岂能无意酬乌鹊唯与蜘蛛乞巧丝又鸾扇斜分凤幄开星桥横过鹊飞廻唐彦谦诗天外凤凰何寂寞世间乌鹊谩辛勤李郢诗乌鹊桥头双扇开年年一度过河来杜审言诗天兎欲落河旷鹊停飞李峤诗查来人泛海桥渡鹊填河】仰棠之有笏【魏謩传帝问卿家书诏颇有存者乎謩对唯故笏在诏令上送郑覃曰在人不在笏帝曰覃不识朕意此笏乃今棠】愧苦李之无蹊【东坡诗顾莪如苦李全生依路傍新唐书李乂字尚真赵州房子人为吏部尚书知制诰与宋璟等同典选事请谒不行时人语曰李下无蹊径】熟固在于地同【孟子其地同树之时又同至于日至之时皆熟矣】合殆由于天作【诗文王初载天作之合传载识合配也笺文王生适有所识则为之生配于气势之处使必有贤才谓生太姒】兹者伏承某官小娘子周旋内则夙闲十七之少仪【内则第十二少仪第十七皆礼记篇名】而某太学生位长孙某温习中庸讵达三千之曲礼【曲礼中庸亦礼记篇名】况未策赞皇之名第【李德传徳宰相子少力于学既冠卓荦有大节不喜与诸生试有司以防补官】乃窃附公子之婚姻【史记信陵君传平原君让魏公子曰胜所以自附为婚姻者以公子之高义为能急人之困也】亦惟陪万里之游【万里桥在成都】因得合二姓之好【见上文】卜妻占八世克恊凤飞之鸣【左传懿氏卜妻陈敬仲其妻占之是谓凤皇于飞和鸣锵锵八世之后莫之与京】劝郎勤六经寔朢鸡鸣之戒【杜诗客来洗粉黛日暮拾流萤不是无膏火劝郎勤六经诗序鸡鸣思贤妃也哀公荒淫怠慢故陈贤妃贞女夙夜警戒相成之道焉】
　　为显孙通魏宅纳采啓【了翁○礼记正义曰纳采者谓采择之礼故昏礼云下达纳采用鴈也必用鴈者白虎通云鴈取其随时而南北不失节也又是随阳之乌妻从夫之义也】
　　言念纳采问名嘉礼宁嫌于重请【仪礼昏有六礼纳采问名纳吉纳徴请期亲迎郑注曰纳采者将为婚必先媒通其言乃后使人纳其采择之礼用鴈为贽取其阴阳往来之义也问名者谓问女名将归卜之也纳吉者卜于庙得吉兆复使往告婚姻之事于是定也纳征者用束帛征成也请期者谓吉日将亲迎谓成礼也周礼大宗伯以嘉礼亲万民】居敬行简省事固厌于两回【东坡诗省事天公厌两回立春元日并相催】不敢虚拘敬将厚意必河之鲂必河之鲤亦惟采藻以采苹【诗岂其食鱼必河之鲂岂其娶妻必齐之姜岂其食鱼必河之鲤岂其娶妻必宋之子笺言何必大国之女然后可娶亦娶其贞顺而已又于以采苹南涧之滨于以采藻于彼行潦】言秣其马言秣其驹更冀刈蒌而刈楚【诗翘翘错薪言刈其楚之子于归言秣其马翘翘错薪言刈其蒌之子于归言秣其驹注翘翘薪貌错杂也楚杂薪中尤翘翘者我欲刈取之以喻众女皆贞洁又欲取其尤高洁者秣养也之子是子也谦不敢斥其适已于是子之嫁我愿秣其马致礼饩示有意焉蒌草中翘翘然六尺以上曰马五尺以上曰驹】菲仪不腆别楮是陈
　　请媒书【説文媒谋也谋合二姓周礼媒氏注媒之言谋也谋合异类使和成也】
　　言念防薪匪斧曷谐二姓之欢【防或作析説文破木也考工记防干诗析薪如之何匪斧不克娶妻如之何匪媒不得正义云言析薪之法如之何乎非用斧不得斫之以兴娶妻之法如之何乎非使媒不能得之又诗云伐柯如何匪斧不充取妻如何匪媒不得笺云媒者能通二姓之言定人室家之道】钓丝伊缗良借一言之重【诗其钓维何维丝伊缗齐侯之子平王之孙注伊维缗纶也其钓鱼之法维何以为之乎维以丝为绳则是善钓以兴其娶妻之法亦何以为之乎维以礼为之则是善娶】况以葭莩之契【中山王传非有葭莩之亲师古曰葭芦也莩其筒中白皮至薄者言其轻薄而附着王莾传有葭莩之故】获联榛枣之昬【礼记妇人之贽椇榛脯脩枣栗防妇人无外事惟初归用贽以见舅姑故用此六物为挚也椇即今之白石李也榛似栗而小所以用此六物者椇训法也榛训至也脯始也枣早也栗肃也妇人有法始至脩身早起肃敬也必知以名为义者左传云女挚不过榛栗枣脩以告防也见榛是防始之名明诸物皆取名为义案昬礼妇见舅以枣栗见姑以脯脩其榛椇所用无文】遂孙枝攀附之荣【傅毅琴赋盖雅琴之丽朴乃升伐其孙枝嵇康琴赋乃斵孙枝准量所任至人摅思制为雅琴周礼孙竹之管郑注云孙竹竹枝根未生者也东坡集凡木本实而末虚惟桐反之试取小枝削皆坚实如蜡而其本皆中虚空故世所以贵孙枝者贵其实也白乐天诗老去长孙枝东坡诗庭松应长子孙枝王荆公诗箨龙空此见孙枝】皆梅叶往来之助【刘斧青琐高议流红记唐僖宗时有儒士于祐晚歩禁衢于御沟得一脱叶上题云流水何太急深宫尽日闲殷勤谢红叶好去到人间祐亦题一叶云曾闻叶上题红怨叶上题诗寄阿谁置沟上流宫女韩夫人得之后帝放宫女三千人祐娶韩成礼各于笥中得叶韩氏赋诗云一联佳句题流水十载幽思满壮怀今日却成鸾鳯友方知红叶是良媒宋厐元英谈薮云唐人记红叶事凡四一本事诗顾况在洛乘兴与一二诗友游苑中流水上得大梧叶题诗云一入深宫里年年不见春聊题一片叶寄与有情人况明日于上流亦题云愁见鹦啼栁絮飞上阳宫女断肠时君恩不禁东流水叶上题诗寄阿谁后十余日有客来苑中又于叶上得诗以示况曰一叶题诗出禁城谁人酬和独含情自嗟不及波中叶荡澲乘春取次行一云溪友议云明皇代以杨妃虢国宠盛宫娥皆颇衰悴不备掖庭尝书落叶随御沟水而流云旧宠悲秋扇新恩寄早春聊题一片叶将去接流人顾况著作闻而和之既达宸听遣出禁内者不少或有五使之号焉顾所和诗即本事诗所记也卢渥舍人应举之嵗偶临御沟见一红叶命仆搴来叶上乃有一絶句置于巾箱或呈于同志及宣宗既省宫人初下诏许从百官司吏独不许贡举人渥后亦一任范阳获其退宫人覩红叶而吁嗟乆之曰当时偶选随流不谓郎君收藏巾箧验其书迹无不讶焉所题诗即流红记所纪也一玉溪编事侯继图尝倚槛于大慈寺楼时秋风四起忽有木叶飘坠上有诗曰拭翠敛双蛾为郁心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死后贮巾箧凡五六年旋与任氏为婚尝念此诗任氏曰此诗在左绵时书争得至此余意前三则本一事而传记者各异耳刘斧流红记最为鄙妄盖窃取前説而易其名为于祐云本朝词人罕用此事惟周清真乐府两用之埽花游云信流去想一叶怨题今到何处六丑咏落花云飘流处莫趂潮汐恐断红尚有相思字见得脱胎换骨之妙极矣又太平广记载北梦琐言云进士李茵襄阳人尝游苑中见红叶自御沟流出上题诗云流水何太急云云茵收贮书囊后僖宗幸蜀茵奔窜南山民家见一宫娥自云宫中侍书名云芳子颇有才思茵与之欵接因见红叶叹曰此妾所题也同行诣蜀具述宫中之事及绵州逢内官田大人识之曰书家何得在此按此事又谈薮所未载备记以广异闻】
　　请期书【礼记正义请期者谓男家使人请女家以婚时之期由男家告于女家何必请者男家不敢自专执谦敬之辞故云请也女家终听男家之命乃告之】
　　十月在策交月夙契于丙辰五日为期吉日又符于庚午【诗五日为期六日不詹注詹至也妇人五日一御笺云妇人过于时乃怨旷五日六日者五月之日六月之日也期至五月而归今六月犹不至是以忧思又诗云吉日庚午既差我马注以吉善之日庚午日也】宜其孙子宴尔室家敢修一介之尺书【见前】拱竢八鸾之百两【终军传斯拱而竢之耳诗百两彭彭八鸾锵锵防韩侯亲迎于蹶父之里其迎之时则有百两之车彭彭然而行每车皆有八鸾之声锵锵然而鸣也】
　　代姜寺丞【注】回史丞相府定亲
　　相门有相方托身于槐棘之阴【孟尝君传相门必有相南史王训传训召见文德殿上目送之谓朱异曰可谓相门有相】丞壁负丞敢妄意松萝之附【诗茑与女萝施于松栢注女萝莵丝余见前】防以贵而下贱【易以贵下贱大得民也】聘不腆之若人【公羊传不腆先王之服又不腆先王之器左传不腆敝邑之礼又灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人若而人言如常人不敢誉也】徼福甚荣【左传君若不忘先君之好惠顾齐国辱收寡人徼福于太公丁公照临敝邑则犹有先君之适及遗姑姊妹若而人若而人】省心知愧恭承某官堦兰堪佩足继史鱼之风【谢传譬如芝兰玉树欲使其生于堦庭耳离骚纫秋兰以为佩】而某女涧藻可湘粗闲姜鲤之教【诗于以采苹南涧之滨于以湘之维锜及釜湘烹也后汉列女传姜诗妻者厐盛之女诗事母至孝妻奉顺尤笃姑嗜鱼脍又不能独食夫妇常力作供鲙呼隣母共之舍侧忽有涌泉每旦辄出双鲤鱼常以共二母之膳】居礼絶百僚之重【涑水纪闻宰相自唐以来谓之礼絶百僚见者无少长皆拜相少垂手扶之送客未尝下阶客坐稍乆则吏从傍唱曰相公尊重客踧踖起退选诗平生礼数絶式瞻在国桢薛能诗清如氷玉重如山百辟严趍礼絶攀严维诗礼数自怜今日絶风尘空记往来欢】令好合二姓之驩【见前】君子不施其亲已敬佩鲁公之训【史浩先封鲁公】公侯必复其始愿益绵魏国之封【左传合而能固安而能杀公侯之卦也公侯子孙必复其始史浩进封魏王】











　　四六标准巻十四
　　钦定四库全书
　　四六标准巻十五　　　　　宋　李刘　撰师傅【封爵附○三公之官昉于虞夏歴代沿革不常不能殚述宋承唐制以太师太傅太保为三师太尉司徒司空为三公为宰相亲王使相加官其特拜者不预政事赴上于尚书省太尉旧在三师下由唐以来至宋加重以太尉居太傅之上若宰臣官至仆射致仕者以在位乆近或已任司空司徒则拜太尉太傅等官若太师则为异数自赵普以开国元勲文彦博以屡朝耆德方特拜焉徽宗政和二年以司徒司空六卿之官非三公之任太尉主兵柄亦非三公并罢依周制立三孤之官为次相之任】贺史丞相除少师【宋史史弥逺传宁宗崩弥逺拥立理宗于是拜太师依前右丞相兼枢密使进封魏国公六辞不拜因乞解机政归田里亟出闗帝从之宝庆二年拜少师赐玉带】
