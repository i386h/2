<!-- { "loadSidebar": true } -->
　　湖亭叙别，敦友道也。何敦乎友道尔？同寅之友以敦鹤泉彭子之忠孝也。故夫湖以[志]忠事也，别以昭孝思也。问者曰：「何居？」或曰：「昔之於湖也，为君事也，故曰忠。今之於别也，为亲起也，故曰孝。」户曹李子言於甘泉子曰：「贤哉彭子，魁於庚辰，长於南科，兼厘版籍，协恭后湖，惟时仰尊天语，俯察人情，七事是疏，庶务允谐，谠论大事，抗言诸难，持蹇谔之节，以婴雷霆之威，斯不亦忠矣乎！」又曰：「贤哉彭子！致亲封秩，荣於翟帔，及乎慨然而感，浩然而归，歌北山之诗，动将母之叹，拜令伯之表，以出蜀道之难。是故昔之安车而来，养亲也；今之安亲而去，养志也。昔之养也以禄，今之养也以善。斯不亦孝矣乎！」甘泉子曰：「若是乎彭子忠哉！若是乎彭子孝哉！吾闻之矣，忠与孝异用而同体，交相致而相成者也。夫忠由孝生者也，是故孝可移忠矣，孝由忠成者也，是故不忠非孝矣。故君取乎尊，亲取乎亲；尊取乎敬，亲取乎爱。夫为臣子者，尊君於天，故致尊则敬，敬斯忠矣；亲亲於地，故致亲则爱，爱斯孝矣。是故忠孝者，敬天爱地，而致之君亲，故尊尊亲亲，道之极也。忠君者，事天之纯也；孝亲者，事地之备也。天地纯备，神明斯彰。夫天地犹然，而况於神明乎！而况於人乎！彭子其勖之！彭子其去！彭子其来！」或曰：「彭子今斯之归，致孝以移忠也；他日之来，致忠以全孝也。忠孝之极，达於天地，协於神人，时惟友道之敦。彭子勖诸！」甲申腊月日。 
　　
　　二礼经传测序 
　　
　　史若水曰：夫礼，二而已矣，曰曲礼、曰仪礼。故夫小大举矣。先其小后其大，礼之序也，始乎敬，礼之本也，子思子曰：「优优大哉，礼仪三百，威仪三千。」夫威仪者，其曲礼乎！礼仪者，其仪礼乎！故曰：礼，二而已。孔子曰：「经礼三百，曲礼三千。」其致一也。是故礼一而已，夫礼也者，体也；体也者，道也。与道为体者也，形而下者谓之文，形而上者谓之道。粗放乎度数之末，精入乎性命之微，其体一也。故善求道者，求诸礼焉，思过半矣。夫曲礼所以备威仪之细，仪礼所以具礼仪之大，二礼无余蕴矣。余於读礼之后，因观二礼，而窃有感焉。进少仪参曲礼为上经，而仪礼为下经，定冠义等十六篇为仪礼正传，其王制等二十三篇杂论，不可以分系，而有以相表里发明者，为二礼杂传、通传盖不传之传也。又[列]小戴郊特牲等五篇，与夫大戴公符等四篇[为仪礼逸经传]，庶致存羊之意耳。起丁丑，迄乙酉，凡九年。[编次既成]，乃为之测，藏之家塾，以遗子孙，及与一二[同志者，共订之]，名曰二礼经传测。若夫窃取之意见乎议。 
　　
　　唐太孺人七十寿诞诗序 
　　
　　维嘉靖四载，厥岁乙酉，厥春惟中，厥方青阳，厥明既生，时惟少京兆唐君之母王太孺人初度之辰。於是神州张筵，赤县作供，殽核惟错，?罍孔嘉。是日也，奎光下临，庶风时至，以肇天之阳。蟠桃始华，百卉具芽，以辟地之刚。爰考夹钟，酸膻咸荐，以应天地之时，修人寿之纪。於时群贤聿来，冠盖云集。大京兆王子谓辟雍子曰：「子司养老而尚齿，亦知所以寿之道乎？」曰：「唯唯！」「惟寿妇有道乎？」曰：「唯唯！惟妇惟勤、惟俭、惟顺、惟敬、惟睦、惟慈、惟孝，厥德惟均。惟德也，是以有寿焉；惟寿也，是以有酒焉；惟酒也，是以有诗焉。是故诗以侑酒，酒以称寿，寿以彰德，古之道也。诗以侑酒，是故『式饮式食，式歌且舞』。酒以称寿，是故『为此春酒，以介眉寿』。寿以彰德，是故『其德不爽，寿考不忘』。」王子乃揖太常边子、何子而言曰：「夫太常者，日月也。如月之恒，如日之升，请首为寿。」边子、何子曰：「惟孺人笃兹女工，躬乃蚕绩，其勤德宜寿矣。」乃进勤德之觥，为之歌葛覃。王子又曰：「诸子前继为寿，勿替引之。」光禄张子、柴子、鸿胪刘子前曰：「惟孺人服用有节，缟素是崇，其俭德宜寿矣。」乃进勤德之觥，为之歌硕人、载歌、羔羊。通政黄子、黎子前曰：「惟孺人於嫔庆远公，举案胥礼，内助媲美，其顺德足寿也。」乃进顺德之觥，为之歌关睢之首章。大理顾子前曰：「惟孺人祀事孔丰，笾豆是洁，其敬德足寿也。」乃进敬德之觥，为之歌采苹。尚宝郑子前曰：「惟孺人德逮臣妾，克和娌姒，其睦德宜寿。」乃进睦德之觥，为之歌樛木。少司成郭子前曰：「惟王母母仪孟母，成子凤仪，显於京兆，其慈宜寿。」乃进慈德之觥，歌凯风之首章。黄门顾子、黄子前曰：「鞠哉尽妇！猗哉！克妻、克养、克疗，克终三事，以极劳瘁，可谓曰孝。」乃进孝德之觥，歌下武之三章。辟雍甘泉子曰：「葛覃嘉勤劳，服无斁矣。未殚厥美，宜再赓之以今声。」边子乃作隰柳，何子乃作萱草。曰：「关睢嘉好逑，乐得贤矣，宜再赓之，以极祝诗。」黄子遂作金陵，黎子作蓂叶。曰：「采苹嘉有齐矣，宜赓之。」顾子遂作瑶池。曰：「樛木嘉乐只，宜绥福矣。然而庶善未展，请赓诸！」郑子遂作宝婺。曰：「凯风之首颂劬劳，嘉圣善矣。盍赓诸！」郭子乃作七德。曰：「下武表孝思，善妇道矣，盍赓之以今声！」顾子乃作江渚，黄子乃作留都。曰：「硕人美褧衣，羔羊嘉素丝矣，盍再赓之！」张子、刘子、柴子曰：「歌既再矣，复何言？」甘泉子曰：「祝嘏无疆，令歌必三。」张子乃作苍颜，刘子作帝城，柴子作暖云。甘泉子曰：「夫七觥者，寿七秩耳。尚寿无期，王子其引之。」王子曰：「惟孺人具兹七德，乃介百福，乃耄乃悼，乃跻期颐，乃富康宁，乃攸好德。诗曰：『正[是国人，胡不万年。夫]与吾正国人者，皆母之仪也，[由是]而万年之祝至矣。」乃作帝里。甘泉子歌曰：「鲁侯燕[喜，令]妻寿母。然则斯燕也，母令而寿，应韶其喜矣哉！」据嘉靖八年本补字 
　　
　　送大司空崔先生考绩京师序 
　　
　　惟嘉靖四载乙酉季春三月八日丁卯，惟大司空崔公三载秩满，考绩於京师。少司空燕泉公为之征言於辟雍子，俾爰四司来申之。或曰：「公自贰卿转中丞，未任，寻为正卿，凡六七载，出入不踰工部。乃公不之易焉，亹亹乎而弗倦。正卿且三载矣，惴惴乎而若不胜，拜疏乞它而上弗许。崔公其贤矣乎哉！」辟雍子曰：「何哉所谓易者？将非以其列於六卿之末乎哉？王制，司空次冢宰，度[地居]民，山川沮泽，时四时，量远近，兴事任力，食节使时，乐事劝功，而后兴学。在司徒、乐正、司马、司寇之先，古之道也。何哉所谓易者？昔黄帝正名百物，以明民共财。颛顼修之。舜入於大麓弗迷，使禹作司空，兼百揆，曰：『惟时懋哉！畴若予工？咨！垂汝共工。』垂让殳斨、伯与。命益为虞，若於上下草木。益让朱、虎、熊、罴。帝曰：『往哉，汝谐予思，日孜孜。』其后荐益於天。古之四圣八贤者，乃修其事，何哉所谓易者？是故若也者，顺也，顺万物之性也。故尽人物之性，以参赞化育，非夫天下之至诚，其孰能与於此？故圣人立司空以应四时之冬，天道之贞，五行之水。夫冬也者，终也，动也，於易为艮，艮也者，止也。止之所以生之，万物之所终，而其所始也。贞也者，正而固也，固，闭藏也，故为藏物府。水始[万物，天一生]水，地[六]成之，为天地生成之先。故禹治水曰：『地平天成，六府三事允治，时乃功。』终陟元后。是亦足以易乎哉？而公之所亹亹而不倦者，何也？且天之运日，则三百六十五度有奇，公能法天之健，惟日孜孜否？」四司曰：「然。」曰：「三载之间，为日一千九十有六，公能法日之功，以惟时懋哉否？」曰：「然。」曰：「能若於工上下草木否？而克谐乃僚否？」曰：「然。」辟雍子曰：「何征焉？於营缮何如？」吴君曰：「修庙廊，葺楼门，理垣墉，诸废咸[兴矣]。」曰：「於都水何如？」祝君曰：「昔在河南，通渠以泄民患，今也利战艘，[津]鲜器，庶供咸具矣。」曰：「於屯田何如？」倪君曰：「昔者修河退地，民耕获利；今也芦课有征，公用则充矣。」曰：「於虞衡何如？」叶君曰：「昔在洛阳中牟，钱发於地，宿囚以[释]，鸟来自天，案砚是驯。今则木榷惟公，器械精明矣。」辟雍子曰：「然则公可谓能举其官矣，何惴惴而乞老之为？宜乎其弗获请也。且吾见公之年虽高，而精力则胜，目光射人，蹑履如飞，餐啖若流，壮夫弗如。夫目光射人者，神胜也；蹑履如飞者，力胜也；餐啖若流者，气胜也。[则何]乞老之为？宜乎其弗[获请也。是故不易其职谓之恭，舋]舋不倦者谓之勤，惴惴若不[胜]者谓之[谦]。未衰[乞归者]谓之廉。夫廉，德之节也；谦，德之光也；(勤)[恭]，德之健也；勤，德之盛也。夫四德者，绩之本也。是故一本立而庶绩成。崔公其贤矣哉！」四司之属，以复於燕泉公。燕泉公投简於辟雍子，辟雍子遂受而书之为赠言。据嘉靖八年本补字 
　　
　　赠王大理滦江先生考绩之京诗序 
　　
