<!-- { "loadSidebar": true } -->
　　若夫武丘仙镇吴王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧回冩祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隠隠化为阇崛之峰松柏苍苍即入祗园之树引星垣于杏嶂下布金沙栖日观于长崕傍临石镜瑶台玉甃尚控霞宫寳刹香坛犹分仙阙雕栊接映台疑梦诸之云璧题相晖殿冩长门之月美人虹影下缀虬幡少女风吟遥传凤铎羣公以玉津丰暇傃林壑而延情锦署多□想岩泉而结兴于是披桂幌歴松扉梵筵霞属禅扃烟敞鸡林俊赏萧萧鹫岭之居鹿苑仙谈亹亹龙宫之偈于是金方啓序玉律惊秋翔风四面寒云千里层轩回霞齐万物于二体绮席乗云穷九垓于一息碧鸡灵宇山川极望石兕长江汀洲在目龙镳翠辖騈阗上路之游列榭崇闉磊落名都之气焉洋洋焉信二蜀之竒观也昔者升高能赋胜事仍存登岳长謡清标未逺敢攀盛烈下揆幽襟庶旌西土之游逺嗣东平之唱云尔
　　绵州北亭羣公燕序　　　　　　前人
　　下官【一作客】人间独傲海内少徒志不屈于王侯身不絶于尘俗孤吟五岳长啸三山昔徃东吴已有梁鸿之志今来西蜀非无张载之懐况乎践名场携胜友风月无防琴酒俄乖半面十年一别千里何少府故人攀桂抚金石而论心韩法曹新饯班荆临江湖而执手离亭北望烟霞生故国之悲别馆南开风雨积他乡之思于时苍云寡色白日无光沙尘起而桂浦昏鳬雁下而芦洲晚傍邻苍野霜封橘柚之园斜枕碧潭直断芙蓉之水既而登临惜别骖驾少留季札何人亲逢赠缟子荆不敏思挂倾城惆怅北梁揖琴台而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言有赠知下笔之有神
　　宴梓州南亭诗序　　　　　　卢照邻
　　梓州地池亭者长史张公聴讼之别所也徒观其岩嶂重复川流灌注云绮阁负绣堞之逶迤涧户山楼带金隍之缭绕信巴蜀之竒制也时凤扆多闲上得和平之政鳀瀛有截下无交争之人以公寄切上僚故久无州将连四千石之重任摠十万井之防班职逾剧而道弥高位逾崇而徳弥广市狱无事时狎鸟于城隅邦国不空且观鱼于濠上賔阶月上横连蜷之桂枝野院风归动葳蕤之萱草则有明珠爱客置芳酒于十旬羽服神交契仙游于五日圆潭冩镜光浮落日之津杂树开帷彩缀飞烟之路藤萝杳蔼挂踈隂以送秋鳬雁参差结流音而将夕百年之欢不再千里之贺何尝下客恓惶暂停归辔高人赏翫岂辍斯文咸请赋诗六韵以见志云尔
　　七日绵州泛舟诗序　　　　　　前人
　　诸公迹寓市朝心游江海访竒交于千里惜良辰于寸隂常恐辜负琴书荒凉山水于是脱屣人事鸣棹川隅言追挂犊之才用卜牵牛之赏邉生经笥送炎气以濯缨郝氏书囊临秋光而曝背似遇缑山之客还疑星汉之游愿驻景于高天想乘霓于缩地繁丝乱响凉酎时斟戏翔羽于平沙钓潜鳃于曲浦乗流则逝不觉忘归咸可赋诗探韵成作
　　送遂州纪参军序　　　　　　　孙逖
　　遂州参军纪公吾友云将之令弟也敏于行志于道克脩人彞允副兄朂噫周公之纪为其首天祚明徳必将有后不然何棣华之可久也选曹举善羣吏须才九霄始搆一命而伛穆卜吉日遄征畏途缅跻岷峨遐渉褒汉宿息岩险波临湍悍仗信不栗载义必亨方暴忠臣之志固无垂堂之责尔之寡兄克施有政是则是效念兹在兹祛利则觎心永隔逺嫌则荒言自絶故虽邛僰之产巴蜀之饶不润脂膏谁谤薏苡懋厥丕徳时惟哲人羣公赠言要仆题序
　　送王侍御赴剑南序　　　　　　　陶翰
　　国家既诛邛莋之游魂收滇池之陈地以蛮陬君长尚未即序徼外新国约非甚坚将若宣王风布中兴必才英矣监察御史王公志标劲节天假异能秉心而忠义必闻多方而文武不坠我中丞鲜于公以功名立破城江南闗啓而虏不敢窥城峻而敌不敢守者皆以匡时之策伏横行之气不然者岂有夕舍一尉旦磨【集作麾】三军盱衡于不毛之间决胜于大荒之表取廷评者浃月登宪府者周星绣衣照于江源风霜扫于剑壁斯不足畏矣中朝名雅向义趋风饯筵倾诚翰墨纷瞩百壶追送来登董原之野万岭苍然更绕华阳之国余以授简敢无斯文
　　送孟大入蜀序　　　　　　　　前人
　　襄阳孟浩然精朗竒素幼髙为文天寳年始游西秦京师词人皆难其旷絶也观其匠思幽妙振言孤杰信诗伯矣不然者何以有声于江楚间嗟乎夫子有如是才如是志且流落未遇风尘谓天下无否泰无时命岂不谬焉翰读古人文见长杨羽猎子虚赋壮哉至广汉城西三千里清江夤縁两山如剑中有微径西入岷峨有竒幽皆感子之兴矣勉旃故交不才以文投赠
　　送张武序　　　　　　　　　　元结
　　乙未中诏吴兴张公为武县大夫公旧友河东柳潜夫裴季安扶风窦伯明赵郡李长源河南元次山将辞防言悉以言赠上有勤仁恵防劳苦之风下有惜离异戒行役之谕【一作论】元子闻之中有所指国家将日极太宁垂休八荒故自近年兵出滇外订者或曰西南少疲是以天子特有命也将天之命斯未易然于戏蜀之遗民化于秦汉纪古之道其由未知无置【一作智】此焉【一有故字】姑取废也如徳以涵灌义以封植其教迟逺其人迎喁至乎不可固未必也则曰保仁以敦养流恵以懐防知其所劳示其所安无以丑之当可然也潜夫闻之中兴不乐叹曰吾尝与朋友有四方之异不甚感人如今之心多问其故对曰嗟嗟子能有是言也吾故感焉行有规矣无曰我年四十多哉无曰我时禄位下哉公乃复曰当不失于二公之意为异年观防之方也已敢戒行役敢自清慎终不贻朋友之忧何如于是醉歌中堂极乐而已诸公有赠逓相编次
　　送李彛宰新都序　　　　　　任华
　　宗室后进有以学术辞藻著称者彞也少好学通九流百家之言善属文颇有大节去年制举不捷无何以书歴抵二相国论安邉术由是召试西掖凡数十百人彞与荘若讷髙郢同入髙等何垂翅于制举而奋翼于西掖哉盖道之屈伸命之通塞各有时也执政以彞大人在蜀故授新都以荣之彞岂不欲高步台省时时与朝廷羣公谈笑所以俯就逺县盖为大人屈耳秦云满天倐聚忽散与子分飞亦尔也古人别逺贵于赠言子昔为什邡令盖鸣琴不下堂而理今领新都则异于彼焉盖以庐井灰于焚之后甿庶疮于刀箭之末树立存育洪惟艰哉况奔冲填凑昼夜风雨诛求供应旬晦山岳其亲庶务则宜戴星而出戴星而入焉其接賔客则宜一沐三起一饭三吐焉此朋友之望也如月照雪峰花明锦江当有新诗时复寄来念之哉李生
　　送张都督赴嘉州序　　　　　　于邵
　　伊人之平康由我以専达否则政弛人何頼焉在昔汉宣永懐至理思与二千石之良者共之贞深【一作竟探】其元以化天下非道熈涉降理际天地【一作人】则不可膺是高选尚书左仆射冀国公审才以底用论定而后请将欲更苏息复整齐且如张公无出其右繄受授则为憯怛彼嘉阳之人所益多矣况学致广大心自精微议道置法若示诸掌一举云翼三十为郎分兵领部义然后取公以之才大时论用少以今之多艰乎谓用大则用之大用小则用之小在我而已抑无懵焉良月撰吉轻舟既具长空青防未有黄落缇骑百从载旌而前戈矛生风左右如舞且犀滩古地熊阜外虞通波万里并客攸摄其无以易者盍思无邪耶尝寮为心望此行矣大幕邀饯三军助较【一作教】乐只君子如何可忘而后利涉信宿人归父母其顔渥丹下令如春受教赐知常谋始不浃年而国赋足军实倍啓廸恢达为诸侯防
　　徳政序　　　　　　　　　　郑艺
