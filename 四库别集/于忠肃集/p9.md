<!-- { "loadSidebar": true } -->
　　兵部为预备邉务事内府抄出镇守大同太监裴当题该后军都督府准兵部咨呈兵科抄出总督军务少保兼太子太傅兵部尚书等于谦等题该右佥都御史季秉题称敌中差来使臣鸿胪寺序班杨冕男杨玉说称额森老营只今安在哈尔满地面住坐统领精兵见在沙窝一带蔵住等因会同总兵官太子太师武清侯石亨等计议得敌首额森违天悖理志骄气盈假以进贡为由遣人瞰我虚实而又紏集虎狼之众日渐近我邉方侵犯之谋既已彰露堤备之策不可不严其大同地方虽系紧要相离京师窵逺卒难应援兵部节次行移总兵等官郭登等令其计议应否遣将增兵而各官执称粮草不敷并敌使来朝不必增添难便定夺合无再行郭登等计议如果应合遣将领兵前去调遣战守径自具奏定夺等因具题节该奉圣旨懐来操备一节待眀年春暖缓急定夺钦此钦遵会同总兵官定襄伯郭登等及都司卫所管事管操等项都指挥等官孙英等议得敌首额森指以进贡为名纠集虎狼之众故彰声势逼近邉隅肆其无厌之求邀以难从之请名虽曰和实则启衅然制敌之道在于有备无虞用兵之方贵乎知彼知己今大同现操官军除东西二路外马队官军止有六千余贠名以近守则有余以逺战则不足歩队官军虽有八千八百余贠名止可排营列阵不能争先趋利数内亦有精壮好汉为因无马俱各歩操如蒙圣恩怜悯邉城兵力寡弱乞勑该部量掇精锐马队官军一万余骑前来余外另带附余马数千匹每马就驮行粮数斗粮则给军食用亦可存省邉储其附余马匹聴臣等于歩队内选人骑操如若马歩军士数少即于正统十四年原选各卫所余丁并大同府民壮查照原来量为增减整点齐备聴候有警相机调用如此则军威强壮邉事可以有为人无浮冗供给不致缺乏臣等再照大同府四川七县之民生长邉方安其习俗性既勇悍尤耐饥寒自昔至今多有腹里及迤南卫所充当军役其各该卫分有二三千里有五七千里者或岁乆年深抛家失业者供役者少事故者多或因路程窵逺中途死者有之或因不服水土到卫死者有之或因贪赃官吏受嘱卖放者有之起觧者未至逃亡者复来该卫无实用之人原籍有清勾之扰既佥长觧又敛盘纒况今兵燹以来乡里凋零至极军伍既不能足民户因而靠损其本府州县官吏里老累次于臣等处告称艰难若得就近于大同等卫所当军情愿自备鞍马不敢便支粮赏奋勇杀敌以圗补报臣切惟天下卫所相同者多祖宗制度难于更改但国家政务有经有权兵家事机有急有缓今者北陲之于西边大同之与他处非惟理势轻重有不同其实事机急缓之悬絶若不先其所当重者急者而后其所当轻者缓者则守经用权之道未见其可如蒙准题乞勑该部从长计议除太原府等处边卫军役外其余不拘在京在外卫所校尉力士旗军幼军等项今后遇有逃亡事故在营无人补伍例当清勾者不为常例俱各于大同就近照名充当军役聴其自备鞍马暂且不支粮赏于大同前后二卫带管收操待后积有数多另立卫分管辖仍行原先卫分开豁籍册永不勾补縁此等之人既免背井离乡之苦得遂安家恋土之情若使抚恤有方教演有法遇有警急一则不忍弃其祖宗坟茔一则不忍毁其宗族产业无不心懐敌忾乐于战鬬比与山西河南调来操备官军主客既殊坚脆亦异庶使民户无分析之患军卫获有用之兵所谓一举而两得也縁系计议回奏请旨调发京兵及改调军役事理具题该本部官钦奉圣旨兵部知道钦此又该镇守大同总兵官定襄伯郭登等亦题前事通抄到部案查先为前事已行勘议去后今抄前因叅照奏要量拨精锐马队官军一万余骑就带附余马数千匹前来操守一节查得在京各营官军见蒙勑谕选拣一十五万团营操练聴调杀敌其余次拨官军又有运粮等项差占数多况大同各城蓄积粮草有限供给彼处官军尚且不敷节有奏报声息未有十分紧急若是添拨官军前去操守不无坐食边储愈见凋耗兼且京师守备为重官军难以轻动合候有警之日另行奏请命将发兵前去策应其前项马匹合无行移太仆寺拣选一千五百匹令郭登等差人闗领前去给与选出歩队精锐官军并彼处舎余民壮骑操应用其称要大同府所属州县清解各卫所校尉力士旗军幼军等项俱于大同附近卫充当军役一节縁校尉力士幼军俱系随侍等项紧要人数又兼其数不多难以存留外所据清解各卫旗军合无准言不为常例存留彼处操备聴调杀敌候边方宁息另行定夺仍令各该有司军卫将清勾收发过旗军姓名通类造册缴部以凭查考不许指此为由生事扰害縁奉钦依兵部知道事理具题景泰三年十二月二十六日奉圣旨是钦此

　　兵部为边务事该钦差总督军务少保兼兵部尚书于谦等题近该延安绥徳并辽东等处节次瞭见人马烟火除行堤备外切惟敌情奸诈变态百端虽称遣使来朝奸诈未易测度况敌使之来需求无厌或取讨逺年人口或请要差遣使臣虽圣恩特赐寛容终不能满其所欲且今次差来使臣彼处数少回回数多此軰将及回还而各边屡有声息并宣府又报敌使拆墙入境切恐敌酋故以使臣缓我却遣人分投侵扰尤恐辟勒玛哈穆特并察展等回还因其不满所欲遂尔别起衅端纠率其众为我边患未便臣等会同计议得万一敌情变动则宣府大同与陜西离京至逺连接三边而外敌又屡有侵扰之谋合当严慎堤备大同系紧要边方自经扰攘之余军民凋瘵未复加以粮储数少马草不敷兼且路途颇逺悬隔闗隘倘有警急难于策应欲临期调兵则恐缓不及事欲预先增兵恐坐蠧种草有此两难不可遥制臣等议得若宣府有警则京师约量敌势多寡调兵前去策应陜西沿边一带合预先请勑令总兵镇守叅赞内外文武官员各要整搠军马固守地方凡要害去处俱要分兵拒守差人哨瞭遇警相机行事可战则战可守则守务在计出万全事无一失凡一处有警则邻近去处互相策应有功则一体升赏误事则厥罪惟均不许自分彼此坐视不理以误事机大同请勑郭登年富方善许贵等并太监裴当等公同计议若大同有警各人设何方畧可以御敌作何布置可以克敌彼处军马粮草可否勾用应否京师命将统兵预先前去策应或不湏京师调军自可济理边务斟酌自己强弱广询下人舆情眀白从实具奏毋得偏执茍且致贻边患若奏请至日如果应合调军臣谦照依比先奏奉钦依事理领军前去总兵叅将等官于团营数内临期奏请定夺仍行户部查筭各边现在粮草数目应合预备者就便早为整理毋临期误事及照敌使回还经过懐来宣府等处俱系紧要邉境固当振肃军威使彼知我有备彼中粮草有限不宜费用过多合无于都督石彪雷通刘深三员内请旨令一贠仍充逰击将军名目请勑带领原统官军三千员名前去恊同所在官军守备城池以壮军威候使臣出口回京仍令兵部行文宣府懐来独石一带一体严慎堤备臣等仍将在京各营见操军马候春暖如法操练以备紧急调用及行各闗守备等项官员一体固守闗隘以备不虞不许怠忽误事臣等又惟边圉为患自古有之惟人君修徳于上人臣效忠于下则其患未有不平者皇上抚运中兴宵旰圗治今北敌畏威纳欵皆皇上修徳之效臣等俱以驽劣叨膺重寄万一外兵改虑自速败亡臣等当捐躯効力以圗殱灭此敌以圗补报国恩若茍禄全身以误大计罪甘赤族縁系会议边务事理具题景泰三年十二月二十日各官奏奉圣旨是卿等为国家虑患正当如此但今军马战守之方未有一定可凭恃者卿等便同各营头目每从长计议敌果入境如何可以出战剿杀如何可以固守无虞敌若不来亦当如何操练军马或分或合可以百战百胜以防不虞务在的然有可凭恃毋事虚言逰击将军着雷通充待使臣将起时领军就闗行粮出去事毕回京钦此

　　兵部为边务事该钦差总督军务少保兼兵部尚书等官于谦等题该差臣等计议方略会本具题节该奉圣旨卿等便同各营头目每从长计议敌果入境如何可以出战剿杀如何可以固守无虞敌若不来亦当如何操练军马或分或合可以百战百胜以防不虞务在的然有可凭恃毋事虚言钦此计议得国之所恃者兵兵之所赖者将将得其人则兵无不精兵无不精则国威自振而寇盗之患自平矣臣等俱以庸劣叨膺重寄驭兵乖方致厪圣虑今议得各营见操官军已选十万分作五营团操以备出战每二万人为一营每队五十名一人管队每一队又立领队官一员每千人把总官一贠每三五千又立把总都指挥一员其管队把总大小总兵官贠各量其才器髙下谋勇如何而选用之使之互相统属兵将相识如遇下教场操练之时臣等出其不意量调一队或三队五队点阅但唤把总管队官姓名各官自行管领本队军士前来内唤出军士一二人或三五人令管队把总官识认是何姓名卫所却将军人悬带牌面上原开写姓名卫所年貌查对若有不同就将管队等官量情责罚仍比较弓箭牌刀长鎗等项武艺精熟者量为奬劝生踈者一体惩治使管军者知军士之强弱为兵者知将士之号令体统相维彼此相识不致临期错乱难于调遣大意前项团操军十万合则为一营分则为五营万一外寇侵犯寇多则各营俱动寇少或分调一二营或调一万三五千随机应敌其平日选定大小该管头目已定则交战之时多用则多调少用则少调止调该管头目则士卒自随平日相处既乆同軰之人易以相机管事之人易以使令如手足之捍头目子弟之卫父兄比之平日混同操练不辨强弱不知号令将各营之人逐渐辏合者不同庶几可以成功取胜又敌之所恃者弓马冲突而已敌知我火器一发之后未免再装迟慢以此我军放罢火器就便驰突前来今若与之对敌我军列阵外用鹿角遮护持满以待寇若来紧坚阵不动先以弓弩对敌神铳未发先以火药爆仗诈之敌必谓我火药已尽不复畏避驰马来攻则我军火铳火炮飞鎗火箭弓矢齐发若势重又以大将军击之待敌势动分调精锐马军用长鎗大刀劲弓射砍歩军用团牌腰刀一齐冲入彼阵或刺射人马或砍其马足臣等以身率先冲冒矢石奬励士卒俾无退缩如有退缩者即以军法治之此则臣等愚见操军出战方合之势如此仰惟皇上徳威逺布兵必不敢侵犯京师臣等谨当用心设法将各营已选团操并其余军马一体操习整饬队伍申严号令务使人马强盛武艺精熟除团营之外另选次第精壮以备缓急调用以助团营军威每日除演习弓马武艺之外仍令马歩官军兼习阵法及交锋冲突安营走阵以为战鬬之势使之耳目惯熟歩骤轻健能知进退坐作之法免致临敌畏怯失错至如固守之法则今日士卒颇多京师城垣坚固又有战车鹿角器具兵纵势众可以固守无虞虽臣等愚见如此但用兵之法不测如阴阳难知如鬼神贵在临机应变难以一定而求况外兵矫捷去来之间如飘风骤雨应敌之际非勇无以挫其锋非智无以破其诈必谋勇兼济而后可以成其功岳飞有言阵而后战兵家之常运用之妙存乎一心又曰文官不爱钱武官不惜死天下太平矣臣等既蒙朝廷大恩授以重任敢不洁已爱军以振士气损躯効死以报国恩縁系会议战守事理具题景泰三年十二月二十二日各官奏奉圣旨是兵贵乎精将在谋勇卿等务要同心恊力操习军马有事运谋或战或守若无事则抚恤士卒养其锐气遇警易为调用这等不负朕委托之重钦此

