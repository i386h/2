<!-- { "loadSidebar": true } -->
　　御座之侧吮毫授简成于俄顷者多有之唐郑亚序李文饶制集有曰牙管既轻芝泥将熟尝于席前亲授笔札公亦分隂可就落简如飞【臣】固不敢追踪賛皇而殿陛之间一时情事则亦古今之所同也二十一年壬戌春请假归葬先大夫屡降
　　温纶渥被
　　恩赐俾得暂休沐于乡里因辑四年以来诗为
　　内廷应制集二卷其中词句粗疎浅劣当时多不暇防窜今皆悉仍旧稿存其实也昔欧阳公既老归淮颍之间辑内外制而序之因念平生仕宦出处且谓瞻玉堂如在天上【臣】今得奉
　　恩筑室于龙眠山中与田夫野老称説
　　圣天子盛徳儒臣宠遇抚今思昔感激咏叹更复何能自己哉
　　小学详説序
　　圣天子敦崇正学讲艺明伦逺宗虞廷精一之传大启邹鲁诗书之泽以至濂洛关闽诸书莫不盛行于时俾海内翕然从风所由士务实行而尚闇修尤以小学者为大学之门径未有舎卑近而即至于髙逺者内则少仪曲礼诸篇士君子立身之始而即造道之基也人当成童之时机识未开习染未深束身于礼节日闻正言日见正事有先入者为之主而后世俗不能移所谓少成若天性习惯如自然以斯日进于徳而不难此小学之为功大而为成就人才之要务也予侍从
　　内廷数十年仰见
　　圣人师古教胄子之义
　　庭训之始则必以内则少仪曲礼讲贯熟习故被服其教者待人礼下谦冲而有礼恭敬而温文粹质早成盖有由也
　　圣虑更欲以此嘉惠海内命童而习之于科嵗试童子时制艺一首小学论一首胶庠之地必资此为始进羔鴈家传而戸颂岂不蒸蒸然盛哉其宗旨所在必缕析而条分之然后传诵者知所向往江隂张子辈乃标明防趣着为详説操觚家开卷了然如指诸掌俾朱子纂辑羣书之意如日月之行天可不谓考亭以下千载功臣乎近山陶子为同学友相与叅订成书谓私诸家塾不若公诸天下梓而行之是亦导流徳化之一助也近山尊人曩时司铎吾乡教思广被而性极恬淡有柴桑之风余时官京师虽未接其丰范而心仪者久之今读是书知其家学渊源相承为有素也因不辞固陋而乐为之序
　　张氏宗谱后序
　　英生也晩于前人之行事皆不及见趋庭之际大人辄诏而进之为述先世功业出处文章行谊以及宦游防媾子息之详生卒某年月日某地缕缕不倦如是者有年虽谨志于中不敢忘然又窃自媿谫陋弇鄙每思执笔以记其万一而喻之于心者不能达之于言则又惭恧退缩而自止如是者亦有年乙巳秋大人出旧谱一帙且为述先世事缕缕不倦者如前命为记述英再四逊谢退而自思吾先人之烈其不获传者多矣幸而有可传又以不能文欲自掩其固陋而听其渐就湮没也忍乎哉且为子孙者着为行实以持于当时仁人君子之前乞其一言以志不朽虽谫陋弇鄙容何伤况兵燹屡经族人之土著者多罹于阨今幸生聚二十余年渐次蕃衍昭穆世系不可一日不明又安能竟自逊谢以重违大人命也吾乡诸世族皆有谱多为其先达所编次如延陵如桂林如吴兴天水及诸家谱皆遍求纵览知先辈之于家乘綦重矣而桂林谱为明善先生所修尤详简适宜窃向往焉故义例多仿之谱莫先于明世系为述世圗第一行字官爵以及生娶卒葬子女防姻之事皆所当详无可考者曰无可考妇改适则生卒不书絶之也为述世纪第二人莫大于祖宗莫重于坟墓而祭田祭仪附之为述丘陇第三人臣受国恩以至荣及父母锡之纶綍所当与宗祊并重者也为述锡命第四名公钜卿表章先人之文如行状如墓表如墓志如记如传如序不独祖宗之行事頼之以传鸿文钜篇亦当百世寳之为述赠言第五凡先大夫之庸勋在朝逸徳在野文誉在艺林英所熟闻于耳者即一言一事不敢斁为述列传第六壸政之修实为内助钟仪郝法昔人所称为述内传第七共为若干巻至贵五公之后久已无传小张之后亦莫可考惟山前一迄今尚存观旧谱迁桐圗支本亲今皆另为一巻附载于后不敢忘先人収族之谊也至若扳援依附昔人之所深耻英亦用是凛凛信则传信疑则传疑不敢一毫行胸臆于其间恐贻在天之恫而为贤人君子之所诮譲也至叙述之挂漏搜考之缺畧自知不免谋授剞劂则大人之志也小子敢乎哉惟期继此三十年则一修明润色光大以兹编为初藁可耳旹康熙五年嵗次丙午孟秋之吉九世孙英百拜书
　　徽言秘旨序
　　古昔圣贤所以为修身理性禁止邪僻变易气质至今犹可以得其遗意者则莫若琴矣传曰君子无故不撤琴瑟又曰不学操缦不能安弦其见于曲礼学记之篇者如是其详且重也夫抚弦动操代不乏人予窃以为宫羽之调适节奏之清真声音之和畅充羙不佻不靡不躁不廹不凌节而乱不啴缓而散此皆非可以作而致强而能也恒视乎其人之性情焉故徳性欲其寛平广大清和恬裕不纠纷于嗜欲不汨没于声利不驳杂于喜怒不烦扰于视听湛然清虚翛然广逺俯视六合游神古初然后寄之于心手托之于徽弦有纯古淡泊之音无促节繁弦之病写古人忠孝之思则周公孔子可睾然而髙望也操古人髙山流水之韵则伯牙钟期之徒奔防于腕下也发古人悲愤凄惋之音则伯竒屈大夫慨叹徬徨于其侧也挥五弦而送飞鸿得乎心而应乎手朝烟夕霞不足以喻其变幻崩崖裂石不足以拟其竒峻海涛松籁不足以俪其雄迈流泉曲磵不足以比其幽窅潇湘之云峨嵋之雪不足以絜其旷空潭之龙吟九臯之鹤唳不足以方其清音逸响古人所谓泠泠七弦遍一弦清一心者是岂非徳性纯厚之所为器也而通于道乎予自弱龄即有志于据梧之学盖欧阳子所云夙有幽忧之疾欲借此以少自砭治顾以尘事委顿随学随废今且老矣虑嗣后指爪拘挛虽欲从事于此而不能曲折与徽轸相赴间理旧学一二引用以调习其心手兾异时倘可吟啸于清泉白石之间聊取以自娱又念古人类不能多学白乐天止习秋思范希文惟弹履霜或亦其寄托髙逺有在于朱弦素琴之外者吾友孙君静紫得琴之精义于芝仙尹君订其所著书曰徽言秘旨予求而览之其论指法最严且悉洞精达微穷极旨趣芟俗响而存古音矱凡调而尊正始可谓集琴学之大成盖尹君数十年心力寝食于兹而静紫防绎而闸发之渊渊乎羙矣备矣且静紫为征君文孙道徳之所涵濡中和之所衣被其为人也冲夷恬旷离尘逺俗官于金门而读书味道懐古怡情宜其得于琴者深而有以发其性情自得之乐也噫古人所以为修已教人之具而后世罕能发明其义专求于声则末矣故为举其重者而序之
　　左长玉制义序
　　吾土山川之秀异杰出者无逾于城之东乡白云浮渡诸峯极巗泉洞壑之竒尽烟云林木之态顾以僻逺城郭辙迹其间者或鲜少焉左子长玉读书于白云之隈慿临大江俯瞰湖泽近揽诸巗壑置于几案之侧发为文章思深而致逺旨隽而气醇吐纳风流卓然防秀盖有得于山川磅礴之气而抒写其胸臆故与时流龊龊牖下者絶殊也忠毅公树大节于海内尤精于人伦之鉴其赏识多竒中至今朝廊艺林所称述必曰浮丘先生长玉为忠毅公从孙承借家学素苦食贫独抱一编研錬揣摩于烟云旷邈之际初则落落难合果一出而豋贤书悬其所作于国门洵可以鼓单寒读书之气而为后来者劝也长玉既力学意弥冲然自下夙昔以文章寄京师请业于予早决其必售而窃幸予言之不谬今天益厚长玉俾其为六月之息从此肆力于古学博其识裕其气拓其才尽发山川之灵振起先贤之绪当不仅为制义之名世云尔也于其文稿之刻而书数语于简端焉
　　百石圗序
　　天地清竒之气露泄于両间瑰异磊落而难于名状者盖莫如石二华之雄峙崪峍莲蕚仙掌秀出天半灔滪之巉巗磅礴奔流激湍富春之壁立幽峭匡庐之飞泉万仞武夷之蜿蜒九曲以至飞来峯之玲珑虎丘山之平旷凡着盛名于天壌者防非石也故山戴石而防岏水激石而潆洄林木防石而秀润髙之则数寻盈丈号称石林米顚之所拜也小之则一拳半握峰峦毕具出入懐袖东坡之所寳而爱也无论郁林洞庭泗濵昆阜而其含蓄天地清竒之气则一也可斋贾公以其胸中清竒之气画而为百石标新领异变幻莫穷或正或侧或平或鋭或立或卧或以髪濡墨而为之或染花草而为之或舒毫而直写或经营而后出无不尽态极妍百幅无一相类其笔力腕力直与造化相侔然后天地以之泄其竒于両间者贾公収其竒于尺幅之中宁不足以焜燿古今上掩前哲哉公与予交最乆性笃嗜笔墨乐与髙人名士防政事之暇偶寓意写生笔法不肯袭前人而独探其奥盖一事不苟者如此想见公退食之时焚香清昼纵笔所如不过自写其贞介直方之防虚明峻洁之操竒懐逸趣奔防腕指掀髯一笑楮墨淋漓而石成矣则是圗也公之性情器识见于此矣敏妙本于性灵而寓之于石又随笔缀以诗歌箴铭真行间作吐纳风流扬扢骚雅则是圗也公之文章见于此矣古人云为政心间物自间公长才硕抱治民有经四境肃如品物成遂以卓异报绩故能以其暇裕防戏翰墨则是圗也公之政事亦见于此矣即小可以观大即防可以知钜故乐为公称道而賛述之古人以石为云根故云泰山之云触石而雨徧天下以此为霖为雨霑洒秦楚之民皆于是乎在又不独几席之玩而已也昔东坡亦官于黄枯木竹石至今片纸珍如拱璧况公以百幅后先辉映传之异时予言亦托以不朽矣
　　封大夫人李年伯母夀序
　　今上御极之二十一年嵗在壬戌春王正月海内新奏底定炎荒絶徼防不臣服
　　朝廷方布涣汗之德音沛休养之大泽士大夫数年来夙夜劳勚之心得以少自慰释相乐升平且当温律融和万类熙皥凡为人子者咸思以康体之爵举福嘏以祝其亲以仰副
　　圣天子养耆老礼髙年之心甚盛事也学士厚庵先生之母太夫人新被
　　纶封紫泥焜燿设帨佳辰适当嵗首同官于
　　朝者咸以为荣举觞相贺英与厚庵曾同读中秘书共朝夕起居者三年闻太夫人之贤至稔且详故敢不辞固陋而质言之夫文学侍从之臣旅进阙廷珥笔鸣玉以文章受知者常也至遭遇之竒鲜有如厚庵者厚庵请告定省絶处闽峤当祲氛鼎沸之时独能抱孤忠抒密画间道上书报
　　天子出竒制胜殄灭寇贼以一书生缓带戎马间犒将士峙刍茭练义勇指形势俾克成厥功为
　　当宁所嘉叹为海内所传颂为举朝所具聸为文章制科之士所借以为羙谈可谓竒矣然是时厚庵奉両大人家居入禀庭训出而指麾不必如温峤之絶裾而能成折冲之功于乡里之间者则尢竒也且又闻之闽故多寇
　　国朝定鼎以来海氛未息伏莽时闻沿及藩变鲜有宁宇
　　封大夫前后捍御其疆厚庵克全大节皆太夫人内佐之脱簮指廪衣食其贫窭惠施其族党何有何无黾勉不怠以聨络腹心指臂之势数十年来劬劳艰瘁不可殚述也人第知太夫人此日迎养京华叠膺
　　命服子孙罗侍賔客歌颂为人伦之荣而抑知烽燹海峤之中室家飘摇之日所以佐其夫若子者荼苦有如是哉抑又闻之太夫人事舅姑极诚孝处姻娅妯娌以和敬为常训诲诸子既勤且笃母仪女徳无弗醇备夫坤厚载物而百昌茂遂积之者厚则享之者厚庵昆季光大未艾固其宜也昔张齐贤在中书门下母以八龄封晋国太夫人太宗手勅褒羙懽动都下厚庵之受知
　　天子不异古人太夫人之徳福后先辉映洊登期颐载诸史册不独家之祯抑亦国之瑞矣
