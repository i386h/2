<!-- { "loadSidebar": true } -->
　　胡母吉之永新人姓吴氏吴故宦族父师尹元至正戊子进士永丰县丞有贒名尤深于诗书至今学者宗之称莘乐先生母少习诗礼兼通孝经四书列女传女教诸书而笔札女红皆善父母爱之相攸以嫁吉水胡子祺子祺宋忠简公铨十世孙洪武初举明经歴官延平知府治行焯焯于时母归胡氏谨妇道执俭素内助其夫于防乱艰窭之际不及事舅姑于春秋荐祭尤谨夫有从弟妹孤无依悉长育之后又为之嫁娶待其族之人尽恩义子祺素阔畧不屑意生产事且其出仕时兵乱初定母独留躬勤起其家既有余矣无防子祺没恒书哭防祭皆如礼是时长子直甫弱冠次子广才数岁亲授广论语诸书晓以大义又迎其女兄之孀无子者同处日共讲论书史令广从旁习闻渐渍以涵养其本源广巳出就外傅莫归必叩其所业而益加励之间其子以先生朋友从外来輙坐屏后聆所论説即其所説当道輙喜亲治酒馔供客虽日屡屡不厌也间暇语其子以父之善行曰必勉继之毋忘广后举进士及第累官今为翰林学士兼左春坊大学士永乐十年特恩封母太宜人后二年年八十三卒
　　赞曰昔欧阳脩蚤孤母郑守节自誓苦志教脩学问卒以有立显名于天下君子葢多郑之能母道也推此较彼其贒智卓然胡母非其俦匹者欤然余尝考永丰延平之为人胡母之行其有所自哉其有所自哉
　　时母传
　　时母者括苍时昌之母也姓张氏元朝列大夫江浙行枢密院判官光弼之女为人静端渉知书多识古贒女妇事既笄归时伯庸时括苍钜家归而生四男一女伯庸卒年才三十即誓守节以教子为务遣其长者就博士为弟子长子死聘明师以诲其众子而躬励于内曰人非学不知道不可怠也岁时荐祭必躬治丰洁先祠及坟墓有坏輙脩治之因谕其诸子曰此人道之本不可慢也尝以徭赋不给诸子请粥其产曰此先人所以遗后者柰何不守而弃之出其奁具俾粥以给焉处家俭约而躬勤以率诸妇家之内外长防服食必均给家法严肃凡其言与行必率礼度尝曰吾身家之表也仲子昌县推择典案牍蚤莫饬其亷勤曰无忝父母也及上北京治案牍于秋官则慨然念其覊旅逺外数寓厚资给之曰无俾儿或隳其守也昌亦惟逺去母寝食不自寜母闻而叹曰吾徃慰之哉既至母子甚懽则又从容谕曰爲子岂徒以供养为孝哉必务不辱也秋官主事陈彧喜道人善其居与昌隣数为余言昌温雅务义又言其母之贒曰固昌之所本也给事中俞得济昌婣家其称时母之德尤备盖母今年六十有六矣
　　赞曰张氏吾庐陵儒家光弼尝游学奎章学士虞文靖公之门慨慷有志节江浙行省杨左丞一见器重之举为左司员外郎后至行枢密院判杨左丞死不复仕洪武中尝召见太祖皇帝加劳之已而念其老曰可闲矣赐归遂自号可闲老人贫居执守介然为文章长于诗謌轩伟防荡古意苍然毎一篇出士争传诵余昔得其所述乐丘志读之盖未尝不感叹而想慕其人也其子若孙寂寥无闻矣顾乃有女子能贒如此昔蔡中郎死无子琰徒能记忆其父书犹爲后来贒士大夫所称琰节行无取焉如时母其有可称者矣故为列其事使传焉
　　説
　　缓斋説
　　四明孙公与为泰和县令期年刬政蠧植民利防义举仁崇善兴教弱者扶之强者锄之盖君子归其徳而小人沐其泽矣乃犹未足深为发已之道戒刚暴急厉以缓名其燕处之斋以朝夕自警而闻者疑焉以咨于县人杨某曰是何取乎缓也缓将弗可乎哉夫令有君之委任焉有民之系望焉劳来劝课之后时征赋出纳之慢期簿书勾检之稽程狱讼听断之久弗决有一于是上何以承君之命下何以副民之望且僇辱逮于其躬矣缓可乎哉某应之曰非然也令所为缓发乎已之道也非若之所谓缓也若所谓缓乃僇辱逮于其躬者也缓而致僇辱逮于其躬恶乎可也夫穆清生人志与气具矣知者逹乎道故正以持志志以命气而气恒听命焉斯其行必于中正之归弗知者惟气之任不知听命乎志不识中正之由斯其行与道倍焉故知者如是而修之将进为大贒又益进而圣人可跂弗知者不是之修故降为庸众人又益降而庸众人弗之与齿令盖知之者也弗知者如古王思之徒是也如古西门豹其知之者也夫既知之而行之必自缓始缓斯审审斯察察斯识微识微斯足以烛逺缓斯静静斯安安斯有容有容斯足以任重任重故务无不成烛逺故理无不覈以是承君之命以是而系民之望焉有弗克哉不然率焉而发肆焉而动惟气之任而志不知命之由是理蔽而务隳由是僇辱逮于躬矣缓恶乎可少哉疑者释然明日令闻之曰是得我之心矣请书于斋壁
　　康荣字孟嘉説
　　康甥荣既冠余字之曰孟嘉遂告之曰冠则责以成人之道矣夫道有本也物之生长而嘉荣其孰使之然哉造化一元之气流行不息有以致之矣道徳积乎中而着乎外人之嘉荣也何以致其然哉造化之元于人为仁仁者心之全徳而酬酢万变之主也熟乎仁斯有以致之而求仁本于学焉传曰博学而笃志切问而近思仁在其中盖仁具吾性分之内非有待乎外博其义理约其防归明之而不惑循之而不违养之而不息仁所由熟也子因吾言泝而考诸古圣贒之书心体力行而不已焉夫孰之能御也孟子曰仁则荣子勉之矣
　　积庵説
　　泰和郭公绪自少有志于学既举进士歴事都察院遂擢佥宪陜西又改浙江焯焯有声誉而不自足也名其退食之居曰积庵盖其志勤于学进于徳益笃而未能也吾友王行俭为之记曾子启为之铭又欲得余一言则为之言曰凡物理之至乎极者未有不始于微积而充之斯造乎极矣观诸二气之生阳始于子为复之微积而不巳至于午极矣隂始于午为姤之微积而不巳至于子极矣又观诸植物之生始于区萌之微积而充之至乎百围可以栋明堂柱清庙极矣君子之崇徳广业亦必积而后至焉古之君子莫圣于孔子孔子犹言其学自十五至七十有积累之渐圣人未必然而学圣人者宜莫不然也圣门诸子纯粹莫如顔诚笃莫如曾而四勿之警三省之功皆行之力积之久而卒以传圣人之道则后之学者欲有所视法其必在顔与曾乎孔子赞易曰君子多识前言往行以畜其徳此取诸外而积之也又曰庸言之信庸行之谨闲邪存其诚此本诸内而积之也古之君子无不然也本之以诚行之以谨进而及于古之人夫孰之能御哉公绪明逹果毅吾尝期其逺且大夫仕优而学固有以知其志而自强不息于表里始终不可有一息之间者公绪勉之
　　説玉赠王希诚
　　玉必出于昆山然昆山之蕴未必皆玉也夫玉者含天地之精禀阴阳之和具仁义礼智忠信之德是以其鲜有也诗书行义之家士君子之昆山也然求一家之产皆纯且良也亦鲜矣盖纯且良禀之尤清者也吾邑故诗书行义之家于吾家有世好者不下十数姓吾出仕四十年今年始一归昔之同軰者沦谢防尽闲求后軰之良于众众举三人焉其一吾抑庵之子希诚也谓希诚介而裕和而栗恭而厚逹而果时希诚侍亲北京于余熟盖余信众言之不谬也暨还京以为抑庵贺曰此君家昆玉也至是希诚奉父命将归西昌乡人士在京者求余赠言嗟乎希诚是行得于尊甫者至矣余何言然余素有重于希诚也礼不云乎玉不琢不成器盖言人之必在于学也自修身行巳至事亲事君以及乎处人泽物靡不有道必学而后道明道明而后见之于行无往弗得故君子立徳立功皆由于学学而至焉譬诸玉不为圭瓒为瑚琏哉勉旃希诚吾之望子也逺矣子归而使所亲所与者皆将薰德而善良则亦玉之山辉而木润也
　　易艮侄字説
　　今易艮字为之所盖艮即止也不若所字义长所者即大学中仁敬慈孝信是也
　　名曾侄孙説
　　新生曾孙请名之曰璐璐良玉也玉傍字稍寛绰后来可以多取也
　　海春字説
　　去吾邑南一舎许曰逢原尹氏居其上若干世矣子海春尹氏之秀者清防尚志吾闻其人亦非一朝夕其塾宾今瑞州府学训导钟本之字之近因吾外兄陈仲亨先生来求为之説吾于是知本之所以期爱海春者矣夫海之为泽至为有容凡江河淮汉济渎与涧溪沼沚之流不知防千万其汤汤浑浑之趋而归者无一息之停咸受而纳之不见盈溢者又若龙蛟鲸鼇鼍鼋与沙鲿虾蟹亦不知其防千万类咸生养安于是而皆为所容人之极其量者恒比德焉夫春首于四时阳气之亨天地和同勾者皆拆萌者皆逹百谷草木飞潜走兽之类莫不各正性命以生以育以利以遂而人有仁德者类之夫人心之量皆具万理皆备万物皆包天地之大而涵江海之深矣然其体也有用焉极其体者必充其用夫心之量至大非仁则无以充之仁心德也吾脩吾之仁而至焉则所施无不爱无不爱则无不公无不公则天地万物皆周徧融洽于吾一心之内如海之涵如春之育矣用岂有不大者乎不然或蔽于其心则一理不足存一物不足具量斯窒矣天理之流动充满亦从而泯矣何足乎海涵何取乎春育哉此海春字之説也此非本之期爱于海春者能举其义乎海春能极夫心之用如本之所期爱者矣陈先生试以予言告之
　　蹇氏四子字説
　　少师吏部尚书蹇公四子英芳芸荃长者壮少者冠皆有字矣伯曰荣仲曰实叔曰华季曰成公属余为之説其名而字也盖即造化发育者言余将推其理俾四子者皆身体之以为徳也则告之曰天以一元之气流行四时化生万物元亨利贞四徳【阙】　元为【阙】而包四徳【阙】　元者善之长又曰【阙】　　仁盖元于人为仁包四端即天地生物之心也体天地生物之心为心【阙】即天地之心万理皆具万行皆自【阙】　　不待于外求【阙】　而行之将近而言动之微【阙】　　　之大皆有以合乎天理之正矣四子者必勉于仁乎仁主于爱而行之自父母兄弟始父母家之最【阙】　尊【阙】　　之仁以事之【阙】是出以事夫【阙】国家天下之【阙】　兄弟家之至
　　亲而【阙】也致吾之仁以事之【阙】　　　　夫族【阙】朋友
　　之伦焉盖仁以天地万物【阙】　　　　之之必始于父母兄弟于父母兄弟或不能【阙】也盖未【阙】能尽者矣四子其必勉于孝弟乎【阙】此其【阙】也四子所同也人才质不齐就【阙】是而进【阙】　其非而正之君子之道也夫荣
　　者茂之以【阙】　　　　之于诚慤华者振之以文义成
　　者【阙】　　　　　　惇其本且致力于斯将为仁人君子
　　【阙】　　　　　　之哉其孰御之哉作蹇四子字説东里续集巻四十三
　　钦定四库全书
　　东里续集巻四十四　　　明　杨士竒　撰碑　颂　赋　表
　　勑建礼部之碑
