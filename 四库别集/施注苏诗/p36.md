<!-- { "loadSidebar": true } -->
　　【晋夏统传呉儿木人石心斥卤字见尔雅神仙传麻姑谓王方平曰自接侍以来见东海三为桑田矣公乌台诗话任杭州通判因八月十五日观潮作诗五首写在安济亭上第四首言弄潮之人贪官中利物致其间有溺而死者故朝防禁断轼谓主上好兴水利不知利少而害多言东海变桑田知此事之必不可成以讥讽朝廷水利之难成也】
　　江神河伯两醯鸡海若东来气吐蜺安得夫差水犀手三千强弩射潮低【公自注吴越王尝以弓弩射潮头与海神战自尔水不近城庄子田子方篇丘之于道也其犹醯鸡与微夫子之发吾覆也不知天地之大全也秋水篇秋水时至百川灌河于是河伯欣然自喜以天下之美为尽在巳顺流而东行至于北海东面而视不见水端于是焉河伯始旋其面目望洋向若而叹虹蜺注见四巻和子由柳湖久涸诗国语夫差衣水犀之甲者三千孙光宪北梦琐言杭州连岁潮头直打罗刹石吴越钱尚父俾张弓弩潮至逆而射之由是渐退罗刹石化而为陆地遂列廪庾焉汉张骞传宛兵弱诚以汉兵不过三千人强弩射之即破宛矣】
　　东阳水乐亭【公自注为东阳令王都官概作又志林云钱塘东阳皆有水乐洞泉流空岩中自然宫商】
　　君不学白公引泾东注渭五斗黄泥一钟水又不学哥舒横行西海头归来羯鼓打凉【一作梁】州但向空山石壁下爱此有声无用之清流流泉无弦石无窍强名水乐人人笑惯见山僧已厌聴多情海月空留照洞庭不复来轩辕至今鱼龙舞钧天闻道磬襄东入海遗声恐在海山闲锵然涧谷含宫徴节奏未成君独喜不须写入薰风弦纵有此声无此耳
　　【汉沟洫志太始三年赵中大夫白公引泾水注渭中溉田四千五百余顷因名曰白渠民得其饶歌之曰泾水一石其泥数斗且溉且粪长我禾黍李太白诗君不能学哥舒横行青海夜帯刀西屠石堡取紫袍唐天寳中乐章多以邉地为名如凉州甘州伊州之类是也元结水乐说元子居山中有所耽爱者水乐水乐是南磳之悬水淙淙然庄子天运篇黄帝张咸池之乐于洞庭之野至乐鸟闻之而飞兽闻之而走鱼闻之而下入西域传鱼龙角抵之戏史记扁鹊传赵简子曰我之帝所甚乐与百神游于钧天广乐九奏万舞不类三代之乐伯牙海山事见第二巻授经台诗注家语舜作五弦之琴以歌南风曰南风之薫兮解吾民之愠兮】与周长官李秀才游径山二君先以诗见寄次其韵二首
　　少年饮红帬酒尽推不去呼来径山下试与洗尘雾痴马惜障泥临流不肯渡独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾更凭陶靖节往问征夫路
　　【王济传善解马性尝乘一马着锦障泥前有水终不肯渡济云此必惜障泥使人解去便渡故杜预谓济有马癖李白紫骝马诗临流不肯渡似惜锦障泥千姓编周姬姓国也望出汝南后汉郭太传孟敏荷甑堕地不顾而去曰甑已破矣视之何益世说邓遐免官后见桓温温曰卿何以瘦荅曰有愧于叔达不能不恨于破甑孟敏字叔达陶潜归去来辞问征夫以前路】
　　龙亦恋故居百年尚来去至今雨雹夜殿闇风纒雾而我弃乡国大江忘北渡便欲此山前筑室安迟暮又恐太幽独岁晚霜入屦同游得李生仄足随蹇步孔明不自爱临老起三顾吾归便却扫谁踏门前路
　　【龙故居径山国一大师事详第四巻游径山诗注谢宣逺诗四达虽平直蹇步媿无良三国诸葛亮出师表曰先帝三顾臣于草庐之中咨臣以当世之事江文通恨赋闭闗却扫塞门不仕晋葛洪传闭门却扫未尝交游】
　　临安三絶
　　将军树【五代呉越世家临安里中有大树钱镠幼时与羣儿戏树下及贵归宴父老山林尝覆以锦号其树曰衣锦将军】
　　阿坚泽畔菰蒲节徳墙头羽葆桑不会世间闲草木与人何事管兴亡
　　【晋载记秦苻洪始其家池中蒲生长五丈五节如竹形时咸谓之蒲家因以为氏其后洪以防文有草付应王又其孙坚背有草付字遂改姓苻坚彊盛时童謡云阿坚牵连三十年三国志蜀先主舍东南角篱上有桑树遥望童童如小车盖先主少时戏于树下言吾必当乘此羽葆盖车沈彬舟过金陵诗江山不管兴亡事一任斜阳送客愁】
　　锦溪
　　楚人休笑沐猴冠越俗徒夸翁子贤五百年间异人出尽将锦绣裹山川
　　【汉项籍传韩生说羽都闗中羽曰富贵不归故乡如衣锦夜行韩生曰人谓楚人沐猴而冠果然又见前巻汉朱买臣传字翁子上拜为防稽太守谓曰富贵不归故乡如衣绣夜行今子何如买臣顿首谢晋郭璞题临安山诗海门山气横为案五百年间异姓王】
　　石镜【呉兴记临安县东五里石镜山东有石镜一所径二尺四寸光照如镜武肃王钱镠幼时游此照其形服冕旒如王者状】
　　山鸡舞破半岩云菱叶开残野水春应笑武都山下土枉教明月殉佳人
　　【异苑魏武时南方献山鸡以大镜着其前鸡鉴形而舞不止庾信画屏诗吹箫迎白鹤照镜舞山鸡唐人镜诗无波菱自动不夜月常明王注镜有菱花之名故使菱叶字扬雄蜀王本纪武都山丈夫化为女子顔色美絶盖山精也蜀王纳以为妃无几物故乃发卒之武都担土葬成都郭中号武担山上有一石径二丈厚五尺呼为石镜以表其墓】
　　登玲珑山【临安圗经玲珑山在县西十二里两山屹起盘屈九折上通絶顶名曰九折岩行百许步有亭下瞰百里名三休亭】
　　何年僵立两苍龙瘦脊盘盘尚倚空翠浪舞翻红罢亚白云穿破碧玲珑三休亭上工延月九折岩前巧贮风脚力尽时山更好莫将有限趁无穷
　　【杜牧之诗罢亚百顷稻西风吹半黄谢灵运诗侧径既窈窕环洲亦玲珑唐人诗浮世无穷事劳生有限身】
　　宿九仙山【公自注九仙谓左元放许迈王谢之流】
　　风流王谢古仙真一去空山五百春玉室金堂余汉士桃花流水失秦人困眠一榻香凝帐梦绕千岩冷逼身夜半老僧呼客起云峰缺处涌冰轮
　　【南史王俭传俭尝曰江左风流宰相惟有谢安盖自况也杜子美壮游诗王谢风流逺金堂玉室注见五巻至秀州赠钱端公诗桃花源详第六卷风水洞诗注】
　　陌上花【并引】
　　游九仙山闻里中儿歌陌上花父老云吴越王妃每岁春必归临安王以书遗妃曰陌上花开可缓缓归矣吴人用其语为歌含思宛转聴之凄然而其词鄙野为易之云
　　陌上花开蝴蝶飞江山犹是昔人非遗民几度垂垂老游女长歌缓缓归
　　陌上山花无数开路人争看翠軿来若为留得堂堂去且更从教缓缓回
　　【陆士衡罗敷艳歌北渚盈軿轩唐韵軿四靣屏蔽妇人车也唐薜能诗青春背我堂堂去白发催人故故生】生前富贵草头露身后风流陌上花已作迟迟君去鲁犹歌缓缓妾回家
　　【杜子美送孔巢父诗惜君只欲苦死留富贵何如草头露】
　　游东西岩【公自注即谢安东山也东山在防稽上虞县西南四十五里晋太傅文靖公谢安字安石所居一名谢安山岿然特立于众峰间拱揖蔽亏如鸾鹤飞舞其巅有谢公调马路白云明月二堂址千嶂林立下视苍海天水相接盖絶景也下山出微径为国庆寺乃安石故宅安石传云寓居会稽与王羲之许询支遁游出则渔猎山水入则言咏属文后虽受朝寄然东山之志始末不渝安石孙灵运传云父祖竝葬始宁山中并有故宅及墅故其诗云偶与张邴合久欲还东山世说王羲之语刘惔曰若安石东山志立当与天下共推之注引续晋阳秋曰安石家于上虞放情邱壑正在此山自东汉末析上虞之始宁乡为始宁县至东晋有上虞始宁二邑阳秋所载得其实矣汝隂王性之铚游东山记刻石国庆攷究甚备性之云今临安境中亦有东山金陵土山俱非是临安山则许迈所称文靖尝往坐石室临濬谷谓与伯夷何逺者盖为海山之游而非所居之山也】
　　谢公含雅量世运属艰难况复情所钟感槩萃中年正赖丝与竹陶写有余欢常恐儿辈觉坐令髙趣阑独携缥缈人来上东西山放懐事物外徙倚弄云泉一旦功业成管蔡复流言慷慨桓野王哀歌和清弹挽防起流涕始知使君贤意长日月促卧病已辛酸恸哭西州门往驾那复还空余行乐处古木昏苍烟
　　【晋谢安传众咸服其雅量详见第三巻发洪泽诗注王衍传圣人忘情最下不及情情之所钟正在我辈汉郭解传少时隂贼感槩注云感槩者感意气而立节槩也刘梦得诗中年多感防世说谢太傅语王右军曰中年伤于哀乐与亲友别輙作数日恶王曰年在桑榆自然至此正赖丝竹陶写恐儿辈觉损欣乐之趣又分见前注谢翺诗空添满目凄凉事不见三山缥缈人丽情集谢安山上娉婷女马季纱前缥缈人谢安传虽放情邱壑然每游赏必以妓女从桓伊抚筝事详三巻陪欧阳公燕西湖诗注又雅志未就遂遇疾笃还都闻当入西州门深自慨失又羊昙谢安甥也自安薨后行不由西州路尝因醉不觉至西州门悲感不已以马策扣扉诵曹子建诗曰生存华屋处零落归山邱因恸哭而去陆士衡吊魏武文何命促而意长】
　　宿海会寺
　　篮舆三日山中行山中信美少旷平下投黄泉上青冥线路每与猿猱争重楼束缚遭涧坑两股酸哀饥膓鸣北渡飞桥踏彭铿缭垣百步如古城大钟横撞千指迎髙堂延客夜不扃杉槽漆斛江河倾本来无垢洗更轻倒牀鼻息四邻惊紞【都感切】如五鼓天未明木鱼呼粥亮且清不闻人声闻履声
　　【庄子田子方篇夫至人者上闚青天下潜黄泉挥斥八极神气不变楚辞九章据青冥而摅虹刘禹锡插田歌田塍望如线左太冲魏都赋缭垣开囿观宇相临汉货殖传童手指千注指千则人百王注杉槽漆斛谓浴室也维摩经八解之浴池定水湛然满布以七净华浴此无垢人韩退之石鼎聨句序道士倚墙睡鼻息如雷鸣二子怛然失色不敢喘晋邓攸传呉人歌之曰紞如打五鼓鸡鸣天欲曙刘斧摭遗有一白衣问天竺长老曰僧舍悉悬木鱼何也荅云用以警众曰必刻鱼有何因地长老不能荅以问琅山悟卞师师曰鱼昼夜未尝合目欲修行者日夜忘寐之义】
　　海会寺清心堂
　　南郭子綦初防我西来达磨尚求心此堂不说有清浊游客自观随浅深两岁频为山水役一谿长照雪霜侵纷纷无补竟何事慙愧髙人闭户吟
　　【庄子齐物论南郭子綦隠几而坐仰天而嘘嗒焉似防其耦顔成子游立侍乎前子綦曰今者吾防我汝知之乎求心用慧可安心事注见本巻清净经有清有浊】
　　径山道中次韵答周长官兼赠苏寺丞
　　年来战纷华颇觉夫子胜欲求五亩宅洒扫乐清净学道恨日浅问禅慙聴莹聊为山水行遂此麋鹿性独游吾未果觅伴谁复聴吾宗古遗直穷达付前定餔糟醉方熟洒面呼不醒奈何效燕蝠屡欲争晨暝不如从我游髙论发犀柄谿南渡横木山寺称小径【公自注太平寺俗号小径山】幽寻自兹始归路微月映南望功臣山云外盘飞磴三更渡锦水再宿留石镜缅懐周与李能作洛生咏明朝三子至诗律严号令篮舆置纸笔得句轻千乘玲珑苦奇秀名实巧相称九仙更幽絶笑语千山应空岩侧破罋飞溜洒浮磬山前见虎迹吏铙鼓竞我生本艰奇尘土满釡甑山禽与野兽知我久蹭蹬笑谓吏还御虎吾有命径山虽云逺行李稍可并颇讶王子猷忽起山隂兴但报菊花开吾当理归榜
