<!-- { "loadSidebar": true } -->
　　　　　嘉靖丁酉夏，六虚周子以南京主客郎中擢为思州郡守，人或嗟嗟以为薄思州矣。夫周君孕金华精、秉方刚之气，瞻於廷对，邅回於仕途，由御史外补而参议，俄落职而推官，踣而起，复稍迁而同知，以及主客，且未直其枉，今迁之太守矣，而犹置之边远焉，实夫将薄之欤？甘泉子曰：「六虚子岂谓然也？不曰今圣天子之重於柔远乎，而必其贤乎？不曰思远人之淳朴乎，而必乐能从其化乎？吾闻环思之郡，皆长官司也，长官司者，土夷也。昔者孔子尝欲居九夷，或曰：『陋，如之何？』曰：『君子居之，何陋之有？』若孔子者，岂非叹道难行於中国，而思以居夷而化之易乎？」许子曰：「蒙古人易语而教，其亦有征於夫子之言乎？」因为之诗以送之。 
　　
　　周君截截金华姿，扬眉吐气鸣彤墀。高才顽□不偶时，夷险一节终不移。天子重远[远]非麾，宣尼直欲居九夷。礼失在野野不漓，使君去去宣恩威。吾欲乘桴以从之，父母仁圣犹迟迟。 
　　
　　赠少京兆吴公讱迁都宪巡抚四川 
　　
　　自我逢君三十春，手攀月埜凌清云。连枝粲粲并三秀，花光照耀老灵椿。中丞?历遍中外，垂趐直上青云天。发铏揵下庖丁刃，会中理解牛无全。腰间烨烨张华剑，影摇三峡星斗寒。自古大才当大用，君家家范司寇存。始知余庆自积善，先公高大於公门。丁酉七月 
　　
　　寄寿程生爵尊府容庵君七十 
　　
　　吾闻古有为义者，利人不肯拔一毛；又闻徽今有义者，慷慨视如毡上毫。一朝挥金四百星，千秋名与天泉高。何以作诗为君寿？贤郎折桂不偷桃。 
　　
　　赠陈生遴得解还姑苏因贺其尊府大司成苇川 
　　
　　才子文华二十余，寻常亦读五车书。秋高凌凤折丹桂，腾空入月骑蟾蜍。身上陆离云锦裳，口中咳唾明月珠。拾芥归来称庆爵，圣途万里期驱车。谁留有余不尽之积庆？学君学士早已焚金鱼。 
　　
　　酬赵丹山地官扣门作寿诗韵 
　　
　　七十二春日过云，飞云西云忆共欢。自兹兹念长存存，红尘坐入无穷门。寿崖洪崖倾尔尊，宇宙一气同氤氲。吾今忘却寿者身，南山顶上无嶙峋。 
　　
　　题橘洲居士别业图有序 
　　
　　　　　太湖，美蔡橘洲也，内翰九逵先隐君橘洲居士有隐德焉，故甘泉子作长诗美之。 
　　
　　太湖畴昔吾曾游，东洙西崦入湖陬。小从悬木望缥缈洞庭山高峰名，洞庭云飞天际流。茆公坛名，山中胜迹见我招手迎，惜也欲渡无扁舟。愤将湖水一口汲，喷济万物泽九州。三十年来抱孤志，时不可得徒淹留。披图宛见蔡氏古蔡泽也裔，四时始悟功成休。高踪已逐鸱夷范蠡也去，至今芳躅留橘洲。还闻橘洲邻夏湾消夏，湾名，一水旁通流玉沟。两山对峙深门阙，瑞气浮空如蜃楼。橘洲居士称时清，五湖波浪谢五侯。花开花落记年华，玲珑硕果斜阳收。自非田桑八百之草庐，即为木奴过千头。居士居士谁与俦？自受天乐无人休，北圃南田游寿乡巷名，一声长啸如鸾凰。俯视夫差避暑湾即消夏湾也，豪华既尽何荒凉！吴王越相俱寂寞，惟有震泽春天三江瀼瀼之流长。居士有子曰九逵，隐居肯构以肯堂。通籍於今留翰苑，君子福泽殊未央。乘风飞锡欲与去，令我三十载幽期一日偿。当时请扫茅公坛，分我?地亦何伤？丁酉十一月十六日 
　　
　　赠邓君念斋考绩之京长句有序 
　　
　　　　　工部正部邓君念斋居对江门，去石翁阙里若此其近也。昔人有言：蓬麻并生，不扶而直。邓君於贤圣之道，宜以於其风声之鼓动，熏炙而感发，有不待力学而得之矣，矧若君之好学乎？君昔为监博，予时考绩至京，有若权门炙手可热，君谓予曰：「愿公无失身於某某。」予义而嘉之，笑曰：「岂有失身甘泉子者？」遂以为益友焉。今君三载考绩，予重其别而荣其行也，作长言赠之。 
　　
　　南曹冬官尚书郎，邓君门汇江门长。江门老师风韵切，先时熏炙趋高明?。闻君斋扁亦曰念，克念作圣恒不忘。直声昔播南台表，一掷泥涂珠复光。候吏不卑令项强，贰守一道无低昂。诸司考最如一口，报政早晚趋朝堂。圣皇会须前席问，畴若工垂与殳斨。丁酉腊二十五日 
　　
　　赠侍御钝庵何君升任德安府太守诗 
　　
　　何使君何使君，人称有脚之阳春。阳春到处物皆欣，三方遗爱六碑存。按辔骢马无生尘，剖符帝命乘朱轮。德安用德不用罚，千里牧?无斗群。坐使闾阎风俗淳，循良之政为一新。尔时德民吁叹哉，何父何母使君仁。 
　　
　　寿张母林孺人七十诞诗戊戌三月二十八日 
　　
　　北城楼张号高义，同居共爨已六世。留都风俗波靡余，万一见之亦足异。家人不离由母贤，孤侄孽子如己气。只今垂白跻古稀，寿筵高张三彩戏凤鹏鹤，人名。此筵合[依] [连理]枝，宁问同根与异蒂。我为作歌，也匪侑觞，感激慈孝警聋瞶。 
　　
　　赠侍御洪峻之巡鹾竣事还婺源诗有序 
　　
　　　　　有美，美洪子也。洪子觉山子，为体认天理德业合一之学，故其巡鹾两涯也：於照?商有通融革弊之政，於兴化有均税除害之政，於士人有教成二业之政，风俗有乡约善俗之政，君子称「四美」焉。太学生葛生洞曰：「洪子满代而去，扬之耆老数十人遮道涕洟止之，无已，愿脱靴为记。」洪子曰：「夫父老恶知其不可，此守令事也。」谢去，久之乃去，非善之入人之深也如是乎？甘泉子闻之，喜曰：「夫学仕兼优，知行并致，忘助之两勿，直达天理，洪氏之子，其殆庶几乎？」或曰：「洪子之善，乃其祖母余教成之致然也。」今竣事而还，便省祖母也，将曰：「祖母之所以教垣者何如？垣今则可以见祖母矣。」诗云：「无忝尔祖，聿修厥德。」洪子有焉。甘泉子既喜而饯之，於会化之馆，会诸同志二十余人，褒之以诗云。 
　　
　　有美一人兮，在福山之冈。爰服四美兮，两淮之光。淮之清深兮，流之洋洋。维扬之士民兮，念与之长。念之长兮何如？靴不可兮得脱。民之口碑兮，若何可忘归途？会化兮三山之阳，同志翕聚兮天日。堂堂大道如砥兮，孰示周行？岂伊人之岐径兮，无然伥伥。 
　　
　　送李壁山主客考绩便归穗城长句 
　　
　　壁山昔共游璧水，别馆观光君所起。师儒历历坐四筵，遶筵立立青衿子。高谈道艺到虞唐，习射来观如堵墙。尔后门前径草封，钟鼓不见歌洋洋。璧山名迹历中外，当时素业今弛张。君归为访朱明洞，朱明近已开书堂。 
　　
　　寄萧王僚月塘子长句 
　　
　　潮阳萧生月塘子，心如明月时时来。云影天光自感应，碧光荡□银河开。半醺仰空拊髀笑，笑彼杨朱不肯拔一毛何愚哉？上天生财自有数，千金挥尽还复回。新泉一掷七百星，至今萧子有遗台。遗台百世长崔嵬，名与此台百世终不摧，月塘心月谁能裁？己亥正月二十三日 
　　
　　丁千兵忍庵七十寿诗有序 
　　
　　　　　忍庵君，丁其姓，翥其名，云汉其字，生於淮南，长於淮南，老於淮南，遂得淮南之精，将得淮南之寿，而忍庵则不是重也。五世同居，屡蒙旌表，又以例授千兵，而忍庵则不是荣也。建学官、修桥梁、施人材、立义冢，累行高义，饮於乡宾，而忍庵则乐之。今年十月晦日，为七旬华诞之辰，甘泉子作诗寓寿之。 
　　
　　淮水出自桐柏山，黄河沧海汇勾连。异人义士生其间，不然往往多长年，刘安鸡犬皆成仙。又闻丁家有高士，令威野鹤相后先。只今共爨过五世，宅里已表兴让仁。今年阳月跻古稀，天高海阔闻华筵，高士高义不谢年。无疆万寿无穷传，我歌寿歌歌寿筵。 
　　
　　送乡进士刘子实归省广信永丰诗有序 
　　
　　　　　刘子子实既领乡荐，北试於春官，且报罢，人有不堪者矣，子实勿以[挫志]焉。游学南雍，历事铨曹，一子报丧於家，人有不堪者矣，子实勿以挫志焉。少宰钟石费公曰：「誉有志之士而乡里之良也。」荐入馆以教涞之。未几，妇氏在家又报病，人有不堪者矣，子实勿以挫志焉。报者三至，去家三年矣，犹不忍言归，予谓之归，乃归省焉。夫无所挫於外者，必其有自胜中者矣，刘子其贤乎哉！或曰：「夫谭子焚衣、邵子置之，非古之志士乎？若子实者，将非其人乎？」子实乐就翁学，将朝夕听言於斯，岁时观行於斯，其成己者欤？内以规训，循循不息；外联同志，惓惓不忘，其成物之志欤？夫人己一体、外内合道，俛焉孜孜，知有德性之乐，而忘其身家之虑，以自胜夫三挫之窘者，其在兹欤？甘泉子曰：「夫以子实之务学，不汲汲於归，吾於是占其必不迟迟而来矣。」乃合同志十有八人饯之於东义庄，各为诗歌之，予乃为序诸首简。 
　　
　　朝言兮唯唯，暮?兮舋舋，子今此而归兮，我之中怀能不思？子上称寿兮有贤父，入室举案兮有良妇，慈爱相感兮畴知其故，将求大孝於天下兮，非夫之内顾，望子归来兮来毋暮。嘉靖己亥八月望日 
　　
　　泉翁大全文集卷之五十 
　　
　　文集 
　　
　　门人江都沈珠等校刊 
　　
　　七言绝句诗 
　　
　　弘治壬戌仲冬六日，予与丹山赵元默归罗浮，复有西云之行。予方有事於先祖，不得偕往，小诗二绝奉赠。 
　　
　　吾山虽小从吾爱，不向罗浮更乞灵；信息朝来先到洞，山灵拍手笑相迎。 
　　
　　□洞天深还别洞，白云摇手向西行；到时笑与山灵道，已许罗浮作友生。见前「望罗浮」诗 
　　
　　同元默弟并马入西云马上口占 
　　
　　天风吹袂散云蹄，春入青山锦障围；百尺空中开卧榻，片帆挂住铁桥西。 
　　
　　次韵元默游萝峰寺 
　　
　　春日春风吹客行，好春元在最高层；千寻石上看流水，独自鸣钟何处僧？ 
　　
　　自西云归甘泉雨中马上次韵元默 
　　
　　积雨饥鹰下啄泥，幽禽独自向人啼；畏途百转逢危阪，著脚人间未可低。 
　　
　　偶题南安王家楼上将发南安 
　　
　　乌飞兔走几将迎，映阁秋□□□□；[尔]欲无心吾亦尔，出门莫问弃□生。 
　　
　　赠张宗韶尹衡山一绝 
　　
　　云消紫盖旭堂暄，怀县桃花锦一川；治下江山兼管勾，与君须结五峰缘。 
　　
　　留题鸡鸣寺桂庵僧房二首其僧甚贫，卖药为生 
　　
　　无树菩提月色空，庵前古桂发秋风；鸟窥橘井天泉涌，十日禅床借睡侬。 
　　
　　古时贫僧无?著，今时僧贫还卖药；却嗔病者来打门，桂花无语僧前落。 
　　
　　阳明赠方吏部归樵四首金山出示次韵 
　　
