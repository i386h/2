<!-- { "loadSidebar": true } -->
　　寳谟阁直学士史公守建之明年脩废植僵百度咸饬鄮山鄞水之念油然有动于中犹惠顾吾民思所以泽润于亡穷者乃以书谂于朝曰维建之为州统县凡七皆山谷延袤相属田居其间裁什四三岁甚丰民食堇告足一或小歉则彊者相挻为虣弱者转死沟隍中备豫之政在此邦尤不可后谨按故侍讲朱文公熹尝建白立仓于里社建人赖之今遗规具存郡之赋入虽狭然节用而计其赢为缗钱凡五万愿悉举以平籴散储属邑田野间某诚力惫不能任郡事请得上还印绂竢继至者卒成之于以丕阐圣主如天之仁俾人防施永永无极大臣以其书奏天子曰嘻是足以广吾之惠矣其令迄终厥事条其所当措画者以闻公拜命然不敢言去于是颛为一司奉行之属通判府事张侯佖总其纲观察推官郑某掌凡紏察之事又惟俗利疚非卿大夫之贤者不能知则以礼屈新知信州朱侯在前知黄州谢侯汲古主其议凡七邑措置之任悉属焉诿令佐之能者各董其事而以寓士二人相之凡仓以里居之有行谊者二人职其出纳眡其境之广狭为置仓之防宻故在建安瓯寜者凡十有三在建阳者二十有五在浦城者二十有二在崇安者十有八松溪眡崇安之半政和又损其二焉此其大较也初议用社仓法谷贵时出以贷民至秋责其入既又虑其有督索之烦均备之扰或反以为病于是祖常平敛散之旧粜以夏籴以秋籴价视时之髙下而粜则少损焉是冬条约成某自泉徙江西公命以识曰庶来者之有考也吁公其可谓有志于民矣盖古今之法莫善于常平然其禁防宻兴废难非岁丁大侵不敢举而贷也县不禀之州州不禀之部使者不敢擅而出也幸而有司急民之隐不旋踵而与之然迩者易赒逖者易遗又其埶然也世之君子深思愽虑以左右其所不及故社仓立焉社仓之行垂五十年复不能亡而广惠出焉凡以推徳意而活民命也或曰社仓既矣议者方欲举而废之奚以广惠为哉行之数十年殆又一社仓也是不然古之君子将有所为患已之不尽其方不虑人之莫继社仓之非法之辠也使在位者有朱公之心修而复之易矣孟子曰无恻隐之心非人也已欲有为而虑人之莫我继是以不仁待人也不亦薄乎惟后之人毋忘公经始之囏续其绪于既成而杜其罅于未兆虽以之百世可也奚之足忧耶若夫分画布置之详则有故府之牍在此不悉书具位真某记
　　蕲州惠民仓记
　　嘉定某年某月金华李公守蕲始至曰城郭完乎有司以圮告则命缮而新之凡若干丈尺又曰城完矣兵械具乎有司以乏告则命为某器若干某器若干既又曰吾城坚而械良于守易矣无其人可乎则举凡兵之在借若寓于壄者教之率以法期年士咸就纪律公曰可矣犹未也夫守恃兵兵恃民民恃食故食民之大命也边之首政也蕲故号沃壤中兴以来流痡未尽复荒茀未尽治岁所出不能当中州一大县而输于公家者财万斛焉以廪吾兵且不给设不幸有旱溢之菑虫螟之孽其奚以相恤哉予为二千石于此而奉养啬于斗食吏非矫也重民之脂膏不忍防而用也觊圭勺之赢还以遗吾甿也时防而月计之泉之在官者厪有余岁幸比登粟之在民者亦厪有余以其余于官者易其余于民者不幸告俭则以藏之官者复散之民此备豫之善画也廼简僚吏之材者涖厥事凡乐售者优其直予之未几得粟为万石者二靡钱缗若干万千百有竒筑屋若干楹以谨其出纳命之曰惠民仓着公志也夫民食足然后有固心人心固然后可冀以死守昔者孟子谈王道于战国皆是物也彼争地争城之将从横驰説之士未有不哂其迂卒之莫或能易者盖民弗自安而欲与俱危不卹其生而欲责之死无是道也公之学醇以深其气刚以大盖渊源乎孟氏者故其治边之政大抵以保民为本是仓特其一尔始仓之成公既以告于朝下部使者核其书又书来命某识之其欲以谂后人俾勿废乎予谓使继至者有公之心虽无识焉可也不然则金版玉书犹弗足纪恃此以存难哉虽然仁人心也人心不可泯则是仓不可废姑识之庻异时有考云公名某字茂钦十三年夏五月辛卯朝散大夫集英殿修撰权发遣隆兴府主管江南西路安抚司公事马步军都总管真某记
　　睦亭记
　　嘉定十四年六月西山精舍成明年五月作新亭于池上而命之曰睦亭客有问者曰夫睦家庭之事也子以名斯亭何哉予曰古者合族而祭事已必有燕私焉祭所以尊尊而燕所以亲亲其义一也予之为是精舍也以吾王父与吾先人之丘垄在是也有精舍焉防奉吾王父先人之丘垄而春秋飨祀无以为防吾宗族之地是知尊尊矣而未知亲亲也凡人所为薄于族者以其不知所出之本一也诚知其所出之本一则虽由衰焉而功由功焉而缌由缌焉而至于无服辟之巨木百围支叶扶防而根榦则一夫岂容以异观哉然予之所以为是者非为今日虑也自吾之曾玊父有子一人焉是为吾王父王父有子二人焉是为吾先人若吾叔父吾叔父不幸无后而有子者唯吾先人焉吾之兄若弟是也吾之兄不幸蚤世而吾与叔季氏仅存盖相倚以为命者夫焉得而勿睦耶予之所以为是者为后人虑也苏公有言吾之所与相眎如涂人者其初兄弟也兄弟之初一人之身也今自吾之子与兄弟之子降而为从兄弟自吾之孙与兄弟之孙降而为再从兄弟属一降则恩为之一衰又自是而降则亲尽服穷而涂人矣吁亲未尽服未穷而涂人焉今之俗皆然也况于亲之尽服之穷而不涂人耶此吾所以虑乎后之人也今为精舍于斯欲吾子子孙孙钦奉其先之祀又为亭于斯欲吾子子孙孙毕其先之祀而相与防聚于斯亭劝酬欢洽之余追念本始而知其所祖之一则服属虽逺而情不至于踈情不至于踈则恩不得而絶庻其免于相视为涂人也兹吾所望于后之人也客又曰子之为虑则至矣然则观世之有田以具粢盛有屋以眡茔域者不为不多而能保之以传于后者甚寡又将何以为计耶曰此非予所能知也虽然有一焉夫自吾一家而观之则吾之晜弟宗族同一体也自天地而观之则凡与吾并生于穹壤间者皆同一体也以吾尊祖睦族之心推之凡其有田以具粢盛有屋以眡茔域者犹吾心也吾其忍以货与力取之耶吾而不忍人人亦将不忍于我矣此予之可知者其所不可知者奚庸过计为哉客曰然遂次其语为睦亭记
　　亩忠堂记
　　上更化之八年以左谏议大夫长乐郑公为端明殿学士签书枢宻院事公拜防貇辞诏曰朕方求当世之彦相与建当世之功有大臣之才不如有大臣之度盖心平廼可揆物非量博不能受人于是缙绅大夫士歙然知上所以用公之意公遂拜命不敢辞越若干年陞同知院事又若干年擢参知政事既又晋长枢筦与东西二府谋议公寛厚闳博其心休休然无党偏无忿忮夙宵自竭不蕲人知庻几所谓辅赞弥缝而藏诸用者又若干年公以疾求释位弗许至流涕上前曰臣犬马病力不能任陛下事愿赐骸骨以归上犹曲留至数四知公志不可夺诏拜资政殿学士付江南西道旄钺公又奏曰臣诚驽且惫不能任帅事敢固辞廼诏升秩一等领祠于洞霄宫某时卧西山公过焉因上谒请问所为求去之果者公曰吾老且疾不宜久典政机妨贤能路是以有请请而获吾之幸也然吾忍忘吾君也哉吾以一书生骤致此位惧即死无以报上恩今虽退伏田庐葵藿之心终在帝所吾将归营一堂朝夕其间致子牟存阙之思非子谁知吾心者明年公以书来曰堂成矣其为我名而志之某既不获辞请以亩忠堂书之扁又惟自昔大臣遭时得位进退出处之道有三难焉方其进用也以有补为难用而有补矣退为难能退矣不忘君为难今公之居庙堂也于国论有调燮之功其退也于权位无固恡之意迨既优游林泉宜若亡与国事而惓惓于君犹有不庸释者书曰尔身在外乃心罔不在王室公之谓矣虽然公之所谓不忘者岂徒有是心而已哉先朝元臣身处闲燕国有大政令大议论未尝不宻效忠欵以裨聪明今天子从善如流公之被遇殊特又非羣臣匹继自今安危理乱之机有伏于众人所未察而先事以言者必公也是则古大臣之事某方瞩望于公若夫堂之面势挹怡山而吞西湖于登覧为最胜然非属笔本指故不书
　　新建州境龙王祠记
　　嘉定十七年夏六月不雨祠太一于湘心亭夜漏下且十刻遥祝于江之灵曰洋洋湘流神龙逌宅盍哀斯人亟霈之泽膏我田畴活我黍稷庙于江漘惟以报徳越十日雨大挚岁以有秋时通守张侯国均从事王埜方被郡檄筑岳麓湘江二坛因属役焉得地于坛之左方面苍峦俯碧流于置祠为称廼辟廼夷廼攻廼治我材孔良我工惟时冬十二月告成凡龙君之神在境内者悉合而祠之堂皇言言貎像严严或公或王圭冕蝉聨有疑而谂者曰雨者隂阳之和气也谓龙尸之奚所据依且其静而渊潜动而天飞非鬼非幽何以庙为予曰雨非云弗成云非龙弗兴在易之干取象于龙以其神变之莫测也故昌黎韩氏谓其出入人鬼之间而眉山苏公亦谓行为人飞为龙变化徃来不私其躬然则坛而荣之可也庙而祠之亦可也古今异宜岂必皆同茍可为民予敢弗共是役也经营规度壹出于张侯埜去张研代之董督唯谨糜金钱百一十万有竒廪粟六十有一石而取材于场不与焉予既序次其事且为之辞曰龙之潜兮幽幽或江而潭兮或山而湫謇何为兮安卧不我民兮顾忧旱熯兮良苦嵗将饥兮谁愬迟龙君兮不来极余目兮湘浦龙之升兮云従变化歘砉兮有雷有风腾百川兮雨四极膏大田兮稼滋殖崇崇兮新宫觞豆洁兮粢盛丰冀龙君兮我飨祚我民兮无穷
　　萧正肃公祠堂记
　　故参知政事正肃萧公既薨之三十年临江太守杨侯恕始祠公于学教授黄君自然以书谂于某曰盍记之某之生也后不及拜正肃公而幸尝出公嗣子文昌公之门获闻公言行甚悉盖其始也以区区一郡从事婴权臣之锋坐是连蹇而不悔迨其中也登谏垣任言责正色直辞上不阿人主中不狥大臣下不怵近习贪夫小人有以非道进者公必声其罪而击之论有弗合视去其位如去传舍而不顾其后也与闻国论尤以献替为己任尝言于上曰君所谓否而有可焉君所谓可而有否焉臣之愚忠佩此两言而已有讽其太直盍少加委曲公曰吾直道事君知任真而已何以曲为卒以是终其身不变呜呼迹公平生之大节其可谓以道始终浩然而无媿矣非诚而能之乎中庸言天地之道曰其为物不贰则其生物不测夫不贰者诚也人之所以不纯乎道者以其贰也贰则不诚矣不诚则与道扞格虽勉焉自守不能以期月也况终其身而弗变乎公能以道始终者岂非以其诚乎公在政府时独被孝宗非常之睠盖尝以诚实不欺称公君臣之间相与以道而相知以心可谓盛矣昔范太史论司马公之贤蔽以一言曰至诚无欲而已盖人之能存其心者未有不由于寡欲而所以放其良心者亦未有不由于多欲也公天资冲淡凡声色货利常情之所不能不嗜者皆漠然不一动其心自小官至通显苞苴无敢至其门者非诚于无欲能之乎世降俗士大夫以茍得为贤虽徼幸一时而朝荣夕悴有身没未几而声沉迹泯者甚则唾詈随之公薨既三十年能使人思之不忘又能使为郡者奉而祠之于学此岂以名位势力得哉诗曰髙山仰止景行行止是邦之士茍能考公言行而服膺之本之以诚而持之以久异时见诸事业是亦公而已矣故于黄公之请不复固辞而为之说如此使学者得以览观焉嘉定十六年正月丙子具位真某记
　　潜斋记
