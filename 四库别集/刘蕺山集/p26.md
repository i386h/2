<!-- { "loadSidebar": true } -->
　　意为心之所存正从中庸以未发为天下之大本不闻以发为本也大学之教只是知本身既本于心心安得不本于意乃先儒既以意为心之所发矣而阳明又有正心之说曰知此则知未发之中则欲正其未发之心在先诚其已发之意矣通乎不通乎然则来教所云好恶正指心之所存言也大学自知至而后此心之存主必有善而无恶矣何以见其必有善而无恶以好必于善恶必于恶也好必于善如好好色断断乎必于此也恶必于恶如恶恶臭断断乎必不于彼也必于此而必不于彼正见其存主之诚故好恶相反而相成虽两用而止一机此正所谓几者动之微吉之先见者葢此之好恶原不到作用上言虽能好能恶民好民恶总向此中流出而但就意中则只指其必于此不于彼者非七情之好恶也意字看得清则几字纔分晓几字看得清则独字纔分晓孟子曰其好恶与人相近也者几希正此之谓也岂平旦之时未与物接即是好人恶人民好民恶之谓乎大学以好恶解诚意分明是几以忿懥忧患恐惧好乐觧正心分明是发即以诚正二字言之诚之理微无思无为是也正之理着有伦有脊之谓也此可以得诚意正心先后本末之辨矣阳明先生惟于此觧错故不得不提良知二字为主柄以压倒前人至他日觧中庸亦有致和以致中等语两相迁就以晦经旨而圣学不明于天下矣至于本末一贯之说先儒谓本末只是一物葢言物则无所不该盈天地之间惟万物而必有一者以为之主故格物之始在万上用功而格物之极在一上得力所谓即博即约者也博而反约则知本矣本者止之地知本则知至而知止故授之以意诚意诚则心之主宰处止于至善而不迁矣故意以所存言非以所发言也止善之量虽通乎身心国家天下而根据处只主在意上谨其微者而显者不能外矣知此则动而省察之说可废矣今非敢谓学问可废省察也正为省察只是存养中最得力处不省不察安得所为常惺惺者存又存个甚养又养个甚若专以存养属之静一邉安得不流而为禅又以省察属之动一邉安得不流而为伪不特此也又于二者之间方动未动之际求其所为几者而谨之安得不流而为杂二之已不是况又分为三乎率天下之人而祸仁义者必此其归也然则学问之要只是静而存养乎曰道着静便不是曰不睹不闻可乎曰先儒以不睹不闻为已所不睹闻果如此除是死时方有此耳然则几者动之微何以有动有动则必有静矣曰此之谓动非以动静之动言也复以见天地之心是也心只是一个心常惺而常觉不可以动静言动静者时位也以时位为本体传说之讹也惟易有寂然不动之说然与感而遂通作一句看非截然两事也虽然阴阳动静无处无之时位有动静则心体与之俱动静矣但事心之功动也是常惺惺此时不增一些子増一些子则物于动矣静也是常惺惺此时不减一些子减一些子则物于静矣此心极之妙所以无方无体而慎独之功必于斯而为至也
　　答门人祝开美一
　　此道本不逺于人学者只就日用寻常间因吾心之所明者而一一措诸践履便是进步处且不必向古人讨分晓也即如今日骤遇期丧自是本心迫切处因此发个哀戚心不肯放过即与之制服制礼何等心安理得奚必更在此外求道乎由此而推则所谓三年之丧期功之制祭祀之礼家庭拜跪亦皆以是心裁之而沛然矣心所安处即是礼所中处其间有古今之异宜风俗之沿习固未可一概而施惟大节目处有断然从之则人违之则兽者不可不自勉然亦只湏时时认取良心自有不容已处不湏从外邉着力也流俗病痼鲜能自拔只为胸中所见蒙蔽纔肯辟开见地便稍稍有立脚处此处发个猛省便当一日千里也期丧百日内饮食居处宜变于常日此外通融可也若嫁娶亦湏既葬方以不得已行之
　　与祝开美二【时开美欲掊击用事大臣故规之云云】
　　不虞得誉遂属千秋此道因縁有天作之合者仆敢谓少有当于知己惟是晚年进步端有望骅骝之影而恐后者矣乃者骤得人言致以质疑不知胸中块垒之气怡然氷化否耶浮气病心浮名害道仆亦过来人不敢不苦相告即如古人最磊落者所谓陈少阳其人然以圣门视之犹然暴虎冯河伎俩况后人之学识万万不及少阳而妄慕邯郸之步多见其不自揣矣且足下岂以前日之举不免失知人之明未可为千秋之重遂不惜再有竒举既以葢前愆又以垂后名作堂堂男子耶审若此则一团私意本领已一齐差却又何以自信于道终能髙视阔步于人间乎嗟乎人心之病于私也如千尺浮云层层难拨凡人之认贼作子而误尽一生者徃徃而是不然古人一生学力说惟精说择善当在何处用伏望速整归装倘终蒙不弃得相寻于云门鉴湖之间为幸多矣
　　与祁世培
　　旅处通州又弥月势不得不行矣回首五云百尔感怆因念把袂之日彼此眷眷而在门下尤若有不豫色然者抑何念仆之深乎亦借以洒羁人去国之泪也嗟乎天下事至此不忍言矣门下处交戟之下计当必以谏诤明职业一言而当不有益于君必有益于国则庶几太平之一机也即不幸而碎首玉阶甘斧锧以如饴亦臣子分内事此时死则死耳犹大愈于郁郁坐长安邸求死不得而徒以七日不汗死愿门下留意学求日进徒曰我不能谁为能者时下两正相阨尤非佳兆想门下必有以处之磊斋幸致言道求自信可也
　　答门人恽仲升
　　接来札见相爱之切至不难处以非分一至于此然而害道甚矣在前日开美已多此举况待今日学人平日只是信道不笃每事不免向外驰求徃徃陷于过举而不自觉如此类者甚多不可不深察而惩艾之昔贤云即向好事犹为物化况未必然乎吾辈只合素位而行纔涉位外便是私意习熟不已终身堕落矣幸二无早为救正省却多少事不然当此多事时只吾辈二三人壊天下事而有余矣仆从兹益反而自艾名利场打不过洗不浄尽必有一种声音笑貌为人所窥及处至使朋友中遂有迎风而动者益觉闇然一闗不易过也
　　与祝开美三
　　凡祸福之来若是意中事则当安之固然若是意外事则当付之适然适然之谓命固然之谓性尽性至命之学即斯而在世人以七尺为性命君子以性命为七尺知道者曷于此辨之
　　答史子复一
　　小语批示匆匆畧读一过葢亦有与鄙意互相发明者如谓弟之所云意葢言知是也则其它可以类推知意之与知分不得两事则知心与意分不得两字矣分晰之见后儒之误也意为心之所发古来已有是疏仆何为独不然苐思人心之体必有所存而后有所发如意为心之所发孰为心之所存乎如心以所存言而意以所发言则心与意是对偶之物矣如意为所发而知为所存则意与知亦是对偶之物矣总之存发只是一机故可以所存该所发而终不可以所发遗所存则大学诚正一闗终是千古不了之案未可便以程朱之言为定本也阳明先生曰有善有恶者意之动仆则曰好善恶恶者意之动此诚意章本文语也如以善恶属意则好之恶之者谁乎如云心去好之心去恶之则又与无善无恶之旨相戾今据本文好恶是意则意以所发言而不专属所存明矣然好恶云者好必于善而恶必于恶正言此心之体有善而无恶也故好恶两在而一机所以谓之独如曰有善有恶则二三甚矣独即意也知独之谓意则意以所存言而不专属所发明矣总之一心耳以其存主而言谓之意以其存主之精明而言谓之知以其精眀之地有善无恶归之至善谓之物识得此方见心学一原之妙不然未有不堕于支离者但此等分觧亦只是训诂伎俩吾辈能切已反观于生身立命之原时时有把柄不复堕落影响则此心此理自有不言而相喻于同然者矣
　　答史子复二【附来书】
　　顷承翰教敢重为请焉分合原不相妨只贵分晰得谛当自然不至鹘突穿凿耳故合言之则意为心之意知为心之知物为心之物无容二也析言之则心之发动为意心之精明为知意之所在为物无容混也是所谓理一而分殊也尊谕谓心体必有所存而后有所发因以意该存发此即前答问中意为心之主宰而意为体心为用之宗旨所自来也鄙意以为心者虚灵之官虽曰有体要非块然实有可执着指名者也曰体用曰存发皆不得已而强着名言耳葢心即理也理无极而太极心无体而为体故曰神无方而易无体是故以言乎体则虚体也以言乎用则灵知也以言乎所发则为意而所发外别无所存所存则仍此虚灵也如明镜然对妍媸而影现焉镜之所发也而影之外别无所存之影所存则虚明之体也夫心也者无声无臭物物而不物于物未发也寂然不动已发也感而遂通而感通时非截然与寂然者分为两时两件也必欲求其所存而以意实之则心亦窒碍而不灵矣乌能宰制万物而与天地参为三才也哉独也者以良知所独知而言恐不容别以好恶两在而一机而以意当之也有善意而知之有恶意而知之无善无恶而亦知之寜仅二三即千变万化交错纷纭而良知炯然独照初无两知故曰通乎昼夜之道而知夫昼夜之间其构鬬乎吾前者寜可数计哉而知故自如此良知所以为至妙至妙而万万非憧憧扰扰之意所可同年而语者也窃谓知心体之本虚则不必于所发外别寻一所存者以实之知独之为知则不烦曲倩好恶两在而一机者以当之心意既认得清楚不作异觧则圣经条目先后一一自然诚正一闗初无不了之案而前所云意为心之主宰意为体心为用种种创论自可氷释矣
　　承教理一分殊之说自是通论合言之意为心之意知为心之知物为心之物不待言矣析言之心之发动为意心之精眀为知意之所在为物大段亦是鄙意稍加婉转此动字即易云几者是动而未形有无之间者几也是动之微注脚若如此觧则以意为心之所发亦何害乎若除却已发之意未发之心就中又有将发未发者之几作三截看弟窃反之自心实有不然者周子诚神几只就中指点出名目并不以未发为诚感通为神将发未发方感未感为几如泥感而遂通为神一句则心为神心果以所发言矣故知心之有意即几希之地也心之精明为知弟申其觧曰知好知恶之谓知方是精明一毫混不得处如镜子不遁妍媸然若但知善知恶而已语意犹未该括葢必好善恶恶而后谓之知善知恶也意之所在为物既以意为心之所发矣则致知之功全在发处用矣仆则以为致知之功全在存处不在发处如在发处则箭已离弦如何控持若箭未离弦时作控持依旧在存处也惟泥意为心所发并疑格致为所发之功宜乎谓诚意之后又有正心之功也曽记邓定宇先生曰知善知恶谓良知权论也知者照心也言心者不直指人以月言镜而使观其光愈求愈逺矣此意更可叅考他日又有言曰心是天意是命此确论也愚尝为之觧曰命原不以流行言以主宰言也故曰维天之命于穆不已葢曰天之所以为天也帝者以天之主宰而言出乎震齐乎巽正就流行中见主宰也故曰体用一原显微无间恐如此婉转则与先生之说亦不至大有异同乎弟所吃紧者总之不争存发二字而争有善有恶意之动非大学本旨终不若认定好善恶恶为意之动为亲切也此外亦不及细申聊质以大意如此惟裁正幸甚转呈令兄待正何如
　　答史子虚【附来书】
　　来书云如以意为几谓是动而未形则动而已形者又何物乎岂意之后更有一物为之流行运用乎
