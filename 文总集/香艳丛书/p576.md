<!-- { "loadSidebar": true } -->
　　岫云，一名秀芸，兴化人，幼随母居仙女庙，己巳春来金陵。年十六，姿态妩媚，秀外慧中。善歌舞，豪于饮。居城南之璇子巷，声名藉甚。与蘅香、如意，常往来于药倦斋中。先是海上客最昵蘅香，继因投契过深，略生嫌隙，海上客遂专注岫云，花晨月夕，觞咏流连，岫云无不与者。海上客善度昆曲，每偕岫云更唱迭和，色授眉与，旁观亦艳羡之。庚午秋，傍花居士赴试金陵，一见岫云，遂相款洽。岫云手持素箑，上画鸡冠花，索居士题，居士援笔立就，句云：“虽然非草非花质，却比群芳出一头。”意以第一人许之也，岫云喜甚。居士又属泰西人为照像，遍征题咏，由是岫云名益播。某大令欲以六百金落其籍，未之许。江左某生亦来应秋试者，强纳为姬，拒之更力，生乃纠恶少年十余人，谋窜取之。居士侦知，匿岫云于别室，匝月事寝，岫云深德居士，欲委身事之。嗣居士将归，岫云每询行程，辄有采凤灵犀之感。临别折兰花数枝，授居士曰：“以此订同心耳。”居士谱《高阳台》一阕云： 
　　丁字帘前，辛夷花底，维舟曾共寻春。慵自梳头，淡妆不着罗裙。闲云心性生来懒，只闲情绊住闲身。待安排，纸阁芦帘，贮取真真。　无端又作天涯梦，叹飘蓬踪迹，同是沉沦。两度秋风，争忘石上前因？搴兰当作将离芍，付箫郎，暗领清芬。最难禁，握别绸缪，后约殷勤。 
　　明年居士重来，访岫云于钓鱼巷，鹣鹣鲽鲽，又逾两月。客有与居士同游者，性暴躁，岫云不甚礼之。一日偕居士过访，岫云匿不出，客大怒，出声垢谇，碎其香奁什具殆尽。居士再三解劝不及。居士性极温存，乃为同伴所累，深自惶歉。又因岫云别有所欢，不免稍露秀才本色，遂与绝。惩伪騃人戏代岫云作《菩萨蛮》寄之云： 
　　曲阑倚遍愁心续，郎心更比阑干曲。寒意袭轻衫，郎心寒不寒？　　秋风吹木叶，叶与林长别。莫漫怨秋风，春花往日红。 
近惟海上客岫云情好无间云。 
　　如意 
　　如意，广陵人，居钓鱼巷之西。圆颊丰肌，其秀在骨，人以肥环目之。爱作淡妆，如梨花倚雪，有屏弃铅华之意。阳羡山樵，雅爱怜之。名与蘅香、岫云埒。时双湖外史提唱蘅香，海上客提唱岫云，山樵则专提唱如意。三君皆名流，多在药倦斋、秤它巷两处雅集，座无杂宾，惟乘骢旧使、柳下客、西湖渔隐、懒云山人间与焉。诸君品题，谓蘅香豪迈，岫云冶丽，至于静穆自喜，不即不离，青楼而有良家气韵者，断推如意为最。然如意颇自矜重，非所属意，缠头锦虽厚不往。有武弁某招与游，峻拒之。某怒，遣勇丁围门以威力相胁。如意侦知，由后户先避去。是时驻防兵弁日与歌楼寻衅，遂有大哄秦淮之举，絷女妓数人，曳归内城，数日始放还。从此如意视烟花为恶道，深自潜匿，日以从良为念。庚午夏，扬州司马纳为姬，同伴羡其得所，而山樵怅惘不已，赋《减字木兰花》惜之云： 
　　扬州小杜，肠断烟波江上路。叶已成阴，孤负寻春一片心。　　宵凉梦杳，如意珠沉星影小。不怨嫦娥，只怪瑶台风露多。 
　　大文卿　小文卿 
　　大文卿，盐城人。明姿憨态，光彩射人。壬申夏五月既望，湘君偕慎独生，宴懒云山人于秦淮画舫，清飙微起，微波不澌，湘君召酒佐二人，一则文卿也。既入座，吐属圆利，举止娇殢，四坐欢然，湘君乐甚。自是一意文卿，不复恋道旁苦李矣。龙眠画史，亦雅重文卿，极口揄扬之。然画史周历花丛，取多弃少，未免爱博不专。近则检束身心，深防跅弛，故虽癖好文卿，踪迹恰不甚密。惟湘君至诚皈依，为赋《采萧》之诗，“一日不见，如三秋兮”，有此亲切，人或以微词取笑，文卿争之必力，文卿相待亦颇加厚。方文卿之初至金陵也，名已着，嗣因事构祸，所欢挈至姑苏避之，事定重来，声名更盛，骎骎乎肩随素娟矣。近与素娟、岫云诸名下，结为手帕姊妹，类聚群分，亦如文人标榜，可笑也。秋波稍有雌雄，是白璧微瑕，而一种温腻之气，实足令人心醉，慎独生赠诗云： 
　　娇小双文剧可怜，得人意处最便娟。 
　　泥卿一唱清平调，不作鸳鸯也是仙。 
同居有小文卿者，稍瘦怯，而亦自楚楚可怜。 
　　巧龄　巧珠 
　　巧龄，年十三，巧珠，年十一，金陵人，居牛市水阁，皆安月娥养女也。月娥另有传，在《衰柳记》中。金陵克复后，秦淮旧人存者，齿皆垂暮，后起绝少，仅安家两巧耳。巧龄姿貌中人，而酬应便捷，妙于语言，每值宴会，辄以舌战众宾，虽老名士不能屈。善捶洋琴，手口相应。前统领某镇军，来金陵，钟爱之，以安家为邸舍。值巧龄生辰，置酒高会。巧龄欲致全真散人，未至，寄赠联云：“调舌能为千百巧，称觞初度十三龄。”盖慰藉之也。巧珠便嬛伶俐，娇稚可怜，唱昆腔小调，无不入拍，每姊妹合串杂剧，群叹为双绝。秦淮方升平时，一河两岸，妓家比屋而居，以京帮为上品，苏帮次之，扬帮又次之，近日风流薮泽，全属扬帮矣。两小庶能延京帮坠绪乎？ 
　　大翠龄 
　　大翠龄，海陵人，良家女，年十四，以父负债急，鬻身于广陵李八家，居仙女镇，与詹上舍昵，欲委身相事，上舍亦心许，假母不欲也，强挈至金陵。辛未夏，傍花居士访翠龄于小玉红家，脸晕微红，如芙蓉之倚朝露，修洁自好，婉慧多情，而眉黛间时有恨色。居士因灯舫之会，酒阑细询隐衷，翠龄以詹上舍旧约告，属居士作书寄上舍。居士怜其多情，同社宴集，必招致侑酒，声价渐高。然日以从良为念，假母患之，以计赚归。翠龄既归，念居士不去口，每逢金陵客，必询踪迹。壬申春，复来金陵，晤居士，自言忧伤蕉萃，恐不久于人世，辄呜咽不自持。居士再三慰劝乃已。时有某统领者，甚爱翠龄，谋以六百金落其籍。翠龄亦厌倦风尘，矢愿相依。房中媪，窃闻其议，阴白假母，假母尼其事，陵虐百端。翠龄知事不谐，与某君诀别，促其速归，夜饮芙蓉膏死，年二十有二，闻者无不太息。淮南大令为作传，春谷明经为作诔，惩伪騃人闻其事，赋《浪淘沙》悯之云： 
　　花月太匆匆，泪裹巾红。香魂轻逐五更风。生与芙蓉争艳丽，死殉芙蓉。　　磨蝎苦临宫，比翼无从。星期密约竟成空。傅粉何郎情未断，再世重逢。 
　　小桂 
　　小桂，广陵人，如意之妹也。长身玉立，艳冶如桃花，善谈谑，能令四坐解颐。与素娟、双凤、小灜仙、小玉红相善，号五姊妹，为后进之翘楚。辛未秋，傍花居士宴全真散人于画舫，招来侑酒，歌喉清脆，酬酢当人意，手持折叠扇，扇上小楷能辨认，散人称赏。次日散人游秦淮，又见小桂立于柳阴之下，旁侍一女童，俨然画意，遂赠以《虞美人》词云： 
　　兰汤浴罢梳妆懒，宝髻松松挽。白罗衫子茜纱裙，闲与知心小婢立斜曛。　　桃枝绿扇摇风细，粉汗香融腻。扇头谁写十三行，仔细端详，笔画似檀郎。 
时悔余庵主下榻于药倦斋，方搜罗秦淮佳丽，一见小桂，叹为名不虚传，拟排日宴会，为得人庆。适有淮西降将慕其名，欲出重金梳拢，小桂不愿，又惧祸，乃宵遁。近闻艳名已噪竹西矣。 
　　双凤 
　　双凤，一名绮梧，兴化人。中身常貌，无瑕可摘，至于眼波之飘瞥，性格之温存，时盖罕其偶矣。与小玉红同居。蛎道人与全真散人，泛舟过东水关，适双凤凭阑伫立，数水面游鱼，着茜纱衫，持桃枝扇，偶一送盼，使人意消。蛎道人悦之，即招致舟中侑酒，赠以《凤凰台上忆吹箫》词云： 
　　云冷沾钗，雾香笼袖，从教芳思深深。记无双别传，引凤余音。多少花繁月皎，侬只是、未解归心。闲凝盼、携卿觅醉，助我题襟。　　难寻、阆风渺渺，休再问成连海上瑶琴。望玉霄清迥，谁共登临？传语双成料理，同觅取、凤子清吟。清吟罢，红灯暗销，绿酒停斟。 
　　道人与散人为文字旧交，近日同作寓公，约以觞咏消夏，雅集颇多。散人方提挈玉红，道人亦拂拭双凤，自是雪藕调冰之地，两美常联袂比肩矣。 
　　小翠龄 
　　小翠龄，广陵人。年十四，光彩焕发，若太阳之升朝霞，若流云之吐华月。性恬雅，不多言，颇近闺秀风流，不似曲中人也。双钩亦纤好，无矫揉造作之习。清凉仙子心识其人，屡向惩伪騃人言之，騃人虽品题风月，而从不作曲巷之游，未之见也。一日闲泄子招之，騃人适同席，极许可，并夸仙子为正法眼藏。翠龄与大文卿同居，稔知騃人善以笔墨饰粉黛，即席求词，騃人戏赠《调笑令》云： 
　　调笑，调笑，自许年华正妙。怪他阿姊情痴，镇日妆楼锁眉。　　眉锁，眉锁，渐渐新愁到我。 
仙子亦赠诗云： 
　　不着胭脂自可怜，亭亭净植致天然。 
　　当筵莫怪娇羞甚，花未开时月未圆。 
仙子白下看花，已将十稔，平生赏识，惟王宝珠，每饭不忘。《衰柳传》中，汤小聪亦津津乐道。其余佳丽，类皆口有雌黄，独于翠龄，极力赞赏云。 
　　文玉 
　　文玉，广陵人。年十五，随母来金陵，居牛市秦二家水阁。秦二家为群艳所萃，文玉其冠也。凌波细步，丰致翻翩，性爱静洁，喜清谈，不屑学歌舞。己巳夏，傍花居士招之游，怜其遇，思为其戚量珠，议未成，值端午节以邻哄受惊，避居城北。未几，归某参军为侧室。 
　　金龄　小金龄 
　　金龄，姓耿，广陵人。己巳岁，来金陵，亦居秦二家。长文玉二岁，面如傅粉，肤若凝脂，妍笑工颦，大有西子捧心之态。温雅亚于文玉，而慧辨过之。时以白晳称者，推金龄最，故有白金龄之目。西湖渔隐最赏识，每招之侑觞。后又携其妹金宝来，同居钓鱼巷水埠头，名益盛。旋以讼事归广陵，为大贾赚去。秦二家自文玉、金龄去后，门前车马稀矣。近日又有小金龄者，亦广陵人，华容婀娜，姿态横生，真美人模样也。药倦斋主人昵之。惜无手口，故不为时所重，然专以色选者，当不忍遗弃。 
　　大金凤 
　　大金凤，广陵人。齿稍长，丰致嫣然，举止温雅，工于应对，知音识曲，能豪饮。居淮清桥察院之东偏。兵燹以来，旧院遗址，无可寻觅，即从前利涉桥、文德桥一带，所谓丁字帘前、落日放船好诸名胜，亦皆鞠为茂草。馆妓丛集钓鱼巷，湫隘已甚，名流望而却步。独金凤家，室宇精洁无纤尘，笛床琴几，位置不俗。起坐一小楼，钟山岚翠，扑入帘桁间，如在画图中也。某都督，能顾曲，喜金凤善歌，酒次辄招共按拍。清凉仙子与游灯舫，亦赏其跌宕，赠诗云： 
　　乌衣巷口夕阳红，十二阑干一笛风。 
　　何事金钗钗上凤，也来飞舞画船中？ 
