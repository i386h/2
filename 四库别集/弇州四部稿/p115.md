<!-- { "loadSidebar": true } -->
　　在昔唐宋时朝士大夫称得辠去者往往屈为荒逺郡佐贠外署置其禄虽有之仅自给妻子耳为之上者不以责其吏能为之下者亦不谓其能吏我以故鲜钱糓法比簿书期防之烦其余日足以为之地而竭其工于诗虽其诗之工然不过以之发其羇孤无聊磊落不平之思而已其山川之竒丽则辱之而为险恶风日之骀荡则辱之而为憯凄以至物之稍偏而民俗之稍异则辱之而为瘴为疠为魑魅魍魉若不可一朝居者如沈宋元白刘桞诸君子之言固具在其探幽造微穷变尽态固不可以余说而废其工然要之有出于叹老嗟穷忧谗畏讥之外者乎有能如风人之所谓可以兴可以羣且怨者乎明世则不然士大夫坐谪者仅少镌其秩级而不限以地之逺近为之上者少优以礼而不废其事为之下者以叙迁之吏待之而忘其端其外既有所縻于职而内又无所大概于念冝其人之工事而拙言也夫明之诗诚不足以拟唐之工然于臣子之节亦即脩矣而余乃复交致其不满者何也之唐而使风人之义渝也之明是使天下无风人也吾郡以诗名天下至嘉靖间最嘉靖中诸名能诗者独皇甫氏最皇甫氏昆季四人独子循先生最先生绮歳通朝籍三事公卿皆折行而与之礼岳牧上事皇华采菽享防哀荣之典以不得先生一言为愧先生既负才有重名然秉执劲节多所抵牾以故从虞部郎始谪佐黄州稍迁南司勲部郎輙又谪佐开州量移婺州最后迁滇宪以罢黄故楚饶郡又隣天子汤沐之邑开属魏为三辅地婺属越越又天下首藩当事者虽不能尽知先生其所以处先生雅亦已胜唐而先生亦不以谪故遂厌薄其吏道其为吏亦竟不肯縁餙时好而诎其诗其诗之工不待言然要之志有所微动则必引分以通其狭气有所微阻则必广譬以宏其尚其山川风日物民俗偶得其境以接吾意而不为意于其境盖先生之诗之工取工于穷者也非用其工于穷者也吾不知其后先于风人第于所谓兴与羣与怨者盖三复而畧得之矣先生庀材于江左得格于大厯其为虞部有虞部集为司勲有司勲集中歳依白下释氏居有禅栖集宪滇有南中集归有还山集其所用得辠为三州故详自叙中兹不赘
　　陆氏伯仲集序
　　陆仲子象孙既以老罢景寜教谕归梓其所着前后续集若干巻行之矣郡侯兴化萧君絶赏爱其言乃复因仲子而得其兄伯子肖孙所为诗若文并仲子之未行者梓之萧君既自为之叙而属余继其后余读呉史虞仲翔谓已踈节骨体死当以青蝇为吊客即一人知者且不恨私心恒狭之及至太史公自叙欲藏其书于名山大川夫名山大川即不朽何至深閟而长阏之使等于土石然彼其窥于世之作者狭遘傅显于顺风加声之地黄金贽而白璧酬三尺赫蹏之纸书世之所常言与已之所不肯言者世顾争诧以为竒而已亦卒无以夺其地而见其瑕吾思通于鬼神而俗不晓声等于金石而价莫售吾不能及吾目以自致其知于世而欲凉凉焉求千百歳已藏之山川而发之希觊于必不可测之人而使之知此其事极迂而其致极防激可念也夫举天下而竟无一人知我者至求知于后世之天下则夫卒然而有一人知我者当何如也陆氏兄弟故皆名家子少好学而仲子尤负才不覊其论大同诸邉有封狼居胥赭蒲类意既累举不第其才日益以练文日益以宏而歌诗日益豪顾益落魄不得志酒间慷慨说谈生平娓娓泣数行下人或目以为狂竟无有能怜而知之者伯子循循行忠信谈说故典可聴不为浮异诡瑰之论乡人多信爱之其疑异仲子者既无繇知仲子而其信爱伯子者又以狎伯子文故不能扬其声于里闬之外伯子尤穷甫得一校官不能赴以死仲子稍再为校官有升斗禄当事之人亦防能知陆仲子然竟以虚言饵而仲子亦竟用老归既老且贫倦于笔分以露吾杜徳权不敢复望天下之有知者而萧君方显于文赫然负当世称乃独折节而下陆仲子至复取伯子之言于既朽之骨而声施之此其为超识雅尚当何如也昔刘孝标羣从子弟七十二人皆能文推孝标冠幸而遇梁武帝操觚之主乃故抑诎使之轗轲贫悴未己而又集诸学士为华林徧要以高之陆氏自其先大父世世受文既兄弟并振起家学而又各有子善其言即无论孝标相先后羙哉萧君贤于君家武帝逺矣更为我语陆仲子知必不为仲翔叹伯子而无知则已伯子而有知其亦不重致慨于名山大川也若余则又焉能真知二子者
　　金台十八子诗选序
　　梓金台十八子诗曰金台者志燕旧也十八子者其人非金台人也胡以称金台十八子集于燕而作者也刻既成属予序读之咸铿铿中金石矣作而曰呜呼诗其可以已哉夫诗心之精神发而声者也其精神发于恊气而天地之和应焉其精神发于噫气而天地之变悉焉故诗和于雅颂变于风也风至于变而极矣虞始之殷周鬯之列国备以极之然其功于天地一也王子曰余尝防金台从诸大夫士诗其时盖多风云天子沛然易鼎铉徴用俊乂嘉隆之际蒸哉几和矣是十八子之声所以谐也梓者谁某人也其言曰明兴无虑二百年鸿昌茂明之化积于今诸大夫士儒其衣冠髙视迂武究性命旁采政术足显矣语云天下有道行有枝叶余小子何述哉夫十八子者其人皆贤者也则何所事余而传余为余之志而已王子曰善子毋以十八子之言为十八子重子毌以十八子为子重子为子之志而已矣
　　太保刘文安公荣哀録序
　　故太保刘文安公用甲第为太史为宫属为学士为南北秩宗用太宰治留铨用大司马握留钥者三十余年始得请天下不以贵刘公而若惜其未尽用春秋七十有八天下不以夀刘公而若惜其弃我以死没之日天子震悼超赠太子太保超予祭四有司为特祠为从祀于郡邑之学宫天下不以异典刘公而犹若尚有歉者于是公之子司农君采上所赐公诰勅谕祭辞与诸荐绅大夫撰述碑铭传诔哀挽记序以至于生平赠饯之什来往书问上下移牍亦附焉盖合公之所优得于世与天下之所共惜公而采子贡所称生荣死哀之义録而梓之而命序于某某少不及事公于朝无以望见顔色而承下风然读兹録则怳焉其若有觌也他固无暇论即刘公治秩宗时天子欲以太后庙谒公执祖训不可凡三上竟报罢以天子之威与贵人之从谀而卒不能夺公岂不亦侃侃社稷臣哉于乎令刘公而在余为之执鞭固所愿焉夫刘公诚贤司农君则诚孝余尝读史至郑君守楚节独不肯为汉王名籍其事抑何伟烈也其孙当时以才谞显位九卿太史公与之善乃至不能举其祖名当时为郑君孙不能奉其大王父讳以属太史公又何畧也夫余不及事刘公于司农君仅一再识然而读刘公之録而怳然若有觌乃至愿为执鞭刘公侃侃大臣固不下郑君余之得详于太史公何如也司农君业为余言孝子能成身以其名而显亲不谷生左不能有所树立为先君子光令并掩其遗徳冺冺偕朽不谷寔何所借生哉先君子弃诸孤頼上恩获称令终不谷于遗志靡所不酬于名家言靡所不谒请盖几十年而后成书亦难矣余故曰司农君孝也于乎刘公天下自惜公耳公所得不既赢哉以公家孝标之才其羣从韶识蔚藻无减公然一出其学胜人主而坎终其身公一出其学遇人主而遂冠三事殁有爵名有尊中垒孜孜著书备七略而厄于国师公之不肖几遂殉渐台之火公得司农君为之子益昭明其述作而侈大之抑兹録行后进之慕说习公书者寜独一世贞也余故曰公所得赢也司农君名承恩刘公讳见録中
　　客越志序
　　故相国袁公以文显重嘉靖末然生贵甚鲜可而独才吾呉人王百谷于国士少双百谷坐袁公广坐中无所不睥睨然其大要以扬扢风雅而已无所与它事即他客伺袁公为百谷色喜乃敢稍稍用他事进各得其意去而无何百谷奔其父丧归呉袁公亦病困以没当是时客多自匿避至莫敢名为袁公门人而独百谷絮酒冒暑雨与所厚善管生者奔其丧哭之恸为经纪其遗文以归诸学士大夫好慕说其事而百谷所经由嘉禾武林萧山山隂以至四明为里凡九百有竒得志一首祭文一首诗八十五首百谷所为志絶类应劭纪防山封禅事而时餙以晋人雅语其所谈说土风民俗怳若渔人从桃源出所接荐绅先生酬应又若与延陵季子夷门侯生游至于山水之韶秀令润曲为傅冩则又丹青其言栩栩然有生态诗毋论所从法大要取独诣婉尽人巧陗絶其于山川土风又若金石其色而传之响诸学士大夫诵百谷言益慕好之伟说其事为刻成帙而问序于不佞语云少所见多所恠以百谷一往酬袁公为髙要亦南州穉子常事亡足大异余所好百谷言而已百谷称武林以东山水信竒甚令人神爽欲飞然余毋能为名取而东又不能为百谷之诗若文第从百谷乞二编庋之籧篨中时抱膝一咏庶几众山皆响如宗少文云者百谷其许我哉
　　彤弓集序
　　彤弓集者集三呉诸荐绅先生言也曷名彤弓取诗义诸侯功成而天子锡之也曷为集羙郭公也曷羙乎郭公公能殱岛夷以其士为呉卫也自壬子夷难起诸与角者下瀬戈舩将军亡虑以十数而独称都督齐戚公蜀郭公贤郭公故异军特起从都督刘公讨闽冦数陷坚先登已复与戚公别将赴利所卤杀过当已又计袭其巢覆之大司马第公功超为副帅治呉师遂与刘公代而亡何岛冦乗汛风大至时侍御温公按部太仓与兵使耿公防之无可任者又独推郭公郭公帅所部前奋逐冦余皇炮糜之众蜂聚于沙人或谓郭公岛冦毋能以陆当者公曰不然冦能陆我亦能陆且若所不敌庸陆乎顾谓吏士淬而刃厚而胄唯吾麾所向乃令其卒张左右翼翼之而身捣其中坚呼声动天地无不一当百者冦遂大溃悉俘僇之捷闻郭公推功温公耿公俱増秩赐金帛有差是役也郭公所部卒多蜀叟兵功最髙又最强而最束约于郭公之令诸叟兵与市人错处而治秋毫无所犯于是呉中荐绅先生益大恱郭公争奉觞前为夀继得诗若干首文若干首友人殷无美辑之而谓王子冝叙王子谢不敏乃言曰余读彤弓之什至我有嘉宾中心贶之谓诸侯能侈大天子之赐以贶宾洵羙矣及读车攻而后知功之所由树也曰萧萧马鸣悠悠斾旌徒御不惊大庖不盈此岂喑呜跳荡一将任而已哉其整暇肃亷制敌未形盖详哉乎先之也乃荐绅先生言郭公固人人殊要之称善为言者矣以余耳目所睹记后先无浮誉如郭公抑何寥寥也仲山甫之诗曰吉甫作颂穆如清风夫颂而得吉甫固善毋亦山甫有以当之欤郭公今进帅南粤益贵异时天子脩伏波海常功趣丞相御史刻彻侯印下之南粤诸荐绅先生所以致颂于铙歌鼓吹者寜后呉人哉寜后呉人哉
　　呉公宴沙头古梅下诗序
