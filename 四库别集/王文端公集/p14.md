<!-- { "loadSidebar": true } -->
　　久违台范幸值荣满北上庶几瞻奉颜色一抒积阔之悰某之愿也而旌轩中止抗疏固辞介石之贞似未可挽兼念士风波倒世道棊翻当此其时得蒙优诏赐□□□就第主□□□□□□□□□□□□所不能两见者也俯循鄙拙自絓虞机比得脱还未知皮毛当作何状山灵厌之矣草此附报并布贺悰庆典之颁尚容周旋不尽 

　　○荅衷洪溪抚台 

　　今岁亢旱为灾自京师抵山东西河南北异地同干流移之民交错道路此臣主所共忧者而中州天下之枢更为可虑闻台下始入境即巳发廪振饥人心稍稍安定乃兹条奏救荒事状复皆关切民隐若慈母之止啼良医之起痿察知其痛之所在凡可蠲除振拔自不容不急急图之耳而驿逓诬盗二事病民尤甚禁戢尤难盖缓征输留钱粮等事其权在朝廷一得请而缓者缓留者留矣令易行也惟驿逓与捕快二事其权乃在有司苏之由我而未必能苏也禁之由我而未必能禁也则非今之难行也其奉行之念不胜其顾忌之念故也何也凡扰驿逓者非卑官散役也卑官散役安能为扰乎扰之者上则贡使次则达官贵客又次则抚按司道公差人役耳而有司有敢抗贡使者乎有敢失意于达官贵客者乎有敢触忤上官公差者乎是三项者不可问而惟裁之于卑官散役数夫匹马之间所裁能几何矣此释逓之言难禁也非驿逓能害地方也地方自疲于奔走以成其害也至于廵捕人役其捕盗而出编遗由有司执盗而入鞫问由有司不良者更置之诬执者反坐之彼遂能反乎不过曰其徒众积素窝访转相腾谤而巳殊不知腾谤正彼所以挟官府害良民之具而有司蓄缩不振曲意濡忍则非捕快能挟有司有司自屈于积棍以成其挟也此不佞所谓奉法之念不胜其顾忌之念者也而强直自遂不媚过客不畏强御者郡县亦不可谓无人顾所以维持护覆俾之安其位行其志者又在乎上之人加之意而巳今台下疏议及此诚一设法禁戢不但良民喜于除害而有司亦得以展布矣不佞于此二事感慨日久偶诵大章敢兹就正伏惟教裁是望 

　　○荅魏敬吾京兆 

　　某起自田间再趋阙下方幸朝夕左右禀承诲提可以践墨循绳少图尺寸而帝睠明德托重留京衮舄既南仪刑斯□然训言在耳铭座书绅所谓启沃之术在于机括处转移辅理之方在于纲领上提掇旨哉言也相道无余蕴矣惜某浅衷狭度学欠沉潜念起家□年毫分无补不□□禄之□□是上书自劾□以一去感悟上心而忠志难投天威莫测会且蒙谴行伏惭负教爱愧悚如何独有培养精神一叚工夫巳不克施之下官尚可理会于山间耳若门下渊源大学经济宏猷宗社苍生正兹倚赖即荆庭兰室至情所关画绣过家蹔烦料理何至以长沐请乎草此奉慰并布腹心诸绪怱怱不悉 

　　○荅李近台抚台 

　　铸钱本以济银币之不足为其费省而利赢故足造也今铸之于南所费不赀解之于北积而无用何苦以无用之货糜不赀之财而使工疲于鼓铸官惮于远输其亦失策甚矣不佞窃尝谬议今公私匮竭之际惟有钱法一事可以通利权便民裕国而但苦于主持不力行使不均故其法乍疏乍塞下及操柄上反听之而说者猥云宜从民便夫钱民之资也衣食赖焉安有予民以衣食之资而民反不便者乎其以为不便者止用之于市肆而官吏俸粮军民租税罪犯罚赎不得搭配是塞其源而欲其流之通也其不行有由矣诚如大议自官府下至市肆通用制钱与银相权而行他钱弗与即有他钱别设法收之以为铸钱之料如此则法守一利权通民孰得而阻挠之者倘以为民便可听则工之便亦可听也岂有钱不可强而行独可强而铸哉铸则必行不行则不必铸此两言者甚易决耳生愚无识独服大疏所议为是即赞之于大司空也 

　　○荅沈镜湖光禄 

　　再奉诲函仰知雅志直将高蹈远引莫肯夙夜此于洁身之义得矣如君国何然士习方鹜于奔竞而台下抗恬退之节以明高主上方躭于宴安而台下设疢疾之端以示戒所以风厉伳教劘切圣躬意义深矣远矣非漫然求去者比也诵之钦服肃此谢教并申攀挽之悰幸抑遯思勉副眷留是祝 

　　○荅郜文川督府 

　　互市之权我与虏共之者一低一昂势居然也惟彼方挟其重以要我我怵于其挟而急与之讲则彼得势而益昂矣惟不有其挟而亦不受其要彼以急来我以缓应旷日持久彼计滋穷势必自折翁处卜酋得其术矣来贡者□不来者不强马好恶期先后悉置不校若是则我乃益缓彼乃益急宜其迁要挟之谋为就讲之说也卜酋既下诸酋毕来此所谓以拒之之法招之耳且庄酋认罚又巳有端套虏联翩而□功何伟也颙伫颙伫 

　　又 

　　诸老每谈边事辄言兵当练田当垦也安边长策诚无踰此顾练兵垦田亦非可以旦夕见效饷不足则兵不可得练费不具则田不可得垦今司农廪廪为国守财不敢加锱铢于额外兵多饷少地旷租微欲以兴事良亦难矣近虽稍有给发不知可少纾待哺之急否诚及翁在事藉资乘会酌定规条练士开屯次第修举即不敢望边庾尽满行伍皆充而所谓完一分抵一分之饷有一人得一人之用固当立见成功耳惟翁毅然图之至祝至祝 

　　○荅王麟洲督学 

　　不佞诸生时即蒙先师教育比尘仕版复隶凤洲公部下蒙作新焉则徼宠于德门渥矣顾缘历阔音候久殊颎焉之衷徒有瞻忆顷者泰符肇启端士偕升门下奉征玺于丘园提文衡于闽粤将使海滨化俗岭徼兴贤大师得人寔兹欣庆若某猥以虚鄙滥厕深严集木临渊未喻怔悚拟以进止大义禀俟诲裁乃远辱瑶章谬加褒藉愧汗如何肃附谢言并布衷素惟门下惠顾世好而幸教之至荷至荷 

　　○荅陈荩斋漕台 

　　泗城水患浸淫民居垫溺不佞稔闻其状第未知所以疏导之法宜从何处下手昨得总河公书备言开施家沟与周家桥非策谓其泄祖陵之王气妨清河之运道也且言其说出于乡士夫惧改州治惮于迁移因倡此议不佞窃谓人情安土重迁或偏见一隅之利害而不睹大全亦容有之乃今接奉教札具示淮黄源委高低曲折之详水势河情较若指掌则周家桥亦似可开夫下流泄则上流自通外水泄则内水自减此事理易见者而总河公以为不可其说止于泄王气妨运道两事耳今云淮黄相会处去祖陵百六十里外又在后不在前则流破天心之说总属支离而与祖陵似无干碍且开后设减水闸以时消息如来谕所云水大则开闸以泄水小则闭闸以济运似又于运道无妨矣乃总河公执言不可开者其生平精力用之于高家堰独多诚恐周家桥一开而高家堰或决隳成功而招后议云尔而不知翁之为泗城谋固善为高家堰亦未始不吉也且不开周家桥而高家堰亦安保常完而无决也哉幸翁再与总河公从容计之计定而举谋不必自巳出功不必自巳成漕务河防均之幸甚不则当遣官阅视会议恐地方又增一番劳扰耳如何如何 

　　○荅石东泉司马 

　　某忝侍末行向同猷念而适以边庭抢攘之日被谴罢归岂其避难而以忧劳诒左右事会偶然耳翁天植忠贞英畧规运与政府二老谋断相资何衅不除何乱不戢正无所用于偾事之人也乃欵贡之议不肖与闻始事史酋既执宣蓟之间可得安枕陵寝庶亦不惊两年市赏委宜准复况西夏方有松套诸虏之急羁縻牵制正惟此时所以冒有陈说幸蒙不鄙转闻于上遂定今盟不但可坚欵虏之心且可为制逆虏之地封疆幸甚至于战守之备他镇不及知若云谷之间赖萧邢二公振作经营尽劳心力庙堂之上不可不特加体恤委任而责成功也若宁夏叛卒当始发时能作区处或设间购求防其内溃或分兵屯守杜其外援只须一介之使片纸之檄可定而迁延规望纵火待泉直至贼势巳成逆谋巳合勾虏入犯而后请命朝廷求援邻镇掘井救焚不啻晚矣即今遣将征兵监以直指天威振动宜无不剪之凶然巳费力百倍顾事势至此有进无却即倾内帑灾良民难复顾惜螫腕断臂岂应虑伤好肉也只恐贼垒□易破破而禁妄杀正易□令也嗟乎宁镇之宗藩士民亦甚众矣知谋勇畧之士宜不少矣而甘心叛卒受其迫胁如土木偶人随贼提挽经时历月无能出一奇一计当城者意为身家耳而贼不灭身家宁可保也生□萧如熏死愧梁琦矣彼哱氏父子跋扈日久而以姑息养成其不轨之谋随府一恣睢暴戾无行之人而以才贤荐起使入于不善之党厉阶祸本若有数以凑合之庸人缓颊高谈裕蛊而有余贤者奔走驰骛救败而不足翁遭时则然不得不身任社稷之重劳固不可以辞而将何所归罪哉承赐咨稿内旨意准将史酋监候不必解京甚得镇重之体且监候缓死可因以招安余党后面更有着数可做前此擒献赵全辈正由仓皇枭斩致遗余孽所以有今板升之族良失策矣至还谕虏王约束诸部毋得扰边数语亦甚紧切松套诸虏利贿助逆须得虏王禁约纵未尽从亦少敛戢我军乃可得利也惟翁留意□罪废不宜言军国事恃爱漫及幸秘之 

　　王文端公尺牍卷之四终 

　　●王文端公尺牍卷之五 

　　山阴对南王家屏着 
　　定襄门人傅新德校 

　　书 

　　◆书 

　　荅孙长山中丞 
　　荅刘节斋抚台 
　　荅贾西池抚台 
　　荅陈心谷抚台 
　　与杨本□司农 
　　荅萧岳峯督府 
　　荅王荆石相公 
　　荅陈愚所漕台 
　　荅申瑶泉相公 
　　荅蹇理庵抚台 
　　荅雒泾坡抚台 
　　荅许颖阳相公 
　　荅叶龙潭抚台 
　　贺沈龙江相公 
　　荅邓玉洲宪使 
　　荅禇爱所中丞 
　　寄杨后山漕台 
　　荅梅鹤洲督府 
　　荅许益斋抚台 
　　荅何震川宗伯 
　　荅顾冲庵抚台 
　　荅陈肃庵宗伯 
　　荅王对沧抚台 
　　荅温一斋抚台 
　　荅赵宁宇抚台 
　　荅赵吉亭中丞 
　　荅王忠铭宗伯 
　　荅王莲洲宪使 

　　○荅孙长山中丞 

　　比来国是纷纭朝纲陵替虽则士风浮薄亦由表率非人于公平正大之体或未尽焉自翁拜命朝士大年无不翕然倾服咸谓人心世道反正还淳在翁此行诚未可以疾为解而恋恋里门兴嘉遯之思也西山之西有蕨可采不佞非独无是志时尚可为而莫肯夙夜进退之义觉犹未协耳惟翁酌之若征信于筮则不佞亦颇通其说夫敦艮以厚终为吉取在不变所守翁直节贞标屹然山峙不可转移正在今秉宪之日可以表见趣操完美平生何厚如之岂止而不进之谓哉且艮之上九爻动变为艮之谦其繇曰黍稷醇醲敬奉山宗神嗜饮食甘雨嘉祥庶物蕃茂时无灾咎独蒙福祉夫山宗孝陵也庶物蕃茂饥而不害岁将丰也由此以观翁往且当培丰芑万年之泽而获嘉佑绵休祥于未艾讵可曰止并以就正于秉筴者 

　　又 

　　田兵事偶尔议及辄以谬见请裁非谓其可行也承教议复辎重旧营则兵有所归饷有所出为计更善顾生窃疑之本□□田为兴水利也本募南农为训北农也乃今募兵为农以一训十以十训百农尚惮习垦田之利尚未可必兴而议者巳有聚兵难散之虑况于□兵归伍彼巳为兵谁复训农若曰泒以田 

　　○荅刘节斋抚台 

