<!-- { "loadSidebar": true } -->
　　右宋禮部郎官吾郡中齋先生鄧公所譔吏部侍郎南昌竹鄉先生龔公墓志銘一通進士曾先之以下九人作為輓詩廿廿首附錄在後皆當時手筆竹鄉七世孫今兵科給事中鐩之所藏也間以求題夫人有譽於當世非難有譽身後為難盖是非邪正沒世而後定也竹鄉累官大理卿至吏部侍郎兼侍講宋亡以疾終于家此銘序述歷官行事忠槩義節與先之諸君子輓詩所稱如出一口此豈聲音哎貌之所能為哉自漢唐以來惟宋待士為厚其亡也亦惟宋之士能盡節以無負國家為多文丞相李潭州表然者也竹鄉當此時獲知於二公或相推薦或相結約國亡即不屈以無愧二公世言惟豪傑知豪傑豈不然乎中齋時以朝散郎權禮部郎官兼學士院權直宋亡艱難百出亦全忠以沒夫竹鄉一世交游何限而身後之筆其子孫不以十餘年之久必有待於中齋豈非謂舍是則不足□遠□後哉此卷至今百一十有餘年數歷此□完好如新又非竹鄉後世之賢不能鐩起家科苐□侍近端重溫雅謹□自持若恐墜其世德者□曰子□□之吾又於竹鄉後世見之矣 

　　○書歐陽臨淄傳後 

　　歐陽日新先生西昌前輩巨擘也士奇生晚不及識□記丱角時聞於族姻老長道先生事為教其至今不忘者曰先生十餘歲從學陳海桒于清節書院疑然羣居中讀書作字心不外馳諸生以弄事百方挑之未嘗一顧暮歸挾書冊獨行道間步履徐徐貌如有所思者道傍觀者嘖嘖指以語其子弟曰若曷為不然哉稍長日以所業就吾家質望之平洲諸老先生天分絕出諸老皆樂為之傾寫每至未嘗以事廢講論率抵暮或夜盡二燭始送出康山長宗武汲汲以成後學為事延先生家塾命諸子從之學而親與先生相講說■〈石靡〉切於是先生所造詣沛然矣一時儕輩有志於學者率就先生質所業至正丙申江西行省以鄉舉選士吾州舉劉子高及先生楊氏諸老及康山長餞之快閣之上時劉先生聲名已勃勃出江右望之曰二賢皆得薦而日新當前列既別山長竊嘆曰惜哉日新所稟甚清然不若子高異時遠到也後所云皆中　天兵初下江西吳去疾為吾州稱先生為第一流人首薦諸朝吾州之士仕天朝自先生始士奇十二三習為舉子程文先伯吏部公愛而教之數曰使汝得歐陽日新為師一第俯首取無難者自是日訪求先生之文而讀之盖數歷兵亂不可得僅得其所試中詩經義及序記書辭數篇其論議根據精彩發越反覆誦詠使人有手舞足蹈之意此士奇所為恨生晚不得從問道執業之末□是時抱生晚之恨者豈獨士奇也此傳載歷官行事頗詳輒附余所聞一二事于後庶幾小補之云 

　　○恭題　賜都御史虞謙蘭亭墨本後 

　　右唐禇遂良所臨王義之蘭亭禊帖永樂八年上在春宮得墨本命工刻之石時大臣及近臣侍監固者各賜摹本淂者裁六七人非恭慎端厚有文學者不預盖貴重之也此本都察院右副都御史虞謙所被賜者問出属臣士奇識于後臣侍上最久盖嘗竊聞賜帖之旨非獨矜重法書要在獎勵其人焉謙初為大理少卿上嘉其儒雅且明正寬厚志存澤物有大臣體特奏太宗皇帝以為右副都御史無幾又命署刑部尚書而諭之曰余知卿無忝也既嗣大統廷臣雖有進官者然悉兼舊職獨以大理平天下刑獄非謙不可遂改大理卿謙感知遇之厚孜孜盡心若宋歐陽觀所為求生道於死獄者謙盖有焉凡人之麗□□者往往心誠服之而無憾今　九重惓惓夙夜圖惟好生之德洽于民也謙亦圖惟厥終用永彰皇上知人之明而不忝明良千載之遇則家藏此帖固子孫萬世之寶嗚呼尚敬之哉 

　　○恭題崇恩堂卷後 

　　右　魯王殿下為衍聖公孔彥縉大書崇恩三字又備書仁宗皇帝臨御時所以寵待彥縉者于後彥縉今以示臣士奇於是鼎湖之龍御遠矣拜跽莊誦不勝血涕之橫流也臣士奇祗事仁宗皇帝於春宮二十年既嗣大位又擢寘於左右往年侍監國南京彥縉歲□□朝所以宴勞錫予之必厚將歸必命廷臣往餞之盖所從來如此非始於臨御之時也而凡孔氏之後以名上者率親擢清華之職且厚遇之亦非獨於彥縉然也問嘗諭臣士奇曰國家於庶士有能佩服孔子之道者猶重其祿位厚其禮遇矧於孔子之後乎又曰在漢唐宋孔子之後往往有聞於史冊今而後必將有繼昔而起者乎嗚呼　聖明惓惓崇儒術重先師之意如此可為千歲一遇者矣於是以臣之所親得於見聞者謹附志卷末庶彥縉暨凡孔氏之後尚圖不忘而益勵哉 

　　○漢桂陽太守周府君功勳碑 

　　右漢桂陽太守周府君功勳碑漢熹平二年建唐太和三年重刻字雖剝蝕其可辨識處渾然漢意固在也此碑今在韶州府治先師海桒陳先生志其本末甚詳余在南京求此碑久未得永樂巳亥子啟學士扈從在此京見寄此本乃知物常出於所聚初不係其地之遠近也 

　　○清節書院記 

　　元季書院燬于兵此碑幸存士郁之子樸慮不能免□之所居之後且秘不言歷五十餘歲樸已死遂無知者永樂癸巳樸之子家人皆病疫覡者云居後有寶物不當久閟指示其地今出之則此碑也已而病者悉瘥亦靈異哉碑缺一角則當時發地者所損時余在京今翰林脩譔陳德遵讀書邑庠亟以書求之得二本以一分黃學士宗豫一表而藏之於家此吾西昌先代盛德事而歐陽楚公斯文實因先叔祖平洲先生得之王至剛所題碑陰又先師海桒先生所書宜在所寶也永樂戊戌六月三日 

　　○題范危墨跡後 

　　虞范揭楊皆於先曾祖有交好余猶及見先世所藏諸公往還書牘危公與先祖兄弟同游吳文正公之門往年在南京周恂如扈從北來得危公所作輓先曾祖七言唐律一章見貽雖片紙而出親筆已潢飾寘家□中恂如言此出公全集其集已散落張叔豫得之最多時叔豫已卒書籍悉歸永新不及得見也余來北京喜求故元時遺墨斷簡往往有得最初得危公詩文五十七首於太醫院判蔣用文所盖與所得先公輓詩同出一集後得范公雜文十七首於民間皆出二公親筆遂裝為一卷范前輩故列於首嘗聞范所著有燕然稿東方稿海康稿江夏稿候官稿百文藁此必出燕然或東方藁危所著有雲林集說學齋集余及見雲林集此或出說學齋未可知也前輩作文章率自貴重既成皆親錄遺後余見揭公詩文數集及危公雲林集皆親書刋刻不獨余之所得也余所寶此非獨重其文章字畫盖尤重先世之交若二公行事具見吳文正公宋學士所作墓志非後生小子所得置喙也 

　　○跋松雪書鄧文原文 

　　文肅當時自有能書名文敏此書尤為得意有翩翩鵾鵬雲海之勢但學書者常泝其上求之可也 

　　○跋唐誥 

　　右唐弘文生鄧自勉授行德州平原縣尉告身一通開元廿四年所給唐選法試□銓銓而注注而唱集眾告之然後類為甲上于僕射乃上門下省給事中讀之侍郎省之侍中審之不當者駮下既審乃上聞主者受旨奉行各給以符謂之告身此不云僕射者開元中改僕射為丞相也弘文舘隸門下省生凡三十人時試人以禮記春秋左傳為大經詩周禮儀禮為中經易書春秋公穀二傳為小經其試弘文生一大經一小經或二中經或史記前後漢書三國志各一或時務策五而經史皆試策也此名嵩者蕭瑀從曾孫暠者淮安王神通玄孫豫者席豫寬者裴漼從弟景融陸象先弟及韋恒裴耀卿苗晉卿唐書皆有傳有可稱惟陳希烈在姦臣傳其擬官廿二人無所考世所傳盛唐詩人有常建亦未知是否此告書者及署名筆意皆佳今七百年完整如新余得之前奉和今吳埜遂考而識之 

　　○書胡氏先世二記後 

　　翰林編脩蕭鎡以其妻之弟胡重宣過余且出胡之先世所得楊文節公作福榮堂記滕學士作後榮堂記余受而閱之為之嘆曰故家世族文獻足徵若此者鮮矣吾於此有可頌者焉有可敬者焉宋光宗因慶其親而覃恩於天下之為親者鄒孟氏所謂老吾老以及人之老此可頌也胡氏自金陵徙吉而析為三伯居廬陵之值夏忠簡公銓其後也仲居泰和之南岡慶曆進士朝奉大夫衍其後也季居泰和之黃漕南城縣丞箋其後也凡族之蕃者必分分則盛衰愚良必不能齊胡氏三族其詩書相暎衣冠不乏此可敬也文節之記為南城作於今二百四十有六年滕公之記為南城之後南叔作於今百十有六年南城之後有徙社溪者矣而子孫至今寶斯文不失又可敬也然有可嘅者焉徙社溪四世至文可號可山南叔之父也文丞相禮為上賓從勤王至海上及元盡得宋天下可山季弟號靜山者誓不負宋竟以不屈被殺余童子時鄉人長老率能道其事歷歷然在元時諱言之故家譜不書□志不□史亦無錄卒不白於世嗟夫豈非尤可敬而重可嘅乎謹附見其事於二記之後□退之云無亦使其無傳焉 

　　東里文集卷之十一 

　　●東里文集卷之十二 

　　神道碑 

　　◆神道碑 

　　故推誠輔運宣忠效力武臣柱國後軍都督府左都督西寧侯宋公神道碑銘 
　　故懷遠將軍成都右衛指揮同知贈平江伯陳公神道碑銘 
　　故文淵閣大學士兼右春坊大學士贈榮祿大夫少師禮部尚書謚文穆胡公神道碑銘 
　　少保戶部尚書贈特進光祿大夫太師謚忠靖夏公神道碑銘 
　　奉天靖難推誠宣力武臣特進榮祿大夫柱國太保陽武侯追封鄞國公謚忠武薛公神道碑銘 

　　○故推誠輔運宣忠效力武臣柱國後軍都督府左都督西寧侯宋公神道碑銘 

