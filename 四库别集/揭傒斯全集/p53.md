<!-- { "loadSidebar": true } -->
　　至京师，受知太保李文忠公孟、枢密王文定公约、承旨赵文敏公孟俯、学士元文敏公明善。先是，东南士聚辇下，如四明公桷、巴西公文原、雍郡公集，有盛名公卿间，既而贡集贤奎章、周待制应极荐之，皆驰骋清途。公与清江范梈德机、浦城杨载仲弘继至，翰墨往复，更为倡酬。公文章在诸贤中正大简洁，体制严整。作诗长于古乐府选体，律诗、长句伟然有盛唐风。楷法精健闲雅，行书尤工。国家典册及功臣家传赐碑，遇其当笔，往往传颂于人，四方释老氏碑板购其文若字袤及殊域。门人集其所著，已板行于世。
　　在国史时，李文忠公见所修功臣列传，抚卷叹曰：「他人誊吏牍耳！若此方谓之传。」在奎章时，上览所撰秋官宪典，惊曰：「兹非唐律乎！」又览所进太平政要四十九章，喜而呼其字以示台臣曰：「此朕授经郎揭曼硕所进，卿等试观之。」其本常置御榻侧。为经筵官，今上听其讲篇，深嘉其忠恳，故其际遇累朝，皆非疏远儒臣所敢望者。延佑末，朝廷倏罢羣臣赠典，公之父独得赐号贞文，又赐之碑。天历、至顺中，大臣有荐文士，人主必问之曰：「其才比揭曼硕如何？」累称其才可用，欲器使以政。今上初即位，一日使卫士召公，至则以内府所赐诸王段表里赐之。将赐，躬自辨识，然后以授。讲经退，又赐金织纹段。至正改选格，诸超升不越二等，公由中顺大夫进中[奉]（顺）大夫，独不为例，超授四等，转八阶。进神御殿碑，特赐楮币中统万缗、白金五十两，中宫亦赐白金如其数。又为之赐贞文书院额，仍许置学官。若此异数，公受之踧躇，不见几微自衒之色，而许国之志益自奋厉，故处散地，论政荐士，以古人自期。
　　王文定公尝言：「与揭公谈治道，大起人意。」对大臣言，其辞不及他，第言某处灾伤未赈恤，某政弊未除，某人贤在下位未擢用。自漷南召还，丞相与候见便殿，因问：「方今政治何先？」公曰：「养人。」「养人何先？」公曰：「人才当誉望未隆之时养之在朝廷，使周知庶务，一旦用之，自识治体。」及置史局，又问：「修史之道何先？」曰：「收书、用人。」又问：「用人何先？」曰：「用人先论心术。心术者，修史之本也。心术不正，其它虽长不可用。」公求去之意未释，上使丞相及诸执政面谕留公。公曰：「使揭某有一得之献而诸公能用其言，天下遂获其利，虽老死于此不恨；不然，何益之有！」他日集议东内，公倡言钞法大弊，合用新旧铜钱，权以救之。政府不乐，论议辩驳，示以颜色，公辩不少变，丞相心深敬之。故人才因公言知名，善政因公言张本。公出不以告人，人亦鲜知之。
　　惟丰城地不产金而金课益倍，为害历年，公上言罢之。集贤考校诸路学官所业，下冑监移博士，吏文淹滞，儒者公请改其制，以其事付本属官，竟得奏允。御史言下第举人以充学正山长，乡举放次榜以充教谕学录。庙堂以咨公，公力赞成之，此世所知者。
　　考乡试、会试一，廷试为读卷官二，国子监公试七，多得名士，后居要路；所教勋旧子孙，后多为重臣；公待之泊然，不矜诩以为声援。于程公礼若宾客，人弗知其为肺腑亲。性耿介易直，好善恶恶，表里如一。闻郡县有一廉吏，他日临文必旁引曲谕以极其称道。或恐其过听失实，公则曰：「如是犹不足以劝善，况敢亿不信乎？」至闻吏有贪墨病民，论之曾不少恕。尝有郡侯以势讽其部民奉金为公寿，求文记其德政，公颇知其人，斥之曰：「汝郡侯所行如何，吾敢有以饰辞为谀乎？」其人未几以赂败。朝中名臣意趣或不与之合，终身不一造其门，虽尝以是为轧，公曰：「吾之进退用舍一听诸天，人何能为！」世路龃龉，时或不平，心有所感，形诸诗文。傍观谓其太甚，公曰：「言当如是，不必虑也。」其遇善类及新进诸生，乃复恂恂汲引。暮年求文者多，寝食为废，子弟数以为言，公殊无厌苦意。有客为人求文而私其金，公既予文，他客发其事，公曰：「已受之矣。」终无所言。闻者称其长厚。臧获有过，徐以理责之。人问之，曰：「长上遇下稍见卞急，后生便习暴戾，当以身教。」禀性坚壮，动作简便，羣下议事，公集必早，官事尤勤。进辽史后，有旨奖（论）[谕]史官早成金、宋二史。公奉命黾勉，朝夕匪懈。先代故事臧否，奋笔书之，身任劳责，不以委人。屡言：「今人徒知求作史法，不知求作史意。古人善言虽微必详，恶事虽隐必书，其意主于劝戒耳！」当暑湿盛作，移居馆中，颇自恃其精力，疏于摄生，遂致疾不起。
　　昔玄与公共修宪典，公素习律仪，又勤于玄，其书大半成于公。今又共史事，公之勤不减昔时，乃遽失援。公未病前数日谓玄曰：「某平生爱公文，恨无因获一言。早晚史事成，求公作贞文书院记。记成而刻，吾志毕矣。」玄敬诺之。悲夫斯言！讵意未记书院而先铭公之墓乎！
　　汯卜葬某乡某原，期以某年月日，预为之铭。铭曰：
　　古称良史造物忌，予敓是非擅万世。嗟公直笔廉不刿，奖善惩恶义之比。恶书不贷善书亟，寒暑昼夜剿形思。公起南服抱腹笥，布衣徒步品第二。尚方召见呼以字，致君惓惓効献替。讲经作史出一意，陈规进戒为己事。惜哉负挟勤少试，徒抒精忠载言议。感慨论列时出涕，唐之甫也汉之谊，以文发身卒以毙。丰城古墟干将瘗，夜占斗牛有文气，将征遗篇录后裔。
　　【（录自四部丛刊本圭斋文集卷十）】 

　　△翰林侍讲学士中奉大夫知制诰同修国史同知经筵事追封豫章郡公谥文安揭公神道碑 
　　黄　溍
　　至正七年夏四月辛卯，皇帝时巡上京。秋七月丙戌，御慈仁殿。文学侍从之臣咸就列，以备顾问，当宁悯焉兴念旧人，以故翰林侍讲学士揭傒斯神道之碑未立，俾同知枢密院事臣世杰班传诏于学士承旨臣岳柱，命直学士臣溍为之文。仍勑河南江北等处行中书省左丞守诚、礼部尚书臣期颐书篆以赐焉。
　　臣溍蒙恩起自休退，惧志虑之凋落，无能发扬圣天子敬故尊贤之意，承命震惕，莫知所为。然窃念忝以词臣执笔隶太史氏，不敢控辞。
　　谨按前修撰刘闻所上容台之状及前学士承旨欧阳玄所为幽堂之铭，公讳傒斯，字曼硕。揭之得姓出楚司揭氏者以官，出于汉安道侯揭阳定者以邑，出于汉阳信侯刘揭者以名，唐末有为检校尚书左仆射使持节袁州诸军事守袁州刺史者曰[镇]（锁），始家于袁。与居旴江者者曰瑱，居豫章者曰稹，同祖司揭，而言姓氏者，或谓当祖安道；汝宁之族则又别祖阳信，世远谱帙莫得而详。
　　公于稹为□世孙，占籍豫章之丰城。丰城，今富州也。自曾祖光朝而下，三世俱弗仕。以公贵故，祖惟聪累赠嘉议大夫礼部尚书、上轻车都尉，追封豫章郡侯。考来成累赠中奉大夫江西等处行中书省参知政事、护军，追封豫章郡公。初，朝廷罢羣臣赠典，特赐公号贞文先生，至是又奉旨为建书院，因所赐号以为额。祖妣黄氏、何氏，妣黄氏，并追封豫章郡夫人。
　　公生而颖悟，年十二三，读书已能窥见古人为学大意。家贫，不能负笈远游，父子自为师友，刻苦奋厉，穷昼夜不少懈。涵濡既久，经史百氏，无不贯通，发为文辞，咸中矩度，同里年相埒者多敬畏而师事焉。
　　年二十余，稍出游湘、汉间。湖南师赵文惠公淇素号知人，一见辄惊异曰：「他日翰苑名流也。」程楚公巨夫、涿郡卢公挚前后持湖北使者节，程公奇其才，妻以从妹。
　　仁宗践祚之初，程公在翰林，公至京师，因馆于其门，执宾主之礼甚谨，人不知为肺腑之亲也。卢公尤爱其文，函表荐之。方是时，东南文章巨工若邓文肃公文原、袁文清公桷、蜀郡虞公集咸萃于辇下，公与临江范梈、浦城杨载继至，以文墨议论与之相颉颃，而公名最为■〈日田大米，上中中下〉着。受知中书李韩公孟、集贤王文定公约、翰林赵文敏公孟俯、元文敏公明善，而全平章岳柱礼遇尤至，相为推挽，不遗余力。延佑元年由布衣入翰林为国史院编修官。李公以政府兼史馆，观公所撰功臣列传，抚卷叹曰：「此方谓之史笔，他人真誊吏牍耳！」三年，升应奉翰林文字同知制诰，仍兼编修。四年，迁国子助教，用本院奏留居旧职。五年，谒告南归。泰定元年，以元官召，俄丁内艰。公十年间三应奉翰林，朝廷之事，台阁之仪，靡不闲习。王公每谓与公谈治道，大起人意，授之以政，无施不可也。
　　天历二年，文宗始聚勋戚大臣之子孙于奎章阁而教之，命学士院择可为之师者，得十余人而无以易公，乃擢公授经郎。阁在兴圣殿西，公早作，必徒步先诸侍臣而至。诸贵游来受业者谋合钱为贳马，公微闻之，辄自置一马，寻复鬻之，示不欲以己为人累而已。其后去公座下而入侍帷幄者，皆为国之重臣，而未尝假以为声援，视之泊如也。上时坐阁中，有所咨访，奏对称旨，恒以字呼之而不名。中书荐用儒臣，必问之曰：「其才何如揭曼硕？」间出公所上太平政要四十九章，示台臣曰：「此朕授经郎揭曼硕所进，卿等试观之。」其见亲重如此。
　　丰城地不产金，官府惑于奸民之言，为募淘金户三百家，而以其人总之，散往他郡采金以献，岁课自四两累增至四十九两有奇。其人既死而三百者所存无什一，又贫不能聊生，有司责民之役于官者代输其金，民多以是破产。因公所上政要及之，遂蠲其征，人赖以苏。
　　至顺元年，预修皇朝经世大典，上览公所撰宪典，顾谓近臣曰：「此非唐律乎？」超授艺文监丞参检校书籍事，且屡称公纯实，欲器使之而竟不果用。
　　元统元年，今皇帝入正大统，召对便殿，慰谕良久，命赐以诸王所服表里各一，躬自辨识□以授焉。一日入直奎章阁，上适至，左右奉法书名画珍□器物以进，公历陈其制作之年世与其人之氏名，为之坐阅移时。
　　至元元年，迁翰林待制兼国史院编修官。四年，拜集贤直学士。先是，儒学官赴吏部铨必移集贤考较其所业，院下于国子监，监下于博士，吏文稽滞，动经累月。公请奏更其法，以事付本院属官，人以为便。五年，奉旨函香祠北岳、北海、济渎、南镇，竣事，引疾便道西还。丞相太师秦王令集贤促公亟回，以疾□辞。六年，上亲擢公奎章阁供奉学士，闻命即日就道。未□□翰林直学士知制诰同修国史。
　　至正元年，肇开经筵，首□公兼经筵官。二年，升侍讲学士知制诰，同修国史、同知经筵事。公阶自将仕郎累迁至中顺大夫，其为侍讲阶当与品封，而新格超升不越二等，独公不为例，进四等转九阶为中奉大夫，实异数也。
