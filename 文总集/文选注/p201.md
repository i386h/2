<!-- { "loadSidebar": true } -->
　　【杂诗一首（五言）】

　　※左太冲冲于时贾充徵为记室，不就。因感人年老，故作此诗。

　　秋风何洌洌，白露为朝霜，《毛诗》曰：蒹葭苍苍，白露为霜。柔条旦夕劲，绿叶日夜黄。明月出云崖，皦皦流素光。刘桢诗曰：皦月垂素光。披轩临前庭，嗷嗷晨雁翔。轩，长廊之窗也。《毛诗》曰：鸿雁于飞，哀鸣嗷嗷。高志局四海，块然守空堂。《尸子》曰：八极为局。《淮南子》曰：块然独处。壮齿不恒居，岁暮常慨慷。《广雅》曰：岁，年也。

　　【杂诗一首（五言）】

　　※张季鹰今书《七志》曰：张翰，字季鹰，吴郡人也。文藻新丽，齐王冏辟为东曹掾，睹天下乱，东归，卒於家。

　　暮春和气应，白日照园林。青条若揔翠，黄华如散金。嘉卉亮有观，顾此难久躭。《西京赋》曰：嘉卉灌丛。《尔雅》曰：躭，乐也。毛苌《诗传》曰：躭，乐之久者也。延颈无良涂，顿足讬幽深。《吕氏春秋》曰：天下莫不延颈举踵。顿，犹止也。吴季重《与曹丕书》曰：虽云幽深，视险若夷。荣与壮俱去，贱与老相寻。欢乐不照颜，惨怆发讴吟。讴吟何嗟及，古人可慰心。《毛诗》曰：啜其泣矣，何嗟及矣。又曰：我思古人，实获我心。又曰：仲山甫永怀，以慰其心。

　　【杂诗十首（五言）】

　　※张景阳

　　秋夜凉风起，清气荡暄浊。蜻蛚吟阶下，飞蛾拂明烛。《易通卦验》曰：立秋，蜻蛚鸣。崔豹《古今注》曰：飞蛾，善拂灯火也。君子从远役，佳人守茕独。君子，谓夫也。《毛诗》曰：未见君子。佳人，已见上文。离居几何时，钻燧忽改木。离居，已见上文。《论语》曰：钻燧改火。《礼含文嘉》曰：燧人始钻木取火，炮生为熟。《邹子》曰：春取榆柳之火，夏取枣杏之火，季夏取桑柘之火，秋取柞楢之火，冬取槐檀之火。房栊无行迹，庭草萋以绿。《说文》曰：栊，房室之疏也。古诗曰：秋草萋以绿。青苔依空墙，蜘蛛网四屋。《淮南子》曰：穷谷之洿，生以苍苔。《说文》曰：蜘蛛，蛛蝥也。魏文帝诗曰：蜘蛛绕户牖，野草当阶生。《论衡》曰：蜘蛛结丝以网飞虫，人之用计，安能过之。感物多所怀，沈忧结心曲。古诗曰：感物怀所思。沈忧，已见上文。《毛诗》曰：乱我心曲。

　　大火流坤维，白日驰西陆。《毛诗》曰：七月流火。毛苌曰：火，大火也。《淮南子》曰：坤维在西南。又曰：斗指西南维为立秋。《续汉书》曰：日行西陆谓之秋。杜预《左传注》曰：陆，道也。浮阳映翠林，回飙扇绿竹。阳，日也。飞雨洒朝兰，轻露栖丛菊。龙蛰暄气凝，天高万物肃。《周易》曰：龙蛇之蛰，以求伸也。《礼记》曰：仲秋之月，蛰虫坏户。《广雅》曰：凝，止也。《楚辞》曰：悲哉秋之为气，天高而气清。《毛诗》曰：九月肃霜。毛苌曰：肃，缩也。霜降而收缩万物也。《尸子》曰：西方为秋。秋，肃也。万物草木肃，敬礼之至也。弱条不重结，芳蕤岂再馥。《文子》曰：冬冰可折，夏条可结，时难得而易失。人生瀛海内，忽如鸟过目。《史记》邹衍曰：中国名赤县中州也。中国外如赤县州者九，乃所谓九州也。於是有瀛海环之。人民禽兽，莫能相通者，如一区中者，乃为一州，如此者九，乃有大瀛海环之。其外，天地之外也。川上之叹逝，前脩以自勖。《论语》子在川上曰：逝者如斯。《楚辞》曰：蹇吾法夫前脩兮，非世俗之所服。蔡琰诗曰：竭心自勖厉。

　　金风扇素节，丹霞启阴期。西方为秋而主金，故秋风曰金风也。《河图》曰：昆仑山有五色水，赤水之气，上蒸为霞，阴而赫然。魏文帝《芙蓉池诗》曰：丹霞夹明月。腾云似涌烟，密雨如散丝。寒花发黄采，秋草含绿滋。闲居玩万物，离群恋所思。闲居，已见上文。《礼记》子夏曰：吾离群索居？亦已久矣。案无萧氏牍，庭无贡公綦。《汉书》曰：萧育与朱博为友，著闻当世，时人为之语曰：萧。朱结绶。王贡弹冠。往者有王阳贡公。《说文》曰：牍，书版也。班婕妤赋曰：俯视兮丹墀，思君兮履綦。晋灼曰：綦，履迹也。高尚遗王侯，道积自成基。《周易》曰：不事王侯，高尚其事。《文子》曰：积道德者，天与之，地助之。《庄子》曰：无为无治，谓之道基。至人不婴物，馀风足染时。《庄子》曰：不离於真，谓之至人。又南伯子綦曰：吾与之乘天地之诚，而不以物与之相婴。

　　朝霞迎白日，丹气临汤谷。丹气，谓赤水之气也。《淮南子》曰：日出汤谷。翳翳结繁云，森森散雨足。《毛诗》曰：曀曀其阴。毛苌曰：如常阴曀然，翳与曀古字通。《论衡》曰：初出为云，繁云为翳。蔡雍《霖赋》曰：瞻玄云之晻晻，悬长雨之森森。轻风摧劲草，凝霜竦高木。《楚辞》曰：漱凝霜之纷纷。密叶日夜疏，丛林森如束。畴昔叹时迟，晚节悲年促。《左氏传》羊斟曰：畴昔之羊子为政，邹阳上书曰：至其晚节末路。岁暮怀百忧，将从季主卜。《史记》曰：司马季主者，楚人也。卜於长安东市。宋忠与贾谊游於市中，谒司马季主请卜。

　　昔我资章甫，聊以適诸越。章甫，以喻明德。诸越，以喻流俗也。《庄子》曰：宋人资章甫而適诸越，越人敦发文身，无所用之。司马彪曰：敦，断也。资，取也。章甫，冠名也。诸，於也。《尔雅》曰：適，往也。行行入幽荒，欧骆从祝发。《史记》曰：东海王摇者，其先越王勾践之后也。姓驺氏。摇率越人佐汉，汉立摇为东海王，都东瓯，世俗号为东瓯王。徐广曰：驺一作骆。《穀梁传》曰：吴，夷狄之国，祝发文身。范甯曰：祝，断也。郑玄《毛诗》曰：从，随也。穷年非所用，此货将安设。冠无所设，以喻德无所效也。《西京赋》曰：穷年忘归。瓴甋夸玙璠，鱼目笑明月。言流俗之失也。《尔雅》曰：瓴甋谓之甓。《左氏传》曰：季平子卒，阳虎将以玙璠敛。《雒书》曰：秦失金镜，鱼目入珠。明月珠，已见上文。不见郢中歌，能否居然别。阳春无和者，巴人皆下节。宋玉对问曰：客有歌於郢中者，其始曰下里巴人，国中属而和者数千人，其为阳春白雪，国中属而和者不过数十人。是其曲弥高者，其和弥寡。《尹文子》曰：形之与名，居然别矣。《楚辞》曰：揽騑辔而下节。流俗多昏迷，此理谁能察。《礼记》曰：不从流俗。郑玄曰：流俗，失俗也。

　　朝登鲁阳关，狭路峭且深。庾仲雍《荆州记》曰：其北有四关，鲁阳伊关之属也。流涧万馀丈，围木数千寻。郦元《水经注》曰：鲁阳关水出鲁阳关分头山。《说苑》曰：齐王曰：大国之树必巨围。应劭《汉书注》曰：八尺曰寻。咆虎响穷山，鸣鹤聒空林。《说文》曰：咆，嗥也。杜预《左传注》曰：聒，讙也。凄风为我啸，百籁坐自吟。《汉书》息夫躬绝命辞曰：秋风为我吟。《庄子》子游曰：地籁则众窍是，无故自吟曰坐也。感物多思情，在险易常心。朅来戒不虞，挺辔越飞岑。刘向《七言》曰：朅来归耕永自疏。《周易》曰：君子以治戎器，戒不虞。王阳驱九折，周文走岑崟。《汉书》曰：琅邪王阳为益州刺史，行部至邛僰九折坂，哭曰：奉先人遗体，柰何数乘此险。以病去。及王遵为刺史，至其坂，问吏曰：此非王阳所畏道耶？吏对曰：是。遵叱其驭曰：驱之。王阳为孝子，王遵为忠臣，然此言王阳驱九折，盖驱马而去之也。《公羊传》曰：百里奚与蹇叔子送其子而戒之曰：尔即死，必淆之廞岩，是文王之所避风雨者也。何休曰：其处阻险，故文王过之驱驰，常若避风雨也。经阻贵勿迟，此理著来今。《汉书》杜业上书曰：深思往事，以戒来今。

　　此乡非吾地，此郭非吾城。羁旅无定心，翩翩如悬旌。《左氏传》陈敬仲曰：羁旅之臣。《战国策》楚王曰：寡人心摇摇然如悬旌，终无所泊。出睹军马阵，入闻鞞鼓声。《礼记》曰：君子听鼓鞞之声，则思将帅之臣。阵或为尘。《周礼注》曰：鞞，小鼓也。常惧羽檄飞，神武一朝征。《汉书》高祖曰：吾以羽檄徵天下兵。班固《汉书》高纪述曰：实天生德，聪明神武。长铗鸣鞘中，烽火列边亭。《楚辞》曰：带长铗之陆离。王逸曰：长铗，剑名也。曹植《结客篇》曰：利剑鸣手中，一击两尸僵。《说文》曰：烽燧，候表，边有警则举也。舍我衡门依，更被缦胡缨。《毛诗》曰：衡门之下，可以栖迟。《庄子》赵太子悝曰：吾王所好剑士，皆蓬头突鬓，垂缦胡之缨。畴昔怀微志，帷幕窃所经。帷，谓谋於帷帐也。《兵书》曰：将军於营张幕也。何必操干戈，堂上有奇兵。《吕氏春秋》曰：士尹陀为荆使於宋。司城子罕觞之。南面之墙，犨於其前而不直，西家潦，注於庭下而不止。问其故，子罕曰：南家，鞔工也，吾徙之。其父曰：吾恃鞔而食三叶矣。今徙，求鞔者不知吾处，吾将不食，故不徙也。西家高，吾宫卑，潦注吾宫也今，故不禁也。荆適兴兵攻宋，尹陀归谏而止。孔子闻之曰：夫修之庙堂之上，折冲千里之外，其司城子罕之谓乎。高诱曰：犨，出也。鞔，履也。《孙武兵法》曰：奇正还相生，若环之无端也。折冲樽俎间，制胜在两楹。《晏子春秋》曰：晋平公使范昭观齐国政，景公觞之。范昭起曰：原得君之樽为寿。公令左右酌樽以献，晏子命彻去之。范昭不悦而起舞，顾太师曰：为我奏成周之乐。太师曰：盲臣不习也。范昭归，谓平公曰：齐未可并，吾欲试其君，晏子知之。吾欲犯其乐，太师知之。於是辍伐齐谋。孔子闻之曰：善哉！不出樽俎之间，而折冲千里之外，晏子之谓也。高诱《吕氏春秋注》曰：折冲者，冲车，所以冲突也。敌之军能陷破也。欲攻己者，折还其冲车於千里之外，不敢来也。《孙子兵法》曰：水因地而制行，兵因敌而制胜。李奇《汉书注》曰：制，折也。汉书杜邺说王音曰：所接虽在楹阶俎豆之间，其於为国折冲厌难，岂不远哉？两楹，宾主之位也。巧迟不足称，拙速乃垂名。《孙子兵法》曰：兵闻拙速，不睹工久。陆贾《新语》曰：建大功於天下者，必垂名於万世也。

