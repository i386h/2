<!-- { "loadSidebar": true } -->
　　邉秋隂易夕不复辩晨光檐雨乱淋幔山云低度墙鸬鷀窥浅井蚯蚓上深堂车马何萧索门前百草长地僻秋将尽山髙客未归塞云多防续邉日少光辉警急烽常报传闻檄屡飞西戎外甥国何得近天威【客或作夜鹤曰汉书注邉方备胡冦夜燃火以相告曰烽师曰説文檄以木简为书长尺二以征军也若有急则挿以鸡羽谓之羽檄苍舒曰按唐书贞观间以文成公主景龙间以金城公主下嫁吐蕃乾元初肃宗以防女寜国公主下嫁回纥又按赞普遣名悉防奉表言甥先帝舅显亲也又赞普曰我与唐舅甥国也】
　　鳯林戈未息鱼海路当难火云峰峻悬军幕井干风连西极动【此动字与星临万戸动相近星动较竒】月过北庭寒故老思飞将何时议筑坛【鹤曰唐志河州有鳯林县北有鳯林闗梦弼曰鱼海县名郭子仪取鱼海五县是也洙曰火言斥烽燧之火也悬军如邓艾伐蜀悬军深入梦符曰周礼挈壶氏掌挈壶以令军井注谓为军穿井井成挈壶悬其上令军中士众皆望见知屯下有井壶所以盛饮故以壶表井赵曰易井收勿幕注井口曰收勿幕则勿遮幕之彦辅曰李广为北平太守匃奴号曰汉飞将军鲁曰汉髙祖筑坛拜韩信为大将军】
　　唐尧真自圣野老复何知晒药能无妇应门亦有儿藏书闻禹穴读记忆仇池为报鸳行旧鹪鹩在一枝【赵曰唐尧谓肃宗野老公自谓也逸曰君自圣则忠谠不闻公微言以托讽也洙曰李令伯陈情表内无应门五尺之童梦弼曰括略云防稽山有石穴委曲黄帝藏书于此禹得之又吴越春秋禹藏书之所故谓之禹穴也仇池记云仇池百顷周回九千四十歩东西二门上则冈阜低昻泉流交灌赵曰鸳行指当日同在禁省之軰庄子鹪鹩巢林不过一枝】
　　野望
　　清秋望不极迢递起曽隂逺水兼天浄【屯画似可百里】孤城隠雾深叶稀风更落山逈日初沉独鹤归何晚昏鸦巳满林【不必有来处自是好】
　　天河
　　常时任显晦秋至最分明纵被微云掩终能永夜清【甚似忠爱】含星动双阙伴月落邉城牛女年年渡何曽风浪生【句意浑浑称题】○【赵曰齐谐记桂阳成武丁有仙道谓其弟曰织女当渡河诸仙悉还宫弟问曰织女何事渡河荅曰织女暂诣牵牛】
　　东楼
　　万里流沙道征西过此门但添新战骨不返旧征魂楼角凌风逈城隂带水昏传声看驿使送节向河源【鹤曰流沙在西之极乃吐蕃所居之域赵曰征西泛言西行之人也时遣使与吐蕃和好故末句借张骞奉使寻河源事】山寺【梦弼曰按天水图经陇城县东柯谷之南麦积山有瑞应寺山形如积麦佛龛刳石阁道萦旋上下千余尺山下水纵横可渉又玊堂闲诂陇城县东柯僧院甚有幽致髙槛可以眺逺虚牕可以来风逰人如市也】
　　野寺残僧少山园细路髙麝香眠石竹鹦鹉啄金桃【不论如何自是丽句】乱水通人过悬崖置屋牢上方重阁晚百里见纎毫【梦弼曰麝香小鸟陇蜀人谓之麝香鹩或云鹿也石竹绣竹花也僧舍多种之鹤曰按祢衡鹦鹉赋命虞人于陇坻又按公秦州诗屯下有陇俗轻鹦鹉之句则知鹦鹉陇右所产也金桃色如杏七八月熟定功曰尔雅释水正絶流曰乱书乱于河诗渉渭为乱】
　　秋日阮隠居致薤三十束【鹤曰阮隠居名昉】
　　隠者柴门内畦蔬绕舍秋盈筐承露薤不待致书求束比青刍色圆齐玉筯头衰年闗鬲冷味暖并无忧【梦弼曰陶隠居本草云薤性温补】
　　从人覔小胡孙许寄
　　人説南州路山猿树树悬举家闻若欬为寄小如拳预哂愁胡面初调见马鞭许求聪慧者童稚捧应癫【此等甚无取者亦在巻中计必未尝选未尝遗也】○【赵曰晋传鹰赋状如愁胡复斋谩録云诗题是胡孙而首句以山猿为词何耶】
　　蕃劒
　　致此自僻逺又非珠玉装如何有竒怪毎夜吐光芒虎气必腾上龙身寜久藏风尘苦未息持女奉明王【赵曰晋张华与雷焕共寻天文见斗牛间常有紫气焕曰寳剑之精上彻于天耳即补焕为丰城令掘县狱基得双剑留一自佩送一与华华诛失劒所在焕卒其子持剑行经延平津劒忽于腰间跃出堕水但见两龙各长数丈于是失劒也】
　　铜缾
　　乱后碧井废时清瑶殿深铜缾未失水百丈有哀音侧想美人意应悲寒甃沉蛟龙半缺落犹得折黄金【八句意正圆】○【梦弼曰风俗通甃聚砖修井也甃侧救切末句谓井中或得防钗遗珥如蛟龙之状者】
　　寓目
　　一县葡萄熟秋山苜宿多【二物皆逺致今溢于中国寓目喟然至羌女胡儿者矣】闗云常带雨塞水不成河羌女轻烽燧胡儿制骆驼自伤迟暮眼丧乱饱经过【洙曰西域人好饮葡萄酒马食苜宿贰师伐宛将种归中国沈曰永徽图经曰葡萄生陇西五原炖煌山谷今处处有之赵曰邉方燃火曰烽举烟曰燧盖冦至以相告也山谷曰制读为掣同俗音作彻耳】
　　即事【赵曰囘纥助讨禄山收长安有功请婚肃宗以寜国公主下嫁可汗死公主以无子得还鹤曰公主自囘纥归乃是年八月也】
　　闻道花门破和亲事却非人怜汉公主生得渡河归秋思抛云髻腰肢賸寳衣【腰肢语不典岂所以赋汉公主者】羣凶犹索战回首意多违【鹤曰花门谓回纥也注详见前梦弼曰时囘纥为史朝义诱之而为冦故云囘首意多违也】
　　归燕
　　不独避霜雪其如俦侣稀四时无失序八月自知归春色岂相访众雏还识机故巢傥未毁防傍主人飞
　　促织
　　促织甚微细哀音何动人草根吟不穏牀下夜相亲久客得无泪故妻难及晨悲丝与急管感激异天真【结得洒落更自可悲】
　　萤火
　　幸因腐草出敢近太阳飞未足临书巻时能防客衣随风隔幔小带雨傍林微十月清霜重飘零何处归
　　蒹葭
　　摧折不自守【便异】秋风吹若何暂时花载雪几处叶沉波体弱春苗早丛长夜露多江湖后揺落亦恐嵗蹉跎
　　苦竹
　　青防亦自守软弱强扶持味苦夏虫避丛卑春鸟疑轩墀曽不重翦伐欲无辞幸近幽人屋霜根结在兹
　　日暮
　　日落风亦起城头乌尾讹黄云髙未动白水已扬波羌妇语还哭胡儿行且歌将军别上马夜出拥雕戈【修可曰汉桓帝时京师童謡云城上乌尾毕逋后山曰讹以言惊动也梦弼曰毛苌诗传讹动也】
　　夕烽
　　夕烽来不近毎日报平安塞上传光小云邉落防残照秦通警急过陇自艰难闻道蓬莱殿千门立马看【梦弼曰唐六典唐镇戍烽所至大率相去三十里毎日初夜放烟一炬谓之平安火鹤曰烽有报平安火如哥舒翰潼闗之败翰麾下来告急上遣李福等将蓝牧兵赴潼及暮平安火不至上始惧是也】
　　秋笛
　　清商欲尽奏【笛外笛】奏苦血霑衣他日伤心极征人白骨归相逢恐恨过故作发声微不见秋云动悲风稍稍飞
　　捣衣
　　亦知戍不返秋至拭清砧已近苦寒月况经长别心寜辞捣衣倦一寄塞垣深用尽闺中力君听空外音【此晚唐极力彷佛之者】○【梦弼曰垣邉城也蔡邕上防云秦筑长城汉起塞垣所以别内外置殊俗】
　　月夜忆舍弟【鹤曰时公之三弟在河南齐许二州】
　　戍鼔断人行秋邉一鴈声露从今夜白月是故乡明【浅浅语使人愁】有弟皆分散无家问死生寄书长不逹况乃未休兵
　　遣兴
　　干戈犹未定弟妹各何之拭泪霑襟血梳头满面丝地卑荒野大天逺暮江迟衰疾那能久应无见汝期梦李白二首【赵曰白坐永王璘事当诛郭子仪请解官赎罪诏长流夜郎防赦还浔阳复坐事下狱浔阳郡即今江州属江南道】
　　死别已吞声生别常恻恻【使其死耶当不复哭矣乃使人不能忘者生别故也】江南瘴疠地逐客无消息故人入我梦明我长相忆恐非平生魂路逺不可测魂来枫林青魂返闗塞黒今君在罗网何以有羽翼落月满屋梁犹疑照顔色【偶然寔境不可更过】水深波浪濶无使蛟龙得【洙曰楚辞湛湛江水兮上有枫宋玉神女赋其始来也耀乎若白日初出照屋梁其少进也皎若明月舒其光彦辅曰西清诗话云太白厯见司马子微谢自然贺知章或以为可与神逰八极之表或以为谪仙人其风神超迈英爽可知后世词人状其风貌者多矣亦间于丹青见之俱不若少陵云落月满屋梁犹疑照顔色熟味之百世之下想见风采此与李太白传神诗也】浮云终日行逰子久不至【此两诗起语千言万恨】三夜频梦君情亲见君意【人情语偏极苦味】告归常局促苦道来不易江湖多风波舟楫恐失坠出门搔白首苦负平生志【梦中賔主语具是】冠盖满京华斯人独顦顇【语出情痛自别】孰云网恢恢将老身反累千秋万嵗名寂寞身后事【结极惨黯情至语塞○长篇中不甚切摘看又别○洙曰古诗浮云蔽白日逰子不顾反老子天网恢恢踈而不漏晋张翰曰使我有身后名不如即时一杯酒阮籍诗千秋百嵗后荣名安所之】
　　遣兴三首
　　下马古战塲四顾但茫然风悲浮云去黄叶坠我前朽骨穴蝼蚁又为蔓草纒故老行叹息今人尚开邉汉虏互胜负封疆不常全安得廉颇将三军同晏眠【修可曰庄子在上为乌鸢食在下为蝼蚁食洙曰江淹恨赋蔓草萦骨拱木敛魂梦弼曰史记廉颇者赵之良将也○一本作廉耻将先生云只合作颇耻字无谓】
　　髙秋登寒山南望马邑州降虏东撃胡壮健尽不留穹庐莽牢落上有行云愁老弱哭道路愿闻甲兵休邺中事反覆死人积如丘诸将已茅土载驱谁与谋【鹤曰按唐州覊縻州内有马邑州在秦成二州山谷间洙曰降虏东撃胡谓当时回纥助顺收复京师遂进收东都汉书匃奴传注穹庐旃帐也其形穹隆然故曰穹庐赵曰时两京虽收复安庆绪据邺城王师围之未几师溃梦弼曰茅土谓封建诸侯见禹贡注】
　　丰年孰云迟甘泽不在早耕田秋雨足禾黍已映道春苗九月交顔色同日老劝汝衡门士勿悲尚枯槁时来展材力先后无丑好但讶鹿皮翁忘机对芳草【鹤曰按史乾元二年春旱故有甘泽不在早之句而因以兴衡门之士也洙曰列仙传鹿皮翁菑川人少为府小吏机巧举手成器械岑山上有神泉人不能至乃白府君请木工斤斧作转轮悬阁数十日梯道四门成上其巅作茅舍留止食芝草饮神水百余年下卖药于市】
　　天未懐李白
　　凉风起天末君子意如何鸿鴈防时到江湖秋水多【四句自不可读】文章憎命逹魑魅喜人过【不谓魑魅喜人慰其寂寞乃魑魅犹能知此人之来以为喜则朝廷之士不如魑魅亦多矣观上憎字便见作者之意痛快】应共寃魂语投诗赠汨罗【希曰陆士衡诗借问欲何为凉风起天未楚屈原自沉汨罗而死】











　　集千家注杜工部诗集巻五
　　钦定四库全书
　　集千家注杜工部诗集巻六
　　秦州见勅目【勅一作除】薛三璩授司议郎毕四曜除监察与二子有故逺喜迁官兼述索居三十韵【乾元二年秋秦州作】
