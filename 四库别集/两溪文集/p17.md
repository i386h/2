<!-- { "loadSidebar": true } -->
　　锺为吾吉永丰着姓韶音锺氏老成人修撰弘彰従父也弘彰由进士及第厯任史职入侍经筵有年矣韶音犹従有司役来输里布京师或谓韶音有従子贵仕清朝乃不能庇之使间关逺渉于遅暮之年何也韶音曰吾従子虽贵然吾籍在民伍中输租税以奉上民之职也吾従是役盖思修其职求不负为太平民也岂従子不吾庇也虽然吾至京赖有従子将迎奉顺以笃亲长之意慰其行役羇旅之懐已不觉身去故乡逺在千万里外也况辱缙绅贵游以吾従子之故容接而礼遇之奉为尊客使得従容以观京国之光覧金台之胜槩茍株守一壑又何足以得此修职之外盖不为无获也由是人知韶音之来出其意也非有所使于人也继而弘彰固请于朝得归省其亲遂侍韶音而南赋诗送韶音行者属序于余夫举天下之人莫不各有其职能修而举之不自隳焉则自处安于上下不获戾其为人也不亦贤乎韶音韦布之士能修其职贤可知矣弘彰在馆阁亦孜孜早夜惟职是奉抑其父兄长者平昔身教有所感发之欤于此又见韶音之贤有以及其従子也使世之为公卿大夫至百执事皆能恭职如锺氏又岂有瘝官之患食君之禄而废其事之失哉故特表而白之以为世劝若其归途所遇田园所乐则已形于诸君之歌咏故不及之
　　送张孟初还句容诗序
　　昔者汉都于洛长安故老念其上不西顾咸兴慨惜班孟坚因作两都赋盛称洛邑之美逾于长安以谕其意至今垂之策书昭汉徳于无极圣眀肈建北京以均四方朝贡之道为宇内乆安长治之图诚万世无疆之鸿业而南土之人思日月之光逺常引领以望乘舆之复南盖犹汉之西人不欲其上之东也惜时无班氏赋两京以谕之岂得不因张孟初氏南还而举其万一与之言欤夫南京固江南之都会北京又天下之都会故自大寳定于北而九域之生灵乂安四夷之职贡交至率土愿戴而乐归不啻星拱辰而水朝宗卒无一人不得其所况南土习知故俗安守恒法士而勤学修行则爵禄之必归农而服田力穑则赋役不加厚百工商贾各事其事则入于私而输公者无所损益于旧所以享夫太平之福遂其室家之安者自若乘舆虽北犹南也岂在目覩龙旗周旋清道然后为有倚赖耶孟初幸以是致意其故老焉孟初南京负郭旧家以従弟諌擢进士北京请于其亲来视之未几且南两京胜槩已在其目矣归必能达吾言
　　送编修龚君南归诗序
　　世之君子能悦其亲于闲居之地者则不得致有爵禄之荣能显其亲于宦达之途者或不得身奉甘旨之养荣与养兼得如翰林编修龚君台鼎岂非能事其亲者乎台鼎少侍其亲习春秋学成而出以宣徳庚戌进士第二人擢今官恭职三年荷宠命封其尊府编修母孺人得请以归致其荣矣复官未几而定省之思常徃来于懐方慨其归之未可得已而寛恤诏下词臣得还家待召用者八人台鼎与焉又自喜其得复候起居视寒燠食饮之节于庭户下可免夫南北暌离之念也即治装行予故谓其事亲能兼得夫荣与养也虽然此特其私情之遂尔有公论存焉今眀主在上乐于亲贤如台鼎之问学博深足以偹顾问陈善道侍従中岂可缺其人耶二三元老居庙廊欲张文学以饰治平如台鼎之词翰优长足以事校雠秉载笔纂述中岂可缺其人耶士君子聚处京师多欲得贤达为知己如台鼎之性温雅而行端恪足与论道而辅徳交友中岂可缺其人耶是皆公论之不可掩也岂私情所能胜之乎吾故知其必不为大众所释行当复其位以事其事不得乆遂其私于家也台鼎为少师杨公邑人公既命吾侪作诗且自序以华其归矣而寮宷之情尚不容已复为诗俾予序以益之故为道其私情之遂于前而公论之不可负于后也如此
　　送杨千户袭职还安福序
　　圣朝优遇武臣不轻絶其官无大故败伦之节虽得罪罢斥逺方没而子孙皆得追袭其职为武臣者其可不知报乎故杨勲仲绩袭千户之职于其先君罢没之后复得守御安福学士李先生欲其知报也饯以酒而谓之曰子之家失其官守已十年朝廷不忘旧劳复与子职恩殊至矣不可不修徳竭能绥厥士卒以尽报効之道盖朝廷托士卒于武臣非为之利也欲其养而训之以偹不虞之用也受是托者诚能懐之以徳处之以正教之以时不为暴刻不仁之政以需于货而挠其生使部伍之间贫者有给怯者有武知者知方艺精而器利俟有征发则相率赴敌不为退避畏缩之计则于所托为不负矣何患乎声名之不起功业之不立哉不知世之为武臣者皆能是耶子以妙龄伟器偹尝艰难于乆抑之下得复爵禄于已絶之余所谓生于忧患者殆非众武臣比矣可不早夜惕励思不负所托以图报効乎昔者却缺感文公不念其先之罪用为大夫増修敬徳以懐其下卒收获狄之功复有冀邑却氏遂大于晋子其朂之吾将望子为安福之冀缺也仲绩再拜谢曰勲虽不武闻先生命不敢不朂时编修呉公节刘夏官信彭主事贯戴主事相国子生周训刘希阳及予二三子弟在侧咸嘉仲绩能拜善言谓予宜书为之赠遂书之
　　送张佥宪复任序
　　正统六年夏福建按察佥宪张君居彦奏课为风宪最将还视厥职与之游者以其兄居杰为江西叅政素厚于予予与佥宪又尝识面来征文为之赠义不容辞夫兄弟之竞爽于家齐名于仕途不但人情所同愿天下所欣覩而已寔有以关乎气运之盛为国家多贤之祥焉故二陈作于颍而汉史以光两蘓出于眉而宋徳以盛此令兄弟所以足为世荣也方今圣治尚文而佥宪兄弟俱由科目起家为儒官一则屡以荐升至方岳一则特膺拔居臬司所以宣布徳化为长育烝庶之春阳者其兄任之所以振作风纪为严肃有司之秋霜者其弟任之以一家同气之亲分柄二大方徳刑之政而皆有明敏之才卓异之绩诵于人之口溢于人之耳甚为公卿大臣所敬重殆将以二张之名称于圣朝如汉之陈宋之蘓乎兹亦不为不伟矣岂其尊府给事中徳如太丘教如老泉有以开其子欤将天欲祚斯文而庆泽有以锺于其家欤其为圣朝多贤之征一也虽然善始者贵乎善终责名者必先责寔故盛徳君子未尝以宦成而怠于检身必躬乎仁义然后用以范乎物而昭乎世所以然者诚知有终之为贵非寔不足以收名也佥宪徃而惟终是图惟寔是务以自力乎盛徳之事则望与位将日隆不连双璧于庙廊之上不已也因序以相待焉
　　送佥宪陈君复任云南诗序
　　云南按察佥宪陈君汝衡以课最还职予既赋诗三章赠之矣同年诸君皆为赋之兵部主事舒君守中复集为巻来属予序予以云南今日之务莫急于安定其民也盖自麓川逆命敌忾之师毎出则云南之人赴战鬬者委其生给转输者废其业出馈遗者殚其赀偹送迎者穷其力耄倪相率惟军旅之是従者无不冀寇之平而家之得其康也今渠魁未殱而羞琛之使不至是方之人思息其肩不能得则恒恐恐焉虑其无以自存矣不抚而安之可乎君至官岂得不与二三方面大臣谋其所以安之之道哉民得其安而仰事俯育无不赡然后训之以武激之以义则无战不克无功不成欲寘麓川残孽于掌握中也何难哉春秋之法制外者先治内服逺者必自迩正以此也君有竒伟才通古今学常以济时爱国为心始为御史数厯邉陲所至克除民患以肃清境土所谓安民制寇之道已晓然于胸中矣予犹恳恳以是为之言者何耶初王师之再南也予恐云南之民有弗克堪建议以为屡动大众以渉险逺而不得寇徒为民病无益也莫若止选精鋭于近邉使分屯要害以厚储蓄以勤训练以相声援得便则合势出竒以乘寇虚不得便则通使环境诸夷以掣冦肘或时为陈祸福以无塞其向化之路则不必劳天下之力竭公私之费而寇可坐平矣是予之素懐惟在于安民制冦而已惜其位不尊言不信而计不得施今师既班君幸审择愚衷之所布者于民有益于国无损于冦有可平之势请而施之未晩也君将以为何如
　　送贵州叅政严君赴任序
　　自荐举之令行而侍御之臣超授方面之任不少矣独钱塘严君敬夫拜贵州布政司叅政人无识不识者莫不以为举得其人而任当其职焉君果何为而能有是誉哉其由进士擢为御史也不问居京师按郡邑廵厯邉徼举克振肃风纪祛剔民蠧使良者悦而无良者惧赫然着绩于中外而称能于逺迩已足为人所重矣去年王师南向君又不避险逺以従征伐其士伍之无哗饷道之不絶君寔预有力焉比班师也上功状者失録其名故文僚武将俱被峻陟厚赉而君独不与人以君宜自陈其劳庶朝廷知之必有所处也君曰仗国法以佐军事讨寇攘乃吾职所当为设因将士之力俘馘其渠魁郡县其境土全师而归犹不敢贪以为功况元凶未殄邉境未寜得免咎戾亦已幸矣又敢掩为己功以要爵赏非惟欺国亦恐为小丑所笑竟嘿不言其谦退不伐劳也如此然不踰月而贵州之命下不得于彼而得之此亦可以见国论之公爵禄不待人希而自至也谓之举得其人而任当其职不亦宜乎虽然施政于贵州也有要不可不为君告故因其寮之请而述之今天下藩臬之司皆偹厥官而贵州独省其半何也以其民稀而杂夷非有艰剧之务重繁之役官不必备亦足致其理也朝廷闵念是方之民不欲扰之意甚至矣居其位以施其政者可不深体是意思去苛烦务従简易以与其民休息使穷陬荒服之境均得沾被徳泽乎君之徃也吾知上徳无不宣矣吾知下民有所赖矣吾知其声名之起功业之着又将自兹始矣因举以相告焉
　　送大名郡守李君复任序
　　皇上嗣大寳之初安邑李君公载自监察御史膺荐升大名知府翰林修撰刘君仲方大名人也自矜其郡得贤守以语人曰乡之人其有所赖以得康其居乐其业免夫穷苦垫隘之忧欤未有牧守得人而民不受其福者或谓之曰人之为才也不齐眀于执法者或短于长民著称于内任者或失名于外任故有谋获于野而不获于邑才优于赵魏老而不足于滕薛大夫李君虽举职于宪台安保其必能有效于郡事耶修撰曰君吾同年进士也吾知之为详其为御史时鉏奸之政毎施于爱物之余仁厚之意常存于刑狱之下可谓严而恕温而有理者也移之于郡何患其弗绩欤或人不能难李君守大名三年政成而民安之循良亷静之誉蔼然溢其郡而达乎京师修撰之言于是乎验及君来京以课最奏当复官与之交者来请文赠其行予于君亦有同年之好故既举其不负修撰所称者为之喜矣又岂得不道古贤之事以致予期望之私于其间耶昔狄梁公治大名不但有徳恵以及于其民又克自树使功施于国道光于时芳流于后世卓为唐之名臣今之大名犹古之大名也君益砥名濯节以梁公之业自期则亦今之梁公矣书曰罔俾阿衡専美有商君亦岂可使梁公専其美于大名也此则予之望于君也君其以为何如
　　送刘编修归省诗序
