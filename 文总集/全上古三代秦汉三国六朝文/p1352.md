<!-- { "loadSidebar": true } -->
　　葛屦纠纠，魏有去旧之歌，零露，周受惟新之命。乃进爵封雁门郡公，食邑通前二千七百户。保定元年授使持节都督岷州诸军事、岷州刺史。陇头流水，延望秦关；种上峨眉，犹通蜀道。公不发私书，不燃官烛，兽则相负渡江，虫则相衔出境。四年拜大将军，余官如故。卫青受诏，未入玉门之关；窥宪当官，犹在燕山之下。公之此授，差无惭德。浑王叛换，梗我西疆，宕羌首窜，藩篱携贰。公受于社，偏师远袭，扬ユ龙涸，系马甘松。二十五王，靡旗乱辙；七十六栅，鹑奔雉窜。既蒙用命之赏，乃奉旋师之乐。天和二年，被使南征，带甲百万，轴舻千里，江源水起，海若乘流，舡官之城，登巢悬爨，吴兵习流，长驱战舰，风灰箭火，倏忽凌城。公以白羽麾军，朱丝度水，七十余日，始得解衣。朝廷以晋克夏阳，先通灭虢之政；秦开武遂，始问吞韩之谋。是以驰传追公，以为仁寿城主。齐将段孝先、斛律明月，出军定陇，以为宜阳之援。公背各水而面熊山，阵中军而疏行首，乘机一战，宜阳衔璧。增封五百户，进柱国大将军。司勋之册也。建德元年拜大司空，二年迁少保。姬朝三列，少保为前，炎正五官之城冬官为北。频烦宠命，是谓能贤。三年授使持节、都督襄、郢、昌、丰、唐、蔡六州诸军事，襄州刺史。江汉之间，不惊鸡犬，樊襄之下，更多冠盖。既而三湘辽远，时遭入，五溪卑湿，或见鸢飞。旧疾增加，薨于州镇。天子画氵凌烟之阁，言念旧臣；出平乐之宫，实思贤傅。有诏赠某官，礼也。即以四年四月二十五日归葬于原州高平之镇山。属国玄甲，轻车介士，一依霍骠骑之礼，卫将军之葬，呜呼盛哉！
　　公入仕四十五年，身经一百六战。通中陷刃，疾甚曹参；刮骨傅药，事多关羽。而风神果勇，仪表沉雄，事亲无隐无犯。学不专经，略观书籍；兵无师古，自得纵横。青乌甲乙之占，白马星辰之变，九宫推步，三门起伏，天弧射法，太乙营图，并皆成诵在心，若指诸掌。虏青犊之兵，甚有秘计；烧乌巢之米，本无遗策。西零贼退，屈指可知；南郡兵回，插标而待。常愿执金鼓而问吴王，横雕戈而返齐地，有志不就，忠贞死焉。
　　世子恭等，孝惟纯深，居丧过礼。对其苫寝，则梓树寒生；闻其悲泣，则巢禽夜下。呜呼哀哉！乃为铭曰：
　　天齐水合，日观山连。兵强东楚，地远西燕。五卿咸正，三王并贤。灵龙理起。燧象还燃。自天之德，乃祖乃父。维岳降神，生申及甫。北门梁栋，西州云雨。勇慑燕城，名题汉柱。公始青衿，风神世载。猛兽不惊，家禽能对。剑学千门，书观六代。有竭忠贞，无遐敬爱。乃数军实，乃握兵符。浇沙成垒，聚石成图。风云顺逆，营阵孤虚。灵雨钲鸣，火飞孤。淮阴受册，车骑登坛。公为上将，有此同官。下江烧楚，上地吞韩。推功玉案，定策珠盘。天有三阶，公承其命。国有六卿，公从其政。台曜偕辉，槐庭重映。匡赞七德，谟猷八柄。腹满精神，心开明镜。伏波受，楼船推毂，东道未从，南征不复。饮丹有井，浇泉无菊。功存柳林，身在木。移茵反葬，提柩山行。刍灵陇水，哀挽长城。山如北邙，树似东平。松门石起，碑字金生。眇眇山河，茕茕胤子。泣血徒步，夺菠千里。孝水先枯。悲云即起。世数存没，哀荣终始。（《文苑英华》九百五，又略见《艺文类聚》四十六）
　　◇周柱国大将军大都督同州刺史尔绵永神道碑
　　公讳永，字永宾，东燕辽东郡石城县零泉里人也。本姓段。昔者昌意降居，初分若水之姓；共叔出奔，始有京城之族。西河居士，蕃魏而却秦；北岳将军，威胡而奉晋。其后居于代北，则先封辽水，备乎史籍，可略而言。
　　祖援，镇西将军、冯翊太守。父儒，平东将军、持节、恒燕、朔三州诸军事，恒州刺史。
　　公年裁弱冠，即值乱离，驱驰关塞之间，早有纵横之志。军阵方圆，无劳聚米，山川形势，不待披图。魏正光五年入仕，解褐殿中将军，孝昌三年加龙骧将军，永安二年授平东将军都督，中埏建义，勋谋是先，蒙赏仓泉县开国男，食邑一百户。其年淮淝侵轶，南鄙征兵，公受偏师，一月三捷。昔张辽奄至（下有阙文）县开国伯，食邑五百户，进爵为侯。永熙元年，授使持节、车骑大将军、左光禄。魏武帝特召入，仕阁内大都督。马武小心，侍萧王于卧内；典韦忠壮，陪魏后于宫中。于时贼帅元伯，破掠城市，西自潼函，东绵巩洛。京畿大都督请马七千。公曰：「此贼无他策，寻自鸟散。」止请五百骑，应手生擒。朝廷赏其谋策，百姓喜其除害。既而丧乱弘多，生民版荡，乘舆西幸，宗社北迁。公妙识玄象，深知历数，乃与昆弟谋为自全，斩西中城主，送首关内，蒙赏昌平县开国子，食邑三百户。大统元年，授使持节、都督、北徐州刺史。平窦军，复弘农，战沙苑，阵河桥，公并预先登，身当锋首。谟奠应变，备在司勋，增邑八百户，通前合二千户，进爵为沃阳县开国公，授南汾州诸军事、恒州刺史，又迁云州刺史。
　　昔轩丘分族，异姓者十四人；酆邑建侯，宗盟者四十国。太祖文帝席卷关河，三分天下。颍川从我，并有乡里之亲；新丰故入，非无布衣之旧。更立九十九姓，还存三十六国，旧骨还姓尔绵，增邑一千，进爵为广州城郡开国公。寻授文州诸军事、文州刺史。国家以玉门西拒，久劳亭鄣，阳关北牧，多事风尘。武成二年，有诏进公都督瓜州诸军事、瓜州刺史。是以名驰梓岭，声振榆关，无雷畏威，负霜怀惠。保定二年还朝，授工部大夫，寻迁军司马。夏官司武，待白露而治兵；冬官考工，纪玄云而授职。四年增邑三百户，通前合三千九百户。其年授使持节、大将军、都督、治左八军总管军事。进登上将，暮会小卒，事涉交接，观衅而返。
　　天和二年以本官领小司寇。三度有星名天狱，八卦有坎象刑书，公繁不秋荼，严无夏日。民知约法，未肯以狱吏为尊，吏识刑名，无敢以死灰相惧。又任左厢第三军总管，仍被敕将兵马北道教习。韩信入关，即申军令，陈农受诏，仍校兵书。岂若六郡良家，五营骑士，县知正正之旗，遥识亭亭之气。蒙犯霜露，旗鼓驱驰。俄而遘疾，遂至大渐。五年六月十六日薨于贺葛城，春秋六十有八，将军死绥，三军行哭；都护丧还，缘边追祭。九月二十三日，灵枢至于京师。皇帝临丧，百寮赴吊，诏遗使持节、车骑大将军、仪同三司贺拔轨监护丧事，又遣使持节、车骑大将军、仪同三司贺拔轨监护丧事，又遣使持节、车骑大将军、仪同三司纥豆陵亮册赠使持节１柱国大将军，同、华、宜、敷、丹五州诸军事，同州刺史，谥曰某公。其年十一月五日，葬于京城南高阳原高司里。
　　夫人赫连氏，兖州刺史悦之女，年十四，适尔绵氏，册拜理城县君，迁济阴郡君，又迁广城国夫人。肃恭令淑，仪范贤才，四德有耀，三星增辉，三公夫人，见于斯矣。建德元年十二月亡，春秋五十有八。二年正月归于高司之茔。刘荆州之墓，合葬于襄水之阳；卫将军之陵，同穴于庐山之下。呜呼哀哉！
　　轩台受氏，若水降居。西城仲胤，北陆置余。山川雄烈，风俗扶疏。昔我关塞，沿袭干戈。时遭拔本，世值横波。北封代郡，东据辽河。地未平一，天犹荐瘥。我父（疑作「公」）重光，继文踵武。总牧三蕃，兼治六辅。雅俗观风，都亭待雨。不逢问吏，无闻桴鼓。公以载世，挺此令闻。孝有三德，忠惟一君。马陵释患，聊城解纷。兵防满月，战避迎云。长松都尉，细柳将军。既牧淮海，且蕃恒代。高壁负关，长亭穿塞。衅鼓司盟，□□□□。吏不能欺，兵无敢背。玉关遗矩，汾海留爱。大将受册，公升其坛。六卿咸事，公贰其官。夷陵烧楚，上党分韩。营军参合，校战皋兰。年深历起，福过灾生。上台裂岳，次将星倾。赤地悲泪，白虎哀鸣。悬弓灵幕，系马塞。烟凝不动，泉冻无声。天子然，追予赠谥。礼官赐册，陪陵受地。印绶曰策，衣衾曰衤遂。玄窆就列，黄肠在位。自此何世，从斯几春。树为枥社，陵成谷神。讵知云阁，名在功臣。（《文苑英华》九百五）
　　◇周车骑大将军贺娄公神道碑
　　昔者轩丘命氏，初分兄弟之姓，若水降居，始建诸侯之国。自是以官为族，因地为宗，水派枝分，其可知矣。公讳慈，字元达，本姓张，清河东武城人也。仕于周，张仲为孝友；谋于晋，张老为贤臣。韩有开地，则五世强国；赵有孟谈，则三卿不战。
　　祖庆，少习边将，凭仗智勇。虽复五车竹简，不取博士之名；一卷兵书，即以将军自许。角端在手，必无齐鲁之侵；莲花插腰，甚得蛟龙之气。为车骑大将军、仪同三司、散骑常侍、霸城县开国伯，赠河州刺史，父璨，公子公孙，有基于天下；良工良冶，有世业于家风。书则百家可知，剑则于人可敌。三槐以鼐鼎象物，知其神奸；五等以桓圭班瑞，守其宫室。君以才望，兼而有之。终于使持节、车骑大将军、仪同三司、散骑常侍、武定县开国公，赠河州刺史。
　　公秉山岳之灵，受星辰之气，年在髫发，甫就胜衣，竹马来迎，已知名于郭，羊车在道，即见赏于王澄，岂直童子明经，书生说卦而已。至如禅河清论，秋水高谈，故以辨折龟林，声驰鹿野。
　　国家官族，君为首姓，起家车骑大将军、仪同三司，袭爵为公，邑合一千六百户。弱冠登朝，传呼甚宠，汉魏台鼎，故无此比；中朝方伯，罕有其年。大冢宰任总机衡，是勤王略，借君忠壮，委以爪牙，镇左厢亲信，出梁州防主。华阳西极，汉水东流，巴濮既宁，沈黎即静。保定四年，王师北伐，以君骁勇，被召将兵。师下宜阳，身登函谷，将烧白马之城，以覆乌巢之垒。既而中途甚雨，未获围，原军师闻丧，不成侵宋。
