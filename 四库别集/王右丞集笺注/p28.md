<!-- { "loadSidebar": true } -->
　　王维之作，如上林春晓，芳树微烘，百啭流莺，宫商迭奏。黄山紫塞，汉馆秦宫，芊绵伟丽于氤氲杳渺之间，真所谓有声画也。非妙于丹青者，其孰能之？矧乃辞情闲畅，音调雅驯，至今人师之诵之，为楷式焉。《史鉴类编》
　　诗总不离乎才也：有天才，有地才，有人才。吾于天才得李太白，于地才得杜子美，于人才得王摩诘。太白以气韵胜，子美以格律胜，摩诘以理趣胜。太白千秋逸调，子美一代规模。摩诘精大雄氏之学，句句皆合圣教。《而庵说唐诗》
　　王维诗，高者似禅，卑者似僧，奉佛之应哉，人心系则难脱。空同子
　　唐诗，李、杜之外，孟浩然、王摩诘足称大家。王诗丰缛而不华靡，孟诗却专心古淡，而悠远深厚，自无寒俭枯瘠之病。储光羲有孟之古，而深远不及；岑参有王之缛，而又以华靡掩之。故子美称“吾怜孟浩然”，称“高人王右丞”，而不及储、岑，有以也乎。《麓堂诗话》
　　王摩诘、孟浩然、韦苏州，片言只字，皆不入俗。西麓周氏
　　晁补之云，右丞妙于诗，故画意有余；余谓右丞精于画，故诗态转工。钟伯敬有云：画者有烟云养其胸中，此是性情文章之助。刘士鏻《文致》
　　王维因鼓《郁轮袍》登第，而集中无琵琶诗。画思入神，山水平远，云势石色，绘者以为天机所到，而集中无画诗。岂非艺成而下，不欲言耶？抑以乐而娱贵主，以画而奉崔圆，而不欲言耶？《韵语阳秋》
　　成按：右丞诗文，因天宝之乱，十不存一，安知其生平无琵琶诗耶？此与杜子美集中无海棠诗，遂谓子美母名海棠者，其妄诞无异，真足令人一噱。至于崔兴宗写真之诗，“前身应画师”之句，现存集中，而谓其无画诗，殆所谓不知子都之姣者欤？
　　右丞“远树带行客，孤城当落晖”，“带”字“当”字极佳，非得画中三昧者，不能下此二字。《青轩诗缉》
　　王右丞五言有绝佳者，如《瓜园赠裴十一迪》、《纳凉》、《济上四贤咏》诸篇，格调既高，而寄兴复远，即古人诗中，亦不能多见者。今选诗者俱不之取，独以《西施咏》之类入选，此不知何谓？《四友斋丛说》
　　山谷老人曰：余顷年登山临水，未尝不读王摩诘诗“行到水穷处”云云，顾知此老胸次，定有泉石膏肓之疾。《苕溪渔隐丛话》
　　右丞《终南别业》诗，有一唱三叹不可穷之妙。如《辋川?孟城坳》、《华子冈》、《茱萸沜》、《辛夷坞》等诗，右丞唱，裴迪和，虽各不过五言四句，穷幽入玄，学者当自细参，则得之。《瀛奎律髓》
　　读王摩诘诗，爱其“散发晚未簪，道书行尚把”之句，因用为韵，赋古风十首。陆放翁《剑南诗稿》
　　崔涂旅中诗：“渐与骨肉远，转于僮仆亲。”诗话亟称之。然王维郑州诗：“他乡绝俦侣，孤客亲僮仆。”已先道之矣。且王语浑含胜崔。《杨升庵诗话》
　　王摩诘《燕子龛》诗，雄奇苍郁，非以李咸熙之笔写之不可。《芥子园画传》
　　韦给事《山居》诗善用韵，曾登二韵，险而无迹，“群山入户登”一句尤奇，比之王介甫“两山排闼送青来”，尤简而有味。《瀛奎律髓》
　　右丞诗长于山林，“河明闾井间”一联，诗人所未有也；“牧童田犬”句，尤雅净。《瀛奎律髓》
　　右丞《汉江临泛》诗中两联，皆言景，而前联尤壮，足敌孟、杜岳阳之作。《瀛奎律髓》
　　王右丞诗云：“江流天地外，山色有无中。”是诗家极俊语，却入画三昧。《弇州山人稿》
　　朱叔重尝曰：王右丞“水田白鹭”、“夏木黄鹂”之诗，即画也。李思训数年，吴道元一日，其工夫学力所到者，画即诗也。《铁网珊瑚》
　　五言绝句，当以王右丞为绝唱。《四友斋丛说》
　　摩诘《辋川》诗，余深爱之，每以语人，辄无解余意者。《朱子语录》
　　朱文公曰：律诗如王维、韦应物辈，自有萧散之趣，未至如今日之细碎卑冗，无余味也。公又言；余平生爱王摩诘诗云：“漆园非傲吏，自缺经世具。偶寄一微官，婆娑数株树。”以为不可及，而举以语人，领解者少。《鹤林玉露》
　　“山下孤烟远村，天边独树高原。”非右丞工于画道，不能得此语。米元晖犹谓右丞画如刻画，故余以米家山写其诗。《画禅室随笔》
　　六言绝句，如王摩诘“桃红复含宿雨”，及王荆公“杨柳鸣蜩绿暗”，二诗最为警绝，后难继者。《玉林诗话》
　　“桃红复含宿雨，柳绿更带春烟。花落家僮未扫，莺啼山客犹眠。”每哦此句，令人坐想辋川春日之胜，此老傲睨闲适于其间也。《诗人玉屑》
　　曾子固谓苏明允之文，丰而不余一言，约而不失一辞，虽《春秋》立言，亦不过如是。概而论之，惟明允可以当此，非子固亦不能形容至此也。鲁直以摩诘六言诗方得其法，乃真知摩诘者，惟其能知之，然后能发明其秘要。须咀嚼久，始信其难，然则何独诗邪？凡落笔皆能如明允，斯可与论文矣。《姑溪集》
　　王维云：古之高者曰许由挂瓢，巢父洗耳。耳非驻声之地，声非染耳之迹，恶外者垢内，病物者自戕，此尚不能至于旷士，岂入道之门也。维之谈名理如此，岂减晋人邪？《杨升庵文集》
　　余年十七八时，读摩诘诗最熟，后遂置之者几六十年。今年七十七，永昼无事，再取读之，如见旧师友，恨间阔之久也。嘉泰辛酉五月六日，龟堂南窗书。陆游《跋王右丞集》
　　论近体者，必称盛唐，若蓝田王右丞维，亦其一也。其为律绝句，无问五七言，皆庄重闲雅，浑然天成；至于古诗，句本冲淡，而兴则悠长，诸词清婉流丽，殆未可多訾。杨伯谦选唐诗，论次其尤，载在正音，而晦翁先生考定楚辞后语，亦存其山中人等作，良有以邪。诗凡六卷，并附裴迪诸人诗，共若干卷，刘须溪盖尝校之。宋元旧刻，岁远不存，近刻于蜀，字画颇舛谬脱落，夔以督甓分司，迎銮公暇，特加披阅，粗为辨正。遂出俸资之余，令善小楷者书之，镂人翻刻如本，用裨诗坛采览之便。广信吕夔《王右丞集序》
　　高棅选《唐诗品汇》，五古七古，以王维为名家；五律七律五排五绝，以王维为正宗；七绝以王维为羽翼。其《五古叙》云：“诗莫盛于唐，莫备于盛唐，论者推李、杜二家为尤，其间又可名家者十数公。至如子美所赞咏者，王维、孟浩然；所友善者，高适、岑参。乾元以后，刘、钱接迹，韦、柳光前，人各鸣其所长，今观襄阳之清雅，右丞之精致，储光羲之真率，王江宁之声俊，高达夫之气骨，岑嘉州之奇逸，李颀之冲秀，常建之超凡，刘随州之闲旷，钱考功之清赡，韦之静而深，柳之温而密，此皆宇宙山川英灵间气，萃于时以钟于人者也。”《七古叙》云：“盛唐工七言古调者多，李、杜而下，论者推高、岑、王、李、崔颢数家为胜。窃尝评之，若夫张皇气势，陟顿始终，综核乎古今，博大其文辞，则李、杜尚矣。至于沉郁顿挫，抑扬悲壮，法度森严，神情俱诣。一味妙悟，而佳句辄来，远出常情之外。之数子者，与李、杜并驱而争先矣。”《五律叙》云：“盛唐律句之妙者，李翰林气象雄逸，孟襄阳兴致清远，王右丞词意雅秀，岑嘉州造语奇峻，高常侍骨格浑厚。”《七律叙》云：“盛唐作者虽不多，而声调最远，品格最高，贾至、王维、岑参《早朝》倡和之作，当时各极其妙；王之众作，尤胜诸人。”《五言排律叙》云：“开元后作者之盛，声律之备，独王右丞、李翰林为多，而孟襄阳、高渤海，实相与并鸣。《五言绝句叙》云：“开元后，独李白、王维尤胜诸人”云云。
　　唐人倡和之诗，多是感激，各臻其妙。如《早朝大明宫》，杜甫云：“旌旗日暖龙蛇动，宫殿风微燕雀高。”王维云：“九天阊阉开宫殿，万国衣冠拜冕旒。”岑参云：“花迎剑佩星初落，柳拂旌旗露未乾。”《登慈恩寺塔》诗，杜甫云：“高标跨苍穹，烈风无时休。俯视同一气，焉能辨皇州。”高适云：“秋风昨夜至，秦塞多清旷。千里何茫茫，五陵郁相望。”岑参云：“秋色从西来，苍然满关中。五陵北原上，万古青濛濛。”此类甚多，是皆雄浑悲壮，足以凌跨百代。《唐诗品汇》
　　李林甫《璚岳应制》曰：“云收二华出，天转五星来。十月农初罢，三驱礼后开。”两联皆用数目字，不可为法。王摩诘《送邱为》曰：“五湖三亩宅，万里一归人。”此联叠用数目字，不为病也。《诗家直说》
　　绝句如王摩诘“广武城边逢暮春，汶阳归客泪沾巾。落花寂寂啼山鸟，杨柳青青渡水人”，与“渭城朝雨”一篇，韦应物“雨中禁火空斋冷，江上流莺独坐听。把酒看花想诸弟，杜陵寒食草青青”，皆风人之绝响也。《诗家直说》
　　诗人之诗，字句不苟，王维诸人是也。才子之诗，句字章法，若罔闻知，李白诸人是也。困学之诗，格调词意，匠心措置，杜甫诸人是也。闲适之诗，并诗俱忘，陶潜诸人是也。《弹雅》
　　诗贵意，意贵远不贵近，贵淡不贵浓。如杜诗“钩帘宿鹭起，丸药流莺转”，李诗“桃花流水窅然去，别有天地非人间”，摩诘“反景入深林，复照青苔上”，皆淡而浓，近而远，可为知者道也。《李杜诗纬》
　　律诗贵工于发端，承接二句，尤贵得势，如懒残履衡岳之石，旋转而下。此非有伯昏无人之气者，不能也。如“万壑树参天，千山响杜鹃”，下即云“山中一夜雨，树杪百重泉”，“昔闻洞庭水，今上岳阳楼”，下即云“吴楚东南坼，乾坤日夜浮”；“古戍落黄叶，浩然离故关”，下即云“高风汉阳渡，初日郢门山”；“锦瑟怨遥夜，绕弦风雨哀”，下即云“孤灯闻楚角，残月下章台”：此皆转石万仞手也。《分甘余话》
　　王右丞文集十卷，宝应二年正月七日，王缙搜求其兄诗笔十卷，随表奉进。此刻是麻沙宋板，集中《送梓州李使君》诗，亦如牧翁所跋，作“山中一半雨，树杪百重泉”，知此本之佳也。《读书敏求记》
　　玄、肃以下诗人，其数什百。语盛唐者，唯高、王、岑、孟四家为最；语四家者，唯右丞为最。其为诗也，上薄骚雅，下括汉魏，博综群籍，渔猎百氏。于史、子、苍、雅、纬候、钤决、内学、外家之说，苞并总统，无所不窥，邮长于佛理。故其摛藻奇逸，措思冲旷，驰迈前榘，雄视名俊。凡今长老荐绅之属，工为诗者，恒嗟赏而雅崇之，殆与耳食无异。顾起经《题王右丞诗笺小引》
　　卷之末附录
　　附录三画录一百十九则
