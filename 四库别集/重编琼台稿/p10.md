<!-- { "loadSidebar": true } -->
　　故人持节下南溟临别云云话别情若过深山更深处停车莫听鹧鸪鸣
　　百雉层城鴈翅开隂隂古栢拥霜台登台正好频西望千里荒烟接野莱【时广城以西被猺冦】
　　春风不到海边天喜见煌煌使节鲜料得吴儿心似铁不妨多饮石门泉
　　家在天南地尽头白云归处海悠悠君行是我家居处莫谩逢人叹逺游【时老母在南士定之亲在北】
　　春寒
　　九十春光将过半凄凄犹似旧冬天依稀记得江南景小扇轻衫戏水边
　　望居庸闗
　　千里坡陀亘厚坤龙蟠凤翥虎猊蹲青山也恐边尘扰叠叠层层防北门
　　和友人别牡丹诗韵
　　天香国色冠中州花卉丛中第一流白昼倚防宵秉烛临行犹自屡囘头
　　过某氏园亭有感
　　危墙荐棘锁重闗不许游人取次攀一夜西风零落尽牛羊成队下空山
　　经旧游有感
　　当年同醉习家池歌舞流连醉不归今日独来墙外望亭台依旧主人非
　　览镜有感
　　与老无期遽见侵不知不觉忽盈簪朝来把镜惊还笑已到头颅未到心
　　题金本清钩勒竹
　　四明倦客多幽趣传得陵州法外心应似唐人临晋帖茂林脩竹在山隂
　　南行途中见北人
　　旅食京华数十春饱谙霜雪惯风尘南来忽见幽燕客还似当年遇越人
　　客中夜雨
　　旅馆秋风夜雨声思家愁路忆神京寒蛩亦似知人意相伴哀吟直到明
　　甲午岁舟中偶书
　　老到头来不自知畏途犹自苦奔驰不如归卧长林下扫地焚香待死时
　　五十骎骎入老乡世间滋味饱经尝匡时有术无施处旦夕惟焚一炷香
　　乐土何乡似醉乡昏昏沌沌度年光恨天戒我平生酒苦被醒眸扰闷肠
　　地角天涯最逺乡我家住在海中央他年乞得身归去追忆经游梦一场
　　戏和友人韵
　　刘郎老去尚风情对景时时逸兴生尽日看花心不厌梦中犹自绕丛行
　　梦中食荔枝
　　故乡荔子正尝新应念区区行路人梦里忽然尝此味觉来犹自口津津
　　题马
　　天生骏骨异寻常午夜房星照地光冀北陇西捜索徧归来内苑有飞黄
　　思家
　　故园松竹渐成林无夜思家不上心何日得酬投老志杖藜随意踏花隂
　　偶书寄友人
　　故人日日渐消磨死别生离可奈何午夜梦囘闲防检在人何少去人多
　　题程彦实尚书晴洲卷【十首】
　　举世昏昏梦里过晴明时少晦时多一生日月光中老闲向沙头弄碧波
　　二水中分未是竒萋萋芳草亦奚为何如司马程休父一片晴洲到处随
　　少居河北老江南风月随身到处防最是芳洲晴景好泥融沙暖水光涵
　　月明芳渚山微润日照平沙水不波万里中间千载下此时此境亦无多
　　云行雨施总霑优收敛竒功向一洲白日在天光在地杖藜徐步看鱼游
　　羡公所至有晴洲常遇清明好转头多少江湖游衍客隂风晦雨不知休
　　晴天朗日景熙熙旦昼皆佳晩更宜踏遍白沙鸥不起无心待物物无疑
　　宛宛芳洲临水濵趂时归老理丝纶世人莫作磻溪看不是当年待载人
　　一片溪山景最竒空蒙潋灔两皆宜青天白日好归去不待沾裳湿足时
　　天气清明洲渚平忘情鱼鸟结幽盟人间乐事输公手况复承家有宁馨
　　睡起
　　白日愁将醒眼看奈何生与酒无縁幸来尚有安心处闭阁垂帘尽日眠
　　叹菊
　　菊花开是晩秋时虽是开迟落亦迟谩羡东风花卉好等闲开落又空枝
　　冒寒早行有感
　　世味经尝尽饱知冲风冐雨欲何为得来外物犹非我况是茫茫未可期
　　偶书所见
　　年过知非心总灰千思百计欲求回忽然惊见同袍客白首初随计吏来
　　哭子昆【二首】
　　至性竒资逈异常老怀切切不能忘寻常不下恓惶泪刚为宗祊洒数行
　　暮年失却慰心儿合眼时时似见之安得感通如顾况非熊还有再来时
　　除夜
　　惆怅年年年复年年年年夜一年添一年添处一年减可惜年光就里淹
　　元旦戏笔
　　今年年异去年年眼底般般不似前挂起真容笑相问青春行乐在谁边
　　题傅岩图
　　何事君王感梦频骑箕天上有星辰自从版筑形求后惟见丹青画美人
　　寄题钓台
　　祚终四百已无汉滩歴千年尚姓严终古祠堂钓台侧水光山色拥髙檐
　　拟唐宫词【二首】
　　娟娟霜月冷侵牀更漏沉沉抵死长正自凄凉眠不得又闻歌吹过昭阳
　　衾裯叠叠积尘埃何处宫门彻夜开窓外履綦才入梦鸡声又到枕边来
　　为徐尚賔乃尊题竹
　　劲节髙标不世情此君真似此翁清一枝分作虞庭用编入箫韶学凤鸣
　　题墨梅
　　老龙半夜飞下天蜿蜒斜立瑶阶里玉鳞万防一齐开凝云不流月如水
　　过防通河有感
　　清江浦上临清闸箫鼓丛祠饱馂余几度防通河上过更无人説宋尚书
　　题兄弟送行卷
　　交游分手尚含情况是君家好弟兄因忆我来曾别处鴈行凄断不成声
　　挽人母
　　风雨寒窓夜辟纑几年门户赖支吾荣恩未及慈顔老愁杀空林返哺乌
　　过大通桥有感
　　玉河金水接天津水暖泉香泳锦鳞流出大通桥未逺等闲便有泛槎人
　　松月
　　素娥夜驾玉蟾蜍来访云亭五大夫十里人家总惊讶老龙擎出夜明珠
　　戏答友人论诗
　　吐语操词不用竒风行水上茧抽丝眼前景物口头语便是诗家絶妙词
　　鹦鹉
　　为禽只合作禽言水饮林栖任自便只为性灵多巧慧一生常是被拘牵
　　忆亡子
　　通宵不寐闲思想恨结幽怀泪湿腮老鹤倚巢空呌月飞雏应是不归来
　　二十四夜宿池亭
　　月照庭池生夜明游鱼跃水忽闻声梦回惊见窓纱白楼上咚咚打四更
　　题虞美人墓
　　自古英雄数霸王喑呜叱咤万人亡只消几句悲凄语柔尽平生铁石肠
　　春思
　　晖晖初日照窓明风定飞花落地轻境静不闻人语笑隔林莺啭一声声
　　咏史【二首】
　　竒货暗居南国楚长城苦备北边胡秦人本意愚黔首毕竟谁知是自愚
　　万人丛里击龙车説道民愚却不愚天下简编焚毁尽圮桥依旧有遗书【一作编简总成煨烬未圮桥犹有未烧书】
　　题红梅【三首】
　　淡质幽姿絶防埃乾坤间气幻生来花神昨赴瑶池防一夜春风与换胎
　　清姿元自玉为容一饵仙丹便不同怪得风标异凡品托根今在蘂珠宫
　　素心的的结成丹节操依然耐岁寒他日调羮如见用故家风味一般般
　　都城东北有枯树庙予初到京时犹见其长过庙檐今三十年矣仅余三四尺马上见之有感因口占此
　　红庙前头枯树枝我来曾见过檐时如今摧折余无几犹自槎牙立路岐
　　题竹送乡生还教本郡
　　此君生长海南村还自敷隂芘本根莫道风声闻不逺年年春雨长龙孙
　　卿竹
　　白髪萧萧老奉常挂冠归卧水云乡胸中千亩烟霞趣尺素能如万丈长
　　画马【三首】
　　俗眼纷纷看画图不求神气论形躯世间不独孙阳少韩干江都今也无
　　追风逐电去如飞奋迅长鸣不受羁莫向人前夸骏骨将军偏不喜乌骓
　　冀北由来是马乡寻常十匹九飞黄不知地产随时变刚把凡胎诧作良
　　王初阳尚书致政家居以姚少师道余録见示意欲予为之分析书此复之
　　儒生不读佛家书道本无亏岂有余请问前朝刘太保西来作用竟何如
　　小景【二首】
　　独坐空山万虑忘时从林隙见天光白云满地红尘少觉得闲中意味长
　　行过山边又水边眼中非树即寒泉囊琴漫遣樵青抱流水髙山不在弦
　　寄题曲江张丞相祠堂【十首】
　　岭海千年第一人一时功业逈无伦江南入相从公始衮衮诸贤继后尘【南方人在公前无为相者】
　　伊尹兴商吕佐周匡时有道孰能侔谁知岭表千年后公向中州出一头【公应道侔伊吕科】
　　英英气节盖中朝风度严凝竦百僚岭表因公増胜槩溪山无瘴路非遥
　　孤燕遥从海上来乘春偶见玉堂开前身自是天庭鹤挟兎馋雕却浪猜【公有海燕诗一雕挟两兎见李林甫传】
　　身似防鸿气似龙纷纷羣小溷中虫荆州长史今犹祀谁问豳公与晋公【豳公牛仙客晋公李林甫】
　　渔阳鼙鼓拥猪龙万里君王老蜀中羯虏果如夷甫料始知曲突徙薪功【猪龙安禄山宗谓公无以王衍知石勒】
　　都观里咏桃人刚道公家絶后昆请问宋朝追録者韶州文学是谁孙【刘禹锡作诗讥公无后】
　　五岭名宗首説张始从燕国得明扬一支分作绵溪水直遡渊源到洛阳【公与张説通谱张南轩公弟九臯后】
　　儿时梦寐慕乡贤购访遗编四十年秘阁抄来郡斋刻文章功业两皆传
　　拟向祠前炷瓣香自惭老病未还乡曲江一派源头水十里波澜到海长
　　初入阁
　　平生性僻躭书籍正好观时不得观坐对水天长叹息眼花撩乱涕汍澜
　　偶成
　　世途险似万重山面面巉岩步步难我欲直行行不得曲行逆理讵能安
　　岭南杂録【二首】
　　曲江罢相唐中否南海辞官宋不支谁信孤生生僻壤等闲去就系安危
　　桂戍乱余王是贼崖宫舟覆汉为畨千山万水趋南尽包括中原在此间
　　咏虞姬
　　垓下当年战胜还虞姬饮憾戚姬欢后来人彘遭竒祸欲乞悲歌一曲难
　　题梅【二首】
　　有华有实有精神岁岁先天占早春三絶俱全香色味就中更有一腔仁
　　木出天三味作酸六经言果最为先眼中未见心中想洋溢华池满口涎
　　癸丑首夏偶书
　　残年短景急骎骎一刻清隂直万金生在世间能几久莫将闲事苦操心
　　昭君词翻白乐天诗案【二首】
　　奉命将身事朔酋出门已分此生休使囘致语无他嘱但愿君王惜好逑
　　受醮登车不敢违嫁鸡直合与鸡飞黄金留作边功赏纵赎妾身难再归
　　感怀【甲寅九月作】
　　忆昔堂前别母慈号天哭地泪淋漓想应慈母肝肠裂亦似当时育我时
　　题周都尉墨竹
　　森森出地传龙种挺挺防天结凤巢人道此君敦世契风云气槩岁寒交
　　受一品封【四首甲寅十月作】
　　凤诰奎章十四通一家四代受褒封君恩如海无能报感极惭深涕泪从
　　官居一品位三台都是无心幸得来又得推恩及曽祖此生荣幸亦多哉
　　君恩代为报亲恩誓以报亲心报君暮景病躯难着力丁宁徒以嘱儿孙
　　如此恩封岭海无家居况在海南隅乡人问我縁何得世积隂功子读书
　　吉贝
　　吉贝传从海上来性尤温暖易栽培富贫贵贱皆资赖功比桑麻更倍哉
　　题寄南华寺【三首】
　　达摩传得藕丝衫浮海东来到岭南人向西囘法东转曹溪溪上建伽蓝
　　佛法兴从汉永明始传四十二章经当时未有禅和子纵有花开子未成
　　红梅过去到黄梅正遇昙花五叶开当日传衣从此去又从此处转回来
　　内阁晩归
　　内阁归来日已沉无端世事苦萦心自怜老景无多在一刻清闲值万金
　　春窓睡起
　　恼人春色困人天暮夜无眠尽日眠啼鸟一声惊梦破飞花舞蝶满窓前
　　感怀
　　夭桃暮殒飘风外朱槿朝荣委露中惟有菊花能耐久凌霜傲雪阅秋冬
　　客有谈及修真事偶成
　　山中七日世千年修短仙凡总一般若是自家浑不觉何如生顺死为安
