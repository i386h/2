<!-- { "loadSidebar": true } -->
　　送君不办沽斗酒，拨醅浮蚁知君有。问君取酒持劝君，未知客主定何人。府中杯卷强我富，案上苜蓿知吾真。空厨赤脚不敢出，大堤花艳聊相亲。爱君年少心乐易，到处逢人便成醉。醉书大轴作歌诗，顷刻挥毫千万字。老夫识君年最深，年来多病苦侵凌。赋诗饮酒皆非敌，危坐看君浮太白。

　　【送王巩兼简都尉王诜】

　　可怜杜老贫无食，杖藜晓入春泥湿。诸家厌客频恼人，往往闭门不得入。我今贫与此老同，交游冷落谁相容。幸君在此足游衍，终日骑马西复东。送君仍令君置酒，如此贫交世安有。君归速语王武子，因君回船置十斗。

　　【吕希道少卿松局图】

　　溪回山石间，苍松立四五。水深不可涉，上有横桥渡。溪外无居人，磐石平可住。纵横远山出，隐见云日莫。下有四老人，对局不回顾。石泉杂松风，入耳如暴雨。不闻人世喧，自得山中趣。何人昔相遇，图画入纨素。尘埃依古壁，永日奉樽俎。隐居畏人知，好事竟相误。我来再三叹，空有飞鸿慕。逝将从之游，不惜烂樵斧。

　　【寄孔武仲】

　　济南旧游中，好学惟君耳。君居面南麓，汹涌冈峦起。我来辄解带，檐下炙背睡。煎茶仓梨栗，看君诵书史。君归苦仓卒，窗户日摧毁。迁居就清旷，改筑富前址。开畦得遗植，绕壁见题字。云山顾依然，簿领辄随至。思君犹未忘，满秩行自弃。尔来钜野溢，流潦压城垒。池塘漫不知，亭榭日倾弛。官吏困堤障，麻鞋污泥滓。别来能几何，陵谷既迁徙。它日重相逢，衰颜应不记。

　　【孔君亮郎中新葺阙里西园弃官而归】

　　宦情牢落苦思归，君恻无人留子思。手种松筠须灌溉，亲修寝庙忆祠。定应此去添桃李，还使旧茔无棘茨。他日东游访遗烈，因公导我谒先师。

　　【寄济南守李公择】

　　岱阴皆平田，济南附山麓。山穷水泉见，发越遍溪谷。分流绕涂巷，暖气草木。下田满粳稻，秋成比禾菽。池塘浸余润，菱芡亦云足。辞家四千里，恃此慰穷独。公从吴兴来，苕犹在目。应恐齐鲁间，长被尘土辱。不知西垣下，漾千亩渌。仰见鸥鹭翻，俯视龟鱼浴。初来厌桴鼓，稍久捐鞭扑。清诗调嘉宾，夜话继华烛。飞花暮雪深，浮蚁糟床熟。相对各忘归，西来自嫌速。人生每多故，乐事难再卜。钜野一汗漫，河济相腾蹙。流沙翳桑土，蛟蜃处人屋。农亩分沉埋，城门遭板筑。伤心念漂荡，引手救颠覆。劳苦空自知，吁嗟欲谁告。遥知旧游处，落落空遗躅。平生读书史，物理粗能瞩。归耕久不遂，终作羝羊触。赋诗心自惊，请公再三读。

　　【雪中会饮李ヘ钧东轩三绝】

　　众客喧哗发酒狂，逡巡密雪自飞扬。莫嫌作赋无枚叟，且喜延宾有孝王。雪花如掌堕阶除，剧饮时看卧酒壶。半夜琼瑶深没膝，欲归迷路肯留无。竹裹茅庵雪覆檐，炉香蔼蔼著蒲帘。欲求初祖安心法，笑我醺然已半酣。

　　【张恕寺丞益斋】

　　人生不读书，空洞一无有。羡君常斋居，散帙满前后。开编试寻绎，阅岁行自富。从横画图出，次第宫商奏。汪洋畜江河，眇莽包林薮。兴亡数千岁，络绎皆在口。顾念今所知，颇觉前日陋。我家亦多书，早岁尝窃叩。晨耕挂牛角，夜烛借邻牖。经年谢宾客，饥坐失昏画。堆胸稍蟠屈，落笔逢左右。乐如听钧天，醉剧饮醇酎。自从厌蓬荜，误逐功名诱。初心一漂荡，旧学皆榛莠。失足难遽回，抚卷长自诟。封君无事年，谓可终身守。春耕不厌深，秋获当自受。金玉或为灾，诗书岂相负。

　　【除夜会饮南湖怀王巩】

　　岁晚城东故相家，夜听帘外落琼花。醉眠东阁银暗，起视中庭内竹斜。鲁酒近来无奈薄，秦筝别后苦闻夸。思君倦对空陂饮，归去纷如日莫鸦。

　　【次韵张恕戏王巩〈去岁此日大雪，仆醉定国东斋。〉】

　　二君豪俊并侯家，歌舞争妍不受夸。闻道肌肤如素练，更堪鬓发似飞鸦。

　　【送转运判官李公恕还朝】

　　我行未厌山东远，昔游历下今梁苑。官如鸡肋浪奔驰，政似牛毛常黾勉。幸公四年持使节，按行千里长相见。鹰掣秋田伏兔惊，骥驰平野疲牛倦。似怜多病与时违，未怪两州从事懒。除书夺去一何速，归袖翩然不容挽。黄河东注竭昆仑，钜野横流入州县。民事萧条委浊流，扁舟出入随奔电。回首应怀微禹忧，归朝且喜宁亲便。公知齐楚即为鱼，劝筑宣防不宜缓。 
　

　



　

　
●栾城集卷八
◆诗六十八首
　　【寄范丈景仁】

　　京城冠盖如云屯，日中奔走争市门。敝裘瘦马不知路，独向城西寻隐君。隐君白发养浩气，高论惊世门无宾。欣然为我解东阁，明窗净几舒华茵。春天雪花大如手，九衢断绝愁四邻。平明熟睡呼不觉，清诗渌酒时相亲。我兄东来知东武，走马出见黄河滨。及门却遣不得入，回顾欲去行无人。东园桃李正欲发，开门借与停车轮。青天露坐列觞豆，落花飞絮飘衣巾。留连四月听，扁舟一去浮奔浑。人生聚散未可料，世路险恶终劳神。交游畏避恐坐累，言词欲吐聊复吞。安得如公百无忌，百间广厦安贫身。

　　【次韵王巩上元见寄三首】

　　弃掷良宵君谓何，清天流月鉴初磨。莫辞病眼羞红烛，且试春衫剪薄罗。莲艳参差明绣户，舞腰轻瘦惊鼍。少年微服天街阔，何处相逢解佩珂。繁灯厌倦作闲游，行到僧居院院留。月影随人深有意，车音争陌去如流。酒消凿落宁论斗，鱼照琉璃定几头。过眼繁华真一梦，终宵寂寞未应愁。灯火熏天处处同，暗游应避柏台骢。高情自放喧阗外，胜事偏多淡泊中。平日交游徒梦想，留都歌吹忆年丰。知君未有南来意，归去相从光与鸿。

　　【谢张安道惠马】

　　从事年来鬓似蓬，破车倦仆众人中。作诗仅比穷张籍，得马还从老晋公。夜起趋朝非所事，晓骑行乐定谁同。惯乘款段游田里，怯听两耳风。〈《张水部集》有谢裴晋公惠马诗。〉

　　【次韵子瞻赠梁交左藏】

　　彭城欲往台无檄，初喜东西合为一。将军走马随春风，精锐千人森尺籍。口占佳句惊众坐，手练强兵试鸣镝。酒酣起舞花满地，醉倒不听人扶出。归来相对如梦寐，虎踞熊经苦岑寂。黄楼方就可同游，饮尽官厨三百石。

　　【寒食游南湖三首】

　　春睡午方觉，隔墙闻乐声。肩舆试扶病，画舫听徐行。适性逢樽酒，开怀挹友生。游人定相笑，白发近从横。绕郭春水满，被堤新柳黄。官池无禁约，野艇得飞扬。浪泛歌声远，花浮酒气香。晚风归棹急，细雨湿红妆。携手临池路，时逢卖酒垆。柳斜低系缆，草绿荐倾壶。波荡春心起，风吹酒力无。冠裳强包裹，半醉遣谁扶。

　　【观大阅】

　　承平郡国减兵屯，唯有留都一万人。票姚将军思出塞，从横幕府讳和亲。旌旗不动风将转，部曲无声马亦驯。八阵且留遗法在，未须亲试革车尘。

　　【送林子中安厚卿二学士奉使高丽二首】

　　东夷从古慕中华，万里梯航今一家。夜静双星先渡海，风高八月自还槎。鱼龙定亦知忠信，象译何劳较齿牙。屈指归来应自笑，手持玉帛赐天涯。官是蓬莱海上仙，此行聊复看桑田。鲲移鹏徙秋帆健，潮阔天低晓日鲜。平地谁言无，仁人何处不安全。但将美酒盈船去，多作新诗异域传。

　　【送赵几秘书还钱塘】

　　世人何局促，奔走鬓苍苍。闻道余杭守，独游何有乡。禅心朝吐月，元气夜生光。清静安罢瘵，宽仁服暴强。声名高一世，风采见诸郎。谒帝朱为绂，还家彩作裳。经过留画舫，谈笑接清觞。问讯颜依旧，峥嵘岁自长。人生真几许，世味不堪尝。归去闻诗罢，求余却老方。

　　【马上见卖芍药戏赠张厚之二绝】

　　春风欲尽无寻处，尽向南园芍药中。过尽此花真尽也，此生应与此花同。春来便有南园约，过尽春风约尚赊。绿叶成阴花结子，便须携客到君家。

　　【答见和】

　　花柳萧条行已老，圣贤希阔未尝中。眼看芍药纷纷尽，赖有樱桃颗颗同。尘编何用朝朝看，新酿还须处处赊。好事若能频载酒，不妨时复到杨家。

　　【送吕希道少卿知滁州】

　　长怪名卿亦坐曹，忽乘五马列旌旄。才多莫厌官无事，郡小不妨名自高。庶子定应牵赋咏，醉翁聊复继游遨。试寻苦战清流下，要识经纶帝业劳。

　　【次韵张恕春莫】

　　只言城市无佳处，亦有南湖几度游。好雨晴时三月尽，啼莺到后百花休。老猿好饮常连臂，野马依人自络头。不肯低回池上醉，试看生灭水中沤。

　　【次韵傅宏推官义方亭】

　　居近古城心自幽，箪瓢足用更何求。莺飞旋趁春风出，龙卧终闻莫雨搜。科第联翩收甲乙，乡闾惊怪问因由。隐君淡泊无人识，长夏一衫冬一裘。

　　【送梁交之徐州】

　　湖水清且深，新荷半犹卷。未见红妆窈窕娘，先排翠羽参差扇。水面风生人未知，欹倾俯仰长先见。崖上游人莫不归，清香入袖凉吹面。投壶击鞠绿杨阴，共尽清樽餐白饭。坐中飞将忽先起，轻衫出试彭门远。百步洪西白浪翻，戏马台南云岫满。江山雄丽信宜人，风流孰似梁王苑。

　　【次韵王巩见寄】

　　日永宫闲自在慵，门前客到未曾通。怜君避世都门里，劝我忘忧酒盏中。城下柳阴新过雨，湖边荷叶自翻风。早须命驾追清赏，大字新诗事事工。

　　【次韵李逵见赠】

　　太学群游经最明，青衫憔悴竟何成。齑盐仍作当年味，名誉飞蝇过耳声。

　　【次韵秦观秀才携李公择书相访】

　　济南三岁吾何求，史君后到消人忧。君言有客轻公侯，扁舟相从古扬州。致之匹马恨无力，千里相望同异域。诵诗空使四坐惊，隐居未易凡人测。史君南归无限情，鸿飞携书堕我庭。此书兼置昔年客，袖中秀句淮山青。老夫强颜依府县，堆案文书本非愿。清谈解人颐，安得坐右长相见。狂客吾非贺季真，醉吟君似谪仙人。末契长遭少年笑，白发应惭倾盖新。都城酒贵谁当换，尘埃污面非良算。归来泗上苦思君，莫待黄花秋烂漫。〈秦君与家兄子瞻约秋后再游彭城。〉

　　【送龚鼎臣谏议移守青州二首】

　　稷下诸公今几人，三为祭酒发如银。梁王宫殿归留钥，尚父山河属老臣，沂水弦歌重曾点，川故旧识平津。过家定有金钱费，千里争看衣锦身。面山负海古诸侯，信美东方第一州。胜势未容秦地险，奇花仅比雒城优。新丝出盎冬裘具，贡枣登场岁事休。铃阁虚闲官酿熟，应容将佐得遨游。

　　【送余京同年兄通判岚州】

