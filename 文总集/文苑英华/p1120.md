<!-- { "loadSidebar": true } -->
　　部菩【阙】　　　　　　　　一巻乃取舍利三千粒盛以石函兼造自身石影跪而载之同置塔下表至敬也使夫舟迁夜壑无变度门刼筭墨尘永垂贞范又奉主上及苍生冩妙法华经一千部金字三十六部用镇宝塔又冩一千部散施受持灵应既多具如本寺其载勑内侍吴懐寳赐金铜香炉髙一丈五尺奉表陈谢手诏批云师济之愿感逹人天庄严之心义成因果则法【一有施财二字】施信所冝先也主上握至道之灵符受如来之法印非禅师大慧超悟无以感于宸非主上至圣文眀无以鍳于诚愿倬彼寳塔为彰梵宫经始之功真僧是葺克成之业圣主斯崇耳其为状也则岳耸莲披云垂盖偃下歘崛以踊地上亭盈而媚空中防防其静深旁赫赫以敞礝磩承陛琅玕綷槛玉琪【阙】　居楹银黄拂户重檐叠于画栱反宇环其壁珰坤灵赑以负砌天祗俨雅而翔户或涣【疑】肩架鸷鸟肘擐脩蛇冠巨龙猬【疑】抱猛兽勃如战色有奭其容穷绘事之笔精选朝英之偈賛若乃开扄鐍窥秘奥二尊分座【疑】对鹫山千佛发题若观龙藏金碧晃矅环佩葳蕤其于列三乘分八部圣徒翕习佛事森罗方寸千名盈尺万象大身现小广座能崇俾湏弥之容歘入芥子寳盖之状顿覆三千昔衡岳思大禅师以法华三昧传悟天台智者尔乃寂寥罕契真要浩法不可以乆废生我禅师克嗣其业继眀二祖相望百年夫其法华之教也开元关于一念照圆镜于十方指隂界为妙门驱尘劳为法侣聚沙能成佛道合掌已入圣流三乘教门惣而归一人万法【阙】我为最雄譬满月丽天萤光列宿山玉映海蛾蛭羣峯嗟乎三界之沉寐乆矣佛以法萃【疑我华】为木铎惟我禅师超然深悟其貌也岳渎之秀氷雪之姿果唇贝齿莲目月面望之厉即之温覩相未言而降佛之心已秘躅传正观之精茂或名髙帝选或行宻众师共开示之宗尽契圆常之理门人苾蒭如嵓灵悟空法济等以定慧为文质以戒忍为刚柔含朴玉之光辉等檀旃之围绕夫发行者因因圆则福海广超因者相相遗则惠林深求无为于有为通觧脱于文字举事【疑作衘】理含毫强名偈曰佛有妙法比象莲花圆顿深入真静无瑕惠通法界福利恒沙真其寳所俱乘大车【其一】于戱上士发行正勤缅想寳塔思胜因圆阶已就层覆初陈乃昭帝夣福应天人【其二】轮奂斯崇为章静域真僧草创圣主増饬中座耽耽飞檐翼翼臻灵感归于帝力【其三】念彼后学心滞迷封衢昏【一作昏衢】未晓中道难逄常惊夜枕还惧真龙不有禅伯谁眀大宗【其四】大海吞流崇山纳壌教门称顿慈力能广功起聚沙徳成合掌开佛如见法为无上【其五】情尘虽杂性海无漏定飬胎染生死迷鷇防当起防空色同谬薝卜现前余香何嗅【其六】彤彤法宇繁我四依事该理畅玉粹金辉惠镜无垢慈灯照微空王可托本愿同归【其七】




　　文苑英华巻八百五十七
　　钦定四库全书
　　文苑英华巻八百五十八　宋　李昉等　编释九
　　大唐泗州临淮县普光王寺碑一首
　　嵩岳寺碑一首　　　　大相国寺碑一首海州大云寺禅院碑一首
　　大唐泗州临淮县普光王寺碑　李　邕
　　嘻代人以塔庙者即有象【一作为】也仪像者非有相也邕尝论之未始谅矣其或执之于我安住为十刼之塲什之于空循舍得一如之智皆所以颂其愿酌其心必于无作之时敷正法之故俾或礼或见能超因因之縁若我若人尽登果果之业则曷为不应曷道不行岂空寂之门独阶证入事相之地遂阻圆眀者哉普光王寺者僧伽和尚之所经始焉和尚之姓何何国人得眼入地龙朔初忽乎西来飘然东化独歩三界遍游十方乌飞于空月见于水泥键铁鎻降伏贡髙长者锦书散除文字深以欲为苦噐道寔法钧消一无于太常越诸有于真际岂徒福河灌顶慈云覆身举手而安喻四因动足而兴复三见或以沉香作炭有枉言者则诱而进之沙末求珠不知其量也【一作者】则呵而责之香象之行虽极水底神之出亦兼陆道因如法如自得定力有作无作冀是福田尝纵观临淮发念置寺以慈悲眼目信义方寸兴广济心仪普照佛光相才现瞻仰已多逺近簮裾往来舟楫一归圣像再谒真【阙】　礼祈禅焚香防苦触尘者庇如来之影牵毛者荷狮子之威信施骈罗建置周布缭垣云矗正殿霞开层楼敞其三门飞阁通其两铺舎利之塔七宝齐山净土之堂三光夺景于制造也未缀于手猗徳名也已闻于天中宗孝和皇帝逺降纶诰【一作言】特加礼数延入别殿近益重元徳水五瓶霑濡紫极甘露一斗福润苍生乃请寺名仍依佛号中宗皇帝以照言犯讳光字从权亲覩御书宠题寳额垂露落于天上飞翰传于国中其末也广内庆齐其至也连城欢迓扇慿笔贵独属右军寺为额髙更因天子每名晨大众瞻礼嬉游上升门台直视川墅峦阜嶾嶙而屏合淮水逶迤而帯长邑屋助其雄商旅增其大兹为胜也曷以加焉和尚口虽勿称縁乃有以知变易之道廽轩少留众生可悲菩萨亦病示灭同尽唯识永在呜呼以景龙四年三月二日【传灯録作景龙三年三月三日】端坐弃代于京荐福寺迹也孝和皇帝申弟子之礼悼大师之情敬漆色身谨将法供仍造福度门人七僧赐绢三百匹勑有司造灵舆给传逓百官四部哀送国门以五日还至本处当是时也佛像流汗风雨变容鸟悲于林兽号于野矧伊慈子降及路人乎过去僧惠严【传灯録作慧俨】等主僧道坚弟子木义等并持床有义失劒无追施法立斋知时眀物罔队旧业克嗣前脩攀【一作举】系仪形建崇塔院植婆罗树表莲花防宛然坐而不言歘尔感而皆应懴则殃灭求则福生【一作至】虽日月已绵而灵变如在归依有众檀施孔多鲸钟万斤震觉六种讲筵七架开导四生清净之身更防浴室湼槃之饭别构食堂可谓能事毕矣喜愿并矣冝八部之宅以致诸天廻首自然树悬宻语印文地现五风转柔涧【一作润】之音千灯熖光明之色构之者罪花雕落信之者燋【一作福】种萌生雷响发其六牙珠彩澄其二水州牧杜公惟孝其直如箭其防如水【一有撒屏习明板书作又八字】地压淮上城迁泗中民勦于劳物集【一作售】其利长史宗公【公字一作子嗣全】司马卢公或清节首公文雅形国或礼容虚已坚操动时临淮宰薛钦行等或主诺条流庭无置对或子人简德邑有欢康并竖位大【一作天】车正信超士兴二道之教发一师之因相与累賛经身长悬觉道树不朽之德未来之功是刻丰碑以光盛羙其词曰
　　惟普照之大身兮杖菩萨之右臂粤灵瑞之可闻兮固昭成之难值期一防之来思雄万辈之善【一作檀】施住持之信受广事相之该备豁川陆之云龙雄城邑之頳雉辟天师于九重补人王于十利嘉寺旁之立名宠圣札之题字追已灭之化身了见在之文义贮仪形于空塔存词谒【疑】于金地殃无懴而不除福何求而不致副真僧之贞寳接群公之雅噐播永日于山河刻巨石于淮泗
　　嵩岳寺碑
　　凡人以塔庙者敬田也执于有为禅寂者慧门也得于无物今之作者居然异乎至若智常不生妙用不动心灭法灭性空色空喻是化城竟非住处所以平等之观一洗于有无自在之心大通于权实导师假其方便法两任其根茎流水尽纳于海壖聚沙俱成于佛道大矣广矣不可得而谈也嵩岳寺者后魏孝眀帝之离宫也正光元年牓闲居士广大佛刹殚极国财济济僧徒弥七百众落落堂宇逾一千间藩戚近臣逝将依止硕德圆戒作为宇师及后周不祥正法无绪宣皇悔祸道什中兴眀诏两京光复二所议以此事为观古塔为坛八部扶持一时灵变物将未可事故获全隋开皇五年僧三【一作二】百人仁夀一【一作二】载改题嵩岳寺又度僧一百五十人逮豺狼恣睢龙象凋落天宫坠构刼火潜烧【一作刼潜烧然】唯寺主眀藏等八人莫敢为尸不暇匡补且王充西拒蚁聚洛师文武东迁鳯翔岩邑风承羽檄先应义旗挽粟供军悉心事主及传奕进计以元嵩为师凡曰僧坊尽为除削独兹寳地尤【一作夫】见褒崇实【一作赏】典殊科眀勑洊及不依废省有録勲庸特赐田碾四所代有都维那惠果等勤宣法要大壮经行追思前人髣髴旧贯十五层塔者后魏之所立也发地四铺而耸陵空八相而圆方丈十二户牖数百加之六代禅祖同示法牙重寳妙庄就成伟丽岂徒帝力固以化开其东七佛殿者亦曩时之鳯阳殿也其西定光佛堂者瑞象之戾止昔有石像故现应身浮于河逹于洛京毂也万辈延请天柱不廽惟此寺也一僧香花日轮俄转其南古塔者隋仁夀二年置舎利于羣岳以抚天下兹为极焉其始也亭亭孤兴防制一絶今兹也岩岩对出形影防羙后有无量夀殿者诸师礼懴诵念之塲也则天太后防送镇国金铜像置焉今知福利所资演成其广珠幡寳帐当阳之铺有三金络花鬘备物之仪不一皆光【一作相】满利【一作秋是】月色陵渥丹穷海县之国工得人天之神妙逍遥楼者魏主之所构也引流揷竹上激登楼菱镜漾于玉池金虬飞于布水食堂前古铁钟者重千斤凾二十石正光年中寺僧之所造也昔兵戎孔殷防攘偕作私邑窃而为寳公府论而作仇后有都维那惠登发夕【一作力】通夣迟眀独往以一已之力杭分众之徒转战而行逾晷而至虽神灵役鬼风雨移山莫之防也西方禅院者魏八极殿之余趾也时有逺禅师座必居山行不出俗四国是仰百福攸归眀凖帝庸光启象设南有辅山者古之灵防也中宗孝和皇帝诏于其顶追为大通秀禅师造十三级浮图及有提灵庙极地之峻因山之雄华夷【一作戎】闻传时序瞻仰每至献春仲月讳日斋辰鴈阵长空云临层岭委欝贞栢掩映天榆迢【一作超】进寳阶腾乘星閤作礼者便登【一作发】狮子围绕者更摄蜂王其所内焉所以然矣若不以逹磨菩萨传法于可可付于璨璨受于信信畀于忍忍遗于秀秀钟于今和上【一作尚】寂皆宴坐林间福润防内其枕倚也隂阳所启居四岳之宗其津梁也宻意所传称十方之首莫不佛前受记法中出家湛然观心了然见性学无学自有证眀因非【一作无】因本末【一作来】清净开顿渐者欲依其根设戒律者将摄乎乱然后微妙之义深入一如广大之功遍满三界则知和雅所训皆荷法乘慈悲所加尽为佛子是以无言之教响之若山不舎之檀列之如市则有和上侄寺主坚意者慿信之力统僧之纲崇现前之因鸠最后之施相与上座崇泰都维那昙庆寺等至矣广矣经之营之身田底平福河流注今昔纷扰杂事伙多是以功累四朝法崇七代感化可以凾灵应縁起所以广元河【一作成】故得尊容赫曦光聮日月厦屋敞势蹙山川囬向有足度四生钟重有足安万国岂伊一邱一壑之异一水一石之竒禅林玲珑曽深隠见祥河皎洁丹艧澄眀而已哉咸以为表于代者业以成形藏于宻者法亦无相非文曷以陈大略非石曷以示将来乃命道奂禅师千里求蒙一言书事专积【疑作精】每极临纸屡空媿迷津之未悟期法主之可通其词曰
　　西域传耆阇山世尊成道于其间南部洲嵩岳寺逹磨传法于兹地天之柱帝之宫赫奕奕兮飞九空禅之门觉之径宻微微兮通众圣镇四国定有力开十方惠有光立丰碑之隠隠表大福之穣穣
　　大相国寺碑
