<!-- { "loadSidebar": true } -->
　　呜呼开之大者若将有属聚之粹者其不徒生猗众万之弗齐公取数其独赢培之以镇岳之浑厚瀹之以涧瀍之清明其任重则轶材絶识不能足其志其道逺则贵名显仕不能留其行既予其资又乘其防盖南渡羣贤皆在之时而北方余论未衰之际欵门墙而遍歴跻堂奥而独诣合诸老之规模而融其异同摠一代之统纪而防其精粹更侍从于两朝凛大节之弗渝虑先本根则或以为缓动据宪章则或以为拘奋论陈义则或尤其亟弥纶藏用则或咎其徐少而论和既不诡随于小人之党晚而论战复不能苟同于君子之徒虽屡起而屡仆守常度而自如外屏衞于翰藩亦大体之可识明振毫末而终出于恕知兼僚属而各付以职外视髙雅而中寔密察外视寛弛而中寔肃给镇抚经逺不求嵗月之效悃愊务寔不事耳目之饰虽权胁而势移迄岿然而山立晚进后出自相长雄广坐众席旧人罕逢大雅之音尚闻于公学则正统文则正宗乐易平旷前辈之风崇深简重前辈之容士骇未见或姗或攻以身存法独殿其冲典则不坠繄公之功呜呼进退有义弛张有时其用其舍我不敢知至于濩落丛祠之秩所取者甚狭荒寒萧寺之居所处者甚卑假十数年之夀考作二三子之指归共箪瓢之淡薄缉简编之阙遗于造物其何费乃一夕而夺之然则开之大者竟亦何意聚之粹者盖亦何为瞻天运之鸿蒙非小人之所闚呼苍昊而上愬则匪公之素期呜呼继自今以往镇定大事顾盻系轻重者不复嗣矣敷建大论呼吸判成败者不复闻矣百年未明之心迹不复究其实矣羣籍未辨之真赝不复审其是矣斯文将安所寄斯民将安所徯矣某佩韘趋隅木行两周録其世旧教育绸缪肝膈洞照冺然相投大何理之不讲小何事之不诹幸三邦之接畛谓事业之可醻濶謦欬其未几忽赴车之停辀亟宿舂而听役泪淋浪而莫收炯话言之如在防蹇步而敢媮蠲此心而明荐夫何有乎醪羞尚享
　　祭王端明文　　　　　　　　张敬夫
　　呜呼公之盛名盖四十年有如黄钟大吕岿然在悬使未考击人之望之亦知其为众乐之先惟平日之所履每务仿乎昔贤不与世以交骛不絶俗而孤鶱独孝义以欵欵而怀忠之拳拳苟片善之足取必挽后而推前或所趋之有违敢妄假于色言顾规摹之若是当斯世之其然昔栖迟于下僚穷师友之渊源逮显用于王朝论据经而不偏寔众芳之所宗蔚佩兰而握荃屡赋政于藩方亦惠泽之究宣晚卧柯山静观其旋方玩心于羲经不自放而益防隠声寔之逾隆竚侧席之招延何大命之止斯叹莫返于逝川痛易箦于萧寺无居宅之一椽呜呼前辈风流于今邈焉典刑云亡后生孰传念言愚踪公所知怜义笃金石久而弥坚书犹在手人隔九原属拘印绶奔走莫縁孰知予悲涕泗洏涟尚享
　　祭姚端明文
　　惟公早试剧烦见才猷之敏邵晚登廊庙都宠数之便蕃方新十国之瞻遽作九原之隔凡兹民吏孰不伤嗟某昔嵗朝班尝奉笑言之欵如今官守幸遵规画之余愿托契于交承敢异情于生死逺将一奠少见鄙诚尚享
　　祭石安正御史文　　　　　　赵承之
　　公之少时以学自善读书不休下笔满纸囊虽无金甑则有尘挟书琅琅声聒四邻乃游京师乃试太学凛然长空见此一鹗公既壮矣乃试为吏城旦之书初不经意顾谓洪令岂逺人情刺得其端老胥大惊安宜之政誉出一口民到于今蔽芾五柳才良行完早夜刻治勇于有为以自设施元符之初乃擢御史圣皇有作复续其事遂迁执法以长宪僚言如转规契若投胶宠灵便蕃声望翕赫霖雨逡巡衮衣咫尺勤其一生维志之求既恊于时命乃不谋嗟乎悲矣公曰衰矣曰未渠央而止斯矣呜呼哀哉钧臣昔者佐公为县倾盖之欢自于一面逮于儿女绸缪密姻终始倚爱寔怀髙诣公病卧家谓必复起如何忽然而以讣至衣冠伟若笑语谆如我不见矣泣泪涟如呜呼哀哉筮既吉塟车在途岂不欲往畏此简书有肉在俎有酒在罍我不饮食孰知我哀尚享
　　祭薛大资文　　　　　　　　汪彦章
　　呜呼惟公道学得之钟公如郢垩鼻挥斤者般坐根声誉雷惊瀑潺帝顾驵駮宜归廐闲首付言责绳愆紏奸旋置台阁翺翔两班学省词禁英髦所寰公一扬歴陈言悉删遂秉大政嘉谋必闗功在宗祏泽流寡鳏为时元老二十年间身被三组腰围九镮荣宠虽极视犹触蛮某也晚学羁靡钝顽当路孰视云谁肯扳公独与进为之解顔曰此孤秀擢于蓁菅极力推挽卒辞伏跧嵗在丙午威弧始弯天子南狩朝廷孔艰公实旧德人期赐环顾敛英气苹洲湾诗酒陶冩渔樵往还许国心壮忧时鬂斑猥辱兹土日虞旷鳏公屈小擢来临市阛燕笑未几遗言已颁夀且八十人犹公悭望柩百里无縁往攀一樽驰酹词讫涕潸尚享
　　祭许大资文　　　　　　　　季伯纪
　　呜呼天地磅礴河岳炳灵笃生异人郁为世英长松老鹤其仪刑也粹玉精金其性情也澄渊藻鉴烛理明也设准持衡称物平也经纬书史文章成也贯通古今议论闳也金石铿锵诗句清也鸾鹄翔翥字画精也勇于名义去就轻也忧国如家秉忠诚也致位通显不自荣也恬憺寂寞得此生也士一于此垂世立名而公兼之以大其声呜呼哀哉易道阴阳消长盛衰春秋名分褒贬是非弥纶天地立万世规先圣制作孰大于斯公独潜心抉摘杳微解驳三传粃糠九师发明象数得其指归羲画麟经粲然有辉呜呼哀哉汉有禄隠时惟子云英林拔萃髙识迈伦拟古著书法言太士有异论或否或然公独教之推尊其人计释微词奥义一新所见絶俗岂其后身呜呼哀哉我之识公逾二十年史馆同僚饱闻绪言枢府槐堂两接官聨引身以退归骑连翩我则湖外公寓江边邂逅相遇庐山之樊握手深谈达旦不眠我适岭海触冒瘴烟与死为邻鲛鳄垂涎尺书屡及夫岂相怜迨其比隣喜见顔间愿言相从杖屦林泉云湖奄忽朝露溘先伤心涕零三支之篇呜呼哀哉国步艰难贤知驱驰梁栋之坏哲人遽萎藐然一老天不憖遗人之云亡有识同悲旅榇漂泊临川之湄无适非土公其永归聊具薄奠侑此以辞英爽不冺庶其听之尚享
　　祭吴尚书文　　　　　　　　赵承之
　　昔在元符我官定武公秉使节来摄军府我穉且愚语不出口公独怜之顾我良厚有诏求士陋不及我公曰子偕众不我可其后七年归自越川流离困苦维食是谋岂无髙门懦不敢倚虽或见公盖一再耳公眷之甚不知我顽欲以防璞侧诸玉间经营苦辛卒见笑鄙公防其羞我故之以我虽蹭蹬公厚不薄慰荐以词志从其各惟士遇合必以其徒王公之门利达所趋公位寖显不弃我辈其所以逐岂容人累呜呼哀哉再召还朝谓必师保既老而归曰其夀考谁弗慗此两俱失之有德有言岂遽没之我贱且穷随牒边鄙觞以将公恸哭而已尚飨
　　祭刘尚书文　　　　　　　　祝咨谋
　　呜呼士有负髙明之学而不见知于人主兹为可恨也公则无之士有抱经济之才而不见施于当世兹为可恨也公则无之公有可为大恨而识与不识亦当不为恨者事亲孝而凶人以为不孝是为曾参杀人也可不为大恨乎事君忠而凶人以为不忠是为夷齐盗国也可不为大恨乎尚赖天子仁圣皇天降监蹈不测之祸而能出万死之中触瘖雾之中而卒能保其躬数尽而逝人谁不然命乎天耶夫复何言试泪一奠永诀终天呜呼哀哉尚飨
　　祭王殿撰文　　　　　　　　吴元及
　　江海炳灵为公之气局嵩衡孕粹为公之神锋妙龄秀发借借时誉壮嵗从官蹇蹇匪躬若乃作尹赤邑转漕畿东吏术之髙权贵敛手心计之妙天府日充即退之今河南士安领盐铁髙蹈古人之踪名实播于众口姓字达于帝聪谓当膺百世非常之选羽仪台阁献纳殿陛究其所学而暴白其事功进不由道公宁固穷呜呼大观政和之间柄臣专政呼吸雷风仰公之俊德愿出我门人心则同公若必贬则銮坡玉堂荷槖簪笔固在公之劵中直道而行不卑小官绣衣金节淹囘于外台者盖将一星搢绅叹息而公曾不畧芥带于心胸其人御天风虎云龙抗章请老均逸词宫杖屦逍遥黑髪方瞳子孙玉立防衣防茸森王家之杞梓芬谢砌之芝兰知公阴德之有后羡公流庆之甚丰宜齐龄于辽鹤比秀于庄椿哲人其萎莫量彼穷某以小女之无似获奉巾帻于公之叔嗣愧女萝之短弱幸依托于长松念萧寺之言离陪樽俎之从容恍一别之七年徒书问之时通忽丹旐之来归痛涕泗之无从有殽在笾有酒在樽
　　【阙】　　　　　　　　　　兾公情好之如生魂髣髴而鉴其衷尚享
　　祭郑状元文　　　　　　　　黄国録
　　惟灵处畎亩而志在廊庙以韦布而气凌公卿成均献书天子色动金銮秀笔摧毫胆惊华问鍧铮于宇宙髙文烜赫于着庭盖其学本仁义故无诡说中蹈中庸故无矫名方习俗之浇薄赖公稽古之礼行古之道以药其意病方士风之委靡赖公其操也特其论也正以支其将倾香兰省姑试其摄事剖竹名城将观其治民如鹏之飞势摩九霄胡为而遽折其翼如车之载日适万里胡为而遽毁其衡虽公之精神同流天地固不恃形而立然公死之异逺近传播孰不惊嗟而涕零某等久谐色笑俄隔幽防菲奠告哀盖亦伤乎吾道之无人尚享
　　祭郑状元文　　　　　　　　黄国録
　　惟灵不逺之复由顔而得故视听言动已常自克至大之养自轲而传故贫贱富贵气常浩然以布衣陈事而敢论时政之可论以词坡对策而能言谏官之未言小人以惧而君子以持士气益增而吾道益尊何承明之厌直将力求于补藩何迓者之在途而吊者盈门岂非以直道处世者易以罹人于机穽故运神而解者亦所以全其天某忝同舍选叨在卢前属以多病赖公着鞭以塞学校师儒之责以酬君亲教育之恩骇闻凶讣如失鸰原含哀菲奠少慰幽魂尚享
　　祭吕侍读文　　　　　　　　王介甫
　　呜呼伯夷相唐尚父賔周受氏胙国重光奕休千辰之逢发我文靖公寔冢嗣缵前之庆御书翰林典礼太常是为世臣焜燿家邦方骞方奋厥陨谁使震惊咨嗟上自天子凡居此列惟公弟僚于公之殡祗荐醪羞尚享
　　祭郑庭诲文　　　　　　　　毛　滂
　　石梁郁然上有佳气下走清湍音闻异人相携盘桓寥寥至今渔樵所安尚意山间人必有异下乃君庐长廊甲第记初识君在稠人中狐熊傲兀知不可笼一见倾盖定交樽俎岂惟聨姻气则相许予才阘茸寡谐于世所赖得君差强人意奋然髙谈气盖一座有非吾曹瞪目欲唾君实伟人秀眉竒状使当卒学仕必人上退托于酒日饮亡何羽衣岸巾枕麴而哦小诗立成晚更婉熟不朴不圆元和賸馥挥金如土结客如市逺韵翛然形骸之外名利之徒其隘如髪败意苦心十居七八开口一笑人生能几君醉不知笑以不齿君年不足行乐则过胡用百忧齿揺髪堕曩予西征相酌以酒酣歌悲壮起舞为夀予为此别行当来归当益酿酒从容遨嬉予归酒熟公不复临有佳风月如聆车音荐酒君堂予目然呼君不闻是岂醉眠
　　五百家播芳大全文粹巻九十五
　　钦定四库全书
　　五百家播芳大全文粹巻九十六
　　宋　魏齐贤
　　叶　棻同辑
　　祭文
　　名贤　　尊官
　　祭黄尚书文　　　　　　　　朱晦翁
