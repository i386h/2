<!-- { "loadSidebar": true } -->
　　右臣伏奉诏书以伪齐金人皆已退遁令臣深思熟讲凡今攻战之利守备之宜措置之方绥懐之畧条具来上臣仰荷圣恩怜臣孤迹尝备位于近司察臣迂愚有千虑之一得虽以罪戾屏伏海濵曽不遐遗以国家边防恢复大计特降亲问顾臣学术阔踈智识浅短何足以称诏旨而禆庙畧之万一敢竭愚瞽以塞明命伏惟陛下留神采择臣不胜幸甚臣窃以僭逆之臣挟强捍之金提兵南向俶扰淮壖其意葢料朝廷蹈前日退避之辙得以乗间渡江凭陵东南不虞六飞亲临江上号令既行赏罚既明将士摧锋俘馘系路敌气挫屈潜师遯逃此葢陛下睿谟宏逺天威英断之所致宗社无疆之休中外臣子之共庆也然臣区区之愚窃愿陛下勿以贼马退遁为可喜而以僭逆未诛仇敌未报为可愤勿以保全东南为可安而以中原未复赤县神州犹陷于金人为可耻勿以诸将屡捷为可贺而以军政未修士气未振尚使狂冦得以潜逃为可虞则中兴之期可指日而俟矣臣谨考往古之迹揆方今之宜条具攻战守备措置绥懐之策以献议者或谓贼马既退当遂用兵为大举之计臣窃以为不然譬如奕棊当先自生乃可杀敌生理未固而欲浪战以侥幸此非制胜之术也高祖先保闗中故能东向与项籍争光武先保河内故能出征以降赤眉铜马之属肃宗先保灵武故能破安史而复两京今朝廷以东南为根本傥不先为自固之计将何以能万全胜敌又况将士暴露之乆财用调度之烦民力科取之困谓宜大为守备痛自料理使之苏息乃为得计议者又谓贼马退当且保据一隅以苟目前之安臣又以为不然善如奕棋舍局心而就边角迫蹙褊小浸以衰微何以取胜秦师伐晋以报殽之师诸葛亮佐蜀连年出师以图中原不如是不足以立国高祖在汉中谓萧何曰吾亦欲东耳安能鬰鬰乆居此乎光武破隗嚣诏岑彭曰人苦不知足既平陇复望蜀此皆帝王以天下为度者也不如是不足以混一区宇戡定祸乱又况祖宗之境土岂可坐视沦陷不务恢复今岁不征明年不战使贼势益张而吾之所紏合精鋭士马日以损耗何以图敌谓宜及防守既固军政既修之后即议攻讨乃为得计此二者守备攻战之序也至于守备之宜则当料理淮南荆襄以为籓篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文拓跋之盛卒不能窥江表后唐李氏有淮南则可以都金陵其后淮南为周世宗所取遂以削弱今朝廷欲为守备则当于淮南东西及荆襄置三大帅屯重兵以临之东路以扬州西路以庐州荆襄以襄阳为帅府分遣偏师进守支郡小筑城垒如开以边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有贼马则大帅遣兵应援稍能自守商旅必通乃可召人归业渐次葺理假以岁月则籓篱成矣前有籓篱之固后有长江之险加以战舰水军使沿江一带帅府郡县上连下接自为防守则贼马虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守备无他反此而已或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而籓篱之势成为无穷之利守备之宜莫大于是有守备矣然后可以议攻战之利亦当分责于诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复京西南北路川陜之帅则当责以收复陜西五路诸路克捷因利乗便收京畿复故都以戡大憝此虽落落难合然在陛下志先定于中而断以至诚必为之意葢无不可成之理至于择将之术治兵之政车马器械之制号令赏罚之权兵家皆有常法无待臣言而战阵之间因敌决胜临事制变者兵无常形又不可以预图也臣愿窃以为献者在勿失机会而已夫机会之来间不容髪以战则胜以守则固一失其机悔不可追昔刘表悔不用蜀先主之言蜀先主曰天下日寻干戈事会之来岂有终极若能应之于后则此未足为恨也臣窃观朝廷近年以来失机会者多矣自今以往如能保淮南荆襄以为固选将练卒厉兵秣马聚财积糓应机而作则以弱为强取威定乱于一胜之间僣逆之臣可正藁街之诛强悍之敌岂无殄灭之日攻战之利莫大于是此二者守备攻战之策也若夫措置之方则臣愿先定驻跸之所葢万乗所居必择形胜然后能制服中外以图事业临安平江皆泽国褊迫偏伯所据非用武之地惟建康自昔号为帝王天子之宅以其江山雄壮地势寛慱可容万乗故六朝以来更都之今銮舆未服旧都莫若权宜且于建康驻跸控引二浙襟带江湖运漕财糓无不便利臣昨于建炎初建议廵幸闗东为上襄阳次之建康为下者以天下形势言之也今以建康为便者以东南形势言之也然淮南有籓篱之固然后建康可都愿陛下与二三大臣熟计之既料理淮南仍诏建康守臣治城壁修宫阙立官府创营房使粗成规模以待翠华之幸近年以来车驾所寓因陋就简诸事草创虽陛下以时方艰难用过乎俭然宫室制度亦有不可已者有城壁然后人心不恐有官府然后政事可修有营房然后士卒可用惟自朝廷应副诏有司以渐修建庶几不扰此措置之方所当先者也绥懐之畧则臣愿先为自强之计夫西北之民皆陛下之赤子荷祖宗涵养之德其意曷尝一日忘宋哉特制于黠敌之势为所驱迫陷于涂炭故舍二百年之本朝而事大不道之僭逆岂其本心惟朝廷之力未能保覆之故数路之民虽困于重敛伤于峻刑而不能以自归倘淮南荆襄籓篱既成壤地相接甲兵既备天威震惊必有结约来归如宿迁之民者必有愿为内应如京东郡县者宜命诸帅优加拊循来归者给田土内应者予爵赏官吏将士禄秩由旧许之自新孰不感悦朝廷近者得诸路签军皆不杀而优恤之自敌中来归者皆优与官秩可谓得策更愿力为自治自强之计使陷溺之民知所依怙益坚戴宋之心此绥懐之畧所当先者也攻战守备措置绥懐皆中兴之至计今日之急务圣问所及臣已粗陈其梗槩矣臣伏读诏书有曰朕将虚已以听择善而从君臣之间期于无隠利害之决断以必行臣三复圣训不知涕泗之交頥也何则君臣之遇号为千载听言用谋尤其所难未信而言则有谤已之嫌交踈言深则有失身之戒葢虽朋友尚不易言而况于君臣之间乎今陛下求治之切诏书如此而臣以忧患之余孤危特甚欲浅言之则何以副陛下期于无隠之训欲深言之则虑有犯颜逆鳞之愆感惧交中进退维谷虽然陛下当艰危多故之秋诏臣以丁宁恻怛之意缄黙不言臣则有罪有君如此其忍负之敢冐鼎镬刀锯之诛以布心腹肾膓之实惟陛下幸察臣窃观陛下有聪明睿智之姿有英武敢为之志然自临御迄今九年国不辟而日蹙事不立而日壊将骄而难御卒惰而未练国用匮而无赢余之畜民力困而无休息之期陛下忧勤虽至而未足以成中兴之业者则羣臣误陛下之故也陛下自近年以来所用之臣凡几人慨然敢任天下之重建事立功与夫备位充员者皆不能逃于圣鉴夫用人如用医必先知其术业可以已病然后使之进药而责成功今于医者之术业初不详究而姑试之则虽日易一医何补病者殆将饮药以加病而已平居无事小亷曲谨初似无过而乏济时之大畧忽有扰攘之故则错愕无所措手足不过奉身以退天下忧危之重委之陛下而已不知何补于国家陛下亦安取此大概近年所操之说有二闲暇则以和议为得计而以治兵为失策仓卒则以退避为爱君而以进御为误国众口和之牢不可破然累年之间冠葢相望而初不得其要领翠华蒙尘而尚未有所定居上下苟且偷安而不为长乆之计天歩艰难国势益弱职此之由大运有开天启宸衷超然逺览悟前日和议之失而亲总六师惩前日退避之非而亲临大敌逆臣悍敌数十万众饮马江干虽未能扫荡邀击尽殱丑类而天威所临已足以使之震怖不敢南渡潜师宵奔则和议之与治兵退避之与进御其効槩可覩矣今贼马虽退而金人伺衅变诈百出未大创惩疆场相望道里不逺安知其秋高马肥不再来扰我使疲于奔命哉是宜明诏于却敌之初求善后之策也臣夙夜为陛下深思所以为善后之策者无他在尽反前日之所为解琴瑟而更张之先定其论如奕棋之立意后图其功如奕棋之置子必可得志臣请试陈其说窃观自古创业中兴之主必以兵胜而为亲征之计者其意岂谓必冐矢石履行阵而后可哉黄屋所临人心自固赏罚既当士气奋张用能成功故高祖既得天下击韩王信陈狶黥布未尝不亲行光武自即位至平公孙述十二年间无一岁不亲征本朝艺祖太宗定维扬平泽潞下河东皆躬御戎辂真庙亦有澶渊之行措天下于大安此所谓始于勤劳终于逸乐者也退避之策可暂而不可乆可一而不可再退一歩则失一歩退一尺则失一尺往时自南都退而至于维扬则闗陜河北河东失矣自维扬退而至于江浙则京东西失矣万一有北骑南牧复将退避不知何所适而可航海之策万乗冐风涛不测之险此尤不可者惟当于国家闲暇之时明政刑治军旅选将帅修车马备器械峙糗粮积金帛贼来则御俟时而奋以光复祖宗之大业此最上策杜牧所谓上策莫如自治也臣愿陛下自今以往勿复为退避之计可乎臣又观古者敌国善邻则有和亲仇雠之邦鲜复遣使岂不以衅隙既深终无讲好修睦之理故耶东晋渡江石勒遣使于晋元帝命焚其币而却其使彼遣使来且犹却之此何可往假道于僭伪之国而自取辱无补于事祗伤国体金人自知情事之重惧我必报其措意为何如而我方且卑辞重币屈体以求之其不推诚以见信决矣器币礼物所费不赀使轺往来坐索士气而又邀我以必不可从之事制吾以必不敢为之谋是和卒不成而徒为此扰扰也非特如此于吾自治自强之计动輙相妨实有所害金人二十余年以此策破契丹困中国而终莫之悟夫辩是非利害者人心所同岂真不悟哉聊复用此以侥幸万一曽不知为吾害者甚大此古人所谓几何侥幸而不丧人之国者也臣愿陛下自今以往勿复遣和议之使可乎此二说者既定然后择所当为者一切以至诚之意为之先后本末各有次第俟吾之政事修仓廪实府库充器用备士气振力有可为乃议大举则兵虽未交而胜负之势已决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家逺有盛强之北敌近有僭伪之逆臣所仰以为捍蔽者在籓方所资以致攻讨也在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既明赏罚必当自然籓方恊力将士用命虽强冦不足畏虽逆臣不足忧此特在陛下方寸之间耳臣昧死条上六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天戒何谓信任辅弼夫拨乱之主履时艰难资辅弼之臣同心同德相与有为岂易致哉必如元首股肱之于一身父子兄弟之于一家乃能协济故高祖视萧何如左右手太宗遇房杜如子弟蜀先主得诸葛孔明如鱼之有水不如是不能感会风云以成王霸之业今陛下选于众以图任遂能捍御大敌可谓得人矣然臣愿陛下待以至诚无事形迹乆任以责成功勿使小人得以间之则君臣之美垂裕无穷昔高祖终始用萧何太宗终始用房杜故能戡乱定功卒至太平管仲有言曰知人而不能用害伯也用而不能信任之害霸也信任而使小人叅之害伯也霸者犹如此而况于欲恢复天下者乎魏郑公有言曰君臣同心是谓一体岂有置至公事形迹若上下共由兹路邦之兴丧未可知也夫事形迹者未必有过举而魏公以为兴丧未可知者凡以无至诚相与之意而惟嫌疑之为避不足建兴邦之大绩故也陛下诚能推信任之诚臣将见辅弼任责而中兴之业不难致矣何谓公选人材夫治天下者未尝不资于人材而创业中兴之主所资为尤多何则继体守文率由旧章得中庸之材亦足共治至于艰难有为兴衰拨乱则非得卓荦瓌玮之材未易有济故武王之有十乱宣王之有吉甫方叔召虎高祖之有三杰光武之有邓禹耿弇吴汉之属太宗之有房杜英卫之流宪宗有裴度武宗有李德裕皆以不世出之材佐大有为之主参翌佐佑以成大业古今通道其可忽诸然自昔抱不羣之材者多为小人之所忌嫉或中之以黯闇或指之为党与或诬之以大恶或摘之以细故而以道事君者不可则止难于自进耻于自明虽负重谤遭深谴安于义命不复自辩惟至明之主为能察小人之情伪而辩其臣之非辜此霍光所以见察于昭帝房乔所以见信于太宗也陛下临御以来用人材多矣世之所许以为正人端士者徍徍闲废于无用之地岂非罹此谤邪遂使陛下寤寐侧席而有乏材之叹懐才抱义愿为国家宣力者无因而进前陛下盍亦少留圣意致察于此洪范皇极之畴曰无有作好遵王之道无有作恶遵王之路无偏无党王道荡荡无党无偏王道平平好恶偏党皆足以为至公之累惟以道为公而无好恶偏党之私则王道明矣魏郑公卒太宗遣人至其家得书半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详审若爱而知其恶憎而知其善去邪勿疑任贤勿猜则可以兴矣太宗感悟夫人主岂能无爱憎然必去爱憎而后得人以兴者爱憎出于私情用人以兴邦必由于公道故也管仲虽仇齐公必用雍齿虽怨汉祖必赏而况其余乎陛下诚能推至公之道臣将见人材軰出中兴之业不难致矣何谓变革士风夫用兵之际似与士风初不相及然其实相为表里者也士风淳厚则议论正而是非明朝廷赏罚功罪当而人心服此措置所以得宜而寖明寖昌也士风浇薄则议论不正是非不明朝廷赏罚功罪不当而人心不服此措置所以失宜而寖微寖弱也晋之士风尚虚浮而不事事故当时措置乖谬盗贼并起而有五戎乱华之祸本朝嘉佑治平以前士风何其淳厚也自数十年来非特不事事而已奔竞争进议论狥私邪说利口足以惑人主之听元佑大臣如司马光之流皆持正论为朝廷长虑却顾图乆逺之计社稷之臣也而羣枉嫉之指为奸党听其言则大者可族小者可诛頼国家寛仁祗从窜逐其士风逓相仿效颠倒是非变乱黒白政事大壊以驯致靖康之变非偶然也殆今四十余年世变风移爱憎之情销尽然后朝廷始知元佑羣臣之忠褒赠官秩录用子孙然已何补于事曷若早变此风则忠臣无诛谪之寃国家有治安之实两受其利岂不美哉臣观近年士风尤薄随时好恶以取世资不顾国体惟欲进身不核事实惟欲伤人大詈则大进小诋则小迁■〈言翕〉訿成风此非朝廷之福也陛下得一张浚付以重权使御强敌于闗陜浚虽以忠许国而事失机会不为无过言者痛绳丑诋诬以大恶岂不太甚欤浚有浴日之功足以结陛下之知有大臣之辨足以回陛下之听故得自洗濯复侍清光于帷幄之中然其所伤已多矣藉使遭谤困谗之臣无浚之功又无大臣为之辨白而有下石以挤之者则何以自雪于君父冀察其不然哉夫朝廷设耳目及献纳论思之官以广视听固许之以风闻至于大故亦须核实使果如其言则诛责所加岂宜止从轻典使言而无实则诬人之罪伏谗搜慝得以中害善良皆非所以修政也臣愿陛下降明诏以戒谕士大夫使体德意从忠厚变近年浇薄之风昔贾谊劝文帝养人臣以礼义亷耻陆贽劝德宗听言必考其实而察其情以正典刑不宜两置而不问皆治道之要陛下诚能行责实之政臣将见士风淳厚而中兴之业不难致矣何谓爱惜日力臣闻之周书曰功崇惟志业广惟勤葢功以志崇所以为之规模也业以勤广所以为之积累也犹建大厦堂室奥序其规模可一日而成至于鸠工聚财积累非一日所致创业中兴何以异此高祖得韩信与之论亡楚之策光武得邓禹与之论兴汉之谋蜀先主得诸葛亮与之论鼎立之计皆定于谈笑之间而高祖以五年成帝业光武以十三年混区宇先主得蜀亦在数年之后葢积累而致者如此今陛下临御九年于兹境土未复僭逆未诛仇敌未报尚稽中兴之业则其始不为之规模其后不为之积累故也边事初定之时朝廷所推行者皆簿书期会不急之细务至于攻讨防守之策国之大计皆未尝留意安得不为僭逆之臣强悍之冦之所窥伺然则自今以往其可不惜日力哉昔禹不贵尺壁而惜寸阴今日朝廷艰难乃惜分阴之时臣愿陛下诏二三大臣熟议所以规模者凡所施为画一条具如立课程以次施行又诏州县使体陛下德意而奉承之所立期限勿大遽以致骚扰勿大缓以失机会使事得其序不扰而辩乃为得策夫天下无不可为之事亦无不可为之时惟失其时则患之小者日益大事之易者日益难正如医者之治病其在皮肤针烙及之其在五脏汤剂及之至于骨髓则虽有扁鹊俞跗蔑以为矣此时之所以不可失也诗曰迨天之未阴雨彻彼桑土绸缪牖户今此下民或敢侮予孟子曰国家闲暇及是时明其政刑虽大国必畏之矣夫用知者当于未奔腾之前十日聚之以待一日之用渴而穿井斗而铸锥其能及乎陛下诚能存爱日之心将见为无不成中兴之业不难致矣何谓务尽人事臣窃观天人之道其实一致人之所为即天之所为也国之将兴百度皆举天实佑之犹之农夫尽其穮蓘之力乃亦有秋使未尝竭耕耨之勤而欲望稼穑之利其可得耶天不人不因人不天不成人事尽于前则天理应于后自然之符也光武以兵三千攻寻邑百万者人也适雷电风雨遂有昆阳之胜而中兴之运启者天也孙权以兵三万拒曹操数十万者人也适风顺可以纵火遂有赤壁之捷而鼎足之势成者天也谢安以兵八千击苻坚百万者人也适秦师小却遂有淝水之功而东晋之祚延者天也创业中兴之主莫不皆然尽其在我者而以其成功归之于天孟子曰君子创业垂统为可继也若夫成功则天也今未尝尽人事敌至则先自退屈而欲责成功于天其可乎臣愿陛下诏二三大臣恊心同力务尽人事以听天命则恢复土宇剪屠鲸鲵迎还两宫必有日矣夫人心即天心也下得人心上合天心则无不成之功陛下诚能和同天人之际臣将见中兴之业不难致矣何谓寅畏天戒夫天之于王者如父母之于子爱之至则所以为之戒者亦至是以孔子作春秋于灾异必书以谨天戒臣观商之盛如武丁周之盛如成王汉唐之盛如文景太宗之时未尝无天变而不为灾害者以能寅畏其戒而仰合其心也是知人主之于天戒必恐惧修省以致其寅畏之诚则能变灾以为祥天人之际何其昭昭然也比年以来荧惑失次太白昼见地震水溢或乆阴不雨或乆雨不霁或当暑而反寒乃正月之朔日有食之此皆天意眷佑陛下丁宁反复以致告戒陛下虽尝降诏俾士大夫各修厥职以答天谴然臣窃谓应天以实不以文此在陛下以至诚之意正厥事以应之昔宋公一言而妖星退舍大戊桑谷共生于朝而反以为祥陛下诚能行应天之实臣将见百祥来止中兴之业不难致矣此六者皆陛下所当先务正心以正朝廷者葢粪土愚臣忘生触死为陛下详言之抑臣又闻圣人不畏多难而畏无难或多难以固其国启其疆土或无难以丧其国失其土宇者少康以一旅之众而祀夏配天不失旧物光武太宗皆躬擐甲胄履危险而身致太平享国长乆今朝廷人材不乏将士足用江淮荆浙闽广川陜财用可理足以为中兴之资陛下勇知天钖春秋鼎盛欲大有为何施不可要在改前日之辙断而行之耳昔仲虺之称汤不称其无过而称其改过不吝葢帝王之度如天地之无心是则行非则改何惮之有郦食其劝高祖铸印以封六国之后子房一言则趣销之封德彝劝太宗用刑法以威天下魏郑公一言则行仁义遂至正观之治无损盛德而大功可成岂窃窃然畏人之议已哉陛下视建炎以来其所措置是邪非邪以为是则何以不见其效以为非则安可复蹈其辙臣前所陈皆改辙之道非循旧迹所能为也择善而从斟酌而行则在陛下夫以祖宗二百年之基四海亿兆之生灵皆系于陛下清燕之间圣虑及此得不栗栗危惧勉勉自强上以慰祖宗在天之灵下以副四海生灵之望哉昔周宣中兴南征北伐之威复古挍下之美咏于小雅葢有文武之吉甫显允之方叔以为之将帅有孝友张仲以在其左右故能内修政事外攘夷狄复文武之境土然则陛下所当法者深考周宣之诗则得之矣所谓善后之策何以加此臣以至愚极陋之质荷陛下非常特逹之知龙飞之初虚席以待眷遇之礼迈于等伦特以志广材踈自度不足以任天下之责力丐罢政无补国事每自愧惕违去阙庭九更寒暑犬马之心何尝一日不在赤墀之下自以罪戾逺屏不敢复与世故刍荛之言乆不上逹近者边报警急戎辂亲临臣子之情不胜愤懑故敢冐昧以三策为献伏蒙圣慈特降诏书奬谕今者又奉诏旨咨以当世之务而臣不量芣浅冐进狂瞽之说以渎天聪昔太宗谓魏郑公为敢言谢曰陛下导臣使言不然其敢数批逆鳞哉今陛下盛德过于太宗臣虽无魏公之敢言然展尽底藴亦思虑之所极也良药苦口而利于病忠言逆耳而利于行在陛下察之而已况臣自经忧患衰病交攻气息奄奄日与死迫常惧先犬马填沟壑无以报盛德之万一今得奉明问摅至情臣愿足矣虽死之日犹生之年也伏望陛下哀怜赦其愚直而取其拳拳之忠实天下之幸
