<!-- { "loadSidebar": true } -->
　　维年月日具官欧阳修谨以清酌庻羞之奠致祭于汉髙皇帝之灵【一作神】而言曰吏有常职来官于滁【一作此】者不三四歳而易也神食于此无穷已也神与吏于滁人孰亲且久【一有也字】孰宜爱其【一作滁】人之深也滁人敢慢其吏而犯吏法者有矣未闻有敢慢神而犯威灵也其畏信勤事于吏孰若畏信勤事于神也吏于凢小事犹皆【一无此字】动有法令约束违则有罚孰若神之变化不测而能与民转灾为福也吏朝夕拜祷弥旬越月而无所感动神之召呼风云开阖隂阳而役使鬼物顷刻之间【一有尔孰难而孰易六字】也今民田待雨急矣吏知人力不能为犹竭其力而不得已况神之易为也况滁人【一作民】畏信勤事之久而亲神宜爱之【一作神宜爱之深也】而又有可以转灾为福变化不测之能也吏谁敢与神较而【一无此二十三字】修輙【一作敢】以此为黩者盖哀民之急辞也其政【一作某政之】不善而召灾旱又以为黩神宜降殃于【一作于】修而赐民以雨使赏罚竝行而两得也民之幸也修之愿【一作幸】也尚飨
　　汉髙祖庙赛雨文
　　谨以清酌庻羞之奠致祭于汉髙皇帝之神古之为政者率人甚勤备灾甚谨而自勉甚笃故劝农节用均丰补败虽有水旱之歳而无饥殍之民一遇天灾则厚自贬责务修人事之阙而复隂阳之和今乃不然当无事之时不能勤民于农而亡备灾之具一月不雨使民惶惶又不自责以修其阙而动輙干神赖神聪明知厥过之在吏闵斯民之可哀赐之丰年徧及逺迩神之大惠如何可报吏之大过如何可逃惟与民永永事神无敢懈尚飨
　　祈雨祭张龙公文【颍州】
　　维年月日具官修谨以清酌庻羞之奠致祭于张龙公之神曰刺史不能为政而使民失所其咎安归而又顽傲愚防无诚慤忠信之心可以动于物者是皆无以进説于神虽其有请宜不【一作无】聼也然而明天子闵闵忧劳于上而生民嗷嗷困苦于下公私并乏道路流亡于此之时以一日之雨救一方之旱用力至少其功至多此非人力之所能为而神之所甚易也苟以此説神其有不动于心者乎幸无以刺史不堪而止也刺史有职守不获躬走祠下谨遣管界廵检田甫布兹恳廹尚飨
　　祭薛尚书【一作简肃公】文
　　维年月日具官欧阳修谨以清酌庻羞之奠恭祭于故资政殿学士赠兵部尚书薛公之灵景祐之元公初解政虽告于家而疾未病若修之鄙敢辱公知公于此时欲以女归公德方隆谓当再起齐大之婚敢辞以礼天不憗遗公薨忽然其后二【一作三】年卒追前言生死【一作死生】之间以成公志挂剑于墓古人之义公敏于材刚毅自励不顾不随以直而遂命也在天往则难期惟其行已敢言是【一作自】师有罪之身窜逐囚拘生不及门葬不送车致诚薄奠因道终初尚飨
　　祭谢希深【一作舍人】文
　　维年月日具官修将以明日抵役于滑谨用清酌庻羞之奠致祭于故副阁舍人谢公之灵呜呼谢公【一作公乎】性明于诚履蹈其方其于死生固已自达而天下之士所以叹息而不已者昔时之良况于吾徒师友之分情亲义笃其何可忘景祐之初修走于峡而公在江东寓书真州哀其亲老【一作甚困】而勉以自彊其后二年再迁汉土风波雾毒凢万二千里而会公南阳初来谒公迎我而笑与我别久怜其貌若故而气扬清风之馆览秀之凉坐竹林之修防泛水芰之清香及告还【一作归】邑得官灵昌走书来报喜咏于章罢县无归来客公邦欢言未几遽问于牀不见五日而入哭其堂呜呼谢公年不得中寿而位止于郎惟其殁也哭者为之哀不识者为之相吊或赙其家或力其防嗟夫为善之効得此而已庸何伤富贵偶也寿夭数也奚【一作何】较其多少而短长若公之有言着于文行着于事材着于用既久而愈彰此吾徒可以无大恨而君子谓公为不亡滑人来迎修马当北而不即去者以公而彷徨始修将行期公饯我今其去也来奠公觞兹言悲矣公其闻乎抑不闻也徒有泪而浪浪尚飨
　　祭薛质夫文【大理寺丞薛直孺】
　　嗟吾质夫行丰而腴乃享其癯茎华虽敷不菂而枯善恶贤愚非有契符报我一差咎谁归辜孔智通天曰命矣夫在圣犹疑况于吾徒嗟吾质夫母不胜缞慕无孺孤奠觞为诀巳矣呜呼尚飨
　　祭叔父文
　　维年月日具官侄修谨以清酌庻羞之奠致祭于十四叔都官之灵曰昔官夷陵有罪之罚今位于朝而参谏列荣辱虽异实皆羁绁使修哭不及防而塟不临穴孩童孤艰哺养提挈昊天之报于义何阙惟其报者庻几大节尚飨
　　祭尹子渐文【太常博士知懐州尹源】
　　年月日具官欧阳修谨遣人自镇阳至懐州以清酌庻羞之奠致祭于亡友尹君子渐十一兄博士之灵呜呼天于【一作生】万物与吾人孰爱憎而薄厚其生未始以一齐其死宜其有夭寿苟百年者亦死则短长之何较惟善人之可喜谓宜在世而常存曰仁者寿兮是亦爱之者之説谓善必福兮得非以已而推天祸福吉凶【一作寿夭】至其难通虽圣人亦曰命而罕言兮岂其至此而辞穷寿夭置之吾不能问嗟乎子渐吾独有恨我不见子于今几时自子得懐始有见期子不能来我欲亟往子今安归我往何【一作谁】访昔我在朝谏官侍从职当荐贤知子不贡朋党之诬苟避防讽两相知而以心谓尺书之不用遂声音之永隔哭不闻而徒恸嗟此奠之一觞冀欢言之可共往莫及兮难追哀以辞而永送尚飨
　　祭尹师鲁文
　　维年月日具官欧阳修谨以清酌庻羞之奠祭于亡友师鲁十二兄之灵曰嗟乎师鲁辩足以穷万物而不能当一狱吏志可以狭四海而无所措其一身穷山之崖野水之濵猿猱之窟麋鹿之羣犹不容于其间兮遂即万鬼而为邻嗟乎师鲁世之恶子之多未必若爱子者之众何其穷而至此兮得非命在乎天而不在乎人方其奔颠斥逐困厄艰屯举世皆寃而语言未尝以自及以穷至死而妻子不见其悲忻用舍进退屈伸【一作出处】语黙夫何能然乃学之力至其握手为诀隐几待终顔色不变笑言从容死生之间既已能通于性命忧患之至宜其不累于心胸自子云逝善人宜哀子能自达予又何悲惟其师友之益平生之旧情之难忘言不可究嗟乎师鲁自古有死皆归无物惟圣与贤虽埋不没尤于文章焯若星日子之所为后世师法虽嗣子尚幼未足以付予而世人藏之庶可无于坠失子于众人最爱予文寓辞千里侑此一罇冀以慰子闻乎不闻尚飨
　　祭苏子美文
　　维年月日具官欧阳修谨以清酌庻羞之奠致祭于亡友湖州长史苏君子美之灵曰哀哀子美命止斯邪小人之幸君子之嗟子之心胸蟠屈龙蛇风云变化雨雹交加忽然挥斧霹雳轰车人有遭之心惊胆落震仆如麻湏臾霁止而囘【一作四】顾百里山川草木开发萌芽子于文章雄豪放肆有如此者吁可怪邪嗟乎世人知此而已贪悦其外不窥其内欲知子心穷达之际金石虽坚尚可破壊【一作碎】子于穷达始终仁义惟人不知乃穷至此蕴而不见遂【一作遽】以殁地独防文章照耀后世嗟世之愚掩抑毁伤譬如磨鉴不灭愈光一世之短万世之长其间得失不待较量哀哀子美来举予觞尚飨
　　祭郑宣徽文
　　谨以清酌庻羞之奠致祭于宣徽太尉郑公之灵曰修曩在场屋公为先进既登馆阁遂获并游平生笑言俯仰今昔至于勤劳中外啓沃谋猷纪德扬功已着朝廷之论临风陨涕但伸朋旧之私永诀之情一觞而巳尚飨
　　皇考焚黄祭文
　　男修谨以清酌庶羞之奠告于皇考郎中之灵修不肖不能绍禀先训尚赖余德遗休不陨其世得阶仕进荷国宠灵欲报之恩不知其所幸天子以孝治天下凢列位于朝者皆有追荣之典俾其知所以有此爵禄者皆有自来而退得伸其私志故自上三见于郊一开明堂以大享其所推恩自太子中允尚书工部兵部员外郎兵部郎中告于第者四今谨以告惟是褒荣之意则具载于训辞尚飨















　　文忠集巻四十九
　　钦定四库全书
　　文忠集巻五十
　　宋　欧阳修　撰
　　居士集五十
　　祭文十七首
　　祭程相公文
　　维至和三年歳次丙申月日具官欧阳修谨以清酌庻羞之奠致祭于故太师相国程公之灵呜呼公于时人气刚难合予实后进晩而相接一笑之乐淋漓酒巵十年再见公老予衰公遽如此予存几时人生富贵朝露之光及其零落止【一作秪】益悲伤惟可喜者令名不忘士穷闾巷念不逢时公位将相韬能不施公居庙堂有言谔谔白首于外愉愉其乐酒酣气振犹见锋锷惜也虽老神清志完手书未复讣巳在门昔者罇酒歌欢笑谑今而一觞涕泪霑落死生忽焉自古常然抚棺为诀夫复何言尚飨
　　祭资政范公文
　　月日庐陵欧阳修谨以清酌庻羞之奠致祭于故资政殿学士尚书户部侍郎范文正公之灵曰呜呼公乎学古居今持方入圆邱轲之艰其道则然公曰彼恶谓公好讦公曰彼善谓公树朋公所勇为谓公躁进公有退议谓公近名谗人之言其何可听先事而斥羣讥众排有事而思虽仇谓材毁不吾伤誉不吾喜进退有仪【一作度】夷行险止呜呼公乎举世之善谁非公徒防人岂多公志不舒善不胜恶岂其然乎成难毁易理又然欤呜呼公乎欲壊其栋先摧桷榱倾巢破鷇披折傍枝害一损百人谁不罹谁为党论是不仁哉呜呼公乎易名諡行君子之荣生也何毁没也何称好生恶死殆非人情岂其生有所嫉而死无所争自公云亡谤不待辨愈久愈明由今可见始屈终伸公其无恨写懐平生寓此薄奠
　　祭杜祁公文
　　维嘉祐二年三月日具官欧阳修谨遣驱使官赵日宣以清酌庻羞之奠致祭于故太子太师赠司徒侍中杜公之灵曰士之进显于荣禄者莫不欲安享于丰腴公为辅弼饮食起居如陋巷之士环堵之儒他人不堪公处愉愉士之退老而归休者所以思自放于闲适公居于家心在于国思虑精深言辞感激或达旦不寐或忧形于色如在朝廷而有官责呜呼进不知富贵之为乐退不忘天下以为心故行于已者老益笃而信于人者久愈深人之爱公宁有厌已寿胡不多八十而止自公之防道路嗟咨况于愚鄙乆辱公知系官在朝心往神驰送不临穴哭不望帷衔辞写恨有涕涟洏尚飨
　　祭呉尚书文
　　维嘉祐三年五月庚午朔具官欧阳修谨遣驱使官田安之至于西京以清酌庶羞之奠致祭于故留守资政左丞赠吏部尚书吴公之灵曰呜呼公乎余将老也阅世久也见【一作念】时之事可喜者少而可悲者多也士多勤其身以干禄仕取名声初若可爱慕者众也既而得其所欲而怠与廹于利害而迁求全其节以保其终者十不一二也其人康强饮食平居笑言以相欢乐察其志意可谓伟然而或离或合不见几时遂至于衰病与其俯仰旦暮之间忽焉以死者十常八九也呜呼公乎所谓善人君子者其难得既如彼而易失又如此也故每失一人未尝不咨嗟陨泣至于失声而长号也【一有惟字】公材谋足以居大臣文学足以名后世宜在朝廷以讲国论而久留于外宜享寿考以为人望而遽云长逝【一作往】此搢绅大夫所以聚吊于家而交朋故旧莫不走哭于位【一作次】岂惟老病之人独易感而多涕也尚飨
　　祭梅圣俞文
