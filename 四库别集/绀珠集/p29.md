<!-- { "loadSidebar": true } -->
　　五木之祥
　　慕容寳因摴蒱曰若富贵可期愿得三卢于是三掷皆卢人谓五木之祥

　　七入书府
　　唐徐坚多识典故七入书府

　　结邻
　　唐李卫公畜砚至多其妙者曰结邻言与缘结为邻

　　瞿所
　　汉武游上林见一好树问东方朔此何名对曰善哉他日树叶尽落复问之曰名瞿所帝诘之曰凡物长少大小死生荣悴皆异名岂可同哉

　　花王
　　欧阳永叔花谱云洛中花极多他必曰某花至牡丹直曰花俚谚云花王耳

　　铁瓮
　　润州城系孙权筑号铁瓮见杜牧集

　　主簿虫
　　传载浙中旧无蝎因北人为润州金坛主簿用竹筒携数十置于公宇土人遂呼主簿虫

　　青翁
　　莱州经图隋世有二人居牢山食松久之肉色与松同人呼为青翁今山中青翁观乃故居也

　　圣笋
　　岭南诸山谷茅地中生笋甚大箨皆竹而根乃茅也土人食之名圣笋见陈相愚集

　　擘名接脚
　　唐会要贞元中吏部奏艰难以来文籍散失人多罔冒吏或诈败分见官谓之擘名承已死者谓之接脚

　　罨画溪
　　刘商隐爱义兴罨画溪乃葺居

　　扶桑蚕
　　四公子记扶桑蚕长七尺卵如燕

　　雷耕
　　投荒录雷州阴晦之夕土人谓之雷耕田必有开垦之迹

　　念珠厅
　　闻竒录京兆士曹判按至一百八道因谓之念珠厅

　　僧孺集
　　唐张由古谓同僚曰比买得僧孺集同僚应之曰某亦买得佛袍集

　　棘端猴
　　燕王集巧士有人曰我能棘刺端刻沐猴然王须半年絶酒色方可见王不能从

　　夔头
　　国史补韩会善歌时有四夔会为夔头

　　水部不数
　　唐人语司门水部入省不数

　　琴名
　　傅玄琴赋序云齐桓琴曰号锺楚庄琴曰绕梁相如琴曰绿绮蔡邕琴曰焦尾

　　五夜
　　汉仪中黄门持五夜谓自甲夜至戊夜也

　　鸦舅
　　陆龟蒙诗挑菜云行歇每依鸦舅影挑时频见鹧鸪心

　　筠席
　　葛巾筠席避暑诗也

　　■〈衤交〉衫
　　渔具总曰笭箵渔服曰■〈衤交〉衫

　　钓鳌客
　　张佑谒李绅自称钓巨鳌客李怒问之曰既解钓鳌以何为竿曰以虹为竿以何为钩以月为钩以何为饵以短李相公为饵公黙然厚赠之

　　软脚局
　　郭子仪自同州归代宗诏大臣就宅作软脚局人率二百千

　　眼泉
　　鲍溶诗即泪也

　　青松宅
　　（阙）

　　天倚杵
　　河图记百代之后地高天下千代之后天可倚杵

　　云舆
　　仲长统诗云春云为舆秋风为驷

　　青士
　　樊宗师绛守居园记栢曰苍官竹曰青士

　　文雾武露
　　春秋佐助期曰文雾沈武露布

　　矞云
　　京房易占曰云二色曰矞瑞云也

　　枰罫
　　文选注碁局线道曰枰道间方目曰罫古买反

　　蕉旗
　　古赋蕉旗竹■〈慧〉

　　龟鼎
　　后汉宦者传铸神器曰龟鼎

　　三洒
　　古今舆服志后同蚕礼曰三洒

　　墨兵
　　孙樵谓史书曰墨兵

　　玉科
　　剧秦美新谓刑法曰金条玉科

　　觞政
　　说苑谓令酒曰觞政

　　馔玉
　　骆宾王谓盛馔曰炊金馔玉

　　丹若
　　杂俎榴名

　　日及
　　广志木槿名

　　还年
　　梁肃言却老术曰还年

　　友风
　　荀卿言云友风子雨

　　黄莺
　　诗疏幽州言黄鸟曰黄莺

　　毛席
　　汉西域传注毡曰毛席

　　金烱
　　司空图谓镜曰容成侯金烱又曰寿光先生

　　阳马
　　何平叔屋角梁曰阳马

　　欲界仙都
　　陶弘景云山林竒处乃欲界之仙都

　　挈贰
　　尔雅蜺为挈贰雌曰蜺雄曰虹凡出必双明虹暗蜺也

　　河阳一县花
　　庾信春赋云河阳一县并是花金谷从来满园树

　　避暑饮
　　魏文帝典论袁绍在河北每遇三伏酣饮云避一时之暑

　　大宅
　　枚叔七启面摠称曰大宅眉目间曰清扬

　　清矑
　　扬雄谓目瞳子曰清矑扬眉曰杨衡

　　竹马鸠车
　　王元长曰小儿五歳曰鸠车之戏七歳曰竹马之戏

　　毡乡
　　刘孝仪谓北狄曰毡乡

　　壶郎
　　陆倕赋掌漏官谓之壶郎

　　虎围
　　王融谓国子学者曰虎围

　　角黍
　　风土记五日以菰叶包黏米谓之角黍

　　灵匹
　　谢惠连七夕诗

　　神燕
　　庾肩吾岁朝诗金箔涂神燕朱泥印鬼丸

　　禆海
　　邹子曰中国者天下八十一分之一耳有禆海环之如此者九又有大瀛海环之总谓之八极

　　金柝
　　潘岳谓刁斗曰金柝

　　寿原
　　文选皇后哀荣曰夷体寿原谓陵

　　孤钩寡饵
　　选七发弓孤子之钩以为隐九寡之饵以为钓【音的】取孤寡之物以装琴要有琴声九寡者九为寡妇也

　　羊肠虎臂
　　郦道元水经注江中滩名

　　服翼
　　尔雅蝙蝠别名

　　五湖
　　呉录五湖者太湖之别名以其周围五百余里故名五湖扬州记曰太湖一名宫亭一名震泽一名洞庭荆州记曰宫亭即彭泽也一名青草湖以青草山得名也

　　畧彴
　　尔雅独木桥也

　　猊糖
　　后汉显宗纪注以糖作狻猊形

　　高昌寒食
　　谈苑兴国中高昌入贡言其国无厯有唐勅律为开元九年三月九日寒食至今遵用之

　　木妖
　　唐天寳间中官节将起宅穷极土木识者曰木妖

　　骑诏
　　长庆集骑诏征还便殿与对

　　遗扇
　　慧稽杂录朱买臣为慧稽守自怀章绂至舍亭人不知也所善钱某见而劳之遗以纨扇后引为上客

　　分香卖履
　　陆士衡吊魏武序云遗令余香可分诸夫人舍中无事可为履组卖也

　　九饤盘
　　唐御厨进馔用九盘装饤故也

　　鼔角相
　　南齐时王敬则少贱相者谓有鼓角相后果为大将

　　公者仁德之政号
　　孔融立郑公乡昔太史公廷尉呉公谒者邓公四皓亦称公是则公者仁德之政号不必三事大夫也

　　金衣鹤
　　李白诗东峯金衣鹤衔飞云锦书

　　草锺乳
　　养生决录云韭性暖号草锺乳

　　麦奴
　　磨室中所浮麦尘也

　　子夜歌
　　子夜女子名作此歌

　　杯柈舞
　　手接杯盘反履之汉人唯有柈至晋加以杯又公莫舞者世传项庄舞剑项伯以袖隔之使不及高祖且谓庄公莫

　　幻药
　　太宗时江南李主献画牛昼则啮草栏外夜则归栏中莫晓其理僧赞宁曰此幻药所画南海倭国有蚌泪和色着物昼隐夜见沃焦山有石摩色染物夜隐昼见事见海外记

　　泽鹤
　　世记羊祜镇荆州泽中出鹤取以教舞

　　遁甲开山图
　　此书述天皇兴迹云寿一万八千歳

　　四乳
　　春秋元命苞文王体四乳

　　荣光
　　尚书中候曰尧即位荣光出河

　　三皇垂
　　策陆子曰三皇垂策五帝繁手唐虞鞍辔禹汤驰骤

　　三皇步
　　白虎通曰三皇步五帝骤三王驰五覇骛

　　品字柴头
　　南华僧怀志曰三个柴头品字煨

　　弓韣
　　蔡邕月令章句春社日祀高禖祈子嫔御等皆带弓韣弓衣取男子之象

　　三署郎
　　秦初置郎令其属有三署一曰五官中郎将二曰左中郎将三曰右中郎将每署又有郎中侍郎西汉因之唯田蚡少为诸曹郎乃尚书郎其它如冯唐为郎中署长直不疑盗同舍郎金颜驷三世为郎扬雄为侍郎邓通黄头郎以赀为郎父任为郎之类皆是三署也

　　执虎子
　　齐职仪汉侍中掌乘舆物亵器有虎子之属故世呼侍中为执虎子

　　银甲
　　李义山诗十二学弹筝银甲不曽缷

　　天脔
　　岭表异录卢钧镇南海改蚶子为瓦屋子土人尤重之呼为天脔炙

　　马头娘
　　稽圣集蚕女塜在绵竹县塑女像被以马皮谓之马头娘庙

　　雄田
　　南越志交趾田膏腴号雄田

　　清平官
　　南诏谓词臣曰清平官

　　王老
　　西京记唐王元寳富厚以钱文如其名因以钱为王老

　　野宾
　　王仁裕畜一猿号野宾

　　狐足囊
　　桓温猎得狐其足带绛缯香囊

　　荃芜香
　　燕昭王时波弋国贡此香用以熏物腐草则荣枯骨则肉

　　云程
　　龙行雨所及曰云程见独异志

　　鸣沙
　　灵州有沙践之则有声故曰鸣沙

　　青牛髯奴
　　宗岱着无鬼论所至禁淫祀后遇鬼曰君絶我血食以君有青牛髯奴叛亡得相制也数日暴卒

　　三爵名
　　魏文典论刘表贵骄好酒为三爵大曰伯雅受七升次曰仲雅受五升又次曰季雅受三升

　　三钱舞
　　王庭凑尝诣五明道士卜掷卦三钱皆舞见耳目记

　　四法判梦
　　释典以四法判梦一曰无明熏习二曰旧职巡游三曰四大编増四曰善恶先兆

　　西鹣东鲧
　　谢庄请封禅表曰西鹣东鲽之泽而郑玄注尚书中候则称比目鱼曰东鲧

　　竿伎
　　西都记曰缘竿之伎有都卢寻橦跟挂腹旋也

　　畅操
　　风俗通曰凡琹曲和乐而作谓之畅因忧愁而作者谓之操今人通呼谓之操即非也

　　琴歌操引
　　古琴曲歌有五如鹿鸣驺虞之类操有十二将归拘幽履霜别鹄之类引有八列女伯姬霹雳思归走马之类又有杂曲二十一章如阳春弄连珠弄蠏行清看客清之类

　　便了
　　蜀郡王子泉买奴名便了立劵书百役

　　步义
　　释名受矢器也

　　陶阴
　　刘歆七畧序云古文多误以见为典以陶为阴

　　十十五五
　　江淹兎园赋说水鸟云十十五五合复散

　　渇乌
　　李兰漏刻记铜为渇乌以引水

　　大王灯
　　江淹灯赋有大王灯庶人灯

　　牢丸
　　束晳饼赋春馒头夏薄壮秋起溲冬汤饼四时皆宜惟牢丸乎

　　锦城
　　益州记锦城在州之南笮桥东江南岸蜀时锦宫又号锦里

　　五里香
　　魏文帝书云新城秔熟五里闻香

　　阴威
　　本草菊名

　　瓜名
　　陆机瓜赋云其种有黄■〈扁瓜〉蜜筩金钗狸首虎蹯玄骭素腕之名

　　相牛经
　　寗戚相牛经云兰株欲大谓尾株丰岳欲高谓膝骨垂星欲高谓蹄上肉方柱欲大谓车骨

　　凤九苞
　　孔演图曰凤有九苞一曰口包命二心合度三耳聪达四舌屈伸五彩色光六冠距丹七距鋭钩八音激扬九腹文户

　　神屋
　　南越志龟甲名

　　玄衣
　　宋元王梦玄衣丈夫占之龟也

　　珠品
　　珠一寸已上谓之大珠珠大而底平如覆釡曰珰珠次曰走珠次曰滑珠次曰磥砢珠又曰税珠

　　花翁
　　陆龟蒙郁李赋有花翁之语

　　文如元气
　　李义山平淮西碑诗云公之斯文若元气先时已入人肝脾

　　相鹤经
　　鹤阳鸟也禀金火之气以生三年顶赤七年善飞又七年十二时鸣六十年丛毛生泥不能污一百六十年雌雄相视而孕一千六百年不食而胎生仙人之骐骥也其相以长颈修竦则善鸣龟背鳖腹则能舞经本浮丘公作王子晋得之藏于嵩山石室中
