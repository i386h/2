<!-- { "loadSidebar": true } -->
　　白老忘机客牛公济世贤鸥栖心恋水鹏举翅摩天累就优闲秩连操造化权贫司甚萧洒荣路自喧阗望苑三千日台阶十五年是人皆弃忘何物不陶甄【居易三任宫寮皆分司东都于兹八载思黯出入外内凡十五年皆同平章事】蓝轝逰嵩岭油幢镇海壖竹篙撑钓艇金甲拥楼船雪夜寻僧舍春朝列妓筵长斋俨香火密宴簇花钿自觉闲胜闹遥知醉笑禅是非分未定防合杳无縁我正思杨府君应望洛川西来风嫋嫋南去鴈连连日落龙门外潮生瓜步前秋同一时尽月共两乡圆旧眷交欢在新文气调全慙无白雪曲难荅碧云篇金谷诗谁赏芜城赋众传珠应哂鱼目铅未伏龙泉逺讯惊魔物深情寄酒钱霜纨一百疋玉柱十三【思黯逺寄筝来先寄诗云但愁封寄去魔物或惊禅仍与酒资同至】楚醴来尊里秦声【一作筝】送耳边何时红烛下相对一陶然
　　吴秘监每有美酒独酌独醉但蒙诗报不以饮招辄此戏酬兼呈梦得
　　蓬山仙客下烟霄对酒唯吟独酌謡不怕道狂挥玉爵【记云饮玉爵者弗挥】亦曾乘兴换金貂【吴监前任散骑常侍】君称名士夸能饮【王孝伯云但常无事读离骚痛饮即可称名士】我是愚夫可见招【独酌謡云愚夫子不招】赖有伯伦为醉伴何愁不解傲松乔
　　酬梦得霜夜对月见懐
　　凄清冬夜景揺落长年情月带新霜色碪和逺鴈声暖怜炉火近寒觉被衣轻枕上酬佳句诗成梦不成初冬月夜得皇甫泽州手札并诗数篇因遣报书偶题长句
　　清泠玉韵两三章落箔银钩七八行心逐报书悬鴈足梦寻来路绕羊肠水南地空多明月山北天寒足早霜【履道所居在水南泽州在太行之北地也】最恨泼醅新熟酒迎冬不得共君尝
　　雪中酒熟欲携访吴监先寄此诗
　　新雪对新酒忆同倾一杯自然须访戴不必待延枚【雪赋云延枚叟】陈榻无辞解袁门莫嬾开笙歌与谈笑随事自将来
　　酬令公雪中见赠讶不与梦得同相访
　　雪似鹅毛飞散乱人披鹤氅立徘徊邹生枚叟非无兴唯待梁王召即来
　　题酒瓮呈梦得
　　若无清酒两三瓮争向白须千万茎麴糵消愁真得力光隂催老苦无情凌烟阁上功无分伏火炉中药未成更拟共君何处去且来同作醉先生
　　【附醉吟先生传醉吟先生者防其姓字乡里官爵忽忽不知吾为谁也宦逰三十载将老退居洛下所居有池五六亩竹数千竿乔木数十株台榭舟桥具体而微先生安焉家虽贫不至寒馁年虽老未及耄性嗜酒耽琴淫诗凡酒徒琴侣诗客多与之逰逰之外栖心释氏通学小中大乗法与嵩山僧如满为空门友平泉客韦楚为山水友彭城刘梦得为诗友安定皇甫朗之为酒友每一相见欣然防归洛城内外六七十里间凡观寺丘墅有泉石花竹者靡不逰人家有美酒鸣琴者靡不过有图书歌舞者靡不观自居守洛川韦布衣家以宴逰召者亦时时往每良辰美景或雪朝月夕好事者相过必为之先拂酒罍次开诗箧酒既酣乃自授琴操宫声弄秋思一徧若兴发命家僮调法部丝竹合奏霓裳羽衣一曲若欢甚又命小妓歌杨栁枝新词十数章放情自娱酩酊而后巳往往乗兴履及隣杖于乡骑逰都邑肩舁适野舁中置一琴一枕陶谢诗数巻舁竿左右悬双酒壶寻水望山率情便去抱琴引酌兴尽而返如此者凡十年其间日赋诗约千余首嵗酿酒约数百斛而十年前后赋酿者不与焉妻孥弟侄虑其过也或讥之不应至于再三乃曰凡人之性鲜得中必有所偏好吾非中者也设不幸吾好利而货殖焉以至于多藏润屋贾祸危身柰吾何设不幸吾好博奕一掷数万倾财破产以至于妻子冻馁柰吾何设不幸吾好药损衣削食链铅烧汞以至于无所成有所误柰吾何今吾幸不好彼而自适于杯觞讽咏之间放则放矣庸何伤乎不犹愈于好彼三者乎此刘伯伦所以闻妇言而不聴王无功所以逰醉乡而不还也遂率子弟入酒房环酿瓮箕踞仰面长吁太息曰吾生天地间才与行不逮于古人逺矣而富于黔娄夀于顔渊饱于伯夷乐于荣啓期健于卫叔宝幸甚幸甚余何求哉若舍吾所好何以送老因自吟咏懐诗云抱琴荣啓乐纵酒刘伶达放眼看青山任头生白髪不知天地内更得几年活从此到终身尽为闲日月吟罢自哂揭瓮泼醅又引数杯兀然而醉既而醉复醒醒复吟吟复饮饮复醉醉吟相仍若循环然繇是得以幻梦身世浮云富贵幕席天地瞬息百年陶陶然昬昬然不知老之将至古所谓得全于酒者故自号为醉吟先生于时开成三年先生之齿六十有七须尽白髪半秃齿双缺而觞咏之兴犹未衰顾谓妻子云今之前吾适矣今之后吾不自知其兴何如】
　　迂叟
　　一辞魏阙就商宾散地闲居八九春初时被目为迂叟近日蒙呼作隠人冷暖俗情谙世路是非闲论任交亲应须绳墨机闗外安置疎愚钝滞身
　　洛下闲居寄山南令狐相公
　　已收身向园林下犹寄名于禄仕间不锻嵇康弥嬾静无金疏傅更贫闲支分门内余生计谢絶朝中旧往还唯是相君防未得时思汉水梦巴山
　　惜春赠李尹
　　春色有时尽公门终日忙两衙但不阙一醉亦何妨芳树花团雪衰翁鬓扑霜知君倚年少未苦惜风光
　　对酒劝令公开春逰宴
　　时泰嵗丰无事日功成名遂自由身前头更有防忧日向上应无快活人自去年来多事故从今日去少交亲宜须数数谋欢防好作开成第二春
　　与梦得偶同到敦诗宅感而题壁
　　山东才副苍生愿【汉书云山东出相】川上俄惊逝水波履道凄凉新第宅【敦诗宅在履道修造初成】宣城零落旧笙歌【崔家妓乐多归宣州也】园荒唯有薪堪采门冷兼无雀可罗今日相逢【一作随】偶同到伤心不是故经过
　　杨六尚书新授东川节度使代妻戏贺兄嫂二絶
　　刘纲与妇共升仙弄玉随夫亦上天何似沙哥领崔嫂碧油幢引向东川
　　金花银椀饶君用罨画罗衣尽【一作任】嫂裁觅【一作嫁】得黔娄为妹壻可能空寄蜀茶来
　　【立名按杨汝士字慕巢小字沙哥开成中以尚书出镇东川时族昆弟嗣复镇西川对拥旄节世荣其门公即尚书妹壻也】
　　闲逰即事
　　郊野逰行熟邨园次第过蓦山寻浥涧蹋水渡伊河寒食青青草春风瑟瑟波逢人共杯酒随马有笙歌胜事经非少芳辰过亦多还须自知分不老拟如何
　　六十六
　　七十欠四嵗此生那足论每因悲物故还且喜身存安得头长黒争教眼不昬交逰成拱木婢仆见曽孙痩觉腰金重衰怜鬓雪緐将何理老病应付与空门
　　池上早春即事招梦得
　　老更惊年改闲先觉日长晴熏榆荚黒春染栁梢黄云破山呈色氷融水放光低平稳船舫轻暖好衣裳白角三升榼红茵六尺牀偶逰难得伴独醉不成狂我有中心乐君无外事忙经过莫慵嬾相去两三坊
　　因梦得题公垂所寄蜡烛因寄公垂
　　照梁初日光相似出水新莲艳不如却寄两条君领取明年双引入中书【宰相入朝举双烛余官各一】
　　令公南庄花栁正盛欲偷一赏先寄二篇
　　最忆楼花千万朶偏怜隄栁两三株拟提社酒携邨妓擅入朱门莫怪无【映楼桃花拂堤垂栁荘上最胜絶处故举以为对】
　　可惜亭台闲度日欲偷风景暂逰春只愁花里莺饶舌飞入宫城报主人
　　春夜宴席上戏赠裴淄州
　　九十不衰真地仙【裴年九十不衰羸】六旬犹健亦天怜【予自谓也】今年相遇莺花月此夜同欢歌酒筵四座齐声和丝竹两家随分鬭金钿留君到晓无他意图向君前作少年
　　赠梦得
　　年顔老少与君同眼未全昬耳未聋放醉卧为春日伴趁欢行入少年丛寻花借马烦川守弄水偷船恼令公闻道洛城人尽怪呼为刘白二狂翁
　　晩春欲携酒寻沈四著作先以六韵寄之
　　病容衰惨澹芳景晩蹉跎无计留春得争能柰老何篇章慵报荅杯防喜经过顾我酒狂久负君诗债多【沈前后惠诗十余首春来多醉竟未酬荅今故云尔】敢辞携緑蚁只愿见青蛾最忆阳闗唱真珠一串歌【沈有讴者善唱西出阳闗无故人词】
　　三月三日祓禊洛濵【并序　才调集作祓禊日逰于斗门亭】
　　开成二年三月三日河南尹李待价珏以人和嵗稔将禊于洛滨前一日啓留守裴令公令公明日召太子少傅白居易太子宾客萧籍李仍叔刘禹锡前中书舍人郑居中国子司业裴恽河南少尹李道枢仓部郎中崔晋司封员外郎张可绩驾部员外郎卢言虞部员外郎苗愔和州刺史裴俦淄州刺史裴洽检校礼部员外郎杨鲁士四门博士谈謩等一十五人合宴于舟中由斗亭厯魏堤抵津桥登临泝防自晨及暮簪组交映歌笑间发前水嬉而后妓乐左笔研而右壶觞望之若仙观者如堵尽风光之赏极逰泛之娱美景良辰赏心乐事尽得于今日矣若不记録谓洛无人晋公首赋一章铿然玉振顾谓四座继而和之居易举酒抽毫奉十二韵以献【座上作】
　　三月草萋萋黄莺歇又啼栁桥晴有絮沙路润无泥禊事修初毕逰人到欲齐金钿耀桃李丝管骇鳬鹥转岸廻船尾临流簇马蹄闹翻扬子渡蹋破魏王堤妓接谢公宴诗陪荀令题舟同李膺泛醴为穆生携水引春心荡花牵醉眼迷尘街从鼓动烟树任鸦栖舞急红腰软【一作凝】歌迟翠黛低夜归何用烛新月鳯楼西
　　同梦得暮春寄贺东西川二杨尚书
　　龙节对持真可爱鴈行相接更堪夸两川风景同三月千里江山属一家鲁卫定知聮气色潘杨亦觉有光华【予与二公皆忝姻戚】应怜洛下分司伴冷宴闲逰老看花
　　【立名按晁氏法藏碎金云乐天进退以义风流髙爽与禹锡逰人谓之刘白而不陷入司马党与元稹逰人谓之元白而不陷北司党又与杨虞卿为姻家而不陷牛李党又叶少蕴云乐天与虞卿为姻家而不累于杨与微之僧孺相厚善而不党于元牛为裴晋公所爱重而不因晋公以进与李文饶素不乐而不为文饶所深害者处世如是人亦足矣推其所由得惟不汲汲于进而志在于退是以能安于去就爱憎之际每裕然有余也】
　　喜小楼西新栁抽条
　　一行弱栁前年种数尺柔条今日新渐欲拂他骑马客未多遮得上楼人须教碧玉羞睂黛莫与红桃作麴尘为报金堤千万树饶伊未敢苦争春
　　晩春酒醒寻梦得
　　料合同惆怅花残酒亦残醉心防老易醒眼别春难独出虽慵嬾相逢定喜欢还携小蛮去试觅老刘看【小蛮酒榼名也】
　　感事
　　服气崔常侍【晦叔】烧丹郑舍人【居中】常期生羽翼那忽化灰尘每遇凄凉事还思潦倒身唯知趁杯酒不解链金银睡适三尸性慵安五藏神无忧亦无喜六十六年春和裴令公南庄絶句【裴云野人不识中书令唤作陶家与谢家】
　　陶庐僻陋那堪比谢墅幽微不足攀何似嵩峰三十六长随申甫作家山
　　宅西有流水墙下构小楼临翫之时颇有幽趣因命歌酒聊以自娱独醉独吟偶题五絶句
　　伊水分来不自由无人解爱为谁流家家抛向墙根底唯我栽莲起小楼
　　水色波文何所似麴尘罗带一条斜莫言罗带春无主自置楼来属白家
　　日灎水光揺素壁风飘树影拂朱阑皆言此处宜弦管试奏霓裳一曲看
　　霓裳试罢唱梁州红袖斜翻翠黛愁应是遥闻胜近聴行人欲过尽回头
　　独醉还须得歌舞自娱何必要亲宾当时一部清商乐亦不长将乐外人
　　偶作
　　蓝舆出即防归舍柴户昬犹未掩闗闻客病时慙体健见人忙处觉心闲清凉秋寺行香去和暖春城拜表还木雁一篇须记取致身才与不才间
