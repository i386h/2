<!-- { "loadSidebar": true } -->
　　顷见邸报海外屡捷献俘阙下行且叙功行赏矣勘疏出于登抚胪列甚详而某亦挂名其中可谓厚幸何敢多言但自某以外津门转饷司道各官一人不及近见贵部题献俘疏首归调度于枢相次推接济于登抚并无津门一字忆天启二年五月内毛帅困顿异域某时待辠津抚因运艘回津顺赍毛帅公移据实塘报而接济之议始成未几待辠督饷首发鲜运今三年矣初年运粮料十万次年十二万今年二十万其它布疋器械累累充斥并勅书闗防之类无不従津转赍今塘报奏疏具在部科非凿空侈口者毛帅有无赖藉津门恐未可槩行抹煞也毛帅客冬今秋解俘献馘悉有公移抵津解验某亦厚犒而激劝之但渠欲某代为具题某则嫌于越俎而不敢耳登抚觭重沈帅而与毛帅相左毛帅亦屡形之奏章见之塘报矣今乃尽以接济归登而遗津门是耶非耶连年接济折色少而本色多折色易而本色难登运折色津运本色毛帅良心不昧奏牍具存试下一檄质之当叙何人即可为定案矣登抚勘功委之道府各厅以故彼中州县有司俱为近水楼台悉得列名而津门转饷司道将领府厅等官猥以隔远槩寘不录为公为私必有能辨之者每岁鲜运事竣具疏奏缴司道各官俱云纪录优叙当此论功行赏之时若令巧者竞进拙者见遗恐非圣朝平明之政也某素服膺圣门伐善施劳之训极耻为竞独于此事似觉失平若不预白逮事后而言之嗟何及矣伏惟台台虚公主持毋以疎逖见遗叙及津门司道将领府厅等官以为将来转输之地饷务幸甚公道幸甚

　　与孙恺阳

　　台台忠义填胸韬钤满复赤手而扶社稷挺身以卫封疆兹之入朝原欲商确军兴祈请兵饷非厌岩闗之劳而希紫阙之荣也大疏预鸣原自洞然不谓咫尺国门未获瞻对天颜忽乃趣令还镇若谓岩闗不可一日无台台者嘻亦异矣某承乏转饷襟肘自怜满望台台入朝直达于黻座之前而不谓其中格也则信乎某命之穷也昔周文襄开府江南每每乗传赴京议事此自国朝令甲岂至于今乃独靳之岂左右用事之人别有肺肠而借岩闗为口实乎要以台台劻勷弘烈锁钥壮猷当与方叔召虎异代同称何讵不足耀青史垂不朽而乃以腐鼠吓也想达人胸次必不缘此少有芥蔕屈指台旌已莅榆闗谨颛力削牍敬候起处伏惟为国自玉

　　答李河岑

　　蓟永招买之难久矣客岁大司农不知地方小民之苦坚欲减草价某极力争之今议已定永平每束五分蓟玉丰遵每束自六分以至七分不为少矣料豆照时估收买兼以岁事颇稔未为厉民惟是户部发价每致稽迟某前有疏谓贱时不买而贵时乃买之有时不买而无时乃买之今日地方受病正坐于此是发价贵蚤也又在有司奉行得法加意调停官价尽数给发而毋令衙役之克扣买运须选殷实而毋令阖邑之绎骚惟在贤有司加之意耳语称有治人无治法是良吏最要也附闗州县不妨分发瘦弱马匹就近喂养既免转输亦多节省客岁迁安已曽行之此已试之良法也是移马为便也以中国之马与邉骑角终是强弱不敌莫若以步胜马昔岳武穆破拐子马以麻扎刀如墙而进用步卒也迩者辽阳之役西兵走而川兵战则马与步之异也今闗门练车营而多用马失其旨矣韩淮阴云置之死地而后生置之亡地而后存马多则思奔易败之道也马兵苐当用以哨探及追亡逐北之用不必甚多三万足矣今用六七万繇马总戎为西将未免狃所习也两马之刍秣可当三兵之粮糗是营马宜减也事例纳草一项积弊尤多此辈加纳榆闗每百减二十两而又専抬高价不照永平而照蓟州究竟无草到闗不过夤缘请托鑚求折干而已国家名器钱粮并属可惜是事例宜罢也以上率尔直陈总属狂瞽之见因承下问敢悉其愚台下高明必有吁谟石画无须此矣

　　答天津道钱昭自

　　猪鸡小畜供人饮食刀俎其生甚蕃阴阳精血之间稍有杂揉纷错则幻而为双身数足数翼矣政如人有骈指未足为异较之地震星变大是径庭前不佞家居时熟闻村落此类殊伙苐无以告官府者耳窃意此等琐细似不宜以渎宸聴非敢如王介甫谓灾异不足畏而惮为逆耳之忠者也门下考究古传甚悉极服博洽但不佞胸臆所见若此要不容不直陈耳

　　与毕见素

　　今岁新截漕粮挂欠数多昨有小疏具题想已彻台照矣客秋所截十万原未算尖耗入内且也截出不意别无使用兼以设法鼓舞所得晒扬余米稍多前已具册咨部而独未报仓场衙门则一时胥书之误也今补册附上晒扬余米旧例不报近弟已一体发运作正支销但海上风波自所难免岂能一颗一粒尽到闗鲜势不得不稍従寛裕耳且也去秋虽有赢余今春大为不足即以有余补不足犹存乎见少也恐难作六年之额矣况六年督饷当另有主者以前官运过之米而欲于后官扣补必费争执弟故以为难也带买辽米各处以灾荒改折通未措意诚如台谕伯兄欲于山东河南粟米拨补极佩一体之爱惟是虽截粟米亦恐损于漕额前熊漕道条议欲将宻昌邉军比照京军改折两月之例大是可行每石折银六钱可得米十万石而又省漕船盘剥之苦此等亦粟米也今春缘截漕事竣又宻昌粮已抵河西而上未敢饶舌若蚤圗之或可为也不特此也临徳二仓粟米原以备缓急之用年来积滞不运以致红腐近虽欲运入京亦成空谭不若即以此项常作津粮亦可以省截漕弟前条议及之部覆未允今检原疏奉览是在伯兄主张力行耳浙江旧留辽米六万价值弟已打算欲作闗门今岁米折之数葢以今岁截漕昨已具题挂欠八万有余又东兖广顺大五府召买辽米户部原议每石止给七钱共买三十万石及后改为每石九钱不再给价价増而米遂减共减七八万石此等缺额弟于何处下手茹苦甚矣窃计带运辽米皆用新饷召买若今岁省直不买辽米者皆按例改折如浙江故事亦可以完闗门米折之用而运额不大损也伯兄赤心筹国远虑经时务期京军宿饱而以绪余为弟区画弟非有胸无心者而能忘感哉

　　与孙恺阳

　　忆昔癸亥之冬过辱台台挚爱不靳珠玉尝为某叙督饷疏草矣一字褒扬千秋华衮金石可销此感不可泯也今某兼摄兵饷又已二载所有抚饷疏草自觉朴■〈木敕〉无当顾当捉襟露肘之时概多呕心沥肝之语不忍弃掷亦欲以灾梨枣而存家塾念非台台孰能洞照弗遗鉴此区区于形迹之外者乎不揣芜劣谨将疏草五册奉尘清览仍欲借光片言以为九鼎恃在夙雅不胜陇蜀之望希惟台亮慨赐俯允所至荷也

　　与李大司农瞻宇

　　某昔在秦中备员宇下幸叨二天之芘自鼎借大司农而某又以督饷之役猥承覆露每有呼龥辄荷周全此眞三生之缘而百世之感也昨以及瓜在迩题有搜括积存籴本等事一疏内将任内节省钱粮约五万五千两有竒逐一胪列内以三万充闗门米折以一万五千余还阁部帑金而以一万留充津门缓急之用均属正项支销不敢锱铢妄费者也业奉明旨行部题覆查前二项俱已起解闗门取有实收矣念某数年苦心百计节啬此段公论似难尽行埋没更望台台不靳嘘植表章一二庶几区区孤介之操藉以自见于世昔所云海内有一人知己死且不朽者也惟台台留意焉

　　答钱昭自

　　年来闗鲜运事最为棘手幸赖台丈五载同心俾克有济此之为感有镂肝刻骨耳不佞以仲秋五日交代于新饷部黄际老扣至七月终止已发运过一百二万五千石通计岁额所未运者纔二十五万石不过一月事耳尚有畿辅东兖未完州县可以督催或不烦截漕以佐未运矣新秋闗门折色月饷不敷川湖兵鼓噪而本色无匮乏之忧则春夏间所经营者预耳台丈在津劳苦功高人言往往求多流谤四出殊不可解顷兹复命多劝不佞宜随波逐流点缀一二雌黄语以自为地者惟是世谊至重本心难昧宁与台丈同摈丘壑其何忍出此也但恐破例入荐或生葛藤故于复命疏中祗以升任离地方者槩置勿论而于捜括积存籴本疏内郄详道台丈节啬苦心就事论事公论自是较着想邸报中已见之矣不佞衰病侵寻归田之后尚拟再疏请告石城之役行止尚未定也

　　与靖邉孙同知

　　靖塞不佞旧游地也忆昔拮据二年仅亦奉职循理非有赫然可见之绩不意彼中士民之厚尸而祝之比于畏垒不佞累书止之不能止也将无为昌歜之嗜欤台下海岱名流秦朔循吏抽扬片善笃念乡曲亦复助之银米奨以棹楔此自大君子乐与人为善之懐顾不佞何徳以堪此惟有铭镂肝鬲而已兹因材官赵安攘之便敬谢大雅

　　答来马湖

　　忆昔津门共事意气忻合道义相砥真平生竒遘也台大畧不世出动必万全齐赵肤功计当首蒙建牙延世之赏而尚栖迟藩臬远游夜郎斯岂国家功懋懋赏之义乎则或有尼之者矣台丈不难蜉蝣轩冕蝉蜕簮缨而多算之所及尤能不下堂阶而殱大憝固知贤豪作用果出寻常万万也公论既明岩栖且久行当雄飞万里为国长城次公少年飞将亦宜宣力岩疆不佞素辱知爱岂不逢人说项也者顾无奈交寡力绵何也试观家季自肃资俸尚浅辄出宁前投之极艰极险之地则其不能庇一弟可知矣不佞近日承乏留计衰病侵寻饮河已满无米难炊稍俟明春即以满考引身去矣此肝鬲语也齐赵二抚虽得金吾之荫旋即削夺不佞何敢别有希冀夫赵抚无论矣齐抚身在行间淹厯数月功亦不薄但不当筑京观以为夸诩抑客兵以自显荣耳而论者一槩抹煞异日国家有事谁为効死力者以荡平延绥之大盗而反逊于各镇固垒之邉功此亦近日矫枉过正之一事也然则景武邹滕之役几身与其间者尚恐他人従旁揶揄益难向耳食者喋喋其口明矣佳刻自是实录俟有相知深者间出授之于以表章尊乔梓鹰扬之烈至于椽笔逊美大序归功尤不佞所为局蹐而未敢冒承者也南都昕夕追随宗伯令弟不独倚玉为快若时奉台丈綦履也

　　与姜神超

　　台丈前为不佞乡场房师张给谏所撰赠章神采陆离足令九原不朽矣乃不佞会场房师实为职方郎中今赠光禄寺少卿杨公冲所当壬辰癸巳间宁夏哱刘之乱运筹中枢厥功良伟嗣以诖误削籍赍志以殁著述甚富其赠官与张同在天启二年而其后人之式微也更甚竟不能竭蹶而北丐求恩典不佞南游滁阳乃始询而知之斯非门墙弟子之责而谁责乎敢恃夙爱仍祈华衮于台丈傥不靳椽笔慨赐挥洒无悮九月用寳之期俾令劻勷劳臣泉壌増辉而不佞亦藉手以笃在三之义衔戢当无纪极矣不腆伴缄希在筦照

　　与袁自如

