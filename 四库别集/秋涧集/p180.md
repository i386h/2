<!-- { "loadSidebar": true } -->
　　宋范石湖揽辔録记兴陵见宋使仪卫戊子日入见循东西御廊北行廊几二百间廊分三节每节一门将至宫城廊即东转又百许间其西亦然亦有三出门中驰道甚濶两旁有沟上植栁廊脊皆以青琉璃瓦覆宫阙门户即纯用之北即端门十一间曰应天之门下开五门两腋有楼如左右升龙之制东西两角楼端门内有左右翔龙门日华月华门前殿曰大安殿使人自左掖门入北循大安殿东廊入敷徳门东北行直东有殿宇门曰东宫直北面南列三门中曰书英是故夀康殿母后所居西曰防通门自防通北入承明门又北则昭庆门东则集禧门尚书省在门外东西则左右嘉防门门有楼即大安殿后门之后至幕次黒布拂庐待班有顷入宣明门即常朝后殿门也门内庭中列卫士二百许人贴金双鳯幞头团花红锦衫散手立入仁政隔门至仁政殿下团鳯大花氊可半庭殿两旁有朶殿朶殿上两髙楼曰东西上阁门两廊悉有帘幕中有甲士东西御廊循檐各立甲士东立者红茸甲金纒竿枪黄旗画青龙西立者碧茸甲金纒竿枪白旗画黄龙至殿下皆然惟立于门下者皂袍持弓矢殿两阶杂列仪物幢节之属如道家醮坛威仪之类使人由殿下东行上东阶却转南由露台北行入殿阈谓之栏子金主幞头红袍玉带坐七寳榻皆有龙水大屏风四壁帟幕皆红绣龙栱斗皆有绣衣两槛间各有大出香金狮蛮地铺礼佛毯可一殿两旁玉带金鱼或金带者十四五人相对列立遥望前后殿屋崛起甚多制度不经工巧无遗力炀王亮始营此都规模出于孔彦舟役民夫八十万兵夫四十万作治数年死者不可胜计
　　和宋书　皇天眷命大蒙古国皇帝致书于南宋皇帝爰自平金之后蜀汉荆扬拏兵几三十年交聘非一卒无成约比者川蜀捣虚荆湖批亢生灵有涂炭之苦战士有暴露之劳朕甚悯焉是以即位之始首议寝兵用示同仁以彰兼爱期于休息元元使天下共飨有生之乐而已且南交广而西巴蜀北长江而东沧海分兵守险彼所恃以为国者也今战舰万艘既渡江以扼海铁骑千羣复逾广而出蜀四塞无结草之御六军有破竹之威人所共知不必遍举于此时也非不能掎角长驱水陆并进秋风虎旅指挥看浙江之潮春露防杯谈笑挹吴山之翠盖以佳兵不祥素所不喜守位以仁今之本心又况靖康南北衅端初无盘错大故非如女真西夏恶积仇深而不可解者也往者彼我胜负之事往来曲直之辞各有攸当置而勿论自今作始咸取一新故先之以信使申之以忱辞告寳位之初登明朕心之已定惟亲王上宰能报聘之一来则保国乐天必仁智之两得茍尽事大之礼自有嵗寒之盟若乃忧大位之难继虑诡道之多方坐令失图自甘絶弃则请修浚城池増益戈甲以待秣马利兵防当大举论天时则炎瘴一无畏惮论地险则江海皆所习知必也穷兵极讨一决存亡而后已力之所至天其识之祸自彼挑此无可歉在我者至诚可保在彼者聴所择焉毋循前例止作虚文时荐清和善绥福履不宣白庚寅年四月七日开平府行
　　李翰林钦叔一日与杜仲良在茶肆中有司召公甚急公曰无他多是要撰文字渠留此勿去少当即来已而果至曰为戒谕百官草诏适当笔者应奉程天翼程初入供职有猝不易称者公遂立草五百余字允协事宜甚称上意其辞曰朕新即大位肇亲万机国事实为未明政统犹惧多缺尚赖尔文武多士内外庻寮上下同心始终戮力以副遗大投艰之托共成兴滞补废之功然而养资考者每务于因循嗜闲适者或托于疾病因之积弊习以成风事至于斯朕将何赖盖尝深惟百姓勤劳之意尚不能忘累圣涵养之仁服田力穑而以给租庸挽粟飞刍而不惮征缮况尔等世膺髙爵身享厚恩夫有国乃可以有家而为臣亦犹夫为子未有国不安而家可保必须臣竭力而君以宁加之事属方殷时丁多故旧疆待乎恢复强敌期于削平正当经营之秋难行姑息之政朕既夙宵轸念庶几业以昭功尔其朝夕在公岂宜玩嵗而愒日夫汤刑以儆具位周典以正百官兹出话言以为明训掌刑者有法可奉毋使有寃抑之情典选者有格可循毋妄求疏驳之节钱谷当审知取予毋吝于出纳之间台谏当指陈是非毋涉于细碎之事司农以敦本察吏不可茍且而旷职司牧民以扶弱抑强不可聚敛而营私计至于大而分阃小而掌兵固当志殄冦讐日辟土宇受朝廷之托必思报国念功臣之后常恐辱先又岂可平居或冒于糗粮临事或生于畏惧视郡县之官妄分于彼此役部伍之卒不计于公私凡我有官所当共戒其敬遵于邦宪务恪慎于官箴享富贵于当年垂功名于身后且赏罚期于信必而功罪贵乎正明兹诚前代之良规亦我祖宗之已事今当仰法要在决行于戏任贤使能周室果闻于兴复综名核实汉家遂至于肃清公勤者赏不敢私弛慢者刑兹无赦各勤尔职明聴朕言故兹诏示想宜知悉赐完顔用安铁券文　皇帝若曰咨尔内族英烈戡难保节忠臣仪同三司都元帅兼平章政事兖王完顔用安大邦维屏古有格言王府藏勲赏存旧典卿台阶孕秀海岳储灵天赋忠贞性资明敏初为儿戏营垒已成长学神机风云暗晓方将提挈义旅勤劳王家服金革以不辞冒矢石而有勇顷遭逢于多垒偶陷没于他邦而能临事见机去伪从正变疾风雨谋先鬼神一举而患难殄殱不时而州县皆服聴闻如此叹瞩久之朕方总揽英雄兴建功业体天地含之徳厚君臣终始之恩胙尔以诸王之封宠尔以上公之位氏族已书于玉牒勲业复纪于太常同三司之威仪建大将之旗鼓盖欲宥及于十世不嫌恩积于一门泰山黄河永及尔裔皇天后土实闻斯言肆申白马之言庸示丹书之约于戏谓予不信鉴诗人皦日之言不与同心如文公白水之誓尚奉非常之渥以保无疆之休此是左丞李实之子介然所作时为翰林修撰
　　鹿庵云世称米南宫者言礼部也自唐以来见称或云指太常也米芾尝为太常官
　　宋髙宗善书学择诸王命史弥逺敎之视可者以继统孝宗其一也髙宗因出秘府兰亭使之各书五百本以试其能孝宗不旬日临七百本以进
　　司马温公注古文孝经首章作仲尼闲居曽子侍坐广扬名篇于故治可移于官后有闺门之内具礼矣乎严父严兄之辞
　　续夷坚志载广府某官苦蛇毒取雄黄贮纱囊中挂四壁间既而承尘上日流黒汁视之有巨蛇一众蛇十数皆腐溃而死自是府舍清安絶无毒物蟠蛰
　　鹿庵云青词主意不过谢罪灾保佑平安而已宋史王安石传论安石谓天变不足畏祖宗不足法人言不足恤虽少正夘言伪而辩行僻而坚王莽以六经文奸言不是过也
　　东坡论浩然之气在身为气见于行事为节合而言之为道故刚而不馁
　　欧阳公曰韩愈不获用于世修用于世而不尽
　　青阳梦炎説春秋书春王正月本无深意周虽建子其纪年实用夏正观豳国风为可见矣只为左氏书周正月故后人説谓以夏时冠周月又谓谷梁虽迂逺义理最明左氏尚文辞却差了义理
　　许鲁斋説班固作古今人表分九等恐昔人心术行事不易知也如孔子称四科言语宰我子贡至哀公问社食稻衣锦曰安皆为失对称管仲之器小哉而曰如其仁如其仁伊尹谓不以尧舜之道事君治民是贼君民也而佐汤伐桀其前后不同如此又云闻获玉山贼首害陈宣慰祐者斩扬州市予即曰若陈为善之心不宜罹此今若是命也如果得其贼天理为不泯矣鲁斋为首肯
　　栁文五就桀賛序云伊尹圣人也不夏商乎心心乎生民而已曰孰能由吾言由吾言为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀至于卒不可乃相汤伐桀俾汤为尧舜而人为尧舜之人吾所以见伊尹急生人之大
　　唐防要贞观十四年陜州刺史房仁裕奏臣所管界内正月九日河变清者首尾三百余里京房云河水清天下平宋少卿云所清处天地之气上下澄澈故清亦如霜降水潦收而清也
　　道又説文与可送东坡通判杭州诗云北客若来休问事西湖虽好莫唫诗坡初以为常及遭事乃知与可为知几
　　相如传云倒景者谓人在天上下视日月故曰倒景课税所立于哈罕皇帝即位之元年
　　谚云平生避车不逺一舍
　　李受益説宋人文庙位次列子思于孟子上
　　徳州城壁堑髙深城门内起直城前障掩蔽内外左右幔道其尾相属俗传云皆顔鲁公制也
　　宋校正礼部韵説廿字本音入今人作二十字用卅字本音钑今人亦作三十字用
　　近杭州遗火烧五万余家延及御史台少府监烬焉至秘书监救得免有人作赋一聨云公道不行台遂焚于御史斯文未丧监仅存于秘书
　　观顔鲁公忠义堂等帖偶悟公书劲而润盖笔善转而韵胜故也
　　何防政继先説大名宣抚司防议乌库哩贞区处事机甚有决断时奉朝防死囚呈省待报其余边闗杂犯皆从便处决时围李璮于济南人心中外不安乌议一切重刑欲皆戮之使由子明以下皆以违制不从乌与左丞濶子清谋曰璮贼未下魏为西邻不便宜从事无以震詟众庶竟戮之市人称临事知权变云贞字正卿小字四和马前朝近侍局大使
　　晦翁明道论性説　生之谓性止生之谓也　天之付与万物者谓之命物之禀受于天者谓之性然天命流行必二气五行交感凝聚然后能生物也性命形而上者也气则形而下者也形而上者一理浑然无有不善形而下者则纷纭杂揉善恶有所分矣故人物既生则即此所禀以生之气而天命之性存焉此程子所以发明孟子生之説而以性即气气即性者言之也
　　皆水也止各自出　此又以水之清浊譬之水之清者性之善也流至海而不汚者气禀清明自幼而善圣人性之而全其天者也流未逺而已浊者气禀偏驳之甚自幼而恶者也流既逺而方浊者长而见异物而迁焉失其赤子之心者也浊有多少气之昏明纯驳有浅深不可以浊者不为水恶亦不可不谓之性也然则人虽为气所昏流于不善而性未尝不在其中故人不可以不加澄治之功惟能学以胜气则知此性浑然初未尝壊所谓元初水也东坡云昔之为性论者孟子以为善而荀子以为恶扬子以为善恶混而韩愈氏又取夫三子之説而折之以孔子之论离性以为三品曰中人可以上下而上智与下愚不移然孔子之所谓中人可以上下而上智与下愚不移者是论其材也而至于言性则未尝断其善恶曰性相近也习相逺也而已
　　晦翁象刑説　周穆王五刑皆赎复舜之旧不察舜之赎初不上及五刑而穆王之法亦必疑而后赎穆王之事以子料之殆必由其巡游无度财匮民劳至其末年无可为计乃特为此一切权宜之术以自丰而又托于轻刑之説以违道以干誉耳
　　观蜀工孙知微造様渡海观音像足前有谓小百花者盖作一大青荷叶上布散诸天花故云又观马云卿临吴道子转山北斗图凡七人中有被甲者又观周宣王宣榭敦考其欵文至至元戊寅二千年矣
　　顔鲁公书出师表后题乾元元年戊戌嵗蒲州刺史顔真卿奉敕书予以为虽顔氏童仆尚不至此恐是世俗好事者为之
　　卢挚説尝闻诸先辈汉去三代最近髙祖有为之主不能革去秦弊复井田封建之制此萧何之责因与论作文当于易中求难难中求易相鉴之作当以萧何为首一日左丞姚公谓余不若自臯夔始而下自无首尾为间余详思处变之极反经而不失其正者莫伊周为大故自阿衡为首
　　宋賔客云河水清河隂精本浊而清不惟异常亦水气之极盛也
