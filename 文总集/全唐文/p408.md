<!-- { "loadSidebar": true } -->
    重离明两，允属利贞；一日三朝，实归仁厚，府官等肃承兰殿，虔奉桂宫，识金之无归，知玉床之可惜。春诵夏弦之训，先有常仪；冬书秋礼之规，非无永范。何得不遵彝教，专事荒淫？逐迅羽於长林，接轻肥於浅草。南皮射雉，好乐无厌；东门逐兔，长驱不已。笼山络野，恣卢犬於平原；冒雨侵风，纵苍鹰於广泽。一兵一马，皆奉严符；乍出乍归，皆凭献表。进不能谏，退不能言，虚旷国班，谬尸天禄。并宜削黜，审择贤才，自然鹤禁长清，龙居永肃。
    ○太庙令朱景方行大祀乃於散斋而吊丧御史弹付法大理断官减一等徵铜五斤（太庙郊社二条）
    大之礼，列圣之攸先；吉之仪，明王之令典。莫不尊崇祖考，敬事神明，既申如在之诚，聿起不钦之罚。若严有则，赤雁降於祠宫；祭谒无亏，白鹤翔於清庙。则有轻飨荐，黩斋明，肃承顾庙。虔奉宫，方行盥涤之规，有事宗之典。龙旗是祷，革；信马来朝，威仪肃肃。理须恭敬乃志，静慎其心。玉瓒之献克修，金之寿斯荐。何得散斋之日，迓祉之辰，周泽之洁无闻，荀之容先发？长驱马足，便过元伯之家；顿作驴鸣，乃向仲宣之室。不恭之罪，法有常科；失礼之愆，宜从明宪。官减一等，铜坐四斤，数外更求，未为通允。
    ○二月有事於太社太常博士冯敬有大功丧隐而不论遂以行事付法科罪
    社为土主，稷是谷神。侑以姬周之祖，配以烈山之子。纳受图之哲，乘乾执契之君，莫不崇尚其道，肃恭其事。夏殷履运，仍开松柏之；汉祖登朝，复设榆之祭。分其玉帛，建五色之灵坛；荐以牲牢，具三重之芳酎。八音间发，六舞交驰。社主享而成休，明灵歆而降福。命三老，率百神，应瑞雀於青畴，扫飞蝗於翠亩。则千仓岁积，三农之聚有馀；万庾年登，九载之储斯溢。冯敬身居典礼，职在秩宗，应知六祝之词，颇达六祈之训。带斯凶服，辄入礼宫。御史奏弹，虽言奉法，详刑结罪，须按科条。庙享诚则有违，社稷元来不禁。弹无反坐，律须执文。枉被凝霜，理须清雪。
    ○太乐令卢庆状称五帝殊时不相沿乐三王异代不相袭礼请改圣朝乐名大象天下往极为号又应国姓（太乐一条）
    古之天子，制礼以安人；昔者明王，作乐以崇德。移风易俗，成孝敬而厚人伦；快耳娱心，感鬼神而通教化。调兹六气，徵主夏而角主春；导彼五音，宫动脾而商动肺。天则不言而信，故奏□门以祭天；地则不动而生，故奏咸池以祀地。道则无象而化，神则不怒而威。故畅之以钟鼓，娱之以丝竹。廉直正诚之响发而人肃恭，粗厉猛毅之音生而人刚健。哀思为亡国之典，其政陵迟；怨怒为乱世之音，其风转替。故详其律吕，师旷知其盛衰；察彼轩悬，延陵识其兴废。
    自王泽既竭，风雅莫流。文侯听郑而不寝，孔子闻韶而忘味。桑间濮上，流宕忘归；下里巴人，奔波逐远。圣朝均四畅，调八风。听鸣凤以和音，命飞龙而度曲。上通咸夏，式隆殷荐之仪；俯定茎英，允叶昭容之典。歌九叙，讽六诗，闻其声而德和，省其文而心正。
    卢庆职参乐令，匠典倡优，履师挚之前轨，蹑曹之旧躅。以为质文递变，礼乐殊途，辄进嘉名，深陈雅称。执大象而天下往，其德弥长；行大道而海内和，其风载远。命伶伦而讨韵，雅合夔钟；召荀勖以调声，自谐牛铎。千童万舞，共朱雁以齐行；八佾九歌，将赤蛟而合节。尤裨圣化，甚益皇明，宜下太常，先宣美号。
    ○鼓吹令王乾状称鼓吹卤簿国家仪注器具滥恶请更改制礼部员外崔嵩以府库尚虚以非急务判停（鼓吹一条）
    凫钟隐隐，随九变以交驰；鼍鼓逢逢，和八音而问作。或短箫横引，朱鹭铿锵；或长笛手吹，紫骝凄切。东宫所设，殊非列代之规；平阁爰施，亦匪先王之制。然国家仪注，须应礼经。既崇卤簿之班，又惠功臣之锡。有家有国，朝章不可暂亏；去食去兵，礼、乐如何辄废？王乾状请，崔嵩判停。尔爱其羊，我爱其礼。速令鸠集，请勿狐疑。
    ○太卜袁纲善卜所言立验有术士崇俨夜无故被杀不知头首使纲筮之竟不知贼处御史弹纲情有向背而不言付法（太卜一条）
    枫天枣地，观倚伏於无形；方智圆神，察幽明於未兆。百年鼠卜，尚辨吉凶；五德鸡占，犹知祸福。长安季主，不以荣辱存心；蜀郡严平，不以衣冠介虑。袁纲雅望四兆，妙达二臣，荣参九筮之班，艺审千蓍之诀。东方朔之暗射，指掌可知；淳于智之精通，毫无失。均赵达之回箸，要妙如神；比吴泰之求棋，纵横必中。有蛇衔笔，立定徽祥；有蚁开封，行看润泽。遗豹冠於猎所，逆见繇辞；悬马鞭於树间，预知贫富。如斯术数，实繁有徒。
    崇俨薄解医方，微知小伎。遭费之刺客，遂陨轻姿；遇袁盎之雠人，俄顷重至。莫知贼首，须察真踪。纲为研寻，竟无的状。将为隐避，爰被奏弹。理须直守正途，不可偏居小节。何也？龟称圣智，不能免宋元之钻；龙号神明，不能脱夏豢之网。郭璞洞林之妙，竟被严诛；京房易传之微，终从大戮。知有所不察，神有所不通。既处重刑，恐亏平典。
    ○大医令张仲善处方进药加三味与古方不同断绞不伏云病状合加此味仰正处分（太医一条）
    五情失候，多生心腹之灾；六气乖宜，必动肌肤之疾。绝更生之药，必藉良医；乏返魂之香，诚资善疗。张仲业优三世，方极四难，非无九折之能，实掌万人之苦。郭玉诊脉，妙识阴阳；文挚观心，巧知方寸。仙人董奉之灵杏，足愈沈疴；羽客安期之神枣，攻兹美。华陀削胃，妙达古今；仲景观肠，誉闻寰宇。圣躬述谴，谨按名方；肃奉龙颜，须穷鹊术。岂得不遵古法，独任新情？弃俞跗之前规。失仓公之旧轨。若君臣相使，情理或通。若畏恶相刑，科条无舍，进劾断绞，亦合甘从。处方即依，诚为若屈。刑狱之重，人命所悬。宜更裁决，毋失权衡。
    ○太史令杜淹教男私习天文兼有元象器物被刘建告勘当并实（太史一条）
    粤若颛顼，命南正以司天；昔在帝尧，列东官以宾日。履端於始，序则不愆。举正於中，时乃不忒。自秦称金[B206]，叨五胜之宏纲；汉起玉鸡，叶三微之远度。徵洛下，命唐都，改大衍之始终；心伏羲，梦周旦，步太初之盈缩。四营因之式序，八变所以无差。五星叶度於上，万物和平於下。
    杜淹位参羲仲，声振子韦，览沮诵之前规，遵史谈之旧典。星聚东井，逆辨休徵；月犯少微，悬知应变。使星已发，无违寸景之期；剑气莫关，不爽分毫之信。宫居太后，夙已上闻；宋起真人，豫为先觉。谯周之论蜀灭，杜琼之说曹兴，此历代之攸钦，邦家之要籍。淹之少子，雅爱其书，习张衡之浑仪，讨陆绩之元象。父为太史，子学天文，堂构无坠。私家不容辄聚，史局何废流行？准法无辜，按宜从记。
    ○漏生夜睡不觉失明天晓已後仍少六刻不尽钟鼓既晚官司失朝（刻漏一条）
    挈壶所掌，司刻成班；铜史分曹，金徒启位。阴虫成魄，恍惚如神；灵蛇吐津，希夷若鬼。日不藏往，晦明之所莫违；月不爽来，寒暑由其顺序。自三苗乱政，五霸任权，史官丧纪，畴人废业，孟陬於焉舛候。摄提所以乖方，五夜不分，六日无辨。圣朝修百王之弊政，举千载之颓纲，龙首应时，鸡人合节。大小之候，共砌荚以凋荣；昏旦之期，逐宫槐而舒卷。二分二至，无亏余遂之踪；大馀小馀，允叶容成之度。何得漏生弛慢，吐号乖宜？朝官颠倒於衣裳，街吏失期於钟鼓。齐君望晓，莫听钟声；京尹失时，空奔马足。漏司乖错，准法论刑。
    ○会期日酒酸良酝署令杜纲添之以灰御史弹纲纲款好酒例安灰其味加美不伏科（良酝一条）
    上稽乾象，列酒旗之星；下凿坤仪，制酒泉之郡。杜康至妙，肇发馨香；仪狄精微，爰施麴蘖。用之於宗庙，可以歆享百神；用之於冠婚，可以谐和百姓。杜纲名班酿署，官列酝司，须明五齐之规，颇解三酒之术。十酿之法，竟未留心；九酝之方，会无介意。鸡鸣下酿，取兰香而桂辛；鸠集为徵，遂枣酸而梅酢。惧贻灾谴，密纵奸讹，顿下生蝇之灰，用添浮蚁之味。遂使圣人贤者，变易常滋；从事督邮，乖违旧性。事穷理尽，方启遁词；触网挂罗，妄称前例。岂得索郎清德，横被侵诬？巴乡实功，枉遭尘点。既亏竹叶之术，宜从棘木之科。
    ○太官丞李休供祭馀胙肉少依问款称太常博士王筠每分肉取常多郎中吴爽拔剑割肉而去（太官一条）
    在祀与戎，国之大事；祭公不宿，人之常礼。班赐神惠，多少先有成规；轻鬼馀，贤圣非无旧识。明视疏趾，具在常经；刚鬣柔毛，备诸彝典。李休位г主守，职绾太官，虽无负鼎之功，实委操刀之任。馀胙肉欠，颇有指归；依问款词，具陈萌绪。为郎中吴爽，强割逾丰；博士王筠，叨分太广。拔剑割肉，鬼方朔之能仁；诣府退鱼，谢公休之贞洁。匪张华之职分，数粒仍多；同廉颇之无厌，百斤不足。非惭非耻，与草狗而不殊；惟暴惟贪，共茅鸱而莫别。深亏雅躅，实蠹名流，宜窜遐荒，式清朝列。
    ○光禄寺卿杨裕状称掌醢署令吕建居官清整不邀名誉忠肃奉公未蒙进考（掌醢一条）
    笾豆之事，各有司存；樽俎之间，非无主守。陈之郊祀，可以接神明；用之礼仪，可以宁邦国。氐醢、雁醢之类，百代相因；龙酱、蟹酱之流，千龄不易。吕建策名膳府，委质庖官，既掌兔，实司蛟。寒四兽之腊，罔不留心；羊<血>五侯之鲭，曾无注意。鹿牙之糁，马齿之盐，点以凤林之酢，饮以乌程之茗。孟宗遗母，犹避嫌疑；杜豫饷人，惟求免罪。忠以奉上，酌贪泉而弥清；廉以当官，置脂膏而不润。朱文季执心强直，荣位腾迁；黄叔度独守恬虚，声名藉甚。不求於物，遂被疾於孤醒；不屈於人，终见排於众鬼。杨回三逐，盛德宜收；张既十年，公平可录。理宜甄拔，以勖朝班。
    ○珍羞令赵庆诸州所进口味割截饷送权门每得好官众共谈荐名实相反深亏国章（珍羞一条）
