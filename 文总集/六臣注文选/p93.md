<!-- { "loadSidebar": true } -->
　　于孺筮兮旦算祀于契【善曰应劭曰嬀陈姓也巢居也姜齐姓也旦周公名也孺小也音义曰算数也祀年也左氏传曰陈公子完奔齐又曰敬仲其少也周史有以周易见陈侯筮之遇观之否曰是谓观国之光利用宾于王此其代陈有国乎不在此其在异国非此其身在其子孙若异国必姜姓也又曰懿氏卜妻敬仲其妻占之曰有嬀之后将育于姜杜预曰敬仲陈公子完也左氏传王孙满曰周卜世三十卜年七百天所命也毛诗曰爰契我　翰曰筮卜也祀年也谓公卜年七百契合于也】宣曹兴败于下梦兮鲁衞名諡于铭谣【善曰曹大家曰宣周宣王也毛诗曰牧人乃梦众维鱼矣大人占之众维鱼矣实维丰年宣王竟中兴左氏传曰初曹人或梦众君子立于社宫而谋亡曹曹叔振铎请待公孙强许之及曹伯阳卽位公孙强爲政背晋而奸宋宋人伐之执曹伯阳以归杀之又曰师已曰吾闻文成之世童谣有之稠父丧劳宋父以骄杜预曰稠父昭公宋父定公也应劭曰昭公死于野井定公卽位而骄也庄子曰衞灵公卜葬沙丘而吉掘之数仞得石椁焉有铭曰不冯其子灵公夺而埋之灵之爲灵久矣夫　向同善注】妣聆呱【孤】而劾【何代】石兮许相理而鞠条【善曰应劭曰妣叔向母石叔向子字林曰呱子啼声也左氏传曰叔向娶申公巫臣氏生伯石姑视之及堂闻其声而还曰是豺狼之声非是莫丧羊舌氏杜预曰姑叔向母也应劭曰刻其必灭羊舌氏本或爲劾项岱曰举罪曰劾汉书曰周亚夫爲河内守许负相之曰纵理入口此饿死法也后亚夫封条侯爲丞相人上变告子事连亚夫亚夫诣廷尉不食五日欧血而死毛苌诗传曰鞠告也济曰妣母聆听劾刻也叔向生子石伯其母闻石伯啼声劾之曰灭羊舌氏者必此子也亚夫封条侯许负告云常饿死后果下狱不食而死】道混成而自然兮术同原而分流【善曰曹大家曰大道神明混沌而成言人生而心志在内声音在外骨体有形事变有会更相爲表里合成一体此自然之道至于术学论其成败考其贫贱观其富贵各取一槪故或听音声或见骨体或占色理或视威仪或察心志或省言行或考卜筮或本先祖如水同源而分流也老子曰有物混成先天地生又曰道法自然也　良曰言人骨肉四支声音五藏合成一体至于术学论其得失颇同一原至于听察声色规度骨体占视威仪考覈言行其流各异】神先心以定命兮命随行以消息【善曰曹大家曰言人之行各随其命命者神先定之故爲征兆在于前也虽然亦在人消息而行之　翰曰言神之征可见先心定命然命亦在人随事消息而行也】斡流迁其不济兮故遭罹而赢缩【善曰项岱曰斡转也迁徙也赢过也缩不及也遭遇也罹忧也言人受先祖善恶之迹转徙流行故有遭遇福祸相及也　铣注同】三栾同于一体兮虽移易而不忒【善曰应劭曰晋大夫栾书书子黡黡子盈书贤而覆黡黡恶而害盈曹大家曰天命佑善灾恶非有差也然其道广大虽父子百叶犹若一体也左氏传秦伯问士鞅曰晋大夫谁先亡对曰其栾氏乎黡忲虐已甚犹可以免其身祸在盈也栾黡死盈之善未能及人武子之施没矣而黡之恶实彰将于是乎在后晋果灭栾氏　良曰栾氏父子虽爲一体相掩然灭亡之道竟不差忒】洞参差其纷错兮斯众兆之所惑【善曰曹大家曰众庶也兆人也报应参差不齐纷乱错缪故迷惑不信天道也楚辞曰众兆之所咍　铣曰洞幽也言天道幽微不齐纷错糺乱使众人所惑】周贾荡而贡愤兮齐死生与祸福【善曰曹大家曰周庄周贾贾谊也贡溃也愤乱也荡荡不知所守也庄周贾谊有好智之才而不以圣人爲法溃乱于善恶遂爲放荡之辞庄周曰生爲徭役死爲休息贾谊曰忽然爲人何足控揣化爲异物又何足患　向曰言庄周贾谊皆溃乱不知所守故齐死生祸福以爲放荡之辞】抗爽言以矫情兮信畏牺【许宜】而忌鵩【善曰项岱曰抗极过差之言以矫枉其情耳庄子曰或聘庄子庄子应其使曰子见牺牛乎衣以文绣食以蒭菽及其牵入于太庙虽欲爲孤犊其可得乎鵩鸟见贾谊赋　济曰爽差也言庄周贾谊极爽差之言以矫其情者信畏爲牺牲而忌鵩鸟之患】所贵圣人【五臣有之字】至论兮顺天性而断谊【善曰曹大家曰至论谓五经六艺所以贵之者顺天之性也亦当以义断之不可贪苟生而失名　良注同】物有欲而不居兮亦有恶而不避【善曰论语子曰富与贵是人之所欲不以其道得之不处也贫与贱是人之所恶不以其道得之不去也　铣曰富贵人所欲不以道而得仁者不居贫贱人所恶不以道得仁者不避】守孔约而不贰兮乃輶德而无累【善曰曹大家曰孔甚也輶轻也言圣人所守甚约而无二端则平心立而思虑轻矣輶德德轻而易行也毛诗曰德輶如毛民鲜克举曹大家曰以乃爲内晋灼曰与万物无害累也　翰曰言圣守约而无二端乃轻用思虑之德而无累害也】　三仁殊于一致兮夷惠舛【五臣作异】而齐声【善曰项岱曰三人所行各异俱至于仁也曹大家曰桺下惠以不去辱身爲善伯夷以高逝爲贤言去畱适等也论语曰微子去之箕子爲之奴比干谏而死孔子曰殷有三仁焉又子曰不降其志不辱其身伯夷叔齐与谓桺下惠降志辱身也　向曰三仁微子箕子比干也言所趣各异俱至于仁也夷伯夷以高逝爲贤惠桺下惠以辱身爲质去畱各殊爲贤齐等也】木偃息以蕃魏兮申重茧【古典】以存荆【善曰木段干木也吕氏春秋曰田赞说荆王曰若夫偃息之义则未之识也高诱曰段干木偃息以安魏也淮南子曰申包胥重茧七日七夜至于秦庭以见秦王曰使下臣告急秦王乃发军击吴果大破之以存楚国高诱战国策注曰重茧累胝也竹迟切济注同】纪焚躬【五臣作身】以衞上兮皓頥志而弗倾【善曰汉书曰项羽围】
　　【汉荥阳将军纪信曰事急矣臣请诳楚可以间出信乃乘王车曰食尽汉王降楚皆之城东观纪信王得与数十骑出遁羽见信问汉王安在曰已去矣羽烧杀信项岱曰皓四皓也頥养也汉书曰袁公绮里季夏黄公甪里先生当秦之世避而入商雒深山　良曰纪纪信也项羽围汉王于荥阳纪信乘王车诈爲汉王以降羽羽怒焚之汉王因此得遁四皓当秦之代避乱而入商洛山养志不见倾丧】侯草木之区别兮苟能实其必荣【善曰曹大家曰侯候也项岱曰苟诚也张晏曰苟能有仁义之道必有荣名也论语子夏曰君子之道譬诸草木区以别矣　铣曰侯惟也惟此草木而犹区分人岂能一贯哉】要殁世而不朽兮乃先民之所程【善曰论语子曰君子疾殁世而名不称焉左氏传穆叔曰鲁有先大夫臧文仲旣殁其言立此之谓不朽毛诗曰匪先人是程毛苌曰程法也　翰曰程法也要此殁世不朽之名乃爲来世人所法式也】观天网之纮覆兮实棐【五臣作匪】谌而相训【善曰曹大家曰棐辅也忱诚也相助也训教也项岱曰天网大覆人上非不信也诚欲有诚实于世间亦当相辅助敎也尚书曰天威棐忱谌与忱古字通也训或爲顺　向曰纮大也】谟先圣之大猷兮亦邻德而助信【善曰曹大家曰谟谋也猷道也言人常当谟先圣之道亦当爲邻人所助也孔子曰天所助顺也人所助信也孔子曰德不孤必有邻毛诗曰匪大猷是经或作繇字误也　济曰邻近谟謩也言謩先圣之大道使人皆近我德而助信也】虞韶美而仪凤兮孔忘味于千载【善曰尚书曰箫韶九成凤皇来仪论语曰子在齐闻韶三月不知肉味　良曰虞舜也韶舜乐名言乐之声美感凤皇来仪后孔子过齐闻韶乐之声音忘其肉味思之深也千载言相去远也】素文信而底麟兮汉宾祚于异代【善曰应劭曰底致也孔子作春秋素王之文以明示礼度之言而致麟封其后爲绍嘉公系殷爲二代之客也春秋纬曰麟出周亡故亡春秋制素王授当兴也翰曰宾祚谓礼其后祚也异代谓汉也】精通灵而感物兮神动气而入微【善曰曹大家曰言人参于天地有生之最神灵也诚能致其精诚则通于神灵感物动气而入微矣　良曰言人能致精诚则通于神灵而感于物神之运动气志入于幽微也】养流睇而猿号兮李虎发而石开【善曰曹大家曰睇盼也淮南子曰楚有白猨王自射之则搏矢而顾使养由基射之始调弓矫矢未发而猨抱树号矣流或爲由非也汉书曰李广居右北平猎见草中石以爲虎而射之中石没矢视之石也他日射之终不能入　济注同】非精诚其焉通兮苟无实其孰信【善曰曹大家曰非精诚所感谁能若斯　良曰非精诚所感焉能通达猿石且无实谁肯信也】操末伎犹必然兮矧耽躬于道眞【善曰项岱曰矧况耽乐也言由基李广奋精诚于末伎感兽而开石而况乃能推至精耽身于大道之中乎庄子曰道之眞以持身也　铣曰言由广执此射之末伎犹感猿号石开况能以至诚耽身于道眞哉】登孔昊而上下兮纬羣龙之所经【善曰应劭曰昊太昊也孔孔子也羣龙喩羣圣也自伏羲下讫孔子经纬天道备矣孟康曰圣人作经贤者纬之　翰曰孔子太昊以来羣圣上下经纬天道备矣】朝贞观而夕化兮犹諠已而遗形【善曰应劭曰贞正也諠忘也易曰天地之道贞观者也张晏曰言朝闻大道而夕死可也论语曰朝闻道夕死可矣鵩鸟赋曰释智遗形　向曰贞正諠忘也言朝闻正观之道夕则死矣犹忘已而遗形骸也】若彭而偕老兮诉来哲而通情【善曰言人若欲彭祖之年偕老聃之寿当诉之来哲与之通情非已所慕也列仙传曰彭祖殷贤大夫歴夏至商末号年七百刘向别录曰老莱子古之寿者　济曰续诉告也若得续彭祖之年俱老聃之寿当告之来智与之通情】乱曰天造草昧立性命兮【善曰曹大家曰乱理也天道始造万物草创于冥昧之中皆立其性命也周易曰天造草昧　良曰言天始造万物草创以立性命也】复心道惟圣贤【五臣作贤圣】兮【善曰曹大家曰明道在人身诚能复心而之达于天地之性也周易曰复其见天地之心乎孔子曰人能道非道人　铣曰复心道者惟贤圣能也】浑元运物流不处兮【善曰曹大家曰浑大也元气运转也物万物也言元气周行终始无已如水之流不得独处也　翰曰浑元天地也言天地运物流转无常也】保身遗名民之表兮【善曰曹大家曰言人生能保其身死有遗名民之表也庄子曰可以保身可以全生家语孔子曰凡上者民之表　向曰言能保其身遗令名于后亦爲人之师表】舍生取谊亦道用兮【善曰应劭曰舍置也　济曰孟子曰生我所欲义亦我所欲二者不可得兼宁舍生而取义也】忧伤夭物忝莫痛兮【善曰曹大家曰忝辱也横夭于物忧辱伤生耻辱不过于是　铣曰言生爲忧伤身爲物夭者辱莫痛于是】皓尔太素曷渝色兮【善曰曹大家曰皓白也素质也渝变也言人能笃信好学守死善道不渐染于流俗是爲白尔天质何有渝变之色也　铣曰太素天也曷何也言天之白何有变色人能原于信义不染邪流是与天同也】尚越其几沦神域兮【善曰曹大家曰太素不染神色不变则庶几于神道之几微而入于神明之域矣子曰知几其神乎　翰曰尚庶几也越于也言人能同太素不变易者乃庶几游于神明之域也】










　　文选巻十四
　　钦定四库全书
　　文选巻十五
　　梁　昭　明　太　子　萧　统　编
　　唐李善吕延济刘良张铣吕向李周翰注
　　志中
