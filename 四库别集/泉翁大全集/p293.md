<!-- { "loadSidebar": true } -->
　　南京东城兵马司指挥司，为行查烟事。准本司副指挥杨钟关奉南京兵部尚书湛　案验仰查烟回报。遵依查得夹冈门外烟二座迷失，行拘陈瑀等到官审问。陈瑀供年四十八岁，系江宁县民，嘉靖十一年，瑀价[买]李济坐落夹冈门外官山一亩四分，在官曹昺故父曹弼存日，亦价买屠玉官山二亩五分，俱收户粮差。前山原系迷失烟，相传卖佃年远，近蒙兵部老爷湛　明文行查瑀与曹昺，因系办粮，不合不行还官改正。四月二十三日，蒙兵部老爷湛　亲临本处劝农，见得前山高阜即系烟，当蒙钧语，委仰东城杨兵马行拘瑀等到官，研审前项迷失烟，照旧还官，其粮每亩一升五，合另行查处分豁。今蒙取供，所供是实，及审曹昺供同，缘奉行仰查报事理，未敢擅便，合就移关转解等因，准此理合具由，连人引禀施行，须至揭帖者。批，查南京各门外，远近皆有烽，以备外警。近年以来，止有近江一路该操江衙门管理，设夫瞭望声息，其在陆路各处，因有司瞭警之政废弛，皆被土豪侵占，以为己业；嘱里书飞税影射，嘉靖十八年已仰职方司行文东南西北等城兵马行查后，今陈瑀、曹昺等明知二处山系是烽地土，乡人皆知，岂能瞒昧？即当出首改正为是，□乃执迷不[行首官，图]谋欺占种作，起立淫祠惑众，不行首官改正，俱属违法欺罔。兵马既于承奉本部案临之初，已禀查出，众证明白，如何朦胧申来？仍行拘取卖主李济等供词，及查旧买上手文契，有无买卖属官烽之地，及行县查陈瑀、曹昺户内，是否割到二家官山？税亩退出还官，立石表识，以待修复台备瞭。其陈瑀、曹昺欺隐不首之罪，供结明白回报，以凭参问施行，其余再行各城兵马作急查报缴。嘉靖十九年四月二十九日。 
　　
　　定佥王云鹏补复新江口把总 
　　
　　职方司为地方事，今将堪任新江口把总指挥姓名，开具于后等因。批，查得王钦、路正、张重皆是好官，而各已做把总。审得揭帖内一员王云鹏，原系新江口旧把总，止因提督操江安远侯多取人夫，本官执正，致被嗔怪，退回本卫。气节可嘉，众告司属宜佥补新江口把总王经员缺，复其旧物，以直公道。后凡有执正如本官者，吾皆与之，仰该司查行附卷。 
　　
　　行改巡逻厅作社学文移 
　　
　　为改置社学以立教基事，切照本职叨承参赞机务，钦奉敕旨，内有抚安人民之责。自兹以来，已及十月，日夜思惟所以报称者。窃惟抚安之职，教养而已矣。昔夫子在卫，告冉有「既庶而富之，既富而教之」，无余事也。劝课农桑，教之力田积粪，旧今两季已亲行之矣。若夫教事，止已行于武学，未及军民。查得前时所设巡逻官有厅九处，系该参赞本部尚书王　会同内外守备行礼部，取所毁淫祠庵庙以改立者。又该本部计辨钱粮修理。今照巡逻官已奉　钦依革去，各厅空闲，久将就废。拟将前厅改作社学，与巡抚提学衙门所建各处社学通同一体，稍加修饰，考选在京儒士素有行义，能通经书文义句读者，延为社学师，取各本坊小儿十五岁以下、七八岁以上者，令其教以安详恭敬、孝弟忠信。此外习礼歌诗，涵养其德性，熏陶其气质，以风比闾族党之人，以助成圣明化成复古之治，庶几塞责，以免罪戾。仰该司即便行内外守备、南京礼部、南京都察院、钦差巡抚提学等衙门知会，及行应天府，行上、江二县，一一遵行。二县即将巡抚提学衙门，先立各方社学、地名、学名，及社学师儒姓名问报，再加考定，以主比教。本职时于部事暇日，亦将亲临指授督勉焉。 
　　
　　革省各衙门关文文移 
　　
　　南京兵部为省关文以苏困苦事。车驾清吏司案呈奉本部，送据本司署员外郎事主事王畿、主事陈锭呈，称切照近来年成荒旱，驿递艰难，里河、凤阳、河南、山东、淮扬等处一带，民有饥色，野无青草，有官守之责者，诚省事节费，痛自裁抑，庶困穷稍苏。今本司关文起无虚日，多方称借名色，告讨廪给口粮，况原来手本止是由语，并未细开情节轻重，事属冗滥，漫无稽考。查得节年事例，如五府并鎗文册，例该并一府总类赍解；如各衙门季报文册，请给印信等项奏本人员，例该会同五六起、或三四起，总差一关。其余省文移，止从驿铺递送，非系钦差，不得擅自起关。近来相延假借，渐成废弛，致使文移不一，驿传纷纭，诚为未便，理合呈乞施行，等因呈部。奉批，除是进本及北部紧急咨文，裁酌给与，其余南北人情取关，皆不必滥应，以省国用等因送此奉此。案查先奉本部送准兵部咨，为陈愚见以裨治道事。内开查得赴京奏事公乾人员回还前项勘合内，应与站船，系官者两人与一只，非官者四人与一只，共关文一纸。应与红船，系官者四人与一只，非官者六人与一只，共关文一纸。又查得各边腹里镇守巡抚总兵巡按等衙门，除地方机密重情不及会本，听其各自差人星驰奏报，若重大事情应该会奏者，各自具本，共差一人，于批内开列会奏衙门职衔，其余常行事务，各衙门自行奏报者，必须积至四五起上，方许差人，亦于批内开坐事件。如违，先将差来人役，革其应得应付等因。已经通行去后，今呈前因案呈到部。看得为水一尺，其波倍之；狐假虎威，为害必大；物理固然，宜谨厥始。前项题有行事例，不为不严，但积弊既久，亏官损民，合咨行府部等衙门，烦为一体照依省并，除紧急奏本外，其并鎗季报、换给印信、鱼课勘合、催解药材等项，或三四起、五六起，皆并一关，其起关手本必须细开情节原由，便于稽查，庶事例有归而驿递无害矣。拟合通行，为此一咨南京吏、户、礼、刑、工部、都察院除外，合咨前去，烦为查照施行，一连送车驾清吏司[除]外，合就连送本司，仰即通行各该衙门查照施行。 
　　
　　奉诏新建南京漏泽园西城一等号碑文 
　　
