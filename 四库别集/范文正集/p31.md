<!-- { "loadSidebar": true } -->
臣某言入内内侍省髙班陈舜封至伏蒙圣慈传宣为日近差除两地臣僚未差除间已指挥中书札记候将来邉事稍寕诏卿用在两地非出拟议亦非臣僚奏举特出朕意宣谕卿知兼令臣密举臣僚代臣邉任奏闻圣言天意非臣敢当仰戴光灵伏増战汗臣（中谢）窃念臣素乏才策误膺奨寄经制西事三年于兹曽微毫发之功方俟雷霆之罚伏蒙体天法道钦文聪武圣神孝徳皇帝陛下特降密旨许以重用岂兹无状之迹可承不次之命况羌戎素诈邉鄙多虞若以社稷之灵自然向化则臣当自揆以请便安抱病之躯假一近郡静临民政退保天年如朝廷未议解兵臣愿奔走塞下再竭心膂少赎过尤何敢辄举他人代已邉任惟期自効上荅圣知臣无任（云）（云）
让枢密直学士右谏议大夫表
臣某言三班借职刘仲颜赍降官诰一通勅牒一道伏望圣恩特授臣右谏议大夫充枢密直学士差遣依旧者在物之情向荣必喜自天之命过宠则惊臣（中谢）窃念臣齐鲁诸生本无荣望素乏佐王之术岂期遇主之知伏蒙皇帝陛下采自孤平擢于侍从无似之迹每玷圣造前年以羌戎负徳官军失利朝廷特命韩琦与臣同贰经畧岁时之间琦以节制不行而免臣以招纳非宜而罢寻分四路复领中权二年于兹一功未立屡叨进改深负愧羞虽朝廷忧劳且务姑息而其下将佐覩臣忝冒必思侥幸岂复有实効之心臣亦何面目以责率其下今邉畧未固兵力未强威令不扬战斗多覆因循已甚平定无期一时寇逼三川其势可困而葛懐敏等入贼伏中一战大溃杀伤满野驱掠无算臣以本路多虞救援不早臣方痛心疾首日夜悲忧髪变成丝血化为泪殒殁无地荣耀何心今日之恩非臣所望臣昨蒙朝廷特除邠州观察使累章获让已烦圣聪三黩之诛岂当再冒然臣有愚心不敢不尽有谬策不敢不陈虽属边臣实叨近职敢不议论少裨圣明传曰事君如事亲又曰君臣同体当此安危之际岂敢事形迹避嫌疑而不尽心于君亲乎魏元成曰隋以事形迹而亡唐太宗深然之今愿陛下恕臣万死采臣一言天下幸甚天下幸甚臣观易震卦曰震亨谓圣人因震恐而致亨大也禹汤罪已其兴也勃焉是皆得易之旨畏天之威而致其亨矣陛下其舍诸昨者镇戎兵败之后天色阴晦十日不解木氷地震羣心忧伤此将帅失人生灵致陷天地震怒之意也冬至后一日申时庆州又地震此阴阳战而致动占书曰四夷为中国之阴是夷夏交争未寕之象也自西事以来延安东路北路官军伤折万余人并金明承平诸寨杀虏过蕃部万余户约四五万口及麟府丧陷镇戎三败杀者伤者前后仅二十万人矣死者为鱼肉生者为犬羊臣仰测陛下之心必大震动而天下莫知但见爵赏颁行疑朝廷髙枕负兹生灵愿陛下因其震动过崇谦让以柔逺未至选将有差之辞告谢于皇天后土五岳四渎以哀痛之旨诞告多方下感人心上荅天戒陛下既己罪己两府大臣必有逊谢之请小损勲爵而复其位臣等则宿兵困民讨伐未效罪之大者请落近职左降一官帯责授二字仍削除经畧招讨等使名祗管勾部署司公事以谢边陲以警将佐以励军旅如此则天下闻朝廷罪已知陛下之心不负生灵将佐军旅等见主帅负责知天子必欲破贼即皆震惧甘为艰辛更无侥幸之望臣等得以严率其下日夜聚谋上赖威灵可期平定仍请诏下部署以下非大功不録钤辖都监非竒功不赏其班行将校军士等所得功劳依旧量大小酬奨此救弊之端也今西贼渐炽恐谋深入陛下诚能与大臣密议行臣之策天下幸甚如失此机会行恐后时傥朝廷不取臣言则边上终无大功寖有大患其势然矣愿陛下以大易之旨取古圣人之用心则震而后亨受景福于无穷庇苍生于大赉臣之愚心谬策尽于此矣所降到诰勅等臣有此一策未敢拜受臣无任（云）（云）
谢授知邠州表
臣某言伏蒙圣慈特授臣依前行右谏议大夫充资政殿学士知邠州军州事及管内劝农使兼陜西四路沿边安抚使改赐推诚保徳功臣者陟降秘殿为宠甚隆抚按边庭所寄甚重臣（中谢）窃念臣渉道尚浅立身本孤偶縁英主之知获厕迩臣之列进登二府参预万几议刑赏则不避上疑革侥幸则多招众怨心虽无愧迹已难安而况亲奉徳音逺忧边患既此闻命诚合请行始尘宣慰之名来抚凋疲之俗纔周晋地将适秦关属府库之已虚积兵旅之尚众动费万计理当三思愿假一麾就兼四路亦可处其疆事庶不伤于国财诏旨弗从留居丞弼之位表章再露请陈戎狄之机伏蒙皇帝陛下俯照臣心特回天聴罢政府之重责加仙殿之宠名往守要藩遥按诸部存兹国体简于圣心臣敢不即日首涂奉诏行事生民疾苦可得询求边塞机冝更当筹虑用罄臣节以酬圣知臣无任（云）（云）
邠州谢上表
臣某言伏奉制命授臣资政殿学士守本官知邠州兼陜西路沿边安抚使已到任讫秘殿清华旧藩要剧祗膺涣渥伏切震惊臣（中谢）窃念臣生遘文明幼蹈声教登于造秀之级渉彼州县之劳寝迁荣涂过被宸眷擢居近府参对大猷讵有兴邦之言曽无经国之效自惟三省必匪乆安愿解贰于黄枢请分忧于紫塞庶供麤使聊谢舆言伏蒙皇帝陛下舜聪弗违尧言斯布假禁庭之要职居郡国之长人兼领使名复重边寄进退以礼足为儒者之荣本末可言尽出大人之造敢不砥砺风节佩服训谋不以毁誉累其心不以宠辱更其守副委遇之本意酬保全之大恩臣无任（云）（云）
●钦定四库全书
范文正集巻十七
（宋）范仲淹 撰
○表
谢转给事中移知邓州表
臣某言伏蒙圣恩特授臣给事中依前资政殿学士知邓州者洊进荣阶徃临善壤允为兊渥弥集震惊臣（中谢）窃念臣立迹本孤逢辰其盛以刍言罔避擢登侍从之班以睿奨素隆选预弼谐之列乏増君之善道寡措国之令谋无补当时自安何地遽上借麾之恳实畏在梁之讥俄奉明恩曲加异数假职名于秘殿领使范于边藩由朝廷之威灵属羌戎之欵顺方露便安之请忽颁霶霈之私青琐是登朱轓载启臣绩未着合陈三让之封君命已行惧致再言之黩进退惶惑不知所裁此盖伏蒙皇帝陛下天造曲成皇晖乆照敦川泽并包之量法山雷善养之经悯其勤劳致诸安逸示中外之一体保君臣之至欢臣敢不寅奉朝经躬修民政孜孜共理少望于前贤蹇蹇一心无忘于大节臣已一面起发赴任次无任（云）（云）
谢在中书日行遣公事不当放罪表
臣某言近准中书札子伏蒙圣慈以臣等在中书日行遣李昙男公事不当特放罪者具位之材早亏于国论大明之照终示于天慈爰霁震霆允为涣汗臣（中谢）向以昧陋参于几微心则首公智非周物日视四方之奏类多庻狱之疑而有告讦以言情伪未究妖凶既毙证左弗完上开三面之仁在刑惟恤佥重一成之议至失不经多歴岁时尚腾牒诉伏蒙皇帝陛下川泽广纳日月委临察其无他恕兹不及天地之私至大丘山之戴何胜敢不再省前尤一心后效少赎失中之咎用敷报上之诚臣无任感恩荷圣激切屏营之至
邓州谢上表
臣某言伏奉勅命授臣给事中依前资政殿学士知邓州军州事已礼上讫琐闱清品穰都善地处之甚重惴然若惊臣（中谢）窃念臣志意本微才力素寡始干及亲之禄俄有得君之遇启沃无隐出处惟命持一节以自信歴三黜而无悔顷以氐羌犯塞朝廷旰食起臣思过之地授臣御戎之策往罄死力敢图生还夙夜一心首尾四载仅免舆尸之祸终无克敌之勲一旦召还五章陈让惟求守塞不敢入朝再烦诏音促登枢右改参大政俾竭微才革姑息之风则谋身者切齿尚循默之体则爱国者寒心退孤上恩进敛羣怨诚难处于要路复请行于边鄙方陈豫备之策俄覩绥懐之事乃宣霈泽以安黎元臣以患肺乆深每秋必发求去冱寒之地以就便安之所庻近医药存养晩年伏蒙皇帝陛下天覆地生云濡雨濯进以清近之秩付以偃息之藩风俗旧淳政事絶简心方少泰病冝有瘳实繄寛大之朝将幸康寕之福敢不孜孜于善战战厥心求民疾于一方分国忧于千里上酬圣造少罄臣诚臣（云）（云）
谢依所乞依旧知邓州表
臣某言奉勅就知荆南府续准中书札子奉圣旨允所乞依旧知邓州者明命已行辄希改易危诚既露俄遂便安臣志获宣天慈何报臣（中谢）臣渉道素浅立身最孤早由睿哲之知荐更繁剧之任顷升近弼思副上心以道直前虽危不避竭肝膂以论事犯雷霆而进忠未酬天地之恩已掇风波之议尚蒙圣渥俾守善藩忽此就迁实隆倚任臣以本朝盛徳优礼近臣多处京辅之间以存国体之重而又子有疾恙日常忧虞复困道涂仍逺医药遂至再三之渎庻通万一之情伏蒙皇帝陛下曲轸洪私特回中旨许留旧治免渉长川盖推体貌之恩曷副照临之意敢不拳拳民政战战官箴誓坚介石之心仰荅髙穹之造臣（云）（云）
杭州谢上表
臣某言昨奉勅就差知杭州军州事已到任礼上讫江海上游东南巨屏所寄甚重为荣极深臣（中谢）窃念臣生禀迂疎亲逢明盛居常苦节动必危言践扬谏诤之曹倾尽咨询之地至于徃司戎事属当元帅之权入奉圣谟爰厕大臣之列有致君之素志乏代天之懿功魏相之数陈便宜颇蒙纳用汲黯之多犯颜色敢惮见疎虽辽隔于明天亦荐分于善壤共理呉会之域奉扬唐虞之风迹虽逺而获安年已髙而就逸此盖皇帝陛下天施广育海务兼包宠优旧臣恩全晩岁臣敢不抱公忠之节始终弗回体旰昃之忧逺迩咸一乂兹方面副于宸心臣（云）（云）
谢赐鳯茶表
臣某言入内西头供奉官麦知微至传宣旨抚问臣并赐臣鳯茶一合者乆离帝右曷测天衷异恩一临羣疑尽决臣（中谢）窃念臣至诚许国孤立事君屡触雷霆之威数蹈风波之险一心自信三黜寕逃方安江海之情致覩云天之问伏蒙皇帝陛下仁存旧物泽被逺臣圣训丁寕皇慈委曲念犬马之微志锡龙鳯之上珍馨掩灵芝味滋甘醴濯五神之精爽祛百疾之冥烦允彰仁寿之恩特出圣神之眷谨当饵为良药饮代凝冰思苦口以进言励清心而守道上酬君父旁质神明臣（云）（云）
谢转礼部侍郎表
臣某言伏蒙圣慈特授臣尚书礼部侍郎依前充职者涣渥自天震惶无地循墙弗获致寇是虞臣（中谢）伏念臣布素寒姿斗筲微器初縻下士之禄忽尘上圣之知歴升近班尝预大政深自感激讵为因循仰祖宗之谋请行故事懐社稷之计动发危言虽欲必尽其心奚能乆安于位遽彰无状诚合有诛而圣意始终天慈旷荡尚寘名于秘殿复蒙幸于善藩大拙云藏人言用息莫闻课最敢觊龙光伏蒙皇帝陛下雷霆霁威日月还照未忘图旧不次推恩擢登宗伯之曹上应文昌之纬职命如故爵数甚隆徒执让以弗谐止服荣而为惧臣敢不夕愓三省寅恭一心进则尽忧国忧民之诚退则处乐天乐道之分上酬圣遇用竭愚衷臣（云）（云）
乞召杜衍等备明堂老更表
