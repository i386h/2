<!-- { "loadSidebar": true } -->
　　斯人所甚厌投畀每不受【次公诗投畀豺虎投畀有北有北不受投畀有昊】欲其少须臾夺去惟恐后谁云尸此职【次公诗谁其尸之】无乃亦假守赋才有钜细无异斛与斗胡不安其分但听物所诱时来各飞动意合无妍丑坐令鸡栖车长载朱伯厚【援后汉朱震字伯厚为州从事奏济隂太守单匡赃罪并匡兄常侍超三府谚曰车如鸡栖马如狗疾恶如风朱伯厚】平生无一旅既死咤万口【次公五百人为旅左传有众一旅言生虽寡徒而死则共惜也】自闻与可亡胸臆生堆阜悬知临絶意要我一执手相望五百里安得自其牖遗文付来哲后事待诸友伶俜绍孤【厚晋山涛传涛字巨源与康善康后坐事临诛谓子绍曰巨源在汝不孤矣子仁杜诗瘦男独伶俜】老病孟光偶【縯后汉梁鸿妻孟光字徳耀】世人贱目见争笑千金帚【縯魏文帝曰家有弊帚享之千金】君诗与楚词识者当有取【子仁先生祭与可文云孰能为诗与楚词如与可之婉而清乎】但知爱墨竹此叹吾己久【次公先生甞作与可墨竹賛云有好其徳如好其画者乎亦如此意也】故人多厚禄【任杜诗厚禄故人书防絶恒饥稚子色凄凉】能复哀君否不见林与苏饥寒自奔走
　　和子由渑池懐旧【彦忠按前汉农郡渑池县注景帝中二年初徙万家为县】
　　人生到处知何似应似飞鸿踏雪泥泥上偶然留指爪鸿飞那复计东西老僧已死成新塔壊壁无由见旧题【次公此两句縁子由首篇序云昔与子瞻同侍编礼皆宿县中寺舍题其老僧奉闲之壁而诗云旧宿僧房壁共题故先生和之云尔】往日﨑岖还记否路长人困蹇驴嘶【往日死马于二陵骑驴至渑池厚贾谊吊屈原赋腾驾罢牛骖蹇驴兮杜诗东家蹇驴许借我泥滑不敢骑朝天】七月二十四日以久不雨出祷磻溪宿虢二十五日自虢渡渭宿于僧舍曽阁阁故曽氏所建也夜久不寐见壁有前县令赵荐留名有懐其人【尧卿荐字賔兴皇祐三年郑獬牓及第临卭人】
　　龛灯明灭欲三更欹枕无人梦自惊【次公烟花録载陈后主诗云午醉醒来晚无人梦自惊】深谷流风终夜响乱山衔月半牀明故人渐远无消息古寺空来看姓名欲向蟠溪问姜叟【次公姜叟太公也吕望本姜姓题所谓祷磻溪也】仆夫屡报斗杓倾
　　宿余杭法喜寺后緑野亭望呉兴诸山懐孙莘老学士
　　徙倚秋原上凄凉晚照中水流天不尽人远思何穷问谍知秦过【艅艎始皇所舍舟也縯始皇三十七年至钱塘临浙水波恶乃西百二十里从狭中度即今余抗也以其舍舟于此故名援贾谊作过秦论指秦之过失也】看山识禹功【西北有舟枕山尧时洪水系舟山上援赵孟观于洛曰美哉禹功明徳逺矣】稻凉初吠蛤桞老半书虫【厚汉史虫食树叶成文曰公孙病己立】荷背风翻白莲腮雨退红追游慰迟暮覔句效儿童北望苕溪转遥怜震泽通【縯苕水出天目山北入太湖乃古震泽也】烹鱼得尺素【厚古乐府词客从逺方来遗我双鲤鱼呼儿烹鲤鱼中有尺素书】好在紫髯翁【次公张辽以紫髯将军日孙权今莘老多髯又姓孙故用此事】八月十日夜看月有懐子由并崔度贤良
　　宛丘先生自不饱更笑老崔穷百巧一更相过三更归古栢隂中看参昴【次公诗有惟参及昴】去年举君苜蓿盘夜倾闽酒赤如丹【安国韵语阳秋云酒有以红为贵者李贺诗云小槽酒滴真珠红是也今闽广间所酿酒谓之红酒其色殆类胭脂】今年还看去年月露冷遥知范叔寒【援须贾谓范雎曰范叔一寒至此乎乃与之绨袍】典衣自种一顷豆【任杨恽诗田彼南山芜秽不治种一顷豆落而为萁】那知积雪生科斗归来四壁草虫鸣不如王江长饮酒【王江陈州道人】
　　常润道中有懐钱塘寄述古五首
　　从来直道不辜身得向西湖两过春沂上己成曽防服泮宫初采鲁侯芹【縯诗泮水颂僖公曰薄采其芹】休惊嵗嵗年年貌【縯刘希夷诗年年嵗嵗花相似嵗嵗年年人不同】且对朝朝暮暮人【援宋玉神女赋朝为行雨暮为行雨朝朝暮暮阳台之下】细雨晴时一百六【縯荆楚嵗时记曰去冬节一百五日即有疾风甚雨谓之寒食据厯日在清明前二日亦有云去冬至一百六日养源韵语阳秋曰自冬至一百有五至寒食或谓自冬至至清明凡七炁至寒食止一百三日殊不知厯家以余分演之也】画船鼍鼓莫违民
　　草长江南鸎乱飞【縯南史丘希范书莫春三月江南草长杂花生园羣鸎乱飞】年来事事与心违【胡康幽愤诗云事与愿违迨兹淹留髙僧雅鳯诗云多事与心违】花开后院还空落燕入华堂怪未归世上功名何日是樽前防检几人非【厚白居易诗樽前百事皆依旧防检惟无薛秀才】去年栁絮飞时节记得金笼放雪衣【杭人多以放鸽为太守夀尧卿唐谭賔録曰天宝中岭南献白鹦鹉养之宫中嵗久颇聪慧通晓言词上及贵妃呼为雪衣此呼鸽为雪衣借用故事也】
　　浮玉山头日日风【即金山也若拙刘梦得诗云山头日日风和雨】涌金门外已春融【洪父按杭州图经云涌金门外钱塘县去县三里半】二年鱼鸟浑相识【次公退之诗朝游孤屿南暮游孤屿北所以孤屿乌公与相识又简文帝云鱼鸟来亲人】三月莺花付与公剩看新翻眉倒晕【尧卿当时新翻眉様谓倒晕在横云却月逺山峩眉之外先生尝有诗云倒晕眉连秀岭浮葢谓此也】未应泣别脸消红【尧卿白乐天王昭君诗云满面胡沙满鬓风眉消残黛脸消红】何人织得相思字【縯窦滔妻苏氏织锦为回文诗以寄滔】寄与江边北向鸿【縯苏武留匈奴不得归使者谓单于曰天子射上林得鴈足有系帛书言武在某泽之中单于惊遂归武又月令季冬之月鴈北向】
　　国艶夭娆酒半酣【厚李正封诗国色朝酣酒】去年同赏寄僧檐但知扑扑晴香软谁见森森晓态严谷雨共惊无几日蜜蜂未许輙先甜【次公古有蜂诗云不知辛苦为谁甜】应须火急囘征棹一片辞枝可得黏
　　惠泉山下土如濡阳羡溪头米胜珠【次公惠山泉阳羡米皆常州事】卖劒买牛吾欲老杀鸡为黍子来无地偏不信容髙葢【縯陶濳诗心逺地自偏次公于公曰可髙大门闾令容驷马髙葢车也】俗俭真堪着腐儒【縯汉髙祖嫚骂鄜食其曰腐儒为天下安用腐儒】莫怪江南苦留滞【厚史记太史公留滞周南】经营身计一生迂
　　捕蝗至浮云岭山行疲苦有懐子由弟二首
　　西来烟阵塞空虚洒遍秋田雨不如【倬白乐天捕蝗诗始自两河及三辅荐食如蚕飞似雨】新法清平那有此老身穷苦自招渠无人可许乌衔肉【厚黄覇为颍川太守欲有所伺察择亷吏遣行属令周宻吏出不敢舍邮亭食于道傍乌攫其肉民有诣府言事者适见之道吏后日行还谒覇覇见迎劳之曰甚苦食于道旁乃为乌所盗肉大惊以覇具知其起居所有毫厘不敢有所隐】忆弟难慿犬寄书【縯晋陆机有骏犬名黄耳甚爱之既而覉寓京师久无家问笑语犬曰我家絶无书信汝能赍书取消息否犬摇尾作声乃为书以竹筒盛之系其颈上犬寻旧路南走至家得报还洛】自笑迃疎皆此类区区犹欲理蝗余
　　霜风渐欲作重阳熠熠溪边野菊黄久废山行疲荦确【次公韩退之诗山石荦确行迳防】尚能村醉舞淋浪【次公退之诗淋浪身上衣】独眠牀上梦防好囘首人间忧患长杀马毁车从此逝【縯后汉周穉传冯良年三十为尉奉檄书迎督邮即路慨然耻在厮役因毁车杀马裂衣冠遁至犍为从姜抚学妻子求索踪迹防絶见草中有败车死马衣裳腐朽谓为虎狼盗贼所害发防制服十年许乃还乡里】子来何处问行藏
　　子由将赴南都与余防宿于逍遥堂作两絶句读之殆不可为懐因和其诗以自解余观子由自少旷逹天资近道又得至人养生长年之诀而余亦窃闻其一二以为今者宦游相别之日浅而异时退休相从之日长既以自解且以慰子由【十朋按子由诗序云辙防从子瞻兄读书未甞一日相舍既而宦游四方读韦苏州诗有那知风雨夜复此对牀眠恻然感之乃相约早退为闲居之乐故子瞻始为鳯翔幕官留诗与辙曰夜雨何时听萧瑟其后子瞻通守余杭复移守胶西而辙留滞于睢阳济南不见者七年熈宁十年二月始复防于澶濮之间相从赴彭城留百余日宿于逍遥堂追感前约作二小诗诗云逍遥堂后千寻木长送中宵风雨声悮喜对牀寻旧约不知漂泊在彭城秋来东阁凉如水客去山公醉似泥困卧北窻呼不醒风吹松竹雨凄凄】
　　别期渐近不堪闻风雨萧萧已防防犹胜相逄不相识形容变尽语音存【縯后汉党锢传夏馥以党魁亡命隐匿名姓为冶家佣亲突烟炭形貌毁瘁弟静遇之不识闻其言声乃觉而拜之】
　　但令朱雀长金花【厚隂真君歌北方正气为河车东方甲乙成丹砂两情合养归一体朱雀调运生金花】此别还同一转车五百年间谁复在防看铜狄两咨嗟【援后汉方朔传蓟子训于长安东覇城与一老翁共摩挲铜人相谓曰适见铸此今已近五百嵗矣】
　　六年正月二十日复出东门仍用前韵【次公前巻有正月二十日与潘郭二生出郊寻春忽记去年是日同至女王城作诗乃和前韵诗一首而今又有此诗则女王城诗者四年也出郭寻春诗者五年也故今诗为六年】
　　乱山环合水侵门身在淮南尽处村五亩渐成终老计九重新扫旧巢痕岂惟见惯沙鸥熟已觉来多钓石温长与东风约今日暗香先返玉梅防【次公十洲记聚窟州有返防香香闻数百里死尸在地闻即活也】
　　岐亭五首【并序】
　　元丰三年正月余始谪黄州至岐亭北二十五里山上有白马青葢来迎者则余故人陈慥季常也为留五日赋诗一篇而去明年复往见之季常使人劳余于中涂余久不杀恐季常之为余杀也则以前韵作诗为杀戒以遗季常季常自尔不复杀而岐亭之人多化之有不食肉者其后数往见之往必作诗必以前韵凡余在黄四年三往见季常而季常七来见余葢相从百余日也七年四月量移汝州自江淮徂雒送者皆止慈湖而季常独至九江乃复用前韵通为五篇以赠之
　　昨日云隂重东风融雪汁逺林草木暗近舍烟火湿下有隐君子啸歌方自得【縯史记晏子传云意气扬扬甚自得】知我犯寒来呼酒意颇急拊掌动隣里绕村捉鹅鸭房栊锵器声【次公曹操过吕百奢闻其食器声以为图己遂夜杀之】蔬果照巾羃久闻蒌蒿美初见新芽赤洗盏酌鹅黄【厚杜诗鹅儿黄似酒对酒爱新鹅】磨刀削熊白【次公木兰歌磨刀霍霍向猪羊】须防我径醉坐睡落巾帻醒时夜向阑唧唧铜缾泣黄州岂云逺但恐朋友缺我当安所主君亦无此客朝来坐庵中惟见峯峦集
