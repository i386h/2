<!-- { "loadSidebar": true } -->
　　刘隗前在门下，邪佞谄媚，谮毁忠良，疑惑圣听，遂居（《魏书·晋司马睿传》作「遂秉」。）权宠，挠乱天机，威福自由，有识杜口。大起事役，劳扰士庶；外托举义，内自封植；奢僭过制，乃以黄散为参军，晋魏已来，未有此比。倾尽帑藏，以自资奉；赋役不均，百姓嗟怨；免良人奴，自为惠泽。自可使其大田以充仓廪，今便割配，皆充隗军。臣前求迎诸将妻息，圣恩听许，而隗绝之，使三军之士莫不怨愤。又徐州流人辛苦经载，家计始立，隗悉驱逼，以实己府。当陛下践阼之始，投刺王官，本以非常之庆使豫蒙荣分。而更充征役，复依旧名，普取出客，从来久远，经涉年载，或死亡灭绝，或自赎得免，或见放遣，或父兄时事身所不及，有所不得，辄罪本主，百姓哀愤，怨声盈路。身欲北渡，以远朝廷为名，而密知机要，潜行险慝，进人退士，高下任心，奸狡饕餮，未有隗比，虽无忌、宰、弘恭、石显未足为喻。是以遐迩愤慨，群后失望。
　　臣备位宰辅，与国存亡，诚乏平勃济时之略，然自忘驽骀，志存社稷，岂忍坐视成败，以亏圣美。事不获已，今辄进军，同讨奸孽，（《魏书》作「今趣进军，指讨奸孽」。）愿陛下深垂省察，速斩隗首，以谢远近。（此句从魏书补。）则众望厌服，皇祚复隆。隗首朝悬，诸军夕退。昔太甲不能遵明汤典，颠覆厥度，幸纳伊尹之勋，殷道复昌。汉武雄略，亦惑江充谗佞邪说，至乃父子相屠，流血丹地，终能克悟，不失大纲。今日之事，有逾於此，贤智故有先失後得者矣。（此十字从《魏书》补）愿陛下深垂三思，谘询善道，则四海安，社稷永固矣。
　　陛下昔镇扬州，虚心下士，优贤任能，宽以得众，故君子尽心，小人毕力。臣以暗蔽，豫奉徽猷，是以遐迩望风，有识自竭，王业遂隆，惟新克建，四海延颈，咸望太平。
　　自从信隗已来，刑罚不中，街谈巷议，皆云如吴之将亡。闻之惶惑，精魂飞散，不觉胸臆摧破，泣血横流。陛下当全祖宗之业，存神器之重，察臣前後所启，奈何弃忽忠言，遂信奸佞，谁不痛心！愿出臣表，谘之朝臣，介石之几，不俟终日，令诸军早还，不至虚扰。（《晋书·王敦传》）
　　◇上言父子生离服限（建武元年）
　　自顷中原丧乱，父子生乖。或丧灵客寄，奔迎阻隔，而皆制服，将向十载。终身行丧，非礼所许。称之者难，空绝婚娶。昔东关之役，事同今日。三年之後，不废婚宦。苟南北圮绝，非人力所及者，宜使三年丧毕，率由旧典也。（《通典》九十八）
　　◇与刘隗书
　　顷承圣上顾眄足下，今大贼未灭，中原鼎沸，欲与足下周生之徒，戮力王室，共静海内。若其泰也，则帝祚於是乎隆；若其否也，则天下永无望矣。（《晋书·刘隗传》）
　　◇与王导书後自手笔
　　太真别後几日，作如此事。（《晋书·温峤传》，又《魏书·晋司马绍传》作「别来」。）
　　◇书
　　敦顿首顿首，蜡节忽过，岁暮感悼伤悲，意想自如常。比苦腰痛愦愦，得示知意及不以悉，王敦顿首顿首。（《淳化阁帖》二。）

卷十九
◎王导
　　导字茂弘，敦从弟，袭祖览爵即丘子。元康末司空刘引为东阁祭酒，寻参东海王越军事。元帝镇下邳，请为安东司马。永嘉末迁丹阳太守，加辅国将军，寻拜宁远将军。加振威将军、愍帝即位，徵为吏部郎，不就。晋国建，以为丞相军谘祭酒，拜右将军、扬州刺史，监江南诸军事，迁骠骑将军，加散骑常侍，领中书监，录尚书事。及称尊号，进骠骑大将军，仪同三司，封武冈侯，进侍中司空假节，领中书监，寻代贺循领太子太傅，加尚书令。明帝即位，迁司徒，封始兴郡公，进太保。成帝时进太傅拜丞相。咸和五年卒，年六十四，谥曰文献。有集十一卷。
　　◇转陈耽谢鸾教
　　丹阳从事陈耽，器局弘正，可转主簿。吴兴从事谢鸾，才干正直，可转西曹。（《御览》二百六十五引《王丞相集》）
　　◇祭卫教
　　卫洗马明当改葬，此君风流名士，海内民望，可修三牲之祭，敦旧好。（《御览》五百五十五引《卫别传》）
　　◇求别驾教
　　顾和理识清敏，劭令端古，宜得其才，以为别驾。（《通典》三十二引《王丞相集》）
　　◇表
　　臣乞得除中书监持节，专壹所司，竭诚保傅，惟力是视。（《御览》二百二十引《王导表》）
　　◇上疏论谥法
　　臣闻大行受大名，小行受小名，则实称不诬而已。近代以来，惟爵得谥，武官牙门，有爵必谥，卿校常伯，无爵悉不赐谥，甚失制谥之本。今中兴肇建，勋德兼备，宜深体前训，使行以谥彰，岂可限以有爵？（《书钞》九十四：「王导上疏」。《艺文类聚》四十引《中兴书》作「王遵」《御览》五百六十二引《晋中兴书》作「王遵上疏」。案：「王导谥文献」，《御览》下条引《宋书》：「王俭卒，礼官欲依王遵谥为文献。」证知是「王导」之误，东晋初无王遵也。）
　　◇上疏请自贬
　　徐龛叛戾，久稽天诛。臣创议征讨，调举羊鉴。鉴暗懦覆师，有司极法。圣恩思降天地之施，全其首领。然臣受重任，总录机衡，使三军挫衄，臣之责也。乞自贬黜，以穆朝伦。（《晋书·王导传》）
　　◇请建立国史疏
　　夫帝王之迹，莫不必书，著为令典，垂之无穷。宣皇帝廓定四海，武皇帝受禅於魏，至德大勋，等踪上圣，而纪传不存於王府，德音未被乎管弦。陛下圣明，当中兴之盛，宜建立国史，撰集帝纪，上敷祖宗之烈，下纪佐命之勋，务以实录，为後代之准，厌率土之望，悦人神之心，斯诚雍熙之至美，王者之弘基也。宜备史官，敕佐著作郎干宝等渐就撰集。（《晋书·干宝传》）
　　◇上疏请修学校
　　夫治化之本，在於正人伦。人伦之正，存乎设庠序。庠序设而五教明，则德化洽通，彝伦攸叙，有耻且格也。父子兄弟夫妇长幼之序顺，而君臣之义固矣。《易》所谓正家而天下定者也。故圣王蒙以养正，少而教之，使化沾肌骨，习以成性，有若自然，日迁善远罪，而不自知。行成德立，然後裁之以位，虽王之嫡子，犹与国子齿，使知道而後贵。其取才用士，咸先本之於学。故《周礼》，乡大夫「献贤能之书於王，王拜而受之。」所以尊道而贵士也。人知士之所贵，由乎道存。则退而修其身，修其身以及其家，正家以及於乡，学於乡以登於朝。反本复始，各求诸己，敦素之业著，浮伪之道息，教使然也。故以之事君则忠，用之莅下则仁，即孟轲所谓「未有仁而遗其亲，义而後其君者也」。
　　自顷皇纲失统，礼教陵替，颂声不兴，於今二纪，《传》曰：「三年不为礼，礼必坏，三年不为乐，乐必崩。」而况如此其久者乎？先进渐忘揖让之容，後生唯闻金革之响，干戈日寻，俎豆不设，先王之道弥远，华伪之风遂滋，非所以习民靖俗，端本抑末之谓也。殿下以命世之资，属当倾危之运，礼乐征伐，翼成中兴，将涤秽荡瑕，拨乱反正。诚宜经纶稽古，建明学校，阐扬六艺，以训後生，使文武之道，坠而复兴。方今《小雅》尽废，戎虏扇炽，节义陵迟，国耻未雪。忠臣义士，所以扼腕拊心，礼乐政刑，当并陈以俱济者也。苟礼义胶固，纯风载洽，则化之所陶者广，而德之所被者大，义之所属者深，而威之所震者远矣。由斯而进，则可朝服济河，使帝典阙而复补，王纲弛而更张，饕餮改情，兽心革面，揖让而蛮夷服，缓带而天下从，得乎其道者，岂难也哉。故有虞舞干戚而三苗化，鲁僖作泮宫而淮夷平，桓、文之霸，皆先教而後战。今若聿遵前典，兴复教道，使朝之子弟，并入於学，立德出身者咸习之而後通。德路开而伪涂塞，则其化不肃而成，不严而治矣。选明博修礼之士以为之师，隆教贵道，化成俗定，莫尚於斯也。（《宋书·礼志》一：建武初，骠骑将军王导上疏；又《晋书·王导传》作上书，有删节。）
　　◇议复肉刑
　　肉刑之典，由来尚矣。肇自古先，以及三代，圣哲明王所未曾改也。岂是汉文常主所能易者乎！时萧、曹已没，绛灌之徒不能正其义。逮班固深论其事，以为外有轻刑之名，内实杀人。又死刑太重，生刑太轻，生刑纵於上，死刑怨於下，轻重失当，故刑政不中也。且原先王之造刑也，非以过怒也，非以残人也，所以救奸，所以当罪。今盗者窃人之财，淫者好人之色，亡者避叛之役，皆无杀害也。则加之以刑。刑之则止，而加之斩戮，戮过其罪，死不可生，纵虐於此，岁以巨计。此乃仁人君子所不忍闻，而况行之於政乎！若乃惑其名而不练其实，恶其生而趣其死，此畏水投舟，避坎蹈井，愚夫之不若，何取於政哉！今大晋中兴，遵复古典，率由旧章，起千载之滞义，拯百残之遗黎，使皇典废而复存，黔首死而更生，至义畅於三代之际，遗风播乎百世之後，生肉枯骨，惠侔造化，岂不休哉！惑者乃曰：死犹不可惩，而况於刑？然人者冥也，其至愚矣，虽加斩戮，忽为灰土，死事日往，生欲日存，未以为改。若刑诸市朝，朝夕鉴戒，刑者咏为恶之永痛，恶者睹残刖之长废，故足惧也。然後知先王之轻刑以御物，显诫以惩愚，其理远矣。（《晋书·刑法志》，又见《群书治要》二十九引《晋书》，又《通典》一百六十八。）
　　◇议追赠周札
　　札在石头，忠存社稷，义在亡身。至於往年之事，自臣等有识以上，与札情岂有异！此言实贯於圣鉴。论者见奸逆既彰，便欲徵往年已有不臣之渐。即复使尔，要当时众所未悟。既悟其奸萌，札与臣等便以身许国，死而後已，札亦寻取枭夷。朝廷檄命既下，大事既定，便正以为逆党。邪正失所，进退无据，诚国体所宜深惜。臣谓宜与周ダ、戴若思等同例。（《晋书·周札传》）
　　◇重议周札赠谥
