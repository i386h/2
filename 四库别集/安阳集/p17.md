<!-- { "loadSidebar": true } -->
　　某家本深州博野人也世以宦学知名遭唐末乱违难屡迁以是家牒散而不完先祖令公善继素业深以谱系为重乃取祖考以来墓铭所有者集为一编首自为序其意欲传示子孙永永无穷及先君令公之葬祖考也亦亲为志所次先烈甚偹自先君之亡家世文集所掌不专四兄为孟州司法尽取先君文集之官兄物故嫂辛氏防以归其家不能辨识尽亡失之其先祖所集墓铭一编在家又遗脱大半存者首尾十数幅而已某自成立痛家集之散缺百计访求十稍得其一二而所集着墓铭者终不可得每自感念未尝忘心至于冥祷天地神祗亦冀万一有获庆厯三年自陜西四路帅召为枢密副使三代皆及赠典而曾祖妣忘其姓氏阅所存墓铭则有清河郡夫人之志遂以张氏追封后再详之张氏乃四代祖鼓城府君夫人也虽辨其误而无如之何四年秋谋先君之葬得起居舍人直龙图阁尹洙为志賛善大夫薛仲孺书石书才数行有宣州掌记辛有终者【即辛嫂弟】代归来访且云曾得先令公文二编不敢隠闻之惊喜遽问其目则曰书题草也次日得之视其目如其言且慰且恨乃反覆披究则杂以他文先祖墓志亦在焉参考祖先事迹益以明白騐曽祖妣乃史氏也亟请书石者独未书姓氏郡封是冬遇郊恩即追正之噫是辛君者若稽数日不言亦后于事矣孔子谓孝悌之至通于神明岂小子念亲之至而神所报乎后之子孙其可怠哉因感其事取五代祖而下及诸宗属所为文章编为六十巻仍以墓志行状及授官告辞冠于首篇命诸子侄人録一本以蔵于家后主之者或不谨严使失其传则上天至明祖宗至灵是必降殃以惩不孝其戒之哉其戒之哉谨序
　　三兄司封荆玉集后序
　　某天圣八年自淄州通判罢丁大宁太夫人忧时三兄司封通判濠州得在左右手编兄文成十五巻尝作序以荆玉为集名且志兄有才而不遇也后十年兄终于两浙转运使遗文残藳又散于巾槖间大惧亡失不永其传乃命其少子直彦复集为若干巻题曰荆玉后集呜呼兄之状貌语言今不得而见之矣其得见者生平所为文章耳诸子辈得不寳而惜之哉事偹前序兹敢以略时庆厯七年八月日东平郡斋序
　　三朝圣政録序
　　夫监之无愆者先王之成宪也前之不忘者后事之元也昔周汉守文之君皆能谨行祖考之道故神保其治而民安其法闵予之诗宁一之歌繇是而作也洪惟有宋之受命也易五代之弊规万世之防海内休息不覩兵革之患者几八十年矣是盖太祖太宗真宗神武之所戡定文徳之所安辑以继以承时用光大若其君人之逺体为邦之善训固已存诸史氏之载悉于故老之谈宜乎开助后圣而垂之无穷已权嘉州判官石介宦学有立志切忠义感唐臣吴兢所撰贞观政要乃谓昔之曰圣曰治之主不世而出顾未若我三后之绍隆谟烈之无前者也皇帝陛下天授仁喆孝而善继不假逺稽上古之术以期至化自可履祖宗之圣迹以兴太平然国谋之系以万机之览则浩而难究君务之众以一事之明则推之防广遂采记三朝以来行事见闻最详者类而次之为二十门目曰三朝圣政録每篇之末又自为之赞以申讽谕之意夫古人有负暄美芹犹思自献于上何则己之所奉者薄而心之所向者大也今介是举也上以述列圣之美次以达一人之聴其于奉上爱君之心诚亦厚且大矣唯圣主日置左右留神观采守此昭范勤于奉行以举乎政纲以昌乎积累之丕绪【阙文】
　　赵少师续注维摩经序
　　如来以大圆觉深达实相不以真寂自乐而以普救众生为心故浄名长者通达方便现身有疾以求众问令得解脱乃曰以一切众生病是故我病若一切众生病灭则我病灭大哉言乎昔伊尹思天下之民匹夫匹妇无不被尧舜之泽者孟子曰忧以天下乐以天下是知浄名慈悲之心于吾儒仁义之道恶有戾乎若其演无生之法入不二之门雄辨神竒独髙众论斯则大乗之极致空籍之宗本也至于集一盖而覆大千之界摄广座于小室之中假香积饭以薰众饥取妙喜国以至佛土有闻是説或以为疑曽不思凡夫一念之至犹能以小而容大冥近而造逺况如来慧照所舒性通无阂神变自在譬喻深渺又岂思议之可及哉此经前有僧什僧肇数家已尝注释开发义趣号为详博然微言妙旨犹或渊晦今致政少师叔平公以髙才伟度厯辅三朝功成勇退潜志内典燕休之暇续为新解大抵省繁就约疏奥为明使新学菩萨临文易晓速证菩提此又知叔平公博济之心亦净名之心也夫如来六徳万行无不具足而犹不防烦恼出入生死御慈航于幻海中援斯溺者使登彼岸至于无量无邉众生由我度故皆悉成佛而在如来一无所得虽欲称赞髣髴何有穷尽而世之学佛者或得禅宗复性之説便谓顿然已悟与诸佛等轻诋秘蔵不思践履退而质其利佗之行则蔑尔无闻视吾浄名愈疾之心良可哀矣经曰如来为大医王善治众病应病与药令得服行既得药矣不服不行吾知病本决不能去兹论虽浅宁无儆焉某生汩尘俗未始习佛辱叔平公之命勉为之辞深于佛者幸勿以易言为诮谨序
　　韩氏参用古今家祭式序
　　自唐末至于五代兵革相仍礼乐废缺故公卿大夫之家嵗时祠飨皆因循便俗不能少近古制国家运祚隆赫承平有年旷絶之典无所不讲庆厯初元始诏文武官并许依旧式剏立家庙事下礼官裁处而迄今不闻定议某自主祭以来恪谨时荐罄极诚慤而常患夏秋之祭阙而不备从俗之事未有折衷因得秘阁所有御史郑正则祠享仪御史孟诜家祭礼殿中御史范传正寝堂时享仪汝南周元阳祭録京兆武功尉贾氏【阙】家荐仪金吾卫仓曹参军徐闰家祭仪检校散骑常侍孙日用仲享仪凡七家研详累月粗究大方于是采前説之可行酌今俗之难废者以人情防之成十三篇名曰韩氏参用古今家祭式昔郑御史以年六十三久疾羸顿遂着祠享仪以示后而某年之与病与郑适同遂感而为此将使子孙奉而行之非敢传于外也若其嵗时之享以新仪从事虽甚疲老敢不自力他日朝廷颁下家祭礼自当谨遵定制云时熙宁庚戌嵗十月十五日北京望宸阁序




　　安阳集巻二十二
　　钦定四库全书
　　安阳集巻二十三　　　　　宋　韩　撰杂文
　　题栁仲涂天平山记后
　　林虑天平山者天下絶胜之境也山有僧院曰明教余三来守相欲一观而未得每僚属出按县与夫过客之好事者悉能徃而游焉回必大诧于余曰是实雄伟秀拔不可图畵虽东南诸山素有名者皆所不及余侄壻栁材者本朝大儒仲涂公之孙也余尝得公所撰游天平山记于材家见其所叙游览之胜凡山之诸峯与岩洞潭谷涧谿泉石之名无不具载而闻今之所称类多与公所记改易不同于是余益欲徃周访其实续为説以明之而院之主僧智因者得美石欲先以仲涂公之文刻而传之故余未克如其志噫公之此文不传久矣非余得于其家而因师之勤如此是必沉郁而不显抑公之文固有神物所护使卒能传之也邪既刻石余因举其大略以书于后具位韩某题
　　无友不如已解
　　或曰圣人之为教也人苟有心而进焉岂有拒而不与之者乎而语载孔子之言曰主忠信无友不如已者然则劣于已者既不可以为友优于已者又安得而友诸于圣人之教无乃隘而不通乎曰非是之谓也圣人之教人也必使知其本此其择友之本与曰择友何本曰学学然后能修身身修然后能择友学明矣身修矣则知其能忠信而循道者亲而友之其不能忠信而违道者亦知其莫已若而不可与之为友矣曰人之求友也切磨而相成于善者也必俟乎彼此知道而后友焉何益曾子圣门之高弟也而曰吾日三省吾身为人谋而不忠乎与朋友交而不信乎曽子尚犹不自知其忠信而友于人况其下者邪曰不然学而知道得友而相成以趋乎圣人之涂其益岂少哉夫圣人而下所谓大贤人者皆择善而固执者也曾子之云者盖惧执之不固而失友道其修身择友之至者与若顾已一行之高一能之长谓人有心而进于道者皆莫已若而弗之友中人犹且不为岂圣人教人之意乎
　　策问
　　问李唐以前御天下者皆寓兵于民有事然后调发之已而复归于农故耕战相须国用不屈国家因五代之制总天下之兵以籍于官坐仰度支之给兹实外慑四夷内安亿姓之长算也然而殚海内之赋尽酤关征之利而不充其费自西师之兴伍符日增县官之用益窘今以西北二敌之盛备豫为急销兵之防固不可陈之于今矣欲民不加赋而飬兵有余其术如何
　　问国家养天下之兵以制四海其所患者财用不充而已昔汉氏有口赋之科算缗之法过更之直卖爵之令皆兵之所资也子大夫宜条举旧式可施于今者悉着于篇其议行之
　　问孔子曰吾观于乡知王道之易易焉者明射乡之礼尊贤尚齿浃乎仁恩王者教化之大本也而兹礼之废歴祀云远详其制度者盖亦稀矣本朝守臣好古或叅酌旧典以劝于境内众反传而嗤笑以为不近人情岂礼之异世不可复兴邪将风俗之薄未明其本欤子大夫其条举古制复道自汉至唐能修而行之者有防着之于篇庶摭其可施于今者以助治焉
　　问孔子没能传其道者孟荀扬王韩五贤而已矣其著书立言与六经相左右执巻者皆知之矣昌黎氏以谓孟氏醇乎醇者也荀与扬大醇而小疵后之学者从而是之至于王氏当隋季作六经中説以拯将坠之教其门人之高第者皆为唐辅相而不能尊大师説昌黎氏复无一言以称之其于孔子之道有所未至者邪文公去圣最远卓然奋起与四贤者并驱而争先排斥佛老而躬践其言后世无加焉五贤之事业于孔子之道固其先后子大夫明乎先圣之术愿次其优劣着之于篇毋让
　　问中庸曰自诚而明谓之性自明而诚谓之教然则诚而明圣人之性也明而诚贤者学之所至也夫圣人之性果学而能至必由何路而后及焉
　　问尚书省郎官之职歴代以来废置不一至唐室而后大备故有二十四司之目天下之事无不总焉五代多故其制遂隳今唯盐铁度支户部铨筦数职其体尚存它皆列为闲曹殊无吏责国家欲悉复唐旧议者或谓烦而寡要因仍五代又曰草创非古揆今之治何者为宜
　　问亲蚕之礼废之久矣今欲举而行之则患歴代防革之仪未能折中愿条其当今可行者着之于篇庶稽参而用焉
　　五贤赞【并序】
　　余既新夫子之宫乃绘诸弟子及左氏而下释经诸儒于东西序又图孟荀扬王韩五贤于书楼之北壁遣人自国庠得前人所撰孔子弟子暨释经诸儒之赞署于其侧独五贤者无赞焉诸生欲其速备也亟请鄙文以补之余惜其缺诺焉而不敢让既而叹曰夫五贤者圣人之亚学者之师诸生姑欲速一时之备使余不暇求当世能文者为之辞而辄易言之世且讥我诸生岂爱我哉虽然孔孟之道尧舜之德而涂巷之人亦能称诵之同推其善而己矣知我者宜恕焉
　　孟子
　　昔周之衰仲尼已矣战国相图唯利之喜诸子纷纷乗弊而起圣道之塞实生荆枳其谁辟之独我孟氏尧舜吾吭仁义吾齿芟杨翦墨路平如砥驱彼后觉一趋圣軓惟先文公盛道其羙存而醇者孟氏而止欲观圣人必自孟始较其大功盖禹之比呜呼贤哉道孰可拟孔子之后一人而已
　　荀子
