<!-- { "loadSidebar": true } -->
    有唐文学政事之君子，曰相国齐成公讳抗字遐举。清方粹温，矩秉懿。明诚尽性，切磨化育之道；精义入神，旁魄天人之际。以忠事君，以病乞身，乃去台宰，乃侪商皓。然後彻琴瑟，启手足，殁齿无违德，以从先大夫於九原，易名曰成，不亦宜乎？公定州义丰人，自太公表东海，桓公匡天下，为国为家，或哲或仁。烈祖赠太师府君讳氵，历给事中中书舍人吏部侍郎，止於平阳太守。出入陟降，中行山立，至今言开元名臣者，称公有遗直遗爱焉。实生先公赠国子祭酒府君讳<宣羽>，履道贞厉，仕至左龙武军仓曹。积厚於上，流光於下，其位不充，故大受於成公。公既龀而孤，哀过成人，属幽陵横溃，中夏如毁，奉太夫人安舆违难於越，得子州支伯之故地而偕隐焉。诛草茅以顺居息，悦山水以资仁智，方茂天爵，用观灵龟。嘉招重问，奔走以狎至；虚已宏道，从容而翔集。吴郡张相君镒，方以仁义理濠上，得君为荣。及进律於洪，成师於岐，累为命介，若骖有靳。建中中，戎王谋大和会，以休宁西方。右扶风绵亘陇，地当瓯脱，且有成命，正其经界。公实佐中权，登坛莅盟，得其情数，与之约结，克就衣裳之会，用销边鄙之警。自解巾三迁至殿中侍御史，俄属泾旅窃发，群凶扌延灾，天兵展义於甸内，王公死难於理所。百舍奔问，至於行宫，拜侍御史，有诏以萧黄门复布恺泽於东夏，命公为工部员外郎以赞焉，复命转仓部郎中。李怀光阻命於蒲，连兵未解，关中饥旱，经费不足，转粟馈军，济时之艰患，求才急病，命使以转达，迁兵部郎中兼御史中丞，以董其任，俄拜谏议大夫。当轴者不相容，坐婚亲细故，出为处州刺史。
    先是山越寇攘，荡覆城寺。公乃卜势胜之爽垲，因习俗之便安，三时不害，百堵皆作，朝典陟明，拜苏州刺史，吴实剧部，大田多稼，浮徭冒役，吏禁或弛，占著名数，户版不均。公乃阅其生齿，书其比要，强家大猾，不得盖藏，公持单轻，与之纾息，已日乃孚，厥猷茂焉，迁潭州刺史御史中丞湖南观察使。以向时二郡之理而宏大之，其仁可知也。左曹理本，徵为给事中；周郊寄重，擢为河南尹。盗有宋瞿昙者，白昼椎剽，为郡偷囊橐，三川病之，几三十年。公法令严具，网络张设，名捕魁宿，使无遗类，指顾之间，擒レ如神。乃作秘书，章明文雅，修旧以起废，乃作太常，统和神人，节事以辨志，便蕃大僚，其道乃光。德宗皇帝方以尧舜氏聪明之道驭天下，用贤人充相位，拜中书侍郎同中书门下平章事。熙九功之歌，质百官之成，损益文献，化裁形器，精微以折衷，密静而不伐，或事隐於造膝，或言行於沃心。初天官氏每岁表他曹郎二人，阅多士试言，第其甲乙，春官氏俾考功郎选孝秀之亲故者而进退之，公以冢宰少宗伯为官人取士之本，盖天子有司之重寄。至於避小嫌，乱旧章，适滋旁歧，孰谓扃？蹇蹇坦坦之道，岂如是耶？然後辟康庄，作衡尺，遵公是之路，去自便之私，天下之人，谓之理道，寻有诏修国史。昔孔父无位，以空文为一王法，公当盛之代，用宰司总直笔，其於[B14A]贬，劝惧明焉。勤虑尽瘁，积成寝恙，累章乞告，改太子宾客，遭罹不淑，赠户部尚书。时贞元甲申岁夏四月，春秋六十有五。夫人河南独孤氏，某官某之女，贤明蚤夭。继夫人兰陵萧氏，某官某之女，仁顺有礼法。嗣子饣束，衔恤毁瘠，侍公裳帷。以某月日，於东都某原，丧祭哀敬，君子以为有後。惟公深而通，肃而宽，出处动静，必以中正。敬用五事，畅於四支，资性俨恪，尢长鉴裁。在岐也，荐齐忠公映，佐萧也，荐卢恭公迈，皆至丞相。其他推毂下士，为朝廷臣，成天下重名硕望者，不可胜书。凡所论著，皆研几析理，宏雅夷远。洪州《文宣王庙》碑、张萧卢在相国《碑》志，本圣人教化之迹，推大政明之道，固其性术讲贯，而发舒乎斯文。文集二十卷，中伦体要，尽在是矣。公薨五年，饣束调为洛阳尉，永惟先烈，未刻丰碑。以德舆夙承湖海之旧，中忝掖垣之属，他日举代靡形话言。获於遗编，实见阴德，顾兹无似，有玷知人，濡涕含毫，以表幽宅。铭曰：
    昔在营邱，大风泱泱。有倬平阳，令声章章。不践宰政，贻庆子姓。仓曹含光，太学追命。厥生中书，秉哲居正。鹏起扶摇，鸾翔庆霄。乃登紫微，以瑞清朝。吉凶纟纟墨，寒暑结啬。其生有涯，其用无极。寿堂冥漠，冢树森植。曷兹馨香，终古是式。
    ○唐故楚州淮阴县令赠尚书右仆射五府君神道碑铭（并序）
    天球白珩，产於崇山，扣之而清越，格人庄士，生於积德，用之而宏大。其或含光而耀，藏器不发，乃炽而昌，是滋百祥，蕴而为义方，饰而为徽章。故太原王公，四筮仕而领通邑，五追崇而登端右，循政茂於官下，湛恩集於身後，有繇然也。公讳光谦，字某。自东汉雁门太守泽五代至晋中书令献之坦之，葳蕤德名，与吉祥侔盛。自後魏龙骧将军长社穆侯慧龙五代至隋秘书少监邵，以勋华文学，复大其门。秘书生隋扬州户曹参军来，户曹生皇青州司户参军子奇，司户生美原丞赠太常卿庆贤，三代沈晦，迈其风训，公即太常府君之长子也。幼而岐嶷，长而淳懿，矩慎独，抱仁戴义。闳深博辩之学，稽古礼文之事，炳然含章，靡不通贯。至若文舒之清修廉实，处冲之剖析元微，安期之宏恕，怀祖之沈静，合是家法，而躬行之。始以门荫受署，凡四徙官，曰幽州三水、潞州潞城二主簿，绛州万泉县丞，楚州淮阴县令，所至之邦，二千石必加礼慰荐。而公牢让勇退，卑不可逾。及为县令也，务清静之理，而去其烦苦，推明诚之本，而教以廉隅。一同熙熙，生殖阜滋，楚风丕变，几至齐鲁。因喟然曰：“彼天爵美禄者，在仁义与樽酒而已，太邱鼓泽，岂多秩耶？”於是放怀於外，啬神於内，沈研象系之表，盘礴天人之际，其致知格物，不可详也。以开元二十九年春正月，捐馆舍於淮阴，年六十九，其明年，返葬於河南府偃师县北山之阳。
    夫人博陵崔氏，赠博陵太夫人。继夫人陇西李氏，後夫人同郡武氏，赠彭城郡太夫人，饰终三加，子贵故也。公之才子五人，攻曰翊，以博雅典宪，亮直方贞，历御史中丞左散骑常侍刑部吏部二侍郎御史大夫，赠户部尚书，谥曰忠惠。次曰翱，吏理详明，官河南府阳翟县尉。次曰，循良恺悌，勋德茂盛，历辰朗容三州刺史、容管经略使兼御史中丞河中少尹朔方节度留後汾州刺史单于副都护镇武军使，徵拜京兆尹，寻兼御史大夫，再居大理寺卿，为福建观察使，入为太子宾客，贞元十二年检校礼部尚书东都留守，践履藩垣，逾四十年，阶至特进，爵封本郡。次曰向，士行清修，为秦州上わ县尉。幼曰，文敏有干裕，历监察御史三原县令著作郎太子仆。翱向皆不幸早夭，亦命屈其志，而忠惠公、太原公总集休祉，为宗工荩臣。初忠惠公与肃宗代宗从容言天下事甚众，且曰：“文致太平，在正名百职。”危言悃忄，痛诋权幸，条疏理道，坦然章明，沃心前席，倚以为相者数矣。虽位竟不致，而其遗风，直声暴乎天下。太原公剖符赋政，累刻金石，灭夷越剧贼，开地静人。ヘ蒲也，以沈机销急变；护单于也，以尺书柔犷俗。中外官师，ㄈ声流闻，保尹正，式是东夏，安危注意，未始有极。言代德者，以公之道未光，而庆下锺，惟其有之，是以似之之故也。初以忠惠公扈銮辂於岷峨，其勤匪懈，赠公陇州刺史。又以持节印册命，专对於北方，间关忠力，再赠公秘书监。後以太原公南服嘉庸，三赠公为工部尚书。以毂下肃清，四赠公为太子少保。以闽方报政，五赠公为尚书右仆射。噫嘻！贤人教忠之业，令嗣扬名之孝，大君追远之泽，是三者可谓至矣。十七年，太原公贞於龟筮，得二月壬寅吉，於是备八旒七章冕佩玉之饰，博陵彭城二郎太夫人以象服焉，诏给卤簿，官司丧事，庆灵集於一门，光耀被於九原，君子然後知积德丰报之不诬矣。至若忠惠之子为守臣，太原之婿居台司，诸孙昌阜，冠映圭组，则列诸碑阴，以备代家。斫兹琬玉，铭公德美，其词曰：
    有匪君子兮，德行醇备。蝉联ピ赫兮，峻阀宏义。观我灵龟兮，惧腊毒之厚味。树风百里兮，驰蒲密之极挚。慈和安靖兮，阖境如春。仲叔容仪兮，与古为伦。全才不耀兮，流庆後昆。忠惠既没兮，太原显尊。五加追命兮，贲兹元壤。隼龙剑兮，以至师长。泽流根叶兮，恩及漏泉。寿堂拱木兮，以横苍烟。随武可作兮，臧孙有後。崇冈乐石兮，昭晰攸久。呈嗟王公，斯为不朽。
    ○唐故四镇北庭行军兼泾原等州节度支度营田等使开府仪同三司检校尚书右仆射使持节泾原诸军事泾州刺史兼御史大夫上柱国南川郡王赠司空刘公神道碑铭（并序）
