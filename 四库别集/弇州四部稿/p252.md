<!-- { "loadSidebar": true } -->
　　发许给事奏内事理与分守道防议复辱别纸垂问具纫不遗葑菲至意窃谓登莱一方不过数百里地瘠卤禾苗少熟而淄青绾毂其口谷有余不能出给它郡以转资不足不能求籴它郡以自给故小熟则骤饶小凶则坐困闾阎无间岁之积者乃其恒也今岁收至歉斛麦已盈一金尽所有而供辽左不十之二而室如悬罄矣其不可一也登莱旧无海舟其通者皆山岛及辽左之桀黠人也今欲海运则须造舟山无大材足采操舵驾防浮泅占风之卒皆欲取办于闽浙令一下而民无所措手足矣其不可二也今辽左之饥荒在然眉而造舟募卒事皆创始非隔岁不办也夫残登莱而有益于辽左犹可残登莱而无益于辽左其不可三也山东喉咽也辽左虽重犹手足也割喉咽而供手足万一民困盗起谁则任之其不可四也台下上为国家画久大之防下为地方极纎微之虑但亟据实奏报止令辽人导海以求粜而不必令登莱导海以餽辽其各岛有舟人民稍寛其禁听令转贩仍晓谕二郡积谷人家毋倍索高价沿海牙行之类毋得乘机诓盗为奸庶公私不至困厄而边腹俱有调剂唯高明图之
　　议防倭上傅中丞
　　伏承下防倭诸议及别辱手劄见谕令悉心条对具见明公惓惓为国集众思广忠益至意也区区一得之愚乃有相左者知明公不欲属吏之寻声而贡谀也夫倭诚可忧忧不在山东也青登莱沿海也皆瘠卤数十里无人烟不足中倭欲也进无支港退无寛洋深入则不能散掠则不达非倭所便地也我无贩海通贼者贼不得内应必不来即来不过淮扬之败溃或为风涛所迫者一二舶众我令长枪劲弓蹙而取之立尽耳今明公欲奏设提督开府如浙直故事恐部尼不行也行而一二岁后羽书晏然者开府之费何以解设防将毋论其供亿烦扰也今两地有兵备副使二矣备倭都司一矣兵备之令不能行防将防将之令不能行备倭是防伍也动相掣难相诿如之何其可也留民兵善矣然是兵天子所恃以防卫京辇者也岁募其人一直八十余金费至钜也万一倭不来北敌即有警议者曰山东私此五千人何用也四十余万金之费何归也留赃罚备缓急之用善矣大工迫若风雨工部之任事者眈眈悉秋毫也彼其惧诸道之以倭解也必不从我矣造海舶此尤非防也夫山东陆战地也山无大材人无善水地无支港海无寛洋此其势必募闽浙之卒鬻淮扬之木费钜万而成舟师闲居何所置之有急何所用之故设提督莫若明公以抚职为诸道主设防将莫若责成于兵备备倭留民兵莫若严阅诸道之快壮留赃罚莫若使道府设法处置造海船莫若精陆战明公第无上此疏而以时按行海防访问利害从容图之未晩也区区直以为天下之患不在海而在山东山东之患不在倭而在盗贼盗贼之端与防弭之术未易借筯数也请俟燕闲之间进焉唯明公矜其戆録其狂幸甚


　　弇州四部稿巻一百二十四
　　钦定四库全书
　　弇州四部稿巻一百二十五
　　明　王世贞　撰
　　文部
　　书牍二十八首
　　上朱大理书
　　某昔者读栁子厚上崔大理啓其为文葢千余言然大要不过求遇已耳某既以高其文窃复卑其人以子厚之才不稍自贵重蕲识于崔公即才若子厚崔公不先识之而使其匍匐自献某以为罪在崔公也攷唐史卒未见荐子厚则兹啓亦赘疣耳夫不能爱人之才与不能自爱其才而轻售之人其失均也某少岁粗晓窥弄笔墨便得解去旣释褐从诸荐绅先生后多所覩记事事触感消沮用世之志加以行能鄙劣习懒成癖不敢与今侪辈竞晋显退而思欲效尺寸于古人伥伥焉若师瞽无相跬武枳棘而不得举乃幸以职守门下执事者不以他属吏视使荐敝帚且为游扬之悚愧何以得此于执事某之文不能望子厚万一执事之贤崔公不能望万一彼所有者某则无之然而彼所无者某则不意其有也某之周旋棘省几满岁矣执事之御阍者某不一二面焉执事方吐沐延揽而某缩焉如畏岂直以势分悬隔不敢以不肖之身劳尊者降接亦妄意束髪读书果为何事旣鲜先哲之长乃效其短耶执事不以督过而惠教之诗云采葑采菲无以下体君子下体之爱至矣某直不敢当耳抑某闻于穆叔其次立言去德功为品三也假某能为子厚亦子厚耳有子厚之文执事之爱必更至使子厚求遇其文执事未必取也顾距今窃禄之载衡晷未涯万一少进磨防驽钝或有所见以无负执事亦愿执事推爱某之心爱天下之胜某者而已同年李芳濮人刻意五七言律迩时名家不知合致谁左坐使事故尚未及侍下风其人所谓胜某者不敢隠也
　　与陆浚明先生书
　　逺辱寄高文读之至再三不作一今人语叉不袭一古人语抑何竒也某所知者海内王防政唐太史二君子号称巨擘觉挥霍有余裁割不足执事之文如水中之月空中之相不落蹊径不窘边幅仆间与吴峻伯论之谓正统在执事也吾苏作者后先固不乏何至掇六朝诸公之败缕结鹑聫络而成章仆私心怪之以为如阊门市绮帛得三尺头面耳不直一镮也仆少执事三十年总角时见家君论当世人首屈指执事私心慕向之不减于龙门之驭既幸取进士亦谓尚及壮时思有所见于世而疎懒之癖切入膏肓跨马候谒达官如使絶域顾同事者面頳流汗少小作态不自梳栉后不复能梳栉朝起假手僮辈抑按之甚苦便欲尽削去发执事谓此人者果可见于世耶西曹号冗散而讯谍未及清昼晏坐间亦有文字之好捉笔一二语旣读之便自羞毁去且未及登执事门何敢便操铅椠柄执事谓仆多所述作所传妄也
　　又
　　伏承太夫人奄弃惟是纯孝摧戚曷解太夫人上寿令考越有闻嗣奕于再世其何以憾焉执事宜抑啬毋令过礼仆羁守不得归致生刍之拜谨南向授不腆芗币伏惟鉴入之前月曾辱寄左氏镌幸牍少间假休沐卒业顽鄙未窥见一二然于援证核驳无假累纸疑义跃然痼癖顿洗真汉廷老吏笔也当令盲老公心服地下矣所谕孤树裒谈乃闽人李侍郎集闻已托梓人仆向从袁履善处録之比旧十益五六大抵多闾巷不根语闲中妄欲删定旣复自叹此不过增眼目一重魔障毕竟何益执事但从履善索之见当自厌也
　　陆子传先生
　　某于公通家子弟行也曩叩亭阻应门悒悒而返自后且不敢以尘土案牍之身厠秽大雅纳刺恧却数矣居平见京师事不可眼与一二知已拍手论吾先生蝉蜕汚浊翔于千仞罗网满地孰得羁笯闻开巻之暇颇往来文氏布袍帢凝尘湛然贾其余力要使钟顔三舍丹青戏游真宰上诉奇哉归也近从射陂草堂覩其人固世縁未断翰墨清妙亦一时名手再致声执事甚切也
　　答徐以言
　　自执事有伏阙之疏不复闻问者十四寒暑矣虽凡羽弱鳞不足复溷龙章鳯姿区区仰止一念则何尝不旦夕焉自以先大人方履危制命炙手不欲伤当事者意拟走一介候踪迹稽剡之间而竟次且不敢仅从越中人得起居无恙有加额而已然区区竟繇容城君故被萋斐而先大人复不堪其齮龁时时相左遂中奇祸至今日呜呼先大人已矣某不孝不能代欧刀北阙乃以宗祀之故勉强偷食息亦何顔称人于天地间哉即死无以借口地下不死而如曹蜍李志厌厌无生气何为也人于生死亦触藩唯谷奈何奈何近者元禠斥小竖逺戍执事之道已行海内方日夜觊东山之召以大吐未竟之蕴而不忘穷谷草芥手书慰存且订盟五湖三山为日以待执事高谊宜尔仆虽欲蹑芒屩操瓢笠以从山川之灵其肯令不孝之子辱长者杖屦哉兹因萧丞便附言鄙悃外三诗聊见野人之献耳不足存也勉旃良饭自爱
　　复冯汝成书
　　执事握文柄首善之地青衿在门桃李在朝甚休甚休世贞曩承乏贵郡诸罪状非一致大祸于先君子自奉讳来不分为人间人久矣即以衰慈恋恋先魄浅土勉理线息生死之际时复触藩虽敎铎比壤余光衣被不敢一通尺素于长者之侧乃者僊舟过吴驰使下问惓惓副以腆贶昔人所称薄云天之谊今复见之矣所谕志事及下贻艺文一局悚息不足当来命之辱向者以公之大敎为太守李侯谋之使浦子司其事鄙薄不量窃亦欲附借不朽及览浦所结撰固自勤论著往往未合作且多挂漏意大加删定而官居无携书足考公时甘棠西土自贤兄外少可与商者又案牍乘之居无何家难作矣肝腑小苏间及往事輙汗簌簌下以公良史不下左丘草一齐乘发不百一而足耳何所资不佞也艺文极备且精核真冯氏碎金仆安能措辞哉无已则有宋后诗微劳雌黄乎于鳞见赠叙文已收入尚有顔城碑一篇又仆有兵备道阅武堂二记碑隂一铭及祀岳君宠赵烈妇二文似可备采择者仆非敢言文于齐事小有关耳卢柟赋得一本如命上之子相集太烦仆曾畧节其诗今附览吴邵武书来云亦为小删之拟梓于郡矣近体一纸多弦絶不成声者覆瓿可也贤兄岂难涞水哉世乏伯乐不能于骊黄外拔千里令人短气
　　答李伯华少卿
　　令亲至承手敎及示二志知遣信者再俱为洪乔浮沈怅然先君子大祸实有为之者呜呼何忍言哉世贞自奉讳来饮血枕块分填沟壑四易寒暑矣以老母在不即死戴面皮见人然亦何意尘世家有先人遗籍虽不敢望公家二酉宛委差足送余日而摧裂之余志意荒落开巻茫然无可措者死生之际大都触藩灰坐一室亦是阮籍穷途公览之不一损道心否二志纵横万言纎曲俱尽愚谷巧于用短公无乃巧于用长耶女郎诸山秀出吟屐无恙时时令齐风防然恶诗不足言第见怀仰之切耳臈寒强飰自爱
　　吴防议
　　闲时尝读列仙传恨太苦寂寞公所统诸洞天与尘界絶金紫呵从烟霄日月边乃知寰海内自有一种富贵神仙也公前身想是玉皇香案吏耳
　　何侍御
　　京邸一再手刺不得达阍者过檀家君为某言执事遂见念二孺子矣此何以当也不佞闻使节东行部霜雪之下无废阳春三军殆挟纩哉温泉殊闻胜骊山汤无硫黄礜石之苦差足养性且执事为东道主不一奇快适从中丞公醉归腹痛畏行恻中止耳不以仆愚足侍杯酒之欢惠然而过我诚所望也
　　周昌
　　信来辱手敎垂念良至发潞河时亦欲取道一过京东而不可得知尊怀乃遂同之矣承谕欲移病请告世路汹汹吾辈第一着也执事岂以仆非人哉青州虽十二之国然其人懭虣好乱桴鼓昼起大费将牢执事不以见怜而以见美何也
　　董侍郎
　　昨以舟过石头不能伏谒长者而从吏以手刺赐诲适偶有闻于舆人辄效一得之献脱畧无次诚不知其未同也乃复拜大敎慨然有澄清天下志且痛士习忧民风有味乎言之矣今中外称伉直立奇节表表者不过四五公而就其间当名实洞表里慎终始若百炼之金絶瑕之玉而无可议者则莫如明公明公一日大拜广夏细旃之上一旋转而海内向风若勲贵减驺于文简边徼戢兵于司马固易易也不佞所重为明公祝者愿明公少含其介冲融其辨使姜桂微温刍荛得进而已大教又谓仆亦尝被狂放不检之讥而识者以为不然此自明公爱忘其短耳仆少年时与三四友人习雕虫之技奉职粗理不从权贵乞功名便以为足标榜自是报施多简中遭大惨形神都废禫除之后时时以酒寛之几遂成痼平生赖先人饘粥之遗获苟遂其志而所识穷乏不少迩来忽动移山一兴及颇收买书画至减仲产以此愧心第为狂为放不敢为不检耳所谓大将军幸保持之明公试观不才岂堪有为于世者耶吴兴稍一挫墨吏持巨室汹汹至今仆何垣壁而敢希明公作用试事毕乞归当径造门下请敎不一
