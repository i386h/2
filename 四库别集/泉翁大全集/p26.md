<!-- { "loadSidebar": true } -->
　　「天下非身外也」一句甚好，甚得西铭理一，及程子仁者浑然与天地万物同体之意，但理一之中自有分殊，不能不别也。此仁义并行而不悖者也。昔朱元晦初见延平，甚爱程子浑然同体之说，延平语云：「要见理一处，却不难，只分殊处却难。」又是一场锻炼也。愚以为未知分殊则亦未知理一也。未知理一，亦未必知分殊也。二者同体故也。敬以直内，义以方外，所以体夫此也。敬义无内外也，皆心也，合内外之道也。而云内外者，为直方言之耳。故来札一自修身至平天下以敬义看，而谓何尝离却自家，即此意也。至敬内义外之说，虽是省了易文字面，恐就转了古人之意，而立言之义，恐未精耳。若於 格致外加敬字，却是难说，盖格致、诚正、修齐、治平皆心也，非敬则息矣。安百姓平天下亦有工夫，皆此敬不息之流行，已见前段。 
　　
　　东坡论孟子说性善，故荀子不得不出於性恶，孟、荀既称善恶矣，故杨、韩不得不出於善恶混，及性有三品之说。大抵学者每要矫时，矫枉过正者则亦有之矣。明道得孔、孟、濂溪之传者也。故其语学语道，上下体用一贯，大中至正而无弊。朱、陆各得其一体者也。朱语下而陆语上，虽未必截然如此，而宗旨则各有所重矣。如伊尹出处何异孔子，而云任也；伯夷、柳下惠之圣，而云隘与不恭也。毫厘之差，千里之谬，故愚尝云：「乃所愿则学明道也。」象山之学，近时学者往往喜其简径而乐道之，至於吾所拈出象山大意，又每每忽之。又有谓其学与气象似孟子，则吾未敢信。孟子固有英气，而皆发於义理之正，先正犹且病之；至於象山与朱子辩论数书皆发於客气，至於琐琐以词说相稽者有之。故其后自有粗心浮气之悔，而以此气象为似孟子，误矣。吾惟浚独以为恳到，何耶？学者须要理会气象，「公孙硕肤，赤舄几几」，周公是何气象！试观横渠之撤皋比，伊川临终「道著用便不是」之言，延平之纯粹韬晦，胡五峰张敬夫之精诣， 比之何如？皆未知置此数子於何地耳！伊尹、伯夷，皆孟子以为圣，乃所愿则学孔子。诸子皆贤，乃所愿则学濂溪、明道、伊川、横渠、延平诸子也。吾惟浚高明之资有过人者，但不可不定平生决择，兼不可忘韦弦之义耳。子静每戒胜心二字可玩。 
　　
　　旷官之罪，见吾契恻隐之心不肯放过处，但出处之际，若到十分去不得处，虽亲命有所不俟。盖得失存於呼吸之间，而遗体之安危以之，故身亲一也。予久不作入京书，於吾契自不能默默尔。 
　　
　　答邓瞻邓眕兄弟 
　　
　　览昆季书，知各有用力处，孔门之学，惟有执事敬最是切要。彻上彻下，一了百了，致知涵养，此其地也。所谓致知涵养者，察见天理而存之也，非二事也。学不在多言，顾力行何如尔。张子「言有教，动有法，瞬有养，息有存，昼有为，宵有得」，最切於力行，无走作处。近霍渭先之弟任颇能沈潜向进，有默识之意。乃弟杰在岩中者，近人事稍通，亦拜烟霞，乃一段奇事，因附知。著昆季来，须督学试罢，及君恪疮愈乃可，不可不速图还山，以了大业也。 
　　
　　答方西樵 
　　
　　观阳明书，似未深悉愚意。吾所举象山宇宙性分之语， 所谓性分者，即吾弟所举本心之说耳，得本心、则自有以见此矣。本心宇宙恐未可二之也。承(欲)[教]明道「存久自明，何待穷索」，最简切，但须知所存者何事，乃有实地。首言「识得此意，以诚敬存之」，知而存也。又言「存久自明」，存而知也。知行交进，所知所存，皆是一物。其终又云：「体之而乐，亦不患不能守。」大段要见得这头脑亲切，存之自不费力耳。近亦觉多言，正於默识处用功，偶又不能不言也。阳明书并寄一阅便还。 
　　
　　答阳明都宪 
　　
　　杨仕德到，并领诸教，忽然若拱璧之入手，其为慰沃可量耶！诸所论说，皆是斩新自得之语，至朱子晚年定论一编，似为新见。第前一截则溺於言语，后一截又脱离於言语，似於孔子所谓「执事敬」内外一致者，两失之耳。承奖进之意极厚，至读与叔贤书，又不能无疑。所谓宇宙性分，与张子西铭、程子识仁同一段，皆吾本心之体，见大者谓之大，见近者谓之近，恐未可以大小远近分也。凡兄所立言，为人取法，不可不精也。闻英才云集，深喜此道之复明，此间自甘杨之外，有陈生谟，谟之父宗享年将六十而好学，霍渭先弟任，任弟杰，溟滓岩居，邓、冯诸生皆有向进之志，但未见得力，然皆老兄振 作，使闻风而起也。 
　　
　　与汤民悦 
　　
　　自居山来，不获款论，令郎音问亦疏，每怀怏怏。昨得令郎书，於圣学渐知所寻求扩充四端之说。盖其厚质可与进此，以世吾弟之业，心窃期之，常加奖劝，今果获所愿，其为喜慰无量。良知良能，人所同有，后辈岂无好善之念，以其汨没於举业，恐正学有以妨之，故未能舍彼而从此。殊不知吾之意则不然，德业、举业二业本同一致也。如修德业者亦读圣贤之书，为举业者亦读圣贤之书，其业一也。其世之学者以为不同，盖系乎志，不系乎业也。故不易业而可以进於圣贤之道者，科举是也。不易志而可以大助於科举之业者，圣学是也。故志於德业，则读书精、涵养深、义理透，故其词畅、其指达，其发於词，皆吾自得之实事，比之掇拾补缀而不由一本一气者，大径庭矣。故圣学反有大助於举业，何相妨之患？然而言有助云者，犹二之也，举而措之耳。如身之具手足，而使手持而足行耳。是故古之学者出乎一，今之学者出乎二。二则离，离则支，支离之患兴，而道之所以不明不行也。故夫知与行二，而举世无真知行矣。才与德二，举世无全人矣。文与武二，则举世无全材矣。兵与农二，则后世无善法矣。夫子之文章与性道二，则举世不知圣学矣。心与事物(三)[二]，则圣学不明不行矣。良可叹哉！仆不下山踰年矣，日与诸学子讲究，颇觉日进日新，期终不负於师友。吾弟素敦厚笃信，贤郎又复有此萌芽，何不携之来山讲究，坐进二业，归之一致，乃终身结果之地也。 
　　
　　答顾箬溪佥宪 
　　
　　某复箬溪顾先生足下。箬溪之意甚平，正惬愚见。若愚见只是一味家常菜饭，细细咀嚼，自有余味。淡而不厌，无甚珍奇，然亦不愿有珍奇之慕。珍奇之慕，恐生欲速好径之心，即此一心已不是道。圣贤论学，只云：「温故而知新。」只知新处，便有日新，日新之谓盛德。天道生生不已，只是盛耳，非有别一种奇特也。夫学不过知行，知行不可离，又不可混。说命曰：「学於古训而后有获。」「知之非艰，行之惟艰。」中庸必先学、问、思、辨而后笃行。论语先博文而后约礼。孟子知性而后养性，始条理者知之事，终条理者圣之事。程子知所有而养所有，先识仁而以诚敬存之。若仆之愚见，则於圣贤常格内寻下手，庶有自得处。此上文所论「温故知新」，前书所谓「随时随处体认天理而涵养之」者也。若然，则知行并进矣。此因前书之意引而伸之，庶尽其愚忱。外亦有格物致知之说，尚容嗣请。 
　　
　　答李子庸秋官 
　　
　　拜领九月望书，承再示濂溪所疑，足见学问思辨，致意其中，难以一一尽复，然亦有不必一一而大要已明者。二程再见濂溪，每令寻仲尼、颜子乐处，吟风弄月而归，有吾与点也之意。夫所谓要者，孰大於此？濂溪所见大者此也。明道曰：「吾学虽有所受，然天理二字，却是自家体贴出来。」其曰「所受」者即此也，而其所谓天理实不外此，扩充之而已。其出入於释老，反求於六经，皆言其自失自得而卒不出乎此耳。伊川自谓与兄之道同，至其所入所造，则明道之洒脱，伊川之执滞，自有不可得而同者。观尧夫临终谕面前路要阔，与夫生姜之讽，及入朝之迹、观花之言，皆可想见矣。彼诚见濂溪之与寿崖及道人为方外之游，安知不遂疑其师，而忘夫寻乐与点之旨，虽圣人复起不能易者？此愚前书所谓「使明道自寓又不知如何者」，此也。至於图说所成之先后年代，所传之真伪，与夫手示与未尝手示，皆未可知。而无极之言有可疑者，不足据以惑濂溪也。其易通一编皆以明易，而伊川易传不一取者，安知其不以疑而并废 之也耶？若朱子一於周子曰「默契道妙」，曰「得不传之秘」，一於程子曰「续不传之绪」，岂亦因伊川之言未有定见，抑亦庸、学二书，乃二程实始表章者而言之也？举此数端，其它宜自涣然矣。论仁一段读之，不觉喜意动於颜面，畅於四肢。此正是圣贤大头脑处，盖见此则濂溪所谓孔、颜乐处，所谓见大，曾点、漆雕开所见趣，明道所谓天理皆在此，而群疑可亡矣。幸以此涵养，吾道之幸。夫人有见至宝者，必欲得之，岂容但已！如其但已，亦如无见，岂不可惜！然而斯理也，乃可欲之善也，苟真见之，亦自不能已也。未悟间惟自信自养，以助寡陋，至愿！至愿！ 
　　
　　复王宜学内翰 
　　
