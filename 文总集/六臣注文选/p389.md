<!-- { "loadSidebar": true } -->
　　逺而难闻河汉而不测【善曰此释圣人之言显晦难测也左氏传君子曰春秋之称微而显志而晦婉而成章荘子市南宜僚见鲁侯曰南越有邑焉名建徳之国君曰彼其道幽逺而无人又肩吾问于连叔曰吾闻言于接舆大而无当也往而不反吾惊怖其河汉而无极也司马彪曰极崖也言广若河汉无有崖也　翰曰婉柔也济曰河汉之水深广】或立教以进庸怠或言命以穷性灵【善曰此释不同之所由也　向曰圣人立敎有诗书礼乐以进中庸惰之人或言运命以至其性灵也怠嬾穷至也】积善余庆立敎也【善曰周易曰积善之家必有余庆徐干中论曰北海孙翺云积善余庆诱民于善路耳　向曰古人所谓积善必有余庆则有为善而见殃者此盖是先圣立敎敎人为善其实在命也】凤鸟不至言命也【铣曰孔子曰凤鸟不至河不出图吾已矣夫此盖叹不遇圣君亦天命也】今以【善本有其】片言辩其要趣何异乎夕死之类而论春秋之变哉【善曰毛苌诗传曰蜉蝣渠略也朝生夕死荘子曰蟪蛄不知春秋也向曰理之昧其或难知是非反覆纷纶莫定今若以片言辩之亦如朝生夕死之虫而论春秋寒暑之变】
　　【其可及乎】且荆昭徳音丹云不巻【善曰左氏传曰有云如众赤鸟夹日飞三日楚子使问周太史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜　济同善注荆昭徳音而气三日不灭也丹云则此赤气也夫景公荧惑之灾则退三舍此则莫应何事同而福异也】周宣祈雨珪璧斯罄【善曰毛诗序曰云汉仍叔美宣王也诗曰圭璧既卒宁莫我听　良曰周宣王大旱祈雨罄尽珪璧于神明而雨不至岂不精诚汤则有千里之云雨同为明君事则有异】于叟种徳不逮勋华之髙【善同翰注翰曰于叟于公也种犹立也勋尧也华舜也言于公立徳不及尧舜而有后嗣定国贤而为丞相而尧则有愚子丹朱舜则有不肖子商均也】延年残犷【古猛】未甚东陵之酷【善曰説文曰犷不可附也庄子曰伯夷死名于首阳之下盗跖死利于东陵之上也　向曰犷恶也严延年残恶亦未甚盗跖之酷暴而延年速先败也而盗跖夀终东陵东陵谓泰山盗跖所居地】为善一为恶均而祸福异其流废兴殊其迹荡荡上帝岂如是乎【善曰毛诗曰荡荡上帝下民之辟　铣曰荡荡寛广貎帝天也】诗云风雨如晦鸡鸣不已【善曰此释君子所以自强也毛诗郑风也郑曰喻君子虽居乱世不变改其节度也　翰曰鸡鸣不失其时也虽风雨晦暝亦鸣不改喻君子虽居暗乱之世其善不改也】故善人为善焉有息哉【善曰尚书曰吉人为善惟日不足家语孔子曰事君之难也焉可以息哉】夫食稻粱进刍【楚孤】豢【患】衣狐貉【鹤】袭氷纨【善曰论语子曰食夫稻韩诗外传田饶谓鲁哀公曰黄鹄啄君稻粱国语曰刍豢防何论语子曰狐貉之厚以居汉书曰齐地织作氷纨　向曰粱米也牛马食曰刍犬食曰豢狐貉谓以狐毛为裘氷纨素绮也】观窈眇之竒舞聴云和之琴瑟此小人【善本作此生人】之所急非有求而为也【善曰长杨赋曰憎闻郑衞窈眇之声阮籍咏懐诗曰北里多竒舞周礼曰孤竹之管云和之琴瑟　铣曰非求其荣利而后为之皆人情所必须也】修道徳习仁义敦孝悌立忠贞渐礼乐之腴润蹈先王之盛则此君子之所急非有求而为也然则君子居正体道乐天知命【善曰公羊传曰君子大居正荘子弇堈吊曰夫体道者天下之君子也郭象曰言体道者人之宗主也周易曰乐天知命故不忧】明其无可奈何识其不由智力【善曰荘子曰知不可奈何而安之若命唯有徳者能之王命论曰不知神噐有命不可以智力求也　翰曰识穷达之理不由智力所致乃在于命也】逝而不召来而不距生而不喜死而不慼【善曰荘子曰予恶乎知悦生之或非邪予恶乎知恶死之或是邪】瑶台夏屋不能恱其神【善曰尸子曰人之言君天下者瑶台九累而尧白屋楚辞曰冬有大夏王逸曰夏大屋也毛诗曰于我乎夏屋渠渠　向曰夏大屋也】土室编蓬未足忧其虑【善曰尚书大传曰子夏曰弟子所受书于夫子者不敢忘虽退而穷居河济之间深山之中作壌室编蓬户尚弹琴瑟其中以歌先王之风则可以发愤矣】不充诎【五臣本作屈】于富贵不遑遑于所欲【善曰礼记孔子曰儒有不陨获于贫贱不充诎于富贵皇甫谧高士传黔娄先生妻谓曽子曰先生不慼慼于贫贱不遑遑于富贵论语曰富与贵是人之所欲也】岂有史公董相不遇之文乎【善曰司马迁为太史公故曰史公迁集有悲不遇赋法言曰灾异董相李轨曰董相江都相董仲舒也仲舒集有士不遇赋翰同善注二人皆作不遇之赋以述其志然人之贫贱富贵皆在天命岂假在此文乎】




　　文选巻五十四
　　钦定四库全书
　　文选巻五十五
　　梁　昭　明　太　子　萧　统　编
　　唐李善吕延济刘良张铣吕向李周翰注
　　广絶交论
　　刘孝标【善曰刘峻见任昉诸子西华兄弟等流离不能自振生平旧交莫有收恤西华冬月着葛帔练裙路逢峻峻然矜之乃广朱公叔絶交论到溉见其论扺几于地终身恨之　翰同善注】
