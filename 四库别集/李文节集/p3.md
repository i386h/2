<!-- { "loadSidebar": true } -->
　　南京吏部右侍郎署南京工部事臣李　　看得万历初年本部库银以七十万计今二十七年岁终所有仅仅二万余两盖　国家费用之浩繁无过此时而帑藏之空虗亦未有甚于此时者今欲议节财则如围屏器皿卓椅诸费巳不可节议生财则自芦课班匠商税而外别无可生计惟有铸钱一项尚可少资涓滴薄济燃眉而钱不厌多铸不厌广恨不得天地为炉万物为铜以纾　公家之急况人工所可及物力所能办安得守株胶柱而不为之一展拓也据议库藏空虗若洗制钱搭给不敷要多方鼓铸相应悉照所议加增炉五十座添铸钱二百二十五万文共计一百五十炉工匠一千五十名每月共铸钱六百七十五万文每岁约铸钱十个月计六千七百五十万文其应用物料会有者库□动交会无者召商买办原估工料银筭该五万五千八百三十六两一钱四分八厘就于库贮芦课班匠抽分银内动支一面查选人匠兴工接铸遵照　钦依事理三七兼支每钱十文准银一分亦所以广钱法救目前之一道也 

　　○考察自陈疏 

　　奏为自陈不职乞　赐罢黜以肃计典事臣因本部起用尚书曾同亨未至臣署掌部事本年正月二十五日准吏部咨内开题奉　钦依举行六年考察两京庶官之典四品以上许令自陈除臣会同南京都察院并各堂上官将各庶官钦遵　明旨从公甄别另行具　奏外臣例当自陈伏念臣繇万历十一年进士授翰林院编修历升侍读右中允洗马右谕德左庶子祭酒少詹事兼侍读学士以至今官臣本凡姿陋品仰荷　圣明拔擢周践清华洊跻卿贰庸庸碌碌无所建明典冑监而模范弗端副官詹而旷瘝弥甚比晋留铨之贰益惭涯分之踰矧值计期适当摄事臣闇于知人而内之自知最审严于议人而巳之可议转多隐衷私怍种种难言总之藏身不恕臣实有之盖臣之当黜不在臣所议处诸臣之后臣不先黜无以服一时诸臣之心伏乞　圣明将臣　特赐罢归无容幸位则公道昭人心服而计典为之益肃矣臣无任云 

　　○南京考察疏 

　　臣惟六载黜幽　国家大典　圣鉴如天　明旨如日臣等即至愚极闇敢不矢公竭慎以图称塞惟是窃见近来士习之敝名实刺谬义利不明率工粉饰之谋多苟且之行所以为　国任事常患无人吏治寖衰人心日坏故臣等此番甄别以操守行检为重即才华稍逊诖误小疵而操行可观者不敢过求以失之苛即挥霍见称抟击自负而操行不检者不敢畏狥而为之庇至于台省各官先年二三贪污为士论所不齿者业蒙　圣明褫斥皆巳不在仕籍今喜臣员数至少訾议希闻臣等奉　皇上不必尽拘之旨亦不敢求人于无过之中以取盈旧数盖惟知仰承　德意博采舆论而无有好恶偏党于其间以昭　皇上平明之治成此大典而巳 

　　○请告疏 

　　南京吏部右侍郎臣李　　谨　奏为患病不能趋赴新任恳乞　天恩俯容休致以延残喘事臣于本年八月内赴京给繇伏蒙　皇上今臣复职给臣　诰命　圣恩高厚真同覆载臣离家十有五年随以复任之便归省坟墓乃接得邸报吏部题为缺官事奉　圣旨李廷机改礼部右侍郎兼翰林院侍读学士钦此臣谨望　阙叩头谢□□臣不胜感激不胜惶悚伏念臣受　皇上作养拔擢以至于斯涓涘靡效　恩命洊承分当捐糜此身以答　隆遇奈臣禀赋虗弱自其少年即患遗精便血之症随病随医随止随发终日不离药褁支持勉强以至于今今臣年六十矣衰年弱体福过灾生一自抵家则旧疴新疾杂然并作遗精便血肛脱不收加之以满口皆疮浑身作痛即操素所常服之药理之全不效也岂有六旬之人其症如此而能存活者又岂有其病如此而尚能跋涉长途致身　阙下者即　主恩未报臣心尚长如力不能何为此哀鸣　君父之前伏望　皇上俯赐矜怜准臣休致选英贤以襄　典礼倘臣不即填沟壑则自今之年皆　皇上之赐也臣不胜云 

　　○请告再疏 

　　奏为病势增剧恳乞　天恩俯从休致事臣于去年九月考满回南　新命洊承旧疾迸发随于十二月内具疏乞身海陬万里伏候经时至今年三月二十日始接得邸报奉　圣旨李廷机着沿途调理前来供职不准辞吏部知道钦此臣即力疾叩头谢　恩讫臣于病中闻　典礼举行　恩泽滂沛真千载一时而臣自恨薄命贱疾不克致身就列趋跄其间五内烦躁病症转剧连月以来下血不止饮食少进怔忡眩晕困惫之状又不止如臣前疏所陈者臣受　皇上天高地厚之恩未效涓涘宁辞顶踵而臣自服官垂二十载未尝乞假亦罕注籍乃今衰年婴此沈痼真欲进不前欲止而不得不止者也伏望　皇上鉴臣病真情迫特垂矜悯准臣休致臣得优游调理犬马余生或可少延臣万里天涯不胜恳切祈望之至 

　　○请告三疏 

　　奏为病势增剧痊可难期恳乞　天恩俯从休致事臣患病乞身未蒙　天鉴随于三月内再疏以恳臣以为狗马之病至于再渎　宸严　皇上谅其不得巳之情必且怜而放之乃于七月初六日接得邸报奉　圣旨李廷机着遵旨前来供职不准辞吏部知道钦此臣感极涕零即力疾望　阙叩头谢　恩讫臣受　皇上作养拔擢致身卿贰平居感激以为一粒一缕莫匪　君恩即顶踵不足为酬而臣向持文墨骤躐清华即尺寸亦未有树臣一念惺惺岂后于恋轩之马向日之葵且春官重地六副崇阶臣之贪荣宁与人异而况临之以　君命申之以　温纶尚有敢趦趄而不前高尚而不事者乎语云陈力就列不能者止盖臣病诚有所不能而臣之势良有不得不止也臣自三月以来日日下血且脱不收脾胃愈虗饮食日减奄奄床箦皮骨仅存医者见药石无效欲以坐功教臣而臣性急心烦气衰力疲惟有卧而待尽耳矣伏望　上亮臣怜臣准臣休致别简英贤代臣毋俾礼贰久虗臣罪滋大臣不胜激切控祈之至 

　　○请告四疏 

　　奏为病笃不能赴任恳乞　圣慈俯从休致事臣以狗马疾病三疏乞休巳不胜尘渎不胜局蹐矣乃十月内接邸报伏奉　圣旨李廷机着遵旨前来供职吏部知道臣力疾伏枕望　阙叩头谢恩讫臣才无一长官□三品荷　皇上覆载包涵一至于此此所谓　恩重命轻之日也顾臣病巳不可为臣命危在旦夕盖臣以弱而多病之人复有老而无子之苦内伤日久受病巳深自夏秋以来脾胃又伤饮食不进今皮骨羸瘦有如市柴即床箦间不能展转臣告章朝发沟壑夕填是未可知伏望　皇上准臣休致　函勑推补母令久虗以重臣罪是则臣所以冐死而哀鸣者也臣不胜云 

　　○看议楚藩疏 

　　礼部右侍郎兼翰林院侍读学士臣李　　等题为奉　旨看议事先该　楚王华奎与宗室华越诘奏抚按官奉　旨查勘本年八月内礼科抄出廵抚赵可怀题为遵　旨查勘藩王事奉　圣旨这事情关系重大礼部还会同都察院看议来说又该廵按御史应朝卿题同前事奉　圣旨巳有旨了该部院知道臣等会同都察院左都御史温纯看议八月初八日具题候　旨间随于内府抄出楚王华奎奏为悍宗诬陷亲藩事经勘问恳察舆情昭雪冤抑明正国法剿除奸党事奉　圣旨览王奏辩事情与前抚按官勘报尚有异同还着九卿科道从公看议来说钦此臣等于五日前将前疏刊刻分送诸臣看议本月初五日齐赴　东阙诸臣各出议单臣等逐一检阅见其意见不同议论亦异而所开之单词语繁多不下数万言难以逐一抄誊上烦　御览总其大畧不越数端如吏部尚书李戴通政使沈子木左通政周孔教右通政陈子贞大理寺卿郑继之右少卿赵士登右寺丞李尧民都给事张问达右给事中吴文灿给事中孟成巳御史许乐善曹楷刘应龙牛应元林道楠刘曰梧康丕扬沈时来温如璋则谓当先行抚按再问而后　遣官者也如户部尚书赵世卿则谓事理可思国论可采两造之情词可参详华越之初揭可参对　武冈王之卷宗可覆按妇人之言决不可听也如总督仓场户部尚书谢杰则谓当请　上默祷于　高皇独决于　圣心然后遣法司大臣往按其事者也如恊理京营戎政兵部尚书王世扬工部尚书姚继可御史刘会崔邦亮则谓当即　遣官会同抚按再问者也如刑部尚书萧大亨右侍郎董裕则谓当行抚按再问到日参酌情罪使王自有真何必更　遣果系久假不归再议　遣官未晚也如都御史温纯都给事中项应祥给事中孙善继御史金忠士余懋衡李培沈裕钱桓则谓但行抚按再问者也如都给事中姚文蔚给事中钱梦皋则谓　皇上明见万里但取　楚王疏抚按疏　宗室疏参详并览必得其情者也如都给事中田大益杨应文则谓须当事臣工该本处抚按虗心严核者也如御史冯应鳯则谓终必　遣官会抚按穷勘者也大抵诸臣之见皆以事情重大不厌精详真假是非难于遥度即臣等前覆抚按遣官之疏亦欲会同抚按勘问盖为证佐原在彼中鞫讯易明而抚按见在彼中耳目易及且风纪之臣指视之众必不轻易枉纵自贻后责臣等之愚终以责成抚按为第一义至于或先抚按再问而后遣官或即　遣官同抚按再问一惟　圣裁若夫洞观前后章奏之情词默祷　九庙在天之灵爽　神明远见于万里是非独断于　渊衷此皆诸臣之所仰望于　皇上者也伏惟　圣明留意其诸臣议单臣等钤印黏连封发抚按以凭参酌勘问缘系奉　旨看议事理未敢擅便谨题请　旨　万历三十一年九月初五日 

　　○直陈楚藩议单疏 

　　礼部署部事左侍郎兼翰林院侍读学士臣李奏为直陈议单一节以□　圣鉴以释外疑事先该　楚王奏辩奉　圣旨览王奏辩事情与前抚按勘报尚有异同还着九卿科道从公看议来说钦此臣与右侍郎郭正域随将诸疏刊刻书册分送九卿科道诸臣并传帖请各撰数语黏连册末以凭抄誊上疏及至本月初五日　东阙会议诸臣各出议单画题散去臣等收看共三十七单长者至一千三百余言而从来会议例俱　朝内具疏当日即上臣等见日色巳西　阙门未便乃急趋部草疏维时正域尚欲全抄臣廷机独以为日暮单多若逐一抄誊不惟　圣览有烦尤恐不能急上将致漏泄生是非故于疏首先叙不敢上烦圣览之意第将各单约其大指最为关键者分列数款以俟　圣裁即如尚书赵世卿一单臣撮其中所云事理可思国论可采两造之情词可参详华越之初揭可查对　武冈王之卷宗可覆按妇人之言决不可听者即此数语亦足该括其全单一千三百余言之指矣至疏末复云其议单臣等钤印黏连封发抚按以凭参酌勘问此皆出臣廷机一人之笔及疏完用印时巳二更次日未明而上随投阁臣揭随将议单全抄三本当日续送阁臣盖臣机书生耳一时造次之见以为　主职其要臣职其详不欲以烦遗　君父也初不知疏不在忙议当全进今闻都给事中杨应文御史康丕扬有疏若不能无疑于臣等者夫楚事虽大然臣部不过经过衙门是非曲直可以无预譬如担子虽重不在臣肩况亦不得而预之又何乐而预之故以事体疏畧责臣则可若以有心疑臣则过矣臣本不敢烦渎既有人言不得不直陈其曲折伏望　皇上恕臣之愚昧鉴臣之无他若全单则三册见在　阁中若原单则当日钤印黏连以待抚按之勘问者见在臣部并可取　览臣实无一毫回互隐伏于其间也臣不胜惶悚惕息之至　奉圣旨览奏知道了 

　　○乞休疏 

