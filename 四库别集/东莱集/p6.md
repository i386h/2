<!-- { "loadSidebar": true } -->
　　东莱集卷四　　　　　　宋　吕祖谦　撰啓
　　代仓部知黄州谢宰执啓
　　防近臣之荐牍内愧疎庸佩边垒之守符外分忧顾俯微躬而怵惕仰洪造以归依窃观云梦之南州素属江淮之要地黄堂胜槩传王杜之风流赤壁威声慕曹刘之雄烈防啓恢图之运实当控扼之冲疏亭障以制襟喉逺烽燧以明耳目辑宁封部储峙刍粮拊凋瘵而民气苏严赏罚而士心奋有此数者当求通济之才岂无他人独预蕃宣之寄如某者禀资甚薄涉世多竒费日月于簿书窘风霜于邮传锥处囊而立见自愧无闻金跃冶而不祥益思难进﨑岖末路踸踔穷途肆法宫轸共理之良而从橐受举贤之诏遽尘论奏偶成误墨之蝇滥被选抡岂称乘轓之鹿叨逾若此报効阙然此盖伏遇某官名世真儒际天奥学冠压羣公之表典司大政之元逺至迩安罔间重轻之势出长入治兼收钜细之能凡畀付于郡条必参稽于舆诵于何椎钝亦费陶镕某敢不力务中行勉求实效措诸事业愿师三折肱之医畏此简书莫伸九顿首之礼
　　代仓部知黄州谢从官啓
　　岸江之壤条教用希被边之州忧虞实重曾是迂疎之质膺兹推择之余庀事有初抚躬无所窃以填拊凋残之俗辑宁荒逺之区参稽前闻具载成绩衞文大布马遂至于三千羊祜轻裘田爰开于八百克绥疲瘵于变冨强阙然近世之亡称邈矣风流之不继怯者拘小文而牵制诞者张空簿以浮夸井邑荒凉版图湮坠岂特威权之素夺正唯劳来之不先匪求循吏之能孰还平世之旧如某者秉心椎鲁降命竒穷才能不及于中庸名实未加于上位问羊问马既乏于政声学箕学裘又頽于世业敢【阙】迩列误玷荐书严虎落以扞城任当御侮佩鱼符而临众责在长民合是两端萃于一已凌兢拜命黾勉効官靖言忝冐之由实出帡幪之庇恭惟某官留意人物尽忠国家乐拔茅连茹之多举无遗善思采葑下体之畧恕不求全凢宣化以承流必集长而去短故斯孱陋亦玷使令某敢不外饬营屯内齐封部形格势禁庶成襟带之勲仁渐义摩敢望袴襦之咏
　　代仓部知黄州通张魏公启
　　仰夫子之门墙夙有依归之愿瞻元戎之旌纛获承节制之尊敢以丹诚寓之缃简恭惟某官佐王硕辅命世真儒先知觉后知传斯文之正统小德役大德为善类之宗盟扶日毂于庆霄握斗枢于宥府入则赞一日万几之务出则专五侯九伯之征震叠龙荒焜煌麟阁处消息盈虚之变适行藏进退之宜肆琴瑟之更张首弓车之聘召献言申戒避宠就闲羽檄交驰旧疏果符于防玺书狎至陪都载绾于麟符当虞舜之四巡延晋文之三觐运筹坐胜聚精防神锡鈇钺以抚师总江淮而分陜落氊裘之危胆沸鹖弁之欢謡旗帜精明鼓角讙亮国家再造髙鸿烈于汾阳天地重开翊丕图于建武冠钧衡于廊庙下膏泽于幅员若智若愚以祷以颂某荒芜晚学蹭蹬孤踪每原念于衰宗尝屡投于化冶志勤事左心亲地疎误分边垒之忧幸効辕门之役虽迹遥履舄莫伸罄折之恭然气激肺肝窃効钟鸣之应
　　代仓部知池州谢宰执启
　　考课边城讫无善状承流泽国复出洪钧既诹日以涖官敢寓书而彻听窃以朝廷之上每以休息生养为心郡邑之间宜以还定安集为事矧池阳之都防实江表之要冲如虎如貔旁穆万屯之聚载芟载柞俯绥千耦之耕承里闾艰食之余当师旅劳还之后欲畀拊循之任必求通达之材如某者名迹湮微性质固陋偶袭箕裘之绪久安州县之劳顷佩左符往守孤垒属遽书之驰骛纷疆事之绎骚顾当地势之必争适防敌锋之不至幸终更而去彼荷新渥以来斯爰考唐朝有杜牧把麾之旧其临秋浦亦齐安解组之余虽后先迁徙之偶同顾今昔风流之非匹退思侥幸之极尽出陶成之私恭惟某官经纬皇猷弥纶王度权衡有信揣轻重而得宜坏冶无心俾小大而为用近柬周行之彦逺咨共理之良何此孱庸亦容忝冐某敢不蠲除民瘼和辑师屯歌小雅鸿鴈之诗敢忘劳来读西京循吏之传益务慰安庶几一得之愚或有万分之补
　　代仓部知池州荅教官启
　　并玉闗而出戍已愧罔功朌铜虎以分符洊膺因任方愧驰书之缓乃防坠翰之先伏惟某官心醉六经学闗百氏赫奕词林之誉从容泮水之游自幸衰踪获联王事虽费日簿书之末无预师儒然移风俎豆之间冀资郡政风飚载厉灯火可亲愿益厚于节宣庶导迎于休宠
　　代仓部通吉州交代钱吏部启
　　州防相望夙托门阑之旧拥麾归觐复承榘矱之【阙】接武有期拊躬载抃恭惟某官德隆民表识贯邦【阙】赜阴阳消长之原极文武弛张之用河山带砺骍毛传百世之盟彞鼎烝尝膰脤袭五王之庆尚矣典章之未替蔚然文献之可观早涉要津浸敷华问大邦维屏泽久浃于侯藩太微积星望夙髙于郎位越从闲燕申命拊循衡经律以参稽权恩威而并用鲁公报政方当入辅之年楚尹告新其在合符之日某昔勤展对今幸规随瞻遐躅以益髙防羸躯而自愧受雄剧浩繁之责窃有惧焉承渐摩绥辑之余则知勉矣气和青律日靖黄堂愿毖护于节宣用宁承于眷倚
　　代仓部通吉州胡邦衡侍郎启
　　避盖公之舍夙愿趋承倚韩子之门尚虞麾斥敢陈尺牍恪布寸诚恭惟某官名冠伦魁学穷根柢贯大忠于日月际浩气于堪舆早抗危言力扶正论帝臣蹇蹇岂容藜藿之干王道平平忍使荆榛之塞风波万里金石一心逮鼎鬯之承尧首弓旌而聘尹屹中流之砥柱坐阅頽波澹欲晓之长庚独髙众宿浸劳【阙】
　　汲直于淮阳未孚舆论见贾【阙】　　　　柬宸共
　　期三接之余亟奉四邻之拜某素深慕用兹幸瞻依秣马膏车已遡风于墙屏墨笔操牍先展敬于缄縢
　　谢单谏议举自代启
　　伏准照牒举充自代者深严谏省未尝一通竿牍之勤焜燿奏函乃有再出门阑之幸洊膺睠奬弥切兢慙窃以遇合之难古今所共不求而得者始号知己无实而当者亦为欺人雅道浸堕公论益夺材无定品以造请之疎数为贤愚士失常心以荐扬之多寡为轻重举贤或蔽于私昵冒宠罕闻于自量有开耆英力囘弊习图隽良于公举未得其真借光宠于寒踪以明此意谓其适居逖逺之地偶无营祷之嫌表而出之庶有从者急于谕俗固靡暇于详求退以省躬亦不容于轻受既辱知于絶望之日辄告病于拜恩之辰如某者质本颛愚学而固滞酬酢未经于世故宁保端方呻吟不出于程文何名该洽乃如恬退尤出虚传虽潜匿里闾乏临政涖官之考然参稽嵗月率居忧待次之年凡贲饰于需章悉控陈于前牍【阙】慙围棘已伤鉴裁之明敢料规蒲重致品题之误缺然自视称此实难此葢伏遇某官道峻儒宗望隆寿俊每推贤而扬善将正本以澄源入告谋猷首冠七人之列旁求髦彦众先三日之瞻曾是孱庸乃叨甄拔某敢不服膺古训嗣守家传永思义命之常深警悔尤之发于今日褒扬之语不为空言庶他年进拜之间少无愧色
　　谢陈尚书举自代启
　　伏准照牒举充自代者奏入宸闱当拔豪英之萃名传朝路乃收固陋之尤共疑鉴裁之明尚有毫厘之误窃以畧函封牍削之诚而求士款昵之外置门扫阶趋之素而垂情简慢之中在古所难于今殆絶矧列顾问论思之地而统隽髦肃乂之盟前席后车皆一时之盛选东阡西陌多昔岁之雅游曷此需章逮于贱迹论旧则未尝识面度德则无所取材过而举之必有谓矣如某者少虽志古长未知方绕断简以自封睇崇墉而坐隔弭节燕居之日固愿循墙鸣珂法从之辰岂忘投贽始则以孱懦自薄终则以疵贱自嫌阅日月于丘樊迄参辰于屏着纵不获谴斯焉取知曾谓未承謦欬之音屡借齿牙之论重濡荐剡俯溉枯荄燕马非生聊示爱竒之意晋貂难续更怀代匮之慙佩宠既隆循涯以惧此盖伏遇某官提衡清议推毂羣儒逊于稷逊于防盍宪虞朝之盛不如农不如圃乃形阙里之谦内切揣量若为称塞某谨当益坚拙守毋废初心博求师友之亲力探典坟之赜深惟公举本非私谢之时独有直躬少答曲成之赐
　　答詹秀才启
　　束书以出将遂逺游行卷所施宜于先达曾谓防然之几与观贲若之文伏惟茂才韫积既丰材华方茂江山草木共助发于英辞门户诗书俾尽闻于情话顾慙扫轨虚辱敂闗北海尊空误坠祢生之刺西江水逺徒怀蒙叟之心
　　答侯秀才启
　　弭棹款扉已起跫然之喜发函开卷骤观贲若之文荷意则勤俯躬以怍伏惟茂才先辈久韬贤韫深探词源琴书徧歴于四方樽俎久陪于诸彦有如孱陋亦未弃捐许其气义之交告以急难之说退循拙守虚辱好音扣剧孟之门非其任也闭顔渊之戸窃有志焉
　　中两科谢主司启
　　问津邹鲁未知经术之渊源学步班扬讵识词章之统纪揣已初无于一可逢辰乃幸于兼收得之若惊荣不盖愧窃以自昔广招贤之路若时开入仕之门众俊朋来烝髦辐集略于始进罔拘流品之浊清考以终身徐待是非之坚定故上无甚重甚轻之弊而下无必贵必贱之人气俗敦厖风声醇厚髙弗以此自满卑弗以此自惭道降质衰辞繁用寡执笔操牍阔视承明之庐蹑蹻担簦平步髙门之地一升俊造之列即为腾跃之阶指日而须若偿所负虽怀经济之蕴堕在冗散之流抗顔议事为病狂刺口论文为犯分仰望云汉邈无津涯异意者方痛诋而力排知己者特熟视而窃叹彼此之势既激怨隙之萌遂形间生英豪大振頽靡邓攸在晋不去王官而举孝亷德裕仕唐耻与诸生而从乡赋夫岂厌清华之选又非避博雅之名察其所存则亦有说盖欲安常业于夸诩之际抑浇风于奔竞之余示以不争固将自反惟国朝发进士之举肆绍圣立宏词之科屈宋比肩渊骞接袂然观抑扬之深意少知阖辟之微权柳崇仪素号儒宗晚纾武弁韩黄门奋由世禄尝主文闱俾于陟降之间莫见厚薄之迹凡名为士当识此心如某者章句謏闻箕裘衰绪信书滞固几类鲁人之皋涉世舒迟殆同齐俗之缓妄睎畯轨辄簉词场千里驱驰变星霜于邮传连年胶扰付编简于尘埃以椎鲁僻陋之资加废忘扞格之久应敌类夏侯之疏畧序事多马迁之繁芜敢梦寐于末行矧觊觎于叠中顾浅缪如此其极犹且得之谓竒杰必出于斯亦以疎矣论科目之难尚至鄙贱而益明独慙驽蹇之踪上致权衡之误此盖伏遇某官典司文柄培养化源为桷为杗坐致羣才之用采葑采菲每思下体之遗旁及孱愚亦容忝冐某谨当服膺古训尚志前脩书子张之绅力行笃敬锄不疑之色深戒骄矜
　　除太学博士谢陈丞相启
