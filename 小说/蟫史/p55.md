<!-- { "loadSidebar": true } -->
    烛生向阙谢毕，陇西公举一觞，引之入坐曰：“拜恩于朝，欢诚第一，竭智之士，见亦无多，先生当快饮。”烛生致谢，立尽就坐，还问豫中事。陇西公曰：“五斗贼无将而自尊，无兵而自众，无食而自饱，无械而自攻，无谋而自诡，无纪而自从，国家之敝，与贼形相反。故贼志必逞，而大师无功，河南帅屡挫，或病及忧悸死。朝议以楚王镇宛洛，遂总师干，然石中丞在寿春，仅遏东面，而西南北境。无中丞者三其人。又豫州向无兵制，召募维艰，转饷已忧不足，间道易为贼所掠。甘君宜与王计，军旅之道，神明而变通之，毋泥于太平时庸臣病国之见，斯必有济耳。”烛生谢曰：“□见总帅，当以明公爱国苦语，□缕陈之！”陇西公亦起而拜曰：“国之大事，非甘君不能为。老夫即知之，而可与议者难其才也。先生能致此词，敢拜其辱。”烛生请餐竟即行，陇西公敦送始入。邬郁告以“仙霞岭下，闻有兵警，云是岛贼窜余，越帅不令闽人辄过，当诘奸宄，新长史又无军帖，奈何？”烛生曰：“彼诘岛贼，非诘乎岛之人，至自辩晰耳。”

    一日抵岭下，数兵士拥烛生邬郁去，责供词。烛生笑曰：“是何难！”填《满江红》一词，依岳少保韵。

    问仆何人，闽中彦，风流未歇。论兵事，鸡笼城下，要追前烈。智瞽长鲸无二策，力清蜃刚三月。只今年，长史晋头衔，酬恩切。孔明卧，多风雪。张鲁叛，将翦灭。叹承平日久，金瓯无缺。望望难迷碧海梦，年年不化青泥血。更何妨，留滞著鞭人，疑相阙。

    兵士以供词呈越帅，放之西行，由杭至苏。烛生谓邬郁曰：“闻虞山士人都元，能于兵者。盍访之？”乃相与登虞仲之墓，寻子游之井，问山下人都姓者。皆曰：“无之。”困憩虞山寺，道士逢迎礼甚恭。烛生问曰：“都元何往乎？”道士答以“邑之明府姓都，得毋是欤？”烛生曰：“是矣！”乃入邑求见，其令以疾辞。邬郁曰：“焉有闻名来访而以病解免者。”遂延入令室。烛生视其人，欠伸不绝，如有疾然。询其年，初未强仕。坐而问曰：“明府之闻望，流于宇内，何以尚少年也？”令答曰：“仆虽少，惟事技术，经济阙如，足下非甘鼎之客耶？何以知我？”烛生曰：“桑□今日来访，为甘君觅奇士也，愿借交可乎？”令忻然，各书姓名乡里，及官职齿次。

    桑，字烛生，福州人。京兆府长史，年五十一。

    都元，字毛子，越州人，吴郡虞山尹，年三十九。

    两人者，以心为香而不及焚旃檀。以目为誓而不必指杓日，以楮墨为拜稽而无事用身手。由是烛生谓毛子曰：“弟所为经济，殆无人不想望之，知其技术，亦有自来。非若为有为盈为泰者之无恒矣。”毛子曰：“夫技亦天道也，吾无缚鸡之力，而万夫不能挫一毫，谓之太初禁，术亦圣功也。吾非骑鹤之姿，而一息可以通六合，谓之抚辰纲，非妄言耳。”适城外以火灾告，烛生曰：“是处不啻有万夫，可以观太初禁矣。”毛子曰：“诺。”解衣袒而往，登屋拔其梁木，折十二椽，坠于人丛中。良久仍袒而出，发肤完善，腰以上无屐齿蹴踏迹，亦无烟火熏灼痕，神气闲暇，谓烛生曰：“吾出入其间，曾不知有皮骨，谁能见而损之？”烛生曰：“是真技矣。抚辰纲则何术哉。”毛子曰：“请就书室观古画幅可乎？”烛生从之入室，东北隅悬一古画，长三尺余，广才及尺耳。毛子曰：“吾入玩，兄但相从，无返顾。”见毛子身如巨蚁，游画图中，入树穴，从之者亦不觉其身之重也。出树穴，见陡立一阁。颜曰：“中燮。”有石火万道出阁后，射人毛发而不见焚烧，毛子曰：“此宅土天也，兄勿以为火。”窈窕行其下，得一阁颜曰：“北鏊。”赤白两气化为龙蛇，盘旋左右，而不见噬人。毛子曰：“此贮水天也，兄勿以为金。”从龙蛇处径穿一阁，颜曰：“南查。”高下皆树林，而直干无枝叶。毛子曰：“此咽火天也，兄勿以为木。”循树林斜转，飞出一阁，颜曰：“西垲。”黄尘从地下卷起，而不眯人目。毛子曰：“此纳金天也，兄勿以为土。”穷尘尽处虚悬一阁，颜曰：“东泷。”千条瀑布自上滴下。而衣履绝不沾濡。毛子曰：“此养木天也，兄勿以为水。”自瀑布中奔出，见毛子身如蝌蚪，从之者不觉其身之滞也。则两人俱在室东北隅，视前画幅乃一素纸耳。毛子问曰：“术何如？”烛生点首而不能语。邬郁请曰：“甘总帅之望长史也，则亦渴矣，愿速赴之。”烛生与毛子作别曰：“仆晤甘君，当以弟荐，诚以礼辟致，弟勿有遐心，四海幸甚。”毛子曰：“二十年留心济变之事，几与妖妄同称，即有薪传，未敢珍为鸿宝；尚嫌幅短，无能想彻华胥。惟此身可报知己，所志不求显名，长为散人，略异征士，抒其所见，晦若无闻，则于桑于甘，皆可迹相依而道相许。若兄之好爵是縻，于我何有矣！”烛生曰：“仆亦非仕进者，功成之日，从游于画图中耳！”遂拱手即去之。

    至符离，烛生喟然曰：“嗟是战场，昔檀道济量沙唱筹之地。今天下一家，如万里长城者安在？”叹毕，野鸦乱噪，隐隐闻画角声。邬郁曰：“寿春较近矣，何军声不及吾黔营耶？”烛生曰：“中原无劲兵，虽石中丞不能养寿春士气，如甘君之步伐，岂易及也！”入寿州，适甘君以是日始至，相见大喜。甘君先为长史拜贺，方话别后事，问烛生曰：“周浮邱非长史师事者耶？”曰：“然！”甘君蹙然曰：“今乃在贼中，为之区策，非长史不能往招之，将使乐王子犷儿偕行耳。”烛生许诺，遂述陇西公所致词，且代征都毛子，乞与楚王谋，以书致毛子，使之挂冠自来，但勿奏朝廷何如。甘君拜谢起，且曰：“安得毛子而与之咨诹，陇西公所虑诸条，不难改观也。吾与石中丞见后，行还豫东大营，长史盍先去？”烛生与邬郁诣犷儿云：“甘君入石中丞幕。”各拜起，见榻上一叟，病而呻吟，中丞曰：“叟也入幕者三，其语多不可解。却之不去。且谓仆忘其弟子大恩，嗣后复逢扫地夫，则无渔人救死也。因卧病不肯药，其古之颠者欤？”甘君愕然曰：“刘老师将援中丞，是灭火真人之师。夫扫地夫即娄万赤，渔人即灭火真人，广州城外三十里之事，区君尝为鼎言之。斯病叟殆刘老师矣。”就榻前呼之。叟起，扶杖径去，不复有言：

    海云漠漠树□□，□见长虹下饮潭。

    国事不宜咨郑五，农功惟冀课朱三。

    笑声戛玉泉居左，梦影交柯郡在南。

    闻道求贤新奉诏，谭天大口一掀髯。

    友柏山农诠曰：

    尾之孳毛之□与□，皆属鸟兽，尾生毛子，似皆以物言，读者无泥于人之见也。

    连尾生之道，或尽于歌儿。都毛子之能，不遗于博士，四篇中又有同条共贯之理。

    《毛颖传》中称：中书君管城子，附会过巧。犹不若兹之大书特书曰都毛子，庶乎质有其文。

    唐人诗“高阁逼诸天”，极言阁之高，非诸天遂能集阁上也。今日阁上诸天，曾不知是阁也，刘向之所居欤？杨雄之所坠欤？而毛子其人者，都于向与雄之间，若何位置也？又不知是诸天也，为释氏之二十四乎？为天官家之九重乎？而毛子之阁上所行者，都在释氏天官家之外，奚以延缘也。

    尾生之吐五岳，是胸中所本无，而能敷施之，高明之全体也。毛子之行诸天，是阁上所固有，而能践履之，中庸之极功也。至是如六爻之发挥，九叙之歌劝，其旨愈恬，其思益邃，奇书可易言哉！

 卷之十九　　生心盗竟啖俗儒心

    

    是衣冠之盗，柳下季亦尚有兄；为乡曲之儒，鲁诸生不如无友。其愚也可笑，安知问俗以入门；而啖之何心，不惮为牺之在庙。

    石中丞谓甘君曰：“仆歙士也，将用齐人，兵练吴人，饷资越人，幕客多燕人，可称乌合矣。防豫数月，贼来掠者五，我出探者二，来则必受挫，出则必自疲，幸总帅此来，以粤海之成劳。惠于朋旧，感可胜言乎？”甘君曰：“鼎归豫，密与楚王商榷，惟有利于王师者，不以吴境分畛域也。刘老师化形以游，必有所济，其踪迹异凡猥者，至则敬而奉之。勿遽以白眼相触，则军中宜可以藉其智力也。”作别自去。

    豫东境大营，即古雎阳城。随征者为两参谋，乐般父子、庆喜等四女。杜承、慕玮、常越、沙明，其玛知古及矩儿夫妇，留佐斛斯，未偕至。烛生已与犷儿邬郁入宛南，访周浮邱，且侦贼情矣。甘君自进大梁谒楚王，乞屏左右语。楚王曰：“甘总帅大名，宫婢震耳。昔抱罕之捷，师傅中有撰纪事本末入国史者，有叹美为歌行寄友人者。歼青黑二苗，有奉命绘图呈上者，我寓目皆及之。今五斗贼充斥藩境，王师有征无战，将何策以靖乱乎？”甘君对曰：“鼎实不能知贼中之事，与官兵不卒平贼之由。有贤者都元，隐于风尘吏，今日之士元也。乞王以书聘之，得此贤，克贼易反掌耳！”楚王拱手曰：“荐人以戡乱，古大臣之风，我自作书，以何人为介？”甘君曰：“鼎宜自行，否则幕士明化醇，当斯任者也。”

    楚王送甘君出，自作书云：

    楚王成白：惟毛子先生足下。昔者栾巴为守，披发而救弟子，许逊作令，出身以斩蛟龙。诚以有道之士，不忍兄弟之颠连；达权之吏，不欲斯民之陷溺。彼其功成，非以一已！今天下绛帻方报晓筹，黄巾忽思夜起，谢安石之不出，如苍生何？邓仲华之少年，先诸将耳。伏冀息其折腰之苦，拯斯灭顶之凶，畀以斗大之印，不足为公荣；出其焚余之书，无不为世用。翩然之来，海内咸庆。

