<!-- { "loadSidebar": true } -->
　　扁舟晩泊御儿辱公物色津门客之上座楼船盛集华灯列前清吹夹路论心促膝旅况尽销重以平湖朗月千里若防逺岸长空万顷一碧丙夜沉酣狂态逸发杯斚纵横缨舄颠倒诚生人之剧懽词苑之盛集也诘朝解缆黯然魂销执手故人时入梦寐既归谿上一卧六旬絶粒枵膓仅存喘息淋漓药物展转床笫秋深闭户奄忽初冬二竖见寛稍稍起色老亲弱弟聚首残年仲春买舟扶掖东下拟馆舍小定驰遣一介闻问琴堂则大教俨然先于穷谷长笺诲慰缕覼千言谊激肺肝情防金石令人驰望毛骨奋飞咄咄逺游逸气干云雄才絶世若足下者谓宜髙峙木天端居藜阁乃俯同羣倅出宰一方拜迎官长鞭挞黔黎期会簿书拮据钱谷罄折贤劳良哉独苦苐尼父执鞭子弓问政古圣昔贤咸亲民事以足下硕抱骏猷何施弗合异时张皇循吏标揭名臣毋使轻薄中庸交口亟称骚人无用文士寡效其亦可乎仆年垂知命蒲栁蚤衰即著述一念尚撄方寸而晷短途长惮于驱防加之二三朋旧日益防頽将鼓缶而歌鼓腹而游为呉越闲人宇宙一蠧足下春秋鼎盛努力前防砥柱狂澜挽回鸿造葵丘城濮狎主齐盟是则不佞惓惓私衷匪敢佞也俸余损饷即付酒家重以口腹为亷吏累柰何
　　报俞羡长
　　足下体中尚未佳耶久客逺归加餐故应努力苐骄阳作祟养盛以候凉秋何如素馨损惠即配天池取郭婆新汲烹之作凌晨清供如足下云云以脂粉涴其澹妆不可也一咲
　　又
　　夜来素馨至今芳意未歇凌晨苍头趣郭婆汲新供上当瀹罗岕拥少君啜之异时梦得乐天茗飵相回易倡酬之什播诵词林吾与足下苐各赋一章何必减昔贤风味也
　　与俞羡长杂柬五通
　　诘朝煮茗摘蔬客何长卿张元春雕绘皆江东独步须足下携大手笔来成小斋三絶也
　　二
　　湖头邂逅燕姞遂令桃花千树片片欲飞乐事赏心得之意外仆徃在长安许为薛素素作歌今迄未就足下贾勇先登仆狂兴陡发当继作二百言许并一了都下宿逋政恐造物小儿见嗔无赖耳
　　三
　　郭外登髙即片石可觞亦为游人所据足下扪萝絶壁举觞白眼呼吸帝座古今豪举无越兹辰云门天阙二语尤崛奇入唐人座中当令元白动色
　　四
　　小楼匡坐触目琳琅令人浃日留连竟暮忘去顷词塲百六江左风流零落澌尽一朝遇足下顿还旧观
　　五
　　正以还肤立成风古今学问之途靡复一线昨过足下髙斋图书四壁皆手自校讐觉双曈顿尔开豁须异日买田阳羡朝夕过从足下作三万巻中老蠧鱼也
　　报邓逺游
　　极浦层堤挈芳揽秀髙峰逺寺涉险攀竒加以天时朗彻人境清真燕乐嘉辰牛饮长夜无论平原布衣即金谷兰亭讵当全盛哉湖头把袂怅恋风流音徽泠泠恍在耳睫伏想旌麾莅邑簿书旁午转盻旧游倐成尘迹能无梦寐飞越河山耶北上之期茫然未卜倘蹇驴业债若恋寒酸执防追随轩葢之末并驱徐沛逹于芦沟亦震旦国中豪举极乐事也
　　与陆使君
　　济上遘龚使君沾溉下风一二赖天之灵徳星巍巍照临东国应麟方旅食淮甸弗获以青鞋布袜从州民伏谒道旁杪嵗归庐始遂荆识大惧龙门峻絶草茒一介无地自容乃执事頽然屈千乗之尊隆三接之遇披襟欵狎懽若平生即孟轲氏称乐善忘势古今贤豪殆同一辙矣扁舟入省濡滞及朞春风载和专使驰候不腆敝帚索笑大方惟明公之寓目焉
　　报王恒叔
　　读五岳游草觉抚琴动操之余山谷皆响足下信奇人然造物小儿亦何意独纵杖头若是仆犬马四旬仅岱宗一入眉目客嵗挈家逺游将永别金华诸洞壑因发愤走芙蓉紫薇厯探朝真氷壶双龙穷极幽峭而后返尚未暇写之笔端阅足下游记快哉十得八九矣何时同蜡双屐登金盆玉壶絶顶大呼石羊君也
　　与王永叔
　　足下移疾还赤城桃花万树烂如蒸霞二僊娥出迓胡麻涧旁携手入天台洞中乐否见司马子微为致声仆久厌尘嚣何日谪期垂满相与逍遥鹏背作八极游也
　　与蔡稚含
　　一别足下归谿上闻问便自杳然追忆齐河邂逅不数语挥袂真若西天阿閦国随现輙隐乃人生梦幻泡影亦何处不然足下髙啸石梁鸿篇巨制当令兴公旧赋无复金石声春深谋一相过饱餐赤城霞色也
　　报黄説仲
　　武林邂逅遂不获以鸡黍享故人今犹怅怅足下扺淮大将军有揖客显重可知青油幕下观棋往事恍忽如梦苐小山樷桂无复遗踪跨马郊原得无踯躅于西风残照也




　　少室山房集巻一百十七
　　钦定四库全书
　　少室山房集巻一百十八
　　明　胡应麟　撰
　　书牍十七首
　　报顾叔时吏部
　　昔在丙子得公乡书制义读之輙狂呌击节以为自赵宋以迄当今五百余载士之殚精塲屋不可为量数而尽削凡蹊超然化境神通游戏于八极之表者门下一人而已载读泾上诸篇总之髙处在古无上平处頫视唐瞿令制义足传南华浄名鼎立宇宙矣顾犹以公之业圣于今而未敢必公之邃于古也已则闻公出而仕以正气直节树朝绅已则闻公引而归以清标特操振闾俗至学术之富穷四部而覈九流私心之乡往愈勃勃焉每欲介茂卿通姓名下执事惟是慵疎玩愒片刺未遑孰意公之过知不佞而俨然先之也毛子贞夫将至大教副以妙墨贶以鸿编恍忽瑶华飞坠天际踊跃披诵病骨欲仙嗟嗟执事仆海濵竖儒耳弱冠狂歌放情丘壑即眇闻謏见罔异醯鸡之处瓮天乃执事方龙跃凤鸣奋乎百代而旁搜草莽博询刍荛真至委笃过情乃尔将泰山渤海必茹纳涓涘以自成其大耶劄记诸篇超超诣尤匪近代浅识所窥不佞甞窃谓不朽二途咸勃兴于正之际而得失瑕瑜大都等埒古道问学以尊徳性而今也问学废于徳性之尊古源实学以着文词而今也实学防于文词之着流逡巡致谈理者上不复知有六经而谈艺者下不复知有六代此其渐庸可长也执事伟论欲配周朱于大享而续黄陈于正声规模思度且逺矣千虑之一幸附髙明砥柱狂澜惟公自爱呉鲤溯流匆匆勒谢小诗四律小刻百巻惟大方削而教之
　　与顾叔时论宋元二代诗十六通
　　病中毛文学过溪头首出大教亟伸纸疾读之清风穆如沁澈五内不啻枚乗之发陈琳之檄矣公伟度冲襟苞举六合而独虚懐于鄙人大观宏识殿最百家而独注念于宋元诸作者岂其不得中行下思狂狷耶要以刍荛弗遗流壤靡择政所以自成其大耳承欲类集古今诸诗自萧氏之选冯氏之纪以及髙氏之彚李氏之删悉加订定而旁撷两宋胜朝都为一集诚不刋之盛典苐时代邈绵篇章总杂即未易嵗月讫工且窃窥公之用意片长必采众善毕罗大小各因其才盛衰不没其世非心公量拓鉴彻裁精讵容轻议仆醯天蠡海学步前流目睫之讥徒贻来哲公言逺矣未敢闻命也乃刘氏诗统寤寐频年公既索诸蜀中冀可必遇获覩之后或当参其类例有所建明削鐻大方庶几万一何时孤帆夜雪乗兴延陵晤对亭纵谭奥眇以十日之工定千秋之业亦古今至快剧娯也寄至元人诸集格致风尚咸有足观而若倪若陈之外艺林之中杳无识者以今核之其中寜无一二追逐唐余者耶此弥足徴公逺见非逐人悲笑者流矣辱委稍加评抹印证宗门宋人诗话数种检摭如命伏枕岑岑未竟倾吐来鸿迅发嗣致愿言
　　二
　　辱谕韩栁元白诸家皆大方材具也昌黎五七言古及东埜倡和诸篇穷竟笔力司空图谓掀雷掣电撑抉天地之垠信矣而揆之昔人则和平温厚之义缺焉李賔之谓为角音似也至近体卑卑不离中晩寸步气运所驱即以退之材力蔑克挽回而今人以咎温韦李许舛矣栁州古选自是陶韦正脉正声亦亟收之其近体精工之极乃所以不如大厯诸人髙氏之不取非无见也乐天信手纵横妙思溢发唐谓人才之絶允矣不诬而浅近肤率诗家所忌什九蹈之微之才不如白力不如韩致不如栁通较中晩人才三大家外刘禹锡为最优惟中山诸律絶元和巨擘首借此君而自刘之外又仅元差足配白故一时竝称耳宋大家王苏黄陈介甫步趋唐人小诗絶句时足乱真而近体刿思求新遂肇坡谷门户长公俊爽澜翻歌行时覩合作而近体厐杂诙谐虽老境参横至贻误学人尤有甚于白者涪老一代自居其诗苐得杜之拗澁偏枯而沉雄伟丽无万一焉不知举世胡以茅靡若是是时坡既武库矛防不厌众心而陈无已辈又皆出谷门庑且师法归之杜氏见以名髙宜海内旁无异吻亦古今变革大限也陈虽出谷而近体邃密精严深造自得匪三子流总之以才具言则赵氏之称大家故当四氏政不必苦校其诗若梅圣俞之学唐陈去非之学杜皆铮铮跃出庸讵可以宋槩耶南渡尤阳范陆时号大家而才逺出苏黄下诗率唐调寡而宋调多至永嘉四灵虽跬步不离唐人而调益卑卑才具琐尾无足论矣元之号大家者虞杨范揭而前则赵子昻后则杨亷夫数子而其才咸窘邉幅诗亦粗具肤响若唐之空花水月杜之万户千蹊槩乎未之有闻乃元调较之于宋则于诗差近而自诸子外传于今世者类有足观振起国风之一渐也诸君子集惟延之曼硕未覩自余仆备有之暇当一一评订印正大方苐非公鲜不以葛藤诮仆矣
　　三
　　正声不取垂拱四杰诚为卓识惟排律骆賔王蓬转俱行役一篇不在二庭归望下王勃滕王髙阁短歌足为唐七言古压巻以系序末不及收耳此外卢骆长歌例不一载自是正声皭然家数品彚固并收之廷礼非愦愦者后来仲默论出要为另一宗门于鳞和之苐非所以论正声也
　　四
　　葛常之云太白不取建安七子而少陵亟称垂拱四杰七子固兆端绮靡而王杨卢骆亦词人之小巧者耳此正论也而非所以论太白少陵李气防髙拔故持论常轻又篇名古风挟风雅以令曹刘不取固宜杜意度包含故立论多恕又篇名为戏愤轻薄之讪前哲亟称有故夫李于杜犹然不满而杜于髙岑苏李富嘉谟孟云卿皆什九见于题咏矧王杨卢骆辈耶【李邕苏源明见杜八哀】
　　五
　　笃而论之四杰固以巧丽为宗然长歌婉缛上继四诗近体铿锵下开百世其功力匪邈小也自五言律掩于沈宋王岑七言古掩于少陵太白后人展巻忽之不思陈隋极敝之后非四子草创厥初盛唐诸公能遽抵妙境至此耶乃其万言一挥滔滔混混恐陈思而后贤刦中未有过者总之才情富而气格卑骈俪工而典则逺故视李杜韩栁四家声实悬逊要之长处不可尽诬也【杨用修以杜韩于王犹地上老骥不能追云中俊鹘亦偏见未足凭】
　　六
　　髙氏正声一部其评批朱者在不佞未冠之前墨而楷者亦曩时鄙臆也今以较之去取往往异同惟大防差不悖一人之见且尔况上下数千载乎忆近某公选集唐诗自序云品彚之博而尚有遗篇正声之严而兼收劣制殊有味乎其言即今正声所收劣者大都十之一而所遗佳制无虑十之三品彚所收劣者大都十之四而所遗佳制无虑十之二所繇然者唐宋选诗国秀英灵极间气皆漫无伦次鼓吹等集尤为可嗤周氏主裁方氏主格率泥一偏仅唐音粗备一代而简择未精搜辑未广至庭礼二编庶几十得八九矣而时际国初元风未涤兵燹之后载籍多湮耳目所羇故难尽善也仆异时肺病少苏或当循门下教防取王杨韩白诸百家唐集遍阅之益品彚之遗而大芟其芜杂损正声之劣而毕聚其菁英此则工力差易而仆亦自计足办者书成之后门下更一扬扢之唐诸作者当无遗憾矣顾丘陵川泽因之髙下易耳新寜草创非超世之识未易云也
　　七
