<!-- { "loadSidebar": true } -->
　　红轮不暂驻鸟飞岂复停岑霞渐渐落溪隂寸寸生藿叶随光转葵心逐照倾晩烟含树色栖鸟杂流声
　　咏日午奉和　　　　　　　虞世南
　　高天净秋色长汉转曦车玉树隂初正桐圭影未斜翠盖飞圆影明镜发轻花再中良表瑞共仰璧晖赊
　　同前　　　　　　　　　　褚　亮
　　曦车日停午浮箭未移晖日光无落照树影正中围草萎防稍靡叶燥望凝【初学记作疑】稀昼寝慙经笥暂解入朝衣
　　日　　　　　　　　　　　董思恭
　　沧海十枝晖【山海经扶桑九日居下枝一日居上枝或作沧波十丈晖非】圃重轮庆舜华发晨槛菱彩翻朝镜忽遇惊风飘自有浮云映更也人皆仰无待挥戈正
　　日　　　　　　　　　　　李　峤
　　旦出扶桑路遥升若木枝云间五色满霞际九光披东陆苍龙驾南郊赤羽驰倾心比葵藿朝夕奉尧曦
　　秋日　　　　　　　　　　王昌龄【文粹作耿纬】
　　反照入闾【文粹作穷】巷忧【一作愁】来与谁语古道无【诗选作少】人行秋风动禾黍
　　同前　　　　　　　　　　耿　纬【唐书作湋后同】
　　照耀天山外飞鵶几共过微红拂秋汉片白透长波影促寒汀薄光残古木多金霞与云气散漫复相和
　　登天坛夜见海日　　　　　李　益
　　朝游碧峰三十六夜上天坛月边宿仙人携我搴玉英坛上夜半东方明仙钟撞撞迎【集作近】海日海中离离三山出霞梯赤城遥可分霓旌綘节倚彤云八鸾五鳯纷在御王母欲上朝元君羣仙指此【集作我】为我说几见尘飞沧海竭竦身别我期再逢空山处处遗清风九州下视杳未旦一半浮生皆夣中始知武皇求不死去逐瀛洲羡门子
　　负冬日　　　　　　　　　白居易
　　杲杲东【集作冬】日出照我屋南隅负暄闭目坐和风【集作气】生肌肤初似饮醇醪又如蛰者苏外融百骸畅中适一念无旷然忘所在心与虚空俱
　　夕阳　　　　　　　　　　郑　谷
　　夕阳秋更好防防【集作敛敛】蕙兰中极浦明残雨长天急逺鸿僧窗留半榻渔舸透踈蓬莫恨清光尽寒蟾即照空
　　月
　　咏月【文选作秋月】　　　　　　　沈　约
　　月华临静夜夜静灭氛埃方晖竟入户【文选作户入】圆影隙中来高楼切思妇西园游上才网轩映珠缀应门照緑苔洞房殊未晓清光信悠哉
　　咏月篇【类聚作望秋月】　　　　　前　人
　　望秋月秋月光如练照耀三爵台徘徊九华殿九华瑇瑁梁华榱与璧珰以兹雕丽色持照明月光凝华入黼帐清晖悬洞房先过飞鷰户却映班姬床桂宫袅袅落桂枝露寒凄凄凝白露上林晓叶飒飒鸣鴈门早鸿离离度湛秀质兮似规委清光兮如素照愁轩之蓬发映金阶之轻歩居人临此笑以歌别客对之伤旦暮轻襄【类聚作囊】圃映寒丛凝清夜带秋风随庭雪以偕素与池荷而共红临玉墀之皎皎含霜霭之蒙蒙轥天衢而徙度轹长汉而飞空隠嵓崖之半出【类聚作而半隔】隔【类聚作出】帏幌而才通散朱庭之奕奕入青琐而玲珑寒阶悲寡鹄沙洲怨别鸿昭姬泣胡殿明君思汉宫余亦何为者淹留此山东
　　月　　　　　　　　　　　董思恭
　　北堂未安寝西园聊骋望玉户照罗帏珠轩明绮幛别客长安道思妇高楼上所愿君莫遗【初学记作违】清风时可访
　　月【集作翫初月】　　　　　　　　沈佺期【见骆賔王集】
　　忌满光恒【集作先】缺乗昏影暂【集作渐】流既【集作自】能明似镜何用曲如钩
　　秋月　　　　　　　　　　骆賔王
　　云披玉绳净桂满镜光圆【集作月满镜轮圆】裛露朱花【集作珠晖】冷凌霜纨扇【集作桂影】寒漏彩含踈薄浮波漾急澜西园徒自赏南飞终未安
　　月　　　　　　　　　　　李　峤
　　桂生【一作满】三五夕蓂【一作分】二八时分辉度鹊镜【一作清辉飞鹊鉴】流彩入蛾眉【一作新影学蛾眉】皎洁凌【一作临】踈牖朦【一作朎】胧鉴薄帷愿陪北堂宴长赋西园诗【一作愿言从爱客清夜幸同嬉一作皆单题诗】
　　同前二首　　　　　　　　杜　甫
　　天上秋期近人间月影清入河蟾不没药兎长生只益丹心苦能添白发明干戈知满地休照国西营
　　二
　　四更山吐月残夜水明楼尘匣元镜风帘自上钩兎应疑白发蟾亦恋貂裘斟酌姮娥寡天寒耐九秋
　　新月　　　　　　　　　前　人
　　光细岂【集作欲】上影斜轮未安微升古堞【集作塞】外巳隠暮云端河汉不改色闗山空自寒庭前有白露暗满菊花栏【集作团】
　　初月　　　　　　　　　　李　白
　　玉蟾离海上白露湿花时云畔风生爪沙头水浸眉乐哉管客愁杀战征儿因絶【疑】西园赏临风一咏诗
　　水月　　　　　　　　　　僧皎然
　　夜夜池上观禅身坐月边虚无色可取皎洁意难传若向空心了长如影正圆
　　月【一字至七字】　　　　　　　　张南史
　　月暂盈还缺上虚空生溟渤散彩无际移轮不歇桂殿入西秦菱歌映南越正防云雾秋巻莫待闗山晓没天涯地角不可寻清光永夜何超忽
　　秋月　　　　　　　　　　白居易
　　万里清光不可思【一作私】添愁足【一作盆】恨绕天涯谁人陇外乆征戍何处庭【一作亭】前新别离失宠故姬归院夜没畨老将上楼时照他几许人肠断玉兎金蟾【一作银蟾】逺不知
　　此诗本卷中秋月门重出今巳削去注异同为一作
　　同前　　　　　　　　　　李商隠
　　池上与桥边【一作楼上与池边】难忘复可怜帘最明夜簟巻巳凉天流防水花急吐时云叶鲜姮娥无粉黛只是逞【集作鬬】婵娟
　　同前　　　　　　　　　　方　干
　　凉宵烟霭外三五玉蟾秋列野星辰正当空鬼魅愁泉澄寒魄莹露滴冷光浮未折青青桂吟防不忍休
　　月　　　　　　　　　　　前　人
　　桂轮秋半出东方巢鹊惊飞夜未央海上风云摇皓影空中露气湿流光斜临户牖通宵烛廻照阶墀到晓霜庾亮恃才高更逸方闻墨翰巳成章
　　初月　　　　　　　　　　李羣玉
　　艶艶【集作灔灔】流光浅娟娟泛雾【集作露】轻云间龙爪落帘上玉钩明桂影枝犹小仙人影未成欲为千里别倚幌独含情
　　月　　　　　　　　　　　罗　隠
　　湖上风高动白苹暂延清景此逡巡隔年为别因【集作成】何事半夜相逢【集作防】似故人蟾向静中矜爪距兎偎【集作隈】明处弄精神姮娥老大应惆怅独倚【集作倚泣】苍苍桂一轮
　　月　　　　　　　　　　　曹　松
　　寥寥天地外夜魄爽何轻频见此轮满即应华发生不圆争得破才正又湏倾人事还如此【一作相似】因知倚伏情秋霁丰得寺与真师咏月　唐彦谦
　　露冷风轻霁魄圆高楼更在碧山巅四溟水合疑无地八月槎通好上天黯黯星辰环紫极喧喧朝市蔽苍烟夜深独与岩僧语羣动消声举世眠
　　月【杂咏作中秋夜翫月】　　　　　　　　前　人
　　一上【杂咏作夜】高楼万景竒碧天无际水无涯空【杂咏作只】留皎月当层汉并送浮云出四维雾尽【杂咏作静】不容豹隠氷生只【杂咏作唯】恐夏虫疑坐来离思忧生晩【杂咏作将晓】争得姮娥子细知
　　中秋月
　　贺崔中丞中秋月　　　　　张南史
　　秋夜月偏明西楼独有情千家防露湿万里觉天清映水金波动衔山桂树生不知飞鹊意何用此时惊
　　中秋夜与诸公锦楼望月得中字
　　武元衡
　　玉轮初满空迥出锦城东相向秦楼镜分飞碣石鸿桂香随窈窕珠缀隔玲珑不及前秋见圆光【集作辉　杂咏作明】鳯沼中
　　酬刘【集作裴】端公中秋夜对月见懐
　　权德舆
　　凉夜清秋半空庭皓月圆动摇随积水皎洁满晴天多病佳期阻深情丽曲传偏懐赏心处同望庾楼前
　　中秋夜临镜湖望月　　　　陈　羽
　　镜里秋宵望湖【杂咏作潮】平月彩深圆光【一作明】珠入浦浮照鹊惊林澹动光还翠婵娟影不沉逺时生岸曲空处落波心迥彻轮初满孤明魄未侵桂枝如可折何惜夜登临
　　八月十五夜翫月　　　　　刘禹锡
　　天将今夜月一遍洗寰瀛暑退九霄净秋澄万景清星辰让光彩风露发晶英能变人间世翛然是玉京和中书崔舎人八月十五日夜翫月二十韵
　　前　人
　　暮景中秋爽隂灵既望圆腾精浮碧海分照接虞泉【或作渊疑讳】迥见孤轮出高从倚盖旋二仪含皎洁【集作澈】万象共澄鲜整御当西陆舒光丽上从星变风雨顺日助陶甄逺近同时望晶莹此夜偏运行调玉烛洁白应金天曲沼疑瑶镜通衢若象筵逢人尽氷雪遇景即神仙引素吞银汉凝清洗緑烟臯禽惊露下隣杵思风前水是还珠浦山成种玉田劔沉三尺影灯罢九枝燃象外形无迹寰中影有【杂咏作自】迁稍当云阙正未映斗城悬静对挥宸翰闲临襞彩牋境同牛渚上宿在鳯池边兴掩寻安道词胜命仲宣从今纸贵后不复咏陈篇
　　八月十五日夜湓亭望月　　白居易
　　昔年八月十五夜曲江池畔杏园边今年八月十五夜湓浦沙头水馆前西北望乡何处是东南见月几回圆临风一叹无人防今夜清光似往年
　　答梦得八月十五夜翫月见寄　前　人
　　南国碧云客东京白首翁松江初上月伊水正无风逺思两乡断清光千里同不知娃馆上何以【疑作似】石楼中【其夜在龙门石楼望月】
　　八月十五夜禁中独直对月寄【集作忆】元九
　　前　人
　　银台金阙夕沉沉独宿相思在翰林三五夜中新月色二千里外故人心渚宫东靣烟波冷浴殿西头钟漏深犹恐清光不同见江陵卑湿足秋隂
　　中秋月　　　　　　　　　释无可【见杂咏】
　　蟾宜天地静三五对阶蓂照耀超诸夜光芒掩众星影寒池更澈露冷树梢青枉值中秋半长宿洞庭
　　同前　　　　　　　　　　刘得仁
　　尘里兼尘外皆期此夜明一年唯一夕【杂咏作度】长恐有云生露洗微埃尽光濡是物清朗吟防正好惆怅又西倾
　　同前　　　　　　　　　　李　频
　　隂盛此宵中多为雨与风坐无风雨至防与【杂咏共防】雪霜同抱湿离遥海倾寒向逺【杂咏作迥】空年年不可值还似道难通
　　同前　　　　　　　　　　李　洞【见杂咏】
　　四十五秋宵月分千里毫冷沉中岳短光溢大河高不寐清人眼移栖湿鹤毛露华台上别愁望一年劳
　　同前　　　　　　　　　　马　戴【见杂咏】
　　隂魄出海上望之増苦吟冷搜骊颔重寒彻蚌胎深浩气笼诸夏清光射万岑悠然天地内皎洁一般心
　　中秋越台防月　　　　　　李羣玉
　　海雨洗尘埃月从空碧来水光笼草树练影挂楼台皓耀迷鲸目晶失蚌胎宵分凭栏望应合见蓬莱
　　中秋月　　　　　　　　　张　祐
　　碧落桂含姿清秋是素期一年逢好夜万里见明时絶域行应乆高城下更迟人间系情事何处不相思
　　同前　　　　　　　　　　释栖白【见高僧诗】
