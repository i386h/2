<!-- { "loadSidebar": true } -->
　　十事一曰户口逃亡不为开落二曰产去税存贫民受三曰秋苗受纳巧取多门四曰高估官产吏私其利五曰人户避役亲在其居六曰乡村聚徒教习律令七曰差役愆期科保正八曰公吏溢额作过多端九曰人户陈状科补助钱十曰开剥死牛邀求百出印榜奏事在遗编第七卷且请岳飞绥定湖南及邻境给韩京营田免全州广西节制乞选岳守与潭鼎腹背制么贼
　　江西湖南接壤盗贼出没其间两路追讨之兵不相犄角以盗出界为尽已职故盗得视两界缓急往来以骋君奏岳飞御军严肃请以两路盗贼并委之江贼彭铁大就君请降岳掩其懈击之大获君恱表其功状岳军得以展其智力诸将所乡鼓行盗用此戢时金州属湖南广西二路潭州益阳县割入鼎州君奏罢之选岳守事见讨杨么语中乞委岳侯两路盗贼给韩京营田奏在遗编第六卷岳侯破彭铁大事论全州奏在第八卷益阳奏在第九卷
　　论郴道永桂阳丁米均敷见存一丁至石余者并带籴之
　　丁米前例口赋四斗均敷以承平丁帐科于乱后君既蠲其敷数遂奏计口之赋贫富一等富者寛裕贫者重困均之田亩则又偏苦上户谓宜履亩分口算之半以就均一寛贫下带籴之米湖南一路旧有之名籴而未尝给钱多或兼倍正赋州县受纳必先籴而后租民不供命但能充籴而已常赋之入至一县嵗不迨三分者良民偏受其实无补于县官君初难遽除之周询其详始班其禁又有和籴夫米并受纳米様斗斛纽耗仓例把算抬斛斗面销钞之米水程装纲縻费脚乗修笼夫米价钱户帖及牛倒死买醋钱均敷黄麴麴引钱绸轻夏税贴纳钱陈状补助钱等其他名数尚不一君奏州县受纳收耗与当逺而近输者得收脚钱如条例余一切罢之宪司纠违禁者丁米奏在遗编第七卷带籴奏约束防在八卷放丁米罢受纳增收水脚钱榜在第九卷
　　时田荒籴贵命州县量城市逺乡道里朝暮可及者自近及逺区处赈粜由是籴价顿平济惠甚溥咸戴上赐不以遐遗也且请存留漕司上供钱赈济郴道桂阳三州罢营缮等费
　　诸州大饥在兵荒之后田莱不辟米价翔踊而二广帅司闭籴且禁耕牛出境一牛值钱百千且漕臣李弼孺初起上供帅司下潭全永州计置材植缮成府民不胜困君留上供钱斛不遣截支米二万石裨常平义仓支济及以封椿经制司银三千两分畀州县仍借诸司钱籴广西米赈给通那省米借贷听四等下户十人为甲州为给据自置拨米州军支请牒止遏籴遏牛营缮约饬诸县括荒间田亩劝课富家开垦晓民生放种本收息官为催理又命上户粜米接济给歴稽其多寡高者免役次者免罪籴平田垦人不觉饥论遏籴遏牛请拨上供赈粜奏在遗编第六卷劝课奏在第七卷存留上供支米赈济自刻三奏生放种本榜在第八卷罢帅司营缮奏谕民粜米榜在第九卷
　　荐本路宪吕祉郴守赵不羣全倅刘延年前衡倅赵伯牛统制官吴锡等朝廷皆召用
　　吕祉为宪其治在衡州曹成冦迫州城祉毅然独立指挥诸将防守冦不能犯他盗胡元奭等数千人所在出没祉遣韩京讨平之为政激扬清浊豪吏不敢为奸赵不羣初宰章邱抗金人数万之众其守郴也曹成起攸县安仁间执安抚使向子諲径薄城下郡人惊走殆尽不羣率兵迎战贼不敢前成后再至围城不羣拒守六昼夜出竒应变竟却之嵗早以马料赋民播种身率僚吏减奉以济贫民又省冗费犒军因缮城垒民不知役楼壁屹然君之支截上供繇不羣发之也刘延年元祐名臣放之从子居乡以孝友闻遭世艰难携家族四十口转徙江湖与共甘苦敏于政善应卒权兴国军贼帅李胜拥徒数千称迎奉神御拏舟直抵其垒居于延年而去初靖康中有防召对未赴既更世故不复自言赵伯牛通判衡州当孔彦舟变伯牛使人开谕一郡免于焚爇从平胡元奭再拒曹成有功又道倅郑安恭元祐大臣雍之子绍兴初曹成据州百余日杀掠惨酷十室九虚安恭摄郡能劳徕安辑之明年猺人大出安恭率众讨捕偪逐山谷贼穷请命至言乏食非其本心安恭戮当敌一人余无所问诸峒稍知畏服祁阳令张登治最一路继禇积政之后兵火之余登安集流离首与民约如是而催科如是而差役善良者处以是道强猾者治以是法民始疑而易之三月而信之五月而安之曹成受降而来一邑震恐登从容措画不扰而济大兵之后四政浑杀登刻意穷究推割分明吏畏其强民懐其惠提刑司检法官文浩先知宁逺县有循良称安抚司统制官韩京朴忠善战破郴贼李冬至防贼钟超胡元奭等兵皆数万如孔彦舟余党及永兴土冦王盖天游冦贺潮等亦皆不减数千人君初议营田京率先请茶陵安仁二县荒田耕种吴锡号吴夜义威名甚着猺人杨再兴反攻围武冈军出没八年为锡所破穷追数百里焚其庐落甚众君录奏其事皆功见一时者荐吕祉章在遗编第六卷韩京赵不羣文浩郑安恭章在第七卷刘延年赵伯牛章在第九卷惟吴锡奏家亡其藁按使事录奏状以千文为号不应遗落必还朝所上章也其破杨再兴事见第八卷请委岳飞绥定盗贼奏中又有荐黎明事别见
　　初扺荼陵县虑囚有以平人为刼盗者片言折之审知官吏冒赏之寃立下吏痛治为直之人称神明初县人高大被刼戕死其夕李方陈一家亦被盗巡尉捕未获高大家人疑贺大谭世绩等实杀高大县尉何燮收辞所连逮上县并以陈一李方事鞠之锻炼成狱贺大知不免以陈九张七雅有猜恨枝辞入之世绩等具以踪迹自明狱司不为追防君阅成案洞见其寃移狱安仁遂直其事活无九人至安仁虑七三杀人狱以痕伤在左欵辞左右及前后异词为断二奏在遗编第六卷
　　论漕臣措置州县日纳移用等钱苛敛且纵吏门下奸赃请绳治又按发知桂阳及永召三守常宁令等不法祁阳令等妄杀按赃吏之尤者械送狱
　　湖南赋役繁重民有嫁老母不举子以规析户免进丁者转运判官王淮赋钱移用孙诸州日纳缗钱二十县以大小输钱十五千至十千又潭衡二州日出旗望酒钱二十千实未尝得酒州县敷于民下自米麯银纸下至鬻豆腐者皆不免科掠郡县去国既逺又当积乱之后守宰贪纵遂成风俗郡守和璟其尤者羣下有五毒三谄之目衡阳令王括邵阳谢微祁阳褚稹皆专恣昏墨民不堪命号曰三阳括先以赃败死微与稹有谢一褚二之称微及茶陵令谭知柔先有召命君留不遣按治其奸皆无所贳平阳尉靳成赃露亡去因荷项属吏知宁逺县张雍懦不胜任东安令李威逺前坐罢软对移清湘令谭观光耒阳丞李炜咸刚劲有守晓习吏治君请以观光易雍炜易威逺仍不理遗阙论王淮及权运判赵志之并按和璟武冈权尉李端慤巡检刘清奏在遗编第九卷靳成谭知柔及监税沈铨常宁监税王载平阳权令李发并桂阳签判权监陈如埙对移奏在第七卷永守黄陞推官俞梅等并谢微禇稹及其主簿严彻常寜令阮冠衡阳尉杨祖尧高摅奏在第八卷衡州录参詹勉奏在第六卷换县章在第九卷
　　以论潭帅非其人又其间发摘稍多行之且峻不无忤权贵意既还权发遣兴国军而他使皆进擢识者为不平
　　前此李相纲为湖南大使军民颇服其威信李以言罢折枢宻彦质代之帅司正兵才七千人招降之军乃二万众或传将欲起赴行在人情惴恐君奏纲至数月稍着成效至于彦质事未可知夫以未可知之事而易已试之效臣切惜之是时帅司军费不支漕司艰于出纳渐致猜阻君请漕司济其军用杨么僭皇太子慿借湖水为乱羣盗散处山谷土冦游冦更出侵掠如尹花八张成萧尚十萧小四田行者陈道王盈邓装彭铁大贺聪贺佐李询贺全刘仕才之属强者数万弱者三二千人君过江西知岳侯忠畧可任奏请借以讨贼必可肃清湖外朝廷方督帅司以么贼事君奏贼中乏食必因涨水侵肆已与帅臣彦质定议屯兵要津使其进不得掠退无所给一两月间其势必穷然后鼎州攻其前本军制其后计穷而来不战而屈此上防也使贼不离平原官军四合其平已乆正以波涛浩渺水势已涨贼军轻利飘去焱来初无定止官舟不葺又无水军较彼己之短长计时势之利害私忧过计愿毋欲速且请精择岳守量事应副以张潭鼎犄角水势已落可以必取又奏比发本路荆南兵援鼎州师次城下不给之粮各引而归实无所补止付岳飞以贼可保成功朝廷已遣王之师君知不知舟楫间事归对宻请委荆襄备御又奏贼军舟楫便利善长钩贯泅没与之从事于波涛间恐非官军之便军竟以水战困于搭钩致败卒用岳侯陆道取之他盗亦平悉如君防君之行也上谕君访山林不仕贤者长沙黎民字才翁以孝友信义著称其学问有渊源自胡文定公诸公咸所推重尝从御史张昕学遭乱托明以母及陷于贼间关入贼取之尝过郢州李允文以京西提刑至郢明即还曰郢多招安之冦允文凶恶其来必与为乱变在目中矣后一月而难作君归奏曰惟此可以充赋君去而明卒事不果行吕相既思有以中君君行未复即以空劄诮君移陈如埙为专擅君归又以其论帅臣军旅为诞且以小臣不当荐举将相言之上前时和璟所亲为户部侍郎愬君请给军用支截上供为不体国爱费君用此出吕相意犹未惬召君与谏官唐挥妇兄同见明告君曰朝廷本欲相留上令与公州郡已而唐谏果以质请表状弹击上不直之不报旋命都司计最五使手歴即课君殿削焉后张相浚督军湖南闻君将命有体兴国朱上寻复召还论易帅章在遗编第六卷论帅漕支费及杨么事宜在第九卷请命岳侯讨贼奏在第八卷论王杨么二劄在第三卷荐黎明奏劄在遗编别录第一卷遗编自六卷至九卷皆湖南使事号使事录疏其大者于此又有使囘奏劄在遗编并别录奏议中惟被命申请画一盖五使合奏已施行者详于榜牒奏事御宝手厯但抄写奏状语故不录
　　亡何以比部郎官召后敌骑次淮右车驾幸建康扈从以行方仓卒进发先驻跸平江及春还临安一时事宜人情敌势知无不言誉望弥着
　　平江建康奏议劄目并在遗编第三四卷别录第一卷
　　改兵部又改吏部左选迁右司改左司检正中书门下诸房文字迁起居舍人首以申严欧阳修王贽所请令赐对臣寮少留殿门候记注官出面录圣语及亲奉徳音事干敎化礼乐刑政为世典法者并备录关报记注官士论美之
　　君之为都司也刑寺奏谳父有夜盗子财子不知而杀之者当以夜入人家登时杀之勿论君谓人子弑父宁论曲直且父子法不别籍何谓人家子富父贫得非供养有阙抵以不孝之罪识者然之在后省也论旧都省无杖省吏有罪大付棘寺次不过罚直人情难傅重议是三尺法终不行于省吏也小人何所忌惮始置杖都省以诘小过奸吏少戢而省吏侧目思报矣论记注奏劄在遗编第三卷议刑置杖奏亡
