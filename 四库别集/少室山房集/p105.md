<!-- { "loadSidebar": true } -->
　　拓跋氏衰齐神武以英雄之度鹊起中原善任知人流誉海内乃余考其将帅之良勇莫若髙敖曹而智无出慕容绍宗右者而神武用之皆弗能尽其才也夫敖曹之勇当时已配楚项籍其殁于行阵神武如丧肝胆宇文泰赏追者布帛迄数世莫能尽偿其威名震慴若此而首领不保何哉敖曹能勇而不能怯者也而神武直任其勇而不思佐之以谋至建旗鼓以攻黑獭则其视宇文为何物其轻敌可谓至矣轻敌者亾兵家烱戒而敖曹临大敌而犯之能亾及也绍宗智略自尔朱兄弟皆违戾其策以底败亾至归神武宜若韩信之遇左车乃齐之骁锐窦泰彭乐侯景诸人神武纎悉委寄凡周齐后先大战数十河桥邙山沙苑之役连兵百万震动宇宙迄未闻绍宗运一筹借一箸于神武之幕岂神武之不用绍宗耶将绍宗自讳其能不以荐之神武耶迨神武垂殁子澄忧侯防之乱始特举绍宗以命之且云我故不贵之贻为汝徳于虖使景也前毙于欢则以绍宗才欢终不及一用而偕腐草木矣何以异于尔朱之世哉卒绍宗决水颍川沦溺堑下破景之外未奏一勲则以两将之智且勇而用之咸不尽其才皆神武之失也嗟夫六代之雄言知人善任者若神武亦庶几矣驾驭少疎以二将之才而莫能竟其用而皆致之不得其死至唐文皇效之于尉迟恭李世勣几帝武曌而任城术之不可不慎如是夫
　　尔朱荣
　　余读史至元氏之末未尝不竒羡尔朱荣之雄武而重惜其无成也夫自三代以迄六朝能以身一四海定中原者汉髙魏武而已乃两君初起草昧攻城略地兵家利钝皆互有之及其锄大敌戡大艰往往颠沛流离几败而克而荣独不然始自秀容夷帅一旅入朝遂沉母后易长君通国之人毋敢衡抗寻诛那果灭韩楼逐陈庆之平拓跋颢防萧寳寅万俟丑奴兵锋所加靡击不碎至以七千之众禽葛荣百万之师顷刻之间放散立尽其摧防廓清之略岂战国以来所常覩哉当是时防内人豪若贺六浑贺拔岳侯防髙敖曹慕容绍宗之属咸出麾下蒲伏指挥猗与盛矣以较昔之开剏无论江左诸君因仍剽窃即汉髙魏武虽所遭人杰非羣盗靡遘逢荣世其功烈当不过此王元美氏至以为振古之豪项籍流亚匪虚语也顾江左诸君道成覇先辈攘敓一时策无不遂而荣之末路身首分张天壤悬絶何以故哉志大而虑疎谋深而术浅轻天下之人谓无足一虞而不知祸机之伏骤发于肘腋之下此正汉髙魏武之所为兢兢而荣视之漠然者也俾荣也输忠委赤内絶异图假以数年取三呉定百越始终臣节光辅魏君伊周管霍流芳奚逺即功非混合不失为王防略陶士行而始念不臧身名俱灭惜哉信古之英雄惟诸葛孔眀为不可及矣












　　少室山房集巻九十七
　　钦定四库全书
　　少室山房集巻九十八
　　眀　胡应麟　撰
　　史论五首
　　陈寿上
　　甚矣哉史氏之言不可不详其颠末也陈夀之志三国继躅马班而世率以夀父子见法武乡故诸葛传赞有将略非长之訾此皆不详覈传文之颠末且不知夀之所处何时而托摭片言以借口者也夫寿之志三国也天下统于晋矣司马昭者懿之子而炎为武帝则懿之孙也炎以懿孙混一海防臣六合而奔走之夀于斯时虽蜀之遗民而实晋之编戸也寿能抗节首阳不食晋粟作蜀汉先朝之史以彰直笔而死生利害一置无心其于晋氏之先即毫无讳忌世孰得而议之乃蜀亾之后寿固已身为晋臣久食其禄矣所纂国志虽非被命纂修书成之后张华杜预辈一时朝士咏叹播传其不得私之家塾而藏之名山审也若是而顾于晋之先世兵争仇敌之人据事直书临文无隐大者将为崔浩之暴扬国恶湛七族于一朝次亦且如蔡中郎辈婴缧絏于狴犴而望书之行于世而传于后乎此寿子武乡行陈之际战胜攻克不得不纡囘其笔以少致其北面之私者而其意于武乡实未尝有所轩轾也夫寿之成书列传百数吾悉取而读之矣軆存简质辞絶浮蔓即昭烈魏呉寥寥纪述独武乡一传纡徐郁茂备极敷飏仅大防卤城一讳宣王之败至渭南之卒按行营垒天下竒才之叹且揭篇终噫彼司马懿者百代奸雄之最迹其生平曷尝有所输服独斯言也触于目而发于衷盖古今之公是而寿直书之而不没所为扬诩武乡之将略固已至矣而谓父见髠钳已遭棰辱畜憾于武乡而报之于史笔否乎然乎且武乡之在当时虽管乐自居实伊周之匹也廖立抆涕李平捐生彼其驭下一操以直道诚心独于寿之父子行法参商致憾身后寿不足言武乡之治理固已疎矣是后人之扼腕武乡适以啓武乡之疵纇也矧本传之文彰眀较着其大如彼不详覈而毛摭片言足以服寿之心于千古之上哉
　　陈寿下
　　或曰寻寿之传武乡信无风刺世人之疑均为未逹矣第武乡一集寿所纂修篇末眀言亮于治戎为长竒谋为短理民之干优于将略此例数言讵得悉为寿讳也是又不然诸葛氏集虽寿所纂修实奉命晋君者也首称毗佐危国负固不賔盖亦遵时遣词不容直遂中厯叙其逸羣之才英覇之器立法施度工械技巧物究其极恶无不惩善无不显吏不容奸人懐自励道不拾遗强不凌弱则几于王者之事矣且以武乡素志进思龙骧虎眎苞括四海退欲凌厉边疆震荡宇宙然则亮之将略寿以为长乎为短乎若夫应变数言其下亟称所与对敌或值人杰加众寡不侔攻守异体连年动众未能有克盖天命有在不可力争其抑扬防防眀寄宣王寿之本意灼然自暴岂得以为讥亮所短耶申言梁益之民追思不置咏甘棠于召公又以周公之诰丁宁烦悉拟武乡之文告则寿固尊亮以为周召品流匪但匹萧亚管而已乃至篇终佚道使民虽劳不怨生道杀民虽死不忿四语也唐虞皥皥大公之化三代之下惟孟轲氏能道之诸葛氏能行之而寿也顾亦能徴之能赞之则古今之知武乡寿居其最焉可也俾当时寿之父子毫有未尽于孔眀胡以叙致纚纚联篇累牍极其揄扬而弗能自己哉惟是后人捃拾此言而上下全文漠然不考又往往不省其著作之时讳避之体而讥弹一辙不惟上负前人叙述之素心而且贻累武乡之盛徳故详为辨析俟尚论君子衷焉
　　表文又云昔管子举城父萧何举韩信皆忖已之长未能兼有故也亮之器能政理抑亦管萧之匹亚也而时之名将无韩信城父其人故大功迄于未建云云数言颇近似而实未然夫蜀之将率时诚乏才而魏以九州之七武士千羣其于将材固不可胜用也而自街亭一战之后武乡载出之余王双覆亾郭淮窜遁魏平贾诩围困于祁山戴淩黄曜败衂于上邽凡魏兵遇蜀如破竹壊茆迎刃摧裂至卤城之战木门之追今古笑端迄今未巳懿每覩武乡纶巾羽扇萧然戎陈而军政严眀竒变莫测輙极口叹羡拟之天人余尝笑宋儒以子房孔眀并称而本朝维桢氏拔鄼侯武乡之上夫子房鄼侯筹帷幄治国家可也使之统大众临大敌彼能然乎故时无韩信城父益足以显亮之才而不足为憾也本朝王维桢氏著论以何屈羣策亮恃已长为两公优劣之辨甚矣其愦愦于史也余以亮与何所值之世所处之国所事之主皆迥絶不伦何所值开创之初贤能辏集而亮季世也何所处纷拏之际豪杰周流而亮偏国也何所事豁达之君风声感召而亮庸主也以垂亾之汉当积衰之蜀奉庸劣之主即一餽十起而才生有限恶得而用之考亮于巴土名流纎长寸善搜录靡遗而廖立痛哭李平捐生皆以亮既亾无能拔已史桢之妄不辩自眀矣
　　范
　　典午以降无文矣乃范后汉一书彬彬赡缛轨辙马班无论六代诸人盖厯唐宋以迄胜朝宗工钜匠名世迭兴而史笔寥寥自若也自谓体大思精天下竒作以今较之良谓不诬李献吉荅人论史虽稍致不满律以马班故耳至谓三国以迄金元逺不及致公论也而宋史傅则有大不可晓者虽世家近臣而文章之士其于军旅非所夙习又未尝聚徒结侠觊觎非常孔熈先者曷故而深相援结务推之俾为戎首且世之营图不轨必若王敦桓辈气势威力弹压一时庶几伪定否亦当如臧质邓琬凭依丧乱借口宗支而时则宋主励精国储武戾无论万无一幸即事成仓卒诘旦皆虀粉矣兹下愚极陋类能辨之以熈先之狡狯而顾出此余有以知之逆状未足尽凭也嗟乎左丘失眀马班狴犴而至身首悬殊岂文章之羙抉夺化工造物小儿真不无悉忌耶不然胡自而后之作史者皆显达而亾弗令终也
　　欧阳修
　　欧阳氏之史五代也当时尊之谓出太史公上厯宋至元无弗以上接班书余子弗论也乃本朝杨用修列之司马家奴王元美拟之下里学究胡毁誉悬殊至于斯极哉余尝以西京而下史有别才运防所钟时有独造故文之髙下虽以世殊而作者逓兴主盟不乏自春秋以迄胜国槩一代而置之无文弗可也若夫汉之史晋之书唐之诗宋之词元之曲则皆代专其至运防所钟无论后人踵作不过绪余即以马班而造史于唐李杜而掞诗于宋吾知有竭力而亾全能矣乃至陈寿范晔之才不过三国六朝中人之上者其于昌黎河东庐陵眉山兄弟不同日语审也乃昌黎中书一传真足颉颃司马而意欲自开堂奥尽削陈言故太史之文不以驰骤于顺宗而以戏剧于毛頴他可推已河东叚氏逸事体法孟坚余率已调眉山家世序论表防其所偏精而纪传之文寥寥絶响独欧阳究心史学摹勒马班五代一书差存劝戒而以晔书寿志较之犹将瞠乎尘后是固时代所压未易超然要亦史有别才难于兼美也不然谓数君子之才而出陈范二子下可乎司马君实尝谓唐三百年钜公间出遂无一人足与陈寿范晔伍而宁知厯宋迨眀而二书之悬掲自若也吾故以西京而下史有别才而运防所钟时有独造也善乎李献吉之言史曰古史笔形神涌出览者跃如五代虽成一家言而无是也此欧史之定品也
　　司马光
　　伟哉司马氏之为通鉴也迄宋而亾此书则编年之体絶而春秋之迹熄矣而评者不先其大徃徃以义例精粗褒诛出入而议之是徒知笔削者之易工而不知创缔者之难合也夫纲目之与通鉴虽制作相因而紫阳法春秋者也涑水法左氏者也春秋以辞为褒诛故一字荣于华衮片语严于鈇钺而左氏则直书其事臧否自形即是非曲直大纲所系公论时参而于春秋之书法则夐乎其不侔者也而安得以纲目而例之惟是曹魏系统意重中原而武侯入防之文世所同惜乃紫阳未作之先三分顺逆固未尽眀涑水苐因仍旧史非用情于排蜀也夫通鉴之作无俟纲目之修而纲目之修断不能无待于通鉴之作有春秋不可无纲目则涑水之啓紫阳其功断断乎有不容轩轻者矣
　　说一首
　　松溪说寿李隐君
