<!-- { "loadSidebar": true } -->
大唐故右威卫将军武威安公故妻新息郡夫人下邳翟氏墓志铭并序粤若仙家夭桃，三章讵宣其精义；灵山美玉，五德未尽其对扬。斯可以窃比硕人、兴言高媛，其则夫人者矣。夫人讳六娘，字六娘，隋开府仪同公之第六女也。盛德内融，好仇外著，韵谐家室，行自仁贤。舅姑终其孝恭，姻戚宗其令问。
兰仪肃穆，富春秋之清芬；菊服齐庄，致尝之歆响。＊鸠七子，君子攸宜；凤皇九雏，贤母是属。夫人体斯律唱，赞厥吕和。相敬形于二人，诞懿存於九子。
兄弟出处，忠孝荣门；父母庭闱，昧爽咸列。无方左右，特禀少微之星；取类琳琅，咸为大国之宝。诚家国之余庆，感天地之中和。然而日月居诸，岸谷迁易。
忧喜多故，年考易侵。夫人以圣历元年十月十六日薨於京怀远里第之小寝，春秋八十有九。乌哀哉！天不＊遗，人之云亡。自兹厥後，子息□□，唯各有短长之命，而代迫存殁之艰，歌哭之堂，俄然空＊。迁窆窀穸，臣子慎修。考薨之辰，企及昭陵陪葬；蚍丧之月，伏深在殡之虞。赤龙之典是遵，青乌之经有所。伏惟衣冠臣葬，诚赖威灵；山陵帝乡，具严兆域。纡盾而岁卜，候商徵之时宜。
从违卅余年，龟筮今兹协吉。季子神机，寻已疾终。孙奉义郎、前行绛州参军事日钦，特奉於考临终之命，伏惟於考平生之志，爰以开元十五年岁次丁卯二月甲辰朔廿九日壬申，敢奉迁祖妣神柩，式窆於祖考墓之玄堂，礼也。厚德谋孙，多材干父。陈情闻於幼敏，泣惠逮於从官。合葬秦岗，告哀楚挽。夜台行路，辆逶迟。春序川原，缟素凄忄。＊青露泣，杨白风悲。乌车哀哉！夫人以梅实盛年，颜如皓日；孀居晚岁，闺起清风。琴瑟丧於嫠忧，台绾倾其荣乐。神物终当重合，誓心固以塞泉。山阳水阳，百二国之胜地；青松翠柏，三千年之佳城。龙马发挥之期，将军宠灵之所。其词粤：
翟氏贤媛，安门硕人，紫玉毓德，白水降神。容华洁朗，志性纯真，似桂不晦，如李恒春。其一。孝敬舅姑，甘旨晨哺，兰芬玉美，充堂自厨。进奉余暇，幽闲令图，三绝四德，历代楷模。其二。节义通微，宅兆斯归，茔如月望，坟若星曦。上表松柏，下志庭闱，三叶谋厝，万古依依。其三。
（西安昭陵博物馆藏石）
№开元０８１
【盖】
失。
【志文】
大唐大弘道观故常法师墓志铭并序法师族常氏，讳存，字元嵩，先河内人也。因官而居，今为河东永乐人矣。
祖达，父德，此弓旌不应，琴书自娱。法师体貌恢闲，风神俊拔，莅习彰於日，谈谑在於髫年。属□则天升中，度为道士，住弘道观。乃诣南岳桓尊师受洞经秘要三录五法，又诣西岳王尊师，迁阳平治。至开元四年，擢授本观监斋，兼任法师。然而业著道尊，功成身退。至开元十五年岁次丁卯二月甲辰朔二十日癸亥，终於精思之本院，时年五十有一。即以其月二十九日，葬於洛阳城东北三里平原，礼也。将恐星霜骤运，海岱沦夷，勒石泉扃，传芳不朽。其辞曰：
少微著象，太易流津，遥源华胄，高风绝伦。邃量不测，神清志直，雅论通玄，才文副墨。玉洞垂范，瑶坛仰则，永代长往，终悲□□。
开元十五年二月二十九日（录自《隋唐五代墓志汇编》洛阳卷第九册）
№开元０８２
【盖】
失。
【志文】
唐故□□□□州长史河南于府君墓志铭并序君讳景庄，字□祯，河南人也。因封命氏，前志□焉。廷尉不□□□自於东海司空，秉钺大业。光於西魏□□文□□荦函□。祖士俊，延、二州刺史。共理咨岳，夫子昌言，□□酌泉，衮衣大赍。父玄基，孝廉□□授蔡州司户，宾王会□□□必闻。辞曹外台，版籍武秩，□□不□是生府君。□事五色，骐骥千里，文可以黼黻河□，武可以安□鄙。解褐授滕王府户曹、唐、邓二州录事，□州司□□□右筵□，诸侯交辟，圆器适用，则太守坐（下泐）成辅相，摄殿中侍御史，监□□军（下泐）利丈人之吉。除州永年县令（下泐）与能。君山不乐，何稽乎长（下泐）无寿，造化不仁。开元十四年七月十八日（下泐）春秋七十五。
夫人胡氏，朝议大夫、龙州□□□令之女。□□事後素，琴瑟右之，□□□母，曾何足（下泐）时邓公无儿，缇萦犹在。安其宅兆（下泐）外感成烈女之□有□于西晋（下泐）武。开元十五年八月二日合於洛阳□之（下泐）长原超忽，拱木□□，掩双龙於夜□（下泐）之可揭，配曰□其悬象。其词曰：
□□肃祖□允上王，特达夫子兮□夫贤德（下泐）泉门兮夜□□镂黄绢兮纪山烈，□□照兮□□□。
（录自《隋唐五代墓志汇编》洛阳卷第九册）
№开元０８３
【盖】
失。
【志文】
大唐故蕲州蕲春县尉孟府君墓志铭并序自周汉已来，履孝践忠，言语志事，代莫逾乎孟氏矣。故楚国□□□□，宗以至孝所闻；齐宣□囿之谈，轲以言词见答。破甑不顾太尉，□□□重还太守也。
君讳立，字孝立，邹人也。远在於鲁，鲁国之先师；近家於秦，秦中之孔子。曾祖懿，隋唐州刺史、临邑公；祖蔑，唐永州刺史、河间公；父礼，朝议郎，行眉州洪雅县丞；三业蝉联，一时豹变。仁风动扇，慰黎庶於方岳；德必有邻。助弦歌於大邑。
公如彼弓冶之子，是其文学之家。弱岁以太学明经擢第，四十疆而从仕，任蕲春县尉。＊青襟於北海，□振桂林；纡黄绶於南昌，俯同梅福。负材而居下位，体命而委康时。岁旦若驰，光阴不待。父母相继而见背，苴麻适变而还衣。氵存锺家艰，坐使□暮。乃至穷途之泣，方兴大耋之嗟。以开元十五年六月廿九日遘疾，终于私第，春秋七十有一。孔丘木坏，和峤松崩，埋玉树於土中，亡人琴於兹日。
粤以其年岁次丁卯八月辛丑朔二十庚申；迁於咸阳县平城缪原之礼也。原高野旷，地原泉深。当紫陌之四会，据黄山之一半。五□之下，俯披松柏之林；九＊之前，回首衣冠之路。长男知古，任荥州公井县丞。忆趋庭之训，怀陟屺之悲。禄以代耕，固不辞於州县；孝思竭力，瞻将报於劬劳。柴毁骨立，杖而後起。
衣薪是弊，棺椁为荣。俨素需以载灵，飞丹以启路。呜呼！黄泉大夜，白日何年？刻石记功，用铭不朽。词曰：
后稷至圣，信而有恒，三家派别，百代相承。轩冕递进，英灵互兴，今来古往，云云见称。其一。惟祖惟考，巍乎焕乎，暂劳州县，材为时须。开冰出□，合浦还珠。松柏之性，岁寒不渝。其二。於穆夫子，黄中通理，弱龄擢第，□而从仕。过礼送终，安排知止，人琴俱逝，平生已矣。其三。风号拱木，□肃空山。
黄泉地下，白日云问。神理焉，魂兮不还，百年妻子，瞻望胡颜。
（录自《隋唐五代墓志汇编》陕西卷第三册）
№开元０８４
【盖】
失。
【志文】
大唐故抱德幽栖举□部常选天水赵君墓志铭君讳知俭，其先造父之後也，封於赵城，故为赵氏。至赵嘉子与秦主西戎，因居天水焉。十二代祖融，汉黄门侍郎，领右扶风，时人号为关西凤。曾祖刚，字僧庆，周黄门侍郎、开府仪同三司、浮阳郡开国公，食邑一千四百户，利、沙等十四四州诸军事；祖峦，字秀容，隋开府仪同三司，迁、洮二州刺史，建城郡开国公；并济时之器也。频承朝渥，出入中外，仪既同於三司，邑亦加於千户。
父杰，字武贵，皇千牛备身，益州归德府果毅，州招慰讨击使，除左屯卫郎将，参佐军州，吐纳纶结，文之将行也；喻袭蛮落，侍卫阶墀，武之将用也。国之二柄，唯文与武，斯可谓尹翁归之兼才乎！君即郎将府君之子，在膏腴之地以生，禀中和之气以成，幼而好学，年十四，博览三坟五典，入则孝，出则悌，谨而信，爱众而亲仁，行有余力，兼以学文。皇抱德幽栖举，吏部三拟吴王府文学。时王府官属，多随王出莅外藩，不常厥所。君素无兄弟，太夫人在堂，将恐乘板舆，涉关山，有□动止矣；执宦牒，奉公事，有阙晨昏矣。虽衡镜再三，而卒不就职，然孝乎虽孝，友于兄弟，施於有政，是亦为政，何必从仕哉！呜呼天命不，哲人，其萎，以仪凤三年正月一日终於陈仓别业，时年四十五。夫人河南元氏，後魏乐平王玄孙，□州刺史之孙。帝王之裔，实多冠冕，分竹剖符，岂独当年之盛；锵金鸣玉，遥开後叶之荣。夫人派折芝兰，诞膺星月，凝姿婉，植性严明，织组纟川，无拖不可；宪章礼乐，见之便记。承奉宗庙乃行敬，叶和闺门恒用仁。
恭伯之妻，义亦难禁；陶亻品之母，异而足。昔君之倾也。有四子焉，上二子并童年未冠，下二子犹衣襁褓。夫人躬自鞠育，孜孜不倦，渐至成大，诲之义方，俾长幼有序，婚姻不渎，居於家者理治，移於外者贞干，岂非夫人之贤也。
开元八年，第二子昆玉，任果州相如县尉，第四子庭芝为简州参军，公侯之胄，欲复其始。夫人时在相如，从禄养也。有羸老之疾，十三年夏四月大渐，廿一日终於县之官舍，时年七十四。孤刺飘，寻归旧里；双桐零落，未卜新茔。粤以开元十五年闰九月廿三日合葬於陈仓敬关乡之南原，从周制也。不登宠章，见遗史册，一绝古老之□，永昭夫君之贤。今累其德行，志之泉壤。其铭曰：
徵君处世，负令德兮。尽於孝道弃其职兮。夫人孀居，执清直兮。教彼群稚，为士□兮。哀哀父母，报罔极兮。合吉晨，崇茔域兮。夜台泉户，幽且黑兮。
生死路殊，谁相识兮？千秋万岁，□静默兮。
（陕西省文物管理委员会藏拓片）
№开元０８５
【盖】
失。
【志文】
大唐故□□翊卫陈公墓志铭并序公讳思，字知言，其先颍川人也。曾祖怜，上党府折冲都尉；祖寿，韩王府典军；或武毅遐宣，曜桑乾之胆气；或雄风□袭，攀桂山之符彩。国命殊锡，冠冕式昭。父行琳，睦州参军；松扃蕴操，家傅忠孝之声；永国参卿，独擅东南之美。公以温良实性，道德资身，取赏泉石，不孤风月，□沉こ旬日，药石无敬。
以开元十五年十二月廿七日，卒於河南道政里第，春秋六十五。呜呼哀哉！夫人扶风傅氏，安州参军□昌之女。苕华早落，以先君子之终；蓍草徵辞，乃先人之域。以其年十二月十七日合葬於北邙山，礼也。嗣子忠等，孝思过制，哀封□怀，敢徵遵古之仪，即表无穷之记。铭曰：
邙山，高而不穷；浩浩颍水，陈氏之雄。水即无竭，人而告终；既罔象之，难测斯生。灵之何从？泉户摧月，白杨吟风。哀哀孤子，号号彼苍穹。
（录自《隋唐五代墓志汇编》洛阳卷第九册）
№开元０８６
【盖】
大唐故陈府君墓志铭
【志文】
