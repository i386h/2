<!-- { "loadSidebar": true } -->
　　生时游国都死没弃中野【善曰归田赋曰游都邑以永乆周易曰古之者厚衣之以薪之中野】朝发髙堂上暮宿黄泉下【善曰论衡曰亲之生也坐之髙堂之上其死也之黄泉之下服防左氏传注曰天地黄泉在地中故言黄泉也　翰曰髙堂生所居黄泉死所】白日入虞渊悬车息驷马【善曰淮南子曰日出汤谷至于悲泉爰息其马是为悬车至于虞渊是谓黄昬　良曰虞渊日出处言人之死如日没于虞渊矣悬车息马不复乗之也】造化虽神明安能复存我【善曰淮南子曰丈夫恬然无为与造化逍遥髙诱曰造化天地生也尸子曰其生也存　铣曰我为亡者称也】形容稍歇灭齿发行当墯自古皆有然谁能离此者【善曰穆天子传七萃之士曰自古有死生】
　　挽歌诗三首【五言】
　　陆士衡
　　卜择考休贞嘉命咸在兹【善曰仪礼曰筮若不从筮择如初仪又曰卜若不从卜择如初仪郑曰择地而筮之也郑毛诗笺云考稽也郑众周礼注曰大贞大卦也广雅曰命名也　翰曰卜择地考其贞吉嘉善之命云在此中】夙驾警徒御结辔顿重基【善曰毛诗曰星言夙驾又曰徒御不惊春秋运斗枢曰山者地基也向曰夙驾早驾也警戒也徒御御车者结连也谓马辔相连而驾也顿上下也重基山也谓轜车上下于山阜之间】龙防【荒】被广栁前驱矫轻旗【善曰礼记曰饰棺君龙惟三池振容黼荒郑曰荒防也在傍曰帷在上曰荒皆所以衣栁然龙荒画龙于荒也被犹衣也史记曰周氏置季布于广栁车中刘熈释名曰舆棺之车其盖曰栁晋灼汉书曰栁聚也众饰之所聚也礼记曰以死者为不可别也故以其旗识之贺循礼曰杜今之祧也古以缁布为之绛缯题姓名而已不为画饰防与荒同古字通　济曰礼记云饰棺君龙帷蜃容黼防防防也前驱举旗以引路将啓殡也】殡宫何嘈嘈哀响沸中闱【善曰释名曰于西壁下涂之曰殡仪礼曰遂适殡宫　良曰嘈嘈众哭声闱殡宫之门】中闱且勿讙【五臣作諠】聴我薤露诗【善曰崔豹古今注曰薤露蒿里并丧歌出田横门人横自杀门人伤之为之悲歌言人命如薤上露易晞灭亦谓人死魂精归乎蒿里故有一章其一曰薤上朝露何易晞露晞明朝更复落人死一去何时归其二章曰蒿里谁家地聚敛魂魄无贤愚鬼伯一何相催促人命不得少踟蹰至李延年乃分二章为二曲薤露送王公贵人蒿里送士大夫庶人使挽柩者歌之世亦呼为挽歌也　铣曰代歌者言薤露蒿里古挽歌诗】死生各异伦祖载当有时【善曰范后汉书曰唐姬诗曰死生各异兮从此乖周礼曰丧祝掌大丧祖饰棺乃载郑曰祖为行始也其序载而后饰白虎通曰祖者始也载于庭轜车辞祖祢故名曰祖载也白虎通与郑説不同故俱引之　翰曰伦理祖始也祖载谓移柩车为行之始】舍爵两楹位啓殡进灵轜【音而　善曰仪礼曰迁于祖用轜正柩于两楹间奠设如初又曰请啓期郑曰请啓殡之期也説文曰轜丧车也礼记孔子曰予畴昔之夜梦坐奠于两楹之间郑曰是梦坐奠于两楹之间而见馈食言奠者以为凶也　翰曰舍置也爵酒器也楹柱也位祭位仪礼云迁于祖用轜正柩于两楹间奠设如初灵轜丧车也】饮饯觞莫举出宿归无期【善曰毛诗曰出宿于济饮饯于祢　济曰饮饯出宿谓相送也言逝者莫能举酒复无归期】帷袵【五臣作衽】旷遗影栋宇与子辞【善曰郑礼记注曰袵卧席也孔安国尚书传曰旷空也　向曰言不复见旧居也衽席也旷犹无也】周亲咸奔凑友朋自逺来【善曰尚书王曰虽有周亲不如仁人孔安国曰周至也王逸楚辞注曰凑众也论语子曰有朋自逺方来　良曰皆奔逺至来此相送】翼翼飞轻轩骎骎【七林】防素骐【善曰毛诗曰乗其四骆载骤骎骎又曰有骍有骐毛苌曰苍白曰骐也　向曰亲友之车马也翼翼车轻皃飞驰也骎骎马奔皃防捶也骐良马名】按辔遵长薄送子长夜台【善曰汉书曰天子按辔徐行阮瑀七哀诗曰冥冥九泉室漫漫长夜台　翰曰遵循也草木丛生曰薄子谓亡者谓坟墓一闭无复见明故云长夜台】呼子子不闻泣子子不知叹息重榇【楚觐】侧念我畴昔时【善曰杜预左氏传曰榇棺也左氏传羊斟曰畴昔之羊子为政济曰送者词也言畴昔游从之时矣榇棺也】三秋犹足收万世安可思【济曰诗云】
　　【一日不见如三秋兮若此之念犹足可收万世永絶安可思也】殉没身易亡杀子非所能【女夷　善曰臣瓒汉书注曰亡身从物曰殉殉或为殒　良曰欲以身殉子亡没甚易独救子不能致焉】含言言哽咽挥涕涕【五臣作泪泪】流离【善曰刘表与袁谭书曰闻之哽咽若存若亡长门赋曰涕流离而从横　向曰含言欲言也哽咽悲哀貌流离泪散貌】
　　流离亲友思惆怅神不泰【善曰长门赋曰涕流离而从横楚辞曰惆怅兮而私自怜翰曰惆怅痛恨也泰通也】素骖伫轜轩驷骛飞盖【良曰骖驾也驷四马也】
　　【轜车丧车也伫立骛驰也皆之仪注也】哀鸣兴殡宫廻迟悲野外【善曰仪礼曰遂适殡宫　向曰兴起也廻迟廻转迟留也】魏舆寂无响但见冠与带【善曰周迁舆服志曰礼有魂车仪礼曰荐车直东荣郑曰进车者象生时将行陈驾今时谓之魂车也　铣曰魂舆魂车也中有平生冠带也】备物象平生长旌谁为旆【善曰礼记孔子谓为明器者备物而不可用周礼曰大丧供铭旌　向曰明器皆象平生所服御者长旌铭旌也谁为旆者言为王者之旆】悲风徽【五臣作鼔】行轨倾云结流蔼【善曰尔雅曰徽止也或作鼓轨车也结犹积也文字集畧曰霭云雨状也蔼与霭古字同　翰曰悲风者聴风有似助悲故云悲风鼔击也哀响震云有似倾侧故曰倾云结聚流行蔼盖也】振防指灵丘驾言从此逝【善曰秦嘉诗曰振防陟长衢曹植感节赋曰岂吾乡之足顾恋祖宗之灵丘毛诗曰驾言出游　济曰振举防鞭也灵丘墓也游往也言从此一往无复还期也】
　　重阜何崔嵬庐窜其间【善曰曹植曹喈诔曰痛庐之虚郭　向曰重阜重冈阜也崔嵬髙皃庐谓墓也窜藏也】旁薄立四极穹隆放苍天【善口尔雅曰东至于泰逺西至于邠国南至于濮鈆北至于祝栗谓之四极太经曰天穹隆而周乎下地旁薄而向乎上故天裹地　铣曰旁薄地之形也穹苍天之形于圹中仪象天地也四极四方也苍天青天也】侧聴隂沟涌卧观天井悬【善曰古之者于圹中为天象及江河隂沟江河也天井天象也鲁灵光殿赋曰醴腾涌于隂沟史记曰始皇治骊山以水银为江河上具天文天官星占曰东井一名天井　济曰圹中又作隂沟天井故亡者侧聴卧观之涌谓波涌也悬者在于上如悬也】广【五臣作圹】宵何寥廓大暮安可晨【善曰张奂遗令曰地底冥冥长无晓期翰曰宵暮皆夜谓圹中也寥深廓空也安可晨不可见明也】人往有反【五臣作返】嵗我行无归年【善曰吕氏春秋曰管仲有病桓公往问之对曰今臣将有逺行胡可以问之髙诱曰行谓即世也　向曰生人往者皆返其家死者一去无归生也】昔居四民宅今托万鬼隣【善曰管子曰士农工商四民者国之正民也海东经曰东海中有山焉名度索上有大桃树东北瘣枝名曰鬼门万鬼所聚　向曰四民士农工商】昔为七尺躯今成灰与尘【善曰淮南子曰吾生也有七尺之形吾死也有一棺之土韩子曰死者始而灰已而土李尤九曲歌曰肥骨消灭随尘去】金玉素所佩鸿毛今不振【平善曰汉书郊祀歌曰曳珂锡佩珠玉郑丧服注曰素故也鸿毛喻轻也燕丹子曰死有轻于鸿毛　良曰素昔振举也如金玉之珍昔者所佩服如鸿毛之轻今不能兴举】丰肌飨蝼蚁妍骸【善作姿】永夷泯【平　善曰司马相如美人赋曰弱骨丰肌庄子曰庄子将死弟子欲厚塟之庄子曰吾以天地为棺弟子曰恐乌鸢之食夫子也庄子曰在上为乌鸢食在下为蝼蚁食夺彼与此何其偏也广雅曰夷灭也尔雅曰泯尽也　向曰丰肌妍骸平生之美好也今以此飨食蝼蚁长为夷灭也蝼蚁土中虫名泯尽也】夀堂延螭魅虚无自相賔【善曰楚辞曰蹇将澹兮夀宫与日月兮齐光王逸曰夀宫供神之处也左氏传曰王孙满对楚子曰螭魅魍魉莫能逢之杜预曰魑山神兽形魅怪物也周礼曰五州为乡使之相賔郑曰賔賔客其贤者也　翰曰夀堂祭祀处言祭祀之处独魑魅与虚无相延为賔主魑魅邪鬼也】蝼蚁尔何怨螭魅我何亲【济曰言蝼蚁何怨而飨食于我螭魅何亲而凭附于我】拊心痛荼毒永叹莫为陈【善曰列子曰师襄乃抚心髙蹈毛诗曰民之贪乱寜为荼毒又曰假寐永叹　向曰皆假亡者词也荼毒苦也】
　　挽歌诗【五言】
　　陶渊明
　　荒草何茫茫白杨亦萧萧【善曰古诗曰四顾何茫茫东风摇百草又曰白杨何萧萧松栢夹广路楚辞曰风飒飒兮木萧萧　铣曰茫茫广大皃萧萧风吹声】严霜九月中送我出逺郊【善曰楚辞曰冬又申之以严霜尔雅曰邑外曰郊　良曰代亡者称我也逺郊百里也】四面无人居髙坟正嶕【慈遥】峣【音尧　翰曰嶕峣髙皃】马为仰天鸣风为自萧条幽室一已闭千年不复朝【善曰字林曰嶕峣髙皃也蔡琰诗曰马为立踟汉书息夫躬絶命辞曰秋风为我吟　济曰助其悲哀　良曰幽室坟墓也不复朝无生期也】千年不复朝贤逹无奈何【铣曰皆归于此故无奈何】向来相送人各已归其家亲戚或余悲他人亦已歌【向曰言情有厚薄】死去何所道托体同山阿【翰曰大陵曰阿】
　　杂歌
　　荆轲歌【七言并序　善曰史记曰荆轲者卫人也好读书击剑之燕　济曰史记云荆轲卫人为燕太子刺秦王不尅而诛于秦】
　　燕太子丹使荆轲刺秦王【向曰燕丹太子名秦王秦始皇也】丹祖送于易水上【善曰崔寔四民月令曰祖道神祀以求道路之福　铣曰祖者将祭道以相送】髙渐离击筑荆轲歌宋如意和之【善曰邓展汉书注曰筑音竹应劭曰状似琴而大头安弦以竹击之故名曰筑也　良曰髙渐离宋如意皆壮士而轲之友也筑乐器名】曰【五臣作歌曰】风萧萧兮易水寒壮士一去兮不复还【翰曰萧萧风声也易水水名壮士轲自谓也自言为事成败俱不还也】
　　汉髙祖歌【七言并序　济曰汉书云髙祖姓刘氏讳邦字季沛丰邑中阳里人也项羽封为汉王后平羽立为天子谥曰髙皇帝为汉之髙祖】
　　髙祖还过沛留置沛宫【铣曰击黥布还也沛髙祖之里故以置宫】悉召故人父老子弟佐酒【善曰应劭汉书注曰助行酒也　铣曰佐酒助饮酒也】发沛中儿得百二十人教之歌酒酣【善曰应劭汉书注曰酣洽也】上击筑自歌曰【五臣无曰字向曰上髙祖也】
　　大风起兮云飞扬威加海内兮归故乡安得猛士兮守四方【善曰风起云飞以喻羣凶竞逐而天下乱也威加四海言已静也夫安不忘危故思猛士以镇之翰曰风自喻云喻乱也言已平乱而归故乡故思贤才共守之】
　　扶风歌
　　刘越石【善曰集云扶风歌九首然以两韵为一首今此合之盖误　良曰扶风地名盖古曲也琨拟而自喻也】
