<!-- { "loadSidebar": true } -->
　　阏逢敦牂之嵗戎事大举有荐瓠里子宓于外阃者曰瓠里先生实知兵可将也聘至瓠里子过郁离子辤且请言焉郁离子仰天叹曰嗟乎悲哉是举也忠矣而独不为先生计哉瓠里子曰何谓也郁离子曰昔者秦始皇帝东巡使徐市入海求三神蓬莱之山请舶弗予予之苇筏辞曰弗任秦皇帝使谒者让之曰人言先生之有道也寡人听之而必求舶也则不惟人皆可往也寡人亦能往矣而焉事先生为哉徐市无以应退而私具舟载其童男女三千人宅海岛而国焉秦皇帝留连海滨待徐市不至不得三神山而归殂于沙丘今之用事者皆肉食吾恐先生之请舶而得苇茷也既而果不用瓠里子
　　郁离子曰治天下者其犹医乎医切脉以知证审证以为方证有隂阳虗实脉有浮沉细大而方有汗下补泻针灼汤齐之法参苓姜桂麻黄芒硝之药随其人之病而施焉当则生不当则死矣是故知证知脉而不善为方非医也虽有扁鹊之识徒哓哓而无用不知证不知脉道听涂说以为方而语人曰我能医是贼天下者也故治乱证也纪纲脉也道德政刑方与法也人才药也夏之政尚忠殷承其敝而救之以质殷之政尚质周承其敝而救之以文秦用酷刑苛法以箝天下天下苦之而汉承之以寛大守之以宁壹其方与证对其用药也无舛天下之病有不瘳者鲜矣
　　郁离子以言忤于时为用事者所恶欲杀之大臣有荐其贤者恶之者畏其用飏言毁诸庭庭立者多和之或问和之者曰若识其人乎曰弗识而皆闻之矣或以告郁离子郁离子笑曰女几之山干鹊所巢有虎出于朴蔌鹊集而噪之鸲鹆闻之亦集而噪鹎鶋见而问之曰虎行地者也其如子何哉而噪之也鹊曰是啸而生风吾畏其颠吾巢故噪而去之问于鸲鹆鸲鹆无以对鹎鶋笑曰鹊之巢木末也畏风故忌虎尔穴居者也何以噪为
　　郁离子曰民犹沙也有天下者惟能抟而聚之耳尧舜之民犹以漆搏沙无时而解故尧崩百姓如丧考妣三载四海遏宻八音非威驱而令肃之也三代之民犹以胶抟沙虽有时而融不释然离也故以子孙传数百年必有无道之君而后衰又继而得贤焉则复兴必有大无道如桀与纣而人有贤圣诸侯如商汤周武王者间之而后亡其无道未如桀纣者不亡无道如桀纣而无贤圣诸侯适丁其时而间之者亦不亡霸世之民犹以水搏沙其合也若不可开聚于一握然一旦消释则涣然离矣其下者以力聚之犹以手搏沙拳则合放则散不求其聚之之道而以贵于民曰是顽而好叛呜呼何其不思之甚也
　　平原君患盗诛之不能禁或曰更赏之足则戢矣虞卿曰不可先王立赏罚以劝惩善恶衰世之政也虽微犹足以激其趋故赏禁僣罚禁滥县衡以称之犹惧其不平也而况敢逆施之乎夫民之轻禁以逞欲如水之决必有所自求而塞之斯可矣今此之不索而力遏其流至于不能制乃不省其阙而欲矫以逆先王之法度是犹欲止水而去其防也其庸有瘳乎夫民有欲而无厌者也节以制之犹或逾焉盗而获赏利莫大矣利之所在民必趋焉趋而禁之是贰政也趋而不禁人尽盗矣是鼓乱也不臧孰甚焉平原君豁然而寤起再拜受教尽散其私财以济贫乏申明旧章而重购以赏获盗者于是赵盗皆走之燕道不拾遗虞卿之教也
　　州之庸问于郁离子曰云山出也而山以之灵烟火出也而火以之畜不亦异哉郁离子曰善哉问夫人之用智者亦犹是也夫智人出也善用之犹山之出云也不善用之犹火之出烟也韩非囚秦鼂错死汉烟出火也
　　鲁般第二
　　郁离子之市见壊宅而哭之恸或曰是犹可葺与郁离子曰有鲁般王尔则可也而今亡矣夫谁与谋之吾闻宅壊而栋不挠者可葺今其栋与梁皆杇且折矣举之则覆不可触已不如姑仍之则甍桷之未解者犹有所附以待能者茍振而摧之将归咎于葺者弗可当也况葺宅必新其林间其蠧腐其外完而中溃者悉屏之不束椽以为楹不斵柱以为椽其取材也惟其良不问其所产枫柟松栝杉槠柞檀无所不收大者为栋为梁小者为杙为栭曲者为枅直者为楹长者为榱短者为棁非空中而液身者无所不用今医闾之大木竭矣防矩无恒工失其度斧锯刀凿不知所裁桂樟柟栌剪为槱薪虽有鲁般王尔不能轻施其巧而况于无之乎吾何为而不悲也
　　青江之山九尾之狐居焉将作妖求髑髅而戴之以拜北斗而徼福于上帝遂往造共工之台以临九丘九丘十薮之狐毕集登羽山而人舞焉有老狈见而谓之曰若之所戴者死人之髑髅也人死肉腐而为泥枯骨存焉是为髑髅髑髅之无知与瓦砾无异而其腥秽瓦砾之所不有不可戴也吾闻鬼神好馨香而悦明徳腥臊秽恶不可闻也而况敢以渎上帝帝怒不可犯也弗悔若必受烈祸行未防阏伯之虚猎人邀而伐之攅弩以射其戴髑髅者九尾之狐死聚羣狐而焚之沮三百仞三年而臰乃熄
　　汉愍帝之季年东都大旱野草皆焦昆明之池竭洛巫谓其父老曰南山之湫有灵物可起也父老曰是故也弗可用也虽得雨必有后忧众曰今旱极矣人如坐炉炭朝不谋夕其暇计后忧乎乃召洛巫与如湫祷而起之酒未毕三奠蛟蜿蜒出有风随之飕飕然山谷皆殷有顷雷雨大至木尽拔弥三日不止伊洛瀍涧皆溢东都大困始悔不用其父老之言
　　郁离子曰萤之为明防防也昬夜得之可以炤物取而寘诸烛下则黝然亡矣烛亦明矣哉而不能不晦于月也太阳出矣月之明又安在哉故狗制狐豹制狗虎制豹狻猊制虎魏呉晋宋齐梁陈隋之君惟其不当汉祖之时也使其在汉祖之时不敢与布越伍而况能南靣哉是故汤武不作而后有桓文桓文不作而后有秦秦之王适逢六国之皆庸君故有贤人弗能用而秦之间得行呜呼岂秦之能哉
　　或问胜天下之道曰在德何以胜德曰大德胜小德小德胜无德大德胜大力小德敌大力力生敌德生力力生于德天下无敌故力者胜一时者也德愈乆而愈胜者也夫力非吾力也人各力其力也惟大德为能得羣力是故德不可穷而力可困人言五伯之假仁义也或曰是何足道哉郁离子曰是非仁人之言也五伯之时天下之乱极矣称诸侯之德无以加焉虽假而愈于不能故圣人有取也故曰诚胜假假胜无天下之至诚吾不得见矣得见假之者亦可矣
　　郁离子曰甚矣仁义之莫彊于天下也五伯假之而犹足以维天下而获天下之显名而况于出之以忠行之以信者哉今人谈仁义以口间取其一二无阂于其欲者时行焉将以贾誉也及其弗获则举仁义以为迂而舍之至于死弗寤哀哉
　　齐湣王既取燕防宋遂伐赵侵魏南恶楚西絶秦交示威诸侯以求为帝平原君问于鲁仲连曰齐其成乎鲁仲连笑曰成哉臣窃悲其为象虎也平原君曰何谓也鲁仲连曰臣闻楚人有患狐者多方以捕之弗获或教之曰虎山兽之雄也天下之兽见之咸詟而亡其神伏而俟命乃使作象虎取虎皮蒙之出于牗下狐入遇焉啼而踣他日豕暴于其田乃使伏象虎而使其子以戈掎诸衢田者呼豕逸于莽遇象虎而反奔衢获焉楚人大喜以象虎为可以皆服天下之兽矣于是野有如马被象虎以趋之人或止之曰是駮也眞虎且不能当往且败弗听马雷呴而前攫而噬之颅磔而死今齐实象虎而燕与宋狐与豕也弗戒诸侯其无駮乎明年望诸君以诸侯之师入齐湣王为淖齿所杀
　　蟾蜍防于泱瀼之泽蚵蚾以其族见喜其类已也欲与俱入月使鼁呼之问曰彼何食曰彼宅于月中身栖桂树之隂餐泰和之淳精吸风露之华滋他无所食也蚵蚾曰若是则予不能从矣予处泱瀼之中一日而三饱予焉能从彼单栖于泬漻枵其胃肠而吸饮风露乎问其食不对鼁复命使返而窥之则方据溷而食其蛆盐粪汁而饮之满腹然后出肭肭然鼁返曰彼之食溷蛆与粪汁也一日不可无也而焉能从子蟾蜍蹙额而咍曰呜呼予何罪乎而生与此物类也
　　郁离子曰豺之智其出于庶兽者乎呜呼岂独兽哉人之无知也亦不如之矣故豺之力非虎敌也而独见焉则避及其朋之来也则相与掎角之尽虎之力得一豺焉未暇顾其后也而掎之者至矣虎虽猛其奚以当之长平之役以四十万之众投戈甲而受死惟其智之不如豺而已
　　豹第三
　　石羊先生谓郁离子曰呜呼世有欲盖而彰欲抑而扬欲揜其明而播其声者不亦异乎郁离子喟然叹曰子不见夫南山之豹乎其始也防防耳人莫之知也雾雨七日不下食以泽其毛而成其文文成矣而复欲隠何其蚩也是故县黎之玉处顽石之中而潜于幽谷之防其夀可以与天地俱也无故而舒其光使人瞩而骇之于是乎椎凿来而扄鐍发矣桂树之轮囷诘樛与栲枥奚异而斧斤寻之不惮阻逺者何也以其香之逹也故曰欲人之不见莫若昒其明欲人之不知莫若瘖其声是故鹦鹉絷于能言蜩蠠获于善鸣樗以恶而免割以苦而不烹何如翳子之煜煜而返子之防防乎石羊先生怅然乆之曰惜乎予闻之晚
　　南山之隈有大木羣蚁萃焉穿其中而积土其外于是木朽而蚁日蕃则分处其南北之柯蚁之垤瘯如也一日野火至其处南者走而北处北者走而南不能走者渐而迁于火所未至已而俱爇无遗者
　　东南之美有荆山之麝脐焉荆人有逐麝者麝急则抉其脐投诸莽逐者趋焉麝因得以逸令尹子文闻之曰是兽也而人有弗如之者以贿亡其身以及其家何其智之不如麝耶
　　子防为武城宰郭门之垤有鹳迁其巢于墓门之表墓门之老以告曰鹳知天将雨之鸟也而骤迁其巢邑其有大水乎子防曰诺命邑人悉具舟以俟居数日水果大至郭门之垤没而雨不止水且及于墓门之表鹳之巢翘翘然徘徊长唳莫知其所处也子防曰悲哉是亦有知矣惜乎其未远也
　　西郭子侨与公孙诡随涉虚俱为防行昬夜逾其邻人之垣邻人恶之坎其往来之涂而置溷焉一夕又往子侨先堕于溷弗言而招诡随诡随从之堕欲呼子侨掩其口曰勿言俄而涉虚至亦堕子侨乃言曰我欲其无相咥也君子谓西郭子侨非人也已则不慎自取汚辱而包藏祸心以陷其友其不仁甚矣
　　仓筤之山溪水合流入于江有道士筑于其上以事佛甚谨一夕山水大出漂室庐塞溪而下人骑木乘屋号呼求救者声相连也道士具大舟躬蓑笠立水浒督善水者絶以俟人至即投水索引之所存活甚众平旦有兽身没波涛中而浮其首左右盼若求救者道士曰是亦有生必速救之舟者应言往以木接上之乃虎也始则蒙蒙然坐而防其毛比及岸则瞠目眡道士跃而攫之仆地舟人奔救道士得不死而重伤焉郁离子曰哀哉是亦道士之过也知其非人而救之非道士之过乎虽然孔子曰观过斯知仁矣道士有焉
