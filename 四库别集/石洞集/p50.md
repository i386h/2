<!-- { "loadSidebar": true } -->
　　自古河菑羡溢害中国尤甚淮则安流河淮称渎谓皆独行入海也自九河湮碣石没河乃南徙夺淮之道并入于海国家都燕卬给东南岁转漕四百万石从河上数为败万厯初河决崔镇淮决髙堰泛溢淮阴维扬二郡射阳下邳寿泗四州宝应兴盐桃清诸县居地若干顷败官亭民舍道阗阏不可漕先是转漕治河皆列卿兼御史中丞各有职因河不治分为二南属漕司北属河道任不专事不一功益无成明佐请廷推才望大臣若尝有事于河者假便宜重任之于是上以都察院右都御史兼工部左侍郎潘公督河漕事潘公谓河之淤则沙以也水合则急急则沙流分则缓缓则沙积决而不塞则水愈分势愈缓沙愈积河愈髙决愈甚故先塞崔镇髙堰河淮皆循其轨并力出海其疾如矢沙日汰水日深海口云梯关沙亦若为有力者窃去矣谓之以水攻沙以水治水又虑桃花水盛于缕堤外筑遥堤以郭之使溢者有所遏而归其故其余以次缮修上通转道下奠民生本明佐之功也贾让曰治土而防其川犹止儿啼而塞其口潘公塞之为务乃亦有功盖让指黎阳内黄东郡堤防陿者数百步逺者数里百里间河再西三东迫阸不得安息非如齐赵魏堤去河皆二十五里故欲徙冀州民当水冲者放河使北入海若可塞则塞之瓠子是也旧者难复新者自成则舍其旧而新之圗决之不甚亦何必弃旧为陿者即缕堤也二十五里即遥提也又张戎言水性就下行疾则自刮除成空而稍深河水浊号一石水而六斗泥民引河渭溉田春夏干少水故便河流迟贮淤而稍浅雨多水暴至则溢决国家数堤塞之稍益髙于平地可毋复灌溉水道自利无溢决之害以水攻沙实本于此灌溉则流迟贮淤雨水则行疾刮除亦相乗也苐恐溢决不免耳要之河不耐不决惟在得人明佐劾前治河使者其有见矣明佐具经济才以太夫人春秋髙数荐不起今太夫人以天年终天下多故明佐宁可以让乎假令明佐在事余不佞亦能为君荷一畚 

　　罗定州志序（代） 

　　明兴二百余载威徳畅于八埏北至祝栗南暨濮鈆梯航职贡而直罗旁羣不逞于宇下执事者羞之頼天子神灵犂其穴窟置县设州复命宪臣持节治军专经畧之寄而郑大夫推择其任大夫文能附众武能威敌实府库缮甲兵明教化驯犷逆葢已犊刀牛剑矣乃摉往牒叅今制条创州志十巻以贻后人叛乱治理之策三致意焉不佞充位岭西罗之相倚辟若辅车万一挺而走险奈何髙枕数年两山桴鼓不鸣其波及岭西者大夫之余也谈者则谓罗虽幅员千余里崧岑峤扈岩岫溪涧薮泽居其间定垦田百不能一又故州县常赋见谓辟地未尝毫厘入于县官空令二县一州一监司大将二人禆小将一人千戸侯封人遽人皆五置戌五十有一岁度万余不足则藩司若他县续之敝所恃以耕石田将安用此嗟夫亶知其一不知其二审毫厘之小利遗天下之大数非计之得也鼠不游于大庑辟积之内则虮虱制之故曰深山大泽实生龙蛇罗旁山势巃嵸林木筏骩虎豹之所咆嘷猨狖之所腾啸耕牧之民不敢一窥其樊猺独跧之是鼠之穴而虮虱之辟积也夫猺鸱张夺攘非一世矣隋唐为甚唐分怀徳为信义立南扶州寄泷亦惟猺故猺平乃以还之改扶为窦今髙州信宜是也由斯而谈当时北自泷水南抵信宜三四百里道桥亭障增修令从枕席上徃来况也悦城则县都城则县开阳则县富林则县安遂则县后改晋康永宁则县后改建水安南则县后改镇南皆在今境内岂徒为烦费哉无亦州县众建大庑广幅鼠虮虱不得藏聚依阻山木候便为寇以病民也国家治猺莫善成祖景泰丙子之役天顺丁丑之役弘治辛亥之役正徳辛巳之役嘉靖癸巳之役乙巳之役兴师少二三万多六七万最后万厯丙子之役乃至十余万师转饟赏赐人马舟楫器械可覆假如曩时赵音旺鳯弟吉辈攘臂复起不可亶已与今州县一岁经费孰多亶见二县一州遂讶愕乎胡不屈指与唐所置孰众此尤章明较著者也千金之家不幸其子蒙雾露之疾有能已者不惮殚家以糈异时攻城邑杀将吏卤掠乡里殴夺畜产头颅僵仆相望于野白昼横江剽舟而越之货今兹陆无畏途川无暴客薄林薮昼夜走如通邑鸣鸡吠狗烟火千里甘食美服父母妻子相保县官虽无加赋百姓免于杀戮亦圣主之所急也初郡毋赋税他郡各以地比给吏卒奉食币物自汉已然顾初郡时时小反杀吏我朝交址亦不能同十三藩而奉职方议者谓不留黄司空故至此罗旁有郑大夫何如黄司空而又图惟治理攟葺成书即使召还方畧固在善乎大夫之言曰大病新瘥元气未充时有游邪药石不可卒去必时糜粥慎动息俟元气充盈而后岐黄氏可谢遣今日之计实大类是招流散抚新复山泽之利尽弛以予民使归者日众蠢尔遗俘乗其革面给以闲田与民杂耕聨之保甲左几右察长吏时至而拊循告戒之无论屈吾力或亦可徳绥与后为吏者求治理于方策则此乃吾师矣 

　　平世急民诗序 

　　西江之水逺自梁益经流三千余里百川所注无虑五十余州郁黔桂绣临贺其大者也江河万里而赴尾闾岂不踔逺洪波漭瀁别以灉沱至于兖扬皆厮为九其流杀矣西江迢迢而来其广可苇无支流以疏播之及至端州而峡山绾毂其口大壑尚遥秋水时至百川灌江江流之大不能遽泄载于髙地不亦宜乎汉儒传洪范配五事于五行恒雨大水罪归于貌四徳咸有何貌而独不修藉令一身能干天地之和貌何独召乎水于时有位不能作肃一国之人尽狂抑又何也大都布气者天建利者地定倾者人夏而资裘冬而资絺旱而资舟水而资车物之理也既雨乃求蓑笠是谓后时故君子不恃无菑恃吾有以待之非明天人之故裁成辅相之宜恶足语此余观前代之载自唐而上记事简畧宋元迄于今日水不絶书固知端州病水地势之由未可归罪人事也万厯丙戍岁自春徂夏淫雨不絶及秋西潦大至江水滥溢督府须柎而入堤决九十余区宫室漂漂若泛梗夫不宁妇父不有子垂溺而望济者声闻四境城中水从地濆起隍几复矣当是时督府则连江呉公监司则山阴王公太守则山阴郑公觐还厪二旬吴公曰嗟不榖奉上命抚两粤适见于天民将为鱼不榖之罪也二三大夫何以免我王公避席曰否洪范有之王省惟岁卿士则月师尹则日位有尊卑故省有大小王不省卿士卿士不省师尹督府岂省泮所省乎泮待罪岭西厪厪二郡端为省又尝守端泮之余烈也督府何罪之有焉郑公摄齐进曰信如洪范师尹奚逭夫病指不如股股不如身两粤视端犹指也岭西视端犹股也一身举病吾尚欲谁嫁之监司以故守引慝今守奈何一麟之罪也监司何罪之有焉于是郑公降服减膳出则望洋而拜入则席藁而坐靡神不举祝币史辞遣县人治墉遣乡人筑堤遣候人戒舟援溺遣馆人居溺者水退行县察疾苦匡困乏贷逋负吊死问孤发仓廥以赈饥人泛舟之役日相望于道遣遂正籍垫没贳其租菑而不害父老曰天施而不生为而不宰万物出乎机入乎机见为象而形为器地则然矣呉公王公天道也郑公地道也又曰拊长畜育父母皆同孚翼而腹之惟母呉公王公父道也郑公母道也则相率声诗颂郑公摛为十章等其功于禹稷云昔孟子推禹稷之急民也谓思天下有溺有饥由已溺已饥之洚水为儆黎民阻饥禹稷适当其敝救民为务已足称贤我实未尝溺而饥之谁敢厚诬贤者禹稷不然居其位思任其责平水土由我播谷由我有溺有饥而由人乎况天下一家中国一人非意之也后世胡越其民不闗欣戚即勉强在事常思税驾于人旷责而负清时贤不肖相去逺矣郑公守郡惟安民为汲汲不幸被水直引以为已辜其贤可知抑有本也王父遂溪公父柳州公皆以民功显弓治箕裘殆非虚语孔子逊居禹稷而子孙昌阜不啻过之以古凖今郑氏其有兴乎父老谒余序之叶子曰诺 

　　郑烈妇挽诗序 

　　嘉靖甲寅余宅忧黄田山客传晋江吴夫人遗笔是时呉年二十三余同之为泣下曰之子死且不朽余何以生哉后官惠安拜其祠上所赐也过其墓必式时时风厉邑中葢二十八年而有姚氏之事姚氏余弟子陈文锈妻经纪身后遍拜父母兄弟先后亲戚语言名理清婉而凄其白昼雉于堂环而观之莫不髪竖目裂汗下至踵含痛瞠视而不敢止大与呉相类未旌又三年而有玉融林氏之事林氏者郑汝舟之妻吾郡侯金峯公之妇也汝舟病死林氏必从之死服毒不死服金不死引刀自裁家人觉不殊又不死后数日手抉咽絶乃死嗟夫从一而终圣人惧人禽兽行而为之教不幸当此毁容揵戸称未亡人要以同穴立信死者有知生者不媿三人必死以殉之岂非信诚菀结于中如此乃愉快哉余观周末何死如归也先王之教未衰重信义而负志气匪有威命之驱契券之责心有所安计不反顾葢俗已成一人善射百人决拾其习然也自汉以来离于战国之苦人各甘其食美其服厚养其七尺之躯万一有故多背君父保妻子奉头而窜至于金川门之约可为搤掔妇人性静而位内内不见物而迁静则专一而不可解捐生赴义时则见之闽中女子教以诗书传记节义中于其心一人倡之继者相望虽然父母于子螫其足则救螫其手则救安有环视其死而听之者呉姚之自为可也其父母亲戚非也惠安人为余言有司奏上姚氏报闻非谓不可训哉林氏百死之其姑若亲戚百生之不能乃无如之何矣孔子以当时死易故操中庸贬退蹈白刃者今死难偷生之夫丧节之妇或以中庸自解余安敢轻议之哉惠人见林氏事咏歌之余为之序 

　　寳安报政诗序 

　　自古帝王曷尝不以考绩蔽羣吏哉五臣九官以彼其能朝工而夕虞夕水土而朝礼乐可辟之八音可并鸣不可越俎何以故任之也然犹曰尊考绩法则通天下矣载以九更考以三成岂朝夕令耶髙皇帝仰前代正治官三载而考六载而再籍其称不书之不黜陟也九载而黜陟行他无论天顺间东莞前令呉公十五载而守吾惠亦犹行古之道哉五马朱旛非不贵矣吾宁入琐闱持绣斧一举而卿佐十五载拖金非不捷矣吾宁计日而迁于是速化之敝生传舍之謡起昔孔子学琴七日而后其人得也治天下与治琴孰难后之人与孔子孰圣自孔子不能一朝琴而欲朝夕图理是以孔子所难而责人易之也今天子独任保衡法古而治故天下见考绩法万厯三年东莞令太和杨公初至是时董公去而民思杨公廉公明恕吏畏而民怀之邑中大治故民为之语曰前董后杨惠我无疆居二年入见天子赐玺书使还县又一年治行第一督府上书曰臣待罪南邦思惟良吏以振百姓大小二百城无如东莞令寅秋良今报政请留制曰可直指上书亦如之邑中大恱缙绅学士播为声诗凡若干篇为无逺也余谓杨公之贤岂以诗假如曩时云烝龙变久矣以任并受其福虽有良玉不用不知其器也淹速之度公岂知哉昔髙皇帝以三十一章治官府尚克知之考绩条而对人皆倍力为巧饰空文以誷主上冢宰固不省第令小书以行空自愧其胥耳缙绅学校在三十一章览此他可知也 

　　爱民诗教巻序 

