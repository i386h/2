<!-- { "loadSidebar": true } -->
　　信哉鲁哀之言，夫生乎深宫，长于膏粱，忧惧不切于身，荣辱不交于前，则其仁义之本浅矣。奉以南面之尊，藉以列城之富，宅以制险之居，养以众强之盛，而无德以临之，无制以节之，则厌溢乐祸之心生。夫以昏主御奸臣，利甲资坚城，伪令行于封内，邪惠结于人心，乘间幸济之说日交于侧，猾诈锢咎之群各驰于前，见利如归，安在其不为乱乎！况乘旧宠，狭前功，畏逼惧亡，以谋图身之举者，望其俯首就羁，不亦迂哉！《易》称“履霜坚冰，驯致之道”，盖言渐也。呜呼！斯所以乱臣贼子亡国覆家累世而不绝者欤！

　　昔先王之宰天下也，选于有德，访之三吏，正其分位，明其等级，画之封疆，宣之政令，上下有序，无僭差之嫌，四人安业，无并兼之国。三载考陟，功罪不得逃其迹，九伐时修，刑赏无所谬其实。令之有渐，轨之有度，宠之有节，权不外授，威不下黩，所以杜其萌际，重其名器，深根固本，传之百世。虽时有盛衰，弱者无所惧其亡；道有兴废，强者不得资其弊。夫如是，将使天下从风，穆然轨道，庆自一人，惠流万国，安有向时之患哉！（《晋书·伏滔传》）

　　○论青楚人物

　　滔以春秋时鲍叔、管仲、隰朋、召忽、轮扁、宁戚、麦丘人、逢丑父、晏婴、涓子，战国时公羊高、孟轲、邹衍、田单、荀卿、邹、莒大夫、田子方、檀子、鲁连、淳于髡、ツ子、田光、颜蜀、黔子、於陵仲子、王叔、即墨大夫，前汉时伏徵君、终军、东郭先生、叔孙通、万石君、东方朔、安期先生，後汉时大司徒、伏三老、江革、逢萌、禽庆、承幼子、徐防、薛方、郑康成、周孟玉、刘祖荣、临孝存、侍其元矩、孙宾硕、刘仲谋、刘公山、王仪伯、郎宗、祢正平、刘成国，魏时管幼安、邴根矩、华子鱼、徐伟长、任昭先，伏高阳，此皆青士有才德者也，凿齿以神农生于黔中，邵南咏其美化，春秋称其多才，汉广之之风，不同鸡鸣之篇，子文叔敖，羞与管晏比德，接舆之歌凤兮，渔父之咏沧浪，汉阴丈人之折子贡，市南宜僚屠羊说之不为利回，鲁仲连不及老莱夫妻，田光之于（当有误。）屈原（案《渚宫旧事》五作“田光”，不及“屈原”），邓禹卓茂无敌于天下，管幼安不胜庞公，庞士元不推华子鱼，何邓二尚书独步于魏朝，乐令无对于晋世。昔伏羲葬南郡，少昊葬长沙，舜葬零陵，比其人则准的如此，论其土则群圣之所葬，考其风则诗人之所歌，寻其事则未有赤眉黄巾之贼，此何如青州邪？滔与相往反，凿齿无以对也。（《世说言语篇》注引滔集。）

　　○帝尧功德铭

　　胡书龟历之文。（《御览》九百三十一，引任述异记注。）
伏系之
系之，滔子，历黄门郎侍郎、侍中、尚书、光禄大夫，有集十卷。

　　○雪赋

　　结阴凝雪，皎如帔素。（《御览》十二）

　　○秋怀赋

　　于是景宇肃澄，风高木敛。凄风夕衰，零露晨湛。泽收润而草枯，叶骤坠而庭掩。雁偕来以希阳，燕游逝而投险。岂微物之足怀，伤龄之告渐。（《艺文类聚》三）
曹弘之
弘之，哀帝初博士。

　　○立秋读令议

　　立秋御读令，不应缃帻，求改用素。（《宋书·礼志》五）
刘玢
玢，爵里未详。

　　○答王徽之问废疾兄女服

　　王徽之问刘玢废疾兄女服：“《记》云‘其夫有废疾又无子传重者，舅为之服小功’。又云‘长子有废疾，降传重也’。此二条，皆以其废疾降嫡从庶。谓如此，虽非嫡长，而有废疾，既无求婚许嫁理，且庆吊蒸尝皆不得同之于人，不知当制服不？”刘玢答：“若嫡子有废疾，不得受祖之重，则服与众子同在齐衰。盖以不堪传重，故不加服，非以废疾而降也。子妇之服，例皆小功，以夫当受重，则加大功。若夫有废疾，则居然小功，亦非降也。《丧服经·齐衰章》，为君之祖父，《传》曰：‘从服也。’郑注曰：‘为君有祖之丧者，祖有废疾不立也。’从服例降本亲一等，君服斩，故从服周。唯孙不敢降祖，此亦是废疾不降之一隅也。”（《通典》一百一）
綦毋邃
邃，爵里未详，有《孟子注》七卷。

　　○驳尚书奏章太妃服

　　父子不继祖祢，故妻得伸。皇姑夫人致斋而会大庙，后服不逾至尊，亦当缌麻也。（《通典》九十五，哀帝兴宁中，哀靖皇后有章太妃之丧，尚书奏，至尊缌麻，三月皇后齐衰。案周礼，有後轻而服重，公子为公所厌，故不得申。舅不厌妇，故得以本服，綦毋邃驳。）
王昆
昆，太和末为博士。

　　○庾家为孝庾后服议

　　五服之内，一同臣妾，宜准小君服周。（《通典》八十一，孝后崩，庾家访服，博士王议昆。）
郑弥
弥，爵里未详。

　　○庾家为孝庾后服议

　　诸妇宜从夫，若其夫自同人臣，妇亦宜同于人之妻，与王后无准，虽欲宁戚，于大典有阙。（《通典》八十一）
卷一百三十四
习凿齿
凿齿字彦威，襄阳人，荆州刺史桓温辟为从事，转西曹主簿别驾治中，左迁户曹参军，出为衡阳太守，寻罢归，有《汉晋春秋》四十七卷，集五卷。

　　○临终上疏

　　臣每谓皇晋宜越魏继汉，不应以魏後为三恪。而身微官卑，无由上达，怀抱愚情，三十馀年。今沈沦重疾，性命难保，遂尝怀此，当与朽烂，区区之情，切所悼惜，谨力疾著论一篇，写上如左，愿陛下考寻古义，求经常之表，超然远览，不以臣微贱废其所言。（《晋书·习凿齿传》）

　　○与谢安书

　　每省家舅纵目檀溪，念崔徐之交，未尝不抚膺踌躇，惆怅终日矣。（《水经沔水注》）

　　○又与谢安书称释道安

　　来此见释道安，故是远胜，非常道士。师徒数百，斋讲不倦，无变化技术，可以惑常人之耳目，无重威大势，可以整群小之参差，而师徒肃肃，自相尊敬，洋洋济济，乃是吾由来所未见。其人理怀简衷，多所博涉，内外群书，略皆遍睹，阴阳算数，亦皆能通，佛经妙义，故所游刃，作义乃似法兰法祖辈。（案《高僧传》五作法，简法道。）统以大无，不肯稍齐物等智，在方中驰骋也。恨不使足下见之，其亦每言思得一见足下。（《释藏辇》八，又百五。）

　　○与谢侍中书（案，谢安由吴兴太守徵拜侍中，孝武时复如侍中。）

　　此有红蓝，足下行知之否？北人采取其花染绯黄，按其上英鲜者作烟支，妇人妆时作颊色。作此法大用如小豆许，案令偏颊，殊觉鲜明，可爱。吾小时再三遇邮燕支，今日始红蓝耳，後当为足下致其种。匈奴名妻阏氏，言可爱如烟支也。阏字音烟，氏字音支，想足下先亦作此读汉书也。（尔雅翼三，案烟支事，复见与燕王书，盖本集两书皆及之。）

　　○与燕王书

　　山下有红蓝花，足下先知之不？北方采红蓝，取其花，染绯黄，挪取其英鲜者作烟肢，妇人将用为颜色，吾少时再三遇见烟肢，今日始视红蓝，後当为足下致其种。匈奴名妻作阏支，言其可爱如烟肢也，想足下先亦不作此读汉书也。（《史记·匈奴传》索隐，《北堂书钞》一百三十五，《御览》七百二十引崔豹古今注，演繁露七。）

　　○与桓秘书

　　吾以去五月三日来达襄阳，触目悲感，略无欢情，痛恻之事，故非书言之所能具也。每定省家舅，从北门入，西望隆中，想卧龙之吟；东眺白沙，思凤雏之声；北临樊墟，存邓老之高；南眷城邑，怀羊公之风；纵目檀溪，念崔徐之友，肆睇鱼梁，追二德之远，未尝不徘徊移日，惆怅极多，抚乘踌蹰，慨尔而泣，曰若乃魏武之所置酒，孙坚之所陨毙，裴杜之故居，繁王之旧宅，遗事犹存，星列满目。琐琐常流，碌碌凡士，焉足以感其方寸哉！

　　夫芬芳起于椒兰，清响生乎琳琅。命世而作佐者，必垂可大之馀风；高尚而迈德者，必有明胜之遗事。若向八君子者，千载犹使义想其为人，况相去之不远乎！彼一时也，此一时也，焉知今日之才不如畴辰，百年之後，吾与足下不并为景升乎！（《晋书·习凿齿传》）

　　○与释道安传

　　兴宁三年四月五日，凿齿稽首和南，承应真履正，明白内融，慈训兼照，道俗齐荫，宗虚者悟无常之旨，存有者达外身之权，清风藻于中夏，鸾响厉乎八冥，玄味远猷，何荣如之。弟子闻天不终朝而雨六合者，弥天之云也。弘渊源以润八极者，四大之流也。彼直无为，降而万物赖其泽，此本无心，行而高下蒙其润。况哀世降步，愍时而生，资始系于度物，明道存乎练俗，乘不疾之舆，以涉无远之道，命外身之驾，以应十方之求，而可得玉润于一山，冰结于一谷，望阆风而不回仪，措此世而不诲度者哉？且夫自大教东流，四百馀年矣，虽蕃王居士，时有奉者，而真丹宿训，先行上世，道运时迁，俗未佥悟，藻悦涛波，下士而已。唯肃祖明皇帝，实天降德，始钦斯道，手画如来之容，口味三昧之旨，戒行峻于岩隐，玄祖畅乎无生，大块既唱，万窍怒呼，贤哲君子，靡不归宗，日月虽远，光景弥晖，道业之隆，莫盛于今（《高僧传》作“咸无以匹”）。岂所谓月光道寂，将生真土，灵钵东迁，忽验于兹乎？又闻三千得道，俱见南阳，明学开士，陶演真言，上考圣达之诲，下测道行之验，深经普往，非斯而谁？怀道迈训，舍兹孰降？是以此方诸僧，咸有倾想，目欣金色之瑞，耳迟无上之箴，老幼等愿，道俗同怀，系咏之情，非常言也。若庆云东徂，摩尼回曜，一蹑七宝之座，暂现明哲之灯，雨甘露于丰草，植ヤ檀于江湄，则如来之教，复崇于今日，玄波溢漾，重荡于一代矣。不胜延豫，裁书致心，意之蕴积，曷云能畅。弟子襄阳习凿齿稽首和南。（《弘明集》十二，《高僧传》五。）

　　○晋承汉统论

　　或问：“魏武帝功盖中夏，文帝受禅于汉，而吾子谓汉终有晋，岂实理乎？且魏之见废，晋道亦病，晋之臣子宁可以同此言哉！”

　　答曰：“此乃所以尊晋也。但绝节赴曲，非常耳所悲，见殊心异，虽奇莫察，请为子言焉。

