<!-- { "loadSidebar": true } -->
    维元和三年岁次戊子三月癸未朔二十五日丁未，妹婿太中大夫守尚书兵部侍郎上柱国襄武县开国侯权某云云，故校书郎杨君夫人一姊之灵。先姊先舅，公台积厚。德门交辉，士女挺秀。有仪有耀，宜贵宜寿。才移所天，俄哭於昼。远护帷裳，来归帝乡。洒埽壤树，洁羞蒸尝。之死之誓，炯然秋霜。二十年间，形同未亡。乃育孤女，是归良匹。亦既有行，秀而不实。感念难遣，哀酸成疾。晦明推移，变化奄忽。昔与幼枢，姻联扬都。岁时二纪，人事万殊。谅劳生於此世，何怛化之同途？彼福善与贻庆，又不知夫神理之有无？顾我好仇，永怀伊姊。动若形影，痛深骨髓。刍灵就列，送奠停轨。觞酒写哀，神其听此。尚飨！
    ○祭外孙女文
    维元和十二年岁次丁酉六月己未朔十二日庚午，外翁婆以清酌庶羞之奠，致祭於独孤氏孙女妹妹之灵。
    吾残生衰苦，殃祸相循，四年已来，七遘伤悼。今日之痛，情又倍常。以前年再丁齐斩，意其孤苦备极，或保安全，神理谓何？又兹知阏。自婴羸恙，虽未痊除，而神用精明，不减平日。昨以晦朔，归奉几筵，信宿之间，幽明已隔。奔告惝恍，如狂如痴，呼天不闻，此痛何极！况令冬除礻覃，来岁初笄，方择良对，以图先近。岂吾之薄祜，有忤神明？复尔之禀命，不可逾越。理遣不去，情锺奈何？吾家壤树，宛在伊洛。今尔体魄，归寿安。吾多{艹尔}然，义期可见生病也死也，如环斯循。倘冥冥有知，冀与尔为泉壤乡党。沥酒申诀，呜呼痛深。尚飨！
    ●卷五百十
    ☆陆长源
    长源字泳之，吴人。历汝州刺史，贞元十二年检校礼部尚书，为宣武军行军司马，以峻法绳下，节度使董晋卒，长源知留後，为兵士所杀。赠尚书左仆射。
    ○僧常满智真等於倡家饮酒烹宰鸡鹅判
    且口说如来之教，在处贪财；身著无垢之衣，终朝食肉。苦行未同迦叶，自谓头陀；神通何有净名，入诸淫舍。犯尔严戒，黩我明刑。
    ○断金华观道士盛若虚判
    本是樵童牧竖，偶然戴帻依师。不游元牝之门，莫鉴丹田之义。早闻僭犯，苟乃包容；作孽既多，为弊斯久。常住钱谷，惟贮私家。三盏香灯，不修数夕。至於婢仆，遍结亲情；良贱不分，儿女盈室。行齐犬马，义悖清廉。恣伊非类之徒，负我无为之教。贷其死状，尚任生全。量决二十，便勒出院。别召精洁玉守，务在焚修。
    ○上宰相书
    月日，太中大夫守汝州刺史兼御史中丞本州防御使陆长源谨奉书相国阁下：相公以命世之略，应佐时之器；发文苑之鸿猷，继台庭之盛业。圣上倾心，以待相公之启沃；天下侧耳，以待相公之政理。岂得与房、杜异日，而不与苏、宋同年哉！某比在朝廷，接君子之步武，听哲人之语言。区区之诚，愿尽於此。
    今上聪明英武，自汉魏以来，贤君哲后未有如今上者。自临极以来，宰相未有如房、杜、苏、宋者，何偶圣之有期，而得贤之无路？盖有以也。夫诫人之失，亦由端其躬，而後求影之直。故宰相者，导生人之本，稽政化之源；正辞以固之，平气以待之。物有其官，官得其人。则提纲而网目张，振领而毛裘举。至如移制度，平军国，事关社稷者，斯在宸衷，犹望宰相自古况今，献可替否。其馀朝廷之常典，群司之阙务，弛张由於下笔，指顾在於一言。使政归常典，理革前弊；和气浃於下，清风穆於上：自然宰辅之事行，弼谐之义畅。何必舍其易而攻其难，犯龙鳞之不测，蹈虎尾而莫顾哉？其宰相之寄也，在於用贤，贤不滥而人自理；次於秉政，政不挠而国自安。用贤者，除改是也；秉政者，赏罚是也。其用贤也，绝党与、舍憎嫌，使韦弦各施，轮辕适用。顷者之用人也，声利以挠其心，爱恶而昏其识。以枉为直，破觚为圆。除改出於门庭，赏罚随其情欲。求道行事举，其可得乎？且尚书六司，天下之理本：兵部无戎帐，户部无版图，虞水不管山川，金仓不司钱谷，光禄不供酒，卫尉不供幕，秘书不校勘，著作不修撰：官曹虚设，禄俸枉请。计考者假而为资，养声者籍而为地。一隅如是，诸司悉然。欲求网目张、裘毛举，其可得乎？此宰相之职也。且栋倾者正之，则屋无压焉之惧；疾甚者攻之，则人无之患。正倾在於良匠，攻疾在於良医。故政化失，谏臣得抗疏以论之；败累兴，宪官得持法而绳之。谏臣须謇謇匪躬之士，宪官须孜孜嫉恶之人。今悉求温润美秀、沈默宏宽者为之，盖北辕适楚，圆凿方枘。欲求扶倾愈疾，其可得乎？贞元初，兵戈初解，蝗旱为灾，邑多逃亡，人士殍馁。至使官厨有阙，国用增艰。《王制》曰：“国无九年之蓄，曰不足。无六年之蓄，曰急。无三年之蓄，曰国非其国也。三年耕，必有一年之食。九年耕，必有三年之食。以三十年之通，虽有凶旱水溢，民无菜色。然後天子之食，日举以乐。”今岁丰年稔，谷贱伤农，诚宜出价以敛籴，实太仓之储。岂可慢易於丰贱之日，危急於凶荒之际？比年国家和籴，殆不得人，文帐空存，仓廪不实：是由赏罚之典旷，奸滥之吏生，此亦宰相择人之过也。某之州，户口减一万，兵数无二千。夏率供秋，秋率供夏。傥四气或爽，一岁无年，实恐投奸有虞，为累非浅。况率土州县，其事略同。古人云“旱则资舟”，虽在丰稔之时，须为凶险之备，此亦宰相之职也。蝗旱之时，圣上忧畿县凋瘵，亲择台省十人，出为畿令，其後京畿稍理，皆擢以大郡，则圣上旌贤赏功之意也。顷来度支敕符皆云，刺史、县令以户口减殿一人，赋敛增最一人，与者て腾於廊庙，嫌者沈沦於草莽。欲求其为恶者惧，为善者劝，其可得乎？此宰相之职也。况今北虏和亲，縻费转甚；西戎作梗，边鄙未安。所望求方召之才，选甘傅之将，联营朔裔，复河外之城；振旅湟中，收陇右之地。且田单匹夫也，败乐毅乘胜之师；谢艾书生也，破麻秋劲锐之卒。岂有其时而无其人哉？在用与不用耳。此亦宰相之职也。太宗得房杜，贞观之政成；元宗得苏、宋，开元之业泰。今相公居庙堂之上，当台衮之任，与房、杜、苏、宋，列於青史。宁肯昵亲爱，行肺腑，踵覆车之辙哉？
    某齿发向衰，志力犹在。遇贤相，逢明时，亦愿一豁平生，少展微分。不然者，老於泉石，亦求仁而得仁。某再拜。
    ○嵩山会善寺戒坛记
    嵩高得天下之中也，所谓名山福地，异人灵迹，往往而有。汉晋间高僧，植贝多子於西峰，一年三花。因为浮图，遂为寰中之真境。又有两阜中断，豁为石门，飞流萦回以喷薄，乔木森竦以布护。先是，有高僧元同律师、一行禅师，铲林崖之欹倾，填乳窦之{穴叫}{穴条}。玉立殿，结琼构廊。旃檀为香林，琉璃为宝地，遂置五佛正思惟戒坛。思惟者，以佛在贝多树下思惟，因名贝多为思惟，即三花之义在此。自河洛烟尘，塔庙崩褫，上都安国寺临坛大德乘如，修慈业广，秉律道尊，志度有缘，法庇群动，慨兹堙坠，遂为闻彻。寻有诏申命安国寺上座藏用圣善寺大德行严会善寺大德灵珍、惠海等住持。每年建方等道场，四时讲律。藏用上人逸躅遍寻，高情独迈。美殿塔之严丽，赏泉石之胜绝。其迹不朽，其教益宏。於是钟梵相闻，幡盖交荫。岂独炉峰名岳，空记远公之行；沃洲精舍，重述道林之迹。时贞元十一祀，龙集乙亥、大火西流之月也。
    ○唐东阳令戴公去思颂
    建中元祀，皇上新景命，将致天下於仁寿之域。以兵革盗（阙一字）闾阎（阙二字）前（阙一字）之（阙一字）犹轸（阙三字）延度求俾。夏五月壬辰，诏书以监察御史里行戴叔伦为东阳令（阙三字）也（阙六字）之间城画墅，婺女以东阳为剧。先是，山寇（阙二字）邑人（阙二字）田（阙二字）莱人（阙十一字）路（阙一字）声（阙一字）之以信，缓其赋，使其人舒；平其役，使其人劝。由是田（阙十三字）使有（阙一字）农人或惰业（阙一字）庐废树，障公关防。徵绡敛缟，无以供（阙七字）以（阙三字）公（阙一字）之以勤（阙二字）使泽有浸。由是桑柘茂，是塘修，平林接阴，大壑含润。室有（阙一字）而（阙二字）人无（阙一字）而有（阙七字）者困於兼并，完聚者苦於剽掠。公董之以法，容之以（阙四字）使之如（阙十一字）然人怀《日出》之谣，犬（阙一字）夜吠之警。政化之（阙九字）货贿（阙一字）聚公（阙八字）庭无事留，物不易肆。鞠茂草於囹圄（阙二字）财於（阙一字）问。公字幼公，本谯国人也（阙九字）。仕之日，履官之秋，唯（阙一字）问（阙十一字）之（阙十六字）莫不负弩先驱，包茅争入（阙二字），专百里之命，化一邑之人（阙二字）。割鸡（阙四字）夫（阙七字）以亲也。权豪除，盗贼屏，教之以让也；斗讼止，商旅至，教之以和也（阙三字）。帑藏之（阙八字）之事，传於郡国；讴诵之声，闻於里巷。且藉（阙三字）人不偷（阙十五字），阜於下，副明主（阙一字）劳之求，成苍生已安之业（阙四字）。伏（阙八字）州之（阙六字）辅之才，必资於卓茂，岂惟执宪殿内（阙三字），中而已（阙六字）。等（阙十字）卢清等，一邑之彦也；里正王承（阙一字）厉曰家等，十室之贤也。及百姓徐文（阙三字）等，皆（阙六字）逾忠。良宰范阳卢公曰信，以才望蹈公之遐躅，以政事（阙一字）公之令猷，与丞（阙一字）乐（阙八字）太尉河南豆卢岫、尉陇西李惟清（阙一字）古立则（阙二十一字）之遗爱。其辞曰：
    惟圣作，其运克昌。化（阙五字）贤良。申命於（阙一字）令乎东阳。（阙六字）敛重，人散（阙二字）公既贤举，亦以名扬。简以（阙一字）下，信以任（阙十字）树（阙六字）路绝豺狼。折狱止讼，聚货通商。其俗则泰，其人则（阙十九字）洋洋。挹而弥广，久而愈芳。岩岩贞石，休有烈光。
    ○唐故灵泉寺元林禅师神道碑（并序）
