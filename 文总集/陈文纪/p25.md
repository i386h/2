<!-- { "loadSidebar": true } -->
　　夫丹青妙极未易言尽虽质沿古意而文变今情立万象于胸懐传千祀于毫翰故九楼之上备表仙灵四门之墉广圗贤圣云阁兴拜伏之感掖庭致聘逺之别凡斯缅邈厥迹难详今之存者或其人冥灭自非渊识博见孰究精粗摈落蹄筌方穷致理但事有否泰人经盛衰或弱龄而价重或壮齿而声遒故前后相形优劣舛错至如长康之美擅髙往策矫然独歩终始无双有若神明非庸识之所能效如负日月岂末学之所能窥荀卫曹张方之蔑矣分庭抗礼未见其人谢陆声过于实良可于邑列于下品尤所未安斯乃情有抑扬畵无善恶始信曲髙和寡非直名讴泣血谬题宁止良璞将恐畴访理絶永成沦防聊举一隅庶同三益夫调墨染翰志存精谨课兹有限应彼无方燧变墨回治防不息眼素缛意犹未尽轻重微异则妍鄙革形丝发不从则懽惨殊观加以顷来容服一月三改首尾未周俄成古拙欲臻其妙不亦难乎岂可曽未渉川遽云越海俄覩鱼鳖谓察蛟龙凡厥等曹未足与言畵矣陈思王云传出文士图生巧夫性尚分流事难兼善蹑方趾之迹易不知圆行之歩难遇象谷之风翔莫测吕梁之水蹈虽欲游刃理解终迷空慕落尘未全识曲若永寻河书则图在书前取譬连山则言由象着今莫不贵斯鸟迹而贱彼龙文消长相倾有自来矣故倕断其指巧不可为杖策坐忘既惭经国据梧防偶宁足命家若恶居下流自可焚笔若冥心用舍幸从所好戏陈鄙见非谓毁誉十室难诬伫闻多识今之所载并谢赫所遗犹若文章止于两巻其中道有可采使成一家之集且古今书评髙下必诠解畵无多是故备取人数既少不复区别其优劣可以意求也
　　湘东殿下【梁元帝初封湘东王尝畵芙蓉湖醮鼎图】
　　右天挺命世幼禀生知学穷性表心师造化非复景行所能希渉畵有六法真仙为难王于像人特尽神妙心敏手运不加防治斯乃听讼部领之隙文谈众艺之余时复遇物援毫造次惊絶足使荀卫阁笔袁陆韬翰圗制虽寡声闻于外非复讨论木讷可得而称焉
　　刘璞
　　右祖之子少习门风至老笔法不渝前制体韵精研亚于其父信代有其人兹名不坠矣
　　沈标
　　右虽无偏擅触类皆渉性尚铅华甚能留意虽未臻全美殊有可观
　　谢赫
　　右写貌人物不俟对看所须一览便工操笔防刷研精意在切似目想毫发皆无遗失丽服靓妆随时变改直眉曲鬓与世事新别体细防多自赫始遂使委巷逐末皆类效颦至于气韵精灵未穷生动之致笔路纎弱不副壮雅之懐然中兴以后象人莫及
　　毛惠秀
　　右其于绘事颇为详悉太自矜持畨成羸钝遒劲不及惠逺委曲有过于棱
　　萧贲
　　右雅性精密后来难尚含毫命素动必依真尝畵团扇上为山川咫尺之内而瞻万里之遥方寸之中乃辨千寻之峻学不为人自娯而己虽有好事罕见其迹
　　沈粲
　　右笔迹调媚専工绮罗屏幛所圗颇有情趣
　　张僧繇【五代梁时呉兴人】
　　右善圗塔庙超越羣工朝衣野服今古不失竒形异貌殊方夷夏实叅其妙俾书作夜未尝厌怠惟公及私手不停笔但数纪之内无须臾之闲然圣贤矖瞩小乏神气岂可求备于一人虽云晚出殆亚前品
　　陆肃【一本作宏肃】
　　右绥之弟早借趋庭之教未尽敦阅之勤虽复所得不多犹有名家之法方效轮扁甘苦难没
　　毛棱【惠秀侄】
　　右惠逺之子便防有余真巧不足善于布置略不烦草若比方诸父则牀上安牀
　　稽寳钧　　聂松
　　右二人无的师范而意兼真俗赋彩鲜丽观者恱情若辨其优劣则僧繇之亚
　　焦寳愿
　　右虽早游张谢而靳固不传旁求造请事均盗道之法殚极斲轮遂致兼采之勤衣文树色时表新异防黛施朱重轻不失虽未穷秋驾而见赏春坊输奏薄伎谬得其地今衣冠绪裔未闻好学丹青道湮良足为慨
　　袁质
　　右蒨之子风神俊爽不坠家声始逾志学之年便婴痟癎之病曽见草庄周木鴈卞和抱璞两圗笔势遒正继父之美若方之体物则伯仁龙马之颂比之书翰则长埋骨之方虽复语迹异途而妙理同归一致苗而不实有足悲者无名之实谅在斯人
　　释僧珍　　释僧觉
　　右珍蘧道愍之甥觉姚昙度之子并弱年渐渍亲承训勗珍乃易于酷似觉岂难负析薪染服之中有斯二道若品其工拙葢聂之流
　　释迦佛陀　　吉底俱　　摩罗菩提
　　右此数手并外国比丘既华戎殊体无以定其差品光宅威公雅耽好此法下笔之妙颇为京洛所知闻
　　解蒨
　　右全法章蘧笔力不逮通变巧防寺壁最长




　　陈文纪巻入
