<!-- { "loadSidebar": true } -->
　　三月十六日羁旅【一无二字】前乡贡进士韩愈再拜言相公閤下愈闻周公之为辅相也其急于见贤也方一食三吐其哺一沐三握其髪【孙曰史记周公子伯禽就封于鲁周公戒曰我一沐三握髪一饭三吐哺以待士犹恐失天下之贤人】当是时天下之贤才皆巳举用奸邪谗佞欺负之徒皆已除去四海皆已无虞九夷八蛮在荒服之外者皆巳宾贡天灾时变昆虫草木之妖【孙曰説文云昆虫虫之总名妖孽也昆虫草木之妖如五行志所载是矣】皆巳销息天下之所谓礼乐刑政教化之具皆巳修理风俗皆巳敦厚动植之物风雨霜露之所霑被者皆巳得宜休征嘉瑞麟凤龟龙之属皆巳备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而巳岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲将不暇食与沐矣岂特吐哺握髪为勤而止哉惟其如是故于今颂成王之德而称周公之功不衰今閤下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休征嘉瑞麟凤龟龙之属岂尽备至其所求进见之士虽不足以希望盛德如比于百执事【如一作至】岂尽出其下哉其所称説岂尽无所补哉今虽不能如周公吐哺握髪亦宜引而进之察其所以而去就之不宜黙黙而巳也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之说焉【一作閤下其亦察之六字】古之士三月不仕则相吊故出疆必载质然所以重于自进者以其于周不可则去之于鲁于鲁不可则去之于齐【一无之于齐三字】于齐不可则去之宋之郑之秦之楚也今天下一君四海一国舍乎此则夷狄矣去父母之邦矣故士之行道者不得于朝则山林而巳矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门【数色角切】而不知止焉宁独如此而巳惴惴焉惟恐不得出大贤之门下是惧亦惟少垂察焉凟冒尊威惶恐无已愈再拜
　　荅侯继书
　　【韩曰贞元八年继与公同登进士第十一年公上宰相书不报遂东归将出京作是书且云惧足下以吾退归因谓不复能自强不息故因书奉晓此则公上崔虞部书之时然则公时励志如此宜乎为百代文章之宗学者仰之如山斗云】
　　裴子自城来得足下一书明日又于崔大处【补注崔大名羣字敦诗】得足下陜州所留书翫而复之不能自休寻知足下不得留仆又为考官所辱【官一作功】欲致一书开足下【开一作闻】并自舒其所怀含意连辞将发复巳卒不能成就其説及得足下二书凡仆之所欲进于左右者足下皆巳自得之仆虽欲重累其辞【欲一作复】谅无居足下之意外者故絶意不为行亦自念【一无行字】方将逺去【将一作当】潜深伏隩【祝曰隩四方土可居尔雅厓内为隩韩曰隩水厓也又藏也○隩于到切字亦作奥】与时不相闻【时一作世】虽足下之思我无所窥寻其声光故不得不有书为别非复有所感发也仆少好问学自六经之外百氏之书未有闻而不求求得而不观者也【一无也字】然其所志惟在其意义所归至于礼乐之名数【于一作干】隂阳土地星辰方药之书【欧本无方药二字】未尝一得其门户虽今之仕者不要此道然古之人未有不通此而为大贤君子者也【赵本无也字】仆虽庸愚每读书辄用自媿今幸不为时所用无朝夕役役之劳将试学焉力不足而后止犹将愈于汲汲于时俗之所争【一作事】既不得而怨天尤人者【而一作即】此吾今之志也【一本此吾之本志也】惧足下以吾退归因谓我不复能自彊不息【一无我字】故因书奉晓冀足下知吾之退未始为不进而众人进未始为不退也既货马即求船东下二事皆不过后月十日【赵本月字作旬】有相问者为我谢焉愈再拜
　　荅崔立之书
　　【樊曰立之字斯立贞元四年进士唐进士礼部既登第后吏部试之中其程式然后命之官公贞元八年第进士至是三试吏部不售斯立乃遗公书比之献玉者故公以此书复之然公所学者尧舜三代孔孟之道其文则六经古文也时吏部所试者时文尔公以古文为宝而吏部试以时文则公之玉盖未尝献也】
　　斯立足下仆见险不能止动不得时颠顿狼狈【樊曰狼狈兽名狼属也生子或欠一足二足相附而行离则踬或言狼狈是两物狈前足絶短每行常驾两狼失狼则不能动故世言事乖者称狼狈】失其所操持因不知变以至辱于再三君子小人之所悯笑天下之所背而驰者也足下犹复以为可教贬损道德乃至手笔以问之【手笔上一有千字】扳援古昔【扳皮班切援于元切】词义高逺且进且劝足下之于故旧之道【一无足下之三字】得之矣虽仆亦固望于吾子不敢望于他人者耳然尚有似不相晓者非故欲发余乎【故一作固】不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎巳也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试诗赋策等以相示仆以为可无学而能因诣州县求举有司好恶出于其心【司下一有者字】四举而后有成亦未即得仕闻吏部有以博学宏词选者人尤谓之才且得美仕就求其术或出所试文亦礼部之类也【一无也字】私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退因自取所试读之乃类乎俳优之辞【乎一作于】顔忸怩而心不宁者数月【忸女六切怩女夷切】既已为之则欲有所成就【一无所字】书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚媿焉夫所谓博学者岂今之所谓者乎夫所谓宏词者岂今之所谓者乎诚使古之豪杰之士若屈原孟轲司马迁相如扬雄之徒进于是选【于一作于】仆必知其怀慙【一无仆字怀字作愧】乃不自进而巳耳【一作矣】设使与夫今之善进取者竞于防昧之中仆必知其辱焉然彼五子者且使生于今之世【生一作出】其道虽不显于天下其自负何如哉肯与夫斗筲者【孙曰论语斗筲之人何足算也筲竹器容一斗二升】决得失于一夫之目而为之忧乐哉故凡仆之汲汲于进者其小得盖欲以具裘葛养孤穷其大得盖欲以同吾之所乐于人耳其他可否自计巳熟诚不待人而后知今足下乃复比之献玉者以为必俟良工之剖【良工一作工人】然后见知于天下虽刖两足而不为病【韩曰卞和得玉璞献之楚厉王玉人曰石也刖其左足厉王殁复献武王玉人复曰石也刖其右足至共王即位和乃抱其璞哭于郊王使玉人攻之果得宝玉孙曰琴操卞和得玉献楚怀王王使乐正子占之言非玉也王以为欺斩其一足怀王死子平王立和复献之王又以为欺斩其一足平王死子立为荆王和抱其玉而哭王使剖之果有玉乃封为陵阳侯○一本无而字一本作两刖足而不为痛】且无使勍者再尅【勍强也渠巾切】诚足下相勉之意厚也然仕进者岂舍此而无门哉足下谓我必待是而后振者【赵本振字作进】尤非相悉之辞也【尤非一作非尤】仆之玉固未尝献而足固未尝刖足下无为我戚戚也【一无足下二字】方今天下风俗尚有未及于古者【及于一作未有】边境尚有被甲执兵者主上不得怡而宰相以为忧仆虽不贤亦且潜究其得失【一无其字】致之乎吾相荐之乎吾君上希卿大夫之位下犹取一障而乘之【韩曰汉武帝时匈奴求和亲羣臣议前博士狄山曰和亲便张汤曰此愚儒无知山曰臣固愚忠若汤乃诈忠上作色曰吾使生居一郡能无使虏入盗乎山曰不能曰居一县曰不能曰居一障间山自度辩穷曰能乃使山乘障至月余匈奴斩山头而去顔师古注障谓塞上要险之处别筑为城因置吏士而为障蔽以扞冦乗谓登而守之也公之意取此】若都不可得犹将耕于寛闲之野钓于寂寞之滨求国家之遗事考贤人哲士之所终始作唐之一经垂之于无穷诛奸谀于既死发潜德之幽光【樊曰李习之荅皇甫持正书云仆近写得唐书史官才薄言词浅鄙不足以发扬高祖太宗列圣明德使后人观者文采不及周汉之书仆窃不自度欲笔削国史成不刋之书使仆书成而传则富贵而功德不着未必声名于后贫贱而道德全者未必不烜赫于无穷退之所谓诛奸谀于既死发潜德之幽光是翺心也习之此论出公此书故耳○赵本作着盛德于幽光】二者将必有一可足下以为仆之玉凡几献而足凡几刖也又所谓勍者果谁哉再尅之刑信如何也士固伸于知己微足下无以发吾之狂言愈再拜
　　荅李翊书
　　【樊曰公荅李翊二书或作李翺非也贞元十八年陆傪佐主司权德舆于礼部公以李翺荐于傪用是其年登第此书其十七年所作欤补注吕居仁云退之此书最见其为文养气妙处】
