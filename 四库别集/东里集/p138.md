<!-- { "loadSidebar": true } -->
　　吾邑严君迪徳驰书北京谓余有生者必有死吾今年七十有五即旦夕获全归幸矣虽吾生甚贫然颛颛持其身不敢逾越诚惧辱吾之先人亦欲吾之子若孙皆不敢辱也已豫营一丘矣窃叹近世死者其子孙徃徃钜资丰币请于缙绅大夫求志其葬缙绅大夫或未知察也甚者文跖为孔饰市侩为道徳贻世讥诮虽吾之子弱且窭不足以动时贵人亦非吾所愿也子于人善率纪实如吾意然子之年加于吾矣盍及今无恙豫为志一言亦及吾之见也余家与严世防姻迪徳于余为从表叔余仕于两京四十年前年始一归乡里亲交物故殆尽迪徳岿然虽老而徤能时时过我今别又三年恒徃来予懐有托其何以辞严故西昌文献名家宋舘阁校勘肃称朴山先生其五世祖也父从礼洪武中国子学正刚毅端方三子迪徳其季也名福真涉猎学问存心端厚而志行坚确内惇孝友爱兄之子如子而严其训有弗率者畧而不校接人意度和裕言必当理安贫守义非其所当得一芥不取亲戚交游有急赴之恐后间有挟势来侵者迪徳絶口未甞言亦未甞一语干人以私自县令丞及邑之贤士君子皆礼遇之布衣蔬食居常休休自得也论今西昌善士非迪徳其谁欤呜呼前辈流风余韵逺矣后生薄俗驰骋世利为雄长彼固不知重迪徳然率遽起遽仆忽焉如浮云飞鸟之过目若迪徳苍顔皓首既夀而康履贞居安自少壮至老坦坦如一日谓非人之所自致乎迪徳娶宋氏先卒子男一显女四其一嫁国子学録梁防余皆归士族迪徳之夀及子若孙皆未可涯余既述其行之槩又铭其藏俟属纩既刻之铭曰
　　盈则有亏荣则有悴芒芒天壤其孰非寄陶有自挽杜有自志超哉达人千载一致
　　叶侍郎墓志铭
　　宣徳元年朝廷以苏松常镇嘉湖诸郡奸吏土豪肆为贪虐以毒细民久而愈甚特降玺书命大理卿胡槩防政叶春巡歴访察务去恶以宁善后又益以锦衣卫指挥任启监察御史赖瑛槩等奉命所至秉公推明行之以果无所屈挠于是暴者以仆困者以起横者以折弱者以立上之泽下流下之隠上达数郡之内氛翳廓清畎亩闾阎咸有生气时事之裁制一董于胡然在叶之乡邦知之素明而行之无私叶盖有助焉竣事还奏上嘉之数人者皆进官春进刑部右侍郎嵗中得风疾上命太医视疗久未瘳奏乞归从之后竟不起八年六月十八日也春字景旸世家嘉兴之海盐其先本林氏考讳祥幼丧父母鞠于表兄叶某遂冒叶氏景旸幼警敏知学有才识洪武中举自邑吏歴事吏部者六年永乐初礼部尚书李志刚知其通练能谨荐于朝擢主客清吏司主事阶承事郎以勤敏周宻为上官所重三年陞本部郎中阶奉议大夫进奉政大夫丁内艰去服阕仍旧职三考以绩最陞两淮都转盐运使嵗余丁外艰服阕改福建布政司右防政仁庙嗣位来朝遂与广西右布政使周干同被玺书巡视应天镇江苏常湖松杭州嘉兴八郡访民利害而建革之嵗余归今上嗣位景旸复诣苏常诸郡者再中改四川布政司右防政未行又二年而拜侍郎之命又二年而卒春秋六十有四娶吴子男三长懋次林次森女一适【阙】孙男七观鼎升璿玑玉衡其葬在邑之大易乡平【阙】　　　懋奉事状介翰林庶吉士赵智来拜乞【阙】　辞而不获乃叙而铭之铭曰
　　仕歴中外才际时和厚靖恵敦执持恭勤劼毖励职司行于乡邦公弗私登贰六官荷眷知六十考终乐全归来世有考视刻辞
　　宣郎中墓志铭
　　宣彦初讳嗣宗苏之嘉定人永乐三年诏郡县举楷书士苏举彦初既至奉命从中书舎人书诰勑无几简从事翰林诸学士皆重之嵗余坐累谪交阯时尚书东莱黄公总交阯布政司按察司一见彦初知其才良寘诸左右任之事深得其助益礼遇日厚交阯九年始归复被召入翰林遂授中书舎人又简文渊阁专书内制二十二年扈从北征既还丁祖母忧洪熙元年驿召至复其职赐勑命赠其考子朝中书舎人妣唐孺人赠其故妻谭封继室范皆孺人宣徳元年扈从东征还进吏部验封员外郎食其禄仍从事文渊阁三十五年皆扈从巡边两朝实録成以缮写劳赐袭衣文绮表里白金进本司郎中禄秩仍从事文渊阁赐诰命进其考郎中妣宜人乃进其故妻继室皆宜人六年夏彦初得疾医药久不効是年十月十三日卒享年五十有二彦初甫三嵗祖均徳及父母俱丧鞠于祖母葛稍长日悲念父母不絶而事祖母甚孝祖母躬勤织纴资其学彦初亦克自励骎骎有进益且卓然有立志乡老长皆竒之谓宣氏有后言于邑大夫举为区长非其志也固辞会楷书命下郡守曰莫逾宣彦初矣遂送诣京师彦初在翰林最久恭慎小心克勤旦暮未甞以私废公处同列温而有让众或临事惮劳费至出语相侵彦初独怡然不作于词气而请自任士论以是多之为人疏达诚实行已端重不肯茍且虽家无余赀遇人窘急仓猝能致义助故其病也卿大夫之贤者屡造视之及不起咸徃哭吊可以知其人矣子男三谦益泰皆幼女四黄暄陈述侯寛其壻也一尚幼其卒之眀年某月陈述奉丧归葬于乡其友黄养正具事状求为墓铭彦初余所心爱重者为之铭曰
　　和而庄坦而慤处事平执事恪履险夷一恬漠嗟彦初不复作
　　故嘉议大夫刑部右侍郎段君墓志铭
　　宣徳九年二月二十九日刑部右侍郎段君卒于南京家素贫佥都御史吴君敏徳既经纪丧事礼部尚书胡公源洁以闻上为悼叹赐祭命有司营葬于是吴君使人北京需葬铭而胡公以属士竒呜呼段君者世所谓仁人君子也又士竒素所交游士竒宜铭按国子司业陈君光世状段之先居南康之建昌世业儒其曽祖【阙】营田郎中笃修徙吴中父志清又徙常州之武进母叶氏君讳民字时举自幼温重頴敏喜学且其父母惟一子笃意教之故徳器蚤成登永乐甲申进士第为翰林庶吉士时太宗皇帝命礼部翰林院准天经之数选曽棨等二十八人就文渊阁尽出中秘书使进其业旦暮给大官馔又月给膏火之资盖期之于大用而君与焉君祗体上意益励弗懈而文学大进与脩永乐大典丁内艰去服阕除刑部山东清吏司主事授承直郎莅官廉慎而明敏克勤恒存哀矜恻怛之心处疑狱必归于厚丽辟者咸以得君为幸逾年扈从赴北京召脩四书五经及性理大全书书成被重赐复还刑部陞郎中益精狱议尤为尚书所重凡大狱必咨君剖奏章必歴君阅乃上在刑部八年山东妖妇唐赛儿作乱三司官以纵寇诛诏廷臣简代者共推举君数人授君山东布政司防政同举中有畏难者君曰竭诚以共吾职耳何足计利害哉下车敷宣徳意整饬纪纲绥抚残氓刬革宿弊政理一新吏民恱戴居三年召同考礼部会试士论服其衡鉴又三年召赴阙命以本官署户部右侍郎之南京是时车驾在北京久南京诸司习于玩愒任钱谷刑名者其务丛脞尤号不治君至躬勤率之莫敢或违始若扞格已而服从咸脩其职明年实授本部右侍郎又明年改刑部其振起作新一如户部罪人闻君至皆相庆于狱伸抑疏滞旬浃之间声誉用彰三年以绩最赐诰授嘉议大夫赠其祖若考皆嘉议大夫刑部右侍郎祖妣李淑人封其母太淑人妻盛淑人初为防政考满当得诰言于朝愿推以封母从之至是母年将九十得封者再人皆荣之君忽得寒疾数日小瘥矣将出视事左右谓未可以风曰数百人困坐狱中翘跂待我奈何可自佚防强出三日疾复作遂亟有问之者答曰不能报上恩矣如老母何言已遂卒君性至孝初为庶吉士得禄即迎父母就养京师父没后所歴官未甞不奉母以行而曲尽爱敬襟宇清明坦夷表里一致喜怒不形声色当官任事惟义所在不茍逊避与人交久而信卒之日其官属临哭皆哀南京卿大夫之贤者皆走吊哭北京自师傅六卿以下咸寓奠祭君春秋五十有九其子男四寔宏安宁孙男二璇玑女三其葬以卒之嵗某月某日附武进先茔之次铭曰
　　仁以及民义以行身其履坦坦其存温温我懐若人于古多有呜呼时举于今曷少亦既乘时曷不永年【阙】
　　斯而独其亲凡今之人【阙】　君子【阙】　　　　　贤
　　友
　　故奉议大夫礼部仪制郎中厐君墓志铭
　　礼部仪制郎中厐叙卒于官其子珙将奉柩归葬吉水以中书舎人宋怀所述事状乞着墓志铭余今年七十有五益倦文事然念厐氏父子皆从余翰林久不忍以辞厐之先家袁之分宜十一世祖称云轩者始徙吉水仁夀乡传其后资产日裕六世至季安倾家从文丞相举义勤王又三世至希凯为南雄路沙镇巡检叙曽祖也祖弱翁龙泉县尹父文芳好学务义母刘有贤徳叙字明叙蚤丧父赖母长育少从明师学永乐初诏郡县举善书士两制书制勑简其尤者十数人从学士于内阁而出禁中古法书名迹俾进其能明叙与焉时朝廷四方之务方殷命令多以玺书十数人者虽鲜暇稍暇辄自进弗懈咸骎骎有造诣矣先是明叙父甞傅兵籍既卒无他丁男有司言明叙应充伍时仁庙监国南京索明叙所习书览之嘉奨命削兵籍十年除中书舎人授从仕郎自是车驾巡狩皆与扈从三考奏防复职洪熙初赐诰命进徴仕郎赠其父中书舎人封母太孺人赐诰及钞归省两朝实録成以缮冩劳赐银钞袭衣丁内艰服阕仍【阙】　　　考奏最陞仪制清吏司郎中授奉议大夫食其禄仍从事内阁宣庙实録成以缮写劳赐银币加四品禄始専职仪制司八阅月而卒自入舘阁以来三十余年敬慎如一日纯厚谦和不见崖岸口未甞及人过失其度能容有诬其过及加之厉辞色者怡然受之不校以是先生长者及其同官皆重之无间言云家居事亲孝亲没哀慕不衰睦族婣患难率扶持之朋友有急必赴恤僮奴如子公退时共賔客觞咏为乐所为诗有淇园藁其生洪武丁巳三月二日其卒正统戊午十二月二十八日享年六十有二娶黄氏封孺人子男四长玚次珙亦以善书授试中书舎人父子同朝缙绅荣之次瓛次瑛女二长适黄次适周孙男若干明叙之葬以卒之明年某月日墓在某原铭曰弗骋以角弗巧以琢而任其朴噫嘻其乐
　　卫孟敬墓志铭
　　卫世家河东系出汉御史大夫绾歴晋唐及宋仕籍不乏金人入寇徙河南归徳之谷孰至元有曰庆甫好施予生伯升瑰玮有材畧以军功积官至万户孟敬之大父父也孟敬讳整为人敦愿内而事亲敬长外而处戚姻乡防举无违礼以行义训子孙以勤俭致饶裕而好施予有乃祖之风焉永乐壬寅五月得疾【阙】日召诸子申论惇睦之道又遗训长子之在官者以必尽臣节言讫而终是月五日也享年五十有八娶毕氏子男六镇钦祥清镛铎镇中乡试为大名县学训导今陞左春坊司谏女六祖荣郭亮武盛刘正髙林其壻也其一在室孙男四俊乂聪敏女二诸子以卒之嵗某月某日奉葬于其乡南原先垅之次先事镇以翰林编脩徐永达所状事行请铭余于镇有同寮之谊不得辞为叙而铭之铭曰
　　端其存厚其施以全其归以昌其世
　　陈处士墓志铭
