<!-- { "loadSidebar": true } -->
    今月十六日，裴校书至，伏蒙深追曩顾，迥黜违言，损之以荣笺，辱之以好币。情敦刻画，无非誉过之词；事系琢磨，宛是爱忘之眷。既多受赐，永切衔私。不审自履闰秋，尊体何似？伏想蝉噪暮景，鹤叫晴空，楼下长溪，阅政声而不息；窗中远岫，引诗思以无穷。伏惟侍膳之馀，公退之暇，精加保爱，伫俟宠徵。某早愿攀稽，近蒙善郑，深祝瞻望，岂任下情云云。
    ○第二
    去年因景氏子，有小人言，谗诬之事多兴，尊沓之词不少，动成忌器，久阻亲仁。昨以戎首既摧，祸胎自剖，遂修旧好，聊达微诚。伏蒙尚书特请嘉宾，远赍厚币，俾息四方之笑，永通两地之欢。捧嘉贶而增荣，窥雅言而窃抃，况对莲池之客，实逢桂苑之仙。自此句渚清波，已能流恶；隋河远派，亦得洗瑕。炼多而既识金精，烧罢而共知玉冷。伏惟仁鉴俯察愚衷云云。
    ○第三
    当司宣歙院被浙西越局侵权，差官夺务，以强自恃，谓暴无伤，仰计通仁，备详深弊。今者鹾务却仍旧贯，已有诏书。浙西虽近宋聋，固殊鲁瘠，只解租庸副职，尚提招讨兵符，宜惭已往之非，用结将来之好。窃知犹寻乱辙，愈青雄权，再署周正，罔思唐令。宣歙院上违圣旨，下阻群情，实亏臣子之诚，岂逭鬼神之怒，既失用和为贵，唯知长恶不悛。伏望尚书洞察事情，俾全理体。虽知秦镜，固无遗鉴之虞；或恐齐竽，犹有滥吹之咎。能擢狡妄，远托威严，亦虑官吏惊疑，必望深加抚恤。幸甚。
    ○壁州郑凝绩尚书
    贤尊相公不问庸虚，早垂眷顾，每念攀鸿之恳，频传系雁之书，动皆陶侃之手踪，曾非陈遵之口占。宝玩而字终不灭，何翅三年；辉荣而恩有所从，倍贤十部。况与尚书顷依凤里，已觏龙章，清谈深仰於阿戎，异礼得攀於侯昱。高山仰止，何日忘之。今者远辱荣缄，过垂虚誉，永言抃荷，但务镌铭云云。
    ○第二
    某素无材术，谬荷宠章。顷握兵权，方举上将军之令；爰沾睿渥，叨承大司马之荣。仰睹凤书，深惭豹略。此时未审尚书蹑八花砖之影，缀五色笔之词，刻画恩深，游扬意重，不护早由感激，远谢褒称。又奉华缄，方知丽藻，虽早荣纸贵，固无愧於士安；而每想笔乾，实有惭於玄照。既多阙礼，何赎深辜？伏惟眷私，赐恕察云云。
    ○太保相公郑畋
    自承相公大郎再持庙算，大庇藩条，况蒙特假陶钧，正归榷管。虽则鲁为长府，仍旧贯之言行；其如晋阅被庐，作新军之意切。未能措手，寻见移权，凡所阻艰，自能审度。远垂批示，倍荷恩私，如愚者焉，所获多矣。敢速官谤，有负亲知，伏惟鉴察。谨状。
    ○护军郄公甫将军
    某用舍行藏，唯遵帝命，始终去就，冀洽群情，仰酬万乘之知，岂计一朝之忿。昨得继窥天旨，更励冰心，遂令专介传书，愿得近邻释憾。周相公似能遵禀，免致悔尤，既知遽瑗之非，必息廉颇之怒。一带水永除多梗，九重天实鉴忠诚。自此日聆鸡犬之音，风识马牛之性，往来无壅，彼此相成。斯皆将军远替睿慈，旁均和气，共成美事，但荷深仁。特辱芳缄，过垂虚誉，铭戴惭惕，岂任下情。
    ○第二
    特垂宠示，过辱奖词，窃知将校官寮，三军百姓，共陈众状，请发奏章。以为烟尘自起於四郊，涂炭遍加於九野，唯有斗牛之境，稍无戎马之灾。此实地分所招，天心见庇，盖烝黎之福也，何功力之有焉。岂料将军过听众词，助成美事，欲烦录奏，特赐传言。然以拙政而诱群情，以虚言而千圣鉴，固为不可，实所难当。伏祈终寝奏论，俾速官谤，便同受赐，非敢矫言，伏惟允察云云。
    ○第三
    特辱华缄，猥传吉语，初惊善谑，终荷深仁。某每省庸虚，过沾宠寄，未能报主，岂至封王。虽汉代诸侯，亦流恩於异姓；而周书列爵，须示赏於殊勋。曾无剖竹之声，讵有分茅之望？既非实誉，必恐虚传，但惭眷私，未必陈谢云云。
    ○前左省卫增常侍
    忽奉荣缄，特垂善谑，宣父则钦遵三益，老君则唯赠一言，仰衔成我之恩，但抱起予之叹。自常侍远劳仙骑，俯顾弊藩，窃承久陟道途，倦垂轩盖，悬德而被云尚阻，怀诚而启露未期。每忆笑谈，莫胜饥渴。某他早以勤行至道，唯希翊替圣朝。张良正遇於汉恩，敢言绝迹；范蠡未除其越耻，讵欲逃名。非求八百岁以成春，但读五千言而励节。幸无大故，且恕小瑕，方愿惠然肯来，岂将率尔而对云云。
    ○泗州于涛尚书
    蠢彼徐戎，聚兹馀烬，敢侵贵境，再逞奸谋，只应来就诛夷，固可立期扑灭。况尚书德超定国，威跨栗。妙略防危，实知孺子可教；强邻结憾，是表忠臣不私。去年既振雄威，今日更资茂绩。此已微驱众旅，救援仁封，永言牙爪之勤，须托指踪之妙。愿谐群望，暂屈长才，辄敢请充都指挥使，仰俟一呼之命，同成九拒之功。冀耀兵权，早寇党，得脱齐桓之耻，唯凭却之贤。伏惟眷私，深赐照察。
    ○第二
    昨者窃聆有拔城之议，遂申忠告，冀保远图。伏奉回缄，得窥深旨。且徐戎肆虐，固非楚子之能；泗俗怀忠，不比萧人之怯。欲谋自溃，何谓克终。虽云有虑於防川，岂可潜思於坐井。某近奉诏旨，颇促军期，即得经过贵州，便可划除寇垒。未见殷轮之苦，且更勉旃；其於泼釜之言，已承命也。他具前状，此不繁陈云云。（以上《桂苑笔耕集》九）

    ●卷三十八
    ☆崔致远（五）
    ○魏博韩简侍中
    一自黄巾北侵，翠辇西幸，蝗无避境，蚁已坏堤，内抚宫阙之灾，外结藩维之耻。诸葛爽者豕食难饱，豺声易骄，却蹑迷途，敢凌贵圉。侍中手驱虎队，心阅豹韬，一阵才施，三城遂复。雄功始建，册命俄临，永为壮士之盛谈，别作诸侯之美事。某昨欲剖巢熏穴，久为淬甲励兵，及出师徒，又蒙诏旨，且令利权山海，镇压江淮，一弭国仇，先资邦赋。然其奈夜眠军幕，霜横枕上之戈；晓挂戎衣，雷吼匣中之剑。终愿亲扬勇略，静灭凶徒，伏惟鉴察。
    ○鄂州崔绍大夫
    远蒙仁私，特示表藁，其於叹仰，无以喻陈。某夙练戎韬，愿裨王略，不愧於管天锥地，犹勤於撮壤导涓。遂敢累贡忠诚，冀回圣鉴，傥或六龙下峡，岂同五马渡江。中朝之礼乐无亏，下武之功猷斯在。果蒙大夫惠於宗族，替以表章，过垂华衮之褒。益睹彩毫之妙。古诗云：“不惜歌者苦，但伤知音稀。”今日知音，幸遇之矣。然荣示中媲茂弘之德业，齐越石之机谋，自顾琐才，何当虚誉？今则王导清望，已推於首座相公；刘琨至诚，亦付於襄阳仆射。必期英鉴，永察愚衷云云。
    ○考功蒋泳郎中
    特劳专介，忽辱荣缄，过垂轩冕之褒，永置巾箱之宝，实惭彼已，岂敢当仁。郎中学士暂避艰时，偶劳侨迹，今者官清司绩，职峻集仙。麟趾殿中，久侍骖鸾之客；螭头阶上，则亲吐凤之才。岂唯举四善之精详，盖必备九重之顾问。铺陈组绣，演畅丝纶，则也虞夏商周之书，重行圣代；萧曹魏邴之位，更属何人？讵可守三径之寂寥，虑千山之险阻。许垂访别，专冀祗迎，伏惟眷私，幸赐鉴察。
    ○前泗州郑廉常侍
    窃以寇戎未殄，士卒多骄，凡曰郡侯，实难政理。纵得上和下睦，犹为朝是夕非。况福乃傥来，祸惟不测，但无惭於屋漏，亦何累於国恩。然而常侍盖切奉公，匪疏抚士，虽云惊扰，终免侵伤，有以见为政无私，当仁有裕。伏承已离泗水，始及淮山，捧阅来缄，扌为谦往咎，其於瞻仰，胡可弭忘？然则郡守悬鱼，既继古人之节；塞翁丧马，可宽达士之怀云云。
    ○新罗探候使朴仁范员外
    忽奉公状，备睹忠诚，慰惬钦依，但增衷抱。员外芳含鸡树，秀禀鳌山，崃登天上之金牌，桂分高影；去陟日边之粉署，兰吐馀香。今者仰恋圣朝，远衔王命，捧琛执贽，栈险航深，能献款於表章，欲致诚於官守。虽无奉使，难在此时，九州之侯伯倾心，万国之臣僚沮色。幸来弊镇，得接清规。况奉贵国大王，特致书信相问。将成美事，不惜直言。傥员外止到淮堧，却归海徼，纵得上陈有理，其如外议难防，无念东还，决为西笑。圣主方深倚望，贤王伫荷宠荣，道路亦通，舟舡无壅，勿移素志，勉赴远行。峡中寇戎或聚或散，此亦专令防援，秘应免致惊忧。且过郁蒸，可谋征迈，馆中有阙，幸垂示之。所来探候事，已令录表申奏，敬惟鉴察。
    ○萧遘相公
    某累贡靖章，请议巡幸，忠诚屡罄，宸眷未回。冀保始终，再陈利害，匪望河阳之狩，愿迎汾水之游。窃以诸道赋舆，皆遵峡路，多是亻既五致一，盖已万水千山，後纲不继前纲，所贡不如所费。况近者西从蜀国，南至荆门，似有微灾，恐遗巨患。忽若草冠侵据，江陵阻艰，则榛梗既多，苞茅莫入，或更蛮戎伺隙，必令越崔劳兵。避柱触楹，防微可诫；行舟坠剑，执滞固难。某以孝子不谀其亲，忠臣不谄其主，遂陈狂瞽，远黩圣聪。唯望略泛龙舟，暂迁凤里，庶使九州修贡，不愆任土之宜；四海归仁，尽遂朝天之望。且贼巢凶狂聚众，秽黩经时，纵能早覆妖巢，岂可使回法驾。淮南乃寰中久当，阃外名高，喻以金瓯，永无衅缺；比於玉垒，实异繁华。
    伏惟相公居注意之朝，处沃心之位。周成王之卜洛，始托姬公；晋元帝之渡江，终资仲父。早申决议，仰替宸衷，能成可久之规，益表无私之德。某顷在西川制置，及於南诏通和，虽为先察於微，岂欲骤称其伐。但缘相公皆垂目验，不敢面欺，则今日荆蜀灾星，未能退舍；吴楚福地，实可迁都。事归从权，化资垂拱，永定一有之理，必输万里之诚。某言不近诬，志唯远虑，非夺日官之业，冀乘天子之恩。幸望国侨，无讥裨灶。谨已具表陈请讫，伏惟云云。
    ○第二
