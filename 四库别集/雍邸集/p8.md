<!-- { "loadSidebar": true } -->
青猊原瑞物，长养属仙家。迟日呼童子，春风试爪牙。

食惟衔露草，卧为护丹砂。好献通明殿，天衢驭帝车。

 

泛海

碧海长无浪，红云不作秋。月槎飘一叶，莲瓣荡扁舟。

竞向银河渡，还从星渚留。年年赓帝寿，元鹤记添筹。

 

采苓

圣人长驭世，仙子启灵踪。秘结千龄饵，香腴万载松。

雪霜凝珀质，龙虎护云封。酿酒充尧斝，春光驻鹤容。

 

烧丹

铅砂和药物，松柏绕云坛。炉运阴阳火，功兼内外丹。

光芒冲斗耀，灵异卫龙蟠。自觉仙胎熟，天符降紫鸾。

 

巨桃

根盘红日近，枝耸碧云高。阆苑邻青李，瑶池映翠涛。

偷须防曼倩，熟拟宴仙曹。莫讶如瓜大，甘香胜玉膏。

 

步雪

绛雪呈奇瑞，琼枝花遍开。昆仑银烂漫，碧落玉崔嵬。

粉蝶凌风舞，霜禽接翅来。海天长不夜，真境识蓬莱。

 

桧下会真

太乙须眉古，虚皇冠佩尊。元初参得一，天地论归根。

琼液卮卮满，琪花处处繁。欣看前种桧，老于已龙骞。

 

抚鹿

遥指蓬山麓，轩临弱水濆。鹿驯眠细草，沙暖覆香云。

石亦含灵气，泉皆发异芬。呦呦鸣未已，林外每呼群。

 

双鸾

一派箫璈涌，歌声云外飘。青童擎羽盖，翠扇执垂髫。

晓籁鸣环玉，天风拂粉绡。双鸾王母使，传简下层霄。

 

放鹤

白羽裁为氅，丹砂结作鬟。九皋长啸后，华表复飞还。

岩洞烟霞侣，蓬瀛供奉班。放教随意去，切莫恋尘寰。

 

授法

太上乘龙降，群真曳佩参。灵科宣玉简，秘箓发金函。

传诀开丹鼎，焚香结紫岚。侍仙通古篆，援笔录元谈。

 
