<!-- { "loadSidebar": true } -->
　　吴氏散居江浙间者乃太伯公族之裔也世逺谱亡不可稽考吾家高祖府君讳杞自衢徙来兰溪娶唐氏是生曾大父讳煇娶陈氏生三子昌暹其季大父也讳儒宗字景舒元配汤氏继张氏二女孪生四子男皆汤出女适徐【缺】次早世子男讳缺辛字伯祥今赠应奉翰林文学从仕郎配龚氏赠宜人次讳文字文可娶应氏次讳□字立之娶柴氏次防继他姓由高祖府君而上皆潜美不耀曾大父始好儒命二子治生产而专其季于学观命名意可见大父攻苦自力既精举子业博通羣籍介壮嵗当端平淳祐时硕儒耆彦接熟见闻文尚理致厚靖夷貌庄而气和管数大家经防授者多占科选而已輙不利咸淳季年补国子学先考应奉亦与名待补生而时代变矣事既平中犹治儒不废与一二遗老以纲纪乡学为务有司就延以职人尊之曰碧溪先生已而以老休于家先考率诸父承意承养嵗时怡愉欢适聪明康强夀九十犹读细字书饮酒数升不乱临终正衣冠言笑而逝先考元贞大德间受知诸公以教官选初授金华教谕改仙居所至建官给田有绩于学至大初升岱山书院山长以涉海逺不行与仲季同居均财无间言笃爱姻党好宾客施予不倦里中平忿憾拯急难倚以为重无大小咸得其驩心焉先考无子师道寔季父所生季父性刚直中无留藏好正言责人率少合而其心于慈恕最隆动守礼法戒子孙惟恐为不善事隐约终身务培植隂德而已至元癸未先大父已七十余而师道始生钟爱甚脱襁褓卧起饮食挟与俱能言口授以书喜其可教少长课以诗赋兼讲经义尝言之曰吾束发即试有司中年后偕尔诸父迄无成非艺不善也今梦寐犹不离场屋间殆习气欤抑时运承平科且复欤不然谨身行犹不失为善士尔其毋忘学也又曰吾家世以善闻而清白相承吾性尤寛耐有犯不校一时名成志得颉颃作气势者安在而吾幸独存﨑岖兵戈盗贼间人无怨仇之者更善遇之及今老夀子孙众蕃意者天之报施乎欝于予者将发于若等乎命先考以师道后曰他岂无可立者不可使文脉由吾冢嗣而絶躬保护而成立之没然后已不幸吾家继罹忧患生理遂落挟册无救饥寒虽诸父不以责师道也每念遗训为之感涕刻厉歴十四年而科目兴又七年忝与末第幸先考季父犹存而悲吾大父之不及见矣时先妣亦已卒数年间先考季父皆及八旬禄养未充而相继沦防乌乎痛哉师道蒙恩官七品仅得追赠考妣自先大父葬铜山乡中徐之原徙祖妣祔其后先考妣亦葬于旁当时咸无志石名讳嵗月久将冺没不肖孙之罪益重矣葢先大父生嘉定壬申九月十四日没以大德辛丑十一月二十九日葬以甲辰十二月丙午二祖妣生没俱在家逺不能详先考应奉生以淳祐乙巳九月十八日没以至治癸亥十二月二日葬以泰定乙丑二月丙申先妣宜人生以淳祐癸卯二月三日没以延祐丁巳八月三十三日以己未十二月庚申季父生以淳祐辛亥十二月一日没以至顺辛未五月二十一日未葬详吾之所自出故弗他及主于追録故诸孙以下不书乌乎冨贵之泽易衰诗书之传难继合吾同祖之族与吾为昆弟今存者四人与吾之子为昆弟者九人随俗变移希不失业势葢有不得不然者然因是以致显耀固非冥冥中所乐闻此师道所以防然而伤惕然而惧也方藐焉孑立虽仕而微其守官厉已动循家法故日趍于空乏不自振然用是不辱其身以及其先亦足以报矣顾吾祖宗之所以流泽者大而犹虚其应幸而名秩稍进推恩之典得上及而旁推异时表于其阡庻以昭荅万一是未可必也师道二子防就学能以世系为问因详书示之并以先大父所付属者具载焉或者善人之后获徼福于天昌而大之永永勿坠师道之志其有伸乎至顺三年嵗次壬申十二月二十有一日嗣孙师道百拜敢谨志
　　诸公题志后
　　右兰溪吴氏家述延祐七年进士吴师道所自着也歴叙其大父母父母之所以培养深厚与夫为善之道以期其后人之意甚至元统三年暮春本由钱塘移舟瀫水之滨与吴君道旧经日观所著述尤切切于天理民彛之间而是篇乃所以示其子若孙使知其世之积善成德非偶然者且命本以頴楷书之藏于家乗本少时尝读欧阳先生泷冈阡表未尝不抆涕讴吟反复感叹葢其言出于至情足以当人之善心吴君虽未能大施其素学而歴官每以清白称使其逄时得位则其推仁锡类岂不周浃也哉所谓养不必丰而全大节以表泷冈者其亦有行也欤是嵗仲夏京兆杜本谨书
　　又
　　太史公作三十世家以吴为首自泰伯至夫差可覩已其后以国为氏虽散在四方去之千载人犹知其同出于勾吴世家者以其氏也余忝与金华正传甫同氏余家德让堂正传寔尝记之今观正传所述世德之美家学之盛余亦与有忻慕焉夫策名上第而荣逮其亲世未尝无也余独爱正传名益进德益修而闻誉益有光于前人此非众人之所能及也然余观正传之心兢兢自持惟日不足是岂有所为而为之者哉葢其平生之学本以昔贤显大其先世自期而吾之显其亲者犹未至则如奉拱璧如持水所以自持其身者不得不厚而所谓修其天爵而人爵从之殆有不期然而然者此孝子仁人之用心也凡正传所以自述而遗其后人者不过如此若乃谓其不自足于已者将有所取必于天斯亦过矣余惧读者未之详也故书之下方番易吴存书
　　又
　　昔李先生潜训其子以不欺而宁迟于取应后三子相继第进士其一人名朴者学于程门致位尊显而先生赠开府仪同三司夫世其德且荣名追崇之子道其庻矣乎然二者得兼固人之所愿抑富贵在天世德在我在我者可以勉人则不能必于其天有诸中失于外君子且将曰幸哉有子如此况内外兼之而在外特未大慊于志由是之焉又自有致其光昭之道乎友人吴君师道自其大父暨应奉公善葢于其乡既贤且文数竒不遇于进士用是遗其子孙君奋儒科为大邑所至有声亦既锡光幽壤矣均盛典其有待乎官资之崇欤孔子曰孝者善继人之志善述人之事太史公曰尔为太史无忘吾所论著余观此窃有契云东阳许谦谨题
　　又
　　诗曰诞后稷之穑有相之道后稷始为农师而农事之所宜自尽其力者不可以一勣名也要其所成有相之矣诗人推原其本而为之辞故以诞之一言发之诞非大所能尽也吾友吴君正传用儒殖家阅三世百年而君始以文行奋由科目自致腆仕推恩及其考妣骎骎乎祚之大而益滋者也君示予以所自为家述载其服袭于家庭之至行与绍闻于祖考之训言诚切恻足以兴起人性之善而和诸物则之懿然则即诗证之所谓后稷之穑非能自致蕃育如此固有相之以道耳欧阳子曰为善无不报而迟速有时此理之常也兹非防乎乌蜀山人柳贯识
　　又
　　吴氏家述者池州建德令吴正传父之所着也惟吴氏蝉嫣有周有周伯父让德弗嗣来孙于荒子孙以国命氏爰滋八方逮河南守革秦娆苛布汉寛大于时治行第一达贤治嘉氏族丕頼大司马翊汉中兴强毅忠盛奕叶防防靡代不竞相我正传父世植粤部以茂行芳闻扬于大廷日宣三德以夙夜浚明永念祖考载勤载耔毓彼耿光濬源发祥则此其始昌也乃诞播厥辞以无忘振扬在昔承常作诗教德于曾吴陆居晋世颂有文妫昻树碑先烈是征理翺尊祖寔録以兴至于今日充其斯谊公听竝观不于志诗曰孝子不匮永锡尔类仁人君子之爱其亲岂惟有以悦其天抑又有以被乎人葢推已之善以达人之善凡观感而兴起者皆善善而无恨也美哉乎贤君洸洸乎仁风浪浪乎休声超乎其盛则夐乎其前闻也吴方茂厥勣奋民庸国动进律加复用嘉贲于祖曾庆流弦弦施于后昆畸人寡思不足以观其硕尚秉笔执简以序我友之勣云耳东阳张枢辞
　　又
　　素获从国子博士吴先生游先生之学深缜密本末具举使不至擢科从仕亦足以显其先世矧叅观内外奉公守法风节凛然锡类防封荣及幽壤犹有待也读先生绍述其先德并及其所存详而覆宜可信矣临川诸生危素题









　　礼部集卷二十
　　钦定四库全书
　　附録
　　元故礼部郎中吴君墓表
