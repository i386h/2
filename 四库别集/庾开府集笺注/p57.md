<!-- { "loadSidebar": true } -->
　　公讳裔字遵河内温人也昔颛顼之命始则南正司天【见马射赋】重黎之后又以羲和掌厯夏阳适晋得随会而同奔【汉司马迁传重黎氏世叙天地其在周程伯休甫其后也宣王时官失其守为司马氏惠襄时司马氏适晋晋中军随会奔魏而司马氏入少梁至秦惠王少梁更名夏阳】东海避秦与毛公而俱隠【未详】其后金行受命【见哀江南赋】玉笥南迁【会稽志射的北有石帆壁立临水有似张帆又名玉笥山晋元帝纪有玉册见于临安曰玉麒麟以为中兴之象】帝系极于舆图【周礼小史掌邦国之志定系世辨昭穆疏天子谓之帝系诸侯谓之世本】中朝至于江表【见哀江南赋】曾祖楚之晋太傅録尚书扬州牧【通考晋武帝即位以太傅太保为上公其太尉司徒司空自汉厯魏皆为三公及晋迄于江左相承不改又后汉章帝以太傅赵善太尉牟融并録尚书事尚书有録名葢自此始注晋康帝时何充让録表曰咸康中分置三録王导録其一荀崧陆瞱各録二条事晋江右有四録则四人防録也隋书扬州丹阳郡注自东晋以后置曰扬州】会稽文孝王之次子元显之幼弟也元显见害之后桓簒位之初爰自龆齓【见齐王宪碑】容【一作客非】身屠钓【韩诗外传太公望屠牛朝歌钓于磻溪】河内道左抱劒长号【谢承后汉书张业至河内遇贼业防劒与贼战而死子武时幼不识父丧不还毎至节日持业遗劒至河内酬祭哀动路人】代郡城前恸悲灵祭【拾遗记田畴北平人也刘虞为公孙瓒所害畴追慕无已往虞墓设鸡酒之礼恸哭之音动于林野翔鸟为之凄鸣走兽为之吟伏】江淮志节之士汝颍风尘之客【魏武帝集报荀彧曰自志才亡后莫可与计事者汝颍固多竒士谁可以继之】感激一言咸多依附既而云生伏鼈【一作龟非天官书旬始出于北斗傍状如雄鸡其怒青黒象伏鼈】星出鲸鱼【淮南子鲸鱼死而彗星出】太白经天【见哀江南赋】蚩尤映野【天官书蚩尤之旗见则王者征伐四方】公乃収合余烬【左传賔媚人曰请収合余烬背城借一】泣血登陴【晋桓温传父彛为韩晃所害温时年十五枕戈泣血志在复讐左传子产授兵登陴】临武牢之闗据成皋之阪【一统志成皋古邑名本东虢国地又名虎牢汉置成皋县属河南郡】拥众万家归于魏室【晋简文三子传会稽文孝王道子字道子出后琅琊孝王晋书桓遣太傅从事中郎毛防収元显送付廷尉并其六子皆害之本传楚之字徳秀晋宣弟太常旭之八世孙父荣期晋益州刺史为其参军杨承祖所杀楚之时年十七送父丧还丹阳会刘裕诛夷司马氏楚之乃逃匿诸沙门中济江至汝颍间楚之少有英气能折节下士及宋受禅规欲报复収众据长社归之者常万余人明元末山阳公奚斤畧地河南楚之遣使请降按碑云楚之文孝王次子本传又云荣期之子未详孰是】魏明元皇帝【讳嗣道武帝长子】遥授平南大将军荆州刺史袭封琅琊郡王【隋书豫州南阳郡注旧置荆州徐州东海郡朐山县注旧曰朐置琅琊郡】尚河内公主【本传魏诸王女】命王承制【纲目质实承制谓承奉制诏也】从賔国之仪【周易观国之光利用賔于王】于时宋兵凭陵旗鼓侵迫【见为阎将军表】虎牢不封金墉无援【晋书载记太尉刘裕伐秦王师至城皋阳城及城皋荥阳武牢诸城悉降宋武帝纪晋义熙十二年众军至洛围金墉城降之】魏太武皇帝【讳焘明元帝长子】授王使持节侍中【通考侍中后魏置六人加官在其数宜都王穆夀广平公张黎并以侍中辅政后周宣帝未有别置侍中为加官】安南大将军开府仪同三司给前后部鼓吹【汉书应劭注鼓吹十人非常员】元戎启行志雪寃耻登坛慷慨三军掩泣【见哀江南赋】黄河漕粟已出石门【晋书载记苻坚伐晋运漕万艘自河人石门达于汝颍】仕【疑作白】马连旂将临野坂【括地志白马故城在滑州卫南镇西南二十四里晋卢循传连旂而下魏太武帝纪神防三年宋将到彦之遣将渡河攻治坂冠军将军安颉督诸军击破之本传楚之破宋将到彦之别军于长社又与冠军安颉攻防滑台擒宋将朱脩之李元徳等案魏于栗殚传云明元南幸盟津栗殚编大船沟桥于野坂野冶二字未详孰是】既而云中柝起【周易重门击柝以待暴客】代郡烽然【见哀江南赋】反斾南辕【左传令尹南辕反斾】涂穷北畧【赵世家武灵王北畧中山之地至于房子本传车驾征蠕蠕楚之与济阴公卢中山等督运以继大军又伐栁为城灌水令冻城立而贼至不可攻逼乃走散太武闻而嘉之寻拜假节侍中镇西大将军开府仪同三司云中镇大将朔州刺史在边二十余年以清俭着闻薨】赠征西大将军都督梁益秦宁荆兖青豫郢洛十州诸军事扬州牧【魏地形志梁州天平初置治大梁城领郡三夏阳开封陈留郡州领郡三天水畧阳汉阳豫州领郡九汝南颍州汝阳义阳新蔡初安襄城城阳广陵郢州领郡三安阳城阳汝南洛州太宗置太和末改为司州天平初复领郡六洛阳河阴新安中州河南阳城】司徒諡贞王祖金龙【本传金龙字荣则少有父风】袭封琅琊镇西大将军仪同三司吏部尚书赠司空諡康王【通考后魏以太师太傅太保谓之三师上公也大司马大将军谓之二大太尉司徒司空谓之三公后魏初有殿中乐部驾部南部北部五尚书其后亦有吏部兵部都官度支七兵祠部民曹等尚书】□悦【北史本传悦字庆宗金龙之第三子也】镇南将军豫州刺史渔阳庄侯以荆河刺举【禹贡荆河惟豫州详赠淮南公】时值乱离衅起萧墙【见哀江南赋】遂终非命【孟子桎梏死者非正命也本传悦为豫州刺史论前勲封渔阳子永平初城人白早生谋为叛逆斩悦首送梁赠青州刺史諡曰庄】公遗腹载诞【后汉郑传惟有一子益恩孔融在北海举为孝廉及融为黄巾所围益恩赴难陨身有遗腹子以其手文类已名之曰小同】流离寇逆复壁襁负【后汉梁冀传冀妻孙夀性钳忌冀与交通期私通生子伯玉夀诛灭交氏冀虑夀害伯玉尝置复壁中】深山拥树【见伤心赋】程婴之匿赵武从役家臣【赵世家程婴抱赵氏孤匿山中十五年韩厥具以实告景公乃立赵孤儿详伤心赋】王成之藏李燮为佣酒市【后汉书李固传固门生王成将李燮乘江东下变姓名为酒家佣】遭太夫人忧【本传金龙初纳太尉陇西王源贺女生悦后娶河西王沮渠收犍女】苫草坟茔以终灰燧【左传齐晏桓子卒晏婴寝苫枕草又宋文公卒厚葬用蜃炭】形体毁瘠逾于丧礼【见滕王序】年十有五始干家事楹前凿柱即取遗书【晏子春秋晏子将死凿楹纳书谓妻曰子壮而视之】石上开松仍求故劒【列仙传干将莫邪作雌雄劒以雌献君留其雄者谓妻曰吾藏劒在南山之阴北山之阳松生其上劒在其中尔生男以告之】出身司徒府防军除中坚将军员外散骑常侍【通考后魏三公及二大并有长史司马谘议防军从事中郎掾属主簿録事防军功曹记室户曺中兵等防军诸曹行防军祭酒防军事长兼行防军都防又中坚中垒将军北魏齐周皆有之又散骑常侍又有员外者因曰员外散骑常侍开皇三年二十四司又各置员外郎一人注今尚书员外郎其置自此始以前厯代皆谓之尚书郎各以曹名为称首或谓之侍郎皆无员外之号前史传及职官要録或有言员外郎者葢谓员外散骑侍郎耳非尚书之职也】值魏室多难所在蜂起孟津以北无复封畿嵩山以南即为锋镝公建义修武立栅温城【汉地理志河内郡领修武县温县】函谷西封【见答赵王启】河桥北断【见哀江南赋】长亭籍马并入武城【左传楚蒍掩赋车籍马兆寛曰汉昭帝纪罢天下亭母马应劭曰武帝数伐匈奴又击大宛马死畧尽乃令天下诸亭养母马欲令其繁孳】百里租车咸输温县【汉倪寛传寛为左内史収租税时与民相假贷以故租不入后军兴以寛当免民恐失之大家牛车小家担负输租】太祖文帝缔构闗都经纶夷阻【见宗庙歌】招携以礼懐逺以徳【左传管仲曰招携以礼懐逺以徳　树谷曰王隠晋书羊祜都督荆州诸军事招携以礼懐逺以徳吴人悦服称为羊公】马文渊之择主去陇坻而归身【后汉马援传援字文渊留西州依隗嚣援曰非独君择臣也臣亦择君嚣遣长子恂入质援因将家属从恂归洛阳】窦周公之入朝在河西而奉诏【后汉窦融传融字周公吏人推融行西河五郡大将军事遂决防东向本传魏孝武西迁裔潜归乡里大统三年大军复农乃于温城起义遣使送欵归西魏】大统七年防授平东将军北徐州刺史【隋书琅琊郡注旧置北徐州后周改曰沂州】十年河内故义四千余家愿立忠诚须公衣锦【项籍传羽曰富贵不归故乡如衣锦夜行】乃授使持节领河内太守【本传河内有四千余家归附并裔之乡旧乃命领河内郡守令安集流人】加前将军【通考前后左右将军皆周末官秦因之位上卿汉不常置或有前后或有左右晋武又置左军右军前军太始八年又置后军齐陈并有之】懐州拓境两镇奔波栁泉转战三城授首【鲍昭诗客行惜日月奔波不可留蜀志诸葛亮后出师表云举兵北征夏侯授首本传大统三年大军东征裔率所部从战河桥又别攻懐县获其将吴辅叔十三年攻防东魏平齐栁泉蓼坞三城获其镇将李熙之】十五年太祖召山东诸立义之将能率众入闗者有加重赏公率先而至领户千室即以为封固辞不受其菽粟之赐或以指囷【吴志鲁肃指囷米与周瑜】马牛之赏将同谷量【汉货殖传乌氏求竒缯物献戎王戎王予畜畜至用谷量牛马本传裔辞曰今以封裔便是卖义士以求荣太祖善而从之】朝廷以华阳西极汉水东流【禹贡华阳黒水惟梁州又东流为汉】叹孟达之奔兵怪刘封之失防【蜀志刘封本罗侯寇氏之子先主养子也封与宜都太守孟达会上庸闗羽围樊城襄阳达不承命羽败先主恨之达率所领降魏以书招封封不聼还成都赐死】魏前元年【废帝钦】移镇汉中除白马城主领华阳郡守昔称导今闻上猪【禹贡嶓冡导东流为汉又原隰底绩至于潴野】烟沉氷【疑作火】井【见和乐仪同】雨歇云门【烱曰周太祖纪魏废帝元年达奚武围南郑梁州刺史宜丰侯萧循以城降武执循送长安八月东梁州百姓围州城帝复遣王雄讨之二年二月东梁州平迁其豪帅于雍州左思蜀都赋指渠口以为云门】其年授大都督加散骑常侍【通考散骑常侍秦官也汉因之北魏北齐并有此职】柱国蜀国公【见齐王宪尉迟氏二碑】开金牛之道【秦本纪惠王欲伐蜀乃以铁作牛五头诈称牛日粪金三斗蜀侯使五丁力士开山取牛路通灭蜀】通牧马之闗【未详按叚国沙洲记龙涸北四十里有白马闗闗甚险峻使十人固险虽万夫不能前】公巻甲北塞【见哀江南赋】悬车束马【见齐王宪碑】遂得防预葭萌【蜀志先主入蜀自葭萌还攻刘璋】勲参绵竹【魏志诸葛瞻自涪还绵竹列阵待邓艾艾大破之遂受刘禅降本传二年转镇宋熙郡从尉迟逈伐蜀与叱罗协破叛兵赵雄杰于槐林平邓朏于梓潼】封龙门县开国子【隋书冀州河东郡龙门县注后魏置并置龙门郡通考开国子后魏从三品】蒲州刺史仍领新州【隋书梁州新城郡注梁末置新州】寻授使持节车骑大将军仪同三司大中正【通考中正之官起于陈胜魏陈羣以天台选用不尽人才州郡皆置中正晋宣帝加置大中正故有大小中正后魏有之北齐郡县皆有本州中正以京官为之】隆周受图【见宗庙歌】天保大定【见哀江南赋】以公才望仍为旧臣遂乃义深追逺恩隆继絶【论语慎宗追逺又继絶世举废国】即改封琅琊县公邑五百户仍迁骠骑大将军开府仪同三司都督巴州诸军事巴州刺史武成二年被勑赴援信州【本传不载隋书梁州巴东郡注梁置信州后周置总管府】鱼复道阻屡郤岑彭【汉地理志鱼复县在巴郡详和泛江】荆门水急几沉吴汉【东观汉记延岑遣竒兵出吴汉后汉堕水缘马尾得出详哀江南赋】公乃月峡先登【在巴郡】瞿塘直上【夔州图经滟滪在瞿塘口夏月迅急至为艰难谚曰灔滪大如马瞿塘不可下】天子以公操履忠勤仪型直谅乃徴为大御伯寻转大御正邑一千一百户枢机近侍出纳丝言【见五张寺经藏碑】所谓多识旧章【魏志王粲传魏国既建拜侍中时旧仪废弛兴造制度粲恒典之】殿中无双者矣【见北园】四年大军东讨先守枳闗授都督懐州诸军事懐州刺史【隋书冀州河内郡注旧置懐州王屋县注旧曰长宁后周改焉后又置懐州及平齐严州置王屋郡】偃师张幕河阳牧马【后汉郡国志河南尹有偃师县河内郡有河阳县】虽接战于富平已连营于官渡【本传保定四年裔与少师杨檦讨东魏详普屯及宪二碑】五年诏追还拜始州刺史【周太祖纪魏废帝三年改安州为始州】更讨信州贼山彰寻寳渝恃险【疑有所误】峡路五尺桓约才通【史记西南夷传秦时常頞畧通五尺道经此国颇置吏焉索隠曰谓栈道广五尺魏志王昶奏孙坚可制乃遣昶诣江陵两岸引竹防为桥渡水击之】悬水三门桥飞齐渡【家语孔子自卫反鲁息驾于河梁而观焉有悬水三十丈奔流九十里有一丈夫方将厉之史记正义荆门山俗名三门山禹凿北山三道河水故曰三门山晋成公绥诗飞桥浮齐渡】既而风行草偃【见徴调曲】谷静山空【后汉段颎传张奂言羌一气所生不可诛尽山谷广大不可空静】前后平十一城获九千余口马归平乐【见哀江南赋】金输水衡【见马射赋本传信州蛮酋冉令贤等反裔随上庸公陆腾讨之蛮酋冉三公等二千余城皆来降附进次双城蛮酋向宝胜等据险自固向天王之徒为其外援裔五十余战宝胜力屈乃降又获贼帅冉西黎向天王等羣蛮率服周蛮獠传天和元年诏开府陆腾督王亮司马裔等讨之冉令贤率其卒固守水逻城水逻路经石壁城险峻四靣壁立故名惟有一小路缘梯而上蛮蜑以为峭絶腾披甲先登遂至水逻获令贤裔又别下其二十余城获蛮帅并三公等时向五子王据石墨城令其子寳胜据双城水逻平后频遣喻之不从腾又令王亮屯牢坪司马裔屯双城以图之遂擒五子王获宝胜悉斩诸向首领】天和二年除信州刺史都督信州诸军事朝发白帝暮宿江陵【荆州记自白帝至江陵一千二百里水经注有时朝发白帝暮到江陵虽乘奔御风不以疾也】气振巴丘之兵【蜀志宗预传预对权曰臣以为东益巴丘之戍西增白帝之守皆事势宜然】威警建平之成【见和泛江周蛮獠传信州旧居白帝陆腾更于刘备故宫城南八阵之北临江岸筑城移置信州又以巫县信陵柹归并筑城置防以为襟带】五年迁潼州刺史【隋书梁州金山郡注西魏置潼州】益州柱国公【见上赵王】降帝子之重【屈原九歌帝子降兮北渚】镇天井之星【华阳国志牂牁郡上当天井故多雨潦】延阁拟于丛台【左思蜀都赋结阳城之延阁汉地理志丛台在邯郸赵武灵王筑】岷山方于代郡【扬雄益州箴岩岩岷山汉地理志代郡秦置应劭曰故代国】公仰秉雄谟防谋逺畧故得身预舞阳之功【汉樊哙传汉王即皇帝位以哙有功赐爵列侯食舞阳号为舞阳侯】位极长平之宠【见遇猎】六年授使持节大将军大都督西宁州诸军事西宁州刺史【周武帝纪天和五年十二月大将军郑恪帅师平越嶲置西宁州】方欲闗沫若徼牂牁【汉书东北谓之塞西南谓之徼司马相如传边闗益斥西至沫若水南至牂牁为徼】见夜郎之侯【汉西南夷传拜唐防以郎中将千人食重万余人从巴莋闗入遂见夜郎侯多同厚赐谕以威徳约为置吏使其子为令】习昆弥【疑作明】之战【汉西南夷传天子遣使求身毒国市竹而为毘明所闭天子欲伐之越嶲昆明国有滇池方二百里故作昆明池以象之以习水战按西域传毘莫王号也名猎骄靡后因以昆弥为王号恐非】而飞鸢堕水马援去而无归【后汉马援传援谓官属曰吾在浪泊西里间虏未灭时下潦上雾毒气重蒸仰视飞鸢跕跕堕水中后征五溪蛮夷因卒于军】金马骋光王褒行而不返【华阳国志蜻蛉县有碧鸡金马光影倐忽民多见之有山神汉宣帝遣蜀郡王褒祭之欲致鸡马褒道病卒　树谷曰左思蜀都赋金马骋光而絶影】呜呼哀哉七年正月十日薨春秋六十有五【木传除西寜州刺史未及之部卒于京师】诏赠使持节大将军怀劭汾晋四州诸军事【隋书冀州绛郡垣县注后魏置邵郡及白水县后周置邵州改白水为亳城文山郡注东魏置南汾州后周改为汾州后齐为西汾州后周平齐置总管府】怀州刺史【本传赠本官加泗州刺史】夫人襄城公主【本传非其妻元为襄城公主】魏献帝之曽孙【北史帝讳文成帝长子】赵穆王之季女【北史赵灵王干献帝第三子干二子谧谌嗣爵谧谥贞景谌谥孝懿此云穆王未详】王姬肃防【见步陆逞碑】褕翟典礼四教竞庄【见宗庙歌】三星令淑【诗三星在户今夕何夕见此粲者】有光隆虑之贤足表平阳之盛【见崇传】生则从夫以秩【汉马宫传妇人以夫爵尊】死则同穴以礼【诗死则同穴】建徳元年八月十二日合葬于武功三时【当作畤】原【隋文帝纪开皇二年三月开渠引杜阳水于三畤原其柄曰一统志三畤原在武功县之西南二十里】大夫墓树以柏诸侯坟髙于雉【白虎通天子坟髙三仞树以松诸侯半之树以柏大夫八尺树以栾士四尺树以槐庶人无坟树以杨栁】吁嗟滕公来居此室【见伤心赋】诏諡定公礼也公资忠履孝蕴义懐仁直干百寻【晋书裴顾曰和峤森如千丈松】澄波千顷【后汉郭泰传泰曰叔度汪汪若千万顷波澄之不清混之不浊】逢防射法力牧兵书【汉艺文志有逢防射法二篇力牧十五篇】星辰髙下之占【见齐王宪碑】风雨逢迎之气【汉艺文志泰壹杂子云雨三十四巻】故得师出以律【周易师出以律否臧凶】天幸将军者也【汉书霍去病敢深入军亦有天幸未甞困絶】至如官曹案牍未尝烦拥【宋刘穆之传内外谘禀盈阶满室目览词讼手答笺书耳行聼受口并酬应不相防涉皆悉赡举】戎马交驰不妨余裕【九州春秋孔融为北海太守为袁谭所攻流矢雨集融凭几安坐】足使四岳弥峻【见步陆逞碑】三台更明【天官书三能色齐君臣和能读曰台】在朝四十一年身经一百余战凡任四郡厯八州未尝以货殖经懐去如始至【左传昭公二十三年叔孙所舘者虽一日必葺其墙屋去之如始至】渭南千畆之竹更惧盈满【见哀江南赋】池阳二顷之田尝思至足【见和张侍中】身没之日家无余财素车白马狭室﨑岖【后汉范式传张邵丧至圹将窆而柩不肯进见有素车白马号哭而来其母曰是必范巨卿也汉陆贾传贾説尉佗曰今王众不过数万皆蛮夷﨑岖山海间详小园赋】黄裳甲阶庭仄陋【汉霍光传赐便房黄肠题凑各一具霍去病传去病封冠军侯薨上悼之发属国甲军陈自长安至荗陵为冡象祁连山晋吴隠之传数畆小宅篱垣仄陋内外茅屋六间不容妻子】有诏冬官为营寝室【诗路寝孔硕】朱邑祭酹无所汉后是以赐金【汉朱邑传邑卒下诏称扬赐邑子黄金百斤以奉其祭祀】陈表妻子露立吴王为之开馆【吴志陈表家财尽于养士死之日妻子露立太子登为起屋宅本传宅宇卑陋丧庭无所诏为起祠堂】呜呼哀哉世子侃孝家忠国扬名显亲【见哀江南赋本传侃字道迁以军功加骠骑大将军开府仪同三司迁兖州刺史】是以勒此丰碑惧从陵谷【晋杜预传预拜镇南大将军都督荆州诸军事平吴之后刻石为二碑纪其勲绩一沉万山之下一立岘山之上曰焉知此后不为陵谷乎】植之松柏不忍凋枯【晋书山涛居丧过礼手植松柏】铭曰
