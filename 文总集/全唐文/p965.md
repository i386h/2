<!-- { "loadSidebar": true } -->
    归心者在乎信，崇教者贵乎敬，离情者在乎施。故勇施则有慈，能敬则知让，敦信则晤道。大圣之善诱也如彼，群生之惠明也若此，勤而行之则近矣。何远乎哉？天官曹乩徵群材，选任庶职，（阙七字）也求而聚之，谓之会府。铨以审其能，曹以其实，而後（阙二字）实难其任。所以置卅人，皆时秀干理者得之，至於人吏殷凑，考课繁积，则分掌而决之矣。有濮阳挚宗、太原王彦、广平宋希朝、扶风马（阙五字）倩、天水尹谦光等，意珠独照，心镜常明，人贵其旧，德顺於下。发自我，清净之智也；与同人，朗彻之性也。善起真念，福生愿力，相率以道，相应以义。将以为善之於人也劝，石之为物也坚，善可常住，石可不坏。（阙八字）琢以成之，建幢题经，依教护法，於交露精舍，为七宝（阙三字）每烟炉焚香，沃罐澡水，果因心举，诚以感通，所以明空神持告天地，有请以大威力宏誓愿，兹乃（阙一字）之像教，导之浮生也。众君子义以相（阙十一字）府醴泉县丞尹公，才学特举，声明早著，作颂以美之。
    ☆尹匡祚
    匡祚，天宝元年官醴泉县丞。
    ○吏部南曹石幢颂
    昭昭象教，县大千兮；蔼蔼吉人，悟胜绿兮。存质睹相，周无（阙一字）兮；即色知空，（阙三字）兮。惟彼天官，是司衡镜。（阙七字）正（阙六字）无竞，发彼清信，归於善性，梵音留秘，重译题经。福惠生死，罪除幽冥，宝台初揭，镇地以宁。仰止迁善，施於有形，莫
    纪匪言，莫坚匪石。载（阙一字）载（阙一字）既（阙一字）释近（阙三了）远（阙一字）宏（阙十字）
    ☆张萱
    萱，天宝时官渝州太守。
    ☆灵石碑
    大唐天宝十五载岁次丙申，正月乙卯，朔十八日壬申，半江砥石出见於外表，时和而年丰也。君圣而龙凤祥形，臣忠而庶物昭著，虽图记不载，而迹远相传。太守清河张公，自承下车，宣布皇化，邦俗一变，江月双明。自置州郡以来，未之有也，有兹乐事，敢事记云。
    ☆薛钧
    钧，河南闻喜人。天宝时官右监门卫长上。
    ○唐故翊麾副（阙）置同正员骑都尉薛君塔铭
    龙集协洽月（阙一字）于皋朔己亥日辛酉，君奄然卒於西京太平里之第，春秋廿八，惜也。人到於今悲之，草木衰，日月逝，睹天地之萧瑟，感幽冥之惨戚。欲见之不可得，将舍之不可得，爰起兹塔，因志於行，是谓百二之论也。君讳良佐，字尧臣，河东闻喜人。盖上古轩皇之华裔，经国诸侯之令绪，具在诸谱，吾将略焉。会祖待聘，皇右千牛通事舍人。祖麟，朝散大夫皇北都司法。父谔，朝散大夫行右监门卫长史。并疑谋必割，乱政斯理，覆车之後，当革前弊。文翰以饰之，道术以华之，贤良代有，秀异间出，诞我君子，克彰前闻。君即长史之次子也，才逾捧雉之年，已有食牛之气；始过龙女之岁，早怀成佛之因。乃乘轩静边，为国侵地，胡寇载殄皇恩是班，以功授官勋焉。由是日崇法门，专精释诰，行深般若，而种善根。五阴皆空，六尘不梁，无上之士，君其谓乎？不然者，何以子时右胁而没，月维徂暑，日在东井，寒泉沸，岁木乾，君小敛在床，自生而尽。三旬乃出肤，不改常；百日开空，色不渝旧。信有金刚之坚，岂无我净之理，由前劫之未睹，（阙一字）代之一闻者也。昆良道，季良史，痛三武之丧伟节，哀五常之凋白眉。敬崇法因，乃遵所请，以来年闰二月十四日，建塔於终南山施陀林善知识之次，其宝天宝二祀也。铭曰：
    （阙二字）东注，流景西驰，天长地久，逝者如斯。焱从悟发，惠逐（阙一字）为，塔建何所？终南之垂。
    ☆窦忻
    忻，天宝十二年官通直郎、右武卫骑曹参军。
    ○大唐□故云麾将军左监门卫将军上柱国彭城县开国公刘府君墓志铭（并序）
    君讳元尚，字元尚，彭城人也。出自轩皇之後，继乎光武之允，长源远派，（阙一字）裔於公焉。祖高道不仕，父居心物外，混迹人间，绝粒归真，澄神息念。公禀灵（阙一字）得风□之气，感岳渎之精，茂岁有奇，与同年而特异；弱冠从仕，於（阙一字）卫而超功。简在帝心，於斯为美，解褐拜掖廷监作大食市马使。燕王市於骏骨，伯乐顾之龙马，遂使三军迎送，万里循环，荣宠是加，超公内寺伯也。复为骨利干市马，崎岖百国，来往三春，追风跃而奔腾，逐日回而来献，遂加公谒者监。奚首领屈突于，侵扰候亭，搅乱军旅，公密奉纶诰，勒兵讨之，则知圣泽推贤，军容得士。公有坐帷之策，克日摧锋，立讨之谋，应时瓦解，特拜内侍，答公之德也。北庭使刘涣，躬行悖逆，委公斩之。又瀚海监临，宣慰四镇，兵士畏爱，将帅威慑。无何，迁□麾将军左监门卫将军摄省事，宠恩极也。仍知武德中尚五作坊使，国家寄重，珍玩不轻，妙眩工输，巧从班氏。能为悦豫，干得公心，出入肃清，内外皆美。向一十五载，考绩逾深，何必上标下（阙一字）能无有（阙一字）况招冤谤，徒有铄词。圣上委公清慎，特令无事，虽去官禄，而不离家，得预悬车，於兹足矣。未锡楼船之号，俄闻梁木之歌，惟公以天宝十二载八月十一日，遘疾薨於金城里这私第，春秋六十有八。皇情悲悼，朝野增伤，以天宝十三载十有一月二十九日，窆於龙原府夫人旧茔合，礼也。势搞长原，气连秦岫，岗峦丛倚，宫阙峥嵘。嗣子守义，常选苏期内给事上柱国；守志，宫教博士，并泣血茹荼，哀缠触类，气添哽咽，痛感号兆，哀笳断绝於长空，楚挽喧阗於广陌。克诚克信，有度有章，有展饰终，记之金石。铭曰：
    帝轩之允，光武传家，盈门金紫，宠幄荣华。天盛必衰，有会克离。圣人既则，神道何为？物虑推迁，迹存不朽勒石题铭，同天地久。
    ☆许子真
    子真，天宝时官四门助教。
    ○容州曾宁县杨妃碑记
    杨妃，容州杨卫人也，离城一十里。小名玉娘，父维，母叶氏。维尝谓先人云，葬其祖去此十里许，逢一术士，忘其姓名，云：“此坟若高数尺，必出贵子，惜太低，生女亦贵。”妃毋怀娠十二月始生，初诞时，满室馨香，胎衣如莲花，三日目不开。夜梦神以手拭其眼，次日目开，眸如点漆，抱出日下，目不瞬，肌白如玉，相貌绝伦。後军都置杨康见之，以财帛啖其父求为女，妃家素窭，不获已与之。康有二子读书收，妃三岁，日夜同坐，听其诵读，渐长，通《语》、《孟》，康夫妇惜如珠玉。杨长史炎摄行帅事，闻之左右，令与毋偕来，一见大奇，私谓厥妻曰：“此女姿质异常，貌有贵相，吾二妇远未逮也。”遂给以金帛与康，求为女。康不从，乃胁取之，举家号泣送去。居无几何，长史秩满，摧归长安，与二女同教，惟妃性昭慧，谙音律，明经史。后进入寿宫，开元二十四年，明皇诏入内，号太真，大被宠遇，天宝间册为贵妃云。
    ☆边承裴
    承裴，天宝初官金部员外郎。
    ○对太庙登歌判
    〈冬享，太庙登歌，击拊大管不作。法司科管者。词云：鼓<申柬>不奏有所由。〉
    尝有仪，霜露是感，必先金石之序，以降神祗之福。故洁粢丰盛，年如登也；博硕肥盾，人力存焉。三献克终，九成斯辨，堂上堂下，咨乐正而为节；载拊载击，播颂声而有伦。大管或亏，小<申柬>攸阙，既齐楚以引过，奚《韶》、《》以合雅。宜法司，以应服念。
    ○对太室择嗣判
    〈甲於太室择嗣，先幼者。或非之。称神所命。〉
    执古以道，格人其经。舍而或逾，动则奚轨？况承家继体之重，义存乎冢嗣；绝嫡立庶之命，礼资乎象贤。是用弓裘必荣，钟鼎以赫，斯列侯之恒典，岂下愚而足度？彼已之甲，惟秩何也？德未昭宠，过符恒禁。有子谁立？固晋侯之不经；择幼为先，类楚王之有嬖。俱曰神命，仍亏拜璧。欲议刑章，谁谓无玷？况太室之礼，僭已凌於殷庙；薄言之状，位匪列於周官。欲按科条，得悉名器。此而服念，终谓疑刑。
    ☆杨齐宣
    齐宣子正衡宏农人，天宝六载官天王左史。
    ○晋书音义序
    余内弟东京处士何超字令升之所纂也，令升即仲舅商州府君之子。惟我仲舅，实蕴多才，疆学懿文，绍兴门范，剖符行节，宏阐帝猷。虽望位兼崇，大名犹郁；而增修益振，馀庆方锺。确尔专精，深期克复。时之未与，衣冠之嗣曷沈；道在则闻，儒素之风自远。不陨其业，於斯为得与？处士弟约以优，溺於坟史，尝讶晋室之典，未昭其音；思欲发挥前人，启迪後进。由是博考诸传，综览群言，研异同，撰成《音义》，亦足以畅先皇旨趣，为学者司南，式叙其由。劝成其美，三都尚隐，思旌擅洛之文；五等回封，远愧平吴之绩。巨唐天宝六载，天王左史宏农杨齐宣字正衡序。
    ☆何超
    超，东京处士。
    ○晋书《音义》序
    先朝所撰《晋书》，帝纪十、志二十、列传七十、载记三十，合一百三十篇。令升此《音》，纪志共为一卷，其列传载记，各自区分，都成三轴，件目如左，仍依陆氏《经典释文》，注字并以朱英。服勤编简，颇涉暄寒。凡此训释，必求典据，庶无墙面，畴敢师心？如或未周，敬俟来哲尔。
    ☆裴春卿
    春卿，天宝朝官司勋员外郎，历太子中允。
    ○对举似已者判
    〈丙充使，举似已者，御史纠按。丙称但成三物，唯善能之。〉
    受命观风，光膺耳目，停车辍驾，是牧翘楚。知之不远，十步自得於芝兰；行之有邻，千里方闻於应会。惟彼举善，诚为好德；出门无爽於同人，投士遂多於似已。类祁奚之直道，有范滂之远心；建一官而三物克成，举十室而四方知劝。皇华允美，所谓伊人。白简以闻，徒为此纠。
    ○对毁濯龙泉判
    〈舆人毁濯龙泉，或失其利。杨氏因形胜兴废业，邑人诉劳役不服事。〉
    水德利物，在乎泉源。农功以时，资於灌沃。必欲壅畜无泄，将以潴防有用。舆人何者？辄起讼於沤菅；杨氏不争，更有兴於负锸。讵谢王尊之堰，重开方进之陂。既以乐成，何徵役本？
    ☆裴幼卿
    幼卿，天宝时擢书判拔萃科，、
    ○对藏冰不固判
    〈所司藏冰不固，诉云：采冰家户不依尺样。〉
