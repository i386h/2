<!-- { "loadSidebar": true } -->
　　黄山谷书如剑戟构密是其所长潇散是其所短　蘓长公书专以老朴胜不似其人之潇洒何耶　米南宫书一种出尘人所难及但有生熟差不及黄之匀耳　蔡书近二王其短者略俗耳劲净而匀乃其所长　孟俯虽媚犹可言也其似算子率俗书不可言也尝有评吾书者以吾薄之岂其然乎　倪瓒书从隶入辄在锺元常荐季直表中夺舍投胎古而媚密而散未可以近而忽之也　吾学索靖书虽梗槩亦不得然人并以章艹视之不知章稍逸而近分索则超而仿篆　分间布白指实掌虚以为入门迨布匀而不必匀笔态入净媚天下无书矣握入节乃大忌　雷大简云闻江声而笔法进噫此岂可与俗人道哉江声之中笔法何从来哉　隆庆庚午元月醉后呼管至无他书漫评古人何足依据 【先生评各家书即效各家体字画奇肖传有石文】 

　　○里优者持象索书

　　客有持此象者谓予题之曰此新建伯家馆客李君为我传者也予即象以观其人似矣因语之曰今欲未似伯者如楚之似孙叔敖者将属之谁耶

　　○四时读书乐题壁

　　雄读书春花满散朱碧点班管　胤读书夏风凉苦无膏萤聚囊　符读书秋月随新凉入亲灯火　康读书冬雪厚就以映字如昼

　　○水神殿回文灯诗

　　新架灯垂高厂?敝殿旧场球蹴鬬芳年春花有几能希赏夜月无多惜早眠轮迫马蹄盘作阵烛仙莲叶嫩如钱人游厌听催壶漏客醉扶看堕鬓钿

　　○纪梦

　　历深山皆坦易白日道广纵可数十顷非甃者值连山北址衙署四五所并南面而阖戎卒数十人守之异鸟兽各三四羁其左不知其名予步至其中署地忽震几陨望山北青林茂密如翠羽亟走直一道观入守门者为通于观主人黄冠布袍其意留彼主人曰此非汝住处谢出主人取一簿揭示某曰女名非渭此哂字是汝名也观亦荒凉甚守门及主亦并蓝缕

　　其二

　　时入匿羣山人家冷室而羣山乃壁河之东非西也韩生陪焉诸监移节羣城五百及客无数韩为之耳目邀招以往童子随者似东似天二客踵至辈伪扬曲至卒曳以行到一曲巷某曰幸决某百等诺之不百武羣山西上一白羊大可如一大驴而脚高逐一白大羊眼并黄金色相见之怖而反走误呌曰虎来虎来某为大白羊所钳钳项右不伤亦不痛十八年五朔梦

　　○优人谑

　　红场银烛剧崔张剧竟场中烛不长崔姥杜师生也张莺耶红耶两女郎无人不解骂郑恒恒言五人尽恼我我虽一人亦恼五世间曲直不在多一人真能恼五个剧技固小理则大侏儒长饱方朔饿闲嘲闲笑帝座卧规十五城大铁错丞相者谁公孙贺

　　○书马湘兰畵扇 【前有九妓题咏】 　与题优等妙在目前点缀而巳

　　南国才人不下千百能诗文者九人而巳才难不其然乎

　　○戏题玉云山家庆图 【王父子俱能写真】 

　　父畵子不像子畵父不真自家骨肉尚如此何况区区陌路人

　　○吴伯子望云图歌

　　耸片玉兮昆岗遶万里兮何长翩缟衣兮素带皓鹄举兮鸾翔奉北堂兮萱艹怀大椿之迅征 【叶】 悲遐志之湏嗣披选书于三冬望流水与白云如孝思之无穷

　　○春日同马策之王道坚玉芝禅师至寒泉庵偶得偈一首 【时嘉靖甲子岁】 

　　禅阿子坐方丈比丘尼往普陀连日碧桃留蕋一帆沧海澄波西日斫柴歇斧东村搬戏打锣种种寒泉幻景念念此心波罗

　　○吃酸梨偈

　　你也痴来我也痴那有心肝挂树皮东海也无频婆果且留性命吃酸梨

　　○题放鹞图二偈

　　风鸢牛鼻孰坚牢总是绳穿这一条借与老夫穿水牯沩山和尚不曾烧

　　其二

　　纸鸢是真还是假鸢绳是线还是绦今日饶君禽与鹞他年难避鼠和猫

　　○菩萨蛮 【观音大士莲座既为风所坏观音即然站立风无奈观音何也此戏谑三□语尔】 

　　莲花骨子黄泥作 【叶故】 金边粉瓣观音座莲性拔□生观音不惹尘大风吹落果莲花没处躲语风莫卖乖观音站起来

　　◆榜联◆

　　龙山隍祠 
　　隍祠下殿 
　　云门正殿 
　　云门书楼 
　　白家庄 
　　赠王海牧 
　　一枝堂 
　　沈青霞先生祠 
　　开元寺大殿 
　　五友斋 
　　尊生斋 
　　小室 
　　正义堂 
　　钟楼下关神殿 
　　戏文台 
　　赠某禅林 
　　张水神 
　　望海亭 
　　教场关神祠 

　　○龙山隍祠

　　王公险设带砺盟存八百里湖山知是何年图畵
　　牛斗星分蓬莱景胜十万家烟火尽归此处楼台

　　○隍祠下殿

　　表里金汤即拟黄河如带泰山如砺而国以永存岁岁禴卧龙瑞艹
　　赞襄天地要使雨不破块风不鸣条而人皆安堵家家驯埜鹿标枝

　　○云门正殿

　　举世间以日月灯方能显相乃知六根六尘六识幻妄之由消碍入室何异散一沤于海
　　在谷中见牛羊鹿时出成羣可证小乘大乘上乘接引之品超凡跻圣莫令亏九仞为山

　　○云门书楼

　　月色印床乃心境凡尘一扫
　　溪声到枕正浮生大梦初醒

　　○白家庄 【燕京义冢扁曰东越义庄】 

　　义利关头三岔路　乾坤窝里一家人
　　荷锸任穿埋何必南枝方宿鸟
　　脱骖先故旧且于东越试眠牛

　　○赠王海牧 【王善剞劂先生之门人】 

　　有迹传青简　无名入党碑

　　○一枝堂 【先生自居迫近郡学】 

　　宫墙在望居三卜　天地为林鸟一枝

　　○沈青霞先生祠

　　公道自然明日月　忠臣何意祀春秋

　　○开元寺大殿

　　擅为祝厘之重暂集衣冠剑佩尽宜斋沭焚修况前临芹沼后倚花封并称高山仰止念锡檀家搬柴运米触目皆证果圆机切莫向糟丘畔时酣花鸟醍醐看天堂立登笑地狱枉设
　　寺当辐辏之廛则凡湿化胎卵未免屠沾驵马?会若故杀养生因贪恣狡便堕湼海无边今禅林辈暮皷晨钟何下非醒人木铎但能于枕一上常见衅牛觳□许今朝入市与昨日不同

　　○五友斋 【松竹梅兰并主人】 

　　松竹梅兰四君子落落孤标谁可入侬朋友社笑谭诗酒一老夫寥寥寡合自应为尔主人翁

　　○尊生斋

　　细读襄王始信等浮云富贵
　　忽疑庄子何缘又舍魄鸢乌

　　○小室

　　闭门留野鹿　分食与山鸡

　　○正义堂 【书白家庄后】 

　　魄葬此魂无不之吴札样传今越冢
　　民同胞物吾与也北邙意合古西铭

　　○钟楼下关神殿

　　钟阁为邻追蠡承衔灵响护
　　郡山作主卧龙重待美髯来

　　○戏文台

　　四美具二难并人政好逢场作戏
　　千金多一刻少天何不转夜为年

　　○赠某禅林

　　春风大众迷花雨　夜壑孤藤看佛灯

　　○张水神

　　舟楫颠危鱼龙出没贾客但放胆以须素患难行乎患难
　　平生忠义今日风波神明直举头如在呌一声立应一声

　　○望海亭 【龙山顶前郡守洪公先书首句沈吟无偶先生适至因令成对大快称赏】 

　　放眼千山外　无言一笑中

　　○教场关神祠

　　遗恨在偏安未了蛟龙池上雨
　　栖神邻教阅如闻泥马夜来嘶

　　◆灯谜◆

　　他字 
　　佯字 
　　洲字州字 
　　蜜蜂窠 
　　竹帘 
　　走马灯 
　　秦字 
　　卜字 
　　半边铜钱 
　　一? 
　　井字 
　　■〈冫昜〉字 
　　用字 
　　孕字 
　　田字 
　　做影戏 
　　黄蜂 
　　灯球 
　　花灯 
　　帐偶 
　　放鹞 
　　铳楔 
　　呆字 
　　觚不觚觚哉觚哉 
　　伞 
　　皇历 
　　笔 
　　酒牌引 

　　○他字

　　问管仲

　　○佯字

　　何可废也以羊易之

　　○洲字州字

　　三点水六点水称呼同左右异

　　○蜜蜂窠

　　放之则弥六合收之则退藏于蜜

　　○竹帘

　　不用刀只用篾勒碎风劈破月

　　○走马灯

　　但见争城以战不见杀人盈城是气也而反动其心

　　○秦字

　　二画大二昼小

　　○卜字

　　上又无画下又无画

　　○半边铜钱

　　四书一句不能成方圆又骨牌名天地分

　　○一?

　　曲牌名一个 【□畵眉】 骨牌名一个 【八不就】 俗语一句 【撇脱】 又一句 【忘八】 

　　○井字

　　四十八个头

　　○■〈冫昜〉字 【古人名二个】 

　　曾点成汤

　　○用字

　　上有可耕之田下有长流之川一月复一月两月共半边一共六口两口不团圆

　　○孕字

　　先写了一撇后写了一画

　　○田字

　　四山纵横两日绸缪富是他起脚累是他起头

　　○做影戏

　　做得好又要遮得好一般也号做子弟兵有何面目见江东父老

　　○黄蜂 【如梦令】 

　　舞处腰肢纤瘦绣处金针斜透归到洞房中羞见蝶双莺偶知否知否命里生独守

　　○灯球

　　六个姊妹闲要搭起秋千一架高烛照红妆多在星前月下春夜春夜处处柔肠牵挂

　　○花灯

　　四面笙歌鼎沸两脚何曾着地只为有情人远在碧云天际迢逓迢逓流尽两行珠泪

　　○帐偶

　　有大人之事有小人之事一人之身而百工之所为备吾闻其语矣未见其人也

　　○放鹞

　　孩儿意只为功名半张纸临行时慈母手中鸶费几许只要去扯不住不愁你下第只愁你际风云肠断天涯何处

　　○铳楔

　　有放心而不知求方寸之木可使高于岑楼

　　○呆字

　　出自幽谷迁于乔木

　　○觚不觚觚哉觚哉

　　四个角四个?颈上一个安得巧两个尾巴象者少似老非老似考非考似弋非弋似找非找

　　○伞

　　开如轮敛如槊剪纸调胶护新竹月中荷盖影亭亭雨里芭蕉声肃肃晴天则阴阴则晴二天之说诚分明安得大柄居吾手去覆东西南北之人行

　　○皇历

　　模着无节看着有节两头氷冷中间火执

　　○笔

　　少年发白老年发青有事科头无事戴巾

　　○酒牌引

　　钱之名号若形若文字若隐语若象物若改年盖自葛天轩辕 【非有熊氏也】 尊卢氏曰币始以至于今所呼曰板儿棍儿而犹未知所终也殆百纸不可了尤琐者汉武新莽隋唐间志也谚云财压当行势压奴僮语若堕驵侩然与货殖篇什则下之百则役之及子舆氏所称小役大弱役强皆天也之旨何殊哉终身为鱼而求避湿无之也皋陶谟曰载采采微哉之哉庶哉博徒谱钱四十某增十有八与酒徒共之其事则焦革毕卓其文则谑抹子曰其义则某糟粕之矣
　　自半钱至万万钱止
　　半钱　半轮残月掩尘埃依希犹有开元字想见清光未破时买尽人间不平事 【毘陵女子李氏诗】 
　　一钱　清风明月不用一钱买 【李白】 
　　二钱　一夜水高二尺强数日不可更禁当南市津头有舩卖无钱即买系篱傍 【杜子美诗】 
