<!-- { "loadSidebar": true } -->
　　二月，魏王冉闵亲率大军二万，围赵王石祗于襄国。赵王祗大惊，调兵固守城池。闵驱士卒，攻百余日不下，祗危急，乃去帝号称王，遣太尉张举乞师于燕，许送传国玺于隽。张举去讫，又遣将军张春求救于姚弋仲。春奉命，见弋仲，称赵王求之事，弋仲从之，遣子姚襄领兵一万五千，去救襄国。临行，弋仲戒曰：“冉闵寡仁背义，屠灭石氏，我受人厚遇，当为复仇，病不能自行，故命汝去。汝才十倍于闵，若不能成擒，必不复见我也。”襄拜领其言，即领兵前去。
　　却说张举至蓟城，次日入见燕王隽，称石祗说乞师退魏兵，及许送传国玉玺之事。隽大喜，即使悦绾将兵一万，去救襄国。
　　魏王闻知大惊，亦使中郎将常炜至燕见隽，议抽兵勿救于赵，亦许送玺。隽乃使封裕诘玺所在，裕问炜曰：“前日赵使张举来说，玉玺在襄国；今子至，又道玉玺在汝邺，子言诈乎！”炜曰：“玺实在邺，公能奏过燕王，抽兵回国，吾欲即将送至。”燕王隽曰：“张举言在襄国，何也？”炜曰：“彼求救妄诞之辞也，大王岂可信之也！”隽乃又使裕私诱炜，炜辞不变，左右文武请杀之。隽曰：“彼不惮杀身以救其主，忠臣也。”使人引出，就馆安下。又使其乡人往劳之，且曰：“君何以不实言玺之所在？燕王怒，欲处君于辽、羯之地，奈何！”
　　炜曰：“吾结发以来，尚不欺布衣，况大王乎？曲意苟合，性所不能，直情尽言，虽役东海，不敢避也！”遂向壁不复言。
　　隽闻其言，乃囚之于龙城，后既知张举之妄，乃杀举而释常炜之囚。三月，姚襄及赵汝阴王石琨，各引兵来救襄国，二处之兵，长驱而进。
　　魏王冉闵闻知有救兵至，大惊，即忙遣将军胡睦引兵一万至长芦拒姚襄，孙威引兵一万出黄丘拒石琨。胡睦至长芦，被姚襄用火攻杀败而回；孙威至黄丘，被石琨用伏兵计杀败而还。
　　魏王闵见二将败还，大怒喝退，欲自出击之。卫将军王泰谏曰：“今襄国未下，外救兵云集，若我出战，必腹背受敌，此危道也。不若固垒以挫其锋，徐观其衅而击之可也。”言未毕，忽道士法饶进曰：“太白入昴，当杀胡王。大王若出，百战百克，不可失也！”闵信其说，攘袂大言曰：“吾战决矣，敢阻吾者斩！”言讫，乃悉众出战。
　　时襄、琨合兵来攻，次日，两下交兵大战，未见胜负。忽燕悦绾适以燕兵至，闻二处交兵，乃驱士卒于魏阵后，隔数里，疏布骑卒，曳柴扬尘，以恐魏兵。魏兵望之，疑有伏兵，惧欲退兵。襄、琨挥军追战，悦绾以军拦击，赵王石祗见救兵到，亦引兵出城后冲之。因是魏兵大败，闵与十余骑出垓心，走还邺城，魏之将士，死者十余万人。
　　赵王得三处救兵至，得解其危，即备牛酒劳军及重赏二将而去。留汝阴王石琨同保襄国。却说姚襄还，人见其父弋仲，弋仲问获得冉闵否？襄告闵走回邺城。弋仲怒，责其不擒冉闵，喝左右将襄杖一百，襄被责，忍痛而退。
　　却说闵之为赵相也，所徙者以雍、荆之民，及氐羌蛮数百万口，以赵法禁不行，各还本土，道路交错，互相杀掠，其能达者十有二三。中原大乱，因以饥疫，人人相食，无复耕者。
　　赵王祗闻之，遣其将刘显率兵四万人攻邺。兵未至邺，魏王闵已使人探知，乃集诸将，率众出屯城外。预先伏步卒五千人于谷中，以待显至。刘显自恃志意，不以闵为惧，驱士卒直抵城外，只隔十里之程。闵见其兵，谓众曰：“今刘显远来，必待食。以我逸之众，而攻彼劳之兵，可获刘显，料必无难。”诸将踊跃称善，遂扬声播鼓，跃武驱兵出战。显果无备，被闵一击，大败而退五里。伏兵大起，被闵击，斩首三万余级。显走还，又被谷中埋伏之兵出杀回拒，恐不能走，心中大惧。乃密遣心腹人去清降闵，不允。显使人去求杀赵王祗，以自救。闵始从之，乃引兵还邺。遣人抽回伏兵与归。显方得脱，引残兵回赵去讫。
　　却说秦王健分遣使者，问民疾苦。搜罗隽异，宽轻重之税，施离宫之禁，罢无用之器，去侈靡之服，凡赵之重刑，不便民之政皆除之。
　　四月，杜洪遣使召梁州刺史司马勋起兵击秦，使人直抵梁州告勋，勋大悦，即率步骑兵三万赴之。秦王健已知，乃遣梁安领军五万，御之于五丈原。两军交战，勋不能胜。相持十数日，勋屡败，乃退归南郑。秦王健恨长史贾玄硕始者不上尊号，衔之。至此，计使人告玄硕与勋通谋，收而杀之。
　　却说刘显自攻邺败还归赵，与部伍谋以兵夜攻入内，弑其赵王石祗，而自立为赵王，以统其众。是以魏徐、兖、荆、洛诸州，复归于晋室。
第二一六回　桓温移军驻武昌
　　却说慕容恪既取得中山，迁其将帅土豪数千家诣荆城，余皆安堵。军令严明，秋毫不犯。
　　却说姚弋仲遣子襄败冉闵之后，使使来江东降晋。穆帝命群臣议，遣人诏以弋仲为车骑大将军、六夷大都督，以其子襄为平北将军，督并州。
　　时桓温先闻石氏内乱，上疏请出师经略中原，久不委其行。
　　温乃使人入朝探知，闻朝廷仗殷浩以抗己，温甚忿之，因谓诸将曰：“浩之抗我，吾不惮之。少时吾与浩共骑劣马，我弃去，浩辄取之，故当出我下也。”又谓郗超曰：“浩有德有言，向使作令仆，足以仪刑百揆，朝廷用违其才耳！因此相待弥年，虽有君臣之迹，羁縻而已；八州士众，资调殆不为国家之用。”
　　乃自收入府，使人工书，求出北伐。穆帝降诏不许。
　　至十二月，温见诏书不从，乃拜表即行，率众五万人，顺流而下。军至武昌，入城屯扎。晋帝设朝，近臣奏曰：“征西大将军桓温屡上表求出北伐，见陛下不听，今引大军十万，顺流而下，屯于武昌，不知何意为也？”穆帝大惧，急问王昱求计。当王昱曰：“可调兵守卫建康、石头二处，任其所往可也。”殷浩亦知，奏之帝曰：“桓温此举，乃是疾臣位重于彼，岂可以臣一人误国家，而苦天下元元也？愿去位避职，以保社稷！”帝未许。群臣议曰：“桓温久怀不臣，不若令侍中黄门以驺虞幡驻温之军，则温毋敢为也。”纷纷朝臣，议不能决。
　　当吏部尚书王彪之，乃琅玡人，见朝廷所决犹豫，乃言于会稽王昱曰：“诸臣所议，皆非奇策，若浩去职，人情离骇，必有任其责者，非殿下其谁乎？”又谓浩曰：“彼若抗表问罪，卿为之首，欲作匹夫，岂有全地耶？依吾肤见，自当静以待之。令相王手书为陈成败，彼必旋师；若不从，则遣中诏；又不从，乃当以正义相裁，奈何无故偬偬，先自猖撅乎？”浩鼓掌悦曰：“决大事正自难，顷日来使人闷，今闻卿此谋，意始得了！”
　　会稽王昱即命抚军司马崧草书，使人送去武昌于桓温拆读。其书曰：寇难宜平，时会宜接，此实为国远图，经略大算。能弘斯会，非足下而谁？然异常之举，众之所骇，游声噂沓，想足下亦少闻之。苟或望风振扰，一时崩散，则望实泣丧，社稷之事去矣。吾与足下，虽职有内外，安社稷、保国家，其志一也。
　　当先思守国家而后可以图其外，区区诚衷，岂可顾嫌而不尽哉！
　　桓温读其书，中心有惧色。即上书惶恐致谢，乃回军还镇去讫。上疏曰：臣窃观赵之自乱，欲来厥衅而伐之，由然下驻武昌，以诏待行，非有异危，乃安社稷耳。讵有外室，陛下既不委臣即戎，臣亦何敢攸往？领众还镇，以待罪耳！
　　穆帝得疏，复遣人以谕温，以安其心。
　　壬子八年，秦王苻健集群臣议，乃自称皇帝，即帝位，改元元始年，以苻苌为太子。时健既即大位，以单于及氐羌蛮非天子所宜领，以授太子苌领之。
　　却说杜洪与司马勋既败，以兵屯宜秋城。洪自以右族轻勋，勋谋与众，遂杀洪自立。
　　却说魏王冉闵闻刘显弑其王祗于襄国，乃率兵五万来攻破襄城，获刘显斩之，迁其民于邺。
　　赵汝阴王石琨见闵杀显，恐不能敌，乃引残众来投降晋。
　　晋穆帝怒其祖父凶毒天下，故诏斩之，因此石氏遂绝。
　　于是殷浩使督统谢尚、苟羡以兵进屯寿春，上疏请出师许、洛，穆帝从之。当尚书左丞孔严见浩与桓温不和，而欲自将北伐，因言浩曰：“观温妒忌之情，良可寒心。不知使君将何以镇之？愚谓宜明授任以北征，得专征伐，萧何守管钥，深思廉、蔺屈身之义，平、勃交欢之情，必穆然无间，然后可以保大定功。趋附之徒，皆人面兽心，恐不知所感。”浩不从。
　　时王羲之闻殷浩出师北伐，使人以书止之。殷浩亦不听。
　　史说王羲之，字逸少，乃司徒王导从子也。极喜草隶，论者称其笔势飘若浮云，矫若惊鸿。未出任时，与谢安同学。常集于会稽山阴之兰亭，羲之自为之序，其文多不录。羲之性最好鹅，会稽有老妪养鹅，善鸣，羲之求市不得，乃携亲友往观。妪闻羲之至，遂烹以待之。羲之叹息弥日。又山阴有道士，养一好鹅，羲之往观之，其鹅果好，意甚悦，固求市之。道士曰：“先生肯为写《道德经》，当举鹅相赠，市则不肯耳！”羲之欣然代写，写《道德经》毕，遂笼鹅而归。又在蕺山见一老妪，持六角竹扇出卖，羲之讨其扇，著书各五字，妪有愠色，羲之因谓妪曰：“你但言王右军书，以易百钱，必有人留。”妪持扇去，如其言，人竞买之。他日，妪又持扇来求书，羲之笑而却之。每自称：“我书比钟繇，当抗衡；比张颠草，犹当雁行也。”曾与人书云：“羲之临池学书，池水尽黑。”羲之书，初不胜庾翼，及暮年方妙。尝以章草答庾亮，而翼因见深叹服，因与羲之书云：“吾昔有伯英章草字十纸，过江亡失，常叹妙迹永绝。忽见足下答家兄书，焕若神明，赖还旧观耳。”因此朝廷知名，以为右将军。时浩不听羲之所陈，引兵便行。
　　却说谢尚、苟羡二人，进屯寿春。时魏豫州牧张遇，初以本州来降，至是尚等不能抚慰，反加轻慢。遇怒，据许昌，叛降于秦。由是浩军不能进，浩命羡以军镇下邳。
　　三月，姚弋仲有子四十二人，及病将危，谓诸子曰：“石氏待吾甚厚，本欲为之尽力，今已灭矣。中原无主，自古以来，未有戎狄作天子者。我死，汝曹同归于晋，当执臣节，无为不义也。”言讫而卒。长子襄代领其众，将父灵柩安葬讫，率众来击秦，以报前仇。秦王健知备，引军与战，襄莫能取胜，遂率众归晋。穆帝诏襄以其众权屯谯城。襄既至谯城，乃闻谢尚在寿春，乃单骑渡淮来探尚。尚闻其名，乃命去其侍卫，幅巾待之，欢若平生。襄本善谈论，由是江东人士皆重之。
第二一七回　燕王兴兵执魏王
