<!-- { "loadSidebar": true } -->
　　李公垂诗编自号追昔游宋宣献公手书之可谓两绝乾道七年尝宿剡川之龙宫寺见李公诗碑今在编中而有阙文亟为求石刻于寺补百余言宣献字画精妙而参以恶札如碔砆列于璠璵中益叹前辈之难及也宣献父名臯不惟于本字缺笔髙字亦去其口尤见真迹不疑如此等书皆亲自传录春明三世以博洽称有以也夫公垂短小精悍才气絶人其自言治行之伟如此人品真可与文饶相上下惜乎二公徳度如此恩雠太明以此得名位亦以此掇祸大雅曰君子实维秉心无竞谁生厉阶至今为梗诗人之意谓厉阶之生由夫好竞者为之也牛李二党更相摩轧数十年而唐益以衰可不戒哉
　　防周氏棣华编
　　欧阳公于燕兄弟之诗发不如友生之义髙矣此诗方以兄弟为急而毛郑二氏失其本义得公之言诗意始明而末章犹未甚详深哉诗人之防也傧尔笾豆饮食之饫特一时之适耳使兄弟既具而无他则和乐至于且孺犹孺慕之孺此真情也妻子人合也茍能好合犹如琴瑟兄弟天伦也如其既翕而无间则其乐至于且湛犹湛酒之湛其乐尤深矣故又曰如此则可以宜尔室家乐尔妻孥所谓人不间于昆弟之言而家肥矣是究是圗亶其然乎而后篇终兄弟之道无余蕴矣前嵗武宁周氏昆仲俱自上庠来见以棣华集求诗许之已久今其季又至且流涕曰始与吾兄同致此恳不幸兄亡矣愿终恵之兄弟无故天下之乐事也余伯仲九人仅存其四备尝手足之痛为之感叹不足并书古诗之义以遗之因以勉其后人毋隳此意以保其家周氏其有兴乎
　　防林氏所藏赵清献公父子诗
　　清献公以元丰二年春加太子少保致仕明年次子景仁倅永嘉从公游天台雁荡吴越间荣之至今廨宇有戏防堂犹以为盛事萱堂林先生隠居乐道与公父子游顷嵗客授之初登堂慕想尝录三人唱和之篇兹従萱堂之元孙晋获见真迹以神道碑攷之正三年庚申嵗也清献父子定交寒士萱堂以布衣与大臣为寮友髙风凛然俱可敬而仰哉
　　防八阵圗
　　八阵自桓温一言之后无能究其説者乾道末年客授东嘉始闻其説于毘陵使君薛士隆而陈君又以薛氏所传握机及马隆赞示余于是始见武侯之遗意王清叔晓以要畧建安蔡季通元定著论尤详嘉定三年编修胡仲方榘示余一篇葢其妇翁王景醇方帅防门裒前后众説寄仲方且俾访求遗逸余遂取所藏薛陈王蔡四家之书悉以授之将以复寄防帅并刻焉武侯之阵原于先天六十四卦之方图而其实则井田之遗法也文中子以不井田为茍道且曰诸葛亮不死礼乐其有兴乎葢以深知井田之制也毘陵尝问余曰一部周礼兵制何在对曰在夏官曰此但畋猎阅习坐作进退之説且非兵制也对曰寓兵于农比闾族党为伍为什即其制也毘陵曰固然当知古人法制素明中外一致非如后世别有兵法八佾之舞六十四人即此法也祭祀燕飨犹以为用人人习熟公卿皆可为将帅用此道也法制既隳知兵者犹得遗意余因其言而攷之韩信连百万之众战必胜攻必取自谓多多益办者此也项羽败亡之后以二十八骑分四队而下尚能披靡汉军亦此也晋之马隆以一小将自荐武帝倾意用之孤军深入畧无后继音问既絶而防奏忽闻则已斩树机能而平凉州矣史但言其用偏箱车今乃知其深于八阵如此后之任将帅者可不知此哉
　　跋山谷竒崛帖
　　山谷草书钓鱼船上谢三郎之词后有云上蓝寺燕堂夜半鬼出助吾作字故尤竒崛吾侪生晚恨不识山谷上蓝何等鬼物乃得以夜半助竒崛之笔此鬼正自不凡
　　防刘资政游县学留题
　　资政靖文刘公以大魁发身髙宗擢至侍从贤徳日着而不见赫赫之名葢其人深沉醇厚盛徳若不足晚益受知于孝宗乾道五年起之闲废中先畀内祠兼侍读除礼部侍郎权尚书年髙求退不至大用后以资政殿学士致其事名莭始终与黄公中徐公嚞名位相似前则有王公十朋周公操陈公良翰此皆孝宗盛时尊老贵徳之懿也龙游有石而鋭古记有之曰尖石圜出状元绍兴十有四年嵗在甲子大水去其鋭次年乙丑公遂魁天下人皆以此为竒防而公处之泊然不有也钥生晚不及拜公亲闻介庵赵公少卿彦端云尝自以好论时事不知讳避时朝廷方经畧中原日为恢复之计调兵造甲诸郡颇扰多指言其非是或谮于上曰陛下究心大举凡所圗回但资赵彦端一笑尔赵颇闻之不胜恐惧且谓使汉武帝闻此诛灭何疑已而寂然久乃知刘公夜对上从容问曰闻卿监中有人笑朕所为者公初不知端倪徐对曰圣主所为人安敢笑若议论不同则恐有之上意顿解亦曰止是议论不同耳赵公闻此感不容言又叹仓猝中出言之尽善若止曰无之未必其可深悟圣意也帝前动笏移南山推此一端以见献纳之有益于国者多矣钥年十六时侍先太师仕柯山兄弟学于郡庠者二年颇闻乡之名公始末但闻公之为士固穷力学以致膴仕不知其他也钥四明汪出表弟之子之彊力学决科作尉兹邑闻其居官殊有可纪校文漕防竣事来见曰县学大成殿建于至和二年頽圮已甚斋馆又甚焉幸士民之相安谋欲撤而新之翕然响应动有缗钱数千可以兴役此志甚嘉方勉使成之又曰闻刘公布衣时因乡饮酒礼之成尝书讲堂壁间以勉后学而壁坏不复存访其家得之求跋于钥取而读焉益知公之平素所以自勉所以教人之大方槩见于此矣其曰山川虽秀未足夸而师友之益为可恃防哉斯言然则尖石之防岂足为公道是宜刻之坚珉以诏后来公以平日谦退故知之者寡此钥所以不能自己于言亦不嫌于太详也顷先公守括苍公之子之衡宰龙泉县有声后为御史防检法官今诸孙为守为倅公之余庆殆未艾也
　　跋袁光禄【毂】与东坡同官事迹
　　庆歴诏郡国立学而置教官者才数处多延致乡里之有文学行谊者为之师我髙祖正议先生教授四明前后三十余年一时名公皆在席下是时赴乡举者才百余人解额六人试于谯楼秋赋之年先生谓舒公亶袁公毂罗公适曰二三子学业既成不应有妨里人荐名于是舒试于乡袁试于开封罗试于丹丘三人皆在魁选实为一时之盛舒以舜琴歌南风袁以易更三圣赋名于时而袁之著述传于世者有韵类题选百卷后学赖之元祐五年倅杭州东坡为郡守相得欢甚有迓新启事坡书龙泉何氏留槎阁记介亭唱和诗坡次韵二诗一谢芎椒一为除夜如别乗一来风月平分破之词最为脍炙正为公而作则其宾主之间风流可想而知也抑尝闻坡一日谓公曰素知博洽试徴韈事公一夕录数十百项坡曰可谓博矣又从而增之前辈之不倦于学如此尚书丰公稷亦正议之髙弟志公之墓当崇宁中方讳言苏氏但言为守者至不言坡之姓字钥随侍括苍于郡斋见公作守时十诗石刻摹遗其家此外罕见公之遗文自少学赋最重韵类之书窃以为古今类书第一葢类书必须分门虽多出名公而事多重叠又必有杂门惟此书以韵别之读者随字径取一索而获每一目之下必有赋题故以题选为名况公编纂精确诸经注疏搜括无遗蜀有书林号为该博止取白氏六帖散于此书之间其实反成猥酿殊失本意世鲜知者公之五世孙槱录公与东坡同官事迹及丰公所为铭谓钥书于后因诵所闻并书之两家子弟衰门既幸未坠而公之后儒风有兴有孙字质甫好古笃学教子有闻于时觉名乡书燮以吏部知九江槱以特科为丞燮之子肃甫一孙字叔平又有名方亦以特科进其子洽与肃俱收世科其兴殆未艾也罗公亦为杭之贰车与坡同时有启云谈笑风云咳唾珠玉弟兄射防有机云慷慨之风父子谈经无歆向异同之论是故名动四海号称三苏亦为坡所深知意与公适相先后因附见云
　　书陈止斋所作张忠甫墓铭后
　　乾道七年客授东嘉获従一时贤士游忠甫居城南相见如平生欢学校中小有所闻必诘其始末而是正之畧无隠情尝曰性直言惷执友或不能堪不意子之从我如流也钥曰朋友道防已久劲语实所乐闻以此终三年往来如一日又自言旧与其友谢君黔讲易谓易与春秋未易窥测诗书执礼夫子雅言于是相与读书与诗仪礼虽非全书而礼莭具在自古以为难读而公独熟复而躬履之贰卿曾公逮时以吏部典州取其所校定大字刻之实为善本尝问何以不仕曰今之仕皆非古之道是以虽贫而不愿禄也问其説曰始至则朝拜遇国忌则引缁黄而荐在天之灵皆古所无也其持论不回类此后十五年叨冒假守则公已亡又二十五年当嘉定四年凡始以志铭求书丹感念畴昔并书于后
　　跋唐林夫父子帖
　　唐质肃公盛名士大夫户知之少时见唐氏风宪记及东坡守杭州赠林夫诗又知有林夫之名郑君寅宰吉之太和今工部尚书汪季路其舅也以林夫尝自谏院谪五羊移监太和盐酒税遂取所藏林夫所书少陵剑器行哀江头二诗与家问等及其父翰林侍读学士彦猷二帖并使刻之县有林夫墨池山谷后为令尝为之赋诗则其工书可知父子笔墨相照映后来当自知识别不待赞扬云季路好古有素郑宰实知枢宻院恵叔之次子闻其博雅有能称必能访求遗迹以増益之
　　跋六逸图
　　孙登长啸　马融卧吹笛　陶潜漉酒巾边韶昼眠　阮孚蜡屐金貂换酒　毕卓瓮下雅　放　乐　畅　逹　逸　苏子美书
　　顷在髙炳如家见案上有六逸圗意其为竹谿李白孔巢父诸贤阅之乃孙登马融陶潜邉韶阮孚毕卓此卷絶似而有沧浪真迹以六字目之尤为可宝余于此见渊明又在馆中见唐人为太白写照始知今世所画陶则状其逺韵李则极其俊气殆出龙眠诸人意匠未必真也展玩未已童子忽曰岂针灸图耶坐客为之絶倒
　　跋吉日图
　　此图古矣意其出于唐人是时六经未版行本各不同故沧浪录旧文而以今本证之前有壮士驱羣丑而前以待王射得悉率左右以燕天子之意然御者当居中以执辔主将居左必择勇者为右此画御者或在左或在右殊未晓也
　　跋史文恵公帖
　　四明沈氏累世为儒钥幼年犹及识博罗公是生三子长字公权为乡人师表晚始得官太师史文恵王笃布衣之交荐之孝宗上殿改秩为绍兴签判次字髙卿少负俊才绍兴十四年初开太学时侍郎髙公为司业陈公少南为博士皆极天下选得髙卿春秋巻寘之首选声名籍甚竟以防科第一尉食祠禄以终签判有子曰焕官虽不逹而有盛名尉有子燠力学未效家藏太师所作博罗挽诗及荐尉公于梁丞相帖足以见太师垂情寒士又以知尉之有以得此也前辈日逺后来者可不勉绍遗风乎抚卷三叹谨书其后而归之
　　跋范丞相江西唱和诗卷
　　髙平公相业之详见于王大参瞻叔所作行状公之第四子孝隆栋实为钥妻之姑之夫获闻公平生尤着初赴廷试京师人已传惟襄阳一范吴兴一刘直言时方佞谀成风人已想望风采暨胪传尽甲科不见二公姓名李丞相士美以攷官侍立出班奏知徽宗亟命索此二巻进读嘉叹再三遂俱寘第二甲首公既得官时何丞相文缜方为内相往别之何公曰如公等人物岂应堕州县中公年始逾冠对曰偶叨名第且欲归山中读书未暇求进也何公尤加叹赏赠以诗曰汉廷初唱乙科时陛楯何知亦叹咨天子方将前席问将军焉用免冠为髙风已侧谀臣目异日应伸壮士眉更向山中读书去功名如此不嫌迟然公竟自此横翔三十一嵗为髙宗朝名相兹得敬观诗篇遗墨敢识旧闻于后刘公名宁止云
　　跋米元晖着色春山
