<!-- { "loadSidebar": true } -->
　　奏为哀恳　圣慈垂怜准放事臣本月初四日一疏十二日伏奉　圣旨卿求去迫切情非得巳朕巳悉知但辅弼之臣能竭忠报国是非毁誉自当明白岂得以一时浮言决于引避且卿公清任事人亦未尝不知宜遵旨即出毋复苦辞吏部知道钦此臣当即望阙叩头谢　恩讫伏念臣之求去情非得巳　圣鉴亦巳洞然但欲臣以负瑕含垢之身竭忠报国则臣不能欲臣不避人言腼颜居位以俟是非毁誉之明白则臣尤不能臣平居常论士君子大节壮而行老而休乘流则逝遇坎则止不离此四句在圣人可以止则止可以速则速在吾人不得不止不得不速至其身之所处如水之冷暖饮者自知古人不告于妻子不谋于朋友自决而巳故臣出处之际更不向人商量人有遇坎而向臣商量者辄以止对今其人或在林下或在仕途屈指计之盖有十数人焉倘谋人则明自谋则昏平日侃侃焉能道止足之言而今贸贸焉不识去就之分则臣所与谋诸人岂不笑臣臣亦何颜见之夫臣虽挂名仕籍叨冐衣冠竟是一个吃斋修行之人虽幸主人容纳而见其左右有不喜欢便披衲蹑屩而去彼何所求而甘受人呵斥嘲笑为哉昔李泌愿赐归衡山当时人主念其难容亦使寄馆淮南以避之今　皇上但赐臣归清源山足矣臣历考前此阁臣虽甚眷留至五六辞必放窃度其时上则求之　皇上下则托之同官皇上念其恳诚而传放同官见其真切而拟放相体相成犹是古意乃今　皇上不肯传同官不肯拟直取不得不去之人而絷系之必令其污蔑狼狈或客死异乡岂　圣主所以厚遇大臣即同官自为他日计亦不应若此臣求去之急不识忌讳伏惟　皇上亮臣放臣臣不胜云云万历三十六年七月十三日奏廿三日奉圣旨卿言流行坎止此是常说大臣之义当国家有事亦当权轻重以为去留今各处灾伤艰危日甚若皆恝然引去谁为匡维宁不负朕所望宜遵屡旨勉出赞襄不准辞吏部知道 

　　○乞休疏 

　　奏为万恳　圣慈垂怜准放事臣于本月十三日又具一疏二十三日伏奉　圣旨卿言流行坎止此是常说大臣之义当国家有事亦当权轻重以为去留今各处灾伤艰危日甚若皆恝然引去谁为匡维宁不负朕所望宜遵屡旨勉出赞襄不准辞吏部知道钦此臣不胜惶悚不胜感激当即焚香望阙叩头谢恩讫伏念各处灾伤皆臣召致此人尝以责臣者夫召致之人必不能为匡维之事必去而后政地可清必去而后天灾可弭乃以一臣之不去令　庙堂之上宁静无期公交车之章省览不暇何暇为国事时艰吏治民生计乎故臣之当去与其不得不去不但臣知之人皆知之　皇上倘览臣疏并徧览先后诸臣之疏在　圣心□必洞然今　皇上累怕留臣不以烦扰聒渎厌臣伏惟　圣恩如天罔极无以加矣臣三月八疏生平之怀抱衷情之委曲披沥输写亦既反复罄竭无有余而不尽者矣臣今不敢再有所言惟乞皇上怜臣亮臣传旨放臣俾臣得全始终臣生当陨首死当结草臣不胜云云万历三十六年七月二十三日奏二十九日奉圣旨屡有旨以国事多艰赖卿殚忠夹辅勿坚去志乃屡奏不巳是终以人言介怀当思君命为重即出赞襄方见辅弼大臣爱君忧国之意不允辞吏部知道 

　　○乞休疏 

　　奏为待　命日久衰病难支万恳　圣慈垂怜准放仍容辞俸以免素飡事臣自四月避言乞休疏今十上矣词穷意蹙屡荷慰留　皇上之批答频烦臣之聒渎不巳蒙　遣官宣谕复命同官严论而臣不敢趋承昨　万寿圣节蒙银币之赐未经朝见不敢廷谢亦不敢随大班行礼惟诸仁德门叩头而先是数日巳患腰痛强拜兴几至失仪若夫朝政阁务则一毫不敢与闻久矣伏惟　圣恩高厚臣何忍负　君命严重臣何敢违其万不得巳之情屡疏巳悉而臣年近七十羸弱多病数月以来进退维谷久困无聊精神益损气血日枯腰痛不愈兼有唾血之症臣今惟忧性命而冀生还凡近日新旧科道所言臣不暇辩亦皆可无辩也伏望　皇上矜怜传放诚为终始生全之恩而臣既久不事事所有俸薪并乞照例罢给臣不胜云云万历三十六年八月二十五日奏二十九日奉圣旨卿坚欲日久屡旨慰留切望勉出以副眷怀如何又以衰病为辞苦欲求去知卿精力强健佐理有余朕方励精庶政辅弼之任深藉老成宜遵旨即出赞襄慎勿再辞吏部知道 

　　○乞休疏 

　　奏为病臣委难供职乞　赐骸骨以遂首丘事臣自四月乞休连章累牍未蒙　俞允乃本月二十五日告病并辞俸一疏伏奉　圣旨卿坚卧日久屡旨慰留切望勉出以副眷怀如何又以衰病为辞苦欲求去知卿精力强健佐理有余朕方励精庶政辅弼之任深藉老成宜遵旨即出赞襄慎勿再辞吏部知道钦此臣不胜感激力疾叩头既而抽绎明纶则臣一毫无所矫饰之真心与万分不可勉强之精力犹存不能自达于君父之前者臣年龄衰暮精血虗枯怔忡健忘耳鸣目暗鼻渊口疮胁痛肛脱种种贱疾备于一身而腰痛咳血乃近日之新疾也待命多时求去不得心肺燔灼寖食失常此在壮夫亦必成病况素多病者乎夫人之弹射犹可忍默身之疾病岂能勉强即上臣急君徇国不顾毁誉惓惓然为建树勋名计而精力不支则不能即贪夫留恋隐忍不恤矣骂躭躭然为身家禄位计而死期将至则亦不能惟有一去而巳矣臣每见年来诸臣称疾乞身　皇上亦多所不信既而物故有于京邸者有于途次者竟不生还岂不可伤　皇上诚蚤念其至此亦何忍留而不放也今臣犬马疾病实非矫饰伏乞　皇上怜悯放归得解触藩之苦庶几残喘犹可少□□戴　天恩曷其有极臣不胜云云万历三十六年八月三十日奏九月初五日奉圣旨卿前屡疏以人言求去兹又再疏引疾恳切真情朕巳悉知但政本重地辅理攸资以卿忠亮老成特加简用乃猷为未究坚欲乞身殊非大臣体国竭忠之谊勉□去志即出赞襄是朕所望卿其体之不允辞吏部知道 

　　○乞休疏 

　　奏为病臣待放日久情蹙词穷恳乞　圣慈俯垂怜悯事臣前月三十日一疏伏奉　圣旨卿前屡疏以人言求去兹又再疏引疾恳切真情朕巳悉知但政本重地辅理攸资以卿忠亮老成特加简用乃猷为未究坚欲乞身殊非大臣体国竭忠之谊屴回去志即出赞襄是朕所望卿其体之不允辞吏部知道钦此臣不胜感激力疾叩头臣疏多矣蒙　皇上慰留至频数矣而狗马之疾委属不支呵斥之声况亦难受呼天不闻挂冠不可因念古人接浙而行不脱冕而行明日遂行三宿而出彼时进退绰绰即为孔孟何难使仕于今不知其何如也故曰古之成材也易今之成材也难臣□今时亦有惜名节知止足之人秪缘引去之难爱反为害荣反为辱位居大僚而其去就远不及庶僚之便身在国门而其情况殆不胜拘系之苦今皇上诚怜臣放臣即声臣违命之罪而严其谴惠乃过于温纶即治臣不职之罪而削其籍幸乃过于加官臣进不能报　圣恩则有退而修身正俗以报生不能报　圣恩则有死而结草衔环以报何必戴星出入橐笔左右亦何必鞠躬尽瘁死而后巳哉臣不胜云云奉圣旨政本重地从来皆数人恊力赞襄今二卿求去愈坚甚非事体惜名节知止足是卿雅志朕巳悉知但朝廷爱惜老成不轻进退之意卿亦当体还即遵旨勉出以慰朕怀前奏辞俸俱不允吏部知道 

　　○乞休疏 

　　奏为病臣困苦巳甚万难复留恳求　传放事臣本月初六日一疏伏奉　圣旨政本重地从来皆须数人恊力赞襄今二卿求去愈坚甚非事体惜名节知止足是卿雅志朕巳悉知但朝廷爱惜老成不轻进退之意卿亦当体还即遵旨勉出以慰朕怀前奏辞俸俱不允吏部知道钦此臣不胜惶悚不胜感激谨力疾叩头谢恩惟臣前疏哀求至于自甘严谴情愿削籍惟求传放一声而微诚犹不足达天急辞亦不能动听始知世所相加以顽钝之名有自巳求者亦有自天降者缘臣器小而受大积薄而取丰天之所厌将毁其末路而不欲与之生还也臣一身百病以药代飡六月间遇一僧人为臣炙顶心太阳二穴八月复炙一次杳不见效所谓枉烧肉者耳盖臣自见衰病侵寻子纔七岁送终之服巳制于客邸虆梩之事亦豫于家乡虽臣心尚长而臣筭巳短夫以诸葛亮之才当危急存亡之秋故宜鞠躬尽瘁死而后巳而亮仅五十四岁耳今无其才又非其时岁则迈矣病则甚矣名辱身歼为异乡之鬼无益也故臣惟求皇上传出准放一声俾臣生出国门归而待尽即身后帷盖臣敢援先臣魏骥之例即于今日预辞矣臣不胜云云 

　　○乞休疏 

　　臣观今天下南忧水灾北忧建夷而中朝之忧有甚于洪水夷狄者李廷机之一日未去也乃臣所忧独此七尺之躯一线之命耳语云匹年无罪怀璧其罪臣秪为叨冐今衔故明有人非幽有鬼责人之话柄臣之病根皆此为之崇也伏乞　皇上夺臣之衔令以前官去而亟放之庶灾衅可消残生可延臣不胜云云 

　　○乞休疏 

　　奏为哀恳　圣慈亟赐传放事臣自四月乞休经今七个月余疏巳十有四矣臣生平罪状元后言者摘发巳尽在　圣明亦知臣之不肖用之误而斥之晚矣臣病难支亦巳具于前疏不敢重陈矣臣今度日如年在邸舍如在圜土而　皇上尚不放臣坐视臣身无完肤命不生还窃度　圣慈亦必不忍伏乞　皇上传放一声臣不胜云云 

　　○乞勘差官始末疏 

　　奏为乞勘差官始末事情并廿罪谴事臣顷者疏辩科臣彭惟成劾臣通夷媚酋之事惟成复有疏劾臣指批为札臣未及辩而前疏巳丁复奉　圣旨建夷骚扰驿逓为害不轻差官会同抚镇晓谕亦是正理览卿奏朕巳知道了还遵屡旨即出赞襄不必以此介意吏部知道钦此臣流涕感激以为　圣鉴巳明无辩可矣乃言者相继不巳臣安得避烦渎不再为　皇上一陈也臣始因科臣札付之讦随取礼部卷宗来查止有通状手本禀状司稿咨文批文几张用印钤连并无札付臣谓□即札耳及见惟成再疏重查一番亦不见札付何在适有主客司书办来取原卷臣亲问之乃云堂稿所载批文前有一稿内称合札本官者便是札付臣阅稿中主客司案呈有议差女直馆序班利瓦伊葵前往辽东廵抚衙门会同总兵□选差通官同诣□儿哈赤等营寨商议宣谕等语及案呈到部则□□札本官即将发去辽东廵抚咨文赍□本衙门投下听候会同该镇总兵官查照咨文内事理从长商议宣谕奴酋务期恩威兼着慑服夷情节省驿逓毋得苟且塞责或别启衅端等语臣批一行字此堂稿札付全文维葵所执谅即此也乃但录其前而遗其后则所云从长商议毋得别启衅端之语人不及知安得不滋疑议今惟一勘颠末自明惟成之论不为无因臣之辩亦不为说谎而臣本以腐儒偶署部篆年久事多罪过山积即此一事特因一纸通状送来及数十牛头哀□一时不忍致惹祸端止是官失题差臣前疏既以昏迷差错请罪矣虽蒙　圣鉴难解人言伏乞勑下再行一勘然后正臣之罪以谢言者以警将来臣不胜云云万历三十六年十月初十日奏十四日奉圣旨差官宣谕建夷卿虽偶失题请然其意共是欲约束夷人以苏驿逓且札付中明言与抚镇官从长商议何云私通览卿奏事情明白朕知道了不必行勘该部知道 

　　○乞休疏（一） 

