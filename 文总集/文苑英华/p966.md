<!-- { "loadSidebar": true } -->
　　梁髙祖聪明文思寛厚通博生而神异动多竒怪此天表也永元之初羣贤受命竭懐辅正尽力康衢细隟未开纎尘不动而雄图英筭孤识独见审长河之将决知昆山之必焚理欲先天未遑后举呌啸龙虎合集风云驰两函以取荆州连五都【疑】以震都邑长流逺迈独决方寸霜风飞扫云雨霑沐白旄一麾顽童授首乃吊寃魂而谢牛酒昭筐篚而式善人师不疲劳人无怨讟讴歌是逼狱讼攸归代徳立成眷命斯在然躬览载籍备睹兴亡留心求瘼励精纳善虽化未大道时亦小康也若寻其徳音讨其风俗尚根浅易防源涸难流祸乱相仍盖其宜矣且兵号义旗战称伐罪胜非已利功岂私成汤有惭徳去道近也武无愧容其私厚也昔魏太祖兵锋无敌神机独行大战五十六九州静七八百姓与能天下慕徳犹且翼戴弱主尊奬汉室降及宋髙剪平伪孽安复王家义声薄天髙诚动日然更悬兵四岳决胜五湖北静燕尘西清秦雾宏勲不譲成徳见推备物满庭犹非望故晋帝今日之所事本所甘心义士犹或非之通人尚为薄徳况梁取天下又甚于斯南康主盟实称齐帝奉之以成大顺承之而动义兵国步既宁家怨又雪君称主祭臣复何猜借人之名而不复命者也寻其锡文考其谦让事同对面理非饰词宁知悠悠江山相去千里矫情伪迹顿至于斯示人此心岂躬行事欲令节义行于比屋其可得乎夫君人者日月齐其明隂阳资其信江海同其量天地偕其容未有餙智惊愚材惑众较武力于羊侃示腰腹于贺琛商略儒宗取异于章句变置官品无求于典实每事皆欲先入【疑作人】所唱复须称賛父作子注君制臣歌受佞无厌进謟不倦浮华道长轻薄路开以天谴为嘉祥用妖恠为休祉聚敛俱极赏罚无章有识为之寒心羣寮曽不先觉若言位是神物何须下殿走乎若言负重愿休何劳受赎归乎若言息人是务何须纳叛臣乎若言吞代有时何须中许和乎利器不藏奸夫得志然则侯景之兵我人也仗我器也驱我人掲我器而取隽者岂异术哉由上之失教也君父幽辱宗庙倾危帝子王孙跨州连郡未有晋郑齐心牟虚合契五侯九伯列海分山牢【疑】闻申包胥之顿哭秦庭茅夷鸿之币谒吴国户口徒众不覩死战之人宠遇虽多宁有报恩之士江淮无波澜之阻城阙絶藩篱之固长州杜若一旦凋零稽山竹箭忽然摧折可不甚欤或问曰梁主不以黄屋为尊紫宸为贵离欲絶爱遣色归空有汤武之忧劳若尧舜之臞腊享国五十若登春台忽为羇旅叛臣鸣吠逋丑长防指阙强弩临城兵折意穷忿毒而没善不可恃岐路何归君子曰梁主之美诚如子言神无与善未敢闻命何者武帝暮年荒诞实甚殚守县之力不充自纵之资尽丁口之租才足缁衣之费昔夏桀以九州之冨秦皇以六合之尊造琼室而天下土崩作阿房而寰中瓦解况地比一郡国乃三分外在【疑作有】征戍之勤内有雕靡之弊加以金刹寳柱烂熳云霞至于银榜朱帘的防星月神怒人怨祸积患生过徃必来何足疑也且夫恶于齐而保于我何补也得一夫而亡一国非智也昔赵纳冯亭有长平之祸梁受侯景成永福之灾金瓯忽伤悔之何及
　　陈武帝论
　　孔子曰夏道不亡商徳不作商道不亡周徳不作梁自侯景入防萧詧外奔西邻责言南风不竞簒杀三帝覆没两都可谓亡矣但人痛既深天道亦悔是以大命集于有陈也武帝身长七尺垂手过膝葢姚襄刘备之俦也惟寛以容物明以知人旷荡不覊雄勇盖世声振岭表功济日南属王室不纲大难未已江湖羣盗日寻戈戎是以投袂而呼夕不待旦以梁大寳三年二月防王僧辨于白茅湾齐小白之合诸侯以谋王室臧子源之要天地惟讨贼臣故戮力尽心有死无二义声一发其从如云端居不言神光满室建牙将指飞龙在天其所志也叛而伐之伏而舍之伐叛刑也柔伏徳也徳刑既举人知其心旦为仇雠暮为賔友文公指白水萧王推赤心不足加也若乃侯瑱贼将也降无季布之疑安都败师也归受孟明之任重孝穆之义待之如賔释欧阳之囚惟贤是用故得羣材毕用众勇合威荡徧地之横流廓溥天之巨禄脔侯景于竹町执王伟于草间爰其息归瞻乌遂止仍以新不间旧疎不间亲髙譲近臣方求别统昔魏推袁绍汉谢项王道贵能伸理不嫌屈及江陵不守丧君有君疆场无虞羣臣辑祖【疑作睦】足以摅三瞳【疑】之遗愤歇万国之夙悲既上宰变图假立非次晋出子圉秦纳贞阳陵谷迁移对之长叹君臣易位但觉悲哉况乃居汜不归焉用方伯在郑未纳谁曰勤王于是潜谋腹心隂召武旅囚杜陵于别室告文帝于临时舟乗旦潮旗寝夜月扫重氛于绛阙反宸极于紫防役不浃辰区宇大定加以北挫萧轨西拒王琳圣徳日新元勲渐茂然后继宋齐之丕业承舜禹之大名升坛而告上分珪以揖郡后大哉美哉人无间焉但云雷尚屯边尘未弭翌日告渐缀衣在庭楚之王孙叹布衣之未返燕之太子践机桥而不归悲夫
　　陈后主论
　　长城公器识古人承平嗣主观其求忠谠之士禁左道之人淫祀妖书镂薄假物即古明哲何以加焉但强防临边南国斯蹙礼义不举苛刻日滋邻好不敦骄傲是务嬖妾五十尽有珥貂之容丽服一千咸取夭桃之色加以贵妃夹坐狎客承筵玉貌綘唇咀嚼宫徴花牋防笔吟咏烟霞长夜不疲略无醒日于时也隋徳甫隆南被江汉厚待间谍羊叔子之倾敌人不伐有丧楚恭王之结邻好加以贺若谋勇应变如神擒虎雄风临机若电莫不迎刀自裂听鼓争奔斩张悌之守迷降薛莹之知命紫殿正色不用袁宪之言白刃交前但为无社之计嗟乎龙盘虎踞之地露草霑衣千门双阙之间风烟歇絶临江离别之感赴洛呜咽之悲五百里之俘囚累累不絶三百年之王气寂寂长空一国为一人兴前贤以后愚灭其来尚矣或问曰安乐公刘禅归命侯孙皓温国公髙纬长城公陈叔寳并称域中之大防天下之尊或衔璧送降或逃窜就系必不得已何者为先君子曰客所问者具在方册请为吾子陈之任自择焉若乃投井求生横奔畏死面防请罪膝行待刑是其谋也马上唱无愁之歌侍宴索逹摩之曲刘禅不思陇蜀叔寳絶无心肝对贾充以不忠之词和晋帝以邻国之咏是其才也纵黄皓嬖岑昏宠髙壌狎江总是任也剥面凿眼孙皓之刑弃亲即雠髙纬之志其余细故不可殚论听吾子之悬衡任夫人之明镜客曰入井下策也
　　隋髙祖论
　　昔孙资隂谋晋宣入辅郑译矫制隋文受遗自此而有魏人从斯以迁周鼎盖天厌乱徳神诱其衷若妄指河氷遂成王业误击金鼓仍啓霸图也况体貌竒特仪表絶人周太祖之钦明异其风骨齐宪王之聪察惮以非常韦鼎一见以委诚赵公闻名而进女是以称刘季之灵怪者不谋同词说中兴之应防者徃徃偶语属周多世故祸难荐臻始以后父之尊遂受托孤之寄骑虎不下掎角是因不利孺子非唯管叔之言社稷输人宁止休公之对所以尉迟举魏从乱如云王谦防蜀其徒若市遂能驱驾豪杰委任忠良不下庙堂天下大定然后讴歌允集文物满庭卿云晓聚长星夜扫拱揖而朝羣后升坛而类上帝绍舜禹之遗躅光汉魏之大名于是流旷荡之风浸淳古之膏泽削秋荼之繁令革亡国之哀声加之以恪勤广之以质素太阳满昆虫之穴湛露垂行苇之苕教人七年亦可以即戎矣俄属陈朝丧徳江海扬波自絶于天结怨于下乃以开皇八年十月承少昊之秋气动文昌之将星下蜀汉之舟翩翩龙跃集幽并之骑萧萧马鸣一苇而可以横大江三令而可以陵汤火蒋山苦战子文之魂魄飞扬建业大崩叔寳之金汤不守既遭岸上之虎非复水中之龙斩伯嚭以谢陈人礼陆机而慰吴士春波暂洗污俗咸新秋露一零弊化斯改乃下制曰今率土大同含生遂性内外职位遐迩黎人家家自修人人克念使不轨不物荡然俱尽此乃忧勤之心见于动静故使六合之中观如晓日八纮之内若遇新晴况复尽力于人励精为政躬亲以率下因心以感物烟火万年风雨四时野有击壤之歌天无垂象之诫方丹徼烟燧不惊玉槛金河波澜乆息天子登云台而访道实垂拱而无为公卿指日观以推诚愿升中而每竭可谓尽美矣未尽善也然天性既猜素无学术意不及逺政惟目前是以牝鸡司晨防人罔极剖符罕山河之誓同盟多翦黜之悲恩不终于有功罚每深于无罪啓防墙之兆借实沈之兵杨素决其波张衡注其隟桞逺草制房陵尚遥穆子授戈竖牛仍在祸非天降衅是人谋是以知隋运之不永矣君子曰昔陆孟知中兴之防宣帝始重儒术李通称汉家之命世祖专信防文时好既行其流遂广故子云符命尹敏伪言即其类也髙祖少爱不经之谈遂好迂诞之说所以王韶顺防袁充取容赏溢丘山恩深江海岂不弊乎又祥瑞者圣人之应也至若八百集于孟津六王至于陔下周人岐山之北晋众江汉之南负乐就陈携手适宋牛马内向羣盗外奔宗社乂安黎民不散此瑞之上也若乃连珠共轸的砾清汉之涯合璧齐辉光芒黄道之上四时不爽百谷用成家有孝慈人懐礼义此善之应也至如白鹿朱鴈璚露卿云鸠雀异毛草木殊状此并沐我皇泽煦我帝春圣人圆城之中天子生成之物岂足表太平之日显休明之辰而隋主好之意不能尽遂令巧伪相半何其薄哉近石虎之有中原也伏心汉髙自侪光武子女殁于淫昏文物尽于锋镝犹得厌六马驾四辚燃连理之材煑白雉之肉若天道不惑应降以灾由斯而谈断可知矣隋之眷眷复何为哉问曰晋克金陵功多者属吏隋平建业徳俊者尤【阙】岂争名于朝事必须此将亷耻道尽莫畏简书乎君子曰晓兵之家因敌变化故有功成请罪之义君命不受之谈今者王濬乗风贺若先战茍有大利何简细瑕方知责兵士之污宫闱徴军司之隐玉帛岂不陿乎始【疑】范燮后入孟侧不前却克有词冯异不语时无君子斯焉取斯岂与夫自伐无惭奋髯直出而相类乎又问曰王者初兴必有佐命莫不同声相应同气相求白云之欝庆龙清风之集雕虎不以夷险易志不以逺近隔心千载一时其来尚矣三代以前缅邈无际两汉之后声名可寻若乃庇俗匡时体国经野谋出心膂政待股肱但清济之入浊河波澜莫辨蚊虻之附骥尾迟速罔知既因论讨之余愿示悬衡之末君子曰神人无功逹人无迹张子房机孤映清识独流践若发机应同急箭优防淡泊神交太虚非诸人所及也至若陈平荀彧贾翊荀攸刘郭嘉田丰沮授崔浩张賔等可谓天下之菁英帷幄之至妙中权合变因败为功爰自秦汉讫于周隋兰菊相薰惟有此矣加【疑】萧何之镇静闗中冦恂之安辑河内葛亮相蜀张昭辅吴茂之经理琅琊景略之弼谐永固刘穆之众务必举扬遵彦百度惟贞苏绰共济艰难髙颎同经草昧虽功有大小运或长短咸非【疑】股肱之材悉为忠烈之士若乃威以静国谋以动邻提鼓出师三军贾勇置兵境上千里无尘内外兼材惟孔明景略也故崔浩云王猛是符坚之管仲刘裕是徳宗之曹瞒孙盛云孔明善辅小国子产之流也斯言中矣
　　隋炀帝论
