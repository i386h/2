<!-- { "loadSidebar": true } -->
　　近阅邸报北虏抵通州公膺辽蓟新命文谟武略天展才猷此其恃乎缅惟榕城促膝论□□经年日夕依依芋原分袂至今惆怅公驻□□夷伏承翰谕叨以岩居乡宦得登首荐海内交游鲜知巳今知者非公其谁与仲于知巳而屈于不知巳自昔为然举尔所知又何嫌焉衔戢肝腑传示子孙公行未几柄兵者即激成军人之变乱者二三日乃定遂惊惧飘然抵家壬戌三月八日倭至攻城九月戚南塘领兵剿杀十月初新倭继至当事诸公原无实心忧国之忠又无临机应敌之智日夕玩愒事同儿戏十一月廿九日城陷日月昏翳万鬼烦冤某被执营中外传起居多属诪幻辱公知殊深恐欲闻特兹驰简奉报聊一解悬悬尔伏冀尊鉴不宣 

　　○奉砺峰康公启 

　　别我公久矣日者承慰谕兼以金币即命工制之以昭惠也倭奴为江南患滋年矣郡城之陷也自吾郡始洪武来不遭兵燹吾侪生也不辰逢此悖戾其惨伤也大矣日月昏塞神鬼烦冤督戎者原无忧国保民之心又无临机料敌之智日夕玩愒事同儿戏及城弗守借口乡宦造飞语使人腾谤于京师不能罪巳而欲贾稿于人何其说之不经也弟被执营中五阅月有兵至众哗然以为黄五叔统兵来外又传弟削发为倭长众言混淆莫知其端新倭继至十月朔攻围仙邑月余未解谭戚二公并力同心日夕劳瘁今兵稍集南北夹攻可克也兹翔便附报□申谢臆伏惟尊鉴 

　　○又奉戚都督公启 

　　公以身为万民主解仙邑三角之围麾旗帜亲战阵手刃倭奴有不听命者罚不移时社稷之□国家所隶也忠赤可以通天地格鬼神昨遣仆入京附敝亲家陈环江行简诸老备道地方前后事公功当上赏闻者足以庆矣伏冀嗣是兵势众多量敌而进必殄歼之使万年海滨之无遗育在公兹行 

　　○奉宗主凤阿姜公启 

　　客京邸得亲颜色领诲言公自庚申以宪职筦全蜀文柄南北各分良朋伊远嗣是蔚有声称仍以宪副筦文柄于八闽闽与蜀无虑数千士德立教成风之所被者远而泽之所及者众继自今为宫宾为学士晋秩宰辅道修于身而行于内外上下不巳华乎某岩居遭城破被倭执者五阅月精神气血医至今未平日者闻文旆抵榕省未敢修一敬通一问而明公乃赐以缛仪先施情恳眷眷于同院之雅也揣分奚堪扪心益激裁呚恭谢伏冀览照余容面谒细陈下悰不宣 

　　○简复陈少淇公 

　　北郊尊酒言别溘焉经年嗣得常山燕京二谕真切万里犹比邻信然信然恭喜客秋晋秩大廷尉民之司命天下所倚以为平钦恤心充然不可忘由兹登枢垣遘运行道功铭彝鼎名列史册为古今一奇大丈夫不深有望哉某在职□禄苟度岁月及今岩居中夜以思悔将何□负此生与此时焉尔巳非公不敢道廷□弟早暮一视之春日有怀适使者索复简草略布悰并谢贤书香帕之惠时诎无以为贺惟向天致数语为祝伏冀尊亮不宣 

　　○奉分廵何凤野公启 

　　黄花晚节白鴈含情蜀与闽相去几千里宪旆廵察兹土昕夕得以荷容与聆诲言民得以怀来百谷用昌而黎庶元元得免艰食道化渐渍风之所被者远安能思初佚能惟始不令人发深省哉铨曹计吏公当跻华陟要恐为一方残氓借使车将大有所授岩居岑寂驰慕无巳兹因贵门士行奉布下悰并申起居之敬不宣 

　　○奉戚南塘公启 

　　韶华如毂春且深矣昨恭迓于南郊执酌言曰正月三日之别今为闰初旬转盻经时皆为陈迹惟我公宣力效忠驱驰于闽广之交与倭奴合战无虑数次余党奔窜于林谷海□间闽以南无复虞矣生人者功大所在着思公曰是天（前有逸文）色鸟声夕阳在地人境俱寂倦游者所甚乐而安焉我侄高处司斋何日得行酒赋诗促膝谈心慰我衷曲也契侄王生便附候兴居惟鉴照是嘱 

　　○简内翰陈对溪 

　　恭喜荣登春省高第是父是子有重光焉馆阁抡贤得以吉士进读书中秘与海内名隽握手论心调兰断金不巳幸乎回首二十年初进亦蒙是选屈指韶华如梦中事公遭际　圣明卜相登瀛寔周家之桢岂直枌榆之华哉殊深□浣尊公北行敬修短简聊布下悰总冀台照不宣 

　　○贺易洞皋公 

　　维岳生申适应昌期之会有殷梦说聿资良弼之功方宣惠于海邦三年底绩即蜚声于廊庙此日欣逢昨曾申祝于堂阶不敢再烦于伏暑薄进寿筵之庶品以彰侍彩之微忱鸿私仰冀鉴存燕喜尤深舞蹈 

　　○简复涂任斋公 

　　荣发时为公难之兹巳历程途万余里屏翰方岳为社稷重臣阖眷星聚宦邸为家则日见其易焉尔巳第苦陈人僻处岩壑公高居薇垣义无出疆则握手调兰之期未蔡秪昕夕神驰为烦尔良晤或天有以假也使至远锡琼瑶光昭蘅藿阃阈之内咸啧啧然颂我翁逮下之仁夫人其善承之媲美之休感与媿并总言申谢仰惟尊鉴 

　　○与易洞皋公 

　　校士连朝聿收得贤之功虽盛暑不为烦是月朔日承頋留饷公自为期十日来赴饮不意别后疮势盛发结毒流脓几昼夜忍痛不堪以此改卜期第客兴已张主人无以承之甚自愧悚恃至爱能亮之谨布下情 

　　○与陈别驾 

　　左腰骨间是月朔生一肿毒曼延至今太守公朔辰下顾留欵说七日八日考生员初十日来赴饮不待招公远自仙归则二妙并美揄扬□昼之长以倾倒河朔之饮枕簟清凉归路待月得非主人至愿乎而今尚未能惟翁为谋之 

　　○简新任贵州宪副林联峰 

　　天有远土君无远民贵藩尊公曾宦游其地而我公继之世其职顾不为荣哉部俸独久而葵峰东野皆知公者谚云食禄有方信哉既承命早宜赴任鄙人每观远岳重臣昼归乡井夷游桑梓之乐窃不为安恐非所以服劳皇家之义如来谕诚是近病疮今劫稍减负枕检方忽承翰贶之辱情与文俱感慰殊深客岁二仆附行春还荷远惠并谢天暑正烦倍加珍摄愿祝 

　　◆杂文 

　　修醮青词 
　　送田母族 
　　送田房弟廷本 
　　助缘南山西塔院劵 

　　○修醮青词 

　　明神现世阴宰劝善久微权威福在天旁达显仁之妙用或随其英灵之未尽节制于一方或任其气机之敷施充斥于寰宇有感必应无远弗通自乙卯春蠢兹倭夷之肆虐以毒我人民（下有逸文） 
　　辛亥年用银参拾两修盖状元公牌楼 
　　戊午年用银壹百贰拾两重建朝请祠 
　　嘉靖四十三年甲子长至日世孙廷用谨识福建布政使司分守福宁道兼漳州地方左参政涂　批 
　　甲子一之日阳和初畅风物熙恬乃以政暇走访司空黄公于东庐破酝炊黍剧谈古今偶及往代赡族焚劵诸事欣然共向之少焉公出是日手书捐田助祭二劵相示余遂不觉当粲而叹曰善哉斯举也可以风矣夫世衰道丧人私其身陶朱取嬴计然称隽族焉则之如流澌下矣岂知婴秉齐轴宗不步跣广辞汉绶藏无留金古人所以重一本而荣君惠者孰非万世士君子之型范哉读二劵公之扬历声华不复具论而此举大旨则以　圣朝恩光祖宗积庆为重夫覃恩光忠也遡积庆孝也举大祀而不醵族仁也一事而三善备焉信矣哉可以风矣余也叨守兹土世业风教胥为有关故特表而出之以竢他日采风者东里亢宗其世守焉而无失可也 
　　兴化府　批 
　　阅此劵此批冬卿敦本之忱　当道维风之雅俱见矣黄氏子孙其世守之庶敬承表正不遏佚前光云 
　　甫田县　批 
　　捐俸置田以飨以祭由宗及祖孝广本支黄氏孙子世守勿替 

　　○送田母族 

　　勑赠太孺人郑氏廷用母也曾外祖福五公生下三子长房无传次房拙庵生太孺人伯舅学文遗一孙亨三仲汝信季汝忠皆无传三房南圃遗下七子今所存孙寿六寿八曾孙斯迁斯文斯云家计萧条祭宴无备谨拨田贰拾石准为蒸甞之费切念熊丸之教叨壬午省荐榕城归见堂客在座而母不及见抱柩泣血见□□□□乙未进士官检讨修撰晋秩司经局洗马□翰林院侍讲累官工部右侍郎积俸所贻分之母族推恩之所自也郑后人岁时承办祭物其粮差共户办纳外祖拙庵公汝信舅清明重阳加一祭卜啨子姓与黄门子孙共飨之设田之意云 

　　○送田房弟廷本 

　　同祖弟廷本敦朴无为惟佣学家塾今城陷岁更荒矣拨田贰拾石送与养赡终身仍贻本支子孙即日就少村户下除割东厢三啚黄廷修户丁廷本纳粮当差永为巳业本房子孙母得故违自取不孝之罪其共承之 

　　○助缘南山西塔院劵 

　　始祖唐御史里行公读书南山之巅三十有六年故其积学着之为文见有集传于世普门庵祠其像举西塔僧之可者以奉其祠予未第时尝读书于西塔北楼之下僧所有田余千石近多侵没仅存若干亩田多滨海岁歉山门钟楼颓坏年久无力修葺前中后三正殿并两庑稍可蔽风雨东庑外香积一直渐入凋弊西庑外云堂石柱木瓦巳湮毁只存基址可慨巳予官翰林二十余年比抵家念各僧贫难且思此院与罗汉峰先大夫玄宫相近乃捐俸金三十两给与僧祖辉济云以相厥工仍施租二十石岁存香灯先大夫忌日设斋诵经我子孙世共飨之时皇甫理山公视郡篆僧所立劵即欣然识之以示永远自今伊始各僧务守法戒无孤今日意若潜行拨托变卖我家子孙当鸣之于官嘉靖乙卯春三月司经局洗马少村黄某书□□□形开朵朵□家住在藕花心银涛夜□□□蕋□□□□□玉林长伴藤萝看虎伏忽乘风□□□□□□玉井华峰上安得骖鸾一往寻 
