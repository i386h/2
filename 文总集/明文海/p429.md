<!-- { "loadSidebar": true } -->
　　受朴于天弗凿以人禀和于生弗淫以习故七情之发发而为诗虽匹夫匹妇胷中自有全经此风雅之渊源也而诗家者流矜竒炫能迷失本真乃至旬鍜月炼以求知于世尚可谓之诗乎晋魏以降古诗变为近体作者莫盛于唐然已恨其拘声律工对偶穷年卒嵗为江山草木云烟鱼鸟粉饰文貌葢亦无补于世焉若李杜者雄峙其间号称大家然语其至则未也儒先君子类以小技目之然非诗之病也彼用之而小此用之而大存乎人天道不言四时行百物生焉徃而非诗之妙用防而通之一真自如故能枢机造化开阖万象不离乎人伦日用而见鸢飞鱼跃之机若是者可以辅相皇极可以左右六经而教无穷小技云乎哉今之名能诗者如吹竹弹丝敲金击石调其宫商髙者为霓裳羽衣白雪阳春称寡和虽非韶濩之正亦足动人之聴闻是亦诗也吾敢置不足于人哉少叅任君莅吾省间过白沙携其先公诗集求言于巻末予故以诗道畧陈之若夫先公吟咏之情具在集中覧者当自得云
　　认真子诗集序【陈献章】
　　诗之工诗之衰也言心之声也形交乎物动乎中喜怒生焉于是乎形之声或疾或徐或洪或微或为云飞或为川驰声之不一情之变也率吾情盎然出之无适不可有意乎人之赞毁则子虚长杨饰巧夸富媚人耳目若俳优然非诗之教也甚矣诗之难言也李伯药见王通而论诗上陈应刘下述沈谢四声八病刚柔清浊靡不毕防而王通不答薛収曰吾尝闻夫子之论诗矣上明三纲下逹五常于是徴存亡辨得失小人歌之以贡其俗君子赋之以见其志圣人采之以观其变今子之言诗是夫子之所痛也南朝姑置勿论自唐以下几千年于兹唐莫若李社宋莫若黄陈其余作者固多率不是过呜呼工则工矣其皆三百篇之遗意欤率吾情盎然岀之不以赞毁欤发乎天和不求合于世欤明三纲逹五常徴存亡辩得失不为河汾子所痛者殆希矣故曰诗之工诗之衰也夫道以天为至言诣乎天曰至言人诣乎天曰至人必有至人能立至言尧舜周孔至矣下此其顔孟大儒欤宋儒之大者曰周曰程曰张曰朱其言具存其发之而为诗亦多矣世之能诗者近则黄陈逺则李杜未闻舎彼而取此也学者非欤将其所谓大儒者工于道不工于诗欤将未至于诣乎天其言固有不至欤将其所谓声口弗类欤言而至者固不必其类于世或者又谓诗有别材非闗书也诗有别趣非闗理也则古之可与言诗者果谁欤夫诗小用之则小大用之则大可以动天地可以感神可以和上下可以格鸟兽四时行焉百物生焉皇帝王覇之褒贬雪月风花之品题一而已矣小技云乎哉都宪朱公以其所为诗编次成帙题曰认真子集授简于白沙陈献章曰为我序之公昔语我于苍梧曰诗非吾所长公豪于辞矣而未始以为足认真子名集公意有所属顾覧者未必知而吾以是觇公之晚节也诗虽工不足以尽诗而况于尽人乎谓吾不能于诗而好为大言不知言者也公名英字时杰郴阳人由进士歴官中外节用而爱人
　　定山先生诗集序【李承箕】
　　箕闻定山先生之于诗尝求之徃古以三代之余波流至于纎秾偶丽而穆穆熈熈之风衰矣近体莫盛于唐而唐莫盛于天寳于是求之少陵以其大而肆忧愁而流离自以为未足于是又求之宋元之间破简斋的契刘因三昧余则决其长垣启其扄钥亲见其人而下上一堂之上风踔乎宇宙电跳乎岩谷涛舂乎髙天氷僵乎厚地乗之以盛气将一扫而空之夫以惊风震雷一鼓而雨物固有生者矣茍不伺夫三日之甘而欲求速化之术未见其能济也孟子曰君子深造之以道欲其自得之也自得之则居之安居之安则资之深资之深则取之左右逄其原故君子欲其自得之也葢有不援天道而忽人事之切当不渉虚诡而悟情性之自然不言鸢飞鱼跃不必随栁傍花天机黙契乎无声真乐何闗于外物是故定山之诗非魏晋诗非唐非宋非元诸名家诗定山之诗四方学者争读之毎以不得其全为恨献臣卖马镂板行之俾予系一言于首
　　同年倡和诗引【张诩】
　　成化甲辰放进士榜予省与者凡十有五人迄今存者仅七人耳七人者为杨君景昌呉君美中罗君公旦卢君克濬马君廷进叶君子冕其一人予也正德丁卯同年侯官林公粹夫以宪副督学于予省亟欲为同年一防也乆矣徃徃夺于公事今嵗暮秋公走书并诗约十月朔假予第为防葢公以予杜门几二十年假予第所以就予也是日适予以弱息病阻因次韵答公意欲公改防于崇报寺而姑舎予公弗诺苐改日如旧约焉未几公以太夫人忧解官不日去矣佥谓公之盛举虽弗成而公之盛意与夫佳制固在也因率众和聨书成巻以为公行赠俾予引诸端嗟乎人生两间事事有数至于离合戚喜之小小亦莫不有数存乎其间如一防易事耳方公既刻日举矣而阻于予复改日矣而公以忧去竟不之果焉矧乎出处显晦之大者可逆料邪由是以观吾人不能安分聴命而屑屑焉运知谋事为之末亦多见其惑矣且公诗有云相逄不乆还相别遂成诗防岂非数邪予既僭引附以和诗二首继之公诗以见倡之之端而四君之和以齿次书于后时克濬在香山廷进在河源公虽有诗寄之其和与否未之见故弗获入焉
　　竹岩诗集序【张诩】
　　诗之为体也甚微而其为用也甚大是故蓄深养厚者其气充然而其为辞也沉婉以粹其次雄浑以博其次平易以直焉不然则急躁以杂矣肤浅以俚矣艰澁以晦矣良由发之性情胸次卒弗能掩如是而夫人所蕴所立恒于诗焉可考见与夫观人臧否得失亦恒于诗焉不差尺寸也苐目力大小具否何如存乎人耳三百篇后诗人类以功力深造力至功完而法具矣诗不能不为之传也葢以诗而重其人焉其间气节功业之着其人自不能不白于天下后世者则其平生所著作亦不容以弗传也盖以人而重其诗焉若竹岩诗集其一也竹岩诗乃前軰河南方伯程公所作其子今知肇庆府事时昭所収録时昭之僚友别驾白君腾霄力请刻之郡斋以传焉者也刻已二君专使具简书礼币徴走文为之序走尝读篁墩文集中有为公墓铭称器宇学问行检才识在一时负公辅之望如公者不可多得则公之为人葢新安之杰然者也至论其为学不事辞藻虽时赋诗而缄其稿讳其名终不以自见也迹是以观公不惟不专以诗名而其诗虽作当时人已不可得而尽见也况盖棺之后乎兹集特頼时昭克肖而能収録云尔然亦存十百于一二也公敭歴中外几三十年防计之积甘棠之爱赫然照当时而篁墩犹以为世亦未尽知之则公卓然为新安之杰葢不诬矣故其为诗也虽不拘拘焉资于功力而性情之悃愊辞意之和平无急躁肤浅艰澁之病亦不愧乎古之作者矣矧其人之可重乎时昭允济公美其治肇庆也蔼然子惠之风腾霄仰髙先哲尤笃同僚兄弟之谊俱足以成郡治而树民彛是皆可笔也走因序公诗故并及之公名泰字用元竹岩其别号也由景防甲戌进士起家为大司徒属出参广右政至左辖云
　　书白沙先生诗藁后【谢复】
　　先生之诗或豪或纵或险或戱大肆情于风花雪月之间不拘法律自成一家其气象颇类邵子而词或古奥有非浅近所能窥者景泰甲戌尝防先师康斋呉先生之门甚见推许遂以所学倡东南后十年复始至小陂闻其名渇欲见之而未能也治辛酉与方进士纯吉评诗及接先生石翁近藁心窃疑之适小儿归自岭南复得先生所为诗读之晩年所得专主于静似有戾乎先师之説葢其所与防者定山太虚诸人日积月累与之俱化故其形于篇什者多空寂长生之术而君子有不屑焉世之髙明逓相祖述以为吾道之宗仆惑滋甚噫安得起先生于九原而解此惑耶讽诵之余窃附鄙説于后以俟知者
　　敬庵诗集序【罗伦】
　　莫论其髙深莫论其浅近通乎性情止乎礼义而已夫竒髙深而卑浅近论诗之通病也以性情礼义为主而不论其髙深浅近焉逹于论诗者也三百篇之为诗国风浅近雅颂髙深然本之性情止乎礼义风雅无异也圣人皆録而不弃焉后世之为诗若李太白黄山谷非不髙深也陶渊明白乐天非不渉于浅近也然君子皆録而不弃焉何也夫性情犹水也礼义犹防也水止于防性情止于礼义则不流而淫不流而淫则其为诗也固风雅之遗意矣然则髙深者吾取之非取其髙深也取其礼义也浅近者吾取之非取其浅近也取其礼义也故曰论诗以礼义为主者逹于论诗者也髙深而过于诡刻浅近而流于鄙俚君子无取焉若敬庵先生之诗其礼义之发于性情者乎吾固未暇论其深浅也伦自弱冠则闻先生之名以为卓然长者之风欲一见而不可得也后二十年得与先生之子逰故家遗俗犹有在者故为叙先生之诗而传之使知先生之可传者不独其诗也先生讳某字常恱姓丘氏鳌溪人
　　萧冰厓诗集序【罗伦】
　　诗非为传世作也本乎情性止乎礼义诗不能以不传也若三百五篇是已当周之盛国风之诗多岀于田夫闺妇之口而其辞义之奥音节之正皆可以被于歌而为法于天下夫岂学而能哉葢先王仁义礼乐之教自闺门而逹于邦国由朝廷而下于闾巷所以渐其心志而形诸四体和其声音而发于文章有不自知其如此之盛也王迹既熄风雅道丧宏材硕士句攻字琢用意非不精用力非不勤卒无异空花目好音过耳夫岂才之相逺哉所以教而化之者无其本也然太极之运不息则人心之天不丧是故豪杰之士间生其中亦无愧于古者若灵均之忧愤杜陵之忠忾陶彭泽之冲澹皆本乎性情之真庻乎礼义之正闗于民彛物则之大视风雅不知何如恶可以后世之诗例视之哉宋氏有国三百余年治教之美逺过汉唐道德之懿上承孔孟南渡以后国土日蹙文气日卑而道德忠义之士接踵于东南其间以诗词鸣者格律之工虽未及唐而周防折矩不越乎礼义之大闲又非流连光景者可同日语也若冰厓萧公亦其一人矣公讳立之寜都萧田人登进士科仕至通守遭世抢攘未及上廼自放于诗当其意到骏若观岳马矫若凌云鹤媚若春园之桃李苍若冬岭之松筠视三君子者不知何如亦南渡以后之髙品也公诗宗江西涧泉赵公章泉韩公雅爱涧谷罗公公为涧谷所知则其诗可知矣同时以道徳鸣者草庐呉公以忠义著者叠山谢公公纳交于草庐又见知于叠山则其人可知矣公子士赟注李太白诗今行于世公集旧板燬于兵嗣孙仪鳯继显前闻欲重夀诸梓属其序于予予尝病科举之业词赋之工害天下之学术欲变之而未能乃为公序而传之何也喜其近于本不为无益之空言也

　　明文海巻二百五十九
　　钦定四库全书
　　明文海巻二百六十　　　　余姚黄宗羲编序五十一
　　诗集
　　镜川先生诗集序【李东阳】
