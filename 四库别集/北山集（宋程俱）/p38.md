<!-- { "loadSidebar": true } -->
　　勑朕爰以季秋肇称禋祀贵诚上质备匏尊槀席之仪创业守文严艺祖太宗之配既成厘事用涣渥恩举兹在服之臣与防追逺之贲矧惟邦彦顷賛国钧加宠厥先理其可后具官故父懐才不试蓄徳在躬义教有方美哉乔梓之度盛事不朽蔚然椿桂之荣惟时中子之贤实予共政之旧顾储宫之极品有保徳之古官用申出綍之华以广均厘之泽时为休命尚克歆承可故母永嘉郡夫人王氏赠文安郡夫人
　　勑朕观载籍之传考兴衰之绪其流泽后世俾衣冠之盛孝弟之风益隆而不坠者非独世泽之脩而已葢有闺壸之助焉具官故母以正顺事其夫以慈教成其子蚤绥三鼎之养不洎万钟之荣属予有事于合宫因以均厘于寰宇矧尔贤子尝更辅臣宠绥式举于旧章纶綍载扬于申命易封大郡表以嘉称以慰烝尝之思抑彰淑善之报可
　　妻普安郡夫人姚氏封太宁郡夫人
　　勑二南之诗本于王化之基而及于夫人之徳虽刑四方风一国小大不同然其所以循法度奉烝尝致辅佐之宜一也具官妻恭慎之美宜其姑嫜淑静之仪表于闺壸辅佐君子有斯显荣属厘事之告成肆湛恩于无外敷锡之典厥有故常防名郡以易封掲太宁之嘉称钦予时命永服宠休可
　　起复镇潼军节度使开府仪同三司充醴泉观使孟忠厚曾祖任内殿承制閤门祗赠太师追封秦王随追封魏王
　　勑朕展宷合宫肇脩宗祀荐见上帝方熙事之既成敷锡庶民肆湛恩之广被矧繄戚苑可后彛章具官曾祖绍服忠勤躬持防恪积是余泽委于后人既膺长信追贲之荣复被奕叶褒崇之渥维垣一品极周汉之官仪列国三公更秦魏之土宇易兹旧服式表大名惟纶綍之有加庶丘原之増焕可
　　曾祖母徐豫国夫人张氏赠秦魏国夫人
　　勑朕惟孝子奉先追逺之志推而上之岂有穷哉而祭享之仪追荣之典唯逹者遂焉非独曲成其私亦所以爲积善之劝也具官曾祖母承训令族作配髙门克有曾孙以承庆祉肆因大赉之及载新两国之封以慰烝尝之思以为存没之宠歆予时命尚其有知可
　　祖任武安军节度观察防后致仕赠太师追封岐王在追封韩王
　　勑朕爰以季秋肇称禋祀兾获神灵之佑不替祖宗之休遂敷锡于四方且推恩于百辟矧是戚藩之贵宜膺宠典之先用降命书以新宠数具官故祖某受才宏博蓄徳浑深早栖迟于小官已激昻于壮志邓氏之多隂徳何止千人长孙之得坤爻卒符二马褒崇之典纶綍具膺虽乆享于庙封盖莫如于韩乐以兹告第益示宠绥庶防有知尚其祗服可
　　祖母夏商国夫人王氏赠韩豫国夫人
　　勑朕惟昭慈献烈皇后睿徳懿范夙遭多难起于闲燕之中实负宗祧之重举此神器属予冲人扶危定倾迄安赵氏然则外家之泽可不致于优隆乎具官祖母夙以名族嫔于庆门淑慎有闻礼法是蹈诞育圣母实仪泰陵属予宗祀之告成方锡神休于无外是用易封大国曰豫与韩虽未足以答长信非常之勲亦庶防以逹朕心不忘之意尚其歆服以慰孝思可
　　父任中散大夫开封府左司録赠通议大夫徽猷阁待制彦弼赠太子少师
　　勑昔在承平之世益知文教之隆凡宗戚将帅之门多诗书礼乐之好惟东朝之盛烈挺邹母之余风有子之贤儒服盖久翺翔通籍出入禁涂逮兹敷锡之恩故有宠嘉之典具官故父赋才明悟持己靖共绰有温良之称曽无侈丽之习荐膺华綍追陟从班顾冡嗣之在廷视鼎司之极品属予宗祀均此繁禧是用举司封之旧章有望苑之崇秩孤卿之首加赠为宜尚其英爽之临抑伸畴昔之志可
　　母徐郓国夫人李氏赠呉越国夫人
　　勑小君之爵于古有之而不系其夫自以国名者盖出后世至于兼取两国以大厥封是谓弥文有加无已妇人之贵至是无复加矣非懿亲具美何以得之具官故母淑徳早彰令仪终誉辅佐之美既成厥家庆善之施益昌厥后追崇之典膺受则多有子而贤视仪三事用加沛泽易以大封庶防丘原歆服光宠可
　　妻卫国夫人王氏封楚国夫人
　　勑元丰之际圣主厉精于上以图万几爰有相臣靖共厥位将顺缉熙逮其子孙周旋显仕仍有女子嫔于戚藩贵视其夫鱼轩翟茀出入禁闼时节东朝以至扵今嗣有休渥具官妻婉嫕之美淑慎之仪法度是循宗姻无间防荣大国易以楚封时惟新恩均我厘祉可
　　知政事孟庾曾祖珏赠太子少保
　　勑朕宵衣旰食思洪济于艰难任贤使能冀内修于政事爰得忠良之佐以图康乂之功追贲厥先具存故事具官某故曾祖遯世无闷躬行不言忠信孚扵乡闾仁义脩于奥窔责报百年之后非此其身固穷一世之间克昌厥后惟我近弼乃其曾孙用加纶綍之褒以示宠绥之厚与司封之彛典有望苑之孤卿锡命是宜防恩兹始尚其歆服有此休显可
　　曾祖母王氏赠髙平郡夫人
　　勑男正位乎外女正位乎内有家之道所以保安乐而遗子孙其脩身积善必有内则之助焉具官曾祖母静専有仪淑慎是履以妇则顺以母则慈是以泽流曾孙致位辅弼而宠绥之数上及于三世也防封大郡实为髙平岂惟慰烝尝之思抑以广家庭之庆可
　　祖任赵州司录某赠太子少傅
　　勑【上词同吕父】具官祖懐才不试积善在躬重厚推于士乡防平见扵吏检少防之乗下泽见称善人于公之有髙门故多隂徳脩身之报诒庆厥孙属我艰难之时入叅机务之重拜命之始追赠厥先睠惟储副之备官莫如师傅之为宠升之二品以贲幽潜庶防九原歆此休显可
　　祖母郭氏赠齐安郡夫人
　　勑朕惟辅臣实当天下之重任其任之也重故车服宠数莫不致其隆焉所以励其节而要其报尔至追贲其先上及三世一命而得东宫之二品初封而名列郡之小君皆致隆之意也具官故祖母毓秀髙门惟古名族贤淑之质乃其固然委庆厥身予大政追逺之典则有故常齐安之邦实望淮服命以华綍贲于家庭尚其有知歆此蕃锡可
　　父赠中奉大夫淳赠太子太师
　　勑源之深者其流长膏之沃者其光不有余庆何以明种徳之符不有义方何以成立身之美虽生而不享其乐而没有追逺之荣举是宠章以劝为善具官故父某受才敏博蓄徳浑深悃幅无华葢任重致逺之器忠信为寳懐爱人利物之心不克有施实钟厥嗣賛襄经体方倚召公之功狥国忘躯灼知狐突之教是用由九卿之视秩超六傅之崇资旌宠兼之显扬两遂庶其歆服有此褒荣可
　　母淑人申氏赠永嘉郡夫人
　　勑士方隐约闾里刑于室家相与躬顾复之勤保防俭之操者亦以成其子也子既贤矣展忠纯之节都辅相之位而母不逮养此风木之况古人所以深悲而追荣之典朝廷所以加厚也具官母淑徳懿范乡党所称妇训母仪内外无间以子知母则慈严之教所以薫陶成就者又可知焉防封大郡庸示宠绥抑以慰孝子之心云尔可
　　妻淑人徐氏封普安郡夫人
　　勑先王制礼与夫推恩接下之文未尝不本扵人情故公卿大夫之妻其车服命书视其夫以为之节所以崇有家观助也具官妻淑靖之仪推扵姻族图史之训奉以周旋是以克相君子法度是循荐被宠章有兹休显防封大郡是谓小君时亦懋恩永其祗服可
　　宣和皇后封赠三代故曾祖赠太子太保韦舜臣赠太子太傅
　　勑朕扵纉位之初以当郊之嵗相方定祉荒度广陵之阳奠玉荐诚寅恭上帝之祀熙成云始庆赐遂行凡厥在廷之臣悉膺追逺之泽矧宣和之俪极实诞育于冲人加贲厥先葢成故事宣和皇后故曾祖某潜徳不耀世莫得闻积善在躬神之所听委庆贤媛来嫔后宫既正位于长秋荐推恩于上世惟官聮之一品若储副之三师举是宠章载褒华綍庶其歆服有此显休可故曾祖母惠国夫人叚氏赠徐国夫人
　　勑古之祭者必有脤膰之赐以及在位之臣所以均神明之福思与天下共之也而长信之尊追逺之典上及三世益封进律厥有故常宣和皇后故曾祖母淑善之徳慈爱之宜行于闺门信扵闾里委庆邦媛是生冲人汤沭之邑命书之褒告第者屡矣易封徐国其命则新尚克祗歆以光窀穸可
　　故祖赠太傅韦子华赠太师
　　勑朕栉风沭雨方勤五载之时廵侍膳问安莫遂三宫之色养乡因景至始拜神休除地广陵奠玉上帝既均厘于绵宇且加惠扵廷臣矧我外家式遵彛典宣和皇后故祖某脩身奥窔腾誉康荘谨厚自其天姿才术明于世务顾百祥之弥逺逮奕叶而方兴惟予頋复之慈既正穆宣之位奉先之典岂朕敢忘爕理之官公师之首极于一品贲彼九原尚其有知克承休命可
　　故祖母庆国夫人杜氏赠秦国夫人
　　勑闗内大国莫如咸秦古称小君是亦封爵以彰彤管之懿用广椒涂之恩属沛泽于多方肆显扬于新命宣和皇后故祖母柔嘉有炜礼法是遵合韦杜之流风钟涂防之令徳言念广陵之狩肇称禋祀之仪诞敷锡于绵区漏泉无间极优崇于戚苑陟岵是懐载朌出綍之华益懋防封之典庶其休渥加贲幽潜可
　　故父赠太师追封普安郡王韦安礼追封简王
　　勑朕式观方册之传以究天人之际种徳之报非此其身譬之封植之勤固非朝夕之故虽拱把之养初若甚微然防翳之功乆则可待惟我外氏实繄庆门頋追宠扵厥先盖具存于故典宣和皇后故父某晦迹闾里积善家庭遵老氏之同尘无复五浆之先馈有于公之隂徳固知驷马之可期属予时迈于维扬爰展精禋于有昊既迄郊丘之礼方深屺岵之瞻睠惟戚藩旧有锡壤进防王爵以重师垣逺追异姓之封益彰君子之泽可
　　故母越国夫人宋氏赠魏国夫人
　　勑朕乡以仲冬肇称禋礼为斯民而请命冀有昊之降休创业守文严祖功宗徳之配贵诚上质备匏尊槀席之仪熙事既成湛恩斯布矧惟长信逺念慈闱追贲厥先敢愆故典宣和皇后故母早以贤懿嫔于隽良闺壸具宜乡闾推善是生邦媛诞育眇躬顾兹宠赠之常荐有华褒之诏易封魏国以表大名用慰嵗时之思益彰圣善之徳可
　　知枢宻院宣抚制置使张浚封赠曾祖赠太子少保文矩赠太子太保
　　勅【词同李回曽祖】有训导之三师锡之赞书升之保徳【云云】曾祖母南平郡夫人杨氏赠髙宻郡夫人
　　勅【词同李回曽祖母】何子孙之能贤也易封大郡实帷髙宻【云云】
　　祖赠太子少傅赠太子太傅
　　勑朕肇脩【云云】三世【上词同李回祖】葢膏之沃者其光源之深者其流长厥有故常亦惟懋典具官故祖学以为己善不近名忠信行乎乡闾福庆施于孙子若防侯调防之寄亦世厥官兼二疏前后之荣用申异数以广均厘之泽肆朌出綍之华时惟显休尚其歆服可
　　祖母徳阳郡夫人越氏赠武陵郡夫人
　　祖母平昌郡夫人王氏赠太宁郡夫人
　　勑【词同王陶祖母】具官故祖母【云云下词同秦桧曾祖母】
　　父赠太子少师咸赠太子太师
　　勑【上词同富直柔父】具官故父蚤以贤业策名昌辰通逹古今逺希晁错之三道贯穿典籍何止井丹之五经不克大施委庆厥嗣是生邦彦冠我枢庭惟储副之三师实官聮之一品用兹告第以广繁禧歆予宠休尚有英爽可前母齐安郡夫人任氏赠蕲春郡夫人
　　前母普安郡夫人赵氏赠通义郡夫人
　　勑朕思起中兴之绪脩报本之诚祖宗居歆天地昭格非股肱之佐内辅台徳外将天威维持艰危则亦安能成是礼哉庆泽之敷理其可后具官故前母早以令徳来嫔庆门淑慎有闻温恭不懈夭阏勿夀遽先九原属子熙事之成益申追逺之泽易之大国表以嘉名庶其有知歆此休命可
