<!-- { "loadSidebar": true } -->
　　仆於执事，盖得於长安倾盖之初，而奇其为至宝矣。尔后彼此未孚，自同官之相接也，小瀛之相见也，独抱耿耿[前「耿」字，康熙本作「夙」，万历七年本亦作「夙」]，如求至宝者之未得也。乃今载读来谕，遂得数年之愿，如至宝之忽然入於怀也。其为慰可胜道耶！承举艮传，欲於此以精其知，习静以养其动，可谓知本矣。夫道无内外，内外一道也。心无动静，动静一心也。故知动静之皆心，则内外一，内外一，又何往而非道？合内外，混动静，则澄然无事，而后能止。　易曰：「艮其背，不获其身，行 其庭，不见其人。」止之道也。夫不获其身，必有获也；不见其人，必有见也；言有主也，夫然后能止，故曰：「知止而后有定。」夫苟至於有定，则动亦定，静亦定，而内外忘矣。故传曰：「外物不接，内欲不萌。」言止之道也。夫物也者，邪也；欲也者，情之流也；接也者，交也，物交物也。夫人之有心，莫不有知觉，既有知觉，不能不动而为情。外物触其情而交焉，则不能不流，流而不息，莫知所止，不能反躬，天理灭矣。故不接也者，勿视、听、言、动之谓也。人之有形，不能无视、听、言、动也，在勿之而已。故终日酬应，而吾有主焉。故曰「不接」。非置其身心於无物之地，而后能静定也。夫苦热而求凉者，则有时而热矣；病渴而思沃者，则有时而渴矣；恶动以求静者，则有时而动矣。何者？动系於念，不系於事也。知此斯可以语性矣。故曰：「性之德也，合内外之道。」是故与其习静以养动，不若慎动以养静；慎动以养静，不若动静以皆忘，时动时静，察见天理而存养之也。此仆之所得於程子，而以自力者也。承下问，不得不尽其愚。 
　　
　　答阳明 
　　
　　西樵两承远虑，非骨肉之义，何以及此！然此山敻出江海之间，绝与后山不相涉，且远二三百里。山贼不利舟楫，广间士夫多好事者为之耳。不劳远念。所示前此支离之憾，恐兄前此未相悉之深也。夫所谓支离者，二之之谓也，非徒逐外而忘内，谓之支离，是内而非外者亦谓之支离，过犹不及耳。必体用一原，显微无间，一以贯之，乃可免此。仆在辛壬之前，未免有后一失，若夫前之失，自谓无之，而体用显微，则自癸甲以后自谓颇见归一，不知兄之所憾者安在也？ 
　　
　　答郑进士启范 
　　
　　拜览来札，恍然若神交於数百里之外者。夫既神交，则古人倾盖相知，未足多也。教衰学绝，士以讲道为讳久矣。少年高科，复惑於前辈风流，往往陷溺於声利，因恬以为当然，而吾执事乃切切以此为第一义，则雅量可以遥想矣。况征之以少默诸子之言乎！幸甚。夫学求自得而已，夫苟自得，则天下殊途而同归，一致而百虑，则先正之说，在吾学问思辨之中者，不必同，不必不同，同归於一而已。一者何也？理也。孰信哉？信理而已耳。然此一味从默识中来，殊非笔舌所能尽也。未晤间，惟自信自养以求自得，为斯道中兴之计。幸甚！ 
　　
　　再与汤民悦 
　　
　　令郎梦兰性静可共学，但习已深，前日鄙见，德业、举业合一之说，虽知之未能下手归一，数日稍有觉悟，继此渐有好意，又为试事之报而归，又不知别后如何耳。此一著是一生受用处，使孔、孟复生，教人亦只如此，必不偏废也。念吾弟渐入知命之年，人生光景有限，而家事缠绕无穷，以无穷之事，夺有限之光景，岂不可怜哉！然而学有会处，则亦不远於人事之间，但讲求之功，非师友则不可耳。不知吾弟入春以来，可以及时共居此山讲求之乎？是望！是望！余不多及。 
　　
　　再答郑进士启范 
　　
　　载览书词，见执事为己似切矣，然而未也。曰：「吾求别於乡人而已，非敢望於圣贤也。」吾以是知执事之未甚切於为己也。夫切於为己者，存己心，尽己性，然后尽己所以为人之道。夫己心、己性、己为人之道，己固有之，非由外有也。圣贤之为圣贤也，不过尽为人之道，尽心尽性而已。故子路问成人者，问圣人也。必如圣人，然后可望成人也。故张子曰：「宁学圣人而未至，不可以一善成名於世。」盖真知为己者也。今美质如执事，立志如执事，乃曰未敢望圣贤，则将望之谁耶？非所敢问也。夫学以立志为先，以知本为要。不知本而能立志者，未之有也。立志而不知本者，有之矣，非真志也。志立而知本焉，其於圣学思过半矣。夫学问思辨所以知本也，知本则志立，志立则心不放，心不放则性可复，性复则分定，分定则於忧怒之来，无所累於心性，无累斯无事矣。苟无其本，乃憧憧乎放心之求，是放者一心，求之者又一心也。则情炽而益凿其性，性凿则忧怒之累无穷矣。故从事学问则心不放，是乃不求之求。故子夏曰：「博学而笃志，切问而近思，仁在其中矣。」故曰「不求之求」也。夫情之荡也，忧怒为甚。横逆之来，可怒而怒，怒在物；父母之难，可忧而忧，忧在事。是忧怒系於事物，不系於心也。故舜、禹有天下不与，而终身忻然者，此也。故曰「忧乐并行而不相悖」者也。虽然，此事乾涉甚大，非可以纸笔尽者。韩退之云：「读书百遍，不若亲见颜色，随问而答之易了也。」念形迹拘缀山野，相见无期，未知渐能以一夜之渡至烟霞乎否？固所愿也。不具。 
　　
　　答蔡允卿 
　　
　　老怀日望允卿、景辰诸子还山进业，且大比在迩，不宜悠悠过了光景也。举业与德业合一，此区区不易之说也。若遇有事，随分应之，不可有外事之心。学贵随事随时体认操存，得此心此理在，举业百凡亦自精明透彻也。出山在山皆此意。 
　　
　　复李景辰 
　　
　　邓良璧到山，备闻动定。良璧亦称道景辰之美，甚慰所望。闻吾景辰为外家举九年不举之丧，克己为义，即此是学。由是心扩而充之，何患古人不能到也！学贵随时随处体认操存，允卿简中已备言之。今又闻吾景辰诚敬静思之说，足见近来用心之密。四者学之要，然皆一理也，而思又为之要。人所以不能诚敬静定者，率由不思耳矣。能思则心主一，故曰「敬」；敬则不妄，故曰「诚」；诚则不妄动，故曰「静」。静者，定也，非对动而言者也，对动而言则偏也。故程子曰：「动亦定，静亦定。」此之谓也。幸更以意深求之。 
　　
　　答阳明 
　　
　　小僮归，承示手教，甚慰。衡岳之约，乃仆素志，近兴益浓，然以烟霞山居未完，又以老兄方有公事，皆未可遽遂也。老兄事竣，就彼地上疏，不复返府，是亦一机会也。格物之说甚超脱，非兄高明，何以及此！仆之鄙见大段不相远，大同小异耳。鄙见以为格者至也，「格於文祖」，「有苗格」之格。物者，天理也，即「言有物」、「舜明於庶物」之物，即道也。格即造诣之义，格物者即造道也。知行并造，博学、审问、慎思、明辨、笃行皆所以造道也。读书亲师友酬应，随时随处皆求体认天理而涵养之，无非造道之功。意、身、心一齐俱造，皆一段工夫，更无二事。下文诚正修功夫皆於格物上用了，其家国天下皆即此扩充，不是二段，此即所谓止至善。故愚尝谓止至善则明德亲民皆了者，此也。如是方可谓之知至。若夫今之求於见闻之末，谓之知至可乎？知至即孔子所谓闻道矣，故其下文以修身释格物，而此谓知之至，可征也。故吾辈终日终身只是格物一事耳。孟子「深造以道」即格物之谓也。「自得之」即知至之谓也。「居安资深逢原」即修齐治平之谓也。近来与诸同志讲究，不过如此。未审高明以为何如？ 
　　
　　答杨士德 
　　
　　知别后遇恶少之惊，幸无打破这敬否？虚内事外、忘己逐物之患，正坐内与外、己与物作两段耳，作两段是二本也。学之至要乃在於是。闻潮城学者作五日之会，此风翕然，斯文之兴岂其时耶！幸甚！幸甚！格物之说以后又别，自谓得古人宗指，未知聪明以为何如？ 
　　
　　答陈海崖 
　　
　　承去岁九月发来手教，所以责成於仆者亦既厚矣。顾绵力何足以堪之？大仗贤者夹持以进耳。见示古圣贤要语数段，拈其一皆足以入道，固无假於多言矣。独其 中「执事敬」一语，乃仆年来所尤得力者。此乃合内外之道，所谓一本者也，所谓一了百了者也。寻常偏内偏外，未知此要耳。惟高明必有以照此。闻执事与潮士为宗盟，可跂足以望斯道之兴矣。幸甚！幸甚！南村兄处未及专简，统此致意。不具。 
　　
　　寄林见素都宪 
　　
　　仆自未弱冠，已闻执事之号矣。自未弱冠，今且五十矣，其历年多矣。历年多，则其慕之也深；慕之也深，则其欲见之也必亟。方执事在朝，而仆尚在弱冠；及仆参朝班，而执事久退。退而强起，乃宣力於四方，又复不入朝。此仆所以虽抱景慕愿见之心，而老不得一遂也。弱冠慕执事之风，以言事而出，出而不起，则曰：「公节气人也。」及见执事之文辞脱去时习，则曰：「公文章人也。」及公起而行兵於川蜀，单车入谕贼垒，从容而不怯，不有掣肘，必收全功以垂竹帛，则曰：「公功业人也。」及读石翁祠记，拳拳於斯文，夫然后曰：「公乃道德中人矣。」仆以病入居西樵三年矣，间与一二同志讲求乎圣学，屈指於当世，未尝不以执事为领袖。去岁承寄诗简，猥以伯淳相期，幸甚！今春郑进士到山，称执事之德屡屡。虽在后辈，有一善焉必扬之；虽昧平生，苟一闻焉必取之，恤恤乎有甚於人之求公也。夫然后知执事之存心於天下，留意於人材也。推是心也，可以相理矣。虽然，执事负东南德望，为斯文主盟也，英才亦复不少也。有志此学者亦不无人也。以闲居之会，振英才之志，讲明圣贤之学，本之以心地，理之以性情，切之於事物，发之於功业文章，诸皆一以贯之，俾成其器以待用。至於用不用，时也，命也。执事其亦有意乎？不可得而辞矣。江山修阻，天会未期，谨因郑子拜书执事者。悚息！悚息！ 
　　
　　复郑启范进士 
　　
