<!-- { "loadSidebar": true } -->
嗟人生之如猬兮皆槖钥于化钧既寿夭之昈列兮又彪分于贱贫矧吾友之峻茂兮烂绀珠与苍珉弃弓矢而不务兮喜学于儒绅何世运之猖披兮道路之风尘宁韫椟以待价兮将江湖而隠沦兄迂回以倦仕兮弟跋涉而宁亲夫何皇天之酷罚兮竟短折于青春望故乡之迢逓兮霜月陨而未晨魂怳怳而不进兮隔山巅而水漘亲曰季何在兮悯行役之酸辛妻曰夫何在兮恠音问之未真子曰父何在兮被彩服而尚新噫嘻吾友兮抑命时之邅迍兰摧雾散兮痛有志之未信吾意其不殁兮黄垆难掩其精神明国家之祥瑞兮为凤而为麟醴泉岀其一勺兮羌滋味之醲醇芝草挺其五色兮亦枝叶之纷缤伊予而后死兮感夙昔之情因老泪敲戞于襟袂兮舎斯文以焉陈

白云集卷七
