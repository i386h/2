<!-- { "loadSidebar": true } -->
    惟大历十二年，桂林象郡之外，有西，原贼率潘长安，伪称安南王。诱胁夷蛮，连跨州邑，鼠伏蚁聚，贼害平人。南距雕题交趾，西控昆明夜郎，北洎黔巫衡湘，弥亘万里，人不解甲。天子命龙西县男昌夔领桂州都督兼御史中丞，持节招讨，暂首二百馀级，擒获元恶并其下将率八十四人，生献阙下。其馀逼逐俘虏二十馀万并给耕牛种粮，令还旧居。统外一十八州牧守，羁麻反覆，历代不宾，皆受首请罪，愿为臣妾。嘉其自新，俾守厥旧，商农渔樵，各复其业，悼耋鳏寡，各安其宅，变氛为阳煦，化险阻为夷途。五领之人，若出元泉而观白日，如蹈烈火而蒙寒冰。书上闻，优诏嘉焉。公卿百辟，将校耆艾，咸愿歌颂勋烈，以铭於石。其辞曰：
    皇帝嗣位，十有五载。淳风横流，声教无外。蠢兹蛮陬，肆其蜂虿。恃远怙险，为人蝥贼。爰命陇西，授节讨绥。训我师徒，如熊如罴。卷旗释甲，先喻德泽。稔恶弗惩，含虿弗息。矫矫陇西，砺尔矛，鼓奋重泉，兵扬九天。出其不意，亿万踣颠。来者面缚，亡者染锷。搜洞索穴，覆其巢宅。若鼓洪炉，燎彼毛毳。若振飘风，摧乎朽脆。海峤蒙蒙，再开天光。俾作和，化戎为农。三军卧鼓，四鄙罢柝。原野萧条，万里澄廓。明主是嘉，罢人是康。铭之岭门，用垂无疆。
    ○平淮碑铭（并序）
    惟良上元辛丑岁，叛臣刘展，窃地弄兵，悖挠天常，肆虐黎人。淮泗而南，施於闽越，人残令绝，职贡不修。先皇帝命我特进试鸿胪卿兼御史中丞田神功，统卢龙劲卒，控弦引镝，万有馀骑，涉淮浮江，枭悬魁逆，布宣德泽，返旆河南。吴楚之人，父子相欢，戚属相贺。土壤耕辟，年谷丰登，舳舻若飞，岁月相属。朝廷甄收，显宠荐及。出领方面，入秉端揆，锡圭分社，有土为王。牧守远近耆耋，农桑工贾，饮惠怀德，皆愿铭石江浒，播垂休烈。其辞曰：
    昔在上元，中夏犹虞。奸凶矫攘，鲸毒楚吴。帝命信都，偏师万人。铁骑腾凌，风行□奔。顿旗偃节，敦谕威德。凶慝不悛，摇虿恃毒。桓桓信都，奋髯提戈。援桴军门，气凌山河。地祗号风，江灵鼓波。上陨旄头，下除巴蛇。通地之经，导天之和。人胥已安，积十馀年。田野丰穰，转漕如川。伊昔有周，召虎方叔。降及嬴秦，翦起继躅。履险成功，孰与为足？天子是咨，南人是怀。享国冀都，铭功海门。陵谷可迁，硕德长存。
    ○故中书令赠太子太师崔公庙碑
    戊申岁六月，尚书左仆射赵国公圆薨。天子罢朝三日，丧礼赠赙，加异常数，诏赠太子太师，谥曰昭襄。嗣子裒，遵荷先训，敦率旧礼，五月而葬，二十五月而祥。既祥，始立庙于洛邑，曰考庙皇考庙。阶二尺有七寸，从四寻，衡八寻，三户五楹，外垂四阿，圬冥彩椽，不施丹ぬ，斋宫爨室，庭垣称之。因述族氏勋躅清显，明铭其德曰：太师崔姓，清河东武城人也。系於齐，著於汉，荷先少师之教，纯孝温重，禀受元和，纬武经文，为国梁柱。贼臣禄山，凭犯河华，元宗顺动，南巡蜀汉，公为居守，有扶翊再造之勋。函洛阻绝，人罹虿毒，肃宗振旅朔陲，戡静祸乱，公为宰衡，有翼赞匡复之谋。山越之难，河泗之境，公领扬州，宣风淮楚，有翦攘威镇之绩。於惟茂勋，莫与为匹。《礼》曰：“以劳定国则祀之，能御大灾则祀之，能捍大患则祀之。”是宜庙食，以铭於鼎。以九月初朔之日，寝庙既成，庭除既平，备器撰服，洁俭中礼，先享七日。致斋具物，水草陆产醴酷牲之备，外尽物也。色温行恐，身诎意愉，如惧不及，内尽志也。礼卒奠撤，斋庄之色如存焉，叹息之音如闻焉。君子曰：“吾观崔氏之享，有以知尝之义焉。”古者诸侯立五庙，庙有鼎与乐，有国之制，侯伯有爵而无土，庙有鼎，祭有乐。不克立五庙而立三庙，不铭於鼎而铭於碑。其铭曰：
    显显太师，天孕鸿才。恢张硕勋，光照台阶。惟昔奸凶，蚀恩犯顺。乘晨无虞，区域骇震。元宗南巡，功著巴岷。肃宗戡复，勋扬册牍。弥廓氛，宣明日月。於惟太师，谁将比烈？爰自鼎司，出镇淮夷。外有乱虏，内有疑师。钦和畏威，远迩来思。於惟太师，为国藩维。功以歼灾，劳以定国。详考祀典，礼存庙食。爰立寝庙，不忘俭易。卑不狭陋，广不逾制。{羽毛}々孝子，愉愉其志。齐庄悫诚，庶物臻备。俎豆斯设，神将来暨。岁时迭移，霜露荐至。德流庆延，昌庇後嗣。
    ○河南尹张公碑
    惟唐六叶，岁在乙未。凶臣肇乱，残毒生灵。谷洛之郊，七年方平。宫庙燔夷，府寺为墟。阴转于原隰，麋鹿游于街陌。天子乃命河东郡侯延赏尹於东夏，恭惟河东，虔禀圣谋清默无为。外务经简，内无宴嬉。劝沮以仁，休息以和。视人犹身，视邦犹家。一年流亡の至，二年土壤咸辟，三年公给人足，家有馀积。疏达河渠，导塞提封；沟洫化为通川，山木流於郡国。乃立宗庙，乃建寝殿。变邱墟为闾里，散灾为和气。公府若虚，户庭不扃。牛马产畜，牧而不羁。居守四年，迁官罢镇。东人父子，孀独穷老，若游鱼之失於渊，栖禽之丧於林。於是河南洛阳洎甸内二十二邑，长守将校，及佐吏耆艾，三军之终，相率琢石颂美，表扬仁风。词曰：
    惟皇统极，继业嗣圣。凶臣无君，矫众犯顺。都邑歼残，化为邱樊。於烈河东，受命缉熙。守一含光，体纯忘机。以礼代刑，以简重威。政得其恒，物遂其生。措置典刑，士吏自清。弭废鞭笞，黎不欺。榛苦，变为禾黍。氛蒙蒙，散为祥风。乃设堤防，禁遏溢暴。湍悍安流，时无水祸。乃疏河渠，浸枯决潴。河渠既流，山木浮浮。煨烬之中，再立清庙。荆榛之下，再阅高殿。人不知役，公有盈羡。风声沛然，大化四流。归朝执宪，惠赞皇猷。我有牛马，牧而不羁。我有儿童，路不拾遗。泱泱田畴，畴能继之。洪惟古，淳风扬扬。下及有周，亦称二《南》。烈烈河东，实嗣其风。
    ○虞帝庙碑铭
    帝舜有虞氏，姚姓讳重华。帝颛（阙八字）瞽叟之子，（阙一字）以孝闻。卅尧（阙四字）受尧之禅，丁酉法尧禅禹，在位五十年，南巡狩崩。（阙八字）一百一十有二算圣德（阙四字）灵魄游於无方。南人怀思，立祠祷祭，历夏殷周秦，距乎有国，凡更十姓，享奠不替。大历十一年，（阙八字）皇族陇西县男兼御史中丞昌夔，领桂林象郡之地，虔祗统命，肃龚神祀，以祠宇隳圯狭隘朽陋，不足延降圣灵，迎致恭恪。斋服祭器不（阙八字）邀福慢礼有里巷蛮夷（阙四字）於（阙二字）县尹曰：上有阳崖阴窦，下有迥潭伏滔。风□（阙八字）之（阙一字）处（阙三字）驾（阙十四字）因以俸钱增新易故。崇垣峻宇，萧屏牖户，有伦有度。垩缮既成，以时，昭享。瞻觌门屏，践履阶闼，兢业恂惧，肃然莫不加敬。牲既设，巫祝斯列，斋庄蠲洁悫然如享其诚；箫鼓既阕，俎豆斯彻。神人和悦，亻爱然如受其福。是岁寇贼歼平，年谷丰稔，五岭之人，阴受帝祉，官属长老，愿刊石琢表识，以彰懿烈。其辞曰：
    惟虞禅夏，夏德斯沦。更殷历周，以及嬴秦。帝号再尊，帝道莫宣。祀典空存，祀礼无闻。於穆皇家，踵美於唐。独主游俭，後嗣其昌。明明大君，俾尔躬。穆穆宗臣，祗慎肃龚。广厦增饰，展礼竭忠。人神胥会，风雨晦蒙。三千年间，礼币贽通。西原寇平，南亩亩有年。祀事报功，皇灵降臻。仡仡武夫，我战自克。农耜，我勤乃获。日用游焉，恶知帝力。天人同休。心存影会。诚感昭通，屑易窒碍。刊石播美，垂亿千载。
    ☆李迪
    迪，广德元年官京兆仓曹参军。
    ○锻破骊龙珠赋
    彼津之叟兮爱子何多，碎骊龙珠兮心亦匪他。为教诫之大者，猗嗟乎其义则那。夫此珠者，宝之至也。产乎北海之重泉，在科骊龙之颔下。海茫茫兮不测，龙呀呀兮若斗。当求利以轻生，因没波而直透。潜行伏踊，既惊且觏。卖万死以触鳞，幸一冒而匪寇。父兮畜我，子则告之。曾是凭怒，无然小慈。斥其珠而不纳，乃命石以兴词。且龙之得水，变化无已，奋迅而江海沸腾，一喷而□雷四起。攫山石碎，В捎林木靡，不遇睡之时，必为斋粉矣。於焉抗手，勃然目。当颔孰云於径寸，赎罪宁论於十斛？因而锻之，星芒迸烛。虽有亏於照乘，亦无讥於毁匮。岂不知贵逾双璧，价重连城？鬻之可以求富，献之要以取荣。将以谋孙翼子，慎检而行，平窒苟偷之路，安和性命之情。不然者，罔象得之而何重，天吴得之而何轻？如此则南华之道尊，真经之教贵。以证轻重之戒，以拂夸矜之累。俾龙全难得之珠，人获不贪之利。扬风激俗，淳源化被。酌斯事之为言，系可以用之而无既。
    ○对矜射判
    〈樊少翁与箭张回各自矜尚，诣府以回优，少翁不伏。〉
    武有七德，所以保大定功；器重五兵，所以禁暴戡乱。在三端而不弃，居六艺以为先。张回擅飞卫之功，樊少得养由之妙；同观挂虱，并断征凫。暂弯繁弱之弓，载发忘归之矢。俱穷中质，各尽和容。未见於谦，遽闻於矜尚。君了无争，必也射乎？府司既曰回优，少翁如何不伏？
    ●卷四百四十二
    ☆息夫牧
    牧，萧颖士弟子。
    ○冬夜宴萧十丈因饯殷郭二子西上诗序
    志有之，事三如一者，惟君父师乎？所以生之教之禄之。生而不教，不可立也；教而不成，不可禄也。故师勉乎教，而学者励乎已，已立学成，而会友以讲之。是以伯鱼趋庭，曾参避席，卜商投杖，厥义於是乎在。冬十有二月，家君宰邑许下，夫子问津颍上，二贤将驰会府，皆适兹土，夜处狭室，列坐有位，尊卑俨如。或捧觞上寿，或抠衣请益，始敦诗以说礼，终讲信而修睦。然後文饱於德，义润其身。顷夫子升堂之後，若卢贾刘尹之徒，半纪间接武鸣跃，实夫子训之导之斯至了。今殷、郭二子，天资才干，而加之镞羽，观光王庭，俯拾地芥，其谁曰不然？飞霜霭林，寒气总至，月落西户，夜将向晨。座隅谦谦毕醉温克，则知孔门宴饯异於他日，二三子终身识之。夫子以家君政事，百里无事，命门北子赋鸣琴，亦以释仳离之怨焉。小子不敏，忝居门人之末，敢不敬书其事云。
    ☆王季友
    季友，河南人。为豫章太守李勉宾客。
    ○商邱开泳得明珠赋
