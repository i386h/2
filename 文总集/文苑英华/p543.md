<!-- { "loadSidebar": true } -->
　　门下君人立极所务于胜残秉律成师实先于谋帅申明号令揔制纪纲九合之功决百胜之略非重慎【集作慎简】不可以济事非佥属不可以临人集大勲者必振其宏纲体至公者无避于内举爰择蕃翰俾掌元戎开府仪同三司舒王谟性禀忠厚训知礼乐居常乐善动不违仁察其内直【集作恕】外温必能安人和众体方识敏谅可成功庶乎知子之明授以师贞之律可扬州大都督持节充荆襄江西沔鄂等道节度及诸军行营兵马都元帅余如故仍赐名谊改封普王呜呼小子谊其敬听朕命我国家之有天下百七十载于兹矣祖宗垂统【二字集作垂化绍綂】功徳继茂威加殊俗惠洽普天海隅苍生代受亭育跻之于夀域【集作富夀】煦之以仁和【集作和平】源广流长庆深祚逺厯数有嗣纉于朕躬兢兢业业惧不克负荷防恭寅畏歳五周星循列圣之耿光稽上古之謩【集作明】训一物失所是用疚心万方有罪每怀咎已悬法更考于【诏令作皆考于】天则【集作意】举事必酌于人谋期合人中罔狥私欲而渉道犹浅烛理未明文阙于化成武乏于定乱刑赏失中选授【集作授任】乖方厚泽未均大信未着致使凶慝炽祸干纪乱常悖违君亲蔑弃天地盗防我郡邑毒痡我士庶驱胁丁壮暴骸于原野攘夺羸老转死于沟壑忠良陨命义烈啣寃廹以防威莫由【诏令作能】自奋愤深骨髓怨结苍旻朕所以中宵屡兴终食三叹哀苍生之无告念【集作悯】赤子之非为人父母宁忘愧悼頼三事大夫竭诚于内羣帅爪牙宣力于外交脩不逮【集作怠】日兾康宁江汉上游建瓴制冦亘千里之地连十万之师保大定功宜有綂壹允副兹选徃哉汝谐无以贵骄人无以善自伐无从已之欲无咈众之谟【集作谋】从【集作纳】諌如流改过勿恡卑躬降志以奉賔傅絶分少以抚军师布诚信以归人心明赏罚以尽士力诘禁诛暴懋昭乃勲敬事恤人无替成命膺兹重任可不勉欤【建中四年九月二十六日】
　　副元帅
　　郭子仪兵马副元帅制　　　贾　至【见唐大诏令】
　　制昔伊尹与汤合傅説与髙宗合尚父与周合故哲后良臣莫不至合非贤不乂有开必先乆大之业也公上略宏才惇信明谊受我旄钺辑宁区夏典器铭勲髙视前古实邦家之杰岂独为予社稷之衞可独弼予节制咨谋安危斯属惧朕之不称也徃钦哉司空子仪可兵马副元帅主者施行【至徳二年四月】
　　李抱玉河西等道副元帅制　常　衮
　　勑周以元老监方伯汉以丞相抚四夷则军国之务中外一体自华阳而西至于陇坂渉河之右兼控五原揔三将之帅专万里之寄诘禁经武宜有綂制忧邉谋思深仗辅臣开府仪同三司行兵部尚书同中书门下平章事潞州大都督府长史知鳯翔府事充怀郑泽潞观察处置等使仍充南道通和吐蕃秦陇临洮已来观察处置等使上柱国凉国公李抱玉文以经邦徳以镇俗孝友忠信人之模表礼乐刑政朝之训式以道匡朕允升大猷叅聴断之可否载清净以宁一兼委戎旅屏于方夏知谋变化潜合神明将校悦从亲如父子事出韬钤之外功成战伐之前勤劳王家以衞社稷有致君庇人之绩冠旗常彛鼎之铭顾以国之慿倚乆任忧患兵车之半悉以咨之当不惮烦以时镇定也可兼充山南西道观察处置度支营田等使判梁州事陇右怀郑泽潞等使如故充山南西道河西陇右等道副元帅
　　授马燧浑瑊副元帅招讨河中制
　　陆　贽
　　门下天地殊位君臣异制苟不率道兹谓【集作为】乱常退而增脩于是有舞干之义谕以迁善于是有文告之辞若犹未悛乃用致讨兴戎动众岂得已哉李怀光擢自军候委之节度亟有勤【诏令作劳】绩累加宠荣防众骏奔自远赴难觧围荡【集作逐】冦朕甚徳之位极上台寄崇綂帅亲之若同体信之无间言朕于斯人亦已厚矣而器小任重固贻颠覆有功自弃无罪【集作过】自疑崇信谗邪却逐将帅养冦资乱【集作奸】蓄奸幸灾【集作幸灾乐祸】朕素所推诚犹【集作尚】谓非实优容任遇常怀【集作坦然】如初凶徳既盈丑迹弥露谋危社稷通结渠魁公相往来无复畏忌【集作避】穷【集作肆】极凶悖所不忍言朕播迁【诏令作越】巴梁逺违陵寝大惧失坠为列圣羞頼先泽在人兆庶知感朔方将士【集作校】忠节不渝怀光既沮【集作阻】奸谋诡称効顺累陈欵疏请诣阙庭朕深惟旧勲务欲全贷授以师保【集作傅】之重畴其井赋之食玺书劳问誓以始终怀光遂杀辱使臣完聚守备将以悖慢之罪加于忠义之军因兹胁从兾与同恶谓众可罔谓天可欺覆载所不容人神所共弃讨除大憝招缉非爰咨辅臣以董戎寄银青光禄大夫检校司徒【诏令作空】平章事兼太原尹北都【诏令作京】留守充河东【集作中非】保宁军节度观察处置度支营田等使北平郡王马燧操业端亮器宇闳达【集作气宇宏达】秉难夺之节负不覊之才恒持至诚【集作公】深识大体感慨【一作激】而三军有勇弥纶而庶绩允谐威声所临郡邑皆复【集作服】殿于【集作于】北土隠若长城元从奉天定难功臣开府仪同三司行【诏令作守】侍中兼灵州大都督充灵塩丰夏等州节度管内支度营田观察处置押蕃落等使仍充朔方邠宁振武等道奉天永平等军行营节度兵马副元帅上柱国楼烦郡王浑瑊淳粹积【诏令作中】仁厚成性布【诏令作蕴】寛大以容众着诚信以抚人事必沉详临危益办节惟贞固在险逾彰济艰难茂诏勲阀出纳朕命光膺具瞻并文武全才安危注意副我忧瞩时惟二臣比徳叶谋往济【集作清】多难燧可兼充奉诚军及晋绛慈隰等州节度并内诸军行营兵马副元帅余并如故瑊可兼河中绛州节度观察处置等使仍充河中同绛陜虢等州节度及管内诸军行营兵马副元帅功臣开府本官勲封并如故呜呼朕之不敏不明失于君道连祸未息劳师靡居中心自咎欝若焚灼又以朔土之众代【集作大】着忠劳横遭污胁深所闵惜尔其敬敷朕命明谕朕怀务于招绥非黩威武惟输诚归顺罔有不赦惟执迷非命【集作拒顺】罚止元凶宁失不经无滥非罪列爵悬赏用俟勲贤布告逺迩咸令知委【集作悉】
　　授李晟鳯翔陇右节度使兼泾原副元帅制
　　前　人
　　门下周之元老以分陜为重汉之丞相以忧邉见称故方岳克宁疆场不耸安人保大致理之端今所以重烦上台作镇西土奉天定难功臣司徒兼中书令充神防节度使兼京畿渭北【诏令作南】鄜坊丹延等州节度观察处置等使仍充京畿【诏令有渭南二字】渭北商州华州【集作商华等州】兵马副元帅上柱国合川郡王李晟励精刚之操体博厚之徳适时通变【一作动适时变】而大节不夺虚受广纳而独断自明奉法以律身推功以及【集作先】下众无犯命人用乐推【集作从】怀徳畏威令行禁止誓群帅【诏作帅】于危疑之际驻孤军于版荡之中气凌风云诚动天地一皷而凶徒折【集作摄】北再驾而京邑廓清师皆如归人不知战载安社稷【集作宗社】功格皇天而明识秉彛清风激俗雅尚恬旷防谦有光朕以汧陇近郊扶鳯右地川阜连亘抵于【集作于】囬中限界诸夷【集作戍】藩屏王室所属诚重付之【诏令作允付】元臣兼二将之甲兵崇十连之綂帅宣威耀徳罢警息人俾予仰成时乃丕烈可兼鳯翔尹充鳯翔陇右节度支度营田观察处置等使仍充鳯翔陇右泾原节度兼管内诸军及四镇北庭行营兵马副元帅改封西平郡王功臣本官兼官勲并如故【兴元二年八月四日】
　　都统
　　授王缙侍中兼河南都统制　常　衮
　　门下天地之徳资隂阳以成功帝王之道任将相而兴化聿求左辅命掌元戎必借文武之才用经军国之务金紫光禄大夫行黄门侍郎同中书门下平章事兼文舘崇舘大学士知舘事仍充大清大微宫使太原县开国伯王缙有髙妙之行有达【诏令作通】之识学该古训文正国风夣帝赉予济川用汝百揆时叙四维充张累陈造膝之言弥契沃心之道濵海之右自河而南王旅攸同戎军殷防监于方伯之国利用建侯之司大将息人予有御侮镇汉沔淮淝之地綂齐梁鲁郑之军揔制髙牙纪纲羣帅七伐四征之防成一匡九合之功式遏外虞底绥多难将授铜符之律爰咨琐闼之谋往哉汝谐无替朕命可侍中持节都綂河南淮南淮西山南诸道节度行营事仍进封郡公食邑二千户余并如故主者施行【广徳二年八月】
　　授刘洽检校司空充诸道兵马都綂制
　　陆　贽
　　门下论道经邦允归硕望建牙统众必借雄才中外具瞻安危注意今以【集作之】二柄委之【集作付以】元臣开府仪同三司检校尚书左仆射同中书门下平章事使持节宋州诸军事兼宋州刺史充宣武军节度支度营田宋亳頴等州观察处置等使仍权知汴滑宋亳等州【集作道】都统兵马事上柱国怀徳郡王刘洽秉志端亮饬躬简俭博厚足以容众和易足以长人纯孝荣亲尽忠事主分我阃寄殿予大藩【集作邦】扼【集作桓】制淮夷保【诏令作堡】障楚甸戎防继至军声载扬殪群凶于宛丘驱大憝于梁野控引漕挽委输京师予嘉乃懋【集作异】勲亮【集作懋】乃贞节用锡丕命俾扬王【集作】休燮賛三台纪纲羣帅式是大任尔惟钦哉可检校司空同中书门下平章事依前充宣武军节度支度营田宋亳頴等州观察处置等使仍充宋亳頴等州管内诸军兵马都督散官勲封如故授范希朝京西都统制　　　白居易
　　门下阊阖风至太白星髙谋帅防邉国之大计具官范希朝中贞勤俭以为质惠和智勇以为用一代名将三朝信臣朕以西邉列镇三四若有揔统则易成功思得良帅有威名者并防诸将歳一廵邉乗秋顺令扬其威武则南牧之马引弓之人知我有备不战而去谁可任者无如希朝以尔有朔方之劳有振武之効功在疆场名闻戎惟实与声皆副是选今拜尔为大将尊尔为司徒节制进退一令谘禀倚望如右可不慎欤可充京西都统
　　招讨使
　　加裴度幽镇两道招讨使制　元　稹
　　门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆为乳哺而育之者安忍以豺狼驱胁之故絶其飞走尽致网罗止行犯命之诛是用开其一面河东节度观察处置等使金紫光禄大夫守司空兼门下侍郎同中书门下平章事大原尹北都留守上柱国晋国公食邑三千户裴度昔者区域之中蜂蚁巢聚蔡有逆孽齐有狡童厥初图征疑议满野不惧不惑挺然披攘茍无司南允罔能济佑我宪考为唐神宗实頼【集作惟】股肱运用心力肆朕小子防受景灵冀服于前燕平于后而抚驭失理盘牙复生求思弭宁中夕有得国老尚在夫何患焉是用亟宣恳恻之诚就加招抚之命于戏顷者师道元济乗累代袭授之资借山东结连之势以丞相布画于千里之外使诸将持重于四封之中而犹刘悟裂虵豕之躯李佑溃鲸鲵之腹葢逆顺之情异而忠孝之道明也况彼幽镇无名暴征【诏令作征暴】以丞相近观其宜以诸侯齐奋其力斧钻之刑坐迫椒兰之气外薰谁不自爱其生焉能与乱同死度宜开怀缓带以待其归可依前守司空兼门下侍郎同中书门下平章事河东节度使充幽镇两道招抚使余如故
　　加裴度镇州四面招讨使制
