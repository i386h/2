<!-- { "loadSidebar": true } -->
　　百官之本系于尚书六曹之长称为八座朕慎选其人每加遴柬益严试可亦无虚授具官某禀性刚特为学坚正绵歴中外浃洽闻誉察民情之真伪练国体之详要是冝付之秋官之任执此邦典之中噫论法之失或以便文而忘恻隠之实好生之徳乃在尽心而得哀矜之防慎尔官守副吾休命
　　朝请郎王子琦可卫尉丞制
　　中外之任非有重轻惟才所宜而后付与尔更歴州郡既有善绩观光于朝贵于尔近是以擢丞卫尉効力毂下钦承休宠勉就职业
　　朝请郎温俊乂可大理寺丞制
　　决平狱事下无免人作士之重所以使不犯于攸司佽助之官丞居其一以尔材力通敏大臣所称擢而用之其必有效宜自奋励以光任遇
　　张番龙进奉使将军制
　　慕义向化献琛修贽诚款可取甄赏冝及并从懋赏以荣种落或繇卑秩稍迁品列或起徒步而加爵服咸思忠孝以酬光宠
　　左司谏朱光庭可左司员外郎右司谏王觌可右司员外郎制
　　朝廷开直言之路延谏争之臣其能爱君主于信厚论事识其大体不为苛察以取声誉而补益之效粲然可见冝有褒崇以显尤异惟觌学问端邃临事屡断惟光庭气宇惇重见义不回并列二省有光七列文昌之为政本都司之有属郎尤思得人以齐众务俾从迁秩复使効材
　　左司谏韩川可太常少卿制
　　谏诤之臣以谠言悟主礼乐之司以制度辅化皆当精识好学乃能胜任故冝于此者可以进于彼矣具官某智虑通敏文采淳正自歴风宪之司以及谏垣之列忼慨大体激昻壮志资其余论可谓尽心移其直清足以典礼冝付秩宗之贰用观儒术之效
　　朝散大夫左司郎中范纯礼可太常少卿制
　　晋侯霸者首正执秩之典汉祖马上亦先叔孙之仪礼乐之治古今要务于其司存必付能者某生于名族幼有令闻忠信可以学礼文雅用之饬吏屡从器使皆得士誉冝寘奉常之贰俾主曲台之论至于通古今之变使无胶柱究情文之説不为聚讼是勤职业用副奬擢
　　太仆寺丞高士英可府界提防制
　　都畿之广县邑棊布在周则规方千里于汉则开置三辅至其听察狱岸调度官用何尝不选择使者宣布上恩以某敏恵于事久结吏课宜付传车之任以观美俗之效
　　天武右第一军都指挥使通判刺史聂达可左屯卫将军致仕制
　　朝廷之于羣臣壮则取用老则安存休息之所以全其恩厚也汝以武力为职至其耄老不可复任以事仍锡余宠用光暮龄环尹之崇实为异数
　　虎翼军都指挥使宁州刺史张明右领军卫将军致仕制
　　効力虎旅恪恭师律今其年至冝使休佚擢环尹之宠号为挂车之余荣防被丰恩知其优渥
　　新授常州司理参军孟三英父真可承务郎致仕制
　　夫贵老尚齿所以劝天下之为人子者也是以赦令之下常及高年粟帛之赐既有秩次九十者复命以官此朝廷恩礼逾于前世矣尔以暮龄膺兹宠数内为子孙之荣外为乡里之观逢辰之幸其亦至矣
　　承务郎致仕张彀可承奉郎致仕制
　　引年致仕弗及以政而庆赏之典与在朝者均国家养老之礼所以隆于三代也尔以暮齿膺此光宠既为幸遇亦酧素守
　　承务郎致仕魏中庸可承奉郎致仕制
　　告老谢事退居里宅勤劳之役既不汝及朝有庆泽顾不汝遗贵老尚齿惇笃至矣蒙是休显汝知幸焉
　　通直郎李周可奉议郎致仕制
　　告老之臣弗及以政庆赏之事遐迩不遗以是朝恩迨于耆耋惟汝黄髪膺我殊宠是诚幸遇母忘钦承宣徳郎致仕吕昌符可通直郎致仕制
　　以年致政闵劳以官职之事而庆赏之典亦不汝遗朝廷贵齿敬老之风厚矣升秩闺籍有列位者得以追赠其先不其贵欤然亦为吏廉勤无咎之报也汝知之乎
　　侬应卿可三班借职充归州巡检制
　　乃父为国守边外御夷獠而以疾病不任需章来上仍述知子之内举庶几干蛊而克荷冝从锡命以靖逺甿
　　承议郎翟思可祠部员外郎制
　　尚书属郎皆择端士其进既难而其用有渐以思敏识深虑见称于时冝备建礼之朝仍付冰防之选勉勤职业以称推择
　　行门崔琪等七名授官制
　　国之爪士居守王闲拱卫轩陛之严耆竭股肱之力积劳可叙甄赏冝加因其执射之后先以为赋禄之等秩膺我光宠勉尔恪修
　　又
　　七萃之士为千夫之长治众以整训勇知义队师之选材武是艰尔陈力军和蔑闻粃政叙迁园校用锡茂恩加团结之雄名壮貔貅之重望益崇来效毋弃往劳
　　又
　　国家开设勇爵养育戎昭壁垒星陈偏两鳞次战多则懋功疏赏平居则用劳次迁所以一内外之志齐上下之分尔陈力维旧叙进是冝齐衡五符踵武官帅壮貔貅之重望假符竹之雄名恩渥之隆敬慎勿替
　　朝请郎解补建故父任尚书刑部侍郎致仕赠金紫光禄大夫宾王可赠特进奉议郎王诏弟奉议郎防故父任给事中天章阁待制赠银青光禄大夫举元可赠特进制
　　能仕教忠良父之事立身显亲孝子之美朕嘉义方之成训矜欲养而不待弗恡髙爵以隆赠典具官某父某生膺显秩殁有余烈肆其后嗣服此朝寀因厘事之告休沛丰泽而追逺特进之贵位次上公冝加蜜章用贲幽壤
　　朝散大夫宋恵国弟朝奉郎辅国弟朝奉郎奉国弟朝奉郎服国故母豫章郡太君刘氏可赠荣国太夫人制
　　合宫毖祀溥率蒙庆恵泽所加无间幽显然非积善之门世有令人亦何能霑此优渥无愧泉壤也具官某等故母某氏妇顺着闻母仪修整诸子伯仲同列簪裳褒赠之典实慰孝思縁其父之崇贵冝厥配之休显粤疏名邦申锡象服尚惟冥漠潜喻光宠
　　大中大夫致仕程珦妻夀安县君侯氏可特赠上谷郡君通直郎吕元淳弟奉议郎元忠父吏部郎中充天章阁待制景初可特赠通议大夫元淳母仙源县君陈氏可特赠颍川郡太君元忠母永康县君魏氏可封安福县太君制
　　宗祀均福普及幽显所以昭孝徳之光于四海亦不遗小国之义也具官程珦妻侯氏粤以令徳嫔于茂族辅佐君子称为女师余芳不泯既没如在特疏郡封以为汤沐从夫之贵当荣于室泉壤有知歆此光宠具官吕元淳弟元忠父某直清励志端直立朝脩途骋而未穷高风没而犹振肆其后裔并列朝闺慰其蓼莪之心申以漏泉之泽进加宠秩増贲幽穸其亦有知膺我休命元淳母陈氏粤以令徳嫔于茂族辅佐君子称为女师余芳下泯钟庆仍厚爰因子贵追预夫荣特疏郡封以为汤沐尚期幽壤歆此宠章元忠母魏氏韫徳幽间作嫔良奥母道既茂子贵方显属此合宫之祀方赉溥天之庆冝疏封邑仍畀名城既崇汤沐之荣亦慰乌鸟之报
　　朝散大夫司农少卿同宗旦故伯父任尚书虞部郎中绎可赠朝请大夫故伯母长安县君杜氏可赠昭徳县君制
　　礼之所起由义与恩尊尊亲亲率自是出惟宗旦懐世父世母鞠育之爱思有以报有请于朝不徒尔也用巳攷课陟明之赏推而移之可谓能不忘恩者矣虽法所未有可以义起也无害于尊尊亲亲吾亦安得恡而弗从加秩一等増邑汤沐用告其弟足为光宠













　　彭城集巻二十三
　　钦定四库全书
　　彭城集巻二十四
　　宋　刘攽　撰
　　奏疏
　　贡举议
　　臣准御史台告报进诏书天下学校贡举之法博访臣等今得详议者臣愚以谓人主之举事与人臣之献议不同人臣之议者盛言古事以为髙侈言已忠以为博迂逺而不切事情漫汗而不济世务虽已自知其无益于治矣而犹为之何也其言之有理其持之有故其名之所存足以夸众俗故敢为而不疑耳人主之举事则不然度时之所宜因俗之所安不为虗名而弃实效不慕逺业而捐近功使令出而言必信事举而俗必定故与其出令不当而亟改之不若谋事于始而慎虑也今陛下患选举之法不明教育之方未善此必有以前古乆逺之事感动上听者不可不察也本朝承百王之末创起律令虽未及三代其随时因俗之宜应变増损不常亦成一朝之制而选举之法行之百有余嵗累朝将相名卿及今之所谓贤材与共天下之论议者皆非以他涂进者也而诬以未尝得人臣窃以为过矣且臣论之今时选举之患不在创法之未善而在有司之弗良不患试言之非要而患听者之不察何以言之今国家求贤良异材之人则使公卿荐举求文学经术之士则使郡县推择此虽三代取士何以过此帝典之言曰敷纳以言孔子曰不知言无以知人也然则未知人莫如听言故国家试士以文词亦二帝敷纳之比也诚使有司兼仲山将明之才懐孟子知言之术精听慎择则贤不肖岂不较然由今观之取士之法本未尝失而有司之听或不能尽今以有司之不能尽而变法法虽亟变而不择人付之虽法如三代犹将终无益也议者或谓文词之为艺薄陋不足以待天下之士臣愚以谓今进士之初仕者不过得为吏部选人国家待门廕恩泽者亦为选人流外小吏亦为选人选人如此之卑也而天下之士以文词应此选岂不固有余裕哉朝廷设置何等爵禄而更艰难其选乎且进士成名者国家亦何尝便以为才杰而任用之或以文章显或以法律用或以善政事称或以治财赋进皆待其来日成效而后有取则夫取士之始亦何用靳靳吝惜若不得已哉且朝廷欲更选举之法将以想望高材豪杰之士也今天下之士至于礼部者嵗不下二千人朝廷岂能以玉帛之聘弓旌之招而遍得此乎必亦使之投牒自进耳士之投牒自进必非豪杰之士伊尹管仲之俦虽更其科试而取之徒小异其名目然其得士未有以异于前也更恐好利衒鬻之人崇虗名以乱真则取士之失又甚于徃日矣议者又谓不如一用乡举里选者此又知其一未知其二也夫二汉之用乡举里选所以得人者其时郡县之吏自廷掾诸曹卒史驭吏亭长游徼皆贤士为之故其临财不苟则知其亷值事能断则知其智文武材畧莫不毕效故其誉之有实举之不难自流品分别郡县吏卒弃絶为贱不齿于搢绅贤士不复从此役士之居乡里者何由察知苟凭虗名以进人后有不称将复相与蔽防其短而谓之材终亦不得真贤实亷矣是乡举里选又不可尽用也凡此数端皆臣所以深疑者也不知臣之愚陋至此耶抑亦千虑将有一得也然愚者之志专则难移故臣愿朝廷且毋庸轻变选举之法不如因旧法而慎选有司之为愈也虽然尚有一説今有人于此明辩足以判狱讼智畧足以治财赋而文词不足以自发经艺不至于浃洽则将捐弃终身无仕进之望其才岂不可惜哉臣愿陛下为设从政科使公卿及监司举所知以充选必有举者三人乃召而用之且毋以为真试之三年才任其事然后命之以官即不可使复还为民而坐其举者如此则天下之材士殆无遗逸矣臣闻教育之法所以治性也性修则智明智明则应物不惑不惑则盛徳之士也自两汉以来学者未尝不以利禄为心夫可诱以利禄而勉强为善则徳性离矣是故造士不及三代者由此也今陛下建学校为置明师而诲导之毋问其所学毋限其所能则资材莫不养育矣若恶文章之敝而以经艺劝之学者之志不出于为利禄也则文章之士变而为经艺虽曰不同其离于徳性也均矣天之生材有昬有明智明材大者非小智小识之所能掩也及其浅晦下材虽日挞之亦终不能以致高大士修之于家足以成材亦何待学官程课督趣之哉
　　覆宗室遂宁郡王承范谥僖温议
