<!-- { "loadSidebar": true } -->
　　对臣闻殊域一气所生不可翦而灭也五方异族不可臣而蓄也故为侵患之暴久矣而备御之畧亦多矣考其要者大较有四焉若乃选将课兵长驱深入之谋自王恢始建以三表诱以五饵之术自贾谊始厚以赂遗结以和亲之计自娄敬始徙人实边劝农教战之策自晁错始然则由王恢之谋则殚财耗力疲竭生人祸结兵连功不偿费故汉武悔焉而下哀痛之诏也用贾谊之术则羌胡耳目心腹虽诱而荒矣而华夏之财力风教亦随而矣故汉文知其不可而不行也用娄敬之计则启宠纳侮厚费偷安虽侵掠之患渐【集作暂】宁而和好之约屡背故汉氏四代为匈奴所欺也用晁错之防则边人有安土之惠未免攻战之劳匈奴无得志之虞亦絶归心之望故汉文病之有广武【汉匈奴賛文帝聚天下精兵于广武集作式非】之役也是以讨之以兵不若诱之以饵诱之以饵不若和之以亲和之以亲不若备之有素斯皆前代已验之事可覆而覩也以今参古弃短取长亦可择而用焉然臣终以为近筭浅图非帝王久逺安边之上防也何者臣观前代若政成徳盛国富人安则虽六月有北伐之师不足忧也若政缺国贫徳衰人困则虽一时无南牧之马不足庆也何则国冨则师壮师壮则令严人安则心固心固则思理如此久久【一作矣】则天子之守不独在于诸侯将在于四夷【一作夷狄】矣则暂虽有事何足忧焉若国贫则师弱师弱则人困人困则心离心离则思乱如此久久【一作矣】则天子之忧不独在于边陲或在于萧墙矣则暂虽无事何足庆焉葢古之王者庆在本而不在末忧在此而不在彼也今国家柔中懐外说近来逺北虏向风南蛮賔贡所未化者其为【一作余】防何伏愿陛下畜之如氓庻视之如蜂虿不以士马强而财力盛恃之而务战争不以亭障静而烟尘销轻之而去守备但且防其侵轶遏其防刘去而勿追来而勿纵而已然后畧四子之小术三王之大猷以政成徳盛为图以人安师壮为计故徳盛而化则服服则懐柔师壮而动则威威必震詟夫然后可以不糜财用不顿师徒不盟誓而外成不和亲而内附如此则四海之内五年之间要荒未服之戎必匍匐而至河陇已侵之地庶从容以归上防逺谋不出于此矣
　　议守险【徳与险兼用】
　　问易曰王公【一作侯】设险以守其国记曰在徳不在险然用之则乖在徳之训弃之则违守国之诫二议相反其指何从
　　又问以山河为寳者万夫不能当也以道徳为藩者四夷为之守也何则苖恃洞庭负险而亡汉都天府用险而昌其故何也今欲鉴昌亡审用舍复何如哉
　　对
　　对臣闻易曰王公设险以守其国又秦得百二以呑天下齐得十二而覇诸侯盖恃险之论兴于此矣史记曰在徳不在险传曰九州之险是不一姓盖弃险之议生于此矣臣以为险之为用用舎有时恃既失之弃亦未为得也何者夫险之为利大矣为害亦大矣故天地闭否守之则为利天地交泰用之则为害盖天地有常险而圣人无常用也然则以道徳为藩以仁义为屏以忠信为甲胄以礼乐为干橹者教之险政之守也以城池为固以金革为备以山河为襟带以丘陵为咽喉者地之险人之守也王者之兴也必兼而用之昔汉髙帝除害兴利以安天下自谓徳不及于周而贤于秦故去洛之易即秦之险建都创业垂四百年是能兼而用之也桀纣三苖之徒负大河慿太行保洞庭而不修徳政坐取覆灭者是专恃其险也莒子恃其僻陋不修城郭防其三都者是怠弃其险也由斯观之山河之阻沟墉之固可用而不可恃也智以险昌愚以险亡昌亡之间惟陛下【集有能字】鉴之
　　问备边【并置帅将】
　　对
　　对臣伏见方今备边之计未得其宜何则京西之兵其数颇众城堡甚备器械甚精以之遏侵掠禁夺攘则可矣夷戎大至长驱而来臣恐将卒虽多无能抗者今所以轸陛下虑者岂非此乎其所以然者盖由镇垒太多主将太众故也夫镇多则兵散兵散则威不相合而力不相济矣将众则心异心异则胜不相让而败不相救矣卒然有事谁肯当之今若合之为五将总之以一师将合则戮力师一则同心仍使均握其兵分守其界明察其罪必行赏罚然后据便宜【一作利便】之地扼要害之冲以逸待劳以寡制众则虽黠虏无能为也臣又以为自古及今有不能守塞之兵而无不可守之塞有不能备戎之将而无不可备之戎故曰十围之木持千钧之屋得其宜也五尺之闗能制其开阖得其要也伏惟陛下握戎之要操塞之闗则西陲之忧可少息矣
　　议兵【用舎逆顺兴亡】
　　问传曰谁能去兵兵之设久矣又曰先王耀徳不观兵二者古之明训也然则君天下者废而不用且涉去兵之罪资以定功又乖耀徳之美去就之理何者得中又问兵不妄动师必有名议之者颇辨否臧用之者多迷本末故有戎而业成王覇一战而祸及危亡兴灭之数何由逆顺之要安在
　　对
　　对臣闻天下虽兴好战必亡天下虽安忘战必危不好不忘天下之王也祭公曰先王耀徳不观兵老子曰兵者不祥之器不得已而用之斯则不好之明训也传曰谁能去兵兵之设久矣又周定天下偃武修文犹立司马之官六军之众以时教战斯又不忘之明训也然则君天下者不可去兵也不可黩武也在乎用之有本末行之有逆顺逆顺之要大畧有三而兵之名随焉夫兴利除害应天顺人不为名师义然后动谓之义兵相时观衅取乱侮亡不为祸先敌至而应谓之应兵恃力宣骄作威逞欲轻人性命贪人田土谓之贪兵兵贪者亡兵应者强兵义者王王者之兵无敌于天下也故有征无战焉强者之兵先弱敌而后战也故百战百胜焉亡者之兵先自败而后战也故胜与不胜同归于亡焉歴代君臣惑于本末闻王者之无敌则思耀武是获一兎而欲守株也见亡者之自败则弭兵是困一噎而欲去食也曽不知无敌者根于义自败者本于贪而欲归咎于兵责功于武不其惑欤兴废之由逆顺之要昭然可见惟陛下择之
　　问选将帅之方
　　对
　　对臣闻君明则将贤将贤则兵胜故有不能理兵之将而无不可胜之兵有不能选将之君而无不可得之将是以君功见于选将将功见于理兵者也然选将之术在乎因人之耳听之因人之目视之因人之好恶而取之舎之故明王之选将帅也访于众询于人若十人爱之十人之将也百人爱之百人之将也千人悦之必千人之将也万人伏之必万人之将也臣以为贤愚之际优劣之间以此而求十得八九矣













　　文苑英华巻五百一
　　钦定四库全书
　　文苑英华巻五百二　　　宋　李昉等　编求贤
　　求贤三道　　　　　　髙洁之士二道
　　请以族类求贤一道　　尊贤一道
　　请行赏罚以劝举贤一道
　　文学
　　议文章一道　　　　　采诗一道
　　救学者之失一道　　　黜子书一道
　　书史百家三道
　　射御
　　射御一道
　　求贤
　　问选贤举能秀造叅用今之所荐诚为得人未闻含声待扣乃有不耕而获十室忠信理亦难诬若遂践于清朝仗何材而【一作于】济物又二老归周见称何徳八元佐【一作仕】舜见述何功兹泉以何术见称莘邑以何辞作相云台画象述其先麟阁称名标其道
　　对
　　对昔者圣人之立极也选众举能列官分职以通天地之徳以类亭毒之功臣哉隣哉时用逺矣主上重光纉曜绍开中兴拜輶轩于受命之初希俊贤于御极之日兹乃义轩之志尧禹之心勤求道要【阙】所望于清光哉故邓林有必至之才昆山无藏价之寳可不谓然乎走【一作臣】以妄庸艺无兼采缪从卑列应此嘉荐诚非钝朽所能塞充然天休【一作光】震动虚求秀逸扬于王庭亦僶俛矣顾当叅明试献嘉猷竭謏闻敷大体言用身退以酧万一岂所谓不耕而获邀名幸时而已哉今见属有司恭承下问懋陈常务自谓无竒若得饬躬召见对扬天休下学上达舒愤竭情则亦引谕隂阳较明时政之要感激狂直甄摭授受之宜效其涓埃以増海岳耳若遂践清朝济时成务其道甚大惟变所适俾闻后命则藏器而动顾以更仆亦何尽言曲学鲰生居今志古若乃忠为令徳功实佐时披巻懐人恨为异代虽慙非博物敢不扬言则夫西伯善养夷齐以让国归老帝舜举能元凯以通才授职维师尚父韬钤乃适道之功相时阿衡鼎饪为献君之术云台纪绩吴邓懿其元勲麟阁图功卫霍流其茂实谨对
　　求贤【见四百八十二巻题作贤良方正第二道策】　吴师道
　　同前
　　问棘津登辅不因阶于尺木莘郊作相岂凭资于累迁葢道有攸存时无可废爰暨浇讹必修【一作循】班序先容乃器因地防萃共相沿袭遂成标凖今圣人务切悬旌心摇启繇【一作斾】虽衣冠华已乔迁于周列而衡泌幽人罕遥集于魏鼎岂英灵不孕于山泽将物理自系于古今无蔽尔辞切陈其致
　　对　　　　　　　　　　　上官仪
　　对凤徳方亨必资英辅龙光未聘实俟明君既藏器以须时亦虚襟而待物莫不理符灵应道叶冥通类霜降而钟鸣同云蒸而础润秘策赴之如投水神心应之若转规用能感防一时抑扬千古是以沉鳞暂跃遂游泳于天汉坠羽才迁乃腾骧于日陆心体之妙防播舟水之嘉谟义列丹青徳融金璧迨乎时钟季叔化渐浇讹防萃之惠罕流因地之阶愈笃使西都金【一作陈】子奕叶称荣东国袁生八公为贵廷尉之明穷识理十载无知黄门之妙极摛文八迁宁进徒使干星秀气永翳穷尘照庑竒光长湮幽石自可循风市马袭轨求龙三年不亏七年无废戋戋束帛指丘园而毕陈翘翘车乗望林泉而载辖则材标海若雾集丹墀徳表星精云飞紫阙岂直髙尚之士遥集于台司衡泌之俦乔迁于鼎职谨对
　　髙洁之士
　　问惟尧则天全頴阳之节惟禹奠州遂沧州之美然则髙洁之士出于盛明亷耻之賔不生浇季自皇唐受命驱驾前古贞遁不闻风轨莫继岂端操之范独秘于往辰将奔竞之徒顿骋于兹日缅懐长往有懵深衷贮听离【一作诸】贤以袪心疚
　　对
　　对则天分命箕山多长往之賔濬亩劬劳沧州有肥遁之客是以北荒孤竹甘【一作隠】草泽而轻周南岳紫芝翫林泉而耻汉此葢为匹夫小节未达汾阳之防独行幽姿宁动少微之宿岂若大风在梦非熊入兆下箕尾而称师委旄头而作傅自大君有命逺顿天纮尽岩穴之英竒揔濠梁之薖轴脱荷裳而袭朱觧薜萝而绾青绶五尺童子羞称荷篠三事大夫耻观瓢饮将使郑君谷口擅不言之謡曹相府门多清净之化方知圣人在上真隐不获全其髙淳风所偃幽真不能固其节麛卵【一作麛貍】得性麟凤所以呈姿山林不夭风云以之通气物既禀和而适变士亦感类而相从调餁自可怡神烹鲜足堪养性犹谓寒泉独善未臻授手之仁薪槱兼济有兴王之道谨对
　　同前　　　　　　　　　　田　备【总目作田恪】
