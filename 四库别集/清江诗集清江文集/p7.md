<!-- { "loadSidebar": true } -->
　　秦望何崔嵬削如青莲开下临七十二湖之浩荡上接三十六洞之萦廻梦中夜渡浙江水轻如鹤背乘风来欲求轩辕上天处白云尚鎻烧丹台知有弱水安可覩蓬莱但闻松声万壑兮夹飞湍之喧豗赤日惨淡而无色伏殷殷之雄雷逾千盘兮歴百折香炉玉笥左右列山中二女问何迟桃花落尽燕支雪金鸡三呌失所在惟想参差白银之观阙龙绡寄别泪三载犹未灭有美一人兮佩昨游吴门复东还余愿从而上下兮呌安期于云间回首隔千里可望不可攀
　　雪蓬小朶歌送奎方舟还灵鹫
　　蓬婆雪岭高崔嵬横絶青天飞鸟回山中小朶更竒陗石作莲花千叶开巨灵擘山断山脉一峯夜向东南掷千秋干竺空有名万里峨嵋尽无色攒青叠翠分西湖洞口白猿犹可呼咸和之年有慧理卓锡尚爱飞来孤木杯高僧两眉雪身如浊水清莲洁繙经石上不知年桂子年年落秋月
　　游菩提山值雨宿存思庵【附考在海宁县东五十三里黄山之东】
　　连山插天危欲崩木客结构当千层我来看山风雨恶入山喜见灵泉僧闭门留客共野饭风回雨絶清无蝇酒酣熟寝唤不起夜深花落龛中灯轩辕已恐即韩愈许汜未可讥陈登天明童仆催欲去却叹世故来相仍重寻曲折恐蹉跌安得逺讨闲支藤林开川豁见鸟下山寒石峻愁猿腾呼舟独返草堂路他日重来共毾防
　　凤凰山歌【附考杭州府城南南宋建都尝环入内苑】
　　大城周廻三百雉紫防阁对吴山起天目西来为凤凰苍然不过钱唐水玉辇金舆北去赊行人折尽上阳花杜防夜呌葛洪井燕子春归苏小家燕归不识更新主王气凄凉作风雨城南杨柳鬰金黄一束纎腰为谁舞
　　京口王节妇歌【附考京口属镇江丹徒县】
　　大江如帯从天来金山焦山碧崔嵬风吹杨花度江去妾心如山不可回忆昔移所天岂独甘守节两草方纒绵那知中道诀玉琴不奏防鸳鸯玉箫不吹防凤凰纺绩给朝暮蛾眉忽成霜蟏蛸网素壁燕子归空梁生乖同室处死期同穴藏郁郁山头树已见参天长白璧须恶玷白丝须恶染边声乱秋笳万古悲蔡琰
　　玉山窟儡歌【附考玉山属江西广信府一名玉斗】
　　玉山窟儡天下絶起伏进退皆天机巧如惊猿木杪坠轻如快鹘峰尖飞流苏帐下出新剧河梁古别传依稀黄龙碛里健儿语李陵台前汉使归当筵舞劒不避客顿足踏地争牵衣玉箫金管静如水西夏东山相是非昔闻汉主出大漠七日始脱平城围当时论功孰第一木偶解走单于妃竒兵百万竟何事将军赐级増光辉龙争虎战亦同幻尊中有酒君无违更呼左家防凤和我曲玉斗碎落千珠玑
　　题子昻松树障子歌葢王成之所藏者纸尾云大徳八年正月廿八夜灯下书
　　吴兴笔法兼钟王不独醉草过张旭既无河朔少年之沓拖又无深山羽人之退缩故人相遇今何夕银烛吐光如月白手写青松障子歌百金一字无所惜何物小儿増妩媚玉环飞燕皆倾国嗟我平生秃千兎夜写蝇头愧无益王孙骑鹤去不还日落太湖云气赤君家此本世希有词翰风流与之敌纷纷真赝那足辨珷玞敢厕连城璧勿同玉枕永和书一閟昭陵永相失
　　题王立本山水圗
　　我有爱山癖每欲名山去秦溪一日寄新圗欹枕高堂覩云雾何年王宰留真迹青城天彭接太白金堂石室犹可识大树小树参天直千盘百折分秋豪木客时与行人遭一门通天劒阁险三峡涨雪瞿塘高小舟如鳬争入浦呕哑卧听防鸣橹拾遗近在浣花溪却靣龙湫结茅宇豺狼塞路何由通采芝亦有商山翁安得相从向絶境振衣千仞乘天风
　　甲辰七月十三日书所见
　　行人渐稀日已没星坠西南大如月一道余光夜不收青天万丈金虵掣
　　题赵仲穆畵马
　　吾闻冀北之马如云照川谷八尺飞龙在天育滦河逺幸翠华迟柳林大猎金鞍簇是时四海为一家东逾日本西流沙拂郎近献两骕騻不数郭家狮子花公子前身岂曹霸一马真轻百金价黄金台上倦为客白髪江南随意画駵騧骃駓各不同饮泉龁草落笔工君不见龙庭苜蓿与天逺何人更收青海骢
　　送王好问赴春宫
　　君文空桑协宫征我文瓦器不悦耳早随举子踏槐花曲江走马秋风里院门鱼钥晨未开白袍鹄立三千士风檐落笔夸先成食叶老蚕春乍起樗蒱三呌不作卢白首读书犹未已两河草动持干戈奎星无光作者死五门下诏搜遗材四月文塲酣战螘先生有志复先登朱凤一鸣瘖众喙卞和诳楚空遭刖曹刿刼齐方雪耻软裘快马入居庸得意看花丽春市上林赋就气凌云我亦明年献天子
　　送浙省都事曹徳辅运粮北上
　　屯田未开嵗未熟白粲一金才一斛将军初下山东城使者复转江南粟飓风五月西南回黄龙朱雀一时开雷霆夜槌海若死云雾昼合天妃来黑洋北去五千里直沽近接金河水内廷传勅赐宫壶侍臣出报龙顔喜
　　送文从周入京师
　　文郎气如虹北上何匆匆重经九折坂复览百步洪日月回地底山河极云中有书一万言欲献明光宫蚩尤触山折天柱百川乱流赤子苦龙骧未见下益州虎旅犹闻驻灵武草白风骚骚跋涉无乃劳骅骝识骏骨鸑鷟非凡毛临歧更酌酒飞雪落征袍何以致缱绻锦帯昆吾刀
　　天冠法师邓均谷祷雨歌
　　至正辛丑秋七月官河无舟死鱼鼈钱唐城中十万室凿井深通海防穴海底九乌朝并出流金铄石气愈烈我无快刀斫旱魃构孽为妖降吴越老巫歌舞帝不悦真宰之罪何当雪天冠法师与天通丹书铁劵呼龙公石坛昼晦羣神降金支翠旗来半空举杯掷地霹雳从澍雨一日声如谼三田白水禾芃芃儿童满道歌年丰百金不顾归空同师岂贪天功笑汝蜥蜴能为龙
　　张静婉采莲曲
　　妾长平康里能舞复能歌髻斜梳坠马眉浅约弯蛾陌上游人顾门前侠客过涂黄初拜月拾翠欲淩波已知一身重不受千金唤十五事秋娘十六归羊偘愿妾比防莲为君朝暮鲜君能重妾绸缪意别起髙楼大道边春乘油壁香车出夜入流苏甲帐眠高楼下俯平湖濶照妾浓妆并淡抹五月平湖水正深荡舟相逐起防禽莫学藕丝容易絶试将莲子托同心
　　出塞曲
　　七星昱昱大将旗猛士百万皆熊罴迢迢逺出雁门塞两军相见还相持军中无粮杀牛马夜得降人知众寡天山月黑潜度兵飞箭着人如雨下捷书明日报甘泉死者白骨归何年春风草緑秋风白魂魄为君长守边五岳为城海为堑天下人当弃弓劒
　　野中吟
　　野中古墓何累累子孙已絶旁人悲送车百两喧鼓吹却忆出祖东门时墓前青青春草没墓下纵横狐兎穴昔年已见野人耕今年复见邻人发千年触髅出黄土翁仲无言泣寒雨何时故物总成灰独有玉钗留半股
　　田家行
　　田家八月红稻熟田头黄雀飞且啄去年出走不得收今年父子田舎宿大妇小妇长裁衫夜起剪桑饲五蚕不言畵眉无寳镜不恨梳头无寳簪稻登场蚕在箔新谷可舂丝可络赛神城南听神语但祈无兵嵗不苦枢宻院掾曹李至刚从特穆尔公守躭罗一年诏回京师遇风抵曹泾明年夏复蹈海北上诗以送之【附考曹泾北接黄浦东南至新运盐河出金山卫城北】
　　白洋十月行人苦北风簸浪鱼龙舞黑洋六月南风回海客椎牛赛彭祖使者迢迢入帝畿连艘夜发迅如飞六鼇尚戴三山起一鹤初从万里归张仪虽困犹存舌置酒都门歌激烈丈夫得官贵少年腐儒穷经空白髪白茅歌美华亭丞盛彦忠【附考白茅港南属嘉定北属常熟昆山有三十六浦入海者惟茜泾七雅白茅杨林为最大】
　　山东未息马山西尚挥戈急起州县丁北开白茅河海风裂面天雨雪山髙水深不见日万人凿土如凿山河边死者谁收骨白茅河成如白虹百里直与昆城通将军不待驱鬼工平地遂作鱼龙宫问谁爱民如爱子华亭盛侯古莫比昔去今还悲复喜非汝身为白茅鬼盛侯之徳河之水千古万古流不已
　　送天台吴蟾友奉董宗师命主桐柏观
　　天台之山四万八千丈中有飞仙共来往东方未白天鸡号扶桑赤日三更上山人曾识玉蟾翁丹砂九返面如童吹笙醉跨千年鹤朝上崆峝暮庐霍葛洪井西松树老子晋台下桃花落日边人寄董师书别我却入天台居麻姑相见已白髪蓬莱弱水人何如我亦张帆上南斗餐霞有诀能相授青天更约借龙骑福地应知令虎守
　　题赵子昻秋林早行圗
　　北上莫渡河龙门如天谁敢过西游莫趋蜀瞿塘如马谁敢触大星未落月挂树行人出门向何处日日西东往复来青山不断天涯路天涯路险更无穷破裘羸马怯秋风日高茅屋犹未起愧尔山中白髪翁
　　题赵子昻秋江渔艇圗
　　朝渔江之南暮渔江之北朝暮清江邉公侯不相识西塞山前秋日微沧波浩荡钓船归老髯何来一相就铁笛夜吹彭郎矶
　　小蓬壶歌【附考松江府志杨维桢所寓楼名在百花潭上】
　　君不见蓬莱方丈三韩东上有飞楼涌阁何穹崇始知九州更在赤县外弱水不与人间通赤麟伏可扰白凤驯可笼瑶草四时碧桃花千嵗红卢敖一去已无迹燕齐弟子徒相从铁崖老人有仙骨七十复向云间逢高台剪断一曲幽絶境银河倒挂防玉虹自非夸娥之神徙其处安得缩地如壶公读书已去神禹穴献赋不到明光宫麻姑相过急洒埽有酒莫使金尊空酒酣更呼防童为我歌小海铁笛雷怒来天风
　　醉芙蓉叹
　　蜀江芙蓉四十里花外楼台夹江水蜀主龙舟八月来日照千门锦云起一朶依稀武都女雪色宫衣轻欲举已窃珠化水仙不同石镜埋黄土朝妍夕态还相恼傅粉涂黄俱草草春风入髓犹未苏丹砂换骨应长好淩波殿废花亦残江上秋深风雨寒武林城南偶识面把酒共看赪玉盘十年流落云间路欲寻旧赏知何处芳心一防对斜阳脉脉无言嵗华暮
　　题赵处仁竹泉所
　　王孙寳玦已流落九马不复归长安梨园歌舞入残梦白屋无人空翠寒流泉汨汨如流乳竹应笑歌成律吕酒酣濯足望洞庭一片潇湘隔秋雨有鸟有鸟来丹山羽衣五色朱其冠人间腥腐不足饱食汝竹实饮汝湍为汝一出三千年
　　次韵铁崖先生醉歌
　　先生爱酒称酒仙清者为圣浊为贤清江三月百花合江头日坐流萍船左携张好右李姢紫檀防凤鹍鸡倾家买酒且为乐老妇勿忧无酒钱白日西没天东旋秋霜入镜何当蓬莱有路不可到祖龙已腐三重泉何如快饮三万日酒楼即起糟邱边愿持北斗挹东海月落枕股楼头眠
　　用苏东坡先生韵赋竹轩
　　朝饥不饱肉朝寒忍看竹爱竹已成癖尚胜桃李俗食笋冀生肥我癖无良医箨龙未可斸颇怪馋奴痴竹下哦诗空咀嚼月明夜半来笙鹤
　　孙孝子歌
　　乱兵夜入髙邮城孤儿失母号且行城邉白刃耀霜雪负母独出千人惊君不见防鸮生子食母肉人间更有防鸮族儿知有母同死生蓼莪已废犹能读
　　白苎词
　　江清月高夜未央芙蓉半白微有霜天魔小队分两行燕姬更劝蒲萄浆酒酣回身入洞房金炉火暖爇都梁愿君朝出夜饮酒祝君千年万年寿
　　行路难
　　古有行路难其词非一近见杨伯谦之作则言其易而不言其难也故申其义焉
　　采玉于阗河问君勃律何时过采珠鲛人室问君百粤何时出珠玉嵗久同为尘君胡重利不重身海有波缺我楫山有石摧我轮行路难出门即羊肠何况万里道管叔危周公匡人仇鲁叟尊有酒盘有壶鼓坎坎歌乌乌海不可涉山不可徒路旁之人爱尔玉与珠行路难我以为父安知非虎我以为兄安知非狼仰天悲歌泣下霑裳
　　团扇词
