<!-- { "loadSidebar": true } -->
　　次日，刘曜集众商议曰："我今到此许久，粮不得进，城中必然食缺。若石勒亦被耽阻，兵士岂不饿乎！汝等当觅探小路，或有可以得上关者，待吾好行计策。"曹嶷曰："今彼关上兵马甚多，一时难以卒破。必须催取军师到此，以奇计施之，或可破也。"曜曰："虽是如此，亦须出兵去打，免使示弱。"未及起行，只见探马回报，晋兵昨夜已皆拔寨尽去，不知何故。刘曜曰："莫非魏郡有何事故，召众去阻太子等归路也。急宜追之！"关心曰："未可造次。张轨识高将勇，更有夏庠、姬澹为助，必有准备，且着细作上关去探的实。明日列阵缓进，带取轻粮先去应济。纵彼有谋，某等在后，亦不致大失。"刘曜从之，使细作往探消息。忽见报子飞马至寨，言军师领后军来到。曜乃率众出接，至五里相候，一同进寨，并道前后相战之事。宣于曰："殿下有此英武，何愁大事不成！"曜曰："皆托军师威德，侥幸小胜。而粮草不得应付，自觉怀愧耳。"宣于曰："此时如何？"曜曰："不知何故，昨夜已皆退去。正欲去追，值丞相军临，故未发耳。"宣于曰："归师勿掩，追有何益？此是晋之主帅见彼兵屡战失利，恐有挫跌，故复集去，思作一处以战我兵耳。"道犹未了，细作回报，言晋之大兵皆退屯五鹿墟，与吾军好决大战。宣于听报，大喜曰："但得粮草过关，以济魏郡之急，相战吾何惧哉！趁此将粮尽移上关，堆于平地，明日天早便起。"于是军马俱进关内，平川驻扎。次早，宣于集众听令曰："谁人领兵一枝先行，以防有兵阻路，我等随后就起。"刘曜曰："城中已极，亟宜速进，焉可迟缓！我与关继忠当先，孔世鲁与廖凤起断后，曹子高与众将保护粮车，乔晬兄弟辅翼丞相，何畏晋兵乎！"宣于从之，依次而起。又说石勒在灵昌道口，与晋兵相持。苟晞自败一阵，思未有计，两日并不出战。石勒谓姜发曰："我等在此争一路口，而不能得过。城中望粮者，如大旱之望甘霖，仰云霓而目将穿矣。今又添此三镇之兵，苟晞多智谋，何时能到！"姜发曰："不探虎穴，焉得虎子？今当出兵搦战，使彼不疑。然后俟夜偷劫他营，以火器攻之。若能烧其寨栅，方才得进。不然徒守日月，可不耽误大事乎！"石勒曰："不作险中险，难为人上人。必如存忠所言，始能侥幸成功。存忠在此备办火具，待吾将兵先去搦战，以制此三巨擘之疑，再好行计。"言罢，下帐整兵，只见探子报道："晋兵已皆退去，是空营那里了。"姜发曰："此乃晋朝为帅者见我屡胜彼众，折兵损将过多，故此召去聚于魏郡一处，阻吾兵粮于城外，使无牵动耳。"石勒曰："彼既退去，我等即当随后就发，免使城中凝望。"发曰："都督之言极善。恐怕途中或有断后之兵，致为阻滞。我等有粮为累，又不便于战矣。"石勒曰："吾为前驱，存义断后。虽有阻兵，何足为惧！"发曰："将军所见甚明。刘王子北路有沙麓山之隔，一夫守险，万夫莫能过。昨闻其与晋战于彼处，颇亦得胜，但急切不得过关。我须先进，以援魏郡之急。"遂将兵马分作三阵，命夔安引兵五千为乡导，俱望魏郡而进。后人见成都王、陆机等心无酌见，粮已阻住而又撤兵，容其过险，以济久困之兵，有诗一首以叹其不能持守云：
　　
　　沙麓山高险又坚，灵昌设栅甚森严。苟筼阻道兵难进，张轨当关马不前。
　　
　　粮遭断住将逾月，魏郡饿危顷刻间。堪嗟机颖谋猷浅，撤守令人作话传。
　　
　　
　　
　　第六十六回  五鹿墟晋汉斗阵
　　
　　再题成都王等围汉军于魏郡，已将五十馀日，城中粮尽，宰马为食。而沙麓关、灵昌道两路救应粮草悉被阻住，虽则屡战不胜，其险要却皆守定矣。但传令勿战，虽一郡刺史，守有馀力。何乃听孙洵无谋之言、长沙不智之说。而陆机亦从其议，欲以阵法显己之能，是亦按图索骥，妄欲拟比于祖父，其天渊矣。反将沙麓、灵昌塞险之兵召转，尽皆罢围，还屯五鹿墟而去。广州参军郑攀、幽州参军斐宪曰："今我大军撤围，心皆自顾，不能统一。倘贼人以精兵蹑之，必至惊乱矣。必须留重兵为断后方可。"陆机曰："吾已算定在此。"乃命先锋祁弘、张方将兵二万，各带本部将佐，伏于十里之内，以防追赶。又命马隆引本部人马，伏于十里之外，接应二将。于是大兵皆依次逐渐而退。
　　
　　其日轮是先锋王弥巡守城池，看见晋大营中旗幡不竖，各寨人马无行，鼓声不闹，遂命王如于城上巡视，疾趋中军见张宾，曰："吾观晋营中并无动静，遥见西角上十里馀外旗飘隐隐。莫非我国救至，彼去迎敌，不然必是断吾之归路耳。可趁此出兵追之，定获辎重矣。"宾曰："得他退去，我等心亦宽矣，何须即追。且着人探其何故，再行计议。"于是遣使出四门去探，路上之人并百姓们尽皆报实，言汉兵分两路送粮至此，晋使人阻于沙麓山、灵昌河。西路大将石勒，三战斩晋将十五六员。北路大将刘曜，打伤大将六员，打死者十四五员。晋惧，分三路而不相顾，乃召转二处守兵，退至五鹿墟，欲共阻汉粮，以遏其归路。若两日可到，则不被所截矣。王弥曰："可急追之，杀他一阵，使其无暇他计。倘得二路粮草一到，又何惧哉！"张宾曰："未可追他，必有重兵断后，以防追赶，去亦不见全胜。宜着人往二处接之，还是急务。"弥曰："晋将不过张方、祁弘为最，吾何畏乎！"乃绰刀上马，引兵五千，开门冲出。张宾急唤刘灵、关防、张实、呼延攸出城相助。原来弥弟王如在城上看见兄去追赶，恐其有失，亦横刀跃马，随后疾发。王弥方才追得五七里，只听得一声炮响，大将张方引兵杀出，大喝曰："王弥泼贼，饿不死的顽鬼！速走犹迟，尚欲自来送命耶！"王弥更不打话，挥刀劈面砍去，张方接战。未及十馀合，王如赶到，林成、马瞻、刁默、吕朗一齐杀出。五员晋将围住汉将两员，死不肯放。背后刘、关、张、呼延四将接应兵到，又被祁弘、王昌、孙纬、高柔、王甲如截住，关中郅辅、张辅又杀将来。时将日末，刘曜当前锋，粮至魏郡。看见前面尘头蔽日，喊杀连天，乃大叫曰："此必晋汉交兵，吾当往助一阵。"曹嶷曰："都督地理未熟，不可向前，待我去助。"刘曜不听，单鞭跃马如飞，望尘而进。祁弘看见，挺枪阻住。曜曰："汝是何人，敢来拒我！曾知沙麓关下，连打晋将二十员刘永明将军乎？"祁弘曰："我是漳河杀胡虏三万级的祁大王，那晓得儿曹辈马前小卒乎？"刘曜大怒，挥鞭打去，弘以枪接战。二人斗上了二十馀合，一个怒吽吽眼中出火，一个恶狠狠口内生烟。再又战二十合将近，姜飞、曹嶷竞至，冲王昌、孙纬阵中，遂皆败走，祁弘亦弃战奔去。刘曜复拍马打入张方阵中，鞭中林成背上，于是晋兵望风奔遁。刘曜、王弥不舍，从后又赶。不二里，炮声震起，鼓角齐鸣，马隆带兵截出。关防随后大叫曰："天色昏晚，且自回城，饶他去罢！"弥、曜乃回马，一同望城中而行。未及五里，一彪军马横出左手，朦朦茫茫，旌旗飘展，十有馀里。刘曜、王、关等各各扎定，轮刀勒马以俟。将至面前，乃是夔安与新来都督石勒也。
　　
　　一行人尽至城中，命将粮车俱推至教场堆着。王弥、刘灵入见，言刘王子、姜公子、赵四舍、汲桑俱到，聪、宾大喜。诸葛宣于曰："可传令教诸将且自更衣歇息，来早相见。"聪曰："不然。亲戚故旧久阔，恨不得顷刻相见，何待来日！"乃命大张灯火，都至中军相叙，各诉衷曲。宣于分排坐位，设宴共饮，至夜而散。次日早，乃大集诸将，议论军务。或曰："今我添兵二十馀万，上将二十馀员。钱粮俱足，且只守住。他合南北诸侯，定有分散之日。待其势解，以兵乘之，可坐而取胜也。"宣于、张宾、姜发皆曰："诸君以逸待劳之言，亦甚有理。但有一件，晋人兵多将广，若不出兵与战，恐其绊住我等，分遣大镇打别郡城，岂此魏郡能安吾等耶！必须前去对住他们，使之不生他想。"刘聪曰："我今虽添这些兵马，前后不过四十馀万，尚不能及其一半。若不能胜，丞相以为何如？"宣于曰："兵者可进而不可退。若一自示以弱，则被其所侮。若以他兵径趋平阳，我等去又不得，岂不受抑乎！"姜发亦曰："兵在精而不在多，只要为将者善于用谋耳。必须整军马前往五鹿墟扎营对敌，以示雄威。然众寡之势，容某与丞相、军师三人商议计策，缓缓消除他们。此正曹孟德破袁本初之势，殿下勿以为忧。"刘玄明从之。乃以姜发与刘曜督兵十万，立下一屯，张实与石勒督兵十万，立下一屯，留靳准、乔昕、刘钦等督兵五万守魏郡，自与宣于督兵十万为中军，王弥、刘灵、杨龙、廖全将兵五万为前驱，径离郡城，望五鹿墟而进。正是有分教：晋元帅使得智尽计穷，军士们心惊胆丧；汉军帅用出奇谋异见，将佐辈气壮威雄。后人有诗叹曰：
　　
　　汉思晋鹿起胡羌，群雄驰逐出平阳。才入五墟成角斗，横驱万亿命伤残。
　　
　　白骨盈丘冤气盛，红沙满地血腥长。英豪物故山川旧，留得虚名在世间。
　　
