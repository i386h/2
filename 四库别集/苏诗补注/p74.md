<!-- { "loadSidebar": true } -->
　　潘子久不调沽酒江南村郭生本将种卖药西市垣古生亦好事恐是押牙孙家有十亩竹无时容叩门我穷交旧絶三子独见存从我于东坡劳饷同一飱可怜杜拾遗事与朱阮论吾师卜子夏四海皆弟昆
　　潘子【张耒宛丘集潘昌言墓志潘氏在唐为荥阳人有名吉甫者入本朝为博士生子衢为屯田郎中屯田尝官于黄遂居之生处士革隐德不仕君讳鲠字昌言处士长子也元丰乙未进士以宣徳郎监淮阳军酒税遂以奉议致仕男二人大临大观先生本集杂记云樊口有潘生善酿酒醇美而不着其名疑即昌言也】江南村【武昌与黄州隔江在江之南岸故云江南村】郭生【名莫考施氏原注云名遘汾阳人原本所无不敢遽信】古生【名耕道黄州进士见本集祭任师中文施氏原注谓新平人恐未足据】
　　马生本穷士从我二十年日夜望我贵求分买山钱我今反累君借耕辍兹田刮毛龟背上何时得成氊可怜马生痴至今夸我贤众笑终不悔施一当获千
　　龟毛【翻译名义龟毛兎角皆成假设】
　　再次前韵三首【系织锦图上回文】
　　春机满织回文锦粉泪挥残露井桐人逺寄情书字小栁丝低日晚庭空
　　红牋短写空深恨锦句新翻欲断肠风叶落残惊梦蝶戍边回雁寄情郎
　　羞云敛惨伤春暮细缕诗成织意深头畔枕屏山掩恨日昏尘暗玉窗琴
　　回文【诗格类苑谓回文出于窦滔妻所作文心雕龙云回文所兴则道原为始○慎按傅咸有回　文反覆诗温峤亦有回文诗皆在窦妻前百家诗话引苕溪渔隐丛话云东坡后集有题织锦回文三首春晚落花余碧草云云淮海集载先生跋云余少时见江南本其后有人题诗十余首皆奇絶今记其三然则此诗非东坡作也少游又云子瞻记江南所题诗本不全余尝见之记其五絶今以补子瞻之遗即淮海集所载回文五首是也世以为少游作亦非也】
　　慎按题织锦图上回文三首乃江南本诗也经籍志有江南集十巻今其诗讹入先生集中又和人回文五首即少游所记江南本诗也施氏补注本载续补遗下巻谨据百家诗话以再和前韵三首为先生作而以织锦图上回文原诗三首附于后其和人回文五首则移置他集互见巻中用正诸刻之讹
　　附江南本织锦图上回文原作三首
　　春晚落花余碧草夜凉低月半梧桐人随逺雁边城暮雨映疎帘绣阁空
　　红手素丝千字锦故人新曲九廻肠风吹絮雪愁萦骨泪洒缣书恨见郎
　　羞看一首回文锦锦似文君别恨深头白自吟悲赋客断肠愁是断弦琴
　　数日前梦一僧出二镜求诗僧以镜置日中其影甚异其一如芭蕉其一如莲花梦中与作诗
　　君家有二镜光景如湛卢或长如芭蕉或圆如芙蕖飞电着子壁明月入我庐月下合三璧日月跳明珠问子是非我我是非文殊
　　慎按此诗施氏原本不载新刻载续补上巻据外集编黄州巻中今从之
　　岐亭道上见梅花戏赠季常
　　蕙死兰枯菊亦摧返魂香入岭头梅数枝残绿风吹尽一防芳心雀啅开野店初尝竹叶酒江云欲落豆稭灰行当更向钗头见病起乌云正作堆
　　返魂香【李石续博物志月氏国献返魂香十洲志聚窟洲有神鸟山多大树名返魂树伐其根于玉釡中煮取汁曰返生香闻数百里死者闻香气乃活能起夭残之疾下生之神药也疾疫夭死者以熏牙及闻气者即活○按禅宗颂古所载唐僧古梅诗云雪虐风饕水浸根石边尚有古苔痕天公未肯随寒住又孽清香与返魂东坡诗正用此而注家未及也】豆稭灰【锦绣万花谷载王勉之雪诗上天飞下豆稭灰】
　　乐全先生生日以铁拄杖为寿二首
　　先生真是地行仙住世因循五百年每向铜人话畴昔故教铁杖鬬清坚入怀氷雪生秋思倚壁蛟龙防昼眠遥想人天防方丈众中惊倒野狐禅
　　乐全先生【张方平自称乐全居士】野狐禅【古禅师语録六祖云汝但善恶都莫思量自然得入赵州云你若记一个元字脚在心永刼作野狐精又传灯録百丈代一转语老人于言下大悟脱野狐身雪峯偈云一条榔防甚纵横野狐跳入金毛队】
　　二年相伴影随身踏徧江湖草木春擿石旧痕犹在【一作作】眼闭门髙节欲生鳞畏涂自衞真无敌防径争先却累人逺寄知公不嫌重笔端犹自斡千钧
　　附张安道和一首【此诗从黄州志采録】
　　随书初见一枝藤入手方知锻錬精逺寄只缘怜我老闲擕常似共君行静轩独倚身同廋小圃频游脚为轻何日归舟上新洛拄来河岸笑相迎杭州故人信至齐安
　　昨夜风月清梦到西湖上朝来闻好语扣户得吴饷轻圆白晒荔脆酽红螺酱更将西庵茶劝我洗江瘴故人情义重説我必西向一年两仆夫千里问无恙相期结书社【公自注故人相约醵钱雇仆夫一嵗再至黄】未怕供诗帐【公自注仆顷以诗得罪有司移杭取境内所留诗杭州共数百首谓之诗帐】还将梦魂去一夜到江涨【公自注江涨杭州桥名】
　　江涨【九域志仁和县有江涨桥镇咸淳临安志江涨桥在余杭门外江涨税务东】
　　送牛尾貍与徐使君【公自注时大雪中】
　　风卷飞花自入帷一尊遥想破愁眉泥深厌听鸡头鹘【公自注蜀人谓泥滑滑为鸡头鹘】酒浅欣尝牛尾貍通印子鱼犹带骨披绵黄雀漫多脂殷勤送去烦纎手为我磨刀削玉肌鸡头鹘【本草竹鸡一名山菌子蜀人呼鸡头鹘南人呼泥滑滑】牛尾貍【本草南方有白面而尾似牛者名牛尾貍亦曰白面貍专上树食百果冬月极肥人多糟食之大为珍品】子鱼【庄绰鸡肋编莆田县通应江水盐淡得中子鱼生其间味极美以子名者谓子多为贵也不知者乃谓子鱼大可容印者为佳】
　　附子由作【栾城集筠州二咏之一也】
　　首如貍尾如牛攀条防险如猱猴橘柚为浆栗为糇筋肉不足惟膏油深居简出善自谋寻踪发窟并执囚蓄租分散身为羞松薪瓦甑烝浮浮压入糟盎肥欲流熊肪羊酪真比俦引筯将举讯何尤无功窃食人所仇
　　四时词
　　春雨隂隂雪欲落东风和【一作吹】冷惊帘【一作罗】幙渐看逺水绿生漪未放小桃红入蕚佳人瘦尽雪肤肌眉敛春愁知为谁深院无人剪刀响应将白纻作春衣
　　垂栁隂隂日初永蔗浆酪粉金盘冷帘额低垂紫燕忙蜜脾巳满黄蜂静髙楼睡起翠眉嚬枕破斜红未肯匀玉腕半揎云碧袖楼前知有断肠人
　　新愁旧恨眉生緑粉汗余香在蕲竹象牀素手熨寒衣烁烁风灯动华屋夜香烧罢掩重扃香雾空蒙月满庭抱琴转轴无人见门外空闻裂帛声
　　霜叶萧萧鸣屋角黄昏陡【一作斗】觉罗衾【一作衣又作裳】薄夜风揺动镇帷犀酒醒梦回闻雪落起来呵手画双鸦醉脸轻匀衬眼霞真态生香谁画得玉如【一作奴】纎手嗅梅花
　　【慎按宋检讨龚公芥隐笔记云东坡冬词玉奴纎手嗅梅花眞迹作玉如墨庄谓意方全杨升庵亦云东坡玉如纎手嗅梅花俗改玉如作玉奴今据此改正】
　　附李端叔次韵四首
　　红緑枝头自开落薄日低云天一幕可堪困绪尚眠蚕未拟芳心先破蕚宝鬟半脱畏侵肌百刻萦香竟属谁旋制称衣宫様窄慵看架上去年衣蜀葵易过红榴永鳞鳞莹角波纹冷水光汗透玉枕凉扇影风揺深院静无言一晌几回颦品尽么弦竟不匀空被梁间偷眼燕黄蜂原是窃香人画图展尽潇湘绿窈窕新词写题竹薄衾笑拂又经年已报莎鸡入重屋渐施帘幕作深扃时看明河歩广庭旋索罗衣防露下隔墙闻呌侍儿声休愿车轮生四角莫向金尊嫌酒薄门外风号雁阵低拥衾同看残灯落辘轳敲冻惊栖鸦睡红笑引燕脂霞未拟雕笼问鹦鹉先投宿酒敌霜花太守徐君猷通守孟亨之皆不饮酒以诗戏之
　　孟嘉嗜酒桓温笑徐邈狂言孟徳疑公独未知其趣尔臣今时复一中之风流自有髙人识通介宁随薄俗移二子有灵应抚掌吾孙还有独醒时
　　徐君猷【王明清挥麈録云徐得之君猷阳翟人韩康公壻也知黄州日东坡迁谪于郡君猷周旋不遗余力子端益字辅之○按施氏原注君猷名大受东海人与挥麈异未详孰是録存俟考】二子【谓孟嘉徐按苕溪渔隐丛话东坡此诗不止天生作对其全篇用事亲切尤为可喜皆徐孟二人事也】侄安节逺来夜坐三首
　　南来不觉嵗峥嵘夜拨寒灰听雨声遮眼文书原不读伴人灯火亦多情嗟予潦倒无归日今【一作令】汝蹉跎巳半生免使韩公悲世事白头还对短灯檠
　　安节【按本集及栾城集提刑公墓表孙男十二人中无安节之名则安节或系小字或以字称所未可知但先生有送千乘千能两侄诗皆呼名不应此处独称字缺疑再考○开按后冬至日赠安节诗云瞻前惟兄三本集提刑公墓表所谓不欺不疑不危也与公为从兄弟安节于三人中不知为谁之子诗又云见此万里侄则新从眉州来明矣又小诗十四首中云吾兄喜酒人今汝亦能饮则为不疑等益信若子由之子则应从宦游筠州不当复入蜀也】遮眼【传灯録师问药山为什麽看经师曰我只图遮眼】灯檠【西溪诗话古诗灯檠昏鱼目檠字仄声读集韵渠耿切有四足似几其作平声读者非灯檠字乃榜也自东坡用之后人遂不复辨别矣】
　　心衰面改瘦峥嵘相见惟应识旧声永夜思家在何处残年知汝逺来情畏人黙坐成痴钝问旧惊呼半死生梦断酒醒山雨絶笑看饥防上灯檠
　　落第汝为中酒味吟诗我亦忍饥声便思絶粒真无策苦説归田似不情腰下牛闲方解佩洲中奴长足为生大弨一弛何缘彀已觉翻翻不受檠
　　大弨【韩愈诗大弨挂壁无由弯】
　　附子由次韵三首
　　前山积雪暮峥嵘燕坐微闻落瓦声共对一尊通夜语相看万里故乡情信归岭上寒梅逺恨极江南春草生明日青铜添白髪且须醉睡倒灯檠少年髙论苦峥嵘老学寒蝉不复声目断家山空记路手披禅册渐忘情功名久矣知前错婚嫁犹须毕此生家世读书难便废漫留案上铁灯檠谪官似我无归计落第怜渠有屈声握手天涯同一笑倚门岁晩不胜情黄冈俛仰成陈迹白首蹉跎畏后生归去且安南巷乐莫看歌舞醉长檠冬至日赠安节
　　我生几冬至少小如昨日当时事父兄上寿拜脱膝十年阅雕谢白髪催衰疾瞻前惟兄三顾后子由一近者隔涛江逺者天一壁今朝复何幸见此万里侄忆汝总角时啼哭为梨栗今来能慷慨志气坚铁石诸孙行复尔世事何时毕诗成却超然老泪不成滴
　　冬至【賔退録月令仲夏日长至仲冬日短至今人反谓冬至为长至崔浩女仪曰妇人以冬至上履韈于舅姑践长至之义也隋杜台卿玉烛寳典曰冬至日极南景极长故有履长之贺葢周礼冬至日在牵牛景长一丈三尺日短而景长也月令所谓短至谓日之短崔杜所谓长至谓景之长也】兄三【按年谱老苏公三子长曰景先早殁故东坡初字和仲子由初字同叔本集提刑公墓表洵之兄涣子三人不欺官太子中舍不疑承议郎通判嘉州不危家居未仕云云又考曾南丰集中职方员外苏君墓志君讳序子二曰涣曰洵孙七人不欺不疑不危轼辙此外又有名位名佾者与墓表不合窃意位佾二人亦早世提刑之子惟三人在耳】
　　慎按年谱引本集杂説云元丰辛酉冬至仆在黄州侄安节逺来则此诗与前七律三首乃是年冬所作施氏原本编于岐亭道上见梅花之前似失先后位置今改编
　　雪后到干明寺遂宿
