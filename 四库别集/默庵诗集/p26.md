<!-- { "loadSidebar": true } -->
　　节近重阳菊未开故人先遣白衣来病余正喜无灰酒且对东篱进几杯 

　　○题子陵垂钓 

　　太史当年奏客星恩深无计可迯名从先不着羊裘去钓得桐江水清 

　　○时病初愈默坐中忽小童采芙蓉花一朵戏指索题遣怀 

　　病起筠窓九月时伤怀几度独支颐芙蓉花发红如锦老却秋光捴不知 

　　○画牛为汤伯安赋 

　　怕向齐王堂下过竟随牧竖度烟萝　时清贤俊俱登用更有何人扣角歌 

　　○送刘进学之宣州任小画 

　　昔年玊署共遨游此日分携计莫留展卷题诗增叹息一重云树一重愁 

　　○小景四幅为竹鹤友人袁州何太守赋 

　　树底茅堂带远村望中野色过桥分携琴何处寻知巳拟约琳宫卧白云 
　　孤舟晚泊水云乡一枕南熏卧石床残醉醒来凉雨后忽惊渔笛在沧浪 
　　江上芙蓉老素秋西风乱飐白苹洲渔翁罢钓归来晚一曲沧浪古渡头 
　　门外茫茫雪满天江边寒压钓鱼船先生独发清幽兴郢曲高砍任醉眠 

　　○秋冬小画 

　　秋高老树半荒凉篱下黄花晚独香一自渊明归去后几回对酒忆柴桑 
　　门外青山尽白头此时谁棹剡溪舟先生独拥吟肩坐应赋梁园兴未休 

　　○为克让赋竹 

　　忆我江南竹外居几多苍翠荫窓虚碧云风卷凉生后曾借清阴画读书 

　　○送陈克让 

　　几度都门送故人每回时节倍伤神驿亭杨柳秋狼藉独有黄花带露新 

　　○题梅花 

　　独逞幽姿氷雪中不同桃李竞春风莫言此日未成实停看调和鼎鼐功 

　　○小画梅竹幽禽二首 

　　玊骨氷肌傲雪清岁寒碧筱结同盟幽禽也似怜芳质故故飞来啄落英 
　　罗浮仙子脱尘缁远访湘江皷瑟妃拟结岁寒氷霜操不妨幽鸟占南枝 

　　○梅竹二首 

　　姑射仙人弄粉姿此君相倚绿参差啾啾何处飞来鸟争占春风苐一枝 
　　斜倚烟梢傍水涯暗香疏影月明时一团清气无人识独有栖寒冻雀知 

　　○和韵题竹二首 

　　凤尾摇风翠雨寒湘江云暗几千竿扁舟记淂经过日吟倚蓬窓醉后看 
　　湘浦朝看宿雨晴隔林犹听鹧鸪鸣碧云风凈凉生后顿觉烦襟分外清 

　　○白鹦鹉 

　　黑距黄冠玊雪姿清时应效凤来仪上林栖处饶丹荔肯学鷡鹩恋旧枝 

　　○赋竹 

　　梦忆湘江路渺漫鹧鸪啼处碧云寒澹烟疏雨孤舟晚曾记推蓬　醉后看 

　　○海棠白头翁 

　　独怜幽鸟有何愁飞向花间也白头应是春归留不住东风啼断恨无休 

　　○梅竹幽禽 

　　陇梅花发雪晴时独　疏篁晚色宜何事幽禽不归去应怜氷玊到寒枝 

　　○闻讣音后不入睡省口号 

　　纱窓日上梦初醒惊喜官闲志虑宁记淂　金门听漏日几回和月候　龙庭 

　　○挽老先生高味道之祖也时因过其家见壁上所题之诗故和其韵 

　　翰墨淋漓色尚鲜竟骑玄鹤上辽天别来十载重相迥读罢题文思惘然 

　　○忆味道因窓外有蔷薇花一架故因起兴时永乐廿二年春三月也 

　　满架蔷薇带露鲜小窓相对暮春天看花有忆同心友尊酒孤吟思渺然 

　　○自述 

　　乌纱玊佩锦衣鲜待漏　金门月满天朝罢归来兮曙色银鞍咲坐兴飘然 

　　○舟中口号 

　　十载编摩侍　禁闱一朝　优诏许南归春风满面欢无极暂脱朝衣着彩衣 

　　○蓬窓晓眺 

　　蓬窓睡起春日晓远山数点晴更好白云飞处树依稀紫翠空蒙如可扫 

　　○过洪 

　　徐州洪下吕梁洪巨石飞涛势若春疏凿当年谁氏力生民犹赖禹王功 

　　○过高邮湖是日烟雾望东岸彷佛如寺 

　　野树茫茫夹岸斜望中烟浪浩无涯高低楼阁云深处彷佛僧家与道家 

　　○送性初南还兼蕳诸故旧 

　　宦游蓟北一年余每叹离群学业疏传语江南诸故友如何不寄半行书 

　　○送同年田进士 

　　紫陌香尘荡绿漪雨晴江上草离鹤鸟啼花落行人肠断时 

　　○冬日独坐口号 

　　木落林空风怒号不堪寒雨苦潇潇衡门镇日无人到坐久吟怀转寂寥 

　　○为汤靖题小景 

　　门掩青山白昼闲野云时逐鹤飞还幽人话到忘机处尘事纷纷总不关 

　　○题小画牛 

　　草暖郊原老牸肥牧童青笠绿蓑衣想应畊罢东皋晚急度河梁冐雨归 

　　○题东坡游赤壁图并后一绝为钱仲礼赋 

　　老瞒曾此倒旌旗遗恨茫茫带碧漪独有先生心似水来游朗咏月明诗 

　　○寒江钓雪 

　　四顾苍茫玊树寒扁舟何事泊江干想应棹入山阴道兴尽归理钓竿 

　　○题墨竹二首 

　　数枝潇洒碧琅玕清影谁移画里看记淂短蓬听雨夜鹧鸪啼破碧云寒 
　　画里惊看玊一枝题诗犹想掖垣时日斜退直联冠佩曾步青阴出凤池 

　　○题赏春图为邢中书 

　　画桥杨柳绿生烟绮阁琼楼沸管弦何处赏春游冶客紫骝驮醉落花前 

　　○笋 

　　锦绷微露粉痕香纔出莓苔未过墙休道此时头角短春风还见拂云长 

　　○桃 

　　佳实垂红个个鲜连枝带叶更清妍自从宴罢瑶池会留与人间荐寿筵 

　　○林檎 

　　异种相传蜀郡生老僧何事独留情也知不是贪滋味爱此累累果实成 

　　○枯木竹石 

　　珊瑚老干挂烟萝萧碧亭亭挺玊柯悬想旃檀禅定处云根春锁绿阴多 

　　○茄 

　　本草名传是落苏个中滋味胜膻腴老僧也爱田家好写作山林野趣图 

　　○菜 

　　几年饱饫大官羊淡泊宁知此味长独有山僧心似水摘供盘饤厌膏梁 

　　○竹木白头翁 

　　古木苍苍俯碧流疏篁瑟瑟晚含秋幽禽独立西风里似向斜阳叹白头 

　　○题道院梅花二首 

　　玊雪姿容铁石心一枝斜傍竹窓深道人放鹤归来晚几度相看月下吟 
　　不见逋仙几十年六桥风月兴茫然寻春记淂孤山下曾棹东风载酒船 

　　○题评事尹廷资小画 

　　石桥苔径接孤村树里人家昼掩门好似浣花溪水上杜陵人去草堂存 

　　○题寒山拾得为道士潘为善作 

　　赤脚蓬头百结衣嗤嗤应咲世人非国清老衲相知后更有何人觧尔机 
　　手拖竹箒咲呵呵心地氷清扫甚么尘世机关都识透又将何事问姮娥 

　　○忆嗣初陈愽士先送别时曾许寄松鹤诗故云 

　　忆昔都门话别时画桥官柳绿垂丝匆匆不尽临岐兴松鹤曾言寄我诗 

　　○送吴仪廵检弟回 

　　官河杨柳半青青话别离亭思不胜行舟独载春归去忍向沙头看鹡鸰 

　　○送人归省 

　　春暖都门柳絮飞一尊绿酒送人归高堂明到称觞处应对东风舞彩衣 

　　○走茟寄樊知州景昭唐舟御史附去 

　　人事年来日转多荒凉茟砚柰愁何闲中莫道交情薄鴈到衡阳自不过 

　　○寄味道四绝 

　　新诗欲写问兴居坐到黄昏一字无不是别来情义薄祗缘茟砚日荒芜 
　　屋后青山户外溪红尘隔断足幽栖春风想象行吟处绿树阴中听鸟啼 
　　官闲犹淂着莱衣膝下承颜愿不违悬想碧桃花树底锦舆几度日斜归 
　　舞罢莱衣对远山此心应共白云闲闲时自是僧家事还拟来趋玊笋班 

　　○戏题小画 

　　曙色茏??忩噪乳鸦楼台烟树锁晴霞曲阑干畔人如玊笑倚东风看落花 

　　○静海夜泊偶成 

　　昔年曾此驻扁舟今日重过忆旧游明月异乡人独自邮亭依旧对寒流 

　　○和秦性初韵二首 

　　簪缨朝罢天初曙退直归来日未斜嬴淂一生心自在愧无才德报　　皇家 
　　染翰归来兴自赊吟鞭咲指夕阳斜英英天际云飞处几度相疑是我家 

　　○和进士胡公智留别字宗愚会稽人任御史终布政 

　　久别重来到　日边那堪今又买归船人生离会如秋月几度亏时几度圆 

　　○过沛县登歌风台口号一绝戏之十四年 

　　少年曾诵大风歌此日登临感慨多千哉英雄何处去空余碑石对寒波 

　　○中秋病中口号二绝遣兴 

　　夜凉碧落绝纤埃天府谁将宝鉴开素彩迷茫摇桂影玊波潋滟浸楼台 
　　玊斧仙家巧斲磨六丁推出涌金波乾坤万里俱涵壁岁岁无如此夜何 

　　○口号一首戏呈性初良友 

　　一年一度进灯诗才薄多惭　圣主知不向同侪争胜负祗将忠悃荅　明时 

　　○得家书口号寄回 

　　庭闱久别客金台几度音书远寄来问我归期归未淂西风湏待菊花开 

　　○春日病中感怀四绝戏嘲同年诸知巳 

　　嘲秦性初 
　　嘲彭显仁 
　　嘲陈显良 
　　嘲　存礼 

　　嘲秦性初 

　　客窓卧病两旬余每叹交游日渐疏独有山阴旧知巳朝回几度到衡庐 

　　嘲彭显仁 

　　寄语文江彭显仁年来风采倍精神应知自淂琴书乐不复留心念故人 

　　嘲陈显良 

　　晓出长衢踏曙光归来庭馆又斜阳奔驰日日因何事秪恐秋添两鬓霜 

　　嘲　存礼 

　　青年文彩最风流玊署朝趍淂自由退直归来无个事绿窓相对拓茶瓯 

　　○挽山阴王主事贤母 

　　淑质清兮两鬓星高堂正拟享遐龄如何一枕游仙梦长夜漫漫竟不醒 

　　○送朱德和就步士初之韵（下佚） 

　　（前佚）紫泥还拟　九天来 

　　○夏日睡起漫兴 

　　瓦枕藤床醉梦醒竹窓幽户午阴清隔林好鸟如相约时复来啼三两声 

　　○墨梅 

　　忆昔孤山雪后时鲜鲜缟袂绝尘缁别来何事姿容老想过羲之洗砚池 

　　○红梅为孙瓒题 

　　氷姿曾不染红尘何事新妆也艳人想是瑶池醉归晚误随桃杏竞芳春 

　　○寄同年陈行人因彼人来卖茶问及故云 

　　昨来试问卖茶人为说君家是远邻欲折梅花寄相忆一枝老尽故园春 

　　○红梅 

　　铁石心肠氷雪肌一生篱落静相宜多应俗眼嫌清淡也学桃花逞艳姿 

　　○题折扇小舟似送行者 

　　一叶扁舟柳市头几回欲上意绸缪临风唱彻阳关曲无恨离情逐水流 

　　○题幽兰 

　　露叶含曦迥绝尘花开岩壑殿芳春书窓读罢清吟处爱尔幽香自可人 

　　○墨梅 

　　罗浮春动雪初消嫩蕋含香色更娇记淂玊堂清咏处阑干东畔月华饶 

　　○独坐感怀悼巳故三兄挥泪成之 

　　退直归来意独幽客怀偏动鹡鸰愁忆从暮雨兮飞后几度相思泪晴流 

　　○送王公器归乡 

　　载酒沙头送旧游春归花柳総含愁新莺也似知人意啼傍离亭不少休 
　　脱却朝衫着布衣临岐莫遣思依依人生淂意湏回首莫待春深花乱飞 

　　○题八骏啚 

　　弄影轻翻碧玊蹄香尘辇道骋骄嘶想应仙仗看呈罢卸却金鞍出御堤 

　　○题小景为邢编修克敬赋 

