<!-- { "loadSidebar": true } -->
　天下多忌讳，而民弥贫。民多利器，国家滋昏。民多技巧，奇物滋起。法令滋彰，盗贼多有。

非曰：皋陶明刑，期於无刑，而云法令彰而有盗贼者，是必欲弃其法令矣，是乱天下之道也。

　故圣人云：我无为而民自化，我好静而民自正，我无事而民自富，我无欲而民自朴。

非曰：此与笃恭而天下平似合，然而不同。所谓笃恭者，必笃之於心，笃之於身，由是笃之於家，由是笃之於国，由是笃之於天下。刑政礼乐，未尝无为也，然圣人为之，天理流行，行所无事耳。若老子书一切无为，则足以乱天下矣。

　　右第五十七章

　其政闷闷，其民醇醇；其政察察，其民缺缺。

非曰：圣王之政明快无闷，不察察而未尝不察，如日月之照临也。

　祸兮福所倚，福兮祸所伏，孰知其极？其无正邪。正复为奇，善复为妖。民之迷，其日固久。

非曰：祸福相为倚伏，不待言矣。至於邪正善妖有一定之理，而不可变而为也。

　是以圣人方而不割，廉而不刿，直而不肆，光而不耀。

非曰：方廉美德在己，岂有伤刺於人之理？直与肆相反，光与耀不相蒙。

　右第五十八章

　治人事天莫如啬，

非曰：非圣人盛德，极天下之仁敬，不足以事天治民，而以啬言之，见亦陋矣。固知老子书非聃之言。

　夫惟啬，是谓早复。早复谓之重积德，重积德则无不克，无不克则莫知其极。

非曰：凡称啬夫亦啬也，据此所称，无乃介吝一节之士耳，遽可以言早复乎？颜子不远复，知几其神，於念头上用功，有不善未尝不知，知之未尝复行，故能克积德以造其极，而可以浅易言哉？

　莫知其极，可以有国。有国之母，可以长久。

非曰：既言莫知其极，则有国长久不足言矣。轻重浅深不伦。

　是谓深根固柢、长生久视之道。

非曰：为长生之术而云啬则可也，而遽以为圣人全纯变化莫测，妄矣。此必摄生之徒为之。

　　右第五十九章

　治大国若烹小鲜。

　以道莅天下，其鬼不神。非其鬼不神，其神不伤人。非其神不伤人，圣人亦不伤。夫两不相伤，故其德交归焉。

非曰：大人与鬼神合其吉凶，以其同体也。中庸称鬼神之德之盛，岂有以道莅天下，其鬼不神之理？既神，又岂有伤之？又岂有圣人伤神之理？老子原不知鬼神之德，又岂知道？故吾谓此书非聃作，必关尹之徒鞫说之辈托而为之也。

　　右第六十章

　大国者下流。天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得其所欲，故大者宜为下。

非曰：此乃阴谋诡谲之徒为之，去圣人正大光明之心、义以为利之道远矣。

　　右第六十一章

　道者万物之奥，善人之宝，不善人之所保。

非曰：道与天地万物同体，亦家常菜饭，何奥何宝？

　美言可以市尊，行可以加人，人之不善，何弃之有？

非曰：市尊加人皆非圣人大公之心，一有此焉，不可与入尧舜之道也。

　故立天子，置三公，虽有拱璧，以先驷马，不如坐进此道。

非曰：坐进之言似是矣，恐道其道，非吾之所谓道也。故胡康侯云「句句合，然而不同」者，此也。

　古之所以贵此道者何也？不曰「求以得，有罪以免」邪？故为天下贵。

非曰：求财得之，是也。道岂为免罪而学邪？

　　右第六十二章

　为无为，事无事，味无味。

非曰：圣人有无同体，老子只是一切无了。●食而[不]知其味，可谓心乎？释氏曰：「终日食饭，未尝咬破一[粒]粟。」明道曰：「常人食饭在脊梁上过，吾食饭在肚里[过]。」[邪]正大小自不同矣。

　大小多少，报怨以德，图难於其易，为大於其细。

非曰：圣人以直报怨，老子报怨以德，出於有意之私。余皆然。

　天下难事必作於易，天下大事必作於细。是以圣人终不为大，故能成其大。夫轻诺必寡信，多易必多难，是以圣人犹难之，故终无难。

非曰：圣人随大随小，一天理之流行耳，而未尝有意必也。

　　右第六十三章

　其安易持，其未兆易谋，其脆易破，其微易散。为之於未有治之於未乱。

非曰：老氏既主无为，此又曰「为之於未有」，未有而且为之，则有时为之可知矣，其言自相予盾。若圣人无二语。

　合抱之木生於毫末，九层之台起於累土，千里之行始於足下。为者败之，执者失之；圣人无为故无败，无执故无失。

非曰：圣学之所谓无为者，天理自然，物各付物，不加毫末，所谓行所无事也。未尝以己与之，舜之无为而治，亦以有人为之，而己不容私智耳。今此既曰「为之於未有」，而又曰「无为」，何耶？

　民之从事，常於几成而败之。慎终如始，则无败事。

非曰：所谓慎终如始，似合而实不同。於此看得破，许尔具一只眼。

　是以圣人欲不欲，不贵难得之货。学不学，复众人之所过。以辅万物之自然而不敢为。

非曰：难得之货，圣人本无欲也，而又曰「欲不欲」；不贰过，圣人本学也，而又曰「学不学」，何耶？所谓天理者，自然之体。察见此体，则为之不厌，而又曰不敢为，是未知自然者也。其所谓自然，非圣人之所谓自然者也。后儒比而同之，惑也甚矣。

　　右第六十四章

　古之善为道者，非以明民，将以愚之。

非曰：秦以愚其黔首失天下，自附於不可使知之，其得罪於圣人大矣。

　民之难治，以其多智。故以智治国，国之贼；不以智治国，国之福。知此两者，亦楷式。能知楷式，是谓玄德。玄德深矣远矣，与物反矣，乃至於大顺。

非曰：孟子曰：「智者若禹之行水，行其所无事也。若智[者]亦行其所无事。则智亦大矣。」以不智愚民，民散久[矣]，秦政是也。反以为玄德大顺，何其惑也？前辈谓[老]子之道可以治天下，吾故谓老子之道可以乱天下，秦政是也。

　　右第六十五章

　江海所以能为百谷王者，以其善下之，故能为百王。是以圣人欲上民，必以言下之；欲先民，必以身后之。是以圣人处上而民不重，处前而民不害，是以天下乐推而不厌。以其不争，故天下莫能与之争。

非曰：前言谦下为众善之归矣，又曰欲上民必以言下之云云。不争是矣，然非为乐推莫与之争而为之也。至於欲上民必以言下之，欲先民必以身后之，是以术笼络人，何如立心？

　　右第六十六章

　天下皆谓我大、似不肖。夫惟大，故似不肖，若肖，久矣其细。

非曰：若圣人践形惟肖，则与天地同大矣，何谓细？

　夫我有三宝，宝而持之。曰慈、曰俭、曰不敢为天下先。慈故能勇，俭故能广，不敢为天下先，故能成器长。今舍慈且勇，舍俭且广，舍后且先，死矣。夫慈以战则胜，以守则固，天将救之，以慈卫之。

非曰：慈俭谦皆美德也。皆天理也，无所为而为之也。圣人[岂]有意而为之哉？天亦岂有心而救之、卫之哉？

　　右第六十七章

　善为士者不武，善战者不怒，善胜敌者不与，善用人者为之下。是谓不争之德，是谓用人之力，是谓配天古之极。

非曰：此乃策士之为，与配天不相乾。

　　右第六十八章

　用兵有言，吾不敢为主而为客，不敢进寸而退尺，是谓行无行，攘无臂，仍无敌，执无兵。

　祸莫大於轻敌，轻敌几丧吾宝。故抗兵相加，哀者胜矣。

非曰：此二节亦策士之言。

　　右第六十九章

　吾言甚易知，甚易行；天下莫能知，莫能行。言有宗，事有君。夫惟无知，是以不我知。

非曰：中庸夫妇与知与能，老子谓天下莫知莫行者，非中庸之道也。

　知我者希，则我贵矣。[是]以圣人被褐怀玉。

非曰：圣人不愠人之不知，老子幸人之不知，其意公私判然矣。

　　右第七十章

　知不知，上；不知知，病。夫惟病病，是以平治，生人不病。以其病病，是以不病。

非曰：以不知为知，固病矣。若以知为不知者，如知孝知弟，人人之所共知，而自以为不知，别求知於不可知之外，岂亦非病耶？圣人病病，元是知病，何谓不知？知之为知之，不知为不知，何其明白也！

　　右第七十一章

　民不畏威，大威至矣。无狭其所居，无厌其所生。夫惟不厌，是以不厌。

非曰：民不畏威，岂皆由狭居厌生所致耶？

　是以圣人自知不自见，自爱不自贵，故去彼取此。

非曰：圣人自知自爱，必有所知所爱之理，而异於老氏者，所谓句句合然而不同也。

　　右第七十二章

　勇於敢则杀，勇於不敢则活。此两者或利或害，天之所不恶，孰知其故？是以圣人犹难之。

非曰：知仁勇三者，天下之达德。勇是美德，岂分敢不敢？岂老子以果毅为敢，故亦不为乎？

　天之道，不争而善胜，不言而善应，不召而自来，繟然而善谋。天网恢恢，疏而不失。

非曰：善胜善谋，非所以言天道。

　　右第七十三章

　民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀，夫代司杀者杀，是谓代大匠?。夫代大匠?者，希有不伤手矣。

非曰：民之所甚畏者，死而止矣。故皋陶：「象以典刑，刑期於无刑。」若又不畏，则圣人亦无如之何矣。但如禹泣罪人，汤祝不用命者罹吾网，如此而已矣。代有司杀者，擅杀者也。杀之而已，非我杀之也，天杀之也。

　　右第七十四章

　民之饥，以其上食税之多，是以饥。民之难治，以其上之有为，是以难治。民之轻死，以其上生之厚，是以轻死。夫惟无以生为者，是贤而贵生。

非曰：惟民有欲，无主乃乱。圣王之治主於有，老子之道主於无。圣王有井地之制而老氏无之，故至於多税。圣王有政教礼乐之设而老氏无之，故至於难治。圣王有厚生之政而老氏无之，故至於轻生。

　　右第七十五章

　人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。强大处下，柔弱处上。

非曰：刚柔、生死、大小、上下不齐，天之道也，圣人顺乎天而不私。老子欲处下居小，用柔长生，岂天道之自然乎？此可谓无意必乎？

　　右第七十六章

　天之道，其犹张弓乎！高者抑之，下者举之，有余者损之，不足者补之。天之道，损有余而补不足；人之道则不然，损不足以奉有余。孰能有余以奉天下？惟有道者。

