<!-- { "loadSidebar": true } -->
　　淮孝亷李子霖雨于丁未之孟夏朔日寓都门斋心发愿誓告于神其畧曰血诚悔罪吁天鉴照一顺亲心凡母意念所加或黙相拂母教训所及或明相违者神罚之一报君宠凡异日徇已便不轸民艰饰虚文不务实政者神罚之一酬师恩凡在言行不以君子自处负师玉成至意者神罚之一体人情凡家庭之间妻子无心相左一意苛求置以冷落者神罚之一宏雅量凡渉世偶受不平不能含容时露躁心浮气者神罚之曹子闻而敛袵曰善哉进修恳切一至此乎昔修徳之君子或曰可与人言或曰可与天知世两高之而儒者曰可与天知其至矣乎天则无可掩也无可眩也无可阿也故曰天眼极明天耳极聪天算极周天网极宻人有机变天有乗除天有诛罚人无躱闪故古之圣人惟天之畏也故曰上帝临女母贰尔心夫世人溺情恣习罔知畏天神怒而不知鬼笑而不悟彼固忘天天未尝忘彼也则亦时鉴之而行罚焉孰与矢罚于天蹈正戒邪其于罚也免矣夫隆师取友以严惮我以夹持我然师有时而不在其上友有时而不在其侧天则无刻无地无内无外不与我俱其严惮夹持顾不宻哉时时对越惕若凛若非僻之念何自而萌邪秽之行何自而作真性湛然无徃不宜兹上圣之至徳也于是李子问徳之所由入曹子曰夫是足矣奚言哉虽然仲尼论获上治民信友悦亲归之诚身归之明善明者常觉诚者常一斯为合天矣遂笔以示勿忘而并以告淮之同志云尔

　　仰节堂集巻四

　　●钦定四库全书

　　仰节堂集巻五

　　（明）曹于汴 撰

　　○墓志铭

　　显考累赠征仕郎刑科右给事中云津曹府君显前妣赠孺人乔氏显妣封太孺人张氏合葬墓志铭

　　余祖之家安邑厥初不可考西郊有塜累累约历代甚逺莫详讳位自胜国时七世祖讳天祥方有可稽六世祖讳本道高祖讳端曾祖讳玘祖讳司民配祖妣孺人贺氏外曾祖讳袖女生三子一女考居长讳希舜字伯孝别号云津初配前妣孺人乔氏外祖讳苹女蚤卒继配妣太孺人张氏外祖讳健甫女考卒于万厯之六年敬庵张先生志生殁行实于墓慕冈冯先生记神道之碑迨四十有二年十月六日戌时妣卒距生嘉靖十有四年八月十日午时寿八十岁卜以次年十有一月十有二日启考之圹合二妣祔葬焉谨再砻石并藏诸幽考之孝友瑰节文章邃诣有二先生胪列在不敢复赘惟是忆不肖幼时见余考为诸门下士讲授案无帙册亹亹如注闻昔受学于祖考每夜灭烛背诵尽一册以为常所遗阅过经书点撺之迹甚恭评注纚纚率出人意表未冠为博士弟子辄不为干有司之事或怂惥祖考俾强之祖考亦不强也常见当路折节过庐舍考野服出迓清茗共谈浩如也或托之文字当路误以为讹令更之亦竟不更然与人极冲蔼少年辈至迂道以避惮其谦敬内恧也而至今绅佩中轸世懐昔之感盖又种种云彼时不肖騃未能窥测秘奥然濒属纩时为不肖论生死之故若论他人然旣不能语犹回首有所示岂以死生摇念者况货贿丰啬势位崇卑何足挂吾考齿颊哉余妣出望族相余考矻矻壸内政事上抚下不毫毛自暇逸不肖及见其事我祖妣未尝不适厥意而外祖妣万终九十七龄之寿其安享何异于出丈夫子考逝后不肖辈孱然莫能自树四女俱在室季子季女且仅数岁而稚妣殚力茹苦门户体貌赖之不陨喜施予赡亲戚倾箧洗囊不靳外祖妣性毅诸女馈食若以巾帕包裹则不纳从母有适李者外祖家怜其扃閴乗墙饷之輙掷还妣凝重真有此风固有所锺孕亦男子所难也比不肖通仕籍迎至淮阴者一至京都者再所教以毖饬内外言言金石蚤岁处妯娌以贫见睥睨旣贵则报之极厚每食与共周旋其存殁曲尽呜呼考妣之徳若此乃致不肖叨抵今日天固借此竖子以博主荣耳初以不肖理官之满徼恩勑命赠考文林郎直隶淮安府推官封妣太孺人继以不肖给事吏垣值册立东朝赠考征仕郎吏科给事中赠前妣孺人仍封妣太孺人继又以不肖右给事刑垣值上圣母徽号赠考征仕郎刑科右给事中前妣仍赠孺人妣仍封太孺人呜呼不肖最庸闇何能以寸长尺伐得之君加之亲苍苍之意固不欲余考以绩学砥行余妣以秉淑励贞仅终于黉舍夫妇故曰借此竖子以博主荣而已顾不肖子职多乖慈恩罔报腼眉宇于寰中抱愆尤而莫遣余考当年旣未供一菽一水余妣处孀闱几四十载亦未能代忧代瘁及当暮景复多旷违前岁补牍数十乞谢吏科而归过蒙圣主晋少常卿予归省觐实称异遇方图侍聚遽罹永捐睠兹黄壤掩我亲形噫不肖之肉宁堪充爼也耶前妣无出妣生子三长即于汴娶封孺人侯氏次于淮邑庠生继叔考讳希禹之嗣娶路氏次于渭儒士冠带娶马氏女四长适周安止次适庠生杨可畏次适举人刘定民次适董正学孙男三汴出者曰良聘杨氏淮出者曰吉运庠生初娶乔氏继娶梁氏曰泰儒士娶薛氏孙女七汴出者长适庠生景永徽次聘于李必元淮出者长适庠生张仕禄次适庠生姚懿徳渭出者长适张觐辰次适庠生马尔循次尚幼曾孙男三吉出者惺泰出者呐慎渭及长女及渭出适张之孙女刘壻景孙壻俱先母而卒铭曰修林环互余考妣之墓皇命昭宣地灵呵护维静以幽旣安且固竣封兮还步裂心兮还顾步复顾兮可奈何泪流不到重泉路

　　处士知一先生张公墓志铭

　　知一先生姓张氏讳九霞字凌汉知一其号又号云巅山人世籍平阳之蒲坂居首阳之东谭郭里五世祖讳敬以洪武初迁居大涧乃号涧张氏而籍仍谭郭高祖讳寛曾祖讳邻祖讳辂父太公讳尚质两娶皆严氏前严为潮之女生公是为太孺人公之长嗣辉余与同辛夘乡书雅慕公高致屡欲登见未果而闻讣矍然伤悼旣而年友梁用修以其所为状致长君之嘱俾余为铭置诸幽因相与道公之素初年好丹鼎铅汞之术比览太极图读其说及读西铭正蒙二程紫阳文清各语録憬然动于中遂破灶焚方书散诸言黄白之士日夜孳孳潜心孔孟之学有得则拈笔録焉槩见于理言什一山居杂记其句云至有看他未有时又云了尘须是要同尘嗟乎大道之晦不着不察久矣或亦据席高谈意见纷起崇有与躭无角立同尘与遗世分驰有者拘挛无者枯灭同者淄染遗者捐弃孰能合已发于未发即经世为出世实孔门之正印巨儒所艰窥而公以两言道尽可不谓迈人之学识哉盖公少负颕质沉重寡言笑澹于世味十三解声诗十五不为末俗之谈是后值太公遭家难拮据左右遂停诵习而太公竟弗宁宇去适于蜀公以茕茕孱弱外捍里人之凌轹者俾不得逞内操作水薪奉母以养祖母刘至佣书里册以襄祖母葬事诸艰备经始能受室生子不圮其门然如太公无耗何一日太孺人泫然曰汝父客蜀十有五载冉冉桑榆之景矣不则已枯之骨委于异土乎扶掖而来幸已不则舆榇归丘陇惟汝图之公伏泣不能仰视曰痛父良苦向不敢奔呼逺觅者非不念之第以母之膝下仅此只孑之躯耳今妇能事母又延一线之续此身可置于长途上问皇天下穷后土不得吾父儿弗归矣泣拜徒步以西挈赀不盈百钱而往甚毅道遇一士宋姓者感其孝赠之金授之治生术公乃陟秦岭穿子午道直抵于泸不可得越滇南歴撒蒙中庆澄江大理诸路三易寒暑跋涉五万里又不可得惶急吁天愿濒死一见贸贸反泸复遇宋于道为占曰会即见太公因就旅次日将晡一叟从外入雪鬓丹颜向客语生平似蒲中人熟听则太公也持之而号观者叹讶遂迎以归夫形容变易跬步谁何茫茫大地安所讯诘而相继入次父吐生平儿得聆之何竒也两遇宋士又何竒也其懐亲之念直彻苍旻神鬼冥冥驱排合凑而父子一体若逆若赴譬之血奔而肝动气激而肺举理有固然无足怪者公旣聚太公太孺人于一堂乃令长君就外傅以竟未就之业日稽其所课或月夕躬为抄经作其勤励太孺人及见其孙列学宫而太公享鹿鸣之贺公之振家而养志也太公还里之后垂四十载寿跻九旬公以七十余龄之人荣养哀葬十八年暌违之日父之所厄儿之所爱似有假之以酬焉者而前是丧母成疾丧继母如母孝不匮也公缔交不遗贫贱富显所在耻为磬折即被征请亦罕徃焉而声名益重兢兢畏法非矩矱不敢蹈人或有微瑕亦不敢令公知一日遇解某横加诟詈则笑而受之不与计直曲曰若丧心将自毙吾方彼怜也明日解死其量其明复如是尝面数一少年之非甚厉迨暮而私为虑衣食辄至泪下方其面折时亦以用爱耳其赎人己鬻之痴女及闻鬻哑女者觅市三日多其直买而畜焉恐他人苦之不遂其生也释兎舍鱼犬马之死葬以藁焉徃而不爱买哑女俾仲嗣养之勿厌薄亦所以寓教也晚岁怡情山水吟弄翩翩无事闭户焚香正襟危坐冥心古典客至摘蔬供具共话桑麻或散步青野优游自适忽构剧疾无儿女身家之语整衣冠且逝犹为长君辩理先气后之说为非是呜呼是守正而终矣夫目触鼻吸皆气也无臭者安往一点胎凝形性并至胡先胡后固可察也学舍相望缝衣如云而校勘宗旨乃当年束书之人亦足明学之鹄矣想其亲亲日久精专神一而又履嚣用静涉迩探遐大慎细矜炼情见性秋宇澄而月鉴皎腊冱极而春风回所谓自得之也非人之所能为也借令汨没于利欲之中血气愦愦方在痿木且不能通之亲安能通之道通于道者通于天矣公生嘉靖己丑冬十有一月二十有二日卒万厯癸夘秋九月七日年七十有五以寿膺官非其所愿者潜处而行修可谓曰士故以处士题也配孺人范氏乡耆景山女生男二长即辉娶史氏寿官熞女继韩氏庠士廷佐女次熿娶王氏处士楠女女一适洪业先公卒孙男四昶初聘孟进士希孔女暹初聘孟庠士一愿女旭初晟初俱幼孙女六一适王乡进士三钦子浚元一适马儒士晓子腾骧一字杨时荐子庠士升三幼辉率诸子孙葬公于涧之东南太公墓之昭其期为万厯三十三年夏四月十一日铭曰人生原诸亲也生生道为根也不遗不畔根原敦也宁于兹丘而可焉者君也

　　湖广按察司佥事慕冈冯公墓志铭

