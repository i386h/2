<!-- { "loadSidebar": true } -->
　　臣闻惟天为大圣人敬其徳知几其神圣人契其道故龙官弱言之后合揆于苍昊鸟纪垂衣之君昭格于上帝莫不巍巍乎穆穆乎涣汗于緑篇氛氲于丹册者矣我梁皇帝之御天下也乗熛祗之盛曜即璧日【一作月】之遐照等干覆之焘养合坤载之灵长四三六五之意【一作四三皇六五帝非】十尧九舜之明名与功偕业将时并自拨乱反正伐罪吊民冯玉几握金镜君临万国于今二十有二载也纬天维理地轴移浇风于末俗反淳正于区中化不言而先【一作尤匪】显教不严而已肃流乐复雅逺符云韶之世坠礼还章非因忠信之薄九垓同轨四海无波储明变照仪天作两三衮咸作叶化台光麴糵王风盐梅帝载尘清世晏苍兕无【艺文类聚有所作】用其武功运谧时平【类聚作雍】鹓鹭咸【类聚有并字】脩其文徳桃林散甲华山优【拟作弢】刃玉门罢紫塞沉锋屠羊钓壑之士厌洗耳而袭簮佩版筑藏岩之逸去谷而纡珩组异人俊乂既间出而在官世镜河仙亦雍容而廊庙蹇蹇同于多士谔谔比乎得人五典三墨既葳蕤于璧水九流八索亦缤纷于石渠画一之政万代表于时和三章之律百姓沐于仁夀于是龙光之地日浴之乡紫舌黄支头飞鼻饮自西自南无思不服欵闗质子称臣内向珠树素禽越火枝之地银瓮卭杖逾沉羽之涘出赤野而连翩度妙之泱漭于是【类聚作由】嘉祥被众瑞登金人泽马丹甑玉鸡三角九尾四眉【类聚作肩】六足抽铺地之九茎发端门之连理参差于郊薮布濩于宫阙【类聚作闱】府无虚月史弗能记周称黄鸟之旗夏有珪之锡无以逾此嘉祥方兹防萃道洽世昌国殷民阜乡知舜让邑比尧封委粟西畆神丝被泽可谓我化若风民应如草我静如镜物动犹烟天子犹未明求衣日昃不勌撤膳匪躬询舆访道銮旗徐动弃千里而弗乗宝瑟无虞捐百金而不服广行四等被慈雨于枯根大阐三朝【一作明】惊法雷于羣夣曲成万物去杀爱生幽弊之民与苍雷而共恱否滞之义同谷风而开杼昆虫得性跂蠢欣生三驱有缓前之禽九门无餧兽之药至徳之事如此太平之风如彼乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨类仙居冲秘隠嶙跨千亩于晋日闲旷丽逺吞七里于汉年五逹四通廓郊弥野南瞻重岳北眺芒岭东临防浐西望旧丰纡余委蛇丘陵起伏澎湃嶤山川异态飞梁邃宇洞爥【类聚作烛】穴【类聚作空】悬紫殿仙宫霞骞【类聚作蹇】鸟翥雾映倒梁日光踈钣玉桃卷叶银树抽芳百果千株三珠八柱朝叶与蜜露共鲜晩花与薫风俱落露禽乍聚望比翼之翺翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之塲千神之位八堦丽四维慱敞宛若千仭状悬流之仙馆焕如五彩同瑶山之帝坛石牒神昌之瑞方臻金缕飞光之征永固是雕是琢鄙茅茨之为伦非珠非玉嗤甘泉之已奢望昔方今独髙千古沿袭异等质文斯中于是嵗在单阏星次訾陬律中太簇日惟辛卯特有事于南郊甸师清野封人壝宫朱幕夕峙帷宫宿设晓汉斜阴挈壶升漏天子御玉辂动金根八骥扬衡双龙翼盖云罕徐廻鸣铙韵响风承豹尾日映鹖冠万骑天行千乗雷动石铠犀衣之士连七萃而云屯珠旗日羽之兵亘五营而星列郁郁阡阡震震填填充溢乎国都弥漫于邑者也若乃廻舆降跸荐礼帝仪揖大清秩羣望被大裘服山冕恭苍璧之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯备三礼必该焚柴吿成罔不钦若翠烟升緑【疑】同河濵之瑞云丹燎烛天若帝乡之羙气云门丽舞咸池广乐已叶九韶之曲复谐六列之奏金匏既动望蜿蝉之游龙玉磬徐呜观参差之舞凤袿轊驾肩士女填噎接袂为帏连犹堵皷腹击辕行歌舞抃然后纡玉辇而谢书生登灵台而望云【一作大非】物钦明羙化跨万古于兹日广运愉乐表千载于当今方当廵云云之礼启亭亭之业封天答礼地徴灵南山之夀无极七百之基长固岂不懋哉岂不盛哉菲薄微臣谬与藩服驰心休礼秣马之愿无由徒罄辞清风之藻多愧敢敷庸理献颂十章其辞曰
　　元始道一浑徳氛氲遥哉邃古夐矣初分磅礴地载清朗天文大人覩物生民树君蛇驱龙凖作乐垂衣皇图炤灼帝篆葳蕤廓寥中代合圣与谁于铄我后命世天飞黙驭辩寂照秉真就云握厯望日临民谦光履徳义礼称珎车书同轨天下归仁期章孔备盛化道酌衢敬賔钦贤爱老变正【疑】是珍烛车非宝如海之深如日之杲肃恭明神逖听前踵配天道尊迎阳义重酒陶匏燔柴云耸跨舞论韶笼尧称拱赫矣郊宫载惟静谧【初学记作郊宫载静紫坛新谧】肃肃禁围阴阴仙室六戎列野八鸾照日架殿星罗重宫雾出蒲萄金橘灵夀木难表禁开暑贞桧陵寒山池壮丽阶阖彤丹叶垂叠雨花落重峦康哉盛徳羙矣世【初学记作时】丰三辰炳燿七政永隆【初学记作崇】五方来洎四隩兹通悬绳度笮驾鹿追风既隆【初学记作敷】懋化复覩瑞滋金车出野玉露霑墀紫槩神草华平瑞芝长愉汪濊永固雍熈照天漏涘逺肃迩睦惠靡齐民恩弥比屋式光惇史逾斯郁郁皇哉康哉同斯景福
　　圃园讲颂【并序】
　　窃以宝山峻极骀足未窥惠海遥波轻舟谁泛故以探沙乱【一作诗】妙类杵迷形百代同昏千年谁启皇上托应金轮均符玉镜俯矜若习续照慈灯鹤禁还春龙泉更晓水跃祥丹陵写电功韬火宅徳覆昏衢智惠之光犹初日照忍辱之力如明月珠天成地平遐肃迩穆泽漏无底化行靡外沧河镜渌碧海调氛停瑞气于三辰泛祥烟于五节鳞羽被解罹之泽黎元沐至仁之道正化潜通法轮常转类空镜之传虚犹悬河之防涧储君徳彰妙象体眷春琼视膳闲辰遨游心法搦管摛章既便姢锦缛清谈论辩亦参差玉照夏启愧徳周诵慙风乃于圃园栖聚徳心【一作懋】之英并命陈徐之士枢谈永日讲道终朝賔从无声芳香动气七辩悬流双因【一作林】俱启情游彼岸理惬祗园灵塔将漏天花乍落于时藏秋仲节丽景妍辰气冷【艺文类聚作含】金扉霜浮玉宇圣慈冲邃独幸胜地朱堂玉砌碧水银沙鸟弄翅【类聚作坞】于琼音树葳【类聚作藏】蕤于妙叶液水穿流蓬山冩状风生月殿日照槐烟纲叨籍殊宠陪奉末尘预入宝楼窃窥妙简鳬藻喜忭独营心灵敢作颂云
　　皇仪就日帝道昌云化隆垂拱徳蔓鸿芬机乗八解道照三坟巍巍荡荡万代一君重离照景玉润舒华七净标羙三善称嘉降兹法雨普洽生牙涟漪义水照曜文花芳园靉叇天宫类宝折论防空机入道宻宇浮清【类聚作清幽】重闗【一作担】相藻日映金根【类聚作云】风摇银【一作瑞】草肩随接武握宝灵珠皆抽四照并按九衢顾惟多徒奉瑛瑜终如燕石更似齐竽
　　隋髙祖功徳颂【并序】　　　　　薛道衡
