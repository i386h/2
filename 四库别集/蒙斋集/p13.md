<!-- { "loadSidebar": true } -->
　　臣窃谓今日事势不当论安危当论存亡夫关于国家存亡之最急者莫急于北边秋髙马肥必谋大举传闻将以三路并进阿齐台与逆全妻将自山东窥我淮甸苏布特将自木波界窥我西蜀布占将自陜州窥我襄汉万一果如所闻国家何以御之布占本主和者也近者淮安兵叛布占举兵相应所以致此者盖亦有説武僊田八敌之深仇襄州轻于接纳已为失策李伯渊又以诈夺阿达马由是布占之怒愈甚然则和好已难谐矣始轻战而挑敌中议和而款师今战既不可和又不成势甚迫矣尚觊和而忘备悠悠度日败在眼中奚止累卵之危而已哉然则为今之计不破拘挛之格显幽拔滞则真才必不出不除张皇之禁披肝露胆则下情必不通不扫尘穴之务一意忧边则神志必不专不去浮淫之蠧舍虚就实则功程必不着不振朝廷之纲信赏必罚则气势必不奋不并江淮之势合异为同则事权必不一不察卒伍之情赈乏赒急则军心必不安此皆通国之人明知其当然而上之人迟疑顾虑不能果于有为者正以未知其职耳夫天下之所以治安者以内外上下各得其职也欲守边人人称职必先任大阃者不失其职欲阃寄人人称职必先台谏给舍不失其职欲台谏给舍人人称职必先庙堂之上不失其职今两淮荆襄四蜀冲要之地处处枵虚色色卤莽身居大阃一不暇问朝夕之所计虑者不过互相猜疑巧为倾陷谋边甚疎谋身甚密外谍甚拙内谍甚工雠敌甚浅私雠甚深帅臣若此边守何责臣所谓必先阃寄不失其职者此也自轻啓兵端经营京洛丧师辱国愁痛尚新耻过作非复事唐宿委弃军实取笑敌人绳以国法罪何可逭而台谏给舍重于抗章国有丘山之损罚无毫毛之加精采既頽折冲何赖臣所谓必先台谏给舍不失其职者此也范葵久处淮襄朝廷未得其代甚类一则杜二则杜杞之説此在庙堂平日储才耳昔之储才者豫事先定某死则某代之今事急矣何暇言储败征既形势当更改临敌易将之疑此拘常袭故之论不足信也亟求可代者大作规模并谋合智推诚付托勿掣其肘事力虽匮不可吝财兵难豫度不可中御任责在阃寄而主张在庙堂谗言莫入论议归一庶或有济今阃寄之误国者台谏给舍不敢言而庙堂亦不问使代之者果得其人台谏给舍或以风闻动摇而庙堂又轻信之则国事去矣臣所谓必先庙堂不失其职者此也而臣又有疑而未喻者天下之事缓则缓图急则急着今处呼吸危亡之秋而不厉卧薪尝胆之志习雍容镇静之量而不为捄焚拯溺之举方且牵于常调拘于吏议豢于茍安惑于坐谈大敌临前束手无措则不得已而行守江之下策淮襄既不可守江其果可守乎今淮襄尚无恙也不肯破拘挛之格不肯除张皇之禁不肯扫尘穴之务不肯去浮淫之蠧不肯振朝廷之纲不肯合江淮之势不肯收卒伍之心坐待北风一起远近响震则财为谁之财民为谁之民与其一掷而轻弃曷若先事而亟为与其疑医而待亡曷若信医而图存自古有病者未必死而讳病者必死今朝廷讳言病矣纵使开不讳之门而未能确然信任可用之人束缚绳墨靳吝脂膏不捐反间数万之金反听市虎三至之説臣恐敌不在外而在内兵不动草地而起于萧墙矣抑臣复有愚虑请尽沥衷忱为陛下精言之孟轲曰入则无法家拂士出则无敌国外患者国恒亡此言人君当纳其身于戒谨恐惧之地虽有敌国外患乃可为进德之助也强敌迫我人皆忧畏臣独谓陛下进德之机正在于此伏愿陛下杜女谒远阉宦戒防酒亲忠贤精明不衰则昏怠不起畏忌常存则邪僻莫干凛凛然常有履霜坚冰之念而后可以壮元气消外患强中国御敌国矣臣猥以浅学备数经帷正以推明经义论説古今开导上心为职臣今此疏自庙堂台谏给舍以至阃寄边守皆以不失其职为言臣岂不自知其职乎若陛下干刚日进敬心匪懈处宫闱如坐朝廷对妃嫔如对儒生则无怠无荒而四夷来王天下将曰讲説之官不失其职如此如或不然纯一有间怠荒乘之縁饰虽多真实反寡则清议将以臣之责人者移而责臣矣岂不甚可惧欤臣赤心爱君不识忌讳尽吐肝膈惟陛下裁赦
　　是日上不视事缴进前奏事劄子
　　臣闻处事势孔棘之时与常日不同有大斡旋则可以运动事几有大力量则可以镇压人心有大识虑则可以消伏变故史册所载亦可覩矣胡为今日之事独不然耶边遽方闻窘态已露楮币一事耳论説纷起施行仓卒实效未获疑谤先腾臣甚惑焉且克敌一军疽根伏藏久矣诸帅不协互相猜贰狼子野心窃窥间隙于是溃决而不可制任阃寄者各执所见朝廷持两可而听其所为遂折而归于招之一説然既招之后忧虑万端今边报又急矣敌犯凤州又犯蔡息三道并进已验于此浮光枣阳久阙正守此为何时拱黙坐视齐安制阃精鋭消沮浔阳江面守备尤疎朝廷非不明知奈何不为拯溺救焚之计而尚尔迁延玩愒耶自古主于绥怀则不轻用武主于敌忾则不屑招纳今既许其勦又许其招杂用错施初无定守有谓秦巩不可弃者矣而又惑于鞭不及马之论有谓秦巩不可纳者矣而又摇于兽穷则搏之説委恢珙以通好于布占然今之窥我者布占也和安可轻信任范葵而加兵于唐宿然今之为吾患者唐宿也兵岂可轻举首鼠两端莫知所决宵旰之忧其有既乎履亩输劵可谓下下之策曩尝议及此矣其时尚畏公论未敢犯此恶名遽改而为鬻祠牒之举已而怨谤哗然亟从寝罢曾几何时今又归于履亩鬻牒信不美也犹有物以予之今履亩则白取矣鬻牒敷配仅及大家今履亩虽云有官之家而七色杂流与已仕而亡殁者咸不免焉则所及者亦泛滥矣一命之微官与故官之子孙伏腊不周事育不继者何限今乃使与穹官显爵家温禄厚者一槩同科州县之吏不能皆良观望回护避贵虐贱有力者顽未应令而追呼迫促破家荡产悲痛无聊者大抵皆中下之戸先受其害昔之谋国兴利贻笑千古若括商若僦质若税间架若除陌钱彼岂以为得已不已耶盖亦曰不得已而为之耳然上焉不得已而虐其下则下焉亦不得已而叛其上泾原之变此亦激于不得已之至耳非独前古然也本朝熙丰间若青苗若助役若市易若手实彼其施行之初人言籍籍主国论者惟曰是不足恤也然始于不恤人言而终于不恤国家被害之民在在嗟怨我不恤彼则彼亦不恤我矣王安石误国之罪至于激成靖康之祸皆不恤之一念为之也然则为今边事之计当如何曰临敌虽不可易将宜急择忘身徇国有谋知义之帅以为之储和战虽不可执一説宜痛惩独运秘密之弊使举朝羣臣皆得以献其谋屏目前常程细务而庙堂谋谟专一以料敌制胜为急令淮襄四蜀之血脉俾与朝廷为一家而无一毫壅阏防蔽之患则边事其庶几矣为今楮币之计当如何曰行法自贵近始凡将相勲戚之家断不得夤縁幸免而使贫弱者偏受无穷之毒恢宏朝廷寛恤之意凡产去税存有名无实者一切务从阔略勿为迫促急蹙之态以激天下等死之心昭示大信上下交孚勿使疑吾徒有截凿之空言而终行刓忍桩留之实意收愈多则数愈少数愈少则价愈昂非独国利亦为民利则楮币其庶几矣顾臣迂愚之质实怀体国之忠每见圣主有仁心仁闻而今乃为宁考所未为之事二揆洁已奉公而今乃为故相不屑为之举心诚痛之故尝谓厥今有大患下人轻上幸灾乐祸此风滋长真可寒心若边事区处合宜楮币施行有序尚可弭轻量之心消意外之变如其不然边事摇军心于外楮币摇人心于内内阻外讧不亦岌岌乎殆哉臣之愚策如上所陈吐自肺肝不识忌讳惟陛下裁幸取进止
　　乞降招抚谕四蜀劄子
　　臣窃惟敌兵犯蜀忧虑万端今赵彦呐隔在仙人原音问久旷陈隆之离兴元见住米仓山髙稼在沔州亦无音耗朝廷就令四川总领安癸仲抚谕军民陛下宜降手札劳勉制帅及抚谕使又宜命词臣草诏具述陛下悯伤蜀民曩经敌兵蹂践痛犹未定今又重遭兵祸皆由和战不决举措不审召衅纳侮悔其可追老弱死于流离士卒状于锋镝惕然愧惧食息靡遑即此大意更加深切庶几远民明知上心亦使军士生其气势臣之愚虑盖见故相当国以言为讳词臣揣摩意见多所避忌语不恳恻岂能动人陛下更化以来旷然与天下为公今者诏防丁宁所贵明白洞达臣不暇远引三代诰命只如汉武末年兵戈不息深陈往悔吐自肺肝与夫唐德宗奉天诏书自谓天谴不悟人怨不知痛心腼面罪实在予下至封敖草阵伤边将诏有云伤居尔体痛在朕躬如此等语颇得王言之体愿陛下明谕词臣使之展意无所依违敇书诞敭将见欢声如雷贾勇敌忾敌兵不足虑也僭沥愚忠惟陛下采择
　　奏备边四事劄子
