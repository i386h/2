<!-- { "loadSidebar": true } -->
    剑南虽名东西两川，其实一道，自邛关、黎、雅，界於南蛮也。茂州而西，经羌中，至平戎数城，界於吐蕃也。临边小郡，各举军戎，并取给於剑南。其运粮戍，以全蜀之力，兼山南佐之，而犹不举。今梓、遂、果、阆等八州，分为东川节度，岁月之计，西川不可得而参也。而嘉陵比为夷獠所陷，今虽小定，疮痍未平。又一年已来，耕织都废，而衣食之业，皆货易於成都，则其人不可得而役明矣。今可税赋者，成都、彭、蜀、汉州也。又以四州残敝，当他十州之重役，其於终久，不亦至艰！又言利者穿凿万端，皆取之百姓。应差科者，自朝至暮，案牍千重，官吏相承，惧干罪谴。或责之於粼保，或威之以杖罚，督促不已，逋逃益滋。欲无流亡，理不可得。比日关中米贵，而衣冠士庶，颇亦出城。山南、剑南，道路相望，村坊市肆，与蜀人杂居。其升合斗储，皆求於蜀人矣。且田土疆界，盖亦有涯，赋税差科，乃无涯矣？为蜀人之计，不亦难哉！今所界吐蕃城堡，而疲於蜀人，不过平戎已西数城矣。邈在穷山之末，运粮於束马之路，坐甲於无人之乡。以戎狄言之，不足以利戎狄；以国家言之，不足以广土宇。奈何以险阻弹丸之地，而困於全蜀太平之人哉？恐非今日之急务也。国家若将已戍之地不可废，已镇之兵不可收，当宜却停东川，并力从事，犹恐狼狈，安可仰於成都、彭、蜀、汉四州哉？虑乖圣朝洗荡关东、扫清逆乱之意也。傥蜀人复扰，岂不贻陛下之忧？昔公孙宏愿罢西南夷、临海专事朔方，贾捐之请弃珠以宁中土，傥言政本，匪一朝一夕，臣愚望罢东川节度以一剑南，西山不急之城，稍以减削，则事无穷顿，庶免倒悬。陛下若以微臣所陈，有裨万一，下宰相廷议，降公忠大臣，定其损益，与剑南节度终始处置。
    ○後汉贼臣董卓庙议
    昔汉祚陵夷，桓、灵弃德，宦官用事，国步多艰，宗社有缀旒之危，宰臣非补衮之具。董卓地兼形胜，手握兵钤，颠而不扶，祸则先唱。兴晋阳之甲，君侧未除；入洛阳之宫，臣节如扫。至乃发掘园寝，逼辱妃嫔。太后之崩，岂称天命！宏农之废，孰谓人心？敢讽朝廷，以自尊贵；大肆剽虏，以极诛求。焚烧都邑，驰突放横。衣冠冻馁，倚死墙壁之间；兆庶困穷，生涂草莽之上。於是天地愤怒，鬼神号哭。而山东义旗，攘袂争起，连州跨郡，皆以诛卓为名。故兵挫於孙坚，气夺於袁绍。僭拟与服，党助奸邪，驱蹙东人，胁帝西幸。淫刑以逞，有汤镬之甚，要之糜烂，刳剔异端。乃谓汉鼎可移，坞方盛，殊不知祸盈恶稔，未或不亡。故神赞允诚，天假布手，母妻屠戮，种族无留。悬首燃脐，遗臭万代，骨肉灰烬，不其快哉！今狄道之人，不惭卓之不臣，而务其为鬼。苟斯鬼足尚，则汉莽可得而神，晋敦可得而庙，桓元父子，可享於江乡，尔朱弟兄，可祀於朔上。嗟乎！仁贤之魄，寂寞於邱陵；义烈之魂，沈埋於泉壤。何馨香之气，而用於暴悖之鬼哉？适窃奉吹嘘，庇身戎幕。每承馀论，饱识公忠之言；不远下风，尽知仁义之本。昨忝高会，敬受德音，今具贼臣之事，悉以条上。谨按《尚书》，王者望秩天地之神，诸侯祭境内之山川，乱臣不言，淫祀无取。则董卓之庙，义当焚毁。
    ○送窦侍御知河西和籴还京序
    天子务西州之实，岁籴亿计，何始於贵取，而终以耗称，俾边兵受寒，战马多瘦。免域中之税，铸海上之山，江淮之人，盖奔命矣。岂财赋之地，抑以从来，将利害之乡，犹有所阙？庙堂精思其故，表窦公自宪闱而董之，开释丛脞之病。发军卤莽之极，政之大者，不其然与？今农夫力於必登，廉贾知夫踊贱，呜戏！若惟斯之义，以见天下之兵。我幕府凉公勤劳王家，常用此道，干戈所适，戎狄相吊，宜哉！八月既望，公於是领钱谷之要，归奏朝廷。副节制郎中裴公、军司马员外李公，追台阁之旧游，惜轩车之远别，席楼船於池上，泛□物於城下。胡琴羌笛，缭绕隈奥；舞罗ㄚ装，映带洲渚。醉後欢甚，东日遐瞻，（一作东林日高）语歧路於樽前，指京华於天杪。有若司直崔公之逸韵，嘉其廷评数贤之作，适忝斯人之後，敢拜首而序云。
    ○皇甫冉集序
    皇甫冉补阙自擢桂礼闱，遂为高格。往以世道艰虞，避地江外，每文章一到朝廷，作者变色。於词场为先辈，推钱郎为伯仲，谁家胜负，或逐鹿中原。如“果熟任霜封，篱疏从水度，又露收新稼，迎寒葺旧庐，又燕知社日辞巢去，菊为重阳冒雨开，”可以雄视潘、张，平揖沈、谢。又《巫山诗》终篇皆丽。自晋、宋、齐、梁、陈、周、隋已来，采掇者无数，而补阙独获骊珠，使前贤失步，後辈却立。自非天假，何以迨斯？恨长辔，未骋，而芳兰早凋，悲夫！
    ○陈留郡上源新驿记
    《周官》：行夫掌邦国传遽之事，施於政者，盖有章焉。皇唐之兴，盛於古制。自京师四极，经启十道，道列以亭，亭实以驷。而亭惟三十里，驷有上中下。丰屋美食，供亿是为，人迹所穷，帝命流洽。用之远者，莫若於斯矣。伊陈留雄称山东，声英海内，昌大嚣庶；有梁魏之遗迹，风烟两河之眇，襟带九州之半。洎皇华轺传，夷使骏奔，出关而驰，南向北户，山川水陆之役，兆於是矣。故上源所置，与其难哉！居里之冲，濒河之阳，地形湫隘，馆次卑狭，巽在堤下，面於剧旁，走庭以隅，建步终坎，车靡方驾，骑无并鞭，其郁闭有如此者！壬辰岁，太守元公连率河南之三载也。尧治四岳而神人理，汉诏八使而风俗清。举德推贤，事高典策，革已成之弊，持独断之明。迨兹邮亭，俯视颓朽，何逼侧蹇浅，不称其声？将圆鼎新，岂曰仍旧？顾谓长史李公曰：“夫开释故实，发挥制度，不有攸居者，谁其允协？今奏计阙前，先甲而往，小大之务，公其领之。”申命录事参军冯元掌曰：“维操绳墨者盖用於正；蕴廉慎者，俾临於财。公以正身，用财均力，纪纲相佐，善莫大焉。”复命浚仪令裴胜曰：“公之为县也，简易於理，训迪其源，秉清白之一门，据忠信之馀地。夫忠以创物，清而守官，立言有程，指使而可。”於是北吞里室，人以利迁也；南豁路旅，事无苟免也。合土以峻墉，攻木以高户，栋宇相翼，群材如生。兹所谓动乃有经，徐而不费。於戏！久於否者，宜以改作；本於功者，终乎永贞。则亭之成焉，我方访王公澄清之初也。公时膺迈德，天与大才，属梁宋不登，朝廷旰食，求瘼之重，不其然欤？用能官去比政，人无菜色，百城偃於迅风，万象纳於明镜。乃因寮吏，慨然於兹亭曰：“且夫木石之新者，而犹可观；况人而自新，孰不观者？”又曰：“《传》不云乎？‘启塞从时’，用之善者。而今而後，吾以无事为事焉。”君子是以知邮亭之可嘉，而我公之清净无穷也。末吏不敏，纪於贞石云。
    ○樊少府厅师子赞
    百兽至猛，莫如师子。绀眼星悬，赤尾焰起。铜爪铁甲，锯牙凿齿。顾犀象则百队山ㄣ，看熊罴，是千群野死。以此言威，威可知矣。仙尉樊公，写其象於中厅。昆仑却ㄏ而屋壁欲动，虎豹胆慑而讼庭已空。棱棱兮隔帘飞霜，飒飒兮满院生风。於是乎师子为百兽之长，遂识樊公为百夫之雄。
    ○绣阿育王像赞（并序）
    阿育王绣像，窦氏女奉为亡妣太夫人苏氏所建也。呜呼！有以蓬首操行，柴立孝思，仰昊天之茫茫，对高堂而泣血。女之孝矣，将感於神明；妇之义矣，可施於王化。故能尘垢明镜，住持青莲，永明宿因，独见诸净。以为霜雪风雨之思，胡宁以报亲？功德庄严之深，冀以益吾亲矣。乃自方丈之室，沛然广大之愿。彩翠鲜秀，光华可掬，运夫心眼之灵，尽如相好之美。瞻仰围绕，涕泪是悲，俾像教之勿坠，如佛身之有在。夫莫大者孝也，不泯者善也；惟孝与善，可以导达幽冥。则我太夫人宜归净土矣！呜呼！孝之至也，感人无穷，乃为赞曰：
    佛不可见兮法亦难知，惟我庄严兮本乎？孝思，傥幽冥兮昭乎？景福，彼净土者可得而归之。
    ○还京次睢阳祭张巡许远文
    维乾元元年五月日，太子詹事御史中丞高适，谨以清酌之奠，敬祭於故御史中丞张、许二公之灵：中丞体质贞正，才掩群豪，诗书自负，州县徒劳。惆怅雄笔，辛勤宝刀，时平位下，世乱节高。贼臣通逆，国步惊骚，两河震恐，千里嗷嗷。投袂洒泣，据鞍郁陶，全谯入宋，收梓捍曹，心系魏阙，志清武牢。帝曰：“嗟尔！龙光豹韬，宪台戎幕，持斧拥旄。”呜呼！予亦忝窃，统兹介胄，俄奉短书，至夔狂寇。裹粮训卒，达曙通昼，军乃促程，书亦封奏。遂发し勇，俾驳鸟兽，将无止心，兵亦死斗。贼党频蹙，我师旋漏，十城相望，百里不救。纭纭啸聚，兵锋亦凑，积薪为梁，决岸成窦。呜呼！当此虎敌，岂无强邻？常时肝胆，今日越秦。坚守半岁，绝粮数旬，柿椽秣马，煮纸饲人。病不暇拯，殁无全身，煎熬甲胄，啄啮胶筋。慷慨艰险，凄凉苦辛。呜呼！我辞淮楚，将赴伊洛，途出兹邦，悲缠旧郭。邑里灰烬，城池墟落，何九拒之峥嵘，皆二贤之制作！声盖天壤，气横辽廓，让死争先，临危靡却。呜呼！（阙）天亦难论，万夫开壁，一旅才存。衰赢既竭，力弱相吞，陷阱织路，梯冲栈门。土壕水合，木栅□屯，居即其敌，突无其奔。烟□剑戟，逼侧纷昏，与求生而害义，宁抗节以埋魂。呜呼！悖逆歼溃，干戈将止，海岳澄清，朝廷郅理。封功列爵，怀黄拖紫，伤哉二贤，不预於此。呜呼孀妇，伶俜爱子，追赠方荣，赏延兹始。寂寂梁苑，悠悠睢水，黄蒿连接，白骨填委。思壮志於冥寞，问遗形於荆杞。列祭空城，一悲永矣！   1:34 2008-3-14
    ●卷三百五十八
    ☆杜
    ，开元十五年进士。
    ○灞桥赋（以水□辉映车骑繁杂为韵）
