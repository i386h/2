<!-- { "loadSidebar": true } -->
往岁著朝衫，晨起事如汇。告归卧孤村，枯淡有余味。闭门绝外慕，自谓真富贵。萧
然毕吾生，地下亦增气。里翁恋儿女，小疾辄忧畏。惟穷可赊死，我在君亦未。
又
万金筑华堂，千金教新音。不知忧患场，著脚日愈深。今人喜议古，后亦将议今。使
汝有子孙，闻之亦何心。邓通擅铜山，死日无一簪。未死汝勿喜，五溪多毒淫。
又
往者游青城，犹及二三老。稽首出世师，数语穷至道。妻子真弊屣，弃去恨不早。俯
仰才几时，残骸日衰槁。吾儿有奇骨，亦复至幽讨。金丹傥可成，白发何足扫。
又
稚川师郑君，才及一卷书。书大仅如箸，度世盖有余。想其所论说，妙极轩昊初。内
篇今虽存，亦复饱蠹鱼。我欲探其原，蹇步空趑趄。安得插两翅，从公游太虚。
又
隐书有三景，字字当力行。寸地与尺宅，可以久汝生。溯流归崑虚，坚守临长城。一
旦告成功，河塞黄金成。笙鹤适缑山，貂蝉朝玉京。即今修行地，千古名还婴。
又
行年过八十，形悴神则旺。往来江湖间，垂老犹疏放。沧波浩无津，天遣遂微尚。剡
溪挂风帆，渔浦理烟榜。奇云出深谷，新月生叠嶂。兴怀晋诸贤，谁能续遗唱。
又
二十游名场，最号才智下。蹭蹬六十年，亦有茆一把。典衣租黄犊，乘雨耕绿野。西
成得一饱，敢计泥没踝。住久邻好深，百事通乞假。秋高小瓮香，相唤注老瓦。
梦行益昌道中有赋
朱栈青林小益西，早行遥听隔村鸡。龙门阁畔千寻壁，江月亭前十里堤。酒舍胡姬歌
折柳，江津洮马惜障泥。倦游重到曾来处，自拂流尘觅旧题。
自规
忿欲俱生一念中，圣贤本亦与人同。此心少忍便无事，吾道力行方有功。碎首宁闻怨
飘瓦，关弓固不慕冥鸿。老翁已落江湖久，分付余年一短篷。
幽兴
阑渚前头湖水清，了无俗事败幽情。雨淋茅屋随时补，日射油窗特地明。庭树晚莺窥
户语，邻园秋笋过篱生。芥菘渐美盐醯足，谁共贫家一釜羹。
记前辈语
畴昔见诸老，从容闻至言。马非求路寝，木岂愿牺尊。卧起数椽屋，啸歌三亩园。人
生正应尔，云梦不须吞。
贫居即事六首
筮易常逢坎，推星但值箕。老虽齐渭叟，穷不减湘累。巷月鸣衣杵，庖烟爨豆箕。秋
深病良已，且复强伸眉。
又
地偏人罕到，秋晚日犹长。病去筇枝赘，家贫菜粥香。流泉通药垅，积雨润书囊。欲
谱幽居事，疏慵久未遑。
又
月黑枭鸣树，灯残鼠穴墙。床空围纸被，室静爇枫香。不恨言伤直，惟忧欲败刚。回
头顾名利，百世永相忘。
又
米竭炊烟静，村深客屦稀。庭除荒宿莽，篱落带斜晖。风恶披书卷，鸥驯傍钓矶。邻
家殊耐久，相伴荷锄归。
又
意绪丧家狗，形骸槁木枝。曲肱虽自适，纵理固当饥。买絮初寒后，畦蔬小雨时。穷
途何用卜，吾道即蓍龟。
又
守道常违俗，存心不愧天。终年饥过半，动步谤居前。力倦少行立，气昏多睡眠。今
宵风月好，扶杖到溪边。
自咏
素慕巢居穴处民，久为钓月卧云身。经行山市求灵药，物色旗亭访异人。高枕静听棋
剥啄，幽窗闲对石嶙峋。吾庐已是桃源境，不为秦人更问津。
枕上作
一室幽幽梦不成，高城传漏过三更。孤灯无焰穴鼠出，枯叶有声邻犬行。壮日自期如
孟博，残年但欲慕初平。不然短楫弃家去，万顷松江看月明。
秋晓闻禽声五韵
秋晓风露佳，天宇旷以清。鸟雀当此时，意乐有和声。人独不自喜，乃欲鸣不平。世
事虽万端，但可笑绝缨。君看郊与岛，徒自残其生。
对酒二首
素月度银汉，红螺斟玉醪。染丹梨半颊，斫雪蟹双螯。诗就吟逾苦，杯残兴尚豪。闲
愁翦不断，剩欲借并刀。
又
密篠持苫屋，寒芦用织帘。彘肩柴熟罨，莼菜豉初添。黄甲如盘大，红丁似蜜甜。街
头桑叶落，相唤指青帘。
示邻里
古学陵夷失本原，读书万卷误元元。从今相勉躬行处，士庶人章数十言。
重示
笃学仁何远，穷居道亦行。能充气刚大，谁蔽性光明。家世艰难业，乡闾宿昔情。岁
残相劳苦，惟是语春耕。
雨夜起行室中
老疾逢秋体自轻，披衣暂起绕床行。隙风不断灯将灭，檐雨如倾阶欲平。鳏叟何尝愁
枕冷，病夫未免待窗明。拂书洗砚龟堂上，幽事谁知日有程。
闰月辛酉壬戌连日风雨癸亥早晴
残雨在檐犹点滴，断云衔日正苍凉。清愁偏向暮年觉，少睡不禁秋夜长。帘影渐生禽
语乐，杵声初动药尘香。诸儿作吏俱安否，那得乘风至汝傍。
秋思二首
少日猖狂不自谋，即今垂死更何求。简编不隔圣贤面，梦寐时为河岳游。浊酒未倾心
已醉，长歌欲发涕先流。石帆射的烟岚晚，过雁声中又一秋。
又
十日秋阴满径苔，蓬门那有客敲推。水边丹叶已如许，篱下黄花犹未开。空见游僧衡
岳去，难逢新雁杜陵来。溪云一片闲舒卷，恋著渔矶不肯回。
闲游三首
江边小市旧经过，岁月真如东逝波。茶灶酒垆多识面，少留卖药买渔蓑。
又
溪桥偶与僧游话，草市来寻逆旅炊。自笑一生为客惯，捉驴小竖诉朝饥。
又
祓除情累烟波上，放荡胸怀诗酒中。禹会桥边潮落处，夕阳几度系孤篷。
对镜
面大如盘七尺身，珥貂自合上麒麟。诗家事业君休问，不独穷人亦瘦人。
幽居书事二首
老人初起厌嚣喧，尘几从教鼠迹存。赤脚平头俱遣去，倚墙危坐咽朝暾。
又
买鱼赊酒皆高兴，野店溪桥图画中。从此衰翁自行耳，不须多事唤蛮童。
偶与客话峡中旧游
我昔旅游秋雨细，建平城东门欲闭。主人迎劳语蝉联，小妇舂炊缟衣袂。长年三老半
醉醒，蜀估峡商工算计。须臾灯暗人欲眠，泊船卸驮犹相继。山深水山佥近蛮獠，往往居民
杂椎髻。即今屈指四十年，怀抱凄凉真隔世。
读老子次前韵
平生好大忽琐细，焚香读书户常闭。少年曾预老聃役，晚岁欲挹浮丘袂。力探玄门穷
众妙，肯学阴谋画奇计。言狂不独人共排，志大仍忧后难继。君看淡扫出茧眉，岂比一尺
春风髻，著书勿恤饱蠹鱼，会有子云生后世。
作篱
生世八十余，日夜迫衰老。中年所筑舍，倾坏当官道。每逢风雨夕，性命凛莫保。况
此芦竹藩，何恃不摧倒。今朝手自葺，不暇避涂潦。难豚有限隔，门巷得锄扫。岂惟御盗
窃，亦足慰怀抱。阴云忽四垂，见事幸差早。
寓叹
老生读书百绝编，日晏忘食夜废眠。孝经一生行不尽，况有六籍陈吾前。华轩玉食非
素愿，广厦高墉实邮传。经营归计笑时人，我老但须书数卷。
衡门感旧
苍烟屯不散，疋素横郊原。雨细不湿衣，著水始见痕。踌躇意自佳，未遽掩衡门。一
一送归鸦，枫林犹未昏。念昔寿州归，绍兴初纪元。阖门过百口，一身今独存。不死实有
命，送老三家村。躬耕幸得食，万事不足论。
客中作
江天雨霁秋光老，野气川云净如扫。投空飞鸟杂落叶，极目斜阳衬衰草。平沙争渡人
鹄立，长亭下马障泥湿。累累红果络青篾，未霜先摘犹酸涩。客中虽云贪路程，买薪籴米
常留行。茆檐独坐待僮仆，不闻人声闻碓声。
读书示子遹
我性苦爱读，未始去几案。生虽后三代，意尚卑两汉。世衰道术裂，年往朋友散。泽
居贫民骨，霜冷衣露骭。独能乐其乐，肯发穷苦叹。尔来更可笑，身籴儿炊爨。一饱辄欣
然，弦诵等雝泮。望古虽天渊，视俗亦冰炭。阿遹可怜生，相守忘夜旦。狐学当世传，岁
月不可玩。
老怀
老怀常易感，秋雨苦难晴。羁枕悲欢梦，高城长短更。荣枯一蚁垤，城坏几棋枰。抱
疾茅檐下，行人肯寄声。
沉绵
沉绵久未平，寂寞闭柴荆。危叶先霜坠，残萤冒雨明。记书由默诵，得食出躬耕。此
事吾亲验，方当告后生。
游近村二首
行历茶冈到药园，却从钓濑入樵村。半衰半健意萧散，不雨不晴天晏温。薯蓣傍篱寒
引蔓，菖蒲络石瘦生根。参差灯火茆檐晚，童稚相呼正候门。
又
被发行歌雪满膺，夕阳顾影乱鬅鬙。乞浆得酒人情好，卖剑买牛农事兴。社鼓赛秋闻
坎坎，塔灯照夜望层层。归来闲指乌藤说，个是人间耐久朋。
小亭
除地编茅作小亭，一川风露对青冥。残萤欲尽犹穿户，落叶初飞已满庭。栎老无心求
匠石，鬼灵有说拒奴星。余年默数能多少，尽付黄庭两卷经。
记梦二首
少日飞扬翰墨场，忆曾上疏动高皇。宁知老作功名梦，十万全装入晋阳。
又
老来百事不关身，北陌东阡一幅巾。忽梦行军太行路，不惟无想亦无因。
诗集卷六十四九十九首
养疾
齿耄婴新疾，才衰减旧名。短筇扶蹇步，小院惬幽情。卜叟言灾退，医翁贺脉平。饭
香炊禾罢禾亚，羹美馣芜青。菊颖寒犹小，枫林晓渐赤页。清诗披客贽，佳著指僧枰。家塾灯前
课，村陂雨外耕。从今尚何事，赖此遣浮生。
客从城中来
客从城中来，相视惨不悦。引杯抚长剑，慨叹胡未灭。我亦为悲愤，共论到明发。向
来酣斗时，人情愿少歇。及今数十秋，复谓须岁月。诸将尔何心，安坐望旄节。
暮秋中夜起坐次前韵
东吴秋令迟，得雨亦良悦。中庭有流萤，烈风吹不灭。披衣起坐久，鼓角参差发。西
成虽作劳，农事亦渐歇。老怯岁律残，俛仰忽九月。蟋蟀鸣壁间，愧汝知时节。
闲游
白石床平偶小留，青芒屦稳复闲游。微丹点破一林绿，淡墨写成千嶂秋。竹院频分斋
钵饭，苔矶时把钓鱼钩。要知此老神通否，二十年来不识愁。
自规
老疾今俱至，艰难亦备更。个中无障蔽，何处欠光明。一日能用力，三年亦有成。修
身在我尔，勉勉尽余生。
自笑
学道功赊岁月驰，平居自笑著鞭迟。安心未竟夜饶梦，与世虽疏秋尚悲。药圃幽寻芒
屦湿，棋枰憨战角巾欹。只愁今夕西窗梦，又买长筒到古郫。
泛舟至镜湖旁小市
久著朝衫负此湖，扁舟剩喜补东隅。市楼合乐醅新熟，寺壁残诗字欲无。常日不堪愁
宛转，此行犹得笑须臾。夕阳鸥鹭皆相识，更觉人间是畏涂。
怀旧
身是人间一断蓬，半生南北任秋风。琴书昔作天涯客，蓑笠今成泽畔翁。梦破江亭山
驿外，诗成灯影雨声中。不须强觅前人比，道似香山实不同。
道院述怀二首
学道已非生死流，极知心外更何求。理穷性尽命亦至，气住神全形自留。大药一炉真
度世，孤桐三尺可忘忧。故人怪我归来晚，太华峰头又素秋。
又
八十年前一炷香，依然余习未全忘。旧缘入静多扃户，近为精思别置床。篝火古铛煎
桧蜜，汲泉小瓮酿松肪。老翁正似辽天鹤，更觉人间岁月长。
秋雨二首
雨滴何由止，人眠不复成。云深无雁影，村近有砧声。草草残年梦，寥寥后世名。太
山并蚁垤，俱向酒中平。
又
秋晚兼旬雨，雨晴当有霜。颇思游近县，亦已戒轻装。珍鲞披绵美，寒醅拨雪香。菊
