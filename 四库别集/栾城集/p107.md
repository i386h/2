<!-- { "loadSidebar": true } -->
　　某启：近蒙圣恩除前件官，仍改赐章服者。谪宦江湖，岁月已久，置身台省，志气未安。继登翰墨之场，勉出丝纶之语。辞而不获，处之益惊。凡物之生，小大异称，惟人所处，闲剧有宜。狙猿无事于冠裳，爰居不乐于钟鼓。操之则栗，舍之则安。是以造物者听其自然，而用人者贵于因任，然后才得其适，性无所伤。辙少而读书，中颇喜事。既挟策以干世，诚妄意于济时。奏牍之多，既比狂于方朔；流涕之切，亦效直于贾生。比困幽忧，始闻大道。泛若虚舟之独往，寂如死灰之不然。久于索居，遂以无用。以谓良冶之砥石，不能发无刃之金；大匠之斧斤，不能器不才之木。自放而已，盖将终焉。岂意大明之继升，广收诸贤以自助。骥之乘，而罢驽与焉；便冉之林，而樗栎在是。横蒙见录，漫不自知。此盖伏遇某官，道大难名，才高不器。深念格天之业，本由得士之功，致二老于幽遐，罄九官之汲引。下迨微陋，或蒙甄收。曾是放弃之余，辄参侍从之列。朝衣肉食，虽怀归而未由；濡足缨冠，顾所居之当尔。冀斯民之大定，幸四国之无虞。碌碌何功，犹或一书于竹帛；堂堂伟绩，尚能悉载于声诗。过此以还，未知所措。

　　【除尚书右丞诸公免书】

　　某启：伏蒙圣恩，除辙中大夫、守尚书右丞者。恩出非常，心知逾分，虽恳辞之未获，要得请以为安。窃以政事之臣，国势所系，得其人则四方斯训，非所用则百辟何观。顾可私于一人，致坐失于大体。辙家世寒陋，资禀冥顽。早岁读书，徒以文翰自喜；莫年临事，动由迂阔见议。既自知之不疑，矧众言之何赖。方虞汰斥，遽尔超升。况今二圣天临，群公汇进，五臣翊舜，自格无为之功；一德承汤，已膺克享之报。岂容不肖，或与其间。伏望某官因进见之余言，达外廷之公论。进贤退否，既钧轴之当为；置散投闲，抑空疏之常分。苟无满溢之惧，决陶之私。

　　【谢启】

　　某启：误蒙诏恩，选备台辖。小才知愧，空伛偻以循墙；成命莫回，嗟负乘而致寇。窃以先皇昔开于官制，两丞特异于唐余，上参万务之几，下总六联之剧。既用人之不次，宜得士之非常。如辙家世甚寒，资望尤薄。虽学存于古，而言辄谓迂；志切于时，而举不知务。禁林清要，文誉缺然，宪府密严，忠言无几。方乞闲而自便，遽躐等以叨荣。此盖伏遇某官，至德在人，清议服世，推毂多士，雅闻成就之功；一意本朝，乐有俊良之助。积薪不嫌其居上，蟠木亟为之先容。坐致空疏，误蒙甄拔。其为感幸，难尽言宣。

　　◆代人启事八首

　　【代子瞻答周郎中启】

　　伏承不察空疏，辱示书教，称道过实，惭惧交至。某自少读书，喜作文字，志气方锐，以多为贤。流传世俗，误见推许。近岁以来，遭罹患难，旧学衰落。加以当世文士，述作至多，每一开编，终日惊叹。故自近日，深自敛退，未尝有所为文。方欲收拾旧书，而已传布四方，不可复掩。岂谓贤达，尚复以此见称，每读来书，只增愧汗。所示古今诗二卷，词藻既赡，格律又高，诵咏再三，浩不可测。辱赐之厚，未知所报。

　　【代张公安道答吕陶屯田启】

　　伏审决策大廷，程文优等，声华籍甚，庆慰良深。某官学问该通，业履淳固。耻浮言之希世，依直道以干时。进不失荣，退无所负。惟是六科之建，始于两汉之隆，众所共趋，久而成俗。盛极则反，固唯物理之常然；忠告未衰，犹有设科之本意。苟遗风之可挹，曾外物之何加。勿用猥并，本无求于执事，不忘蓑，终有获于丰年。比者过示长笺，曲形厚意，其为感悦，难尽敷陈。

　　【代陈述古舍人谢两府启】

　　久尘近侍，愧于无能，出补外官，适其素愿。始布条诏，亲见吏民。秋夏丰登，人怀富足之乐；风俗淳厚，庭无争讼之喧。曾何施为，遂底清净。某老大无取，介特自将。平昔之学，尝志于治民；仕宦之劳，每深于陟屺。愿之久矣，乃今得之。此盖伏遇某官，道德崇深，器业宏远，铨综群吏，不知中外之殊；镇抚多方，常先陪辅之重。举此善地，寄之鄙人。私欲不违，知陶钧之有自；官守无事，况迂拙之所宜。感激之诚，敷陈罔既。

　　【又代谢两制启】

　　蹇拙之资，久尘于侍从；恩宠之误，犹寄于藩维。祗服休光，已临所部。某历职无补，每以为惭，揣己甚明，固尝自乞。荷圣恩之未弃，付近郡以偷安。太昊之墟，风俗犹厚，长淮以北，鱼稻稍丰。亲养无违，私计自得。曾何鄙薄，获此便安。此盖伏遇某官，学术精深，才猷骏懋，眷奖方厚，议论持平。顷与同朝，固服膺之有素；获守善地，滋荷德之不忘。视事云初，驰诚罔既。

　　【代张圣民修撰谢二府启】

　　待罪海ヂ，方虞于旷败；分忧畿外，尤荷于陶钧。祗见吏民，布宣条诏，累岁丰稔，略无罢人。积雨开明，粗有秋稼。方郡邑之无事，顾庸懦以何为。某早从宦游，旧悦图史。旋承乏于剧职，勉从事者历年。心迷簿领之烦，力殚钱谷之计。逮兹出守之地，复修旧学之余，政事稍闲，初心自得。曾何幸会，获此便安。此盖伏遇某官，道德济时，宇量包世。燮和中外，耻一物之未宁；容养贤愚，思群材之各遂。顾鄙儒之无状，窃近辅以偷安。虽荷德之深，无忘于瞻仰；而营职之外，何补于涓埃。惭惧之诚，敷述难既。

　　【代齐州李谏议问候文侍中启】

　　伏审卧镇别京，临制北鄙，政务休简，兵民安。恭惟某官，德迈古人，望隆当世，陶冶多士，尽布公卿之间；辅翼累朝，陟配皇王之化。卷怀事业，偃息方州。风俗未澄，非老成而莫定；边鄙尚竦，须重德以谋安。众口所期，天心将应。即日冬候凝冽，钧履康宁。某迫此莫年，尚玷乡郡。道路不远，德化所覃。瞻仰徒深，伏谒无路。敢祈保卫，以慰倾依。

　　【代李谏议贺郭宣徽知并州启】

　　伏审谋帅庙堂，授钺方面，风声所被，边鄙自安。伏惟某官，学本诗书，思含韬略，入参枢近，出总戎行。谋虑宏深，隐若长城之固；动用安静，不求一日之功。勋名既隆，衅故随至。进退有裕，望实兼隆。令尹三登，曾喜色之莫见；频阳复起，信前计之可从。方今卒乘久安，盟好犹在。用人既得，知庙胜之有成；俾国咸休，顾公策之安出。某老拙无用，退守乡邦，侧聆休嘉，以慰瞻望。

　　【代李谏议谢二府启】

　　某为性甚愚，笃于自信，与人无忌，拙于周旋。顷者得过监司，造为浮谤。浼尘上听，纷然罪戾之多；传播四方，重为衰老之愧。飞章自理，为计已疏。虽循省之无瑕，顾吹求之已密。恃照临于皎日，信俯仰于平衡。不俟辩明，坐获昭洗。枯根再生于时雨，败舟获济于惊澜。名节既全，死生为幸。此盖伏遇某官，持大钧而播物，奋至鉴以临人。定妍丑于须臾，无施巧伪；怜衰罢之易毁，曲为保全。德厚恩隆，感深涕陨。某老病既久，思求归而未能；荷戴虽多，恐图报之无日。激切之至，敷述奚殚。 
　

　



　

　
●栾城后集卷一
◆诗七十首
　　【次韵子瞻感旧】

　　还朝正三伏，一再趋未央。久从江海游，苦此剑佩长。梦中惊和璞，起坐怜老房。子瞻梦中见人诵诗云：“度数形名本偶然，破琴今有十三弦。此生若遇邢和璞，始信秦筝是响泉。”因作《破琴诗》以记之。为我忝丞辖，置身愿并凉。子瞻每欲为国守边，顾不敢请耳。此心一自许，何暇忧陟冈。早岁发归念，老来未尝忘。渊明不久仕，黔娄足为康。家有二顷田，岁办十口粮。教敕诸子弟，编排旧文章。辛勤养松竹，迟莫多风霜。常恐先著鞭，独引社酒尝。火急报君恩，会合心则降。

　　【次韵题画卷四首·山阴陈迹】

　　卧对郗人气已真，晚依丘壑更无伦。不须复预清言侣，自是江东第一人。逸少知清言之害，然《兰亭记》亦不免慕清言耳。

　　【次韵题画卷四首·雪溪乘兴】

　　亟往遄归真旷哉，聋人不信有惊雷。虽云不必见安道，已误扁舟犯雪来。

　　【次韵题画卷四首·四明狂客】

　　失脚来游九陌尘，故溪何日定抽身。便同贺老扁舟去，已笑西山郑子真。

　　【次韵题画卷四首·西塞风雨】

　　雨细风斜欲暝时，凌波一叶去安归。遥知夜宿蛟人室，浪卷波分不著衣。

　　【送侄迈赴河间令】

　　老去那堪用，恩深未敢归。谁能告民病，一一指吾非。尔赴河间治，无嫌野老讥。仍将尺书报，勿复部徒违。

　　【次韵门下吕相公车驾视学】

　　未识吾君龙凤章，诸儒望幸久南庠。辇回原庙初移跸，鹭集西雍已著行。执爵稍前疑问道，献琛不日数来王。从官始悟熙宁意，遗我亲临见肯堂。

　　【傅银青挽词二首】

　　名自乌台发，恩从凤沼深。盐梅和众口，金玉比诚心。澹泊平生事，弥留一病侵。遗言自无憾，朝野为沾襟。丹国西门，茅庐济水深。官清贫似旧，名重殁犹存。台阁传遗懿，交游拭泪痕。君恩不改故，延赏遍诸孙。

　　【大雪三绝句】

　　闰岁穷冬已是春，当寒却暖未宜人。阴风半夜催飞霰，梢净天街一尺尘。

　　元冥留雪付勾芒，桃李虽忧麦未伤。膏泽较迟三十日，问天此意亦茫茫。

　　连岁金明不见冰，上春风雪气棱棱。台中曾奏五行传，到此施行愧未曾。

　　【和王晋卿都尉荼コ二绝句】

　　春到都城曾未知，楸花时见万年枝。多情赖有三公子，解翦金寄所思。〈春来未曾见花，但于禁中时见楸花耳。〉

　　后圃荼コ手自栽，清于芍药酽于梅。旧来诗客今无几，三嗅馨香懒举杯。

　　【次韵门下吕相公同访致政冯宣猷】

　　懒从朝谒事骖，此去高眠罢倒衣。诏许敲门访耆旧，天教筑室俟来归。石公熙载旧宅，张氏顷加修完，公得之，以成归计，类非偶然者。肩舆尚肯追春色，公来春将往洛中看花。鼓缶何妨傲夕晖。所至成家即安隐，武昌谁乞钓鱼矶。

　　【滕达道龙图挽词二首】

　　才适邦家用，学非章句儒。遭逢初莫测，流落一长吁。大节轻多难，深言究远图。收功太原守，谈笑视羌胡。南窜逢公弄水亭，公时守池。北归留我阖闾城。壮年不见日千里，余论犹惊敌万兵。简册何人知造膝，边防触处竦先声。伤心系舸城东地，目断安知有死生。

　　【鲁元翰中大挽词二首】

