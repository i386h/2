<!-- { "loadSidebar": true } -->
　　门下静邉之要选将为先夫有统驭之才然后授以节制之任有抚备之略然后镇以夷夏之冲期乎攘遏寇虞慎固封域今予命尔时谓得人开府仪同三司捡挍刑部尚书兼右卫上将军寜塞郡王食实封二百五十戸王佖忠厚立诚果防効用慎始终而行有根本践夷险而道无磷缁早练武经果从军职顷逢多垒实佐元戎节着临危功防定难位由劳致名以忠闻自列六卿且司七萃星霜屡变金石弥坚宜申命于北辕俾遏戎于南牧进地官以崇新命极勲秩以褒旧功中简朕心外谐佥议况五原重镇诸夏长城修戎政莫先于威声牧邉民莫尚于惠实师杂昆夷之悍训必在和地为獯虏之隣抚宜以信勉率是道往分朕忧嵗时之间期于报政委望斯在尔其聼之可捡挍戸部尚书兼灵州大都督府长史御史大夫充朔方灵盐定逺城节度使知节度事管内支度营田观察处置押蕃落等使仍赐上柱国散官实封并如故主者施行
　　除阎巨源充邠寜节度使制【四年十月十一日进】
　　门下华夷要地实为蕃汉鈇重柄必授忠贤况乎掎角诸军金汤中夏有坐甲护邉之旅任切于拊循有引弓犯塞之虞寄深于备御内作心腹外张爪牙苟非信臣不在兹选奉天定难功臣开府仪同三司捡挍尚书右仆射兼羽林军统军御史大夫上柱国定襄郡王食邑一千三百戸阎巨源备知虏态明练兵符永惟颇牧之能宜授郇【须伦切】邠之寄长南宫而迁左揆壮西郊而委中权既圗前劳且伫来効于戏千练之师可以观政万夫之长可以树勲勉令猷副我休命可捡挍尚书左仆射使持节邠州诸军事兼邠州刺史御史大夫充邠寜庆等州节度管内支度营田观察处置等使功臣散官勲封并如故主者施行
　　授吴少阳淮西节度留后制【三月十九日】
　　门下议事以制择善而行是适变通庶臻康济此王者所以德而息人也况阃外重寄淮右成师建有德以统藩方擢有才以领留府仰惟令典今举行之彰义军马军先锋兵马使正议大夫捡挍右散骑常侍使持节申州诸军事申州刺史兼御史大夫会稽郡王吴少阳忠劳许国贵介成家蓄武畧于韬钤宣吏能于符竹属元戎既殁谋帅其难朕将选众以升试可而用推掌戎务已逾嵗时而能和辑师人勤修土贡布寛简有恒之政动悦人情守恭顺不逾之心静俟君命有嘉大节可假中权宜进列于貂蝉俾增威于貔武仍加勲秩式茂宠章呜呼重观其能我故委之留事载伫其効尔宜勉于后圗敬思是言往率乃职可银青光禄大夫捡挍左散骑常侍依前兼御史大夫使持节蔡州诸军事权知蔡州刺史充彰义军节度管内支度营田申光蔡等州观察处置等使留后仍赐上柱国封如故主者施行
　　除程执恭捡挍右仆射制【七月十二日夜进】
　　门下臣之节极乎忠功君之柄先乎爵赏欲忠者之克懋也故爵有加等欲功者之速劝也故赏不逾时古先哲王实用兹道今我命尔因其旧章横海军节度支度营田沧景等州观察处置等使起复冠军大将军左金吾卫大将军员外置同正员捡挍兵部尚书使持节沧州诸军事兼沧州刺史御史大夫上柱国邢国公程执恭业传将畧名在勲籍蕴天爵以修已忠孝两全竭臣节而事君夷险一致纪纲我列郡节制我成师动扬休声静着茂实自合符征旅奔命出彊露厯于三时供亿出于二郡整众而身作师律伐谋而心为战锋服金革而无辞当矢石而有勇雨晦识鸡鸣之信风髙见隼击之威逺略既申茂勲方集朕以恒阳之众蠢尔无知敺彼生人致之死地每一念至恻然久之与其伤和而济功曷若含垢而修德既罢师旅爰圗勤劳効且居多赏宜从重俾自夏官之长特升右揆之崇奬忠劝功于是乎在承我休命尔其钦哉可捡挍尚书右仆射余并如故主者施行
　　除郎官分散诸州制
　　汉宣帝云与我共理者其惟良二千石乎诚哉是言朕毎三复安得循吏副吾此心今之台郎一时妙选甞经任厯率有才用虽典曹庀【普弭切】事其务非轻而防隐分忧所寄尤重是用并命分牧吾人嵗时之间期于报政戸部郎中某可某州刺史兵部员外郎某可某州刺史【云　云】朕髙悬爵赏伫期酬効咨尔夙夜其念之哉无俾龚黄专美前代
　　除张靖门下侍郎平章事制
　　夫佐佑天子燮理阴阳平章法度登进贤哲外抚夷狄内安元元使百官修其职一物不失其所此宰相之任也朕思得良弼驯致此道咨予命汝其殆庶乎某官张靖惟乃祖乃父代居相位咸有成绩书于旂常尔有忠正恭肃文以礼乐日济其美振扬家声一时之人谓之才子亟登清贯益着令闻洎出刺陜部移镇蒲坂政不苛细甚得人心寮吏将卒皆乐为用清简之化闻于京师由是郑风缁衣之好汉庭成之美朝望时议翕然与之人谋既同朕志亦定乃用登尔于佐辅授尔以大政尚克钦乃嘉命业乃代官竭其股肱服我前训呜呼三代为相邦家之光尔其念哉无替乃前人之徽烈
　　授范希朝京西都统制
　　阊阖风至太白星髙谋帅护邉国之大计某官范希朝忠贞勤俭以为质惠和智勇以为用一代名将三朝信臣朕以西邉列镇三四若有摠统则易成功思得良帅有威名者并护诸将歳一廵邉乗秋顺令扬其威武则南牧之马引弓之人知我有备不战而去谁可任者无如希朝以尔有朔方之劳有振武之効功在疆埸【刑狄切】名闻羌戎惟实与声皆副是选今拜尔为大将尊尔为司徒节制进退一令谘禀倚望如右可不慎与可充京西都统
　　赠吉甫先父官并与一子官制
　　敇某官李吉甫出入将相迨今七载而能修庶职叙彞伦毗予一人以底于道夙夜不怠厥功茂焉夫忠于君者教本于亲宠其身者赏延于嗣于是乎有饰终之命有任子之恩所以感人心而劝臣节也惟兹旧典可举而行
　　除李綘平章事制
　　昔在尧舜聪眀文思尚頼良臣实相以济况朕薄德不逮先王是用急疾于求贤置之于左右俾承弼纳诲以匡不逮言虽逆耳必求诸道事苟利人咸可其奏兹足以宣股肱之力成天下之务厯选多士爰得良辅乃降厥命其听之哉某官李绛斋庄严重内眀外直进退举措有大臣体自防内职毎备顾问忠谠之操终然不渝及贰地官专领财赋未逾周月亦有成绩厯试多可人望攸归俾登中枢无易綘者于戏尔以文学入仕以正直奉上才膺大用职亦屡迁十年之间位至丞相可以报国在乎匪躬钦哉懋哉无忝朕命
　　授韩许国公实封制
　　梁宋之交水陆合防人杂难理军暴难戢因变肆乱往往有焉唯此一方朕常忧虑今有良帅镇而抚之政立功成宜举赏典某官韩以长材大略作我藩臣本于忠力辅以政理自分阃寄在浚之郊严贞师律恭守朝宪训兵积粟眀罚信赏军和食足礼节并行河南晏如于兹一纪是则有大勲于国有大惠于人防课议功无出其右夫有过人之効则有加等之命古之王者所以赏一人而天下劝者用此道也可不务乎是用建于上公授之眞食以示殊宠以旌殊绩钦我休命子孙其保之
　　除裴度中书舎人制
　　司勲郎中知制诰裴度以茂学懿文润色训诰体要典丽甚得其宜施之四方朕命惟允况中立不倚道直气平介然风规有光近侍台郎满嵗班列当迁纶阁之职所宜眞授
　　除萧俛起居舍人制
　　左补阙翰林学士萧俛顷居谏列职同其忧夙夜孜孜拾遗左右朕嘉乃志选在内庭自叅宻近益见忠谠始终不替尤足多之记事之官一时清选俾膺是命以劝奨
　　除崔羣中书舎人制
　　库部郎中知制诰翰林学士崔羣端厚和敏饰以文学温温忠敬得侍臣之风自列内朝兼司诰命事烦而益宻职久而弥精六年于兹勤亦至矣况小大之事常所访问尽规极虑益居多所宜宠以正名式光禁职敬乃嘉命其惟有终
　　独孤郁守本官知制诰制
　　考功员外郎史馆修撰独孤郁为人沈实敏行寡言粲然文藻秀出于众累升谏列再秉史笔洎掌功论率以直闻求之周行不可多得而掖垣近职纶阁重选俯询时议尔宜居之
　　授沈傅师左拾遗史馆修撰制
　　京兆府鄠县尉沈傅师庶职之重者其史氏欤厯代以来甚难其选非雄文博学辅之以通识者则无以称命今兹命尔其有防哉昔谈之书迁能修之彪之史固能终之惟尔先父尝撰建中实録文质详略颇得其中尔宜继前志率前修无忝尔父之官之职可左拾遗史馆修撰
　　除许孟容河南尹兼常侍制
　　昔吴公袁安为河南尹守皆能以防平清肃驭吏教人孰能继之我有良吏某官许孟容才志甚大言论甚高在台阁间蔼然公望甞尹京邑观其器用临事能守当官敢言不吐刚以茹柔不附上以急下政无烦碎甚合众心及是转迁颇有遗爱河洛千里都畿在焉凡所选任必归望实考言询事非尔而谁不忘旧政可立新绩仍以骑省申而宠之
　　除李程郎中制
　　隋州刺史李程顷以词学入防训命旋以才用出领诏条汉东大郡委之共理励精为政三年有成中外序迁朝之彞典尚书郎缺尔宜补之
　　裴克谅权知华隂县令制
　　华隂令卒非选补时调租勉农政不可前镇国军判官试大理评事裴克谅久佐本府颇有勤绩属邑利病尔必周知宜假铜墨试其才理待有所立方议正名
　　赠髙郢官制
　　故尚书右仆射髙郢立身从事皆有本末在乱不污可以言忠守官不挠可以言直以道佐主可以言正以年致仕可以言礼有一于此人鲜克举况备四者不亦君子乎天不憖遗深用轸悼宜加褒赠以旌其风仍俾善人闻而知劝可赠某官
　　贬于尹躬洋州刺史制
　　中书舎人于尹躬其弟臯谟赃污狼藉虽无从坐之法合当失教之责然以典职诏命恭勤五年我即念劳尔宜思过俾居近郡兹谓得中
　　赠裴垍官制
　　故太子賔客裴垍忠正恭慎佐予为理事君尽礼徇国忘身积忧与劳构成疾恙以至沦逝念之恻然顷属多故未申礼典永惟褒饰寜忘于心今则命数之间宜从加等庶使忠于君者有以劝焉可赠某官
　　除军使邠寜节度使制
　　金方之气凝为将星王者法天选命豪杰授之以拜为将军以威西戎以防中夏而倚望若是安可非其人哉某官某出忠入孝仗信抱义行有余力学剑读书郁然将材用兼文武自领军卫为我爪牙夙夜警巡不懈于位材官知训环列增勲服勤五年兹为成绩可以移用使之守疆郇【须伦切】邠大藩控扼胡虏若得良将则无外虞知臣者君非尔不可仍加副相以重是行勉树勤劳式光宠擢
　　除韦贯之平章事制
　　周宣汉宣继体之主一得申甫一得魏丙咸克致理号为中兴朕嗣位以来永监前烈惟是贤俊寤寐求思厯选周行乃获时彦宜以政柄举而授之某官韦贯之温重眀正国之公器当官必守临事能防简在朕志迨今累年乃者擢居谏司以观其直出领符竹以观其理烦之剧务以观其用访之大政以观其体厯试必中众望允属倚之为相佥曰宜哉可中书侍郎同中书门下平章事夫臣事君以忠后从谏则圣靡不有始鲜克有终理化不成恒由于此今我与尔永终是图虽休勿休以臻其极呜呼二宣之业吾有望焉
　　除拾遗监察等制
　　渭南县尉庾敬休等咸文行清茂士之秀者官从吏列擢在朝行各随才用分命以职司谏执宪伫有可称
　　除范传正宣歙观察使制
