<!-- { "loadSidebar": true } -->
　　先是，朱生遣冰人往，意其必成，迨女叔多方峻拒，颇深觖望，家贫，金币之奉，计无所措，知事难谐，意绪无聊，拟作近游，借以解闷。一日，偶经女门外，见女徙倚门前，若有所伫，丰姿秀丽，态韵娉婷，较数年前尤为光艳，不觉跬步迟回，徘徊不进。女若与生相识，流目送盼。顷之，掩扉而入。生不禁神魂俱失，归家益涉遐想，倦甚，隐几而睡。朦胧中忽闻弹指叩扉声，启户觇之，则一四十许妇人，携书一函，迳入问生曰：“子非朱秀才乎？鲍家鹃红女史托予为鸿雁，君阅之便知颠末。”生问：“汝为鹃红何人？”妇曰：“东邻表姨也。鹃红日夕在火坊中，求死不得。君苟愿作伉俪，置之金屋，则子之恩，真同再造矣。”生曰：“余窭人子耳，安能得此多金？”妇曰：“子若有密室藏娇，渠可自来，不必破费一钱也。”生曰：“其如后日追呼乎？”妇曰：“子自秘之，谁得知焉？妾愿作撮合山，顾将何以酬我？”生曰：“事苟成，自当图报。”言已，妇匆匆竟去。生修葺屋后小楼三楹，略加陈设，以待其至。顾心中疑信参半。双星渡河之夕，生从友人处赴宴归，见双卫在门；入室，闻笑语声，前妇出迎生曰：“君意中人已至，幸不辱命。”扶女至前，裣衽作礼。生亦答拜。女红潮晕颊，默坐于旁，不作一语。生询女何以得出。妇代答曰：“叔氏逼嫁驵侩，自念宦室后裔，乃辱寞至此，故万死一生，遁至君所。敬完璧以奉君，谓非君一知己哉？”自是女寂处一楼，女红之外，日与生联吟觅句，闺中之乐，事有甚于画眉，两情和谐，无殊胶漆。

　　久之，女案骤发，逻缉綦严。生家臧获偶泄言于外，作多鱼之漏，为侦者所闻，觇之果信。县吏相约，夜伏户外，昧爽门启突入，生与女同梦方酣，双双俱获。解县时行至半途，女忽不见。群相哗以为非人。鞫生，生直言女早自至，非己所诱。核其时日，则又不符。问以女所在，则曰不知。反覆驳诘，卒无异词。陆以女已为生所玷，不愿得女，但求倍偿聘币，即可罢讼。惟生家素无积蓄，一时为生谋者，难于措置。生幽于羁所，背负芒刺，日坐愁城，一筹莫展。正窘迫间，东邻妇忽至，谓生曰：“君家楼下现有朱提百笏，何不取之以了讼事？”立令县役偕之往取呈官，转畀于陆生，乃得释。

　　既归，欲觅东邻妇，询女消息，寻访殆穷，竟不可得。素稔婶氏恒庇护女，必知其所往，因托相识之媪，宛转达意。婶颇闻女之归生也，由于官断，深幸女自是得所，今承生问，遂以直告。即遣媪逆女归生家。媪见女为述生命，并道相思之苦。女闻媪言，茫然不知就绪。媪乃备陈前后情事。女曰：“误矣，不知伊谁冒妾名而前往。自至庵中，未尝跬步出外，朱秀才未识妾面，遽令李代桃僵，认作私奔，西江水不能洗此耻矣！”媪疑女讳言前事，作掩饰语，因曰：“今由琴堂为媒妁，名正言顺，非比往时。况朱秀才念子綦切，曷不早归？”女坚持不可。媪返白生。生曰：“我知鹃红深于情者。数月来相聚一室中，何事不言？况经患难之后，离而复合，方求急于一见，奚为落寞如是？”殊所不解。亲诣女所。女闭门拒不纳，隔户谓生曰：“苟以伉俪视余，请烦月老系赤绳，设青庐，茗一礼不具，妾弗行也。”生以女言理正，一一从之。却扇之夕，女容宛似旧时。生则夙好重逢，而女则倍形羞涩。偶话前事，女不知所答。因检脂、粉奁、诗笺、绣谱，陈之几上，指谓女曰：“此皆卿物也。”女谛视之，笑曰：“妾虽能作字刺绣，然若是之工，窃所未逮，彼冒妾之名而竟能似妾之貌，天壤间安有此巧事？观其所作，亦属慧心女子，特不解辗转斡旋，特为我两人缔此良缘，其中当必有因。以妾度之，必非凡间人，君当必有恩于彼耶？”生亦为之恍然有悟。既展枕衾，遂臻缱绻，浃席流丹，固处子也。自此生与女恩爱倍笃，顾倚阑对月，绕树看花，时念前女，终思访求得之。每于近城村落中留心物色，卒不可得。于小楼中立一木主，岁时祭祀。良辰佳节，辄设酒醴，拜祝默祷，愿求一见。如是者有年。

　　生后登贤书，捷南宫，入翰苑。当路仰其声望，争相延致。旋由编修改官山西潼商道。莅任浃旬，有老翁进谒，视其名刺，自称处士何瑗及。延之入，疏髯道貌，神采清奕，谈吐极豪迈。生极钦悦，约常相见，时复往还。冬杪，生以公事稍闲，诣翁居作清谈。翁导生入后园，梅花尽开，红白烂漫，园中亭台楼阁，曲折通幽，山石嶙峋，高可数十仞，盘折而止，全城在目，远及数十里外。时虽隆冬，而花木绮馥，无异三春。生大奇之，赞叹不置。坐甫定，酒炙纷陈，穷极水陆，其味皆生平之所未尝，生誉之益力。翁曰：“今日贵客莅至，特令小女亲入厨下，洗手作羹，味当不恶。”生夙嗜菽乳，中有一盘，颇似前女所烹调，忽触于心，凄然泪下。为翁所见，问何故。生不能隐，为略述之。翁曰：“本属通家，当令小女出见。”须臾，环佩锵然，红氍毹贴地，女已盈盈下拜。生睨之，即前女也。不觉失声。女问生：“别来无恙？自遭强暴，无意人世，郎君今贵，乃无故剑之求，抑何忍也？”言次，颇形怨悒。生曰：“自分飞后，无日不思，靡处不觅，不知乃在此耶？”即于席前拜翁为岳丈，请逆女归。翁许之。二女同居，志极相得。前女字鹂碧，与鹃红纤长短，无不酷肖，惟细视鹂碧略秀削云。

　　毕志芸

　　毕志芸，太仓人，固巨族也。少好读书，务博涉，不喜为章句之学。曾阅《汉书》三过，于疑义所在，辄参己见，时有别解，一时见者争相传钞，为之纸贵。偶以试事至苏，侨寓金狮巷中。文课之暇，恒出游览。

　　一日，途遇同学友朱蓉峰，谓：“此间近来一相士，精姑布子卿之术，风鉴之神，有若操券。盍往一试乎？”生诺之，偕行。既至其处，门庭若市，跋来报往，几于踵趾交错，户限为穿。相士于人丛中睹生，即揖生曰：“文曲星下临敝舍，必有所谕。敢请。”生曰：“敬问休咎，以卜终身之枯菀。惟愿直言勿隐，毋作誉词。”相士曰：“距此三年，必掇巍科，联登榜首。惟瑶台下聘，玉镜定婚，有异乎人，必非凡间丽质，氤氲使者于此特施其狡俩，俾君得一妻，可以富贵兼全。我知君必不信吾言；请俟吾言验时，然后酬我以千金可也。”向生一揖，转而更相他人。生探囊中，出朱提一笏畀之。相士笑不受，曰：“此君合有前缘，邂逅相遇。明晨君可独来，当献绕朝之策，少为君助。”更相生同来之友，言其前事吉凶，毫发不爽。见朱则曰：“君勿怪莽撞，两年后君家死亡相继，君亦不免，此蛇孽也。今年春间君曾击杀一蛇，赤质白章，其状怪异，曾有之乎？嗣后君家恒见蛇妖，此其遗孽前来报冤也。祸机已伏，不可禳矣。”朱愤共妄言，几欲奋老拳，相士谢过始免。翌日，生独往，相士甫出，端策拂龟，从容整理，见生喜曰：“君真信人也。”出箧中书三函，授生曰：“至期始可启视。”生拜受之。临行，戒以勿泄于人。生唯唯。然意不甚深信。

　　朱体素充实，秋间忽患咯血症，日益剧，参苓罔效，群医束手。其大姊曰翠芬，秀丽异常，至是忽梦与美男子交，时作呓语，亵狎声达户外。容日憔悴。延羽士施符禁治之，法卒无验。其弟曰福五，猝遘拘挛之疾，手足盘曲若蛇形。不三月遽殒。俄而姊亦没。久之，朱亲见巨蛇出床下，呼众逐之，倏忽无迹。旋又睹其尾蜿蜒入墙洞，众奋击之，朱于床中大呼气绝。家人为更衣入殓，肤尽起粟，有若蛇鳞。众咸称异。

　　生自闻朱死耗，益叹相士有前知。会生姊倩由御史记名简放保定知府，招生前往，为应北闱地。束装遂发。于路有同行者，年少而貌文秀，行李赫，仆从众多，状若贵公子。或先之，或后之，时则同一逆旅。行抵山东境上，忽逢大雨，三日不晴，霪霖骤盛，积潦载途，行人咸停骖以待。生闷坐旅窗，无可消遣，入夜即眠，辗转不寐。耳畔猝闻丝管悠扬，弦歌宛转，俄又闻拇战，索酒声起。迹其所在，则见东厢灯火辉煌，少年客方高踞胡床，群姬环侍。谓左偏一人曰：“正当整我酒兵，摩君酒垒，轰饮达旦耳。”命取碧玉琼浆，与众姬人解酲。一仆以觅之未得告，客曰：“待我自取之来。”出户见生，大喜曰：“君尚未睡乎？至此良佳‘有不速之客一人来，敬之终吉。’”即命左右两客款留生，让生与己同坐。须臾，携一白琉璃瓶至，巨腹细颈，能容两斗许，斟与诸姬酌，并及生。色碧味醇，迥异他酿。席间询生家世。生备告之。少年曰：“先世与君家固有年谊，萍踪适合，具有因缘。观君谈吐豪迈，亦自不凡。仆有一妹，年已及笄，才貌亦颇不俗，愿奉箕帚，以侍巾栉，君意如何？”生谦不敢当。少年遽解腰间所佩双玉鱼为赠，曰：“以此为定。此我妹婴年所弄，玉质温润，可比其德。他年鱼水之欢，此为左券。”生亦以玉藕一枚献曰：“藕者，耦也。此佳谶也。”由是两人结伴北行，止宿不离，或同车并载，或并辔连镳，欢若昆弟。少年自言：“姓任，字瑞图，居京师已三世矣。亦曾读书。家中薄有田园，颇可自给。以薄宦途之为人，不求仕进。平生好览韬钤，喜习骑射，冬间纵猎山郊，往往匝月不归，驰骋风雪中，渴饮兽血，饥餐兽肉，意气自雄，绝不知人世有机械变诈事。”言竟，抚掌大笑。送生至保定，遂别去。

　　秋间，生以纳贡入北闱，榜发，列前茅。生于暇日依少年所言居址，命驾往访，绝无其人；询之左右邻家，俱言不知。偶为朋好述之，咸疑为子虚乌有，不足为信，谓：“讵有阀阅名流，豪华贵族，行路遭逢，遽以婚姻之事，冒昧相许者哉？此殆少年佻达子，以君诚实，特假此以相戏耳。”生终不能去怀。

