<!-- { "loadSidebar": true } -->
　　臣近举抚州教授呉轸等充所知而一路官吏犹有四人焉与其取蔽贤之罪宁受再渎之谴敢尽为公朝言之臣窃见奉议郎通判建昌军兼管内劝农事赵汝诫器资峻拔政术详明为丞为宰当路交荐今倅盱江闗决平允财计办治人称其能通直郎知隆兴府奉新县主管劝农公事赵希普赋性开爽遇事隽明敭歴寖多政誉甚着催科抚字皆究其心一邑相安人器其业承奉郎知隆兴府武宁县主管劝农公事兼兵马监押赵师岩智不执方材无滞用虽生属籍实是儒素租赋趣办县务简寡田里欢然民安其政迪功郎贑州司法参军郑斯立经学通明操行端洁手不释巻月评所推自是馆阁之器淹泊州县士论惜之以上四人者今举充臣所知后不如所言甘坐谬举之罚
　　奏举朱端常何松赵善稌张国均楼鐩乞加表用劄
　　臣防恩任使一路虽职不専于刺举至官吏能否亦尝考察以备器使今所部守贰有能名者采之公言才得四五知而不举是谓蔽贤伏见朝请郎知南劔州朱端常才具优长儒雅饰吏曩宰长洲县事整办诸司列荐其能朝廷尝加擢用今守延平尤有治效撙节郡用置惠民仓库籴米储积以助常平阅习禁军月有按试等第支赏以厉士卒考其施设实有可观朝奉郎通判泉州何松性资明逹政术亦优一试剧邑以办治称两为郡丞以循良着温陵浩穰民夷错杂屯戍军兵供亿以时弥缝闗决赖以协济承议郎通判邵武军赵善稌宗室近属能自奋厉强明敢决所至有声通守齐安牙税増羡十余万缗尽数起解无所欺隠殆为诸郡之最今倅昭武合发上供亦不扰而办宣教郎通判建宁府张国均性质笃诚遇事不苟奉议郎通判汀州楼鐩才华茂美所至有声长沙大府民物繁伙临汀偏州俗习犷悍皆能协賛其守政化大行此五人者考察已久并着能名委有政绩欲望朝廷特加表用以为官吏之劝
　　奏举刘宝充将帅状
　　臣伏覩武节大夫权发遣福州兵马钤辖刘寳材力精彊晓畅军务昨任淮西路分副都监安庆府驻劄偶值剧贼张军大作过能设方畧与庐州大军协力擒捕委有劳効今任本州钤辖律已亷洁驭下公正始终如一甚得众心委以职事无不整办今保举堪充将帅
　　奏举丘橚李大有充所知状
　　臣伏覩从事郎充福建路安抚司干办公事丘橚词藻富赡器局端方擢第甲科安于分义究心职事协济为多宣教郎知福州闽县李大有奋自儒科勤于吏事公平不挠悃愊无华此二人者皆臣所知举以应令实允公议
　　奏举李丙充沿边繁难任使状
　　臣伏覩忠翊郎福建路安抚司水军统领兼福兴都廵检使李丙赋材通练有志事功荻芦一寨迫近海洋左侧居民戸口甚众丙训练有法寛猛适中修备器械军政甚整贼盗消弭居民借以安靖播之歌謡若使之临邉治剧诚所优为保举堪任沿邉繁难任使
　　奏举王安国军政状
　　臣伏覩武节郎特差充福建路安抚司延祥水军统领王安国性资忠勇材术通明连任荻芦延祥统领留意军政刬除蠧纪律整严人皆称之帅司每委以事无不办集如两年招刺水军使之团集修造战舰使之提督措置有方备着劳効其于海道实为晓练伏乞朝廷特加擢用
　　奏举赵汝镃王正平王畋充亷吏状
　　臣伏覩承事郎知福州官县赵汝镃器资明爽吏事公勤政务戢奸善良生气迪功郎福州司理参军王正平儒雅自将蔚有操行治狱公正阖郡所称迪功郎南劔州将乐县丞王畋名父之子力学好修贰邑有声诚堪逺用此三人者洁亷之行尤为着闻今举充亷吏欲望圣慈特与甄擢
　　奏举陈嗣宗孔梦符林士逊王克恭郭伯良章大防江润祖赵师玘董千里赵必愿呉端忠黄以大王仲龙黄佾邓枢乞赐旌擢状
　　臣闻进贤受上赏蔽贤防显戮在上之令则有劝惩为臣之义第知体国臣误防圣恩付以一路玩嵗愒日无补毫分惟有荐贤是为报効近则亲所目击逺或采之公言既得其人不敢隠嘿伏见儒林郎福建路提刑司检法官陈嗣宗天资静重问学深醇断狱议刑持平守正处置明允人无异词文林郎前汀州州学教授孔梦符文学著称议论英发曽为从臣列荐中书籍记选用从事郎西外宗学教授林士逊风猷蕴借经学渊源训导有方麟趾化洽宣教郎前知福州宁徳县王克恭学问正醇器识宏逺究心抚字遗爱在民继之者宣教郎郭伯良器质纯厚才识茂明平易近民催科不扰奉议郎前知泉州同安县章大防学术醇正操履端方政尚中和民惜其去久淹州县未尽其才承务郎知福州长溪县江润祖听讼有方催科不扰濬河以便民耕修学以养士类具有实政非敢溢美承务郎知福州懐安县赵师玘以宗室子能自饬修拨烦剸剧绰有余刃宣教郎知建宁府建阳县董千里舍法优等擢第乙科文学议论可备馆阁承奉郎知建宁府崇安县赵必愿克绍家学奋取儒科抱负不凡实为逺器从政郎建宁府左司理参军呉端忠禀资仁恕遇事详明尽心平反狱无寃滥承务郎知福州长溪县丞黄以大操尚刚洁政事通明剖决民讼无不平允修职郎泉州安溪县主簿王仲龙名臣之后学有本原簿领卑官未究其用迪功郎福州官县主簿黄佾词学优赡论议有余廸功郎福州闽县主簿邓枢履行端洁通晓事情皆限于特科无以自见此十有五人或懐材抱艺或立事建功片善寸长悉有可録量能授任不厌其多伏乞朝廷特加旌擢
　　奏举陈孔硕乞赐擢用状
　　臣叨窃宠荣遂挻灾疾防恩从欲俾奉丛祠纵使危喘获全不复可为世用拳拳报国之忠犹于荐贤或可自见臣伏见朝散大夫福建路安抚司参议官陈孔硕学得师承行推介洁有志斯世不事空言以其才术无施不可臣顷玷从班被防荐士初未识面得之士友即尝荐闻已而朝廷博采公言旋加甄擢将漕广西职事修举措置溪峒渐有伦绪再蒙召用以病力辞遂得乡部议幕官闲无事诚足优贤然朝廷方修内治且防外御如孔硕之才处以闲曹诚为可惜臣与之同僚首尾一年益熟其人不能自嘿欲望圣慈特赐改除若内若外随所委任必有以上副隆指见于事业臣叠犯天威下情无任
　　奏举蔡汝揆史复祖汪绶黄以大孙起予黄应酉乞赐旌擢状
　　臣误防圣恩再畀江右阃寄已五阅月日夕搜访官吏之有实政者已得六人焉知而不举近于蔽贤窃见朝散郎通判筠州军州事蔡汝揆受材肤硕遇事精明昔宰贵池诸司尝合荐其政今为髙安通守公心闗决郡无留事吏民一词称之朝奉大夫前通判隆兴军府事史复祖优有吏材动守法律三为郡佐所至有声隆兴满归人惜其去考其行事具有条理宣教郎知隆兴府丰城县事汪绶奋自名门留心宦业材虽彊毅政甚和平本府日放词状丰城邑大而讼独少田里相安俱无间言承奉郎知建昌军南城县事黄以大家世良吏复亲名儒律已亷平示民安静昔丞长溪臣尝举其政绩今南城邑政过长溪逺甚行且书满民忧其去宣教郎知抚州乐安县事孙起予儒学吏能皆有足称一第三十六年人叹其滞乐安犷俗而起予反着学道爱人之美承事郎知袁州宜春县黄应酉有政有文精力英发初登名第乡党称之宜春剧邑而应酉兼有催科抚字之誉是六人者臣不惟观诸文移之申明而又考诸案牍之剖决不惟采诸大夫之公论而又访诸词讼之细民委得其实故敢冒言欲望朝廷特赐旌擢
　　奏举留丙杨恕叶澄俞迁张清臣许祓徐清叟方大琮乞赐旌擢状
　　臣误防圣恩再分江右之阃玩愒罔功日夕惧惕惟念事君以人荐贤报国尚可少効万分故于一道之官吏孳孳搜访其为政有实绩者敢不悉为陛下言之臣窃见朝请大夫知抚州军州事留丙禀资重厚赋政和平虽生相门谙练民事抚之郡计堇堇丙到官五月不趣廹而事以办镇静不扰田里安之年事已廹若速加擢用犹足以得其数年之力朝散郎权知临江军事杨恕器识沉静学术醇明备更繁难晓畅吏事到郡逾年临政不事察察力行摩抚崇尚教化财计昔迫而今寛讼牒先繁而后简军民相安人称其贤朝奉郎添差通判隆兴军府事叶澄文行粹夷资性诚慤不以馆阁清流而不屑吏事不以耆儒宿齿而简畧讼牍毎事详审精力彊明有徳有材人爱而敬之朝奉郎通判隆兴军府事俞迁克守家学卓有能声昔宰溧水其政已为诸邑之最今倅是邦一力裨賛郡事多赖之搜剔蠧弊而吏不敢肆灼知情伪而民不敢欺施于内外剧烦之任必有可纪通直郎通判南安军张清臣生自名门习于吏事扬歴州县安于平进南安斗垒自溪峒挻变以来民产失耕冒佃而经总制欠额数多几于束手清臣于闗决平允之余能条理财赋以无乏供人所甚难者承议郎通判隆兴军府事许祓胄出世家持身清谨存心职业不事表襮到官方及数月其见于闗决者已多可观吏民信之略无间言从事郎充江南西路安抚司干办公事徐清叟学业醇茂奋身甲科分教当涂邻境士类从之如归今兹婉画率皆可行之实守正不阿足为逺器从事郎充江南西路转运司干办公事方大琮志气好修文采亦赡早为南宫雅选士论称之主画漕幕剖决详明考其行事允有贤业已上八人者在本路守贰干官之内考察颇审诚未多得其间率皆累经监司论荐欲望圣慈乞赐甄擢
　　奏举范应铃赵师陶赵彦章余珪邵应祥赵崇尹滕仲宦潘复乞赐甄録状
　　臣窃谓国之根本在乎民民之休戚在乎令臣迩者不揆疎外以一道官吏之政有实绩者冒昧敷奏而县政之卓然可称者犹未殚举也宣教郎知抚州崇仁县事范应铃持身清介遇事精明初任尉于吉之永新屡与郡太守争辨是非而守常屈崇仁当积弊难治之后应铃严于吏而寛于民苦节非泛之费蠲罢亡艺之取私谒不行豪猾屏迹不畏彊御实可大用奉议郎知隆兴府南昌县事赵师陶禀资粹温持心平正六年岭外休誉蔼然得邑南昌仍在旧所逰学人情至稔之地师陶善待故旧屏絶请托凡民间争讼亲自体访必欲尽得其情而获罪者皆伏而不怨平易近民允有贤业承议郎知袁州萍乡县赵彦章文学优长议论公正一第三十五年安恬自若前任本路提刑司干官以所得京削逊与别司母老之人为萍乡无非学道爱人之政搢绅乐道之宣议郎知筠州髙安县事余珪襟度温雅政术详明生于相家宛若寒素初入浙西仓幕已有令誉今于髙安凋瘵之邑不事敲扑月解自办抚摩小民而狱讼平息上下皆安之奉议郎知隆兴府新建县事邵应祥为学醇正处事寛明分教于衢于徽皆穆士论改秩作邑饰以儒雅能于催科之中不废抚字之政参之公议委有能称宣教郎知抚州临川县事赵崇尹赋姿开爽遇事直前犯险潢池以脱盗阱临川颇号繁剧崇尹到官未久声誉甚休能于整办之中不失和平之政考之行事可谓通材承事郎知建昌军广昌县事滕仲宦生长名族服习典刑平进宦涂多所扬歴广昌僻在山谷风俗顽犷仲宦一以无事理之狱讼简寡政誉翕然从事郎知吉州永新县事潘复擢自儒科精晓吏事前者分教蕲春大得士誉今永新邻接溪峒加以豪戸盘结复调防得宜彊者伏而弱者爱之刑役清简纲纪肃然此八人者皆作邑有善状字民有实政为一道所称欲望朝廷特赐甄録
　　应诏举真徳秀章采赵崇模充亷吏状
