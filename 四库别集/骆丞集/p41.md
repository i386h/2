<!-- { "loadSidebar": true } -->
　　臣遣左二军子总管宁逺将军刘暕等衔枚逺袭巻甲前驱偃危斾而设潜兵疑従天落乗间道而掩不备若出地中又遣某等陟南山之南冲其要害之路又遣某等凌北山之北絶其飞走之途
　　【诗东山篇勿士行枚注枚如箸有繣结项中以止语也斾以白布为之继旐者也从天落出地中俱见荡子从军篇天上出将军地中鸣战皷注法真隠处不仕太守欲以功曹相屈法真曰若欲使之真将在南山之南北山之北矣太守戄然不敢复言】
　　贼某等振螗螂之力拒辙当轮縦蚊蚋之羣弥山满谷某等并忠勤克着知畧逺闻识明君之重恩轻生有地提大阿之神剑视死无时弯弧而凶党土崩举刀而妖徒瓦觧虽危苕沸鼎未穷枭首之诛救死扶伤犹致析骸之防
　　【韩诗外传齐景公猎螳螂举足将搏其轮问其御曰此何虫对曰螳螂也知进不知退不量力而轻勍敌公曰此为天下勇虫矣逥车避之勇士归焉又庄子天地篇将闾葂见季彻曰吾谓鲁君曰必服恭俭抜出公忠之属而无阿私民孰敢不辑季彻局局然笑曰若夫子之言于帝王之徳犹螳螂之怒臂以当车辙则必不胜任矣蚋蚊属亦言人之多也大阿见军中行路难篇史记秦本纪太史公曰秦之积衰天下土崩瓦解言秦国败壊若土宇崩頺众瓦解散也本徐乐上书曰陈渉起穷巷奋棘矜偏袒大呼天下从风其故何也由民困而主不恤下怨而上不知俗巳乱而政不修此三者渉之所以为资也此之谓土崩吴楚之国号皆万乗威足严其境内财足劝其士民然不能西攘尺寸之地而身为禽者其故何也先帝之徳未衰而安土乐俗之民众故诸侯无境外之助此之谓瓦解土崩又见下篇诗苕之华其叶青青注苕即今之凌霄花附于乔木之上华黄赤色虽荣不久也枭首死者罪大斩而悬之以示众如枭鸟之宿而首倒悬也梁邱迟与陈伯之书曰部落擕离酋豪猜贰方当系颈蛮邸悬首藁街而将军鱼游于沸鼎之中燕巢于飞幕之上不亦惑乎楚围宋华元夜登子反之牀而起之曰敝邑易子而食析骸而爨城下之盟有以国敝而不能从也子反惧退三十里而与之盟注骸骨也谓以骨为薪也】
　　臣遣某等拥貔豹之雄顺天机而左转遣某等率犀象之卒乗地轴以右又遣某等摠投石超距之材蹈中权而拊其背又遣某等腾跃铁歕金之骑犯前茅而扼其喉
　　【天机犹言天衡与地轴皆阵名也见畴昔篇八阵注天左旋故言左转地隂道故言右廽木虚海赋状如天轮胶戾而激转又似地轴挺拔而争逥刘向説苑楚邱先生行年七十披裘带索见孟尝君君曰先生老矣春秋髙矣多遗忘矣何以教我楚邱曰吁将使我追车而赴马乎投石而超距乎逐麋鹿而搏虎豹乎吾已死矣何假老矣将使我出正辞而当诸侯乎决嫌疑而定犹豫乎吾始壮矣何老之有秦王翦问军中戯乎对曰方投石超距又汉书甘延夀投石拔距出于等伦注范蠡兵法飞石十二斤谓以石为机法行之百步投之以手见多力也拔距谓距地向前超过物也左传楚蒍敖为宰择楚国之令典军行右辕左追蓐前茅虑无中权后劲注军右挟辕为战左者追求草蓐为宿备前者以茅为旌识虑有无伏兵中军制权谋后以劲兵为殿娄敬说汉髙曰夫与人鬭不扼其吭而拊其背未能全胜应炤曰拊摩也非是周武帝伐齐至河隂而还曰前出外直为拊背未扼其喉今按拊撃也如拊石之拊不当以摩为説若与人鬭反摩之耶歕普润反吹气也班固西都赋欱野歕山穆天子传天子东游黄泽使宫乐作词曰皇之陀其马歕沙皇人威仪皇之泽其马歕玉皇人寿谷髙都防骢马行猛气犹思战塲利腕促蹄髙如踣铁】
　　臣率某等横玉弩以髙临摐金钲而直进云结阵影密西郊赤茎挥锋气冲南斗飞尘埃而布地白日为之昼昏积氛祲以稽天沧溟为之晦色兵交刃接鸟散鱼惊自卯及申追奔逐北斩首千余级转战三十里激流膏而为泉似变苌之血委乱骸而挤壑若泛鳖灵之尸
　　【子虚赋枞金皷注枞撞也金鼓谓钲也诗采芑篇钲人代皷注钲铙也镯也封禅表枞金注直也则以直撞为义史记南越王太后欲鏦嘉以矛吴王濞传鏦杀吴王与枞相同但以木撞曰摐以金撞曰鏦故从金从木有义耳要之三字义皆同云结阵本八阵图中云阵字又兵法凡兵临城有黑云压覆西郊见秋云篇太公六韬曰陷坚阵败强敌大黄叅连弓飞鳬电影自副注云电影矢名赤茎赤羽以铜为首张恊七命挥锋电灭冲南斗用丰城剑气事天有南北斗南斗近牛北斗在薇垣之旁战则尘埃飏起故白日昼昏氛祲见萤火赋篇云物注庄子大浸稽天言海水涌起至天也沧溟大海也李广传李陵败谓其下各鸟兽散期至遮虏障相待鱼惊亦言贼之败而惊窜也庄子则阳篇有国于蜗之左角曰触氏有国于蜗之右角曰蛮氏时相与争地而战伏尸百万逐北旬有五日而后反注军走曰北木虚海赋或乃蹭蹬穷波陆死塩田巨鳞挿云鬐鬛刺天颅骨成岳流膏为渊苌宏事见萤火赋三年成碧注杜宇古蜀王也称望帝好稼穑教人务农治郫城荆人鼈灵死其尸泝流而上见望帝因以为相号开明防巫山江壅人遭洪水开明为凿通流有大功望帝遂以其位禅焉后望帝死魂化而为鸟名杜鹃一名杜宇】
　　既而照尽髙舂云昏一夜贼乃收集余众保据重岩臣度彼逰魂虑其宵遁命三军齐进四靣合围
　　【髙舂见伤祝阿王明府序连石注】
　　二十三日乗鱼烂之危啓蛇行之阵扬麾誓众杖节训兵一鼓先登赏必悬扵芳饵九攻失律罪无赦扵严诛五部雄材三河侠少或生居燕地尤工即墨之围或家本秦人早习昆明之战叱咤则江山揺荡慷慨则林壑飞腾举鹏力以扬威燿犀渠而贾勇澄氛廓祲若夏景之溃春氷灭迹扫尘若霜风之卷秋萚
　　【鱼烂见前章又见下篇晋桓温伐蜀经孔明八阵曰此常山蛇势也即九军阵法谓之九军者并其中言之也下文言九攻亦即此书牧誓篇王左杖黄钺右秉白旄以麾曰逖矣西土之人盖以旄麾召军众而誓之也后遂以旗为麾耳节见军中行路难注兵以皷进故曰一皷左传鲁隠公防齐郑伐许颍考叔取郑伯之旗蝥弧以先登注谓率先郑兵以登城也临战悬重赏以购死士曰芳饵如以香饵取鱼也易师之初六曰师出以律否臧防象曰师出以律失律防也魏武分刘渊父豹所统之众为前后左右中五部部帅皆以刘氏为之分居太原后为五胡乱华之首汉髙为义帝发丧告诸侯曰寡人悉发闗中兵收三河士愿从诸侯王撃楚之杀义帝者史记注韦昭曰河南河东河内阮籍诗苏子挟三河沈注河南河北河东秦之三川唐诗云天子三河募少年恐本汉髙语杨升庵乃云黄河析支河隍中河未详孰是又三河字见叙寄员半千诗燕乐毅伐齐下七十余城惟莒即墨未下围之二年即墨见上亷使启杨恽报孙防宗书家本秦也能为秦声妇赵女也雅善皷瑟昆明见帝京篇史记项王喑哑叱咤千人皆废注叱咤发怒声鹏力见萤火赋国语秦文犀之渠越勾践曰夫差衣水犀之甲者二千人南越志平定县巨海有水犀似牛其出入有光水为之开角可为带皮可为甲呉都赋家有鹤膝户有犀渠鲍明逺诗解佩袭犀渠巻袠奉卢弓萧明与王僧辨书凡诸部曲并使招擕赴校戎行前后云集霜戈电防无非武库之兵龙甲犀渠皆是云台之状贾勇见上吏部裴侍郎书萚木落叶也诗七月篇十月陨萚鹤鸣篇爰有树檀其下维萚】
　　战逾百里时歴三朝前后生擒四千余人斩首五千余级诺没浪杨防栁等殒元行阵悬首旌门防俭和舍等委众奔驰脱身铤险虽复刑以止杀丁壮咸伏于诛夷礼不重伤班白必存于寛宥
　　【左传郑子家告赵宣子曰古人有言曰鹿死不择音小国之事大国也徳则其人也不徳则其鹿也铤而走险急何能择命之罔极亦知亡矣将悉敝赋以待于儵唯执事命之注音所休防之处喻郑既灭亡当不择所从之国也铤疾走貌言鹿避死疾走而趋于险礼记檀弓下太宰嚭曰古之侵伐者不斩祀不杀厉不获二毛左传宋襄公及楚战于子鱼请乗其未济撃之公不可又请未阵撃之又不可及败公曰君子不重伤不禽二毛重伤谓已伤而复伤之也班白即二毛之人也】
　　昔魏臣赋蜀徒闻蒟醤之竒汉使开笻才通竹杖之利岂若膺紫泥而吊伐指丹徼以临戎一战而孟获已禽再举而哀牢授首斯并皇威逺畅庙略遐覃奉猷以配天徒知帝力掩皇舆而阐地岂曰臣功不胜庆快之至谨奉露布以闻
　　【魏左思为思王记室作蜀都赋有云布有撞华麫有桄榔卭杖传节于大夏之邑蒟酱流味于番禺之乡注徐广曰枸蒟同音汉书唐防问蜀贾人曰独蜀出枸酱多持窃出市夜郎音义曰枸似谷树叶如桑用作酱酢美蜀人以为珍味顔师古曰枸縁木而生非树也今蜀十家出枸实长二三寸味辛似姜不酢案本草枸实似王蔓生苗为留藤实似桑椹皮黑肉白食之辛香下气消谷即呉都赋所谓东风浮留通志云蒟酱浮留似荜拨今岭南取其皮合槟榔食之按蒟酱诸说皆非即今之荖叶也云酱者或以蜜渍之如蜜煎荖叶耳元狩元年博望侯张骞使大夏言居大夏时见蜀布卭竹杖使问所从来曰从东南身毒国可数千里得蜀贾人市天子遂使使求之注卭山名竹节髙中实可作杖图经序云山曰卭崃浸曰卭水渊曰卭池毛曰卭竹即卭崃九折坂是也汉书官仪天子六玺皆以武都紫泥封故云天子玺书谓之紫泥丹徼见荡子从军篇蜀汉益州耆帅雍闿叛诸葛亮征之由越嶲入斩其首孟获素为夷汉所服收余众拒亮亮募生致之既得使观营阵间获曰向者不知虚实故败今祗如此易胜耳乃纵使更战七纵七禽而亮犹遣获获止不去曰公天威也南人不敢复反矣哀牢之先已见前章其地于周为濮人后不经见建武二十三年其王贤栗遣乗箄舩撃附塞夷鹿茤于是南风飘起水为逆流箄舩沈波哀牢溺死数千人贤栗恐曰我曹今攻鹿茤輙被天诛中国其有圣帝乎天佐助之何其明也遂降光武封为君长汉明帝永平十二年哀牢王栁貌率其民五百余户内附以其地置哀牢博南二县属永昌郡章帝建初元年哀牢王反郡兵撃斩之唐时地属南诏今为金齿指挥使司故地在司东二十里本名安乐夷语讹为哀牢其山絶顶有一石如人坐懐中有二穴名天井土人于春首视水盈涸以别丰凶至者见水溢以为吉兆左右穴相通取水互涸又山下有石鼻二水出焉一温一凉号玉泉又名玉泉山阐地见前章握图注握干符阐坤珍注握持也干符赤伏符也阐开也坤珍洛书也】
　　又破设防俭露布
　　臣闻七纬经天星墟分张翼之野八纮纪地炎洲限建木之乡西距大秦杂金行而厚气南通交趾枕铜柱以为邻俗带白狼人习贪残之性河沦赤虺川多风雨之灾水积炎蒸山涵毒雾
