<!-- { "loadSidebar": true } -->
　　一、禁用淫乐，以正风俗。夫教坊司之立，本为朝廷设乐之用，其乐妇亦止以备宫闱大婚暂用，其后相沿，用之于民家，甚非本意。或士夫之家，多用扮戏，至于公宴，每每用朝廷之乐工，于礼法未当，且助欲生悲，坏其心术。又有身衣冠，亦或游于非礼之地，以辱其家、丧其家者，怙侈灭义，风俗不美，莫大于此。至于教坊司买良家女为娼，南京礼部厘革，诚为至当。本职署事之时，亦申严之，许缉访首告，以为实罚。今参赞守备，抚安人民之道，宜无急于此者，仰五城兵马官一一如前禁止，以为兵马之能与否。 
　　
　　一、照例拆毁僧尼寺庵，以端治化。夫僧尼道士，不耕而食，不蚕而衣，不役而逸，诚为大蠹。屡奉钦依禁革，拆毁寺院，化之还俗，所以哀矜其不得为人世之四民，抑且有伤化理也。近该礼部拆毁，诚为遵时例、复古道之意，职前署事，亦切申严之。今忝参赞守备，此亦抚安人民之大端。访得各城无敕额庵寺，尚多隐匿者，非兵马及该县官吏不用命之咎乎？自今以后，许兵马官一一陆续报呈，以凭拆毁，以仰副朝廷化淳之治。兵马等官有仍前不用命，即记以为不职。 
　　
　　一、查处优给优养，以恤孤幼。访得南京锦衣等卫所官舍及妇女，逐月例有优给、优养俸粮，多被亲族人等欺其幼弱，夺为己有，随手化费，及男至出幼、女至出嫁之时，全无所资；以致女误嫁期，至于失所；男误袭期，至于失职，甚为可悯。仰该司今后男优给，女优养，查系某人存养，每月应得粮，止许支与收养家五分之一，勾其衣食则止，其每月余银，送司验封印，收贮于该卫，立记簿册，每月委官查验。如本卫官盗费，即准在官钱粮监守自盗论罪。如此积待男袭职、女出嫁之时，已各有盘缠奁饰，而朝廷优恤之恩不孤矣。 
　　
　　一、禁久隶从谀买物，以全各官名检。照得诸司贤哲，岂不皆知体国恤民，多因久惯隶卒从谀之，遂或有出票召铺户行头，低价奉承买物者，相沿为弊，流毒不小。后来主官因恬以谓当然，殊不自觉。各行市损价折本，商贾不来。去先王之时，天下之商皆悦而愿藏于其市者，远矣。况此亦非体国检身之道，今后诸司买物私用，幸勿召铺户行头，直令家人亲将钱银到铺，亦不必称某官名头，平价与买，则市户称便而商贾来归，先王之治效见矣。其铺行亦要每月朔及每季，各其某官买过某物，赴于参赞衙门回报，以凭查咨部院。若各官买物平价，不出名头者，不报在内。于本月无有官买之货者，亦必要逐一回报。 
　　
　　一、劝课农桑，以立治本。盖古之为治，必本于农。伏睹我太祖高皇帝屡有劝农之诏，仰惟圣明力兴内外籍田，是有亲蚕之教、豳风之作。盖周王业起于稼穑，是以诗载七月；周公陈无逸，先知稼穑之艰难；孟子言王道，必先树畜；至于商鞅之法虽不足言，然其力耕织以富国，至禁弃灰一节，亦不可废。且以苏、松之田，税粮最重，然赖务积粪、勤耕耨，非徒重粮不为累，由此反多致富。今观南京内外郊原，人民甚为懒惰，城中不耕者，不肯积灰积粪，其郊外农氓，又只自耕听天，不知治粪之法。每于暇时脱土皮带草者，置于牛栏脚下，使牛粪牛尿杂踏为坭，每月一出，堆积于外。又取新土带草者置之如前，积之一年，其土草牛粪发为好粪，又取灶灰兼布田中，加以人力芸耨，是为上农，谷不可胜用矣。合行该县差官老人，及守备厅差该城兵马官，于田时巡行阡陌，视农之勤惰，赏罚劝惩之。宅不毛者，必重罚之，如古之夫里之布。然此亦先王之政，而守备抚安人民之重事，不可视为细务而不屑为也。虽本职亦不为常例，时出视察兵马等官之行否，与民间疾苦，察民勤惰。惟兵马等官于巡行时，不许食民间一酒一饭，扰累农氓，反为虐政矣。伏闻圣祖时，有一巡按官滥食民间一鸡，即加刑戮，可不畏乎！若有犯者，计赃以为斥黜。 
　　
　　一、申明礼制，以变风俗。照得朱文公家礼一书，仿括古礼而为之。我太祖高皇帝谕民遵行四礼，甚盛典也，所谓四礼者，冠、婚、丧、祭也。盖冠者，成人之道，冠礼不行，则天下人无成人矣。婚者，人道之始，婚礼不行，则天下人无人道矣。丧礼所以慎终、祭礼所以追远，丧祭无礼，则人无终始，不可以为子矣、不可以为人矣。南京乃国家根本之地，而为四方之观望者也。三礼既已鲜行，丧礼尤为太侈，今后于四礼之节，宜遵行文公之规，以钦承圣祖之训，则为盛世之良民善众矣。 
　　
　　一、谨酒戒，以保身家。夫古之置酒，止为宾祭而设，非使人纵欲败德也。酒能为人合欢，亦能使人乱性，故禹恶旨酒，周书酒诰一篇，反复深陈丧德邦之祸，皆由于酒。我太祖高皇帝，初定天下，禁民种秫，以止酒祸，与先王之意相吻合矣。盖将以使人心不死，天理常存，所以慎德厚俗，置民于仁寿之域也。南京都城内外，酒店何止巨万？此酒米所以益多，饭米所以日耗，无怪乎人民之多穷困也。况一入酒店，即其父母妻子之养，又纵酒发狂，一言相忤，攘闹斗殴，或登时致死，或忿气自缢、投河投井，无日无之，多由于酒。或入酒店相约为盗，遂亡其躯，以及其亲，皆由于酒。仰五城兵马指挥司严加禁革，若系旧店，省令以渐立限收闭；若系新开店铺，即拏送守备厅以凭究治，若饭店不在禁内。 
　　
　　一、禁打点诓骗，以杜奸弊。访得考选之年，有等无藉之徒，预先在外指称打点军政，及访察各官贤否为由，专一诓骗官人财物，俗名为撞太岁。今照嘉靖十九年例，该考选如有前项奸人指称打点诓骗者，著缉事衙门访出，拏送本部，照例参问边远充军。 
　　
　　一、禁掯勒财物，以恤贫困。照得南京各卫所官舍旗丁来告，参赞袭职，优给优养，比试收旗，复役并鎗等项者，文书过本部，四司吏典多有勒取纸札钱银，多寡不等，访出定行问革。又各该卫所有等掌印佥书、指挥千百户等官，不与结勘，故为刁蹬掯勒财物，以致违误；又有因其掯勒，贫而无财乾理，致误过年岁，例不得袭职，失去父祖前程者，是谁之罪？若有此等，许受害之人指实具告，参究不恕。 
　　
　　一、禁假公营私，以励职官。访得各卫所官，多有指称过江征收屯粮、并地租银两，及催征帮甲夫银为由，需索财物及鸡鹅米麦等项，廉耻丧心，为害不小。若有此等事发，定行参究，革去管事，不恕。 
　　
　　一、禁军职擅接词讼，以安军民。访得屯田巡捕官，不肯守本等职业缉捕盗贼，专一在屯生事扰害军人，滥受词讼，擅拏平民，收监唬吓财物。今后如有再犯，许被害之人指实具告以凭，重究不恕。 
　　
　　一、申明旧例，严禁管运内官索取船甲、料取帮甲财物。 
　　
　　查得嘉靖六年圣旨：「管运进贡内官，务选老成安静的去，凡奸贪克剥、好生事端之人，俱不许差遣。」钦此。钦遵。嘉靖九年，该本部尚书王　题准：「今后南京管运内臣索要夫甲见面酒席帮钱等项银两，许被害夫甲就于两京兵部陈告参问，请旨发落。照依文臣受赃，革去职役，仍追原银给还夫甲。」本年十月内，南京兵部车驾司主事林文华奏准条例所载：「附搭私货小甲客商有刑，而内臣前站无罪。此内臣前站所以任意招商，无事得银入己，事发则归罪于商甲，刑罚不平，奸顽无畏。今后南京一应进贡，该用黄马快船装送者，先期半月行文南京兵部拨船之后，限五日以里起程。如或停船招商，揽有见货，许验装并巡城御史等官，先将招商前站旱船人等挐送法司，连小甲客商俱照前例，一体问发充军，所搭货物尽数入官。若非应捕之人，有能获者，就将货物全给告人充赏，管运内官参奏定夺。」前件节年事例甚严，但日久人玩，管运人员罔知遵守，凡遇起运，预先半年，或两三月前取拨船只，索取船甲面酒礼、打醮吹鼓手等项财物，及拨人夫听事抬轿役使。行至中途，附搭私货，索取帮钱，致害夫甲赔累困苦。相应申明前例，内守备衙门今后管运内臣，遵照明旨，务选老成安静之人，其取装载船只，文移内明开某日装扛、某日开行，本部即便拨船，一出告示禁约晓谕。如有管运内臣前站人等索取船甲财物，许被害人指实赴告，以凭从重参究。 
　　
　　一、禁小甲造船需索花费，以宽帮甲。访得小甲于造船之时，百事不理，皆系帮甲出银，又率多设计取帮甲财物，又自起造之日，以至完成之时，每日令帮甲盛设酒殽，及作头木匠人等，朝夕令设酒饭，每造船一只，率花费数十两。小甲不思自己差出之时，曾被公差内官沿途掯害之苦，不能恕以处人，是无人心。今后但有仍前此等弊害，许帮甲赴告。本部痛治枷号于部门，以警其余。 
　　
　　一、革点卯，以杜扰害。照得南京锦衣等四十卫快船小甲，专管出差，帮甲出银，修造船只，贴差余丁出差，将月粮与小甲关支外，又贴银六钱，雇人驾送回坞，每年出银三钱，雇人看船。各项事宜，俱有定规，人知遵守。访得各卫所近年以来，每月要甲余赴卫点卯一次，若求索不遂，虽遇寒暑农忙时节，亦不免；虽的亲子侄，不准替役；甚至延捱三四日，不得点销。以此勒掯取钱肥己，其甲余有住居四散，或离京三二百里者，未免亲身自来，误一卯，必重加责罚，只得以财求免，又索得各处土产之物乃已。或以修理公廨、到任公事等项科派，令其办钱。如指挥沈伦等，因以点卯为由，索取甲余赃私，已经参送千户常禄，不容亲男代父点卯，俱有可据，本司已经行文查革。卫所官员，以此觅利，莫知悛改，切应禁革。今后甲余，除勘问事情及修理船只，奉有部司明文，方许拘理外，其余点卯等项悉皆革去，如有卫所官员不行遵依，仍有求索科敛等情弊，许被害船甲指实赴告，以凭从重参究。 
　　
　　一、禁革造修船只科害，以苏贫甲。照得快船帮甲之害，至惨至酷，吾甚悯焉。除已具本奏请，复其月粮、除革帮甲外，访得各卫马快船只造修，其间帮甲有往居远近不等，一时来迟，船已兴工。委官串同积年奸甲，捏开夹帐，妄称官银用尽，陪银若乾，以一开十，众人均认，及将原领出官价，共谋侵克入己，或委官索取造修常例，或三四至十两者有之，以至愚蠢贫甲倾家荡产、鬻男卖女，不得完船，情甚可恶，是困苦之中又加困苦焉。相应严禁，今后造修船只，把总指挥日逐将各船买过料物验实记帐，以便查筭。如有故违，仍前欺瞒，及委官索取财物，许被害人各甲指实赴部告理，以凭参问革职，求永不得管军管事。 
　　
