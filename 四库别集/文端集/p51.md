<!-- { "loadSidebar": true } -->
　　英获与蜀藻交在二十年前是时蜀藻以诗文负盛名为诸生祭酒英甫束发补博士弟子员蜀藻挈之坛坫教之为诗文朝夕奉余诲故读蜀藻之诗最久而殊未能测其涯涘也自少壮以来为诗不下数千首大约体凡数变变而益上每与同人把卷太息决蜀藻之诗之必传今年春书来京师谓且裒辑全篇镂之于板为喜而不寐者累日蜀藻诗少宗少陵中年沈酣于香山少陵雄浑苍深体兼众妙香山排宕潇洒自为一家要皆不束缚于声律比偶之中独抒写其性情务为极言竭论穷变尽妍凡所为忧乐欢戚之言千古而下犹如即乎其人见其事而闻其声此则杜与白防趣之所以同亦即蜀藻所以宗二家之意也尝窃谓香山之诗务于尽人固知之而少陵亦未尝不务于尽也少陵务于尽而不伤其涵蓄者气有余也香山务于尽而不伤其髙淡者韵有余也子瞻山谷皆力摹少陵而其后不得不入于香山者才人握管思以畅发其性情类不乐为初唐诸子句镂字琢比拟属对之工而浩衍流畅以务尽其才故宋元以后之诗人大约不出此二家之法少陵香山之所以貌殊而致一者亦在此哉蜀藻天才髙卓沐浴扵诗学者三十余年天复啬其遇而老之于诗游齐兖陟泰岱登戏马吊梁园两入京华又南浮江楚泛赤壁过浔阳望匡庐山所至登临览观与海内诗人相酬答以发抒其卓荦抑郁之气其遇稍类少陵而性复恬裕闲逺善于縁情写物又于香山为近故其为诗能兼二家之胜长篇短章皆直写其胸臆几于极言竭论穷变尽妍而不伤其涵蓄髙淡者由其气足以包举融贯韵足以掩映舒徐此所以得古人之深而非与貌似形肖者比也蜀藻母夫人予姑之子也髙节博学有松声阁前后集行于世蜀藻少孤奉母夫人教为多今七十余矣白华兰陔蜀藻其以诗养乎吾邑僻处江上蜀藻与母夫人独以诗文名海内四方文学之士莫不宗之然则予于蜀藻又何庸以不遇为感哉
　　归孝仪制义序
　　文章之于遇合甚无取乎躁而获也夫躁而获者或凭其才思之飚发锋锷之犀利以取悦于一时经有识者按之其气必不能沈其力必不能厚其识必不能精其格律必不能完浑其理解必不能纯粹是以博学深思之士以文章显天下者其于遇合之际造物者若稍迟之以待其聚精会神含英而咀华闳中而肆外卓然自成一家之文一出而传诵海内非文章之以遇合重而遇合之以文章重也归子孝仪弱冠荐于乡与予受知于即墨黄夫子同门生中孝仪年最少才情丰度擅一时无双之誉无不以联飞髙第相许者甲辰之役以兄雪采先生分职礼闱格于例不得入试丁未复不第春明门外潦倒车尘马足之间同人又无不为孝仪叹惜扼腕而孝仪泊如也吾于此知孝仪之自待者方大而天之所以待孝仪者有在也已酉春遇孝仪于吴门时方谢尘嚣屏交游絶不问家人生业而担囊负书走百余里坐兰若中青镫荧荧与佛龛相对朝暮一编肆力揣摩举人世所谓岑寂不堪之况而孝仪甘之予观其气沈其力鋭其色蔼然其光黝然及再拜啓其笥箧而快读其制举之文则如长江大河之奔注而涵育也如珠光剑气之苍茫而温润也如千门万戸之闳敞而清庙明堂之钜丽也才识明通而不伤于浅榘矱先正而不失之拘力大而思深理纯而法备如此弁冕南宫黼藻文治真能自成一家之文絶非小儒曲学摭拾饾饤之可望其项背者噫孝仪之自待与天之所以待孝仪者固如是乎向固知之而今益信之矣大约功名之器类以郑重迟回而得之者其经济识力始能任重致逺独文章然乎况孝仪由此而显天下犹然英妙哉举数年来之为孝仪郁郁者而一旦为孝仪快也遂濡笔而序之
　　日照李氏族谱序
　　余自康熙癸夘举于乡先大夫时年七十余即以一编示余曰此族谱稿本久未诠次予年且老前人行事予犹能缕缕叙述子盍为编葺成书以母坠祖宗之绪予敬受而卒业首世谱次世纪次丘陇次纶言次家传为若干巻每念欧阳文忠公集中载家谱一帙其言皆简质不事摭拾藻采斯可以传示久逺故义例多仿之又念先大夫以耆耋之年独惓惓于此葢木本水源之思行苇葛藟之爱古人敬宗收族之道谊莫大焉事莫重焉今读日照李氏族谱不禁重有感于衷也愚庵李先生为当世名公卿其太翁封大夫孝阳先生敦厐闳硕道徳文章世其家年已大耋以谱牒属愚庵令其编次而先生序之因知前辈敬宗收族之心本于仁孝之至隠其不谋而相合者固如是也且胪次详明而叙述简要得欧阳公家乗之义其可以垂示久逺无疑书丘墓使子孙识所瞻依载训词俾后嗣无忘忠孝与余曩昔纂辑之事适符可以见心理之同而愚庵之用意深至也夙闻李氏有隠徳蟠根深固而枝叶蕃昌玉蕴珠胎而光气腾上理固然矣我观孝阳先生与愚庵先生光明俊伟英姿磊落实能树鸿名而緜景祜李氏之族方大而又以亲逊敦睦庇防其本根教诲其宗族其所发越流衍又安可穷哉敢拜手而为之序
　　左国颖序
　　宫詹学士澹人先生侍直
　　内庐细旃广厦之间多歴年所曩者承
　　命编纂春秋解义日奉
　　宸览依鲁史纪年为次序列经文三传于前后则诠释其义意搜罗往説折衷羣言而论断之务求得乎圣人笔削精微褒贬谨严之至意宏纲大义已麐麐炳炳披巻而可得其指归矣复于编摹之暇采辑左传国语中之一字一语瓌丽警异者别为一书号曰左国颖夫古人之为学治其大必及其细研其义不遗其物故曰不学博依不能安诗不学杂服不能安礼又曰含英而咀华必如斯而后为学之备也如泛沧海者既览其风澜之壮濶而火齐木难瑚瑟瑟之珍宜并登之以为宝也游三湘七泽者既赏其山川之美而杜蘅兰茝跬步可采者亦宜郄车而载也登宗庙明堂者既观于百礼之盛百官之富而龙勺鸡尊苍璧黄琮之所陈宜并识之以广其见闻也夫子教人学诗以兴观羣怨事父事君之大而多识于鸟兽草木之名尤所不废况左传国语中单词只语皆古奥琢链其可宝不下于火齐木难其芳泽不殊于兰茝其班剥陆离不异于夏瑚商琏其为沧海湘泽之蓄聚宗庙明堂之罗列何可胜数宫詹特表而出之岂非千古之快事哉且颖之为言也正义释之曰刀环谓之颖禾之秀穗谓之颖枕之警动亦谓之颖皆取其翘然杰出异于众之义此又宫詹命名之意也夫昔苏文忠公言平昔读书始而记其事迹既而熟其文词又进而考其制度名象凡数过而本末兼该精粗毕举予于宫詹之读书也亦云然
　　黄柏山房和诗序
　　龙眠黄柏山房去吾山园五里青嶂叠回清谿萦绕一径盘纡左临大壑右跨山腰奇石谽谺古藤垂荫葢境之最幽絶胜者也羮湖先生结屋其中引流种树每与予偕往自翦刈荆棘以迄于楼榭落成无时不同觞咏于斯地葢三年矣予入都后先生又搜奇剔异得大石壁如屏障苍翠班剥为飞阁以临之此则予想像而未得目睹者也瑶园癸亥嵗即之官闽漳凡先生所目营心画草树烟峦之状瑶园亦仅得于邮报诗篇中而未尝见其十年拮据之劳也噫先生厐眉丹顔丰神玉立髙卧龙眠一峰有时茹斋写经有时飞觞朗吟辄经月不出诗皆古调画亦入神林壑烟云供其驱使山川灵气奔走腕下豪情逸韵健笔奇怀足以陵轹景光发挥幽奥防内而有神仙则羮湖其人也宇内而有蓬壶则胜山其地也先生纵骑鹤而游道山亦必往来斯地耳岂逺乎哉瑶园归而抚一石一树摩手泽蹑遗踪结而为涕泗发而为诗篇得七言长句三十首触景増慨遇物怆怀调苦而思深语悲而气咽然其空灵敏妙宛折纒緜足以写其真挚之情仁孝之思则又不求工而自工者也予读之不禁低佪永叹欲酧酒龙眠一峰呼先生之灵而以是为楚些之句焉每见先生家书寄漳海辄以清白勗其子瑶园居官最防慎有惠政名誉翕然则瑶园之所以不忘其亲者又不止桮棬琴瑟之思也夫




　　文端集巻四十
　　钦定四库全书
　　文端集卷四十一
　　大学士张英撰
　　笃素堂文集五
　　序
　　讲筵应
　　制集序
　　臣英谬以疎贱谫薄际昌时遘景防以康熙六年丁未成缪彤榜进士授翰林院庶吉士是年冬以先大夫忧去九年庚戌服阕补原官十一年壬子秋授编修次年春充礼闱同考官三月
　　上幸南苑命臣英偕同官【臣】史鹤龄扈从于行宫进讲诏献南苑赋嗣后每廵行必侍从或独往或与侍读【臣】孙在丰偕是时扈跸多在南苑新宫緑槐髙栁掩暎丹甍千幕周罗六师环列卫霍金张以及期门羽林之士翼豹尾而处者云蒸雷殷深严丽不可殚述【臣】以书生抱简牍其间晨则委蛇丹陛夕则退处直庐承顔邀睐恩遇无比时从幸晾鹰台观试马紫骝赤骆蹑云追电
　　天子第其驽骏以赏劝诸王公大臣则献试马歌一日漏下十余刻
　　上御行殿秉绛蜡作大书使人问二臣知在直庐观书命作良马诗以献或风日和羙
　　上率左右虎贲讲武平郊歴上兰践甫草出则朱旗舒徐入则铙吹震发凌晨侵夜必召二臣讲论经史殚究义理日有程课防以寒暑间【臣】自顾虽陋劣无似然每得以圣贤载籍陈説于
　　君父之前视古人奉属车清尘诏献甘泉上林赋者窃以为荣此则
　　圣天子典学之勤俾臣子有稽古之益也是年秋授日讲起居注官其后学士【臣】熊赐履入典阁事内殿进讲专命【臣】及在丰从事鸡未鸣时从长安门歩至左翼门祗候少顷东方渐白楼鸽羣起星稀殿角露浥阶墄偕奏事诸臣方曳组而入至乾清门候诸臣奏事毕内侍传入徳殿殿中左右列圗书南向设
　　御座北向设讲官席皆用黄絁幕中设鑪焚香讲官既入则侍从咸退讲官再拜北向立敷陈经义时有所谘询既退命赐茶于乾清宫门如是者三年由左春坊谕徳优擢侍讲学士先后同在讲筵者则泽州学士【臣】陈廷敬昆山学士【臣】徐元文【臣】叶方蔼接
　　天顔于内殿防顾问于黼席圗书翰墨貂绮之赐嵗数至焉是时也海内冦贼未平
　　天子方宵旰殷忧四方将帅咸禀承
　　庙略指兵筹饷无虚晷且日御讲筵与【臣】等讨论古昔于此窥
　　圣度之髙深睿学之懋敏太平之所以立致也因辑歴年所进诗若干首为讲筵应制集而并叙其所遇如此
　　内廷应
　　制集序
　　康熙十二年癸丑春
　　天子御讲筵从容与学士言朕欲得文学之臣朝夕置左右惟经史讲诵是职给内庐以居之不令与外事其慎择醇谨通达者以闻时举【臣】名入对
　　上心识之自是再四谘询对者无异词迄十六年丁巳冬有
　　内廷供奉之命赐邸舎于瀛台之西辰而入终戍而退乾清宫之西南隅曰南书房
　　上旧所御读书处也命处其中饮饍给于大官执事使中涓笔墨侧理器具之属皆取于御府珍果饍馐之撤自
　　御馔者日数至焉
　　御乾清门听政后则召至懋勤殿辰巳前讲经书午后读史咨询对扬辨论之语详于南书房记注自丁巳冬迄壬戌春未尝一日少间伏念自古人臣间从殿陛一见天子数语达于宸听终身以为荣幸如【臣】者侍从燕闲趋承经席陪奉密勿前后近十载细旃广厦之间陈典谟谈易象博综前史上自洪荒下暨挽近握丹铅于香案听钟漏于华清霁顔温语恒如家人父子谓非遭逢之极则恩遇之殊轨哉时或着为诗篇以纪述盛事甫脱稿即陈于
