<!-- { "loadSidebar": true } -->
　　某维此炎暑缅维宴坐多暇山灵获持忽奉音书恍然不记巾瓶之旧葢于是去郡六七年矣别如此其久犹不相忘老师此心无负泉石始某临郡方欲兴起诸山而与世无縁坐不暖席老师乃能与众竭力铢葺寸脩殊恨不及见耳愿无退转如某见之珍重珍重
　　答贺生孙
　　某宛其叹老方此抱孙翁已支离安有凤毛之似儿其壮长尚传牛角之歌敢拜重勤莫殚感戢
　　与谢大监
　　某不武之踪屏伏幽翳惟是国有大赉昭天漏泉下则一灯之续上则九原之思犹得与庆泽者此夲朝之仁厚所以为与天无极也敢以二宗文字上干主维是戱下有大造于我家将子子孙孙其佩服之无斁
　　与毛察院
　　某负罪引慝不敢自侪于荐绅玉节皇皇惟有屏息闻之有司既戒若将过之某用敢贽其不肖之名惟是土木形骸乆化山鬼賛賔容接如许其野服而前则又幸甚某无任主臣
　　荅李兄
　　某卧云牛下与世了不相闻亦未记君之尝过予也橙将诗香入我茅屋猿鹤惊叹始知老子衰迟健忘之为可怜耳感愧三复有嘅其懐
　　答谢守
　　某入山之深入林之宻虽一裘一葛安乐棠隂龚黄之仁罔间幽谷惟日与芸夫荛子啸歌夕阳袯襫之间而莫之敢书者屏废之人法当如是也属有客谓某曰史君方上政最进郎秩子奚贺之后某应之曰史君将跻极品踵相家此奚贺之先语犹未寒缇骑来下不图吾邦君之抚存其一介氓如此其厚也慨思前载其弃置寛闲之野流落寂寞之濵者不为时所躏借则亦幸矣至访问其穷独慰劳其胼胝所谓此事今无古或闻也某敢不整其黄冠拜手以谢
　　又答谢守
　　某仰惟皇上神毫之妙冠絶前古平生妄想以为万有一得侍清闲敢拜稽手乞千崖秋气髙之诗以归乃自絶于天此念永已不图戱下分其有余者以镇茅屋乃又适是秋气清之句虽非上之所以亲赐小臣者而云汉昭回何徃而非近天子之光也某九顿首以受赐
　　荅赵尉
　　寒卧云山未省葭浮之暖晴融墨沼忽分梅隠之春虽髯参军有趣踈之心而管城子无食肉之相第深感戢不尽谢言
　　荅费宰
　　云卧茅檐方扣饭牛之角春浮葭律有来烹鲤之书廼于粲其甘芬曾靡遗于寂寞敢拜祗若惟感与并
　　荅李监
　　某惟云酣霞室春盎麯台谅惟朱阁之闲华不待緑尊之斟酌輙修菲薄所觊莞存
　　与县官
　　某冬日之至冠佩履长而某也水北山人乆不蓄帻葛巾芰制岂当造公卿之门愿戒中涓姑贳其野
　　与谢大监
　　某安乐雨露无日不仰于绪风屏幽山林奚黯之敢于是缺焉执讯之问者又几何时矣夏五之月有薫自南伏想居髙御凉中外禔福鸦翻诏墨入侍舜弦某不得私一日之春也谨奉斐椟以承兴居
　　与谢大监
　　某惟冬日之至皇帝既受紫宸朝招徕亲贤涣发大号于赫玺玉东归我公固非三十六峰所得留也某谨以其日深衣再拜奉上一纸之贺继自今以往朝野夐殊山林姓名且不得列鹳翘豹尾之间矣瞻望霄汉临纸驰神
　　答赵兄
　　某枕鉏牛下病不能兴云臯人来莫之可以病诿也扶惫作数行字敬授使人亦莫知为何等语吾侪涉世虽病不自由可哀也已若来教所谓成此一段声名政恐在彼不在此惟君思之
　　答汪兄
　　某与兄不面者几年不书者几年矣卧云牛下身世两忘不独于兄为寥寥也忽奉函教楷字细行松风古涧之邉梅花野雪之外岂识此体谨再拜谢不敢当县家如寠人家而某又饭不足周郎此行得无诸公误之耶略此谢过不既欲言
　　荅朱兄
　　某廼者辱不鄙以夫亦可堂记属之笔焉不知老矣无闻其文不足以发之可以六言者圣门事也某之学又不及此既已轻诺岂无食言谨稾草介从之禀呈所觊以其有得于学者还以教之耳
　　荅赵倅
　　某维此端月韶风暄妍共惟午桥花栁之邉春山烟水之外何者非适以昌吾诗某曩闻庐山趣装归矣忽有云云虽不能不为之悒然而人间世之事又安用扰扰寘吾懐抱以此自解云散月明知执事之不吾馁也晴檐曝背尔汝文字之间空山野人安得从杖履琴尊之后爱而不见寄之诗曰人间无处不风波潮打西兴雨一簔难与命争俱老矣径寻诗去奈吾何园成次第自花草山是知闻空薜萝頼有月明千里共烟寒数茟落行窝此外无复语也惟为忠简公爱重而已瞻望太息不既欲言
　　与赵尉
　　恩荣端午清穆昌辰聿宣北部之威入侍南薫之薄言野蔌敬旅香蒲
　　答朱兄
　　某惟小暑之至隂阳方争共惟斋戒厥躬绥寕月令中外禔福甚盛甚休某乃日耕辍有言仁里不戒于火者意诗书所在神明扶持岂知玉石俱焚有如来教毕方吾祟安知不适以为王参元之贺耶亦可记文不得不道诸公之説今堂既羽化而记又不可君意他日落新堂当为取文公语名而扁之却幸别徴记以毋负教乐之盛心也















　　秋崖集巻三十
　　钦定四库全书
　　秋崖集巻三十一
　　宋　方岳　撰
　　简
　　与谢丞相
　　某属者不自抑畏妄有叙陈谓当干冐昧之诛顾已在记怜之数以故乃心之望赐甚于前日之无言三年不鸣鸣则惊况五年于此矣一鼓作气气不竭寜再鼓以湏之举而上云汉之间是亦惟造化之命盖受赐今相国乆非众人遇我之知谓可为文字官必无夫子前言之戱惟不崇朝而雨天下将一出令而雷域中仰天问钧局地待罪
　　答王宰七夕
　　拂石眠云方寻拙赋乗槎问汉寕记巧期有来鹊声醑我羊酒千感百谢一言再慙
　　与荣王
　　某不肖似然尝得亲讲堂书带之草矣十年去国徒切岩瞻盖自庐山一奉书于今又七稔山深林宻絶意人间望朱邸之庆云隔翠帘于弱水追念畴昔恍乎其若梦寐而已不图忽有所拟莫知所从自非大王念讲习之旧僚悯空山之弃士则亦何以及是谨具啓事一通如左惟岩电之流观焉
　　答赵都昌
　　某伏以阳刚之复君子以亨恭惟妙弹春温之琴髙举云飞之舄某宛其老矣不能与世相酬酢于茟墨之畦迳乆矣件具而条陈之固莫能如执事之赐之谨也庐山一别忽忽七年意者控靶于青冥弭节于碧落而某也夕阳牛背之上未之有闻琅画飞来仅隔一壁鼎铛有耳何愧如之某流落有年固已无意人间之世忽有啓拟莫知所从自非防扬何以至此某犹未祗命则亦未敢谢也一髯参十从事之贶足佩盛心不尽感藏东望端拜有懐千百尚俟颛书
　　答戴正字
　　某夕阳牛背之暖与世了不相闻天上羣仙影响不接固莫知锵佩于琼瑶之第几也客有自日邉至林下者为言明执事给札玉堂翺翔蓬峦之日乆矣斯文多幸某敢不敬为朝廷贺也
　　答朱兄
　　某居深山之中先陇又在深山深处移松补挿盖数日而后归则使者在门乆矣恐滞其囬也手削氷而答书固不能如来教之整某于化地未尝得登平津之阁奉光范之书予之以鄱江易之以宛氷皆莫测其所从得之传闻已为堕甑执事以此贺则某固所不敢不下拜也谨用复璧感愧则均
　　答黄簿
　　某维歳亦暮止春其盎如恭惟小试枳栖聿来芝信某北承骑气贲我蜗庐获同杖屦之翩翩共话杯柈之草草遄闻行李徃及期莫皇贺上之书政坐闲牛之懒恭承云朶良纫风襟有如老成之典型必取诸贤之赏识剡章交荐环召匪伊某乆卧空山无求当世忽易麾其甚骇旋堕甑以何疑幸而牛簔之暖无他以此鹿蕉之梦如故嘉平惟腊元朔立春惟金玉其厥躬遡丝纶之不日
　　囬赵宰
　　伏以有泽之膏平秩东作共惟驾言飞舄式谷我萌翼翼严严敢不洗荷鉏之手敬前驱
　　某惟宰百里者列宿也前列缺后丰隆盖自有职其职者惟次舍之少留意
　　某深山鄙细人耳木石之与居鹿豕之与防固未尝得望已同然之光幽然之深也惟日注仰太息以之某云卧牢山栁欲生肘然而北山之叟南山之翁过我而言曰吾甿其遂蘓乎闻新令尹之仁雨露林麓耕食凿饮继自今何者非宓琴之春某也幸某既又惟念拱璧大寳当在明堂清庙之间缫借而荐之以为吾国之镇公子恐祈人之不得乆其泽也公归勿亟遂及我私某夲农家乃自以书为祟者六年于今齿髪衰残已无一念到人间之世氷溪雪涧盖将终焉亦惟贤尹赐之某钓寂耕闲乆已焚砚书固不尽言也至于琼琚玉佩起居何如某则奚其僣之敢
　　答胡登仕
　　某云卧东山无复花事尝有牡丹又是一年过春事略无三日晴之句寂寞甚矣不知一春竒特独在君家分到山居更有槎头缩项岂俗所谓陪酒又陪歌者耶珍感珍感
　　劄赵寺丞
　　某伏以麦之秋矣风日清妍恭惟建牙于藩宣布寛大天人闿泽台动止万福某涤笔沧浪之水挹萝月而冩之惟清
　　某私窃惟念郡刺史佩二千石印绶绥寕一邦而某也带笭箵于鸥邉卧袯襫于牛下则野人也奚其茵慿之敢问
　　某屏废林壑且十稔于当世士大夫遥遥乎蓬莱之隔弱水也然碧宙寥泬月明在天林宻山深亦被光景某盖尝防浩露而搴长风矣
　　某惟执事先生家有周公之履舄庙有山甫之鼎彛其气呑余子而盖当世也退然素士方且与枯槁为春风以幽隠作皓月此其尺度未易量也是以有衮衣兮无以我公归兮某未敢以诵者邦人之私耳
　　某穷老不学所谓婞直而无涵养之功径率而无矫揉之力岩居穴处化为猿猱政坐鬼擘口耳天所以与我者如此恬然安之山北山南挂书牛角上而读某与受其赐
　　某旧常学氓事大夫之礼矣遣一介之使奉咫尺之书迎前驱惟所进退者此其常也乃今负罪引慝潜幽而伏深固不得与荐绅比卒然以名闻恐执讯者之斥其野则林慙无尽而涧愧不歇也某如之何而可某日与芸夫荛子安乐耕桑窃闻寛之一分折劵而捐之者动为緍钱数十百万相与賛叹诵言爱民抑不知其能下士又如此也何物小子鄙在山林不吾书而吾先之非自学问中来不我怒亦不我屈矣某拜手书诸绅
　　答栖贤老
　　某维此袢暑缅想玉渊清寒四大安稳为慰之剧某去郡六七年矣虽三峡之雪五老之云未尝去心而一时巾瓶之逰亦漫莫知其谁何也闻诸山更易不啻如逆旅主人忽奉音书独专旧席岂差帖不作鐡腥者自无魔事耶但办肯心为众竭力使诸方衲子道吾軰亦不是肉眼凡夫则无负山林矣相望正遥珍重珍重
　　囬叶兄
　　某一牛耕雨已老空山五马行春乆寒旧梦初不惜折腰而为米宁勿惩捩手而覆羮方问戍之甚遥欲循墙而不敢岂非省元先軰感动金石嘘呵云烟使此声在梁楚之间防扬多矣念有道出羲皇之上穷饿以之姑欲其収之桑榆未免于诱我松桂而某乆无意人间之世奚烦问官路之津明月清风幸不用一钱而买凝香画防岂必待三年而淹感未渠央谢于何有伏几台亮
　　又
　　某技老空山乆已无意人间世矣旧交新识相忘江湖忽奉琅题茫然莫记其孰何也昏缪如此又安得与于斯文有如执事先軰英声为当世钜公所称道又焉取深山穷谷无闻之一羽士哉徃年为郡时亦欲奉薄少为入梓费率皆炊不及熟挈之而归今又穷卧荒寒徒有愧色负负何言凡与某之文愿一切刋去毋使不振之踪重为识者所指目前軰畏名如畏虎不肖者其奚以堪相望正遥岂胜翘注
　　答叶兄
