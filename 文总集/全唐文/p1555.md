<!-- { "loadSidebar": true } -->
    据武宁军节度使王绍六月二十七日违敕擅牒路次州县馆驿，供给当道故监军孟升进丧柩赴上都勾当部送军将官健、驴马等。转牒白一道，谨具如前。又得东都都亭驿状报：“前件丧柩人马等，准武宁军节度转牒，供今月二十三日未时到驿宿者。”伏准前後制敕，入驿须给正券，并无转牒供拟之例。况丧柩私行，不合擅入馆驿停止，及给递乘人夫等。当时追得都勾当押衙赵亻丕到责状称：“孟监军去六月十四日身亡，至七月五日，蒙本使差押领神柩到上都，领得转牒，累路州县，并是馆驿，供熟食、草料、人夫、牛等。”又状称“其监军只是亡日闻奏，更不别奏，只是本使仆射发遣，亦别无敕追”者。谨检兴元元年闰十月十四日敕，“应缘公事乘驿，一切合给正券。比来或闻诸州、诸使，妄出食牒，烦扰馆驿。自今已後，除门下省、东都留守及诸州府给券外，馀并不得辄入馆驿。宜委诸道观察使及所在州县切加捉捕，如违犯，请资官所在勒留，具名闻奏，馀并量事科决。仍具给牒所由牒中书、门下”者，又准元和二年四月十五日敕节文，“诸道差使赴上都奏事，及押领进奉官，并部领诸军、防秋军资钱物官，及边军合於度支请受军资、粮料等官，并在给券，馀并不得给。如违，本道专知判官、录事参军，并准兴元元年十二月十七日敕处分”者。谨详前後敕文，并不令丧柩入驿，及转牒州县供。今月二十四日已牒河南府，并不令供给人、牛及熟食、草料等，仍牒都亭驿，画时发遣出驿，并追得本道牒到在台收纳讫。
    右件谨具如前。伏以凶柩入驿，秽触典常；转牒祗供，违越制敕。正仆射位崇端揆，合守朝章，徇苟且之请，紊经制之法，给长行人、畜甚众，劳传递牛、夫颇多，弊缘路之疲人，奉一朝之私惠。恐须明罚，以励将来。伏准前後敕文，给券违越，并合申牒中书、门下，不敢别状弹奏。伏乞特有科绳，其本判官等，准敕并合节级科附。谨具事由如前，伏听处分。具状上中书、门下，谨录状上。
    ○为河南百姓诉车
    河南府应供行营般粮草等车，准敕粮料使牒共雇四千三十五乘。每乘每里脚钱三十五文，约计从东都至行营所八百馀里，钱二千八文。共给盐利虚估匹段。绢一匹，约估四千已上，时估七百文；纟由一匹，约估五千，时估八百文。约计二十八千得纟由、绢共六匹，折当实钱四千五百。已来。
    ○五百乘准敕供怀州，已来载草。
    右件草，准元敕令於河次收贮，待河开般运，送至行营。续准度支奏，令差河南、郑、滑、河阳等道车共一千乘般载。今据每车强弱相兼，用牛四头，每头日食草各三束，计一十二束，从武德界至行营，约六百里，车行一十二日程，往来二十四日，并停住约三十馀日，计每车须食草三百六十束，料及人粮在外。若自赍持，每车更须四乘车别载缘路粮草；若於累路旋买，计一千车每顿须买草六千馀束，州县店肆，必无祗供得办。况今年河路元不甚冻，及至装车般载，至发时已是来年正月上旬已後，即水路自然去得，只校旬日之间，实恐虚成其弊。
    三千五百三十五乘准粮料使及东都、河阴两院牒般载军粮。
    右件军粮，伏据中书、门下奏称，若并籴贮，恐事平之後，无支用处。且今收籴来年春季粮料，今据邢、、魏、博等州和籴，已合支得累月，即前件粮，亦合得春水路般载。以前两件车，准敕并令和雇。今据度支河阴匹段十乘估价，召雇一乘不得，令府司还是据户科配。况河南府耕牛素少，昨因军过宰杀，及充递车，已无大半。今若更发四千馀车，约计用牛一万二千头，假令估价并得实钱，百姓悉皆愿去，亦须草木尽化为牛，然後可充给头数。今假令府司排户差遣，十分发得一二，即来岁春农必当尽废，百姓见坐流亡。河南府既然，即郑、滑、河阳，亦是笑，假使凶竖即擒伏，恐饥荒荐至。万一尚稽天讨，不知何以供求？稹忝在官司，备知利害，伏以事非职任，不敢上言。仰荷陶甄，冀裨万一。无任冒昧狂愚之至，伏听详察处分。谨录状上。
    ○同州奏均田状
    当州自於七县田地数内，均配两税元额顷亩，便请分给诸色职田、州使田、官田与百姓，其草、粟、脚钱等，便请於万户上均率。又均摊左神策阳镇军田粟，及特放百姓税麻，及除去斛斗、钱、草零数等利宜。分析如後。
    当州两税地。
    右件地，并是贞元四年检责，至今已是三十六年。其间人户逃移，田地荒废。又近河诸县，每年河路吞侵，沙苑侧近，日有沙砾填掩，百姓税额已定，皆是虚额徵率。其间亦有豪富兼并，广占阡陌，十分田地，才税二三。致使穷独逋亡，赋税不办，州县转破，实在於斯。臣自到州，便欲遣官检量，又虑疲人烦扰。昨因农务稍暇，臣遂设法各令百姓自通手实状，又令里正、书手等傍为稳审，并不遣官吏擅到村乡。百姓等皆知臣欲一例均平，所通田地，略无欺隐。臣便据所通，悉与除去逃户荒地及河侵沙掩等地，其馀见定顷亩，然取两税元额地数，通计七县沃瘠，一例作分抽税。自此贫富强弱，一切均平，徵敛赋租，庶无逋欠。三二年外，此州实冀稍校完全。
    当州京官及州县官职田、公廨田、并州使官田、驿田等。
    右，臣当州百姓田地，每亩只税粟九升五合，草四分，地头榷酒钱共出二十一文已下。其诸色职田，每亩约税粟三斗，草三束，脚钱一百二十文。若是京官上司职田，又须百姓变米雇车般送，比量正税，近於四倍加徵。既缘差税至重，州县遂逐年抑配百姓租佃，或有隔越乡村被配一亩、二亩之者，或有身居市井，亦令虚额出税之者。其公廨田、官田、驿田等，所税轻重，约与职田相似，亦是抑配百姓租佃，疲人患苦，无过於斯。伏准长庆元年七月赦文，“京兆府职田，令於万户上均配”，与臣当州事宜相类。臣今因重配原额税地，便请尽将此色田地，一切给与百姓，任为永业，一依正税粟、草及地头榷酒钱数纳税。其馀所欠职田斛斗、钱、草等，只於夏税地上每亩加一合，秋税地上每亩各加六合，草一分。其馀脚钱，只收地头榷酒钱上分厘充数便足，百姓元不加配。其上司职田合变米送城者，比缘百姓自出车牛，及零碎舂碾，动逾春夏，送纳不得到城。臣今便於当州近城县纳粟，官为变碾，取本色脚钱，州司和雇情愿车牛搬载，差纲送纳。计万户所加至少，使四倍之税永除，上司职禄及时，公私俱受其利。
    当州供左神策阳镇军田粟二千石。
    右，自置军镇日，伏准敕令，取百姓蒿荒田地一百顷，给充军田，并缘田地零碎，军司佃用不得，遂令县司每亩出粟二斗，其粟并是一县百姓税上加配。偏当重敛，事实不均。臣今已於七县应税地上，量事配率，自此亦冀均平。
    当州朝邑等三县代纳夏阳、韩城两县率钱。
    右，准元和十三年敕，缘夏阳、韩城两县残破，量减逃户率税，每年摊配朝邑、澄城、阳三县，代纳钱六百七十九贯九百二十一文，斛斗三千一百五十二硕一斗三升三合，草九千九束，零并不计。臣今因令百姓自通田地，落下两县蒿荒之外，并据见定顷亩一例徵率。自然两县已减元额税地，请更不令三县代纳差科。
    当州税麻。
    右，当州从前税麻地七十五顷六十七亩四垄，每年计麻一万一千八百七十四两，充州司诸色公用。臣昨因均配地税，寻检三数十年两税文案，只见逐年配率麻地，并不言两税数内为复数外。既无条敕可凭，臣今一切放免不税。
    当州所徵斛斗、草及地头等钱畸零分数。
    右，从前所徵斛斗升合之外，又有抄勺圭撮，钱、草即有分厘毫铢。案牍交加，不可勘算。人户输纳，元无畸零，蹙数所成，尽是奸吏欺没。臣今所徵斛斗并请成合，草并请成分，钱并请成文。在百姓纳数，元无所加；於官司簿书，永绝奸诈。其蹙数粟、麦、草等，便充填所欠职田等数。其钱当州每亩元税二十文三分六厘，人户元纳二十一文整数，臣今只收纳二十一文，内分厘零数，将充职田脚钱，二千六百馀贯便足，更不分外摊徵。回奸吏隐欺之赃，除百姓重敛之困，如此处置，庶有利宜。
    以前件谨具利宜如前。逐县两税元额顷亩，并摊配职田分数，及蹙成文、分、合等钱、草、斛斗数，谨具分析在前件，状如前。伏以当州田地，咸卤瘠薄，兼带山原。通计十亩，不敌京畿一二。加以检责年深，贫富偏并，税额已定，徵率转难。臣昨所奏累年逋悬，其弊实由於此。臣今并已均融抽税，又免配佃职田，闾里之间，稍合苏息。伏缘请配职田地充百姓永业，事须奉敕处分，然冀永有遵凭，伏望圣慈允臣所奏。谨录奏闻，伏听敕旨。
    ○浙东论罢进海味状
    浙江东道都团练、观察、处置等使当管明州，每年进淡菜一石五斗、海蚶一石五斗。
    右件海味等，起自元和四年，每年每色令进五斗。至元和九年，因一县令献表上论，准诏停进，仍令所在勒回人夫，当处放散。至元和十五年，伏奉圣旨，却令供进，至今每年每色各进一石五斗。臣昨之任，行至泗州，已见排比递夫。及到镇询问，至十一月二十日方合起进，每十里置递夫二十四人。明州去京四千馀里，约计排夫九千六百馀人。假如州县只先期十日追集，犹计用夫九万六千馀功，方得前件海味到京。臣伏见元和十四年，先皇帝特诏荆南，令贡荔枝，陛下即位後，以其远物劳人，只令一度进送，充献景灵，自此停进，当时书之史策，以为美谈。去年江淮旱俭，陛下又降德音，令有司於旨条之内，减省常贡。斯皆陛下远法尧舜，近法太宗，减膳┰灾、爱人惜费之大德也。况淡菜等，味不登於俎豆，名不载於方书，海物咸腥，增痰损肺，俗称补益，荩是方言。每年常役九万馀人，窃恐有乖陛下罢荔枝、减常贡之盛意，荩守土之臣不敢备论之过也。臣别受恩私，合尽愚恳，此事又是臣当道所进，不敢不言。如蒙圣慈特赐允许，伏乞赐臣等手诏勒停，仍乞准元和九年敕旨，宣下度支、盐铁，所在勒回。实冀海隅苍生，同沾圣泽。谨录奏闻，伏候敕旨。
    中书、门下牒、牒浙东观察使
    当道每年供进淡菜一石五斗，海蚶一石五斗。
    牒：奉敕：“如闻浙东所进淡菜、海蚶等，道途稍远，劳役至多。起今已後，并宜停进，其今年合进者，如已发在路，亦宜所在勒回。”牒至，准敕故牒。
    ○钱货议状
