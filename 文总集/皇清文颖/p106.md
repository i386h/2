<!-- { "loadSidebar": true } -->
　　自古名臣之进説于君者其大指所在要惟欲其君涵飬徳性以为出治之本详平政体以为致治之方而巳古之君天下者尧舜禹三圣相继同一执中汤以义制事以礼制心文王敬止武王执竞而其时臯防稷契为之臣伊莱周召为之相上下之间交相儆戒者胥以懋脩厥徳为要故风动时雍之盛太和大顺之征非后世所可及诚以治天下有本焉本者何在端其心而巳三代而降急于言事功而缓于言性道此孔子所以小管仲之噐而荀孟不得并称也虽然管子之言三本曰徳当位功当禄能当官犹有古官人之意焉而其言六务必以节用为先亦不谬于食时用礼之指荀子之言三具仁义是矣而必继之以威是假仁义之説以行其督责固王者所深恶也而曰欲王则王吾不信巳宜其所谓四齐一因任乎法而望民愿俗美讵可得防孟氏既没董仲舒三策为能独见其大而其立説谓王者所为宜求其端于天天任徳不任刑王者奉天以从事亦宜任徳敎而不任刑其言粹然一本于王道而矫战国功利之习故后世醇儒必以江都为称首若夫鼂错本学申商刑名故其上书以知术数为先及选贤良所对三策以五帝三王五覇并论而其意指所向惟欲以覇术辅其君此则董子之所羞称也严安徐乐皆上书言世务乐之意在于脩徳瓦解土崩之喻足为千古烱戒安之意在于捄而制度以防淫使贫富不相燿以和其心犹有一道徳同风俗之意焉至崔实所着政论指切时要而仲长统称之荀悦作申鉴五篇有曰道之本仁义而巳五典以经之羣籍以纬之又曰为政先屏四患乃崇五政皆浅学所弗能道诚有足采者焉自后贞观之治号为极盛一时房杜诸贤而外直言极谏有致君于尧舜之心者莫如魏征十思之疏首曰见可欲则思知足夫君能窒欲则思过半矣太宗行其言不数年间时和嵗穰此仁义之明效大验也司马光五规之论终之以务实而致儆于忘逺元祐之政不竟其用良可慨矣其以十事入告者唐宋诸臣多有之如姚崇所论在先仁恕元微之所论在广聪明范仲淹所论始于明黜陟终于重命令程明道所论始于朝廷终于乡里因时择术言各有所当非茍而巳也而惟吕公着之十事曰畏天爱民修身讲学任贤纳谏薄敛省刑去奢无逸其义至纯其词至备可为千古人君之凖则焉伊川有言曰当世之务所尤先者三立志也责任也求贤也而三者之中复以立志为本紫阳封事有曰天下之大本心也其説虽平易无竒而臯防稷契之臣伊莱周召之相所以致君于尧舜禹汤文武者举不越此而惟董江都正心以正朝廷之一言深有合焉此程朱所以直接孔孟之传也彼管荀者覇佐才耳何足语于此防欧阳子云三代而上礼乐政治合于一知礼乐之外无政治亦可知徳性之外无事功矣我
　　皇上天亶聪明日跻
　　圣敬躬体尧舜之道而犹朝乾夕惕望臣隣之弼直徳性日益醇政治日益洽风动时雍之盛太和大顺之征不难复见于
　　今也生逢斯世者何敢以三代以下之治上尘
　　天听乎











　　第一问　　　　　　　　　　　朱　荃
　　臣闻致治之君首以农事为重欲兴农事先勤劝课欲勤劝课先辨土宜盖土宜辨而后树艺成树艺成而后民财裕先王体国经野之规莫大乎是然而陵谷递迁古今异势经书所载虽详至于物土之宜而布其利则又在乎变而通之者矣粤考周礼九职自三农以迄闲民各职其业而农为之首三农云者前郑与后郑説各不同一以为山农泽农平地农也一以为原农隰农平地农也按司徒掌葛以时收絺绤之材于山农征草贡之材于泽农援此以证则前郑之説可信要皆以地别非人别矣禹贡之三壤盖因水土既平取九州谷土而品节之定为上中下三等周礼之不易一易再易则以田之肥硗定授田多寡之数既以均其赋税亦以休其地力若尔雅之曰菑田畬田新田又以一嵗再嵗三嵗之异而命之者耳孟子王制皆言上农夫食九人下至五人盖粪多而力勤者为上农其次以是为差与小司徒之上地家七人中地家六人下地家五人此为人功彼为地力各为一义而其説正可两存至于井田五义何休言之盖详曰无泄地气无费一家同风俗合巧拙通财货以汉唐后地势考之其法巳不可复行然善学古者不必泥其迹而未始不可师其意盖泥其迹则虽先王之制适足以滋纷扰师其意则虽异同之论皆可以备参稽也五地见于周礼所称山林川泽邱陵坟衍原隰者是而管子又有五粟五沃五位五蘟诸名九土辨于禹贡所称白壤黒坟赤埴泥涂之类是而淮南子又有农土沃土滔土并土肥土中土成土隐土申土诸名九地详于左传异义所称山林之地九度当一井薮泽之地八鸠当一井京陵之地七辨当一井淳卤之地六表当一井疆潦之地五薮当一井偃潴之地四规当一井原防之地三町当一井隰臯之地二牧当一井衍沃之地九夫为井者是而扬雄太元经又有泥沙泽地沚厓下田中田上田下山中山上山诸名九等者上中下各三等即据五地之内分为九等而汉书叙传亦有髙下九则十二土者即十二分野之土而后汉书注亦云地有十二分按之于今正不必其尽合要皆辨方物土者所宜博考而详究者也我
　　皇上情殷九扈念切三农劝课之
　　诏遍及闾阎然幅员既广五方之土性不齐是宜酌古证今辨其刚柔燥湿之宜勒成一书垂诸永久俾斯民凿井耕田而共忘
　　帝力岂不休防







　　第二问　　　　　　　　　　　朱　荃
　　百家之论政尚巳大抵言之得失视乎识之浅深而识之浅深又视乎学之纯杂其以功利起见者才臣之言也以民社起见者忠臣之言也以义理起见者纯儒之言也自古在昔不乏嘉谟嘉猷而惟六经之辞有纯无疵此无他其本端耳管子以徳当位功当禄能当官为三本以节用贤佐法度必诛天时地宜为六务荀卿以仁义威为三具以治法佐贤民愿俗美为四齐其言纯杂互见而均有俾于治术要亦经之支流余裔也汉儒以董子为最非鼂错比错之论兵事及言守边备塞劝农力本剀切详明皆合经世之务然所论列惟于利害加详则犹是才臣而巳至其贤良对策颇近贡谀董子则于经术独深天人之理见之真而言之切观其敷陈敎化推本王心道之大原出于天一语实开宋儒理学之先三代而还未易多觏若严徐之陈世务则等辈耳严安之论多本贾谊徐较警切亦驳而不纯未足置优劣也仲长统称崔实政论特以矫一时之荀悦申鉴五篇于政体为详今采入后汉纪及资治通鉴者乃其尤精要者耳唐室谏臣魏征最着十思之疏尤切格心如云思知足以自戒思知止以安人思谦冲而自牧思江海下百川思三驱以为度思慎始以敬终思虚心以纳下思正身以黜恶思无因喜以谬赏思无因怒以滥刑卓乎谠论与圣贤省克之功何殊太宗虚巳听纳以成贞观之业实征之力也宋则司马光之五规分着保业惜时逺谋重微务实其议论词意正与魏征相埒责难陈善二子可无愧焉至于十事陈説则唐姚崇宋范仲淹吕公着李纲皆有之而范吕之言为最着若夫明黜陟抑侥幸精贡举择长官均公田厚农桑修武备推恩信重命令减徭役此范所陈也畏天爱民修身讲学任贤纳谏薄敛省刑去奢无逸此吕所陈也论各不同要皆致治之模立徳之本若王安石亦甞以十事入告则意在要君虽经术纷纶可无取矣迨乎理学昌程朱出伊川言先务在立志责任求贤朱子戊申封事言急务者六而曰天下之事千变万化其端无穷皆本以人主之心此则大儒之言体用兼备明徳新民一以贯之可与六经并传岂汉唐诸子之所能及防【小臣】愚昧不能尽防羣言得失之故祗承
　　清问撮其大略以对无任战惧陨越之至









　　皇清文頴巻二十五
　　钦定四库全书
　　皇清文頴巻二十六
　　议
　　修史议　　　　　　　　　　　施閠章
　　史不可一日无也良史才则旷世不多觏也左氏之后史汉并称良史纪表志传之体马迁创始班固继作其法遂不可易魏晋以还惟陈夀之三国志欧阳修之五代史差为近古然夀之短诸葛也比于雪怨而索米见诋抑又甚焉欧阳不为韩通立传苏公亦甞讥之夫嵗逺则异同难明代近则恩怨多乖徴实则有目睫之虞矫诬则有人鬼之谴故以昌黎之才亦逊谢不遑史固难言防我
　　皇上天授亶聪祖经祢传既修
　　皇清玉牒实录又纂辑四书讲义皇舆攷人物考诸书文治丕茂又将有事明史监前代之得失以信今而传后诚盛举也且胜国诸史未有不成于后王者逺不具论宋金辽三史元臣脱脱总其事而元史之成则宋濂王祎为之今
　　国家膺图秉箓三十年余矣明史废而不修后将何稽防而论之其难有八一曰考据后汉纪传发源东观梁陈二书父子继成盖创始者难为功因旧者易为力也明史如大政纪吾学编宪章录诸书皆起自洪永讫于万歴啓祯二朝信史阙然此考据之难也二曰裁制马迁叙三千年事五十万言班固叙二百年事八十万言非固详而迁畧而多寡悬殊唐书修后事増于前文省于旧按明二百七十年纪表传志动湏累尺繁则芜杂畧虞挂漏此裁制之难也三曰核实所见异词所闻异词所传闻异词有疑必阙古圣所称前朝载籍佚于兵燹而子孙志传类多曲笔鉴定衡平吾斯未信此核实之难也四曰定论议礼则子张桂而绌杨罗讲学则祢紫阳而祧新建百喙争鸣防成聚讼尤可异者杨左崔郑黒白较如而三案旋定旋翻知我罪我志在春秋此定论之难也五曰门户甘陵之部分自清流蜀洛之党成于贤哲明季门户清浊判然事异往昔然张汤以后贤不入酷吏寒暑笔端古今同叹此门户之难也六曰牵制古人修书出于一人之手成于一家之学班马是也后此分曹共局是非抵牾议论蠭起腐毫辍翰相持不下此牵制之难也七曰忌讳事渉本朝崔鸿匿书不出因避唐讳百药甘受世讥盖文字常伏危机吹毛动成大戾彼亡虞之佐或以兴秦吠尧之犬本以忠桀弃则失真着恐触忌此忌讳之难也八曰程限班掾承其父彪端绪积思二十余年犹待女弟昭以卒业宋祁出守成都许以唐书自随盖以事在千古非可取办嵗月也若急就之章绳以八法疾行之歩律以采齐当不然矣此程限之难也要以作之者数人议之者千万人嫺词赋者乏史裁善记问者短笔札工捃拾者罕定识严综核者少持平所谓擅三长而去五失盖难之难者也

