<!-- { "loadSidebar": true } -->
　　①双眼，孙抄本“眼”作“目”。②容绝足，孙抄本“容”作“空”。 ③骊龙，陈刻本二字互乙作“龙骊”。④小舠，陈刻本“舠”作“船”。 

　　十灰 

　　润山 隙光孤影勉裴徊，秋雨夤缘长碧苔。尽弃身名抛恨去，如常色笑引诗来。僯家莫弄落梅曲，盛世原宽咏桧才。传语门前鴎鹭伴，知闻未断漫相猜。 

　　汉桥 梧窗无语月低徊，挂壁龙吟生绣苔。与世违多皈梵果，为书误不恨秦灰。麟楦自诧寻常眼，凤臆终矜急难才。黄独紫芝还我去，蛣丸鸱鼠莫须猜。 

　　石斋 随他燕雀雅裴徊，已见朱阑惹绿苔。束楚何当支大厦，奔流端不顾微灰。鸱夷自赛江湖愿，枹鼓难明堂阜才①。只此山深朋好绝，虎嗥豨啸莫相猜②。 

　　【校异】 

　　①枹鼓，孙抄本“枹”作“抱”。②豨啸莫相猜，陈刻本“豨啸”作“猿噪”，“莫”作“浪”。 

　　十一真 

　　润山 许多世事莫开唇，戴笠相逢各饮醇。丘壑欲容高枕士①，儿童犹识濯缨人。唫深庾亮楼中月，思入庄周梦里身。一线江湖缘未断，渔翁何事滞垂纶。 

　　汉桥 酒为销忧强入唇，醉乡怜我果清醇。看呼五白赊豪客，听抚孤桐见古人。半市半朝杂处地，亦僧亦梵苦唫身。若无铃柝频惊梦，何异秋江隐钓纶②。 

　　石斋 莫贪鲤尾与猩唇③，桂蠹蓼虫久自醇④。不向盐梅尝异味⑤，翻从毒草见真身。牢骚鬼射沙中影⑥，割截天全线下人⑦。自是触肤通世法⑧，髑髅在处感青纶。 

　　【校异】 

　　①丘壑，孙抄本“丘”作“邱”。②秋江，孙抄本“江”作“深”。 ③莫贪，陈刻本“莫”作“谁”。④桂蠹，陈刻本“桂”作“蘖”。⑤不向，陈刻本“不”作“莫”。 ⑥鬼射，陈刻本“鬼”作“兔”。⑦天全，陈刻本“全”作“停”。⑧触肤，孙抄本“触”字空阙，陈刻本“触”作“残”。 

　　十二文 

　　润山 澹漠天光闲自分①，愁心一半送斜曛。秋蛩泣露惊颓壁，倦鸟寻枝避断云。欲向沧溟窥道岸，未教剑气触星文。乱离满地劳瞻顾，何处家移野草熏。 

　　汉桥 秋光无赖又平分，骑马红尘较易曛。羁客杯铛空皓月，美人环佩隔高云。墙蛩韵切猗兰操，江雁声逥织锦文。归梦欲成还坐起，贝龛添取百合熏。 

　　石斋 残基歴乱已难分②，复泻空杯祷落曛。白首系官如祝髪，长天送老属孤云。人经多难思偏远，赋为销愁语不文。最忆垩庐员石下，松脂枫乳共龢熏。 

　　【校异】 

　　① 澹漠，孙抄本“漠”作“汉”。②残基，陈刻本“基”作“碁”。 

　　十三元 

　　润山 莫羡明时鹓鹭尊，应秋萤火煽黄昏①。论心幸倚人如玉，席地偏宜月到罇。白壁余晶仍射斗，青铜合老未惊魂。不堪重忆昨年事，潦倒犹怜谏草存。 

　　汉桥 沧州吾道亦何尊，赤米白盐朝复昏。鸥侣绝无峰对面，瓦衣何有雨倾盆。开笼放鹤怜垂翅，薙圃分华欲醉魂。底事衰年轻一掷②，到家羞说舌犹存。 

　　石斋 率野仍知虎兕尊，蛰虫径不悟朝昏③。紫苔任蚀腰中剑④，白浪频翻马上盆。百战坠肌犹有骨⑤，片言折胁但销魂⑥。宫绦允矣吾夫子⑦，莫说香柔舌自存。 

　　【校异】 

　　①应秋，孙抄本“秋”作“和”。②轻一掷，孙抄本“轻”作“经” ③蛰虫，陈刻本“蛰”作“热”。④腰中剑，陈刻本“腰”作“匣”。 ⑤坠肌犹有骨，陈刻本“坠肌”作“沙场”，“有骨”作“吐气”。⑥折胁，陈刻本二字作“黯备”。 ⑦宫绦允矣，陈刻本“宫”作“官”，“允”作“久”。 

　　十四寒 

　　润山 同异可将人面看，无妨对酒静波澜。风凉自解秋香好，日暮方知远道难。半夜青藜燃太乙，多年清梦醒邯郸。目前道气追随是①，何处尘埃更正冠。 

　　汉桥 海月遥怜女儿看，鱼龙何夜不生澜。言愁我自经愁惯，破笑方知强笑难。万国烟霾呼战鬼，中原豺虎断征鞍。便归未卜归何日，徒叹梅真蚤挂冠。 

　　石斋 明月人当渔火看，一行葱渫也翻澜。观生已识有生累，阅物方知望物难。是处未应题绝笔，此翁何苦据征鞍。秋冬射猎真无艺，乞得鹿皮制小冠。 

　　【校异】 

　　① 目前，孙抄本“目”作“日”。 

　　十五删① 

　　润山 独有秋思不可删，三时珍重一身闲②。静中稽古堪心醉，愁里逢人易鬓斑。大海遗珠悬北斗，孤云带雨下西山。屋梁落月情如许③，未免夷犹去住间。 

　　汉桥 蕙合滋荣艾合删，主恩何敢怨投闲。名题虎观新开典，官躐鸠曹独领斑。腰骨伸来仍傲菊，头皮留得未惭山。【衣＋丘】为宵旰分乡梦，时绕红云玉仗间。 

　　石斋 十七部书一夜删，离身萧斧即高闲。艰贞不敢闻箕子，眀哲随它笑史班。吴市故家犹辨姓④，草堂神物别移山。铁围尽处无开诺⑤，万岁君恩出此间。 

　　【校异】 

　　①案南明刻本此韵三人诗次序与其它诸韵同，即依次为叶廷秀、董养河、黄道周，孙抄本则董养河与黄道周前后位置互易，将次序改为叶廷秀、黄道周、董养河。②一身闲，孙抄本“身闲”讹作“时间”。③情如许，孙抄本“情”作“清”。④犹辨姓，陈刻本“犹”作“仍”。⑤开诺，陈刻本“诺”作“路”。 

　　一先 

　　润山 披离亦侣饮狂泉①，乍听秋声意惘然。无那思君如满月，不堪顾影在壶天。野情仍昔怜孟雅，生计凭今逊睡贤。欲辨西阳乌尽处，山川满目蔚风烟。 

　　汉桥 负他白石与青泉，顾影樊笼一哑然。衰凤片鸰终瑞世，愁胡双眼自横天。榆收难学平津媚②，箨落深思王蠋贤。字作蝇头书未蠹，草玄高阁也凌烟。 

　　石斋 杖头跑地得云泉，帝与筮魂又栩然③。皓首不须谈物命，枯苗安敢负穹天。豢牛自识羊皮贱，宝鼎宁知柳下贤④。兽炭狼烟争岁暮，此身轻带介山烟。 

　　【校异】 

　　①亦侣，孙抄本“亦”字空阙。②平津媚，孙抄本“津”作“情”。③筮魂，孙抄本“筮”作“巫”。④宝鼎，孙抄本“鼎”作“甲”。 

　　二萧 

　　润山 但看木落怅先凋①，却望千门月色遥。此处投珠无按剑，几人炼汞胜吹箫。平沙集雁云初懒，凉雨寒蝉秋渐骄。遂有壮心成泮涣②，还山我欲混渔樵。 

　　汉桥 回首明湖枫渐凋③，六桥尊酒故人遥。同心月冷松间带，乞食风凄江上箫。北雁飘来多避缴，南鳞徙去不通潮。侨家城曲吾孙在，何日携书偩老樵。 

　　石斋 雪尽松寒喜未凋，故园万里讵云遥。中原刁斗依清啸，南国松梅碎玉箫。胡马夜阑齐饮水，鲸鱼月出各窥潮。风烟岭表晴无恙，不使明时缺老樵。 

　　【校异】 

　　①怅先凋，孙抄本“先”作“未”。②壮心，孙抄本“壮”作“寸”。③枫渐凋，孙抄本“枫”作“风”。 

　　四豪 

　　润山 一书一剑半生劳，采得湘兰佩影高。霄汉原无留芥蒂，江湖多是闭蓬蒿。何须同异争三耳，祗见居诸唤二毛。布被蒙头惟稳卧，不知门外有风涛。 

　　汉桥 嘑牛嘑马亦何劳，厌听凄鸿入汉高。阅尽千秋空竹简，问来七尺只丘蒿①。仓鹰在臂争锋距，翡翠栖苕矜羽毛。抱病自怜还自笑，更深烧茗战秋涛。 

　　石斋 折辕炊火见薪劳②，却想晨门身事高。阿客到头轻【舛＋鸟】鷟，小山终古耐蓬蒿。五噫改字蛇添足，一臼移家燕落毛。何处饮牛更洗耳，手提竹枕听秋涛③。 

　　【校异】 

　　①问来，孙抄本“问”字空阙。②炊火，孙抄本“炊”作“吹”。③手提，孙抄本“提”作“持”。 

　　五歌 

　　润山 家山无计谢烟波，余课闲唫贫也歌。老近自知心省好，朝来其奈事生何。兵荒驿路棠阴少，将相池台蔓草多。摇落客情难对酒①，三秋一半梦中过。 

　　汉桥 频年浪迹在江波，风景撩人足啸歌。三夕洞庭皆月伴，一帆庐阜奈云何②。仙人鹤去遗丹少，骚客风流洒墨多。非为缁尘涤逸翮，秋山谁胜不堪过③。 

　　石斋 渔龙白日撼名波，纵有窹言不敢歌。画局半枰生已老，石头双柱意如何。裁将皂帽辽东近，乞得丹砂勾漏多。莫谓刺舟渔父傲，洞庭深处少人过。 

　　【校异】 

　　①客情，孙抄本“客”作“穷”。②庐阜，孙抄本“庐”作“芦”。③谁胜，孙抄本“谁”作“虽”。 

　　六麻 

　　润山 十亩荒残不用嗟，孤萍一缕繋天涯。那更多事唫为苦，赖有能闲餐渐加。客路空闻求塞马，世情应蚤辨弓蛇。可怜歴乱风烟里，秋色先人已到家。 

　　汉桥 楚水扁舟更可嗟，巫云三载断天涯。烟迷鹦鹉春衫湿，雨听潇湘雪鬓加。汉女有魂皆药草，渔人无梦不桃花。悲愁欲拟离骚怨①，阁笔东僯宋玉家②。 

　　石斋 敏手谁能辨咄嗟，容头身过即生涯。八行封去青云寂，一部书成白发加。沧海舟能浮贝叶，武林溪莫禁桃花。马头亭馆多无碍，喜得墙东未有家。 

　　【校异】 

　　① 悲愁，孙抄本“愁”作“秋”。②宋玉家，孙抄本“玉”作“王”。 

　　七阳 

　　润山 明镜难窥鬓上霜，贞心幸不委凄凉。风雷乍动闻天笑，松菊犹存佩月香。独向孤滩怜逝水，只宜半亩问芳塘。四休居士逢人懒，消得清尊又夕阳。 

　　汉桥 絺时不蚤备严霜，短褐何辞耐夜凉。肉断菔根生暖气，卉残菊蕊动微香。寄儿好护藏书架，戒仆休枯养鸭塘。更喜老兄林下健，归陪诗酒趁春阳。 

　　石斋 江南枫桕好经霜，从此红云试晚凉①。不信冰车轻蹴岸，自耘佛瓜动奇香②。风平挂席看疏岛，日午收盐过小塘。泛泛卜居谁得侣，殷雷多半载山阳。 

　　【校异】 

　　①试晚凉，孙抄本“试”作“赋”。②佛瓜，孙抄本“瓜”字空阙。 

　　八庚 

　　润山 静里秋容晚更清，愁心暗与暮云平①。凉天方歇蜩螳语，征路重看枤杜荣。尚有黄花酬晚节，可无白日送归旌②。还山应触檀槽泪，仍似风檐雨夜声。 

　　汉桥 在山泉浊出山清，今古英雄亦不平。但有画龙难作雨，可令嘉穗失敷荣。人无按剑怜才命，天试倾辀识性情。东舍看花西舍酒，何知凄恻是秋声。 

　　石斋 万斛阿胶河水清，千群精卫海当平。欲教玉气如泥软，不忍兰根学艾荣。血出铜人犹有命，毛黏石蛤遂无情。开颐错说前生事，已作六花花外声。 

　　【校异】 

　　① 暮云平，孙抄本“暮”作“莫”。②归旌，孙抄本“旌”作“津”。 

　　九青 

