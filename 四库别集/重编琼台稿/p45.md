<!-- { "loadSidebar": true } -->
　　诗有三经首之以风所谓风者民俗歌謡之诗诵之者则一方民情之好恶风俗之美恶得以考见非若后世骚人墨客流连光景之作顾于民情风俗有关于天理民彞可以为世教助者漠如也予尝不忘吾乡风俗之厚其人大抵质直谨厚安土重迁无有所谓告讦之风矫伪之习富有力者往往笃姻党节用度割欲畏义不忍以其身轻犯非礼之事干刑宪戕肢体以贻羞乡里有一于此众共鄙且危之至于宦族子孙则又矜门地自爱重今虽贫且弱犹以先世衣冠自负不肯茍同众人贫无力者亦各安其分勤生而务本服劳富室以为衣食资不屑为奸慝事凡此数者自予宦游南北凡所履厯之地皆鲜有焉今予去家官禁近逾十年于兹其心未尝一日不在大海之南而于下田畨蛋之门尤切切然也乡人有以事来京者相见之际輙首问及之皆曰非复昔日矣近同邑陈君汝翼来为予言尤为详切吁何乃至是欤岂老成前辈凋落殆尽后生晚辈无所渐染而然欤抑或后生晚辈刚愎自贤谓昔人罔闻知而弗顾欤不然则风俗日趋于薄如人既老而不可复少欤吁可叹也已汝翼邑故家子知礼重义而姻亲交识又无非大家世族为乡人望者幸因其归僣放古诗人国风之余意赋诗八章追述吾乡往昔风俗之厚以叹今不能然汝翼归抵家有相过者试歌以侑尊岂无因予言而惕然兴起翻然改悔者乎或有诋予言为过者非知诗者也幸勿信之尚以质诸舅氏衡倅公必有所处矣诗列于下云
　　忆昔吾乡全盛时人人如好不相疑亲邻来往情无间时节追陪礼不亏老大相逢惟讲古交游防合敢言私近闻风俗防非旧因尔南归一问之
　　忆昔吾乡全盛时富贫贵贱总相宜田园多少咸安分门戸髙低各自持词讼不因私忿起科差一任县官施近来风俗殊非昨惆怅令人有所思
　　忆昔吾乡全盛时居民不识使君谁才兴私念频中止倍出官钱敢后期礼数粗疎情意好言谈戆直内心慈相逢无用夸乖巧毕竟前人不是痴
　　忆昔吾乡全盛时弟兄和乐共怡怡但知父母均遗体不为妻孥竞殖私白首相防能有几黄金多积亦奚为思量何似贫家好身后无人争是非
　　忆昔吾乡全盛时每逢时节共游嬉元宵灯火明城郭端午龙舟竞水湄书语摘为灯上谜乡歌暗射帕中词只今无复当年盛怀古思乡重叹咨
　　忆昔吾乡全盛时老翁游衍后生随散花莲社同抛颂扫石榕隂对下棋酿熟瓮头连滓吸骣将果下带驹骑年来文物虽差胜无奈淳风日渐漓
　　忆昔吾乡全盛时一家门戸大家持心平那肯亏天理头白何曽识宪司不为薄赀疎骨肉忍将遗体受鞭笞淳风一变嗟何及遮莫渠前诵我诗
　　忆昔吾乡全盛时逢人长是动遐思从来天理何曽冺谁道民风不可移表率正须前辈在匡扶全赖众人为知君质实能敦义临别丁宁重致辞
　　送钱先生归荣诗序
　　南京吏部侍郎云间钱先生以万夀圣节进表来京师年适七十有一因上章乞致其事上俞其请陞南京吏部尚书给与诏命赠其祖若考赐以玺书俾给驿以归葢异数也先生再上章谢恩固辞所陞秩继有恩典宠颁以为归荣之诏一时翰林诸君咸欣欣然有喜色以为儒者之荣请于先生愿摘诏防归荣二字以为先生堂名咸有述作付先生归寘诸堂间以侈上恩大哉圣人之言其所关系甚深且大自有史册以来上下数千年间人臣之出而仕仕而归归而荣者代不数人间或有之亦皆其人老而自归归而人以为荣未有出自君上之口颛颛然谓如此而归归而为荣者也于乎先生何以得此于上哉葢必其平日忠赤之忱积厯之素有以结于上心非偶然也先生归搆屋以玺书归荣二字揭诸楣闲稽首而仰观恒如昔人所谓尧言万世如见天威不违咫尺者然则先生自耆而传之年以至于百年期頥之际何者而非上之所赐其为荣不特为今日之归则虽异时全归首丘之后以至于千百世之久子子孙孙尚永享其荣于无终穷哉濬感先生知爱最深临别不能无言谨奉圣天子归荣之防摭先生平生出处大凡为七言诗十章用附翰林诸君大作之后先生归老于九峰三泖之间当夫美具难并之际游衍欢适之时时呼童子歌之以为夀庻几区区爱慕不已之心寓于音调抑扬之间恋恋之情恒在如左右云
　　萧萧白髪老词臣此日归荣荷主恩四十一年经世业敛将回去理田园
　　玉殿东头第一班今朝宰相是天官新衔写在文章上留取人间百代防
　　归荣两字是天言髙掲楣间侈帝恩昼日炷香开凤勑时时解说与儿孙
　　东南名郡古云间位极人臣仅再看不似先生全晚节龙章凤诰照江干
　　呶呶谩尔沸虚声敢保驺虞不杀生不待百年公论定九重天意自分明
　　出使藩邦却赠金谪官海邑恵民深至今遗爱编成集写出忧勤一片心
　　硕学宏才谩自持髙文大册未完施归闲好展经纶手颂徳论功畣圣时
　　归去松江海上村坐敦雅俗化比邻都将圣主恩荣意散作九峰三泖春
　　文如韩柳字钟王词翰人间已遍藏自古立言期不朽从头葺理旧篇章
　　临别依依感故知老来只恐见无期他年得遂南归愿重上髙堂拜令仪
　　送陈秉和南归诗序
　　余通家弟陈秉和以闾右起实京师几二十年于兹朝廷悯其久而且老也除其名籍放归故乡将行来别予于太学逺游轩余家与秉和同里闾先祖考皆与秉和祖考交好余兄弟与秉和兄弟尤相亲厚余自二十有七岁即离家居京师今年六十有一矣中间归家者通计不过四五载平日官居所交与者皆九州四海之人惟秉和以通家弟来相与聚处朝夕过从谈论家园往事乡里耆旧忘其身之在逆旅也今其归矣余年日老方以虚名为内外所称许乞骸骨之请未能遽得遂于秉和之去宁能不恻然于心乎嗟乎天地之间地界如许其大生人如许其众人之于地界不能处处往于生人不能人人识所至之地固有限所识之人亦有数惟于所生之处同里闬之人所生虽有先后长防而落地即相与也其视彼偶然而邂逅暂合而遽离者岂不有间哉然则予于秉和之去也宁能不动首丘之念而起故乡飞鸟啁啾蹢躅之感哉虽然秉和往矣予不久亦将尾其后而追之也于其行为诗一十六解以写我懐抱秉和将归以报讯我朋侪子弟豫栽花酿酒以俟我归若或尚迟迟未归也歌其词以想其人庻几如或见之乎诗曰
　　万里家乡逺六旬年纪髙平生首丘念此际正忉忉【右一解】
　　见子归家去翩然亦欲归腰悬金钑带身重不能飞【右二解】
　　归去下田村弟兄无几存寄声唐重器交谊约重敦【右三解】
　　学士庄中景年年趣不同诸公行乐处应念主人翁【右四解】
　　瞻玉堂前竹年来几许长谁知清景布只为别人凉【右五解】
　　见说青山上郁然成茂林几时携酒果约友共登临【右六解】
　　老我思归切天恩未肯从几时林樾下坐我白头翁【右七解】
　　昔日轮堂地如今学士庄烦君为料理莫遣放牛羊【右八解】
　　曽作野花亭栽花花未成敢烦乡里彦为我重经营【右九解】
　　佳景层层出幽花日日开江山如有待専望我归来【右十解】
　　禾稼年年穗鱼鰕日渐多乞身归去日共饮醉无何【右十一解】
　　寄语故乡侬须敦礼义风业农惟务本积学在专攻【右十二解】
　　少日同袍友先归得我心好培青翠树迟我共乘隂【右十三解】
　　见说吾孤侄年来肯读书书香今有继欢幸欲何如【右十四解】
　　寄语吾儿道谦卑谨自持丁宁休怙势似我未官时【右十五解】
　　老景难为别那堪送故知家中凡百事仗汝为扶持【右十六解】
　　送蒋生归省诗序
　　礼曰老而传所谓传者非但谓其家政也而于其平生所守有所得者尤切焉夫人非生知不能不资于学学非一日之积也资禀有髙下所得有浅深而其所以得之也又有难易焉茍得之于己而不及用用之而不克尽或用矣而无所纪述焉方其壮也尚或他有所觊今既老矣决无可用之期或用止于是而不可复进与夫用矣而或至于遗忘不有所传一旦溘先朝露则所学随身澌尽矣岂不可惜哉予自防有志于学凡身之所至耳目之所见闻心思之所注想茍有益于身心有资于学识有可用于斯世斯民者无一而不究诸心焉筮仕以来即以文字为职业凡其平日所学而似有所得者随事以应用或用之而验或用之而不验或未及用用之不知其验与否今头童齿豁去死期不逺矣欲一一笔之书以俟后世冀或有知我者焉然精力衰而笔路荒不能如素志矣独奈何哉每于中夜兴思抚枕发叹一世士子汲汲功利惟举子业是务可与告语者谁欤乃岁戊戌予年五十有八矣距礼老而传之岁仅十有二春秋焉耳适有防子之戚而清湘蒋生以故人子来见悯予戚戚也而慰解焉跽而言曰先生幸与先人有一面雅冕愿执弟子礼以终身予意其止欲习举子业尔拒之生曰冕之志不专在进取先生进教之幸甚时生年未及冠发西广解未利春官循例当归家乃毅然留居京师逆旅中从乃兄昪厯仕督府朝夕来予舘下考徳问业者三年今兹再试又不利将归省其母氏别予逺去欲留之而不可得因念昔宋太史年几七十始得方希古于其别去也作诗十有四章送之予虽不敢上拟太史公然得一英才而训饬之喜动顔色而天理民彞不能自已其心则无以异于太史公也因步其韵特笔以送生其所以期望于生以永吾无穷之传者意在言外生其念念不忘无徒谓强聒一一宜书绅庻如太史公之所望于其徒者然诗曰
　　文章有大家制作称妙手欲知为文法如造内法酒【右一解】
　　既如蜂酿蜜又如蚕吐丝不见勤织女嫁有百袭衣【右二解】
　　至理须静观防心休外慕恋恋忧子母一步数囬顾【右三解】
　　欲任万钧重宁见頳两肩急就无钜功凡事无不然【右四解】
　　生意畅于春清气生于夜防铁可成金糖霜原是蔗【右五解】
　　老成悼无传赖汝以解忧我有百车货寄汝万斛舟【右六解】
　　悠悠天尽头勤行亦可往有事勿预期勿忘勿助长【右七解】
　　叮咛出我口妙契在汝心爱身如爱玉受言如受金【右八解】
　　织锦由寸缕成山岂一篑譬如农耕田不为旱潦废【右九解】
　　与其求人知孰若求之天西子防不防反羡嫫母妍【右十解】
　　采木来山中彼此初不异一入工师手乃独成良器【右十一解】
　　试金当以砺磨玉须用沙春融氷化水日映云成霞【右十二解】
　　我心日思归后防难数遇须知岁月驰疾似追风骥【右十三解】
　　老景难为别愁懐未易开髙堂宁觐后念我早从来【右十四解】
　　夀严陵先生七十岁诗序
