<!-- { "loadSidebar": true } -->
　　或问：「治天下孰为大？」曰：「权为大。」「权曷为大？」曰：「权也者，道也。孔子曰：『可与立，未可与权。』权者，圣人之大用也。惟圣人为能执行天下衡而权之，以重轻乎天下之事，以合乎道也。」「曷谓权？」曰：「犹之称锤也，以从衡也，以称物平施，以应天下之变者也。」曰：「权孰为大？」曰：「礼乐征伐为大。孔子曰：『天下有道，礼乐征伐自天子出。』」曰：「然则今圣天子一制一作，厘正百王，是谓礼乐自天子出矣。诚有道之世也。」曰：「是则然矣。非圣天子聪明睿智，古之神圣者，其孰能与於此！」曰：「然则征伐之权，何以谓自天子出矣？」则应之曰：「天子有征无战。故曰：『天子讨而不伐。』讨者，出令以声其罪於天下而已，不伐之而与之交战也。征者，正也，讨而正之而已也。如中国诸侯顽民有暴乱，则天子讨而正之则已，使其邻国连帅与其司寇自诛伐之则已也，而我中朝圣人坐治之而已也。如外国有篡逆，则天子讨而正之则已，使其国人与其臣民自合攻之诛之则已也，而我中国圣人坐定之而已也。」或曰：「然则亦有伐乎？」曰：「然，诚有之，非是之谓也。如北虏犯我北边，则北边守臣北伐之；西羌犯我西边，则西边守臣西伐之，而御之，而使之远遁，则已矣，不好大喜功而远逐其利也。」或曰：「若朝鲜、安南则礼义之国也，彼则来有朝贡，我则往有封诏，如之何而勿正也？」则应之者曰：「然。属者安南国王与其后裔，为其臣陈暠，及莫登庸父子后先篡害，据而夺之国，拒其余裔於南海之滨，绝其贡道。黎氏遣其臣出万死，航海而来告变矣。圣天子闻之，赫然斯怒矣。发大号，命大臣，将往征之矣。」「其时内外之臣，有或言不宜伐者。问之，则曰：『古者明王不治夷狄，羁縻之而已，以不治治之而已。』」则应之者曰：「非是之谓也。古者天子不伐夷狄，征讨之而已，以不伐伐之而已。」曰：「曷谓以不伐伐之，征讨之而已？」则应之者曰：「征也者，正也。讨也者，讨也、问也，讨问其罪於其国，使人人得诛之。是谓以夷狄攻夷狄，而以不伐伐之也。以不伐伐之者，是谓不伐之伐也。军法曰：『不战而屈人之兵。』是不战之战也。以我讨，词宜直也，故讨词为上，伐次之，战又次之。讨者，坐定之道也。且夫上天之生圣人也，将代天以理万国也，故称之曰『天之子』，谓当代天以理天下万国之不理者，如子之乾父之蛊然也。代天以理华夷万国，而平其暴乱，奉天之道者也。如之何弗讨弗正？」或曰：「是则然矣。曷谓不治夷狄，以不治治之者？」则应之者曰：「谓其土俗不同，不可以中国之礼乐政教治之，因其俗而治之，以不治羁縻之而已如是也。今二国既通朝贡封诏之礼矣，安南既闻之叛乱矣，犹听其篡夺而不之治也，可乎？若夫有所不之治者，非是之谓也，谓非礼义之国也，所不以告者也，所不可知者也，如北虏西羌之类是也。焉得而知之乎？焉得而治之乎？」或曰：「我圣祖戒后世勿伐安南矣，是又不宜伐也。」应之者曰：「非是之谓也。夫戒不伐安南者，圣祖嘉其国王陈日煃率先倡义归顺也。抑谓无罪而伐之，或利其土地，而郡县之将随征随下随叛，无益徒损者也。非谓讨罪吊民以安其子孙黎庶者，反不可也。且今莫登庸父子敢行篡逆，据我天朝世封之国，不讨正之，则大权废弛矣。」或曰：「黎氏其先亦篡其主陈氏而有其国，先朝恤人民糜烂，而因以封之，今莫氏篡黎氏，一间耳，以逆篡逆，可不必伐也。」则应之者曰：「黎氏篡陈氏，已经先朝一时权宜，恩宥之矣，累封之矣。累封之则名义正矣，乃今因其被篡，而曰『不治之』，又追咎之，何以异於既入其笠，又从而招之者乎？恐非所以教华夷也，是使四夷化之，篡篡无已也。其可乎？」或曰：「其国崎岖，有山岚之翳，有富良江之险，有悬兵深入之虞，有馈饷不继之虑，如之何可征之矣？」则应之者曰：「先朝曾三征而三下之矣，而郡县之矣。且今非必伐之之谓也，但讨之之谓已也，正之之谓已也，使彼不得以自安，不能以一日自立於华夷而已也，使其国人人人得而诛之而已也。我兵不深入焉，夫何虞？以逸待劳，夫何崎岖？我履平易，夫何险？我不费斗粮，夫何馈饷之虑？」或曰：「汉弃珠崖，后人高之。何必讨也？」则应之者曰：「弃之可也，等之如北虏西羌可也。今安南，礼义之国也，朝贡封诏之通也，而可弃之，而可如是乎？且安南黎氏贡道，已久见阻绝於莫氏，航海而来告变矣。圣天子已赫然斯怒矣，而顾可如是乎？且设使朝鲜之人或效其尤焉，而来告来闻焉，固亦可以如是处之乎？可以为常乎？臣有以知圣天子高天下见，独观乎万化之原，未必如是也。圣天子恭行天地之道者也，必不如是也。易曰：『立天之道，曰阴与阳；立地之道，曰柔与刚；立人之道，曰仁与义。』仁义者，天子之所以行大权，以奉承乎父天母地之道者也。故前者圣天子初闻莫氏篡逆，赫然斯怒，命往伐之者，义也。继而念彼叛逆者莫氏一人也，若往伐，而先为之鱼肉者，一国亿万之人民也；且讨而不伐者，古天子之礼也；是以迟迟焉。今也因颁尊天之诏於天下，且命大臣文臣捧诏於朝鲜以及安南，以往谕其国，岂不曰『彼犹同在上天覆帱之内者也，曷忍弃之』，使知皇天上帝之为尊而不可犯也。犹冀其什一、百一、千一、万一有悔改焉，或有不终自外於天地而反正焉，以毋伤我人民也，仁也。否则将为万全之策，所谓以言语代斧钺者以行焉，亦什一、百一、万一而无遗筭，不费我中国斗粮，不折我中国一兵，不疲我中国一卒，而可以一举而求定焉，以大惠一国之人民於无穷者焉。是又圣天子神武不杀，仁之至、义之尽者也。必将敕谕捧诏大臣文臣往谕之，若曰：『尔莫氏父子篡放我天朝封裔，犯我纪纲，胁我人民，据我土地，盗我府库，窥我名器。我圣天子赫然斯怒，出命讨尔之罪，命诸侯臣会兵伐尔，以征尔篡尔逆，以告於皇天上帝而恭命焉。正天下之大义也。然犹缓兵以需尔，庶几尔有悔祸乎！而我得以保恤我一国之人民乎！』或曰：「尔莫氏庶几有卑辞以归顺矣。其意若曰：『黎氏衰微而让国於我莫氏，国人共推戴於我莫氏，我莫氏不敢受，乃举其人民土地以归天朝，天朝其断焉。』」「呜呼！词似顺矣，信乎？其诡乎？黎氏何以有航海之告篡乎？何以黎氏无让表乎？若有之，知果黎氏为之乎？抑莫氏诡为之乎？永乐、宣德年间之诈，屡可知也。今我圣天子至明至诚，不逆尔诈，不亿尔不信，命我大臣文臣捧诏以谕黎氏之国，闻黎氏被尔莫氏逐之於海外矣。今尔莫氏诚自悔罪，宜御壁舆衬，面缚系颈而来，必自预求尔旧主之嫡裔，与余裔奉之以来，俯伏受诏，复其旧位，返我封国，正我纪纲，安我人民，归我土地，完我府库，明我名器。如是者，尔乃真悔祸矣，非诈矣。我圣天子必恤我人民，取尔悔悟，必将命我大臣，受尔(壁)[璧]，解尔面缚，去尔颈组，焚尔舆衬，待尔父子以不死，置尔於海滨一区，百里之地，使食之世世，以御魑魅。尔身、尔子、尔孙，得生已多矣，况有无穷之食乎！於是乃又谕之曰：『彼黎氏亦不能守信地，有不保国社稷之罪，削降为土府州，存(与)[舆]地数百里，奉其先祀，而其(倍)[陪]臣之有功抗贼者，及有忠义不从叛者数十人，各酌其重轻大小，而分之以土地。小不过百里，大不过二三百里，使世世守之，世世富贵，以君长於兹土。天子不有尔寸土，不利尔匹民，不赋尔税亩焉。如古之要荒之小邑者然，如今之田州诸土官、永顺诸宣慰者然。若州有大不率者，天子必命连诸州之众以讨平之，立其贤者则已，以安尔人民，俾不相篡夺不已，毒痡尔生民，以违我中国之化也。』此又圣天子体天地好生之至仁者也。若莫氏犹不能然，而徒虚饰卑辞，是诈也，伪也，非信也，非真悔祸也。盖将饰尔诈伪以欺我矣，堕我於计中矣。冀因而受封於尔，如黎氏初篡之故智然矣。以欺我人民，矫我上帝，蔑视我国体，阴弛我大权。往者尔既负滔天之罪矣，今又愈益倍焉，尔之罪遂大不追矣，尔其思之。一出於天，一入於渊，出入之间，不能以发，尔其思之。夫然后命之诸侯臣，戒我烽警，耀我武备，威临於其边焉则已；勿伐焉，以待其变焉则已。」或曰：「请闻分地之义何谓也？」则应之者曰：「乃不闻贾谊治安之策乎？众建诸侯，以分其力。今亦众建君长，以分其力。力小则易制，永永不能生大变焉，此万世惠民之利也。夫何疑？」或曰：「莫氏若不悔祸如前之云，则如之何？我圣天子必将如初命，命将出师，而伐之乎？抑已乎？」则将应之者曰：「若悬兵深入，以犯不测之险。疲我将士，敝我甲兵，费我刍粮，是谓穷兵黩武也，是谓逐外以耗内也。汉武西南夷之征可鉴也。我圣天子神武不杀，必不如是也。所谓征伐自天子出者，非谓天子自伐之也。天子之兵，有征无战也，讨而不伐也。莫氏若欲诡辞以攘其国，若不悔如前之为，则二臣必将完(壁)[璧]以归报於圣天子，圣天子必将数莫氏十恶，如嘉靖十六年文武大臣会请钦奉成命者，如永乐年间数陈叔明二十恶而榜暴之者，以声罪於其国之臣民而勿伐焉。且告之曰：『黎氏，尔[旧]主也；莫氏，尔世雠也。我天朝圣天子，尔之大君也，[尔]之大父母也。上天命之，凡内外君长有罪，必讨而正[之]无赦，天之道也。尔宜体上天不外尔蛮夷之心，体我圣天子不[忍]弃尔人民之心，不忍糜烂尔赤子之心，不忍使尔人[民]赤子为鱼肉而我为刀俎之心。前年命将，将命出师以讨尔莫氏之罪矣；将由云南之蒙自、广东之钦州、广西之凭祥及闽、广之海舶，四路并入，灭尔无难矣。复轸念之，书云：「火炎昆冈，玉石俱焚。」夫叛逆作祸者，一莫氏也；大兵四路而入，必有腹背受戮，先当其祸者，乃一国亿万之人民也。人民，天之人民也，天子赤子也，故徐徐然缓兵以需焉。今莫氏又为卑辞以诱我，使我堕其计而授之封，以定其篡焉。其大诈大不悛如此，盖自昔惯习之矣。於是天人共愤矣，明神共诛矣，彼不顾其子孙将无类矣。春秋之法：「臣弒其君，凡在官者杀无赦；子弒其父，凡在官者杀无赦。」弒逆之贼，人人得而诛之，不必天吏也。今诏尔通国之(倍)[陪]臣，若尔夷民，各以上天之心为心，各以圣天子之心为心，有能设计以擒莫氏者，有先胁从后悔过，以全身家，能设计以擒莫氏者，有黎氏之旧臣，拥黎氏之余裔，纠占城之氓众，各设计以夹攻而擒灭之者，我圣天子必禄尔功，分尔土。凡一国之地，裂数十府州以各畀於尔，以褒尔功，尔子孙世世来袭，享於无穷焉。尔等既获全尔身，保尔家，又荫尔子孙，去祸就福，享於无穷焉。尔何惮而不为乎？』夫如是，则一国之人，皆谋莫氏者也，皆莫氏敌也，皆欲灭莫氏而分其地者也。莫氏孑然孤立，将安施其诈乎！不数月之间，莫氏父子之头可悬於长安矣。虽以此待之三年、五年、十年可也。我无因逆封之之理，彼无一朝自安之势。我有讨辞而彼无凭恃，其机在我而不在彼，彼忙而我不忙，我无患而彼有患，我长逸而彼长劳，如是则我国体日昌，黎氏之气亦日张，而其兵力日集，国人皆曰：『天子曾讨之莫氏矣。吾何以从之？』如是者则莫氏之气日衰，党与日将反戈焉，是犹我授之戈也，特假手於彼人民也。如是者持之以岁月之久，通国将自生变也，是我坐制其定也。是故君子惟大居正而已矣，毋逐小利而已矣。天下之变，贞夫一而已矣。前所谓不费斗粮，不折寸兵，不疲一人而可成万全之功者此也。此讨而不伐之大效也，此天地之大道也，此天子之大权也，此以夷狄攻夷狄，而中国坐制其毙，以收成功者也。此之谓至德要道也，此纪纲所以永振，国势所以永昌，四夷闻之所以无怠无荒，来王之道也。」或曰：「有征乎？」应之者曰：「有之。虽以我圣祖之勇智神武，封安南王陈日煃及日熞，以后叔明篡逆，下诏数之，谕以春秋诛乱贼之大义，而却其丰贡焉。历日煓、日焜二世之擅立而不请封，终不加兵，继而天果假手於黎季牦以灭之。此圣祖讨罪不伐，而夷狄伐夷狄之大验也。然其时犹未悬赏以地耳，犹未下谕臣民合攻阴擒之令耳。且感应於默默之中如此，况今明示以春秋人人得而诛乱贼之法，有不翕然响应，去祸就福者乎！抑季牦犹为非善耳。特天假之手，不可诬也。纵使一时罪人未即就擒，彼已负天讨之罪名於天下，国人皆不与焉，彼将无以自立。中国之大权亦在我而不自失矣。若我听其诡辞而因以授之封，是自我与定其篡，是中国之大权自假与人，彼将得以自齿於诸夷之间，是犹借寇以兵而赍盗以粮矣。我圣天子仁义并用，必不如是舛也。是故一阴一阳，杀生弛张，天之道也；一柔一刚，舒翕昭章，地之道也；一仁一义，恩威偕行，圣人之道也。阴阳刚柔合德，仁义中正变化，三才之道也。」或曰：「斯讨词也，将焉达诸其国之臣民乎？」则应之者曰：「圣天子正正之词，堂堂之道，由广西之凭祥、广东之钦州、云南之蒙自诸路而达之其国之有司，其国之有司以达於逆莫氏，必将传达於黎氏暨其遗臣民矣。」「有未尽达者，则如之何？」曰：「乃不闻鲁仲连聊城之事乎？我之有司必将誊黄万数，系矢而射之其境，其境人得之，必欣欣然以相告焉，皆将以莫氏为奇货矣。莫氏回顾左右之伪臣与国人，皆其敌国矣。由是一国皆离心解体矣。」或曰：「莫氏既有卑辞，因而授之，顺且无患，不亦可乎？」则应之者曰：「吁！是患之大者也，是不可之大者也。且莫氏诡辞也，诈计也。诡辞诈计以欺我也，欲欺我皇天上帝也，欲欺我堂堂天朝，欲以欺诈攘而有之也。使我一堕其计焉，是我则助恶也，我则中国而夷狄也，我则大权因以日弛，如火销膏，不自觉其日损也。四夷八蛮渐以效尤，而不知其如风之微，渐不可长也。唐藩镇之事可鉴也。」或曰：「昔安南黎利之篡陈氏也，宣德之间，亦曾宥之矣，因封之矣。今循行国家故事，何为不可？」则将应之者曰：「我圣天子恭行天讨，事天明，事地察，以追踪二帝三王之道也。若祖宗一时权变故事，宁肯以为常法乎！如天命天讨何？我圣天子厘正百王之谬多矣，宜不其然。夫仁至义尽，圣人之所以体天地之道也。其孰能之哉？我 圣皇盖古之聪明睿智神武不杀者。」 
