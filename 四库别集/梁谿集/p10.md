<!-- { "loadSidebar": true } -->
　　风廻雨霁已春残景色苍茫杳霭间芳草渡头看緑树白云飞处见青山莺啼燕语愁肠断亲老家遥泪防斑却笑腐儒何所用征商偷得半时闲
　　寄诸弟
　　自取飘零不复云索居终日念离羣送书未见来黄耳陟岵惟知望白云素发偏亲乌鸟急青春诸季棣华分天涯只有思家切须使音声不辍闻
　　寄内
　　南迁道逺不相携锦字还嗟雁到迟玉臂云鬟同夜月绣屏金鸭独香帷诸儿应解勤修习稚女遥怜弄喔咿何日得归同隐志孟光举案定齐眉
　　夜坐三絶句
　　春夜沈沈气倍清残编读彻忽三更金釭挑尽空搔首又听檐间雨滴声
　　平生最喜夜看书人静心闲乐有余识尽古人兴废事何如一枕梦华胥
　　中宵风雨透窻纱独坐无聊却念家三月浙江无信息寒灯何事结成花
　　夜坐观斗
　　帝车运转天沈沈杓携龙角魁枕参斡旋造化岂终极斟酌元气分阳隂物随南北自生死时系俯仰成古今摄提大角顺所指其余万象徒森森舜观玑衡齐七政致治不独薫风琴后来方士诚幻怪罡歩禬禳难究寻闽山春月多雾雨夜霁天影髙而深七星错落挂北户芒寒色正方照临我来瞻仰但再拜颇见天地照回心酒浆不挹西柄揭讵敢更作诗人箴
　　志宏送千叶莺粟走笔代简【先是右文罗公示双林録予方阅经饮茶而花至故卒章及之】
　　世传莺粟如纸花品目不为人所嘉那知亦解吐繁艳深红浅白凌朝霞一窠千叶类芍药传种本自何人家栟榈乞得不敢惜长须走送声呀呀杜门宴坐观内典方丈寂寂如毗耶散花侍女一笑粲居士黙然惟啜茶季明之子登第戏成小诗并纪岩桂之异
　　怪底春山桂开早仙籍浮香逺相告固知钟爱在贤郎谁谓笔根无显报亲賔来贺如云奔车马煌煌于氏门七杯燕客吾未与应欲特开东阁樽
　　再赋志宏千叶莺粟
　　春深百草争开花天香国色世共嘉谁令莺粟亦妍好濯濯似举风中霞一畦同种偶千叶巧思端属东君家年来居士已忘物对花聊复一笑呀色空本是不二法何用自生分别耶更思崖蜜煑牛乳甘滑满瓯全盛茶
　　罗畴老同逰栖云院瞻礼新藏
　　寳峯古丛林深寂云所栖中有大寳藏涌海蟠蛟螭庄严极精丽金碧光陆离诸天宫殿地轴森铁围雷音出妙响震破羣生疑天人所瞻仰神物应防持吾闻金仙氏变化难思惟毫端见寳刹芥子藏须弥能于一尘里法轮常转移谁将创物智设此妙圆机佛语菩萨语収拾靡有遗八万四千偈转一弹指时功多用力少权实相因依伟哉象教力天造非人为无量大居士精进心不疲夙植众德本爰得真依归咄嗟檀施开成此一段奇相携结胜縁洗我既往非获闻第一义刮眼资金箆超然脱尘垢清净真摩尼





　　梁谿集巻八
　　钦定四库全书
　　梁谿集巻九　　　　　　　宋　李纲　撰诗五【在沙阳作五十一首】
　　闻七弟叔易登科
　　戏成短歌从志宏求芍药
　　志宏供芍药再赋前韵
　　次韵罗丈留寳峯长老之作
　　罗畴老所蔵李伯时画马图二首
　　从志宏求芭蕉　　　松架
　　再赋芭蕉　　　　　次韵志宏赠丹霞师葺西轩毕工
　　次韵罗脩撰赠丹霞三首
　　移花　　　　　　　菖阳
　　兴宗许借盆荷以诗索之
　　再赋西轩　　　　　次符读书城南韵志宏供笋以诗报之　早起
　　黄道夫恵纸
　　吴亲寄甆枕香炉二首
　　邓成彦供茉莉以诗答之
　　平津阁望雨
　　次韵题乐全庵赠邓季明
　　次韵题棣华堂　　　陈兴宗供茉莉
　　季明惠含笑花　　　萤火
　　泛碧斋【并序】　　　　次韵志宏见赠拙轩
　　题吏隠轩　　　　　寄陆敦礼二首
　　闻仲辅弟自陈便亲得南康军逍遥观
　　重午　　　　　　　志宏遗枯梅产芝读四家诗选四首【并序】夜坐观书
　　读李长吉诗　　　　读孟郊诗
　　足成梦中作　　　　纸笔墨尽戏成
　　梅雨　　　　　　　初见荷花
　　志宏以家所生新芝遗予并以诗来次韵报之
　　闻七弟叔易登科
　　吾家世儒业教子惟一经迩来四十载父子三成名【亲老元丰中登科后三十余年予尘忝今又舎弟了当】忆昔尘忝初非才厠羣英胪传被殊渥姓氏落寰瀛【予尘忝时蒙特防政官与学官差遣皆优恩也】天子亲识擢屡对云龙庭玉音每褒谕必及吾亲宁同朝大明宫搢绅以为荣【予蒙擢用每赐对上必询及亲老其后备员宪台以职事进对时亲蒙恩提举醴泉观亦以是日朝见上顾予曰卿父子同日造朝搢绅荣事】君恩太山重欲报鸿毛轻迂愚得放逐不复叹飘零尔今又登第相去才九龄勤劳酬素志烜赫振家声箕裘端不坠义方益芬馨季弟亦乡选来年试春卿云鸿继高举桂苑同飞鸣子壮可起家予衰欲归耕勉哉脩逺业正值时休明
　　戏成短歌从志宏求芍药
　　东风不隔沙阳僻嫩蘂浓花自春色栟榈也是可怜人每送梁谿慰愁寂迩来芍药已盛开供花未到吾须覔赋梅岂害广平刚乞醯更觉防生直为将烂熳数枝红伴我淋漓一丸墨
　　志宏供芍药且以诗来再赋前韵
　　谁道心闲縁地僻梦里何尝有空色小牕一枕觉来时燕语莺啼春寂寂忽思春尽芍药开赋诗试与幽人覔短篇才去花已来却愧诗词太狂直嫣然数朶玉楼春何似江南穪落墨
　　次韵罗丈留寳峯长老之作
　　至行孤高金不坚犀颅鹤骨自巉然寳峯即是如如体何用归休更覔禅
　　罗畴老所藏李伯时画马图二首
　　边人牧马如牧羊羣族散置初无伤妙哉龙眠笔有眼作此冀北才而臧素纨盈尺十二匹骨相毛物皆非常青骢紫燕五色满骍骐骝骆骃骊黄旁行侧睨复回顾矫首奋鬛嘶风霜背驰正立尽变态意气磊落如腾骧想当盘礴初运思工与造物争毫芒此中念虑讵可熟至言发药诚难忘从此絶笔不画马但写妙相依圎光斯人于今又黄土斯画可寳宜珍藏【伯时留意画马毎欲画必观羣马以尽变态有僧劝其不如画佛后遂絶笔】
　　右蕃马
　　房星之精下天驷产此骐驎奉天子龙媒徕自大宛城汗血生从渥洼水那知妙手居合淝笔端能出神俊姿顾视清高气深穏志意俶傥精权竒兰筋秀骨连钱直细毛萧捎丰颊臆金鞿络首牵奚官自中伏波铜马式一疋驻立一疋行坐看千载风云生鸾旗在前属车后虽有絶足何由呈
　　右御马
　　从志宏求芭蕉
　　小圃初宜夏灵蕉日日新轻风摇鳯尾疎雨湿青巾结荫留嘉客移根许散人轩中拙居士黙对欲观身
　　松架
　　予葺兴国西轩为阅藏教之所搆松架以御西照感而赋诗
　　羇旅随縁即道采松结架障斜阳摧残自带青青色森爽犹传细细香佛氏解将华作界骚人爱把药为房我逰法藏酬初志宜得苍官助防凉
　　再赋芭蕉
　　带雨移根润惊雷展巻新清阴浸白防碧色照乌巾戒酒杯翻叶挥风扇傍人幽姿随处好休问不坚身
　　次韵志宏赠丹霞师
　　倾葢相逢亦有縁那堪心契更同年六根净处三生现一防通时万法全莲社子能知旧侣香山我亦学癯仙丹霞妙悟思良觌千偈澜飜看涌泉
　　葺西轩已毕工奉呈志宏成彦
　　华藏千函得纵观庄严聊使道安巧遮斜日青松架旋植新花红药栏弹指寳楼开处逰心法界到时寛含容万象犹余地须作毘卢丈室看
　　次韵畴老赠丹霞三篇并寄丹霞以代简书
　　太虚元湛寂妙用起云雷若解明如镜何须冷似灰不能汲水机圆自笑翻羮手捩愿从明眼高人为看三生寳地
　　右送次丹霞归瑞光岩韵
　　佛法如沧溟深广初无底欲以蠡测之望洋颡已泚我生乃虚幻瀛渤一沤起安得具眼人为发无生理丹霞古禅伯一派曹溪水出岫或云行遇坎亦渊止谛观古文诗相识佳句里闻风欲见之踊跃不能已丰岩距平津飞锡片时耳愿将雪澡心试听风生齿
　　右次自警示丹霞韵
　　移花
　　幽人怜我葺幽轩为植名花满槛前须信人穷天未厌炎晖变作养花天
　　志宏送石菖蒲乃菖阳也作此诗以戏之
　　石上菖蒲何所拟虬然连络龙蛇尾寸余九节痩根茎能辅五臓坚髪齿清泉白石养案间璀璨芬芳诚可喜子于何处得此本叶大根麤恐非是乞隣岂误进菖阳遗我还将比芹子物虽非是意已勤且置盆中浸寒水
　　兴宗许借盆荷以诗索之
　　隠圃清和夏景初小盆荷芰已扶疎借公瓦沼开花种伴我松轩晏坐余断取当如妙喜国庄严且作化人居秋风幻出芙蕖后来去须观本一如
　　志宏见和西轩诗再赋前韵
　　休将内外别逰观【列子务外逰不如务内观】一处安时在处安画虎若成那类狗牧羊已熟不须栏芥瓶厯厯光明现华藏重重境界寛笑指庭前花树子为言欲作麽生看
　　次符读书城南韵
　　伏承宫使修撰丈颁示次退之符读书城南韵佳篇仰见义方之训不胜叹服特令属和尤难为言牵强吟成以塞严命幸望笑覧
　　騄骥有骏足调御始服舆天资已髙迈淬砺资羣书敏学复好问端由方寸虚超然适正道克慎在厥初百家见异户六艺知同闾愽观而妙柬奥义将灿如纎缴下云鹄沈钩出渊鱼精思理难遯笃志道匪疎溉根食其实浚源导成渠反已类学射求心犹放猪精英谢糟粕光景走蟾蜍寸阴寳尺璧防味胜浮蛆是中苟得趣何适不可居问言何以然得之在学欤譬犹大农家丰年多蓄储人皆升斗窘已独仓箱余自饱以及众愽施诚乐且文章乃余事笔墨为耕锄当为丹山鳯勿作黔中驴本末固有序未菑那得畬致身霄汉上登降白玉除朱云既折槛辛毘亦牵裾爱君当以诚危言岂邀誉自古富贵者磨灭同丘墟何如任直道用舍随卷舒不能乃自弃君子其疾诸愿言力学人去去无踌躇
　　志宏供笋以诗报之
　　琅玕为竹鐡为鞭长就新萌本类拳味防不须甜说蜜肤腴更觉软胜绵锦防与脱重重缚玉版来参的的禅知子供予端有意欲教蔬食学神仙
　　早起
　　平时懒惰只随縁日照堂东尚栩然华藏欲逰须勇猛繐帷虽好莫留连收将枕上黄粱梦印取心中大觉仙从此寓轩须早作魔军未破可安眠
　　黄道夫恵纸
　　文房嘉楮制敲氷遗我千畨得未曽敢比蛮牋修五鳯愿将绮语赞三乘金花乍觉毫端滑玉版尤宜墨防凝只恐多言空费纸更将文吊剡谿藤
　　吴亲寄甆枕香罏颇佳以诗答之
　　逺投瓦枕比琼瑜方暑清凉惬慢肤莹滑色侵蕲竹簟玲珑光照愽山罏便便何必书为笥栩栩方将蝶梦吾枕上片时聊适志黄粱未熟到东呉
　　右甆枕
　　华藏初逰愿力坚寳罏已现佛陀前神通何似维摩诘熏习聊同白乐天沈水香焚烟缕细巻云花透月轮圆愧烦逺示将何用聊伴虚堂晏坐禅
　　右甆罏
　　邓成彦供茉莉以诗答之
　　芳花遗我比琼瑰慙愧幽人自防培名字曽于佛书见色香今入寓轩来旋妆雕槛修清供更促繁英使早开须信庄严资众力道化作雨华台
　　平津阁望雨
　　平津景物晚依依正是梅黄麦秀时云气遮山来骤雨水痕侵石涨湍谿蒹葭带渚披离叶松栢连山鼓舞枝迁客不堪流落恨慿髙北望意凄洏
　　次韵题乐全庵赠邓季明
