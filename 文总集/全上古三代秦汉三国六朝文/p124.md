<!-- { "loadSidebar": true } -->
　　天地之气，以类相应，谴告人君，甚微而著。雉者听察，先闻雷声，故《月令》以纪气。经载高宗鸲雉之异，以明转祸为福之验。今雉以博士行礼之日大众聚会，飞集於庭，历阶登堂，万众睢睢，惊怪连日。径历三公之府，太常宗正典宗庙骨肉之官，然后入宫。其宿留告晓人，具备深切，虽人道相戒，何以过是！（《汉书·五行志》中之下：鸿嘉三年三月，博士行大射礼，有雉飞集於庭，历阶登堂而鸲，后雉又集太常、宗正、丞相、御史大夫、大司马车骑将军之府，又集未央官承明殿屋上。时大司马车骑将军王音、待诏宠等上言。）
　　◇复对诏
　　陛下安得亡国之语？不知谁主为佞谄之计，诬乱圣德如此者！左右阿谀甚众，不待臣音复谄而足。公卿以下，保位自守，莫有正言。如令陛下觉悟，惧大祸且至身，深责臣下，绳以圣法，臣音当先受诛，岂有以自解哉！今即位十五年，继嗣不立，日日驾车而出，行流闻，海内传之，甚於京师。外有微行之害，内有疾病之忧，皇天数见灾异，欲人变更，终已不改。天尚不能感动陛下，臣子何望？独有极言待死，命在朝暮而已。如有不然，老母安得处所，尚何皇太后之有！高祖天下当以谁属乎！宜谋於贤知，克己复礼，以求天意，继嗣可立，灾变尚可销也。（《汉书·五行志》中之下：后帝使中常侍晁闳诏音曰：「闻捕得雉，毛羽颇擢折，类拘执者，得毋人为之？」音复对。）
　　◎许嘉
　　嘉，昌邑人，宣帝许皇后从弟，为中常侍。元帝即位，袭封平恩侯，奉后父广汉后，拜卫尉，迁右将军。永光中徙左将军兼卫尉，代王接为大司马车骑将军。建始三年免。河平二年卒，谥曰共侯。
　　◇毁庙议
　　孝文皇帝除诽谤，去肉刑，躬节俭，不受献，罪人不帑，不私其利，出美人，重绝人类，宾赐长老，收恤孤独，德厚侔天地，利泽施四海，宜为帝者太宗之庙。（《汉书·韦玄成传》：大司马车骑将军许喜等二十九人以为。）
　　◇郅支县头稿街议
　　春秋夹谷之会，优施笑君，孔子诛之，方盛夏，首足异门而出。宜县十日乃埋之。（《汉书·陈汤传》：车骑将军许嘉、右将军王商以为云云，有诏将军议是。）
　　◎甘延寿
　　延寿字君沈，北地郁郅人。少为羽林，累迁辽东太守，免。起为郎中谏大夫，使西域，都护骑都尉，以斩郅支单於功封义成侯，迁城门校尉护军都尉。卒，谥曰壮侯。
　　◇上疏斩送郅支首
　　臣闻天下之大义，当混为一，昔有唐虞，今有强汉。匈奴呼韩邪单於已称北藩，唯郅支单於叛逆，未伏其辜，大夏之西，以为强汉不能臣也。郅支单於惨毒行於民，大恶通於天。臣延寿、臣汤将义兵，行天诛，赖陛下神灵，阴阳并应，天气精明，陷陈克敌，斩郅支首及名王以下。宜县头稿街蛮夷邸间，以示万里，明犯强汉者，虽远必诛。（《汉书·陈汤传》）
　　◎陈汤
　　汤字子宫，山阳瑕丘人。宣帝时为太官丞。元帝初举茂材，被劾下狱，后为郎。建昭中迁西域副校尉。矫制发诸国兵，破斩郅支单於，赐爵关内侯，拜射声校尉。成帝初免，后以言事下狱，夺爵为士伍。王凤奏为大将军从事中郎。永始初免为庶人，徙敦煌，又徙安定。哀帝时还，卒於长安。王莽为安汉公，追封破胡侯，谥曰壮。
　　◇上疏自理
　　臣与吏士共诛郅支单於，幸得禽灭，万里振旅，宜有使者迎劳道路。今司隶反逆收系按验，是为郅支报仇也！（《汉书·陈汤传》：司隶校尉移书道上，系吏士按验之，汤上疏言。）
　　◇上封事请徙初陵
　　初陵，京师之地，最为肥美，可立一县。天下民不徙诸陵三十馀岁矣，关东富人益众，多规良田，役使贫民，可徙初陵，以强京师，衰弱诸侯，又使中家以下得均贫富。汤愿与妻子家属徙初陵，为天下先。（《汉书·陈汤传》）
　　◎张博
　　博字子高，宣帝张婕妤之兄，坐诖误蕃王，与婿京房皆弃市。
　　◇报谢淮阳王
　　当今朝廷无贤臣，灾变数见，足为寒心。万姓咸归望於大王。大王奈何恬然，不求入朝见，辅助主上乎？（《汉书·宣元六王传》：王遣人持黄金五十斤送舅张博，博喜还书谢，为谄语盛称誉王，因言）
　　◇复遗淮阳王书
　　博幸得肺附，数进愚策，未见省察。北游燕赵，欲循行郡国求幽隐之士，闻齐有驷先生者，善为《司马兵法》，大将之材也，博得谒见，承间进问五帝三王究竟要道，卓尔非世俗之所知。今边境不安，天下骚动，微此人，其莫能安也。又闻北海之濒有贤人焉，累世不可逮，然难致也。得此二人而荐之，功亦不细矣。博愿驰西以此赴助汉急，无财币以通显之。赵王使谒者持牛酒，黄金三十斤劳溥，博不受；复使人愿尚女，聘金二百斤，博未许。会得光书云，大王已遣光西，与博并力求朝。博自以弃捐，不意大王还意反义，结以朱颜，愿杀身报德。朝事何足言！大王诚赐咳唾，使得尽死，汤禹所以成大功也。驷先生蓄积道术，书无不有，愿知大王所好，请得辄上。（《汉书·宣元六王传》）
　　已见中书令石君求朝，许以金五百斤。贤圣制事，盖虑功而不计费。昔禹治鸿水，百姓罢劳，成功既立，万世赖之。今闻陛下春秋未满四十，发齿坠落，太子幼弱，佞人用事，阴阳不调，百姓疾疫饥馑，死者且半，鸿水之害殆不过此。大王绪欲救世，将比功德，何可以忽？博已与大儒知道者为大王为便宜奏，陈安危，指灾异，大王朝见，先口陈其意而后奏之，上必大说。事成功立，大王即有周、邵之名，邪臣散亡，公卿变节，功德亡比，而梁、赵之宠必归大王，外家亦将富贵，何复望大王之金钱？（《汉书·宣元六王传》）
　　◇报淮阳王
　　已许石君，须以成事。（《汉书·宣元六王传》）

卷四十四
◎翼奉
　　奉字少君，东海下邳人。元帝初征待诏宦者署，历中郎博士谏大夫。
　　◇上封事言邪正
　　臣闻之於师，治道要务，在知下之邪正。人诚向正，虽愚为用；若乃怀邪，知益为害。知下之术，在於六情十二律而已。北方之情，好也；好行贪狼，申子主之。东方之情，怒也；怒行阴贼，亥卯主之。贪狼必待阴贼而后动，阴贼必待贪狼而后用，二阴并行，是以王者忌子卯也。《礼经》避之，《春秋》讳焉。南方之情，恶也；恶行廉贞，寅午主之。西方之情，喜也；喜行宽大，巳酉主之。二阳并行，是以王者吉午酉也。《诗》曰：「吉日庚午。」上方之情，乐也；乐行奸邪，辰未主之。下方之情，哀也；哀行公正，戌丑主之。辰未属阴，戌丑属阳，万物各以其类应。今陛下明圣虚静以待物至，万事虽众，何闻而不谕，岂况乎执十二律而御六情！於以知下参实，亦甚优矣，万不失一，自然之道也。乃正月癸未日加申，有暴风从西南来。未主奸邪，申主贪狼，风以大阴下抵建前，是人主左右邪臣之气也。平昌侯比三来见臣，皆以正辰加邪时。辰为客，时为主人。以律知人情，王者之秘道也，愚臣诚不敢以语邪人。（《汉书·翼奉传》：平昌侯王临欲从奉学其术，奉不肯与言，而上封事。）
　　◇因灾异应诏上封事
　　臣闻之於师曰，天地设位，悬日月，布星辰，分阴阳，定四时，列五行，以视圣人，名之曰道。圣人见道，然后知王治之象，故画州土，建君臣，立律历，陈成败，以视贤者，名之曰经。贤者见经，然后知人道之务，则《诗》、《书》、《易》、《春秋》、《礼》、《乐》是也。《易》有阴阳，《诗》有五际，《春秋》有灾异，皆列终始，推得失，考天心，以言王道之安危。至秦乃不说，伤之以法，是以大道不通，至於灭亡。今陛下明圣，深怀要道，烛临万方，布德流惠，靡有阙遗。罢省不急之用，振救困贫，赋医药，赐棺钱，恩泽甚厚。又举直言，求过失，盛德纯备，天下幸甚。
　　臣奉窃学《齐诗》，闻五际之要《十月之交》篇，知日蚀地震之效昭然可明，犹巢居知风，穴处知雨，亦不足多，适所习耳。臣闻人气内逆，则感动天地；天变见於星气日蚀，地变见於奇物震动。所以然者，阳用其精，阴用其形，犹人之有五臧六体，五臧象天，六体象地。故臧病则气色发於面，体病则欠申动於貌。今年太阴建於甲戌，律以庚寅初用事，历以甲午从春。历中甲庚，律得参阳，性中仁义，情得公正贞廉，百年之精岁也。正以精岁，本首王位，日临中时接律而地大震，其后连月久阴，虽有大令，犹不能复，阴气盛矣。古者朝廷必有同姓以明亲亲，必有异姓以明贤贤，此圣王之所以大通天下也。同姓亲而易进，异姓疏而难通，故同姓一，异姓五，乃为平均。今左右亡同姓，独以舅后之家为亲，异姓之臣又疏。二后之党满朝，非特处位，势尤奢僭过度，吕、霍、上官足以卜之，甚非爱人之道，又非后嗣之长策也。阴气之甚，不亦宜乎！
　　臣又闻未央、建章、甘泉宫才人各以百数，皆不得天性。若杜陵园，其已御见者，臣子不敢有言，虽然，太皇太后之事也。及诸侯王园，与其后宫，宜为设员，出其过制者，此损阴气应天救邪之道也。今异至不应，灾将随之。其法大水，极阴生阳，反为大旱，甚则有火灾，春秋宋伯姬是矣。唯陛下裁察。（《汉书·翼奉传》）
　　◇因灾异上疏
　　臣前上五际地震之效，曰极阴生阳，恐有火灾。不合明听，未见省答，臣窃内不自信。今白鹤馆以四月乙未，时加於卯，月宿亢灾，与前地震同法。臣奉乃深知道之可信也。不胜拳拳，愿复赐间，卒其终始。（《汉书·翼奉传》）
　　◇上书请徙都洛阳
　　臣闻昔者盘庚改邑以兴殷道，圣人美之。窃闻汉德隆盛，在於孝文皇帝躬行节俭，外省繇役。其时未有甘泉、建章及上林中诸离宫馆也。未央宫又无高门、武台、麒麟、凤皇、白虎、玉堂、金华之殿，独有前殿、曲台，渐台、宣室、温室、承明耳。孝文欲作一台，度用百金，重民之财，废而不为，其积土基，至今犹存。又下遗诏，不起山坟。故其时天下大和，百姓洽足，德流后嗣。
　　如令处於当今，因此制度，必不能成功名。天道有常，王道亡常，亡常者所以应有常也。必有非常之主，然后能立非常之功。臣愿陛下徙都於成周，左据成皋，右阻黾池，前乡崧高，后介大河，建荥阳，扶河东，南北千里以为关，而入敖仓；地方百里者八九，足以自娱；东厌诸侯之权，西远羌胡之难，陛下共己亡为，按成周之居，兼盘庚之德，万岁之后，长为高宗。汉家郊兆寝庙祭祀之礼多不应古，臣奉诚难居而改作，故愿陛下迁都正本，众制皆定，亡复缮治宫馆不急之费，岁可馀一年之畜。
