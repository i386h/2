<!-- { "loadSidebar": true } -->
　　书复广文曹司训近得书厯叙防宦鄢陵见慕之切且极称道区区行已出处之义以愚老岂敢当其万一且区区素与广文未识面特以鄢陵前后风声相接之故遂荷此厚爱足见广文好善之心无间扵踈数也所要作殷少师比干集序又见广文景仰忠贤之心然区区思之至再以称许少师之仁己见于先圣孔子之言后人虽欲重累其辞谅无以出其一言之外者以是果扵不敢作非有吝也以厚意不可虚特具小简以复惟广文裁察妙甚
　　答阎禹锡书
　　广文阎先生足下别来数年以气味之同未尝少忘于懐两年连得两书乃知足下之见爱亦如愚老之思足下也但前后所称道者皆不敢当耳承喻陞清秩得以所学励英才乐可胜道邪又喻取朱子文集语类诸书掇其精者题曰晦庵要语云欲寄示此正欲快覩早寄为妙所要读书续録但愚老自偹遗忘耳亦何足观也近读近思録程子谓方道辅曰经以载道诵其言辞解其训诂而不及道乃无用之糟粕耳觊足下由经以求道异日见卓立于前有不知手之舞足之蹈窃谓因经以求道乃进学之至要盖凡圣人之书皆经也道则实理之所在茍徒诵习纸上之经而不求实理之所在则经乃糟粕如程所云也以足下之眀敏扵程子要语从事必熟特以愚老敬慕之切故敢凟言之更希留意妙甚率此奉复欠偹惟心照不宣





　　敬轩文集巻十二
　　钦定四库全书
　　敬轩文集巻十三
　　眀　薛瑄　撰
　　序
　　论选序
　　昔真文忠公编文章正宗厘为四体其一议论也议论见于经史者如唐虞三代君臣之言孔曽思孟问答之语以至后世英贤之谈辩名臣之章防儒先之著述或陈经世之要或发天理之微或指切当世之务或剖析理欲之几虽所言各殊而皆所谓议论之文也然文忠所録自春秋内外传至汉唐而止于六经孔曾思孟之书则不及者盖以圣贤大训不当与作者同録扵以示慎重耳我朝设科取士罢诗赋中塲易之以论盖即所谓议论体也文制既新士习亦变由是秉笔缔思者咸以古人自期而文章之中程度者蔚有可观然厯科既多小録散在四方每不得以聚观为叹鄢陵司训东鲁王惟善氏乃能收集厯科以来小録选其论之精粹者彚为一编余间阅之不惟快吾夙志实足以见我国家徳泽涵煦之深人才之盛而议论之纯正有不愧扵古人也又以见惟善编选之劳庶几乎文忠公之遗意而可行扵后世也于是为之序以冠其端云
　　送白司训序
　　理之在人心固无先后而人之觉是理者则有先后焉先觉者以斯理觉后人俾暗者眀邪者正故谓之师自邹鲁之教衰而斯理不眀于世所谓师之名虽是而其实则非矣如杨墨许行之学庄列老佛韩谷孙吴之教当时习其事者固各以师称之矣然迹其所为非徒无益而邪说恠行所以壊人心害仁义贻患扵天下后世者可胜道哉至濓溪周元公始以一理二气五行化生万物之妙作为图书以发二程二程复因圣贤遗籍推究而扩大之以觉当世之学者及紫阳朱子上得伊洛之传以道自任一时及门之士莫不去暗即眀去邪即正由是师之名与实殆不异乎邹鲁之盛其所以眀天理正人心有功于天下后世者岂小补哉皇眀定四方一文治纵横等家悉皆禁黜内外学校咸以眀经之士为之师经以程朱氏之说为之主盖谓经之所载者理能通乎经斯能眀理以觉夫人茍经有不通则理有不眀理有不眀则后学无所啓发取正而人将惑于他岐其流亦不下扵杂学之师矣此校官为軄虽卑而闗系为甚大也吾乡白公该博卓伟言直行方以眀经中乙榜两任校庠克慎所职而学者知奋今以荥阳司训秩满将行县令沈公索予文以赠予遂厯道夫师之名实班之眀晦以告公公其益当审所去取而慎所觉哉
　　送王汝霖大尹序
　　余尝读西汉书见循吏六人传又读东汉书见循吏十二人传以谓两汉治最近古何贤守令落落如是耶盖人才之难自昔然也我皇眀绥万方兴百度凡任民社者尤重其选余生也晚愧不得遍识天下贤豪之士独于余邑大尹王公幸知其贤焉往年余在河南乡人至谈公之贤不容口当是时余固闻其名矣犹未得其为人也其后公朝京师往来河南道中连得两见耳其言论目其威仪余又得其为人矣犹未知其政也又二年余归故乡谒公于公署退观其所以设施者肃之以威而敷之以和威故乡豪市猾破胆灭迹莫敢售其奸和故愿民弱姓安扵里闾无呼号顿捽之扰至是扵公之政始得其详焉自是别公去逾数嵗今年冬复归河南之鄢陵则公之威恵在人心者益深于前矣余既随计不可少留公亦将考绩天官余恐公之政将移扵他而兴吾民之思也遂厯道余之知公者非一日以为公赠且志扵私牍以俟夫太史氏之笔焉
　　荥阳送别图诗序
　　侍御刘公丁内艰服阕豸冠绣衣将归扵朝士大夫相与载酒殽饯扵荥水之濵酒三行县令沈君言扵众曰古人之别或为文以畅情或为图以状景皆所以笃交道寓不忘也今兹侍御公之行不有图而歌咏之又岂古人为别之义哉扵是命工绘荥阳送别图俾序其端余观图之所载山之髙水之流烟云草树之相滋人物舟车之彷佛其于临别之景悉矣若夫赠言之重祝规之情则岂图所能显哉此既图而必申之以辞也侍御公少防庠序有声及登台署简黙庄重眀敏寛恕风节固已表着于时矣是行也益当摅诚竭忠登进才贤屏黜奸宄大振风纪俾事业闻望伟然赫然炳如丹青传之信史则是图与文并可以为后日之美谈矣士大夫之工乎诗者歌以系之
　　赠王给事中序
　　君子之学贵乎扩其量而已量本宏大而拘于有形之器故外有所感则中有所迁所谓本自宏大者盖亦不胜其小矣不观诸水乎减之一勺则耗加之一勺则满者蹄涔也多方引之而不加少众流趋之而不加多者江海也江海之量固大矣而犹有涯阶是而进扵无涯之量岂非道之大而无外乎尝观之古人其大若江海之量者固亦有之至于小得则喜小失则戚者盖亦不胜其众也量之不同乃如是哉今之校官俗訾为冷职恒人处是能无戚容者固鲜或一旦去此而陟扵尊显能无徳色者为尤鲜也先人在鄢陵时王惟善先生适为司训余侍先人侧窃观先生之为人谨于自脩勤于教人于凡学宫有所脩立尽心尽力若治其私室然盖将终身安扵是而不慕乎外视恒人之戚扵是者既有间矣及其考绩天官集诸教职而试之将防其尤者以充近职既而先生之威仪文辞独颖出一时遂有给事黄门之选余往贺之则见先生之言谈举止与居教职时丝毫无所异所谓自得之色无自而窥焉余因切叹曰人臣之厯阊阖登玉阶载笔纪事恒得瞻日月之光者惟给事中为然自其职亲地禁不与他等为显且荣也眀矣今去冷职而骤处是欲其不自矜也难矣哉先生独能视荣澹无二致防卑显为一节非能扩大其量不以外之所得为欣戚者其能然乎由是见先生之量进扵道体既未可涯至于处尊显之地更有大扵此者必无所满矣扵是乎言
　　御史箴解序
　　御史箴者元张文忠公所作也公为御史时尝着风宪忠告以眀风纪之要又作是箴并以致戒焉大义言御史之职闗系甚重任是职者当思其重而为所当为戒所当戒其言简其理偹其词直其义切诚宪臣之药石也公既没而其箴盛行扵世今内自台署外及臬司以至宪臣之家靡不列之于屏于几以比韦之戒传曰仁人之言其利溥哉信矣余以菲才承乏风纪恒诵是箴以攻其过暇日复述前闻为集解以释其义虽扵文忠公作箴之意未能尽得其蕴然读是箴者诚能因是训诂以翫其词求其意反诸身心而自省则当为当戒者固已不昧所从事又能厯览忠告全书而有得焉则扵风纪职业为可举矣
　　鄢陵县志序
　　郡邑之有志尚矣任土作贡见扵夏书九州之土九野之星掌之周职方保章氏自汉以来作史者亦皆有志以载当时之土宇虽郡邑之名或仍或革至于上则天文下因地理区宇一定之宜则有非私智所能改易也我皇眀肇一四方极海内外毕载图籍幅员之广前未之有也皇上临御之十六年爰命天下儒臣考郡县废置之由与夫山川风土之类编集以进于时鄢陵司训王惟善实修县志奉命惟谨乃摘抉经史询诹故老摭遗事扵刓碑断石之间访陈迹扵荒墟废址之内彼此更定其是非古今互求其实迹提纲举目细大不遗凡邑之肇置本末与夫分野所属山川所表沟池土地之绵厯户籍贡赋之盈缩风俗土产之宜宦迹人物之众县治庠序坛堚邮传剏建之始僧寺祠观桥梁陂池存毁之迹仙释之有无文士之题咏靡不博采而偹録之再阅月始克成编乃缮写为帙上之朝复将锓板邑庠传之永乆遂属余序余谓兰亭之防茂林修竹崇山峻岭逰观之乐耳好事者犹图而记之以传于后况兹一邑之志有稽扵古有考扵今其可尼而不传哉是书也俾邑之人覩其山川景物则坚其安土乐业之心观夫忠良孝义则兴其去恶向善之志是又岂非政教之一助哉是为序
　　周氏族谱序
　　上饶周秉忠示余族谱一帙求为之序余观秉忠先世家扵上饶者厯年滋多谱所谓元溪者盖其宗而元溪之分则自学録公始学録公以文学显扵宋而其后蝉聨相继各以儒吏医术著称扵时传六世有安世者号观复翁扵秉忠为髙叔祖乃始纂集闻见以谱其世而传诸家至秉忠先君子复取观复翁以降宗系之未登扵谱者条别以附秉忠又取其先君子軰行及其昆弟子侄各以序列于后由是周氏之谱克完无漏呜呼若周氏之祖子孙可谓善扵继承者已余扵是因有感焉尝观世之人莫不欲蕃昌其宗支殊不知积扵前者浅以狭其如后之人何譬之扵水捧块累石为寻丈之沼所潴不过咫尺之深决而求其流之长不亦难乎周氏则不然自学録公以来咸有所蓄而未施其积之富殆若长陂巨浸固已汪洋浩而广且深矣今秉忠始复以文学奋迹科目遂有分教之命周氏之积殆发扵秉忠乎吾见其沛然奔放而莫之御也然周氏之积而发者固可验使秉忠之后遑恤厥源而决之不已则广且深者亦将有时而竭矣惟能因余言以厯览其先徳之懿以世济其美焉则源益长周氏之发庸可既乎诗曰子子孙孙勿替引之余扵周氏亦云是为序
　　送孟县令林君致政序
　　圣朝稽古典礼以正百度士之入仕者进有禄秩之加退有引年之令所以始终优礼臣下之意可谓偹至也孟县令林君一朝以年逾六十将请扵朝如引年之令于时郡之交防来徴词以赠且言君之厯官乆矣然所至必有声司委积理簿书虽卑必举其事知大府毗守政虽显不易其心孟县号为繁剧自君来治之有法坐以无事上下咸才其为吾軰诚重其能而贤其去愿先生一言以张之余惟士君子扵进退之际尤所慎重观林君少而学壮而仕老而罢克保始终无悔吝之及非慎且重者其能然乎是行也不日得请于朝荣归故里见平昔之交防集乡闾之子弟樽酒之间尚当眀告以圣朝养老优贤之意使皆勉扵忠勉扵孝相率为礼义之俗则林君扵退归之际益可重矣
　　务本堂序
