<!-- { "loadSidebar": true } -->
　　岳君器之家庆图成以示予属为之序引予因得寓目焉层楼华轩荫以嘉树乌纱银章仪观伟然而坐乎其中者尊翁光泽君也翟冠霞衣俨乎如宾而相向者夫人赵氏也器之及其子洪玄巾蓝袍拱而立于左其弟用之明之率其子洋涫軰奉酒与肴趋而入于右僮奴欣欣各供乃事若将为君与夫人寿者而二老人齐荣并美安坐而享之人间之乐其有踰于此者乎圣人以寿归仁者而语其体曰静推其所喜好曰山光泽君之名仁人之所好也而自号以艮堂则其志可知矣少以春秋举进士累不第而志弗迁及宰光泽改广昌诚心待民庭无贰令而两邑之民皆安之荐丁家艰遂卧弗起杜门却扫处廛市若山林则其人又可知矣艮而止也静而有常也仁之事寿之基也则其与夫人齐荣并美坐乎一堂而享子孙之奉夫岂其过者抑器之积学而文其子侄又多秀颖行将蹑亨衢迹芳尘以君所未尽发者而施之于时则夫迓天休而延宠光以为君与夫人寿又有大于今日者方是时宜有高文洪笔发挥其事而何止予言虽然为岳氏庆其自今始也光泽君今年六十八以六月廿日生赵夫人年六十七以七月十有三日生而诸子以君生辰并为夫人寿云

　　铃阁春深诗序

　　吾郡守喻侯子干以成化壬辰二月二十有五日悬弧矢于蜀之内江后二十有五年当弘治丙辰以明经登上第出宰湖南还朝为省郎为御史扬厯中外又十有五年而当正德辛未剖鱼符来守吾郡方是时侯年甫四十神清而明气壮而锐若镜之出匣鸾刀之发铏而博大温良视物之在前无敢有或易者始至承大歉后公私匮乏天复亢旱侯致其精诚祷而得雨岁乃大熟流亡来归征税毕出闾里熈然复有乐生之意而喣育抚摩侯之勤亦至矣郡之耄倪乐岁之康感侯之仁抃舞讴吟未有以发也而适闻侯初度之在兹辰则相与讙曰斯不足以言乎于是教授江西彭君炼教谕蕲水张君颂而下率其诸生倡于学宫风于邦人而铃阁春深之诗作矣古之君子任天下之重处崇高之位功在于社稷泽被于生民诗人歌之不及其它而惟祝以寿盖禄位与名皆君子之所宜有惟寿则其于道也久而及于物者深其传于后者逺虽君子于是无庸心焉而人之情固以是为至也侯之年方壮而未艾千里之任未足以尽其才郡阁虽深严要非侯之久居也诸君以寿祝侯而必目以是意岂异于古哉四时之气惟春最和故在天为元而在人则为仁二月四阳气之中和之至也而侯生于是博大而温良元之德仁之量也而侯以之本其生以观其所履则夫迓天休延宠光由一方而天下以至于无穷如古诗人之颂又何足异者且夫坐铃阁之下当春深之候庻事理而民和讼庭空而无哗于以延宾僚称寿觞咏清香画戟之篇赓台莱杞李之章农歌逺闻丝竹间作今日之会非盛德其何以来之彭君以诗序属予予亦抃舞讴吟中之一人而未有以发者为即其首简书之使观于是者知诗人之深旨非徒以寿言也

　　棠溪春意诗序

　　棠溪春意诗一册凡若干首松之人士赋以为贰守王侯赠同赋者刘君文瑞谓予未有言且职史官宜为序棠溪者本西蜀之水名府之别馆有水焉环其东南实类之前守眉山黄公平顾而乐之曰是吾家溪也因取以名之且以名其馆所谓棠溪书院者是也书院为府之倅贰职清军者之所居有山石亭台之胜当春之和花卉竞发禽虫下上林影波光交暎互彻入其中熈然忘归不知其为城郭官府也诸君之名诗意其在此乎则自有书院以来至于今经几春自眉山至于侯居此者几人矣昔无述而今有作且以为侯赠诗人之意其殆可思乎名区胜地自有宇宙则有之而景与心会者十不一二江山人所乐也或对之而陨涕花鸟人所恱也或感之而増悲谷风之和舒迟日之暄丽朱门之与蓬戸一也吾松自古称富饶郡而近数年来旱潦相仍饥馑并作殍流之氓逃亡之室所在相望而侯之始至适当其时清心以检身约已以绳下凡可以椓吾民者丝毫无所容焉而又跋履郊廛出入阡陌为之筑堤防疏壅滞以备患于未然盖庚午辛未之间侯之无宁居者几半岁而田事一新天亦悔祸岁乃大熟虽侯之谦虚退弗敢承而四境之内饱而嬉暖而游覩霖淫而弗恐者其中固了然矣故前乎此之棠溪未尝无春也而若罔闻见今日之棠溪春非异于昔也而歌咏兴焉彼一卉木一禽虫之类果足以尽诸君之意哉一卉木一禽虫不足以尽意而诸君之意实于此发之则是诗也乃碑而韵者而可视以为流连光景之作也初侯既毕田事即董漕入都至彭城得旨而复今当得戒行新旧两漕为粟数十万鼠窃未靖众皆为难之而侯挺然就途曽不畏阻盖心乎为公故随事而有立如此率是而行将所至皆春而何止棠溪也侯名卿字维贤陜西咸宁人成化丙午贡士云

　　呉氏双庆图诗序

　　新安呉栋卿既卒业太学归省其父存和母孺人郑氏于其家将图所以为之悦者过吴门造其友文君征明而告焉征明欣然拂绢素为作双庆之图且歌以扬之诸君从而继之呉素多文士征明又其最也翰墨之精丹青之妙絶出一时而栋卿悦亲之心于是乎着矣栋卿举于乡予时在场屋有一日之雅焉因持以示予乞为序予曰然子之所以悦其亲若是而已乎吾尝覩子之家乘矣子家运干公早学晩仕泽止一乡东皋翁染指科名终隐弗售同知路判君惠泽在人而仕亦弗显所以积之者深矣文祯以来畜德靡耀至于存和敦朴俭勤称良于乡而又得孺人以为之助所以培之者亦不薄矣而直于吾子焉发之然则子之身其所负何如也而所以恱亲若是而已乎虽然吾圣人之训以扬名显亲为孝之终事而子云氏推孝子之心以日之不足而爱之人之情亦孰不欲务其大者顾时之未至吾亦难以预期而隙中之驹且不为吾亲而少憩也则随其分而致吾情焉亦岂非君子之所与者存和君今年五十四郑孺人今年六十中鹄之乡龟溪之原良田足以给宾祭华屋足以备燕休清池茂林足以笑傲而游衍也而又有佳子弟如栋卿者归自京华奉觞膝下展新图于高堂咏诸君之雅篇曰此皆某平日之交游也则所以乐其心怡恱其志岂有待于外哉栋卿学富而才良他日之功名殆未可量与夫瞻飞云而太息过峻坂而兴忧则其所得视今日为孰多而孝子之心宁为彼而遗此邪然则栋卿其无以前言而自沮哉

　　松江府志序

　　予往岁忧居前守令都御史宜春刘侯琬尝属以志事会予北上不果正德己巳予复以忧归明年庚午御史弋阳谢君琛按部来松问府之故病其遗阙嗣守临川陈侯威复举以属予冬始即事而侯以春去予意其终弗果也会今守内江喻侯时继至力主成之府始为县时有云间志既为府属嘉兴见嘉禾志直隶省后有松江郡志有续志入国朝有松江志有云间通志通志者会诸志而成书者也云间志歴岁久逺今已无全书其余虽存而后生之得见已鲜通志所取又间有脱讹更后数十年遗文坠迹将无复讨寻矣故今并取诸本参互考证会以成编而不敢畧焉通志以后则续之事见他书而诸志所未及者补入之其间巻第之先后类目之分合事辞之易寘取合伦例与便检阅盖稍异往编而大率皆其故也至于推原变始考见得失因事寓规间亦有之而罔敢以意参焉呜呼郡之志犹国之史也昔人有成论矣史不为天下万世而私于一人是之谓曲笔志不为一乡与后世亦岂逃士论之公今兹纂辑盖歉焉惟浅狭挂漏贻诮于大方是惧日月滋久参质为艰而梓刻成矣敢述所怀布诸简首后有作者即其具文加之黼藻以成一郡之书岂惟寡学之幸亦前后诸公所以属望之心也志为巻三十二为目三十一目之下又有目焉凡十有七巻始终暨图目为版九百十有六居之郡阁备散逸也同事诸生与郡之僚属赞襄于是者并列名左方壬申冬十月初吉

　　贺陈都指挥序

　　七年夏官军败羣盗于山东又败之于河南其得脱者入于江将窥三呉于时陈君汝玉以都指挥佥事备倭驻金山闻变提兵出江上而官军亦踵至君恊规同力殱之狼山八月师还士友毕贺张君拱辰离席而言曰君兹行有可贺者二而功赏不与焉昔君先祖父朴庵公自金吾调温州其官指挥使也其后以讨贼功升佥浙阃事领曹京师坐谪复起以功名终君之初官亦指挥使也既而以材武称亦选佥浙阃而破贼江上功亦无忝焉朴庵之谪也居金山数岁吾松之人多识之君之来儒雅练达松人谓眞朴庵孙而又有今日之事朴庵虽没而其道可谓益光矣斯可贺者一也夫君之功固朴庵有以启之也而朴庵之道至君而益光君能继朴庵而光其道矣而君之事又未止于斯也继君而起者人有不拭目而观之邪斯可贺者二也乃相与赋光前启后诗以为君贺而属予引其端朴庵在浙江识太守张公瀞之于未遇其诗太守实序之在金山与东海张公游最习唱酬甚富其起于谪也平江伯陈公实荐之汝玉之初官已为缙绅所推许阁老木斋谢公尤器之其荐以备倭则大司马东山刘公皆一代之伟人也传曰达视其所举又曰观逺臣以其所主朴庵之祖孙予于是有以知之矣拱辰之请序也杨太学美之实偕来二君皆松之俊也是又足以征之矣而予于此且有说焉乃不辞而并告之曰霍去病以匈奴未灭而不顾其家马援当南征据鞍顾盼以示可用疆埸之多虞固忠臣之所扼腕也今北河虽靖而郧襄饶睦之间事犹有可忧者君于此能无意乎拱辰谓君之事不止于斯也而予亦以为然其启后其光前且有大焉而所未知者君之诚有意乎否也二君归其为我问之正月十五日序

　　海天晴昼诗序

　　去年春吾郡守喻侯寿四十一邦人士之能言者赋铃阁春深诗以贺予既为之序矣是月既望邑博士王君文昌与其同寅廖君轶张君朝仪合谋举故事更赋诗曰海天晴昼而复以序属予曰予故自吾学升且侯所善也不可以复辞于时赋者方操觚予未得而徧观也独取其名篇之义而绎之以为羣玉之先驱夫海侯壤地之所渐也地之濒海者多风而沮洳下湿少旸而多雨在吾乡为甚春夏之交则又其甚也海天当春而遇夫晴昼则其风日之妍丽景象之和淑人情物意舒泰怡怿盖有非言语之所形容而丹青之所能状者侯之生辰既惟其时而自履任以来阴沴消匿阳和宣畅年榖屡丰而今岁之春凄风不兴零雨应节雨必以夜曽无崇朝乡人父老皆相庆以为此乐岁之征治平之象也则诸君之赋诗而寄兴于此者岂空言哉前日之诗曰铃阁春深本侯之所居而言也今日之诗曰海天晴昼本侯之所御而言也坐铃阁之深春抚海天之晴景时平而百物熈人和而颂声作侯于斯时观天人之感孚思休征之所自宁不亦莞然而一笑邪曩之序固谓侯方壮而未艾千里之任不足以尽其才铃阁虽深严非侯之久居也信斯言也则海天之晴昼虽甚佳丽岂侯之所能长有哉予也方将有北辕徘徊乡邦欲行而复止者弥月因得及侯之生辰而为序是诗又恐侯之果不久于斯而震风凌雨有以败吾稼而撼予庐以为南望之忧也故其于是也尤睠顾而不能已云虽然师尹日也卿士月也所处崇则其所征召也益大侯方自此而羽仪于天朝其为晴昼也将遍于天下而岂独海邦哉

　　风木兴思诗序

