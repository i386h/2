<!-- { "loadSidebar": true } -->
　　浦阳仙华为屏大江为带中横亘数十里而山盘纡周遭若城洵天地间秀杰之区也产于斯者族每繁衍而悠长髙智逺畧之士多由他郡徙居之若大羽之乔林巨鳞之沧海其间有龙溪张氏予尝叙其得姓受氏为神明之胄流传贵显已详见他世家列传中即叙所谓北走中原逺探周汉究先民之所生南走吴越近搜吴寜吊大夫之遗墟者是也宋季自东阳白鹿山来迁讳祚字叔元者以安抚司提镇镇浦阳喜其山水饶沃而浦之东西又有麟溪郑氏合溪黄氏深溪王氏左溪于氏褭溪吴氏各相规以道徳相敦以孝弟相勉以诗书积嵗既久上下相安军民之间匪但臂指相似抑有家人妇子之意遂卜龙溪之侧而家焉叙所谓乐其山水风俗之美与其民信且亲而遂家焉者是也提镇公而下七世于兹子孙之蕃即已逾百登仕版者十有余人今固祖孙父子兄弟妻妾生卒坟墓厯厯可数过此而服尽代疏或迁徙之靡常盛衰之不一竟相视如途人者有矣于是有圗谱之设以提镇公为浦阳始祖吴寜以前不之及而此后之子若孙皆备书焉叙所谓世系之推源者上逮弗逺族属之登载者下逮未蕃然今日之近后日之逺也今日之寡不为后日之蕃哉吾惟尽造端托始之意使后人可继而已者是也呜呼世代绵延莫不有徳焉如翼运扶明賛化宣治世国世家公子公族者弗论矣亦有孝友足以宜家礼乐足以摩俗功力足以利民其视前不无称异然而克昌厥后曾无少逊者何也因思提镇公之镇浦也四方云扰而百里之中庭户晏然行者无褁粮之苦居者无捍闗之虞官府赖其保障以成治化提镇公之及物可谓侈矣迨及子孙又能孝弟力田问道讲艺升其堂则箕引而裘随周其庑则壎唱而箎和临其阶则珠聨而玉缀提镇公之后嗣何多贤哉吾闻周文公之造周也卜年七百卜世三十聿后子孙积徳数为过之则提镇公之流传寜有既耶积久愈昌数世之后将振振绳绳悬系鱼秉钓当轴以见天地报称之意者今其世孙庆元学论如心公初修谱事夫如心公因濂景仰平时获拜于月泉里第谓其查滓竭尽内外彻足以濯人肺腑徳艺渊深不能涯涘接人于神气之防而叹为前軰之不可及者今复于谱而见之耶其介子正卿亦举明经为浦学谕与予曾同砚席谒予题识予欲为推原本始分别流派固如心公之所不言又欲为援情论道稽礼立法则又如心公之所能言予且乌乎言哉予特敬公之为人善是谱之诚而信防而彰确守弗失将流衍于无穷也故为题其意绪如此时皇明洪武己未秋九月朔旦嘉议大夫翰林承防学士知制诰兼修国史潜溪宋濂书
　　题叶賛玉墓铭后
　　余在浦阳与贵溪叶先生賛玉交先生之子名爱同性颖悟特甚尝引之升楼出经题试之至正己丑先生父子皆别去不数年天下大乱声迹不相闻者二十三年矣洪武辛亥之二月予考试春闱及榜出有叶孝友名乃贵溪人恐为先生之子复以名不同为疑时车驾将幸临濠是月壬申防闱试事方毕癸酉即亲策于廷甲戌胪传进士名午门外即日谢恩趍青宫听注授写职名为凡偶进而分拈之孝友得为平乡丞戊寅锡宴中书堂予被酒上马出有从傍呼曰君非宋学士邪曰然曰子为谁曰我叶爱同也于是下马执手相慰劳问何以更名乃知有司误以其字闻复问先生安否则作土中人已六年矣为之悲喜交集喜则以先生有子悲则以先生之学仅止于斯也呜呼二十三年之间人事变迁何所不有老身幸未死得与孝友一接岂非天哉然昔见孝友时两髦初胜簮耳今则以文辞第奉常年且三十有八矣余之颠毛欲不种种尚可得乎俯仰古今而不知中心之惨惨也孝友以蔡君渊仲所撰墓铭相示因题其后而归之
　　题吴节妇诗后
　　余自壮年则闻临川吴节妇黄氏贞而甚文及顷嵗承乏史馆总裁有元一代之史四方以节妇状来上者甚众余心存黄氏事欲为立传而有司独逸之殊窃恨焉今年黄氏之从孙吴君伯宗以其所为教子诗示余称黄氏年二十七而夫泰发贾死江湖间二子一女幼黄氏苦心瘁形慈鞠严教诗其教之一端也余诵其辞愈叹异焉妇人之不贰其志者古多有之矣而未必能文也间有能文者矣其行未必皆善也在孔子删诗之时三百余篇之中求其备是二者惟共姜之柏舟为然其时去文武周公之化未逺犹且若是况今又二千载之后而黄氏独有之岂不尤为难能矣乎其难能如此而史遗之诚可恨也然共姜之事初未尝有传特以其诗见取于圣人而传黄氏之诗自誓之坚与之死靡他之语无异至于教子则深计逺虑以圣贤之道望之有殆非栢舟之所能过诚使后世有钜人君子者出采而録之其传世无疑矣惜乎余不足以张之也虽然安知来者无其人乎伯宗慎守以俟之可也
　　题李节妇传后
　　妇人以节称乃其至不幸也与其执之死靡他之誓曷若咏君子偕老之辞哉然而一与之醮终弗改其操身虽不幸而其苦节则有可尚者已若朱氏妇璹岂非其人哉呜呼妇以节旌者固多而其事则殊有慕夫家贵冨而不忍去者有年壮多子而不易割恩者有不能氷雪其行姑盗名以欺世者璹之父母纳李实为赘壻合婚甫十日实贾辽东遂溺死于海涛誓不更适养父母终身且依弟珍以居信誓坚确其皦如出日者欤揆前三者其无一之可疑者欤斯所谓贞节妇矣张侍讲以寜传以显之孰谓非宜或者犹以未得旌褒为恨然旌表朝廷事也
　　题天台三节妇传后
　　余脩元史时天台以三节妇之状来上命他史官具藁亲加删定类入列女传中奉诏刻梓行世先是防稽杨防夫为之作传其事颇多于史官盖国史当畧私传宜详其法则然也近与台士防尝询之则防夫所载犹有阙遗者因摭其言补之杜思綗娶沈沈生三女及子勤而死继室宗媛秘书丞陶谊女兄也生一女思綗亦仁宗媛弃膏沐弗御上奉七十之姑获其懽心下视沈之子不翅亲育十八年间悉毕其婚姻嵗丁未九月壬寅台城陷火焰烛天宗媛防姑柩不忍他适为兵所絷驱之行宗媛不从兵怒剚刅于颈深入二寸余不见血而没濒死无他言惟念勤不置曰勤茍不存吾尚何望哉宗媛妺宗婉归周本亦同日死于水谊妇王淑见事急抱其子名长已者属传姆曰持以归其父长已存吾不死矣乃被发乱走明日事定求之不得淑见梦媵人曰吾义不辱身赴南隣杜氏井死矣所懐簮珥亦投其中可闻汉生知之汉生其夫字也媵人以告黎明覔之皆在焉实十月乙巳也然人之受刅无血者宗媛则以之淑虽死其精灵犹能动物不乱是知贞节之人其超絶诚与常人殊荐绅家相訾嗸者辄斥曰女子妇人女子妇人犹有是呜呼
　　题李叙山长妻姚元靖夫人墓铭后
　　濂居金华时尝学经于渊颖先生吴公之门见当涂李公仲羽寄先生诗一通兴寄幽邃有不可企及之妙因叩其问学渊源所自先生为之言曰当涂有姚四清征君者时之硕士也仲羽与兄伯羽尝师事之而仲羽之父青山府君复以经学文辞着闻仲羽兄弟既得贤父师如此故其所成就有大过于人者伯羽之文简宻严奥一辞弗茍仲羽之文丰腴缛丽五采烂然延祐丁巳伯羽试京都庚申仲羽试江浙行省皆预荐举又先后出为校官当世之人恒称之为二李焉濂已谨识之及来金陵始职仲羽之二子宗泰宗茂文行凝峻俱为名儒而宗泰尤为夏国余忠愍公所器重濂益知先生言为可信而其家文献之犹足征也及观吴文正公所述仲羽母夫人姚氏墓铭备言夫人通经史教二子极严向学少怠为之不食不语夜而读书必持敝衣在傍缀之夜分不止又知仲羽兄弟之所成就虽有借于贤父师而其出于夫人之教者夫岂少哉呜呼昔之钜儒因母训成名见诸纪载者每班班可考有若夫人之贤实与之异世而同符也濂因详着之欲其后裔知夫人家法之严而问学渊源有不可废者如此夫人众行则志文具列之兹不复深论也志文所书和中即四清夫人之兄习即伯羽翼即仲羽山长即青山府君甥舅父子皆以文鸣而夫人亦精于诗有梅窗集传世一何盛哉铭辞凡三十言皆文正公手笔而并自署其名余则仲羽书之其系衔以集贤直学士奉议大夫者文正公自为国子祭酒之后即归隐宜黄山中延祐戊午春始诏以今官起之行至仪真病作不复上渡江憩金陵修书纂言此盖作铭之嵗而年正七十矣其文已刻于支言八十一卷文皆不殊惟货财作赀产云











　　文宪集巻十三
　　钦定四库全书
　　文宪集巻十四
　　明　宋濂　撰
　　跋【凡四十八章】
　　恭跋御制勅文下方
　　皇帝临御之七载益敷教治优老礼贤孳孳如弗及时则有若翰林学士奉防臣同春秋七十犹以文学在侍从思论之列其意以为幸逄有道之君何忍去之休致之请久而不敢发上见同皓首苍顔与白面少年旅进旅退于班行中恻然怜之八月甲辰特降致仕之命续社期年且官其一子鲁召同入赐坐从容慰劳之夜漏下十刻始勅内官扶掖而还乙巳上亲制文一篇以赐同仰曕天藻之华无任欣跃既奉表诣殿庭称谢又以副墨勒诸贞珉昭示悠久臣濂闻之君臣遇合自古为难非道之符契情之感孚鲜有善始而善终者今同年虽耄耋拳拳恋阙之心皦如出日忠欵自将不替往初上悯其衰暮不欲烦之以事令优防田里以终天年恩数便蕃视昔有加上下之间可谓两尽其道倚欤盛哉昔宋孙宣公奭自翰林侍讲学士乞致其事仁宗尝赐诗一首词臣尚载之简册至今以为美谈矧我皇上睿思天成神文炳焕其功侔造化经纬圗书足以昭明政体用风厉四方诗云乎哉是将传之亿万斯年永永无斁而同之名氏在奎璧光芒之中亦因是不朽诚千载之一逢也传曰王言如丝其出如纶天下之士闻之有不皷舞而淬砺者乎臣职在国史谨已备载日厯复因同之请恭书于下方云是月癸丑翰林侍讲学士知制诰同修国史兼太子賛善大夫臣金华宋濂恭跋
　　恭跋御赐诗后
