<!-- { "loadSidebar": true } -->
　　永，始建国初为冠军。
　　◇献符命铜璧文
　　太皇太后当为新室文母太皇太后。（《汉书·元后传》）
　　◎崔篆
　　篆，涿郡安平人。莽时以郡文学举步兵校尉，投劾归。后为建新大尹，到官黎疾去。建武初举贤良，辞归不仕。有集一卷。
　　◇慰志赋
　　嘉昔人之遘辰兮，美伊傅之◆5时。应规矩之淑质兮，过班亻垂而裁之。协准之贞度兮，同断金之玄策。何天衢於盛世兮，超千载而垂绩。岂修德之极致兮？将天祚之攸适。愍余生之不造兮，丁汉氏之中微。氛霓郁以横厉兮，羲和忽以潜晖。六柄制於家门兮，王纲ㄘ以陵迟。黎共奋以跋扈兮，羿浞狂以恣睢。睹臧而乘衅兮，窃神器之万机。思辅弼以偷存兮，亦号兆以酬咨。嗟三事之我负兮，乃迫余以天威。岂无熊僚之微介兮，悼我生之歼夷。庶明哲之末风兮，惧大雅之所讥。遂翕翼以委命兮，受符守乎艮维。恨遭闭而不隐兮，违石门之高踪。扬蛾眉於复关兮，犯孔戒之冶容。懿氓蚩之悟悔兮，慕白驹之所从。乃称疾而屡复兮，历三祀而见许。悠轻举以远遁兮，托峻目幽处。靖潜思於至赜兮，聘六经之奥府。皇再命而绍恤兮，乃云眷乎违武。运枪以电埽兮，清六合之士宇。圣德滂以横被兮，黎庶恺以鼓舞。辟四门以博延兮，彼幽牧之我举。分画定而计决兮，岂云贲乎鄙。遂悬车以絷马兮，绝时俗之进取。叹暮春之成服兮，阖衡门以埽轨。聊优游以永日兮，守牲命以尽齿。贵启体之归全兮，庶不忝乎先子。（《后汉·崔る传》）
　　◎严尢
　　尢字伯石。始建国时为讨秽将军，封武建伯。天凤中代陈茂为大司马，免。后为纳言大将军。莽诛，走汝南，降於刘圣，（《汉纪》作「望」）拜大司马。圣败。并死。
　　◇奏高句骊事
　　貉人犯法，不从驺起，正有它心，宜令州郡且尉安之。今猥被以大罪，恐其遂畔，夫馀之属必有和者。匈奴未克，夫馀、秽貉复起，此大忧也。（《汉书·王莽传》中：莽发高句骊兵，皆亡出塞，州郡归咎於高句侯驺。严尢奏言，莽不尉安，秽貉遂反。又见《三国·魏志·高句骊传》。「不从驺起」作「罪不起於」。按驺、二字形近，未知孰是。）
　　◇谏立匈奴须卜当
　　当在匈奴右部，兵不侵边，单於动静，辄语中国，此方面之大助也。於今迎当置长安槁街，一胡人耳，不如在匈奴有益。（《汉书·王莽传》下）
　　◇谏伐匈奴
　　臣闻匈奴为害，所从来久矣，未闻上世有必征之者也。后世三家周、秦、汉征之，然皆未有得上策者也。周得中策，汉得下策，秦无策焉。当周宣王时，猃狁内侵，至於泾阳，命将征之，尽境而还。其视戎狄之侵，譬犹蚊虻之螫，驱之而已。故天下称明，是为中策。汉武帝选将练兵，约赍轻粮，深入远戍，虽有克获之功，胡辄报之，兵连祸结三十馀年，中国罢耗，匈奴亦创艾，而天下称武，是为下策。秦始皇不忍小耻而轻民力，筑长城之固，延袤万里，转输之行，起於负海，疆境既完，中国内竭，以丧社稷，是为无策。今天下遭阳九之厄，比年饥馑，西北边尤甚。发三十万众，具三百日粮，东援海代，南取江淮，然后乃备。计其道里，一年尚未集合，兵先至者聚居暴露，师老械弊，势不可用，此一难也。边既空虚，不能奉军粮，内调郡国，不相及属，此二难也。计一人三百日食，用Я十八斛，非牛力不能胜；牛又当自赍食，加二十斛，（《汉纪》作「二十四斛」）重矣。胡地沙卤，多乏水草，以往事揆之，军出未满百日，牛必物故且尽，馀粮尚多，人不能负，此三难也。胡地秋冬甚寒，春夏甚风，多赍钅复薪炭，重不可胜，食Я饮水，以历四时，师有疾疫之忧，是故前世伐胡，不过百日，非不欲久，势力不能，此四难也。辎重自随，则轻锐者少，不得疾行，虏徐（《汉纪》作径）遁逃，势不能及，幸而逢虏，又累辎重，如遇险阻，衔尾相随，虏要遮前后，危殆不测，此五难也。大用民力，功不可必立，臣伏忧之。今既发兵，宜纵先至者，令臣尤等深入霆击，且以创艾胡虏。（《汉书·匈奴传》下）
　　◇三将军论
　　王翦为秦将灭燕，燕王喜奔逃东夷。秦王曰：「齐楚何先？」李信曰：「楚地广，齐地狭。楚人勇，齐人怯。请先从事於易。」（《御览》四百三十七）
　　白起、平原君劝赵孝成王受冯亭，王曰：「受之，秦兵必至。武安君必将，谁能当之者乎？」对曰：「渑池之会，臣察武安君小头而面锐。瞳子白黑分明，视瞻不转。小头而面锐者，敢断决也。瞳子白黑分明者，见事明也。视瞻不转者，执志强也。可与持久，难与争锋，廉颇之为人也。（「之也」二字从《书钞》一百十五引补）勇鸷而爱士，知难而忍耻，与之野战则不如，持守足以当之，王从其计。（《世说·言语篇》注）
　　◎哀章（袁宏《后汉纪》作「褒章」）
　　章，广汉梓潼人。王莽篡位，以为国将，封美新公。莽败，斩於宛。
　　◇铜匮检署
　　天帝行玺金匮图。（《汉书·王莽传》上：作铜匮为两检署，其一云云。）
　　赤帝行玺，某传予黄帝金策书。（又其一署曰云云，某者高皇帝名也。书言王莽为真天子，皇太后如天命，图书皆书莽大臣八人，又取令名王兴王盛章因自窜姓名，凡为十一人，皆署官爵为辅佐。）
　　◎但钦
　　钦，莽建国初为西域都护，为焉耆所杀。
　　◇上书言匈奴状
　　匈奴南将军右伊秩訾将人众寇击诸国。（《汉书·匈奴传》下）
　　◎陈钦
　　钦（或误作「歆」）字子佚，苍梧广信人。师事黎阳贾护，受左氏学，以授莽，自名《陈氏春秋》。莽篡位，以为厌难将军，后去官，天凤二年系狱，自杀。
　　◇上言虏犯边
　　捕虏生口，虏犯边者，皆孝单於咸子角所为。（《汉书·王莽传》中：始建国四年，厌难将军陈钦言。）
　　◎区博
　　博，仕莽为中郎。
　　◇谏限田
　　井田虽圣王法，其废久矣。周道既衰，而民不从。秦知顺民之心，可以获大利也，故灭庐井而置阡陌，遂王诸夏，讫今海内未厌其敝。今欲违民心，追复千载绝迹，虽尧舜复起，而无百年之渐，弗能行也。天下初定，万民新附，诚未可施行。（《汉书·王莽传》中）
卷六十二
◎关并
　　并字子扬，平陵人。仕莽为长水校尉。
　　◇言治河
　　河决率常於平原、东郡左右，其地形下而土疏恶。闻禹治河时，本空此地，以为水猥，盛则放溢，少稍自索，虽时易处，犹不能离此。上古难识，近察秦汉以来，河决曹、卫之域，其南北不过百八十里者，可空此地，勿以为官亭民室而已。（《汉书·沟洫志》）
　　◎张戎
　　戎字仲功，长安人。仕莽为大司马史。
　　◇言治河
　　水性就下，行疾则自刮除成空而稍深。河水重浊，为一石水而六斗泥。今西方诸郡，以至京师东行，民皆引河、渭山川水溉田。春夏干燥，少水时也，故使河流迟，贮淤而稍浅；雨多水暴至，则溢决。而国家数堤塞之，稍益高於平地，犹筑垣而居水也。可各顺从其性，毋复灌溉，则百川流行，水道自利，无溢决之害矣。（汉书·沟洫志）
　　◎韩牧
　　牧字子台，临淮人。仕莽为御史。
　　◇言治河
　　可略於《禹贡》九河处穿之，纵不能为九，但为四五，宜有益。（汉书·沟洫志）
　　◎王横
　　横又作璜，字平仲，琅邪人。师事徐敖，受《古文尚书》。仕莽为大司空掾。
　　◇言治河
　　河入勃海，勃海地高於韩牧所欲穿处。往者天尝连雨，东北风，海水溢，西南出，浸数百里，九河之地，已为海所渐矣。禹之行河水，本随西山下，东北去。《周谱》云，定王五年河徙。则今所行，非禹之所穿也。又秦攻魏，决河灌其都，决处遂大，不可复补。宜却徙完平处，更开空，使缘西山足，乘高地而东北入海，乃无水灾。（《汉书·沟洫志》）
　　◎鲁匡
　　匡，天凤中为羲和，地皇初左迁五原辛正。
　　◇上言令官作酒
　　名山大泽，盐铁钱布帛，五均赊贷，斡在县官，唯酒酤独未斡。酒者，天之美禄，帝王所以颐养天下，享祀祈福，扶衰养疾。百礼之会，非酒不行。故《诗》曰「无酒酤我」，而《论语》曰「酤酒不食」，二者非相反也。夫《诗》据承平之世，酒酤在官，和旨便人，可以相御也。《论语》孔子当周衰乱，酒酤在民，薄恶不诚，是以疑而弗食。今绝天下之酒，则无以行礼相养；放而亡限，则费财伤民。请法古，令官作酒，以二千五百石为一均，率开一卢以卖，雠五十酿为准。一酿用粗米二斛，曲一斛，得成酒六斛六斗。各以其市月朔米曲三斛，并计其贾而参分之，以其一为酒一斛之平。除米曲本贾，计其利而什分之，以其七入官，其三及曹《西》灰炭给工器薪樵之费。（《汉书·食货志》下）
　　◎冯英
　　英，仕莽为就都大尹，免，寻为长沙连率。
　　◇上言廉丹史熊调发状
　　自越遂久仇牛、同亭邪豆之属反畔以来，积且十年，郡县距击不已。续用冯茂，苟施一切之政。道以南，山险高深，茂多驱众远居，费以亿计，吏士离毒气死者什七。今丹、熊惧於自诡期会，调发诸郡兵谷，复訾民取其十四，空破梁州，功终不遂。宜罢兵屯田，明设购赏。（《汉书·王莽传》中：廉丹、史熊击句町，复大赋敛，就都大尹不肯给，上言云云。莽怒，免英官。）
　　◇韩博
　　博，仕莽为夙夜连率，以存巨毋霸，征下狱，弃市。
　　上言荐巨毋霸有奇士，长丈，大十围。（《汉纪》作长一丈六尺，大九围。）来至臣府，曰欲奋击胡虞。自谓巨毋霸，出於蓬莱东南，五城西北昭如海濒，轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁箸食，此皇天所以辅新室也。愿陛下作大甲高车，贲育之衣，遣大将一人与虎贲百人迎之於道。京师门户不容者，开高大之，以视百蛮，镇安天下。（《汉书·王莽传》下：博上言云云，意欲以风莽。）
　　◎田况
　　况，天凤中为翼平连率，进爵为伯。地皇初兼领青、徐二州牧事，以战功为莽所忌，征拜师尉大夫，封探汤侯，为赤眉所败。
　　◇上言平盗贼方略
