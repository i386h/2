<!-- { "loadSidebar": true } -->
　　洪惟圣朝，奄有中夏。深仁厚泽，普洽于黎元。明罚祥刑，务存乎宽大。然自近岁伊始，有司或不得人，以致刑狱滋章，重使生灵雕弊。无辜者牵连受刑，有罪者侥幸获免。舞文弄法，悉快于奸贪；肆虐逞威，尤便于皂隶。始则因事以织罗，次则受财以脱放。及闻审囚官将至，却称被罪人在逃。纵欲陈告其取受，却缘本宗事未绝。设计害民，无所不至。其有结案之囚，当使明正其罪，今县未尝申解于州，州未尝申解于路，或畏刑名之错，或因结解之难，不问罪之轻重，尽皆死于囹圄。断遣者既未曾有，平反者盖所绝无。夫庙堂宰辅惟恐一夫失所，而州县官吏辄敢恣意杀人。感伤天地之和，盖亦莫重乎此。
　　近因钦奉诏书，巡行畿甸，询民疾苦，疏涤寃滞。念国家治安既久，本欲生全其民，今中外一岁之中，死者不知其几。其在江南，犹稍知惧。结案幸达于中书，判送悉归于刑部。议拟方在吏手，囚徒已死狱中。且重罪飞申，先使知事之元发；有司月报，又欲考事之施行，今皆视为虚文，一切置之不问。夫朝廷作法如此，郡县慢令可知。京畿积弊如此，天下之事可知。故愤怨蕴于人心，灾异形于天变。水旱大损于禾稼，生灵日入于贫穷。闻者可以伤心，见者当为痛哭。
　　传曰：「国家间暇，及是时明其政刑。」今海宇承平百年，正当申明刑政，感格和平。而乃因循苟且，隳废如此，欲望祯祥骈臻，黎民安乂，盖亦难矣。宜从都省明白闻奏，今后内外轻重罪囚，某事一起，自某年月日到禁，某年月日申解所司，或断讫笞、杖等罪，或审复结案待报；某事一起，自某年月日到禁，某年月日因患某病，某医用何药饵，竟因某病身故。年终通行开写畧节情犯缘由，次年三月以里申达省部。选委刑部文资正官一员妨职子细披详，如有淹滞刑狱，决遣不当，妄申急证死损数多，皆当验事轻重，依例治罪。庶几朝廷明其政刑，天下知所警畏，有司不敢生事扰民，罪囚不至寃滥死损。

　　△乞详定鬬殴杀人罪 

　　盖闻国之重者，莫先乎刑。刑之重者，莫大乎杀。且立法在于可守，用刑贵于适中。夫法不可守，则徒法不能以自行；刑不适中，则民无所措手足。是以古昔之用刑，必也随世而轻重。故杀人者死，虽有定名，然鬪杀之情，至为不一。若皆置之死地，或情有可恕；欲悉为之断放，则死者何辜。照得大德十年八月刑部郎中赵奉政牒：「鬪殴杀人，轻重似少详论。本部议得，鬪殴杀人，所犯不一，原情议罪，事各有异。若许一例断放，被死之人寃何由雪！又恐官吏乘此弄法，渐生奸弊，甚于刑政不便。如准所言，但犯鬪殴杀人，追勘完备，依例结案详断，庶免差池。」都省准拟。又照得至正五 【 「五」原作「正」，据元钞本改。】 年五月中书奏准节该：「鬪殴以手足殴人，及头撞击，或用他物于人非要害处殴损致命者，或因间击非虚怯处，痛气攻心邂逅致命者，并为本无杀心，拟合杖断一百七下，并流三千里。其因鬪用刃及他物于人虚怯要害处殴击，登时而死；或非因鬪争无事而杀，并被殴者元无忿争，止辩已事，因而致命；若鬪殴罢散，声不相接，去而又来，殴人致命身死者；以其即有害心，并从故杀之法，依例结案待报。」钦此。夫以法制平允，则永远可以奉行。如或执一，则刑狱必至淹滞。近因钦奉诏书，巡行畿甸，询民疾苦，疏涤寃滞。所历州县等处，或有鬪杀之囚，原情比附新例，往往不克断遣。盖禁奸止暴，固宜严肃，然哀死恤刑，尤当慎重。且今村野人民，素无教养，误犯刑宪者多。而郡县官吏贪污苟且，通知法律者少。夫既不能详情审问，又复不肯追勘结解，致使囚徒淹延，一切死于囹圄，岂惟玩舞刑政，实为感伤中和。书曰：「罪疑惟轻。」易曰：「君子以明慎用刑而不留狱。」宜从都省详定其法，务使允平，庶几天下在狱之囚，幸得以生全，国家好生之德，普洽于远迩。

　　△论河南胁从诖误 

　　自昔国家信赏必罚，敷扬治化，惟务安辑于九有；宣布号令，是欲彰信于兆民。夫治化清谧，则民晏然受惠；号令反复，则事纷然弗宁。故治大国若烹小鲜，夫鱼扰之则乱，民抚之则安，此古人之格言，实有国之明鉴。钦惟皇元，奄奠中夏，列圣相继，于今百年。盖以忠厚得民心，以安静养民力，中外无间，号称治平。近因至元五年，盗起河南之境，造谋起意，不过范孟等十余辈，胁从诖误，连及赵文铎等七百人。赖上天垂佑民社，而渠魁旋即诛夷，惟余诖误之徒，迄今议拟未绝。比者承诏，奉使京畿，询民疾苦，疏涤寃滞。省部时政一二耳目之所见闻，若复循默不言，是负朝廷委托。夫事或涉疑，人误犯者则情有可矜；法已至明，人故犯之则罪在不宥。然时有变通，人有众寡，而为治者亦未始不致察焉。
　　昔者中统之初，李璮叛乱，震惊河朔，残扰山东。伏读当时诏赦节文，有曰：「岂期逆璮，几陷全齐，遂愚尔众，咸蹈祸机。顾其势之使然，岂吾民之得已。今者天讨既平，人心尚惑。奚暇偏枯之恤，庶令反侧之安。除将逆贼李璮父子并同谋者并正典刑讫外，知情胁从诖误及逃移他所流亡外界之人，赦书到日，并皆原免。」钦惟世祖皇帝圣神天纵，临御中国，既诛逆贼李璮，即将知情胁从诖误逃移流亡之人，并皆原免。盖当是时，中原初定，江南未附，国家仁厚宽大，海涵养育，所以收人心安反侧者如此。迩者河南范孟之徒伪造中书之奏目，矫为行省之文符，路下之州，州行之县，诈称朝廷之使者，未尝明言其叛谋。一言之出，其事急于星火；数日之内，何暇辩其伪真。是以圣天子上体世祖之宽仁，下轸民庶之昏愚，至元六年三月十八日因颁诏令于天下，特出专条以赦之。河南之民，欢呼鼓舞，帖然安定，始获更生之赐。经今已是数年，议拟犹或未决。窃虑远近民有未安，诚恐中间事有未便。书曰：「令出惟行，弗惟反言。」号令之出，不可壅逆而不行也。礼曰：「王言如丝，其出如纶。王言如纶，其出如綍。」言其已行而不可反也。
　　又至元四年正月初一日钦奉诏书内一款：「反贼棒胡、朱光卿、韩法师等明正典刑外，其余未获诖误之徒，并免其罪。」盖有国家者本欲百姓治安而已，故或罹水旱之灾，则加赈恤之恩，视之惟恐其如伤也。或遭过误之罪，则行宽宥之典，抚之惟恐其不至也。且以李璮之叛，其知情胁后诖误者并皆原免；棒胡之反，未获胁从诖误之徒亦免其罪。今范孟等盗杀宰臣，亦已伏诛，而胁从诖误之人既已赦之，又复罪之，是反汗也，是示以不信也。夫以堂堂朝廷之尊，而号令反复若此，既有损于国体，又轻失其人心；岂惟致疑于多方，复恐贻讥于后世。宜从都省早为明白闻奏，将河南胁从诖误之徒，钦依已行诏书，并许赦原，以断天下之疑，以绝四方之惑。使海内之民，信朝廷之号令，而无反侧之心；沐国家之德泽，而安承平之治。不胜幸甚。

　　△乞差官录囚 

　　钦惟祖宗混一区宇，既有民庶之众，尤宜刑政之修。盖发政施仁，固朝廷之急务，戢奸禁暴，亦郡县所当为。是以司刑官吏允 【 「允」徐刻本作「尤」。】 贵得人，若官不得人，则乏推鞠之明；吏不得人，惟务文深之害。或无罪枉陷于刑章，或有罪侥幸以苟免，以致下有寃抑之苦，则必上干阴阳之和。故累朝以来，数差官审决，盖欲刑政肃清，臣民畏惧故也。
　　窃惟本省控制四道，总辖三十余路。至正八年十二月分共计见禁轻重罪囚一千三百一十五起，三千九百三十六名。每岁约支囚粮七八千石，冬夏衣钞若干百定。夫以江浙四道，固曰地大民繁，犯法者众。若使官吏得人，治化清简，则狱讼亦不至如此之多也。考其罪囚在禁月日，有十五年者，有二十年者。又至正八年之内，四道共计死损罪囚五百余人。夫既不能明正典刑，皆徒死于囹圄，何以为奸恶之劝乎！况兼本省之地，东南与海相接，近年海中为盗者众，除已招安为民、各居乡里当差外，其余在禁之人，亦合一体明白审录区处。
　　且以累朝审囚条目，具载宪章。伏覩圣天子即位以来，所降诏书，屡以罪囚为念，其恻隐之仁，钦恤之意，可谓至矣。元统二年十月内一欵：「刑期于无刑，盖以弼教而助治也。议刑之际，可不慎欤。司刑之官，宜加详慎，务在平允，毋使寃滥，致伤和气。」又一欵：「内外见禁重囚，中间若有赃伏未完、尸伤不明、证佐争差、累审累翻、禁系三年不能决者，仰监察御史，肃政廉访司官用心详谳，果是疑狱，即与疎放。」至元四年正月内一欵：「各处见禁重囚，果有赃证不明、事情疑似、累审累翻、虚实难辨、三年不能决者，从监察御史、廉访司详谳疎放。」至元六年七月内一欵：「各处刑狱寃滥，盖因捕盗官迫于期限，推问官暗于刑名，审复之司不加详谳，以致在禁之人轻则淹延岁月，破荡家产，重则死于非命，朕甚悯之。在内监察御史、在外廉访司即与有司正官详加审理，轻者与决，寃者辨明。累审累翻、果无显验、在禁日久、疑不能决者，即与疎放。具所放缘由，申达上司。如无寃抑，依例结案。」至正三年十月内一欵：「比来狱犴滋多，中间宁无寃滥。其有累审累翻、别无证验、在禁日久、疑不能决者，在内监察御史、在外廉访司研穷审理，具由申达省部，详谳疎放。如无寃抑，依例结案。」至正五年二月内一欵：「内外狱囚，有司不得其人，中间不无寃滥。仰监察御史、廉访司详加审理，轻者疎决，重者依例结案。寃抑不能自明者，即与明辨。累审累翻、三年疑不能决者疎放，具由行移有司，申达省部。」至正七年七月内一欵：「诸禁囚枷锁监收，饮食治疗，具有成法。近年有司失于奉行，畏上司之审录，恶上司之驳问，往往将病囚不即治疗，无粮者弗与饮食。甚者托以患病，其实抑死狱中。使为恶者失正其罪，寃抑者含恨九泉。监察御史、廉访司严加究治。」又当年十二月内一欵：「刑狱之重，民命系焉。死者不可复生，伤者不可复息。各处见禁罪囚，恐有淹滞，诏书到日，所在有司即与用心推理。合疎决者疎决，合结解者结解，毋以小节不完，淹滞囹圄。其有在禁五年之上、累审累翻、疑不能决者，在内监察御史、在外廉访司更为谳疑状昭著释之，仍具所由申达省部。」钦此。
