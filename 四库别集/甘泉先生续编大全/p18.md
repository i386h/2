<!-- { "loadSidebar": true } -->
爱日堂者，内江大司徒三峰高公奕世之堂也。子钦大夫创其业，三峰司徒述其事，钱塘湛子记其胜，甘泉湛子扬其休。水与钱塘希同姓也，与三峰善同年也，始终乎一百五十余年之盛事，会千万里之远於一堂之上，以成司徒公之孝思，非偶然也。「何名乎爱？」曰：「教孝也。夫孝也[者，天之]经，[地]之[义，民之性，百行之]本，万善之原也。故其为堂也，在土木而非土木。以忠信为基，以礼乐为采，以仁义为丽，以明睿为户牖。夫父子之爱，天性也；天性也者，人之所以为人也。基者，性之地也；采者，性之文也；丽者，性之饰也；户牖者，性之明也。集众善则爱全天性，圣学之极功也。大哉！爱也，性天其至矣。父母全而生之，子全而归之，而人道备矣。」曰：「何言乎日？」曰：「日也者，日也。以上下达者也。下焉者由日而时，由时而刻，爱至刻则微矣。上焉者由日而月，由月而年，爱至年则久矣。自微之久，爱之至也。事父母自知不足者，其舜乎！大孝终身慕父母，终身者，非终父母之身，终己之身也。故曰：『父母之年，不可不知也，一则以喜，一则以惧。』喜惧不悖，则忧乐并行，中正而天性之道尽矣。以此事君则忠，以此事长则顺，以此交友则信，而百行万善备矣。」大巡友山萧柱史，始以司徒公命命予，予谨书之，以因柱史君复司徒公，司徒公以为何如？是为记。辛亥十月白云开山僊祖祝圣坛记何以为开山僊祖也？郑安期生也。何以立之也？凡天下景胜，开山之祖皆立之也。非特不忘其开山之功也，立之以祝圣，寿亿万年也。曰：「轩辕黄帝，仙之祖也，而祖安期生者何居？」曰：「安期生，白云之山之仙之祖也。」曰：「世传安期生升举於蒲涧，未闻云白云山也。」曰：「记有之，安期生始修炼於白云山顶之腹，无水，忽有九童子进之水焉，遂为九龙泉，至今清洌以甘，为第一泉，盖山为第一山也。其山自右肱而左前，有三石，象鸟一首两翼焉，旧名为鹤舒台，云安期生跨鹤飞升处也。其说虽荒唐，而古固志之异矣。其曰蒲涧者，俗传之讹也。」曰：「然则白云寺非祖乎？」曰：「安期生不知何世人，至秦乃显於此山，佛至汉明始入中国，又几百千年然后立浮屠於此山焉。故曰：安期生为开山之祖。」中间埋没於浮屠几百年，今又经魏督学庄渠公奉例毁寺去浮屠像，迄今凡二十八年，田尽充於邓氏，独留胜基以待甘泉子之来。来而为立开山之主焉，岂非安期生有意默留，以相待乎？未可知也。而吾托其开山之功，恭致夫祝圣之悃，畎亩不忘君之念耳。白沙先生诗曰：『托仙终被谤，托佛乃多修。弄艇江门月，闻歌碧玉楼。』其托乎真乎？自有能辨之者。」姑刻石以志。辛亥十月

甘泉先生续编大全卷之六

门人顺德何鸿校刊

记

新立上唐等村杜农仓记

甘泉子曰：「上唐等村社农仓者何？效文公朱先生为之也。文公处其难，吾处其易。」曰：「何居？」曰：「文公始为社仓也，无所措本，乃白於官，取仓谷数百石，平出满入以备浥烂鼠耗，历数年，收其羡余为正仓，而还其本谷於官之难也。吾以壬子五月二十五日，萧友山大巡临行，普惠坊牌之金於乡宦，遣本府以五十之数送予，予不欲虚受也，辞之固。友山躬至天关，又面辞之固。友山曰：『先生其怪予哉？此所别处，非关於官库者也。』水思之，不可直却取怪，遂委曰：『无已，则以公之遗为上唐等村社农仓，可乎？一人受之，不若百人受之之博也。盖权辞却之物为济贫之举，内不失己，外不失人，故曰易。耕时给借无本之农，收时敛还公共之仓，一如文公平出满入，为浥烂鼠耗之备，其可！』即遣家人连原封之金告寄府库，俟收成，乃籴谷入仓，曰「上唐等村社农仓」。立门人之贤，典守者、放收者、司钥者各一人，立乾者二人，及时催收以为常，曰府差。老人督其出入，其羡余之谷不许粒入予私家。粒入私家，为子孙不孝，司守、司放、司钥诸门人乾者必以白於官。其积之致多，则又为别仓於后。又积之多，廿年之后而又益多，则或以施穷丐者，必籍其数；或以济斯文之困者，宦家不能丧葬者，必籍其数；会诸门人，核三年之通收支之实，必籍其数，与众通知焉。门人有曰：「是则善矣，或有妒忌者，得无旁得谤议乎？」甘泉子曰：「吾於慈母之墓左，西樵之天阶，诸已行之矣，夫何议何忌？」又曰：「苟有少利於众人，又何顾忌於一己？诗曰：『我躬不阅，遑恤我后。』虽天下非之而不顾矣。设使得仓廪亿万间，遍济天下之农之贫者，吾之愿乃足，而有所不能焉，独奈之何哉！独奈之何哉！尧舜其犹病诸，而况於人乎？」遂记於石以诏来者。壬子六月

鹤园二少楼记

二少楼者，冼子因甘泉翁并称二少而名其楼，以为二少丽泽之楼也。二少者为谁？少汾冼子与其友少明卢子也。二少讲习相契，如二泽相丽焉也。易曰：「二人同心，其利断金。同心之言，其臭如兰。如兰斯馨，如金斯坚。」其二少之谓乎！少汾子曰：「桂奇也於少明梦阳也，居相近也，义相得也。请翁记二少之楼，为二人励焉。」甘泉翁曰：「既相得於心，又何假於言？虽然，则亦有间可言矣。二少云：『相近相观，如甲乙然。』甲而万一有或论笃色庄乎？近不可欺於乙也。乙而万一有或面从后言乎？近不可掩於甲也。朝而乙为某事善，甲则夕闻之矣，虽欲不为善，不可得也。夕而甲为某事未善，朝则乙闻之矣，虽欲为不善，不可得也。甲将为善，则必曰：『此必乙闻之乎？吾何为愧乎良友！』则必果。乙将为不善，则曰：『甲得无闻之乎？吾何颜面以见吾良友！』则必不果。然则二少交相推致，以入於圣贤之道，虽名曰二(妙)[少]之楼可也。」曰：「子言圣贤之道，请闻焉。」曰：「夫道，一而已矣。夫二少，一以居为道，一以仕为道。蕴而大中至正之极，发而为仕止久速之时，一也。仕者谓居者曰：『何以赠我？』则曰：『愿子止仕久速之宜，惟其时，毋冒利於非几，以胥溺於私。』居者谓仕者曰：『何以处我？』则曰：『愿子力底於中正之归，毋自画尔知，以荒於嬉。』二少交励，成盛德而生大业，遇则为太公之功，不遇则为伯夷之节，是谓天下之大老，虽名曰二老楼可也，二少云乎哉？」余谨书於石以俟。壬子十月

祁门神交精舍记

祁门谢氏惟仁既与族之老少辟全交之馆，甘泉子铭之既十稔矣，交道之兴勃焉矣。嘉靖壬子之腊，谢氏三子者，慎德也、堂也、知远也，轻四千里之途而来，访甘泉子於天关。甘泉子与之语而说焉，喟然而叹曰：「其进矣！其进矣！夫交也者，交夫道也，所以纪纲人伦，化之本也。予昔之所铭者，执德机矣。今之所进者，化德机矣。吾闻之，改德改玉。今祁门之风勃焉而兴，宜[进]之全交为神交，馆曰精舍。吾之所期於诸子之交，岂直不尽欢竭忠已哉？」三子进曰：「六邑三院之士之幸也。精舍创於缉功山。」甘泉子曰：「止夫缉功者，缉熙也，兆之矣。」曰：「其基谢铉所置，其费则四方同志所共成，以为会讲之所。中有咏归楼六楹，楼下即今所谓神交精舍。堂曰神交堂，楼前两庑斋房各四楹，为路亭一，曰朋来。敢问神交之义，归告惟仁，以布告於同[交]之士，六邑之彦，四方之贤参焉。」甘泉子曰：「易曰：『天地交而为泰也，上下交而德业成也。』又曰：『上下交而其志同也。』不同，何以天地人物之交，其感应如桴鼓影响哉？神也者，潜天而天，潜地而地，潜万物而万物。易曰：『二人同心，其利断金。同心之言，其臭如兰。』兰之臭，岂有迹哉？神之所为也。是故神之感也，不以世隔。故孔子梦周公；不以地隔，故高宗梦傅说，舜梦拜乎丞。故神也者，本诸身，征诸庶民，建之天地而不悖，质诸鬼神而无疑，百世以俟圣人而不惑。大哉！神之交乎！通乎六合而无间乎！」曰：「敢问何谓神？」曰：「圣而不知之谓神。神者，气之精也，心之灵也，天地万物之良能也。上天之载，无声无臭，神之所为也，至矣。何则？人者，天地之心也。心者，天地之神也。天地以神而成化，圣人以神而化天下，故相观而善，相禅以神也，交之至也。孔子曰：『予欲无言，四时行焉，百物生焉。』此神交之至也。故曰：『鼓之舞之以尽神。』神之所感，天神降，人鬼格，鸟兽舞，凤凰仪，而况於人乎！而况於师友之交乎！故天地之道，神而已；圣人之道，存神而已矣。大则孔子铸颜回，博之以文，约之以礼，而使之欲罢不能；小则如蜾蠃祝螟蛉之子，曰：『尔似我尔似我。』久则化之矣。皆交之神也。」甘泉子曰：「岂惟圣人哉？东海有人焉，同此心，同此神也；西海有人焉，同此心，同此神也；南海北海有人焉，同此心，同此神也。是故神也者，放之东海而东海准，放之西海而西[海准]，放之南海北海而南海北海准。何也？以其同也。人与天地万物一体也，岂有一体，刺之而不痛，击之而不知动者？知此则知感应之机，神交之义矣。其道也深乎！」为神交精舍记。癸丑二月

天关三奇记

或问：「龟龙何物也？」曰：「四灵其二也。」「龟龙死乎？」曰：「龟龙皆不死者也。如其死，则神龙何以称神？灵龟何以称灵乎？」嘉靖二十年，湛子谢大司马而归，浚天关之天湖，役人得龙头与骨而私市之，湛子未之知也。至三十二年二月廿七日，役人於西沟得龙牙四齿磷磷然。异而问之，乃天湖窃市龙头，役人邓坚吐其实。然则谓龙不死可乎？周生明几学心得尺有二寸大龟於田父，以送甘泉子，畜之西樵焉，携之甘泉焉，携之天关，畜之浸月之池焉。湛子移居於新新楼，遗龟不满一月耳。腊池涸，群鼠伤之首足而毙焉。夫龟之灵，乃不能缩首藏足而以甲自存乎？然则龟不死欤？曰：皆非死也。彼龙蜕骨，龟蜕甲而化也。龙蜕骨於天湖之泥，不知几千百年矣；龟之大，计其年不知其几千岁矣。久而必化，夫神灵之物，则亦有然者矣。形遗神化，大运同流，有莫知其然之妙焉。不然，何以云神龙灵龟也哉？或曰：「或者天关之和气所聚，动植之物所感尔矣。」未可知也。予特异龟龙之化而并识之。癸丑闰三月十八日

潮州改创濂溪先生祠记

