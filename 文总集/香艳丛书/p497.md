<!-- { "loadSidebar": true } -->
　　余自壬辰春入春明门，所识第一仙人曰韵香。韵香者，林姓，名鸿宝，昊人，来京师入传经堂，隶嵩祝部。学歌舞才两月，即出临红氍毹上，按节入奏，铢黍不爽。而其秾纤合度，修短得中，进止动静，妙出天然。楼上下，万目万手万口，啧啧称叹是好郎子。嵩祝部一时声誉顿起，座中客常满，有隔日豫约不得入坐者。从此征歌舞者，首称嵩祝，不复顾春台、三庆矣。今去韵香之没已三年。春台、三庆，名辈林立，且多后来之秀，望之如芝兰玉树，森列庭阶。而嵩祝座中，人不少减于畴昔者，韵香为之也。 
　　韵香既数奇，失身舞裙歌扇间，居恒郁郁不自得。虽在香天翠海中，常如土木形骸。嵇中散不假修饰，而何郎汤饼，弥见自然，知“安仁羊车”，良非虚语。既工愁，复善病。日日来召者，纸片如山积。困于饮食，至夜漏将尽，犹不得已。每揽镜自语曰：“叔宝璧人，则吾岂敢。然看煞卫玠，是大可虑。”岁甲午，三年期满，将脱籍去。其师黠人也，密遣人召其父来，啖以八百金，再留一年。韵香慨然曰：“钱树子在，顾不能少忍须臾耶？”乃广张华筵，集诸贵游子弟，筹出笼计，得三千金，尽举畀其师，乃得脱籍去。徙居樱桃北垞，署其室曰“解鹤堂”。于时文酒之会，茶瓜清话咸集焉。韵香周旋其间，或称水煮茶，或按拍倚竹，言笑晏晏，诚升平之乐国，亦欲界之仙都也。而愁根久种，病境已深。居三月而疾作，疾不半载竟死。死之日，扶病起誓佛曰：“泪痕洗面，此生已了。愿生生世世，勿再作有情之物矣。”时道光十四年十二月也，年才十八。 
　　嗟乎！韵香以成童之年，始入都从师学无几日，即以其色艺倾都人士。从此宾筵客座，招邀无虚日。油壁锦嶂，六街九陌，车如流水，马如游龙，招摇过市，如坐云雾中。夜分来归，则已绛蜡高照，红梁宿温，茗谈瓜战，延伫已久。绝缨错舄，纸醉金迷，卜昼卜夜，欢乐未央。他人所叹羡企望不能得者，韵香当之。乃出亦愁，入亦愁，以故不得更竟其业。仅以《偷诗》、《赏荷》、《吞舟》三出擅名。每当广厦细旃，长笛一声，四座寂然，无敢议者。目有视，视韵香；耳有听，听韵香；手有指，指韵香。一似“祗应天上，难得人间”，但觉此身在绛霄碧落间，所谓玉殿吹笙第一仙，十四楼中第一声，是耶非耶？昔人论文，谓单词只字，自足以传，信知贵精不贵多矣。其人，肉与骨称，态与体称，神湛湛如秋水，气温温若春兰。使宋玉、陈思见之，当恨不为作赋。余尝谓天地生人匪易，美妇人不多，美男子尤少。美妇人吾未见，所见美男子，惟韵香耳。韵香之为人，沈静寡言。而来前者，莫不各得其意以去。太原公子，裼裘而来，大家风度，故应尔尔。使为闺中秀，足当幽娴贞静之目。“藐姑射仙子之山，有神人焉，绰约若处子，肌肤若冰雪”，此之谓矣。惜其为弟子时，无私蓄。既得落籍，居室草创。未几遂病，不能出门户。惟二三知己，日来为之检点茶铛，料量药裹。犹力疾强起，谈谐甚乐。至于金夫铜仙，大腹贾，长鬣奴，素少相识，无过而问焉者，以故寠甚。及其卒也，敛手足形，几不能备含燧。诸文人闻赴糜至，束刍沐椁，凡附身附棺者，皆翰墨香也。子犹又言：“昔宋词人柳七郎，不得志于时，落魄以死，赖诸名妓醵钱而葬。今爱生不葬于妓家，而葬于吾党，所以报也。则吾安知今日之所谓爱生者，非即宋之名妓中人乎？”信斯言也！以只鸡絮酒酬韵香，韵香必含笑于九京曰：“虽死之日，犹生之年。” 

　　蕊仙传 
　　王长桂，字蕊仙。辛壬间与韵香、春珊鼎足而立，名在第二，目之曰蕊榜。是时韵香为第一仙人，国香也，以韵胜。蕊仙，牡丹也，为艳品。然蕊仙所以逊韵香者，亦正以美而艳为累，不得不让上界仙人出一头地耳。蕊仙丰容盛发，严妆饰，往复进退，光动左右。求之凡女子中，殆无其匹。唐人当日呼太真为“解语花”，又曰“海棠睡未足”，而元微之《会真记》之状莺莺，则曰“娇羞融冶，力不能运肢体”，不意蕊仙乃以一身备之。当日于锦绣万花谷中，如火如荼，压倒群芳，独占春光九十，使观者沈酣其中，目不给赏，岂浪得名哉？ 

　　春珊传 
　　庄福宝，字春珊，三庆部郁大庆弟子也，后乃自居玉照堂。色艺既迈人，而言语又妙天下。其为觞政酒录也，座中无虑数十人。人各有性情，有面目，有技艺，有志趣，有喜忌，或动或静，或默或语，裙屐沓集，觥筹交错。春珊从容酬答，或迎其意以发之，或导其意以达之，或如其意以偿之，或助其意以足之，莫不听其开口而笑，各得其意以去。信乎春珊为如意珠，虽取怀而予，不是过也。有时名流燕集，洗砚磨墨，折笺醮笔，选香而添，掷花而润。当之者往往如怀素草书，僧繇画壁，触处洞然，风发泉涌，汩汩其来，不可方物矣。又如说平话，斗险语，径路既绝，风云未通，诸名士方且摇玉柄麈尾，擎铁如意，瞪目哆口如木鸡。春珊每于辞理将屈之时，施青丝步障，为小郎解围；或竟如玉环，放玉色猧子，乱局而罢。生平对客，不为危言激词，而对之者未尝不意也消。谈言微中，可以解纷，春珊有焉。曩家居时，曾于六蓬船中，见父执叶星曹所书集句云：“秋菊有佳色，春兰如美人。”今日国香服媚，非韵香莫足当之；至若东篱把酒，坐对南山，伴柴桑旧宰，独占秋光，春珊庶几近之。年来脸玉犹润，喉珠不圆，退处玉照堂中。日倾三蕉，自取酕醄，不复锦帊缠头，作昔日狡狯事矣。予识春珊最迟，问其年曰二十。乌呼，乾隆年间，魏长生年二十七，始自蜀来京师耳。今日成功者退，乃在弱冠时，否者群起而姗笑之。乌知“阿婆三五少年时，亦曾东涂西抹来”哉！ 

　　冠卿传（翠翎附） 
　　玉香，字冠卿，后起中前辈也。亭亭玉立，秋水为神。顾梁汾咏梅［洗溪沙］曰：“一片冷香惟有梦，十分清瘦更无诗，小楼风月独醒时。”空山流水，冰弦一抚，清清泠泠，令人萧然意远。目为槛外人妙玉，可谓神情毕肖。暗香疏影，固应在孤山伴逋仙偕老矣。然其《掬月》一出，为韩国大姨。以瑶池之品，写金屋之姿，天上风光迥非凡比。而举体皆媚，柔若无骨，回翔旋折，飘飘欲仙。观者几欲持衣裾，恐其因风而去，固应瑶台独步也。娶妇名芙蓉，为国香堂爱女。璧人一双，一时称快。丙申四月十三日，花烛之夕，余赋［贺新郎］。昔康熙间，汪蛟门舍人纳姬，徐方虎、王西樵、周雪客、陈纬云诸公，斗险韵，同用此调。余辄依其韵谱之，不知迦陵云郎新婚之作者，嫌太熟也。词云： 
　　一桁帘衣卷，藕花中并蒂移花，羊车初遣。莫笑一生花底活，未许露华轻泫。况红药留春如茧。一家并肩入镜里，问近来眉样今深浅。紫云曲，谱亲展。　　国香服媚名逾显。记索郎瑶台飞白，亲题禁扁。为检河魁翻秘籍，不吠琅环白犬。许平视磨砖幸免。不碍二分春似水，算长安添数看花典。圆月照，华灯剪。 
　　其弟子曰翠翎，字雨初。风骨未骞，而宛转如意。赵秋谷《海讴小谱》中，所称“飞鸟依人”，意态近之。如山茶花，秾而不俗。大家人儿女，固应尔尔。演《茶叙》、《供花》二出，俱有可观。尝尊前捧砚，乞留题，为署居室曰“听春楼”，楹帖曰：“半榻茶烟圆梦夜，一帘花气酿愁天。”飞鸿踏雪，动留爪痕。他时杜牧寻春，又添一番惆怅矣。书至此为之抚然。 

　　小蟾传 
　　联桂，字小蟾，黄姓，皖之太湖人。世俗所称“状元夫人，长春弟子”也。为人疏节阔目，如小人家儿女，而意量自远。性伉爽，笑语甚豪，每以伶侠自处。所不当意者，往往如灌夫骂座，冷若冰雪。余尝戏呼为“尤三姐”。爱之者阿其所好，乃直欲以枕霞旧友拟之，小蟾欣然，谓掌生品评不谬，足见其胸抱，亦可谓有自知之明者矣。见客长揖不拜，高谈雄辨，惊其座人。顾好讦直，以招人过，人多不能堪，若辈咸嫉之。我辈如邱东麓、温伊初诸君，尤恨小蟾甚。小蟾生于嘉庆二十五年，道光十四年出春福堂。自居春元堂时，年才十五。同辈中落籍之早，无过之者。  

　　小云传（妙云附） 
　　玉琴，字小云。此碧桃花也，拟之《石头记》中人，极似宝琴。眉目肌理，意态言笑，无一不媚，而安雅闲逸，温润缜密。有时神明焕发，光照四座，对之如坐春风，如饮醇醪。古人称温柔，惟小云足当此二字。比德于玉，无愧璧人。好从文士游，讲论申旦，娓娓不倦，风韵固自不凡。与妙云同居。妙云名桂香，亦碧云弟子。色艺未是佳品，而举止殊有大方家数。盖碧云当日，温文尔雅，妙擅清誉。二人同师，家法固在也。小云之为人，癯不露骨，丰不余肉，香而不腻，圆而不甜，风流蕴藉，无纤毫俗韵。将来此中人福泽，当以小云为最，他人恐不及也。 

　　鸾仙传 
　　凤翎，字鸾仙，陈姓。菊部中推弦索好手。尝演《别妻》一出，弹四条弦子，唱［五更转］曲，歌喉与琵琶声相答。琵琶在金元时，本用弹北曲。鸾仙齿牙喉舌，妙出天然，媚而不纤，脆而不激，圆转浏亮，真觉绕梁遏云之音，今犹未歇，非他人所能及也。丰仪修朗，笑语俊爽，双瞳湛湛如秋水。余尝戏呼为“玫瑰花”，以其英气逼人，大似探春也。仲云涧填《红楼梦传奇》，《葬花》合《警玉》为一出。南曲抑扬抗坠，所贵谐婉，非鸾仙所宜。然听其越调［斗鹌鹑］一曲，哀感顽艳，凄迷掩抑。虽少缠绵之致，殊有悲凉之慨。使当日竟填北曲，鸾仙歌之，当更可观耳。丙申中和节，移居藕香堂，联升旧居也。余为作小篆，题榜曰：“紫桐花馆。” 

　　小桐传（翠霞附） 
