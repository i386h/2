<!-- { "loadSidebar": true } -->
　　南宫舍人
　　唐旧说礼部郎中掌省中文翰谓之南宫舍人百日内须知制诰又谓员外郎为瑞锦窠员外郎厅前有大石诸州送到废印皆于石上破之又图写祥瑞亦员外郎厅所掌令狐诗云移石几回敲废印开箱何处送新图今废印宜依故事碎之

　　宫人斜
　　唐内人墓谓之宫人斜四仲遣使祭之见唐人文集

　　冬冬鼓
　　京师街衢置鼓于小楼以警昏晓太宗时张洎制坊各列牌于楼上按唐马周建议置冬冬鼓刘禹锡云鸡人一唱鼔冬冬是也今不闻鼔声金吾之职久废

　　上元然灯
　　上元然灯或云沿汉祠太一自昏至昼故事梁简文帝有列灯陈后主有光壁殿遥咏山灯诗明皇先天中东都设灯文宗开成中建然灯迎太后则是唐以前岁不常设太宗时三元不禁夜上元御干元门中元下元东华后罢中下元而上元游观特为繁盛

　　孤山误为姑
　　宋景文言大小孤山孤独字也有庙江壖乃为妇人葢误以孤为姑龙图陈简夫留诗曰山称孤独字庙塑女郎形过客须知误行人但乞灵

　　草底检
　　凡公文中书谓之草枢密院谓之底三司谓之检秘府有梁朝宣底三卷即正明中崇正院书也

　　过马厅
　　北都使宅旧有过马厅按唐韩渥诗云外使进鹰初得试中官过马不教嘶注云上乘马中官驭以进谓之过马既乗之乃蹀躞嘶鸣也唐藩镇僣礼以名其厅

　　重戴
　　国朝两省尚书省郎官并出入重戴国初两制亦然王黄州罢内翰知滁州谢表云臣头有重戴身被朝章是也后自祥符间两制并彻去非故事也

　　葛将军
　　仁宗尝梦至大泽中迷错失道左右侍卫皆不见忽自天际有旌幡乘云下以乘奉帝帝问何人曰葛将军也送帝还宫乃寤因令寻其名称云道笈中奏章图云天门有三人守卫一人云葛将军掌旌遂诏图其象令宫观供事之张安道说此

　　霈宥有三
　　国朝之制凡霈宥有三曰大赦曰曲赦曰德音宋元宪云德音非可名制书乃臣下奉行制书之名天子自谓德音非也唐常衮集赦令一门总谓之徳音葢得之矣

　　聒帐
　　太宗尝谓侍臣曰后唐庄宗湛饮以郑声与胡部合奏谓之聒帐自昏达旦不息半酣之后置畎酒箆沈醉射弓招箭者以物击银器声言中的与俳优结十兄弟每畧与近臣议事必传语伶人叙相见迟晚之由此数事不见书传询故老得之

　　诏勅用黄纸
　　唐日厯上元三年闰三月戊子勅云制勅施行既为永式皆用白纸多有蠧虫自今尚书省颁下诸司及诸下县并用黄纸书之

　　○归田录【欧阳修】

　　文中虎
　　谢希深初以启事谒杨文公亿有云曳铃其空上念无君子者解组不顾公其如苍生何大年书此四句于扇上每语人曰此文中虎因此知名也

　　卖油翁论射
　　陈康肃尧咨善射一日射于郊外有卖油翁过而视之公问曰吾射如何公曰手熟尔公怒曰汝能射乎翁曰不能以酌油知之乃取一葫芦以钱覆其口初注之如线入钱孔注毕而钱四边不湿曰此若甚难然亦无他但要手熟尔

　　紫宸非人臣之称
　　丁度罢政除紫宸殿学士议者谓人臣不可加此名乃改为观文观文亦炀帝殿名理宜避之当时不知耳

　　江南勾当回
　　曹武惠王彬既平江南回诣合门求见其榜子云奉勅江南勾当公事回其谦恭如此

　　学士着姓
　　学士札子不着姓但云学士臣某自盛度丁度同在翰苑遂着姓以别之遂为例

　　四色官
　　唐制三卫有司戈司阶执干执戟谓之四色官令正衙放朝惟金吾一人每日喝不坐谓之四色官可笑

　　笑得面似鞾皮
　　三司举辟库务官而权贵请托甚重田元均寛厚长者在三司深厌于请而不拒人皆强笑以遣之尝曰作三司使数年笑得面似鞾皮

　　薄持薄夜
　　饮食古今不同名汤饼唐人谓之不托今俗呼馎饦晋束晢饼赋有馒头薄持起溲牢九之号惟馒头今存余不晓荀氏谓薄夜亦不晓之

　　叶子格
　　叶子格自唐中世有之唐人藏书多作轴卷其后有叶子其制似金册子以便检骰子格亦以叶子写之因以为名杨大年其门人仲简郑戬亦能之也

　　鹤格
　　大年取叶子格名红鹤皂鹤者别演为鹤格今亦无人晓者

　　翡翠屑金
　　翡翠如琉璃碧为杯罂金磨之则如砚磨墨又云人气粉犀将犀角为小块薄纸裹于怀中暖彻急投臼中捣之即如粉矣

　　○金坡遗事【钱惟演】

　　一堆灰句
　　张洎文章清赡在江南日将命入贡还作十诗以訾诋京师有风物一堆灰句苏易简得其亲书洎归朝为学士与易简同院争宠不相下易简语同列曰清河更相矛盾将灰堆之诗进呈洎闻为屈

　　灵鹊
　　翰苑有双鹊常栖于玉堂后海棠树驯熟不畏人每鸣噪即有大诏令鼌逈诗曰灵鹊心惊喜钱思公亦有诗云灵鹊先依玉树栖谓此也

　　○谈助【阙名】

　　不语先生
　　牛羊日厯以白居易六帖为不语先生

　　太牢笔少牢口
　　京师语曰太牢笔少牢口南北东何处走太牢牛僧孺少牢杨虞卿也

　　花蕧
　　戴凯之竹谱云竹将枯花蕧乃县注云竹生花实其年必枯蕧实也音福

　　笼锺
　　谱云笼锺之美爰自昆仑笼锺竹名也黄帝使伶伦伐之以作乐

　　一节为船
　　云丘帝竹一节为船

　　扶老
　　笻竹可杖磥砢不凡谓之扶老

　　竹子
　　张华神异经云竹子乃笋也

　　八月春
　　竹根曰鞭赞宁竹谱云鞭多西南行故谓之东家种竹西家理地以鞭行时八月为春三月为秋凡百谷皆以始生为春成熟为秋也

　　煮箦
　　陆云笑林云汉人适呉呉人设笋问何物也曰竹也归煮其箦不熟曰呉人欺我哉

　　炙面女
　　昭君邨生女皆炙其面白居易诗云至今邨女面烧灼成斑痕

　　天河生
　　唐巢县令杨晔膳夫经以芋头为天河生

　　○丽情集【张君房】

　　浣沙桂子
　　霍小玉侍儿之名

　　遗策郎
　　郑生过李妓宅见娃徘徊不能去诈遗策以驻马后访之婢呼曰前遗策郎来也

　　卷中人
　　唐裴敬中为察官奉使蒲中与崔徽相从敬中回徽以不得从为恨久之成疾自写其真以寄裴曰崔徽一旦不如卷中人矣

　　寄泪
　　灼灼锦城官妓御史裴质与之善裴召还灼灼每遣人以软红绢聚红泪为寄

　　环者还也
　　崔莺寄张生信有玉指环云环者还也

　　燕子楼集
　　盼盼徐之名倡张建封纳之于燕子楼张卒盼盼思之问者輙答以诗得三百篇名燕子楼集

　　秋云罗帕
　　贾知微曽城夫人杜兰香既别赠贾秋云罗帕裹丹五十粒云此罗是玉女缫玉蚕茧以织成

　　沈翘翘
　　文宗时宫人有白玉方响以犀为椎以紫檀为架后出宫归秦氏秦出翘制曲以寄之名曰忆秦郎

　　非烟
　　咸通中武公妓也善击瓯其邻赵象窥见因门媪以玉叶笺题诗寄之非烟以连蝉锦香囊并碧茗笺赠象以通其意

　　薛琼琼
　　开元中第一筝手中官杨羔潜待崔懐寳饮以熏肌酒曰此常春草所造羔令崔作词方得见琼琼崔曰平生无所愿愿作乐中筝近得佳人纎手子砑罗裙上放娇声便死也为荣

　　栁枝娘
　　洛中里娘也闻诵义山燕台诗乃折栁结带赠义山乞诗

　　香儿
　　元载妓薛瑶英幼以香杂饮食啖之长而肌香

　　绀珠集卷十一

　　●钦定四库全书

　　绀珠集卷十二

　　（宋）朱胜非 撰

　　○摭遗【阙名】

　　乌衣国
　　唐王谢航海为风飘至一洲见一翁曰此吾主人郎延至其家以女妻之问其国名曰乌衣国将归赠飞云轩洒以羽毛池水乘之至其家见梁上双燕顾语乃悟游燕子国也

　　头颅可知
　　陶弘景与从兄书云昔仕宦期四十左右作尚书郎即投簪高迈令三十六方作奉朝请头颅可知不如早去

　　题诗得水仙
　　桂阳王会客分题作诗弘景探题得水仙

　　日窟月阿
　　东卷日窟西骈月阿弘景赋词

　　蓬莱都水
　　夕见定箓府丞来日欲以公代蓬莱都水使者

　　○洞微志【钱希白】

　　鸡窠中九代祖
　　太平兴国中李守中为承旨奉使南方过海至琼州界道逢一翁自称杨遐举守中诣其居见其父曰叔连年一百二十又见其祖曰宋卿年一百九十五语次其梁上鸡窠中有一小儿出头下视卿曰此九代祖也不语不食不知其年朔望取下子孙列拜而已

　　天麦毒
　　显德中齐州有人病狂每歌曰踏阳春人间二月雨和尘阳春踏尽秋风起肠断人间白发人又歌曰五灵华盖晚玲珑天府由来汝腑中惆怅此情言不尽一丸萝卜火吾宫后遇道士作法治之乃云梦中见一红衣小女引入宫殿皆多红名曰紫州小姑令歌道士曰此正犯天麦毒女即心神小姑脾神也按医经萝卜治面毒故云火吾宫即以药并萝卜食遂愈

　　燕奴
　　有术士于腕间出弹子一丸皆五色叱令变即化双燕飞腾名燕奴又令变化二小剑交击须臾复为丸入腕中

　　卢绛梦曲
　　卢绛梦白衣女子以甘蔗两盘遗绛绛食其一女子曰若食尽终享富贵乃歌菩萨蛮曲云玉京人去秋萧索画檐鹊起梧桐落歌枕悄无言月和清梦圆背灯惟暗泣甚处砧声急眉黛逺山攅芭蕉生暮寒绛问何人曰姓白后当于固子陂相见绛后为江南李主将被诛于固子陂其行刑者乃果白姓也

　　石押衙
　　汴都之南百余里有周令公墓前一石人作怪人或遇之称鲁校书石押衙

　　勃贺
　　僧便聪游五台将还京师有老僧托以书其上题云东京城北寻勃贺分付僧窃启封视之云度众生毕早来茍更强住却恐造业复封之至京寻访不见其人一日于五丈河侧见一小儿逐一大猪名勃贺屠者赵氏子能引羣猪令不乱遂爱婆荷故以名僧试呼其名以书投之猪遽食其书人立而化僧径之五台访其老僧亦化去矣

　　吕口
　　虞部郎中周仁约监永丰仓有通谒者曰进士吕口及见之如十许歳小儿出一启为贽仁约讃之有云庄周之壑已空孔绪之车何适仁约问孔绪之车出何书乃厉声呼仁约父祖名讳仁约叱之遂化为大鼠入仓去

　　妙花
　　有郑超维者洛人赴官西蜀道遇田叅军与俱行田多声妓临别以一人赠郑名妙花甚美丽郑罢官赴调京师复见田叅军者问妙花且云居西蜀郑后归里妙花告别曰某非人乃狐耳问田叅军者亦狐也将复问田君郑送郊外化为狐而去矣

　　败土色
　　卢多逊未第时面极墨有相者告曰此名败土色贵即明润复来必灾后厯贵仕面色甚莹将败前数日忽暗黒如故

　　鸦■〈犭屯〉
　　有人善食野物采鸦雏之未毛者以油涂之复置巢中至大不毛取食之号鸦■〈犭屯〉后其妻产一物正如其形状也

　　○青箱杂记【吴处厚】

　　金樱蜂糖
　　浙人以钱镠之故呼石榴为金樱江淮以杨行密之故呼蜜为蜂糖

　　野马黄羊
　　杜祁公诗云双鳬乘雁常深愧野马黄羊亦过忧人不知下句事乃唐张说传云吾肉非黄羊必不畏其食血非野马必不畏其刺用此事也

　　津步
　　岭南谓水津为步韩退之罗池庙碑云歩有新船是也

　　市虚
