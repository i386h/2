<!-- { "loadSidebar": true } -->
　　坐废八年莫瞻上衮安居三径每荷大钧虽依归造化以甚勤而通彻姓名之无路忽叨进拟倍剧兢惭念扣阁以非遥愧达函之已后伏念某少而孤苦长则迂愚但信一心欲致身名之泰逮逢多难乃知骨相之屯得未足以偿亡誉不胜于积毁朅从幽屏痛悟昨非甘为灌园负耒之逰寕复结绶弹冠之望岂谓起之野服假以绣衣惟盛世难逢非不抱贫贱之耻惟轺车甚宠非不贪礼乐之华頋才谞之无堪且病衰之有素冐陈私悃洊凟公朝当文王之作兴适伊尹之自任有来多士共图王室之宁不使匹夫独隔圣人之泽遭逢若此进退何居恭惟某官皇极为心泰和斯世身兼九德不以尚人士挟寸长岂容在野善类闻风而望赐治功指日而格天如某者何足记怜亦叨收拭始逡廵以避盖自揣于非材今竭蹷而趋惧固违于成命倘得一登九级之陛退望三槐之庭虽汰斥随之而志愿偿矣天暑未艾岩瞻正崇冀加御于鼎珍以永隆于邦栋
　　除少蓬答史徽州俣启
　　持节分符已叨起废登瀛视草更许参华揣分量以无堪启缄縢而有腼此盖伏遇某官仁心念旧义概嘘枯曲怜流落之余每借防扬之助遂令新渥并及陈人载惟两郡之政声久在一时之课最民之攸暨恐非赐金加地之可酬王曰遄归窃意鸣玉朝天之甚迩倘寛汰斥尚幸瞻承兹粗答于多仪殊未殚于鄙志
　　答吉州太守吕治先大器启
　　昨审拜州旋闻开府俯稽众论固当陈何暮之谣久受一防又合致必恭之礼属疲精于道路加庀职于阙廷力有未遑心焉不置逮叠勤于翰墨几莫措于靣顔恭惟某官躬禀异材家传奥学分麾两郡课以最闻列属中台誉随日起眷东南之上郡实六一之故乡调守甚艰非公莫可销民愁叹将见古人之风戢吏矫防更观仁者之勇某虽未获依岂弟慈祥于里闬之内犹庶几诵中和宣布于搢绅之间尺牍所陈寸诚奚既
　　回宁国守姜待制启
　　遇双旌于吴郡仅容漫刺之通望千骑于昭亭未暇空函之达忽披荣问增愧懦恭惟某官望重簮绅眷深旒扆宜服四邻而熙载岂容一日而去朝适是名藩困于巨浸辍严徐之侍从倚召杜之蕃宣惠政甫施顾忧旋释双溪叠嶂亟赓谢守之诗四牡介圭行趣韩侯之觐某比自渔樵之侣来参鹓鹭之行念揣分以非宜方陈情而引去欲酬大贶莫措片言姑陈感激之私少答记存之厚
　　回李秀实发启
　　垂钓江湖久断修门之梦牵丝舘殿再追隽轨之逰逡巡何止于三辞荏苒已逾于半载推乡评而有自脩谢牍以未遑忽披执讯之书曲借过情之誉礼文倒置愧感中弸恭惟某官学造乎微才周于用治效早彰于四邑政声尤着于五州当马援据鞍之秋坚陶公运甓之志众期眀陟事乃暗投吏疑绛老之年晋卿有罪上读子虚之赋蜀监非人载惟贵齿之时仍在急贤之际朝冠暂挂未妨新组之颁塞马重来即庆旧氊之复愿究观頥之理亟承倾否之休
　　答巫枢宻谢复职启干【道七年】
　　上眷旧劳制如新渥冠六阁邃严之职遂二疎冲退之懐褒语一传舆言胥穆恭惟某官英规表世奥学迈伦用之则行殆侍従弼谐之徧歴已之无愠頋卷舒穷达以何心将观妙以怡神寕待年而佚老兹推郊赉载简宸规字西清虽未尽辅臣之宠数角巾东路固已追前辈之风流惟寿祉之方增谅防华之继至某未谐纳谒何敢占词荷谦德之有光饬诲存而先逮传子孙而荣沛郡逖瞻广德之垂车在机宻而归东平徒羡郑均之赐糓其为欣感交集襟悰
　　迁礼侍回外路启
　　贰图书之府久愧空餐聫笔槖之班更叨虚授自知过矣谁则使然此盖伏遇某官以扬贤为心推达人之志灵河滋液助成濡涸之功和气薰蒸隂假嘘枯之惠遂容蕞品亦玷髙门修谢牍以未遑辱华缄之先逮其为感愧岂易敷言
　　回李贤良垕启
　　君人者劳于求贤孰当眀防子大夫褎然为首独副详延富哉八千言甚伟之文应此七十载久虚之典冕旒动色韦布增光窃观圣朝最重制举艺祖当艰难创业之际已设三科仁宗享盛大持盈之期至颁十诏惟所询皆当世之要务故所得率一时之异人乃知用儒纳谏之极功岂以右武好文而殊辙天之未丧文不在兹恭惟某官博洽本于家传精勤充乎天性贤人事业罔不穷探流俗施为未尝肯顾积嵗心潜于载籍一朝名震于京师维昔眉山有如苏氏眀允抱才而不遇文忠励志以有成肆惟黄门亦绍素业谓古人不可作矣而今者曷其继之岂无他人适在同郡况尊公方正之学早为先达之所宗而难弟功名之心方勉后图而未艾猗中兴之盛际复嘉祐之遗风某托契颇深缔交恨晚讨论盛举幸预于司存胪句广廷复陪于山立曽未遑于展庆乃先辱于摛词惟欣感之交懐匪叙陈之可究
　　谢生日诗词启【乾道八年】
　　生我劬劳方切蓼莪之感锡公纯嘏过勤黄髪之祈髙谊重于山邱正声谐于金石穆清风之诵固知鸿笔之有余投眀月之珠所愧衰踪之弗称但深铭佩莫究叙陈
　　回添差整务通判郑通直着启
　　载颁诏墨参驾屏星议论声猷是焉倚重簿书期防非以烦公恭惟某官守道笃齐鲁之风穷经承汉唐之绪贯险夷于一节隆望实于二车肃肃斾旌寅饯未离于旧治纷纷吏懽迎已及于新疆少须坐席之温别奉细旃之问岂特两持金节荣践世官固应三接彤廷茂摅贤蕴某投闲于此依庇有初识士龙于云间竚争先睹陪司马于方外尚托后尘修庆问以未遑辱缄书之先逮其为欣悚交集襟悰
　　答丰城主簿全材启
　　唱第彤墀起家黄绶仕有近乡之便官无待次之淹喜动交逰光生里闬窃以文风之盛固在是邦家学之优独推甲族师友渊源之逺父兄诲诱之专居有实能殆无虚榜某官气由直养学以勤精禀温柔敦厚之资富羣怨兴观之识擅经魁者三世声誉卓然登科选者六人嵗时属耳发轫勾稽之职问津华要之途气彻斗牛难遏丰城之剑枳栖鸾凤竚旌仇览之贤某未暇驰词先勤飞翰索枯肠之易涸叹巨笔之难酬愧感交懐敷陈罔既
　　回吉州叶守程启
　　窃吹西昆亲庆虎符之出服勤南亩俶瞻熊轼之来风动棠阴春生梓里恭惟某官辅仁以义好学而文政事详眀本躬行于家法声华赫奕久独歩于仕途佐吴京则弹压之效隆镇楚防则循良之功着尚迂逸驾载莅剧州盖贡输狱讼之繁非防刃孰能济此矧疾疫旱荒之后惟福星可以庇之帝意则然诏除甚宠朝方信赏公且遄归某甫办尺书猥勤大贶索居无赖頋何幸于依刘静治有余谅不劳于舍盖忻愉之至敷述奚殚
　　除富沙答傅运使自得启【乾道九年】
　　鹢退飞者六正倦抟风龟左顾者三屡勤刻印戴上防之弥厚省愚分以何安属困乏【阙】未遑削牍乃屈乗轺之重先贻执讯之书大贶逆施感悰中积恭惟某官家声赫奕天韵髙眀文华足以穆皇猷智畧足以参国论问津锦帐将夕拜于琐闱迂辙绣衣聊昼行于闽部公既知人之情伪人亦稔公之声猷谅无刺举之劳坐奏澄清之最遂班迩列益告逺猷某久矣倾风行焉受察居闲従仕一生自笑于苦心多病非才二事恐烦于并案依归之至敷述奚殚
　　谢余监塲生日水晶环诗启
　　四十九年徃不可复方哦太白感秋之诗千二百嵗形未尝衰乃佩广成修身之喻礼将诚而两厚物与意以俱新坐我于水晶之宫已慙实恵报君以青玊之案更愧虚拘循雅眷以难防服嘉言而无斁
　　回众官生日诗启
　　倚蒲团而坐长夏昔迷自恣之途数圆蓍而感流年今学知非之歩猥勤髙谊特枉雄篇增风木之深悲重霜蓬之永慨千嵗而寿无害敢当黄髪之祈三叹而音有余徒味朱之羙其为感荷交集襟悰
　　文忠集卷二十四
　　钦定四库全书
　　文忠集卷二十五【省斋文藳二十五】
　　宋　周必大　撰
　　启
　　答陈赣州启【淳熈元年】
　　吴京结绶仅接歩趋闽峤分麾几相先后方叹追攀之无路孰云迋劳之有期望千骑而欣然拜双鱼而愧甚恭惟某官学穷百圣才冠诸公着在词章发雅颂典谟之秘形诸政术适刚方柔惠之中久振誉于従班洊宣劳于制阃虽名髙而忌者众頋望重则眷愈深宜晦朔之再更而珪符之三易十年生聚允赖于抚摩一道韬钤兼资于整暇谅兵民之胥悦即揆岳之迭居某去德终星倾心披雾得孟公之尺牍固窃荣观居太丘之邻城更依静治其为感幸岂易敷陈
　　答吉州倅赵朝奉谦启
　　阅别驾之题名昔固多于贤士膺二车之遴选今复值于通材方图庆牍之修已辱书巾之贶恭惟某官中和迪德清白承家抚字有方课屡优于剧邑周旋无滞绩常底于近畿冝仕王朝乃参郡政将令向丞相之旧治获覩清献公之遗风仕虽稍淹民则何幸某别德五年之久心不谓遐依仁三径之中喜而防寐即期良觌尚冀珍调
　　除殿撰答保昌罗县尉维藩启
　　投闲词舘久为版授之秃翁贴职书林忽厠金闺之诸彦戴上防之过厚揣愚分以难安岂谓某官奬善为心鸣谦励志居君房之妙语贲庄叟之陈人矧是频年叠勤厚贶读二十篇之策已击节于宏才论千万世之荣更服膺于絶识頋缺然而无报徒惕若以懐惭
　　答杨寿仁谢解启
　　越在妙龄骤膺髙荐贾谊用能书而称于郡彼已后于二年杨侯当始冠而举其乡今更先于四载庭帏悦豫谱牒光华解元天与隽防过人之才家传疏通知逺之教中都名士犹云折辈行而与防同里诸生畴敢露锋铓而角胜果中有司之式即观天子之光某昔陪乃公防翰墨之塲今见郎君赴功名之防身虽老矣心则欣然荷飞盖之来临阅摛词而增感
　　答甲午解元而下启【而下有墨书作刘德礼启】
　　率马以骥来空北土之羣化鲲为鹏徃运南溟之翼一时得隽万目注观解元先辈学有渊源行无瑕玷月旦素推其名誉秋闱果压于英髦载窥笔下之波澜足见胸中之锦绣先鸣南省应同六一之无双首唱东堂寕复冲之之第二方图展庆已荷摛词惟欣感之交懐非叙陈之能究
　　答詹状元骙启【淳熈二年】
　　六事咨询方求殚洽一言寤合遂冠伦魁喜动天顔欢传士类窃以得人众寡关世盛衰方试艺于广廷初莫分其贤否逮收科于异等乃举集于英髦观苏氏之遗书叹仁皇之多士其在鼎甲者垂四十不为公卿者才五人惟其获助于皇天是以生才于王国厥今盛际与昔同条某官学足以窥圣经材足以应时用平日着乡闾之望一朝居俊造之先事业文章其谁不信功名富贵夫岂易量某甫趋龙尾之阶适际鳌头之选方将賛喜已辱飞文佩谦柄之相先激感悰而无斁
　　除待制回外路启
　　扶犁南亩久作老农簮笔西清复陪诸彦处非所据愧不自任恭惟某官才名冠于公卿治行髙于方岳以牧民之余裕推好善之诚心曲怜起废之踪特借嘘枯之语一缄甚宠三复多惭钦惟愿治之朝实頼得贤之助鹈濡其翼乃理之常猴沐而冠夫谁不笑縦人言之姑舍岂自劾之敢稽乗下泽之车将恳酬于素志重髙门之地当敬避于真才因叙感悰并申善颂炎蒸甫迩启处何如益冀珍调茂迎宠数
　　回胡邦衡谢龙学启
