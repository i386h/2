<!-- { "loadSidebar": true } -->
　　修撰吴君原博所藏鹤山先生手书云得之吴江虞氏虞本仆射允文之后故与魏通家书称提刑眷丈者盖其先世也按宋史理宗寳庆元年李全乱楚州制置副使许国走死五月全袭彭义斌而败六月义斌死于严实复失京东州县此云全往恩州不知所为及鼓发许防必有胜负则此书当在二三月间作也初宁宗时史弥远用事鹤山与真西山召还朝嘉定十七年累迁起居舍人上疏言君臣上下同心一徳则平居有所禆益缓急有所倚仗今则靣从而腹诽习谀而踵陋天下之患有不可穷者而弥逺始不乐所谓上下不交之说葢此疏耳是年宁宗崩理宗即位鹤山进起居郎以疾求去正祠请事至是为李知孝所劾弥逺犹外示优礼改权工部侍郎又力求外任始以十二月出知常徳府越二日又为朱端常所劾夺秩贬靖州迁官之命钳市之辱若合符莭其出处大计固已预定非茍然者观其称西山之贤有东南人物凋落之叹则其慨然自附于濓洛诸贤之意端可想见可谓一代伟人也已然其献纳之余录本远寄汲汲以未逹为歉似与程明道秘密谏草之意不合此何见哉或其忧世愤时之志郁而不伸固有不得已于知已者亦未可知也呜呼理宗号为崇尚儒硕而真魏二贤贬逐不暇则其为治可知矣自鹤山去国后国势日蹙一再传而宋亡观于此书其亦有所感哉
　　防韩给事所藏张汝弼草书巻后
　　张汝弼尝自评其草书以为大者胜小者予谓英雄欺人每如此不足信也及观韩黄门此巻则其大字果胜贤者固不可测耶
　　防马桞之所藏二帖
　　此帖书法真得屋漏痕意当是山谷真笔无疑吾防泉翁极通书法省所题识意亦可见古称名家者固有定价不可易也马君善书其寳此固宜而刑礼部题此若疑非真迹不可晓也
　　子昂临右军十七帖非此老不能为此书然观者掩巻知为吴兴笔也大扺效古人书在意不在形优孟效孙叔敖法耳献之尝窃效右军醉笔右军观之叹其过醉献之始愧服以为不可及此其形体当极肖似而中不可乱者如此能书者当自知之
　　防张汝弼书蒋玉山既醉轩诗巻
　　醉与醒异趣而同适醉者常訾醒者为拘醒者常病醉者为纵屈原曰众人皆醉我独醒李太白云但得醉中趣勿为醒者传此皆有托而谓非真语也葢次公见谓醒狂不害为贤梅圣俞每醉輙乂手温语苏子瞻乃以为非善饮者人之趣固若是异哉事或出于偶然或成于有意是不可执一论也张驾部饮酒不过中人而书此轩及巻若甚醉者其兴致风态固出一时要非有意论者蔓引波漫各极其趣蒋君其有择乎此邪然世之文章事业疲志惫力者常患于冺没而一时一事或以传播是固有幸不幸而亦系乎其人此巻之传其宾主之美槩可想见醉不醉不必论也予亦不能饮者书此以附吴陆二太史之说
　　防陈愧斋送傅曰防诗序
　　方山谓予曰曰防之来讲毛诗于师召先生者数月故其赠序师召独慨然为之予未始信也及观序中有论诗知学之语乃知其言不诬师召门生数百人不必躬自指授防能有经学以顕固有一及讲席而再魁文塲者用是可以为曰防贺虽然韩退之抗顔师一世而李翺独岸然不为下又安知今日无豪杰如习之者出邪
　　书鸡坛清话巻后
　　今年予作止诗诗以自戒鼎仪以来来约曰止诗亦欲止今春欲止今春止未真止取止诗来止我止诗合寄止诗人予请援张汝弼故事以只鸡斗酒为罚窃计数日后必有缚鸡载酒而至者鼎仪固未尝止亦不承盟越两月予病起游火徳观为鸣治师召所督得聨句四章鼎仪闻之折简告罚予谓罚我固当不宜独先若君本不承盟予亦无独盟之理鼎仪执不置乃以鸡酒往受罚焉初鸣治师召之见督也曰第为之即有议君后者吾二人实任其事至是果以猪红三斤蛤蜊数十相助明仲闻之曰此佳防也尽却他故赴之而亨父亦为鼎仪所致凡六人鼎仪乃盛为席以乐客于是分韵赋诗剧饮尽醉所谓胜负赏罚者皆不能辨亦不必辨也越数日眀仲夜归乘醉作序其文虽工事或未合予掇其颠末以书扵后俾好事者有考焉
　　跋谢氏家藏墨迹巻后
　　吾友谢君鸣治视予家藏墨迹巻乃其从父愚得先生世修故王城先生世懋笔也愚得致事归自寳庆王城以科举往来江浙间鸣治亦尝以省觐还乡里离合往复凡为书及诗若干通其二通则愚得与黄文选世显论致仕书及王城与邝黄岩载道诗十首鸣治皆归而藏之王城论诗一字只句必相鍜錬虽数千里外答问不倦愚得当鸣治筮仕时以名节问学相勉督拳拳不容口他如作郡之方畧分县之利害出处之节彝伦之义无所不备葢自近世科举之学兴父兄师友之教能及此者鲜矣谢氏之多贤其固然哉愚得之再赴寳庆也予方南归遇于流河驿至金陵愚得留江上十日乃同舟西迈别于长沙之浒王城予尝序其遗诗而不获见葢于是俱有感焉昔范文正与侄帖以身不营利为训陈焞得之铭于坐以自警私淑之益予得之鸣治者多矣而况乎亲炙之者哉而况乎世守而永慕之者哉因为题其巻首而归之
　　书贺氏先迹后
　　姑苏贺氏本贫葢自大理公已然至乞蚕糓于乡先生此其手帖也公之子复庵处士某及其孙感楼先生美之家益贫感楼教授乡塾仅足供朝夕稍以其余为耕获贸易计嵗增月拓前后积数十载始充然有余赀焉予闻不仁者不可以久处约约而无所守茍有才智虽匹夫可以为富大理公竟以贫死其守可知感楼世守先训食必其力故其起家亦若是难也知大理之所以贫与感楼之所以富则其继与守也其容以易乎哉世之人富者耻贫其祖贵者耻贱其父揜匿诩无所不用其极感楼方惓惓此帖比之无恤之简则所以儆其身以示其子孙者固亦有道矣感楼得此帖于采莲泾俞氏其子解元恩上京师出以示予予感其起家之难而虑其处乐之不易也书之以告其后人
　　跋谢氏逸老堂诗巻后
　　逸有二义书曰作徳心逸日休以道言者也又曰不敢自暇自逸以欲言者也君子葢有择焉愚得先生作郡湖南时赋讼之外虽细事小役亦夙计夜防寝与食有所不暇然谋身无蹊径与人无厓谷田庐妻子之计无所累乎其心固未始不逸也及其功成志遂引身而退徜徉容与于山林之下似若甚逸然而修宗谱筑祠亭建义学议乡约作敦彜防见诸诗歌文字间者无虚嵗则其心与身亦未始逸也是先生之逸不以欲乐而以道宁岂非古君子之心哉先生素多病能愼言语节饮食得颐养之道自归黄岩闻其风神健爽视曩昔益倍予甚喜之昔有若问宓子贱曰子何瘦焉曰忧官政也子贡问子夏曰子何故肥曰吾出见纷华富贵而悦入闻夫子之道而乐二者心战战胜故肥今先生无政之忧有道之乐康宁夀考葢其所当得者此予所以喜也或者乃谓先生居江湖志廊庙初不以进退壮老易其志夫使其道足以胜欲则所谓忧者岂足以害其乐哉先生所居有逸老之堂予从大夫士为诗因鸣治以达先生素不予鄙闻予言必曰吾侄知我非其友莫宜为此言也












　　怀麓堂集巻四十
　　钦定四库全书
　　懐麓堂集巻四十一
　　明　李东阳　撰
　　文稿二十一
　　题跋
　　书愧斋倡和诗序后
　　师召陈先生初以诗经名天下既入翰林为古文精简有法尤捷不容思日可给数篇或乘醉縦笔不复记忆若有神助独于诗虽能而不甚好人有乞者不得已应之朋辈投赠多不裁答领之而已去年偶阅杜诗有所得乃揭其近体篇目于壁暇则闇诵至贯穿无遗自是下笔滚滚时出竒句其锋甚锐回忆曩时不此之好口虽不言察其有悔色也昔黄山谷谓坡老曰有文章名一世诗不逮古人者而彭渊材恨曽子固不能诗自今观之子瞻豪雄浩瀚决不出山谷下子固集所传诸作当世亦岂多得不足信也夫天下无两似之物二美相并必有所掩然则人恶以多技为哉若吾师召殆不欲以诗掩其文故稍振圭角而亟自韬晦乃委于朋友之助如此序所云者噫以予之闇劣何所不頼于友而况诗乎师召既悔倡和之晚乃辑所往还者得若干篇为巻而其所为诗在焉诗家者观之则其言之诬不诬可知也
　　题山谷墨迹后
　　肥欲有骨瘦欲有肉此山谷论书语今观此帖当识此老笔意
　　书宋诸贤墨迹后
　　右宋李忠定公书一张忠献公书一赵忠简公劄子一外小帖一吕太保安老李叅政泰发书各一姑苏沈啓南氏所藏者吴太史原博防至京师予得而观之呜呼天下未有不用君子而治不用小人而乱者宋之衰非无君子而屡于不能用然其君子亦有过焉秦桧首恶天下所由乱贤如忠献实与荐之泰发虽与持议祸至死初不能无叅政之屈此其所憾者吕非纯才仇视诸贤无足深论忠定再罢乃由忠献忠简虽与忠献合而屡惑谗间至悉变其所为则所谓君子者亦不能同志戮力自贻矛盾之患何怪乎国势之不昌小人之祸未殄也晦庵谓眀大义识事理惟忠定兼之葢虽张赵不能不各有长短吕李而下其器可知也然使其志论获行小大毕用皆当有益于世今观其尺书寸札皆国家天下事也卒令厄塞困顿赍志以没国亡世改而其辞独存哀哉
　　恭题鲁府尹所藏先朝勅谕后
　　臣获从应天府尹臣鲁崇志伏覩我太宗文皇帝之徳音葢其先臣穆举进士时所得者也文皇帝聪眀神武求贤图治汲汲若不暇凡所策士既为亲定甲乙复自阅名籍慰勉敦劝至厪勅谕谆谆教戒其至如此故皆感激奋厉什志倍力争効用以致太平名臣硕辅照耀先后尚可指而知也汤诰曰克绥厥猷惟后泰誓曰天佑下民作之君作之师葢人君之在天下有师道焉汤武而下虽英君谊辟鲜有与于此者惟我太祖髙皇帝实全有之以至于文皇丕承大烈赫乎洪武之风也臣穆歴官监察御史按察佥事都察院右佥都御史始终一节克称能臣宣宗章皇帝之褒勅英宗睿皇帝之悼祭宸书丽澡后先辉映皆足以仰承而不愧于是知圣教所及三十年如一日以至于今又四十余年矣圣天子之所简用贤如崇志者谓非圣教之所遗乎民生于三事之如一章皇帝之徳教与都宪之泽其在崇志克引而承之奚翅异世虽千百代可也谨拜手稽首题其后
　　书同声集后
　　予从方石先生倡和得此巻愧斋题为同声集予岂敢同先生之声哉然于先生之心则不敢有异也言异而心同则其异也不逺矣
　　题张沧洲遗诗后
　　呜呼亨父先生不可作矣其遗诗在文量职方者予泣而观之清古翘防无一字犯俗虽偶书旁集若精择而后得者世果有仙乎吾亨父死必为之惜乎吾不得而见之也
　　书围炉诗后
