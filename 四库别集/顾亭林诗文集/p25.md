<!-- { "loadSidebar": true } -->
　　呜呼！自不孝炎武幼时，而吾母授以小学，读至王蠋忠臣烈女之言，未尝不三复也。柏舟之节纪于诗，首阳之仁载于传，合是二者而为一人，有诸乎？于古未之闻也，而吾母实蹈之。此不孝所以藳葬而不葬，将有待而后葬者也。忽焉二载，日月有时，念二年以来，诸父昆弟之死焉者，婣戚朋友之死焉者，长于我而死焉者，少于我而死焉者不可胜数也。不孝而死，是终无葬日也，矧又独子，此不孝所以踟蹰二年，而遂欲苟且以葬者也。古人有雨不克葬者，有日食而止柩就道右者，今之为雨与日食也大矣。春秋嫁女不书葬，而特葬宋共姬，贤之也。吾母之贤如此，而不克特葬；又于不可以葬之时而苟且以葬，此不孝所以痛心擗踊，而亟欲请仁人义士之文以锡吾母于九泉者也。先妣姓王氏，辽东行太仆寺少卿讳宇之孙女，太学生讳述之女。年十七而吾父亡，归于我。教谕沈君应奎为之记。又一年，而先曾王母封淑人孙氏卒。又十年而先王父之犹子文学公生炎武，抱以为嗣。县人张君大复为之传。其记曰：「贞孝王氏者，昆山儒生顾同吉未婚妻也。年将笄，嫁有日矣。父上舍述为治装，装多从俗鲜华。氏私白其母曰：儿慕古少君、孟光之为人，焉用此？父为去华就质者十之五。已而顾生病，寻卒。氏不食数日，衣素告父母曰：儿愿一奠顾郎，归乃食。父母知不可夺，为治奠挈氏往。氏拜顾生柩，呜咽弗哭。奠已，入拜太姑淑人、姑李氏，请依居焉。谓父上舍曰：为我谢母，儿不归矣。父为之敛容不能语。舅绍芾者名士，晓大义。泣谓氏曰：多新妇卒念存吾儿，然未讲伉俪，安忍遂妇吾子？氏曰：闻之礼，信，妇德也。曩已请期，妾身为顾氏人矣，去此安往？自是依太姑与姑，朝夕一室，送迎不踰阈。数岁不一归省。父上舍病，亟待诀，旦日一往哭，即夕反。」其传曰：「贞孝自小严整如成人，父母爱之。而顾生故独子，早有文。王与顾为同年家，因许女与之。无何，生年十八天。父母意甚彷徨，欲未令贞孝知，而贞孝已窃闻之。亟脱步摇，衣白布澣衣，色意大怆，婉婉至父母前，不言亦不啼，若促驾而行者。父母初甚难，而念女至性不可夺，使妪告其翁姑。翁姑悲怆不胜，洒扫如迎妇礼，然不敢言去留也。贞孝既至，面生柩拜而不哭，敛容见翁姑，有终焉之色。而姑李氏故以德闻，拭泪谓贞孝曰：妇岂圣耶？奈何以吾儿累新妇！贞孝闻姑称新妇，泪簌簌下，交于颐。早晚跪奠生柩前，闲视姑眠食，而自屏处一室，亲戚遣妪候视，辄谢之。有女冠持梵行甚严，请见贞孝，贞孝不与见曰：吾义不见门以外人。自是率婢子挫针操作以为常，时遣讯父母安否而已。其它婉淑之行，世莫得闻。久之，翁诣金陵，而姑适病，且悴。贞孝左右服勤，汤糜茗盌视色以进。姑意大怜，而贞孝弥连昼夜不少怠。一日煮药进姑，姑强视贞孝言曰：新妇何瘦之甚，盍少休乎？贞孝多为好语慰藉，既进药而病立闲。姑谓婢子曰：吾曩者忧独子天且夺之，而与吾新妇，吾固当一子，不得两耳。欹枕执贞孝手，而贞孝若不欲露其指者。侦之，则已断一小指和药煮之，姑之病所以立瘥者也。诸婢子亦莫得见，相传语，惊且泣。贞孝止之曰：姑受命于天，宜老寿，而婢子何得妄言阴隲事耶？姑既病起，亦绝不言贞孝断指事，独姑之兄李箕者窃闻之云。贞孝既侍翁姑十二年，而翁姑始为其子定嗣，贞孝抚之如己生。」此二先生之言云，而不孝不敢溢一辞者也。又二年，而知县陈君祖苞拜其庐。又三年，先王母李氏卒，丧之如礼。又十六年，而巡按御史祁君彪佳表其门。又二年，母年五十有一，而巡按御史王君一鹗奏旌其门曰贞孝。下礼部，礼部尚书姜公逢元奏如章。八月辛巳，上，其甲申，制曰可。于是三吴之人，其耆旧隐德及能文奇伟之士，上与先王父交，下与炎武游者，莫不牵羊持酒，踵门称贺，谓史策所纪，罕有此事。盖其时炎武已齿文会，知名且十年矣。而先王父年七十有四，祖孙母子怡怡一门之内，徼天子之恩以为荣也。而天下兵方起，而江东大饥。又五年，先王父卒。其冬，合葬先王父先王母于尚书浦之赐茔如礼，而家事日益落。又三年，而先皇帝升遐。又一年，而兵入南京。其时炎武奉母侨居常熟之语濂泾，介两县之间。而七月乙卯，昆山陷，癸亥，常熟陷。吾母闻之，遂不食，绝粒者十有五日，至己卯晦而吾母卒。八月庚辰朔大敛，又明日而兵至矣。呜呼痛哉！遗言曰：「我虽妇人，身受国恩，与国俱亡，义也。汝无为异国臣子，无负世世国恩，无忘先祖遗训，则吾可以瞑于地下。」呜呼痛哉！初，吾母为妇十有七年，家事并王母操之。吾母居别室中，昼则纺绩，夜观书至二更乃息。次日平明起，栉縰问安以为常。尤好观史记、通鉴及本朝政纪诸书，而于刘文成、方忠烈、于忠肃诸人事，自炎武十数岁时即举以教。及王母亡，董家事，大小皆有法。有使女曹氏相随至老，亦终身不嫁。有奁田五十亩，岁所入，悉以散之三族，无私蓄。先妣生于万历十四年六月二十六日，卒于弘光元年七月三十日，享年六十。其年十二月丁酉，不孝炎武奉柩藳葬于先考之墓旁。呜呼痛哉！王孙贾之立齐王子也，而其母安；王陵之事汉王也，而其母安；若不孝者，何以安吾母？而犹然有腼于斯人之中，将于天崩地坼之日，而卜葬桥山之未成，而马鬣之先封也。此不孝所以痛心擗踊，而号诸当世之仁人义士者也！今将以□□三年十月丁亥，合葬于先考之兆，在先曾王考兵部右侍郎公赐茔之东六步五尺。伏念先妣之节之烈，可以不辱仁人义士之笔，而不孝又将以仁人义士之成其志而益自奋，以无忘属纩之言，则仁人义士之铭之也，锡类之宏而作忠之至者也，不惟一人一家之褎已也。不孝顾炎武泣血谨状。

　　○与潘次耕札之一 

　　接手书，具感急难之诚，尤钦好学之笃。顾惟鄙劣，不足以裨助高深，故从游之示，未敢便诺。今以天下之大，而未有可与适道之人，如炎武者，使在宋、元之间，盖卑卑不足数，而当今之世，友今之人，则已似我者多，而过我者少。俗流失，世坏败，而至于无人如此，则平生一得之愚，亦安得不欲传之其人，而望后人之昌明其业者乎？凡今之所以为学者，为利而已，科举是也。其进于此，而为文辞著书一切可传之事者，为名而已，有明三百年之文人是也。君子之为学也，非利己而已也，有明道淑人之心，有拨乱反正之事，知天下之势之何以流极而至于此，则思起而有以救之。不敢上援孔、孟，且六代之末，犹有一文中子者，读圣人之书，而惓惓以世之不治，民之无聊为亟。没身之后，唐太宗用其言以成贞观之治，而房、杜诸公皆出于文中子之门。虽其学未粹于程、朱，要岂今人之可望哉。仰惟来旨，有不安于今人之为学者，故先告之志以立其本。惟愿刻意自厉，身处于宋元以上之人与为师友，而无狥乎耳目之所濡染者焉，则可必其有成矣。

　　○与潘次耕札之二 

　　原一南归，言欲延次耕同坐。在次耕今日食贫居约，而获游于贵要之门，常人之情鲜不愿者。然而世风日下，人情日谄，而彼之官弥贵，客弥多，便佞者留，刚方者去，今且欲延一二学问之士以盖其群丑，不知熏莸不同器而藏也。吾以六十四之舅氏，主于其家，见彼蝇营蚁附之流，骇人耳目，至于征色发声而拒之，乃仅得自完而已。况次耕以少年而事公卿，以贫士而依庑下者乎？夫子言吾死之后，则商也日益，赐也日损。子贡之为人，不过与不若己者游，夫子尚有此言，今次耕之往，将与豪奴狎客朝朝夕夕，不但不能读书为学，且必至于比匪之伤矣。孟子曰：「饥者甘食，渴者甘饮，是未得饮食之正也，饥渴害之也。」今以百金之修脯，而自侪于狎客豪奴，岂特饥渴之害而已乎？荀子曰：「白沙在泥，与之俱黑。」吾愿次耕学子夏氏之战胜而肥也，「吾驾不可回」，当以靖节之诗为子赠矣。

　　○与潘次耕札之三 

　　都中书至，言次耕奉母远行，不知所往。中孚即作书相庆。绵山之谷，弗获介推，汶上之疆，堪容闵子，知必有以处此也。朱子祠堂，山史但能割地耳，经营之事，吾将一身任之。春仲兴工，自有助者，大以成大，小以成小。吾异日局面似能领袖一方，然而不坐讲堂，不收门徒，悉反正德以来诸老先生之夙习，庶无遗议于后人。不知一二年间，能策蹇而来，一悉情怀否？既足、衍生并好。寄去文集一本，仅十之三耳，然与向日抄本不同也。

　　○与潘次耕札之四 

　　昔有陈亮工者，与吾同居荒邨，坚守毛发，历四五年，莫不怜其志节。及玉峰坐馆连年，遂忘其先人之训，作书来蓟，干禄之愿，几于热中。今吾弟又往矣，此前人坠坑之处也！杨恽所云「足下离旧土，临安定，而习俗之移人者」，其能自保乎？时归溪上，宜常与令兄同志诸友往来讲论，一暴之功，犹愈于十日之寒也。天生之学，乃是绝尘而奔，吾且瞠乎其后，不意晚季乃有斯人！今虽登名荐剡，料其不出山，更未可知耳。近读其解易一卷，吾自手录之，学问亦日进。中孚虽从象山入手，而近颇博览，与吾交，亦更亲于昔。去秋已遣祁县之妾，将书籍尽移之华下，今春并挈两公及幼子往矣。频阳令郭公既迎中孚而侨居其邑，今复遣人千里来迎，可称重道之风。而天生遂欲为我买田结婚之计，事虽未可必，然中心愿之矣。但荐举一事，得超然免于评论否？如其行取，必在元籍。今已作字令犹子具呈，以伯父行年七十，弃家入道为词。必不得已，遣一家人领批前来寻访，道路申病，详具三徐札中。然近来实病，似亦不能久于人世，所萦念者，先妣大节未曾建坊，存此一段于集中，以待河清之日，自有人为之表章。侄洪慎报得一子，请名，今即作书与二弟，乞之为孙，以守坟墓。至于著述诗文，天生与吾弟各留一本，不别与人以供其改窜也。

　　○与潘次耕札之五 

　　读书不多，轻言著述，必误后学。吾之跋广韵是也。虽青主读书四五十年，亦同此见。今废之而别作一篇，并送览以志吾过。平生所著，若此者往往多有，凡在徐处旧作，可一字不存。自量精力未衰，或未遽死，迟迟自有定本也。

　　○与任钧衡 【 大任】 

