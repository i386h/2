<!-- { "loadSidebar": true } -->
　　臣某等言前贡封章请御殿复膳蒙降批答俞允者侧躬修德祗畏天明吁帝造辞恭回宸虑正路朝之法坐复内饔之燕羞温诏下临舆情胥悦臣某诚欢诚感顿首顿首窃以天子之尊至重唯上灵是钦人君之德莫偕惟大明可况考阳精之阙壤【谷梁传曰有内壤外壤】抑厯象之常经然春秋书之于经汉唐载之于志作善者有消伏之感失政者有修举之劳苟立志以通幽必转灾而为福恭惟尊号皇帝陛下仁涵万物诚贯三灵动法祖宗之规言合天人之应属史官之建白验日象以亏明陛下顺稽眚异之来防承警告之厚贬太官之常举即便坐以周询发廪蓄以恤穷启狴岸而释罪晦朔之际变旱暵以为霖未申之交减食分而复景有来列辟咸肃外庭愿端黼扆之居仍环膳之奉下情兢惕越至再三之勤睿意寛冲俯从众庶之请臣等预参宰辅无裨圣神仰休应之同臻等欢心而称颂谨奉表诣东上閤门称谢以闻臣等诚欢诚感顿首顿首
　　泉州谢上表
　　臣某言臣奉勑知泉州军州事已于今月初七日到官管勾讫朝纶至渥俯从臣子之心海域虽遥实便庭闱之养臣某中谢伏念臣生身遐远逢辰休明独持愚直之心蚤委圣神之照自参文馆旋列谏垣无嘉谋以奏上古之无敏智以论当世之务浸叨词掖时迩威顔被天语之丁宁涖京都之繁浩初无才略动忤贵权事必处于公平要惟归于勤瘁每縁睿奬仅免人言念慈亲之高年乞故乡而便养曲承厚泽出守清源间闗山川歴涉岁月近临居署寅布寛条信问私门不移于夕宿甘鲜庶品足奉于晨羞如臣侥荣实少伦比此盖伏遇尊号皇帝陛下大仁覆物广孝及民致兹犬马之诚上获云天之施敢不励精邦治单尽夙夜之劳宣谕帝慈周通爱育之惠臣无任瞻天望圣激切屏营之至谨奉表陈谢以闻臣某诚欢诚感顿首顿首谨言
　　福州谢上表
　　臣某言伏奉勑命就差知福州已于八月初四日赴任讫窃以一扎细文肃领于宸诏七条丕式谨守于官箴内循无似之才再沗惟良之寄负乗增愧殒越在躬中谢伏念臣仰遘盛时寖陶醲化乆服勤于经艺早幸窃于王涂狥公灭私虽恪修于职业励精从治卒亡补于风猷矧事任以荐更顾涓埃而絶効出分郡寄已特荷于恩俞再易藩维遽曲颁于诏命涓辰署政拊已增荣此盖伏遇皇帝陛下洪覆广生大明委照推自天之涣渥委守土之重权谨当寅布朝经精求民瘼尽瘁事国忧公如家思誓竭于臣诚少上酧于天造臣无任
　　谢转礼部郎中表
　　臣某言今月十五日递到勑诰伏蒙圣恩授臣礼部郎中者函封芝检特霈于殊私位列春官骤加于宠命揣材甚薄荷泽诚优沗冐逾涯兢惶罔措臣某中谢伏念臣机露素浅器术非深丁辰过时歴王途而寖乆承流宣教着民政以无闻方怀惟谷之忧积有瘝官之虑何霈恩而特厚复增秩以敷荣兹盖伏遇皇帝陛下禹律均和尧仁锡庇诞推涣渥施及蒙愚敢不寅奉政条恪圗治绩竭尽涓埃之力仰酧覆育之私臣无任
　　移泉州谢上表
　　臣某言昨奉勑移知泉州军州事已于初一日赴任讫祗承温诏已布寛条置身便安蒙上轸恤臣某诚感诚惧顿首顿首伏念臣自解京邑出临清源违天日之清光归江海之遐裔过家上冡在古之甚荣守郡养亲为子之至幸曾未洊月改付全闽臣向縁爱苦之忧遽致朘痟之病州称都会居有版籍之繁俗不尚医难求药石之助气力羸虚不可以治穰剧智识顽钝不可以应急难輙露防诚觊得便地军壁虽小曾是故乡狱讼差闲足寛外虑敢期朝渥更与泉麾再见吏民仰宣威惠因其无事得以养和此盖伏遇体天法道钦文聪武圣神孝德皇帝陛下曲念孤贫俯矜衰悴不穷驽力而使之自适仍有官俸而代其为生况臣年齿方中干祈之切者盖由疾故傥臣筋骸复壮报効之际者敢以家为上衔仁施之深若负丘山之重
　　辞翰林学士知开封府表
　　臣某言今月初二日准中书劄子指挥勑命除授依前礼部郎中知制诰充翰林学士权知开封府者大明临下无远裔而不均零露坠霄虽微物而必施俯承锡命弥用震惊臣某诚惶诚恐顿首顿首伏念臣向自掖垣擢司京邑上赖清光之烛终依全庇之仁属私便于庭闱遂求补于闽粤寻膺朝綍出守泉山首尾五年更移两郡亲戚岁时之乐足慰母心阡茔展省之勤屡躬先祀非繇孝治之广曷为天幸之多虽臣贱微感疾滋乆药石攻治之愈至根本坚牢而未除日月因循筋骸憔悴深畏旷官之责方濳退处之图敢谓伏蒙尊号皇帝陛下曲贷素餐复加恩数禁林近职儒者最荣都辇要权吏之高选并疏宠渥猥逮孱庸揣材干之非优顾福基之甚薄苟贻过溢之咎实亏分量之知重念臣仰违法座之严荐易周星之次思出入于省闼意每在于本朝今此召还适当趋进然而慈亲垂老于义不可以远行病体至羸于力不堪其剧任愿特收于成命俾再典于旧封准是微诚终期得请干冒圣慈臣无任激切屏营之至
　　诏答
　　勑蔡某省所上表蒙恩授臣翰林学士知开封府臣为母老难以远行兼臣乆萦疾病不堪剧任辞免其依旧知泉州事具悉卿学通古今足以备献纳政适寛猛足以临剧烦而人材之难固尝劳于选任矧居外滋乆宁自逸于便安是宜勉旃来服新命绰有余力夫何微疾之辞居然宠名固为荣养之乐其毋必让当体至怀所乞辞免宜不允故兹诏示想宜知悉
　　辞权三司使表
　　臣某言四月二十八日蒙恩授臣翰林学士权三司使者地亲任重宠数殊优资薄才微公议非允臣某诚惶诚恐顿首顿首伏念向繇枢职出治泉山奉高年之慈亲还就养于旧里昨承诏防召还京师屡降德音不容让免驱驰百舍之远趋伏九阍之严曾未逹于近畿复迁处于大计天下通流之术非小智可以营为禁中命令之词非究言可以润饰加以支离之悴乆辞浩剧之权今所领者益烦顾于力而不逮苟失量度是谓暗愚伏望尊号皇帝陛下特收涣汗之恩更择长材而用俾违要重庶得安全有禄庇身固能自足怀忠効国誓竭素心谨具表辞免以闻
　　诏答
　　勑蔡某省所上表蒙恩授臣翰林学士权三司使者地亲任重宠数殊优资博才微公议非允伏望特收涣汗之恩更择长材而用俾违要重庶得全安辞免事具悉翰林儒者之极选三司天下之大计朕之任人于此尤重卿有博通之学足以谋王体而兼济之道足以济邦财断于朕心则用而已晩稽于物论则资适其宜当体眷怀无或牢让所乞宜不允故兹诏示想宜知悉
　　杭州谢上表
　　臣某言伏奉勑差知杭州军州事已于五月二十六日到任讫国家委之大计材非所宜朝廷与其便藩恩为至幸俯循孤远之【阙二字】惊涯分之逾臣某中谢伏念臣儒学未优【阙四字】谓忠义可以立身而一于事上谓强明可以为吏而果于奉公于时益疎【阙二字】自信乃者偶承大农之乏輙当会府之繁徒歴岁年蔑修官政伏蒙皇帝陛下大明垂照洪覆均仁察孤臣之尽心知小人之兴谤特推恩数之厚俾就思养之荣已涓吉辰祗临治所敢不询求民隐阅练师钤人情莫不乐于便安任之寛简兵法所谓先于节制示以庄严誓竭驽材上酧鸿造
　　贺冬至表
　　臣某言伏以七日来复上应天心之和一阳始生密符君道之长迩遐所底动植均休臣某诚欢诚忭顿首顿首恭惟皇帝陛下惠迪先猷灵承骏命斡璇玑而观象顺玉烛以调元茂对庆辰诞膺景福臣限临藩屛阻远阙庭不获进厠朝班忭舞文陛臣无任瞻天望圣激切屏营之至
　　贺正表
　　臣某言伏以具物于春圣人所以抚节有为于正王者所以求端臣某中谢恭惟皇帝陛下临教保民晋明烛蔀会年位之始浃天人之驩异俗来威百昌荐贶臣守郡于外不获进庆阙庭臣无任瞻天祝圣激切屏营之至
　　贺赦表
　　臣某言今月二十三日马递到赦书一道以南郊礼毕大赦天下者臣当时集本州官吏及僧民军道等宣布并行下管属十县讫圜丘致飨讲修对越之仪大宥推仁覃霈汪洋之泽含生致众仰秣同归臣某中谢窃以因吉土曰郊称大事者祀粤自虞夏迄于汉唐有质有文或防或革诸儒参议致谓六天而异名歴代所行止以三年而定礼必于至者取物成之大僃就乎阳者法天道之资生然而千官备仪百灵走职发挥往制必属于昌辰宪法后王允归于元圣恭惟皇帝陛下顺考古道丕阐大猷怀翼翼之心昭事上帝秉烝烝之孝祗见祖宗宿于清净之宫致此精明之意人神降格海宇欢呼回六玉之珍虬御双云之蕐阙与民更始大覃雷雨之恩置国无穷永享蕐夷之乐臣亲逢盛际向忝近司方领寄于藩垣但骛精于宸极
　　谢加勲表
　　臣某言今月二十六日进奏院递到勑牒各一道以南郊礼毕加臣护军食邑五百户者大飨举修方毕肇禋之礼徽章稠沓均加在位之臣俯偻承荣震惶知愧臣某中谢伏念臣器质甚浅学术非优徒遘休辰遂跻清贯内歴禁林之防外专方面之雄非矫矫以出人但渠渠而饬巳当尧舜之在上何以为功使龚黄之复生仅能自守况臣衰拙安在拟伦护侍慈亲幸叨便郡此盖伏遇皇帝陛下讲明大典备锡庆私念持槖之旧臣进宠勳之异数虽葵藿之心尽吐仰对大明然蓼萧之泽溥覃岂遗一物誓捐顶踵以答乾坤臣伏限守任在远不获奔诣阙庭臣无任
　　谢赐歴日表
　　臣某言今月二十六日进奏院递到诏书一道赐臣治平三年厯日一道者圣言温润荣甚衮褒舜厯昭明宠于图瑞臣某中谢窃以惟王建国颁朔治民奉时先一岁之端藏庙谨诸侯之政治古所载熈朝益恭伏惟皇帝陛下勤念人时允符乾造坐明堂而听政命太史以谨元特重王春首颁岁律度量寒暑蓍咎祥致隂阳之不愆宜疾疠之毋作臣远分藩寄祗奉诏恩拜舞于庭虽窃九天之赐卷舒在手获知四序之迁
　　册皇太后称贺表
　　臣某言得进奏院状报十一月十六日皇太后受寳册者竭天下之养虽恭报于厚慈尽朝廷之仪在极崇于徽号神祗协应夷夏同欢臣某中谢臣闻夏商以前六宫之制邈焉而无纪姫刘以降五翟之法粲然而备存姜嫄太姒之流音明德和思之继盛载蕐礼典允属昌辰恭惟皇帝陛下纯被九干绍恢四圣成社稷之大计母道有光酧天地之至仁隂灵克顺爰归功于慈训遂推美于琼章家国庆安孝恭交至臣沗尘法从恪守藩封无任瞻望抃蹈激切屏营之至
　　册皇后称贺表
　　臣某言得进奏院状报十一月十六日皇后受册者俪尊皇极宅正位于天闺配德紫宸膺鸿名于寳册海内臣妾抃蹈以之臣某中谢臣闻文命造邦涂山所以宣内助重蕐嗣帝皇英所以辅圣明宗庙歆其荐羞穹壤因而垂祉载光懿范永属熈朝恭惟皇帝陛下缵服睿图席休寳绪两仪均大含生荷亭育之恩二曜高临品物仰照临之惠是以淑誉流于区域隂教序于宫闱用赞王猷必崇位号加丽袆衣之贵增光彤管之蕐臣沗寄藩方限遥天陛无任瞻望欣跃激切屏营之至
　　贺颍王过礼表
　　臣某言得进奏院状报三月初十日颍王过礼者讲名典礼纳配储闱奠笄之仪告成守土之臣交抃中谢恭惟皇帝陛下仿天合德与日齐明思隆长世之基豫正少阳之位爰崇淑媛以俪元良龟筮袭从辉青宫之徽册本支增茂扶炎运于无穷臣幸豫通班沗临远郡无任瞻天荷圣激切屏营之至
　　谢恤刑表
