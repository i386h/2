<!-- { "loadSidebar": true } -->
　　针线文书次第收，夜香暖透合欢裯。檀郎何事相呼切，忘却灯前去卸头。 
　　清明寒食踏青游，生小娇怜未解愁。买得扬州花线髻，时新样子斗梳头。 
　　睡眼朝来倦未扬，传呼洗面进羹汤。莹莹清彻仍无垢，水内新添玉粉香。 
　　绮疏花影日高悬，倦起犹然拥被眠。怪杀夜来轻薄甚，春跌宽尽绣行缠。 
　　经年荡子不归家，粉碎香销泣岁华。一自长干消息断，秋窗夜夜骂灯花。 
　　妍雅何须刺绣文，砑光绫子白如云。画将七十二般色，闺阁新兴十幅裙。 
　　粉墨鲜明细自敷，裙拖湘水入时无。不描花鸟描人物，幅幅皆成士女图。 
　　曲槛低垂湘竹帘，分明窥月见纤纤。丛头鞋子红三寸，金线编成小凤尖。 
　　人道妆梳自不凡，春衣裁出手掺掺。却嫌紫翠多尘俗，内里齐穿水墨衫。 
　　纳凉晚坐小庭隅，寒玉清冰暑渐苏。换得罗衣青翠色，怕他雾縠见肌肤。 
　　翠羽明珰百宝函，年来鱼钥几曾探。欲将淡雅存真色，不插金簪插玉簪。 
　　少年情景费寻思，容易消魂只此时。月下定情花下语，罗衣欲解故矜持。 
　　丛桂中秋始作花，一宵香雾浸冰纱。不嫌风露中庭冷，坐向三更看月华。 
　　七夕筵开看渡河，纷纷瓜果杂相和。并刀剪粉都成字，斗取谁家笔画多。 
　　如珠秋露下庭柯，顾兔光生潋滟波。手划阑干心自语，夜深私祷向嫦娥。 
　　何事男儿少慧根，闺人偏解事空门。却将指爪轻轻合，无价香中礼世尊。 
　　琳宫曾许六铢香，绣得名幡七尺长。趁取今朝风日好，上幡归去踏春阳。 
　　梅花不数寿阳娇，獭髓轻红一任消。昨夜西风寒起粟，额妆明日戴新貂。 
　　名香炷罢小炉平，缥帙开时心自评。深夜读书寒未寝，明朝应试女诸生。 
　　娥娥红粉阿谁家，插柳归时日已斜。双桨东风争欲渡，船头齐插碧桃花。 
　　西楼九日赏登临，斜照西风下远林。却讶今年时序晚，黄花犹有不胜簪。 
　　金吾不禁上元游，火树星桥入眼稠。试问辎軿何处去，望吴门外看灯球。 
　　楝花风过已春残，四月清和取次看。小院初陈樱笋会，内家争爱越梅酸。 
　　安石榴开照眼明，方中日色上轩楹。菖蒲一点沾唇酒，已觉红潮隐隐生。 
　　春阳送暖惠风清，女伴相邀出郭行。明日妆梳谁更早，掠成鸦鬓待天明。 
　　剪刀声隔小窗纱，朱火荧荧一点斜。买得街头通脱草，新年准备上头花。 
　　早觉微凉下井梧，淡云新月半模糊。金缄彩线频频引，何似桑中九曲珠。 
　　袅袅风吹翠带频，留仙裙下绣囊新。囊中别纻玫瑰味，裙外幽香远袭人。 
　　生绢如雪自无尘，宝袜深藏一段春。收束红罗欲禁裹，人前仍似女儿身。 
　　鳌山十座听清讴，妙选妓人北曲头。二十年来红粉尽，观春犹赁最高楼。 
　　娇小盈盈步最工，行来罗带飏春风。膝前绣作芙蓉瓣，两朵莲花覆玉弓。 
　　垆中柏子漾余烟，献罢椒花只待眠。灯下穿珠安凤喙，大年朝去拜新年。 
　　天然一色绣罗裳，姊妹齐肩并蒂芳。共脱红鞋更换着，湘钩看取是谁长。 
　　线结荷花片片分，玉.肩双扣衬乌云。愿为衣领承兰泽，膏沐余香仔细闻。 
　　形影从来共一身，怪他相■太频频。玉容未便施丹的，今夜罗帏欲避人。 
　　春服依然旧内妆，对襟衫子薄罗裳。爱他窄袖偏时样，赵女何须舞袖长。 
　　年年除夕止椒觞，兽炭围炉暖画堂。将进屠苏分岁酒，先雕朱果献姑嫜。 
　　红窗日日唤金衣，百啭催人晓梦稀。故把铜丸枝上打，妒他花里惯双飞。 
　　海棠经雨一枝鲜，薄鬓轻笼态逾妍。有色无香元自好，教人妒处得人怜。 
　　名花气息最清寒，馥馥侵人绕画栏。香自个侬身上出，髻中今日带珠兰。 
　　海涛八月播狂飔，画艇油车出看时。雪柱银山三十丈，临池羡杀弄潮儿。 
　　红襟小语画梁开，丽日初生百草熏。扑蝶西园花树下，粉痕粘手印螺纹。 
　　小庭雨过碧萋萋，采襭群芳各自携。斗草归来香径里，裙花深处涴芹泥。 
　　慈云名号暗宣称，阿姊私窥笑不胜。莫向幢前频致祷，明年此日是兰征。 
　　兽锁时时扃玉关，怪来春思太疏顽。兰桡桂揖纷容与，挈伴同游两浦山。 
　　雅戏花间日几回，辛夷开后牡丹开。南朝叶子姑苏谱，各脱金环赌胜来。 
　　妆裹繁华各斗新，垂垂偏髻最宜人。花簪不论年时价，十粒明珠十万缗。 
　　促坐方当夜未央，兰灯高照九微光。赌将骰子玲珑色，掷得袅时作玉郎。 
　　夜色凄清人望空，寻芳踏月小桥东。天街坠却金钗股，可惜钗头靺鞨红。 
　　秦珠百琲解头簪，茉莉花藏髻子心。琥珀枕寒侵粉印，芙蓉帐暖卸香衾。 
　　猩血文茵色未磨，牙牌如玉手摩挲。不知喜卜因何事，偏觉今朝色样多。 
　　薛女拈针倚玉铺，娇慵渐欲倩人扶。生绡何处寻周昉，写出闺中倦绣图。 
　　三冬日色上帘钩，昼漏移时下午筹。行向碧纱窗下过，窗中听得唤梳头。 
　　昨夜罗帱更不眠，无端懊恼镜台前。禁持小玉缘何事，值得郎君宛转怜。 
　　染得熏炉百和香，双缠一束可怜妆。吴兴紬色如脂白，新月何须羡杳娘。 
　　深闺尽道不宜春，瘦减腰肢一捻身。留待佳辰天赦日，玉环飞燕细评论。 
　　美人不在各天涯，画阁朱楼谢女家。笑向卿卿私致语，红蕉摘得是伊花。 
　　春朝乍起合欢床，朱鸟窗前竟晓妆。谁把小名偷唤取，不将青眼觑檀郎。 
　　午窗眠醒鬓云斜，活水徐烹金缕芽。蟹眼松风声欲尽，绿瓷杯里斗新茶。 
　　月波初上曲栏头，促坐春宵送酒筹。记得桂堂东畔事，蜡灯影里见藏钩。 
　　轻阴欲上倚栏迟，早起犹然倦不支。清盥未施妆未整，下阶独立灌花时。 
　　摇落名花秪自看，春阴晼晚若为欢。斜阳独倚萧萧竹，转觉佳人翠袖寒。 
　　九月清霜欲授衣，北风江外雁初飞。花笺细叠相思字，寄语萧郎及早归。 
　　曲廊尽日掩双关，小妇鸣机不肯闲。看弄玉梭当户织，天孙何意谪人间。 
　　冰花六出合楼台，犹见同云黯未开。此日闺中多胜事，陶家风味谢家才。 
　　十三娇女学风神，憨态时时作剧新。细捣阶前金凤草，鲜红染出玉鳞鳞。 
　　何来庭馆遍芳馨，不见炉烟袅袅青。薇露一匙清似水，宫香细煮小银瓶。 
　　伏枕经春病不支，药炉丹灶镇相随。玄霜玉杵无人管，青鸟花闲好护持。 
　　雨过疏帘草色微，游丝细细罥晴晖。朱栏倚遍浑无事，闲把心经教雪衣。 
　　乍起还眠小簟中，恹恹不损玉肌丰。朝来只觉吞酸喜，空剪玄都五色葱。 
　　宣和旧麝墨痕香，薛氏新笺锦水凉。素手轻拈湘玉管，临窗搨得十三行。 
　　李因妙笔绝无尘，鸳水吴娘亦入神。闺阁只今多粉本，内家不学管夫人。 
　　十斛温泉洗凝脂，双鬟小婢护门时。怀中空有黄金饼，玉体何由得暂窥。 
　　新结闺中姊妹行，金环宝饰各相将。春晴更约重相见，练行庵中拜十王。 
　　移灯初卸藕丝裳，重换湘钩促上床。好把秦簧收拾起，水沉不抵睡鞋香。 
　　桂栋兰媚玳瑁梁，双双花底宿鸳鸯。自矜夫婿风流甚，频注娇波溜粉郎。 
　　博山初尽迭迷香，一点银荷四照光。凤髻卸除蝉鬓急，夜来别作帐中妆。 
　　潘岳秋来鬓欲凋，旧游仿佛广陵桥。梅花一奏凄凉调，肠断谁家紫玉箫。 
　　东君有意作佳辰，细蕊繁枝二月春。最喜花朝天气好，少微幡下酹花神。
　　麝匣犀钿次第施，小楼才启绣奁时。远山已是青如黛，不待张郎更画眉。 
　　汉苑春风画不成，欲将妙笔倩仇英。谁知百幅鹅溪绢，刻骨销魂无限情。 
　　桃叶桃花各自鲜，胡天胡帝有余妍。小姑换宝香舆内，阿母添妆绣阁前。 
　　女郎十五妙弹词，近觉琵琶未入时。弦索一声良夜静，行云犹自为云迟。 
　　风流婉约本倾城，却为情多太瘦生。罗袖分明檀点在，向人犹道不关情。 
　　长日无人静不哗，深深院落是儿家。麝煤小炷添金鸭，蝇拂红丝喜雪猧。 
　　玉骨犹然困郁蒸，小红唤处巧相应。坐深楚竹清凉簟，消夏先敲玉井冰。 
　　玉女投壶注矢平，齐姬六箸巧相争。璧台何必耽诗句，佻达风流别样情。 
　　洗手羹汤自作餐，盐梅芍药一般般。盐官无处难为悦，梅若多时易得酸。 
　　得度元都女子征，道名授记好相称。桃花百斛如珠米，金粟山中供圣僧。 
　　萧郎底事恼人频，清泪莹莹素领巾。万转千回全不语，前身莫是息夫人。 
　　组绣还须出后宫，人间罗绮早成丛。新来服饰多妖丽，八尺裩裆茜子红。 
　　无风亦自觉芬芳，非雾非烟费忖量。却忆莲经名义好，鼻端闻得女人香。 
　　侬家咫尺伯牙台，云水新翻雅操来。玉轸金徽争拂拭，一时先学泣颜回。 
　　今岁花如去岁浓，粉香脂艳好姿容。不知何事牵人意，只觉春衫领扣松。 
　　风流无处不相宜，却羡双双坐隐时。玉井金屏都看遍，木兰花下试滇旗。 
　　小出风前碧繶鞋，姗姗微步下芳阶。人来花下惊相游，不觉回身坠凤钗。 
　　素袂飘飏态不胜，摩云碍日势崚嶒。纤腰渐觉慵难举，怯上浮图最上层。 
　　裁得轻绡恰称身，熏风吹过曲池滨。齐纨小扇明如玉，上有陈王赋里人。 
　　薄寒初荐锦氍毹，朔气空中逼坐隅。不惜褭蹄金一饼，鸳鸯湖畔铸张炉。 


　　〖注：■，言＋尼，音泥，呼人也。〗 
 

　　梅喜缘　清　阳湖陈烺潜翁填词　铁岭宗山啸吾校正 
　　 
　　序 
