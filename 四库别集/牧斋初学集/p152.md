<!-- { "loadSidebar": true } -->
    君讳琦美，字玄度，故广参议讳承谦之孙，赠礼部尚书谥文毅讳用贤之子。君之历官，以父任也。天性颖发，博闻强记，落笔数千言。居恒厌薄世之儒者，以谓自宋以来，九经之学不讲，四库之书失次，学者皆以治章句取富贵为能事，而不知其日趋于卑陋。欲网罗古今载籍，甲乙铨次，以待后之学者。损衣削食，假借缮写，三馆之秘本，《兔园》之残册，元刂编翰，断碑残壁，梯航访求，朱黄雠较，移日分夜，穷老尽气，好之之笃挚，与读之之专勤，盖近古所未有也。而君之于书，又不徒读诵之而已，皆思落其实而取其材，以见其用于当世。诸凡天官、兵法、谶纬、算历，以至水利之书，火攻之谱，神仙药物之事，丛杂荟蕞，见者头目眩晕，君独能暗记而悉数之。官南京都察院照磨，修治公廨，费约而工倍。君曰：“吾取宋人将作营造式也。”升太常寺典簿，转都察院都事，厘正勾稽，必本旧章。及其丞太仆，印烙之事，人莫敢欺。君曰：“吾自有《相马经》也。”君之能于其官，于所读之书，未用其一二，而世已有知之者。至其大志之所存，如戊午所上方略，君所慷慨抵掌，以冀一遇者，其不迂而笑之者亦鲜矣！呜呼！其可悲也！君生为贵公子，而布衣恶食，无绮纨膏粱之色。少年才气横骛，落落不可羁勒。而遇旅人羁客，煦妪有恩礼。精强有心计，时致千金，缘手散去，尽损先人之田产，不以屑意也。尤深信佛氏法，所至以贝叶经自随。正襟危坐而卒，享年六十有二。归葬于武康之茔。而君之子某状君之生平，属余为传。 
    余尝以谓今人之立传，非史法也，故谢去不为传。而又念君之隧不可以不表也。盖世之大人得志而显于后者，名在国史，信于金石，虽不表可也。若夫庸下薄劣之人，富贵赫奕，死而其人与骨肉俱朽，虽大书深刻，犹泯没耳，表之无益也。如君者，其为人魁雄奇伟，而生不获信其志，死或困于无闻，则不可以不表也。呜呼！表其墓云。 

    （镇远侯勋卫顾君墓表） 
    君讳承学，字思敏，以封镇远侯赠夏国公讳成者为八世祖，以赠太傅谥襄恪讳溥者为曾祖，以赠太子太保谥荣靖讳仕隆者为祖。荣靖之长子谥荣僖讳寰，无子，以弟宇之子承光为后，故承光得嗣侯，而君以次补勋卫、带刀侍卫，赐云肩飞鱼服，与春饼之宴。宴之不举者，三十年所矣。期年即乞归。以万历二十三年卒，年六十六。夏国公者，扬州抓篱湾人也，其坟墓世世在扬州。故君之子大猷既葬君于金陵之魏村社矣。后三十四年，复卜地于江都之甘泉山而改葬焉。 
    君少治易，为博士弟子员，师事徐蓁先生，奉手抠衣，不敢出声气。既谢环卫以归，补衣疏食，屏斥舆马，退而修士君子之行。帘阁据几，栖息文史中。稍间，则以棋酒相娱乐而已。其为人也，孝于亲，友于兄弟，信于朋友，敦笃于故旧。终其身循墙视影，以寒素书生自刻励，人亦曰顾君犹故书生也。君好聚书，尤讲习国家典故。居常称引高皇帝御奉天门诃问散骑舍人衣新衣事，以敕戒其子弟。君既没，大猷嗣守环卫，不半岁而归。学文修行，一如君之为。于是君之家教，始显闻于天下。崇祯二年，余再罢官南归，道出广陵，大猷求余文以表君墓。余往识大猷，奇其为人，访问其家世，语之曰：“子他日当为郭忠武。子之先人，亦犹忠武之有景南也。”大猷心识其言。二十年来，毁家为国，穷老而不悔者，徒以予言也。嗟乎！以琬琰之书考之，君之生平，真无愧于景南，而世或以余言为然矣。大猷虽穷老，而志气不衰，其为忠武也，岂可量耶？余之言虽未征于今，其有不信于后耶？为论次之如此。 

    （张益之先生墓表） 
    吾先君之执友曰吴郡张先生尚友，字益之，以万历二十七年卒于家，年五十八。天启三年十月，其子世俊、世伟葬先生于吴县西郊之花园村。又十三年，属谦益表其墓。呜呼！余小子忍表吾先友哉！ 
    余小子少受《春秋》于先君。先君诏之曰：“吾少师事陆汴先生。益之之辱与吾游也，先生为介。自吾与益之分门教授，而两家之弟子日进。益之之徒为董仪部嗣成，吾之徒为翁给谏宪祥。给谏又以经授益之之二子。于是吴中治《春秋》者，皆名为两家弟子。而吾两人皆穷老不遇，甚矣吾两人之有待于后人也。”余小子志之不敢忘。先君事母至孝，间尝称先生之孝曰：“益之之父静孝先生，壮年谢公车，杜门养母，晚而弥坚者，以益之为之子，又能代之为子也。静孝病革，左臂和糜以进。人有欲上其事者，益之怒曰：‘是欲我以死父取名乎？状苟上，我必死之。’小子识之，他日郡志中立孝友传，无遗益之也。”先君慷慨负大志，酒后耳热，辄谭与先生同砚席时事曰：“江陵夺情之后，长星亘天。吾两人沥酒杯，泼墨沈，竟夕望北斗，且詈且诅。当是时，赵汝师抗疏拜杖，顾叔时不与祷，咸爱之重之，恨不奋臂出其间也。呜呼！吾两人之不得为汝师、叔时者，命也夫！”先君又曰：“吾生平坦怀疏节，不能与深中多数者游处，惟于益之无间言。益之性畏暑，夏月坐卧一小楼。每扣其门，必曰须吾著衣而出。及启门，仅单裙系腰间耳。辄相视大笑。其真诚脱略，忘形相与，皆此类也。”先君为《聱隅子自传》，叙其友六人曰顾吏部叔时、张太学益之。而先生有遗文六卷，首载《送赵汝师钦召序》。汝师者，文毅公用贤；叔时者，端文公宪成。以字称，从其旧也。余小子之表先生也，征其事状，考其遗文，而皆本先君之言以为端。先生既没，而其言立。二子名成而行修，士之称家风者归焉。谦益衰迟放废，老而无闻，无以光大前人之训。先君之所谓有待于后人者，如斯而已乎？愚不自量，窃取柳氏石表先友之义，以表先生。然不敢附赘一辞，其亦以志吾愧而已矣。 

    （姚处士墓表） 
    姚处士名鹗，河南西华人也。少从太康人高守忠游。守忠以方术得幸世庙。世庙晏驾，守忠与王金、陶世恩等当殊死。论狱甚急，处士倾身职内橐，久之得减死。守忠，故武当山道士也，遂偕入武当，尽以禁方授处士。一夜别去，不知所之。处士还长安，公卿贵人，争徼致之。处士意不怿，间行游江南，金坛人庄生敛之，察其非凡人也，乃舍之于家。处士坐卧一小楼，不妄交接，独好敛之与其友康生文初。处齐疗病，不问贫富，意有不可，虽千金不与易。亦不肯以授其子，曰：“吾师戒如是也。”处士老矣，其色理若四五十时。人问处士年几何，辄漫应之。崇祯二年己巳，处士病，自疏其生平时日，以问射决者，其年为正德辛未，盖一百十九年矣。其卒也，敛之为治后事，葬于金坛之某地。先是戊辰，余被召北上，因文初延见处士，问养生之术，故文初属余表其墓焉。 
    余尝观国史，读王金等狱辞，载守忠进三元太乙丹，及吹气补脑之法，与处士言吻合。文初称处士为守忠弟子，信不诬也。守忠不自隐，挟术以干人主，几伏柳泌之诛。处士见几蜚遁，身享上寿，其有惩于师矣乎！熹庙之登遐也，亦有进药之狱，追论者犹谓守忠等有佚罚焉。余表处士之墓，牵连书之，亦庸以著戒云。 

    （李德远墓表） 
    歙人李德远病革，自草《贫士传》，属其子春逢曰：“我死，为我大署其碣曰：‘贫士李仲明之墓。’死不憾矣。”春逢，余门人也，奉其遗传以谒余。余读而悲之。嗟乎！仲尼有言曰：“贫而无怨。”德远怨矣，且死。而属其子，所以志怨也。 
    人生斯世，贵富贫贱之不齐，如粟之雨于天而尘之飞于地也。令贫者必怨，而怨者必志之不忘，则是天不可胜问，而南山之石不可胜泐也。夫贫而能怨，怨而能志之不忘者，是其人必有踔厉不可御之才，结不可茹之志，与夫兀傲不可贬之骨。而坎失职，约结无以自见。至于将死之日，长算既诎，短造斯尽，吮愁衔恨，无所复之，而鸣其怨于片言，冀后世犹有明之者也。后汉赵嘉年三十余，卧蓐七年，为遗令敕兄子曰：“大丈夫遁无箕山之操，仕无伊、吕之勋，天不我与，复何言哉！可立一员石于吾墓前，刻之曰：‘汉有逸人，姓赵名嘉，有志无时，命也奈何？’”德远之怨犹嘉也，嘉之敕兄子累数十言，而德远之属其子，一言而已，於乎！其尤足悲矣。余故徇春逢之请，伐石而表之曰：“有明贫士李仲明之墓。”仲明，名也。德远者，其字也。称贫士者何？如其志也。德远少负异才，有名诸生间，馆于郡太守，太守贤而礼之。岁莫归，盗瞰其室，其妻方戛釜待炊，突萧然无烟也。盗相顾语曰：“今夕入吕蒙正破窑矣。”失笑而去。德远之为人若是，斯可以贫，斯可以怨矣。余所为表而志之不忘者也。 

    （吴君俞墓表） 
    浮屠正愿自西湖主虞山之福城，尝称新安吴闻喜字君俞之贤，而惜其早世也。问君俞之贤何如？则曰：“君俞家世素封，折节读书，鼓箧入成均。成均之士，长者造门，辈行避席，人人以为国士也。佳辰胜日，出游佳山水间，琴书鼎彝，错置左右，军持漉囊，参列杖屦，见者叹羡以为神仙中人。急难赴义，发直如竿，古之义人侠士，无以过也。君俞之为人如此，而又能归心法门，以明宗护教为己任。其没也，士大夫与之游者泣，闻其风者叹，浮屠道人焚香然灯者遍塔庙也。君俞不幸无子，其妇程，服金屑以死，有乌头绰楔之旌，而君俞将抑没不传，某窃悼之。君俞之生也，以不得一见公为恨，安得公之一言，以慰君俞于地下乎？”余曰：“子之言信。因子以信君俞，其不为无征也已。”昔苏子瞻尝谓欧阳公好士为天下第一，而公之士叛公于瞬息俄顷之际，以此贤惠勤而序其诗，以谓勤得列于士大夫，必不负公。吾以为勤惟老于浮屠，无求于世，故能终不负公。使其得列于士大夫，功名势利驱于前，而贵贱死生变于后，负不负未可知也。今君俞以一书生夭死，非有欧阳公嘘枯吹生之势，可以奔走天下，而愿之交于君俞也，非有三十年余之久。其涕泣不忘，欲得余之文以慰君俞也如此之切，则愿之不负君俞，其必为子瞻之所贤，而为君俞者，抑又可知已矣。今世未必有欧阳公之好士，而今之士大夫，其善叛人也，甚于欧阳公之时。闻愿之风，亦可以少愧矣乎？余窃取苏子之义，大书以表君俞之墓，后有观者，其必曰：“因浮屠之言以表人之墓，而后世不以为无征也，自余之表君俞始。” 

    （张季公墓表） 
