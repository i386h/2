<!-- { "loadSidebar": true } -->
　　永贞元年愈自阳山移江陵府【集无府字】法曹叅军获事河东公公尝与其从事言建中初天子始纪年更元命官司举贞观开元之烈羣臣惕栗奉职命材登良不敢私违当时自齿朝之士而上以及下百吏职事官阙一人将补必取其良然而河南同时于天下称多独得将相五人故于府之叅军则得我公于河南主簿则得故相国范阳卢君【集作公】迈于汜水主簿则得【集有故字】相国今太子宾客荥阳郑公余庆于陆浑主簿则得相国今【集作今相国】吏部侍郎天水赵公宗儒于登封主簿则得故吏部尚书东都留守吴郡顾公少连卢公去河南为右补阙其后由尚书右【集作左】丞至宰相郑公去汜水为监察御史佐山南军其后由工部侍郎至宰相罢而又为赵公去陆浑为右拾遗其后由给事中为宰相顾公去登封为监察御史其后由京兆尹至吏部尚书东都留守我公去府为长水尉其后由膳部郎中为荆南节度行军司马遂为节度使自工部尚书至吏部尚书三相国之劳布在史册顾吏部慎軄小心于时有声我公愿洁而沉宻开亮而卓伟行茂于宗事修于官嗣绍家烈不违其先作帅【蜀本作扞】荆南【集作南荆】厥闻休显武志既扬文教既【蜀本作亦】熈登槐賛元其庆且至故好语故事者以为五公之始迹也同其后进而偕大也亦同其称名臣也又同官职虽分而功徳有巨细其有【集无有字】忠劳于国家也【蜀本有亦字】同有若将同其后而先同其初也有闻而问者于是焉书既五年始立石刻其语于【集无于字】河南府叅军舍庭中于时【集作是】河东公则为右【三字集作为左】仆射宰相出藩大邦开府汉南郑公以兵【集作工】部尚书留守东都赵公以吏部尚书镇江陵汉南地连七州戎士十万其官宰相也留守守【集作之】官居禁省中嵗时出旌旗序留司文武百官于宫城门外而衙之江陵故楚都也戎士五万三公同时千里相望可谓盛矣河东公名均姓裴氏邠宁【集有庆三州三字】节度飨军记　李　观
　　朗宁郡王张公拥七尺之节临三州之师牧我邠荒藩我雍疆德迈乎龚黄【文粹作威厉乎广汉】声称【文粹作及集作陵】乎四隣戎无南侵国无西忧师严民厘【文粹作整】封守晏如圣上闻之曷【二本作何】尝不负扆而咨【文粹作嗟】之因乃宠以彤弓嘉以墨书乃慰乃止曷日而无哉【二本有于是仗钺揔戎之臣咸望公而欢惧能无称】嘻【二本作于】维朗宁之率【文粹作卒一作师】已杖【文粹作仗】诚而自获【集作而曰防文粹作而言曰防】拜锡之光圣上之宠崇朗宁足以励【集作厉】不戮力之臣然斯事也君臣之殊尤敢不【集作弗】述之而己焉【文粹无此字】哉越春王二月【五字文粹作越三月】河澌未流东风始凑【集作辏】优柔委蛇【二本作逶迤】公被【二本作被公】军容【文粹作令】公曩奉诏亲率师备敌乗虚君命未复不自议还虽阃外得専【文粹作颛下同】亦大有所不専也于【文粹作于】是军吏之职事者进伏于戱【文粹作钺集作麾】下曰旧【文粹作实】以是月赏功息勤惠老及疾哀死及孤厥死无怨厥生而愉所以观【文粹作被集作数】军实赉师徒实旧典也违之不孚公从之乃拣【文粹作练】令辰豁连城皷于四门声【二本作斾】于四墉日既登尘不腾穷隂开【文粹作闭】淑气升军声欢康储舆靁硠翕乎万【文粹作众】民凑【二本作辏】乎互【疑】羗空山之木春近塞之草芳朗宁乃鸠文武之吏列而为行东南【文粹作西集作面】向阙而再拜如蒙上之命命之然后申号而惠周升堂而泽溥【集作铺】贲育之伦列于军【集作于公】之宇校师之士次于军【集作于公】之堂进如风行【文粹作进犹风趋】坐如云屯旌旗蔽亏【二本作日】刀【文粹作刄】防交光公于【文粹作于】是众食而食众安而安士尽感之缓【缓字集作优用】醉饱而御酒肴是日飨军【二字二本作朗寜军中】无滛乐【文粹作声】无乱音左【二本作右】金皷名【二本作左】羽旄是【二本作所】以奋武之烈【二本作观】壮军之容其余管磬之欢【集作讙】匏之繁罔不合奏【二本作简】节配【文粹作谐】雅音俾三【文粹作重】军之士【文粹作夫集作众】毅其气龢其心羣羌之长释我俘归我侵少壮薰薰【集作重鋭】老疾讴吟防化为祥虏趋为擒洪矣伟矣朗宁之理明徳惟深【二本二字作遐被者乎】乃知夫【文粹作于】致飨者不止乎味能【集作张】乐者不止乎声则人【二字二本作仁】可以硕其肤和可以齐【文粹作畅】其情故朗宁之飨士兼其威以和【二本作兼以仁龢】彼之飨士从其羶以腥【九字集作彼之飨士独以羶腥文粹作被之岂以羶以腥】猗之哉武之徳【二本作武有七徳】朗宁其一二【二字一本作繇二三】焉于时嵗纪协洽国家郊上帝【二字二本作礼】之明年观布衣来逰賔公之筵宗盟兄侍御史益有文行忠信而从朗宁之军恶羣小之日取媚也故不自书命观书之曰子之文直长于记事益知之乃题曰邠宁节度飨军记
　　鄂政记　　　　　　　　　舒元舆
　　髙平公以今皇帝三年春出镇鄂实泽国地连大别云夣洞庭穆陵控扼胜势号为东南巨镇与江陵会府不侔来临者茍能惠百姓军旅必咨怨茍能富军旅百姓不堪命二徳既不易备朝廷亦难其材自髙平公为政颛以诚信惠和抚下军旅受其抚勇知方百姓受其抚耻且格繇春到秋政与稼且成至明年公知民心安军心雄乃次视闾井城隍有陋狭不快人心者皆开张治本鄂城置在岛渚间土势大凹凸凸者颇险凹者潴浸不可乆宅息不可议制度公命削凸堙凹廓恢闾巷修通衢种嘉树南北绳直防潴浸者升髙明湖泽瘴疠勿药有愈郡城旧制陋屋骈聫自十二防南直土地隘塞若人胷【阙】不开将佐序宇次第甚牢落州佐掾署亦牢落公正立防间指吏徒折去陋屋南抵城墉下南面北向立射侯军容佐西翼东向立牙门料将院东翼西向立州佐六掾院长廊联轩万门呀呀中央广除得以讲校戎律班布等列霜防洞啓公堂耽耽每至朔望日【三字一作朔日之二望日之二】军吏毕谒威容大修有以见堂堂仪观不可触犯也然后知皇唐诸侯王之为贵耶鄂之军实三万先时营宇皆曲陋低下嵗有垫溺师徒患之公心亦患之引车出郡垒东门之外良地伏在莽下公自得心识手开画之创新营凡一十五所合三千间瓦鳞鳞檐盈盈轩门对开欲【疑作欱】呀风雷若有神物借助其功观人骇目目不前见居人庐舎先不如法者皆自我如法肯与胷臆经营细碎不副大君【一作军】委重柄之意者齐肩乎则知公之为政不専于鄂枝郡亦犹鄂复明年廵封畧问遐迩一若门门有公犹【疑】将校僚吏卒伍元元咸不胜公惠熈熈相贺自谓长庇公徳宇下道路合声王人中贵闻政声到阙下天子闻至五年冬十二月下诏徴公尹河南河洛人贺声动河洛江汉人唁声动江汉天子又闻二地人贺唁声愈知公仁深不三月复迁公福上党上党父老喜跃擕壶浆箪食逾太行迎太行素险巇鄂人闻上党父老迎我公过太行去若火入肠脏相与自相尤曰我曹皆公庇防贻惠父母生我公实活我今公去郡恨无史氏记不书我公徳不光照本邦是我曹负公也非公负我曹也胡不率大宣声音咏思我遗爱使溢衢陋巷防采教化者闻必寓于风雅立【疑】则天子史官得详载史策遗爱遗惠岂谢古人耶是心愈见公徳如卿云景星所出必为国瑞所至必为人福不颛在一方而己某声名陋小未縻人爵不敢擅断石惧累公徳但直录鄂人咏思之言将上告天子史官厌塞鄂人望若河南遗爱洛多君子因以为民【疑】详矣上党新政方大未可测酌非陋文褒述也
　　夀州防军大夫梁公创制功绩记
　　刘恭伯
　　大中戊辰嵗帝命侍臣梁公承又防军戎于夀阳郡其至之日乃言曰兹地之广控淮淝之川压荆楚之要兵多而稼稀俗薄而人嚣非通于吏理者曷能保和之今常侍浑公政成而理平俗防而人安消灾沴为和气变凶荒于夀域上下胥悦人其防宁公之致政也如是我之抚戎思有其力【一作立】乃曰士卒之有贫者若吾之不足于身也有不安其居者若吾之无其室家也顾力无以恤将何以字之不欲劳于下而成已之私害于人而就己之欲虽有经度何成厥功忖度日深乃得其画曰废寺之材年乆而腐用无所堪我将拆而为薪以货之于是得钱六十万置楼邸于旗亭之冲嵗收其利以助用摭拾其余货以创军营二所度木于山价必贱鸠佣于外赏必厚就使以悦人忘其劳量其有无节费就省减私储而足食添月俸而酬工率已俭身乃着成绩士卒之富者乐其业贫者安其居歌謡諠愉令美充塞公曰军旅之士既安且宁吾之署曹宜革其旧乃恢其垣墉髙其闬闳崇廊四注以廻合层构中开而崷崪易隘陋为辉焕化卑庳为宏敞浃旬之间创制斯成掲焉中辟豁若天造完葺既备周视其间曰水程无送迎之所何以迟嘉宾而申揖让之礼是乃择胜槩之地立逰观之亭斩伐而竒势出芟夷而佳境见南轩翼舒飞陛云耸导流泉于砌下植嘉木于庭中遥峯叠嶂屏列在目郡邑之人日逰其下轮迹荐至不絶于路是知兹地自然而生其为景象也因公而成以为废兴在人而不在时在于营搆出我心匠以其介直闻于时创制也勤而功不宣威以役人不狥己以使下郡邑不扰而厥功成其大将官僚累而请曰公之抚戎也三年而人无犯于今朝阙有期再欲陈乞保留周嵗以副羣心常侍公乃拜章上闻允叶诚请俄而天书下降褒讃其功诏曰委以腹心是资信实有劳可奬即懋新恩宜加内府局令欢声溢衢逺近咸庆遂使覩事者增荣闻风者益劝公之才识敏达恪勤公忠犹居外藩未展宠畧付之戎旅可以夷静邉尘委以中枢可以肃整天禁而今而后必见大用之有期矣恭伯幸以笔札佐于常侍公之门日熟政能观其成绩顾惟不敏敢不承命而书大中五年正月二十四日记




　　文苑英华巻八百三十一
　　钦定四库全书
　　文苑英华巻八百三十二　宋　李昉等　编刻候
　　易州候台记一首　　池州造刻漏记一首
　　歌乐
　　琴防记一首　　　　王氏广陵散记一首歌者叶记一首
　　图画
　　十八学士图记一首　九疑山图记一首
　　风后八阵图记一首　保安镇阵图记一首张僧繇画僧记一首
　　刻候
　　易州候台记　　　　　　　李徳裕
