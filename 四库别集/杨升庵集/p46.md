<!-- { "loadSidebar": true } -->
凡治气飬心之术莫径由礼莫优得师莫慎一好好一则慱慱则精精则神神则化是以君子务结心于一也诗曰淑人君子其仪一兮其仪一兮心如结兮韩婴诗说如此精矣哉 
熠耀 
东山诗熠耀之训为萤火久矣今诗疑他章有仓庚于飞熠耀其羽遂以耀耀为明貌而以宵行为萤火固哉其为诗也古人用字有虚有实耀耀之为萤火实也熠耀为仓庚之羽虚也有一明证可以决其疑小雅交交桑扈有莺其领与此句法相似此言桑扈之领如莺之文非谓莺即桑扈也彼谓仓庚之羽如熠熠之明非谓熠耀即仓庚也诗无达诂易无达象春秋无达例可与知者道耳 
觱发 
豳风一之日觱发二之日凓冽注觱发风寒也凓冽气寒也今按觱发指风是也凓冽乃气寒结而为氷月令十二月水泽腹坚是也凓冽字从氷其义易见觱发之为风其义隐而难知以字言之觱羗人吹角也其声悲惨冬日寒风骤发其声似之庄子所谓地籁宋玊所谓土囊殷仲文诗爽籁惊幽律哀壑叩虚牝是也总不若谚云三九二十七篱头吹觱栗正谓风吹篱落其声似觱栗与诗意合觱发今俗名头管乐书名风管又可证焉林肃翁云万象惟风难画庄子地籁一段笔端能画风掩卷而坐犹觉翏翏之在耳然观周公七月之诗觱发二字简妙含蓄又庄子画风之祖也如毛苌诗注云涟风行水成文也苏老泉衍之作文甫字说一篇古人谓六经为时文之祖信哉 
洵美且都 
诗有女同车颜如舜华将翱将翔佩玉琼琚彼美孟姜洵美且都孟姜世族贵女也美质之佳丽也都饰之闲雅也颜如舜华可以言美矣佩玉琼琚可以言都矣盖冶容艳态多出于膏腴甲族熏醲含浸之下彼山姬野妇虽美而不都纵有舜华之颜加以琼琚之佩所谓婢作夫人鼠披荷叶故曰三代仕宦方会穿衣吃饭苟非习惯则举止羞涩乌有闲雅乎汉宫尹夫人之见邢夫人贾充家郭氏之见李氏亦可证也譬则士之有所卓立必籍国家教养父兄渊源师友讲习三者备而后可采薪之女教之容止七日而倾吴宫钓渭之夫立之尚父三年而集周统岂理之常也哉 
寺人之令 
秦风有车邻邻有马白颠未见君子寺人之令此诗之意在后二句夫为一国之君高居深宫不接羣臣壅蔽巳甚矣又不使他人而特使寺人传令焉其蔽益甚矣夫秦夷狄之国也其初巳如此姗笑三代柄用阉宦不待混一天下已然矣史记年表书缪公学于宁人宁人守门之人即寺人也史书之丑之也三代之君必学于耆德以为师保而缪公乃学于宁人以刑余为周召以法律为诗书又不待始皇胡亥巳然矣则景监得以荐商鞅赵高得以杀扶苏终于亡秦寺人之祸也圣人录此以冠秦风垂戒深矣史记所书缪公学于宁人其得圣人之意乎春秋所以狄秦者不为过也继序者乃以为美秦伯始有车马葢因首云车马而亿度之朱子诗传亦从之不思美其车马儿童之见也亦何关于政治而夫子录之乎华谷严氏曰秦兴而帝王之影响尽矣车邻其滥觞也夫未见而寺人传令与三代侍御仆从罔匪正人纳牗遇巷畧无间隔气象何如也既见而并坐鼓簧与三代赓歌喜起警戒丛脞气象何如也秦之为秦非一日矣 
周宣王 
自古守成之君初吉终乱者唐之明皇宪宗为甚史着之详矣周之宣王中兴赫然为三代令主而其未暮与唐之明宪无异证于诗小序可见矣小序曰六月宣王北伐也采芭宣王南征也车攻宣王复古也吉日美宣王也鸿鴈美宣王也庭燎美宣王也因以箴之沔水规宣王也鹤鸣诲宣王也祈父剌宣王也白驹大夫剌宣王也黄鸟剌宣王也我行其野剌宣王也由是言之六月采芑车攻何其忧勤之汲规模之宏也自是而吉日鸿鴈诗人之众美参归矣其犹日之中乎庭燎虽美而有箴葢一章夜未央二章夜未艾三章夜向晨则视朝渐晚宴安渐耽姜后脱簪之谏女鸠淫乐之湛正此际也自是沔水规之鹤鸣诲之白驹黄鸟以逯祈父我行其野剌者四出其去幽厉一间尔从善如登从恶如崩信哉 
小雅周之衰 
左传襄二十九年吴季札来聘请观周乐为之歌小雅曰美哉思而不贰怨而不言其周德之衰乎犹有先王之遗民焉土预注云思文武之德而无贰叛之心怨有哀音也衰小也其说不通天下三分有其二岂有叛文王者诸侯不期而会者八百岂有贰武王者小雅之首鹿鸣南山蓼萧湛露君臣上下欢欣交通岂有哀音文王以大德受命同于大舜岂有衰小服虔之说云此叹变小雅也其意谓思上世之明圣而不贰于当时之王怨当时之政事而不有背叛之志也其周德之衰指幽厉之政也其见卓矣华阳范氏处义曰季札观歌大雅则曰文王之德观歌小雅则曰周衰有遗民意其一时观乐岂能尽歌工人于大小雅间歌一二章以审其音耳大雅所歌必受命等篇故曰文王之德小雅所歌必思古等篇故曰周衰有遗民至司马迁又谓大雅言王公大人而德逮黎庶小雅讥小巳之得失其流及上迁之言为相如而发论大雅固巳近之小雅独取讽剌与相如词赋相似者如宾之初???正?言天下之沉湎以讽幽王之荒淫白华言下国之用孽妾以讽幽王之黜后所谓讥小巳之得失流及于上者如此以此证之服杜之说是非判然矣文中子云小雅周之盛正论也而未究左氏载季札立言之意宋人作小雅周之衰论亦扶同杜说未当余特举服范二说以订之 
常棣之华 
毛诗常棣之华鄂不韦?雩韦?雩鄂花苞也今文作萼不华蒂也今文作跗诗疏云华下有萼萼下有跗华萼相承覆故得韦?雩韦?雩而光明也由花以覆萼萼以承华华萼相覆而光明犹弟兄相顺而荣显唐明皇宴会兄弟之处楼名曰花萼相辉唐诗有红萼青跗之句皆用此义至宋人解之乃云鄂然而外见岂不韦?雩韦?雩乎非惟不知诗亦不识字矣汉儒地下有灵岂不失笑 
尔公尔侯 
宋人经义云以尔为公则夙夜在公以尔为侯则谨尔侯度劳于王事逸无期矣职思其忧豫无期矣何如怡然处顺慎哉尔之优游确乎不拔勉哉尔之遁思乎盖为国家计则深惜贤者之去为贤者计则又深体其情之不容不去也此深得诗人之旨可补诗传之未备故特录之 
中原有菽 
野间谓之中原菽叶谓之藿螟蛉桑虫也蜾嬴蒲芦也中原有菽庶民尚能采之以飬其子桑间有虫蜾嬴亦能负之以飬其子夫飬其子者盖为似续之计也彼小民微物尚尔今王有子不能教诲之使之用善以为似续之计乃欲信谗而弃逐之何哉说者考之不精乃谓蜾嬴取桑虫负之七日化为其子虽杨雄亦有类我类我久则肖之之说近世诗人取蜾嬴之巢毁而视之乃自有卵细如粟寄螟蛉之身以飬之其螟蛉不生不死蠢然在穴中久则螟蛉尽枯其卵日益长乃为蜾嬴之形穴窍而出盖此物不独取螟蛉亦取小蜘蛛置穴中寄卵于蜘蛛腹胁之间其蜘蝌亦不死不生久之蜘蛛尽枯其子乃成今人飬晚蚕者苍蝇亦寄卵于蚕之身久之其卵为蝇穴茧而去殆物类之相似者又露蜂悬其窠每穴各缀一卵如粟不佑用何物滋飬之久乃渐大成蜂此皆一种细腰之物所谓祝之曰类我类我乃听其声意其如此或谓细腰有术能禁物其祝声可听乃其禁术也列子曰纯雄其名大腰纯雌其名穉蜂庄子曰细腰者化说文曰天地之性细腰纯雄无子此皆信说诗者之言也然彼之所不可知者正谓其能禁螟蛉蜘蛛不生不死以化物身之膏润滋飬其卵而成其形庄子所谓化者理固近之列子以为纯雄说文以为无子殆未可信况诗人之意本不然读之者不审耳古人名物多取其形色之似瓠之细腰者日蒲芦故蜂之细腰者亦名蒲芦正如绶草绶鸟皆名以鹝青黑之菼青黑之鸠皆名以鵻也中庸曰政也者蒲芦也即蜾嬴也谓当以善飬而成之如蒲芦然乃与诗之义合矣此范处义之说也 
裳裳者华 
裳裳者华其叶欢兮气相属润相滋也常棣之华鄂不韡韡体相亲意相承也 
有豕白蹢 
韩诗注犬喜雪马喜风豕喜雨 
不入我陈 
诗不入我陈尔雅庙中路曰唐堂途谓之陈战国策美人充下陈下陈犹下堂也 
启明长庚 
诗缉李氏曰启明即太白长庚不知何星毛氏云一星后世因之遂以长庚为太白故李白母梦长庚名白宇太白郑樵曰启明金星长庚水星金在日西故日将出则东见水在日东故日将没则西见实二星也今注一星一与二字画多少之间误耳元注二星也 
小东大东 
周自平王遭父子之变去丰而迁洛周始东也故曰大东自敬王遭兄弟之争子朝居王城曰西王敬王居狄泉曰东王周又东也故曰小东周有二东之变王迹熄而王室乱矣大国攻战会盟小国贡赋奔走故空其杼柚而怨剌作也曰然则诗词何以先小也曰自今而追昨故先小而后大也曰诗篇名何又曰大东也曰纪乱之原也凡诗篇名多择章首二字此诗名独越首章而取次章不曰有饛而曰大东吾不知作者名之与删定者名之与有旨哉 
大雅小雅 
诗大序曰政有大小故有小雅焉有大雅焉此说未安大雅所言皆受命配天继代守成固大矣小雅所言天保以上治内采薇以下治外亦岂小哉华谷严坦叔云雅之小大特以体之不同尔盖优柔委曲意在言外风之体也明白正大直言其事雅之体也纯乎雅之体者为雅之大杂乎风之体者为雅之小今考小雅正经十六篇大抵寂寥短章其篇首多寄兴之辞盖兼有风之体大雅正经十八篇皆舂容大篇其辞旨正大气象开阔与国风敻然不同比之小雅亦自不侔矣至于变雅亦然变小雅中固有雅体多而风体少者然终不得为大雅也离骚出于国风言多比兴意亦微婉世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之矣言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿呜食野之苹便识得小雅与趣诵文王在上于昭于天便识得大雅气象小雅大雅之别昭昭矣华谷此说深得二雅名义可破政有小大之说特为表出之 
诒谋未孙 
通鉴韩建杀唐宗室通王滋十一人胡致堂管见云唐室至此祖宗诒谋有未孙与集览谓诗诒厥孙谋以燕翼子此引谓未能远谋及孙也其曰未孙文法当然左传引诗云叶比其邻昏姻孔云而申之曰晋不邻矣其谁云之正文人引经之例陈济正误不知此义乃云孙音逊可谓痴人说梦 
不日成之 
古注不设期日也今注不终日也愚按不设期日既见文王之仁亦于事理为恊若曰不终日岂有一日可成一台者此古注所以不可轻易也 
辟雍泮宫 
