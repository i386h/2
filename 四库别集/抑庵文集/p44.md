<!-- { "loadSidebar": true } -->
　　良夫蒋氏讳骥世家钱塘有秀伟之质有通敏之才有恭慎之心有温厚之徳始以明经取进士为行人太宗皇帝入正大统诏修髙庙实録良夫预执笔其间书成大赉陞翰林检讨后修列女传勅良夫与书之称防复加赉及修永乐大典良夫为副总裁凡所折衷取舎皆适当勤于其职早夜不懈与人处言语恂恂未尝忤于物人无不爱敬之者其后坐累罢废十余年仁宗即位始复为检讨今上正位东宫妙简宫臣以良夫为司直而推恩封其亲及上登大寳擢良夫侍讲翰林预修太宗仁宗实録既成赐赉有加进侍讲学士不三月擢拜礼部右侍郎良夫先予一年入翰林又长予一嵗前后相好者二十年自同为宫僚以来其相好加焉盖坐则连席饮食则连案有所徃则连辔如此者无一日相违也及佐礼部嘅然欲有以自立而予辈皆甚期之先是有风疾治之而愈在礼部逾半月一日奏事廷中予怪其跪起失常既退疾大作掖而归已不能言矣众医环之莫能治须臾卒宣徳五年七月【缺】　日也予闻即徃哭之哀自敛及祭盖屡哀之而凡厚良夫者亦莫不哀也呜呼安得复见吾良夫也哉良夫所最厚者吾与曽公子啓辈七八人凡有著述及言语议论交相告而互相发皆欣欣然相爱莫逆也乃今已矣呜呼安得复见吾良夫也哉良夫年逾五十官三品虽不得久于其职然其卒也天子为之恻然遣官赐祭且给其葬事又有子有孙于已可谓足矣独父母年八十皆在堂而失壮子良夫何能瞑目耶天之于此其果何意邪当良夫无恙时常叹父母年老矣恐不得复见因切切欲归省而事刧而留之于今竟不得一见而卒呜呼其可哀也乎其不可哀也乎作哀辞曰
　　嗟良夫兮徳之良才既美兮学正以昌伟容止兮善文章遭遇圣神兮奋周行乘四牡兮歌皇皇从太史兮秉笔如杠俨司直兮跻桂坊侍经幄兮讲甚详三朝实録兮炜煌煌秩愈崇兮名愈彰黄金为阙兮白玉为堂朝夕出入兮承宠光宗伯所主兮礼明乐张进厥贰兮福未央粲九苞兮孤鳯凰起千仭兮増翺翔何天之不淑兮遽降丧志未遂兮忽已亡繄二亲兮夀且康容虽渥丹兮发已黄壮子早逝兮能不防伤嗟良夫兮恨岂忘山与为崇兮川与为长予托交兮二十霜聨朝位兮接鸣珰食必连案兮坐必连床年相若兮兹尚强恃子辅徳兮庶永臧今则云逝兮毒我肠天苍苍兮地茫茫魂一去兮渺何方酹桂酒兮奠椒浆歌巫咸兮舞巫阳魂招不来兮我涕滂
　　少保金公哀辞
　　太子少保礼部尚书兼武英殿大学士金公以宣徳六年十二月十六日终于位上闻之震悼加赠荣禄大夫少保諡文靖命有司归其丧葬事皆官给名公巨卿及诸大夫士皆奔走吊哭曰公端厚君子也而今亡矣盖公事太宗仁宗暨今上皇帝勤劳中外显有成绩春坊庶子周君崇述具着于状可传信不诬呜呼公以文学致大官至于终又承恩宠如此长子以明经取进士其诸子皆能成其家天之于公厚矣可无憾也然直独念初入翰林时公与同辈六七君子表然以名徳相髙直时最少而最辱爱焉今三十年独公与二杨公在位而直亦老矣犹资公以成徳而公乃弃之此其可哀也公年六十四于夀亦不为少然善人君子得久生于世俾后生小子有所观法而为善如孔子之于子贱云者此众之所望而今不可得矣此又可哀也作哀辞
　　惟少昊之淳懿兮开嗣之淑灵后百世而犹显兮肆夫子之挺生抱忠信之美质兮服仁义以自洁既闳览又博知兮纷独有此姱节撷芹茅以徜徉兮曰俟时吾将行忽翺翔于天路兮遭永乐之盛明鳯翩翩而髙翥兮炳文章之五色引醴泉以为浆兮精琼靡而为食骖玉虬以上下兮俯凌睨乎大荒賛神谟之燀赫兮夫岂昔日之子房痛桥山之弓剑兮仰重明之两作人文粲而宣朗兮复修备于礼乐伟夫子之左右兮曰图任乎老成朝吾游夫玉堂兮夕吾息于承明非尧舜不以陈兮蹈先哲之遗则步金马于椒丘兮纫兰茝以为服彼疾骋而竞趋兮榝既充夫佩帏循素履其坦坦兮指洙泗以为期嗟天道之孔神兮实谦好而顺助羌独戾于夫子兮伤抑郁而奚诉荷便蕃之渥恵兮悼天之不憖也生既荣而死又哀兮乃夫子之幸也窃独懐夫畴昔兮俨三四之俊杰曽日月之防何兮乃一二之在列予犹以为依兮冀示予以不恌何夫子之复逝兮怅巫阳之能招年虽耆而未老兮天奚夺之亟也彼卫武之永年兮此何乖而弗之及也造天关而问兮天瞢瞢而不闻幸芳烈之有闻兮庶不朽而弥存蹇徘徊于故武兮心憯裂其若焚揽荃蕙以抆涕兮聊抒意于斯文
　　封黄少保诔辞
　　宣徳六年十一月封荣禄大夫少保户部尚书兼武英殿大学士黄公思恭以疾终于家年九十三事闻朝廷遣官葬祭皆如礼公之福禄荣名既已称其徳矣然善人君子足以仪世范俗当久存于世使后生小子得有所观法乃今已矣此士大夫所以痛惜也直尝拜公而知公之徳故昭述遗懿以示久逺作诔辞
　　维公受姓实自轩辕徳钜庆长绳绳子孙江汉之国着在周纪运移祚迁因以为氏宋有天下盛于永嘉诗书之懿阀阅之华曰衮最良防名进士御史检法有誉于世世歴三传修职复骞秩虽未崇行乃不愆嗣曰南一山长是职典教松阳爰发有奕维通承之世徳用昌爰笃生公以绍其光公早失怙克奋于学有作自防众已大愕元季盗兴窃据海隅人皆趍利公独不污嵗凶财匮而志弥厉事亲奉先益谨于礼皇明混一公家复振推其嬴余以周困贫寒者为衣死者为敛维义是急何有怠厌其心休休不竞不絿横逆之来弗督其邮中遭外累赀产尽入惟天佑善沛泽斯及有子克贤翰飞戾天蔚为名臣垂训则然宠命再加跻于显位三孤之尊六卿之贵命服炜煌乡里之荣谦防而光不失其恒晚嵗优游图书是悦安乐之歌尚友康节谓逾百年福祉永绥悠悠苍天胡不憖遗呜呼哀哉惟公之徳实备诸已孝友忠信匪言伊履在昔永乐初锡褒封公来京师谒谢九重因得进拜识公顔色其言恂恂其仪翼翼自公之归将三十年引睇东南邈彼山川尝窃自言天有显道将善其俗使公夀考后生小子观法在兹善人之多自公仪之胡为一旦遽受饭含哀荣终始公则何憾嗟嗟其乡逺迩式瞻失此仪刑云何其沾呜呼哀哉维古有諡易名节恵是告是举有司之事爰述遗懿不显益彰后百千年庶防不亡
　　赠翰林侍读学士钱公诔辞
　　吉水钱公好徳以洪武乙亥正月十一日卒葬其里汉陂中引塘之原以子习礼贵累赠官至翰林侍读学士奉直大夫公有孝友之行负英伟豪杰之才元季盗起逺近骚动其乡之人汹汹不自宁公之父立志甫倡义集民丁保乡里公尽力佐之防嵗凶民困防张甚度不能支乃擕家走他所凶渠愤之穷索其父子将甘心焉事急公谋于父曰我徃以大义折之幸而听大人可免祸若徒窜伏彼将以为怯必穷索不已脱有不幸吾族将奈何遂行渠得公不受其言而日肆搒掠体无完肤必得立志甫乃已公以死拒词气不少挫或有以利害讽其渠渠意解得遂免率亲属奔走避匿而善事二亲亲之心安焉乱定而归理故业官府徴徭皆躬任其事虽遇忧患不以让诸弟既而新第宅广园地孝友之行弥笃寛厚和易未尝以非礼加诸人见有为不义者必面斥其非一乡之人敬礼之寡弱者得以立豪横者有所畏而改所居之前有溪水萦带因以南溪自号娶陈氏有贤行子四人习容习静习礼习传至是习礼为礼部侍郎而与予莫逆知公之贤而叹其不至于髙夀是可哀也作诔辞
　　在唐之季浙土绎骚武肃奋兴克殄其豪奄有大邦子孙世继家于员塘防御之裔继以吉甫立志嗣之实公祖考皆出等夷公生四龄早失所恃朝夕号慕天性笃至慈闱有继以善事称庭训弗违孝行烝烝元季之乱防盗蜂起操兵趍哗无间逺迩仗义集众攘外安内父子一心乡里是頼天胡不常植奸仆良彼凶慿陵欲肆翦戕公不自爱委身虎口以庇宗族以全父母天亦悔祸公则来归骨肉聚懽不异平时世方底宁公私多故竭力殚财以给税赋艰难劳瘁公皆任之有弟三人克遂愉怡经营缔搆遂复旧观园田丰腴居室华焕公之懿行寛厚和平大猷是经先民是程有肆于人公则沮尼或柔而颠乃辅乃翼确然自信守道不回缙绅攸慕乡邑咸推众之所希宜福宜夀才五十五胡不多又呜呼哀哉积善有报实降自天天维命之子也克贤茂实英声超取显美推厥本源公斯受祉命书下临为龙为光公方宠荣公岂其亡嗟我后生徒仰公徳今既逺而使我心恻南溪沄沄达于汉陂百世之存百世之思呜呼哀哉
　　冰雪轩辞
　　右春坊右谕徳兼翰林侍讲金公防孜以冰雪名其轩君子有以知其素矣而惑者弗察也故予为赋焉
　　余既好此竒服兮爰昭昭以自持厉洁清之端操兮将古人以为期廓壅蔽之黤黯兮披污秽而去之嵗冉冉而易遒兮唯昭质其未亏际嘉时之晟明兮乘青云而上征凌天路以翺翔兮轶埃而抗旌朝吾游夫清都兮夕余憇乎扶桑凿琼枝以为食兮吸沆瀣以为浆秉余心之贞慤兮肆忞忞其曷已虽所处之固然兮亦率余之素履匪善吾弗好兮匪徳吾弗庸保厥美以上下兮暨予心之所同何时俗之多偭兮纷驰骋以自强汨汶汶而莫知止兮乃谓予为匪臧曰闷闷与昏昏兮孰万物之我先斯伯阳之为道兮夫子乃叹其贤何明哲以多智兮亦营营于土田后千祀而犹显兮羌孰得而舎旃硗硗易缺兮皦皦易污块独守以为姱兮何不改乎此度众欣欣以周容兮何吾与之寡也中怦怦以自信兮岂若是而舎也猗前圣之遐逺兮渺茫茫其何之余将就而问之兮质予行之所宜精専専而内凝兮神剡剡而外扬俄惝怳以流从兮忽超乎余有行驷玉虬以前兮彼白虎为后驱邅吾道夫不周兮造颛顼之所居飘风荡而吹衣兮云翳其承宇冰峩峩以凝沍兮雪纷纷而交下炯皓曜以相射兮清气廹而袭余晃然令予开朗兮神萧爽而情舒命防以予兮谓余言之纚纚曰太素之淳懿兮斯为物之所始嗟人之生兮亶其淑灵理粹而纯兮气厚而清湛申旦而弗亡兮岂庶类之可羣彼其谓子之不然兮夫岂守之子云殷汤之博大兮乃铭器而谆谆去旧染之垢汚兮图皎然而日新孔圣之大成兮曰吾涅而不淄皜皜其不可尚兮赫秋阳而暴之相矩矱之在兹兮信舎是其焉求俗幽昧以惑兮吾于彼其何邮驾余辀以回转兮倐临睨夫旧居谨余辔而正筞兮意扬扬以自虞积雪以为墠兮斵冰以为宇余固处此而不迁兮庶有勺于此世重曰结予心之耿耿兮増予思之悠悠清白以为服兮慿徃则而信修道曼曼其超逺兮予曷日而忘之
　　赋
　　万木图赋
　　建安有笃厚君子曰杨公达卿乐善好施赈人之乏而不有其名其龙津之木皆乡人之所自植以识公徳也公不以自利而材之所恵及者益广而无穷诚可谓仁人者哉公之孙今右春坊右庶子兼翰林侍讲勉仁以学士胡先生所为记示直直嘉其可以为鄙薄者之劝因为之赋
