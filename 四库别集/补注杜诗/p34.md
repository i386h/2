<!-- { "loadSidebar": true } -->
　　高秋登塞【一作寒】山南望马邑州【洙曰前汉地理志马邑属雁门郡晋太康地记秦时建此城辄崩不成有马周旋驰走反覆父老异之因依以筑城遂名为马邑韩安国传匈奴来请和亲大行王恢议撃上以恢议隂使马邑豪聂翁壹为间亡入匈奴谓单于曰云云于是单于穿塞将十万骑入武州塞当是时汉伏兵三十余万匿马邑旁谷中单于觉之还去】补注【鹤曰旧注谓马邑州属代州盖引前汉志而唐志代州雁门郡却不言而于成州谓有静戎军寳应元年徙马邑州于盐井城置代属河东而成属陇右而徙置如此何也又唐地理志羁縻州内有马邑州属秦州开元十七年置在秦成二州山谷间宝应元年徙于成之盐井故城此诗作于乾元二年则在秦成间】降虏东击胡壮健尽不留【洙曰时囘纥助顺收复京师遂进收东都苏曰匈奴冦边韩安国悉师向北少年拒敌惟老弱留守城邑】穹庐莽牢落【洙曰匈奴传匈奴父子同穹庐卧师古曰穹庐游帐也其形穹隆故曰穹庐】上有行云愁老弱哭道路愿闻甲兵休【洙曰贾捐之传朱崖反发兵撃之诸县更叛连年不定上与有司议大发军捐之建议以为不可曰当此之时冦贼并起军旅数发父战死于前子鬭伤于后女子乗亭障孤儿号道路老母寡妇涂泣巷哭上以问丞相于定国对以闗东困乏民难揺动捐之议是上遂从之】邺中事反覆死人积如丘【洙曰事反覆一云何萧条忆昔诗云邺城反覆不足怪苏曰马良曰连年兵火尸积如丘赵曰两京虽复平矣而贼犹保相州既围复觧则士卒伤死可知矣邺中乃相州也】补注【鹤曰通鉴乾元元年安庆绪北走其王字文寛皆杀其使者来降庆緖使其将蔡希徳安太清防之生擒呙于邺市凡有谋归者皆诛及种族乃至部曲连防死者甚众又庆緖走子仪等追之至邺庆緖又败前后斩首三万级庆緖入城固守求救于史思明思明乗崔光逺初至魏州引兵大下陷魏所杀三万人故云】诸将已茅土载驱谁与谋【洙曰李陵与蘓武书陵为足下当享茅土之荐防文钖君土首以白茅师曰邺中叛服不常人死如丘山万一有变诸将已冨贵各顾私家谁与国家谋事哉此甫为朝廷忧也】补注【希曰已茅土不谓李郭皆封王如封朔方大将军孙守亮等九人为异姓王李商臣等十三人为同姓王是也】
　　丰年孰云迟甘泽不在早【洙曰陆机云赋甘泽霶霈曹子建诗良田无晚嵗膏泽多丰年】耕田秋雨足补注【鹤曰按史乾元二年春旱故云甘泽不在早是年秋雨足而禾黍茂故因以喻当时衡州之士此诗当是其年秋晚作】禾黍已映道【苏曰赵益云桑麻蔽天禾黍映垄】春苖九月交顔色同日老劝汝衡门士【时可曰诗衡门之下可以栖迟注横木为门盖贫者之居也】勿悲尚枯槁【洙曰庄子枯槁之士】时来展材力先后无丑好【师曰此喻衡茅之士乆困一旦遇时立功以取富贵安问其先后之不同邪甫意勉乆困之士讥骤进立功者不足为贵】但讶鹿皮翁忘机对芳草【洙曰列仙传鹿皮翁者菑川人也少为府小吏机巧举手能成器械岑山上有神众人不能至也小吏白府君请木工斧斤三十人作转轮悬阁意思丛生数十日梯道四门成上其巅作茅舍自止其傍】
　　昔游【乾元二年作】
　　补注【鹤曰此诗殆是记昔时游齐宋中之事中云胡为客关塞道意乆衰薄当在乾元二年秦州作虽云在秦州作意是纪昨游王屋语也】
　　昔谒华盖君緑袍昆玉脚人棺已上天白日亦寂寞【洙曰后汉方术传王乔为叶令后天下玉棺于堂前吏人推排终不揺动乔曰天帝独召我邪乃沭浴服饰寝其中盖便立覆宿昔葬于城西其夕县车牛皆流汗喘乏而人旡知者百姓乃为立庙号叶君祠】暮升艮岑顶【洙曰艮岑东北之岑也】巾儿犹未却弟子四五人入来泪俱落余时游名山发轫在远壑【洙曰离骚朝发轫于苍梧又朝发轫于天津】良觌违夙愿【洙曰谢灵运诗引领冀良觌】含凄向寥廓林昏罢幽磬竟夜伏石阁王乔下天坛微月映皓鹤【洙曰嵇康琴赋王乔披云而下坠天台赋王乔控鹤以冲天王乔传或云即古仙人王子乔也刘向列仙传王子乔周灵王太子晋也好吹笙作鳯鸣逰伊洛间道士浮丘公接上山三十余年后来于山上告栢梁曰告我家七月七日待我缑氏山头果乗白鹤驻山头望之不得到举手谢时人而去】补注【鹤曰天坛山名在河南府】晨溪向虚駃【郑曰苦夬切駃马日行千里】归径行已昨岂辞青鞋胝【赵曰青鞋山行之具胝足病也荘子手足胼胝】怅望金药东防赴旧隐【洙曰束防山名昔者先王以为东防主】补注【希曰防山在沂州髙士传老莱子隐居于防山之阳禹贡防羽其艺是也濒东海故曰东防】尚忆同志乐伏事董先生【洙曰董先生董京威也行吟常宿白社之中时乞市肆得碎缯结以自覆】于今独萧索胡为客闗塞道意乆衰薄【苏曰呉持道意乆不怡神气觉衰歇】妻子亦何人丹砂负前诺【洙曰晋葛洪求勾漏令以錬丹砂】虽悲髪鬒变【洙曰一云鬓髪变谢晖诗有情知望卿谁能鬒不变诗鬒髪如云赵曰髪之黒者曰鬒鬒髪变言变而为白也】未忧筋力弱杖藜望清秋有兴入庐霍【洙曰杖一作扶一云衡谢灵运诗游当游罗浮行必息庐霍江淹拟灵运诗平明登云峯杳与庐霍絶】补注【希曰庐山在九江霍山在衡阳尔雅霍山为南岳释曰南方在霍霍之义防也言太阳用事防养万物也又云衡山一名霍言万物霍然大也衡之与霍一山而有二名】
　　幽人【乾元二年作】
　　【洙曰易履卦履道坦坦幽人贞吉又陆士衡诗幽人在浚谷】补注【鹤曰以五湖复浩荡嵗事有余悲意是大歴三年出峡嵗晚至岳阳作旧编在秦州诗内公在秦止数月以乾元二年十月复秦州入同谷嵗暮入蜀若在秦作不应有嵗暮有余悲之句】
　　孤云亦羣游神物有所归【洙曰有一作识陶渊明咏贫士诗万族各有托孤云独先依】麟鳯在赤霄何当一来仪【洙曰书鳯凰来仪汉书麟鳯在郊薮张协七命挂归翮于赤霄之表赵曰张茂先鹪鹩赋序彼鹫鹗鹍鸿或凌赤霄之际则鳯言赤霄宜矣然麟亦谓之在赤霄学者多疑之殊不知徐陵之生寳志曰此儿天上石麒麟自天而降亦宜在赤霄矣】往与惠询辈中年沧洲期【欧曰惠询辈谓惠逺许询也修可曰海中十洲其一曰沧洲】补注【希曰欧注以为惠远许询为惠询师注以惠昭询珏为惠询虽未能辨然诗言蓬莱池扶桑日与夫把东皇衣皆是言东游时恐惠逺许询之説非】天髙无消息弃我忽若遗【洙曰诗谷风将安将乐弃予如遗郭防机衣工秉刀尺弃我忽若遗】内惧非道流幽人见瑕疵【洙曰僖七年传不汝瑕疵】洪涛隠语笑【洙曰曺植泛舟越洪涛晋王凝之风赋驱东极之洪涛】鼓枻蓬莱池【洙曰孙楚赋舟人鼔枻而扬波史渔父鼓枻而去苏曰方鳏曰吾将吞咽日月光华鼓枻游蓬莱酌天醴浆还源仄脑为世外人青衫木版非吾所好也】补注【希曰子虚赋杨旌枻张楫曰枻柁也师古曰枻音曵】崔嵬扶桑日【洙曰山海经曰日出旸谷浴于咸池拂于扶桑】照耀珊瑚枝【洙曰梁元帝马诗照耀珊瑚鞭赵曰珊瑚出于海底石上有五色故曰所以照耀】风防倚翠盖暮把东皇衣【洙曰屈平九歌有东皇大一张平子东京赋翠羽之髙盖】咽漱元和津【洙曰天台赋漱以华池之泉孝祥曰黄庭经曰口为玉池太和官漱灵液灾不于注云口中液水为玉津又中皇经曰但服元和除五谷必获寥天得其箓注云服元和谓津液】所思烟霞防知名未足称局促商山芝【定功曰皇甫谧髙士传四皓作歌曰莫莫髙山深谷逶迤晔晔紫芝可以疗饥修可曰汉武帝曰局促效辕下驹】五湖复浩荡嵗暮有余悲【洙曰张景阳诗嵗暮懐百忧师曰幽人乃幽隐之士按唐史拾遗惠昭荀珏与甫友善常以诗相唱酬甫此诗思之故以二子自为幽人取易幽人贞吉之义神物龙也龙翔而云从喻圣人出而贤人应之鳯之为物有道则见今云未遇神龙鳯不遇有道之世云则无所归鳯则不来仪是以贤人幽隠此其时也海上有十洲乃神仙所居沧洲是其一也甫往与二子约中年功名成遂为沧洲之逰自别以来悄无消息殆恐二子以予信道不笃见疵于予是以弃我若遗而无所思也自洪涛隐语笑以下皆叙沧洲之兴甫意谓若与惠询辈游沧洲则必鼓枻以拂扶桑之日映照珊瑚之枝顺风挂帆轻倚翠盖挹东皇漱元气隐于烟霞之表虽功名赫赫未足为称虽四皓歌紫芝犹为局促奈何言不相副今复飘泛五湖尚为羁旅况年以衰暮将与物化岂不为之悲伤乎】
　　佳人【乾元二年作】
　　【师曰诗简兮刺不用贤云彼美人兮西方之人兮盖言贤者有佳美之徳此诗亦以佳人喻贤者若用新进少年至于踈弃旧臣甫寓意有此作非独为佳人之什读者可以意防】补注【鹤曰此诗乾元二年在秦州作甫自谓也亦以伤闗中乱后老臣凋丧也】
　　絶代有佳人【洙曰李延年歌曰北方有佳人絶代而特立】幽居在空【一作山】谷【洙曰诗皎皎白驹在彼空谷】自云良家子【洙曰赵充国传六郡良家子】零落依草木补注【希曰阮嗣宗诗零落从此始魏文帝书曰数年之间零落殆尽】关中昔丧败【一云丧乱】兄弟遭杀戮官髙何足论不得収骨肉【苏曰崔磔于市骨肉不得収】补注【希曰前汉韩延寿传民有骨肉争讼南史王懿传北土重同姓谓之骨肉有远来相投者莫不竭力营赡续汉书冬十月骨肉合饮食于祖庙】世情恶衰歇万事随转烛【苏曰徐邈万事兴衰转烛相似何必计较】夫壻轻薄儿【洙曰沈休文诗长安轻薄皃】新人美如玉【洙曰一云已如玉古诗燕赵多佳人美者顔如玉】合昏尚知时【定功曰本草云合欢即夜合也人家多植庭除间一名合昏陈藏器曰其叶至昏即合故曰合昏赵曰佳人自怨之辞言物之有合有偶而人之不若也天觉曰周处风土记云合昏槿也孝祥曰陆倕刻漏铭曰合昏暮卷蓂荚朝开】鸳鸯不独宿【洙曰诗鸳鸯于飞郑氏婚礼谒文賛曰鸳鸯鸟雌雄相类飞止相随赵曰崔豹古今注曰鸳鸯鳬类也雌雄未尝相离人得其一一思而死故谓之匹鸟】但见新人笑那闻旧人哭【赵曰李白亦云新人如花虽可宠　人似玉犹来重】在山泉水清出山泉水浊【赵曰此佳人怨夫之辞逸曰晋孙绰兰亭诗序曰古人以水喻性有防哉斯谈非以澄之则清混之则浊耶情因所习而迁移物因所遇而感兴】侍婢卖珠回【洙曰东方朔传董偃母以卖珠为事】牵萝补茅屋【苏曰陶宏景山居赋采芝蕈为盘蔬牵藤萝补嵓屋景差山斋云牵萝遮壊篱挽葛补漏茅】摘花不挿髪【修可曰一作髻以言其不事妆饰也】采栢动盈掬【洙曰诗终朝采緑不盈一掬苏曰胡彛隠居衡山采栢子食年逾百嵗面类如儿童少壮追奔不及】天寒翠袖薄日暮倚脩竹【赵曰上句言天色已寒而翠袖尚薄下句则所思逺矣师曰栢与竹嵗寒不改其操亦犹君子见逐于君而吾操守终无改易此所以为忠臣贞妇也】
　　赤谷西崦人家【乾元二年作】
　　【崦衣检切师曰按地理志秦州有崦嵫山在赤谷之西曺操与刘备战于此谷川水为之丹因号曰赤谷甫乾元元年贬华州司功属闗辅饥乱乾元二年遂弃官之秦州宿于赤谷西崦人家因有此作】补注【鹤曰按伊州纳职县亦有赤谷虽非此谩记陇有二赤谷乾元二年在秦州作】
