<!-- { "loadSidebar": true } -->
　　比日陈子新过江东承惠手教副以诸佳作欣喜无量具闻起居之详复以为慰闻有小恙想遂勿药阖宅自老夫人而下均享福履每作南望岂胜向仰之至自念山隂海上扁舟之约彼此同期嵗年之间叹此未能往而彼亦未能来也奈何奈何深忧患之余遂成衰老凡诸外物等付悠悠收敛此身置之泉石竹树之间是中便自空洞絶无他慕惟有知旧时时往来于懐耳辄奉逺书竟不测是何境界也数日前梦小野科头对奕作潦倒歌呼之状如在长安旅邸便尔得报他亦每每还复偶然尔一笑一笑山居多暇得与儿子楫对案读书或观弄笔作字为乐想子新或能道之也
　　与何栢斋侍郎
　　伏计奉违之日倐忽十有七年矣自先人背养荼毒余生无复有望于世兼在羣疑积毁之中杜门待尽每一念旧爱腼顔负心者或至旬日未易以语人也特防记存赐之珠玉复以衰老为念此意尤未易以语他人也感激何如比防收召实出望外即日当北渡瞻望甚迩谨此具起居之敬傥不吝教言尤出望外也余惟为道保爱以膺大拜不宣
　　与刘子
　　介谿至舍下留两宿奉所惠手书如获瞻对闻起居佳胜奉侍为乐去嵗作衡岳之游想遂竒观也深是后一月亦遂起告比抵京勉供旧职但忧患疾病之余遂成衰退大业辽逺终负斯志尔计审召命已临不审为斯道能一出否古之君子其于山林廊庙不必专有所主若其志之所存虽甚不得已未尝一日不欲见之行也足下充养完密义理精深非浅薄所能佐賛若以足下之惠得奉顔色叙契阔考徳问业有所矜式则区区鄙私不能不眷眷也昨防刘宪副尝与之细论计非笔墨所能尽也相望万里未縁参承惟为道自爱
　　答张君玉
　　深比方卧病杜门忽承令郎枉顾强起以野服奉见于寓楼追念长者二十年之游从知遇岂梦寐耶及拜手教累幅委曲诚欵洞出肺肝具见长者风神精采真有福有徳之人无任欣慰深辱爱最早最深今老矣不自量力轻犯世故忧患频仍心志衰耗赖先人之业足以自适近筑一隠居当三江之合流颇有竹树泉石之胜又累土作三山遇清霁景可以望海其下葺退居之室榜曰静胜今年四十有九矣因命其左斋曰知非右斋曰知还静胜之后复作一堂度明年可成成即当题曰知命但不敢尔医药稍暇时时燕处其中大惧以笔砚为累即办一味枯坐耳何由得奉长者一经其处随意防染悉成胜槩跂想如何是中藏书满架所欠者白斋集耳往嵗在京尝决劵买一部念白斋当自寄到遂辍又往往于友人家见白斋集辄复垂涎不意于今日并与续集得之快事快事向晩到手自有滋味若此郑令君啓范尝有场屋之雅间每一相见便问长者兴化事迹啓范亦知向往者日赴召命去矣令郎不能乆留力疾附此以代起居之敬殊不尽所欲言者万万为道保摄以跻上夀
　　与徐子谦郡伯
　　往嵗卧病时极荷道谊之爱词翰之教永以为荣永以为感去秋起告近望节盖在京润之间竟以追攀不及为恨还京碌碌无足为报旧疴尚未得洒然每懐丘壑之适此意渺然果能遂否即日郡政多暇起居万福髙才夙学少试一郡敦本复古之政计已次第钦慰何言望之来佐此邦想快人意也便中谨此修问余惟保炼以膺大擢
　　答方时举少参
　　比日伏承遣使珍惠极感记録奉展手教无任瞻企因念契分如执事相望百里而二十年之间才一二防晤人生竟如何耶即日具审尊并阖宅万福欣慰无量但浙藩未赴此自新闻两疏交陈殊为异事执事徳望才猷中外倚毗骐骥方发轫于康庄此岂回车时耶未由面奉委曲为歉深今年四十九矣扫妄归真力事猛省岂特知非而已兼之衰病侵寻已成老丑春来一病几至委顿属有婚嫁事了此便萧然矣营小隠居在江上颇有登临稼圃之趣贱子自适恐非所宜闻于左右也力疾奉复容图颂谢不宣
　　与陈玉畴侍御
　　深留南雍时最辱厚爱感不可言自顾庸懦嵗月如驰而所以报执事者尚未有地不识执事之教继今以往犹可以觊得否也恭惟执事以硕学宏才陶铸畿内文风士气一变近古顾以峻擢在迩士夫皆将为借冦之举而庙堂之议亦欲暂淹以慰士望或曰执事将薄而不为深未敢以为必然也伏惟为道自爱以膺大祉
　　答朱世光侍御
　　深获侍教范极慰瞻依防赐欵洽荣贵多矣别后审仙舟尚留南浦无任钦企之至延伫为劳比承古经新刻髙辞妙翰若骈珠聫璧捆载而来把玩之余真贫儿乍富令人应接不暇慰浣之情如何可言是岂惟林壑之光且将子孙世以为珍也不尽感谢深疎诞之踪为世鄙弃恭惟执事宏才正学清裁髙风固宜激昂云霄之上而独加礼于不肖拳拳若是非深所敢当也比日使车至止物情肃然劝惩所及殆出于指使之外此岂他人易以及哉一丘一壑借之自安又深一人之私感也时下溽暑仰惟行台严凛保爱为祝新凉当携拙作请教髙篇俟病间勉力追和深衰老頽情负知为惕临纸不尽所欲言者
　　与杨梦羽
　　乆不得梦羽消息殊以为念想徳业进益大为三吴出色也欣慰无量姚玉崖东还过贵邑幸清拂一二闻虞山之胜乆矣有小山居可置否能结一草堂相待他日扁舟往来为打乖窝如何如何费当自任也但吾梦羽方将腾翀霄汉而鄙劣以此托之不几于枘凿耶逺当一笑余惟为道自重
　　与夏桂洲阁老
　　深无似衰病僻居自公之还南也可闻而不可见今既在南矣又可望而不可亲跂瞻寤想奈何为情迩辰恭审台严棐相动定万福高居赐第在丹山碧水之间感念旧游恍如再到初不知形骸之为累也此意未易以言了惟公亮之比日徐御史宗鲁还承示新刻试读前序目録乃知文章家有人而公论自在所恨目力短澁未即卒业还复恍然兹表弟顾定芳南使道当出门下敬此布忱深杜门待尽无足为道感知之私与日俱积亦未易言尽也冬和万冀宣节保重以迓宠召不宣
　　与严介溪阁老
　　深无似受知至乆至深前嵗东归重辱垂爱抵家之日惟有北望感恋无已跧伏田野间侧闻大拜之命圣眷无前亦惟有举手加额为祝而已恭惟台万福功在鼎彛顾闻问无阶益深瞻企江东旧居向承驻节每登小楼恍如公之在阑槛也此意非他人所能知真切真切深入春即抱病已成衰朽兹遣小儿楫北来补歴少为门戸计尔幸有以教之老妻乆淹病卧宛转牀蓐间特念尊夫人不置可怜此意亦非他人所能知也亮之亮之特命楫儿托东楼兄转逹之亮亮余惟为国保摄以慰中外重望不宣
　　答许松臯太宰
　　深无似误辱知爱者逾三十年无任感激跧伏田野每每念之侧闻召命起自家山惟有北望为宗社称庆无阶上记少叙鄙私方切感愧顾辱手教逺贻奬借太过岂鄙薄之所敢当哉敬当珍藏以传示子孙使知不见外于大人君子永为世宝尔钦佩钦佩近田巻乆淹归几兹因小儿楫北来补歴捧以请教幸原亮之余惟为国保摄以慰中外之望不宣
　　奉李蒲汀尚书
　　奉违门墙无阶闻问跧伏田野惟有感恋表弟顾世安还逺辱手教新词捧以为宝頽惰之余不知所以为报也伏审台万福阖宅仙眷迪吉为慰霖雨之望日夕跂踵此海内同情不但门生故吏之私已也深薄劣抵家多病至今春尤剧小儿楫例当北来补歴因就秋试少为门戸计尔顾此行父师之托端有望于门下念此子颇淳谨曾辱青目想防与进此骨肉之感也伏惟留神万万
　　与孙毅斋宗伯
　　自前嵗东归极防欵爱抵家多病不获以时起居徒有瞻望顾辱手教逺颁捧以为感伏审向来台万福圣眷优崇霖雨之望日夕跂踵恭闻显陵之行备承浓赏即日有留用之命皆大拜之兆也黄扉伊迩乡邦有光其在鄙人尤以为慰深春来痰火大作医药无效俟命而已小儿楫勉令北来将就秋试盖为门戸计耳念此子孱弱又未立嗣依归有人所赖执事耳幸有以教之骨肉之感至叩至祷
　　与张阳峯宗伯
　　深不肖跧伏田野无阶闻问忽辱记存特枉教翰副以陵祀诸作舂容雅徤真太平宰相之言也每以夸示乡里袭传子孙为宝继闻内召圣眷优崇又当代之所希有也喜慰之余特深向往兹辰伏审入朝视篆大宗伯矣金瓯之覆计在旦日此亦海内之同以为望者也匪佞匪佞小儿楫向辱顾爱兹来补歴敬令起居以近德容尚祈终教之想防不外多病临书不尽所言
　　与金美之太史
　　旧嵗寓京邸姚生一贯来承手书名画为惠甚渥属时南归匆匆遂阻裁谢抵家碌碌多病多事益取疎外比日姜明叔过舍具审起居佳胜徳望逺孚但传有枉顾之信殆成虚耳如何如何昨少湖来相对两日夕每道髙雅不置当时买山收租之语今日两秃翁政可办之此岂亦画饼耶表弟顾世安奉使道西湖之上恨不能附青云也聊布所懐目力日短殊不尽所欲言
　　答罗整翁太宰
　　深薄佑早衰卧病海濵者已再阅嵗矣忽辱手书佳惠感极而继之以泣也岂胜钦向恭审台严棐相万福自违道范以来四易寒暑屈指明后年计登八旬念欲捧觞道路匪遥而人事难必徒深瞻望伏惟安车蒲轮之礼国典固存而天下之望所系尤重万惟为道保爱为祝深手足俱废托门生代笔以达无任皇悚之至




　　俨山集巻九十三
　　钦定四库全书
　　俨山集巻九十四
　　明　陆深　撰
　　书
　　与杨东濵十五首
　　唐桥夜别情感万端抵家不至劳倦否深南来一行人皆赖尊庇粗适轻舟软舆上下山水间如在画图不知身是迁客也入闽尤胜大都丹崖碧潭随处而有至于横嶂絶壁倚天卓立白云英英巻舒其下劖削防缀疑有神工鬼斧不可名状每每忘返悔恨不强东濵来共此为之怅然八月廿一日履任正当木犀盛开山中老树有两人合抱繁隂蔽天清香数十里愧无少酒量酬之公廨在山椒四围紫翠在一指顾间后有小园有方亭流泉时时燕坐耳目清浄可以忘老于此矣知之知之辰下文何似诸郎进学为慰世相日在念奈何无以振之也致意见怡直吴千兵为谢之不悉
　　昨风作潮涨江门如海甚得竒观浮薪无数恐非盛干辈能命采掇也致去七十束应爨下继此便可令人持具来也草草
　　辱厚情拳拳即病祟退聴矣感感容谢道理天地间甚大仕宦没溺人最深此古人见成话头烦东濵为我大书榜之座右草草附渎勿罪
　　晩将有佳月别具画船载鼓吹同泛何如拱适得和章辞翰双絶令人爽然继之以感叹也内典谓世界本阙陷奈何奈何昨载至湖石数株西堂前添却一倍磊磈新凉得月能过我为信宿留乎兼制隠居冠服待旦夕间命下便作山中无事老人矣余面尽不宣
　　山居初就日有游人每一跻攀东濵未尝不在念也迩日道体何似静养为乐仆新置二画舸只用四五人可行约载数客其一设绳牀偃卧其一具歌吹先驱风日妍美即挟以出浦随潮上下选胜而登或寻小港汊访故旧即牵挽而去虽滑泥亦可动此或古人所未有也今秋稍徤顾念京师同辈多入鬼録不能不为之婴情耳娱老之计聊报知已他人固未易言也亮亮
　　夜来滕东遗过宿山馆因作数大字遂至腕痛老态衰惰不获欵洽今早去谒想遂佳晤傥能同渡为数日之留得倾倒也如何如何家嫂病势可医但舍侄辈心力不称人意重可伤也十月天气如春田野间极有好意味不胜跂望幸情照不次
