<!-- { "loadSidebar": true } -->
　　逺汀斜日思悠悠花拂离觞栁拂舟江北江南芳草遍送君并得送春愁
　　荅陈校理寻花已落之作
　　君来春去不相期空有新愁绕旧枝总得花看能几日最难留惜是芳时
　　与诸君饮呉别驾园
　　春来几度醉无涯不似今朝向汝家四海弟兄俱在座好风吹出棣棠花
　　舟中闻歌
　　水栅孤灯照客舟江南谁解唱甘州寻常醉赏尊前曲何事今朝听得愁
　　题雨竹画
　　巫峡云连湘水低行人路滑畏深泥不见朝阳鸣鳯至春隂日日鹧鸪啼
　　挽杨隠君
　　才歌招隠又招魂故老于今有几存他日我来应下拜寒山流水竹间坟
　　春思
　　愁兼杨栁一丝丝客舍江南暮雨时自入春来才思减杏花开过不题诗
　　入郭过南湖望报恩浮图
　　雨过春陂栁浪香布帆归缓怕斜阳渔人为指江城近一塔船头看渐长
　　废宅芍药
　　昔年花发要人催今日无人花自开犹有园丁怜国色时容闲客借看来
　　登江阁逺怀徐记室与杜进士同赋
　　凭防两客怨斜曛此日同吟只欠君江阁虽髙犹不见几重山水几重云
　　夏夜宿西园酒醒闻雨
　　飞虫绕烛梦回迟荷叶齐鸣雨一池不为素纨犹在手定疑秋夜乍寒时
　　其二
　　人睡萧萧院落空未秋愁已怯梧桐夜长犹幸西轩雨一半听时在醉中
　　倦绣图
　　翠丝盘叶碧玲珑小萼花铺茜缕红梦里鸳鸯留不得分明却在绣牀中
　　闻笛
　　横吹才听泪已流寒灯照雨宿江头凭君莫作闗山曲乱世人人易得愁
　　慰周著作悼亡
　　笑披纱扇忆当年只有卿卿最得怜今日料应花不住夜灯相伴室中禅
　　山寺冒雨还西郭
　　粟叶翻翻满寺秋出门风雨未全收自慙骑马非闲客可是山僧不解留
　　苏李泣别图
　　丁零海上节毛稀几望南鸿近塞飞泣尽白头相别泪少卿留北子卿归
　　江上偶见
　　阿姬不畏晚寒多绿舫红衣栁下过满浦秋荷已零落如何犹唱采莲歌
　　过保圣寺
　　隔江烟雾隠楼台逺逐钟声放艇来乱后不知僧已去几堆红叶寺门开
　　王七招饮余游紫藤坞值雪失期
　　孤舟山水雪晴时看到梅花几万枝东崦题诗西崦醉等闲忘却故人期
　　江上送客
　　春风江上荡舟过埀栁垂杨拂浪波惆怅今年频送客长条欲折已无多
　　期诸友看范园杏花风雨不果
　　欲寻春去怕春休又值春隂不得游寂寞西园风雨里杏花比客更多愁
　　宫女图
　　女奴扶醉踏苍苔明月西园侍宴回小犬隔花空吠影夜深宫禁有谁来
　　逢张架阁
　　花落江南酒市春逢君归骑带京尘一杯相属成知已何必平生是故人
　　山中春晓听鸟声
　　子规啼罢百舌鸣东窓卧听无数声山空人静响更切月落杏花天未明
　　与亲旧饮散出抵城西客舍赋寄
　　呉王废苑草青青一骑今朝发野亭谁道别君行路逺去时人醉到时醒
　　过山家
　　流水声中响纬车板桥春暗树无花风前何处香来近隔崦人家午焙茶
　　云山楼阁图
　　碧树香台锦绣连画师应见乱离前如今风景那堪写废寺空山锁暮烟
　　始自西山移寓江渚夜闻雨有作
　　客身移宿浦云东孤馆残灯与旧同夜静空江无落叶雨声惊不似山中
　　晚过浦西桥
　　春水何长春日短沙鸭交眠绿莎暖晚过桥西不见人野梅零落江云断
　　叹庭树
　　偶移弱质傍庭臯风露离离已便髙翻笑园中栽树者十年犹未出蓬蒿
　　雨中春望【时在围中】
　　郡楼髙望见江头油壁行春事已休落尽棠梨寒食雨只应啼鸟不知愁
　　夜斋见萤火
　　拂竹缘莎复防苔夜窓无月见飞来旧书乱后都抛却懒就微光更展开
　　湖上见月忆家兄
　　望月思兄意转迷孤帆应宿楚云西夜深愁向湖边立为有寒鸿相竝栖
　　逢呉秀才复送归江上
　　江上停舟问客踪乱前相别乱余逢暂时握手还分手暮雨南陵水寺钟
　　十宫词
　　呉宫
　　芙蓉水殿屧廊东白苎秋来不耐风教得君王长夜醉月明歌舞在舟中
　　楚宫
　　雨去云来十二峯渚宫楼阁暮重重细腰无限空相妒不觉瑶姬梦里逢
　　秦宫
　　宫闭骊山静管弦翠华巡狩去经年掖庭无用恩难报愿上蓬莱采药船
　　汉宫
　　酒醒金屋曙河流愿赐铜盘一滴秋他日君王作仙去瑶池犹幸得同游
　　魏宫
　　翡翠明珠入贡频承恩长占邺宫春至尊莫信陈王赋那得人间有洛神
　　晋宫
　　尽日南风永巷开羊车去后玉堦苔谁知天上无尘地亦有城南小吏来
　　齐宫
　　帖地黄金衬袜罗苑中市罢合笙歌有人解诵西京赋添得楼台火后多
　　陈宫
　　春风台阁绣参差狎客争陈璧月词几度醉浓娇不起景阳楼上晓钟时
　　隋宫
　　五斛青螺一日销迷楼深贮万妖娆众中谁解留车驾风浪如山莫渡辽
　　唐宫
　　玉笛声残禁漏长云屏月帐醉焚香五王宴罢皆归院大被空闲一夜凉
　　次韵春日谩兴四首奉酬外舅达翁
　　老去风情似乐天恨无张态抹朱弦一春酒病稀游赏啼鸟莺花共怅然
　　其二
　　水边帘幙逺笼花游女时时出浣纱记得横塘沽酒处画船明月载琶琶
　　其三
　　雨多池馆草毵毵酒色寒销旧舞衫燕子似怜花落地殷勤长带软泥衔
　　其四
　　菖蒲叶老芷花新池暖鸳鸯防水纹不上髙楼无逺恨江南春尽草如云
　　回文
　　风帘一烛对残花薄雾寒笼翠袖纱空院别愁惊破梦东防井树夜啼鸦
　　春日怀江上
　　一川流水半村花旧屋南邻是钓家长记归篷载春醉云笼残照雨鸣沙
　　其二
　　新蒲正绿乳鳬鸣水没鱼梁宿雨晴看近清明沈种日野人何事不归耕
　　醉仙图
　　酒满长生瘿木瓢花开仙馆宴春宵飞琼何事坚辞饮应恐清都误早朝
　　观奕图
　　错向山中立看棊家人日暮待薪炊如何一局成千载应是仙翁下子迟
　　江村即事
　　野岸江村雨熟梅水平风软燕飞回小舟送饷荷包饭逺斾招沽竹醖醅
　　偶睡
　　竹间门掩似僧居白豆花疎片雨余一榻茶烟成偶睡觉来犹把读残书
　　舟归江上过斜塘
　　漫漫村塘水没沙清明初过已无花春寒欲雨归心急嬾驻扁舟问酒家
　　西斋庭前海棠
　　寂寥银烛与金盘睡足帘前怯晓寒不是诗人赏幽独雨中深院有谁看
　　次韵张仲和春日漫兴
　　蘓小坟前栁似烟秋千人静夕阳天独骑欵段寻诗去嬾逐看花众少年
　　与内弟周思敬晚过鴈荡僧舍
　　同过溪桥日欲晡逺林残叶似栖乌照公院里堪留宿已有梅花有酒无
　　白傅湓浦图
　　相逢沦落总天涯舟泊湓江近荻花逐客青衫自多泪伤心不用怨琵琶
　　陶谷驿亭图
　　酒防使骑趣归时羞杀江南一曲词借问驿亭相见者风流何似党家儿
　　客夜闻女病
　　嵗尽归期尚杳然不知汝病复谁怜隔邻儿女灯前笑客舍愁中正独眠
　　秋江晚渡图
　　鹧鸪飞尽一洲苹帆带秋云度逺津底事愁看画中景昨朝曽送渡江人
　　夜中有感
　　少壮无欢似老时身穷宁坐苦吟诗卧思三十年来事一半间闗在乱离
　　其二
　　倦仆厨中睡已安吹灯呼起冒霜寒酒醒无限悲歌意不覔书看覔剑看
　　徐记室谪钟离归后同登东丘亭
　　同上髙亭一赋诗喜逢君是谪归时不然此日登临处应望天涯有逺思
　　将赴金陵始出阊门夜泊
　　乌啼霜月夜寥寥回首离城尚未遥正是思家起头夜逺钟孤棹宿枫桥
　　其二
　　烟月笼沙客未眠歌声灯火酒家前如何才出阊门宿已似秦淮夜泊船
　　舟次丹阳驿
　　沽酒来寻水驿门邻船灯火语黄昏今朝始觉离乡逺身在丹阳郭外村
　　正月十六日夜至京师观灯
　　天街争唱落梅歌绛阙珠灯万树罗莫笑游人来较晚春风还似昨宵多
　　夜闻雨声忆故园花
　　帝城春雨送春残雨夜愁听客枕寒莫入乡园使花落一枝留待我归看
　　早至阙下朝
　　月明立傍御沟桥半啓宫门未放朝驺吏忽传丞相至火城如昼晓寒销
　　春日寄张祠部
　　乌衣巷口燕来时杨栁风多飐酒旗逺客金陵游伴少看花慙比去年迟
　　左掖作
　　小殿珠帘散栁丝东宫初退讲筵时不材未敢修封事把笔闲题应教诗
　　雨中登天界西阁
　　青山楼阁楚江东身在苍茫晚色中故国自遥难望见不闗春树雨溟蒙
　　呉中亲旧逺寄新酒
　　双壶逺寄碧香新酒内情多易醉人上国岂无千日酿独怜此是故乡春
　　其二
　　为念春来客思悲欲教一醉对花枝那知饮量新来减不似江亭看妓时
　　宿圆明寺早起
　　客起灯前梦尚迷满城残月防峰西应知野寺非山店只听钟声不听鸡
　　送葛省郎东归
　　金陵女儿踏春阳金陵客子正思乡一杯况复送君去目断飞花江水长
　　其二
　　桃叶渡头闻唱歌孤帆欲发奈愁何君归是我来时路山水无多离思多
　　四月朔日休沐雨中
　　送春风雨苦潺潺得告今朝免缀班卧听鸠啼花落尽此身如在故园闲
　　戴叔鸾入江夏山图
　　归隠初辞荐辟章西风黄叶满车箱青牛只识山中路不是无心向洛阳
　　送哲明府之新滏
　　花落春衫试剪裁石头城下楚帆开凭谁为报清江吏麦雉鸣时县令来
　　逆旅逢乡人
　　客中皆念客中身唯汝相逢意更亲不向灯前听呉语何由知是故乡人
　　寄丁二侃
　　江头斜日草初曛目断归鸿隔楚云旧宅因君相近住每思家处即思君
　　题虞文靖公书所赋鹤巢诗后
　　玉堂罢直鬓如丝华盖冈头戴笠时丁令去来沧海变人间零落鹤巢诗
　　客中忆二女
　　每忆门前两归客中长夜梦魂飞料应此际犹依母灯下看缝寄我衣
　　晚晴逺眺
　　楚天无物不堪诗登眺唯愁动逺思秋树江山人别后夕阳楼阁雨晴时
　　寄徐记室【徐乆客京师余至已束还】
　　惆怅江东日暮云我来君去苦离羣不知此日君思我还似当时我忆君
　　寄家书【时客越城】
　　底事乡书累自修路长唯恐有沈浮还忧得到家添忆不敢多言客里愁
　　期袁卿见过因出失值寄诗谢之
　　非闗逺出负幽期自是江边枉棹迟谁道空回君恨切未应如我到家时
　　宿蟾公房
　　一禽不鸣深树烟明月下照髙僧禅独开西阁咏清夜秋河欲堕山苍然
　　陌上见梅
　　陌头一树带风沙零落寒香日欲斜车马纷纷谁暇看当年只合种山家
　　东归至枫桥
　　故人当日送登畿此地停舟醉落晖慙愧临河旧攀栁尚留青眼看人归
　　江行
　　家家鱼网映回桥春水初生没树腰客路江南烟雨里缘芜芳草恨迢迢
　　戏和徐七见寄卧闻邻槽酒声之作
　　春泻邻槽入夜闻逺疑泉响隔松云题诗为问醒眠客几滴还能醉得君
　　见燕至
　　初来如报社前春好宿茅檐伴客身莫入江南旧庭院杏花风雨总无人
　　背面美人图
　　欲呼回首不知名背立东风几许情莫道画师元不见倾城虽见画难成
　　对梨花
　　素香寂寞野亭空不似秋千院落中卧对一枝愁病酒清明今日雨兼风
　　和杨余诸君在谪中忆往年西园听歌
