<!-- { "loadSidebar": true } -->
　　夫览山川辨物宜稽民俗舒情性游之槩也西洞庭去吴城百里余自胥口抵山馆于林屋山人山人负经济之学数奇而山居因山创楼名曰玄秀消夏环其前缥缈倚其后山之胜萃于兹矣是日也遂登缥缈之颠山有九峯而缥缈独峻援而上掖而前既登则东洞庭如带而七十峯特小湖常诸山皆若屏拱落日陷波中金紫万状游之明日泛消夏湾觞于小龙山而归又明日度蔡岭憩明月湾登石公山山之阳有石板其半没于湖犹可坐千人乃相与濯足而歌曰山■〈厂外差内〉■〈厂外义内〉兮石如砥湖澒洞兮百川委又觞而歌曰震泽定兮水朝宗亿万年兮仰禹功于是舍陆而遵舟复馆于蔡氏明日乃游土方诸寺山人知余将归明日乃同游毛公坛观林屋洞洞深黑而中甚卑入者皆俯而进余独与文子探隔凡而出题其旁曰通仙隔凡洞之最深处也山人曰子归矣山有曲岩其石如黛峻而秀不可以不观乃观之遂张帆而归袁子曰西洞庭东南之沃壤也梅梨橘柑杨梅枇杷鱼盐茶竹之饶错以良田山之人朴愿而信涂无妇人可不谓美乎自年差以来不被兵燹抑又美矣同游者伯氏邦正文子寿承潘子修伯山人者蔡氏九逵也复有诸蔡皆同游归之明日而记其事嘉靖庚寅夏五月六日 

　　○闻溪草堂记 

　　出阖闾城西二里为武丘乡里名采云大桥曰闻德跨据通津引官漕渠水汇为溪缘溪多竹树腴田沃泽陂塘坟陵居民业渔稼本作俗庞啬殷君良贵挟溪而居乃自称曰闻溪子构堂三楹轩敞夷奥中列古图书药栏花石曲擅幽胜闻溪子性率直遇事飙发无留隐间岁挟赀游江湖藉奇赢为酒餐具归即召里中宾徒愽饮拓落浮沉闬闾暇则约僮奴灌园督子姓诵读章句君虽混迹市贾颇敦尚行义为乡之善人始余市门居宅廛骈阗车马纷冲贸易纵横肩排踵击湫隘喧嚣心殊厌苦之暨官京师日奔趋公府尘涂鞅掌厌苦益甚顷以使事归则家大人已卜邻闻溪矣辟喧就寂得少息焉孔子不云乎里仁为美余既得屏居闻溪又喜殷君之相邻也乃为作闻溪草堂记 

　　○菰城草堂记 

　　菰城草堂者孙将军之别业也出湖南城门由碧浪湖缘溪而入崇冈秀岭左环右拱汇以清流包以广坟溪多蒹苇菰蒲之类故曰菰城郡志载春申君屯兵其地累土为冈势若城郭四门排豁营垒分列城之阴多高山复重其下多良田沃壤肥桑美箭树木荟蔚陵衍陂陀登览之奇蚕稼之利土风之美居民之淳殆湖之武陵辋川也孙君因城筑室强地疏池夏则芙蕖献芳秋则桂橘呈秀图史充室觞斝在房暇则征宾张宴酣娱终日乃命其堂曰菰城草堂而属余为之记 

　　○游桂林诸山记 

　　余到桂林者旬日即下苍梧病瘴疟还省即日上章乞骸骨不报卧病四阅月复出视事乃七月二十日熊师子敬邀余观刘仙岩出城南七里得白龙洞俯瞰清潭石室窿然敞而高唐李渤命曰玄岩宋初更名白龙其阳即刘仙岩也相传仙人刘仲远居此历磴而上洞府高寒旁有穿云仙碛两岩望中阳朔诸山森若剑戟皆献奇目前应接不暇饮极欢秉烛而归同游者郑太守质甫罗仪部时行也明日登桂山迭彩岩观风洞历华景山下有洞深广如厦屋转宝积山山多恠石其旁有吕公岩山之颠有诸葛亭或曰珠合无所考又明日出就日门东北行十里余得清泉寺小饮复二里谒尧庙复三里登尧山观天子田山有泉分二涧绕出尧庙淙淙可听杂以松风如怒涛决峡小饮涧旁饭而归环桂之山皆石此独土盖桂之镇也是日复至七星山入栖霞洞穿曾公岩而出桂多岩洞然深奥恠奇未有逾七星者也复观玄风洞而还二十五日将趋全州按察使叶公景晹副使郑公本醇佥事林公世观追饯于虞山谒舜祠观韶音洞读宋张南轩碑记山石奇峻下临漓江旁有渡曰皇泽湾洞口有南熏亭唐宋刻石具存余尝读范文穆公成大评桂山之奇为天下第一初未之信薄言观者乃知非虚夸也夫其千峯挺拔恠恠奇奇骤而观之诚天下所未覩也然犹恨其多险峭孤危之状而无高厚蜿蜒之观山之体意者其弗若是欤且以桂山之奇秀若此乃无有锺灵萃淑卓然名世者出乎其间而徒多猺獠獞狫盘据窜穴枕戈负弩以为民蠹是曷故哉岂山川之险恠固生此类欤是余所疑而未敢以范公之言为信也夜宿灵川公署而作此记 

　　○游乳洞记 

　　余既试士兴安问土人山水之可游者得乳洞出城西南十里路多榛莽至洞口有清溪石梁洞有三下曰喷雷中曰驻云上曰飞霞下洞有泉流石壁间汇而为溪触石湍激有声洞门轩敞其中虚明夏凉而冬温其下石如田垄沟畻如凿左旋至中洞烟雾冥蒙有石柱三及石室石床复左旋百步至上洞入门平旷水浅可涉石乳玲珑有五色石横亘其上秉炬深入石愈恠奇三洞盖宋李邦彦名也有碑记及张孝祥大书上清三洞皆在下洞口上洞有范成大诗刻徧读之小饮下洞而归夫桂多岩洞然三洞并豁亦足奇矣兴安土风简朴氓不知游而三洞者竟不能閟见赏名流如范张李诸公将山川发灵因人益显欤譬之士苟有奇隽瑰玮虽在遐壤必能振奋施其声光鹊起颖露欲自閟匿不可得也余于兹游而重有感焉七月二十九日记 

　　○游朝阳淡岩记 

　　余尝读元结集知朝阳淡岩之胜癸卯四月五日谢病归发全湘七日抵永太守唐公国秀招游两岩自潇湘门外渡江登朝阳岩岩多奇石翠黛如画谒寓贤祠小饮前轩稍东转而下石壁峭削俯瞰清湘曲栏危磴始抵洞口泉声淙淙盖外有磵道由地中而入者予濯缨焉复饮前轩而罢午后趋淡岩岩去朝阳二十里道中风土凊旷不殊江南薄暮抵岩岩特高敞爽垲土夷燥可坐万人巨石磊砢或玄或苍如倨如翔洞门宽豁朗然虚明虽夏屋弗如也酒数行出洞已昏黑二皷还舟中是日和霁归途大风雨渡湘甚危始知名山胜地登临信有缘也漏下四皷作此记复赋二诗 

　　○游浯溪记 

　　四月八日夜至祁阳九日登浯溪溪面湘过香桥溪水绕出山左声峥然不绝读大唐中兴碑及元宋人诗刻题名碑旁有镜石高尺五寸阔二尺五寸厚三寸余嵌置崖石间上有宋人诗跋石色黟黑如漆光莹如镜可鉴人须眉隔江草树田垄一一皆见予意石甚小且奇恐好事者窃而去山僧云昔有窃去者石遂昏黯然无光一无所见乃复归于此则更明澈如初此殆造物者之效奇不可以恒理推也谒鲁公次山书院登笑岘亭亭据危崖崖面江特奇峭畧如严陵钓台崖石有洼尊次山所凿也复登??吾亭亭亦在危崖上稍卑于笑岘而荒破如之漫郎宅已鞠为茂草矣归舟赋诗纪胜并寄唐公 

　　○游南岳记 

　　四月十一日至衡太守何公善充招游回鴈峯峯即衡岳七十二峯之一也衡阳胡尹复宴余于花药寺寺在回鴈峯西十二日子夜至衡山大雨十三日谒南岳庙庙在县治西三十里卯刻阴雨过开云楼里许即晴至岳庙风日开霁旅愁豁然庙在衡麓下清泉绕除古松夹路閴无人迹惟落叶荒草而已庙圯甚饭布政行司换肩舆趋上封寺寺在祝融峰头去庙三十里山路陡绝飞瀑争流行十五里憩半山亭下瞰潭岳衡湘河山如绣过此石磴愈峻舆人皆肩扶鱼贯以索作牵缆前驱路旁多高松怪木珍草奇花香馥秾郁莫可名物上半山亭五里即云雾冥晦只尺莫辨阴风冻雨令人毛发洒淅又十里入上封寺又三里登祝融绝顶谒四大开山祖师像观舍身崖坐会仙桥飞岩绝壁下临无地而虹梁跨其上信非人境也转望日台俯视一气冥蒙了无所覩望中可辨者紫盖芙蓉天柱三高峯而巳饭罢下山过观音岩访楚石和尚赠以诗由西路历祝仙庵鸡仙岩涧道飞泉山僧皆凿石刳木引泉而饮至此忽开霁如初仰睇祝融在云雾中恍若九天之上回涂饭南台寺寺颇幽胜去祝融已二十里又十里下岳庙乘月归舟中漏下巳一皷尽秉烛记之明日赋五言诗六韵 

　　○游匡庐小孤山记 

　　尝闻庐山为吴楚名岳盖五岳之匹也四月二十六日夜抵浔阳二十七日早饭罢贰守同年毛子行甫邀游匡庐繇郡城南行三十里抵东林寺寺在匡庐之阴峯峦回抱磵水湍激竹树蒙翳清旷幽邃信佳境也过虎溪桥观白莲池酌氷壶聪明二泉登北麓读李邕柳公权虞集碑文下饮三笑堂题诗而出行十里至匡庐山下始攀岭三里至升云亭又三里至锦绣亭亭下为锦绣桥桥跨峻崖深壑飞泉争流澎湃鍧鑉如银汉挂彩虹岩石紫翠黛绿古木阴森真锦绣也又三里至半霊亭山之半也过此山渐陡石磴回旋甚危峻又三里至甘露亭即甘露泉在焉过石门题曰庐山高旁有石崖刻欧阳文忠公庐山高歌又三里乃抵披霞亭自此有小径北上为竹林寺乃周颠仙天眼尊者徐道人赤脚僧奕处上有　高皇帝御碑亭旁有拂水崖东下复度岭抵天池寺酌一滴泉登文殊台仰眺赤霄峯宛在天上盖庐之最高峯也太史公尝登其颠俯瞰莲花芙蓉铁船诸峯皆下界矣谒聚仙亭露饮文殊台前赋七言律一首乃从旧路下山抵东林巳一皷矣四皷抵舟二十八日体惫不及游白鹿洞顺风而下午抵湖口县薄暮抵彭泽登小孤山山在大江中流四面斗绝惟南面有石磴可登上有小孤庙山多奇禽群宿树杪无数见人皆惊飞散而复聚者数四不可名或玄或黄或朱绿苍翠其白者知为鸥鹭而巳落日射江中如练如绮诵谢元晖诗痛饮而下中流赋五言律一首夫庐之高深巨丽信匹五岳然竟不获一游白鹿以快生平之愿颇以为恨而小孤之奇绝足与金焦君山争衡古云失之东隅收之桑榆余之失白鹿而得小孤殆是谓欤爰记之以俟他日为白鹿游张本 

　　○游九华齐山记 

　　自安庆趋池阳二十里外即望见九华诸峯甚奇丽五月朔抵池太守柯君光仲郡推雷君时雍招游齐山出九华门外缘翠微堤南行三里为齐山山多奇石岩壑秀美观集仙洞招隐岩小九华转上清岩山之最奇处也读杜樊川九日诗刻及朱考亭和篇南下二奇亭观石皷洞妙空岩仙人桥是为三奇饮亭中一皷还舟明日再由齐山路东行五十里至玩华亭渡五溪又三十里抵九华山下陟岭十里余到化城寺谒地藏塔院及李白书堂小饮法堂贵池尹江子　　青阳尹张子舜臣皆来会即驰下山是夕宿五溪人家又明日午后始还舟夫九华凡九十九峯初名九子山李白易名九华远而望之奇峯峻■〈山上咢下〉缥缈霄汉间如青莲花争开竞发烟云蓬葧翠紫万状信东南名岳也然皆峭拔不可登化城踰高入深复岭回抱疏竹清泉翛然出尘齐山卑而景最多亭榭岩壑窈窕下上愈探愈奇翠微堤两旁皆澄湖如镜溪山映发昔王子猷有言使人应接不暇奚独山阴道中哉 

　　○池阳观龙舟记 

　　游九华往返繇池阳城下时午节近江中多龙舟数十艘蜿蜒曼延色按五方长年檝师所衣如其色约一舟二十余人急浆竞渡轻捷风飞摐金代皷喝呼震沸江水若起立汉戏鱼龙角抵意即此类司马相如言千人喝万人喝不虚哉池士女咸出观江于多方舟幕布布席罗酒浆饤着笑讙如狂问之池人云以是祈年昔夫子不非蜡祭朝服仄立乡傩岂曰无以哉今海内承平久幸数遭丰年是以黔首得康虞佚游戏如此非　帝力孰致兹爰记之以示有位者毋禁可也唐人曰好乐无荒良士瞿瞿池人念哉瞿瞿哉 

　　衡藩重刻胥台先生集卷之十五 



　　●衡藩重刻胥台先生集卷之十六 

　　明吴郡胥台山人袁袠永之甫　着 
　　长洲后学甥葵亭张炳忠荩甫　校 

