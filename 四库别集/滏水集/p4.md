<!-- { "loadSidebar": true } -->
　　尘静万虑心涵太空廓圣贤之鉴别际天地以融通湛一意之虚凝不胶于外极两间而照烛尽在其中夫静为躁之君心者形之王无营则万境俱远有蔽则纤毫莫覩鉴明则尘垢不止心斯喻如心静则天地流通鉴斯有取若乃宇有泰定神无坐驰是非不得以尘累利害不能以物移明则远矣鉴无近斯艮以止之键五基而不乱复其见也洞万象以无遗由是照烛无疆眇绵作柄造化无以遁其迹洪纤无以逃其景良由体道之冲宅心以静何思何虑守一性之宫庭不将不迎纳万殊之光景今夫五色乱目不见秦华之形五音乱耳不闻雷霆之声我是以神宇定兮虚而不屈心源瀹兮静之徐清天地不能外其照日月不足况其明不然曷以扬子著书云潜则神明可测庄周抗论谓虚则纯白自生岂非心本一源事周万变定而能虑则虑乃有得静而后应则应不能眩今也守一真于不动之宅闭六欲于不关之键自然不虑而知不窥而见去智与故始符颜氏之斋知德与言终契孟轲之辩既而解物之悬渊之又渊心虚则万象皆灵欲冺则百感无缘可与游于太始可以陶乎德元可以荡吾神于八荒之表可以纳吾身于一掬之前涤玄览于心地开虚明于性天故得其粗则可以穷事物形名之理得其精亦有以识道德性命之传矣夫然物来自能顺受事至不为束缠发用智之权救祸于未形审研几之妙见吉于所先别有不定不乱而心恒如不皦不昧而用自在以虚为有对也致虚则无其对以静为有待也守静则绝其待既云功之化机之纯则及其至也寂然不足以名之超入圆通之智海 

　　闲闲老人滏水文集卷第二 

　　●闲闲老人滏水文集卷第三 

　　古诗 

　　◆古诗 

　　杂拟十首 
　　渑池行 
　　秋日郊行 
　　初望少室 
　　卢岩 
　　龙门 
　　过陆浑 
　　至日感事 
　　游玉泉山 
　　陪赵文孺路宣叔分韵赋雪 
　　岢岚赋雪分韵得素字 
　　望北山云 
　　井陉韩信庙 
　　花下墓 
　　渐台行 
　　秋怀次高参军韵 
　　三五七格 
　　仿严武临边 
　　游箭山 
　　仿太白登览 
　　闾山悬岩寺观宇文公吴东山题名 
　　海月 
　　松糕 
　　霜叶 
　　游紫霞山 
　　题大令冠军帖 
　　人日游西山寺观谢章壁画山水 
　　仿李长吉击球行 
　　岁暮言怀 
　　冬至 
　　重九登会禅寺冷翠轩 
　　题东坡睂子石砚诗真迹 
　　风琴堂 
　　听雪轩 
　　游崆峒山 
　　题杨秘监画马 
　　灵岩寺 
　　江岸舣舟图 
　　香山飞泉亭 
　　东坡赤壁图 
　　伯时画九歌 
　　仿张志和西塞二首 
　　杨秘监秋江捕鱼图 
　　支遁相马图 
　　仿摩诘独坐幽篁里 
　　送李按察十首 
　　春水行 
　　涿郡先主庙二首 
　　扈从行 
　　从帅府谒太清宫 
　　游醉翁亭 
　　阳冰篆 
　　送墨李道士元老 
　　送李天英下第 
　　与庞才卿雨中同游太寍山 

　　○杂拟十首 

　　朱明变气候大火向西流六龙整征辔倐忽夏已秋阊阖来悲风霜棱被九州岛岂不念时节岁律聿其周精卫填溟海木石安所投独携羡门子高步登昆丘千秋长不老永谢区中囚 
　　朔风厉严气玄云结层阴霜雪被原野行李寒骎骎踯躅兽强顾惊鸟辞故林路滑局峻坂缘云上嵚崟挽藤断人迹反畏跫然音藜藿不充肠况乃饥鼯侵开门望晴霁白日肯照临不忧冻馁逼所怀四海心聊兴漆室叹不待雍门琴 
　　白日沦西汜沧海无回波四时更代谢奈此迟暮何我欲制颓光惜无鲁阳戈凭高望八荒■〈目尚〉眖迷山阿惊风振江海山林无静柯兽狂走四顾旷野弥絓罗西登广武山北顾望三河蓬蒿蔽极目人少虎狼多喟然发长叹抚剑徒悲歌 
　　猗猗南山竹并生凡卉丛岁晏多霜雪见别萧艾中我欲食鹓雏千岁不一逢留之和律吕截作嶰谷筒一变为清商日暮来悲风清泉溉石根上有白云封虚心抱静节知音为谁容不如归去来一竿钓清沣 
　　猗猗竹与桐并生江之浔朝日照孙枝夕风振瑶林凤皇天外来飞下玉山岑栖枝食其实气类无幽深夔伦不世出斤斧倘见寻一截嶰谷管一制熏风琴偶蒙识者赏无穷出清音 
　　九龄起韶州妻子家海滨又如帝室宝海底珊瑚金人生有南北此道无古今迢迢龙江上鸿飞万里心晚菊有正性托根寒水津不随黄叶秋况争紫兰春依依抱晚节冷艳排霜晨日暮碧云滋折花思远人鸣雁不我待霜露日夜新愿言垂采摘岁晏委荆榛 
　　空斋日无事起坐横鸣琴明月入我牖照见万古心古风不复还中有太古音置琴挂壁上吾道无古今 
　　戚戚去故里辛苦从军行黄沙翳白骨麟阁垂功名西北秋风至日暮愁云生火烧白草冈水断黄河声天寒马屯缩仰天为悲鸣男儿贵死难义重鸿毛轻南登雕阴坂北望骠骑营驻马千丈坡射雕万里程 
　　西北有高城来往交河道古来征战地白骨埋秋草人寿非金石生男不待老不敢上谯楼唯恐愁绝倒 
　　秦时筑上郡汉家事西鄙边兵鏖雨雪血涨黄河水千秋万岁后魂魄来游此一诵古战场悲风来万里 

　　○渑池行 

　　豪斟巨炙排九楹玉盘■〈酉灵〉醁一再行秦王高歌赵王瑟属车天远邯郸城侍臣冲冠发直指秦庭虎贲剑锋倚咸阳山色如死灰邯郸霸气清于水引车还避将军路蕞尔那能持两虎君不见世闲男儿健如虎一旦焉知不如鼠 

　　○秋日郊行 

　　瘦马兀西风节物遽如许雀噪晚禾场蜨飞秋菜圃桑枯窍呼风槐老皮溜雨闻声不见人隔林挝社鼓 

　　○初望少室 

　　好山如佳士洗尽名利尘对之敛袵敬可爱不可亲一水刻我骨一石融我神何况三十六峯峯与天邻仰看青磝磝俯瞩白磷磷因之携画本试写苍然真三日宿其下舐笔不敢皴归来闭阁卧枕上山横陈题诗追所见何必如古人 

　　○卢岩 

　　龙潭绕石壁鸟道盘青苍飞泉从中来声落读书堂左右洒石壁石上含宫商尚疑卢征君醉骑白鸾翔至今明月夜飞下青山长去之五百载丘壑道愈光举瓢饮此水清风益难忘 

　　○龙门 

　　洛阳三日雨不见龙门面流水入野田归云抱幽巘因寻香山眠遂就石楼饭山川宛如昔白傅不可见 

　　○过陆浑 

　　言从陆浑去不见紫芝还鸟飞不尽处夕阳千万山云起动兼静水流忙更闲坐待石上月灭没烟岚间 

　　○至日感事 

　　人言至日一线长我觉至日一线短缝新绽旧不如昔身上衣犹慈母线昨日日短犹可长今日衣敝不可绽年年至日寿北堂亲不在堂衣在眼 

　　○游玉泉山 

　　夙戒游名山出郊气已豪薄云不解事似妬秋山高西风为不平约畧出林梢林尽湖更宽一镜涵秋毫披云冠山顶屹如戴山鳌连旬一休沐未觉陟降劳高谈到晋魏健笔凌风骚玉泉如玉人用舍随所遭何以侑嘉德酌我玉色醪 

　　○陪赵文孺路宣叔分韵赋雪 

　　堂堂翰林公清癯如令威雪花对尊酒浩气先春归一还天地素平尽山川巇松竹泻清声窗户明幽辉呼童设茶具巡檐收落霏清寒入诗肠思绕昏鸦飞力除盐絮俗改事文章机后生那办此颦睂正冥挥请看西溪老传着东坡衣 

　　○岢岚赋雪分韵得素字 

　　闭门三日雪荒城甚无趣土屋多半颓鸡犬迷牖户云端高青荧天色易晚暮寒迷日车辙清绝坤维柱竹藏冻虺蛰松摧老蛟怒饿鸢吓痴雏饥鹰迹寒兔野人市樵苏不辨入市路蹇驴局峻坂愁见冰河渡阳衰理必复天地岂终冱伫看黄云晴飞屑落高树 

　　○望北山云 

　　浮云起太行六合须臾间清风相汲引吹我渡榆关岁旱不成雨悠然归故山向来无心出亦复无心还 

　　○井陉韩信庙 

　　朝涉滹沱流驱马望太行暮投井陉宿仆痡马玄黄地瘠靳春色山高易夕阳暮天飞鸟尽伫立向苍茫 

　　○花下墓 

　　山前树今人看花昔人墓昔人栽花待游宴花开墓上人何处今年花尽复明年今人复为后人怜酒浇墓上吃不得留与饥鸦作寒食 

　　○渐台行 

　　齐国有四殆渐台空五层台成膏血尽鬼力犹不胜浮云一蔽临淄君君王左右多青蝇嫠妇不恤纬■〈木巳〉国忧天崩任从咲掩侍人口仰天大拊列女膺一言反掌易春风变淄渑吴楚各千里飞鸟不敢凌吴以西子亡齐以无盐兴丑兴而美亡未易定爱憎请君宝此国观国如延陵 

　　○秋怀次高参军韵 

　　秋风萧条秋气伤岁云暮矣思故乡客行来归正落木雁飞不下空斜阳白草冈头风似箭黄沙戍下月如霜闻君近有从军作愁思与之谁短长 

　　○三五七格 

　　秋风清秋月明白露夜深重白云秋晓轻梦回酒渴呼童起枕上辘轳三五声 

　　○仿严武临边 

　　少年骑马耳生风老去羞无汗马功落日秋风心尚壮令人回首望云中 

　　○游箭山 

　　天风吹雪下平田纷纷逐马银杯翻马亦喜风摇玉环兴来不觉过青山青山可望不可攀长河镜里开烟鬟浮云不见山顶相想是落日孤云间箭山峯头望碣石东南海水不可极六龙宾日半海红长鲸驾浪掀天白万峯回合处九折十三盘一溪初入山百转万壑度尽松声寒老苔万古带石色枯松倒植苍苔裂石门划断一峯开犹向云端眺青壁不见长安许道寍披麻谁绘倚天青又无天上谪仙金銮客削瓜咏此晴峦碧眼前安得此突兀想象造化初开辟诗人以来几人到只说终南与嵩少他年骑鹤归蓬莱仰天却笑箭山小 

　　○仿太白登览 

　　扁舟过海岛风便一日耳咫尺不可期波涛四十里朅来鸡山下共浴桃花汤洗尽尘土骨心期云水乡夜梦挂席南斗傍金山寺影水中央海云嘘蜃化楼阁撞钟击鼓闻海阳施食狎鸥沾法味衔花驯鹿散天香夕阳万顷鹘没处水涵天影青茫茫临风朗咏太白句鸟飞不尽吴天长海山道人种白玉碧眼方瞳照岩谷遗我天书三十六模糊尘眼不可读醉乘天上紫玉麟一问东海青童君天风吹衣毛骨冷银河倒浸扶桑云麻姑两鬓垂秋霜人闲沧海变耕桑归来笑抚灵松下春风几度桃花坞 

　　○闾山悬岩寺观宇文公吴东山题名 

　　幽州之镇医巫闾襟带辽碣吞玄菟谁开青壁一万丈坐我沧海之方壶有泉声而飞有松实而腴云烟出没随朝餔三百六十古精庐云端削出金芙蕖望海寺前列幢葢镇山亭下罗笙竽广寍太守来肩舆今日之游差乐乎问而不答心语口高士例与山相娱壁闲题诗亦髣髴记是诗人高蔡吴山僧睨壁笑问吾他山还有此客无黄花老人醉骑驴向天亦藐悬嵓图 

　　○海月 

　　东方云海何所无千奇万状雄牙须风腥雨卤懒下筯尽与海月为仆奴沧波万古照明月化为团团此尤物混然别有一太虚七窍不施斤斧力不辞支解充君须照君胸中五车书清光半食入肝肺雄文径欲诛蟾蜍一轮上下波心白几误谪仙沦醉魄为君挂席拾溟海海岳楼头斫冰雪 【海岳楼公所隐】 

　　○松糕 

