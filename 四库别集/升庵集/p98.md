<!-- { "loadSidebar": true } -->
　　南史义阳王昶传六军戒严应须紫檦明集光辨惑论张鲁绛带卢循紫檦南宋晋安王子勋传子勋初檄欲攻子业闻其巳陨即解甲下檦读者多不知紫檦爲何物按晋书舆服志云袴褶之制未详所起冠黒帽缀紫檦檦以缯为之长四尺广一寸腰有络带以代鞶中官紫檦外官绛檦盖战裙之络系也今画门神将军有之俗曰飘带
　　宫衣尚窄
　　自汉魏六朝至唐宫中衣皆尚窄非唯便于趋承亦以示俭爲天下先也观冯绲墓石阙刻美人可见呉曹不兴画美人衣仅束身画家曹衣出水呉带当风唐人垂带多飘扬而衣仍古制韩偓诗长长汉殿眉窄窄楚宫衣李贺诗秃衫小袖调鹦鹉李贺诗越罗小袖新香蒨可证也嘉靖中四方妇人与男子无异直垂至膝下去地仅五寸袖濶至四尺余时有谑诗云碧罗舞袖双垂地笼郤纒头无处寻亦近服妖也
　　金泥簇蝶裙
　　韦京兆悼妓诗惆怅金泥簇蝶裙春来犹得伴行云
　　麝香镂金罗
　　宋徽宗宫人多以麝香色镂金罗爲衣裙元裕之诗北去穹庐千万里画罗休镂麝香金
　　氀毼
　　氀毼本异域服名上音兠下音逹今人谓性劣者爲氀毼
　　文綦
　　文綦防緤緰韈罗縢【士林咏美人足饰緤足衣也縢足纒】
　　闹装
　　京师有闹装带其名始于唐白乐天诗贵主冠浮动亲王带闹装薛田诗九包绾就佳人髻三闹装成子弟鞯词曲有角带闹黄鞓今作傲黄鞓非也
　　粉袍
　　唐人士子入试皆着白衣故有白袍子何太纷纷之语宋时亦然冉居常诗粉袍切勿笑冬烘且踏烧残防尾踪
　　饔飧
　　周礼注小礼曰飧大礼曰饔又曰飧客始至之礼饔将币之礼今之通训曰朝饔夕飧飧如今驿舎下马饭饔如今下马宴客至必夕夕食未盛故曰夕飧享宴必以早爲敬而享宴必盛故曰朝饔然飧字从夕食今作飱讹矣
　　天门冬酒
　　外台秘要天门冬酿酒初微酸久停则香诸酒不及蔡侍郎衡仲尝试酿之果成美醖
　　毕罗
　　朱文公刈麦诗霞觞幸自夸真一垂鉢何须问毕罗集韵饆罗修食也按小说唐宰相有樱笋厨食之精者有樱桃饆饠今北人呼爲波波南人讹爲磨磨
　　金虀玉脍
　　呉人制鲈鱼鲊鰿子腊风味甚美所称金虀玉脍也鲈鱼肉甚白杂以香葇花叶紫緑相间以回回豆子一息泥香杏腻坌之实珍品也鰿子鱼腊亦然回回豆子细如榛子肉味甚美一息泥如地椒回回香料也香杏腻一名八丹杏仁元人饮膳正要多用此料○鰿子鱼今京师名鮆鰶鱼
　　
　　干寳周礼注曰祭用晋呼爲环饼又曰寒具今曰馓子
　　粔籹蜜饵餦餭
　　楚辞粔籹蜜饵有餦餭王逸注餦餭饧也以蜜和米面熬煎作粔籹捣黍作饵又有美饧众味甘具也朱子注云以米面煎熬作之寒具也可山林供曰楚辞此句自是三品粔籹乃蜜面之干者十月间炉饼也蜜饵乃蜜麫少润者七夕蜜食也餦餭乃寒食寒具也
　　寒具
　　晋桓喜陈书画客有不濯手而执书帙者偶涴之后遂不设寒具齐民要术并食经皆云环饼世疑馓子也刘禹锡寒具诗纎手搓来玉数寻碧油煎出嫩黄深夜来春睡无轻重压匾佳人纒臂金盖以寒具爲馓子也宋人小说以寒具爲寒食之具即闽人所谓煎餔以糯粉和面油煎沃以糖食之不濯手则能汚物具可留月余宜禁烟用也林和靖山中寒食诗云方塘波緑杜蘅青布谷提壶巳足听有客初尝寒具罢据梧慵复散幽经则寒具又非馓子并存之以俟博古者
　　丰餽
　　书集谢人谒食曰昨损丰餽又曰芳饪见何曽传
　　碧琳腴
　　碧琳腴酒名见曾吉甫诗可对江瑶柱江瑶柱蛎黄也
　　牢丸
　　艺文类聚束晳饼赋有牢丸之目盖食具名也东坡诗以牢九具对真一酒诚工矣然不知爲何物后见酉阳杂爼引伊尹书有笼上牢丸汤中牢丸九字诗人贪竒趂韵而不知其误虽东坡亦不能免也【牢丸今汤饼也】
　　饮食之侈
　　内典言饮食之侈曰炰凤烹龙雕蚶镂蛤
　　鬬钉
　　食经五色小饼作花卉禽兽珍寳形按抑成之盒中累积名曰鬬钉今人犹云钉果盒钉春盛是也俗书作鬭□非也
　　緑纹螺红粱醖
　　炀帝在扬州游鸡台恍惚与陈后主遇以緑纹螺酌红粱醖共饮请张丽华舞玉树后庭花一曲【此白日见鬼也】
　　化益醴
　　延笃与李文德书曰吾食赤乌之防麦饮化益之醴折张骞大宛之蒜防晋国郇瑕之盐○化益即伯益淮南子曰伯益作井
　　芦酒
　　杜诗黄羊饭不羶芦酒以芦爲筒吸而饮之今之咂酒也又名钩藤酒【见溪蛮丛笑】
　　伞子盐
　　朐防县盐井有盐方寸中央隆起如张伞名曰伞子盐【朐防今之夔州府万流驿地名】
　　凶年减膳
　　凶年则人君减膳白虎通曰一谷不升彻鹑鴳二谷不升彻鳬雁三谷不升彻雉兎
　　茶名
　　紫笋【顾渚】黄芽【霍山】神泉【东川】碧涧【峡山】緑昌明【劔南】明月房茱茰寮【峡州】
　　茶有九难
　　陆羽茶经言茶有九难隂采夜焙非造也嚼味嗅香非别也膏薪庖炭非火也飞湍壅潦非水也外熟内生非炙也碧粉缥尘非末也操艰搅遽非煑也夏兴冬废非饮也腻鼎腥瓯非噐也
　　茶诀
　　陆防自云嗜茶作品茶一书继茶经茶诀之后自注云茶经陆季庇撰茶诀释皎然撰庇即陆羽也羽字鸿渐季庇或其别字也茶诀今不传予又见事类赋注多引茶谱今不见其书
　　茶録
　　凡茶有二类曰片曰散片茶蒸造实卷摸中串之唯建劔则既蒸而研编竹爲格置焙室中最爲精洁他处不能造其名有龙凤石乳的乳白乳头金蜡面头骨次骨末骨鹿骨山挺十二等以充嵗贡及邦国之用洎本路食茶余州片茶有进寳双胜寳山两府出兴国军仙芝嫩蕋福合禄合运合庆合指合出饶池州泥片出防州緑英金片出袁州玉津出临江军灵川福州先春早春华英来泉胜金出歙州独行灵草緑芽片金金茗出潭州大柘枕出江陵开胜开卷小卷主黄翎毛出岳州双上緑芽大小方出岳辰澧州东首浅山簿侧出光州总二十六名其两浙及宣江晁州止以上中下或第一至第五爲号散茶有太湖龙溪次号末号出淮南岳麓草子杨树雨前雨后出荆湖清口出归州茗子出江南总十一名又小岘山在六安州出茶名小岘春即六安茶也
　　白乳头金蜡面
　　北苑焙茶之精者名白乳头金蜡面
　　女麴
　　女麴小麴也茧糖窠丝糖也石蜜糖霜也自然禹余粮也俱见齐民要术
　　琬液琼蘓
　　琬液琼蘓皆古酒名见醉乡日月
　　饭曰一顿
　　俗语饭曰一顿其语亦古有之贾充传云不顿驾而自留矣隋炀帝纪云每之一所辄数道置顿元微之连昌宫词驱令供顿不敢藏文字解诂续食曰顿
　　蜜唧
　　岭南獠人好食蜜唧取防胎未瞬通身赤蠕者淹之以蜜饤之筵上盘内蹑蹑而行挟取啮之唧唧有声号曰蜜唧东坡岭南诗朝盘见蜜唧夜枕闻鸺鹠
　　青精饭
　　杜诗岂无青精饭使我顔色好青精一名南天烛又曰墨饭草以其可染黒饭也道家谓之青精饭故僊经云服草木之正气与神通食青烛之精命不复陨谓此也
　　竹笋江鱼
　　杜子美送人迎养诗青青竹笋迎船出白白江鱼入馔来用孟宗姜诗事韦蘓州送人省觐诗亦云沃野收红稻长江钓白鱼又云洞庭摘朱果松江献白鳞然杜不如韦多矣青青字自好白白近俗有似儿童白白一羣鵞被人赶下河之謡也岂大家语哉




　　升庵集巻六十九
　　钦定四库全书
　　升庵集巻七十　　　　　　明　杨慎　撰精凿醍醐
　　儒书以精凿喻学精凿皆言米也糓一石得米六斗为粝一石五斗为毇得四斗为凿得三斗为精精之为字从米为义从青为声古文作晶象三米之形尤见意义佛书以醍醐之教喻于佛性从乳出酪从酪出酥从生酥出熟酥从熟酥出醍醐也
　　君相
　　管子云小白为人无小智而有大虑汉髙祖亦明于大而暗于小光武小敌怯而大敌勇吕端小事糊涂大事不糊涂君相之体一也
　　英雄
　　草之精秀者为英兽之特羣者为雄故人之文武茂异取名于此是故聪明秀出谓之英胆力过人谓之雄此其大体之别名也聪明者英之分也不得雄之胆则説不行胆力者雄之分也不得英之智则事不立是故英以其聪谋始以其明见机待雄之胆行之雄以其力服众以其勇排难待英之智成之张良英也韩信雄也体分不同以多为目皆偏主之才人臣之任也故英可以为相雄可以为将若一人之身兼有英雄则能长世髙祖项羽是也然英之分似多于雄而英不可少也英分少智者去之故项羽气力盖世明能合变而不能聴竒采异有一范増不用是以陈平之徒皆亡归髙祖英分多故羣雄服之英才归之两得其用故能宅有天下故雄能得雄不能得英【兕虎自成羣也】英能得英不能得雄【鸾鳯自相亲也】故一人之身兼有英雄乃能役英雄能役英雄故能成大业也
　　寄梅事
　　寄梅事始见于説苑越使诸发云岂有一枝梅可寄国君者乎又诗话载南北朝范晔与陆凯相善凯在江南寄梅花一枝诣长安与晔且赠一诗云云按晔为江南人陆凯字智君代北人当是范寄陆耳凯在长安安得梅花寄晔乎
　　石御亭
　　唐人送元中丞江淮转运诗一首王维钱起集皆有之其云去问珠官俗来经石春东南御亭上莫问有风尘用事颇隠僻石用荀子紫鱼盐及文选石应节而扬葩事也御亭吴大帝所建在晋陵庾信诗御亭一回望风尘千里昬是也今刻本或改石作右却御亭或改作衍亭转刻转误漫一正之
　　军中有女子
　　容斋随笔记军中有女子数事皆指一人耳按商子兵守篇云壮女为一军使盛食负垒陈而待令客至而作土以为险阻及耕格阱发梁撤屋以从从之不洽而熯之使客无得以助攻备又旧唐书云藩镇相距用兵年久女子皆可为孙吴是全队用女子不止如孙武之教习殿廷而已容斋胡不引此邪
　　渔樵
　　有瀛海之涉人晤昆仑之木客各陈风土并其物色海人曰横海有鱼厥大不知其几何额若三山之顶一吸万顷之波山客曰邓林有木围三万寻直穿星汉而无杪傍防八夤而交隂齐谐曰微尔渔暨樵藐矣其不见吾国之大人过山海于一饷折木为策短不可杖钓鱼为泔不足充餔餦海人俛糜山客胶頥齐谐忽而去矣夷坚闻而志之【余醉中题渔樵问对图谩志于此】
　　刺闺
　　梁戴暠从军行云长安夜刺闺边骑犯铜鞮刺闺夜有急报投刺于宫门也南史陈文帝每夜刺闺取外事分判者前后相续勅鸡人司漏传籖于殿中令投籖于阶石上跄然有声隋炀帝诗投籖初报晓隋时此制犹存也
　　儒枭
　　后汉书董仲绶智为儒枭三国志魏讽有感众才二人其何如人哉文子所谓徂学以拟圣华诬以协众荘子云使一世之人吞声而阳服之然非心服也然则少正夘之流何代无之孟子曰七十子之服孔子也中心悦而诚服也世固有服而不诚者盖儒枭之流耳
　　两痴人
　　唐郑璠在岭南象江得怪石绀氷【去声】而平理弹之有好声辇归荥阳费钱六十万宋荣咨道尝以钱三百万买虞世南夫子庙初刻碑或谈此二事有应声曰这两个痴人好一棒打杀何不买百弓上水田九品入流官乎
　　败棊有胜着
　　尹徳毅之説萧詧龙敏之献防潞王从珂魏思温之谋策李敬业皆竒谋也谚云败棊有胜着惜乎当局者迷耳
