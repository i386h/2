<!-- { "loadSidebar": true } -->
　　殷仲文者【一无此字】风流儒雅海内知名世【一作代】异时移出为东阳太守常忽忽不乐顾庭槐而叹曰此树婆娑生意尽矣至如白鹿贞松青牛文梓根柢盘魄山崖表里桂何事而销亡桐何为而半死昔之三河徙植【一作殖】九畹移根开花建始之殿落实睢阳之园声含嶰谷曲抱云门将雏集凤比翼巢鸳临风亭【一作庭】而唳鹤对月峡而吟猿廼有拳曲拥肿盘防反覆熊虎【一作彪】顾盼鱼龙起伏节竪山连文横水蹙匠石惊视公输目雕镌始就剞劂仍加平鳞铲甲落角摧牙重重碎锦片片真花纷披草树散乱烟霞若夫松子古度平仲君迁【左思呉都赋平仲君迁松梓古度】森梢百顷槎枿千年秦则大夫受职汉则将军坐焉莫不苔埋菌压鸟剥虫穿或【一无此字】低垂于霜露或【一无此字】撼顿于风烟东海有白木之庙西河有枯桑之社北陆以杨叶为闗南陵以梅根作冶小山则丛桂留人扶风则长松系马岂独城临细柳之上塞落桃林之下若乃山河阻絶飘零离别防本垂泪伤根沥血火入空心膏流断节横洞口而欹卧顿山腰而半折文斜者百围氷碎【一作文衺合体俱碎】理正者千寻瓦【三字一作中心直】裂载瘿衔瘤藏穿抱穴木魅防睒【类聚作睒碑夲作睒旸】山精妖孽况复风雷【一作云】不感覊旅无归未能采葛还成食薇沉沦穷巷芜没荆扉既伤摇落弥嗟变衰淮南子云木叶落长年悲斯之谓矣乃歌曰建章三月火黄河千里槎若非金谷满园树即是河阳一县花桓大司马闻而叹曰昔年种柳依依汉南今看摇落凄怆江潭树犹如此人何以堪
　　高松赋　　　　　　　　　谢　偃
　　登灵岳以游目极千里兮周睇尽山川之重沓容云物之诡怪何兹松之挺茂擢脩干于孤林映丹霄而有叶凌青霞而矫心前絶万仞却倚千寻俯峥嵘之深谷仰迢遰之层岑霏夕烟而暧景度神飚而流音若乃月起阳爻嵗穷隂律匝地氷厚周空雾宻雪积岩而逾峻风乗林而转疾结晻霮之愁云黯苍茫之寒日于是众草零羣木坠千岩槁万岭悴独洁固而不渝常猗猗而结翠始见贞而表洁乃以丛而辨类夫其深山遂性委液流津感天地之粹质禀隂阳之精纯根含氷而弥固枝负雪而更新既无惧于月宁有悦乎芳春含竒文而养劲收高节而自珍耻取嫓于稽子嗤受封于亡秦本絶希于雕刻讵有忧于斧斤若乃流膏可咀嘉实可荐香有四飞味逾九转延促龄于度隙驻生涯于流电故饵之者目改服之者容变纷羽翼而上腾排紫虚而高扇起九垓而憇息周四海而顾盼信神经而最品寔秘録而精选嗟美材之无用悲侧路之崄动跬歩而致阻投一足而必危伤拙目之众毁慨名工之独知仰径寸而靡及屈百尺而自卑萦白云以舒盖接丹桂而变枝凝晖逺而澹景纎罗挂而轻飔【一作垂】穷万祀而不异歴千秋而不萎岂兹木之足叹亦前贤之所规何吾生之命舛懐丹诚而莫披心炳朗而无报情荡涤而不覊任傥来之否泰委运之遭随戢轻翮而未举蜿【一作踠】逸足而莫驰实未荣而先怠宁泛驾而致疲诚责躬而咎已岂藏瑕而掩疵恒怯进而勇退每知雄而守雌庶比兹以自朂履贞固而不亏
　　道观内栢树赋【并序】　　　　　魏　徴
　　坛内有栢树焉封植营防几乎二纪枝干扶疎不过数尺笼于众草之中覆乎藂棘之下虽磊落节目不改本性然而翳荟蒙笼莫能自申达也惜其不生髙峰临絶壑笼日月带云霞而与夫拥肿之徒杂糅兹地此岂所谓方以类聚物以羣分者哉有感于懐喟然而赋其词曰
　　览大钧之播化察草木之殊类雨露清【疑】而并荣霜雪茫而俱悴唯旭旭之庭栢禀自然而醇粹渉青阳不增其华歴英不减其翠原斯木之攸挺植新甫之髙岑干霄汉以上秀絶无地而下临笼日月以散彩俯云霞而结隂迈千祀而逾茂秉四时而一心灵根再徙兹庭爰植高节未彰贞心谁识既杂沓乎众草又芜没乎藂棘匪王孙之见知志耿介其何极若乃春风起于苹末美景丽乎中园水含苔于曲浦草铺露于平原成蹊花乱幽谷鸎喧徒耿然而自抚谢桃李而无言至于日穷于纪嵗云暮止飘蓬乱惊愁云叠起氷凝无际雪飞千里顾众类之飒然欝亭亭而孤峙贵不移于本性方有俪于君子聊染翰以寄懐庶无亏于善始
　　涧底寒松赋【并序】　　　　　　王　勃
　　嵗八月壬子旅逰于蜀寻茅谿之涧深溪絶磴人迹罕到爰有松焉冒霜停雪苍然百丈虽崇柯俊頴不能逾其崖呜呼斯松托非其所出羣之器何以别乎盖有殊类而合【一作共】情士因感而成兴遂作赋曰
　　惟松之植于涧之幽盘柯跨崄深柢凭流寓天地兮何日霑雨【一作凌云】露兮几秋见时华之屡变知俗态之多浮故其磊落殊状森稍峻节紫叶吟风苍条振雪嗟英览之希遇保贞容之未缺攀翠而形疲指丹霄而望絶已矣哉盖用轻则资众器完则施寡信栋梁之已成非榱桷【一作棁】之相假徒志远而心屈遂才髙而位下斯在物而有焉余何为而悲者
　　同崔少监作双槿树赋【并序】　　卢照邻
　　日昨于著作局见诸著作竞写双槿树赋蓬莱山上即对神仙芸香阁前仍观秘宝金悬秦市杨子见而无言纸贵洛城陆生闻而罢笑故知柔条朽榦吹嘘变其死生落叶凋花剪拂成其光价方且传石渠之故事得槿树之新名足以脂粉仙防丹青秘府者也若布衣藜杖岩栖藿食当尧时而非吏处汉代而无田学渉芜浅文多瞽陋宜其屏窜用其静黙盖穷而思达人之情也卑而应高物之理也故疾雷作而蛰虫飞浮云兴而石磶润不可废也虽云圣朝多士而公实居之草泽有人亦国家之美事故复奬刷刍鄙作双槿树赋词义猥薄退增慙腼谨启赋曰
　　方丈蓬莱邈矣悠哉芸居石室图天揆日若乃羲和掌地太史观星铜浑玊防寳笥金铭地则图书之府人则神仙之灵中有芳蕣欝欝亭亭观其两砌分植双阶并耀叶镂五衢荣囘四照纷广庭之靃靡隠重廊之窈窱青陆至而鸎啼朱阳升而花笑紫蔕红蕤玉蕊苍枝露华的皪风色徘徊糁糁衰风妸娜隈緌廹而视之鸣环动佩歌扇开逺而望之连珠合璧星汉廻状仙人之羽盖疑佚女之瑶防寂寞攸利栖闲此地委命巻舒随时荣顇外无婴夭之祸内有逍遥之致朝朝暮暮落复开嵗嵗年年红似翠若夫逰蜂戱蝶封其蕚轻烟弱雾结其条来不谓之苟去不为之饶【一作去不谓之损来不为之饶】故能出君子之殊俗入诗人之旧謡齐显昧于两曜放生死于一朝同防我之非我固虽凋而不凋则有亭伯儒门令思诗友翰苑旷其吞梦文锋髙而照斗咏芜滋之朝夕悲积薪之先后缛绣起于缇粉烟霞生于灌莽岂与岩幽弱篠涧底枯松徒冒霜而停雪空集凤而吟龙讵得奉仙闱之广价连笔匠之为容已矣哉东方生闻而叹曰故年花落不留人今年花发非故春倐兮夕陨忽兮朝新侏儒何功兮短饱曼倩何负兮长贫聊寄辞于庭树傥有感于平津
　　病梨树赋【并序】
　　癸酉之嵗余卧病于长安光徳坊之官舎父老云是鄱阳公主之邑司昔公主未嫁而卒故其邑废时有处士孙君思邈居之君道洽今古学有数术髙谈正一则古之蒙庄子深入不二则今之维摩诘及其推歩甲子度量乾坤飞炼石之竒洗胃肠之妙则其甘公洛下闳安期先生扁鹊之俦也自云开皇辛酉嵗生今年九十二矣询之乡里咸云数百嵗人矣其语周齐间事歴歴如眼见以此参之不啻百嵗人也然犹视听不衰神形甚茂可谓聪明博达不死者矣余年垂强仕则有幽忧之疾椿菌之性何其辽哉于时天子避暑甘泉邈亦徴诣行在余独卧兹邑閴寂无人伏枕十旬闭门三月庭无众木惟有病梨一树围才数握髙仅盈丈花实顦顇似不任乎嵗寒枝叶零丁絶有意乎朝暮嗟乎同托根于膏壌俱禀气于太和而脩短不均荣枯殊质岂赋命之理得之自然将资生之化有所偏及树犹如此人何以堪有感于懐赋之云尔
　　天象平运方祗广植挺芳桂于月轮横扶桑于日域建木耸灵丘之上蟠桃生巨海之侧细叶枝连洪柯条直齐天地之一指任乌兎之栖息或垂隂万畆或结子千年何偏施之雨露何独厚之风烟愍兹珍木离离幽独飞茂实于河阳传芳名于金谷紫涧称其殊防光表其仙族尔生何为零丁若斯无轮桷之可用无栋梁之可施进无违于斤斧退无竞于班倕无庭槐之生意有岩桐之死枝尔其髙才数仞围仅盈尺脩干罕双枯条每只叶病多紫花凋少白夕鸟怨其巢危秋蝉悲其翳窄怯冲颷之摇落忌炎景之临廹既而地歇蒸雾天收耀灵西秦明月东井流星顦顇孤影徘徊直形状金茎之的的疑石柱之亭亭若夫西海夸父之林南海蚩尤之树莫不摩霄拂日藏云吐雾别有桥邉【一作星桥】朽柱天上灵查年年嵗嵗无叶无花荣辱两齐吉凶同轨宁守雌以外丧不脩襮而内否亦犹纵酒髙贤【一作悬非】佯狂君子为其脗合置其忧喜生非我生物谓之生死非我死谷神不死混彭殇于一观庶筌蹄于兹理
　　木兰赋【并序】　　　　　　　　李　华
　　华容石门山有木兰树乡人不识伐以为薪余一本方操柯未下县令李韶行春见之息马其隂喟然叹曰功列桐君之树名载骚人之词生于遐深委于薪燎天地之产珍物将焉用之爰戒虞衡禁其翦伐案本草木兰似桂而香去风热明耳目在木部上篇乃采斫而归理疾多验由是逺近从而采之榦剖枝分殆枯槁矣士之生世出处语黙难乎哉韶余之从子也尝为余言感而为赋云
　　泝长江以遐览爱楚山之寂寥山有嘉树兮名木兰欝森森以苕苕当圣政之文明降元和于九霄更祲沴之为虐贯霜雪而不凋白波润其根柢雪畅其枝条沐春雨之濯濯鸣秋风以萧萧素肤紫肌緑叶缃蒂踈宻耸附髙卑防蔽华如霜雪实若星丽节【一作气】劲松竹香浓兰桂宜不植于人间聊独立于天际徒翳荟兮为隣挺坚芳兮此身嘉名列于道书坠露饮乎骚人至若灵【一作如云】山雾歇蔼蔼林樾当楚泽之晨霞映洞庭之夜月发清明于视听洗烦浊于心骨韵众壑之空峒澹防云之灭没露草白兮山凄凄鹤既唳兮猿复啼窅深林以防防覆百仭之谿彼逸人兮有所思恋芳隂兮歩迟迟怅幽独兮人莫知懐馨香兮将为谁惋樵父之无恵混众木而皆尽指昼【疑】类而挥斤遇仁人之不忍方甘心而絶俄固柢于倾殒怜春华而搴芳顾落日而廻轸达者有言巧【一作功】劳智忧养命蠲疫【一作疾】人胡不求枝残体剥泽尽枯留顦顇空山离披素秋鸟避弋而髙翔鱼畏网而深逰不材则终其天年能鸣则免于爼羞奚此木之不终独隠见而罹忧自昔论【一作沦】芳于朝市坠实于林丘徒欝咽而无声可胜言而计筹者哉吾闻曰人助者信神听者直则臧仓譛言宣尼失职出处语黙与时消息则子云投閤方囘受殛故知天地无心死生同域纭纭品物物有其极至人者安性循于自然宁任夫智之与力也虽贤愚各全其好草木不夭其生植【一作殖】已而已而翳【疑】不可得


　　文苑英华巻一百四十三
　　钦定四库全书
　　文苑英华巻一百四十四　宋　李昉等　编草木二
　　荔枝赋一首　　　　　伐樱桃树赋一首府庭双石榴赋一首　　尚书省梧桐赋一首紫宸殿前樱桃树赋一首
　　豫章赋一首　　　　　建木赋一首
　　蟠桃赋一首　　　　　海上孤槎赋一首桂林一枝赋一首　　　散木赋一首
　　荔枝赋【并序】　　　　　　　　张九龄
