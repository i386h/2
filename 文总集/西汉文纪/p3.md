<!-- { "loadSidebar": true } -->
　　朕获执牺牲珪币以事上帝宗庙十四年于今厯日县长以不敏不明而久抚临天下朕甚自愧其广增诸祀墠场珪币昔先王逺施不求其报望祀不祈其福右贤左戚先民后巳至明之极也今吾闻祠官祝厘皆归福朕躬不为百姓朕甚愧之夫以朕不徳而躬享独美其福百姓不与焉是重吾不徳其令祠官致敬毋有所祈【史记　汉书县长作弥长墠场作坛场躬享作専乡祠官作祀官】
　　同前【史记十三年制】
　　朕即位十三年于今赖祖宗之灵社稷之福方内乂安人民靡疾间者比年登朕之不徳何以享此皆上帝诸神之赐也盖闻古者享其徳必报其功欲有增诸神祠有司议增雍五畤路车各一乗驾被具西畤畦畤寓车各一乗禺马四匹驾被具其河湫汉水加玉各二及诸祠各增广坛场珪币俎豆以差加之而祝厘者归福于朕百姓不与焉自今祝致敬毋有所祈
　　议佐百姓诏【后元年十月】
　　间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者众与细大之义吾未能得其中其与丞相列侯吏二千石博士议之有可以佐百姓者率意逺思无有所隠【汉书】
　　匈奴和亲诏【后二年六月匈奴既约和亲于是制诏御史】
　　朕既不明不能逺徳是以使方外之国或不宁息夫四荒之外不安其生封圻之内勤劳不处二者之咎皆自于朕之徳薄而不能逺达也间者累年匈奴并暴边境多杀吏民边臣兵吏又不能谕吾内志以重吾不徳也夫久结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠盖相望结轶于道以谕朕意于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲已定始于今年【史记　汉书逺达作达逺论吾作谕其怛惕作恻怛朕意作朕志汉书匈奴传制诏御史匈奴大单于遗朕书和亲巳定亡人不足以益众广地匈奴无入塞汉无出塞犯令约者杀之可以久亲后无咎俱便朕已许之其布告天下使明知之】
　　赐南粤王尉佗书【秦二世时南海尉任嚣病且死召龙川令赵佗行南海尉事秦灭髙帝遣陆贾立佗为南粤王与长沙接境髙后时有司请禁粤关市铁器佗以此怨长沙王乃自尊号为南武帝攻长沙边取数县髙后遣将军隆虑侯灶击之兵不能逾岭髙后崩罢兵佗乗黄屋左纛与中国侔文帝元年使告诸侯四夷从代来即位意乃为佗亲冡在真定置守邑奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫赐佗书佗恐乃下令国中去帝制因为书谢贾还报文帝大悦然其居国窃如故号】
　　皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书髙皇帝弃羣臣孝恵皇帝即世髙后自临事不幸有疾日进不衰以故誖暴乎治诸吕为变故乱法不能独制乃取他姓子为孝恵皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者巳遣人存问修治先人冢前日闻王发兵于边为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙王也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为冦灾矣上楮五十衣中楮三十衣下楮二十衣遗王愿王听乐娱忧存问邻国
　　尉佗报文帝书
　　蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝恵皇帝即位义不忍絶所以赐老夫者厚甚髙后自临用事近细士信防臣别异蛮夷出令曰毋予蛮夷外粤金铁田器马牛羊即予予牡毋与牝老夫处辟马牛羊齿巳长自以祭祀不修有死罪使内使藩中尉髙御史平凡三辈上书谢过皆不反又风闻老夫父母坟墓已壊削兄弟宗族巳诛论吏相与议曰今内不得振于汉外亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王防臣故敢发兵以伐其边且南方卑湿蛮夷中西有西瓯其众半羸南面称王东有闽粤其众数千人亦称王西北有长沙其半蛮夷亦称王老夫故敢妄窃帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一双翠鸟千犀角十紫贝五百桂蠧一器生翠四十双孔雀二双昧死再拜以闻皇帝陛下【并汉书　史记载书云蛮夷大长老夫臣佗前日髙后隔异南越窃疑长沙王防臣又遥闻髙后尽诛佗宗族掘烧先人冢以故自弃犯长沙边境且南方卑湿蛮夷中间其东闽越千人众号称王其西瓯骆裸国亦称王老臣妄窃帝号聊以自娱岂敢以闻天王哉乃顿首谢愿长为藩臣奉贡职】
　　贤良防问
　　惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明逺者通厥聪比善勠力以翼天子是以大禹能亡失徳夏以长楙髙皇帝亲除大害去乱从并建豪英以为官师为谏争辅天子之阙而翼戴汉宗也赖天之灵宗庙之福方内以安泽及四夷今朕获执天子之正以承宗庙之祀朕既不徳又不敏明弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之宻之重之闭之兴自朕躬大夫其正论毋枉执事乌虖戒之二三大夫其帅志毋怠【汉书】
　　遗诏【后七年六月】
　　朕闻盖天下万物之萌生靡不有死死者天地之理物之自然者奚可甚哀当今之时世咸嘉生而恶死厚葬以破业重服以伤生吾甚不取且朕既不徳无以佐百姓今崩又使重服久临以离寒暑之数哀人之父子伤长幼之志损其饮食絶鬼神之祭祀以重吾不徳也谓天下何朕获保宗庙以眇眇之身托于天下君王之上二十有余年矣赖天地之灵社稷之福方内安宁靡有兵革朕既不敏常畏过行以羞先帝之遗徳维年之久长惧于不终今乃幸以天年得复供养于髙庙朕之不明与嘉之其奚哀悲之有其令天下吏民令到出临三日皆释服毋禁取妇嫁女祠祀饮酒食肉者自当给丧事服临者皆无践经带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭巳下服大红十五日小红十四日纎七日释服佗不在令中者皆以此令比率从事布告天下使明知朕意霸陵山川因其故毋有所改【史记　汉书时作世长幼作长老悲作念人男女作民声作音擅哭作擅哭临率作类】大横占辞【史记汉文帝初为代王诸大臣迎立也犹与未定卜之卦兆得大横占曰云云代王曰寡人固已为王矣卜人曰所谓天王乃天子于是入即帝位】
　　大横庚庚余为天王夏啓以光【大横以荆灼龟文正直也庚更也言去诸侯而即帝位也】
　　景帝【讳啓文帝太子在位十六年天性虽刻然能遵孝文恭俭之业民醇俗厚故称贤主者周云成康汉云文景】
　　立孝文庙舞诏【元年十月丞相嘉等议奏制可】
　　盖闻古者祖有功而宗有徳制礼乐各有由闻歌者所以发徳也舞者所以明功也髙庙酎奏武徳文始五行之舞孝恵庙酎奏文始五行之舞孝文皇帝临天下通闗梁不异逺方除诽谤去肉刑赏赐长老收恤孤独以育羣生减嗜欲不受献不私其利也罪人不帑不诛无罪除肉刑出美人重絶人之世朕既不敏不能识此皆上古之所不及而孝文皇帝亲行之徳厚侔天地利泽施四海靡不获福焉明象乎日月而庙乐不称朕甚惧焉其为孝文皇帝庙为昭徳之舞以明休徳然后祖宗之功徳着于竹帛施于万世永永无穷朕甚嘉之其与丞相列侯中二千石礼官具为礼仪奏【汉书育作遂不私其利也在无罪下肉作宫不能识作弗能胜识古作世】
　　丞相申屠嘉等奏
　　陛下永思孝道立昭徳之舞以明孝文皇帝之盛徳皆臣嘉等愚所不及臣等议曰功莫大于髙皇帝徳莫盛于孝文皇帝髙皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子嵗献祖宗之庙请着之竹帛宣布天下【并史记汉书等作谨功莫大作世功莫大嵗献作所献】
　　听民徙寛大地诏【元年正月】
　　间者嵗比不登民多乏食夭絶天年朕甚痛之郡国或硗陿无所农桑畜或地饶广荐草莽水泉利而不得徙其议民欲徙寛大地者听之
　　议臧罪吏诏【元年七月】
　　吏受所监临以饮食免重受财物贱买贵卖论轻廷尉与丞相更议着令
　　廷尉信与丞相议奏【按表景元年廷尉敺三年廷尉胜而廷尉信在文帝后元年】
　　吏及诸有秩受其官属所监所治所行所将其与饮食计偿费勿论它物若买故贱卖故贵皆坐臧为盗没入臧县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告畀其所受臧
　　定笞罪诏【文帝虽除肉刑外有轻刑之名内实杀人斩右止者又当死斩左止者笞五百当劓者笞三百率多死景帝元年下诏犹尚不全至中六年又下诏递减复定棰令丞相刘舍御史大夫卫绾更议棰末薄半寸皆平其节当笞者笞臋毋得更人毕一罪乃更人自是笞者得全】
　　加笞与重罪无异幸而不死不可为人其定律笞五百曰三百笞三百曰二百
　　封萧何孙嘉为列侯制诏【何封酂侯传至孙则有罪免景帝二年六月绍封则弟嘉　景纪名系又本作傒】
　　故相国萧何髙皇帝大功臣所与为天下也今其祀絶朕甚怜之其以武阳县户二千封何孙嘉为列侯
　　赦襄平侯嘉诏【三年十二月】
　　襄平侯嘉子恢説不孝谋反欲以杀嘉大逆无道其赦嘉为襄平侯及妻子当坐者复故爵论恢説及妻子如法
　　撃七国制诏【三年正月七国反遣太尉条侯周亚夫等击之二月吴王既败走于是天子制诏将军七国悉破灭惟济北王以刼故不诛】
