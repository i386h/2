<!-- { "loadSidebar": true } -->
　　一事臣近上国论要目十二篇以谓当今之急务彊兵为第一事富国为第二事欲修治道自此而始兵不彊则国不富国不富则民不安是故始于治兵而终于安民本末之论也彊兵之説如何一曰消冗谓冗兵不可以防减当有术以消之二曰选择谓老弱疾病不堪战陈之人即拣择而去之三曰省兵谓不应置兵处与置之过多者则省之四曰训练谓兵虽少壮而训练不得其术与不敎同五曰立兵法今之兵法絶无统制故不可用用之则败此五者备修则兵少而精矣兵少则财用饶财用饶则国富矣兵精以战则胜以守则固兵彊矣其説皆世人之常论也然而行之则为治道之始不行则为天下大患是世人之常论乃当今之急务臣故谓之第一事一事中书不与知兵增兵多少不知也枢密院要兵则添财用有无不知也管军将帅少兵则请曾不计较今日兵籍倍多何故用不足也三司但知支办食粮日日增添不敢论列谓兵非职事也四者各为之谋以至于此若通而为一则可以计较兵积多少财用有无不致于冗臣欲乞招置增添兵数枢密院中书共议之先令三司计度衣粮如何足用管军每乞招添边臣每乞增置必须诘问其所少之因必不得已方可其奏如此慎重乃省兵之一端也一事近年置诸路安抚钤辖添屯禁军自京西江南东西广南东西两浙福建等驻泊禁军皆是北人南方风土异宜水行不知舟檝之利山行不堪阻阨之险一往三年死亡殆半其不便一也只如差二万人驻泊及至当替又须二万人常须四万人可了办以此屯戍之多军还到营未及三两月又复出军不惟道路劳苦妻孥间阔人情郁结其不便二也今欲除京东淮南外诸路钤辖安抚司所管驻泊禁军候其年满量留合要人数差补外竝只放还本营更不填阙或问南方难用北军祖宗平定南方尽是北军今来何故难用曰祖宗之兵诛讨大计也诛讨大计未有不从中出兵今者南方但当作御盗贼之计若御盗贼诸路各有招置禁军练习精熟可以驱使贼势大者暂遣北军不为失策此省兵之一端也一事陜西河东自庆厯以来用兵之际添置寨栅数多所以添兵寨栅本以通粮道护耕农非有益于攻守今当先去无用寨栅或只量留兵卒随宜罢遣以寛置粮草之费亦省兵之一端也一事防边兵卒老弱病患先须拣选若在边鄙不唯虚费粮储兼亦不堪战鬬千兵若有百人老弱遇敌而先奔即是千人皆废如此为患须至选拣马有不堪入阵者而为患与老弱之兵同陜西河东方今无事时若先选拣不唯训练精熟仓卒有备大可减省粮草以寛国用一事或曰招置土兵如何曰陜西弓箭手之类只给与田不给与衣粮于事为便且如河北招置土兵为害深矣土兵一人可给戍兵三人兼又父子相承未尝出城坐窘边费骄蹇难动故曰为害深矣河北义勇十九万人昔年差防人情惊动今耳目已熟但须整缉训练缓急得力于其间更选彊壮须及十万人不费衣粮可与土兵相制屯戍之兵可减也一事养兵之费禁军一兵之费以衣粮特支郊赉通计一岁约费钱五十千厢军一兵之费岁约三十千通一百一十八万余人一岁约费四千八百万缗此其大较也若减禁军十万岁减缗钱五百万减厢军十万岁减缗钱三百万欲减禁军先减屯戍欲减厢军先减纲运此其要也一事诸路厢军一指挥有六七百人检寻旧额竝无条制盖年歳既远亡失旧文今若朝防诸军指挥并将校以下不得过五百人旧额不满五百人即依旧额今日以前有剰数者竝令依旧候及五百人一依今来指挥今后辄敢额外添人竝以违制论不在去官原赦之限一事禁军指挥近年添置军额名目数多指挥将窠虽全兵卒只有三二百人虚费将窠请受今若逐路军额先与条约谓若兵士三百人即有将窠三十人见在人数已多者仍旧或移补别军候及三百人更不补填渐可并省也一事欲减厢军先减纲运今天下无名纲运最为枉费兵士边郡兵官替移迎候送还厢军动皆数百人多者至千人自来明有条制州郡皆以人情不敢自约此一事也南方替罢官员近由江浙远自湘潭一舟十人至二十人大者倍之一嵗往还京师可了一次一舟之费小者五百千大者七百千所在官物不过数千缗之直衣粮所费几何此二事也天下州郡自太平以来廨宇亭榭无有不足每遇新官临政必有改作土木之功处处皆是不惟枉费财用必须多役兵卒此三事也天下持送官物入京如牛皮兵器之类多由陆路若委本路转运司不急用者罢省之或令水路可以减省兵役此四事也养兵挽舩不若和雇和雇则止于程限之资养兵终岁给之其费必倍此五事也大要举此五事严与条约厢军可省矣
　　禁军六十九万三千三百三十九人
　　厢军四十八万八千一百九十三人
　　共计一百一十八万一千五百三十二人
　　钱
　　收三千六百八十二万二千五百四十一贯一百六十五文内【秋夏税只有四百九十三万二千九百九十一贯文】
　　支三千三百一十七万六百三十一贯八百八文【南郊赏给不在数内】
　　管军及军班兵士九百九十四万一千四十七贯九百三十三文【十分中三分有余】
　　匹帛绢防
　　收八百七十四万五千五百三十五匹【内税绢二百七十六万一千五百丸十二匹】
　　支七百二十三万五千六百四十一匹【南郊赏格不在数内绫罗锦绮不在数内】
　　管军及军班兵士七百四十二万二千七百六十八匹半【十分有余】
　　粮
　　收二千六百九十四万三千五百七十五石【内税一千八百七万三千九十四石】
　　支三千四十七万二千七百八石
　　管军及军班兵士二千三百一十七万二百二十三石【八分】
　　草
　　收二千九百三十九万六千一百一十三束
　　支二千九百五十二万四百六十九束
　　管军及军班以下二千四百九十八万四百六十四束【八分】
　　夏秋税所纳
　　钱四百九十三万二千九百九十一贯
　　匹帛二百七十六万三千五百九十二匹
　　斛防一千八百七万三千九十四石
　　已上三件更有折变在内其余所阙粮草匹帛竝是见钱和买并课利折科诸般博买应副得足一岁所用养兵之费常居六七国用无几矣臣恳恳而言盖见其本末不早图之是谓失防矣
　　右谨具进呈取进止





　　端明集巻二十二
　　钦定四库全书
　　端明集巻二十三
　　宋　蔡襄　撰
　　书疏
　　乞戒厉安抚使书
　　朝奉郎秘书省著作佐郎充馆阁校勘臣某谨昧死再拜上书尊号皇帝陛下臣伏覩临遣使臣循行郡国臣窃谓人主宅中国居法宫而使幽遐异域风謡习尚寃隐沈抑无一不陈于前者其道何哉托聪明于臣下故也人主知其所托之为难明赏罚以驭之赏罚既明则臣下不敢蔽欺而聪明无所壅也今天下之俗至有钜室富家兼并货财作为奢靡超逾法制交通大吏欺轹愚弱而贫者父子转流无养生送死之具不幸孤独废疾不得终其天年州县吏既不能掩遏豪强矜哀穷厄而又侵牟渔夺不识休已或愚谬昬耄无所是非或依倚权势坏裂公法其卓然有善状可指数也监刺之官大率以寛纾含隐为良即发一奸赃众輙指目以是须其自败乃始纠擿或有所思虑垂败之人亦加意覆藏使得脱去甚哉蔽蒙如此监司之设仅与无同欲百姓之无害其可得乎吏之偷苟姑息寖以成俗顷年遣使安抚诸郡比其还奏荐举虽多而蠧防不察是徒取善誉而空厥职也夫收材选能诚为治之首务然恶吏不除穷民不恤有使之出不若无出之愈徒使郡国之民交口而议曰是举也特与被遣之人为荣进梯绠耳岂有意于吾民哉臣窃见汉武帝遣谒者博士分巡天下存问孝悌力田鳏寡孤独赐帛有差独行君子遣诣行在而治苛者奏举又唐太宗遣杜淹巡闗内诸州出御府金赎贫民男女自卖者还其父母其后又遣禇遂良等二十二人以六条巡察四方黜陟官吏臣详观古之遣使皆务恤穷民除恶吏举材能收滞逸而已请使者所至之郡存问乡里其孝行着闻及年八十九十以上鳏寡笃疾依汉故事量予布帛即贫无所养而有男女僦佣于人偿其余直而追还之若为僧尼僧年四十尼年三十以下并除其籍而归养更无此等子孙官给糇粮责任亲党隣里养之以没其齿孤独者戒勑所养之家务全其生寃结无告使者择吏而治其曲直力行笃学衰老沦滞表之以劝风俗郡县吏治绩可称条例其状显褒其尤者贪墨腥闻即令责讯材不任职于其职之相伦者易之或虽洁亷而违法惨刻及年七十以上昏耄而不知退者咸以名闻愿一切罢之其官吏贪墨因使擿发监司之官素所不纠随而坐之即使者不纠异日倾败事在使者循行已前并使者坐之伏唯陛下垂意生民而恩泽未大洽于下者盖督责官吏未尽其道也方使者之行因幸严赐告谕令其毕力推扬德音以致于下究悉利害庶有补于政治母徒使郡县供具吏民遮列道途迎候往来重为此纷扰也狂愚之言愿陛下省览财择天下幸甚幸甚臣昧死再拜谨上
　　言增置谏官书
　　臣伏见朝廷选用王素余靖欧阳修等增备谏官是三人者皆特立之士昔以直言触忤权臣摈斥且乆今者一日并命人无贤愚万口相庆皆谓陛下特发神断擢任不疑盖陛下深忧政教未举赏罚未明羣臣之邪正未分四方之利害未究故増耳目之官以广言路此陛下为社稷生灵大计也臣窃思任谏非难惟听谏之难听谏非难惟用谏之难如素靖修等忠诚刚气着信于人况防陛下奬防之知必能箴阙政献明谟擿回邪击权幸思所以报効也然邪人恶之必有御之之説不过曰某人也好名也好进也彰君过也或进此説正是邪人欲蔽天聪不可不察臣请为陛下陈之一曰好名夫忠臣务尽其心事有必须切直者则极论之岂頋名哉若避好名之毁而无所陈施则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人远权利敦洁行以近名者亦有几人哉二曰好进前古谏臣之难者庸主昏世上犯严威旁触势要鼎镬居侧斧锧在前死所不辞安得好进乎盖近来谏官进用太速故世人咸以谓之好进今谏官有尽忠补阙之効陛下但乆任勿迁使其人果忠且义虽死于是官亦无恨矣三曰彰君过凡谏诤之臣盖以司乎过举也缓则密疏急则昌言期于必正若人主从而行之适以彰乎纳练之美安得谓之彰过乎然谏官亦有好名好进彰君过者异于此巧者之为谏臣事之难言者则喑而不言择其无所忤者言之就令不行复再议退而曰某事我尝言之矣此可谓之好名也容容黙黙无所耻媿践歴资序以登贵仕此可谓之好进也凡人主之有过谏官最为近密或不尽言人主何从而知且变更乎传之当世垂之于后终以为过此可谓彰君过臣向之所论乃忠与巧者之分愿赐省览今陛下出于圣虑自擢官必自主之若有陈述于理适当即赐施行无使天下之人谓朝廷有好谏之名而无好谏之实使其言有讦切亦愿优假无为奸邪构间致有斥逐使天下之人指朝廷有拒谏之失也臣迹远言近不任兢惶激切之至臣某昧死再拜谨上
　　言用韩琦范仲淹书
