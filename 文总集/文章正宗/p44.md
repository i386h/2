<!-- { "loadSidebar": true } -->
　　臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必繇隂阳隂阳之分以日为纪日冬夏至则八风之序立万物之性成各有常职不得相干东方之神太昊乘震执规司春【张晏曰木为仁仁者生生者圜故为规】南方之神炎帝乘离执衡司夏【火为礼礼者齐齐者平故为衡】西方之神少昊乘兊执矩司秋【金为义义者成成者方故为矩】北方之神颛顼乘坎执权司冬【水为智智者谋谋者重故为权】中央之神黄帝乘坤艮执绳司下土【土为信信者诚诚者直故为绳】兹五帝所司各有时也东方之卦不可以治西方南方之卦不可以治北方春兴兊治则饥秋兴震治则华冬兴离治则泄【师古曰天地之气不闭密也】夏兴坎治则雹明王谨于尊天慎于养人故立羲和之官以乘四时【师古曰乘治也】节授民事【师古曰各依其节而授以事】君动静以道奉顺隂阳则日月光眀风雨时节寒暑调和三者得叙则灾害不生民不夭疾衣食有余若是则君尊民説上下亡怨礼让可兴风雨不时则伤农桑农桑伤则民饥寒饥寒在身则亡廉耻寇贼奸宄所繇生也臣愚以为隂阳者王事之本羣生之命自古贤圣未有不繇者也天子之义必纯取法天地而观于先圣髙皇帝所述书天子所服第八【如淳曰第八天子衣服之制也于施行诏书第八】曰大谒者臣章受诏长乐宫曰令羣臣议天子所服以安治天下相国臣何御史大夫臣昌【师古曰萧何周昌也】谨与将军臣陵太子太傅臣通等议【陵王陵通叔孙通】春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡祸殃年夀永究是奉宗庙安天下之大礼也臣请法之中谒者赵尧举春【应劭曰四时各举所施行政事服防曰主一时衣服礼物朝祭百事也师古曰服説是也】李舜举夏儿汤举秋贡禹举冬【师古曰髙帝时自有一贡禹也儿五奚反】四人各职一时大谒者襄章奏制曰可孝文皇帝时以二月施恩恵于天下赐孝弟力田及罢军卒祠死事者颇非时节【师古曰罢军卒卒之疲于军事者也罢音疲一曰新从军而休罢者也咅薄蟹反】御史大夫鼂错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选眀经通知隂阳者四人各主一时时至眀言所职以和隂阳天下幸甚相数陈便宜上纳用焉【相敕掾吏案事郡国及休告从家还至府辄白四方异闻或有逆贼风雨灾变郡不上相辄奏言之○按月令之书虽起秦世然先王之制存焉汉兴颇用其畧如春行寛大之令布封赏之恩以至秋冬理狱十月而后不复论囚类皆本之月令自髙帝时有赵尧等分举四时之制至是魏相为宣帝言之其后李寻告哀帝谓朝廷怱于时月之令诸侍中尚书近臣宜令通知月令之意而盛夏斩人识者知王莽之必亡后汉陈宠鲁恭亦尝论此大畧皆原于月令云○此篇论时令】
　　董仲舒火灾对【武帝建元六年六月辽东髙庙灾四月髙园便殿火董仲舒对云云】
　　春秋之道举往以眀来是故天下有物视春秋所举与同比者精防眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已熟而孔子之圣方盛夫以盛圣而易熟恶季孙虽重鲁君虽轻其势可成也故定公二年五月两观灾两观僣礼之物天灾之者若曰僣礼之臣可以去已见辠徴而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天乃灾之者殆亦其时可也天灾若语陛下当今之世非以太平至公不能治也视亲戚贵属在诸侯逺正最甚者忍而诛之如吾燔辽东髙庙乃可视近臣在国中处旁仄及贵而不正者忍而诛之如吾燔髙园殿乃可云尔在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚罪当重燔简罪当轻承天意之道也【按汉儒自仲舒前未有言灾异者故五行志云仲舒冶公羊春秋推隂阳为儒者宗愚谓仲舒对防言天人相与之际以为天心仁爱人君而欲止其乱又谓人君所为美恶之极与天地流通而往来相应此皆槃石之至言也至火灾之对则傅防甚矣况又导人主以诛杀与前所谓尚徳不尚刑者何其自相戾耶夫亲戚之骄僣近臣之专横夫岂无道以裁制之岂必诛杀而后快哉史称仲舒居家推説其意草槀未上主父偃穷其书奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异其后准南衡山反上思仲舒前言使吕步舒持斧钺治淮南狱以春秋谊颛断于外不请既还事上皆是之史乂言淮南衡山江都谋反迹见公卿寻端治之竟其党与坐死者数万人夫反谋不过数人而坐死者若是其众岂非仲舒前言有以发帝之忍心与故于此篇存而不削以为后人轻言灾异者之戒云】
　　萧望之雨雹对【本传为大行治礼丞时大将军光薨子禹复为大司马兄子山领尚书亲属皆宿卫内侍地节三年夏京帅雨雹望之因是上疏愿赐清闲之宴口陈灾异之意宣帝自在民间闻望之名曰此东海萧生邪下少府宋畸问状无有所讳望之对以为云云】
　　春秋昭公三年大雨雹是时季氏専权卒逐昭公乡使鲁君察于天变宜亡此害【师古曰乡读曰向亡读曰无】今陛下以圣徳居位思政求贤尧舜之用心也然而善祥未臻隂阳不和是大臣任政一姓擅埶之所致也附枝大者贼本心私家盛者公室危唯眀主躬万机选同姓举贤材以为腹心与参政谋令公卿大臣朝见奏事眀陈其职以考功能如是则庶事理公道立奸邪塞私权废矣【对奏天子拜望之为谒者上初即位思进贤良多上书言便宜辄下望之问状髙者请于丞相御史次者中二千石试事满嵗以状闻下者报闻或罢归田里所白处奏皆可累迁谏大夫丞相司直嵗中三迁官至二千石其后霍氏竟谋反诛望之寖益任用按望之此对颛指霍氏之辠适当上意故宠擢随之尝攷孝宣于在位二十五年灾异众矣而见于臣下之论奏者惟望之此对而已魏相辅政四方有灾变辄奏言然神爵改元正弱翁居位之日不闻有所正救自是凤皇集廿露降黄龙见无嵗蔑有岂珍符景贶诚若是其多耶殆必有粉饰傅会以希媚悦者若黄霸之鹖雀是也及望之为御史大夫奏谓三公非人则三光不明今日月少光咎在臣等则有左迁之谴人以为嫚丞相之故愚独疑其以此忤上防盖人主以瑞应为夸则必以灾异为讳宜其歌颂者踵闻而论争者希阔也】
　　刘更生条灾异封事【本传向字子政本名更生元帝初即位萧望之周堪皆领尚书事甚见尊任二人荐更生宗室忠直明经有行擢为散骑宗正给事中与侍中金敞拾遗左右四人同心辅政患苦外戚许史在位放纵而中书宦官恭石显弄权望之堪更生议欲白罢退之未白而语泄遂为许史恭显所谮堪向下狱皆免官其春地震夏客星见茆巻舌间上感悟赐望之爵关内侯奉朝请徴堪向欲以为谏大夫恭显白皆为中郎冬地复震时恭显许史子弟侍中皆侧目望之等更生惧马乃使外亲丄变事臣闻春秋地震为在位执政大盛也前恭奏望之等狱地大震恭移病出后复视事天隂雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此则太平之门开灾异之路塞矣书奏恭显疑更生所为白请考奸诈辞果服遂逮更生系狱坐免为庶人望之亦坐使子上书恭显白令诣狱望之自杀天子甚悼恨之乃擢周堪为光禄勲堪弟子张猛光禄大夫给事中大见信任恭显惮之数譛毁焉更生见堪猛在位几已得复进惧其倾危乃上封事谏云云○时永光元年】
