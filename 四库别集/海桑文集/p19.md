<!-- { "loadSidebar": true } -->
庐陵文章为江右之邹鲁自欧阳文忠公而下若胡忠简周文忠杨文节俱称文章宗家宋季巽斋欧阳公湏溪刘公中斋邓公青山赵公虽不大显庸卓然文名于世元氏时又若麟洲龙公养吾申斋桂隐三刘公力追古作者猗与盛哉泰和陈心吾先生生元大德乙巳间敏而力学犹及登宋元遗老巨公之门务躬行践履尝与计偕试于有司不偶即弃去肆力古文辞元运既迁科举学废乡人士子从先生讲道德性命之懿接踵于戸庭圣朝龙兴稽古崇文设科取士先生以老成硕德屡典文衡又以遗逸征固辞谢去予弱冠侍教先生时翰林承旨宋公侍讲学士潘公祭酒许公南行道庐陵谒先生之庐阅其文而评之曰汤盘禹鼎器之古也太羮玄酒味之正也唯知者能知之三君子之论若此又何以议为哉先生殁之二十年其孙翰林庶吉士孟洁孟京与余同以纂修大典召赴京师出示海桑集若干巻读之雄词大篇诚有德者之言也在昔欧阳子为宋儒宗于谢希深尹师鲁死序集古録有无谢尹知音之叹意谓作者固难而知者为尤难先生虽不得位于时其学则淑诸乡人士子其文则见知于当代知名士其行则孝友之政施于家可谓俯仰无愧怍者矣而予也不敏学为文辞尝质正于先生期待甚厚老成凋谢之余持不足之姿承乏文翰内顾惭悚敢叙先生之文哉顾先生知己为未报又敢靳一言乎惜先生遭时俶扰其制作弗及黼黻皇猷以鸣国家之盛而题曰海桑集云永乐七年歳在己丑四月既望山东提刑按察司佥事晏璧撰





海桑文集　　（明）陈谟 撰 

　　●目录 

　　赠军幕黄君叙 
　　郭生诗序 
　　桃源图序 
　　孙观民之钟陵叙 
　　茅亭分韵诗叙 
　　五居分韵诗叙 
　　赠吴师鲁叙 
　　兴国县申免倍征序 
　　贞白说 
　　刘起东文序 
　　王子贤归瑞金序 
　　玄虚阁诗序 
　　方壶诗序 
　　制使张公还镇韶州序 
　　曾原道展墓诗序 
　　熊克庸归耕序 
　　杨子良归飬序 
　　二月仲丁祭先贤诗序 
　　钱史君改知饶府序 
　　哦松集序 
　　小蓬莱序 
　　雪溪序 
　　何侯序 
　　李一中游南华序 
　　李梅所诗序 
　　赠赵文学序 
　　赠进士罗子理序 
　　鲍参军集序 
　　赠杨员外序 
　　赠进士周渊序 
　　乡饮酒读法诗序 
　　赠刘侯朝京序 
　　刘处士赴京序 
　　王氏近代族谱序 
　　一篷春雨轩诗序 
　　罗观泰南归安序 
　　为欧阳志学谢医序 
　　三友图序 
　　张子静乐府序 
　　周石初集序 
　　仲氏斐藁序 
　　流芳集序 
　　倪贰守之欝林序 
　　送杨璟斋序 
　　陈中常归会稽序 
　　秋云先生集叙 
　　乡饮酒诗序 
　　永豊教官序 
　　古香室铭并序 
　　贞固斋文集序 
　　赠萧季常序 
　　赠聦上人序 
　　赠雷州知事序 
　　缙云应仲张西溪诗集序 
　　送江汇源之洪都序 
　　赠程乡县丞刘斯德之官叙 
　　赠广威将军冯指挥奏凯序 
　　赠传允谦还京序 
　　萧中正游上清序 
　　赠写真李约礼序 
　　刘子彦应征叙 
　　赠王孝廉序 
　　赠永宁县丞序 
　　廖实斋先生哀词并序 
　　吉水县尹费侯赴京序 
　　永言序 
　　五同轩后序 
　　皷枻遗音序 
　　赠进士冯韶泰序 
　　赠医士谢礼卿序 
　　谢维高升太学诗序 
　　送陈守道就飬序 
　　潜光集叙 
　　王伯贞文集叙 
　　赠周伯景序 
　　送王子敬诗叙 
　　车玄谷归王山序 
　　赠刘宣使序 
　　送曾鲁山之潮州叙 
　　张克让归金陵序 
　　索侯序 
　　仰尊德归青原序 
　　曾学程应征序 
　　吴廷硕归淛东序 
　　竹间集序 
　　吴子齐奉母归宜春序 
　　青阳行乐图序 
　　赠医士刘彦昭序 
　　孙碧霄归新喻序 
　　为张指挥送钱知府序 
　　王知事送钱侠诗序 
　　播种畦桑图序 
　　曹玄齐归贑序 
　　书赵文学所藏马啚后 
　　题墨竹序后 
　　题三咏卷后 
　　题秋菊问荅卷后 
　　跋周府君碑后 
　　书月溪庵诗轴后 
　　题邓性初卷 
　　书唐马图 
　　书刘氏西斋倡和卷子 
　　题孙景贤菊诗后 
　　书萧以恕族谱后 
　　书王佥宪事迹后 
　　书萧天与族谱后 
　　题濠梁乔木啚后 
　　肃萧执所藏名公诗文卷后 
　　跋萧寿椿菊隐说后 
　　跋岭南录 
　　题七贤啚后 
　　钟实可墓志后 
　　书静安刘氏族谱后 
　　书柳主簿番禺卷后 
　　书飬蒙刘先生墓志后 
　　书刘子卿诗藁 
　　书王伯允诗槀 
　　书谢子良诗轴后 
　　跋梁仲文昔游行卷 
　　书徐仁甫存愚卷后 
　　题刘崧官诰后 
　　书神石铭义乕赞后 
　　兰桂山房记 
　　雪蓬记 
　　学村记 
　　南康县复秀公台记 
　　虗白记 
　　泰和县新修城隍庙记 
　　中庸斋记 
　　蓬窻记 
　　乐志山房记 
　　东湖隐居记 
　　龙山小隐图记 
　　悔闲轩记 
　　礼庭记 
　　西泉山济渡庵记 
　　梅涧记 
　　安晚堂记 
　　竹坡斋记 
　　雪隐记 
　　高一步轩记 
　　秋林轩记 
　　飬拙斋记 
　　存心堂记 
　　东阳读书处记 
　　柳溪渔隐记 
　　西泉山济渡庵记 
　　云松山房记 
　　壶隐记 
　　贫乐窝记 
　　居南记 
　　梅坡记 
　　鳯首记 
　　菊潭记 
　　澄怀堂记 
　　竹间记 
　　顺信堂记 
　　后隐记 
　　实林记 
　　蔗境记 
　　坚白斋记 
　　翠庭记 
　　韶州重建府治记 
　　交翠轩记 
　　上池记 
　　自然堂记 
　　玉斋记 

　　○赠军幕黄君叙 

　　军幕而有贤从事一军之庆也匪□一军惟然凡藩府官寺之所在征发镇戍之所至与事上抚下承乘保障之一切皆有赖焉其为任亦重矣必得人焉温温乎其軆恭勿勿乎其軆仁明于旁爄而不苛才于剸繁而不滞若吾黄君伯经者可不谓从事之贤者哉伯经常为贑支邑信丰令尹政迹有声民德之不忘及为贑万户府照磨如其为令尹时是时豪杰并起四方云扰赤子无所庇赖不荼毒于寇则糜烂于兵伯经能惟其爱信丰者爱及他旁县邑所以脱之虎口纳诸乐国殆不胜计呜呼军幙而有若人焉以招则徕以征则克以绥则和以澄则情将无施而不获者何贑赤子之多幸耶余虽不及识然尝闻其风槩而子敬王文学尤善谈其行事有古循良吏掺烈乌乎当国者方急贤如渴畧门苐外资格尤恐有遗如伯经者诓止是哉讵止是哉吾固豫为铨衡得人贺矣 

　　○郭生诗序 

　　称诗之轨范者盖曰寂寥乎短章春容乎大篇短章贵清敻缠绵涵思深远故曰寂寥造其极者陶韦是也大篇贵汪洋闳肆开阖光焰不激不蔓反复纶至故曰春容其超然神动天放者则李杜是也不及平寂寥者为折子厚王摩诘储光义孟浩然而六朝之靡靡以滛促促以简者弗与焉过手春容者为韩退之苏子瞻韩公慷慨论列如河出昆崘极海而止其忠愤激切殆与少陵一饭不忘君者同机苏公雄浑杰特元气淋漓引星辰神志俱化时时形诸笔墨绝去寻常态度有剑歌骑曲之风故将效用当世立功名以自显不独唫咏而已甞筮仕贑之兴国垂欲上而世易数年来俯仰何所不有感慨激烈何限一寓诸诗然脱藁弃去存者极少子因避乱相唱和爱其思致清语调逸乃据摭其旧作稡以成帙焉君曰此但适意而已因题曰适意集昔罗昭谏以诗谒钱镠镠大喜即授钱唐令及镠为节度使吴越国王昭谏正辞忠荩居多韦端已当唐末入蜀佐王达开国唐之文物既亡而颇存于蜀者端已力也二公皆诗人当世记乱皆由诗达皆得所归往皆能建白表赫于时时能达人如此讵适意而止邪使唐祚不陨二公由陪臣扶大业岂其难哉故谓乱世不可为而诗人徒流连光景者非达论也吾惧刘君英迈之气屈抑于乱离乐以是告焉矧今数否得泰君其尚安得久于肥遯者乎 

　　○桃源图序 

　　桃源图者渝上碧霄孙君为友人刘君以文民作也不简不繁远近汉淡无不得所凡陶彭泽所为记韩昌黎所为歌苐隐约半幅尽之信佳手也图成以文求予序志之余唯碧霄方承平时图桃源凡几直寄耳想耳及来西昌西昌幸出刼灰外宜可为桃源宜不一所碧霄皆自历之非寄舆想也以文本五云宦裔侨凤岗垂四十年尝仕而旋隐五云未免刼灰即凤岗亦桃源也丹青盖鴈其实云然陶公记曰晋太元中渔人黄道真自桃花源归诣太守刘歆说其事太守即遣人随往已迷不复得路南阳刘子骥高尚士也闻之欣然规往未果后遂无问津者噫二刘以迹求桃源耳毋怪乎觌面九疑使颇知津安知不为入海求三山者舟辄近而风引去之也陶公辞彭泽老柴幸翛然世外桃花源有是人否平然则柴幸亦一桃源也今之时视晋宋之间南北庞裂抑又有间矣以文任运自然掇皮皆真与陶公对宜平稚尚如是余壮游凤岗雪颠重来乐与君共此挑源也故欣然序述且以告诸同志者肆为歌诗以张之 

　　○孙观民之钟陵叙 

　　求羙材者必之乎邓林之野怀至宝者不立于五达之衢何则培塿堆弄之植蓬蒿荆棘其翳会之也深牛羊樵牧其遏抑之也易故常不至于成林而干霄而鱼目欲与明月争光珷玞思同结绿齐贵往往衒贾以欺人人不知宝则极口舌以自珍执衣裾而留玩焉斯二者固无取也君子者修之于家非圣贤之训不亲非孝廉之操不尚必不肯轻出其所长小用于一试时然后动定然后应而常退焉若不与于世者其于吾友孙观民氏则然余与观民别六七年意其攀人海之渔龙轶赤霄之鹄鹭久矣乃今乐蓬羡于崆峒之人读书事亲外足不识车马之尘耳不闻鴈鹜之声澹乎其如秋之高穆乎其如阳之暾皦乎其如冰玉之栗之润其藻思之绮而不浮也其金相之毅而有炜也其怀至宝也如是其为羡材也如是然则吾子固未尝一立于五达之衢而求子者自至乎邓林之野□名而名随韬彩而彩发亦君子自验其学之一效也于是观民有钟陵藩府之辟不容辞行而有不果之色凡交游者率为诗歌以壮之而邀予叙焉呜呼予行宜果矣钟陵之间大藩所都大僚所集必不辱子所守方今闾阎利害可慨者多其为我曳长裾而一昌言之 

　　○茅亭分韵诗叙 

