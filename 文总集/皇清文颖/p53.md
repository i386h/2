<!-- { "loadSidebar": true } -->
　　马足駞踏马鞍廻看天外矗枪竿山灵有问如何答前岁诗盟未敢寒
　　丹枫翠栢妙山容野墅溪村也间逢最是牧羊估马客于今都识重良农
　　葆吹声声傍晚摐氊庐倚咏剪银釭春风己度榆闗外漫唱凉州水调腔
　　腊月二十一日立春拟春帖子三首
　　腊鼓摐摐奏雅寅不须人日始成人【卢仝人日立春诗今朝方始觉成人】金屏玉帖迎青令甲子中元第一春
　　铜浑钦验八风调喜绽宫梅白玉条更进词臣春帖子笔花飞处总含韶
　　圆盖推迁信有灵璇杓徳晷已移星今年诗巻増顔色两度红牋咏始青
　　春日郊行杂咏八首
　　易水东头涞水西寒芜逺树总凄迷马知人意归蹄懒一片白云山与齐
　　山村水郭洒然清不必前途借问程古寺闭门无客叩春田经雨有人耕
　　逺层叠矗新螺防防牛羊恣寝讹扶杖老翁中社酒东阡归路醉顔酡
　　桞色遥黄近尚无拂春着意几株株溪桥一带房山路最似诗中西子湖
　　花朝前后景可怜花心桞眼争新鲜儿童底把春光趱未至清明放纸鸢
　　我闻潭柘祗园美初到原如久住人却笑闇黎无好句频翻贝叶説根尘
　　韶丽风光二月时新晴最可雨尤宜看耕不觉迟归辔西日铜钲拂防旗
　　掩映耕云种雨家金吾行处不教哗豳风图画谁传得海子门西十里斜
　　云罩寺留题三首
　　讶底层云不荡胸山灵为我辟云封开窓四靣延竒趣万叠屏风削玉蓉
　　髙入天风顑万寻登临信可散幽襟常时画里遥观处独据匡牀自在吟
　　林雾谿岚眼底浮风铃语我少淹留非闗胜处夸新句祗恐荒唐负此游










　　皇清文頴巻首二十四
　　钦定四库全书
　　皇清文頴巻一
　　表
　　恭进易经防解表　　　　　　　张　英
　　伏以
　　至道开于河洛发羲文周孔之微言
　　奥防贯乎隂阳备彖象卦爻之精义防稽训诂托藜火而重编侧近
　　光华食野芹而思献俯慙谫劣弥切冰兢兹盖伏遇皇帝陛下
　　道法天行不息
　　学同日进无疆尚书巳讲于
　　经帏大易继陈于
　　黼座神凝简册
　　圣心探一书一之先博极图畴
　　睿照啓千龄之秘【臣】叨恩于禁籞只奉
　　钦明窃有志于韦编欲窥象数自田何京房而后汉初各有师传逮濂洛康节以来宋儒始为定论考亭本义之学洵可奉为宗风伊川易传之文尤有资于治理窃惟广且大者易之体岂容骤测其精微竒而法者易之辞未许遽窥其典要必在发明章句譬如探源者先索其流务期剖晰文词难言得意者遂忘其象爰考先贤诸説辑为叅解一书时逾两期巻分六帙如渉沧海而寻畔岸只堪自砭其愚顽窃仰泰岱而竭尘埃讵谓有禆于
　　高厚但念阅寒歴暑分细旃广厦之余闲浥露研朱居秘阁芸香之胜地虽极知其芜陋敢不冐为敷陈聊佐乙夜之览观庶备
　　九重之清燕伏愿
　　德符岐圣
　　治轶羲皇
　　履帝位而豊豫时登
　　养万民而讼师不作观损益之义化自洽于中孚察消长之几世自升于大有对时育物端居见天地之心知崇礼卑抚巻尽乾坤之蕴矣为此具本谨称
　　进以
　　闻











　　恩赐宫纱谢表　　　　　　　　　　张　英康熙二十一年五月十四日防
　　恩赐纱二端命编修【臣】杜讷赍付【臣】廷瓒送回江南【臣】恭设香案领讫望
　　阙九叩首谨奉表称谢者伏以故里初归惊沐
　　殊恩于天上
　　圣慈垂顾逺分渥泽于田间展雾縠之轻华凉生荜戸披香罗之璀璨风满衡门叨异数而增慙抚愚衷而倍惕恭惟
　　皇帝陛下
　　徳配神尧
　　勤嫓大禹
　　文敎彰而六经啓蕴
　　武功偃而九服来同简儒臣于禁中置讲僚于座右【臣】猥以百生之竒遇际千载之昌期握筠管而侍彤闱抱芸编而趋紫闼备沾优渥曲赐矜容廼以衔土私情冒干
　　宸听复荷如天
　　圣度俯鉴微悰颁文绮于尚方锡精镠于内府龙顔宣室捧忠孝之
　　纶音马首东郊拜平安之
　　天语感深欲涕宠至弥惊自谢直庐遂遵河渚云深日近瞻冀北而怀思水涸沙淤望江南而莫达朝沿栁岸心依黼席之前夜泊渔矶梦绕金铺之侧逾四阅月始抵乡园适蓬蒿初返之时正绮縠遥颁之日荣生里巷争识
　　圣朝礼下之隆喜溢亲知共指微【臣】稽古之赐冰蚕丽质当暑弥清雪茧轻绡临风欲举爰选金鍼玉尺花鸟新裁还同紫绮珍裘龙香什袭伏念自膳服叨于禁近如【臣】之被宠者独深迨颁赉及于家居似【臣】之防恩者益少钦承匪懈悚惕靡宁【臣】又伏思
　　恩命由于内廷未敢缮疏称谢遂使瞻依片念徒然自结于衡茅感激微衷无由上彻于
　　君父辗转宵旦难以即安敬借同官肃陈谢悃望层霄而虎拜犹如身侍红云处下里而蛩吟敢冀词闻丹陛伏愿
　　圣躬纯嘏
　　帝治厐鸿俗厚年丰民安物阜【臣】虽暂栖薮泽光华近戴尧天逺在江湖熙皥常依舜日【臣】愚不胜悚惶战栗之至谨奉表称
　　谢以
　　闻






　　恩赐羊酒食物谢表　　　　　　　　张　英康熙二十二年十二月二十三日防
　　恩赐【臣】英羊二牵酒二罇鹿一雉八鲜鱼鹿尾各六给付【臣】男翰林院编修【臣】廷瓒【臣】望
　　阙九叩首谨奉表称谢者伏以
　　恩从天上蓬茅沾玉露而增荣春到江南枯蠧沐琼膏而起色忆昔囊书
　　深殿每分辉于伏腊之时讵意卧疾空山复拜赐于嘉平之节泽愈征其优渥感自倍于恒常恭惟
　　皇帝陛下
　　文治光华
　　武功赫濯
　　运睿虑于穆清之上措邦家于磐石之安仁浃生民薄征徭而诵声在野义孚藩服韬戈甲而译使来庭近者纪
　　圣略于球图昭回千禩焕
　　天章于云汉炳耀六经宏猷允驾乎昔王芳轨逈超夫前代【臣】英葑菲薄植荷
　　简拔于昌时樗栎微材随歩趋于
　　经幄恩深十载宠溢多生仰瞻
　　圣学高深获覩
　　宸衷勤毖玉阶待曙早看三殿镫辉金钥传声夜聼九门漏彻层霄清切异数骈蕃翠釡银罂常饱调兰之馔珍裘紫绮还裁叠雪之衣锦雉分自
　　御围良骥颁从
　　内廐春风帘幙宫樱堆赤玉之盘秋水蒹葭河鲤出瑚之网每当除岁宫使早叩衡门罗列尚方珍味懽腾穉子庖登仙兽瓮发天香歴数殊荣皆成盛事臣英未有涓埃愚悃报
　　圣泽之帡幪猥以草土私情违
　　天顔于咫尺枌榆暂返寒暑再更听紫陌之鸡声近移茅舍盻觚棱之日影逺到田间虽负土之情少酧顾复而采薪之疾益觉纒绵盖桐以心虗未霜而落栁因质弱望秋而衰身虽杂于渔樵念旧
　　恩而倍悚梦常依于
　　君父欲奋飞而未能乃上厪
　　睿怀垂注无殊曩昔近当令序流膏特畀幽遐爰开白兽之樽用励羔羊之素嘉鱼贡于辽海瑞鹿致自闗山昔忝词曹故有文禽之钖近栖山泽并分野雉之珍计颁赉于
　　内廷正当雪候迨邮传于寒谷恰值春温
　　宸眷弥殷【臣】衷益愧乍闻而心惕永念而涕零思【臣】旧侍
　　彤闱惟切旷瘝之惧自离
　　紫闼久无夙夜之劳【臣】父得奉
　　龙章典礼贶嘉于泉壤【臣】英屡承
　　天语徳音遥下于江湖【臣】虽糜顶踵之微茫而无能醻生成之万一者也伏愿
　　景祐日升
　　圣功时懋俗登三古治冠百王【臣】虽结伴山农同为击壤
　　尧衢之侣倘得捐除宿疾再侍赓歌
　　舜日之班【臣】不胜惶悚之至谨奉表称
　　谢以
　　闻









　　恭进
　　圣徳万寿诗表　　　　　　　　　　陈廷敬伏以
　　徳并干行纯嘏允符函盖
　　光齐日照遐龄永配曦轮欣逄景运之昌庆洽承平之盛阳春发育喜万彚之防庥化育和恒咏九如而献祝【臣】陈廷敬诚懽诚忭稽首顿首上言洪惟我
　　皇上贞符诞握寳箓膺居正体元备圣人之全徳履仁蹈义跻天下于咸宁有生民未有之竒道隆三古兼前代未兼之业功盖百王文命敷而风教式于九围武烈昭而声灵振乎八极既高荡荡巍巍之绩复溥穹穹厚厚之恩偕闿泽于神人徧讴歌于中外盖以肇天极而修人纪用是阐
　　皇纲而恢
　　帝纮昔当初临
　　寳祚之时正是孝事
　　慈宁之日
　　重闱问以为君何欲我
　　皇答曰图治爱民曾传
　　圣语于当年言为经而辞为纬果见太平于今日治巳定而功巳成犹思由后以视今每念谨终其如始廓明徳新民之量广锡类不匮之原存心养性以达天主敬立诚而体道
　　容仪清穆肃雍殚昭事之防斋祓洁严享祀尽明禋之实危微精一接统绪于勲华濓洛关闽防渊源于邹鲁籖分甲乙探册府之蔵巻歴丹黄发图畴之秘西清东壁古今絶企夫
　　天章二典三谟前后允推夫
　　御制并虞廷之什义兼风雅之长超唐人之篇理取宋儒之正冠六文而首出迈八体以遐标玩程颐即此是学之言契神化于形声之内爱公权心正笔正之语运经纶于文字之中宫漏未移巳布千言于纸上封章才罢早廻万象于毫端贯乎百家而我学不厌游于六艺而惟
　　圣多能玉尺仪天溥博如天之大土圭候日昭明如日之新春搜夏苗适修军国之礼投戈讲艺不忘弧矢之威凡此躬行心得之精微具见
　　帝徳宸修之广大奉
　　东朝之鼎养允矣孝慈操北斗之玑衡皇哉作述龙楼凤阁光华朗映
　　前星玉叶瑶枝芳馥长凝丛桂克勤克俭建昭代之仪型是训是行彰
　　皇家之法守体节用之指约省百倍于前朝益下之规徳泽频施于万姓惜金钱于太府无非寛闾左征徭减玉食于尚方正以裕民间积贮时颁涣汗蠲逋歳至再三屡沛丝纶
　　赐免动逾千万当爰书之覆奏必恻怛于
　　宸衷祥风转草色于圜扉协气应星光于贯索夫自端居燕寝无时不以黎庶为心至于问俗观民随在必以补助为事
　　銮车驾而需云布庆翠旗指而解泽旁敷河淮为国计攸闗疏瀹悉
　　圣谟所示山川永奠春回禹贡之区漕挽咸宜人乐我朝之制良由无逺弗瞩视万里如目前以故靡举不神运天下于掌上在昔逆藩蠢动致劳
　　天讨遐施一怒而安四海之民一举而靖三方之乱彼有元之余裔曾负固于穷邉奋我武之维扬七旬弗俟殄累朝之不逞弥月而平海不扬波郡县尽台湾之地野无斥堠享王来域外之人迨喀尔喀归依帱冒之中廼噶尔丹自弃生成之外
　　神谋独断
　　庙算无遗朔漠三临铭勒天山之表羽林大捷尘清瀚海而遥慕义向风日出悉冠裳之防同文合轨月支皆职贡之邦惟
　　圣主过化而存神故
　　王师有征而无战所以行焉斯效动罔不臧总明目达聪之休集思广益之美自执河魁之柄
　　睿照遐周高披天镜之光物情毕鉴规模逺令甲宣昭转输通辽海之舟航水利兴西北之农亩积仓平粜以逮穷檐发粟截漕以苏泽国邮用恤而
　　恩渥舆徒鹾税是轻而
　　惠流啇贾頖宫璧水奉箴劝以欣荣鱼服豹韬感投醪而鼓励仕循资格而立贤无方才许荐扬而用人惟巳时施仁于后世每致悯其嗣人念臣子末路之艰见覆载兼容之大凡沾雨露思竭涓埃共荷帡幪罔酬高厚今者懽呼遍于率土忭舞极夫含生云灿星辉转洪钧于一气麟游凤集开
