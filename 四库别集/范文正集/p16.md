<!-- { "loadSidebar": true } -->
某谘目上安抚内翰学士某处事疎畧忤朝廷意既去职任而尚怀国家之忧如卞生献璧不知其止足虽可刖而璧犹自贵奈何有昬眩之疾举止少力不堪王事岂当预闻贤大夫之末议合下此行采西北士庶之言欲下情之无壅又询及猥陋某敢不罄其所见诚无取焉昨者西戎僭中朝之号四海愤怒虽困天下义当讨伐今贵称乌珠以避中朝取汉唐故事如单于可汗之类此理颇顺其余须索尚有议论与夺或失此机会卒无休兵之期如更有沮败则用何道却行招纳国威愈屈为祸转深傥朝廷欲雪边将之耻必加讨伐苟得良帅如汉之段纪明唐之李靖诚可行焉其下如今朝曹玮之材尚堪委以大事不然则重为国家羞昔秦汉威加四夷限长城勒燕山困敝中国终成大悔至如西晋之衰羣胡乱华五代以来屡有侵侮累朝欲刷大耻终无成功真宗皇帝取汉文之策结和通使休宁北陲为天下景福四十年矣今按史记律书有汉文之议言髙旨逺可谓明主矣致天下和乐通于律吕故马迁着于八书有旨哉其备边之议虽复纳好固不可懈也陜西沿边二千里州军城寨以兵势分守皆不得已贼每全军而来此则以寡击众必将发竒谋出死力然后可御也不必大决胜负但观衅而攻使来不厚获去不全胜纵边患未息而无长驱之害亦足为御边之策奈何将佐之中少精方畧或因门地巧于结托以取虚名或出军班昧于韬钤以致败事须鉴覆辙速于更张宜于沿边及诸处使臣军员中搜访智勇之人如资地至浅勲劳未着即使权领职任令手下各有兵甲俟其有立即时进擢庶可用之才早补将帅之乏如弓箭手殿侍姚贵刘廷光辈可观其效又泾原地平少险竒兵难用伤残之后人心忧怯将来贼之入寇恐多由此路须益兵五万大为之防不然或有所不支乘虚而进闗中一扰众必大溃天下有危事矣惟合下以众说参取为国家图之不宣某再拜
上吕相公书
某启中秋渐凉伏惟相公台候万福某奉命此行至重至忧初欲道中上记以未到边隅无可述者或有屑屑之见奏牍具焉初至长安见九江太尉首传台旨颇言开释寻来鄜延路巡按北视金明之役止数日复还延安极边之情指掌可见金明一邑旧寨三十六人马数万一旦荡去后来招安到蕃部三百来户不足为用又塞门寨围逼十旬诸将逗留无敢救者军民数千一时覆没及废承平南安长宁白草四寨弃为虏境延安之北东西仅四百里藩篱殆尽近修金明聊支一路将修寛州以御东北非多屯军马亦不能守必须建军其利害具于奏中（所奏札子方永兴军系署今有图子先具呈上）今延安兵马二万六千患训练未精将帅无谋问以数路贼来势何策以待皆不知所为但言出兵而已此不可不为忧也或得其人精练士卒山川险恶据以待寇俟有斩获乘胜深入贼势一破乌散穷沙复旧汉疆宜有日矣如未克胜贼势不衰纵入讨除岂肯逃散或天有风雨之变人在山川之险粮尽路穷进退有患此宜慎重之秋也自延州至金明四十里一河屈曲涉者十三度此言山川之恶也或遇风雨不敌自困某今与延安当职议定约束急于训练俟其精强可御可伐亦令录奏乞朝廷特赐威命则边鄙可定庙堂无忧别路兵马少处临时制置不必仿此又张龙图吏道精强但亲年八十寓于他郡复言不练兵律延安重镇数郡仰赖若不主戎政所失则大段待制西人所望明镐亦细知边事惟相府裁之某惶恐再拜
又
十一月四日具位某谨东望再拜上书于昭文仆射相公合下窃以文武之道一而文武之用异然则经天下定祸乱同归于治者也传曰天下安注意相天下危注意将斯则将相之设文武之殊久矣后世多故中外不恬二道相髙二权相轧至有大将军而居三司之上盖时不得已也五代衰乱専上武力诸侯握兵外重内轻血肉生灵王室如缀此武之弊也皇朝罢节侯署文吏以大救其弊立太平之基既而四夷咸宾忘战日久内外武帅无复以方畧为言惟文法钱榖之吏驰骋于郡国以克民进身为事业不复有四方之志一旦戎狄叛常爰及征讨朝廷渇用将帅大患乏人此文之弊也前则刘平陷没范资政去官次则韩琦与某贰于元帅不能成绩以罪失职复以夏陈分处二道期于平定近以师老罢去而更张之三委文帅一无武功得不为和门之笑且议耶今归之四路复皆用儒彼谓相辅大臣朋奬文吏他日四路之中一不任事则岂止于笑当尤而怒之用儒无功势必移于武帅彼或専而失谋又败国事况急而用之必骄且怨重权厚赏不足厌其心外寇未平而萌内患此前代之可鉴故裴度淮西之行不落韩洪都统盖为此也某不避近名之嫌有表陈让愿相公与两府大臣因而图之如鄜延环庆二帅一路以文一路以武泾原秦鳯二帅亦如之使诸将帅高者得色下者増气如寡策畧则择俊乂为之参佐仍使鄜延环庆二路如旧通其军政泾原秦鳯亦如旧制则谋可相济兵可相援矣（今王仲寳是环庆部署兼管鄜延兵马许怀德是鄜延部署兼管环庆兵马泾原秦鳯副都部署于今亦然惟新命都部署则未有处分固不烦更改诏勅惟续降宣旨以兼之乃旧制也）既文武参用二路兼资均其事任同其休戚足以息今日之谤议平他时之骄怨使文武之道协和为一何忧乎边患矣某复虑朝廷以逐路部署为经畧招讨之贰谓之参用则此使权杂伍于下不足为重仅之虚设或以文换武谓之参用则前日换者人皆以儒视之或以新帅难动则某愿避此路以待武帅请主外计仍领安抚旧名亦足救生民之困弊复可按边陲之利病咸得闻于朝廷不为轻矣区区之意附记注梁学士达于台聴愁道涂雨雪之阻故复拜此不任恳切忧惶之至不宣某再拜
又
六月日具位范某谨斋沐上书于昭文仆射相公某近者伏奉制命就除邠州观察使祗膺睿渥且荣且庆三上让章未获俞旨窃念某幼孤且贱始求五斗禄为养亲计怔忪进退惧不可得今朝廷以方面之重受兹宠异为某之福可谓大矣岂敢忽千锺之重哉盖闻福者祸之所伏故循墙而走思以避之何则居诸将诸军之上责人死效而自以无功受国重赏于已安乎其它利害具在封奏复有大惧不敢闻于天聴而敢陈之于相府今西北耸动在北为大虽遣使修好或可暂弭奈何积年之谋一朝而发以数十万之贿便能充无厌之心息举国之众乎必先困我而终于用兵万一某辈移帅朔方居大使节度之下见利而举则加以擅兴之诛持重而谋则诬以逗留之咎坚城深池之内自拥其精甲救危赴难之际而授以羸兵利害不得言进退不得専大敌在前重兵在后当此之时儒臣文吏何以措手足于其间哉刘平之勇犹不克济此相公之所鉴也是则系国家之安危生民之性命某岂可不自量力而辄当之逺虑近忧先圣之明训何敢苟宠禄之福忘丧败之祸耶某谓朝廷用儒之要莫若异其品流隆其委注众皆望风凛畏以济边事比夫改为武帅与之参用功相万也某谓相公弼谐于内在天下安危之事不得而让也某辈奔走于外经画百事亦不得而让也某今日避此命者岂偷安之人哉诚有所存尔为国家先重其身而安其心赖相公坐筹于内某辈竭力于外内外协一奉安宗庙社稷以报君亲以庇生灵岂小节之谓乎恭惟相公与二府大臣同忧天下之时必能恕狂者之多言采愚者之一得某胷中甚白无愧于日月无隠于廊庙惟相公神明其照某岂得而昧之干冒台严卑情无任危切之至不宣某惶恐再拜
上枢密尚书书
某启（云）（云）伏惟枢密尚书台候起居万福某奔走道涂疲困已甚加应答文移中夕不寐无暇撰修谢启伏増惶惧某久在江外职业无可惟望废退以遂麋鹿之趣而朝廷过聴越次寄任拳拳负荷不能无忧今至延安北入金明视城垒之役且欲深见边事戎马之后原野萧条金明北百里之间元有塞门栲栳二寨并李士彬下蕃部寨二十六所悉已荡去尽没蕃境人不敢诣又此间随川取路夹以峻山暑雨之期湍走大石秋冬之流屈曲如绕一舍之程渡涉十数山川之恶诸处鲜并兵马出入所宜慎重又将帅无谋不务训练坐困粮道惟请益兵兵聚城中无舍可泊人马暴露时苦寒凛库缗空虚不议营构守御之术寂寥无闻张龙图言累陈乞只愿领郡求免军马之务诸将何禀焉某已有奏章乞别选人段待制西人所望无出右者明镐亦知邉事颇见疚心如佥议未谐即某不敢避儒士之算岂能决成但一方之忧未有当者此夙夜切切不得已也秋霖弗止禾穂未收斯民之心在忧如割近分擘延安兵马作六将教习由鄜州之始其于利害奏牍具焉某卵翼门下虽竭心力常惧贻知已之羞此所以罄其短拙而不知朝廷可否之意惟待罪而已尚逺台座（云）（云）
与省主叶内翰书
某顿首窃惟皇上念天下之计至大至重思得良大夫主之故寤寐合下之贤复有此拜而人莫得间之忧国者可不相庆然天下之计其难久矣自李唐中微天下多事诸节度各聚州兵据征赋以自支故有尾大不掉之衅起矣此非唐之本谋但四方纵横扑灭不暇故因其有功而分裂之盖不得已也皇朝开造天下特革其弊重兵聚于京师至于诸节度之兵亦皆赡于度支诚长世之策也然祖宗之初约天下之入以周其用则倍有余矣而八九十年间朝廷全盛用度日滋増兵颇广吏员加冗府库之灾土木之蠧夷狄之贪水旱之患又先王食货之政霸王之畧变通之术不得行于君子而常柅于羣吏则天下之计宜其难矣某出于孤平感遇非浅亦尝面陈君天下之计而应和者寡故不得行及其居外固当不复为言今阁下再领大计必欲尽心为国家逺图是君子可行之时非羣吏之可柅也某欲笔削于左右请公自行之则虑搢绅多言谓合下力革前数君子之为以结上意又欲言于朝廷俟当合下主议之亦惧获晩节躁言之谤以故迟迟而莫能发但媿致身有余报国无状尔愿合下熟念天下长久之计考前贤至当之论则必变而通之非俟某之云云也残暑惟自重为祷不宣某上
又
某启近辱真诲答以报之自信之心弗改于旧此金石其诚对明神而无愧天下识者所以重道卿之髙正为此矣然国之安危存亡系于其人正人安则王室隆正人危则天下忧故君子安其身而后动易其心而后语所以身安而国家可保岂特厚于已耶汉李膺之徒黒白太清而禁锢戮辱虽一身洁清千古不昧奈何邪正相激速天下之祸汉室亦从而亡之仆以为与国同忧之人宜弗为也如与国存亡则有视死于鸿毛者岂特轻其已耶今上睿圣至仁惟股肱协徳则尧舜同功天下为寿前者数君子感遇激发而髙议直指不恤怨谤及羣毁交作一一斥去虽自信于心未足为耻使太上用忠之意谓吾道无可信者此不为重乎道卿能不鉴此宜其与国同忧无専尚名节而忘邦家之大则天下幸甚幸甚不宣某顿首
上吕相公并呈中丞谘目（知苏州时）
