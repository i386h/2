<!-- { "loadSidebar": true } -->
    右，伏以月维首夏，气吐正阳，一人庆诞之辰，万国乐康之日。臣某属连枝叶，守在边陲，睹河水之既清，知冬松之益茂。前件马并鞍辔等，安其驯教，考以精诚。敢缘九族之恩，愿续万年之寿。干冒宸，无任战越。
    ○第三状
    右，臣伏以大电绕枢之辰，普天咸庆；神光照室之夜，匝地同欢。臣限守边陲，未朝□阙，尚想河清之色，如闻里社之声。前件马鞍等，久似柔驯，皆经考教。任土作贡，惭述职於微臣；如日之升，愿并明於圣主。千冒陈献，伏增战越。
    ○第四状
    右，臣伏以里社既鸣，斗枢爰电，诞生元圣，允叶纯阳。实万国同欢之时。而千龄兆庆之日，臣某限从边役，违奉天慈，饮河每挹於清澜，向阙遥瞻於紫气。前件鞍马等，骏非金骨，丽乏锦鞯，惭无照地之光，愿献呼嵩之寿。干冒陈献，伏增战越。
    ○降诞日为杨大夫奏修功德并进马状
    右，臣伏以居至道之尊，其唯元命；助无疆之祚，亦在胜因。是以千年为庆诞之期，百福有庄严之义。伏惟皇帝陛下以文武道，为天人师。降生於纯阳之月，缵承於大宝之位。效祉而四夷奔走，流欢而万国讴歌。臣某职在监司，土无珍异，恨无以拜上元之庆，酬厚载之仁。敢伏普通，转修经戒。仰申诚恳，以就有为之功；上为圣神，庶资无量之寿。其马久令教习，颇似柔训，愿承内厩之恩，以备属车之驾。干冒尘渎，不任战汗之至。
    ○进宪宗哀册文状
    右，奉敕令臣撰者，臣今撰了，谨连如後。窃以扬先帝无疆之德，荐陛下罔极之恩，宜择能者，永垂不朽。圣意以臣备位相府，策名文场，忘其庸虚，赐以撰述。顷自哀迷重叠，心绪摧落，虽磨铅雕朽，已竭其精诚；捧日窥天，难穷其高远。干冒封进，无任悲跃屏营之至。
    ○进金花银樱桃笼等状
    右，伏以首夏清和，含桃香熟，每闻采撷，须有提携，以其鲜红，宜此洁白。前件银笼并煎茶具庆等，羡馀旧物，销炼新成。愿承荐寝之羞，敢效梯山之献。其通犀毒瑁上药等，买并依价，采皆及时。诚非珍奇，恐要聚蓄。勤奉丹款，不敢不进。
    ○进白蕉状
    右，伏以半夏欲生，正阳初王，将胜时热，在新其衣。前件白蕉，先时织成，依价市得；光虽让雪，疏不碍风。愿充当暑之服，爰申任土之贡。干冒宸聪，无任战汗。
    ○进异马驹状
    右，臣得征马使穆材状，谨具毛色如前者。臣伏以行地之用，莫神於马，擅华名者则众，效奇质者甚稀。伏惟陛下广大际天，高明配日，殊祥竞发，休祉荐臻。前件马禀天驷之精，体坤元之德，毛拳惟细，鬣赤而高，尾掉肉而蜿，额带星而倜傥。臣谨差虞候辛峻专往覆视，俱如前列，峻□双瞳有耀，四蹄如削，宛然天产，定是龙媒。允协建午之辰，光昭太乙之贶。臣见今就太原府养调旬月，稍任行步，即专陈献，谨差某官闻奏。
    ○为太原李说尚书进白兔状
    右，臣得岚州刺史赵挺六月二十九日状称，岚州合河县太平乡大庆村收获前件白兔，差行官李希林送到者。臣谨按《瑞应图》曰：“白兔寿千年，满五百则色白。”又曰：“王者恩加耆老，则白兔见。”臣伏以白惟正色，兔实仁兽，来皆有为，出必以时。伏惟陛下圣寿无疆，神功不宰，是故太阴精魄，降以为瑞。皓质玉立，素毛霜垂，清明不让於殷狼，皎洁可齐於周鹿。况村为大庆，乡号太平，无为而成，不索而获。协元符之一气，彰皇德於千龄。虽标中瑞之科，实应太庙之曲（一作典）。臣忝守藩（一作方）镇，睹兹休祥，无任跃欢庆之至。
    ○第二状
    右，贞元十二年六月，岚州刺史於州界太平乡获白兔一只，臣已并图进献，毙於中路。惜其诞生灵质，不达明庭；诚意所求，祯祥荐至。今又得状，宜芳县孝义乡百姓王贞收得前件白兔送到者。臣谨按《瑞应图》云：“王者仁及鸟兽，则白兔见。”臣伏以兔之为兽，狡者多；兽之有毛，庞杂者众。臣观前件兔，皓然养素，恬尔守柔，处群萃以自殊，抱贞明而不污。皎如叠雪，灿若凝霜。克生孝义之乡，实表中和之化。伏惟皇帝陛下恩覃动物，泽及毛群，方宏三面之仁，果应千龄之瑞。若非上天慈惠，下土清平，则安得四年之中，再见其地？信可以ゼ皇上之懿德，荐臣子之明诚，昭彰可徵，如答。臣睹兹洁朗，宛在封疆。踊跃欣欢，实倍恒品。谨遣某官某并图随状奉进。
    ○进异鹰状
    右，臣所管采捕得前件鹰，两翅齐肩，双翎对忄双。虽非神俊，稍似瑰奇。以臣微诚，辄敢陈献。风霜之後，傥或得用於三驱；鸟雀之中，曾冀成名於一掷。干冒宸，无任战越。
    ○奏太原府资望及官吏选数状
    右，臣得司录参军李旦等状称，前件府名三都，望同两府，吏曹近日稍易旧规，格限之中，增加选数，特乞奏闻者。谨检开元十一年正月二十八日敕，置北都，府县资望，并准京兆府、河南府，中间吏曹暂有降下，前使王缙、薛兼训、马燧、李说并有举奏，寻蒙复旧。今准三月十五日敕，停减诸州府双曹司录判司及甲曹参军，特蒙敕旨，京兆河南太原三府不在减限。伏以太原府龙兴盛业，天启雄藩，有义旗起建之堂，为仙驾留游之地，官标留守，驿署都亭。典章甚明，制度咸在。数年来吏部选格，不同京兆河南两府，官资稍下，选数则深。掾吏诸臣，恳有披诉。傥徇从权之义，恐乖仍旧之规。伏乞圣慈，特敕吏部，准元敕与京兆河南一例处分。
    ○奏教习长枪及弓弩状
    右，淮泗寇犹或未除，天下人臣，皆思奋击。臣伏以射渠魁之目，劲弩为先；舂大憝之心，长枪是切。比虽兼习，多不专精。臣今选定前件官健，取八月四日於城东起教，不敢不奏。
    ○奏排比第二般差拨兵马状
    右，臣伏以逆贼吴少诚，孤负圣明，作为奸乱，尚延晷刻之命，未即雷霆之诛。天下人臣，皆同愤激。况臣任当旄钺，誓埽烟尘。割肌肉以资军，亦无所苦；执干戈而卫国，惟恐不堪。况将士等忠，义居心，坚刚挺质，勇於战阵，乐此征行。臣谨差前件兵马如前，其资装器械，一事已上，并无所阙，续具发日闻奏。仗其忠顺，兵气自雄；谕以功名，众心皆励。矧兹穷寇，非足劳师。伏望天恩，不至忧轸。
    ○奏教当道兵马状
    右，臣伏以不教视成，为国之蠹政；有备无患，前王之格言。今吴少诚叛涣汝南，凭陵淮右。虽乌鸢啸聚，见弹已惊；而枳棘萌生，须锄其本。昨臣所陈章奏，愿往讨平。及奉诏书，但令排比。在军中之百事，诚有旧规；以麾下之万人，要知新令。谨取今月二十五日於东城准敕教习，至二十九日大设後各勒归本镇，不敢不奏。
    ○奏差兵马赴许州救援并谢宣慰状
    右，中使臣希倩至，伏奉诏书，兼宣恩旨，慰问臣今差前件兵马者。臣伏以吴少诚内怀奸诈，上负圣明，因幸邻丧，遂亏臣节，提携逆党，逼迫孤城。凡在忠良，不胜愤切。况臣谬居方镇，便合讨平。伏蒙陛下委曲照临，丁宁诲谕，感概而毛发尽劲，愤启而肺肠皆激。诸军会合，计日翦除。当道兵马差定讫，已具列状奏闻。
    ○奏百姓王士昊割股状
    右，臣得太原府牒，前件人为母阿张患病，割股奉母，其母所得疾渐损者。臣伏以登於大孝，在礼为难；忍其甚痛，於人不易。王士昊长於市井，利在锥刀，誓以诚明之心，疗其羸老之疾，割肉於股，馈羹於堂。信可以感通神明，风变人俗。某猥司廉察，获守方隅，以此至性，恐须旌表。
    ○奏榆次县冯秀诚割股奉母状
    右，臣得太原府牒，前件人为母久患，割股奉母，所疾渐损者。臣差当县主簿刘戡检验得状，具如前申者。臣伏以纵螫及肤，口犹难忍；援刀刺骨，心岂易安。前件人出於畎亩之中，长在草茅之下，天生仁孝，日用元和，忘甚痛於己躯，期有瘳於亲疾。人伦共感，名教所宗。斯实陛下仁奄周王，孝逾虞帝，陶蒸动物之性，启迪仁人之心。况臣守在方隅，职司廉察，据其至行，恐合称。
    ○为人作奏贬晋阳县主簿姜钅术状
    右，臣刘氏堂外生，即故硖州刺史伯华嫡孙，左补阙某第三女，是臣亡叔庶子绛州刺史勋外孙。父身早亡，臣妹多病，遗孤寡妇，无所依投。及臣总戎，来相依止。臣见其长成，须有从归。其姜钅术久在太原，曾任主簿，诚非匹敌，误与婚姻。岂料如兽之心，同人之面，纵横凶悖，举止颠狂。旬月之间，豪横备极，恶言丑语，所不忍闻。有忝祖宗，难施面目。臣以为夫妇之道，无义则离，因遣作书，遂令告绝。矜其愚下，拟许生全。而将校等二十三人，播进於庭，确论其事，具如前列，请以上闻。虽忍孤儿可欺，其如众怒难息。特希窜谪，以雪冤疑。千冒宸，伏增战越之至。
    ○为人作请行军司马及少尹状
    右，臣适蒙恩奖，获守方隅，力小任大，常忧败累。伏以行军司马相副之职，知府少尹共理之官，未得其人，久空此位。每平均征赋，缮理边陲，实藉通材，以分重寄。伏惟陛下察臣心之恳款，知军务之殷繁，选於中外，为此副贰。陛下所用，即臣所知，苟获同心，庶无阙等。谨遣某官奉状奏请。
    ○奏节度使等带器仗就尚书省参辞状
    诸道新授方镇节度使等，具弩抹带器仗，就尚书省兵部参辞。伏以军国异容，古今定制，若不繇旧，斯为改常。未闻省ト之门，忽入弓刀之器。郑注外蒙恩宠，内蓄凶狂，首创奸谋，将兴乱兆。遂致王、郭行馀之辈，敢驱将吏，直诣阙庭，震惊乘舆，骚动京国，血溅朝路，尸僵禁街。史册未书，人神共愤。既往不咎，其源尚开。前件事宜，伏乞圣恩速令停罢。如须参谢，即具公服。
    ●卷五百四十三
    ☆令狐楚（五）
    ○荐齐孝若书
