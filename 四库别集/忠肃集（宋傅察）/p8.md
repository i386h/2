<!-- { "loadSidebar": true } -->
　　伏审显膺睿眷诞布除书辍从真馆之优入赞东台之重士夫交庆逺迩同词恭惟某官识造机微学通伦类蚤遇休明之运荐登枢近之聨逺略壮猷卓尔经纶之志硕徳重望隠然公辅之才出入备更功效益着肆颁异数允荅殊勲顾慙衰朽之资谬窃藩宣之寄大钧坱圠方咸遂于羣生厦屋帡幪愿永依于巨庇
　　代都仲宪贺中书侍郎啓
　　伏审光奉纶言入参机务真贤用而天下治将均四海之休有德进而朝廷尊实为多士之庆恭惟某官辩智闳达仁爱温良髙风无愧于古人雅望久隆于当世北门待诏陋严徐贾马之文左辖持纲擅魏杜戴刘之美继宣劳于外屛复就逸于真祠直道以行嘉猷屡告果膺睿眷亟降恩书登处俊于朝葢资逺识任元超以政岂借多人方将弼亮天工缉熙帝载建万世之长防为一代之宗臣某夙荷眷私属将使指庇身无地知厦屋之帡幪运物无私播大钧之坱圠其于欣颂曷既敷宣
　　代贺右丞啓
　　伏审钦承诏綍擢贰政机大厦方成朝廷増重洪钧所播海宇防休窃以黄帝宏天道以明民风后恊吹尘之契髙宗师古训以建事傅説膺肖象之求葢君臣之遇合至难然天人之变通无间惟精神之运黙得于万物之先故政化之隆终成于千龄之防亶复昭于盛事宜间出于异人恭惟某官学穷六艺而发为典丽之文才备众长而飬以恢闳之德夙简宸衷之眷潜符帝赉之祥茂实英声雍容徧跻于华贯忠言劲节慷慨思济于苍生时咸徯于经纶士久瞻于领袖果兹超拜益侈异恩方将超唐虞之纯风弼乃后于彞宪兴周召之遗业扬茂化于醇醲然后进登上宰之荣永作太平之辅斯言有证舆诵所同某仰荷眷怜俯深庆赖属沉簿领逺分刺史之符愿采民謡继上贤臣之颂
　　代贺开府相公啓
　　伏审睿眷酬勳诞扬涣号隆名锡宠增焕具瞻凡叨坱圠之恩咸集帡幪之庆窃以将相之器兼乃中外之权极文武之选于一时等威仪之多于三事茍非社稷之卫孰为邦家之光恭惟某官冠冕儒林栋梁帝室学造六经之奥行包九德之纯出入三朝陈万世之长策雍容三府凛一代之宗臣授节斋坛领祠真馆折冲枕席之上运筹帷幄之中禁幄横经上论尧舜之道家庭聨蕚逺符周召之风肆推不世之才益懋无穷之业衮衣赤舄参华鼎足之司豹尾神旗增壮辕门之势见闻所暨朝野同词某晚学无闻效官有守开公孙之閤虽莫预于曵裾登元礼之门愿早谐于望履辄通尺牍仰布寸诚瞻抃交欣敷陈防既
　　代贺太尉啓
　　伏审髙秩厚礼诞昭懋赏之规盛徳谦隆荐布陈情之牍顾佥言之载穆宜涣号之莫囬伏惟某官服勤王家纪功帝籍杜预智计毎登将相之俦邓禹文明深执忠孝之节奏七纵七擒之略扬百战百胜之威殱厥渠魁解挛索而夹砧斧屈此羣丑弃兵弩而持钩鉏岂惟草木之知名坐觉山川之改色鸠鸣鹊乳追还乐国之风蜗舍枭巢尽荡妖氛之俗伟兹异绩夐掩前闻王曰还归程伯定驿骚之众我行永久吉甫均燕喜之思亟奉三接之恩荐被十行之赐槐庭议叙密陪四辅之聨玉帐论兵益耸一军之听仰宠章之狎至知福禄之鼎来驰庆未遑移书先及倍荷眷存之厚交深愧怍之私
　　代石提仓贺中丞啓
　　伏审显膺茂渥诞布明纶辍从华省之尊进直南台之重士夫交庆逺迩同词惟上圣之保邦掩前王而图治用贤人而行善政既加惠于羣生好忠谏而悦至言将广延于众议眷兹风宪之地实为纪纲之司激浊扬清下察百僚之过防愆紏谬上裨庶事之微必资直亮之才乃副简求之意恭惟某官学穷道奥识造几先出值明时亟登要路风采闻于天下名声重乎朝廷崇论谠言善谏同乎王魏尽忠纳善嘉猷合乎臯夔易地皆然无施不可暂居武部还总中司周处直笔以震权豪薛宣执法以分黑白不惩自肃凛然礼义之风持平无私端若权衡之器懋昭贤业永保荣名某夙荷眷私属将使指莫遂门阑之庆敢忘竿牍之修
　　代贺盛运判啓【自本路常平以赈济有方就除运判】
　　伏审宠陟文阶就陞漕计风声所暨岂惟耸列辟之瞻眷遇有加葢将为多士之劝惟常平之政令实神考之规模当嵗丰穰必广储以抑兼并之室及时水旱将振廪以济穷乏之民能使德意之究宣允赖材猷之肤敏迨其成绩宜有异恩恭惟某官雅性淳融清标濬发练达当今之务博通前古之宜蚤自结于主知荐出更于使事自临东道亦既淹时属丰沛之阻饥方圣神之轸虑明诏每下常恐一夫之忧硕画既陈果为诸道之最载懋勲庸之典益摅邦国之谋席是宠光竚登禁从顾如衰朽尝奉诲言欣幸交深敷陈罔既
　　代贺韩漕除直秘阁啓
　　伏审宠膺睿渥进直书林纶命敷闻既耸列城之望使华增重实为多士之荣恭惟某官厚德镇浮髙风迈往多识前世之载博通诸家之书简在帝衷荐更剧任飞刍挽粟方资转漕之功揽辔登车已着将明之效眷此典籍之府允惟英俊之躔自非天下之名儒莫预朝廷之妙选簪笔持槖行跻法从之聨袭紫传益懋前人之烈顾惭朽质幸假余光驰庆未遑移书先及其如愧喜曷易名言
　　代都仲宪与新提仓啓
　　伏审显奉宸恩出将使指侧闻成命大慰羣情恭惟某官才为吏师学穷道奥身端行治蚤膺俊乂之求功着职修久擅循良之誉眷常平之置使实神考之大猷总敛散之权所以惠民而富国重刺举之任所以佑善而惩奸允资成徳之髦式副选贤之意况兹东道密迩上都揽辔观风已肃范滂之志驻车决事伫闻朱博之威顾惟衰朽之姿获奉诲言之末其于欣幸曷既敷宣
　　代余帅贺潍守啓
　　伏审显膺中诏出守近邦师帅得贤士夫同庆伏惟某官性资纯粹学问渊深蚤发防于圣时亟跻荣于要路卓尔公忠之器凛然劲直之风果奉宸恩俾宣王化虽望之之德葢雅意于本朝如张敞之才岂久处于闲郡行被荐延之宠入跻侍从之聨驰问未遑移书先及仰荷眷存之厚徒深感服之私
　　代文帅贺淄守啓
　　伏审光膺中诏移守近邦布政颁条方拊循于善俗望风引领徒渇仰于髙标未遑竿牍之修遽辱缄题之贶伏惟某官性资恺悌材术通明经行称于朝廷议论冠于宗室承流宣化式资共理之猷亲仁善邻庶假余光之照惟圣神之在御思俊乂以旁求宜有褒书以孚舆论愿言调防少副颂瞻
　　代文帅贺郡守啓
　　伏审恭承帝诏出守侯藩舆论翕然休声借甚伏惟某官深诚许国厚徳临民学独造乎渊源行不逾乎阃域荐更事任蔼着劳能果奉宸恩宠分郡守承流宣化方观政绩之成登明选公伫听褒书之下未遑驰问先辱移书荷眷意之甚隆激懦衷而增愧
　　代文帅贺卢君佐啓
　　伏审拜命中宸分符东土周旋闾里熙然民物之繁怀想风仪邈尔山川之阻岂期厚礼逺辱移书伏惟某官夙以才能荐更事任顷被光华之选复膺师帅之求任职居官益懋贤人之业承流宣化伫观循吏之风方上圣之有临收羣豪而并用即期褒召用副舆情
　　改京官谢宰相啓
　　钧最吏曹初无善状挂名闺籍猥奉明恩顾惟缺然何以堪此窃以六卿之长实总三铨之流审才艺以叙官宜明赏罚以诏吏治程功积事既立限年之规举贤援能尤严荐士之法是将率世而厉俗岂惟激浊而扬清矧由选甲之冗员躐寘朝行之通秩必脱頴而出者乃拔茅以征焉葢其责之甚详则夫得之匪易固有耆艾之士连蹇而无成宁容委之人循縁而妄进如某者长蓬茨之下乏甔石之储疲輭奚胜朴遫莫数思竭其不肖之力自托于无能之辞惭师友之渊源仅成渉猎窥文章之林府莫望籓篱挥毫轩陛之前接武搢绅之列少而自喜谓青云之可期长乃无闻顾黄卷而兴叹栖迟五斗俯仰十年沉迷刀笔之徒劳商榷米塩之细务悉匪异时之习类皆俗吏之能勉尽瘁而力行惟固守以静俟众方攘袂而趋者已独敛袵而避之每惧非才自贻罪戾岂期公举谬以名闻方当综核之期滥预甄陞之典枫宸旅进再瞻日月之光纶诰胪传遽被云天之泽循涯自失躐等为荣此葢伏遇某官端委庙堂谋谟帷幄务隆推于众善防求备于一人眄睐咸加价必增于数倍辉光所烛气已变于三春曾经平子之品题必入山公之啓事遂令驽劣亦玷龙光某敢不择地而行奉职以进益励四方之志愈殚十驾之勤虽在阘茸之中不肯碌碌傥与陶镕之末愿竭区区
　　除太常博士谢太宰啓
　　钦奉纶恩擢叅容典量才弗称被宠增羞窃以汉设太常之员序先九列唐分博士之属法止四人岂特赞祀事之仪将使稽右文之典谘询所逮必淹识于旧章望实既孚或浸阶于华贯矧圣神之御极方明哲之佐时朝廷尊崇人皆重内天地交泰士以彚征茍非四海之名流曷副一时之精选伏念某长蓬茨之下乏甔石之储种学绩文栖迟乎道艺之域澡身浴徳偃息乎诗书之门然短绠胡可以汲深而驽足曷胜于致逺虽三余之不废曾一善之蔑闻滥追俊造之游徒劳州县之役宁抗尘而走俗慙逐巧而防妍葢有道而贱贫虽昔人之所耻如不义而富贵亦君子之弗为迹虽愈穷志当益壮夺怀中之绶初同臧氏之亡羊畀望外之官终类塞翁之失马喜庇身之有托系造物之无私此葢某官端委庙堂谋谟帷幄招贤黜不肖既扬于变之风嘉善矜不能益懋兼容之徳旁采搢绅之议曲重埏埴之恩此日行冲得备仁杰之药笼他时毛遂尚出赵胜之锥囊某敢不勉激懦衷克承嘉惠侍门庭而操绂篲方永识于依归披云雾而覩青天愿少闻于謦欬
　　谢承防侍读啓
　　识荆州之面已轻万户之封得季布之言犹重百金之赐矧位隆于两禁而名动于一时拥篲望尘或逡巡而却走曵裾属袂争颠沛以乞怜傥得于眉睫之间遂借以牙齿之论虽在前世亦所罕闻恭惟某官蚤推卓尔之才首副褒然之举深结明主徧歴要津白日青天共仰崔羣之徳太山北斗咸宗韩愈之文自趋召于北扉亟跻荣于东阁闳侈巨衍不特极靡丽之辞深润温纯葢将追典谟之训果奉谪仙之誉伫符梦弼之祥经体赞元入称四辅代天理物上应三台多士倾心庶邦拭目茍非杰出之辈孰当特达之知如某者约结固亡奇朴遫不足数少承世习得免耕获之勤生遇熙宸未学军旅之事区区射防碌碌效官漫逾纪以迄兹顾初心而自失诗书礼乐之际絶企前修簿书期防之间漫成俗吏幸岁时之未暮惟仁义之可师方且投身寂寞之滨安敢妄意宠荣之事徒以乡邦接壤侧聆长者之风况复兄弟同游甞听先生之论辄通漫刺据假温言厠王戎之坐中既乏阮瞻之三语造叔向之堂下曾微鬷蔑之一言退省懦庸分甘摈斥岂谓搢绅之见庆乃传黼黻之误褒惕若神惊赧然汗下此葢伏遇某官中诚接物内恕包荒大臣之报国以人君子之见善如己谓拔十得五庶间获于异能故舍短取长务推隆于晚进某敢不仰承嘉惠俯激懦衷赤鲤随波既预龙门之集青蝇附翼愿从骥尾之游欣抃交深敷陈防既
　　进秩谢运使啓
