<!-- { "loadSidebar": true } -->
　　汤翁爱茶如爱酒不数三升并五斗先春堂开无长物只将茶灶连茶臼堂中无事长煑茶终日茶杯不离口当筵侍立惟茶童入门来谒惟茶友谢茶有诗学卢仝煎茶有赋拟黄九茶经续编不借人茶谱补遗将脱手平生种茶不办租山下茶园知几畆世人可向茶乡游此中亦有无何有
　　闽南王翁重修里社
　　南闽有龙峯下维里居民里名曰兴教民风朴而淳有社昔所建嵗久理荆榛王翁社中彦动以礼法遵谓此如不葺日就圮与堙学校聚生徒朝廷聚搢绅市防聚贾客田野聚农人凡人各有聚不聚事终泯我力虽云薄此社当我新维木固无胫山林可选抡维瓦亦无足河濵可陶钧工匠并手作落成才几旬法律于此读爼豆于此陈信义于此讲孝弟于此申于此劝农事于此赛田神作朝而息暮报秋复祈春爰有诸父老伟然古衣巾防饮日将夕言笑皆恂恂少壮从杖者长防自有伦相与称王翁重我里居仁后人庶勿壊千载传南闽















　　家藏集巻四
　　钦定四库全书
　　家藏集巻五
　　明　吴寛　撰
　　诗五十七首
　　马逺古松高士图
　　寄傲天地间不为俗士知九衢纷车马有足难并驰偶来长松下时复一解頥手持白鹤羽万事付一麾吾心在太古身即太古时所以陶渊明羲皇不吾欺须防白云起青山变容姿即此见世故长歌返茅茨
　　高克明溪山雪意图【此图刘佥宪得之任太防今归沈啔南后有徐天全防克明宋仁宗时人题曰臣克明上进】
　　赤脚真人龙凤姿俯视艺苑时游嬉良工待诏金门里高生前身应画师含毫吮墨立良久自言臣是唐王维平生胸中无一物独有山水能容之郭熈成名乃新进【高宗有诗云克明已死道寜逝郭熈后有新成名】范寛得意才并驰丹青竞巧称院体后来不比宣和时宻竹千冈松万壑苍翠峰峦白湖泺岸傍桂楫何处移磵曲茅堂是谁缚行人暮归天漠漠遥望前村愁雪落船头一老独闲暇诗思分明入寥廓刘侯朝囘过燕市亦复爱画入骨髓偶从太防得此图每一开之心輙喜天全僊翁惜题字评品数行而已矣翁今已逝侯亦亡两洞庭荒渺湖水【翁尝自称大洞庭主人而佥宪家有小泂庭故云】石田多才从后起况有佳儿好文事只今此物欣有托赋诗独愧前人耳宋社久已屋宋画如有神刘侯地下勿长叹楚弓得失皆吾人
　　辛夷牡鸡图为笔翁张士行题
　　辛夷花发照晴川独立春风亦竦然莫惜锦毛加束缚涪翁囊底恰三钱
　　次韵天全翁书遗光福徐用庄雪湖赏梅十二絶
　　永和人物数诸王曲水难胜一野航得似太湖三万顷梅花湾里作家乡
　　不防鴈荡即鲈乡又被五湖勾引忙举棹落梅春雪乱开尊临水玉泉香【吴城西有鴈荡村吴江号鲈乡】
　　我爱涪翁与放翁此翁应在二之中登山临水当年事北郭移舟旧约侬
　　快雪初晴冰满湾长溪未许放舟还坐移月里千株树卧看湖边万玉山
　　新筑吴西白玉城城中长作看梅行锦袍更向船头坐便有神僊世外情
　　不向山人道姓名词中裴度晩年情江南风月无人管天府新除老上卿
　　天落平湖见髩丝傍人休笑放舟迟杜陵野老愁泥滓只许青鞵布韈知
　　雪后船窗向晩开孤山杖屦賸徘徊戞然何处裳影想见坡僊化鹤来
　　湖口无人踏断槎石梁新筑卧银沙如今要识经营意信歩前山好看花
　　太湖莫作镜湖看聚坞铜坑地更寛日暮最高峰上立青天尺五即长安
　　连宵朗月在青空始悟身居大雪中莫唱霓裳羽衣曲人间自有广寒宫
　　为报春风万树梅年年为汝费深杯徐卿况复能相引不尽青山不拟囘
　　陈起东赴官闽中为题松图
　　松有岁寒操北地固所宜何年移孤根种之炎海湄土人反吾疑岂畏霜雪欺不知长养地枝叶恒如斯屈曲赋形质苍古带容姿惜哉仰受防山上苖离离酸甘适众口采摘皆及时岂不见闽产橄榄并荔枝
　　李遵道竹树图
　　蓟丘常共此君游又向人间见小丘满目疎篁连古木偶然临楮忽惊秋
　　墨竹
　　深林不减筼筜谷乱影都归丈八沟最爱长竿如緑玉何年去上钓鱼舟
　　墨牡丹
　　素衣依旧染缁尘京洛相逢已暮春偶忆沈香亭北事恼人偏是画中真
　　夏太卿墨竹
　　今代风流夏太常并刀时复剪苍筤墨君已老湖州逝却喜人家肯筑堂
　　谢孔昭画
　　卢鸿草堂今有无吴中时见谢翁图松风涧水书声合林下高人不可呼
　　史明古过宿
　　故人过我室逺自黄家溪歳暮委巷中旧路浑不迷感此十年内望望各东西斗酒相欵曲自起谋吾妻纵谈遂忘暮日隐柴门低相逢既不易欲别还凄凄挽衣愿少留方牀幸同栖况有坐间客【谓玉汝】行将蹑云梯呼童更洗琖春韭亦满畦是时月初出光辉夺青藜夜久庭宇空鹤迹满雪泥起歩脩竹园擭擭惊乌啼净扫竹下壁为我须留题頽然相枕藉邻家起寒鸡天明返舟楫吴江正流澌
　　题治平寺琬上人所藏巨然山寺图追次虞道园先生韵
　　疎林逗晩照际水扄柴闗中有方丈室翠纳千重山山路多白云滃然隔尘寰倚笻望崷崪展席听潺湲愿邀巨然老置我水石间忘归饱清晖从此终日闲层峦结暝色不逐樵夫还
　　留题治平寺次前韵
　　野岸舣舟楫登登扣禅闗木杪望飞阁半依茶磨山翻嫌栋宇高隔林见人寰石湖分一曲殿脚临潺湲老僧阅梵语趺坐寒云间不知城中人暂到非长闲棹歌答空谷沿流月中还
　　宿东禅寺瀞公房【戊戌正月十日】
　　来为东庄游还作东林宿林下扣禅扉幽径行自熟斋厨夜寂然倦睡杂僧防方牀习趺坐饮我一茶足坐久汤室温洗沐解尘服衲翁故延欵展画更烧烛逶迤水上城突兀月中屋夜静风转号旷野有高木疎雨忽复来春梦不可续端如紫极宫百感入诗腹便当游汗漫安复事拘束晚歳返旧庐为邻岂须卜
　　画虎【时吴中有虎患】
　　是谁捉笔图猛虎出山耽耽气尤怒便欲当前一扼之自笑书生不能武乱山西绕洞庭波山下争传虎迹多千年故事刘琨得何日偶然还渡河
　　隂雨【元旦甲子俗云甲子丰年】
　　春来不独东风颠以隂以雨仍连连岂惟元日到人日又复上交下甲子歳朝传好语东南民力待丰年天时人事有如此囘首朔云増慨然
　　过相城为沈陶庵和天全翁赏菊之作
　　菊花开日是重阳坡翁妙语不可当我云但得花之趣何必秋来菊有黄神僊中人夀且康老年见客才下堂幅巾飘飘映华髪导我直过东篱傍庵居春风定先到已见菊苗三寸长浩歌渊明饮酒章悠然依旧虞山苍素琴无弦旧有例当春赏菊嗟何妨封题一笑报苏子为我转致陶柴桑
　　过沈啓南有竹别业【是日阅李成画又观商乙父尊下有铭】
　　系舟高桞下又是十年余遥踏无媒径重寻有竹居笔精知宋画器古鉴商书前辈题名在风流邈不如
　　与啓南游虞山三首
　　夜宿相川口清朝唤舟人舟人请所之指彼虞山垠山如知我来笑迓野水濵蔼蔼春雨余翠洗云中身我亦重兹山竦然正冠巾虞仲骨已朽高名宛如新悠悠松间路吊古在兹晨放舟转山塘行行自知津春服亦既成庶以适此春
　　我本不饮人爱山如爱酒春游亦易事出户即掣肘决防为此行所幸得良友譬彼足病弱扶掖乃能走虞山遥在望岂意落吾手侧足乱石间纵目平湖口赏心虽云乐吊古怅然久丹井事有无刻铭覆华构如何梁昭眀书台蔽林薮【山下有葛洪丹井宋学士景濓为铭又有昭明大子读书台】
　　斜日下岭西落霞满川上晩色催人还轻舟复揺漾佳山难为别持酒忽惆怅悠然一囘首舟尾叠青浪故人知我怀捉笔冩其状怀土心未除移山力何壮便如王维诗终南亦堪望流观入中夜鼓枻起高唱
　　题啓南所藏林和靖手简追次苏文忠公韵
　　西湖处士林君复结庐近傍湖波渌百年何物独伤亷墙下梅花緫寒玉满城烟火十万家未信谁人能脱俗壶酒嬉春拾翠钿歌钟入夜烧红烛独教老鹤闲应门走傍湖隂濯双足高平范公遣使来寄以新诗胜餽肉风节文章厚与淳两句平生成实録才多墨妙更入神只许唐翁和高曲果然遗墨似其人如倚清风扪瘦竹惜哉甫里天随生不趂斯人书杞菊
　　题啓南写赠袁徳纯同年万壑春云图
　　袁卿高爽不可攀平生眼底无吴山肩舆偶度支硎岭俯视龙池才破顔前山后山作屏几千歩横冈铺翠被向晓浓云触石生当春好雨从龙起吾乡沈子今王维笔端万壑能移之图成欲赠袁卿去却请我辈仍题诗天台鴈荡东南有卿昔好游曾遍走县斋昼静对新图从此不须开户牖
　　赠袁徳纯别
　　太平肇为县乃自黄岩分阻山且薄海土俗殊狺狺持牒好争讼于古已有闻虽云士风美甘露难救焚幸哉百里宰一朝得袁君君来坐堂上顔色无戚欣谓民如丝然治之岂宜棼清节我自持济以慎与勤逾年能化服相顾归耕耘公庭昼寂寂凭几西日曛犹恐耳目隘适野访忧瘽肩舆之所至如渇皆醺醺君本廊庙器壮年蹑青云胸中十二防献纳同河汾小试出等流信矣光斯文今兹报政还道经吴淞濆自庆忝同荐诗以扬其芬
　　出阊门与陈味芝诸公送徳纯舟经山塘登夀圣寺阁时雨初霁西山益佳还饮舟中为陈允徳题啓南所写春壑晴云图是日文宗儒谈龙事甚异故及之
　　偶闻客谈万山中灵湫一勺能藏龙春来佳气满空谷想见龙起云争从谁驱雪浪荡我胸蓦然吹散浑无踪半塘雨过登高阁引手欲摘青芙蓉
　　秋林高士图
　　风囘木落多霜降水流漫高士谢俗尘溪头独来惯班荆成坐久天日喜清晏野旷山尽出隔岸殊可辨度岭识樵夫遥知有云栈王丞在北垞桞子游南涧山水乐亦同君应免讥讪
　　赠张汝弼知南安
　　阙下五色云烂烂非烟雾吴防天东南却因风吹度夙禀泽物心终为济时具迢迢大庾岭人出南中路既滋九龄松亦复溉梅树触石此其时终焉遍天下揽之愿少留飘然不予顾
　　杨太真剖瓜图
　　深宫六月凉风至纨扇团圆夺秋气却恨君王赐浴迟华清水热通宵沸金刀手弄云鬟低杨桞楼头日已西莫夸碧椀红瓤美玉齿病来憎瓠犀
　　题萱草图为从母张孺人六十之夀
　　北堂慈母坐薰风萱草当阶见一丛莫向洛阳看旧谱此花真是夀安红
　　题刘佥宪廷美写遗啓南画
　　寂寂茅亭下悠悠野树边扣门无俗客题句有诗僊虎迹黄泥坂鹅羣白石泉相城囘棹后画里故依然
　　山行十五首
　　过横塘
　　夏半横塘风日多画船载酒压晴波高田得雨皆秔稲长荡翻云足芰荷未必他年成故事也须随处结行窝悠悠十里城西路此是登山第一歌
　　谒韩蕲王墓
　　家国何多难推寻为蔡童嬴秦方逐北周室竟迁东江左朝廷在淮南驿骑通天终怜宋土时则有韩公一剑横天外诸畨在目中南云当箭镞黄盖走艨艟伐越期成霸于濳耻防戎萧墙狼防尽野穴防羣空聚米筹三镇开门待两宫齐王真济美鄂国与争雄有诏从中制惟诗咏内讧闲游嗟我独和议约谁同殉塟长弓劲题铭片石穹龟趺呈细刻龙额表孤忠草树樵苏断粢盛享祀丰神灵悬皎日生气亘长虹异代今全盛当论保障功
　　望穹窿山
