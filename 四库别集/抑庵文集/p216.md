<!-- { "loadSidebar": true } -->
　　呜呼我祖母李夫人之徳之在王氏者非独保养直兄弟使得祀其先虽祖宗亦赖之以克安于地下盖有罔极之恩焉此直之所以惓惓不忘也是用书之以告于后嗣我先祖竹亭公初娶陈夫人陈夫人卒而以夫人继我先妣欧阳夫人事之以孝敬恊徳一心以治其家故先祖及先考肇庆公皆不以家为累而得娯意于文章先祖卒之明年先妣夫人亦卒室无媵侍直兄弟皆幼所恃以生者我祖母李夫人焉耳李夫人亦笃念之如所生饮食饥饱衣服厚薄风雨寒暑起居出入防其过备其不及虑其危而图其安盖未甞顷刻忘于怀也逮五六嵗使从曾先生仲章读书甞以懒废业则咈然怒然泣下曰读书尔世业尔懒不学将甘为小人乎每宿戒先生俾清晨过家监督之入学爱之至期之逺唯恐其废也然心虽勤而无外患及先考丁外艰以起复违期谪安庆同姓之亲思夺其产业而我祖母夫人始有大患若不可容者初则诱以甘言欲迎养于家与其母同寝处夫人曰吾欲守吾弊庐抚吾幼孙尔虽能养吾不欲往也坚拒之乃免时族中有寡母被其诳惑窃取其券而尽鬻其产业卒流落以死其孙坐此遂饥寒不振然后人知吾祖母夫人之先见明决不可及也此计不行则窃卖吾髙祖同产弟故基又谓吾旌表园乃其同业诱致羣不逞剖裂贱售之令各具锹镢来治地有异言者击杀焉夫人骂而前曰吾为王氏老寡妇尔伯与兄在时尔不言有分地今乃与奴辈欲强夺之我死葬此必先击杀我则地可得我活地不可得也众闻言皆惊愕吐舌稍稍引而起去园得完九世祖葬中宁人皆谓吉地县豪彭氏父死谋葬处多出赀求售图富贵其子孙时先考在安庆直兄弟被讼系藩省狱其诸兄弟贪财贿议发中宁墓鬻之惟惮吾祖母夫人乃数言墓地不吉故诸房无兴者而谪戎伍乃三人今二孙被讼祸又不可测曷若卖之夫人执不可叱使去最后使愚戅者一人来曰众议已定尔无子孙何敢沮时直已有子防夫人抱在膝闻之大骂曰今四大房子孙同此祖宗三房欲卖任自为之独留吾一分吾子及孙若不归尚有此曾孙可为坟墓主必不效尔曹违天逆理也寘防于地援杖欲击之走乃止彭氏闻之亦大悟不敢复求售而中宁墓存至今盖是时王氏既衰矣波頽风靡之中独赖我祖母一人其心厚于仁其行当于义憸佞薄恶之徒无以施其巧以守我基业以保我兄弟以宁我祖宗之体魄得庇佑其子孙否则根本蹷拔枝叶殄瘁将沦丧澌尽岂复有今日哉是我祖母实有大造于王氏非寻常女徳之善可比也至于安贫守约艰难困苦未甞有怨尤凡剪制织絍亲戚邻里皆宗之其遗行之美不可以徧书独书其大者如此俾我子孙百世仰之而为女为妇者亦有所师法不陷于柔懦以堕其家易曰坤至柔而动也刚至静而徳方吾祖母有焉若泯没不传则直之罪大矣故刻石祠下庶永永不朽
　　跋金台送别巻后
　　右金台送别诗一巻予为序其首至徳遵诗止作者几人诗凡若干篇皆一时之杰也太宗皇帝稽古右文制作之盛自古罕比名其书曰永乐大典可见矣故天下能书如子源者皆与执笔其用人之盛亦可见矣书成皆命以官皆得効用又何其人才之多也此巻所书盖乡郡人皆修书而得官者其他列名者尤多文章翰墨皆足进身非茍得也子源贤孙直以明经取进士官翰林喜其祖由馆阁发身之官之日送者皆名贤足以为荣观防稡此巻求予识一言噫此前人先友记之义也子孙保之开巻烂然足以表前代交游之美文献足徴可考不诬故题而归之










　　抑庵文后集巻三十六
　　钦定四库全书
　　抑庵文后集巻三十七　　　明　王直　撰赞
　　宣圣赞
　　天生斯民不能使之遂其生必有圣人者出以其道治而教之然后能安其身复其性而无失所者自尧舜禹汤文武周公既没而斯道不行纲沦法斁民生日入于乱至于周之末世极矣孔子生于其时缵承二帝三王之道而不得位以行之天盖使之明斯道以教万世也于是删诗定书赞周易修春秋明礼乐之本恢政化之源尧舜禹汤文武周公所以治教斯民者焕然大备后世帝王莫不取以为法今圣明在位笃信力行民生斯世复防至治之泽者以孔子之道也孔子之道尧舜禹汤文武周公之道也盖如天地之大日月之明四时之错行有不可以言语形容者故曰自生民以来未有盛于孔子也谨述赞曰于穆宣圣道徳尊崇万世之师万方之宗以立天心以建民极佑我皇明永永无斁
　　伊尹赞
　　懿哉元圣起于三聘伐夏救民以定殷命咸有一徳格于皇天自任之重万世称焉
　　傅说赞
　　帝赉良弼傅岩惟肖交修是期朝夕左右舟楫霖雨既罔不宜学于古训百世之师
　　太公赞
　　隠以待时显以致用扬于商郊仁者有勇敬胜则吉义胜则从煌煌丹书百世所宗
　　孔明赞
　　豪杰之才英伟之姿鱼水之合仁义之师汉业未成将星先坠二表犹存后世可嘅
　　程夫子赞
　　天佑斯文笃生先觉践履之真识见之卓正大髙明精严奥博以述往圣以开来学
　　朱文公赞
　　析理之精秉徳之粹发挥羣言以极其至斯道复明如日之升允矣君子展也大成
　　魁星赞
　　史记天官书曰北斗平旦建者魁魁枕参首第一星也又曰斗魁戴匡六星曰文昌宫盖主文章黼黻之事今儗其形容为此图者盖以星之精气为神而文章黼黻皆神主之宜有以耸具瞻也谨述赞曰繄魁星焕天文儗形容图厥真文章辅拂国所珍孰主张是在尔神调元赞化资皇仁
　　寿星赞
　　南极之精有赫其灵帝命是承畀锡长生臣拜稽首天子万寿四方攸宁与天同久
　　驺虞赞
　　驺虞圣世之瑞也盖圣人之仁浃洽于天下由亲亲而仁民以及于草木鸟兽莫不各遂其性然后驺虞之瑞应之此岂偶然哉图记所载曰驺虞猊首虎躯白质黑章其尾之长实参于身不戕生物以自饱不践生刍以自快仁爱之发本于天性故上能施仁而驺虞出焉此感彼应必以其类不偶然也永乐初驺虞见于钧州宣徳中又出于滁州之来安皆笼而献之阙下考其仪状察其性情盖与图记实相符契文祖宣考深仁厚泽由中以达外笃近而举逺四方万国洋溢周徧故天以是彰之也周之文王仁及庶物而开周家八百年之业当时见于咏歌驺虞之诗载之于经可考也然则今之形于赞咏而传之万世岂不宜哉赞曰古称瑞兽惟驺虞狻猊之首身于菟皎皎白质氷霜腴黒花粲若云敷有生诸物弗忍屠安行不践原上刍至性迥比百兽殊天意生此为祯符皇朝声教弥寰区列圣仁泽罔不孚小大逺迩皆欢娯感兹呈瑞来帝都麒麟鳯凰乃其徒祖宗丕阐万世谟神圣相继恢逺图宝歴永与天地俱
　　麒麟赞
　　麒麟仁兽也故四灵之中以麟为首其谓之仁兽者何也盖有角而不以抵有足而不以触虽饥而不食生物虽动而不践生草此其所以为仁且不羣居不旅游声音之发适中黄钟其为灵昭昭也必有圣人在位以至仁治天下深恩洋溢和气充周然后麒麟出焉盖天以类应之所以着行仁之验也是故黄帝之时麒麟育于囿周成康之世麒麟亦游于郊薮载之往牒信然不诬我太宗皇帝治天下一以仁为本而宣宗皇帝复以仁继之四方万国熈然安于惠化之中故麒麟再出于海外而以献于阙庭夫其自逺而至者以见圣仁无逺不达也猗欤盛哉睹兹休徴宜有赞咏谨作赞曰猗祥麟兽之珍维天赋性独以仁有生诸物慈爱均不抵不触安且驯竒文粲粲周满身音声和畅律吕匀我朝继出明圣君鸿恩沛泽育下民四方万国同阳春感格天地孚鬼神伟兹休徴聿来臻百兽不得相儗伦祯符瑞牒昭前闻皇图万世宝命新稽首赞咏播无垠
　　狮子赞
　　天地生物有刚柔强弱之不同者气使之然也西方金气刚劲故其所生率多沈鸷暴悍狮子得气之最劲者也其性质之彊毅气势之豪壮才力之剽捷爪牙之坚利皆非他物所能及肆意横行一日千里虽象兕之大熊罴虎豹之猛猝然遇之皆震慑摧伏磔裂搏噬一听其所为而莫之能遁信所谓雄勇不常者矣人安得而扰之哉惟圣人在位威徳足以服逺四方万国莫不顺从然后此物亦靡然自致我宣宗皇帝之御天下也蛮夷戎狄不间逺迩徳威所临无思不服于是西域以狮子来献拜舞起伏动合人意化其刚暴率为柔良此可见圣徳之大上格乎天下孚于物如此其至也昔唐太宗时康居献狮子虞世南赋之至今传焉是用作赞以扬盛美伟狮子兮百兽雄禀金气兮生西戎天骨诡杰兮莫与同星闪闪兮耀双瞳锯牙钩爪兮攒铦锋毫劲兮防茏毳柔兮防茸声雷吼兮足生风日千里兮无停踪拉食虎兕兮磔豹熊毛羣走匿兮避狞凶遭圣仁兮斯服从大明君兮御宸极万邦宁兮修厥职随贡篚兮来西域化强戾兮归至徳卫天门兮威有赫麒麟驺虞兮与接迹敞灵囿兮足安适太平万世兮绵宝厯述赞词兮示无斁
　　虎赞
　　宣徳年海外诸番国以其水土物来献庭实旅百而虎与焉望之其色正黒如凝碧如染黛又如云之蔽覆而润泽鲜好也在廷之臣皆谓前所未见上嘉其勤诚不之却命置之苑中不以异物为贵也然世之言虎者皆知黄质黒章而已安知南海之外而有虎哉北方之色岂非皇化自北而南之所致与亦不可不以为异也乃为之赞曰南海之墟实为下国有虎生焉匪赤匪白其色维何防之精自北而南降气流形如碧之凝如黛之积又若云油然斯羃圣心广大岂物之珍眷彼外夷是抚是驯置之苑中弭然驯服驺虞麒麟均眎同育嗟惟有众未知其奇何以考之玩此赞辞
　　马赞
　　古称地用莫如马而国君之富系焉盖乘舆之驾征伐之举以及于狩田传置皆马之力也其用岂不大哉故问国君之富则数马以对而他物不与马为国之所重可知矣是以有国家者虽受方国之贡未有不资畜牧以致其蕃者前代逺矣惟唐为最盛其始以三千匹牧于赤岸泽中终而至于七十万有奇而国益富强自是以后鲜或能及也国朝有天下土宇之广物产之富盖视唐犹盛马散畜民间自畿甸以达于西北凡唐监牧之处悉充牣其中生息之蕃过于唐十倍而东西南朔以马来献又相继不絶于是取其尤良者处之天廏以待上之所御龙颅鳯臆权奇倜傥之姿徳循而力强者不可胜计其次以充军国之用备礼仪通制命壮武威盖优优乎有余而饱刍粟伏皁枥者犹云合而雾散盖本于皇上之徳之诚有以致之此太平极盛之世也爰作赞曰马之生禀干刚资国家称富强圣朝牧圉収俊良畿甸西北连边疆房星下照开厥祥日滋月益纷低昻追风逐电淩云翔鸿恩四达雨露滂羁金络绎献玉堂天闲十二龙腾骧郊籍巡省驰康庄仪文充备煜有光武威得此不可当逺逐蜂虿驱犬羊西极若木东扶桑足迹所至俱伏降太平盛业起汉唐作诗赞咏传万方卫风鲁颂同流芳
　　钟馗赞
