<!-- { "loadSidebar": true } -->
　　明道二年公父太师由枢宻直学士谏议大夫守益州崇学尚文振礼让之声召拜御史中丞遂参知国政号为名卿公尝自谏院迁知制诰入翰林充学士亦拜谏大夫为中丞以亮直不廻改侍读学士为环庆路大帅就加端明殿学士移守成都又迁给事清徳懿文陶化旧俗凛然穆然声流江汉父老咸谓贤父贤子先后出入相继其遗化绍功近世未有其伦者昔郑正公之镇兴元创立儒宫开设学校其子宣公复居其位继成前烈殆将三百年江汉之人诵其遗风若前日事今韩氏亦再世镇蜀能懋其功比于二郑之贤古今相照羙哉予故书其事以俟其子孙复有临此都者得以观焉
　　西园圆通颂　　　　　　　　赵抃
　　成都府西楼之西北隅有庵曰圆通中奉观音大士之像廼治平初今史馆相韩公之所建也庵左右前后寒泉曲沼终日潺湲佳木脩篁四时潇洒予再守蜀之明年以其庵庐编竹覆茅歳凡一葺完不能乆屡为风雨所挫于是命工用楩楠瓦甓易而新之又増饰其像而尊安之作圆通颂六首得和者一十八篇因刻石于其右甲寅五月一日序
　　常现宰官身肉眼何曽识刀头劒刃上运出慈悲力妙音观世音不可以识识量等大千界始见圆通力唐相造华林亲逢善知识虎退提数珠念彼观音力问对朕者谁祖师云不识大士已渡江劳他志公力世间何为苦众生有业识闻声悉解脱方便神通力凢夫具足法迷悮随六识一入自在门不费纎毫力
　　和　　　　　　　　　　　周直孺
　　宰官説法时定有何人识一物不随身从来知省力如何是妙音知有人方识双眼不曽眨自有擎天力华林有二虎裴公自不识更向数珠求情知空费力少林靣壁人梁帝安能识廓然无圣语至今不得力祖师昔有言皆由心意识应湏浄五眼然后得五力凢夫与圣同一尘具众识得到无为处摩诃般若力
　　和　　　　　　　　　　　呉师孟
　　世间有几人见到第八识应现无量身方信圆通力一切众生心皆有佛见识闻声得圆通岂是耳根力有物等虚空问人多不识特地纳湏弥何尝用气力镇日在眼前昧者无缘识欲转大法轮要湏慿十力自己妙明心却问人求识讨迹逐飞禽奔驰徒费力圆通作用时常被真如识日转一藏经却得无言力
　　和　　　　　　　　　　　　侯溥
　　人人有圆通人人不自识但能观自在无劳运心力观音十九身显现无人识三千大千中具足神通力比丘垢疥多三藏不能识直待传心经方识观音力千眼观世音正眼如何识能向此中防还因明眼力无色声香味乃知无意识忽然得超越观音妙智力言圆亦强名言通未真识无圆复无通是大圆通力
　　嘉祐油水颂　　　　　　　　苏轼
　　熈宁元年七月二十八日元叔设食嘉祐院见召谒长老观佛牙赵郡苏轼书
　　水在油中见火则起油水相搏水去油住湛然光明不知有火在火能定油水尽故若不经火油水同定非真定故见火则起
　　仆尝与子瞻学士防食于嘉祐长老纪公之丈室子瞻识其行于壁又书水去真定之喻十二言于其所谓禅版者纪曰壁有时以圯版有时以蠧不幸而及于此则吾之所寳去矣我将寳其真笔而摹其字于石垂之緜緜使观者知大贤之所存熈宁四年八月九日河南侯溥书
　　赠成都六祖沙弥文信颂　　黄庭坚
　　尘是文信界是沙弥积尘成世界析界作防尘界喻人天果尘为有漏因尘因因不实界果果非真因果皆如幻堂堂出世人
　　温江县二瑞颂　　　　　　杨天惠
　　温江故成都逺王畿三千几百里有竒葢西南偏邑也政和二年夏六月有嘉禾产于严氏之圃凡二本是歳十二月复有甘露降于学官之柏凡三日乡以白县县以白府府遣从事即县覈状皆有实可复不诬輙具书若图上尚书省以闻诏下其副尚书礼部藏焉于是前县令臣宗道驰书谕假彭山丞臣天惠曰盍颂诸臣越北阙而奏颂曰
　　于皇御极百志惟叙曰农而农曰士而士尔安廼宫尔宁廼畒恩诏数下仁滂徳膴农饱以歌士喜式舞恊气从之祥嘏如雨廼产嘉禾以庆农扈廼降甘露以幸士子其庆伊何珠穗纷举俾尔瓯寠户有亿秭其幸伊何云液醲湑俾尔膏馥濡及婴孺维明明后博临下土相彼多禾均此灵露道拜稽首诞告奔走惠拜稽首盱衡语语敢献稗官以賛蒙瞽
　　寂照庵颂　　　　　　　　　张浚
　　信相禅老显公颇通易学防要其鄊闾宗族为卜庵居予名之曰寂照又系之以铭
　　太极混成全体不露象数既分尘尘毕举夫惟寂然乃能通故一以知万一亦莫覩寂然如斯作佛作祖













　　成都文类巻四十八
　　钦定四库全书
　　成都文类巻四十九
　　宋　扈仲荣等　编
　　杂著
　　四子讲徳论　　　　　　　汉王褒
　　褒为益州刺史作中和乐职宣布之诗又作论名曰四子讲徳以明其意焉
