<!-- { "loadSidebar": true } -->
　　口。由置构之争事。而固结以强主心。卒之形反而势禁。萌寝而患销。故智轧者相示以色季子之使张仪所以仪而易之是矣交疏者明誓以信甘茂之于息壤所以无攻其后是矣。今夫二子之明而申反复之计恐开塞之途未容濡足决蹯之耻祸理属然岂及其身而能止之哉是以君子敦道后黄歇之听。而不悦瞿氏之宾。申如兰之契。收比德之好。不□玷于充诎。何则为益无厌也。夫寗戚嚄唶为仲甫之舌。郑侨一言而见然明之心。何则匡政平俗。小称而远谋。同底于济。不可以谀行合也。至夫佞巧凌谇驾说以游而不相见情便辟諈诿怯疑并骛以逞其捷术倾而气制自以为辨智微才滑稽无戾是以阳虎树人于鲁。亡未出境。而袭逐拘执之矣。董叔系援于范氏。求以自记。而纺于庭槐。今之为交诚能破胸臆出肠腹厉苦口进逆耳效恳款抒切直终与之竭尽无爱于情则左桃可使馁死而不辞。荀伯可使触刃而不悔。何况作色于簟食之微。睚眦于杯酒之间乎。然则虞卿捐印于魏齐。祁奚无德于叔向。又何足为道哉。□吾闻士不虚附名不虚立譊然其口椟鼠璞以十□混鱼目以照乘莫不望而珥之者何则鲛人耻而周客走也首山之铜若耶之锡而为万世宝者以陶冶砻错而出其精光也故仕屈于不知巳。而伸于知巳者。妄意希冀。则燕石珷玞。秪开罪于子春。俯就镕范。则朽柲腐木?毕。风胡薛烛。方接踵而翱翔耳。今夫闾巷之雄布衣之杰挟王公之权怙青云之势仇景云叔佗羽公子宾客从横游扬为誉人慕其声转相倾动是使恬退揖让之士不得雍容高步虽欲责善忠告必将效拉胁折齿于范睢说难孤愤于韩子而未有能回视改听革心易虑者矣是以君子盛饰洁廉。独出于名誉之外。而不牵于流俗之芜秽。以自疏擢乎滒淖之中。故迫穷而相拯恤。无社号呼于叔展。患害而重除怨。楚子剑及于窒皇。许人而不讫于威。解扬死言于无霣。居平顾以庇私。范宣朝夕于訾佑。临利而能推引。文子不好位而受名。相先以含垢。则疾驱而分谤桓子。离闵而不疾。则指楹以平憾季孙。故曰君子淡以成小人甘以坏何则以其思游于霄雿之野而并包于区域之外独开旷荡之观也今壅优□孺子之见沉容悦侧媚之习居同闬而犹倨视长者易严重而骄色使贞介之士与柔佞比肩此原宪所以谢于端木子方所以肆于魏击宁忿于世而孤游也吾闻疚言利者毁其信。伤于行者危其身。公孙不谋于同乘。而师以敌挠。燕人涕泣于丘陇。而言以谲效。子木背信于齐盟。而躬以逢殆。驷带无质于要誓。而世以不逮。今使笃道履素之士。舍其馨烈之性。甘于腥腐之逐。瞙睧于势贵。诱夺于名途颠厥望拜以▲□到底□是当□ 
　　争鼠肝虫臂之获而自伏于粪壤之下则士有鬄剃巾帼妇饰而逃焉耳安有张目出气而犹强颜对朋友者哉 

　　【 奥衍宏侈虽礗砰柲■〈火霍〉而劲骨不劘文中乌□】 

　　明文霱卷之二十 

附录： 

文致（无卷数　内府藏本） 

明刘士鏻编士鏻杭州人崇祯辛未进士是集辑汉魏六朝以至明人所著通为一书不分卷数但别为十有七门诠次颇伤于芜杂（四库全书总目•集部•总集类存目）











●明文霱卷之十四 

　　武林刘士鏻羽石父评选 

　　碑二 
　　墓志铭一 

　　◆碑二 

　　敕建悯忠祠碑 
　　冉子祠堂碑 
　　魏信陵君祠碑 
　　楚西徼治道碑 
　　辽辅国将军朱楚棠公神道碑 
　　晋陵玄言顾仲子之丘碑铭 
　　重修大龙兴寺碑 

　　○敕建悯忠祠碑 

　　汪道昆 
　　忠愍公雅言丈夫负七尺躯。直以狥国家。报知遇耳。侯嬴德魏。田光德燕。不难以彼其身死片言下。彼诚得死所足矣。往余从公守郎署率有味乎其言夫何公出为江西按察副使辛酉闽广贼入江西诸郡簿太和公从燕会闻之辄投箸起也曰虏皷行而西掩我不备不蚤计谓苍生何当路方倚办公寻属公平贼先是廵捡刘茂力战死贼怒磔其尸公至太和帅诸将吏祭茂曰尔职抱关犹然死疆事吾待罪方面不灭贼吾何独生遂誓师列陈而皷之进获俘者五狥军中旦日陈如前公从军中皷之进贼数谓官军怯亡鬪心闻公军声人人皆殊死鬪谍者谓贼张任宜莫如坚壁完公叱曰虏深入我境亡能以一矢相加遗何谓虏张我实张虏我师左次彼且益张江以西危矣士死皷将死绥业在行间义不避死于是复皷之进左右军遇贼皆奔贼悉赴中军中军乃溃公意气勃勃跃马当贼锋关弓射杀二人刃一人死公脰胁中枪者二左臂中刃者三唯指挥王应鹏千户唐鼎从公皆遇害淑人闻讣辄自投井中保母出之遂不食保母谏曰主死长郎君宜未即知脱自太学来奔宜未即至母第自决其谁归主丧淑人以为然乃强食丧至歙淑人绝口不纳水浆所亲率以太宜人春秋高诸孽子未立为淑人请淑人目适子曰嘻敬长矣凡诸俯仰敬任之假令而母以天年终。终不能以此逭死。而父死国。而母死家。何可后也。率不食越五日死部使者逓上其事诏赠汪一中光禄寺卿荫子世袭锦衣卫百户给祭葬立祠赐谥视周节愍同赠程氏淑人仍立祠郡城东从忠愍并祠嗟乎公死社稷不忘平生之言。真丈夫也。淑人婉婉。其摄身若不自胜。及其临大节而不渝。皭然与首阳争烈。即女丈夫无论巳。乃今列在祀典。庙介乡国之间。都人士过之。莫不翼然而趋。俛然而式。即田夫里妇。举欣欣然想见其人。其或不然。抑亦赧然汗颜。伥伥然失步。百世而下犹生之年。恶用偕老为也。书周节愍死华林贼语在李献吉纪事中公后节愍五十年同地同官同以闰五月二十六日死节愍有子忠愍有妻狥难相从则又同归于节孝大较举相若也顾予不佞亡能为公发一辞谨述祠事所由勒诸丽牡之石且为乐章三阕授升歌者肄之其词曰 
　　服两骖兮采蚪陟帝所兮周游倚阊阖兮瞩九州岛岛盍归来兮栖故丘要巫咸兮歌且儛把琼芳兮怀椒糈荃何为兮夷犹目眇眇兮愁苦 
　　右迎神 
　　▲亦奇 
　　春雨兮愁霜列藉兮华堂星荧荧兮在户灵翩翩兮来下陈上尊兮楹之东伐应皷兮考鸣钟采连理兮木末羞比目兮水中忽若近兮倏远我心劳兮■〈忄虫〉■〈忄虫〉 
　　右降神 
　　牛服箱兮女结褵。济河汉兮吹参差。乘回风兮驾修阻。愿终老兮河之浒。操橐钥兮阴阳参太乙兮平章延伫兮旧服屡丰年兮乐康 
　　右送神 

　　【 埋泉断剑卧壑寒松虽有古姿绝无生气此等文可愤可乐可泣可歌光焰尚腾霄汉】 

　　○冉子祠堂碑 

　　茅坤 
　　冉子郓人也去临洛五百里尝事孔子终身不求仕于洺当不得应古称乡先生死而祀于其社亦不得有功德于洺之士者洺之人何以庙而祀之洺之西五里冉子墓在焉岂孔子之门人各以其学授诸侯之国而冉子死于是也然冉子死而孔子与之诀按史记尝称孔子自卫西见赵简子闻窦鸣犊舜华之杀也临河欷歔流涕而返则孔子终身不入赵而冉子之死葢死郓也岂冉子尝授学于是而既返门人或得其所遗衣冠遂爱其道哀其死而相与谋葬之后之人因墓以庙耶予又间尝疑孔子在当时天下之士。游于其门墙。杰然者众矣。若季路之摄千乘。子贡之连骑结驷于齐鲁之郊。而乱齐存鲁。卜子夏之疏序雅颂。皆所谓政事文章之褒然声称者。其余虎视鳞跃。翱翔儒林。不可胜数。然皆不得与高弟列。而当时所与从陈蔡之间者。独颜渊闵子骞冉伯牛仲弓之徒以德行称。彼皆无所谓文章政事以自表见。然仲弓犹为季氏宰。闵子骞虽不为季氏宰。遭母嚚亦得以苦力行孝。称于内外昆弟。颜渊才高孔子独与终日言而不违。而问仁问邦及箪瓢陋巷之居。数亟称之不置也。至于伯牛则绝无一言一行传于齐鲁论家语稗官野史之中特孔子哀其疾之辞耳以予观之。冉子当言不出口。眇然儒者也。而亦无奇节特行。以自喜州党朋友之间。故后世不得而述焉。汉以来自天子至州郡守令王事孔子至执弟子礼骏奔走盛笾豆凡入学合射养老献馘之属不敢不庙谒以告而冉子得并颜闵之徒首配食之赵古称多悲歌慷慨慕义名侠之士者也。赵武灵王之霸。廉颇蔺相如乐毅之勋业。平原公子之爱士。唐之相璟。宋之相沆。彼皆所谓葢世之贤者然俱以颓落薶没无复睹记其所遗墓宫往往里之童子樵采嬉游其上而不复禁而区区言不出口如冉子者数千百年后犹相与守其衣冠之葬以祭何与呜呼传不云乎太上立德其次立功次立言故士之好修不必论着乎文采。声施于国家。载名氏撰艺实于竹帛鼎彝之间。而苟自其所壑游谷处。夷然托行隐君子之列焉。百▲一转便带芳韵 
　　世之下。固有闻风而俎豆者矣。郡守小潭唐公来谒冉子之墓而加亭于其碣修葺故庙属予为记葢将以孔门首德之义而教郡之士人者呜呼予非娴于文辞者也又颇怪迂疏之质若麋鹿然不宜于世自度功与言皆不能矫也巳而独愿乞身入山学为隐君子如吾冉子以附郡首之教是或可勉而至焉不知其许与游否也予既详之如左而因为乐歌一章以系之碑阴因令里人习歌而祠之其歌曰 
　　桂树为旗兮揭蓠为居未见君子兮我心则饥炮牲醴以荐兮湛酒于罍君子之至兮式燕与处生不可闻兮没不可追君子之逝兮洺水无陂 

　　【 馨逸俊发有雅人深致】 

　　○魏信陵君祠碑 

　　利瓦伊桢 
