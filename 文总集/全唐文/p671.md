<!-- { "loadSidebar": true } -->
    ○敕河西节度牛仙客书
    敕河西节度使牛仙客：边事烦总，苦已劳神，若不纤悉，安得条理？顷闻训练士马，蓄积军储，资用有馀，动不忘备，是卿忠烈，更勤经略，事事如此，朕复何忧？摩管之闻，想皆得所，卿近有奏请，并已处分。夏末甚热，卿及将士百姓已下并平安好，遣书指不多及。
    ○敕北庭将士已下书
    敕北庭将士瀚海军使盖嘉运已下：逆胡忿戾，乘此猖狂，驱率匪人，围犯边镇：皆如素虑，不出下策。卿等虽在绝境，且据坚城，将士一心，莫非义勇，观衅而动，取乱在兹，宜临事筹之，无失此便。但苏禄本以奸诈，诳诱群胡，无德在人，何能有国？今驱乌合之众，作不义之举，师曲须老，族灭其时。卿可因其不固之心，乘其已疲之众，掎角归路，翦灭逋丑：此亦天与，岂直人谋？仍熟料之，取万全也。国之重赏，惟待奇功，岂在言之，自良图耳。比秋气已冷，卿及将士百姓并安好，遣书指不多及。
    ○敕西州都督张待宾书
    敕西州都督张待宾及官吏百姓已下：不虞狂贼，拥众多时，彼州军人，素乏器械，闻其悉力，能不悬心？卿等坚守孤城，敌此凶寇，亦既久拒，终然万全：斯义可感幽，鬼神相助。妖不胜德，氛自销，来无所能，去无所得，犬羊之众，道路埋魂，其於破伤，亦云甚矣。何使甲戈有豫，士卒且强，蹑彼归途，可无噍类，即令所司支料，以备後来。其有功之人，各且据实，以时叙定，当有酬赏。其龙泉寺小堡，被其残破，虽已收拾，犹虑损伤，各宜宣慰，令得存活。秋气已冷，卿及寮吏百姓已下并平安好，今赐卿衣一副，至宜领取，遗书指不多及。
    ○敕北庭将士百姓等书
    敕北庭将士部落及百姓等：忠义所感，在臣子而固然；凶恶必诛，虽鬼神而亦尔。逆贼刘涣，不意含气有此狂愚，忽於夷涂，坐生逆节。奸谋虽起，狡数自穷，诱人不从，欺天斯甚。由是忠义奋发，凶丑就擒，虽则奴庸，何足比数？然则荒徼，亦云除恶。皆是卿等同心尽力，向国输忠，能协人鬼之谋，不贻戎狄之笑。朕每以嘉叹，无忘於心，所云有功，皆已优赏，惩恶劝善，实在於兹。夏中甚热，卿并平安好，遣书指不多及。
    ○敕新罗王金重熙书
    敕新罗王金重熙：金献章及僧冲虚等至，省表兼进献及进功德并陈谢者，具悉。卿一方贵族，累叶雄材，秉忠孝以立身，资信义而为国，代承爵命。日慕华风，师旅叶和，边疆宁泰，况又时修职贡，岁奉衷章，进献精珍，忠勤并至：功德成就，恭敬弥彰，载览谢陈，并用嘉叹。沧波万里，虽隔於海隅；丹悃一心，每驰於阙下。以兹叹赏，常属寝兴，勉宏始终，用副朕意。今遣金献章等归国，并少有信物，具在别录，卿母及妃并副王宰相以下，各有赐物，至宣领之。冬寒卿比平安好，卿母比得如宣，官吏将士百姓僧道等各家存问，遣书指不多及。
    ○敕新罗王金兴光书
    敕新罗王开府仪同三司使持节大都督难林州诸军事上柱国金兴光：贺正使金碣丹等至，兼得所进物，省表具之。海路艰阻，朝贺不阙，岁亦忠谨，日以嗟称，所谓君子为邦，动必由礼。顷者渤海，不识恩信，负恃荒远，且尔逋诛。卿嫉恶之情，常以奋励，故去年遣中使伺行成与金思兰同往，欲以叶谋。比闻此贼困穷，偷生海曲，唯以抄窃，作梗道路，卿当随近伺隙，掩袭取之。奇功若有所成，重赏更何所爱？适俗多有寄附，实虑此贼抄夺，不可不防，岂资穷寇？待荡灭之後，终无所惜。一昨金志廉等到，缘事绪未及还期，忽婴瘵疾，遽令救疗而不幸殂逝，相次数人，言念殊乡，载深轸悼，想卿闻此，良以增怀。然死者生之常，固其命也，固当理遣，无以累情。初秋尚热，卿及首领百姓已下并平安好，今有答信物及别寄少信物，并付金信忠往，至宣领取，遣书指不多及。
    ○敕河西节度牛仙客书
    敕河西节度使牛仙客：戎狄无义，禽兽不若，但当以兵威取此，岂可人道论之？突骑施顷者通和，朕每抚之如子，行李往来，不隔岁时，赐与优饶，非直君长。而窥我边隙，图陷庭州，阙俟斤所以见诛，天下孰云不当？不思已过，仍敢我雠，率其犬羊，犯我皇堡，是其送死之日，可谓天亡之时。若不因其自来，乘危决策，一失此便，後悔何追？宣密令安西徵蕃邯螟一万人，仍数纤星夜倍道，与大食计会，取叶护孛攵达等路入碎叶；令王斛斯自领精骑，取其家口，河西节度内发蕃汉二万人，取瓜州比高同伯帐路西入；仍委卿简择骑将统率，仍先与西庭等计会，克日齐入。比已敕朔方军西受降城定远城及灵州，兼取大家子弟，并丰安新泉等军，共徵二万，於瓜州北庭招托，就中简择骁健五千人先入，直赴北庭，从瓜州宣给一月熟粮；若至北庭，粮贮可支五年以上。凡此诸道徵发，并限十二月上旬齐集，西庭等州，一时讨袭。时不可失，兵贵从权，破虏灭胡，必在此举，卿可火急支计，无失便宜。今故使内侍程元宗催遣兵马，一一口具。秋气渐冷，卿及将士百姓已下并平安好，遣书指不多及。
    ○敕瀚海军使盖嘉运书
    敕瀚海军使北庭都护盖嘉运及将吏军士百姓已下：苏禄反虏，敢为寇雠，犯我边城，初闻蚁附，投兵死地，果自冰销，朕始料之，一不差也，近得卿表，知基狼狈，而贼既不利，众必摧离，犯顺违天，招殃破国，将在此举，已见其徵。卿等坚守孤城，赤心边徼，言念及此，嗟尚久之。初解重围，差有劳苦，将士已下，并得如宜。又卿表所云，叶护被杀，事势合尔，殆非妄传。向若西出兵，乘虚讨袭，碎叶逆丑，皆可成擒。应为悬军，未能越境，逆虏漏刃，莫不由兹。今贼虽请和，恃我张势，以防大食之下，以镇杂虏之心：岂是真情？此其奸数。卿可与王斛斯计会，向其动静，因利乘便，取乱侮亡，不以此时，知待何日？傥成功立业，重赏高班，信若四时，固必然也。近者所有效功，一皆委卿甄录，各据实状，具以名闻。初冬渐寒，卿及将吏军士百姓并平安好，遣书指不多及。
    ○敕安西节度王斛斯书
    敕王斛斯：得卿衷，知诸将接勇，亦有克捷，是卿指麾，获此凶丑。苏禄背德，敢兹寇仇，自毙犬马之群，我无毫之失。闻其狼狈，疲羸满道，乘此翦扑，势若摧柘，张羲之等虽各行诛，犹恨其少。古之善用兵者，不必在众，能制敌者，会在出奇。狂贼此来，真亦送死，众既不整，心且非一，乌杂之虏，持久气衰，向有奇决，破之必矣，且如所奏，亦足申威。其将士立功擒杀有状，各据实闻奏，当加优赏。顷来诸军奏请，所患在於不实，将既虚叙，人则妄求，如此相蒙，自然挠法。朕以信示下，以赏劝劳，岂於其亦容有诡？故委卿在远，所寄则深，必取诚实，勿令致此。冬初已冷，卿等及将士以下并平安好，遣书指不多及。
    ○敕幽州节度张守书
    敕幽州节度副大使兼御史中丞张守：渔阳平卢，东北重镇，匈奴断臂山戎扼喉，节制之权，莫不在此。朕所以雅仗才识，诚思远图，既膺此举，当成本志。今奚贼残破，固不足言，契丹馀孽，犹且为梗，将遂扫荡，悬赏须明。至如寇抄之来，边境常事，苟非大敌，不劳我师。顷者偏小邀功，或亦附益其事，言而不实，示信何归？赏而有虚，叙劳何劝？适使贪嗜小利之辈，不思翦灭大举之策，则深谋重赏，更待何人？而革弊成功，当在卿尔。其有贼非大下，因有擒馘灼然殊效者，可量事奏闻；其馀微劳，并任军中赏赐，冀能自勉，今有後图。若信其苟为，终若成事，而纲纪不立，夷狄笑人，以卿之明，固在目击也。秋气已冷，卿及将吏以下并平安好，遣书指不多及。
    ○敕幽州节度张守书
    敕张守、安禄山：两蕃自昔，辅车相依，奚既破伤，殆无遗噍，契丹孤弱，何能自全？复闻突厥徵求，欲有逃避，传者纵其未实，此虏终已合然，藉卿运筹，徐以计取。况禄山义勇，武艺绝人，谋帅得贤，裨将复尔，以讨残蕞。势若摧枯仗顺而行，何敌之有？今者又云遇贼，略有芟夷，乘其数穷，日向歼尽，其灼然有功效者，可具以状闻，会取实劳，以当优赏。赵堪云，卿见部勒，欲以师行，兵贵从权，以时经略，在卿临事，一以委之。效命输忠，成名立事，居今慕古，千载一时，卫、霍之俦，独何人也？边事烦总，无为劳，冬初薄寒，卿及禄山并诸将士已下并平安好，遗书指不多及。
    ○敕剑南节度王昱书
    敕剑南节度副大使兼采访使益州长史摄御史中丞王昱：蛮夷相攻，中国大利，自古如此，卿所知之。然吐蕃请和，近与结约，群蛮翻附，彼将有词。卿可审筹其宜，就中处置，使蛮落不失望，吐蕃又无憾词：柔远怀来，在卿良算。所请亡奏，岂欲固违？属诸蛮初降，正有边要，驰传以入，不日遄归，来去不遑，迨为劳力。卿当此重寄，每竭公忠，言念远情，当亦想见，义非获已，来岁何迟？冬初薄寒，卿比平安好，遣书指不多及。
    ●卷二百八十五
    ☆张九龄（三）
    ○敕投降奚等书
    敕新来投降奚等：汝本小蕃，不自存立，顷年依我，稍得安全，而常持两端，遽即背叛，妄恩负义，岂是人心？今者闻汝复归，亦应知过，仍缘困蹙，未免嫌疑。汝若诚能洗心，永以寄命，便令处置汝等，当须一一听从，即舍往愆，更期来效。官赏诸事，皆如旧日，各宜自勉，勿不知恩。比严寒，汝等部落百姓并平安好，遣书指不多及。
    ○敕契丹王据埒可突于等书
    敕契丹王据将及衙官可突于、蜀活刺史郁捷等：顺道则吉，惟智能图；逆节即凶，岂愚所觉？如卿顷年背诞，实养祸胎，今而知之，亦犹未晚。因是转灾为福，因败而成，去百死之危，保万全之计。则昔者之去，何其悖也！今兹复来，又何智也！皆是卿素有筹略，本於忠诚，率先种人，拔於死地，自尔之後，更有何忧？朕於诸蕃，未尝负约，况於卿等，更有旧恩。闻卿此来，豁然慰意，一则兵革都息，二则君臣如初。百姓之，不失耕种，丰草美水，畜牧随之，更无外虞，且知上策。人生自奉，谁不求安？保此永年，一无他虑，在卿所见，何假朕言？部落初归，应须安置，可与守审定，务依蕃部所欲，想其沃饶之所，适彼寒暑之便，无令下人有所不惬也。冬末寒甚，卿与衙官军吏刺史已下及部落百姓并平安好，遣书指不多及。
    ○敕契丹都督泥礼书
