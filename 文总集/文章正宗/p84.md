<!-- { "loadSidebar": true } -->
　　文十三年自正月不雨至于秋七月【何氏曰公子遂所致】世室屋壊世室者何鲁公之庙也【鲁公周公子伯禽】周公称大庙鲁公称世室羣公称宫【少差异其下者所以上尊周公】此鲁公之庙也曷为谓之世室世室犹世室也世世不毁也【鲁公始封之君故不毁也】周公何以称大庙于鲁【据鲁公始封也】封鲁公以为周公也【为周公故语在下】周公拜乎前鲁公拜乎后【始受封时拜于文王庙也尚书曰用命赏于祖是也父子俱拜者明以周公之功封鲁公也】曰生以养周公【生以鲁国供养周公】死以为周公主【如周公死当以鲁公为祭祀主加曰者成王始受其茅土之辞礼记明堂位曰封周公于曲阜地方七百里华车千乘盖以为有王功故半天子也】然则周公之鲁乎曰不之鲁也封鲁公以为周公主然则周公曷为不之鲁【据为周公者谓生以养周公死以为周公主周公不之鲁则不得供养为主】欲天下之一乎周也【周公圣人徳至重功至大东征则西国怨西征则东国怨嫌之鲁恐天下心趣乡之故封伯禽命使遥供养死则奔丧为主所以一天下之心于周室○按此说可疑】鲁祭周公何以为牲【据庙异也】周公用白牡【白牡殷牡也周公死有王礼谦不敢与文武同也不以夏黒牡者嫌改周之文当以夏辟嫌也】鲁公用骍犅【骍犅赤周牲也鲁公以诸侯不嫌故从周制以为差】羣公不毛【不毛不纯色所以降于尊祖】鲁祭周公何以为盛【据牲异也】周公盛【盛者新谷】鲁公焘【焘者冒也故上以新也】羣公廪【廪者连新于陈上财令半相连尔此谓方祫祭之时序昭穆之差】世室屋壊何以书讥何讥尔久不修也【简忽久不以时修治至令壊败故讥之室屋者重宗庙】
　　晋纳接菑不克
　　文十有四年晋人纳接菑于邾娄弗克纳纳者何入辞也其言弗克纳何【何氏曰据言于邾娄与纳顿子于顿同俱入国得立辞】大其弗克纳也【克胜也郑伯以胜为恶此弗胜故为大】何大乎其弗克纳【据伐齐纳子纠耻不能纳】晋郤缺帅师革车八百乘以纳接菑于邾娄力沛若有余【沛有余貌】而纳之邾娄人言曰接菑晋出也貜且齐出也【出外孙也】子以其指【指手指】则接菑也四貜且也六【言俱不得天之正性】子以大国压之【压服也服邾娄使从命】则未知齐晋孰有之也【设齐复兴兵来纳貜且亦欲服邾娄使从命未知齐晋谁能使外孙有邾娄者】贵则皆贵矣【时邾娄再娶二子母尊同体敌】虽然貜且也长【既两不得正性又皆贵唯当以年长故立之】郤缺曰非吾力不能纳也义实不尔克也【如邾娄人言义不可夺也故云尔】引师而去之故君子大其弗克纳也【大其不以已非夺人之是】此晋郤缺也其称人何贬曷为贬【据赵鞅纳蒯瞆不贬】不与大夫专废置君也曷为不与【据大其弗克纳】实与【弗克纳是】而文不与文曷为不与大夫之义不得专废置君也
　　楚人杀夏征舒
　　宣十一年冬十月楚人杀陈夏征舒此楚子也其称人何【何氏曰据下入陈称子】贬曷为贬【据徴舒有罪】不与外讨也【辟天子故贬见之即所谓贬絶然后罪恶见】不与外讨者因其讨乎外而不与也虽内讨亦不与也【虽自讨其臣下亦不得与也】曷为不与【据善为齐诛之】实与【不言执与讨贼同文】而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也【与齐桓专封同义不书兵者时不伐】
　　季札让国
　　襄二十九年呉子使札来聘呉无君无大夫此何以有君有大夫【何氏曰据向之会称国】贤季子也何贤乎季子【据聘不足贤而使贤有君有大夫荆人来防是也】让国也其让国奈何谒也余祭也夷昧也与季子同毋者四【与并也并季子四人】季子弱而才兄弟皆爱之同欲立之以为君谒曰今若是迮而与季子国【迮起也仓卒意】季子犹不受也请无与子而与弟弟兄迭为君【迭犹更也】而致国乎季子皆曰诺故诸为君者皆轻死为勇饮食必祝【祝因祭祝也论语曰虽疏食菜羮爪祭是也】曰天苟有呉国【犹曰天诚欲有呉国当与贤弟】尚速有悔于予身【尚犹努力速疾也悔咎予我也欲急致国于季子意】故谒也死余祭也立【故迭为君】余祭也死夷昧也立夷昧也死则国宜之季子者也季子使而亡焉僚者长庶也即之【縁兄弟相继而即位所以不书僚篡者縁季子之心恶以已之是兄之非故为之讳所以起至而君之】季子使而反至而君之尔【不为让国者僚已得国无所让】阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚【阖庐谒之长子光专诸膳宰僚耆炙鱼因进鱼而刺之】而致国乎季子季子不受曰尔弑吾君吾受尔国是吾与尔为簒也尔杀吾兄吾又杀尔是父子兄弟相杀终身无已也【兄弟相杀者谓阖庐为季子杀僚】去之延陵【延陵呉下邑礼公子无去国之义故不越竟】终身不入呉国【不入呉朝既不忍讨阖庐义不可留事】故君子以其不受为义以其不杀为仁【故大其能去以其不以贫贱苟止故推二事与之】贤季子则呉何以有君有大夫【据其本不贤其君】以季子为臣则宜有君者也【方以季子贤许使有臣有大夫故宜有君】札者何呉季子之名也春秋贤者不名此何以名许夷狄者不壹而足也【故降字而名】季子者所贤也曷为不足乎季子许人臣者必使臣许人子者必使子也【縁臣子尊荣莫不欲与君父共之字季子则逺其君夷狄常例离君父辞故不足以隆父子之亲厚君臣之义季于让在杀僚后豫于此贤之者移讳于阖庐不可以见让故复因防起其事】
　　许世子止弑其君
　　昭十有九年秋齐高发帅师伐莒冬许悼公贼未讨何以书不成于弑也曷为不成于弑【据将而诛之】止进药而药杀也【时悼公病止进药悼公饮药而死】止进药而药杀则曷为加弑焉耳【据意善也】讥子道之不尽也其讥子道之不尽柰何曰乐正子春之视疾也【乐正子春曽子弟子以孝名闻】复加一饭则脱然愈复损一饭则脱然愈复加一衣则脱然愈复损一衣则脱然愈【脱然疾除貌也言消息得其节】止进药而药杀是以君子加弑焉尔【失其消息多少之宜】曰许世子止弑其君买是君子之听止也【聴治止罪】许悼公是君子之赦止也【原止进药本欲愈父之病无害父之意故赦之】赦止者免止之罪辞也【明止但得免罪不得继父后许男斯代立无恶文是也】
　　谷梁论隐公不书即位
　　隐元年公何以不言即位【范氏曰据文公言即位】成公志也【成隐让桓之志】焉成之言君之不取为公也【言隐意不取为鲁君也公君也上言君下言公互辞】君之不取为公何也将以让桓也让桓正乎曰不正【隐长桓防】春秋成人之美不成人之恶隐不正而成之何也将以恶桓也【不明让者之善则取者之恶不顕】其恶桓何也隐将让而桓弑之则桓恶矣桓弑而隐让则隐善矣善则其不正焉何也【据善无不正】春秋贵义而不贵惠【惠谓私惠】信道而不信邪【信申字古今所共用】孝子扬父之美不扬父之恶先君之欲与桓非正也邪也虽然既胜其邪心以与隐矣【终归之于隐是以正道制邪心】已探先君之邪志而遂以与桓则是成父之恶也兄弟天伦也【兄先弟后天之伦次】为子受之父为诸侯受之君【隐为世子亲受命于惠公为鲁君已受之于天王矣】已废天伦而忘君父以行小惠曰小道也【弟先于兄是废天伦私以国让是忘君父】若隐者可谓轻千乘之国蹈道则未也
　　郑伯克段
　　隐元年夏五月郑伯克段于鄢【范氏曰段有徒众攻之为害必深故谨而目之防郑地】克者何能也何能也能杀也何以不言杀见段之有徒众也【言郑伯能杀则邦人不能杀矣知段众力彊盛唯国君能杀之】段郑伯弟也何以知其为弟也杀世子母弟目君以其目君知其为弟也【母弟同母弟也目君谓称郑伯】段弟也而弗谓弟公子也而弗谓公子贬之也段失子弟之道矣贱段而甚郑伯也【贱段谓不称公子公弟甚郑伯谓目君也】何甚乎郑伯甚郑伯之处心积虑成于杀也【雍曰段恃宠骄恣彊足当国郑伯不能防闲以礼教训以道纵成其罪终致大辟处心襀思志欲杀弟】于鄢逺也犹曰取之其母之懐中而杀之云尔甚之也【段奔走乃至于鄢去已逺矣郑伯犹追杀之何以异于探其母懐中赤子而杀之乎君杀大夫例不地甚郑伯之杀弟故谨其地】然则为郑伯者宜柰何缓追逸贼亲亲之道也【君亲无将将而必诛焉此盖臣子之道所犯在已故可以申兄弟之恩】
　　武氏子来求赙
　　隐三年秋武氏子来求赙【范氏曰天王使不正者月今无君不称使故亦畧而书时】武氏子者何也天子之大夫也天子之大夫其称武氏子何也未毕丧孤未爵【平王之丧在殡】未爵使之非正也其不言使何也【据桓十五年天王使家父来求车称使】无君也【桓王在丧未即位故曰无君】归死者曰赗归生者曰赙曰归之者正也求之者非正也【丧事无求而有赗赙】周虽不求鲁不可以不归鲁虽不归周不可以求之求之为言得不得未可知之辞也交讥之
　　筑王姬之馆
　　庄元年夏单伯逆王姬【范氏曰单姓也伯字】单伯者何吾大夫之命乎天子者也命大夫故不名也【诸侯嵗贡士于天子天子亲命之使还其国为大夫者不名天子就其国命之者以名氏通也】不言如何也【据僖三十九年公子遂如京师言如】其义不可受于京师也其义不可受于京师何也曰寡君弑于齐使之主婚姻与齐为礼其义固不可受也【礼尊卑不敌天子嫁女于诸侯必使同姓诸侯主之鲁桓亲见弑于齐若天子命使为之主则非礼大矣春秋为尊者讳故不可受之于京师】秋筑王姫之馆于外筑礼也于外非礼也【外城外也】筑之为礼何也主王姬者必自公门出【公门朝之外门主王姬者当设几筵于宗庙以俟迎者故在公门之内筑王姬之馆】于庙则已尊于寝则已卑为之筑节矣筑之外变之正也筑之外变之为正何也仇讐之人非所以接婚姻也衰麻非所以接弁冕也【亲迎服祭服者重婚姻也公时有桓之丧】其不言齐侯之来逆何也不使齐侯得与吾为礼也
　　臧孙辰告籴
　　庄二十八年臧孙辰告籴于齐【臧孙辰鲁大夫臧文仲】国无三年之蓄曰国非其国也一年不升告籴诸侯告请也籴籴也不正故举臧孙辰以为私行也【为内讳故不称使使若私行】国无九年之蓄曰不足无六年之蓄曰急无三年之蓄曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一【宣十五年注详矣】丰年补败【败谓凶年】不外求而上下皆足也虽累凶年民弗病也一年不艾而百姓饥君子非之不言如为内讳也
　　防王世子于首止
