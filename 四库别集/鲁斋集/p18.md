<!-- { "loadSidebar": true } -->
　　社仓之法人皆谓始于朱文公而不知始于魏国録元履魏公初行于建阳之招贤文公效而行之于崇安之五夫然文公之法与魏公少异招贤之仓遇嵗不登则告发及秋敛之无贷息也五夫之仓春贷秋敛收息二分小歉则蠲其半大饥则尽蠲之此为小异魏公之法虽疎而简文公之法虽宻而烦二公同门友也杯酒従容之间未尝不交病之魏公病文公曰不当祖荆舒聚敛之余谋文公病魏公曰不当久储速腐恵既狭而将不名也当时亦莫能决其是非要皆常得如二公之贤则法俱无弊奈二公之不常有也东莱先生常谓文公曰子之谷取之有司而诸公之贤不易遭也南轩先生则曰立法无其本用法无其人虽指荆舒实为朱先生发也此其深长之虑有朱先生所未及思者葢仁人急于爱人利物念有生之类莫非同体其忍坐视其饥饿转于沟壑化为盗贼哉恻隠之发如救焚拯溺何暇逆计其后日之不得人而遂已乎此朱先生之盛心也若夫二分之法与青苗异者葢荆舒托济人之名罔其利以供上之用朱先生因济人之实储其利以复为民水旱之防心之所发恵之所及何啻霄壌以青苗议社仓其不审亦甚矣及朱先生异日自悔其法之未尽善故谓元履之言虽疏而其忠厚恳恻之意蔼然有三代王政之余风岂予一时茍以便事者之説所能及哉后日之请所以必曰息有年数以免者则犹以不忘吾友之遗教也逮其晚年又自忧其无守法之人故曰有治人有治法此虽老生常谈然其实不可易之至论也葢无人以守之则法为徒法而不能以自行况于所谓社仓者茍非常得聪明仁爱之令忠信明察之士相与并心一力以谨其出入而杜其奸欺则其法之难守不待已日而见之矣此又予之所身试者吁朱先生晚年之意即张先生昔日之言也大抵后之好名者不深求朱先生晚年之意不深思张先生昔日之言自其立法之初考覈不精周防不宻则已与二先生之意异矣谓之好名可也由是婺女之社仓始终沿革有可得而言者恭覩淳熈八年朱先生申请社仓指挥若曰其敛散之事与本乡耆老公共措置州县并不须干预抑勒至哉言乎此行法者所当共守也今也不然领以县官主以案吏各乡又非有徳望之人为官吏之所畏敬者俯首聴命茍且逃责利害不敢専决奸弊不敢自惩玩舞虚文壅塞实意吏既慕于前权宜伸缩随时轻重吏则议其后故贤者不屑与之相抵牾也此立法之不审一也昔之法也先给以米贷以米敛亦以米今也不然敛以钱科以籴若能薄増厥直亦何患民之不乐输哉价既不平谷不时至势必至于敷扰以抑勒人情之所不堪小民未受其利中产先被其害此立法之不审二也后之继者虑既贷而民不尽偿则社仓之恵穷而追呼之害起故朱先生之法一转而为魏公之法但储于乡以备嵗之不登及其嵗之小歉也又不以贷而以粜则魏公之法又转而为广恵之法矣然而积之既久则化为浮埃腐土果如朱先生之忧夫以天地生民之寳百姓日用之天弃之于陈朽败壊之域而不顾是诚何心哉及其发之也虽痛损其直而民不以为恵有至不得已而食之者反不如糟糠之鲜洁直不以人类待之矣是又何心哉其未发之时主者谨视封钥不敢以新易陈或差官检视盘量既有酒食征需之供又有人従偷窃之耗主之者凛凛度日有破家荡产之惧此所以乡之善士不愿委请而多方脱免词讼反至纷纷其甘心任责者率是豪霸之人即时移易私用空其封鐍及至捡覈不过旋赂官吏当连年旱伤米价顿踊虑其赈给见底反巧为説辞以蔽当路宁科抑而不敢尽发也则社仓立法之本意果如是乎所可大虑者不特此也当其再籴而偿之价不逮时例行敷抑或増防价或添斛面或责以上色之米或有数十里担夯之费犹云可也有产者惴惴然恐后日之不给钱而白敷米如和买罗绢之类此亦不得不虑及此而况今日常平义仓之米即昔日敷科备水旱之米也原亦自乡而移于邑自邑而移于州今若重敷民不堪命故当一畨敷籴之时吏持其柄以为乞取之资其害尤不小是岂治世之良法哉窃谓有爱人利物之诚心又须有无我之盛徳既足以来天下之善言而后可以行天下之公法求名者不足以行法自是者不足以行法泥古者亦不足以行法然图利者不可以奉法避事者不可以奉法不知民吾同胞者亦不足以奉法非特上之行法者未遇而下之奉法者尤不易得也所谓立法无其本用法无其人至是而益验矣古人有言谷贱则伤农谷贵则伤民今之农与古之农异秋成之时百逋丛身解偿之余储积无防往往负贩佣工以谋朝夕之赢者比比皆是也农人以终嵗服勤之劳于逋负拟偿之时则谷贱而倍费及其不惮经营之艰苦籴于青黄未接之时则谷贵而有倍费是谷贵谷贱俱为民病也昔人既有广恵之法谷贵则损价以出之谷贱则髙价以入之一出一入低昻适平其法至简其事易行无社仓前者之弊法亦良矣自朱先生之法三转而下同于广恵者此所谓不泥古而善继前人之志者矣然而前日出价既损而后日入价反髙原额不无有亏折今欲望台慈一以爱人利物为心而不计其原额之亏盈庶不失诸老先生之遗意茍以原出价敷抑人户籴偿非特今日之重困是为异日白敷之渐也为民父母以若保赤子存心必不忍作俑于此或以原额为不可亏折乞就本州权暂闗钱拨助以俟后日盈价输偿亦甚易行也僭越出位不胜震恐
　　赈济利害书
　　恭闻孝宗皇帝后时失实之训言简而意周万里民瘼如在目前真帝王之轨范也伏自某官开藩之初首举是训以警僚寀可谓得为政之要见于施行者今三阅月又似未有成效其故何哉孟子曰有不忍人之心斯有不忍人之政今执事访求民隠虚已纳善孳孳不倦举行荒政焦心劳思此百姓之所共知也不可谓无不忍人之心矣然官吏奉行不足以识执事爱民之盛心文移旁午而膏泽不下流移日甚而籴价日昻或者议其政而并疑其心愚独以为不然四方之风土不同田里之休戚不一以执事博询羣议如此之勤而应之者泛然唯诺一无以仰助执事爱民之政此吾乡士大夫之责也今不揆愚陋敢先陈吾乡风俗之大畧继之以愚説二条恐或可以禆賛荒政之万分敢祈采览窃惟两浙槩号富饶而东浙之贫不可与西浙并称也人或有知之者婺女之贫不可与浙东诸郡并称则人鲜有知之者金华今日之贫与三十年前亦不可以并称人无有知之者矣夫均此郡县也肥瘠顿异必有其故何者昔之为民害者版籍荒落而已虽胥吏持亏盈之数舞出入之权而犹有遗利在民也自经界以来版籍具在而有无虚实固不可隠其奈经界之时县令朱中直匿乡都之旧额勒保伍増添新数先为奸吏之地民受其欺而不能辨不特无遗利而民以暗被苛取矣其害岂不大哉况自南渡以来科配之数越为重婺即次之婺之七邑金华为尤重夏税之输十有三种虽间有蠲租之令而此赋自若及袁韶之长版曹也増罗绢重厚之数而民力始困加以十数年以来丝枲之价顿踊谷粟之价顿轻知民力始困矣富家巨室仅仅自保用度稍广质鬻随至中产之家往往一嵗之入不足以支一嵗之用日降月下而窘色不舒每至秋成如解倒悬乌有余粟以待昂价是以劝分之政固荒政之所先而非金华之所急大抵劝分之政为富而积粟者设为愚而嗜利者设今谷价既隆数十年之所未有于此时而犹闭藏尚复何待嗜利者虽无厌而如是之愚者亦鲜葢金华所谓富家巨室实不足以当江西浙西困弱最下之户昔之为富家巨室者尚有数年之储今无兼嵗之蓄矣虽有闭籴之心而左支右吾其势自相煎迫益不容于不粜故曰劝分之令非今日之所急也以今日劝分之令随时直之低昻而无裁抑之患则富家所宜乐従然终未有欣然应上之令者葢县官奉行不察有无不审虚实持版籍之虚数例行告谕纷纷四驰反如白科上下相疑粜者束手而籴者无措是未足以济民适先有以害民矣书生私忧过计不虑富家巨室之闭粜也方虑其喜于得价倾囷倒廪而尽泄之矣天命靡常丰凶难必万一不幸嗣嵗复以旱告虽有良平之智不知善其后矣可胜寒心然则为今之防奈何曰赈荒之体先公庾而后私家赈荒之要抑有余而补不足嗟夫田不井授王政堙芜官不养民而民养官矣农夫资巨室之土巨家资农夫之力彼此自相资有无自相恤而官不与也故曰官不养民农夫输于巨室巨室输于州县州县输于朝廷以之禄士以之饷军经费万端其始尽出于农也故曰民养官矣不幸凶年饥嵗在上者不得已散财发粟而赈恤之使之得免于流离沟壑之忧尚有是可以寓其爱民之心耳春省畊而补不足秋省敛而助不给此王政之所先也窃惟今日义仓创于庆厯初令民上三等每税米一斗输二升以备水旱其后兴废不常今不及小户矣是官无以赈民使民预输以自相赈恤已戾古意今又移易它用数额常亏遇歉嵗则复科巨室此何义哉其后又有効社仓广恵之遗法尽将前贤立法之美意颠倒纷乱以为沽名买誉之资始也低价以强民之输先为中户之困既而官吏侵渔所积朽壊民得之而不可食今幸新陈相易而积日未逺而州家顾乃深藏固闭其所以备水旱者一切倚办于私储爱民之心何以敷于百姓公聚朽蠧三老冻馁此晏子之所深叹也况今朝廷犹特发粟而侯国殊无发粟之意窃恐百姓徳巨室而不徳官府巨室怨官府而不怨朝廷甚非所以承流而宣化也昔成周荒政十有二以聚万民一曰散利县都之委积以待凶荒者恐不如此今不若先发官庾如常平义仓社仓广恵仓之类盍尽数散之官庾竭然后及于私家名正言顺义感仁畅既足以广君上爱民之心又足以成州家爱民之政百姓徳官府而巨室心服亦庶乎王政之遗风葢设施先后之序实意之所孚义气之所兴起故曰赈荒之体先官庾而后私储者此也昔成周之衰王政不行莫甚于战国梁恵王犹能移民移粟于河东河内故孟子之所不取以今观之能如恵王之用心者尤鲜且籴价何为而骤髙也以嵗旱而无籴也是籴价不髙于丰稔之地实髙于旱歉之乡然髙价之利不归于旱歉之乡实归于丰稔之地彼歉者既歉矣而又尽索其家具积数倍而仅可易常年之一彼丰者既丰矣而又坐享髙价以常年之一而可得数倍之利是丰者再丰而歉者再歉甚非平准之意夫天时丰歉之不同地利厚薄之不一此为政者所当辅賛天地之化裁制其轻重之宜岂有坐视其偏倚之势而无以权其低昻之中恐未可以言善政矣今县官劝分之令乃随时直不与减损此巨室之所喜而细民之所不乐所徇者小而寡所害者大而众不可不审也然又不辨其乡之丰歉不察其家之有无例令赈粜其丰而有者固可以济民之乏彼凶而无者自谋且不给又何分之可劝哉是以富益富贫益贫势不均平人心不服互相推托迁延日时民将饿死谁执其咎今蠲租之数既定而七邑之丰凶大畧可见有上熟之邑有中熟之邑有下熟之邑又有最旱之邑中旱之邑不旱之邑以上熟之邑自可以补最旱之邑州家何不裁损其价直求籴于上熟之邑复裁损其直以赈其最旱之邑也其中熟中旱之邑又有最旱中旱不旱之乡亦有上熟中熟下熟之乡所以裁其直者亦如邑焉其庶乎无轻重偏倚之势无甚休甚戚之民彼受抑者无怨词彼受济者有实恵岂不善哉今最旱者当赈济而上熟者亦赈济上熟者当劝分而最旱者亦劝分恐未可以言善政矣故曰赈荒之要损有余而补不足者此也愚之二説若迂阔而实今日之急务惟髙明详察而进退之
　　答刘复之求行状
