<!-- { "loadSidebar": true } -->
　　岩岩孔圣异代称杰量合乾坤【中庸仲尼上律天时下袭水土如天地之无不持载无不覆帱】明参日月【子贡曰仲尼日月也】
　　蔡邕
　　焦君賛【镇江焦山寺有焦徴君賛碑僧了元跋云丹阳旧图经言焦山以焦先所隐故以为名按皇甫谧逸士传曰世莫知焦先所出或言生汉末无父母兄弟见汉衰乃不言常结草为庵冬夏袒露垢汚如泥居于海岛之上三召不起飞陞洞中今录蔡邕賛以附于石元祐四年己巳正月十三日　按伯喈遇害于汉末魏志载焦光青龙间事兼不及徴召之说木知孰是】
　　猗欤焦君常此黙衡门之下栖迟偃息泌之洋洋乐以忘食【诗衡门之下可以栖迟泌之洋洋可以乐饥注泌泉水也洋洋广大也可以乐道忘饥魏志云先或数口不食】鹤鸣九臯音亮帝侧【诗鹤鸣九臯声闻于天毛氏注言身隠而名著也】廼徴廼用将受衮职【衮衣之职谓三公也】昊天不吊贤人遘慝【诗不吊昊天不宜空我师吊愍也天不愍下民而夺之贤人也】不惟一志并此四国如何穹苍不诏斯或【再呼天以诘其故非天诏之此岂适然然乎反覆推究以见痛念之深焦山石刻作不照斯惑】惜哉朝廷防兹旧徳恨以学士将何法则【言善人云亡士夫失其师式】
　　铭
　　班固
　　髙祖沛泗水亭碑铭【髙祖防时试吏为泗上亭长及平定天下为汉太祖后人欲显扬帝绩所基故为之碑铭后汉郡国志沛有泗水亭亭有髙祖碑班固为文见固集】
　　皇皇圣汉兆自沛丰干降着符精感赤龙【汉纪髙祖沛丰邑中阳里人姓刘氏母媪尝息大泽之陂梦与神遇父太公徃视则见交龙其上已而有姙遂产髙祖汉火徳故称赤龙】承鬿【一作魁又作累】流裔袭唐末风【陶唐氏之后曰刘累学扰龙以事孔甲故在夏为御龙氏鬿合作累本纪賛曰汉帝本系出自唐帝降及于周在秦作刘乂孝经钩命诀曰佳已感龙生帝魁黄帝子孙也】寸木尺土无竢斯亭【言汉之兴自天降符上承尧运无竢泗上亭长也】建号宣基维以沛公扬威斩蛇金精摧伤【髙祖防剑斩蛇有老妪夜哭曰吾子白帝子也化为蛇当道今赤帝子斩之金精谓白帝子二世元年沛父老子弟迎髙祖立为沛公旗帜尚赤以应赤帝之防宣开也】渉闗陵郊【一本作陵覇】系获秦王【沛公西入闗至覇上秦王子婴素车白马系颈以组降枳道旁】应【作为】门造势斗璧纳忠【沛公与项羽防鸿门从间走军使张良留谢羽献璧又献玉斗范增】天期乗祚受爵汉中勒陈东征剟擒三秦【汉元年羽立沛公为汉王王巴蜀汉中韩信劝帝决策东向遂还定三秦谓羽三分闗中立秦将章邯为雍王司马欣为塞王董翳为翟王至此皆就擒剟音掇击也又拾也】灵威神祐鸿沟是乗汉军改歌楚众易心【四年羽与汉约中分天下割鸿沟以西为汉以东为楚羽解而东归汉王欲西归张良陈平谏曰楚兵罢粮尽此天亡时也不如因其几而取之五年汉围羽垓下羽夜闻汉军四面皆楚歌尽得楚地与数百骑走】诛项讨羽诸夏以康【灌婴追斩羽东城天下遂定诛项谓项悍项冠项声等皆羽之将】陈张画策萧勃翼终出爵褒贤裂土封功【陈平张良为谋主萧何周勃辅翼其终此汉所以定天下也六年定封功臣申以丹书之信重以白马之盟又作十八侯位次】炎火之徳弥光以明源清流洁本盛末荣【一作长言帝室隆盛则诸侯获承休徳保有封爵】叙将十八賛述股肱【固自叙作铭之意】休勋显祚永永无疆国寕家安【国谓汉家谓功臣之后】我君是升根生叶茂旧邑是仍【言功臣裂土受封如木之有根后嗣承袭支叶当益茂案孟坚作碑铭时功臣子孙犹有存者如平阳侯十一世孙侯旷绍封是也】于皇旧亭苖嗣是承【言汉有天下始于亭长后嗣不可忘其本】天之福祐万年是兴
　　十八侯铭【汉书功臣表列侯百四十三人乃吕后时陈平所差次顔师古遂以第一至十八为十八侯位次未审何所据张陈功并萧曹不应不在十八侯之列当以此本为是】
　　躭躭相国策不追【躭躭威重貌易虎视耽耽并丁含反不追言后人莫能及也】御国维纲秉统枢机【宰相之职无所不统】文昌四友汉有萧何【文王名昌言周之所由昌盛也以太公望闳夭南宫适散宜生为四友事见孔子及陶晴莭集四百八日又张华博物志文王四友南宫适散宜生闳夭太颠铭谓汉有萧何犹文王之有四友】序功第一【本传汉五年上以何功最盛先封为鄼侯奏位次何第一谥文终】受封于鄼【鄼属南阳郡音賛沛郡又有鄼县才何反师古注髙纪云泗水亭碑以萧相国所封与何同韵于义无爽然其封邑寔在南阳非沛县也】
　　鄼侯萧何第一
　　黆黆【武勇貌音光诗武夫洸洸】将军威盖不当操盾千钧防主项堂【沛公谢项羽戏下亚父谋欲杀之哙闻事急持盾直撞入立怅下诮羽沛公走归覇上军】汉兴破楚矫矫忠良卒为丞相帝室以康【赐爵列侯食舞阳迁为左丞相】
　　将军舞阳侯樊哙第二【舞阳属颍川郡舞水出南谥武】
　　赫赫【光明貌】将军受兵黄石【良得一编书于黄石老父视之乃太公兵法以说髙祖常用其策】规图胜负不出帷幄【封功臣高帝曰运筹策帷幄中决胜千里外子房功也自择齐三万戸良曰始良与上防留愿封留足矣乃封良为留侯】命惠瞻仰安全正朔【髙帝欲易太子良令卑词厚礼招四皓以自辅上于是不易太子乂手勑太子曰汝见萧曹张陈诸公年倍于汝者皆拜惠帝承统汉业以安】国师是封光荣旧宅【旧宅谓留良常称以三寸舌为帝者师封万戸位列侯】
　　将军留侯张良第三【谥文成】
　　懿懿太尉惇厚朴诚辅翼受命应节御营【懿懿醇美貎髙帝曰周勃重厚少文然安刘氏者必勃也可令为太尉及诸吕欲为乱襄平侯持节矫内勃北军军皆左袒为刘勃遂将北军诛诸吕迎立代王】歴位卿相土国兼并【以太尉为右丞相食邑万户】见危致命社稷以寕【谓诸吕欲危刘氏勃能致竭节立文帝社稷复安】
　　太尉绛侯周勃第四【绛县属河东郡谥武】
　　蹇蹇相国允忠克诚临危处险安而匡倾【蹇蹇忠节貌易王臣蹇蹇匪躬之故参用兵处事当危险之际镇以安静卒能正救倾败言其有宰相之量】兴代之际济主立名【谓孝惠嗣立参为相国能遵守法度致主于寡过垂名于后世】身履国土秉御干桢【谓封侯胙土后为相国秉统国均祯干也诗维周之桢】
　　将军平阳侯曹参第五【平阳属河东郡参爵列食邑平阳万六百三十户定功行封以萧何为第一参次之功臣表次亦居二此居第五未详谥懿】
　　洋洋丞相【洋洋得意貌惠帝即位六年陈平为左丞相】势谲师旅扰攘楚魏为汉谋主六竒觧厄扬名于后【本传平凡六出竒讣计或颇秘世莫得闻也賛陈平倾侧扰攘楚魏之间卒归于汉而为谋臣觧厄谓以秘计说阏氏脱髙祖于白登之围】
　　丞相戸牖侯陈平第六【平武阳县戸牖乡人也因以封之后更封曲侯五千户谥献】
　　堂堂【矜大貌】张敖耳之遗萌以诚佐国序迹建忠【敖张耳之子嗣立为赵王贯髙等谋为逆敖齧指出血不肯背汉】功成徳立袭封南宫【谓敖子偃袭父侯爵而封南宫】垂号万春【一作朞】永保无疆【谓申以带砺之盟后言万世同】南宫侯张敖第七【按敖嗣立为赵王以贯髙事降封宣平侯谥武孝文即位封敖子偃为南宫侯】
　　衍衍【寛裕貌】衞尉德行循规遭兄食其陨殁于齐横耻愧景刎刭自献【郦食其说齐罢歴下军为韩信所袭齐以郦生卖已而烹之髙祖后赦田横罪而召之横谢曰臣烹陛下之使食其今闻其弟郦商为汉将而贤恐惧不敢奉诏复使使持节谕意横曰烹人之兄与其弟并肩而事主独不愧于心乎遂自颈令奉其头驰奏之铭言商之贤名闻诸侯有以致横深愧仰之】金紫褒表万世不刋【列侯金章紫绶刋叶韵去声】
　　卫尉曲阳侯郦商第八【曲阳属东海郡传作曲周谥景】
　　煌煌将军辅汉乆长【煌煌明盛貌婴初从髙帝起至文帝朝继绛侯勃为丞相】威震吕氏奸恶不扬冦攘殄尽躬迎代王【诸吕欲为乱以婴为大将军徃击齐婴屯兵荥阳风齐王以诛吕氏事还与绛侯陈平共立文帝】功显帝室万世益章将军颍阳侯灌婴第九【本传食颍隂五千户文帝时益封三千户谥懿】
　　斌斌将军鹰武是扬【诗维师尚父时维鹰扬铭引之言婴佐髙祖击秦军破项羽天下已定又从击陈豨英布威武如鹰之扬】内康王室外镇四方诸夏乂安流及要荒【代王之来婴以太仆入淸宫以天子法驾迎立文帝复为太仆卒辅文帝乂安中国镇抚四夷】声骋海内苖嗣纪功
　　将军汝隂侯夏侯婴第十【食汝隂六千九百户属汝南郡谥文】
　　休休【乐易貌书其心休休焉】将军如虎如罴御师勒陈破敌以威灵金曜楚火流乌飞【寛从髙帝至覇上定三秦又从击项羽灵金髙祖斩白蛇剑也所藏之库名曰灵金内府见三辅黄图曜楚谓伏剑蹙项以平天下也武王伐纣有火止于王屋流为乌此借用以彰赤帝之兴】将命仗节功绩永垂【寛为齐相国偹齐时田横未降故设屯僃徙为代相国将屯师古曰代国常有屯兵以僃边寇寛为相国兼将此屯兵薨于代丞相】
　　将军阳陵侯傅寛第十一【二千六百户谥景】
　　斤斤【尔雅斤斤其明察也音靳】将军忠信孔雅出身六师十二四旅【谓歙以中防从起宛胊凡从髙帝征伐十二别破军卜四所至有功也事具本传】折冲扞难遂寜天下金章徳【金印龟纽书天命有徳五服五章哉】建号传后【信武非封邑故云建号】
　　将军信武侯靳歙第十二【剖符定食四千六百户为信武侯迁车骑将军谥肃】
　　明明丞相天赋庭直【恵帝六年为右丞相庭亦直也诗直降庭上】刚徳正行不枉不曲【本传陵为人少文任气好直言其刚正盖得之天性也】功业成著荣显食邑距吕奉主昭然不惑【髙后欲立诸吕为王王陵廷争以为背髙祖约】
　　丞相安国侯王陵第十三【五千户谥武】
　　桓桓【武貌】将军辅主克征奉使全璧身泏【作渉】项营【信将韩兵从入武闗又从入汉中说汉王还定三秦立为韩王使守荥阳项羽防之囚于羽军得亡归汉】序功差徳履让以平【髙纪六年正月丙午韩王信等奏请封荆王刘贾等四人为王以太原郡为韩国徙信都晋阳按功臣表是日封留侯而下共十三人】转北而游云中以倾【游一作逝上以信壮武徙以僃胡冦信请治马邑秋匈奴冒顿大入围信信数使使胡求和解上疑信有二心赐书责譲之信恐诛遂降胡云中与太原接皆并塞郡也至孙婴率众归汉孝文时封襄城侯】
　　将军襄平侯韩信第十四【攷之史传十八侯位次之作当在六年定封后是时张敖为赵王信为韩王王爵居列侯之上然时谓之诸侯王其为人臣称号等耳故通曰十八侯其后敖子偃封南宫侯信孙婴封襄城侯盖子孙世袭之爵也而汉制非刘氏不王故虽功臣旧尝封王亦系以子孙之侯爵孟坚因之信系以襄城乂以婴归汉之功盖其降胡之罪也作襄平误淮隂侯名居三杰然不列于十八侯位次盖是时己有云夣之缚髙祖特黜之】
　　岩岩【威棱貌】将军带武佩威御防乗险难困不违仇灭主定【雄豪吾御之险阻吾乗之或遇难困秉节不违故能佐汉诛灭仇敌以定帝业】四海是祯功成食土徳被遐迩【按文迩当作昆后昆也传写之误】
