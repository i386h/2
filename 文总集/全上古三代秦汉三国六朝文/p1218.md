<!-- { "loadSidebar": true } -->
　　至节嘉辰，礼有朝庆，亲尊戚老，理宜优异。王位高年宿，可依齐郡王简故事，朝讫引坐，免其拜伏。（《魏书·京兆王黎附传》）
　　◇忧旱诏（正光二年七月）
　　时泽弗降，禾稼形损，在予之责，夙宵震惧，虽克躬撤降，仍无招感。有司可修案旧典，祗行六事：圄犴淹枉，随速鞫决；庶尹废职，量加修厉；鳏独困穷，在所存恤；役赋烦民，咸加蠲省；贤良谠直，以时升进，贪残邪佞，即就屏黜；男女怨旷，务令会偶。庶革止惩违，有弭灾。（《魏书·孝明纪》）
　　◇诏蠕蠕主阿那瑰孝昌三年四月
　　北镇群狄，为逆不息，蠕蠕主为国立忠，助加诛讨，言念诚心，无忘寝食。今知停在朔垂，与尔朱荣邻接，其严勒部曲，勿相暴掠。又近得蠕蠕主启，更欲为国东讨。但蠕蠕主世居北漠，不宜炎夏，今可且停，听待后敕。（《魏书·蠕蠕传》）
　　◇祈雨诏（正光三年六月）
　　朕以冲昧，夙纂宝历，不能祗奉上灵，感延和气，致令炎旱频岁，嘉雨弗洽，百稼ㄡ萎，晚种未下，将成灾年，秋稔莫觊。在予之责，忧惧震怀。今可依旧分遣有司，驰祈岳渎，及诸山川百神能兴云雨者，尽其虔肃，必令感降，玉帛牲牢，随应荐享。上下群官，侧躬自厉，理冤狱，止土功，减膳撤悬，禁止屠杀。（《魏书·孝明纪》）
　　◇班宣正光历大赦诏（正光三年十一月）
　　治历明时，前王茂轨，考辰正律，奕代通规。是以北平革定于汉年，杨伟草算于魏世。自皇运肇基，典章犹缺，推步晷曜，未尽厥理。先朝仍世，每所慨然。至神龟中，始命儒官，改创疏春，回度易宪，始会璇衡。今大正斯始，阳煦将开，品物初萌，宜变耳目，所谓魏虽旧邦，其历维新者也。便可班宣内外，号曰《正光历》。又首节嘉辰，获展丘，神人交和，理契幽显，思与亿兆，共此维新，可大赦天下。（《魏书·孝明纪》）
　　◇诏中尉（正光三年十二月）
　　中尉端衡，肃厉威风，以见事纠劾，七品六品，禄足代耕，亦不听锢贴店肆，争利城市。（《魏书·孝明纪》）
　　◇报崔光乞刘丙子孙免役诏（正光四年七月）
　　丙德冠前世，蔚为儒宗，太保启陈，深合劝善。其孙等三家，特可听免。（《魏书·刘丙传》）
　　◇年满七十得与铨叙及解官给半禄诏（正光四年七月）
　　达尊斯在，齿豫一焉，崇敬黄，先代通训。故方叔以元老处位，充国缘自强见留。虽七十致仕，明乎典故，然以德尚壮，许其系维。今庶寮之中，或年迫悬车，循礼宜退。但少收其力，老弃其身，言念勤旧，眷然未忍。或戴白在朝，未当外任；或停私历纪，甫受考级；如此之徒，虽满七十，听其莅民，以终常限。或新解郡县，或外佐始停，已满七十，方求更叙者，吏部可依令不奏。其有高名俊德、老成髦士、灼然显达、为时所知者，不拘斯例。若才非秀异，见在朝官，依令合解者，可给本官半禄，以终其身。使辞朝之叟，不恨归于闾巷矣。（《魏书·孝明纪》）
　　◇赈恤北垂遭寇诏（正光四年八月己巳）
　　狂蠢肆暴，陵窃北垂，虽军威时接，贼徒慑遁，然獯虐所过，多离其祸，言念斯弊，有轸深怀。可敕北道行台，遣使巡检，遭寇之处，饥馁不粒者，厚加赈恤，务令存济。（《魏书·孝明纪》）
　　◇灾异修省诏（正光四年八月戊寅）
　　朕以眇暗，忝承鸿绪，因祖宗之基，托王公之上，每鉴寐属虑，思康亿兆。比雨旱愆时，星运舛错，政理阙和，灵祗表异，永寻夕惕，戴恧于怀。宜诏百司，各勤厥职，诸有鳏寡穷疾冤滞不申者，并加厘恤。若孝子顺孙、廉贞义节、才学超异、独行高时者，具以言上，朕将亲览，加以旌命。（《魏书·孝明纪》）
　　◇议计破落汗拔陵诏（正光五年五月壬申）
　　朕比以镇人构逆，登遣都督临淮王克时除翦。军届五原，前锋失利，二将殒命，兵士挫衄。又武川乖防，复陷凶手。恐贼势浸淫，寇连恒朔。金陵在彼，夙夜忧惶。诸人宜陈良策，以副朕怀。（《魏书·李崇传》。北镇破落汗拔陵反，临淮王败于五原，安北将军李叔仁败于白道。诏引丞相、令、仆、尚书、侍中、黄门于显阳殿诏云云。）
　　◇又诏
　　去岁阿那瑰叛逆，遣李崇令北征，崇遂长驱塞北，返旆榆关，此亦一时之盛。崇乃上表求改镇为州，罢削旧贯。朕于时以旧典难革，不许其请。寻李崇此表，开诸镇非异之心，致有今日之事。但既往难追，为复略论此耳。朕以李崇国戚望重，器识英断，意欲还遣崇行，总督三军，扬旌恒朔，除彼群盗。诸人谓可尔以不？（《魏书·李崇传》）
　　◇免军贯为民以讨莫折念生诏（正光五年八月）
　　赏贵宿劳，明主恒德；恩沾旧绩，哲后常范。太祖道武皇帝应期拨乱，大造区夏；世祖太武皇帝纂戎丕绪，光阐王业，躬率六师，扫清逋秽；诸州镇城人，本充牙爪，服勤征旅，契阔行间，备尝劳剧。逮显祖献文皇帝，自北被南，淮海思，便差割强族，分卫方镇。高祖孝文皇帝，远遵盘庚，将迁嵩洛，规遏北疆，荡辟南境，选良家酋帅，增戍朔垂，戎捍所寄，实惟斯等。先帝以其诚效既亮，方加酬锡，会宛郢驰烽，朐泗告警，军旗频动，兵连积岁，兹恩仍寝，用迄千今，怨叛之兴，颇由于此。朕叨承乾历，抚驭宇宙，调风布政，思广惠液，宜追述前恩，敷兹后施。诸州镇军贯，元非犯配者，悉免为民，镇改为州，依旧立称。此等世习干戈，率多劲勇，今既甄拔，应思报效。可三五简发，讨彼沙陇。当使人齐其力，奋击先驱，妖党狂丑，必可荡涤。冲锋斩级，自依恒赏。（《魏书·孝明纪》）
　　◇咸阳京兆二王诸子听附属籍诏（正光中）
　　周德崇厚，蔡仲享国；汉道仁恕，淮南毕王。皆所以申恩懿戚，蠲荡旧衅，义彰曩叶，咏流前史。顷者，咸阳京兆王自贻祸败，事由间惑，犹有可矜。两门诸子，并可听附属籍。（《魏书·咸阳王禧附传》）
　　◇崔光伯申代诏
　　光伯自莅海沂，清风远著，兼其兄光韶，复能辞荣侍养，兄弟忠孝，宜有甄录，可更申三年，以厉风化。（《魏书·崔亮附传》。亮从父弟光伯除北海太守，有司以其更满，依例奏代。肃宗诏。）
　　◇考课诏（孝昌元年二月）
　　劝善黜恶，经国茂典。其令每岁一终，郡守列令长，刺史列守相，以定考课，辩其能否。若有滥谬，以考功失衷论。（《魏书·孝明纪》）
　　◇改州郡上司徒公文为上相府诏（孝昌元年三月）
　　丞相高阳王，道德渊广，明允笃诚，仪形太阶，垂风下国，实所以予违汝弼，致治责成，宜班新制，宣之遐迩。其州郡先上司徒公文，悉可改上相府施行，符告皆亦如之。（《魏书·孝明纪》）
　　◇令一品至五品各举所知诏（孝昌元年三月甲戌）
　　选众而举，其来自昔。朕缵承大业，综理万几，求贤致治，心焉若渴。知人则哲，振古所难，宜博访公卿，采兹声实。可令第一品以下、五品以上，人各荐其所知，不限素身居职，必使精辩器艺，具注所能，然后依牒简擢，随才收叙，庶济济之美，无替往时，謇謇之直，有申兹岁。（《魏书·孝明纪》）
　　◇追削刘腾爵位除元叉名为民诏（孝昌元年四月辛卯，皇太后复临朝摄政。）
　　朕以寡昧，夙承天历，茫若渺海，罔知所济，实凭宗社降之灵，庶勉幼志，以康世道。而神龟之末，权臣擅命，元叉、刘腾，阴相影响，遂使皇太后幽隔后宫，太傅、清河王无辜致害，相州刺史、中山王熙横被夷灭，右卫将军奚康生仍见诛翦。从此已后，无所畏忌，恣诸侵求，任所与夺。无君之心，积习稍久；不臣之迹，缘事弥彰。蔽耳目之明，专生杀之柄，天下为之不康，四郊由兹多垒。此而可忍，孰不可怀！虽屡经赦宥，未容致之于法，犹宜辨正，以谢朝野。腾身既往，可追削爵位。叉之罪状，诚合徽纟墨，但以宗枝旧戚，特加全贷，可除名为民。（《魏书·孝明纪》）
　　◇削黜侯刚诏（孝昌元年）
　　刚因缘时会，恩隆自久，擢于凡品，越升显爵。往以微勤，赏同利建，宠灵之极，超绝夷等。曾无犬马识主之诚，方怀枭獍返噬之志。与权臣元叉婚姻朋党，亏违典制，长直禁中，一出一入，迭为奸防。又与刘腾共为心膂，间隔二宫，逼胁内外。且位居绳宪，纠察是司，宜立格言，势同鹰隼。方严楚挞，枉服贞良，专任凶威，以直为曲。不忠不道，深暴民听；附下罔上，事彰幽显。莫大之罪，难从宥原，封爵之科，理宜贬夺。可征虏将军，馀悉削黜。（《魏书·侯刚传》）
　　◇封鹿为定陶县子诏（孝昌元年六月）
　　日者，法僧父子，顽固自天，长恶不已，窃城外叛，职此乱阶，遂使彭宋名藩，翻为贼有。虽宗臣名将，挥戈于泗滨；虎士雄卒，竦剑于汴渚。然高墉峻堞，非可易登；广深隍，实为难践。是用日昃忘食，中宵愤惋者也。而衍都督、豫章王萧综，体运知机，欲归有道，潜遣密信，送款于都督临淮王。于时事同夜光，能不案剑。殿中侍御史监军鹿，不惮虎口，视险若夷，便能占募，入验虚实。誓盟既固，所图遂果。返地复城，息我兵甲，亦是之力焉。若不酬以荣禄，何以劝厉将来，可封定陶县开国子，食邑三百户。除员外散骑常侍。（《魏书·鹿传》。萧综降诏云云。）
　　◇齿叙功臣子孙诏（孝昌元年九月）
　　追功表德，为善者劝。祖宗功臣，勒铭王府，而子孙废替，沦于凡民，爵位无闻，迁流有失。颍川名守，重泉令宰，惠风美政，结于民心，而犹同常品，未蒙褒陟，非所谓爱及甘棠，彝伦攸叙者也。其功臣名将，为先朝所知，子孙屈塞，不见齿叙，牧守令长声称卓然者，皆仰有司，具以名闻。朕将振彼幽滞，用阐治风。（《魏书·孝明纪》）
　　◇亲老听居官禄养诏（孝昌元年十一月）
　　大孝荣亲，著之昔典，故安平耄耋，诸子满朝。自今诸有父母年八十以上者，皆听居官禄养，温清朝夕。（《魏书·孝明纪》）
　　◇出师诏（孝昌元年十二月）
