<!-- { "loadSidebar": true } -->
　　比承手笔问以所疑哀荒乆不为报勤勤之意不可以虚辱故畧以所闻致左右不自知其中否也唯求仁所择尔葢序诗者不知何人然非逹先王之法言者不能为也故其言约而明肆而深要当精思而熟讲之尔不当疑其有失也二南皆文王之诗而其所系不同者周南之诗其志羙其道盛微至于赳赳武夫兎罝之人逺至于江汉汝坟之域乆至于衰世之公子皆有以成其徳召南则不能与于此此其所以为诸侯之风而系之召公者也夫事出于一人而其不同如此者葢所入有浅深而所施有乆近故尔所谓小雅大雅者诗之序固曰政有小大故有小雅焉有大雅焉然所谓大雅者积众小而为大故小雅之末有疑于大雅者此不可不知也又作诗者其志各有所主其言及于大而志之所主者小其言及于小而志之所主者大此又不可不知也司马迁以为大雅言王公大人而徳逮黎庶小雅讥小已之得失而其流及上此言可用也又宣王之大雅其善疑于小而幽王之小雅其恶疑于大葢宣王之善防矣其大者如此而已幽王之恶大矣其小者犹如此也凢序言刺某者一人之事也言刺时者非一人之事也刺言其事疾言其情或言其事或言其情其实一也何以知其如此墙有茨卫人刺其上也而卒曰国人疾之而不可道也是以知其如此也刺乱为乱者作也闵乱为遭乱者作也何以知其如此平王之扬之水先束薪而后束楚忽之扬之水先束楚而后束薪周之乱在上而郑之乱在下故也乱在上则刺其上乱在下则闵其上是以知其如此也管蔡为乱成王防冲周公作鸱鸮以遗王非疾成王而刺之也特以救乱而已故不言刺乱也言刺乱刺刺奢刺荒序其所刺之事也言刺时者明非一人之事尔非谓其不乱也关雎之诗所谓悠哉悠哉辗转反侧者孔子所谓哀而不伤者也何彼秾矣之诗所谓平王者犹格王宁王而已非东周之平王也所谓齐侯者犹康侯寜侯而已非营丘之齐侯也郑缁衣之诗宜也好也蓆也此其先后之序也此诗言武公父子善善之无已故序曰以明有国善善之功焉蓆多也宜者以言其所善之当也多者以言其所善之众也缁衣者君臣同朝之服也适子之馆者就之也为之改作缁衣而授之以粲者举而飬之也能就之又能举而飬之此所以为有国者之善善而异于匹夫之善善也夫有国善善如此则优于天下矣其能父子善于其职而国人美之不亦宜乎生民之诗所谓是任是负以归肇祀者言后稷既开国任负所种之谷以归而肇祀尔非以谓兆帝祀于郊也所谓卭盛于豆于豆于豋其香始升上帝居歆者言我既为天子得祀郊则盛于豆豋其香始升而上帝居歆尔非以为后稷得郊也其卒曰胡臭亶时庻无辠悔以迄于今者言上帝所以居歆何臭之亶时乎乃以后稷肇祀则庻无辠悔以迄于今得郊祀之时尔葢所谓文武之功起于后稷故推以配天者此也卫有邶鄘之诗而说者以谓卫后世并邶鄘而取之理或然也既无所受之则疑而阙之可也意诚而心正心正则无所为而不正故孔子曰诗三百一言以蔽之曰思无邪此诗之言故曰诗三百一言以蔽之也非以它经为有异乎此也吾之所受者为此则彼者吾之所弃也所谓彼哉彼哉者盖孔子之所弃也孔子曰管仲如其仁仁也扬子谓屈原如其智不智也犹之诗以不明为明又以不明为昬考其辞之终始则其文虽同不害其意异也忠足以尽已恕足以尽物虽孔子之道又何以加于此而论者或以谓孔子之道神明不测非忠恕之所能尽虽然此非所以告曾子者也好勇过我也者所谓能勇而不能怯者也能勇而不能怯非成材也故孔子无所取古者鳯鸟至河出图皆圣人在上之时其言鳯鸟不至河不出图者盖曰无圣人在上而已矣顔子具圣人之体而微所谓羙人也其于尊五美屛四恶非待敎也若夫郑声佞人则由外铄我者也虽若顔子者不放而逺之则其于为邦也不能无败书曰能而惠何忧乎驩兠何畏乎巧言令色孔壬由此观之佞人者尧舜之所难而况于顔子者乎夫佞人之所以入人者言而已言之入人不如声之深则郑声之可畏固又甚矣孔子曰如有所誉其有所试矣谓顔子三月不违仁者葢有所试矣虽然顔子之行非终于此其后孔子告之以克已复礼而请事斯语矣夫能言动视听以礼则葢已终身未尝违仁非特三月而已也语道之全则无不在也无不为也学者所不能据也而不可以不心存焉道之在我者为徳徳可据也以徳爱者为仁仁譬则左也义譬则右也徳以仁为主故君子在仁义之间所当依者仁而已孔子之去鲁也知者以为为无礼也乃孔子则欲以微辠行也以微辠行也者依于仁而已礼体此者也智知此者也信信此者也孔子曰志于道据于徳依于仁而不及乎义礼智信者其说葢如此也扬子曰道以道之徳以得之仁以人之义以宜之礼以体之天也合则浑离则散一人而兼统四体者其身全乎老子曰失道而后徳失徳而后仁失仁而后义失义而后礼扬子言其合老子言其离此其所以异也韩文公知道有君子有小人徳有凶有吉而不知仁义之无以异于道徳此为不知道徳也管仲九合诸侯一正天下此孟子所谓天之大任者也不能如大人正已而物正此孔子所谓小器者也言各有所当非相违也昔之论人者或谓之圣人或谓之贤人或谓之君子或谓之仁人或谓之善人或谓之士微子一篇记古之人出处去就葢略有次序其终所记八士者其行特可谓之士而已矣当记此时此八人之行盖犹有所见今亡矣其行不可得而考也无君子小人至于五世则流泽尽泽尽则服尽而尊亲之礼息万世莫不尊亲者孔子也故孟子曰予未得为孔子徒也予私淑诸人也孟子所谓市防而不征法而不防者先儒以国中之地谓之防以周官考之此説是也防而不征者赋其市地之防而不征其货法而不防者治之以市官之法而不赋其防或防而不征或法而不防葢制商贾者恶其盛盛则人去本者众又恶其衰衰则货不通故制法以权之稍盛则防而不征已衰则法而不防文王之时关讥而不征及周公制礼则凶荒札丧然后无征葢所以权之也贡者夏后氏之法而孟子以为不善者不善非夏后氏之罪也时而已矣责难于君者吾闻之矣责善于友者吾闻之矣虽然其于君也曰以道事之不可则止其于友也曰忠告而善道之不可则止王驩于孟子非君也非友也彼未尝谋于孟子则孟子未尝与之言不亦宜乎求仁所问于易者尚非易之蕴也能尽于诗书论语之言则此皆不问而可知某尝学易矣读而思之自以为如此则书之以待知易者质其义当是时未可以学易也唯无师友之故不得其序以过于进取乃今而后知昔之为可悔而其书徃徃已为不知者所传追思之未尝不媿也以某之愧悔故亦欲求仁愼之葢以求仁之才能而好问如此某所以告于左右者不敢不尽冀有以亮之而已至于春秋三传既不足信故于诸经尤为难知辱问皆不果荅亦冀有以亮之
　　荅龚深父书
　　某得手笔感慰尤喜侍奉万福所示王深父事甚晓然不为小廉曲谨以投众人耳目而趣舍必度于仁义是乃深父所以合于古人而众人所以不识父者也言之于深父何病扬雄亦用心于内不求于外不修亷隅以徼名当世故某以谓深父于为雄几可以无悔扬雄者自孟轲以来未有及之者但后世士大夫多不能深考之尔孟轲圣人也贤人则其行不皆合于圣人特其智足以知圣人而已故某以谓深父其知能知轲其于为雄防可以无悔扬雄之仕合于孔子无不可之义奈何欲非之乎若以深父不仕为过于雄则自雄以来能不仕者多矣岂皆能过于雄乎若以深父之不仕为与雄异则孟子称禹稷顔囘同道深父之于为雄其以强学力行之所至仕不仕特其所遭义命之不同未可以议于此深父吾友也言其美尤不敢略亦不敢诬所以致忠信于吾友然以乆废学恐所论尚不中不惜更详喻及也
　　再荅龚深父论语孟子书
　　某啓所论及异论其晓然道徳性命其宗一也道有君子有小人徳有吉有凶则命有顺有逆性有善有恶固其理又何足以疑伊尹曰兹乃不义习与性成出善就恶谓之性亡不可谓之性成伊尹之言何谓也召公曰惟不敬厥徳乃早坠厥命者所谓命凶也命凶者固自取然犹谓之命若小人之自取或幸而免不可谓之命则召公之言何谓也是古之人以无君子为无道以无吉徳为无徳则出善就恶谓之性亡非不可也虽然可以谓之无道而不可谓之道无小人可谓之无徳而不可以谓徳无凶可以谓之性亡而不可以谓之性无恶孔子曰性相近也习相逺也言相近之性以习而相逺则习不可以不愼非谓天下之性皆相近而已矣孔子见南子为有礼则孔子不可告子路曰是礼也而曰天厌之乎孟子曰男女授受不亲礼也嫂溺援之以手者权也若有礼而无权则何以为孔子天下之理固不可以一言尽君子有时而用礼故孟子不见诸侯有时而用权故孔子可见南子孔子与蒲人盟而适卫者将以行法也不如是则要盟者得志矣且有至于人而不得行则圣人之无所奈何孔子适卫非蒲之所能至则孔子何为而不适卫盖适卫然后足以明义此孔子之所微也凡此皆略为深甫道之以深甫之明何难于荅是而千里以书见及此固深甫之好问嗜学之无已也久废笔墨言不逮意幸察
　　荅王深甫书
