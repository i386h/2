<!-- { "loadSidebar": true } -->
　　中郎以病解官官解而病亦解于是浪迹两淛新安诸山水间凡数月还过姑苏余晤君江上奚囊所贮诗凡若干首自题曰解脱集余爱之不忍去目因为序而传之序曰夫人受才不同故形诸题咏亦各自别譬彼蚕丝黄白抽于腹而茧象焉若乃防稽野茧从江淹集壁鱼化出缫而为丝辄成异锦此造化偶然灵幻所致岂出自桑妇之手可同日道者余观古工诗之家其大较三有正有竒有竒之竒唐杜工部诗该博典核包彚万有而鍜链之极往往吐语惊人譬如石季伦觞客爼馐肴核水陆备陈而麟脯鳯炙间出天下所未尝之味此夫正而兼竒者也李青莲使事不必如杜之核用书不必如杜之富而超脱玅絶飘飘欲仙冷然如列子御风而行此夫専以竒胜者也至于长吉则事不必古人有语不必世人解呕心造句突兀怪特如海天蜃市琼楼玉宇人物飞走之状若有若无若灭若没莫可端倪此夫不名为正不名为竒直竒之竒者乎盖有唐三百年异才一人而己中郎为诗最耻临摹其于长吉非必有心学之第余观其突兀怪特之处不可谓非今之长吉自君诗出而善悟者乃知才子肝肠各有真诗亦如春蚕腹中各各有丝无待假借要之君才毕竟若防稽之茧从造化灵幻变出是谓世间一种最竒之竒而习于诗套者或不尽厌君作以为非古呜呼牛蛇神长吉不免后世之口何况君焉然而长吉终不失为唐三百年一人知我者希则我者贵此论诗之概也
　　锦帆集序【江盈科】
　　锦帆泾者呉王当日所载楼舡箫鼓与其美人西施行乐歌舞之地也阅今千百年霸业烟消美人黄土而锦帆之水宛然如旧姑苏呉治实踞其上此水抱邑治如环乙未之嵗余友中郎袁君来宰呉殚力圗民昕夕拮据顦顇之众赖以顿苏逾明年君以过劳成疾上书乞归凡七请乃得解政去君性超悟深于名理才敏妙嫺于词赋第一行作吏都成废阁间或触景起兴感事摅辞有所题咏撰著越二年亦遂成帙其行也友人方子公稍稍裒次付诸梓问题于君君自标曰锦帆集盖不佞尝诣呉署谒君君指此水骄予曰是锦帆泾也呉王霸业之余我乃得抚而有之不亦快哉而其实君鞅掌簿书飡沐几废劳与余等余因叹曰同一锦帆泾耳当呉王之时满舡箫鼓及呉令之身两部鞭棰呉王用之红姝緑娥左歌右弦呉令御之疲民瘵黎朝拊暮煦昔何以乐今何以苦丈夫七尺相肖胡所遭之苦乐顿异乃尔虽然人生有涯苦乐有穷惟山水为无尽操有穷之具游无尽之间而能与之俱不朽者其惟文章乎君诗词暨襍着载在兹编者大端机自己出思从底抽摭景眼前运精象外取而读之言言字字无不欲飞真令人手舞足蹈而不觉者嗟嗟后霸业而无尽者此水乎与此水而俱无尽者兹集乎夫君齿最少异日名山之业未涯涘乃锦帆独托兹集以传倘亦呉王有知乞灵中郎之笔不靳西施为君捧砚而令掞藻见竒有如是耶余所莅治百花洲在其前而余日沾沾焉刑名簿书不能有所题咏撰著俾此洲托以传也则百花洲之遭不逮兹泾逺矣假使西施有灵问江郎梦中之笔迄今安在不佞无辞置对矣
　　敝箧集引【江盈科】
　　世之称诗者必曰唐称唐者必曰初曰盛惟中郎不然曰诗何必唐又何必初与盛要以出自性灵者为真诗尔夫性灵窍于心偶于境境所偶触心能摄之心所欲吐腕能运之心能摄境即蝼螘蜂虿皆足寄兴不必雎鸠驺虞矣腕能运心即谐词谑语皆足观感不必法言庄什矣以心摄境以腕运心则性灵无不毕达是之谓真诗而何必唐又何必初与盛之为沾沾盖中郎尝与余方舟泛蠡泽适案上有唐诗一帙指谓余曰唐人之诗无论工不工第取而读之其色鲜妍如旦晩脱笔研者今人之诗即工乎然句句字字拾人饤饾才离笔研巳似旧诗矣夫唐人千嵗而新今人脱手而旧岂非流自性灵与出自摸拟者所从来异乎夫茄瓜梨枣之初登于市也一钱一颗人争食焉而可于口越嵗之熏豚腊兔十钱一簋坐客投筯而不肯下盖新者见嗜旧者见厌物之恒理惟诗亦然新则人争嗜之旧则人争厌之流自性灵者不期新而新出自摸拟者力求脱旧而转得旧由斯以观诗期于自性灵出尔又何必唐何必初与盛之为沾沾哉中郎论诗之概若此君丱角时巳能诗下笔数百言无不肖唐君乃自嗤曰奈何不自为诗而唐之为故居恒题咏辄废置不録及其令吴二年移病乞归友人方子公为检其图书付行李从敝箧中得君诗一编读而防于口曰异哉有物若是而以供蠧鱼其不尽充蠧鱼腹也其犹有物防之与于是稍稍裒次付诸梓题曰敝箧集夫爨下之桐至音出焉则中郎兹集之谓矣
　　桃花洞天草引【江盈科】
　　桃花洞天图经所称第三十六洞天外别一洞天也不佞家于洞天盖淡然无慕于世而偶与世搆在嚣繁之中则时时忆洞天之景可缕述云方夫春风煽和溪水乍緑仙葩烂漫蒸为红霞流为落英而不佞与苏王诸君泛轻舠白马浪光之间庶几遇所谓问津渔郎者与问答焉逮夏而梅溪之滨渌萝之浒青莎千顷翠竹万竿文禽戏而上下黄鸟鸣而徃来则相与披薰风坐緑隂陶陶然防其日之如年也至秋而漳江浔阳两寺相映皎月东出澄波含璧俯仰乾坤湛然玉壶而吾侪乃拍肩执手坐月中调瑶琴吹洞箫徃徃兴发丙夜不寐未几朔风告寒万卉凋谢而或黄云黯淡琼花四飞此中诸山玲珑一水凝碧则又相与着绨袍扶笻杖出郭遨游问酒家所在而买醉压寒浩歌归来然则洞天之景四序流易吾人乗而行乐与景俱适何非逍遥婆娑时欤顾自分屈首受书不能如瞿黄诸君游于无言之境时以其天趣所防发为文辞诚不自知工与不工而就今筐笥所贮要不可谓非洞天中来也夫抉洞天之秘直将遗世独立羽化登仙而乃以戋戋者当之得无令瞿黄诸君掩口笑乎然要于各适其适则不佞与诸君甘之矣苏王别有集兹概及之以着一时相聚之雅云尔














　　明文海卷二百七十
　　钦定四库全书
　　明文海巻二百七十一　　　余姚黄宗羲编序六十二
　　诗集
　　沈从先诗序【徐熥】
　　徃友人陈履吉游长安归为余谈吴门沈从先不去口时从先甫弱冠耳读其所着众刻草虽尝鼎一脔而知全味矣既而因履吉得请交于从先乃从先亦不我鄙夷越数千里尺牍书邮徃返不絶辛夘嵗余有燕之役至吴门而病不知人者数日然神虽昏愦而心念从先不置时时从牀第间问沈郎无恙乎索十日不得竟去矣明年仲弟兴公入吴始得造从先之庐而礼焉归识其处曰某乡某里圭窦荜门有庑下风气者是巳今年予复过吴阊日巳崦嵫入寻从先所居则邻人云巳徙去踉跄出阊阖门觅舟不得所与偕者王生元直露宿江干达旦竟去矣顷从建业归始得与从先把臂而后喜可知也时从先方病足不出户庭余依依未忍别去令奚奴襆被其中从先贫不能为孺子设榻但与王生共跏趺几上耳因得卒业其所着尊巳撚枝闭户诸集乐府古诗取材于汉近体得格于唐要皆抒所自得意不必古人有语不必古人道茍巳披之朝华直咳唾视之不以烦子墨也即置之古人中其谁能辨之夫诗所以言志也从先三旬九食捉衿见肘而闭户歌声出金石此其趣操列之参宪曽无异同未有胸臆古人而搦管操觚反掇拾饾饤落时人窠臼者也诵诗论世而其人可知矣或谓从先饥寒流落无以自存而习不售之业以游于世嗟嗟从先不知其税驾也噫方履吉谈从先时云其娟娟韶秀有安仁叔寳之风不十余年而顦顇枯槁己成壮矣由今而至于老死不知嵗月几何乃荣通丑穷而为此拘拘也亦大惑矣夫藜藿膏粱短褐纨绮所适不同同归于尽士顾不朽谓何耳后世有杨子云乃知杨子云此美谈也从先勉矣
　　陈惟秦诗序【徐熥】
　　余既困于公车稍厌弃故业与仲季二氏杜门扫轨以柔翰自娱其所徃还最驩者莫如陈氏惟秦惟秦居南郊之柯屿去城三十里而遥每入城必宿余家浊醪相命脱粟共饱或匝月经旬始别去而惟秦兴复不浅或出游未尝以倦自免或分题探韵客犹谦让未遑惟秦巳蹑嚅喉吻间矣或秉烛夜谈不漏沈不寝即余先寝寝而复寤犹闻惟秦呻吟牕壁间也其嗜学苦吟类如此其所为诗不喜蹈袭人语皆呕心剔肝为之而卒不盭于法然性复谦抑一诗成必私问余可否而后出以示客一日余心赏其诗故佯言不佳以试之惟秦立加窜易顔色愈和余大笑乃止故其诗鑪锤工而机轴别也赋性恬淡不问家人产所与游者皆山林草泽之士遇达官贵人则面赤心热有凿坏而遁耳夫今世操觚之士稍能占四声者即曵裾弹铗于显者之门博钱刀以饱妻子惟秦木彊椎鲁足不越四境名不挂缙绅块处于蓬蒿之下以五字求信于后世所不知何人亦大惑矣余今年游燕挟惟秦诗一册置槖中欲授之梓而且有待也过吴兴谢在杭司理见而欲付于匠氏在杭于惟秦为微时之交称同社故虽行其诗而不伤惟秦无求之介余遂许而授之在杭出山东而坐苕水者三年于此矣目之所见无非钱谷簿书耳之所闻无非谯诃捶楚一旦读故人之诗宜其欣然有合若弱丧者之还其乡也若在杭者可谓无赧薜萝而有光猿鸟者矣斯举也将布衣之重司理耶抑司理之重布衣耶识者自能辨之
　　林若抚梅咏引【俞琬纶】
　　与林若抚结嵗寒盟为千古人怀千古心相期而不可以相喻落落者吾痼疾也此期一订于落落更宜一抹交情类萧然有寒意于若抚则尤寒盖两寒而寒愈冽也氷入炉有消而己必不变而为火此寒徳也濯锦江边殆与棘门寒塘径逺然岂千古怀哉然又不可以不虑若抚特于湖上作梅咏百品颀然而来以诗掷吾寥然而去怀哉怀哉其啸也歌陇头云逺花落春枯千里霜根一函寒意是岂在梅是岂在诗也
　　若抚名云凤苏州人崇祯庚午在南京余从之学诗见赠诗极多今皆失去止记其赠余及吴子逺周元亮同庚诗谁家得种三株树老我如登羣玉峰一聨而巳其诗稿不知落谁人之手恐将烟没矣
　　国朝诗余序【钱允治】
