<!-- { "loadSidebar": true } -->
　　台湾孤县海外，四绝无援，乱民不靖于内，夷寇数扰于外，地方辽阔，海口丛立，名虽一郡，实亘福、兴、漳、泉四府道里之长。戍兵班满，久切思归，驱策已非易事，且水陆一百七十余处，无非要汛，调拨守口，殊形单薄，不得不多募乡勇、水勇以助兵力。兵勇既众，又自二十年八月至今，时逾二年，军装、口粮、修城、筑堡、浚挖濠沟、铸炮塞口、制造器械，一切攻守战具，经费在在不赀。又有澎湖一厅隔海，时告急于台湾，虽两次委员解发银四十万两，又另给澎湖银一万五千两、番银三千元，经费不为不多，无如兵勇既多，时日复久。伏思道光二十年二十一年两次俱经开具全台各口兵勇清折，通送宪核在案。计自二十一年七月厦门失守，是时一厅、四县、十七口二次折开防夷兵共三千九百三十九名、乡勇水勇屯丁六千四百八十名。及至八、九月后，夷船再犯鸡笼，南北两路土匪相继通夷作乱，四县添设防夷兵八百一十九名，壮勇屯丁一千九百五十名，连前共水陆弁兵四千七百五十八名，水陆壮勇屯丁八千四百三十名。至于夷来打仗数次，临时添调兵勇及南北两路剿办逆匪征调堵御之兵勇，尚不在此数内。以逆匪作乱时，虽经职道奏拨道库备贮银三万两，尚有台湾府挪动兵饷银一万七千余两垫应，省发防夷经费到台，不得不急行归还。至于澎湖一厅，先是兵勇尚不甚多，及王提台移驻之后，凡用防夷兵一千五百九十九名、乡勇水勇一千二百一十三名，所有省发经费，除归还二十年九月至上年七月外，已属不敷。上年七月至今，皆系台湾拨给，又不下五万两。此时似尚可支数月，而台湾则自上年十二月时府库已仅存十三万余两，支应各属，至今仅存三万有奇。职道深虑经费维艰，防夷兵勇无不先定章程，俾各属遵照给领，随时开折申送该府，复同局员台防同知仝卜年，时加稽核，丝毫不准滥应。其派添兵勇，相时酌量减撤，而逆夷屡次犯境，复时有大帮报复之谣。即如三月间，果有夹板十九只来台，欲购在地奸民内应，虽将其导引羽翼之草鸟匪船击败，夷无内应，潜行遁去，而各口戒严不敢稍疏日夜。此其极力撙节不得不用之苦衷，想邀明鉴。

　　本年职道会同台镇据实奏蒙圣恩准，再赏拨经费银五十万两解闽，以备台湾提用，约计此时各省当有到者。兹当用度告匮之时，谨委淡水厅大甲巡检谢得琛赴省，伏乞宪台行司即先发给银十五万两，添委干员协同谢巡检，由五虎门配船赍解来台，以便支应。俟至十月间，再拨给十万两解台，更为德便。

　　○夷船复来台洋游奕状（壬寅八月）

　　本年三月间，逆夷大帮船只勾结草鸟匪船来台，冀图滋扰。经文武官兵义勇击破草鸟船多只，擒获奸民匪犯讯办。夷见无隙可乘，潜引大帮遁去缘由；业已具折陈奏录报在案。乃夷船已去，而草鸟匪船仍复往来各口伺劫。复有彰化巨匪黄马等，聚众专俟夷船到口作乱。又经本职、职道督饬文武先后击破歼擒，分别审办。

　　兹于八月初五日，接据台湾水师协邱镇功、台防同知仝卜年及文武委员义首人等禀报，是日午刻，瞭见国赛港外洋有三桅夹板夷船一只，自西南驶来由西北外洋而去等情。本职、职道当即飞行各文武，将各处壮勇酌量添设，慎密防范。续据探报，该夷船于是夜三更时，在国赛港迤北之马沙沟外洋北汕停泊。当饬邱副将督带水师商哨船十九只及水勇竹筏多张，驶往攻击。并饬国赛港委员候补同知徐柱邦，督率守口壮勇，在岸陈列防堵。本职、职道立即会带兵勇，出驻安平，督率办理。初七日申刻，据报该夷船见我兵勇严密，即插起白旗，施放空炮。于初六夜乘潮逃驶。师船追望无踪而回。本职、职道随会同在安平演放炮位，勘阅重修炮墩土壁事竣，于初八日晚同回郡城。初九日未刻，又据各口报称，有夷船一只，在凤山县之打鼓港南外洋，渐向西北驶过四鲲身、四草湖外游奕。于申酉刻间，复向外洋驶去无踪。各等情前来。

　　查连日皆西风，该夷船是否前后两只，抑即系前此之船被风打回，复行驶去，均未可知。但望见师船及岸上兵勇，立即竖起白旗，则其不敢近岸攻战情形，显然可见。然夷情诡诈，防范不可稍疏，除飞饬在口文武员弁义首添加壮勇认真防备、一俟近汕相机攻击、并会禀将军督宪分衔禀咨抚部院外，合将夷船复来游奕驶去情形，禀报宪台察核。

　　○风闻厦门夷情反复状（壬寅十一月二十四日）

　　前月二十日，接据护送夷人往厦委员卢继祖、张肇銮等禀称：遭风夷人二十五名及夷目颠林等九名，均已到厦交收。惟因颠林等在澎湖候风兼旬，到厦稍迟，厦门谣言四起，以致鼓浪屿夷酋疑惑，大生怨谤，以为台湾两次破获夷人，皆系遭风夷商，不当正法等语。职道不胜骇异，前次来台夷官，业已感服，极为恭顺，何以鼓浪屿夷酋忽生异议？仆鼎查在江苏与钦差大臣议定一切和约章程，言定浙江、福建、广东等省未接议和之信以前，傥有攻击夷船，均当原情免议。岂得显违条约？此端一起，则向后各条皆不足据，凭何信守？至两次来台破获之夷，俱在未议和以前，两相争战，彼此仇雠，即系遭风夷船，尚当擒办，何况并非遭风商船？现有原供及起获船上炮械及厦门、浙江营件、浙抚营员印文册折，现在贮库确凭，何能文饰？

　　窃意仆鼎查所到之处，无不纵横如志，惟独台湾连遭挫衄，有损彼威，其恨可知。讳败夸强，亦无足责。但和议甫定，不当有此一节，诚恐讹言日久，以伪乱真，于大局必有关碍。宪台必有先闻，自必定策权衡，以全大局。事关夷情反复，职道既有所闻，关系重大，不敢缄默。是以会达镇据实上闻，言皆切直，并无一字涉虚。至夷情实在如何，海外无从揣测。伏乞宪台指示机宜，是所幸祷。

　　再有请者，夷情诡诈多端，难以理争，亦不必以一镇、一道而碍国家大局，使海外又启兵端。职道愚见，夷人深恨台湾败衄之耻，故为此举，且彼既在厦门设立码头，而台湾与厦门对峙，镇、道二人在台，于彼诸多不便，故为此谋。欲去其所忌，未必真为正法之夷人抱屈也。若镇、道更易，似可相安。惟有仰恳宪台，密以此意奏闻，先将镇、道撤回候旨，一面善与之言，不失天朝之体。彼见去其所忌，自亦无所借口。傥蒙圣明垂鉴，别赏差使，则易地亦可报效，不必定留在台，免致牵动大局，似为妥洽。谨密陈。

　　●东溟文后集卷六

　　桐城姚莹石甫着

　　覆贺耦庚方伯书（丙申正月）

　　与毛生甫书（己亥四月）

　　与汤海秋书（己亥四月）

　　上督抚言全台大局书（庚子四月）

　　覆邓制府言夷务书（庚子五月十二日）

　　与达镇军书（庚子八月）

　　与王提督书（庚子八月）

　　○覆贺耦庚方伯书（丙申正月）

　　窃莹凡陋下材，附青云之末，二十九年矣。浮沈下吏，不获一侍清言。然大君子治绩声称上结九重之知，下逾岭海之外，士大夫操觚从政者，无不仰为当代伟人。莹之景行，更当何如也。

　　曩岁友人示以巨制经世文编，伏读既终，甚叹贤哲所为宏卓，匪是不足为明体达用。顾以刍荛一孔之见，亦间蒙采录其言，且感且惊。思以一函自通，而疏贱中惭，申纸复辍者数矣。上年冬，从陶泉都转所递到赐书，咨及闽事，所以待莹者甚厚，诚非所敢当也。沈痾未瘳，逾月乃起，又有护理运符之役，鹾务烦冗琐细，不遑作复。今兹稍暇，谨对以所知。

　　窃谓为政之道非一，所贵在乎因地得人。或弛、或张、惟用之当而已。自古治边地者，莫先威惠。闽自大儒间出，文物声名，媲于齐鲁，然实山海交错，悍陋之俗未能尽除也。漳泉之械闘，台湾之好乱，无论矣。即延、建、汀、邵诸郡，与江、浙接壤，而盗贼会匪出没盘踞，类非安静文弱之吏所能治者。惟福州、福宁二郡属，或庶几耳。夫人材各有短长，视乎上之器使，为地择人，当先其大而后其细。威惠并著者上也。强毅有为者次之。明习吏事者又次之。应对便捷，虚言无实，皆足以害政，未可用矣。闽海岩畺，水陆二提督、陆路建宁一镇、汀州一镇、漳州一镇、邵武、兴化二协、水师金门一镇、海坛一镇、南澳一镇，闽安一协而海外又有台湾一镇、安平澎湖二协，大小将弁数百员，兵卒七万数千有奇，此用武之国也。国家昔尝有事，以定叛乱有余，今方太平，以捕盗贼不足。此其故何也？

　　大吏多文儒，不习武事，诸将皆以趋承交结巧取升阶，而弓马技艺委诸弁兵，风云沙线委诸舵工水手，宜其不可用也。苟欲讲求，必从上始。拳勇、戈矛、火器、弓箭、风云、沙线，有能娴熟，猛如彪、捷如猱者，皆不次而拔诸行间。习其勤劳，作其勇敢，恤其疲乏，风气所趋，下好必胜，何致岁费百万金钱养此无用之惰民哉？苟不讲练于平日，惟责以不能捕盗，虽日事参革，有不胜其参革者矣。是当留意者也。

　　今天下州县甚苦疲瘠，而闽尤甚。盖牧令办公，惟赖钱粮之有羡余，闽民抗欠成风，岁征常绌，不但羡余不足供用，且多方垫解，以免处分，安能不疲？且因嘉庆中董文恪公帅闽，福清生员聚众抗粮，文恪严捕其魁，立请王命诛之，奏入，上以为是，各属钱粮一时顿起，旋遇恩诏豁免，天下积欠，民间又存侥幸之心。至今欠风复炽。愚以为自非灾荒，必当严办欠户，否则不但司库奏销时形支绌，牧令亏空亦以愈多，徒事撤参，岂有济哉！

　　台湾一府孤悬海外，积贮必使长盈，而台地正供所入，皆米榖，地丁银款仅足支各官廉俸。台镇所辖水陆十三营、弁兵一万四千有奇，俸饷马干，皆需司库解往。岁常二十余万。此诚不可缓者。特款目繁多，常苦轇轕。其大端有三。一曰：截旷。二曰：换班。三曰：借支。隔海行走，往返动辄经岁。然不过迟延月日，犹可稽也。积弊难清，则在司书提塘之勾结，盖将备不谙例款，惟书识是师。书识则惟提塘是赖。于例各营饷干，皆由台府支给，彼恶其近而易稽也，往往越府而求诸司空白文领，盈箱满箧，皆在提塘之家，谋诸司书而时用之。以故轇轕益甚。台府详查准驳，仍悬司书之手，无由破其奸欺。傥清弊源，非从此究绝之不可。

