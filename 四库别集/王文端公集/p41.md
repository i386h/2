<!-- { "loadSidebar": true } -->
　　琪树灵花五色开梁园楼阁敞仙台秋空白鹿鸣镳下月夜青鸾舞袖回南极祥光临华渚北堂佳气俨蓬莱年年此日长生宴玉露金桃荐寿杯 

　　○寿冯母 【 三首】 

　　霜月凄清宝瑟寒宵灯滴泪和熊丸发因愁冗千丝白心与天盟一寸丹甲第峥嵘光阃阈纶褒璀灿映门阑而今节孝双成美百世人从北斗看 

　　其二 

　　百年心事半生违独立双孤昼掩扉秋月萱花伤寂寞春风桂子待芳菲朱颜久谢共姜镜翠锦终成孟母机完节表扬承帝典葱葱佳气绕慈闱 

　　其三 

　　萱草清霜岁月深巳看桂子发琼林诗书不负青云望天地能知白首心完节一生坚介石贤名千古重南金高堂莫讶旌书至更有封章咫尺临 

　　○寿王母八十 

　　浙溪春水荡新荷昼省仙郎拥传过南国风云亲舍近北堂岁月主恩多鸾书双启泥金灿鸠杖相将佩玉傩莫诧瑶池非世上只今王母乐如何 

　　○题王母图寿张母得王字 

　　霓旌遥指白云乡天宇空蒙海鹤翔星自上台瞻北斗地分少广坐西王灵文宵灿金泥检佳气晴浮紫瀣觞瑶岛春秋那可问蟠桃初见一花芳 

　　○贺蒋云崖二尊人双封 

　　鸾书新捧向江关秋水芙蓉落照间香雾细沾宫锦绿彩霞遥映舞衣斑寿绵宝箓通仙籍函启金泥觐圣颜七十二峯瞻不尽紫芝瑶草白云闲 

　　○贺张谏议二尊人赠封 【 二首】 

　　几年簪笔侍彤墀直谏能投圣主知地近九霄瞻玉仗诰裁五色赐金泥丛台花暖晴云暮蓬岛烟深海月迟为羡舞衣新制彩寿筵春酒正相宜 

　　其二 

　　皇恩浩荡此遭逢锦轴遥传禁漏中洞里凤箫怜独吹日边鸾诰喜双封云开三辅青天近春入千山紫气重闻道丛台花万树蟠桃偏照寿颜红 

　　○贺李封君 

　　雍丘瑞霭接银台几见青鸾使者来御墨新题丹检湿瑶函初动紫泥开风云有庆通冠冕日月分光被草莱绿鬓方瞳人正徤高堂应醉九霞杯 

　　○题李封君寿意卷 

　　汉江东下遶荆门滚滚漩源瑞泽存剩有书传三世业赢知身受两朝恩金函花满黄云覆瑶草秋深紫雾屯自在蓬莱最高顶何须仙迹探昆仑 

　　○题郑昆岩椿萱并茂卷 

　　江云缥缈护蓬莱椿树萱花此共栽千尺灵根和露润四时仙萼傍霞开香生玄圃清相映影拂瑶池翠欲堆嬴得芳华锺秀远日长庭院荫三槐 

　　○题沈母小像 

　　肃雝钿读二南诗沈母仪刑今在兹锦诰巳承鸾掖宠布衣不爽鹿门期琼闺令范辉彤管玉署清风式素丝漫说甘泉荣汉制何如俎豆贲专祠 

　　○挽高太史母 

　　北堂霜霰夕霏微莱彩潘舆愿巳违宝月光寒蟾兔缺玉箫声断凤凰飞歌临易水悲笳曲梦绕巴江想翟衣归向泉宫灵并妥荐看鸾诰沐恩辉 

　　○刘小鲁先人祀乡贤 

　　林壑高踪记往年祠宫今并楚先贤太丘德义元无让畏垒仪刑尚俨然俎豆诸生共伏腊衣冠奕世启曾玄何能瞻拜松楸地恍见神游北斗边 

　　○郭公入祠乡贤 

　　山斗高名久播芳祠宫松桧晚苍苍丁宽经术传多士王烈声名振一乡俎豆分庭同往哲弓裘奕世况僊郎从今闾里钦遗躅海岱清风万古香 

　　○代陈见峯赠张子入冑监 

　　君家门阀冠青霄恩宠绳绳自累朝八座殊勋辉鼎鼐百年乔水盛柯条衣冠接武丝纶润壁水观光雨露饶有用文章期报国无隳堂构愧承祧 

　　○贺孙剑峯得孙用韵 

　　祥开华阀毓兰孙俎豆干戈世业存蚌里明珠真瑞彩月中仙桂自灵根曾闻召虎辉前烈谩说荀龙裕后昆忠孝由来培庆远定知轩驷出高门 

　　○山居丧偶承于宗伯惠诗枉讯用韵奉酬 

　　不才主弃故人疏泌水衡门意澹如恰傍晨炊甘鷇食那堪阴雨妬鸠居悲来欲废荀郎赋病起时躭老子书空谷足音劳远讯科头经月几曾梳 

　　○时同馆诸丈自山阴会稽东阿富顺晋江并以宗伯里居不肖出处偶同聚散是嘅因复感赋用抒所怀 

　　三五晨星在望疏谊均出处古谁如向来更直丝纶地忽漫分投水竹居天近北门唐学士班高东省汉尚书主恩暂许还山沐握发多应不暇梳 

　　○山寺与客共坐树下幽禽鸣其上听而悦之竟不佑其何鸟也为诗一章 

　　徙倚松阴蹔避蒸鸶蛮幽鸟隔林声风停高树喧逾静响落空山凄复清客坐乍闻如有意僧家惯见不知名绿窻鹦鹉应渐汝学得能言误此生 

　　○和魏中丞望谢北岳 【 三首】 

　　幽并直北是龙荒帝表恒山镇此乡形势蜿蜒蟠绝远光灵儵忽现无方鞭霆拟用风为驾横海应嗔蝀作梁震电须臾膏雨徧功收康阜佐明王 

　　其二 

　　东西泰华并嶙峋守帅祈年走望频遂有甘霖沾下土蝢驱氛霭净边尘向来廵省藩方使几见讴歌帝力人十亩桑麻生意足预徼余润惠逋臣 

　　其三 

　　泉石夙婴弘景癖尘纷未谢尚平缘却拚家去玄都近可卜身求大道专紫塞年来销戍火丹崖高处隔人烟藏修剩有云霞窟耻乞于公买宅钱 

　　○萧侍御按部邑诸生有诵其题壁诗者用韵和第二疏 

　　氷壶清映水晶帘李下桃蹊总绝嫌屈轶秋涵霜气肃扶桑朝挹日华暹祗因执法冠峩豸无用禳兵佩曳蟾讲席雍容衿弁满坐令边羽辍邮签 

　　○奉诏存问纪恩 【 二首】 

　　岩栖梦隔紫宸朝忽报春风拥使轺凤綍函书从北阙龙斿簇仗自东郊天临咫尺瞻颜近日驭重轮散彩遥烂熳恩光荣腐草丘园喜气上干霄 

　　其二 

　　玉节金舆列从官听宣天语下云端丝纶共荷尧言重粟帛欣逢汉典宽向累清评讥伴食敢廑温诏劝加餐野人藜藿粗堪瞻鼓腹知恩报称难 

　　○谢刘使君 

　　青禁升储册礼成紫泥颁诏属西清陪游功合酬□绮惠养恩宜逮老更漫及旧僚方抱愧况非大耋□叨荣高天雨露元无择远塞氷霜柰此行 

　　○又赠行 

　　凌云词赋掞天才辍直承明捧节来骀荡祥风先道路霏微瑞雪净尘埃 【 是曰雪】 衡门幸藉星轺贲珂里争传昼绣回南去锦江江上看江花如锦待君开 

　　◆七言排律 

　　灯市 
　　应制题玄兔 
　　送张玉阳使山东 
　　题奉诏宁亲卷 
　　鴈门篇赠柴民部还京 
　　寿李本宁大父七十 
　　寿陈相公七十 
　　瞻云篇寿魏封君九袠 

　　○灯市 

　　帝京春色盛元宵阊阖门东架彩桥五凤楼台天切近三阳时节冻全消银盘菡萏香球结玉盌芙蓉绛带飘烂熳鳌山纷绮縠玲珑珠树缀琼瑶金莲巧拟宫中制铜鸭新从海外雕云敛画屏开翡翠烟霏朱幌护鲛绡霍张□贵□甍敞窦灌豪华走马骄万井歌锺腾笑语九衢冠盖杂尘嚣月当晴夜光逾满时值丰年乐更饶柏酒剧于燕市饮兰膏岂独汉宫烧圣皇有道民同乐穷谷荒檐玉烛调 

　　○应制题玄兔 

　　毳衣冷浸玉虚烟桂魄阴森肰黝然碧海未离犹片月铅霜既尽巳千年驻颜谩道还丹好脱颖今看近墨偏自是星精来北极还因水德禀先天嘉祯再应明时出宝缯新从秘府传讵比书麟存鲁史将同罝兔咏周篇披函细若秋毫析抚卷昭兹日鉴悬久厌长扬休羽猎岂资大药忆飞仙洪纤品别骊黄外径寸神游象罔前王度八荒皆薮泽圣真六籍尽蹄筌山龙欲补勾陈衮濩蠖常亲广厦毡共识宸襟非玩物争歌帝德契重玄 

　　○送张玉阳使山东 

　　遥遥帝冑列山东宠命新颁一叶桐锦节传呼三殿里绯袍拜舞百花中云开霄汉星槎远地转蓬莱曰观崇离思不堪攀蓟柳壮游宁为谒秦松自从表海分双履谁向扶桑挂一弓拥篲谩夸邹衍氏弃繻争拟汉终童朝登岱岳乾坤小暮宿云亭象纬空笔底飞涛词正徤目中奇览畵非工铭题孔壁仙才逸记埒任城藻思雄晴昼褰帷沿汴水暖风吹旆过隋宫芰荷香满枝堪佩松桂阴繁绿正丛池馆烟深疑上苑楼台秋敞见中嵩故园诗酒情何极秘府图书业所同到里莫须淹岁月御堤春草听归鸿 

　　○题奉诏宁亲卷 

　　几回持牍奏枫宸岂为丘园漫乞身久侍帝庭淹岁月每怀亲舍阻星辰潘舆尚忆游燕徤莱彩今瞻入汴新予告捧从三殿出启居归与十洲邻瑶池王母谁云幻姑射仙人自有真光拥朱轮明昼日祥开华帨及秋旻赐衣巧制天孙锦上食荣分禁鼎珍高阀清芬联窦桂北堂孤萼殿庄椿悬知阃阈多余庆应念朝廷倚重臣行矣诸生无所祝斗边延望属车尘 

　　○鴈门篇赠柴民部还京 

　　鴈门直北接穹庐毡罽倾巢隶象胥王会稔观琛赆盛庙谟犹恐简搜疏三关鼎时云西险万灶舂炊塞下储大帅雄分都护钺望郎遥领度支车持筹管晏精堪并草檄枚皋敏不如暂借羇縻施五饵力图节缩佐三虚膏脂痛惜充头会涓滴堤防泄尾闾山积腐红饶庾廪田开硗瘠徧菑畬木牛毂击风霆发铁骑营连螮蝀舒飨士登坛多组练谈经入座集簪裾百城雨露呴濡内四载星霜涉阅余行省均输应有籍还朝平准岂无书中都转运漕方梗少府诛求诏未除民瘼倘承前席问为祈蠲贷活沟渠 

　　○寿李本宁大父七十 

　　燕山西望楚云苍紫诰重颁昼锦堂御府图书鲜五色台垣星斗烂三湘褒崇荐沐皇恩渥佑启同推世泽昌袁氏子孙多贵少谢家门第独焜煌雄藩宪节遥开府秘阁词名早擅场喜及承颜酬燕翼惊看扶杖拜龙章衣冠真藉丝纶重步履非缘药石强花满宸楼霞结绮酒开银瓮菊浮香郢中人献阳春曲海上仙传不老方从此灵根蟠瑞远万年乔木接天长 

　　○寿陈相公七十 

　　间代人豪帝者师十年高卧碧山陲贤如疏传挥金日心似留侯辟谷时江上云霞闲自玩环中消息静堪推安车久系苍生望旧德徧承圣主咨龙跃天门参乘早凤巢阿阁一毛奇向歆经术元相继韦杜风流今在兹优老特颁天子诏宁亲曲轸侍臣私绯衣宠并黄金赐封传荣将玉玺驰路入锦城松有径祥开弧旦菊为期五云高拥三公舄列郡分称万岁卮燕喜春融知帝德精神岳立俨仙姿长生药岂需金石奕世芳堪载鼎彝乔木共依清庙栋瑶林宁数谢家芝惭予朴樕通门馆侑酌徒赓抑戒诗 

　　○瞻云篇寿魏封君九袠 【 有引】 

　　三辅名家首推魏氏盖自节斋先生以文学高等充贡公交车倅郡齐秦卓有治效方廉见忌拂袖遄归五斗无赢一经足授朂成哲嗣匹瑞河东科第联翩冠绅接跗文章气节彪炳清朝□值长君见泉公以御史大夫临抚全晋勋高安攘念切瞻依请告甚殷眷留加笃是岁先生九袠父缘子贵寿与荣并某忝托通家况叨封部藉光桥梓徼宠榆枋庆忭弥襟歌谣效俗聊展千秋之祝且抒片云之思焉 
