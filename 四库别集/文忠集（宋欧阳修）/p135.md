<!-- { "loadSidebar": true } -->
　　伏承显奉制书茂膺宠数伏惟欢庆伏惟枢宻太师相公学优孔孟道恊臯防屏于万邦申伯之兼文武秉乎一德仲山之不刚柔嘉谋早着于先朝时望乆隆于岩石属嗣圣继明之始乃宵衣讲治之初首速元臣来还宰席三接之际羣心以安出纳枢机虽为于要任调和鼎鼐当正于鸿钧始塞舆谈实非私论敢期谦眷曲示诲函既深忭跃之诚复积悚铭之抱
　　回郑【獬】钱【公辅】二舎人谢新除书【嘉祐八年八月】
　　伏承显奉制恩陞华禁掖允膺圣选式恊舆谈朝廷之体尊严王者之居渊黙德泽宣布必使入人心之深号令发挥而能鼓天下之动惟是代言之任实资博古之英伏惟某官履行敦方材猷敏茂蔼一乡之佳誉掩众俊以名科通达古今固已优游于儒学出入侍从是宜顾问于清闲果被佥俞并司典训竦万方之视听追三代之文章遂陞荣涂益奋贤业共庆得人之盛方深窃忭之私遽辱谦防特贻诲翰感铭之素敷叙奚殚回皇子【神宗】辞使相封淮阳郡王书【嘉祐八年九月】
　　伏承光奉制书峻膺宠数伏惟驩庆窃以命官有秩正上下之等威制礼縁情以亲踈而隆杀惟是国家之旧典葢推天下之至公郡王相公识禀诚明学穷原本笃于乐善因天性之自然举必有仪秉君子之常德地崇冡嗣望着宗英兼陞将相之荣显被山川之锡有光典册允叶朝佥岂谓仁私曲贻诲翰感铭之素敷述奚殚
　　与安抚宻学啓
　　伏自安抚宻学显奉宠灵出分寄任邉甿被德蔚兴袴之謡宸眷倚材隐若金汤之固实借威名之重即畴勲绩之华入践廊庙之崇以副搢绅之望祁寒在福履凝休瞻颂倾防罔殚庸鄙
　　贺延州程太尉【戡】加节度使再任啓【治平元年】
　　伏审赐节中宸建侯钜屏伏惟庆慰恭惟太尉阁下刚明禀哲纯一端诚嘉猷夙着于本朝伟望尤先于旧徳乆郁岩廊之用屡淹藩翰之居惟关陜之一方苦干戈而累【一作屡】歳用兵之后疲伤尤急于抚绥难信之盟丑黠宜先于经制是膺帝眷实允朝佥大纛髙牙虽暂烦于节度鸿钧元鼎行即俟于登庸乃公议之乆然匪私情之独祷春阳式序幕府肇开伏惟上为邦家精调寝膳
　　转吏部侍郎回谢亲王书【治平元年五月】
　　只膺涣渥交积兢惭伏念某学问不强颛防自守流离当世而寡合幸防先朝之误知防自众人俾参国论而属承祧嗣庆布治惟新以圣主而责愚臣方懐惕惧假小人而乘大器岂不隮颠故当成命之初行屡竭愚诚而必请而君恩至笃天聼莫回此葢某官借以余光致兹冒宠仍贻诲翰曲赐褒扬感佩之私敷陈罔既
　　回颍王书【治平元年六月】
　　右修啓伏承显膺帝制荣啓国封伏惟欢庆某官宇量闳深机神敏悟玉质非由于追琢天姿自发于纯明德盛地尊乃王家之屏卫色温言厉为宗籍之表仪顾惟爵秩之崇实系朝廷之体真王锡号葢遵有国之彛章宠命始行方惬至公之舆议岂期谦挹曲示诲函感戢之私欣瞻并集
　　贺颍王书【同前】
　　右某啓伏承显颁帝制荣啓国封伏惟欢庆某官纯茂凝姿温仁秉哲济之学问而以广其业履夫崇髙而能守以谦蔚然德誉之隆式是宗藩之列遂膺典册进位真王胙之土以建邦实资亲屏爵于朝而示众葢匪私恩方宠命之初行听佥言而惟允莫遑伸庆徒积忻瞻回宋相公【庠】谢除司空致仕书【治平元年十二月】
　　右修啓伏承显奉制书入膺召节【一作节召】遂谐归政之请兼陞论道之崇伏惟庆慰司空相公道觉天民学臻圣域两朝硕望文武兼资四海具瞻搢绅取法虽欲优游于进退实系轻重于朝廷矧初政之日新方任人而图旧所以奏封累上眷遇弥隆终于雅志之重违难徇舆情之所惜耸髙风以励媮俗介眉寿而膺百祥若贤若愚以荣以祝况惟庸懦早荷知怜方深欣颂之私遽辱诲存之厚感铭之至敷叙奚周
　　回文相公谢服阕入觐书【治平二年二月】
　　右某启伏承荣奉制恩显膺宠典伏惟庆慰恭惟相公道兼文武功着鼎彛言行搢绅之表仪出入朝廷之轻重自执至情而不夺勉从制礼之难逾爰被徽章遂趋召节介圭来觐方优体貌之隆前席嘉谋即正弼谐之任实系士夫之素论岂惟朽拙之焉依敢谓谦防特贻诲翰感铭之至忻抃交深
　　又回文相公服除迁侍中移判永兴书【治平二年四月】
　　右修啓窃承显奉制恩荐膺宠拜伏惟欢庆恭惟太师侍中器深宏达业荗经纶弛张文武之才出入将相之任而日者来觐冕旒之邃喜闻履舄之声从容话言固多仁者之利体貌耆哲是惟先帝之臣冝加异数之优以为一面之重虽方劳于忧顾籍有素之威名然而患轻四支不足搔于虮虱坐制万里理当根本于朝廷即期廊庙之来归始慰士夫之素望过防谦挹曲示诲言趋賔戺以无由积感悰而徒切
　　又回文相公辞避枢宻使啓【同前】
　　右修啓此者伏承显膺制命首赞枢庭伏惟某官业茂两朝望崇百辟向自入亲法座欣体貌于元勲出抚西师借威名于犷俗然而筹谋当出于帷幄根本固在于朝廷果兹暖席之未遑已被追锋之召扬庭诞告方喜动于朝绅仄席来仪固渇闻于嘉话窃承谦挹尚欲逡巡敢谓不遗亦贻善诲即期前贺但切感铭
　　回杭州蔡端明让谢到任书【治平二年十月】
　　右修啓伏承出领要藩已谐礼上伏惟欢庆某官刚毅体仁粹明廸哲直道信于中外髙风凛乎搢绅顷烦持槖之清资葢頼富民之余术经纶之业蓄素蕴以未施偃息于藩邈冲懐而自逺虽重违于诚请实深郁于舆情谅暖席之未遑即追锋而迅召遂登大用顾匪私言寒律向严神襟善啬瞻凝感着交集悰灵
　　回吴侍郎奎辞副枢书【治平二年二月】
　　右修伏承显奉制恩宠陞枢近伏惟某官材兼文武业茂臯防左右帷幄之谋谟出入朝廷之轻重自丁至戚暂解繁机执防礼以过哀虽君命而难夺祥琴甫御召节甚严尚少郁于登庸姑复还于旧物光辅一人之新政式副四海之具瞻敢谓谦防曲贻诲翰方属卧漳之告莫伸贺厦之诚感抃之私敷陈罔既
　　回谏院傅龙图卞攀违书【治平四年三月】
　　修猥以非才乆窃重任报効初无于毫髪怨仇已积于丘山近防睿恩曲徇诚请与之近郡俾养衰年荷圣主之保全頼公朝之议论俾获奉身而退方懐去德之思諌院龙图舎人深闵孤危特迂诲翰意爱勤甚有逾平时风义凛然可激薄俗仰止门仭莫遑叙违铭之肌肤永以佩赐瞻依之恳敷道奚周
　　亳州到任谢两府书【治平四年】
　　修此者只荷朝恩出分郡寄退循忝冐徒积兢惭伏念修学知行已而智不周身才匪适时而任参大政用过其量危而必颠乃物理之宜然偶天幸而获免昨以怨仇并作谗谤交兴葢逢尧舜之聪明方与防龙而左右讲新至治销伏狂邪而市虎之言虽惊于众听投豺之恶遽屏于逺方得逃九死于非辜实荷更生之大赐今者特防睿眷深察孤忠乐土近藩已曲从于私欲清资显秩仍过窃于宠灵舍衰疲勉强之劳就空旷逍遥之适然而坐思补报叹心存而愿违却视风波犹寝惊而梦噩顾获全身而至此岂非宰物之深功仰佩恩私但铭肌骨载念修以至愚之朴陋蹈可畏之危机徇物从时既昧自容之计拂衣逺去又无先见之明惟贪得于暮年致以身而取辱而识虽不早悔尚可追至于缉风雨之敝庐治松菊之三迳少假歳年之顷即为田畆之人固将追野老而行歌永陶圣化恃仁人之在上必保余生尚有斯诚犹烦再造炎歊方盛机务至繁上为庙朝精调寝膳瞻依之恳敷述奚周
　　回颍州通判扬虞部书
　　修啓兹者赴郡假涂乆留賔次过承眷与日接宴言遽此暌违实増感恋但以柅车之始视职方初虽云陋邦粗有人事加以大暑遂成病躯旦夕之间方思布急遽之至先以惠音且承别来福履清胜修以衰朽得此退藏如夙昔之所闻皆少过于其实惟寂寞之为乐须渐乆而益佳余非悉谈更冀多爱
　　回西京留守韩侍郎【贽】书【治平四年六月】
　　右修啓此者祗荷朝恩出分郡寄顾惟庸妄早乏声猷才非经济之谋位玷光华之宠进陪国论无补于休明动触祸机可于朴戅頼圣神之烛理获终始以保全许解要权俾逃重责仍分善地以养衰龄留守龙图侍郎清德镇浮纯诚接物曲敦故旧不我鄙遗逺形诲奬之言以慰孤危之迹嗟时乆薄孰为金石之交因歳大寒方见松筠之色凛然髙谊可激媮风永佩恩私但铭肌骨晤言未遂溽暑方隆更冀珍调以符瞻咏
　　回寳文吕内翰【溱】书【治平四年九月】
　　右修啓兹者伏承寳文内翰被召禁林升华内阁仰惟道德名望之老乆淹言语侍从之流以望之之忠诚兼孔光之慎宻岂止典谟润色朝廷遂变于斯文固已朝夕论思天下获受其隂赐虽未正秉钧之任而姑副仄席之求凡在搢绅皆同抃庆况于庸鄙最荷知怜而多病早衰思乞骸而巳乆因闲成懒顾与世而益踈岂无向慕之私殊阙寝兴之问敢期惠眷先辱诲言世路多虞方叹风波之恶歳寒已甚始知松栢之心感慰之深敷陈奚既清霜戒内直方严惟冀珍调以符瞻咏
　　贺枢宻使吕太傅【公弼】书【治平四年】
　　右修啓伏承显膺宠典登进枢庭成命始行舆言佥允伏惟某官存诚直谅蹈道中和学臻三代之英世济八人之美论思献纳已多补益之勤谟明弼谐乆韫经纶之业三朝眷遇一德老成尚虚黄阁之居姑正紫枢之位坐筹帷幄方资制胜之谋正席钧台始慰具瞻之望顾惟衰朽早辱知怜惟与苍黔同深庆抃
　　贺韩相公【琦】罢相转司徒两镇节度使判相州书【治平四年冬】
　　右修啓伏审荣被恩俞勉从恳请极便蕃之宠命均休逸于名邦伏惟司徒侍中诚明发挥德业乆大三朝顾遇百辟表仪挺金石之纯诚当国家之大事上所取信有疑决于元民之具瞻为望重于九鼎属圣神之嗣统方毗倚于老成而功髙不居志确难夺爰并推于异数用显答于元勲孰不秉旄讵有兼持于双节昔尝衣锦今而盛服于九章极古今儒者之至荣保进退君子之全德顾惟庸懦乆辱知怜聆诞告之颁行极私诚之窃抃隆寒戒大斾啓行伏惟上为庙朝精调寝膳【一作寤】倾依瞻颂笔舌奚殚
　　回青州吴资政【奎】书【治平四年】
　　右修啓伏承光被制恩出临藩服斯民之幸将防岂弟之仁有识所嗟共惜忠贤之去伏惟资政侍郎智周物表性自诚明学穷仁义之本原识达古今之治乱匪躬之操出入三朝秉心不回进退一德方圣神之嗣统頼耆哲以倚衡送往事居其勤亦至沃心造膝为益已多毅然君子之刚卓尔大臣之节信于中外明若丹青虽就逸均劳暂侍殿邦之重而用人图旧谅难暖席之安顾惟衰退之踪终托光辉之末隆寒戒大斾啓行上为庙朝精调寝膳
　　回陈州王宻学【陶】贺冬书【治平四年】
　　右修啓天心来复七日之亨有初阳气潜萌万物之生以此兹谓履长之庆宜膺多福之祥伏惟某官性禀纯诚识穷至韫讲明道德是惟旧学之臣啓沃谋猷蔚有嘉言之话暂遂偃藩之便已劳侧席之思即膺图任之求庸慰具瞻之望顾慙衰朽方卜退藏自期田畆【一作里】之获安惟幸仁人之在上倾依祝咏交集悰灵
　　回諌院吴舎人【充】书【熈寜元年二月】
