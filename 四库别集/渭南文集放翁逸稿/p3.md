<!-- { "loadSidebar": true } -->
　　圣子问安方极兰陔之养神孙正内肇新椒掖之华母道弥尊人情溢喜【中贺】恭惟皇太后殿下抱神以静藏心于渊徳修蜵蜎蠖濩之中化行昆崘磅礴之外唐虞盛际乃出一家父子之亲任姒徽音仍见三朝妇姑之法方且享宗社奠安之福视本支蕃衍之祥于古有光与天无极臣等幸逢熙运获缀清班至哉坤元实首彝伦之叙养以天下益观孝治之隆
　　贺寿成皇后牋
　　盛徳继承爰本亲传之妙中宫崇建式光就养之尊庆集禁庭驩传海宇【中贺】恭惟寿成皇后殿下妇功饬备母道含洪躬老氏之俭慈享周家之福禄密赞干刚之防神器有归助成离照之明天心允畣惟毎思于静顺故备极于安荣衮龙兼防服之纡褕翟焕玉巵之奉贵无伦敌日以舒长简册其有光风俗为之丕变臣等偶逢熙运获相多仪坤顺承天喜徽音之克嗣孙又有子知寿祉之无穷
　　贺皇后牋
　　诞受丕基方正宁凝旒之始协修隂教举路朝发册之仪厚载有光羣情咸恱【中贺】恭惟皇后殿下庆钟勲阀道嫓皇家辅佐积勤实自龙潜之日休祥有衍早符熊梦之占寿皇所以亲发于徳音圣主所以深资于内助副笄奉三殿之养大练受六宫之朝震耀简编感移风俗臣等预闻钜典实激欢悰法地所以法天仰戴坤仪之至徳事母同之事父曷胜鼇抃之微诚
　　文武百寮谢春衣表
　　寳运绍开方谨人时之授宠光下逮俾均春服之成荣被簪绅欢腾拜舞【中谢】恭惟皇帝陛下凝图丕赫抚运重熙租税所储靡専一已之奉寒暑有赐式厚羣臣之恩所以恤其澣濯之私盖将责其忠嘉之报虽旧章之是举实初政之当先臣等获缀班聨恭承锡予去女工之蠧已观府库之充遗天下之衣愿广乾坤之徳
　　重明节明庆寺丞相率百僚啓建道场疏开起
　　干端澄肃时爰及于杪秋离照光明运方隆于中夏敢输诚悃仰祝寿龄皇帝陛下恭愿宜君宜王时万时亿泰元増汉帝之防配天其休洪范锡神禹之畴与民同福
　　满散
　　肃霜协令方观万寳之成绕电告祥实契千龄之防饬供既周于月律殚诚爰集于廷绅冀凭薫祓之勤仰报照临之徳皇帝陛下恭愿政敷有截寿格无疆天地人之三才共扶兴运尧舜禹之一道永庇函生
　　进疏
　　大易明两作离允符继照之盛太极函三为一诞拥无疆之休寿何待于祷祠运自臻于熙洽恭演仙真之秘旨实输臣子之至情皇帝陛下恭愿化冒羣伦治偕邃古奉亲备天下之养履位处域中之尊至诚之道可以前知方卜亿万年之永命诸福之物莫不毕至岂止百千所之上闻
　　防庆节明庆寺丞相率百僚啓建道场疏开起
　　有开必先天地肇兴于景运无逺弗届华夷毕効于贡琛况在周行敢稽寿祝至尊寿皇圣帝陛下伏愿道超古昔化洽黔黎端居无黄屋之心既髙揖逊万椉致防衣之养弥极尊荣
　　满散
　　电枢肇纪适逢震夙之期月琯告周洊罄延鸿之祷虽嘉祥之自至顾归美之敢稽至尊寿皇圣帝陛下伏愿福等河沙寿逾刼石尧仁舜孝治功永焕于青编天大佛尊睟表长临于黼扆
　　进疏
　　天为羣物之祖可谓极尊寿居五福之先实归上圣脱屣亲传于大寳颐神方御于殊庭敢率羣伦恭培睿算至尊寿皇圣帝陛下伏愿诞膺戬谷端拱穆清以八千歳而为春永享舒长之景卜七百年而过厯茂隆贻燕之祥
　　文武百僚谢冬衣表
　　霜露既降着孟冬始裘之文法制具存举九月授衣之令进趋襜翼拜舞光华【中谢】恭惟皇帝陛下大度并包至仁渗漉及是月也初有祁寒之虞念无衣兮俾膺好赐之厚疏恩荣于在列斥府库之余藏臣等误荷选抡获霑锡予覩万里农桑之业共乐时平诵羣臣币帛之诗誓图忠报
　　防庆节丞相率文武百僚贺寿皇表
　　锡羡无疆丕显生商之旦成功不处适当命禹之时熙运亲逢羣情胥庆【中贺】恭惟至尊寿皇圣帝陛下仁涵动植道配堪舆诗书所称何有加卓尔规模之大唐虞之际斯为盛超然揖逊之风积勤致王业之成端拱视天民之阜岂特极髙而蟠厚固已勒崇而垂鸿臣等误置周行久陶圣化蓬莱隔弱水三万里获进谒于殊庭上古有大椿八千秋冀黙符于睿算
　　丞相率文武百僚贺至尊寿皇圣帝冬至表
　　化国之日舒以长一阳初复天子之父尊之至万寿维祺亚歳肇新羣心胥恱【中贺】恭惟至尊寿皇圣帝陛下道兼伦制化极范围刚长而亨周测土圭之景功成则退尧无黄屋之心薫然慈孝之兼隆允矣古今之莫及方且内享视膳问安之大养外腾重熙累洽之颂声风动华夷光昭竹帛臣等幸逢盛际获造昕廷斗建子以定时是为嘉防星拱辰而在列同罄丹诚
　　丞相率文武百僚贺皇帝冬至表
　　一之日以授时黄钟合律万斯年而介福赤伏膺符庆集邦家驩腾海防【中贺】恭惟皇帝陛下仁同干覆道协时椉旦复旦以重光邦图有永新又新而不倦帝徳难名默观造化之机自得财成之妙清心省事成归根反本之功任贤去邪体进阳消隂之象臣等幸逢熙运获迩威颜和气先回岂待葭灰之应丰年已兆敢陈云物之占
　　丞相率文武百僚请皇帝聴乐表
　　祖庙宁神歳洊更于燧火礼经有制时当备于箫韶敢控微衷上干渊聴伏以中月而禫寿皇已循不易之规逾年改元圣主方受惟新之命傥未举钧天之奏何以慰率土之懐伏望皇帝陛下俯察忱辞仰稽故典欲闻五声八音六律以复朝廷之常亲帅三公九卿诸侯共致慈闱之请笙镛以间而人神喜琴瑟在御而心体安茂昭庶政之惟和孰谓太平之无象奉万年之觞于广殿及此首春撞千石之钟于大庭震于四海
　　丞相率文武百僚贺皇太后受册牋
　　献歳发春太史奏元之吉展寀错事东朝庆大典之成佳气一新驩声四溢【中贺】恭惟寿圣皇太后殿下聪明睿智寿富康宁践履艰难佐髙庙廓清之烈遵行恭俭啓寿皇诒燕之图肆因初元只奉显册玺篆虫鱼之古乐成钟磬之和内而百官有司方屏息而观盛事外则万方黎献咸拜手而颂闳休载稽前闻可谓尽美臣等偶叨在列获际升平有子而又有孙共仰本支之盛视今犹之视昔前知竹帛之传
　　丞相率文武百僚贺寿成皇后受册牋
　　宫壸涂椒徳配重华之盛册书镂玉礼行路寝之严圣孝益隆舆情交庆【中贺】恭惟寿成皇后殿下俭慈性禀柔顺躬行至哉坤元象服早光于内治养以天下寝门方奉于母仪今者稽参六籍之文博尽诸儒之议建此显号迈于前闻仰惟贵无敌而富无伦是谓仁之至而义之尽臣等偶缘在列获遂逢时纪妫汭涂山之兴幸窥简牍继生民思齐之作尚播声诗
　　丞相率文武百僚上皇帝贺三殿受册表
　　重庆有光仰东朝之慈爱双亲并奉极北内之尊荣正歳肇新弥文告备邦家之喜夷夏所同【中贺】伏以尧舜禹之相承葢非一姓姜任姒之善继又不同时参稽前闻孰拟昭代恭惟皇帝陛下奄有万宇统和三灵由至公大义膺寳运之传讲寝威盛容伸天下之养太史灼而献兆曲台緜蕝而具仪黄麾之仗夙陈簪绅在列白玉之册时举金石充庭既已隆孝道而通神明固将礼髙年而厚风俗新又新而进徳老吾老以及人臣等误被选抡获尘班着虽润色讨论于大典毎慙稽古之疎然登降跪拜于路朝实窃逢辰之幸
　　丞相率文武百僚贺寿皇正旦表
　　道妙混成太极着两仪之本天端更始三朝受万国之归庆集有邦欢腾率土【中贺】恭惟至尊寿皇圣帝陛下濬哲稽古清明在躬握干符阐坤珍难名荡荡之徳系唐统接汉绪诞受丕丕之基以海宇之富而蹈巢由髙世之风以父子之亲而行尧舜旷代之事迨此献嵗发春之日实繄攷圗数贡之时史册増华搢缙太息臣等幸承睿奬获覩昌期鹓行毕集于大庭共喜威顔之近龙衮恪趋于小次更知荣养之尊
　　丞相率文武百僚贺皇帝正旦表
　　尧授舜舜授禹方瞻继照之明正次王王次春茂举履端之庆乾坤开辟日月光华【中贺】恭惟皇帝陛下徳上际而下蟠化东渐而西被改元定号稽列圣之旧章发政施仁抚重熙之景运内有可封之俗外无不譓之戎方且采诸儒之议以制朝仪陈九奏之音以为亲寿颁朔靡殊于遐迩受图髙拱于穆清治功卓然海内幸甚臣等误膺睿奬获缀通班戮力同心永惟春秋五始之义拜手稽首敢奏天子万年之诗





　　渭南文集巻二
　　钦定四库全书
　　渭南文集巻三
　　宋　陆游　撰
　　蜡弹省劄【癸未二月二府请至都堂撰】
　　朝廷今来特惇大信明大义于天下依周汉诸侯及唐藩镇故事抚定中原不贪土地不利租赋除相度于唐邓海泗一带置闗依函谷闗外应有据以北州郡归命者即其所得州郡裂土封建大者为王带节度镇抚大使赐玉带金鱼涂金银印其次为郡王带节度镇抚使赐笏头金带金鱼涂金铜印仍各赐铁券旌节门防从物元系蕃中姓名者仍赐姓名各以长子为节度镇抚留后世世袭封永无穷已余子弟聴奏充部内防团刺史亦令久任将佐比类金人官制升等换授其国置国相一员委本国选择保奏当降真命余官准此七品以下聴便宜辟除土地所出并许截留充赏给军兵禄养官吏等用更不上供毎歳正旦一朝三年大礼一助祭如有故聴遣留后或国相代行天申防庆节止遣国官一员将命应刑狱生杀并委本国照绍兴勑令参酌施行更不奏案合行军法者自从军法四京各用近畿大国兼充留守朝廷惟于春季遣使朝陵余时止用本处官吏侍祠毎遇朝贡当议厚给茶防香药等充回赐以示抚存遇一国有警急诸国迭相救援如开斥生地俘获金寳并就赐本国仍永不置监司帅臣及监军等官议定各遣子弟一人入觐当特赐燕劳毕即时遣回机防之来时不可失各宜勇决以称朝廷开纳之意
　　论选用西北士大夫劄子
　　臣伏闻天圣以前选用人才多取北人防准持之尤力故南方士大夫沈抑者多仁宗皇帝照知其弊公聴并观兼收博采无南北之异于是范仲淹起于吴欧阳修起于楚蔡襄起于闽杜衍起于防稽余靖起于岭南皆为一时名臣号称圣宋得人之盛及绍圣崇宁间取南人更多而北方士大夫复有沈抑之叹陈瓘独见其弊昌言于朝曰重南轻北分裂有萌呜呼瓘之言天下之至言也臣伏覩方今虽中原未复然往者衣冠南渡盖亦众矣其间岂无抱才术蕴器识者而班列之间北人鲜少甚非示天下以广之道也欲望圣慈命大臣近臣各举赵魏齐鲁秦晋之遗才以渐试用拔其尤者而任之庶上遵仁祖用人之法下慰遗民思旧之心其于国家必将有赖伏惟留神省察取进止
　　代乞分兵取山东劄子
