<!-- { "loadSidebar": true } -->
　　朕遹脩吉礼歌昊天成命之诗翕受昌灵拜黄帝泰元之防孚号四海防恩百工有怀隆委之臣方属凯旋之役其因祚祉以奬贤劳具官某材雄万夫身经百战统骑士材官之众屡奋天诛执信臣精卒之权早膺邦寄绾节旄之两组视皮帛于三孤昨奉王灵出征江介冒敌而进忠如皎日之明当锋者权势甚迅雷之击曽未期月卒成大功靡淹貔虎之师坐获金汤之固惟边隅之绥靖致禋祀之偹成丕懋宠休诞明忠力乃进封于多户仍申锡以真租于戯圣动也威莫大安民之武祭泽之大冝均惠下之仁惟忠义天下之大闲惟谦亨君子之终吉益励尔节用承厥休
　　除观使麻
　　运筹而决千里之胜兹有頼于宗臣失律而致三军之凶顾可居于宰职眷吾次辅尝领中权旣治疆塲之忧宜辞机衡之任具官某早縁人望骤履政途谓其惇大而有谋可以艰难而立事故擢除于国柄仍专付于戎昭总诸将万夫之屯当长江一面之寄所期李勣为我长城宁使周公至于戕斧逮敌人之临境率我众以交锋惟胜负者兵家之常当死生为天下之计乃因奔北唯事退藏至大弃于其师将焉用于彼相防边虞之稍息闻物议之交兴已咈民瞻难逃防免念备股肱之久姑存礼貎之余止罢要权犹从优数赋殊庭之厚禄加秘殿之隆名于戯泰阶平而风雨时始共期于康济采薇发而征伐缺今良失于倚毗尚冀桑榆之收复全龟玉之毁勉图伟绩用对殊休
　　除观使麻
　　独化钧陶之上尝有偹于弼谐闵劳官职之烦宜特加于崇奬惟时上宰实我元勲兹祈辞于近司爰宠颁于殊渥诞扬大号敷告群工具官某心术疏通性资明鋭运筹泉涌独当天下之危机游刅风生能断朝廷之大事昨属艰难之运尤输经济之忠冒险直前服勤无斁取虞渊之日重正乾坤问襄野之途卒安宗社顾在廷之莫及方当宁以仰成而浸怀偏见之私殊失大臣之体占吏员而有亏铨法专共柄而几废枢庭下呉门之诏则虑失于先时请浙右之行则力违于众议旣人言之洊至于物望以靡谐亟腾引去之章莫副挽留之意念有铭书之伟绩难从防免之常规乃峻彛章务全体貎植牙建纛总节制于雄籓执璧画槐视班聨于上衮假以真祠之佚从其私计之安皆儒臣希有之荣盖邦国久虚之典朕为无歉汝亦有终于戯险夷一心非忠诚孰能至此进退二道惟明哲足以尽之矧兼将相之崇靡缺君臣之遇毋云去位不我告猷
　　除韩世忠两镇节度使麻
　　提貔虎以振天威罙入山川之阻斩鲸鲵而摅国愤永为宗社之安旣执讯以来归宜酬勲于不次肆颁明命式敷治朝具官某事上朴忠临机英果禀刚故俗甘陈兼六郡之良决胜重围飞羽有万人之敌早偹师干之锡旋膺斋钺之除岂惟蹇蹇以匪躬每见多多而益善昨属时廵之遽因成国歩之艰群小窥朝元凶干纪旣罪人之未得斯王旅以徂征迎敌鼓行靡待前茅之侦擒囚归报遂成独柳之诛华夷由是以知威天地为之而巻祲凯歌一奏盟府交书是用取累朝最盛之规加两镇久虚之渥视班亚保升爵元侯增邑食于爰田衍井腴于真赋并为异数用表元勲于戯见无礼于君尔旣殚于忠荩归饮至于庙我何爱于宠褒惟功名烈士之始终惟爵禄有邦之奬劝
　　除张俊两镇节度使麻
　　三军利用莫如忠勇之两全十乘启行尤贵武夫之兼宠朕博稽舆论优奬虎臣乃疏进律之褒用竦在廷之听具官某性资沉鸷材力骁雄得孙呉方略之竒兼信布爪牙之勇执干戈而衞社稷居存蹇蹇之忠安边境而立功名躬履堂堂之阵昨縁多故尤见殚诚提万旅以趋朝扈六飞而复辟旋因冬狩留驻海壖偶戎马之长趋帅王师而鏖战奋当大敌援枹鼓以忘身坐扫妖氛用鲸鲵而筑观兹及行朝之底定复消群盗之抢攘并録茂勲用加醲赏秩视三孤之贵地兼两镇之崇载锡爰田仍加真赋增中权节制之重示上将威仪之多于戯有功见知朕旣每存于大信纵敌生患汝其勿替于前功惟一心同奬于朝廷斯千载永申于令甲服古之训惟乃之休
　　皇侄右卫大将军秦州防御使知宗正寺制
　　王介甫
　　勅先王糺合宗而分职以治之所以严宗庙也宗庙严则礼俗成而天下治其事岂可以轻哉今朕选于近属以修宗正之官亦先王治亲之意也以尔具官某惠仁孝恭忠信纯笃故迁厥位以称御侮之实而使任事焉夫士之欲施于政事未有不学而能者学所以脩身也身脩则无不治矣朕言惟服尔徃懋哉
　　皇侄孙左屯衞大将军陇州防御使制
　　勅朕惟永太祖皇帝德加于后世传矣而诸孙爵位莫有显者甚非所以惇叙九族承宗庙之意也具官某躬率德义克承厥休方将营衞之屯而领兵防之任其正使号称朕志焉
　　除李璋制
　　门下若昔大猷绍天休命必有献享之礼作民恭先必有褒嘉之恩自国贵始翊衞功臣奉宁军节度郑州管内观察处置堤等使光禄大夫检校司空使持节郑州诸军事郑州刺史兼御史大夫上柱国平原郡开国公食邑四千三百户食实封一千戸李璋世载忠善躬服俭勤以后家之洪攴为帝室之隆栋入总营衞则兵师无哗出乘藩维则吏属不怠近付京都之钥外更方镇之旄贡职维脩祀仪获考进加功号申衍邑封以畴服采之勤以恊劝劳之典于戯富贵有危溢之可戒禄位非侈骄之与期图维庆誉之终尚恊龙光之施可特授依前检校司空使持节郑州诸军事郑州刺史兼御史大夫充奉宁军节度使郑州管内观察处置等使加食邑七百戸仍赐翊衞忠果功臣散官勲封如故主者施行
　　节度使加宣徽
　　推毂授师拥旄乘塞擅生杀之柄于外系安危之軆于中厥有显庸宜膺宠数诞扬孚号明示庻工具官某学足以通大方谋足以断众事有经天之业有扞城之材比以明扬屡更烦使遂跻膴仕良副訏谟维塞路之要藩实兵防之重寄职尔镇抚纾予顾忧盖爵赏之加不遗于近小岂藩维之任顾可以弭忘用是畴其展寀之劳宠以宣猷之号繄人谋之众允匪朕志之汝私夫任重者其忧不可以不深位髙者其责不可以不厚号名之美礼秩之崇非期假守以擅荣兹用论功而取称矧夫守国之圉谋王之师聨辅相之籍于殿中居士民之瞻于天下其思祗慎以付褒优
　　翰林学士除三司使
　　三司使天下之盛选也自尚书六官名存实去而三司之职事所总居多则非夫仁明肃乂足以辅世济物者奚宜任此哉具官某有疏通之才有直谅之操闳言崇议足以经纶王家髙文典防足以鼓动当世遂以人望扬于禁林若夫施政之后先生财之本末盖尝深思而熟讲殚见而洽闻则居天下之盛选主朝廷之大计询考在位孰如汝宜夫聚天下之众者莫如财治天下之财者莫如法守天下之法者莫如吏维予任汝其听勿疑法之不善者汝得以议而更吏之不良者汝得以察而去则夫调度之不时费出之无制邦用之不给元元困于征求而愁怨于下者真汝之耻也夫行已有耻而后可以为士矧吾左右任信询谋所同而观听之所在者乎徃祗厥官其亡以宠利而为士耻
　　批答曽公亮以下贺夀星见
　　省表具之乾象粲然官占以告夀祺之应于传有稽卿等寅亮帝工阜成邦采摛文告庆归福朕躬书瑞史篇已循故事星隆晷德尚頼交脩
　　批答曽公亮以下上尊号表不允
　　汪彦章
　　朕以薄德嗣膺基图继天理物常惧弗任方頼交脩以熈众治群公卿士外曁庻黎欲举鸿名措之质臣民归美为义则多揣实揆时朕犹不敢
　　诏答左仆射判汝州冨弼表乞致仕不允
　　汪彦章
　　卿忠纯亮直为国元老朕所持頼急于典刑优防小邦足以养疾冀绥福履来付询谋何必告归以孤眷瞩诏答刑部尚书欧阳脩上表乞致仕不允
　　汪彦章
　　股肱名臣与国同体礼当答谢朕尚难之况年非告老之时而勲在受遗之籍不留屏辅人谓斯何姑体至怀少安厥位
　　诏答吕頥浩辞免左仆射不允　汪彦章
　　君不借才于异代所资一世之豪英天将降任于是人必付千龄之期防朕以卿国之镇瑞人所帡幪更中外之百为挺险夷之一节博稽舆论升冠总司陞九级而上亷方观威重月三日而成魄难殉谦光勉图厥成无废朕命
　　诏答吕頥浩辞免除少保不允
　　朕惟有不世之略然后足以成不世之功有非常之才然后足以济非常之务卿迈徃之气絶人之资泽加生民勲在王室兹已试之效也故去国未几靡人不怀廼伸勅使轺趣朝行阙召见便坐博询嘉猷忠诚慷慨议论明辨兹用延登亚保之位复俾冡司之权卿不闻孟子之言乎如欲平治天下舎我其谁盖古人自任于天下之重如此今日之势非卿孰安卿其慨然为朕力图所以兴复者兹卿自许而亦朕之所期于卿者也区区小亷以待常士而已岂足为卿道哉所请冝不允故兹诏示想冝知悉
　　诏答辞免端明殿学士不允
　　朕惟庆厯宗臣驰单车入不测之地以片言成万世之功相吾三宗如古伊吕朕慨然怀其人而不及见也以卿髙明浑厚德颇似之故擢之众人之中付以防諌之职果能从容议论动中事几乃跻宥宻之庭将頼维持之力庶使纪纲一振威令四驰坐臻宗社之安复见君臣之盛岂不济卿奕世之美而成朕知人之明乎陈义固辞良非所望所请冝不允故兹诏示想冝知悉
　　诏答辞免资政殿学士不允
　　卿以刚明之才行精敏之学以卓至之论启渊深之谋矧尝率先群臣见朕初载有房琯之辨宋昌之忠兹升庙堂相与图治曽未数月汛然请辞朕虽贪夫老成之留而闵以官职为累升华秘殿庸示至恩胡为抗章贬损殊甚卿而不可尚谁可哉式焕尔行毋虚朕意所请冝不允故兹诏示想冝知悉
　　诏答辞免资政殿学士不允
　　卿奋以周行以诚辅朕躬寡过持论正平终始二年朕所眷礼方頼宏益浩然永归挽留莫从良鬰予怀升华秘殿姑示异恩式宠尔行毋烦逊避所请宜不允故兹诏示想宜知悉
　　诏答吕頥浩辞免左仆射不允
　　朕惟汉唐中兴之绩莫盛于宣帝明皇之时而魏相姚崇为之佐是二人者皆以庙堂不世之才天下无穷之变用能易乱为治即危为安勲业巍然昭映古今朕甚慕之廼者国家盖多故矣朕念龌龊拘挛者不足以图今日之事思得英伟大度之士斡旋于谈笑之间庻几折冲觧纷无愧前哲卿宏博强毅出于天资粤从外迁甫期歳耳而人无小大皆有里言乃登元宰之司仍进三公之秩兹实慰中外之望而非朕私卿也古之所谓大臣者以道事君不可则止今岂不可为而当止之时耶其勉修良规济朕鸿业控避之礼毋庸再三所请宜不允
　　批答王丞相辞免恩命不允
　　朕观于易至恒之象曰君子以立不易方夫恒之六爻惟九二悔亡者以其能久中也盖九阳德二臣位秉坚纯之德处通显之位而能久中道则何有于悔哉在真宗时则有若王旦在仁宗时则有若王曽皆确守大节徧更重任而至诚无息故能辅政之久到今称焉此殆有得于恒九二之义也卿以直谅端朝之望隽明康世之才自代论言预机政以至为相于兹十载而事朕盖由一日朕方照临百辟灼见乃心兹用冠于宰庭益资逺业而卿廼未即祗命尚乃控辞夫逊于稷契臯陶盖重亮于舜采然有若散闳宫括均廸于文彛其懋经纶勿复有请所辞宜不允
　　批答梁丞相辞免恩命不允
