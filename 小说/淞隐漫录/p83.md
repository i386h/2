<!-- { "loadSidebar": true } -->
　　逾年，贼平，生入邑庠，旋以高等贡成均。癸酉秋试赴白门，场事既竣，忽梦至一山，寻级而上，及岩腰，有精舍焉，双扉洞敞，遂闯然而入。廊宇清幽，花木丛茂。复前进至一书室，湘帘半卷，中有女郎，手执绿梅花，倚几微吟，近视之，盖即月纤也。生喜，近而呼其字。女若不闻也者。忽旁舍一妪出视，曰：“何处莽男子，直入人家闺阁，不怕敲断脊梁耶！”生曰：“妈何多事。此吾妻所居，而何阻吾也？”妪怒曰：“谁是汝妻？此瑶宫第七女，近新卜居于是，岂汝凡夫俗骨所得妄觑哉！不速走，将嗾乌龙咋汝胫！”言未已，即闻隔墙黄耳，吠声如豹。生惧而出，见石上坐一道者，黄冠羽衣，神志潇洒。生向之长揖，遂与并坐，因语之故。道者曰：“此非汝妻矣。汝妻尘缘已尽，缘尽如香销烬灭，即再髜，亦不复燃，何必恋恋为？”因举手左指曰：“汝妻在是，试自谛审，勿谓相逢在梦中也。”生回顾，别有一女郎，娇娜娟秀，临风伫立，珊珊欲仙，虽绝不类月纤，而容华亦堪伯仲。生因趋近其前。女郎忽转入亭中，遗一帕于地。生拾视之，上有一诗云：

　　曲折阑干宛转思，不辞凉露立多时。

　　今宵怪底罗衫冷，亲试秋风上鬓丝。

　　下署“碧樨仙馆侍史”。方欲持以还女郎，而不知已往何处，心大恍惚，欲再问道者，则倏已不见。闻山上巨声骤发如虎啸，林木震撼，一惊遽醒。以为其兆匪祯，即买舟归，月纤已病卧旬余矣。见生至，似有千愁万绪，欲吐于怀，而气喘如丝，终未达一言而殒。生大哀恸，比荀奉倩之神伤，尤有加焉。所作悼亡诗，悲感缠绵，不忍卒读。

　　后生游幕中州，偶至伊阳，闻伊园之胜，往涉焉。亭台池沼，结构幽雅，而山石尤奇秀耸拔。峰回路转，忽得一亭曰木末亭，风景仿佛当年梦中所见，异之。亭之左偏有鸥香榭，红藕花开，清芬远澈。生拟至其中小憩，足甫及阀，见已有一女子在，斜坐石阑，拂琴欲弹，遂不敢入。廊下适有石磴，静坐细聆之，声韵泠泠，飘然有仙意。忽一弦中绝，截然遽止。女子回顾，见窗外有人影，推琴遽起，扶婢过桥，径入亭中。生视其体态轻盈，恍如梦中人再见。须臾，闻有数婢至，谓已遣肩舆来迎，女子遂去。生入视弹琴处，见砖台遗有金扇一柄，知即女子物也，署款为“碧樨三姊”。生惊为天缘。询之园丁，知女系吴中人，随父宦游至此，其姓则朱也，父新罢官，侨居于此。生遂倩冰人往说。女家本仰生名，便荷允肯。结之夕，生出扇还女，并话前因。女因呈箧中诗本，前诗宛在。乃叹此段因缘实趾离子为之作合也。

　　十鹿九回头记

　　云间为人文渊薮，以功名显者，代不乏人。盖九峰三泖，山水清淑，灵秀所锺，人才间出。国初，三王以兄弟同朝，二张以伯侄继起，噫嘻！盛矣！至咸同年间，多起而隐去者。或曰，此十鹿九回头之验也，谶语相传，盖已久矣。按《华亭县志》，十鹿九回头碑在普照寺桥侧，刻十鹿于上，阳纹隆起，头角峥嵘，其一顺向，余俱返顾，故松人以作事不前谓之十鹿九回头。或曰，否，不然。鹿者，禄也；迩日诸贤，却禄鸣高，其迹类是。以余所知者，凡有九人，例得连类而书之，为斯碑之佐证。

　　姚光发，字衡堂。由拔贡任高邮州训导，肄业门墙者，多知名士。奉府檄勘验水灾，兼发赈米，毫不徇私。同寅某广文造饥民册，多侵蚀，君微讽之，不听，某竟以暑疾暴卒。既成进士，适卧病，次年，改庶吉士，散馆观政户部。太夫人年高多疾，陈情归养。时赭寇南窜，君与郡绅筹军饷，办团练，多奇勋，城乡获安堵。养亲事毕，年已六旬，不复出山。当路延君主讲云间、求忠、景贤三书院。时士子遭兵燹之后，学殖多荒落，赖君启迪善诱，有登鼎甲者。重修县府志，君为总纂，三年而书成。董积谷仓事，井然有条理。长孙肇瀛，丙戌成进士，授刑部主事，君犹及见。后乙酉选拔，明年戊子将重赴鹿鸣，耳聪目明，齿犹未豁，咸推为鲁灵光云。年八十有九。

　　张云望，字椒岩，娄县人。其先明万历中名以诚者，文名藉甚，廷对第一。迄今三百余年，科甲蝉嫣已十五世矣。父文，岁贡，司铎如，年八十登寿榜。至君而以翰林起家，司清秘堂，授侍御，言事以兴利除弊为本，俸满，截取知府，擢监司，投效山东督师者，委司营务处，嗣转饷至德州，偶抱微疴，飘然远引，其殆视富贵如弁髦者欤？续修府县志，君为总纂。时姚衡堂年逾八旬，目力稍逊，乃以君主讲景贤书院；或谓谋而得之者，过也。君请于监院，用浮票弥封姓名，以杜情弊，士论翕然。长子祥，官紫阳县典史，死事。君腰脚最健，日游中，烈日张伞，阴雨著屐，不以为苦，龙马精神，有如此者。年七十有九。

　　李曾裕，字小瀛，上海人。父锺瀚，由部郎外擢贵州思恩府。其官京秩时，君随侍邸寓，翩翩年少，品粹学醇，弦诵之暇，与文人墨士结社联吟，时有后六家之称。屡应京兆试不售，乃奋然投笔，以鹾尹分发两浙。乙卯，黄河决兰阳，齐鲁间俱成巨浸。时河漕帅会同江浙大吏方议海运，君籍隶海陬，于航海情形尤熟悉，遂殚精竭虑，度时审势，上书万余言，大吏韪其论，檄属踵行，至今三十余年，犹利赖焉。历官府同知，引疾归。后人侨寓嘉定，君独于淞南沪北之地赁屋数椽以居。适王君竹鸥亦旋里，相与徜徉山水间，或酒馆延宾，或歌场顾曲，中外士庶，望之若神仙中人。年七十有七。

　　王承基，字竹侯，上海人。由拔贡授官刑部，转员外郎。赭寇北窜，君随大将军御贼于天津，叙功擢广西平乐府，升陕西按察使，断狱明允，声誉隆赫。旋权藩司篆，未匝月，回匪犯顺，围省垣，与外郡县文报阻隔，援绝粮穷，坐困危城中，岌岌不可以终日。君昼夜筹防，心力交瘁。久之，以病乞骸骨，解组归。嗣晋汴患大旱，至鬻子女，人相食，大吏以上海物力殷阗，富绅巨贾所萃，檄君筹捐备赈。君督长公子宗寿多方劝募，金钱至数百万，活人无算，人咸颂其积功垂裕，非虚语也。君善音律，喜临池，笔法宗王大令，参以董尚书，持联求书者，踵盈于户。年七十有七。

　　胡承颐，字松僚，青浦人，原籍休宁。先世秉铎青浦，筑室以居，至恪靖公宝，由孝廉位至尚书，吁请入籍，君其六世孙也，簪缨累叶，族大繁滋。君少习学业，书法遒劲。游幕北方，郁郁不得志。年近服官，始捧檄畿辅，屡宰繁剧。尝平反冤狱，颇著政声。直隶州县无漕粮，征银亦寡，地当冲要，办差络绎，日积月累，逋负钜万，竟坐此去官。子祖谦，举人，授内阁中书。君归田后，两袖清风，犹是书生本色。青浦祖居毁于兵燹，乃僦屋郡城之西郊，未几，偶以诗婢泥中，人言藉藉，君喟然曰：“此非乐土也！”亟迁居苏台，将终老焉。年七十有一。

　　王蓉生，字子勖，南汇人。父惟谦，秉铎泾县。君亦由廪贡任海州训导，举于乡。时徐海间捻匪充斥，谍者告曰：“寇至矣。”问贼数，以万计；去城远近，则望见旗帜矣。食肉者束手无策，谋诸君。君徐言曰：“此乌合之众，易处耳。请出城御之。”刺史集壮丁，听君用。君择老羸数十人，策骑入贼营。有识者曰：“此王教官也，来送死耶？”君曰：“我胡畏死，特悯汝辈皆族灭矣。”乃导以顺逆利钝。贼罗拜称佛爷，顷刻散尽，危城获全。漕帅将上其功，君固辞，反以此受忌。罢官归，不名一钱，主讲惠南书院，及门多获隽。子保建，进士，授内阁中书；保衡，优贡；保，拔贡。壬午，保衡省试得疾，归，旋卒。君西河恸切，病愈，脚软不能行。年六十有九。

　　仇炳台，字竹屏，娄县人。所居近笏水，号笏东老人。始以拔贡充教习，除邑令，不就。成进士，入词林，青云而直上。俄丁父忧，诸弟相继殂谢，寡妇孤儿，仰君抚幼。洎犹子成立，君年已近花甲，遂隐居笏溪，不复仕进。每逢春秋佳日，则偕良友四五人，泛一叶扁舟，徜徉乎峰屏泖镜之间，红树青山，绿梅黄菊，散坐舟中，酌酒分韵，至夕阳西坠而归。主讲金山县柘湖、大观两书院，所作时文律诗，最利场屋，执贽问业者益众。修府志，为总纂。书法宗鲁公，得其尺幅，宝若拱璧。君状貌清癯，食素。少长子没，过时而哀，肺疾时发，精气渐衰。年六十有八。

　　耿苍龄，字思泉，华亭人。晚号萸庵退叟。父省修，承先人志，置义田以赡族，官至河南卫辉府。君幼负隽才，习举业，屡试不售，乃偕郡绅办民团，由同知谒选，知湖北德安府。德安屡遭寇踞，书院宾兴，诸田久为势豪侵占，君亟清理，尽复旧业。西郊白兆寺为李青莲读书处，游咏之余，捐置腴田以奉香火。既归，接办全节堂，创建内堂号舍，留养贞嫠。戊辰筑修金山嘴土石海塘，君董其事。养亲事毕，杜门课子，不复出仕。长子葆清，拔贡，授官户部。君耽吟咏而不解填词，好宾朋而不能饮酒，秉性戆直而外貌圆融，以故少长交游，罕有相忤者。年六十有二。

　　顾莲，字香远，华亭人。父夔，以名翰林出宰山西灵石县。年五十始生君。幼失恃，赖寡嫂抚育。稍长，聪慧绝伦。强仕之年成进士，入馆选，改四川梁山县。人或惜之，君怡然曰：“此吾家旧青毡也。”始权隆昌，年余，履梁山新任。川民故健讼，每放告期，案牍以百计。君廉知其情，一日擒一恶妇，尽法惩治，民乃相诫曰：“毋轻涉公门，致梗我贤侯禁令也。”由是争端泯，刁风息，草满庭前，颂声载道。君优于才，国政家事，无不亲自主裁，未及三年，须发皆白，乃以海防升员外郎，解组回里，盖以进为退也。廖司马菊屏有“未曾五十已归田”之句，可以遗赠。年四十有七。

　　之九人者，或优游泉石，或啸傲山林，芥视轩冕，屣脱名利，卓然高蹈，诚不可及也。

　　花蹊女史小传

　　花蹊女史，姓迹见，名泷摄，津国西成郡人。其父重敬，列于士族，通书史，工词章，有声于时。女史性明慧，生三岁，已不与群儿嬉戏，惟好书画，偶执管挥洒，便有法度。尝作枯木寒鸦图，神致毕肖。父奇之，特择名师授以八法。女史偶书纨扇，字迹娟秀，为父友所见，曰：“此卫夫人簪花格也。精进不已，当以书名当代。”女史闻之，潜心力学，昕夕不倦，其诣益造乎极，远近闺秀殆无与抗衡者。居西京有年，名闻辇毂，群以不栉才人目之，咸曰：“班姬蔡女，复见于今矣。”

