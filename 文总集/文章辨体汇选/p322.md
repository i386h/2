<!-- { "loadSidebar": true } -->
　　与吕相公书【元结】

　　某月日某官某再拜相公阁下某尝见时人不能自守性分俛仰于倾夺之中低佪于名利之下至有伤污毁辱之患灭身亡家之祸则欲剧为之箴于身岂愿踰性分取祸辱而忘自箴者邪某性荒浪无拘限毎不能节酒与人相见适在一室不能无欢于醉醉欢之中不能无过少不学为吏长又著书论自适昔天下太平不敢絶世业亦欲求文学之官职员散冗者为子孙计耳自兵兴以来此望亦絶何哉某一身奉亲奔走万里所望饮喙承欢膝下今则辱在官以逾其性分触祸辱机兆者日未无之某又三世单贫年过四十弱子无母年未十歳孤生嫁娶者一人相公视某敢以身狥名利者乎有如某者以身徇名利齿于奴隶尚可羞而况士君子也欤某甚愚钝又无功劳自布衣歴官不十月官至尚书郎向三歳官未削人多相荣某实自忧相公忍令某渐至畏惧而死甚令必受祸辱而已某前后所言相公似未见信故籍纸笔烦渎门下某再拜

　　与韦洪州书【元结】

　　某月日荆南节度判官水部员外郎兼殿中侍御史元结顿首某闻古之贤达居权位也令当世颂其徳后世师其行何以言之在分君子小人察视邪正使无寃滥而无愤痛耳某不能逺取古人请以端公贤公中丞为喻前者获接端公余论某尝议及中丞某以为赏中丞之功未当论中丞之寃至滥端公不知情至泣涕交流岂不为有寃滥未伸而生此愤痛某于端公颇为亲故官又差肩曽不垂问便即责使寃滥者岂独中丞而已乎愤痛者岂独端公而已乎所以至遣使者试以自明端公前谍则请不交兵端公后谍则请速交兵如此岂端公自察辨误耶有小人惑乱端公耶端公又云荆南将士侵暴端公岂能保荆南将士必侵暴乎岂能保淮西将士必不侵暴乎端公少垂察问某又闻泗上邻家之事请说以自喻昔泗上有邻家有朋友游者斗之游东家则曰公之友贤能益主人西家之友愚能损主人逰西家则曰公之友智能誉主人东家之友狡能毁主人见其友亦如斗主人之论于是邻家之友相恶将相害邻家之翁怒将相絶里有正言之士为辨之然后邻家通欢邻友相善荆南与江西犹邻家也某其友乎游者方相斗谁为正信之士一为辩之某敢以此书献端公阁下

　　上李大夫论古篆书【李阳冰】

　　阳冰志在古篆殆三十年见前人遗迹羙即羙矣惜其未有点画但傍观模刻而已缅想圣达立制造书之意乃复仰观俯察六合之际焉于天地山川得方圆流峙之形于日月星辰得经纬昭回之度于云霞草木得霏布滋蔓之容于衣冠文物得揖譲周旋之礼于鬓眉口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之气象偹万物之情状者矣常痛孔壁遗文汲冢旧简年代寖逺谬误滋多蔡中郎以丰同豊李丞相将束为宋鱼鲁一惑泾渭同流学者相承靡所迁复毎一念至未尝不废食雪耻揽笔长叹焉天将未丧斯文也故小子得篆籀之宗旨皇唐圣运逮兹八叶天生克复之主人乐惟新之令以淳古为务以文明为理钦若典谟畴咨故实诚愿刻石作篆偹书六经立于明堂为不刋之典号曰大唐石经使百代之后无所损益仰明朝之洪烈法高代之盛事死无恨矣阳冰年垂五十去国万里家无宿舂之储出无代歩之乘仰望紫极远于丹霄若溘先犬马此志不就必将负于圣朝是长埋于古学矣大夫衔命北阙抚寕南方茍利国家专之可也伏望处分令题简牍及到主人寒天已暮闇烛之下应命书之霜深笔冷未穷体势傥归奏之日一使闻天非小人之已务是大夫之功业可否之事伏惟去就之阳冰再拜

　　寄李翱书【裴度】

　　前者唐生至自滑猥辱致书札兼获所贶新作十二篇度俗流也不尽窥见若愍女碑烈妇传可以激扬烈教义焕于史氏锺铭谓以功伐名于器非为铭与弟正辞书谓文非一艺斯皆可谓救文之失广文之用也甚善甚善然仆之知弟也未知其它直以弟敏于学而至于文就六经而正焉故毎遇名軰称弟不容于口自谓称久益无愧词窃料弟亦以直谅见待不以恱媚相容故不唯嗟挹亦欲商度其万一耳若弟摈落今古脱遗经籍斯则如献白豕何足采取若犹有祖述则愿陈其梗槩以相参会耳愚谓三五之代上垂拱而无为下不知其帝力其渐被于天地万物不可得而传也夏殷之际圣贤相遇其文在于盛徳大业又鲜可得而传也厥后周公遭变仲尼不当世其文遗于册府故可得而传也是作周公之文也荀孟之文左右周孔之文也理身理家理国理天下一日失之败乱至矣骚人之文发愤之文也雅多自贤颇有狂态相如子云之文谲諌之文也自为一家不是正气贾谊之文化成之文也铺陈帝王之道昭昭在目司马迁之文财成之文也驰骋数千载若有余力董仲舒刘向之文通儒之文也发明经术究极天人其余擅羙一时流誉千载者多矣不足为弟道焉然皆不诡其词而词自丽不异其理而理自新若夫典谟训诰文言系词国风雅颂经圣人之笔削者则又至易也至直也虽大弥天地细入无间而奇言怪语未之或有意随文而可见事随意而可行此所谓文可文非常文也其可文而文之何常之有俾后之作者有所裁准而请问于弟谓之可哉谓之不可非仆敢言谓之可也则大学之道在明明徳在止至善矣能止乎若遂过之犹不及也观弟近日制作大旨常以时世之文多偶对俪句属缀风云覊束声韵为文之病甚矣故以雄词逺致一以矫之则是以文字为意也且文者圣人假之以达其心达则已理穷则已非故高之下之详之略之也愚欲去彼取此则安歩而不可及平居而不可谕又何必逺闗经术然后骋其材力哉昔人有见小人之违道者耻与之同形貌共衣服遂思倒置眉目反易冠帯以异也不知其倒之反之非也虽失于小亦异于君子矣故文之异在气格之高下思致之深浅不在磔裂章句隳费声韵也人之异在风神之清浊心志之通塞不在于倒置眉目反易冠帯也庶几高明少纳庸妄若以为未幸不以苦言见革其惑惟仆心虑荒散百事罢息然意之所在敢隠于故人邪昌黎韩愈仆识之旧矣中心爱之不觉惊赏然其人信羙材也近或闻诸侪类云恃其絶足徃徃奔放不以文立制而以文为戏可矣乎可矣乎今之作者不及则已及之者当大为防焉尔弟索居多年劳想深至穷阴凝冱动息何如入奉晨昏之欢出叅帷幄之画固多适耳昨弟来欲度及时干进度昔岁取名不敢自高今孤茕若此游宦谓何是不复能从故人之所朂耳但寘力田园茍过朝夕而已然待春气微和农事未动或策蹇谒贤大夫兼与弟道旧未尔间犹希尺牍珍重珍重力书无余从表弟裴度奉简

　　与外孙崔氏二孩书【李华】

　　八月十五日翁告崔氏之子两孩省吾出身入仕行四十年晚有汝母已飬汝二人矣吾逮事裴氏郑氐崔氏诸姑于氏堂姑皆贤明淑哲为内外师范意欲与汝言之裴氏始恩慈见吾一善未尝不流涕祝吾成立见吾伯仲书题诲责踈略话及旧事云无此例吾伯仲书题比今日中外书题其间踈宻不啻百千也吾小时犹省长幼毎日两时栉盥起居尊行三时侍食饮食讫然后敢食犹责不如礼今者诸子日出高眠争览盘器何曾有此仪可为叹息世教如此何得不乱妇人亦要读书解文字知今古情状事父母舅姑然可无咎诗序云哀窈窕思贤才而无伤善之心焉是闗雎之义也易曰主中馈无攸遂妇人但当主酒食待宾客而已其余无自専之礼诗云将翱将翔佩玉琼琚此奉舅姑助祭祀之仪也又曰将翱将翔弋鳬与鴈此主酒食待宾客之仪也礼经所载汝其记之又妇人将嫁三月教于公宫祖庙既毁教于宗室嫁则庙见不见庙者不得为妇今此礼凌夷人从茍且妇人尊于丈夫羣阴制于太阳世教沦替一至于此为可堕泪汝等当学读书礼论语孝经此最为要也吾小时南市帽行见貂帽多帷帽少当时旧人已叹风俗中年至西京市帽行乃无帷帽貂帽亦无男子衫袖蒙鼻妇人领巾覆头向有帷帽羃离必为瓦石所及此乃妇人为丈夫之象丈夫为妇人之饰颠之倒之莫甚于此触类而长不可胜言举其一端告及汝耳勿谓幼小不遵训诫所见所闻頺风败俗故申明旧事不能一一也阿马来说汝诵得数十篇诗赋丽丽巳能承顺十五姉颜色十七伯极锺念吾旅病乍闻甚慰意几人不患尊行不慈训患身不能承顺耳汝承十五姉仁慈十七伯训诱又质性承顺当不扶自直吾所告者括羽汝耳不次翁告崔氏二子省

　　荐杨牢书【李甘】

　　执事之部孝童杨牢茂卿从田氏府赵军反杀田氏茂卿又牢之兄独三徃索父丧虑死不果至牢自洛阳走常山二千里号伏叛垒委髪羸骸有可怜状雠意感解以丧还之单缞冬月徃来太行间冻肤皲■〈疒豕〉衔哀雨血行路稠人为牢泣归责其子以牢勉之牢为儿践操如此未闻执事问唁而书顕之岂树风扶教意邪且乡人啮疽刳歴急亲之病皆一时决尔犹蒙表其闾脱之徭上有大礼则差问以粟帛今河北骄叛万师不能攘而牢徒歩请尸雠手与夫含腐忍疮者孰多牢絶乳即能诗洛阳儿曹壮于牢者皆出其下闻牢之赎丧潞帅偿其费其葬也滑帅赠之财斯执事之事他人既慕之矣即有称牢于上者执事无能恨其后乎

　　文章辨体彚选巻二百十六

　　●钦定四库全书

　　文章辨体彚选巻二百十七

　　（明）贺复征 编

　　○书十三

　　与于襄阳书【唐韩愈】

　　七月三日将仕郎守国子监四门博士韩愈谨奉书尚书阁下士之能享大名顕当世者莫不有先达之士负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽羙而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之踈也其故在下之人负其能不肯謟其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣未尝敢以闻于人侧闻阁下抱不世之才特立而独行道方而事实卷舒不随乎时文武惟其所用岂愈所谓其人哉抑未闻后进之士有遇知于左右获礼于门下者岂求之而未得邪将志存乎立功而事専乎报主虽遇其人未暇礼耶何其宜闻而久不闻也愈虽不材其自处不敢后于恒人阁下将求之而未得欤古人有言请自隗始愈今者惟朝夕刍米仆赁之资是急不过费阁下一朝之享而足也如曰吾志存乎立功而事専乎报主虽遇其人未暇礼焉则非愈之所敢知也世之龊龊者既不足以语之磊落竒伟之人又不能听焉则信乎命之穷也谨献旧所为文一十八首如赐覧观亦足知其志之所存愈恐惧再拜

　　上兵部李侍郎书【韩愈】

