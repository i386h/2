<!-- { "loadSidebar": true } -->
　　潮打空城寂莫回百年多病独登台谁人得似张公子有底忙时不肻来
　　望之将行
　　江涵秋景鴈初飞沙尾长樯发渐稀惆怅无因见范蠡夕阳长送钓船归
　　招叶致远
　　山桃野杏两三栽嫩叶【一作蘂】商量细细开最是一年春好处明朝有意抱琴来
　　独行
　　朱顔日夜【一作渐】不如故深感杏花相映红尽日独行春色里醉吟谁肻伴衰翁
　　江口
　　六朝文物草连空今古无端入望中江上晩来堪画处参差烟树五湖东
　　戏赠湛源
　　恰有三百青铜钱凭君爲筭小行年坐中亦有江南客自断此生休问天
　　与北山道人
　　可惜昻藏一丈夫生来不读半行书子云识字终投阁幸是元无免破除
　　梅花
　　白玉堂前一树梅爲谁零落爲谁开唯有春风最相惜一年一度一归来
　　即事五首
　　渐老逢春能几回蓬门今始爲君开莫嫌野外无供给更向花前把一杯
　　二
　　一树笼松玉刻成游蜂多思正经营攀枝弄雪时回顾还绕樱桃树下行
　　三
　　幽栖地僻经过少钟梵声中掩竹门唯有多情枝上雪暗香浮动月黄昏
　　四
　　遮莫邻鸡下五更愿爲闲客此闲行欲知前面花多少颠倒青苔落绛英
　　五
　　春光冉冉归何处细雨斜风作夜寒犹有数葩红好【阙】老年花似雾中看
　　春风
　　春风吹园杂花开青天露坐始此回一杯一杯复一杯笑言溢口何欢咍古人白骨生青苔我独不饮何爲哉何时出得禁酒国垒麴便筑糟丘台
　　春雪
　　春雪堕如簁浑家醉不知泥留虎鬬迹愁杀路傍儿
　　花下
　　花下一壶酒定将谁举杯雪英飞落近疑是故人来
　　春山
　　春山春水流曲折方屡渡荒乘不知疲行到水穷处依然旧童子要予竹西去归时始觉远草蔓已多露
　　金陵怀古
　　六代豪华空处所金陵王气漠然收烟浓草远望不尽物换星移度几秋至竟江山谁是主郤因歌舞破除休我来不见当时事上尽重城更上楼
　　沈坦之将归溧阳值雨留吾庐乆之三首
　　天雨萧萧滞茅屋冷猿秋鴈不胜悲牀牀屋漏无干处独立苍茫自咏诗
　　二
　　檐雨乱淋幔风悲兰杜秋相看更促膝人老自多愁
　　三
　　片云头上黑淅淅野风秋室妇叹鸣鹳分爲两地愁
　　示蔡天啓三首
　　蔡子勇成癖能骑生马驹铦锋莹鸊鹈价重百砗磲脱身事幽讨禅龛只晏如划然变轩昻慎勿学哥舒
　　二
　　蔡子勇成癖劔可万人敌读书百纸过颖锐物不隔开口取将相志气方自得偪仄何偪仄未见有一获萧条两翅蓬蒿下未能生彼升天翼焉能学堂上燕绚练新羽翮
　　三
　　身着青衫骑恶马日驰三百尚嫌迟心源落落堪爲将郤是君王未备知
　　烝然来思【并序】
　　烝然来思送程公也公来以薧麋馈我我饮饯之宿西水浒故作是诗
　　念我独兮亦莫我顾烝然来思程伯休父我有防酒尔殽伊脯酌言醻之式歌且舞不留不处适彼乐土言秣其马率西水浒有客宿宿于时语语山有乔松江有渚式遄其归不我与作此好歌倡予和女
　　示杨德逢
　　我行其野春日迟迟有菀者柳在水之湄有鸣仓庚岂曰不时求其友声颉之颃之嗟我怀人何日忘之六日不詹方何爲期期逝不至我心西悲跂予望之其室则迩壹者之来我心则喜我之怀矣升彼虚矣爱而不见云何吁矣
　　示道光及安大师
　　春日载阳陟彼髙冈乐彼之园维水泱泱维笋及蒲既生既育飞维鸟集于灌木嘤其鸣矣乱我心曲有怀二人在彼空谷既往既来独寐寤宿陟则在巘或降于阿瞻望弗及伤如之何
　　老人行
　　老人低心逐年少年少还爲老人调两家挟诈自相欺四海伤真谁复诮飜手作云覆手雨当靣论心背靣笑古来人事己如此今日何须论乆要
　　离升州作
　　相看不忍发惨澹暮潮平语罢更携手月明洲渚生
　　仓颉
　　仓颉造书不诂自明于乎多言秪误后生








　　临川文集巻三十六
　　钦定四库全书
　　临川文集巻三十七　　　宋　王安石　撰集句
　　胡笳十八拍十八首
　　虞美人
　　甘露歌
　　歌曲
　　桂枝香
　　菩萨蛮
　　渔家傲二首
　　清平乐
　　浣溪沙
　　浪淘沙令
　　南乡子二首
　　诉情五首
　　望江南归依三寳赞
　　胡笳十八拍十八首
　　中郎有女能传业顔色如花命如叶命如叶薄将奈何一生抱恨常咨嗟良人持防明光里所慕灵妃嫓箫史空房寂寞施繐帷弃我不待白头时
　　二
　　天不仁兮降乱离嗟余去此其从谁自胡之反持干戈翠蕤云旓相荡摩流星白羽腰间插叠鼓遥飜瀚海波一门骨肉散百草安得无泪如黄河
　　三
　　身执略兮入西关关山阻修兮行路难水头宿兮草头坐在野只教心胆破更鞴雕鞍教走马玉骨瘦来无一把几廻抛鞚抱鞍桥徃徃惊堕马蹏下
　　四
　　汉家公主出和亲御厨络绎送八珍明妃初嫁与胡时一生衣服尽随身眼长看地不称意同是天涯沦落人我今一食日还并短衣数挽不掩胫乃知贫贱别更苦安得康强保天性
　　五
　　十三学得琵琶成绣幕重重巻画屏一见郎来防眼明劝我酤酒花前倾齐言此夕乐未央岂知此声能断肠如今正南看北斗言语传情不如手低眉信手续续弹弹看飞鸿劝胡酒
　　六
　　青天漫漫覆长路一纸短书无寄处月下长吟乆不归当时还见鴈南飞弯弓射飞无远近青塜路邉南鴈尽两处音尘从此絶唯向东西望明月
　　七
　　明明汉月空相识道路只今多拥隔去住彼此无消息时独看云泪横臆豺狼喜怒难姑息自倚红顔能骑射千言万语无人防漫倚文章真末策
　　八
　　死生难有却回身不忍重看旧写真暮去朝来顔色改四时天气揔愁人东风漫漫吹桃李尽日独行春色里自经防乱少睡眠鸎飞燕语长悄然
　　九
　　柳絮巳将春去远攀条弄芳畏晼晩忧患众兮欢乐鲜一去可怜终不返日夕思归不得归山川满目泪沾衣荜圭苑里西风起叹息人间万事非
　　十
　　寒声一夜传刁斗云雪埋山苍兕吼诗成吟咏转凄凉不如独坐空搔首漫漫胡天叫不闻胡人髙鼻动成羣寒尽春生洛阳殿回首何时复来见
　　十一
　　晩来幽独恐伤神唯见沙蓬水柳春破除万事无过酒虏酒千杯不醉人含情欲说更无语一生长恨奈何许饥对酪肉兮不能餐强来前帐临歌舞
　　十二
　　归来展转到五更起看北斗天未明秦人【一作家】筑城备胡处扰扰唯有牛羊声万里飞蓬映天过风吹汉地衣裳破欲徃城南望城北三歩回头五歩坐
　　十三
　　自断此生休问天生得胡儿拟弃捐一始扶牀一初坐抱携抚视皆可怜宁【一作谁】知远使问名姓引袖拭泪悲且庆悲莫悲于【一作兮】生别离悲在君家留二【一作两】儿
　　十四
　　鞠之育之不羞耻恩情亦各言其子天寒日暮山谷里肠断非关陇头水儿呼母兮嗁失声依然离别难爲情洒血仰头兮诉苍苍知我如此兮不如无生
　　十五
　　当时悔来归又恨洛阳宫殿焚烧尽纷纷黎庶逐黄巾心折此时无一寸恸哭秋原何处村千家今有百家存争持酒食来相馈旧事无人可共论
　　十六
　　此身饮罢无归处心怀百忧复千虑天翻地覆谁得知魏公埀泪嫁文姬天涯憔悴身托命于新人念我出腹子使我叹恨劳精神新人新人聼我语我所思兮在何所母子分离兮意难任死生不相知兮何处寻
　　十七
　　燕山雪花大如席与儿洗靣作光泽怳然天地半夜白闺中秪是空相忆防注桃花舒小红与儿洗面作华容欲问平安无使来桃花依旧笑春风
　　十八
　　春风似旧花仍笑人生岂得长年少我与儿兮各一方憔悴看成两鬓霜如今岂无騕褭与骅骝安得送我置汝傍胡尘暗天道路长遂令再徃之计堕芒胡笳本出自胡中此曲哀怨何时终笳一防兮琴一拍此心炯炯君应识
　　虞美人
　　虞美人态浓意远淑且真同辇随君侍君侧六宫粉黛无顔色楚歌四面起形势返苍黄夜闻马嘶晓无迹蛾眉萧飒如秋霜汉家离宫三十六缓歌慢舞凝丝竹人间举眼尽堪悲独在隂崖结茅屋美人爲黄土草木皆含愁红房紫莟处处有听曲低昻如有求青天漫漫覆长路今人犂田昔人墓虞兮虞兮奈若何不见玉顔空死处
　　甘露歌
　　折得一枝香在手人间应未有疑是经春雪未消今日是何朝尽日含毫难比兴都无色可并万里晴天何处来真是屑琼瑰天寒日暮山谷里的皪愁成水地上渐多枝上稀唯有故人知
　　桂枝香【歌曲】
　　登临送目正故国晩秋天气初肃千里澄江似练翠峯如簇归帆去棹残阳里背西风酒旗斜矗防舟云淡星河鹭起画图难足　念徃昔繁华竞逐叹门外楼头悲恨相续千古凭髙对此谩嗟荣辱六朝旧事随流水但寒烟芳草凝緑至今商女时时犹歌后庭遗曲
　　菩萨蛮
　　数家茅屋闲临水单衫短防埀杨里今日是何朝看子度石桥　梢梢新月偃午醉醒来晩何物最关情黄鹂一两声
　　渔家傲二首
　　灯火已收正月半山南山北花撩乱闻说洊亭新水漫骑款段穿云入鸟寻游伴　却拂僧牀褰素幔千岩万壑春风暖一弄松声悲急筦吹梦断西看牎日犹嫌短
　　二
　　平岸小桥千嶂抱柔蓝一水萦花草茅屋数间防窈窕尘不到时时自有春风扫　午枕觉来闻语鸟欹眠似听朝鸡早忽忆故人今揔老贪梦好茫然忘却邯郸道
　　清平乐
　　云埀平野掩映竹篱茅舍閴寂幽居实潇洒是处緑娇红冶　丈夫运用堂堂且莫五角六张若有一巵芳酒逍遥自在无妨
　　浣溪沙
　　百畞中庭半是苔门前白道水萦廻爱闲能有几人来小院回廊春寂寂山桃溪杏两三栽爲谁零落爲谁
　　开
　　浪淘沙令
　　伊吕两衰翁厯遍穷通一爲钓叟一耕佣若使当时身不遇老了英雄　汤武偶相逢风虎云龙兴王秪在笑谈中直至如今千载后谁与争功
　　南乡子二首
　　嗟见世间人但有纎毫即是尘不住旧时无相皃沉沦秪爲从来认识神　作麽有踈亲我自降魔转法轮不是摄心除妄想求真幻化空身即法身
　　二
　　自古帝王州鬰鬰葱葱佳气浮四百年来成一梦堪愁晋代衣冠成古丘　绕水恣行游上尽层城更上楼往事悠悠君莫问回头槛外长江空自流
　　诉情五首【和俞秀老鹤词】
　　常时黄色见眉间松桂我同攀每言天上辛苦不肯饵金丹　怜水静爱云闲便忘还髙歌一曲岩谷迤逦宛似商山
　　二
　　练巾藜杖白云间有兴即跻攀追思徃昔如梦华毂也曾丹　尘自扰性长闲更无还达如周召穷似防轲秪个山山
　　三
　　芒然不肯住林间有处即追攀将他死语图度怎得离真丹　浆水价匹如闲也须还何如直截踢倒军持赢取潙山
　　四
　　营巢燕子逞翶翔防志在雕梁碧云举翮千里其奈有鸾皇　临济处德山行果承当自时降在一切天魔扫地焚香
　　五
　　莫言普化秪颠狂真解作津梁蓦然打个防斗直跳过羲皇　临济处德山行果承当将他建立认作心诚也是寻香
　　望江南归依三寳赞
　　归依众梵行四威仪愿我遍游诸佛土十方贤圣不相离永灭世间痴
　　归依法法法不思议愿我六根常寂静心如寳月映琉璃了法更无疑
