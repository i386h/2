<!-- { "loadSidebar": true } -->
    敕：某官兼御史中丞权知深州事牛元翼：命官之要，凡试吏者，必俟成效，然後即真。而元翼有理戎之才，城之略，权领军郡，能修武经，士乐人安，厥有成绩。是用假威台宪，真拜郡符，仍以金貂，示其兼宠。吾闻忠臣立节，烈士垂名，其要无他，得时而已。勉竭才力，副予斯言。可依前件。
    ○王众仲可衡州刺史制
    敕：前虔州刺史王众仲，聚学修身，由文饰吏，累经任使，颇著良能，前牧南康，亦闻有政，宜新印绶，载领藩条。而衡湘之间，蛮越杂处，无以俗陋，不慎乃事，无以地远，而怠厥心，副吾陟明，俟汝奏课。可依前件。
    ○田盛可金吾将军勾当左卫事制
    敕：右金吾卫将军田盛：夫任官至执金吾，古今所荣重也。而盛生勋德门，有文武略，居贵介而无佚，领谁何而有劳。言念徼巡之功，宜及转迁之命，处左摄事，以表使能。可依前件。
    ○陈楚男王府谘议参军君赏可定州长史兼御史军中驱使制
    敕：某官陈君赏，夙承义训，幼有令闻，专继弓裘之名，通知军旅这事。因仍宪职，兼佐郡符。敬服宠章，勉从任使。
    ○崔承宠可集州刺史制
    敕：太子左谕德崔承宠，早登班级，亟换星霜，自陈力於贵朝，屡奉辞於外国，职由事博，绩以劳成。就力宫坊，既申赞谕之美，分符郡邸，伫闻刺举之能。宜励公心，祗承宠命。
    ○前贝州刺史崔鸿可重授贝州刺史制
    敕：前贝州刺史崔鸿，尝牧贝邱，能修其职，及辞印绶，颇廑去思。相时之宜，从人之望，俾换新命，再临旧邦。况闻贮蓄时材，谙详物务，而方州思理，侯伯荐能。勉勤为政之心，勿忝知人之举。
    ○前吉州刺史李繁可依前吉州刺史制
    敕：前吉州刺史李繁，累奉藩条，皆奏课第。故移缙云之政，俾牧庐陵之人，虽降玺书，未临郡邸。属鱼章改造，熊轼追还，事既谋新，职宜仍旧。勉率分忧之任，庶成来暮之谣。
    ○瀛漠州都虞候万重皓可坊州司马制
    敕：某官万重皓，尝资武力，早备戎行，颇历艰虞，亦闻勤效。而藩隅未靖，迁转从宜，言念前劳，宜加优秩。可坊州司马。
    ○崔墉可河南府法曹参军制
    敕：郓曹观察判官监察御史里行崔墉，文行饰躬，公清奉职，士林推美，藩府荐能。军旅之间，久资其用，忠勤之後，不陨其名。宜拔才於功臣，俾试吏於府掾。可依前件。
    ○前河阳节度使魏义通授右龙武军统军前泗州刺史李进贤授右骁卫将军并检校常侍兼御史大夫制
    敕：文武之才，内外迭用，军国之任，出入递迁，斯所以优勋贤而均劳逸也。某官魏义通，以戎功积久，荣委旌旄；某官李进贤，以军课居多，宠分符竹。各勤其职，咸用所长。是以河阳三城，镇静而不扰；泗滨一郡，缉理而有劳。我有禁军，尔宜分领，亲信则倚为心膂，动用则张为爪牙，苟非其人，不副此任。咸假貂蝉之贵，仍兼宪职之荣，勉哉二臣，无替一志。可依前件。
    ○李元成等授官制
    敕：黔州观察使兼度支使李元成等，或蕴蓄能才，咨谋是藉，或分领剧务，课绩有成。并可奏书，各迁宪职，勉勤乃事，无忝所知。可依前件。
    ○马总准制追赠亡父请回赠亡祖制
    敕：夫积善者庆锺於後，显扬者光昭於先。而总贵为邦君，贤为国士，荷贻谋之训，用率义之文，上献表章，有所陈乞。朕念其祖德，褒以台郎，所以复陈实必兴之言，慰范乔泣涕之思，庶使幽显，两无恨焉。可赠某官。
    ○权知朔州刺史乐正授兼御史中丞制
    敕：乐专习武经，旁通吏道，试补郡守，以观其能，连帅上闻，果副所举。夫审官之要，在因其所长而任之，则政速成而化易就也。才既试可，官宜即真；何以宠之，就加宪职。可朔州刺史兼御史中丞。
    ○神策军推官田畴加官制
    敕：田畴官列环卫，职参禁军，慎检有闻，恭勤无怠。顾是劳效，例当转迁，郡佐官寮，以示兼宠。
    ○裴敞授昭义军判官裴侔授义成军判官各转官制
    敕：裴敞等：昭义、义成，今之重镇，实藉宾介，以参谋猷。而二帅皆勤於奉公，精於辟士，度才而授职，循序而请官。颇合所宜，咸可其奏。可依前件。
    ○云州刺史高荣朝除太子宾客河东都押衙制
    敕：高荣朝常领锐师，入攻坚寇，因累奖赏，位至专城。才有所长，宜迁戎职，功不可忘，兼进荣班。勉事元戎，无替劳效。
    ○韦绶等赐爵制
    敕：韦绶等，去年春夏，同奉寝园，事集礼成，副吾哀敬。宜加封爵，以报恪勤。可依前件。
    ○乌重明等赠官制
    敕：故某官乌重明等：夫生树功勤，殁加褒饰，有国之常典也。重明等在兴元初，常执勤於奉天，策勋为定难，无禄即代，有劳未图。星岁屡迁，光尘不昧，闻な之念，予心曷忘？俾慰幽泉，各追显秩。可依前件。
    ○羽林龙武等军将士各加改转制
    敕：夫军卫警则内外严，爵赏明则忠勤劝。尔等咸以材力，列於禁营。属去年以来，屡陈仪仗，虽加赐予，未答勤劳。因诏有司，举行赏典。吾匪虚授，尔宜敬承，文武班资，各从序进。可依前件。
    ○新罗贺正使金良忠授官归国制
    敕：新罗使仓部郎中金良忠等：朕以文明御时，以仁信柔远，声教所及，骏奔而来。况溟涨一隅，舟航万里，尔慕我化，我图尔劳，随其等伦，命以宠秩。无替前效，永为外臣。可依前件。
    ○除裴中书侍郎同平章事制
    门下：朕闻後德惟臣，臣德惟良。在太宗时，实有房、杜赞贞观之业；在元宗时，实有姚、宋辅开元之化。咸克佑我烈祖，格於皇天。朕祗奉丕图，懋继前烈，思欲贞百度，和万邦，建中於人，垂拱而理，永维房、宋之化。寤寐求思，至诚感通，上帝眷佑，果赉良弼，辅予一人。正议大夫行尚书户部侍郎上柱国赐紫金鱼袋裴，器得天爵，文为国华，行有根源，词无枝叶，忠敬恭顺，贯之以诚心，方洁贞廉，辅之以通识，玉立不倚，金扣有声。洎内掌纶言，密参枢务，严重有大臣之体，温雅秉君子之文。每献纳之时，动有直气，当顾问之际，言无隐情，远图是经，大事能断，匡予不逮，时乃之功。及领地官，且司邦赋，会计务剧，出纳事殷，投利刃而皆虚，委棼丝而必理。历试已久，全才益彰，宜登中枢，以副佥望。夫宰辅者，下执邦柄，上代天工，为国蓍龟，注人耳目。尔尚降乃德以亲百姓，广乃志以序九流，匡朕心以清化源，从人欲以致和气。予欲宣力，汝为股肱；予欲询谋，汝为心膂。予违望於汝弼，勿谓不从；汝言逆於朕心，必求诸道。独立勿惧，直躬而行，明听斯言，敬践乃位。呜呼！罔俾房、宋专美於前。可中书侍郎同中书门下平章事，散官、勋、赐如故。主者施行。元和六年十一月。
    ○除段检校兵部尚书右神策军大将军制
    门下：为君之心，惟功劳是念，有国之典，以赏劝为先。其有辑睦师徒，保绥黎庶，尽勤王之节，建护塞之勋，则宜进以官常，委之军要，兼文武之秩，参内外之荣，斯所以彰念功而明懋赏也。四镇北庭行军兼泾原等州节度支度营田观察处等使光禄大夫检校工部尚书使持节泾州诸军事泾州刺史兼御史大夫上柱国雁门郡开国公段，早膺事任，累著公忠，名因义闻，位以勤致。自分戎阃，实控塞门，明举武经，大修边务，士卒有勇，保障无虞，虏不近边，农皆狎野。展执之勤礼，沥恋阙之深诚，方图尔劳，且遂其志。夫六官庀职，大司马列於前，二翼分师，大将军处其右，长夏官以率属，领环卫而拱宸，苟非信臣，安可兼委？嘉乃实效，副予虚求，将慎重其腹心，宜进登於喉舌。敬服休命，勉扬令图。可检校兵部尚书右神策军大将军知军事，散官、勋、封如故。主者施行。
    ○除赵昌检校吏部尚书兼太子宾客制
    门下：王者以尚齿尊贤为礼，以念功任旧为心，况文武之才，有以兼备，则中外之职，所宜迭居，所以宠旧勋而优耆德者也。前荆南节度管内支度营田观察处等使金紫光禄大夫检校兵部尚书兼江陵尹上柱国天水郡开国公赵昌，聚学饰身，修诚致用，久膺事任，累著勋猷。统护交州，威惠之声克振；镇临南海，抚循之政有经。自移部荆门，驰心魏阙，增修职贡，益励忠勤。爰举宠章，用旌茂绩。夫望优四皓，然後能调护春闱；才冠六卿，然後能纲纪会府。惟尔年德足尚，可以周旋其间。宜增喉舌之荣，以崇羽翼之任。服我休命，其惟懋哉！可检校吏部尚书兼太子宾客，散官、勋、封如故。主者施行。
    ●卷六百六十
    ☆白居易（五）
    ○除郑太子宾客制
    门下：王者重辅弼之任，明进退之宜，见可即升，知否则舍，兹朕所以推诚不惑，与物无私者也。银青光禄大夫守门下侍郎同中书门下平章事兼宏文馆大学士上柱国赐紫金鱼袋阳武县开国侯郑，早以令闻，入参禁署，永惟勤绩，出授台司，期尔有终，匡予不逮。岁月滋久，谋猷浸微，罔清净以慎身，每因循而保位，既乖素履，且郁皇猷。宜副群情，罢兹枢务。朕以其久居内职，累事先朝，思厚大臣，贵全终始，俾就优闲之秩，用申宽大之恩。可太子宾客，散官、勋、封如故。主者施行。
    ○加程执恭检校尚书右仆射制
    门下：职参揆务，权总戎麾，必唯其人，乃授斯柄，自非望崇垣翰，功著常，则何以副仪形之求，称节制之任。我有休命，尔其敬承：银青光禄大夫检校兵部尚书使持节沧州诸军事兼沧州刺史御史大夫横海军节度支度营田沧景等州管内观察处等使上柱国邢国公食邑三千户程执恭，义勇立身，忠悫成性，聚为事业，发为勋猷，历事先朝，久专外阃，殿邦而山岳比镇，奉国而金石为心，动修武经，居有循化，洎执入觐，班瑞言旋，忠恳内激於心诚，恭顺外形於词气。爰举酬庸之典，稍增命秩之荣，方图前劳，且有後命。朕思安封域，望在勋贤，任既切於腹心，位犹轻於喉舌，以守土勤王之效，虽进官封，念来朝述职之忠，未加宠数，特升右揆，俾在中枢。勉终永图，无替成绩。可检校右仆射，馀并如故。
    ○除王亻必检校户部尚书充灵盐节度使制
