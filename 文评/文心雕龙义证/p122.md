<!-- { "loadSidebar": true } -->
　　　　　　《玉海》卷六十四：「《文心雕龙》曰：『授官则义炳重离之辉，封策则气含云雨之润，戒则笔吐星汉之华，治戎则声有洊雷之威，肆赦则文有春露之滋，明罚则辞有秋霜之烈，此诏策之大略也。』得于心，应于手，朝出九重，暮行万里，风动草偃，山鸣谷应，布宣德音，涣为大号，四海震动，沛然若雷霆之发，一字之褒如华衮，一言之感如挟纩，文章之功，侔于造化矣。」
　　　　　　明王祎本集《文训》篇：「典谟誓诰，制册令诏，蔼为王言，涣为大号。……封职则气含阴雨之润，授官则义炳重离之明，戒则吐星汉之华，治戎则扬洊雷之轰，肆赦则垂滋于春露，明罚则示烈于秋霜。一字之褒，沛漏泉于下地；一言之感，被挟纩于黎蒸。朝出九重，暮行万里。」（《图书集成文学典》引，见六百二十一册）
　　　　　　《玉海》卷二○二《辞学指南》引西山先生（真德秀）云：「曰制，曰诰，是王言也，贵乎典雅温润，用字不可深僻，造语不可尖新。」（按此见《文章正宗》）又引东莱先生曰：「诏书或用散文，或用四六，皆得。唯四六者，下语须浑全，不可如表求新奇之对，而失大体。」
　　　　　　《文章辨体序说》「诏」类引东莱吕氏云：「近代诏书，或用散文，或用四六。散文以深纯温厚为本；四六须下语浑全，不可尚新奇华巧而失大体。」
　　　　　　陈绎曾《文说》：「诏宜典重温雅，谦冲恻怛之意蔼然，制诰宜峻厉典重。」
　　　　　　以上为第三段，讲诏策的基本作法和标准风格。
戒敕为文，实诏之切者〔一〕，周穆命郊父受敕宪〔二〕，此其事也。魏武称作敕戒当指事而语，勿得依违〔三〕；晓治要矣。及晋武敕戒，备告百官〔四〕：敕都督以兵要，戒州牧以董司〔五〕，警郡守以恤隐〔六〕，勒牙门以御卫〔七〕，有训典焉〔八〕。
〔一〕　《注订》：「以下述戒敕，别及教命，所谓『实诏之切者』，乃说明诏策虽与戒敕异度，而实同体者也。」按「切」谓峻切，严切。《翰林论》：「诫诰施于弼违。」《文选序》：「戒出于弼匡。」
　　　　　　王通《中说问易》篇：「子曰：人心惟危，道心惟危，言道之难进也。故君子思过而预防之，所以有诫也。切而不指，勤而不怨，曲而不谄，直而有礼，其惟诫乎？」
〔二〕　梅注：「《穆天子传》：天子属官效器，乃命正公郊父受敕宪。」按此见卷一。郭璞注「属官效器」云：「会官司阅所得宝物。」「郊父」，穆王臣。「宪」，教令。
〔三〕　范注：「魏武语无考。」「依违」，反复不定。
〔四〕　范注：「晋武敕戒百官诏，存者有《泰始四年责成二千石诏》（《晋书武帝纪》），《太康初省州牧诏（《续汉郡国志》三《注补》引），《泰始五年敕戒郡国计吏》（《晋书食货志》）。其《敕都督》《牙门》诸诏，未见。」
〔五〕　「董司」，督责主管部门。
　　　　　　周注：「泰始四年《责成二千石诏》：『扬清激浊，举善殚违，此朕所以垂拱总纲，责成于良二千石也。于戏，戒哉！』」
〔六〕　《国语周语上》：「勤恤民隐而除其害也。」韦昭注：「恤，忧也；隐，痛也。」周注：「《纠举群吏诏》：『二千石长吏不能勤恤人隐，而轻挟私故。』」
〔七〕　「牙门」，立牙旗的军门。《国语齐语》：「执枹鼓立于军门。」韦昭注：「军门立旌为门，若今牙门矣。」《文选》张衡《东京赋》：「戈矛若林，牙旗缤纷。」薛综注：「兵书曰：牙旗者，将军之旌。谓古者天子出，建大牙旗，竿上以象牙饰之，故云牙旗。」此处「牙门」指牙门将。
〔八〕　「有训典」，指有训诰典范，与上述「文同训典」略同。
戒者，慎也，禹称「戒之用休」〔一〕。君父至尊，在三罔极〔二〕，汉高祖之《敕太子》〔三〕，东方朔之《戒子》〔四〕，亦顾命之作也〔五〕。及马援已下，各贻家戒〔六〕。班姬《女戒》，足称母师也〔七〕。
〔一〕　《训故》：「《书大禹谟》：戒之用休，董之用威。」范注：「戒、教、命，虽皆尊长示卑下之辞，然不限之于君臣之际，故彦和于篇末附论之。『戒之用休』，……孔传曰：『休，美也。言善政之道，美以戒之。』」正义：「大虽为善，或寡令终，故当戒敕之念用美道，使民慕美道行善。」
〔二〕　《校注》：「『罔』，黄校云：『元作同，许改。』按许改非是。『在三同极』者，即《国语晋语一》栾共子谓『民生于三，事之如一』之意。《宋书徐羡之传》：『（元嘉三年诏）民生于三，事之如一，爱敬同极。』……亦可证。」
　　　　　　牟注：「在三，指君、父、师。《国语晋语一》：『成（晋大夫共叔成）闻之，民生于三，事之如一。父生之，师教之，君食之。……唯其所在，则致死焉。』『在』：韦昭注：『在君父为君父，在师为师也。』『罔极』，没有终极。《诗经小雅蓼莪》：『欲报之德，昊天罔极。』」《斟诠》：「在三同极者，谓君亲师三者之恩，同为至极也。」《考异》：「罔极者，言君、父、师三之恩，固罔极也。」
〔三〕　《训故》：「《古文苑》载汉高帝敕太子云：吾遭乱世，当秦禁学，自喜谓读书无益。洎践祚以来，时方省书，乃使人知作者之意。追思昔所行，多不是。又云：汝见萧、曹、张、陈诸公侯，吾同时人，倍年于汝者，皆拜。」按此见《古文苑》卷十。梅注：「汉高祖敕太子曰：吾生不学书，但读书问字而遂知耳。以此故不大工。然亦足自辞解。今视汝书犹不如吾。汝可勤学习，每上疏宜自书，勿使人也。」上引三段，同在一敕。
〔四〕　梅注：「书曰：明者处世，莫尚于中，优哉游哉，于道相从。首阳为拙，柳惠为工，饱食安步，以仕代农。依隐玩世，诡时不逢。是故才尽者身危，好名者得华，有群者累生，孤贵者失和，遗余者不匮，自尽者无多。圣人之道，一龙一蛇，形见神藏，与物变化，随时之宜，无有常家。」见《艺文类聚》卷二十三。
〔五〕　范注：「《尚书顾命》伪孔传：『临终之命曰顾命。』」此周武王遗嘱。
〔六〕　《后汉书马援传》：「初，兄子严、敦并喜讥议，而通轻侠客。援前在交趾，还书诫之曰：『吾欲汝曹闻人过失，如闻父母之名，耳可得闻，口不可得言也。好论议人长短，妄是非正法，此吾所大恶也，宁死不愿闻子孙有此行也。汝曹知吾恶之甚矣，所以复言者，施衿结褵，申父母之戒，欲使汝曹不忘之耳。……』」「贻」，遗留。
　　　　　　范注：「郑玄千古大儒，《后汉书》本传载其《戒子益恩书》一篇。郑公出处大端，传经伟业，仁慈之怀，齐家之道，莫不于此书见之。」
　　　　　　《校注》：「按刘向集有《诫子书》（《御览》四五九引），时在伏波前，舍人说小误。继援而为家戒者，代有其人：《后汉书陈宠传》有陈咸《戒子孙文》，《三国志魏志王昶传》有昶《戒子书》，《晋书王祥传》有祥《遗令训子孙文》，《类聚》二三引有王修《诫子书》，《御览》四五九引有魏文帝《戒子书》，杜恕《家事戒》，颜延之《庭诰》等，是也。」
　　　　　　《考异》：「杨校举刘向《诫子书》小误者非，以马书传世称着而言。」
〔七〕　梅注：「班姬名昭，适曹世叔，号曰大家。作《女戒》七章：《卑弱》第一，《夫妇》第二，《敬慎》第三，《妇行》第四，《专心》第五，《曲从》第六，《和叔妹》第七。」
　　　　　　《后汉书列女传曹世叔妻传》：「扶风曹世叔妻者，同郡班彪之女也。名昭，字惠班，一名姬。博学高才。世叔早卒，有节行法度。兄固着《汉书》，其八表及《天文志》未及竟而卒，和帝诏昭就东观藏书阁踵而成之。帝数召入宫，令皇后诸贵人师事焉，号曰大家。……作《女诫》七篇，有助内训。其辞曰：『鄙人愚暗，受性不敏，蒙先君之余宠，赖母师之典训。……』」注：「母，傅母也。师，女师也。」
　　　　　　《列女母仪传》：「大夫美之，言于穆公，赠母（鲁九子之寡母）尊号，曰母师。」
教者，效也，言出而民效也〔一〕。契敷五教〔二〕，故王侯称教。〔三〕昔郑弘之守南阳，条教为后所述，乃事绪明也〔四〕。孔融之守北海，文教丽而罕施〔五〕，乃治体乖也〔六〕。若诸葛孔明之详约〔七〕，庾稚恭之明断〔八〕，并理得而辞中〔九〕，教之善也。
〔一〕　《校证》：「『言出』范作『出言』，误。《檄移》篇：『移者，易也，移风易俗，令往而民随者也。』句法同。」
　　　　　　范注：「《说文》：『教，上所施下所效也。』《白虎通三教》：『教者，效也。上为之，下效之。』」
　　　　　　《春秋元命苞》：「天垂文象，人行其事，谓之教。教，也，言上为而下也。」《隋书百官志》：「诸王言曰令，公侯封郡县者言曰教。」《潜确类书》：「上为下效曰教，领之使不犯曰令。」（《图书集成教令部》引）
　　　　　　《文体明辨序说》「教」类：「按刘勰云：『教者，效也，言出而民效也。』李周翰云：『教，示于人也。』秦法，王侯称教；而汉时大臣亦得用之，若京兆尹王尊出教告属县是也。故陈绎曾以为大臣告众之词。」
〔二〕　《校注》：「《书舜典》：『帝曰：「契，百姓不亲，五品不逊，汝作司徒，敬敷五教，在宽。」』孔传：『布五常之教，务在宽。』」《左传》文公十八年：「举八元，使布五教于四方：父义，母慈，兄友，弟共（恭），子孝。」
〔三〕　《校注》：「《文选》三十六注引蔡邕《独断》曰：『诸侯言曰教。』（今《独断》无此语。）」
　　　　　　《文选》傅亮《为宋公修张良庙教》：「秦法，诸公王称教，教者，教示于人也。」
〔四〕　杨明照《文心雕龙范注举正》：「《汉书》卷六十六《郑弘传》：『弘字稚卿，泰山刚人也。兄昌字次卿。皆明经通法律政事。次卿为太原涿郡太守，弘为南阳太守，皆着治迹，条教法度，为后所述。』」「事绪明」，谓条教头绪清楚。
〔五〕　《校证》：「『罕施』原作『罕于理』，据《御览》引改，此乃『施』误为『于』，辞不可通，乃加『理』以足之也。《抱朴子清鉴》篇云：『孔融、边让，文学邈俗，而并不达治务，所在败绩。』此与彦和『文教丽而罕施』意正同。」
