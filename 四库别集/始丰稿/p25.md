<!-- { "loadSidebar": true } -->
平阳王公以洪武九年九月二十七日殁于里苐其孤铎时为浙江布政使司左叅政又十有五日叅政方坐布政司莅事忽讣至惊恸欲仆地即还寓馆设位奠哭如礼且走文书告于朝明日匍匐往吊叅政在苫次辍哀谓一夔曰走不幸罹此大故诚蒙予告获申情事惟是先人之行实所以掲之墓以示久逺者惟子是托予固辞不获乃叙而铭之公讳思义字恭让世居平阳府洪洞县之郭上里曾祖某祖某皆潜徳弗耀父叔谦以长子允恭贵赠某大夫某骑尉泽州知州母范氏继刘氏赠某县君公天资朴茂不喜表襮性极孝友事泽州府君以至行闻伯兄允恭仲兄思忠皆有材行公事之尤谨平居未尝有违言忤色平阳陶唐氏所都也其俗素尚勤俭而公勤俭有加赀用日益以饶以世俗分财异居为耻誓弗分异以为家法仲兄有子曰诚于叅政为兄公尝语之曰尔年稍长其经纪吾家俾铎力学且曰吾平生未尝为不善事以累子孙必有光大吾门者吾闻积善之家必有余庆作余庆堂以自见诚亦克承公志凡涉经纪之事一不以委其弟而叅政得専意于学会国家诞兴文治叅政遂以春秋贡于其乡既至养材胄监寻以选侍读王宫未几摄监察御史扬厯有声超授前职阶中奉大夫公之余庆于此而验公生于大徳已酉六月二十四日享年六十有八配刘氏子男一铎也以某年某月某日塟于其里东冈之原公之行实难一二举而予之生也与公相去逺未尝承颜接辞不得详也叅政授余以其大者如此嗟乎为善而有余庆可以审其徳矣虽然为之也冥冥报之也昭昭其徳不亦可述已乎铭曰

冀州之墟古帝所都遗风攸存俗朴以勤爰有善士惟善是履埀休委祉以有令子际遇盛时爰跻膴仕谓非为善而至于此是犹弗种而获是俟洞岭之阳有隆其冈爰卜新阡以固其藏有或弗似视此刻章

元故保冲大夫江浙等处官医提举倪公墓志铭

故保冲大夫江浙等处官医提举倪公既殁之九年其孤伯温持其姻友前乡贡进士卜埜所状世系行实拜而请铭曰先人有潜徳而未有为不朽之托者不肖孤实疚心焉惟先生哀而赐之铭余辞不获乃序而铭之公讳居敬字行简世为杭州人其先尝以医仕宋而未甚显父讳垕号信庵为医始着信庵府君尝遇异人授以秘方其法揉剂为膏用以愈疡疡者受其剂即愈杭地大物众有疡者辄趋倪氏一时言疡医者莫不曰信庵信庵云公之生也承家传之秘府君既殁事其母徐夫人至孝夫人尝戒之曰尔幸承世业惟能益广其道斯不忝于前人公承命惟谨遂兼精岐黄之书以及诸家方论察脉辩证究极内外之所因以探表本以验虚实而知疾病之候故其为医或遇竒证辄取神效于是倪氏之医擅名大方矣至正中用荐补杭州路医学正寻为医学教授善以其术淑人三皇庙壊则捐已资新之升江浙官医副提举阶成全郎会外兵攻城附城居民奔窜入避多依释老宇下草栖露宿上漏下湿以故时疫大作行省丞相逹实特穆尔捐金市药命公枚视之公以为已任为人切脉授药无倦色頼以全活者亡筭改官医提举阶保冲大夫时行省丞相得承制行事雅敬公以公活人功多不宜久处散地遂由官医提举特转五品流官同知江浙财赋府事换奉训大夫以宠褒之公曰医吾职也固辞不受而行官医提举事如初杭既内附方屏迹家居天兵下呉门士卒有犯霜露而违节宣者时开平忠武王总兵问医于左右有以公荐者即遣使具舟迎公至军前疗之无弗愈者其辞还也赠白米二十石钱币有加公涉歴日久方将优游湖山以佚其老俄得为疾而卒洪武四年十一月三日也享年六十有二其生之岁则元大徳已酉之四月十又一日伯温以是月十又一日奉柩塟于钱塘县栖霞岭扫帚坞之原公配宋氏讳徳原妇徳母道皆备后四年卒奉以附焉子男二长伯温也娶龚氏次叔正娶沈氏叔正后公六年卒亦附墓次女二长适同郡李思齐次适沈礼孙男三人长某次某女一尚幼公天性醇笃恂恂然有古君子风官自医学正三转而至提举阶自成全郎一转而进保冲大夫人皆荣之而公处之泊如也当显荣时势得致公医者非王公大人则髙门巨族而闾阎单人窭士虽有病剧甚莫或易致之而不知公一以济人利物为心彼单人窭士一走告之汲汲焉屏去驺从以袖褁药折入委巷径造病家恐后病家见公至惶恐谢曰不意长者乃肯辱临吾门公曰非也吾道然尔公尝筑堂署曰尊徳南行台御史大夫强通闻之曰倪公殆无媿于此者为书三大字畀之故公之殁也街童巷叟亦痛惜之呜呼倪公之于医如此而太史公称仓公之师以富给故不为人医独何心哉伯温姿粹雅有学有守能世其医今选为杭州惠民药局提领铭曰

九流之涂各适其正惟医之设切于民命六气之淫畴克免之彼以富给而靳于医如见入井而不引手相其所存呜呼曷有恂恂倪公为徳自衷视人之疾如疢在躬凡百病家有召即赴不以显荣而弃单窭恻隠之发如火始然曷肯计较以亏其全是有令子温其如玉爰食其施以似以续北山之原有封若堂既固且安子孙其永昌

元故将仕郎建寕路录事兼防御事韩君墓志铭

岁行在未之十月友人韩君致用有失声之疾既而稍差告于始丰徐一夔曰吾近者音吐不扬此一经受病也吾殆不久于世子素知我能及我未死时为我着埋铭亦足慰也余谢之曰礼无是也吾诚后死铭君未晚何用太早计耶后一年为洪武十三年十月甲子而君果卒年五十有九其孤师可以明年某月某日奉柩塟于会稽县上管乡昌源先茔之次衰绖蹐门请铭曰先人临终时嘱师可曰徐君尝诺我以铭矣必得徐君铭乃有以慰我于地下先生其勿辞呜呼讵意吾果铭君于一年之后哉江湖寥落失此良友尚忍不铭之哉乃序而铭之君讳谔姓韩氏致用字也其先相之安阳人宋司徒兼侍中尚书令魏国忠献王琦其十世祖也靖康之乱忠献之曾孙朝请大夫尚书左司员外郎直秘阁知饶州累赠金紫光禄大夫膺胄始定居于越则君之七世祖也曾大父将仕郎桂甫大父义行先生亢宋亡始不有禄仕博极羣书研精性理之学与其从弟庄节先生性自相师友先后师表当世父耘之亦以文学书翰知名母魏氏君之生也有文献之懿耳濡目染无非诗书礼乐之训经史百氏博览强记为文老苍不作妩媚语然亦好古法书名画彛器之属以资博雅与人交情谊周至或行检有不谨者辄谢絶之且急于义见人穷约若自已致必尽力振之尝过嘉兴有故人子贫不能塟其亲君恻然倾已槖塟之身饥寒不恤也力学制行声誉日起时天下承平大夫士之过越者必慕与之交名公巨人如欧阳文公黄文献公见其文行器识亦数为延誉而张内翰翥危内翰素待之尤厚有请必为论著弗靳或久不相见辄枉书问候浙东部使者尝荐补太平路儒学正不就后王御史余庆余御史观荐之于朝擢温州路儒学教授乃稍起就职东嘉学者闻君至争自鼓舞曰是为义行先生之孙庄节先生之从孙必能以经术淑我君既至首延明经士分经以教而已坐讲堂上辩析经史疑义以牖导之三年皆有成及考乃欲引去学者争共挽留之又居二年朝廷乃调建寕路录事兼防御事阶将侍郎遂移病不赴俄值更化搜罗旧所用士而用之君曰吾非肤敏也亦从吾志尔初忠献当唱苐时太史奏日下五色云见后金紫卜宅乃在越之五云门君因自号五云生其卜筑鉴湖上亦名曰五云书屋君之归自永嘉也书屋无恙因闭门却扫不接人事日以著述为职业曰书屋固不负吾也晚无他好独好文字手抄竒文成帙时出而诵之或他适必访学古之家与之极论论不合辄巻而去钱塘其旧游也素称文物都会亦时过浙河访之运去物改徘徊四顾度无合者则折而过余曰斯文在子吾观子文理粹矣而气加充必传后行逺吾死必以铭累子故君之婴疾也即欲以铭事属我今死矣茍弗有请吾犹当铭之矧其孤请之固哉君平生所著述有五云书屋藁六巻复位先世祭式一巻彚粹魏国家集十二巻类编名人诗文八巻名人尺牍一巻君尝一娶有竒疾不乳而殁遂不再娶以从兄谓之子为后即师可也师可亦嗜学克世其家云铭曰

魏国世泽有长源其流愈逺愈弗堙录事承之播清芬毅然直往志不羣摈却羣飞肆孤骞曰吾不敢媿吾门好古学慕扬子云独行与元徳秀伦谁云今人非古人同流合污世泯棼斯人云亡孰可亲有悲弗纾述兹文

元故将仕郎金玉府军器提举司同提举夏君墓志铭

钱唐夏君以洪武七年甲寅六月十又二日卒其年八月丙申塟于钱唐县龙井义安乡积庆山之原明年乙夘四月十又七日其配钱氏亦卒其年五月庚申朔合塟焉君殁八年其孤仁寿以未能昭扬先德日夜疚心于是以郡人周昉之状拜而请铭按状君讳应祥字（阙）姓夏氏世为钱唐人曾大父庄妣张氏大父亿妣呉氏父良妣曹氏君之上世俱隠德弗耀元置行诸路金玉总管府于杭治百工之事其官属颇盛君始用荐为其府杂造局大使改金玉局大使稍升军器局提举司同提举阶将仕郎寻移疾去君为人端重而详慎处乡党一以谦抑自持平居无疾言遽色或仓卒临事亦由由然自如不少变其常度性不嗜烹宰家故饶财未尝以口腹之欲伤物命一禽鱼之为亦不出独意烹之或会亲友珎羞异馔一取具于市庖人至不烦操刀见人饥寒尤矜恤之所督隶局工类多单人细户或内府需器用急工集局昼夜并作而有寒饿色辄戒僮仆为饮食饷之不吝君平生切于济人利物方其仕金玉府时以日月积劳得八品官循资而上纡金曵紫不难至而胜国之制士以杂流进者终不畀以民社君自度不足以逹故寕弃去恒自诵曰匹夫而欲济人利物无他术也惟医药可尔君素习岐黄氏书谙和剂法乃聚药材按古方书制为丸散大开药室于郡城之寿安坊以待凡病家之需视贫不能自存者则施予之君又以药材多出殊方异壤其不易致者一药或价直百金世医往往以近似者代之坐是多弗效者君恒以为病故君居药不计价直备陆海之所产惟所用之至于本药性之温凉以定君臣佐使之宜必躬为斟酌等分而成剂其言曰此人命所繋不可忽也故其药剂号称精絶服者辄效钱塘地大物众凡需药剂者悉趋夏氏之门矣初君置药室以所居坊名其堂其意以谓吾以医药济人人必寿且安也已而如其言称说其徳者盈耳君窃自喜曰吾志遂矣乃属其家事于其子时时杖履逍遥山水间以为适如是者数年而殁其殁也犹戒其子勿轻药事君生于大徳四年壬寅十二月十又五日殁之岁葢七十有三云其配少君一岁淑慎有妇徳善事舅姑处妯娌间有礼意族党称之且克以俭素相其夫起家自其夫之殁以哀成疾逾年亦卒子男一即仁寿也女二长适徐锡次在室孙男二长曰时次曰礼呜呼有济人利物之心而位不称其施卒頼医术以施其不谓之仁人君子也哉仁寿有学有守克继父志者也铭曰

恂恂夏君笃仁慈蕲以惠泽济癃疲位不满徳啬其施六气之淫有疠疵按证授药以疗之俾寿且安各熙熙岂必有位乃可为施徳不食报不迟积庆之原土广夷储祥委祉后胤宜有欲谂之视刻辞

朱处士墓志铭

