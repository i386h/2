<!-- { "loadSidebar": true } -->
　　东朝三少厯代重选不必偹位在乎得人吏部尚书郑余庆贞眀俭素有古人风发自修身施于为政出入中外多厯要重咸有勤绩存于官次况动中礼法学综儒是谓羽仪之臣可居师傅之任辅我元子尔其勉欤可太子少傅
　　除裴堪江西观察使制
　　江西七郡列邑数十土沃人庶今之奥区财赋孔殷国用所繋兹为重寄宜付长才同州刺史裴堪素蓄器干久经任遇日者资其忠谅入为谏议大夫借其良能出为左冯翊曾未周嵗政立绩成区区一郡未尽其用钟陵要镇可以委之夫简其条章平其赋役徇公率正以临其人而人不安未之有也祗服厥命往修乃官仍兼中宪以示优宠可江西观察使兼御史中丞
　　赠杜佑太尉制
　　生有爵禄殁有褒赠此王者所以崇哀荣之礼厚君臣之恩况有辅臣所宜加等某官致仕佑以通济之才公忠之节逢时入用为国大臣外领藩镇内防台铉积勤尽悴迨过三纪左右于位亦既八年天不憗遗夺我元老悯然兴叹实轸于懐永言褒荣俾峻礼命上公之秩用贲幽灵呜呼録旧旌劳知予不忘可赠太尉
　　除孔戢万年县令制
　　京邑令多择尚书郎有才理者补之兵部员外郎孔戢自御史府迁夏官之属凡所涖职一心奉公在郎署间称有名实加以文学縁饰吏能俾宰京剧伫有成効
　　除裴向同州刺史制
　　冯翊之地宻迩郊畿分内史之政防京师之化俾善所职其在得人京兆少尹裴向器蕴利用学通政事久试吏治颇着良能累守大郡入亚天府奉上抚下皆有可称左辅之重尔膺其选况征赋犹重人庶未康实望良才与之共治勉副所举往修厥官可同州刺史
　　除武元衡门下侍郎平章事制
　　朕嗣守丕业迨将十年实頼一二辅臣与之共治故外镇方域则仗以为将有绛侯厚重之质有邴吉寛大之风自登台司克厌人望顷属巴蜀军后人残权委节旄俾往镇抚信及夷貊恩加疲瘵每因利以施惠不易俗而修教政无苟得人用便安惠兹一方时乃之绩报政既久属望益深宜归左辅以防大政夫坦然公道可以叙众才旷然虚懐可以应羣务弼违救失不以尤悔为虑进善惩恶不以亲雠自嫌用此辅君足为名相钦率是道往复乃官可门下侍郎同中书门下平章事
　　除李夷简西川节度使制
　　征镇之大实惟蜀川西距于戎南渐于海有重江复山之险有长毂坚甲之旅水陆交防华夷杂居畴能治之我有良帅山南东道节度使某官李夷简以正事上以简临下仗兹器用累当任遇执宪之难也尔为台丞其职甚举司计之重也尔调邦赋其効可称爰资长才出领重镇自摠符钺于汉之南专奉诏条削去敝政均谷籍不一之赋罢舟车无名之征近恱逺来归如流水俗用丕变人迄小康三载考功尔为称首进其右秩迁于大藩以均惠乎四方以旌劝乎羣吏昔文翁明于教化种【持中切】暠优于政能巴蜀之间遗美犹在不替前効可以副之伫闻有成用光厥命可捡挍吏部尚书劒南西川节度等使
　　除袁滋襄阳节度使制
　　汉以二千石之良者入为公卿周以六官之贤者出兼侯伯内外之任所命则殊至于治军国宠忠贤其致一也户部尚书袁滋奉上甚勤临下甚简安人附众尤是所长须资其能移镇东郡略其科禁缓其征徭政不滋彰人用休息在部七载绩成课髙玺书徴还益闻遗爱老防遮道事隣古人朕方勤防疲民褒奨循吏累月再命其有防哉举郑滑之政也故旌武公之美宠以司徒忧襄汉之人也故仗叔子之才委兹征镇类能而使其在此乎勉扬厥声无替前効可某官山南东道节度等使
　　归登右常侍制
　　近侍之列骑省为贵厯代迄今选任颇重必询望实而后命之工部侍郎归登朴忠沈厚心无诡诈介圭不饰止水无波澹然自居以致名称抱此素行厯践清贯掌议左掖贰职冬官嵗时滋深体望益茂可以备顾问应对之选列言语侍従之臣冠附貂蝉立之于右访诸时论佥以为然可右散骑常侍
　　李程行军司马制
　　隋州刺史李程顷自周行出分忧寄汉南大郡守之五年颇着良能宜当选奨况专习文学通知兵事西南重镇初委元戎慎选副车尔当此举三军之重俾往贰之仍加宪职以示优宠可御史中丞剑南西川行军司马
　　李甑虞部郎中制
　　金州刺史李甑雅有文艺饰以政事早从吏职久领郡符谨慎亷平颇副所任虞曹郎缺命以序迁敬兹宠名勉守厥位可尚书虞部郎中
　　牛僧孺监察御史制
　　河南县尉牛僧孺志行修饰词学优长顷对策于庭其言甚直累从吏职颇谓滞淹访诸时论宜当朝选俾升宪府以观其才可监察御史
　　裴克谅量留制
　　华州刺史奏华阴令裴克谅在官清白奉法考秩向满其政如初借留三年用观成绩朕方旌求良吏俾养黎元适副所懐宜可其奏
　　张聿都水使者制
　　前湖州长史张聿顷以艺文擢升朝列甞求禄养出署外官名不为身志亦可尚防期既毕班序当迁俾领水衡以従优秩可都水使者
　　薛伾【铺杯切】鄜【芳无切】坊观察使制
　　鄜畤延安抵于中部羌夷种落散在其间戎夏杂居易扰难理宜选寛眀之使通知邉事者委以符节而紏绥之右金吾将军薛伾服勤戎职练达吏道出入中外緜厯嵗年能一乃心以宣其力自加宠遇再执金吾徼巡有严夙夜匪懈在公若是何用不臧况为人沉静内肃外和按俗守封是其所善宜辍务于谁何俾宣风于防察庶乎劳徕诸部纲纪列城奉诏条以安人防戎索以训旅钦承厥命往复乃官仍践冬卿式光重寄可捡挍工部尚书充鄜坊等州观察使
　　韩愈比部郎中史馆修撰制
　　太学博士韩愈学术精博文力雄健立词措意有班马之风求之一时甚不易得加以性方道直介然有守不交势利自致名望可使执简列为史官记事书法必无所苟仍迁郎位用示褒升可依前件
　　李晕安州刺史制
　　宿州刺史李晕勲阀之门嗣生才略久防戎卫颇着勤劳试守列城观其为政属汴泗之右创画州居府署城池委之经始一日必葺三年有成且闻公勤宜有迁转重分忧寄再伫良能往安吾人无忝厥命可安州刺史
　　窦易直给事中制
　　前御史中丞窦易直器质识智厚重闲敏文合法要学通政经累践台郎擢司邦宪寛猛举措甚得其中官不易方府无留事前因病免今以才迁俾升琐闱以备顾问夫制令奏议官狱典章苟有依违皆得駮正所任不细宜敬乃官可给事中
　　孟简赐紫金鱼袋制
　　汉制二千石有政绩者就加宠命不即改移盖欲使吏久于官人安其化也常州刺史孟简简易勤俭以养其人政不至严心未甞怠曾未再稔绩立风行歳课郡政毗陵为最方求共理实获我心宜加命服以示旌宠庶俾羣吏闻而劝焉宜赐紫金鱼袋
　　卢元辅杭州刺史制
　　河南县令卢元辅早以学艺列在周行甞守商都颇闻有政再领京县益见其才江南列郡余杭为大征赋犹重疲人未康借尔登车往分忧瞩劳徕安缉称朕意焉悬赏旌能以伫报政可杭州刺史

　　白氏长庆集巻五十五
　　钦定四库全书
　　白氏长庆集巻五十六
　　唐　白居易　撰
　　翰林制诰【敇书批答祭文赞文附凡五十五首】
　　与王承宗诏
　　敇王承宗朕临驭天下及此五年三叛诛夷四方清泰不以功武自负常推恩信为先尔父云亡即欲命卿受诏而逺近方镇内外人情纷然奏陈皆云不可朕以卿累代积勲贤之业一门有忠义之风功着艰危恩连姻戚虽中心是念而众请难违可否之间久不能决然亦欲观卿进退之礼察卿忠孝之心卿自罹悯凶属经时月待使臣而动皆得礼奉章防而言必由请献官员愿输贡赋而又上陈宻欵逺达深诚洁身而谋出三军损巳而让推二郡斯有以得臣子之大节知君亲之大恩卿心既然朕意已定特加新命仍抚旧封今授卿起复左金吾卫大将军捡挍工部尚书充成徳军节度使恒州刺史恒冀深赵等州观察等使兼御史大夫仍赐上柱国并赐告身旌节等往想卿忠孝哀感兼深其徳棣两州以卿进譲尤欲于卿亲属之内选授一人在法虽有推恩相时亦恐非便今所以除薛昌朝徳棣両州观察使昌朝昔甞事卿先父今又与卿亲邻卿宜具以诚懐令报昌朝知委卿今授命之后足得节制三军使其不失事宜方见卿之忠荩昨者众情易惑非卿不能効此诚羣议难排非朕不能防此意所宜保持大义勉励逺圗深念斯言永副予望其当军大将已下各宜特与改转卿即条録闻奏其官健等亦宜量加优赏想宜知悉
　　答李逊等谢恩令附入属籍表
　　卿先父顷逢多难甞立大功每想忠劳岂忘存殁念先臣之绩虽书名于太常推同姓之恩更附籍于宗正俾增荣于一族兼延宠于九原卿等或诗礼承家或弓裘奉业咸钟新命庆属本枝省所谢陈深嘉诚恳
　　祭卢防文
　　维元和四年歳次已丑七月日皇帝遣某官某以清酌庶羞之奠致祭于故秘书监赠兵部尚书卢防之灵惟尔质性端和风猷茂逺名因文着位以才升秉大节而事君始终一致陈义方而训子忠孝两全甲族推华士林增美久在貂蝉之列近迁圗籍之司方延宠光遽閟幽穸【祥亦切】褒奬之命虽已表于哀荣遣奠之恩宜再申于轸悼魂兮不昧鉴此诚懐尚飨
　　批李夷简贺御撰君臣事迹屏风表
　　朕思求理化亲阅典坟至于去邪纳谏之规勤政慎兵之诫取而作鉴书以为屏与其散在圗书心存而景慕不若列之绘素目覩而躬行庶将为后事之师不独观古人之象卿词彰恭顺义见忠规省览再三深叶朕意所贺知
　　批百寮严绶等贺御撰屏风表
　　朕烈祖太宗以古为镜用辅明圣实臻理平垂作孙谋每惧乎失坠取为殷鉴遂饰丹青至若眀君直臣前言往事森然在目如见其人论列是非既庶几为座隅之诫发挥献纳亦足以开臣下之心况卿等职在仪刑政当补察各勤所任共副兹懐所贺知
　　答杜兼谢授河南尹表
　　卿文通吏道学达政源凡厯官常辄闻绩効观能以授俾亚理于三川见可而迁宜专临其一府尽委封畿之政仍兼运漕之权嵗时之间伫有勤効勉恭尔职重副予懐所谢知
　　与茂昭诏
　　敇茂昭卢校等至省所奏恒州事宜并别论情陈献者具悉卿望重勲贤寄崇藩镇谋防庙筭宠接国姻累上表章继陈诚欵永言智略已见匡济之才载念公忠益表感知之志若非劳瘁忧国义勇忘家则丹赤之心不能至此想风兴叹至于再三所縁恒州事宜朕亦思之甚熟但以武俊率身仗顺于国有功忠勲所延宜及俊嗣承宗又宻陈深欵逺献忠诚既念旧劳已降成命计其奉诏必合感恩如或乖违续有商议卿宜以睦隣为事体国为心想卿诚懐当悉朕意
　　与师道诏
　　敇师道省表具悉卿业重相门位崇戎阃忠输于国行着于家久而益彰嘉叹无已所奏亡兄师古请列于私庙昭穆者此乃心推孝友诚切恭敬览表见情深足嘉尚但以祠庙所见贵于礼成师古虽则始营至卿方行祔礼即卿为庙主固合其宜况师古爵位尊崇宏选自合祔庙别立祠宇使其主之奉以蒸甞亦非乏祀也已令有司重议如此颇谓得中且叶礼经卿宜知悉
　　与于陵诏
　　敇于陵省所贺安南破环王国贼帅李乐山等三万人者具悉卿蛮夷犯疆方镇致讨凶徒丧败荒徼清平卿素蕴忠诚又连封壤疾既同于山薮势益壮于辅车想闻捷书当倍慰惬载省所贺深见乃懐
　　答段祐等贺册皇太子礼毕表
