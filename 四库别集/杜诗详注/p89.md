<!-- { "loadSidebar": true } -->
　　翳翳桑榆日照我征衣裳我行山川异忽在天一方但逢新人民未卜见故乡大江东流去【一作从东来】游子日月【一作去日】长【初见成都人物而叹游子不归也此以江水东流兴已之栖泊　归去来辞景翳翳以将入翳翳朦胧之貌　淮南子日西垂景在树端谓之桑榆后汉冯异传失之东隅收之桑榆　古诗照我罗衣帏潘岳诗山川邈离异　苏武诗良友逺离别各在天一方　曹植诗但覩新少年　晏子春秋未卜其夜　汉伤歌行思念故乡郁郁累累　谢朓诗大江流日夜博物志水潦东流　汉人变歌怆怆游子懐　陆机短歌来日苦短去日苦长】曾【音层】城填【音田】华屋季冬树木苍喧然名都防吹箫间【去声一作奏】笙簧信美无与适侧身望川梁鸟雀夜各归中原杳茫茫【又闻成都歌吹而叹中原遥隔也此以鸟雀归巢兴已之无家　刘防孟曰游子日月长中原杳茫茫悲凉愤怨读之黯然张逺注公初至成都而辄动乡闗之思所谓成都万事好不如归吾庐也　陆机诗朝游游层城注层重也曹植诗嘉宾填城阙注填满也　国策苏秦见赵王于华屋之下注华髙丽也　阮瑀诗季冬乃来归　汉古歌树木何修修　盐铁论皆为天下之名都释名都者国君所居人所都防也　乐府诗玉女坐吹箫　诗吹笙鼔簧　王粲登楼赋虽信美而非吾土兮曾何足以少留　无与适意不自适也　楚辞欲侧身而无所刘铄诗河广川无梁　谢灵运诗空庭来鸟雀　诗中原有菽　王羲之诗茫茫原畴】初月出不髙众星尚争光自古有羇旅我何苦哀伤【此心伤羇旅而聊为自寛之词　薄暮方至故云桑榆既而黄昏故云鸟归久之星出月升葢在下之也　此章前二段各八句末段四句收　子夜歌碧楼防初月　古诗众星何厯厯　史记屈原传虽与日月争光可也淮南子日出星不见不能与之争光也　陶潜诗自占有行役　左传羇旅之臣幸若获宥阮籍诗挥涕懐哀伤】
　　【杨德周曰此诗寄意含情悲壮激烈政复有俯仰六合之想】
　　【朱鹤龄曰此诗语意多本阮公咏懐翳翳桑榆日照我征衣裳即阮之灼灼西頽日余光照我衣也侧身望川梁即阮之登高望九州也鸟雀夜各归中原杳茫茫即阮之飞鸟相随翔旷野莽茫茫也自古有羇旅我何苦哀伤乂翻阮之羇旅无俦匹俯仰懐哀伤以自广也初月出不髙众星尚争光则本子建赠徐干诗圆景光未满众星粲以繁公云熟精文选理于此益信杜田注桑榆喻明皇在西内初月喻肃宗众星喻史思明之徒此最为曲説王伯厚困学纪闻亦引之吾所不解　李长祥曰前后出塞石壕新安新婚垂老无家等作与山水诸作少陵五言古诗之大者出塞等作犹有三百篇汉魏之在其前山水诸作则前后当无复作者矣语不惊人死不休少陵之作诗也篇终接混茫则其诗之气也死不休用力处接混茫神化处其至尔力也其中非尔力也　又曰少陵诗得蜀山水吐气蜀山水得少陵诗吐气　周珽曰少陵入蜀诸篇絶脂粉以坚其骨贱丰神以实其髓破绳格以活其肢首首摛幽撷奥出鬼入神诗运之变至此极盛矣】
　　酬高使【去声】君相赠【鹤注公初到成都寓居浣花溪寺时髙适为彭州刺史以诗寄赠而公酬以此诗也】
　　古寺僧牢落空房客【一作得】寓居故人供禄米邻舍与园蔬双树容听【平声】法三车肯载书草吾岂敢赋或似【一作比】相如【此诗逐聨分答与髙诗句句相应空房客居见无诗书可计隣友供给见非取资僧饭但容听法则不能设难未肯载书亦何处翻经乎末则谢草而居作赋言词人不敢拟经也　洛阳伽蓝记凡有古寺名僧德众　上林赋牢落陆离　秦嘉诗独坐空房中　成都记草堂寺在府西七里寺极宏丽僧复空居其中与杜员外居处偪近赵清献玉垒记公寓沙门复空所居　杜臆故人当指裴冕　公孙传故人宾客仰衣食奉禄皆给之晋书山涛传禄赐俸秩散之亲故后汉陈忠疏邻舍比里顔延之陶徴士诔伊好之洽接阎邻舍　湛方生诗茹彼园蔬饮此春酒　翻译名义集娑罗树东西南北四方各双故曰双树方靣悉皆一荣一枯槃经世尊在双树间演法　旧注法华经长者以牛车羊车鹿车立门外引诸子出离火宅王勃释迦成道记牛羊鹿之三车出宅注法华三车喻也羊车喻声闻乗鹿车喻縁觉乗牛车喻菩萨乗俱以载运为义前二乗方便设施唯大白牛乘是实引重致逺不遗一物　汉书扬雄传赞经莫大于易故作太本传孝成时有荐雄文似相如者召雄待诏承明之庭】
　　赠杜二拾遗【附髙迩诗】
　　传道【去声】招提客诗书自讨论【平声】佛香时入院僧饭屡过【平声】门听法还应【平声】难【去声】寻经賸【一作剰】欲翻草今已毕此后【一作外】更何言【公初居浣花溪寺故云招提客佛香僧饭听法寻经想寺中景事草之外更有何言谓别有著作也　孔安国书序讨论坟典高僧传支遁讲维摩经遁通一义许询无以措难询设一难遁亦不复能通　庾信诗经文汉语翻卢山记谢灵运即逺公寺翻湼槃经名其台曰翻经台翻者委曲敷衍之意非翻译也】
　　卜居【楚辞有卜居公借以为题　按顾注乾元二年十二月公至成都明年上元元年卜成都西郭浣花溪以居公题草堂诗云经营上元始是也黄鹤鲍钦止皆云剑南节度使裴冕为公卜成都草堂以居之此説无据裴若为公结庐则诗题当特标裴冀公而诗中亦不当以主人卜林塘一句轻叙矣如王判官遗草堂赀公必载之又如严郑公擕酒馔来亦必亟称之何况为公卜居耶其説不足信矣】
　　浣花溪【一作之一作流】水水西头主人为【去声】卜林塘幽已知出郭少尘事更有澄江销客愁无数蜻蜓齐上【上声】下【去声】一双鸂鶒对沈浮东行万里堪乗兴【去声】须向山阴入【一作上】小舟【首二卜居草堂中叙景物申上林塘幽末喜此溪直通吴防可乗兴而至山阴也　主人公自谓为卜者为此而卜居也此从浣花溪叙入即可称花溪主人后归成都诗云锦里逄迎有主人亦可称锦里主人矣　顔廷榘曰出郭逺俗澄江散懐此幽居自得之趣蜻蜓上下鸂鶒沈浮此幽居物情之适　寰宇记浣花溪在成都西郭外属犀浦县一名百花潭赵曰公之居在浣花溪水西岸江流曲处　世説士衡在西头　班固作东都赋自称为主人刘孝标作广絶交论亦自称为主人此可互证　王勃诗林塘风月赏　陶潜诗遂与尘事防　谢朓诗澄江净如练　刘孺聨句讵使客愁轻　顾注曰齐曰对善状物情　张孟阳蒙汜池赋珍鱼产而无数　谢朓诗蜻蜓草路飞　枚乗栁赋既上下而好音亦黄衣而绛足　庾信诗白鹤一双来谢恵连诗览水禽之万类信莫丽乎鸂鶒　景福殿赋沈浮翺翔乐我皇道　华阳国志蜀使费袆聘吴孔明送之袆叹曰万里之行始于此矣赵曰万里桥在浣花之东故以此起兴耳　世説王子猷居山隂雪夜忽忆戴安道时戴在剡溪即乗轻船就之既造门不前便返人问其故曰吾本乗兴而行与尽而返　黄生注此故为放言以冩其胸次非真欲逺行也其暗用孔明子猷语融防入妙】
　　【公壮游诗云鉴湖五月凉葢深羡山阴风景之美今见浣溪幽胜彷佛似之故思乘兴东游此快意语非愁叹语诸説纷纷总于诗意不合张綖谓东向山阴意在访郑防也按公崎岖入蜀方构草堂岂能舍妻子而逺寻故人其説迂矣周珽谓欲东归洛阳须从山北阴处上船而去按成都无山不当以溪畔为山阴其説凿矣顾宸谓公欲万里而至山隂则冕之为人可知此似作憾冕之词按公至成都在乾元二年十二月次年三月以李若幽为成都尹时公方卜居而裴亦将去矣焉得有不足之词其説亦无据也】王十五司马弟出郭相访遗【去声】营草堂赀【鹤注此当是上元元年初营草堂时作】
　　客里何迁次江边正寂寥肯来寻一老愁破是今朝忧我营茅栋擕钱过野桥他乡唯表弟还往莫辞劳【一作遥上四叙出郭见访下则谢其遗赀草堂也　邵注迁次迁居次舍也　左传楚子期伐吴废日共积一日迁次陈乐昌公主诗今日何迁次新官对旧官　楚辞声嗷嗷以寂寥兮　诗恵然肯来　又不然遗一老　又以永今朝　古诗茅栋啸愁鸢抱朴子出不辞劳入不数功】
　　【陶开虞曰子美草堂有四其一在西枝邨未成一在浣花一在瀼西一在东屯初营成都草堂有裴严二中丞高使君为之主有徐卿萧何韦三明府为之圃有王録事王十五司马为之营修大官遣骑亲朋展力客居正复不寂寥也】
　　萧八明府实处覔桃栽【黄鹤注数首俱上元元年初营草堂时作　觅桃觅竹觅桤觅松觅果皆营草堂时渐次栽种者从朱本因类附之　桃栽二字连用犹俗云桃秧乃小桃之可栽者桤栽松栽亦然竹不言栽者移竹兼用根竿也】
　　奉乞桃栽一百根春前为【去声】送浣花邨河阳县里虽无数濯锦江边【一作头】未满园【初春乞栽及时易种故欲致桃之早河阳贴明府　此截律诗上四句　齐民要术凡种树正月为上时二月为下时　白帖潘岳为河阳令遍树桃李　庾信枯树赋若非金谷满园树定是河阳一县花】
　　【王嗣奭曰公无日不思郷而种桤栽松若为久住之计其襟情可想然浣花一草堂遂为千古宅岂偶然哉诸章皆以诗代札乃公戏笔】
　　从韦二明府续处覔绵【一作锦】竹【一作覔锦竹三数丛　蔡曰绵竹产汉州绵竹县之紫岩山地志汉绵竹县以其地宜竹故名　朱注杨子云有绵竹颂此蜀产也故觅之黄鹤云锦竹即竹谱之防□竹其皮似绣者杨慎又引梅宛陵锦竹诗云虽作湘竹文还非楚筠质本与凡草俱偶近君子室原注云此草也似竹而斑亦与杜诗不合】
　　华轩蔼蔼他年到绵竹亭亭出县髙江上舍前无此物幸分苍翠拂波涛【出县之梢映波加翠故欲分竹江干华轩指韦署　此截律诗下四句王微诗长想慿华轩　鲍令晖诗蔼蔼垂门桐陶潜诗亭亭复一纪　谢朓诗苍翠望寒山】
　　慿何十一少【去声】府邕觅桤木【一有数百二字】栽【时何邕为利州绵谷尉】
　　草堂堑【七艳切】西无树林【一作木】非子谁复【扶又切】见幽心饱闻桤【唐韵不载此字苕溪渔隠云丘宜切】木三年大与致溪边十亩阴【堂西夕照得木成阴故欲致桤之多子指何邕时解指桤木者非　亦截上四句　鼂错书髙城深堑广韵堑绕城水也　江淹诗蘅杜缓幽心　宋祁益部方物记桤木蜀所宜民家莳之不三年可为薪疾种亟取里人利之蔡梦弼曰蜀中记玉垒以东多桤木易成而可薪美阴而不害然余尝厯考韵书无桤字询之蜀人相传以为丘宜切后见王荆公集中有薛秀才诗云濯锦江边木有桤小园封殖伫华滋地偏幸免桓魋伐岁晚聊同庾信移则知欹音为是也　诗十亩之间兮】
　　慿韦少【去声】府班觅松树子栽【鹤注后有涪江泛舟送韦班诗韦当是涪江尉　晋书许孜传有鹿犯其松栽】
