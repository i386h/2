<!-- { "loadSidebar": true } -->
    天何言哉，信阳去而阴来；器之形矣，必虚往而满止。埏埴为质，惟人为轨。靡不有初，方应物以虚已；鲜克有卒，因藏镪而见圯。其中也幽幽冥冥，其外也青青荧荧。积而不散，持莫能久；何始吉而终凶，竟出无而入有。岂独夫鲁庙欹器，中则正而满则覆；周陛玉人，和其容而端其口？譬高流而岸圻，等珠盈而蚌剖。日中则昃，月满则亏。故君子终吉以流诫，天地劳谦而自卑。另有孙宏举贤，不患於贫窭；长倩投赠，窃励於风规。苟欲全身而避害，固可翘动而鉴斯。
    ○欹器赋（以君子用之诫盈为韵）
    闻夫日中则昃，鼎折则倾；月容守而忌满，神道福谦而害盈。圣人察两曜之度，观万物之情。知务进者危於不止，拟贪取者败於几成。爰制座右，与人作程；开其可诫之迹，加以必覆之名。然而不增不减，能正能平；考低昂而必应，亦有效於权衡。尔其颠沛是虞，包藏自纵。或益之而损，故至其满成覆饣束之凶；或损之而益，故当其无为有器之用。且圣人云：其脆乃破，其安易持。则何不避祸於将盈之日，图全於未兆之时？力小任重，鲜不克败，满而既溢，倾必从之。亦犹富不与侈会，贵不与骄期；若以马而喻马，则念兹而在兹。又曰：积德不积财，无为故无败；贪禄者致祸，增高者致坏。是以古人作则，为今人之师；前车覆轨，诚後车之诫。借如乃武乃文，岩廊之君；一生一死，繁华之子。故当观其所由，察其所以。嗟乎！福兮福所伏，祸兮福所倚，既祸福之无门，信吉凶之由己。且丧道则贪邪，贪邪至於丧生；知足则不辱，不辱在於知止。苟欲图安以远害，又宜去彼而取此，则知欹器之器大哉，吾将以为教始。
    ○对礻覃服鼓琴判
    〈得邹人告孔丛子居亲，礻覃服鼓琴而作乐。丛子曰此是子舆梁山之琴曲古器，不伏。〉
    地惟洙泗，人参邹鲁，阙里之诗书斯在，奄中之礼乐不渝。孔丛子风树摇悲，寒泉动思，霜露云惕，日月其除。是以君子为难，子皋亲丧而永慕；先王制礼，孟献礻覃悬而不乐。既祥丝屦，见孔父之深议；行奏绮琴，闻子舆之雅操。且恩怀罔极，五日乐禁於成声；哀贯终身，逾月礼通於作乐。去顺效逆，鲁史称其速祸；朝祥暮歌，邹人据而兴诮。节哀顺变，虽殊念始之心；以今况昔，未悖送终之礼。欲加之罪，其如词乎？
    ○对封君祭判
    〈乙祖是始封君，祭以不毛，所司科为失礼，不伏。〉
    百王率由，礼建方社；六服咸若，寄切维城。列玉瑞以推尊，锡圭田以表德，绶分四色，爵配五等。开国称孤，彼既光於祖业；列筵设奠，此何昧於家声？言念庀牲，空惭掩豆，虽展敬於如在，果见嗤於不毛。葬以大夫，礼既隔於问子；爵为侯氏，察岂及於谋孙？亲牵之用颇乖，受之名应缺，自须闻义能徙，何不以欲从人？
    ○对为律娶妻判
    〈甲善算，为律娶妻生子，人告其妖，不伏。〉
    理历明时，创自轩邱之帝；寅饯纳日，制算丹陵之主。散在国典，郁乎畴人。甲以妙察五均，工言三统。雄管雌管，候六间而靡差；上生下生，稽五行而得象。乾坤并位，律固闻於娶妻；阴阳易方，吕实号於生子。岂曰三星之会，何惊十月之祥？顾不谋於白圭，宁取信於缇幕？如簧之口，虽欲加人；匪石之心，安能引咎？疑则合阙，妖则谓何？
    ○对吏脱帻判
    〈得丁为吏，脱帻挂县门而去。断不应为。〉
    田园燕坐，知陶潜之罢职；冠冕已挂，见疏公之出祖。虽吏由推择，而道在□山。脱帻而行，不顾栖鸾之局；触网婴坐，何逃建隼之司？必也避谴韬光，辄去无宜免帻，况乃销声自逸，既往不咎挂冠。缅维晋史，讵抵萧章，矧当尧舜之代，宜纵巢由之隐。欲加之罪，其无词乎？弃高蹈而可嘉，虽小吏而何失？窃详州断，未叶通规。
    ○对大夫祭判
    〈有五品祭寝不祭庙，馔用索牛，御史劾於寝则以陋，於馔则以泰，诉云礼令无违。〉
    人生最灵，魂变为物。仪陈祭礼，祀分物类；品第有差，等威是列。秩牵朱绶，虽登命於大夫；庙阙丹楹，未为能於孝子。祭寝非约，用牛是泰。俭以Τ下，已阙晏子之节；礼而僭上，更知管仲之罪。兰台孩履虽陈膳，柏署弹违竟持霜。古训是则，今令未裁。且祭寝祭庙，既有秩而分；求牛索牛，岂无故而杀？劾而是诫，诚窒惕而有孚；诉者非辜，终屦校而无咎。
    ☆赵光乘
    光乘，天宝九载官费县尉。
    ○古井铭
    费城之井，昭然道周。土缶旧得，石干今修。征《大易》之不改，垂一善於千秋。
    ☆李
    ，开元时人。
    ○唐江州冲阳观碑
    夫《大易》究天地之心，《老经》游道德之奥。非先非後，无始无终，不行而至，不疾而速。跨亿龄而超万祀，不以为长；驰寸晷而迫分阴，宁云是促？寒暑乘之而斡运，四时行矣；动植禀之以资生，万物成矣。若乃注元精而悬斗极，皇运以兴；陶正气以立乾维，帝图爰启。故轩后以道，登於□天；唐后以德，逊於尊位。其馀法宝，历总衡，皆以冲妙宰域中，元通御天下。逮秦皇慢德，汉武骄真，幸集灵之宫，游祈年之馆，心非至恳，意属无厌，徒健羡於一时，竟贻嗤於万代。眷言魏晋，咸琐琐焉，迄至陈隋，并区区者。是知道之昌也，无为之化若斯；道之丧也，有累之求若此。然则否终则泰，穷变乃通，得之一朝，必复昌运。我大唐之御极也，应盘古而开混沌，法太乙而扫枪，降灵元始之前，提象太初之外。乾坤翕辟，飞龙之德在天；河洛经通，神马之图出地。高祖神尧皇帝镳宫授，推亡怀负胜之图；太宗文武圣皇帝ゆ户收祥，驭朽握瑶光之运。高宗天皇大帝抚大钧而司左契，执大象而御中枢，笼徽於七十二君，飞英於万八千岁。中宗孝和皇帝小心恭孝，大度宽仁，上奉宗祧，下安黎庶。睿宗大圣真皇帝神功不宰，圣谟广运，以由庚而安寿域，以洪范而享昌年。开元神武皇帝变代重光，创业垂统，拨乱反正，应天顺人。知微知彰，朝北辰而刊玉；惟精惟一，会九牧而铸金。惟几也，能使遐迩肃清；惟神也，能使幽明畅谧。汜抵於谷，同文同轨；火坂际於冰邱，一尉一候。其公卿也，则伊周、赞翼，其牧守也，则邵、杜绥怀。文以公成，虞庠有ぷ金之业；法惟刑措，夏台鲜辨璧之疑。尔其南亩澄清，有如京如坻之积，东山举逸，无在在轴之幽。大乐举而音律谐，大礼备而威仪整，俗知和乐，人识训章。加以九苞六象之禽，止庭巢阁；双五蹄之兽，入囿驯郊。庆□舒玉叶之阴，甘露洒金茎之润，海贝积而江珠满，山车至而泽马来。其馀绝瑞殊尢，应图合牒者，不可胜纪焉。由是赤骆青，坐明庭而颁国政；金绳玉版，封日观而纪天符。曷以臻兹？盖皇上得玉真之要道也。故能范围三大，陶冶六虚，侯其而，眄其美矣。冲阳观者，梁普通三年刺史邵陵王奏置，奉诏造焉。其观当置之际，山顶常有双鹤栖托，每天气清朗，日色晴明，西飞□衢，东至庐岳。其居也，乃爽垲之层阜，博敞之奥区。南眺平原，北临激水，松子之峰非远，王乔之岭犹存。左对崇岩，右瞻穹岫，排□掩日，背阴向阳，状若帏屏，《图经》之载数矣。以其仙鹤冲翥，居处向阳，二美可嘉，故有冲阳之称矣。其地也，上躔景纬，牛斗寓其精；下料山泽，庐江其镇。徒观其数峰杂壑，浪水阶，风被邃庭，□华镂。瑶林宝蕊，仿佛三珠之丽；邃宇崇堂，依稀七宝之饰。真容式备，道气殊高。少华金童，捧香炉而入侍；太清玉女，持真诀而来仪。凿沼营坛，宛在风尘之外；药堂经藏，萧然松石之间。此实元圣之殊庭、列仙之游馆也。逮於垂拱四年冬，遂为野火所侵，回禄扬光，轩廊发焰。山之火，燎及芝田；麋氏之灾，烟侵桂栋。致令元门殆毁，仙构俄倾。迄至开元之初，犹阙真君之院。爰有北岳先生洞元苏慕道等，凝真牝谷，养素清溪，长往之迹逾高，幽贞之志弥远。多端济物，寡欲探微，痛此荒芜，乘兹舍施。衣布之外，衾被罔留，抚遗迹而兴工，想全摹而崇葺。日役攸劝，风匠是凭，洞开妙门，式图真汇。炳乎丹铺翠幌，奂若秋水春台。镂度元关，重庄昔像，影升元，更饰仙仪。凤憩龙盘，宛然功备，把十蹈五，钩绳极妙。能事斯毕，不其然矣。
    刺史赵郡李讷，弓传虎石，将军横北塞之勋；构袭龙门，司隶擅东都之望。恺悌君子，名教中人，词场则兰桂丛生，学海则蓬壶对出。声流宸，道畅黎蒸，风符三月之春，人荷二天之福。别驾赵郡李承允，即州将之族父也。长史京兆韦公允、司马荥阳潘公绶，并题舆九派，展骥二梁，雅誉迈沂土之歌，美政完荆南之价。化宣千里，无劳庾亮之书；功赞六条，自得应詹之佐。司军功参军长孙子尚、司仓参军姚令、员外司仓参军江克励、司兵参军孙司弼、司法参军张延祚、参军陈德直、严干等，八音继响以同举，五色联晖而异趣。凤藻扬日，莺迁弄春，梁竦深耻，屈为州县，王彬博综，甫就典兵，徐稚枉器於功曹，杨珠屈声於从事，豫章擢七年之秀，鹪鹏即六月之图。县令黄主簿周晖尉宋不羁、孙匪逸等，并椅桐杞梓，珠贝球琅，礼乐专门，诗书领艺，家邦共理，忠孝相资，博通应时，恭勤揆务。严明既断，レ伏如神，割滞岂异於解牛，绳愆不殊於逐鸟。乡人杨公定、周仁珙等，茂族高门，魁岸豪杰，或挂冠而从三乐，或结辔而骋九衢。咸舍净财，以追冥，具题爵里，勒在碑阴，所冀证福今生，销灾往劫。某顷因祗役，齐沐朝真，躬谒崇祠，睹兹胜躅。悠然长想，怅矣高风，此际纲维，道明祈请。虽幼怀轻举，窃好神仙，未逢太上之家，不遇麻姑之席。自惟庸鄙，轻赞元功，何敢述其天倪，但且书其甲子。昭宣不朽，而为颂曰：
