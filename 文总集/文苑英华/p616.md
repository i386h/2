<!-- { "loadSidebar": true } -->
　　对臣闻国家将兴必有祯祥国家将亡必有妖孽者孽生而后邦防非祥出而后国兴盖瑞不虚呈必应圣哲妖不自作必候淫昬则昬圣为灾祥【集作祥孽】之根妖瑞为兴亾之兆矣文子曰阴阳陶冶万物皆乗一气而生然则道之休明徳动乾坤而感之者谓之瑞政之昏乱腥闻上下而应之者谓之妖瑞为福先妖为祸始【集作生非】将兴将废实先啓焉【一作瑞为福始将兴必先示焉妖为祸始将废实先啓焉】然有人君徳未及于休明政不致于昏乱而天文有异地物不常则为瑞为妖未可知也或者天示儆戒之意以悟君心俾乎徳【集作君】脩改悔之诚以答天鍳如此则转乱为理变灾为祥自古有之可得而考也臣闻髙宗不聪飞雉雊于鼎宋景有罚荧惑守于心及乎懋懿徳以脩身出善言而罪已则升耳之异自殄退舍之庆自臻天人相感可谓明矣速矣且高宗三代之贤主也有一徳之违亦谪见于物宋景列国之常主也有一言之感亦宜应于天则知上之鍳下虽贤王也苟有过而必知下之感上虽常主也茍有诚而必应故王者不惧妖之不灭而惧过之不悛不惧瑞之不臻而惧诚之不至足明休咎【集作徴】在徳吉凶由人矣失君道者祥反为妖悟天鍳者灾亦为瑞必然而已矣抑臣又闻王者之大瑞在乎天地泰阴阳和风雨时寒暑节百谷熟万人安赋敛【集作役】轻服用俭兵甲【集作革】偃刑罚措贤者出不肖者退声教日被讴歌日兴此之谓休徴此之谓嘉瑞也王者之大妖在乎两仪不泰四气不和风雨不时水旱不节五谷不稔百谷不藏徭役繁【集作烦】征税【集作赋】重干戈动刑狱作君子隠小人见政令日缺怨讟日兴此之谓咎征此之谓妖孽也至若一星一辰之理一云一露之祥一鸟一兽之妖一草一木之怪或偶生于气象或偶得于陶钧信非休咎之征兴亾之兆也何则隠见出处亦不于常明圣之朝不能无小灾小沴衰乱之代亦或有小瑞小祥固未足质帝王之疑明天地之意尔王者但外思其政内省其身自谓徳之不脩诚之不着虽有区区之瑞不足嘉也自谓政之【川文粹有不字】能立道之【川文粹有不字】能行虽有琐琐之妖不足惧也臣窃谓妖瑞【集作祥】废兴之由实在于此故虽辞费不敢不备而书之
　　兴五福销六极
　　问周着九畴之书汉述五行之志皆所以精究天人之际穷探政化之源然则五福之祥何从而作六极之沴何感而生将欲辨明可行本末又今人财耗费既贫且忧时沴流行或疾而夭思欲销六极兴【集作致】五福敺一代于富夀纳万人于康宁何所施为得至于此也【五字集作可致于此】
　　对
　　对臣闻圣人兴五福销六极者在乎立大中致大和也至哉中和之为徳不动而感不劳而化以之守则人以之用则神巻之可以理一身舒之可以济万物然则和者生于中也中者生于不偏也不邪也不过也不及也若人君内非中勿思外非中勿动动静进退皆得其中故君得其中则人得其所人得其所则和乐生焉是以君人之心和则天地之气和天地之气和则万物之生和于是乎三平之气防合絪緼积为夀蓄为富舒为康宁敷为攸好徳益为考终命其羡者则融为甘露凝为卿【集作庆】云垂为徳星散为景风流为醴泉六气叶乎时七曜顺乎轨迨于巢穴羽毛之物皆煦妪而自蕃草木鳞介之祥皆丛萃而继出夫然者中和之所致也若人君内非中是思外非中是动动静进退不得其中故君不得其中则人不得其所人不得其所则怨叹兴焉是以君人之心不和则天地之气不和天地之气不和则万物之生不和于是乎三不平之气交错堙欝代为凶短折攻为疾聚为忧损为贫结为恶耗为弱其羡者潜为伏阴淫为愆阳守为彗星发为暴风降为苦雨六气失其序七曜乱其行迨于襁褓胎之生皆夭阏而不遂木石华虫之怪皆杂糅【集作糅杂】而毕呈夫然者不中不和之气所致也则天人交感之际五福六极之来岂不昭昭然哉臣伏见比者兵赋未减人鲜无忧时沴所加重或有疾徳宗皇帝病人之病忧人之忧于是救之以广利之方恱之以中和之乐将使易忧为乐变病为和化之恩莫斯甚也然臣窃闻善除害者察其本善理疾者絶其源伏惟陛下欲纾人之忧先念人忧之所自欲救人之病先思人病之所由知所自以絶之则人忧自弭也知所由而去之则人病自瘳也然后申之以救疗之术则人易康宁鼓之以安乐之音则人易和恱斯则必应疾而化速利倍而功兼六极待此而销五福待此而作如此【集作是】可以陶三才缪盭【集作滥】之气发为休祥敺一代鄙夭之人臻乎仁夀中和之化【集作气】夫何逺哉
　　辨水旱之灾明存救之术
　　问狂恒雨若僣恒旸若此言政教之道必感于天地又尧之水九年汤之旱七年此言阴阳定数不由于人也若必系于政则盈虚之数徒言如不由于人则精诚之祷安用二义相戾其谁可从
　　又问阴阳不测水旱无常欲均嵗功于丰凶救人命于冻馁凶歉之嵗何方可以足其食灾危之日何计可以固其心将备不虞必有其要歴代之术可明征焉
　　对
　　臣闻水旱之灾有小有大大者由运小者由人由人者由君上之失道其灾可得而移也由运者由阴阳之定数而其灾不可得而迁也然则大小本末臣粗知之其小者或兵戈不戢军旅有强暴者焉或诛罚不中刑狱有寃滥者焉或小人入用谗佞有得志者焉或君子失位忠良有放弃者焉或男女臣妾有怨旷者焉或鳏寡孤独有困死者焉或赋敛之法无度焉或土木之功不时焉于是乎忧伤之气愤怨之诚积以伤和变而为沴古之君人者逢一灾遇【集作偶】一异则收视反聼察其所由且思乎军镇之中无乃有纵暴者耶刑狱之中无乃有寃滥者耶权宠之中无乃有不肖者耶放弃之中无乃有忠贤者耶内外臣妾无乃有幽怨者耶天之穷人无乃有困死者耶赋入之法无乃有过厚者耶土木之功无乃有屡兴者耶若有一于此则是政令之失而天地之谴也又洪范云【集作曰】狂恒雨若僣恒旸若言不信不乂亦水旱应之然则人君茍能改过塞违率徳脩政励敬天之志虚罪已之心则虽逾月之霖经时之旱至诚所感不能为灾何则古人或牧一州或宰一县有暴身致雨者有救火返风者有飞蝗去境者郡邑之长犹能感通况王者为万乗之尊居兆人之上悔过可以动天地迁善可以感神明天地神明尚且不违而况于水旱风雨虫蝗者乎此臣所谓由人可移之灾也其大者则唐尧九年【集作载】之水殷汤七年之旱是也夫以尧之大圣汤之至人于时徳俭人和刑清兵偃上无狂僣之政下无怨嗟之声而卒有浩浩滔天之灾炎炎烂石之沴非君上之失道也【集无也字】盖阴阳之定数也【集作矣】此臣所谓由运不可迁之灾也然则圣人不能迁灾能御灾也不能违时能转【集作辅】时也将在乎廪积有常仁有素备之以储蓄虽凶荒而人无菜色固之以恩信虽患苦而人无离心储蓄者聚于丰年散于歉嵗恩信者行于安日用于危时夫如是则虽阴阳之数不可迁而水旱之灾不能害故曰人强胜天盖谓是也【集作矣】斯亦图之在早备之在先所谓思危于安防劳于逸若患至而方备灾成而后圗则虽圣人不能救矣抑臣又闻古者圣王在上而下无冻馁者何哉非家至而日见衣之而食之盖能均节其衣食之源也夫天之道无常故嵗有丰必有凶地之利有限故物有盈必有缩圣王知其必然于是作钱刀布帛之货以时交易之以时敛散之所以持丰济凶用盈补缩则衣食之费谷帛之生调而均之不啻足矣盖管氏之轻重李悝之平籴耿夀昌之常平者可谓不涸之仓不竭之府也故丰稔之嵗则贵籴以利农人凶歉之年则贱粜以活饿殍若水旱作沴则资为九年之蓄若兵甲或动则餽为三军之粮上以均天时之丰凶下以权地利【集作财】之盈缩则虽九年之水七年之旱不能害其人危其国矣至若祈祷之术凶荒之政歴代之法臣粗闻之则有雩天地以牲牢禜山川以圭璧祈土龙于武舞羣巫于灵坛徙市修城贬食撤乐绥刑省礼务穑劝分杀哀多昏弛力舍禁此皆从人之望随时之宜见【集作勤】恤下之心表防天之罚但可以济小灾小弊未足以救大困【集作危】大荒必欲保邦邑于危安人心之【集作于】困则在乎储蓄充其腹恩信结其心而已盖羲农唐虞禹汤文武皆由此道【集作涂】而王也
　　问养动植之物【以丰财用以致麟鳯龙】
　　对
　　臣闻天育物有时地生物【集作财】有限而人之欲无极以有时有限奉无极之欲而法制不生其间则物必暴殄而财乏用矣先王恶其及此故川泽有禁山野有官养之以时取之以道是以豺獭未祭罝网不布于野泽鹰隼未击矰弋不施于山林昆虫未蛰不以火田草木未落不加斤斧渔不竭泽畋不合围至于麛卵蚳蝝五谷百草【集作果】不中杀者皆有常禁夫然则禽兽鱼鼈不可胜食矣财货器物【集作用】不可胜用矣臣又观之岂直若此而已哉盖古之圣王使信及豚鱼仁及早木鸟兽不狨胎卵可窥麟鳯効灵龙为畜者亦由此涂而致也











　　文苑英华巻五百
　　钦定四库全书
　　文苑英华巻五百一　　　宋　李昉等　编泉货
　　议运漕一道　　　　　不夺人利一道
　　盐法之弊一道　　　　议罢漕运可否一道
　　均财禁兼一道　　　　议井田阡陌一道
　　边塞
　　议边塞事一道　　　　御狄一道
　　守险一道　　　　　　备邉一道
　　议兵一道　　　　　　选将帅一道
　　议漕运
　　问昔在隋季厫庾空虚爰逮皇家京坻弥望既乗前年蓄未登自东徂西依常运漕今送纳之所物贱本州欲赍直买输利益兼倍
　　对　　　　　　　　　　　卫敏
　　对什一而税布政之通规九稔为储经国之成务仓廪实而知礼夷吾之论有征金汤守而惟粟墨翟之言无易昔隋季凋残厫庾并竭洎皇朝纉箓黎献咸熈并孝弟力田信可封于比屋家给人足实委余而栖畆于是上直常平将备水旱下敛薄赋以蓄京坻故逺近诸州随方输转陆辇车而接轸川漕引而连樯但六合时雍菽粟流而衍五钱标价水火埒其饶若政利从机惠美无费以送纳之所物贱本州欲令赍直买输不劳而益如愚管见切未为冝何者任土税田定差于不刋之籍配租纳税设条于惟行之令岂可取越公途茍从私益革送纳之通式开买输之权利者欤谨对
　　不夺人利【议盐铁与酤诫厚敛及杂税】　　白居易
　　问盐铁之谋酤之法山海之利闗市之征皆可以佐助征徭又虑其侵削黎庶舍之则乏用于军国取之则夺利于生人取舍之间孰为可者
　　【此下五篇并于白居易集备制科七十五门中摘取其问答皆白居易拟作】
　　对
