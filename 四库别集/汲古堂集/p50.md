<!-- { "loadSidebar": true } -->
　　朱荡南先生龙湫志畧云湫水合四山溪涧为巨渊渊侧石槛有龙窟深黝不可测槛中作微凹削壁数百仞水从凹中泻下望之若悬布随风作态远近斜正变幻不一或如散珠如骤雨如飞雪如轻烟或飘转断续或左右飞散或直下如建瓴或屈曲如蜿蜒或细泻中琴筑或大注撼震霆种种奇态不可名状余读之洒然神往前后凡三至顾瀑水虽多奇第不甚雠朱先生言意先生文人好奇多溢语耳万历丙戌冬余偕东吴朱在明撰杖往晚至能仁寺大雨陡作夜分乃巳五鼓枕上闻空谷风水声若百万戈甲相摩戞余揽衣趣诸君行凡三里至锦溪溪石如砥纹理璀璨碧流寒驶阳景媚之光益莹彻清沙的皪绿蒲丰茸班鳞文雉上下若乘空信如白地明光五色纂组耳山閴寂如太古微闻石上拄杖声稍进山翠益逼眦天无游氛不云而雨巳乃知湫水溅沫也再行三里许一峯当中流上千数百仞垂杪而岐曰剪刀两厓亦陡绝雄拔小立寒岚凄清益衣而进谷转耳根渊渊若闻辗万毂过驰道中足底??辰??辰为动客皆大呌称绝奇仰见瀑流与风相鼓翕俄顷万态忽中为风所遏半壁袅娜久不下忽风从下揭辄夭矫若玉虬腾掷空外忽劲如万镞注射人急走避讵那庵瓦沟若跳千斛珠檐端悬溜如秋雨亭午风稍和日脚穿云罅斜暎高壁彩虹数道绚烂火??目?夹余偕诸君扶掖憩瀑后厓中刳若半瓠瀑布前挂水色与日色相荡摩如坐石齐奴紫丝步障中视人面咸有异色作青红荧荧不定状朱君屡引觥船??虎釂客咤为生平奇观余于是知荡南先生言非溢犹恨其不尽究也夫瀑一而巳风与水交相济则山灵不自爱其奇或水壮而风杀风壮而水缩咸不能穷湫之变惟所见适遇适不遇耳予尝闻登岱宗不见日观非游也然日观非极晴明不得见阴雨曀雺春夏六之秋冬三之巳霁而登登而或翳巳雨而阻阻而或舒于是登岱者十不一觏焉信遭之不易也余于雁山非不数数也于兹始睹湫之变徼宠山灵良腆哉 

　　△灵岩 

　　予尝谓造化之于物曷意哉若水之触石也不得不澎湃漰汯风之扣牝也不得不调调刁刁松韵之于簧也雯蒸之为霞也造化于物曷容心于其间乃于灵岩装缀之奇位置之巧又疑造化似若有意也者灵岩外户固无奇两厓壁立若辟严关稍入万峯林立中拓而广足量万牛而诸奇毕萃焉背悬岩屏展横亘二里许半壁烂烂若五云曰平霞障障之趾清旷若步廊者曰安禅谷左右天柱展旗二峯争雄竞爽穷目之力不尽其杪已而崇峦恠石林林总总售奇效灵于两庑间令人目谋心会应接不暇左峯之巅有石若累丸者曰绀珠方堵若设屈戍者曰石屏展旗之腋有洞甚深■〈穴上呌下〉扪葛而上人凭石槛若骑衡上有圆窦望见隔山天影如悬鉴下有深渊黝无所见以石投之声辄铿镗厓端趺伏而昂首者曰蟾蜍是则东序之事始既右峯若相顾而对舞者曰双鸾挺而亭亭古松盘攫其顶者曰独秀锐而肤立者曰卓笔烟鬟雨沐若凝睇者曰玉女是则西序之事始既迤逦深入则小龙湫龙鼻水九曲桥剑峯泉诸奇不可以偻指计直视则僧拜石钵盂峯又若森列于几席之下环而睨之旌旗壁垒大将奄庐无以喻其严肃也宝幢华鬘法王化城无以喻其妙胜也珠林璚树羣玉之府无以喻其瓌丽也山灵信狡狯哉予曩偕郑邦章中丞夜宿山楼四望寒月如积雪诸峯偶立露气严冷不觉神恬形释中丞谓予是地宜仿句曲陶通明构三层阁异日与子兀傲其上日夕吸欱灵爽之气凡骨不难立蜕耳忽忽十余年今中丞方出山而予亦见二毛山灵未尝谢客而客斤斤奉七尺若春蚕吐丝自缚岂不大可姗笑哉披图为之怃然 

　　△龙鼻水 

　　从灵岩石胁扳危磴转而蛇行经独秀卓笔二峯侧拾级复登数百步两厓垂合而辟者曰龙鼻洞厓端石龙长数百丈蛇蜒下垂鳞甲悉具石理作缥碧色中爪陷入厓中若攫挐状龙首下垂去地不十尺鼻端小穴泉涓涓时下一滴石盘承之香滑甘冽足傲神瀵而凌玉酒余为一歃尘坌若涤大都名山峯峦以其形似者锡以嘉名廑得其髣髴耳然酷肖惟老僧岩与龙鼻水称最奇诡洞口玉女峯适相对余笑谓龙得叶公之似若玉女者如曷鼻魋肩何寺僧从傍曰春夏之交峯巅踯躅花乱开宛若村姑绾两鬟插彩胜故自妍妩余复戏曰第恨腰肢不作渚宫举止直女中笨伯耳为之抚掌大噱僧亦听然第不知予言云何 

　　△净名水帘谷 

　　净名寺久废故道亦荒茀不可辨游者或问水帘诸迹舆夫绐以久湮辄驰去余尝三至其地始从林间小田塍转达溪岸遥望层峦簇簇曰蓼花峯寺故址在焉石幢断础离离榛莽中何论昆明刼灰哉渐进二舍许两山皆纯石绵亘二三里曰铁城障言言轩轩立?乞若百雉之郭间选溪石小坐仰见高天若翠幄厓端猿狖唧唧啸向人又若舟行三峡中也再入为水帘谷水自洞顶飞撒若明珠数千百琲晶荧夺目洞旁药草色如绿珩微风拂地翠光作浪秀色若可餐右侧有初月洞洞傍旧有屠山人隐居处余尝谓鴈山诸景皆跳处一隅独净名介于灵岩灵峯间又复辅之以响岩之胜且夷旷可庐杖藜昕夕足可揽结诸奇桑麻鸡犬居然秦人日月洿邪蟹堁宜秔稑来麦复有竹萌茶荈昌阳黄独之饶可以服食第恨两厓太束不甚受日光非栖真吐纳者不可处或云日服鞠芎山精粉一刀圭足以练灵明而汰阴滓岂山川固有侍邪抑世乏孙公和梅子真其人邪 

　　△灵峯洞 

　　出净名可五里许遥瞩天际灵芝峯妸娜若可拾隔溪翔鸾五老仙掌诸峯又若揖让肃客者稍迫灵峯两岩造天中辟为洞及抵洞口仰望洞中飞磴委迤数百折若悬疋练稍深入石扇蔽亏昼色熹微若清旭始旦磴穷乃达平台台方广可荫数百人爽垲穹窿恍挟飞仙尚羊天半中设大士像傍列十八应真洞口飞泉时堕冷风中若飞絮冉冉左方有性井寒沁而甘吸之毛发皆爽俯栏下瞰洞口携具小奚奴蠕蠕如蚁余大呼声隆隆欝而弗吐若数部鼓吹奴初至辄惊悸瞪目左右视欲反走巳知人声亦呼而相和巳而相乐也予忆廿载前初至灵峯计入洞巳迫下舂时洞中一老居士方举火喜客玉即为供苦茗设豆粥复为谋卧具甚周先有成都行脚二比邱巳宿斋结跏跌坐佛火荧荧风泉激激余与杨生相对苍然隐隐毘耶丈室会上也顷之皎月清莹可数毛发予复出洞口倚石长啸山中鹳鹘咸惊起轧轧掠长松而去顾杨生不能从也嗣后凡数至而老居士巳化去无为炀灶者坐是不复止宿每尘慁中想象兹游以当濯魄氷壶耳 

　　△东洞 

　　有宋太平兴国间禅僧全了经行至东洞闻岩中童子诵经声围绕作礼竟于焉结剎名芙蓉庵后因高厓有飞来石罗汉复名罗汉寺相传罗汉自清漳航海来将礼诺讵那遗蜕适遇樵者即跃上高厓立化为石其语颇恠诞不经传疑可也地有石船按山塔诸迹寺久榛芜惟闻风泉松籁声若昔之朝钟夕梵相和答而巳 

　　△梅雨岩 

　　梅雨岩僻在鴈山西外谷无论游客杖屦罕至即询之山中人亦鲜有知者余乡梁进父文学尝一再至咤以为奇余偕在明游适进父请为东道主亟津津梅雨岩怂惥甚力遂决策取道从长山?敫原八山长山?敫沙土荦觕原隰树乌桕动以万计时初冬桕叶着霜如丹砂笋舆穿红树间二十里衣袂皆紫若驭泠风从天台赤霞中径度也已入灵云寺故趾纵览鬬鹰岩九龙山诸槩便觉奕奕清举继至梅雨岩则两石插云对峙飞瀑自厓颠垂下半壁一石特坟起瀑势舂激潀射乱注霏霏若烟雨风排之阵阵过绝壁若曳雾縠氷绡于空中也对瀑为含珠峯大小天柱皆伟观在明起浮大白谢进父曰嘻观止此矣进父谓在明曰兹景较之灵岩灵峯诸胜直齐鲁之与邾莒耳在明又不觉爽然自失也 

　　△石门潭 

　　石门潭在鴈荡之阴十八滩之委潴而为巨浸焉沉竿续蔓莫底其止广可数十畮两山夹溪蹲踞势若虎阙下望立?乞若天门云中有巨鲤长丈余每遇风日和煦辄从容扬鬣水面小鱼景附者以千计土人常夜见赤光上爥潭水尽紫盖神物窟宅也地主干识夫云曾于月夜剌两艇以巨繂联束之与客携酒其轰饮令小童吹紫箫一再弄箫声挟秋气为益雄殊有穿云裂石声夜半古泓闻殷殷若雷鸣客愳而散嗣后无有继其游者 

　　△石梁洞 

　　游客从西来者过谢公岭登石梁洞而胜事始穷然操蛇之神技亦殚矣梁横亘洞口若偃虹左复下垂插入地呀然中启若两扉趿级而上入洞中洞轩敞可容坐具百余洞后有水汨汨注为小洼味甘冽不减品外泉引领南望则老僧岩兀立天际宛若比邱衣粪扫衣现由舍那身听雪山老胡说法也见者无不冁然大粲雁山诸景颇借附近峯峦助奇而兹洞独介然特立无所因藉若孤高士自标一帜亦可尚巳然游者方倦登顿乐趣夷衍至此则平原膴膴孔道委蛇又若重趼出九折阪而即康庄也 

　　○游习家池记 

