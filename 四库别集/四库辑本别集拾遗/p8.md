<!-- { "loadSidebar": true } -->
景德中，先子为弋阳督邮时，今冬官下大夫太原王君以鸾凤之姿，栖枳于属邑。盍簪交臂，在常僚为厚。仆方髧髦佩韘，奉谈觚于席间。始同互乡，咨长者以求益。君辄抚顶叹异，勉其愚而导之。流光忽焉，距此者九见闰月。去冬君自长沙还台，仆适补朝绅之缺。詹风道旧，理兼常怀。君以知人不谬贺余，余弗敢当也。一日，出新旧律诗数百篇见授。因叹曰：「我之外者虽甚有力，不能尼而止之，向时是已。我之内者苟不他荡，固可宝而存之，斯文是已。自吾之褫初服，跻仕路。奉檄随牒，通闺彯组。剖符二郡，揭节两州。其间又坐免希迁，数奇不偶。开河之契，林壤之悲欣。人生纠缠，屯泰万状。然卒莫能缘忧端以犯灵府者，吾以其诗为蔽矣。则是物也，又乌可以已乎！序而成之，将子无让。」仆且喜且愧，怳如获宝。贪厥成诵而忘其牢辞 【？】 ，曰 【日】 得澡雪究观，求其所谓诗者。夫给 【绘】 藻之丽，遣辞之当，侔色揣称，感物造端。其巧如承蜩，其得如忘筌，其熟如奏刀，其隽如破的，信乎能好之而成之者也。凡人之情，必假物以充其欲。是以欢心出于金匏，厚味发于盐梅。目得朱蓝之采则留，神遇椒兰之馨则悦。苟一不备，则其好慊然。若君之于诗，不金匏而欢，靡盐梅而味，去朱蓝而采，摈兰芷而馨。足乎中而不囿于物，可谓得其理矣。既咏欢不足，辄举其大趣云。若脍炙后生，而衣被来哲，则启卷者可辨，不待赞而知也。
 【《永乐大典》卷九百九「诗」字韵，页十五上引「宋元宪公集」。(藏日本天理图书馆)】 
 　 论唐书及五代史札 
伏见刘昫《唐书》及范质《五代史》，并是近代修纂。虽粗成卷帙，而实多漏略。义例无次，首末相违。案唐自武宗以还，实录皆阙详。昫等辑缀之日，因旧史，存体统，续后事者，不无丛脞。至于序篇赞论，褒贬大方，订之前世，讫无可采。其五代帝纪，则殆是全写实录，别传则更同铭志。比于唐史，抑又甚焉。自宋兴八十余年，上距李氏，历载踰百。五姓相代，故老沦亡。语授耳传，寖以疏阔同馆修撰翰林侍读学士尚书吏部员外郎李淑预修三朝正史，博贯前载，文雄学奥。傥谐咨定，实繄宗矩。臣弟尚书刑部员外郎直史馆祁，稍勒篇翰，颇及辈流。俾之编删，亦必尽力。臣欲望圣慈差李淑及臣弟等三人，同将《唐书》及《五代史》，别加撰着。然乞不为官局，只许于馆阁内正行公文，更互辍借。应系《唐书》及《五代史》照对文字，各就本家纂录，并不烦官司供给。庶得寖寻史法，宽假期。上赖好文之明，恣穷希古之乐，此亦千载一时之遇耳。臣又案唐张说退罢，许在家修史，沈傅师出为湖南观察使，亦令在州撰述。彼本朝记注，尚许私藏，况前世成书，讵劳公禁。如臣等或有外补差择，亦乞如傅师故事。。若不因时修定，则二书者，非徒取愧于来叶，固将遗恨于当年。乃者威武军节度使知枢密院事盛度任学士日，亦尝乞搜访唐事，以裨史阙。虽文移遍下，而州县俗吏，罕或省知。逮此数年，莫克如诏。臣诚不自揆，然由布衣之日，伏膺简册，窃观二史，未尝不废书结欷。但恨家乏篇籍，人无师仰。区区之志，谁与悯之。比者幸蒙陛下教育之仁，久尘史观雠撰之职。每缘是正文字，见秘府所藏唐家纪传、诏令及偏记、小说之类，名种尚多。五代实录，诸国僭伪之篇，往往完具。若得裒类而通阅，犹足以整齐年月，补缉散亡，勒成新书，或矫前病。然念臣才识蒙浅，见闻凡近，必依朋类参质否臧。窃
 【《永乐大典》卷一万一百三十六「史」字韵，页九下引「宋元宪公集」。(影印本第一百二册)】 
　　翰林学士尚书刑部郎中知制诰丁度翰林学士尚书刑部郎中知制诰晁宗并可尚书右司郎中依前充职翰林侍读学士谏议大夫梅询可给事中依前充职制
敕：中台纲辖，望冠郎闱。左曹驳正，地荣琐闼。非我才悊，畴参盛选。以尔具官丁度懿文敏行，谦而有守。具官晁宗英辞素节，介实能通。具官梅询吉履清规，久而弥劭。并颉颃贤路，光华王国。或玉堂视草，宣润色之勤；或露门陪学，副谘诹之益。分莅朝局，咸克岁劳。宠秩应星，崇联拜夕。宜因近侍之最交，允序迁之举。率仍秘职，尚重禁林。可。
 【《永乐大典》卷一万三千四百九十九「制」字韵，页三下引「宋元宪公集」。(影印本第一百三十九册)】 
　　环州洪德寨熟户白马族巡检殿侍勃木滟男嵬环州洪德寨熟户白马族军主你埋男者滟多你并可银青光禄大夫检校国子祭酒兼察御史武骑尉充本族军主制
敕：故具官勃木滟男嵬者滟多等，世欵边关，义承主略。惟乃亲之尽瘁，因所属以上闻。宜袭宠名，且绥旧族。文阶庠职，宪秩武勋。并示恩褒，勉继忠恪。可。
 【《永乐大典》卷一万三千五百七「制」字韵，页八上引「宋元宪公集」。(影印本第一百三十九册)】 
　　溪洞彭师虫可银青光禄大夫检校国子祭酒兼监察御史武骑尉制
敕：具官彭师虫，荆土边酋，武溪旧姓。奉承王略，式遏夷疆。比参逻察之权，且有捕擒之效。腾章来上，疏宠尔宜文散冑官，宪僚勋级。往祗优渥，益劭忠勤。可。
 【《永乐大典》卷一万三千五百七「制」字韵，页八下引「宋元宪公集」。(影印本第一百三十九册)】 
　　庆州蕃部罗泥男障罗可银青光禄大夫检校国子祭酒兼监察御史武骑尉制
敕：庆州东谷寨界熟户，外尸族蕃部罗泥男障罗，乃考以扞塞之酋，主幢仍世。向缘外御，弗及身防。殒命疆陲，书忠幕府。眷言嗣嫡，宜袭官荣。勉抚族人，尚终先构。可。
 【《永乐大典》卷一万三千五百七「制」字韵，页八下引「宋元宪公集」。(影印本第一百三十九册)】 
　　前乡贡九经王元亨可守国子监主簿制
敕：王元亨旧制以诸学专门，各举经义，至于博诵羣籍，则列于首科。褫褐策名，亦异伦等。以尔服道韦布，逊业丘园，寖陶儒风，颇究师法。偕计来上，试艺中程，俾补属于经庠，且开荣于仕牒。稽古之効，尔其勉哉。可。
 【《永乐大典》卷一万四千六百八「簿」字韵，页四下引「宋元宪公集」。(影印本第一百五十四册)】 
　　尚书屯田员外郎致仕郭申男昕可试将作监主簿制
敕：具官郭申男昕，乃父以台郎之华，摄州刺之任。齿力行暮，痾瘵荐臻。因邮上书，愿致官政。移恩及嗣，抑惟旧章。俾试属于匠卿，勉延构于家阀。可。
 【《永乐大典》卷一万四千六百八「簿」字韵，页十一上引「宋元宪公集」。(影印本第一百五十四册)】 
　　向敏中孙纺可试将作监主簿制
敕：赠太师尚书令向敏中、孙纺，公槐庆宗，姬馆遥属。乃考无禄，慈训念孤。阅乃奏陈，良用矜恻。俾阶试吏之籍，且慰奉亲之怀。勉荷先猷，以启初筮。可。
 【《永乐大典》卷一万四千六百八「簿」字韵，页十一下引「宋元宪公集」。(影印本第一百五十四册)】 
　　驾部员外郎致仕田士亨男锡可试将作监主簿制
敕：具官田士亨男锡，乃父上书，还致官政。备援恩典，祈庇身技。嘉闻李素之风，宜徇赏延之请。开荣试牒，用勖承颜。可。
 【《永乐大典》卷一万四千六百八「簿」字韵，页十一下引「宋元宪公集」。(影印本第一百五十四册)】 
　　屯田员外郎致仕范渭男孝恭可试将作监主簿制
敕：具官范渭男孝恭，乃父以华颠之年，参粉署之职。愿还印绶，归老丘园。且援及嗣之恩，庶遂庇宗之托。匠卿试属，仕牒开荣。勉绍清规，以服延赏。可。
 【《永乐大典》卷一万四千六百八「簿」字韵，页十一下引「宋元宪公集」。(影印本第一百五十四册)】 
　　尚书驾部员外郎致仕魏蒙男中师可试将作监主簿制
敕：具官魏蒙男中师，乃父以荏苒吏资，婆婆郎署。愿褫缨冕，归老田庐。尔渐训义，方肄业坟史。家方谢事，朝有推恩。宜试秩于匠僚，尚增荣于里闬。可依前件。
 【《永乐大典》卷一万四千六百八「簿」字韵，页十一下引「宋元宪公集」。(影印本第一百五十四册)】 
　　侍卫亲军马军都虞候高阳关部署石元孙门客颜雅言可践将作监主簿制
敕：明法颜雅言，习吏师之书，托帅臣之馆。克怀士操，见列宾谈。剡牍以闻，税巾为请。宜循伸知之荐，俾开试秩之荣。往服茂恩，且谨初筮。可。
 【《永乐大典》卷一万四千六百八「簿」字韵，页十一下引「宋元宪公集」。(影印本第一百五十四册)】 
　宋祁：《景文集》六十二卷，附《宋景文公笔记》三卷
宋祁，字子京。其先安州安陆(湖北)人，后徙开封雍丘。宋咸平元年(九九八)生。天圣二年与其兄庠同举进士。明道元年，殿中丞。累迁知制诰、工部尚书、翰林学士承旨。嘉佑六年(一○六一)卒。谥景文。四库馆臣自《永乐大典》辑《景文集》六十二卷、《宋景文公笔记》三卷。
现存《永乐大典》录：
宋子京诗 【一条】 　宋祁诗 【二条】 
宋景文公诗 【四条】 　宋景文公集 【九十二条】 
宋景文公笔记 【四条】 　宋景文公笔录 【九条】 
《诗海绘章》引 【一条】 　《淮海丛编集》引 【一条】 
以上共一百一十四条，馆臣漏辑者二十四条。又，《百川学海》中三卷本《宋景文公笔记》，馆臣漏辑者三条。
　　贾子明出东原采撷野蔬并诗见寄
东郊丰杂芼，遗我一襜盈。菊援分阳甲，滕下早英。溢杯同韭瀹，罗案代葵烹。顿助高舂饭，兼和不糁羹。鲁肱聊可枕，何肉久忘情。为东原句，犹余三叹声。
 【《永乐大典》卷二千四百七「蔬」字韵，页四上引「宋景文公集」。(影印本第二十八册)】 
　　早春夙兴
晓参横没月烟，寺鼓军刀隐隐连。初暖欲归池中 【卉】 地，剩寒犹属陇梅天。遥帷曙气吞篝烛，病榻邪风袭贡绵。犹意王筠斋璧 【壁】 咏，玉蠩霏溜破霞笺。
 【《永乐大典》卷七千九百六十二「兴」字韵，页五上引「宋景文公集」。(影印本第八十八册)】 
　　远行诗
原野一超忽，山川亦纡余。匹练迷征马，孤蓬伴客车。江枫极目外，陇水断肠初。行行不顾返，秋露泫人裾。
 【《永乐大典》卷八千六百二十八「行」字韵，页八上引「宋景文公集」。(影印本第九十五册)】 
　　茶蕊花
媚丛无柰密，柔蔓不胜长。非邻粉自白，似狭骨中香。不分樱桃艳，名先播乐章。 【(近世民间杂曲始有茶蕊花者。)】 
 【《永乐大典》卷一万一千七十七「蕊」字韵，页九上引「宋景文公集」。(影印本第一百十册)】 
　　奉檄汉上和兄长廷评喜于邂逅
