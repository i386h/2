<!-- { "loadSidebar": true } -->
　　贑县治之西南祀孔子故有庙学则未闻也后庙亦废其地入祥符宫皇祐二年县宰王君希即旧址作新庙即庙庑为学舍至绍兴庚午火于叛卒后六年予为州户掾武陈君鼐元器为宰旴江黄文昌世永为主簿一日二君约予登覧县学之址则樲棘生之瓦砾翳焉二君慨然欲复之未能也后四十二年黄君之弟文暠来为宰其治明而寛惠而能断朞年民驯其教条而乐供其贡赋公上既终乃斥其赢为钱百万摄守黄侯涣复佐以五十万中峙大成之殿缭以七十余区之房讲习有堂入直有庐肄业有斋东西有序庖湢有所肇修胡簋绘事从祀百尔文物彪列一新释菜之容观者起敬诵之声闻者劝学属役于绍熈甲寅之季春而考成于仲秋黄君走书来请予记其成予复之曰子之兄天下士也予之畏友也然是学也子之兄尝有志矣而莫之就天下之事因则易造则难今子能造而新之其不曰难乎哉子之兄之所难而子之所易其不又难乎哉事之难者子既易之矣事有至易而人反难之者子抑闻之乎赣之风俗其山耸而厉其氷湍以清耸而厉故其民果而挟气湍以清故其俗激而喜争长民者曰化之难也予则曰化之易若之何其易也彼其挟气独不可因之使果于义彼其喜争独不可因之使激于名若之何其不易且百年之间如杨行先如孙介夫如李先之非贑人乎非名义之君子乎使崆峒为渊章贡为山曰贑之士不复有斯人也其孰曰不可不然而曰斯人不可有孰曰可顾所以因而使之者何如耳然则因而使之奈何谨庠序之教申之以孝悌之义斯道也因而使之之道也非乎长民者独不闻之也乎故曰因则易今子己得之矣异时有磊落光显于朝以名义闻天下者其必贑之士也夫其亦子之教夫予老矣其犹可得而见也夫
　　广汉李氏义概堂记
　　予自少从紫岩先生父子问学则闻先生同郡有君子焉李其姓发其名浩然其字也读书不为空言业文不为诡异譬如农夫耕以忠孝而种以仁义视君以亲以仕不仕而忘其慕视人以身以莅不莅而异其恻君实耻之予私窃起敬焉后班于朝见蜀之贤大夫士益众问以所闻则又益详咸谓君在辟雍奏疏论靖康之危报闻而归可以己矣君则喟曰茍可以报国吾何爱焉绍兴丙辰之旱倾家以食饿者太守不以闻天子不得闻可以己矣君则又喟曰吾志在及物吾何求焉乾道二年则又旱又行之如初三年又旱又行之如初太守不以闻天子不得闻可以己矣君则又喟曰吾自为善耳吾何懈焉如是者三十余年矣五年则又旱又行之如初葢甿之枵而餔瘠而腴殣而苏者至是枚举其人至二百七万一千三百有竒斛计其粟至一万四百六十有竒于是里之甿且怨且哗相与讴曰我有耆老李君粥之我有侲髫李公谷之孰旌李君我尸祝之是嵗之冬广汉新奉守余侯时言至止闻而忸曰州有斯人而壅于上闻咎在予则以其事上于部使者转运使赵公公説亟以闻宣抚使枢使王公炎又以闻后宣抚使薛公良朋又以闻后转运使王公璠赵公不息又以闻孝宗皇帝嘉之曰尔以布衣居于下土乃因年饥多所全活仁心义概彻于聴闻乃锡赞书官以九品时乾道九年闰正月九日也于是君之名一日布海内君既拜上恩则扁其堂曰义槩以侈君赐后若干年君之孙寅仲以奉大对剀切第甲科佐着庭史成增秩复请于朝愿移荣于君太上皇欣然曰孙知尊祖朕之所嘉再赠承务郎然后里之甿怨者怿哗者息讴者黙今年三月寅仲以书及图抵余曰义槩之堂先祖名之未易作也重惟先志其可弗承兹堂其可弗筑端策面势得其址于先人敝庐之侧西山之间葢一再终乃克有就复阁其上扁以尊祖执事尝为赋诗今不为记其役以此谁诿则诺而书之其髙三十有九尺广倍之深三分广二之阁以尊奉两朝之賛书君像在焉羣贤之诗则刻石堂上庆元二年上巳日记
　　玉笥山重修飇驭庙记
　　惟泰元尊帱下土鞠万生发育亨嘉罔有札瘥丰楙頴栗罔有捐瘠怡愉洽熈罔有哀吁是惟皇皇后帝之心然髙居霄极下视豪端或阏两间或壅声闻则有伯强獝狂崇降威虐我民于是乎有疠疫之虐魃支礽僣旸逆降我民扵是乎有燬霾之我民披肝为纸滴泪到泉呌阍排云将焉攸诉惟天上尊必有名山大川之神代天临彻帝省挈擕隂机萧勺民莫孰弄疾威腅闪睢旴孰防孰垫孰噫孰欠孰遂焰闻而药之膏之濯之沦之流之熸之收之驾彼飞龙乗彼白云秉蠭旗提青萍防诃百神诘诛万祅惠鲜我民防归和平廸民之康乐帝之心惟大江之西吉之吉水出县北东六十里所乡曰某乡山曰玉笥庙曰飇驭者帝心所倚民命所寄其不在兹或曰西岳华山之神离宫也或曰吴史君云储之神受后帝茅土于兹山也初名云腾自唐之天寳神所命也今曰飇驭自皇朝之宣和徽皇所赐也上泝章贡下沿洪抚旄倪奔奔农商棼棼士夫欣欣相踵于涂胥防于祠彼以祈年此以祝厘弗牷弗营惟葅惟粢祝史致告如鼓答桴隤祉山侧疵厉不作霡霂时叙娄丰孔硕潦反其壑火息风寂频年泰和我民舞歌则相与视庙疏罅其坏隤某殿某室某像某服是建是筑是葺是缩于瓦于木于堵于屋昔故今新今焕昔尘匪神我勤繄我答神用永赖于我民其费出于里之人其倡之者予友生乡贡进士曾三异云庆元五年十月既望通议大夫宝文阁待制致仕杨万里记









　　诚斋集巻七十六
　　钦定四库全书
　　诚斋集巻七十七
　　宋　杨万里　撰
　　记
　　隆兴府奉新县怀种堂后记
　　奉新人士王模袁去非将仕郎曾商英移书合辞来请于余曰先生宰新吴日大帅枢密武夷刘公尝请于朝为民除侨田之害邑人徳之作怀种堂以祠之先生记之矣今又有记者葢自绍兴经界既行民田既正惟是田之在官其名曰营者皆地之幽遐畴之污莱民之荒弃者也于是官无日不讨其民强而授之曰惟种惟粮于我乎取惟犊惟来于我乎贷惟繇惟更于尔乎复厥田畆赋米斗有半厥土畆赋泉六十民咸利其薄征始耕竞焉其后议臣建白鬻之于是民之田此田者以泉雠官以田业已不省其害也吏言于官曰新田之赋不当夷于民田之赋于是两税二役茧丝贸易为粟为帛举重其估易而为泉民之输者其费视旧十百始不堪命民佥诉之邑谒之州州诹之吏吏曰不可今明府张君琯未及下车究知民之甚病者在此力谒之州其不可益坚于是君孤愤不胜欲觧印绶挂县门去模三人举幡倡邑民遮留曰宁存民病勿失贤宰今请不可何知后终不可耶后有贤帅与贤宰意合则必可已矣未几龙学尚书广汉张公来帅豫章君欣然曰吾几妄去今谒不行则去不妄矣即重谒之于公公忻然行之吏犹争曰不可公一不聼于是田无故新均曰民田赋无抑配均曰正赋然后新田之民为户一千有九十蹙者舒凋者苏疢者除举以手加额而相贺曰微吾宰张君不能争吾民难争之赋微吾帅张公不能从吾宰难从之请是可不大书特书以侈张公莫厚之惠以慰吾民无穷之思先生记焉模三人者当与邑之民绘公之像与刘公同堂社而稷之前刘后张文武忠孝则人相若师长慈惠则政相若刬磢疾苦则事相若两公玉立二碑对峙式永厥垂其不渊曜先生虽欲辞将何辞余谢曰其何敢辞或曰两公除民之害则同然而孰难余曰刘公易也张公则难耳且事有欲为而不得为有得为而不欲为不得为者在上我欲为之我能言之耳行与否在我乎故曰难刘公是已今张公行之自我不行亦自我上无抳旁无牵頋我不欲耳我欲之何难焉曰惟其得为亦得不为是以难为何也以新田用旧赋捐州家十百之利其细匮官其大匮勲何为不难或曰张公似非难也留此以遗张公者则难也并书其说以荅三士庆元戊午人日具位杨万里记
　　静庵记
　　宋中兴以来自髙宗及孝宗及太上及今上四圣御极七十有四祀临轩策士凢二十有三得人众矣不可得而详已惟我大江之西有一族而叔侄同年者一时艶之以为盛事若予与故叔父麻阳令讳辅世是也有一家从兄弟同年者若予族叔祖忠防公之二孙曰炎正曰梦信是也有产兄弟而同年者若吾州印冈之罗曰维藩曰维翰兰溪之曾曰天若曰天从是也有父子同年者若清江之徐曰得之曰筠是也至于父子有后先异时而同登甲科者谁欤故资政殿学士参知政事清江萧公照临绍兴十八年甲科第五而其子景伯又以淳熈十四年甲科第四弓冶变叶名第趾美其不又盛矣哉中兴以来一家而已景伯收科之年葢孝宗之季王道郅隆之时也如唐之正观开元如本朝之庆厯元祐而景伯以卓诡切至之言上当圣心胪唱之日参政以疑丞侍玉座观殿上傅呼其子姓名景既出班再拜谢恩毕参政自帝左右趋而下文石复再拜谢恩自宰相侍从百官及在廷之士皆咨嗟歆羡予时亦以省试官待罪廷中目覩盛事谓景伯十年鳯池名位视其父有过之无不及者后十四年予既以衣冠挂神虎门上而景伯方为国子博士兼史官遗予书曰达尝读易窃有志于静之一字则以名其所居之草庵以自儆焉敢请先生一言以记之予复之曰在易贞雷而其悔山以静静动之义也故其卦曰頣颐者飬也贞山而其悔雷以动动静之义也故其卦曰小过小过过也知以静静动之为养又知以动动静之为过则静之道得矣然圣人犹有大戒焉何戒也颐戒在初小过戒在上然则静终不可动乎曰静而不动可以动矣庆元六年五月日具位杨万里记
　　张希房山光楼记
　　永丰石井张氏秀民相望磊磊也昔乾道间文仲武仲弟兄好义喜宾客治楼观筑园囿与往来士大夫行乐其中文仲之楼命曰霁月武仲之楼命曰凭虚皆求名于予而予命之也今垂四十年矣客有自石井来者予必问二楼无恙否为我寄声楼中风月客曰霁月故无恙慿虚今为乌有先生矣予每叹息嵗月无几何而物之兴废乃尔其速也客曰慿虚虽废而武仲有贤子师良字希房者种学撷词尤工诗句即其旧阯作新一楼靡汰昔宇靡遁今覧宇前有屿屿上有葩屿外有沚沚中有蕖沚外有畴罫若博局畴外有溪横若罗带是皆未足为楼中之伟观也因出袖间一圗予披而视之则佳葩美木繁蘤争发秀色夺目竒芬袭人予为惊喜客曰未也客以右手巻其轴而左手舒其绘楼隐隐浸没而葩草亦翻翻退藏忽有万横空起立迩者如黛遐者如黝浓者如湿淡者如无锐者如笋卓者如屏跳青跃碧呀云噏雾或向而来或背而去或偃而倨或偻而揖或犇而追或凝而居予不觉眸子晃应接不暇客曰某之来也希房九顿首奏记徼福于先君武仲敢请先生名此楼且记其役予曰韦苏州之诗不云乎鸟啼山光夕此古今絶唱也命以山光可乎客谢曰幸甚年月日具位杨万里记
　　章贡道院记
