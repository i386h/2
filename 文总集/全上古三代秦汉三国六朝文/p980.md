<!-- { "loadSidebar": true } -->
　　天府虚散，垂三十年。江、荆诸州，税调本少，自顷以来，军募多乏。其谷帛所入，折供文武。豫、兖、司、徐，开口待哺，西北戎将，裸身求衣。委输京都，盖为寡薄。天府所资，唯有、淮海。民荒财单，不及曩日。而国度引费，四倍元嘉。二卫台坊人力，五不馀一；都水材官朽散，十不两存。备豫都库，材竹俱尽；东西二萄，砖瓦双匮。敕令给赐，悉仰交市。尚书省舍，日就倾颓，第宅府署，类多穿毁。视不遑救，知不暇及。寻所入定调，用恒不周，既无储蓄，理至空尽。积弊累）耗，钟於今日。昔岁奉敕，课以扬、徐众逋，凡入米谷六十万斛，钱五千馀万，布绢五万匹，杂物在外，赖此相赡，故得推移。即今所悬转多，兴用渐广，深惧供奉顿阙，军器辍功，将士饥怨，百官骞禄。署府谢雕丽之器，土木停缇紫之容，国戚无以赡，勋求无以给。如愚管所虑，不日则岁矣。
　　经国远谋，臣所不敢言，朝夕祗勤，心存於匪懈。起伏震遽，事属冒闻。伏愿陛下留须臾之鉴，垂永代之计，发不世之诏，施必行之典。则氓隶齐欢，高卑同泰。（《宋书·後废帝纪》，元徽四年五月，尚书右丞虞玩之表陈时事。帝优诏答之。）
　　◇黄籍革弊表
　　宋元嘉二十七年，八条取人，孝建元年书籍，众巧之所始也。元嘉中，故光禄大夫傅隆，年出七十，犹手自书籍，躬加隐校。隆何必有石建之慎，高柔之勤，盖以世属休明，服道身故耳。今陛下日盱忘食，未明求衣，诏逮幽愚，谨陈妄说。古之共治天下，唯良二千石，今欲求治取正，其在勤明令长。凡受籍，县不加检合，但封送州，州检得实，方却归县。吏贪其赂，民肆其奸，奸弥深而却弥多，赂愈厚而答愈缓。自泰始三年至元徽四年，扬州等九郡四号黄籍，共却七万一千馀户。於今十一年矣，而所正者犹未四万。神州奥区，尚或如此，江、湘诸部，倍不可念。愚谓宜以元嘉二十七年籍为正。民惰法既久，今建元元年书籍，宜更立明科，一听首悔，迷而不反，依制必戮。使官长审自检校，必令明洗。然後上州，永以为正。若有虚昧，州县同咎。今户口多少，不减元嘉，而板籍顿阙，弊亦有以。自孝建以来，入勋者众，其中操干戈卫社稷者，三分殆无一焉。勋簿所领，而诈注辞籍，浮游世要，非官长所拘录，复为不少，寻苏峻平後，庾亮就温峤求勋簿，而峤不与，以为陶侃所上，多非实录。寻物之怀私，无世不有，宋末落纽，此巧尤多。又将位既众，举恤为禄，实润甚微，而人领数万，如此二条，天下合役之身，已据其太半矣。又有改注籍状，诈入仕流，昔为人役者，今反役人。又生不长发，便谓为道，填街溢卷，是处皆然。或抱子并居，竟不编户，迁徙去来，公违土断。属役无满，流亡不归。宁丧终身，疾病长卧。法令必行，自然竞反。又四镇戍将，有名寡实，随才部曲，无辨勇儒，署位借给，巫媪比肩，弥山满海，皆是私役。行货求位，其途甚易，募役卑剧，何为投补？坊吏之所以尽，百里之所以单也。今但使募制明信，满复有期，民无迳路，则坊可立表而盈矣。为治不患无制，患在不行，不患不行，患在不久。（《南齐书·虞玩之传》，又见《通典》三。）
　　◇上表告退
　　臣闻负重致远，力穷则困，竭诚事君，智尽必倾，理固然也。四十仕进，七十悬车，壮则驱驰，老宜休息。臣生於晋，长於宋，老於齐，世历三代，朝市再易。臣以宋元嘉二十八年为王府行佐，於兹三十年矣。自顷以来，衰耗渐笃。为性不懒惰，而倦怠顿来。耳目本聪明，而聋懵转积。脚不支身，喘不绪气。景刻不推，朝昼不保。大功兄弟，四十有二人，通塞寿夭，唯臣独存。朝露末光，宁堪长久。且知足不辱，臣已足矣。禀命饥寒，不求富贵，铜山由命，臣何恨焉，久甘之矣。直道事人，不免缧绁，属遇圣明，知其非罪，臣之幸厚矣。授命於道消之晨，效节於百揆之日，臣忠之效也。庆降於文明之初，荷泽於天飞之运，臣命之偶也。不谋巧宦而位至九卿，德惭李陵而忝居门下。尧舜无穷，臣亦通矣。年过六十，不为夭矣。荣期之三乐，东平之一善，臣俱尽之矣。经昏践乱，涉艰履危，仰圣德以求全，凭贤辅以申节，未尝厌屈於勋权，畏溺於狐鼠，臣立身之本，於斯不亏。在其壮也，当官不让。及其衰也，豪露靡因。伏愿慈临，赐臣骸骨。非为希高慕古，爱好泉林。特以丁运孤贫，养礼多阙，风树之感，夙自缠心，庶天假其辰，得二三年间，扫守丘墓，以此归全，始终之报遂矣。（《南齐书·虞玩之传》）
　　◎刘
　　字子圭，小名阿称，沛国相人，晋丹杨尹忄炎六世孙，大明中举秀才，除奉朝请，不就，除邵陵王郡主簿、安陵王国常侍、安成王抚军参军，免，除车骑参军、南彭城郡丞、尚书祠部郎，并不拜。齐受禅，重拜彭城郡丞，除会稽郡丞、步兵校尉，不拜，永明七年卒。天监元年，诏立碑，谥曰贞简先生。有集三十卷。
　　◇与张融王思远书
　　奉教使恭召，会当停公事，但念生平素抱，有乖恩顾。吾性拙人闲，不习仕进，昔尝为行佐，便以不能及公事免黜，此皆眷者所共知也。量己审分，不敢期荣。夙婴贫困，加以疏懒，衣服容发，有足骇者。中以亲老供养，褰裳徒步，脱尔逮今，二代一纪。先朝使其更自正，勉厉於阶级之次，见其纟监缕，或复赐以衣裳，袁、褚诸公咸加劝励，终不能自反也。一不复为，安可重为哉？昔人有以冠一免不重加於首，每谓此得进止之仪。古者以贤制爵。或有秩满而辞老，以庸制禄，或有身病而求归者，永瞻前良，在己何若。又上下年尊，益不愿居官次，废晨昏也。先朝为此，曲申从许，故得连年不拜荣授，而带帖薄禄。既习此岁久，又齿长疾侵，岂宜摄斋河间之听，厕迹东平之僚？本无绝俗之操，亦非能偃蹇为高，此又诸贤所当深察者也。近奉初教，便自希得托迹於客游之末，而固辞荣级，其故何耶？以古之王侯大人。或以此延四方之士、甚美者则有辐凑燕路，慕君王之义，骧镳魏阙，高公子之仁；继有追申白而入楚，羡邹枚而游梁。吾非敢叨夫曩贤，庶欲从九九之遗踪，既於闻道集泮不殊，而幸无职司拘碍，可得奉温清，展私计，志在此尔。（《南齐书·刘传》，永明初，竟陵王子良请为司徒记室，与张融、王思远书。）
　　◎刘
　　字子敬，弟，宋泰豫中为明帝挽郎，建平王景素为镇军，举秀才，历镇北主簿、法曹参军、邵陵王征虏安南参军。齐受禅，为武陵王晔冠军征虏参军、豫章王太尉掾。文惠太子召入侍，寻署中兵、兼记室参军、大司马军事、射声校尉，有集三卷。
　　◇上书理宋建平王景素
　　臣闻曾子孝於其亲而沈乎水，介生忠於其主而焚於火，何则？仁也不必可依，信也不必可恃。昔者墨翟议云梯於荆台之下，宋人逐之；夷叔为卫军隐难於晋，公子殪之；李牧北逝强胡之旗，南拒全秦之卒，赵王不图其功，赐以利剑；陈蕃白首固义，忘生事主，汉灵不明其忠，卒被刑戮。彼数子者，皆身栖青云之上，而困於泥尘之里，诚以危行不容於衰世，孤立聚尤於众人，加谗谄蛆蛊其中，谤隙蜂飞而至故也。臣闻浸润之行，骨肉离绝，疑似一至，君臣易心，此中山所以欷奏乐，孟博所以慷慨囊头者也。臣每惟故举将宋建平王之祸，悲彻骨髓，气凝霜霰。今璇鼎启运，人神改物，生罪尚宥，死冤必申。臣诚不忍王之负谤而不雪，故敢明言其理。
　　臣闻孝悌为志者，不以犯上，曾子不逆薪而爨，知其不为暴也；秦仁获，知其可为傅也。臣闻王之事献太妃也。朝夕不违养，甘苦不见色。帐下进珍馔，太妃未食，王投箸辍饭。太妃起居有不安，王旁行蓬发。臣闻求忠臣者於孝子之门，安有孝如王而不忠者乎？其可明一也。
　　当泰始、元徽中，王公贵人无谒景宁陵者，王独抗情而行，不以趋时舍义，出镇入朝，必亻免拜陵所。王尚不弃先君，岂背今君乎？其可明二也。
　　王博闻而容众，与谏而爱士，与人言若有伤。闻人之善，誉而进之，见人之恶，掩而诲之。李蔚之，蓬庐之寒素也，王枉驾而讯之；何季穆等，宣简王之旧也。王提挈以升之，王虚己以厚天下之士，尚不欲伤一人之心，何乃亲戚图相菹脍乎？其可明三也。
　　臣昔以法曹参军，奉讯於听朝之末。王每断狱，降声辞，和颜色，以待士女之讼。时见夏伯以童子缧絷，王怆然改貌，用不加刑。徐州尝岁饥，王散秩粟俸帛，以继民之乏。蠲理冤疑，咸息繇务，所在皆有爱於民。臣闻善人，国之纪也。安有仁於民庶，而虐其宗国者乎？其可明四也。
　　王身洁行，言无近杂，内去声酌之娱，外无田弋之好。每所临践，不加穿筑，直卫不繁，第宅无改。荆州高斋，刻楹柏构，王废而不处。昔朝廷欲赐王东陵甲第，又辞而不当。两宫所遗珍玩，尘於笥箧。无他嬖私，不耽内宠，姬嫱数人，皆诏令所赐。王身食不逾一肉，器用瓦素，时有献镂玉器，王顾谓何昌寓曰：「我持此安所用哉？」乃谢而反之。王恭己蹈义若此。其可明五也。
　　王之在荆州也，时献太妃初薨，宋明帝新弃天下。京畿诸王，又相继非命，王乃征入为太常，楚下人士并劝勿下，王谓：「为臣而距先皇之命，不忠；为子不奉亲之窀穸，不孝。」於是弃西州之重，而匍伏北阙。王若志欲倔强，便应高枕江汉，何为屈折而受制於人乎？其可明六也。
　　王名高海内，义重太山，耆幼怀仁，士庶慕德。故从昏者忌明，同枉者毁正，搦弦为钩，张一作百，行坐咳嚏，皆生风尘。会王季符负罪流谤，事会谗人之心，权丑相扇，鸱枭奋翼。王虽遘愍离凶，而诚分弥款，散情中孚，挥斥满素。虞玩之衔使归旋，世子入质京邑，续解徐州，请身东第，後求会稽，降阶外抚。虞玩、殷焕实为诠译，诚心殷勤，备留圣听。王若亻舟张跋扈，何事若斯？其可明七也。
　　自是以後，日同殊论，苍梧之衰德既彰，群小之奸慝弥广，下盈其毒，上不可依。时长王并见诛锄，公卿如蹈虎尾，众人翕翕，莫不注仰於王。厢阁诸人，同谋异志，王心不从利，忠不背本，执周天锡而斩之，以距王宜与等，遣司马孙谦归款朝廷。王若欲拟非觊，宁当如此乎？其可明八也。
