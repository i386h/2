<!-- { "loadSidebar": true } -->
    ○知汴州院官侍御史卢蒙可检校仓部员外郎陕府院官卢台可兼侍御史郑滑院官李克恭可试大理评事独孤操可卫佐并依前知院事同制
    敕：盐铁官、漕运职，畜远迩，罗布於四方。自丞相播兼领以来，而撮大纲，核群吏，职以能进，秩由课迁，法无僭差，人有惩劝。今蒙、台、克恭、操等，咸当自举，法铧以官。勉副知己，无忝成命。可依前件。
    ○王智兴可检校右散骑常侍兼御史大夫充武宁军节度副使领本道兵马赴行营制
    敕：沂州刺史御史大夫王智兴：李愿、李之镇武宁也，汝为裨将，励节忘身，济成大功，汝实有力。奖其成效，擢授郡符，海沂之间，又著声绩。宜加新命，以宠旧劳，仍提锐师，往副戎律。夫将之抚众如子弟，则众之视将如父兄，苟推赤心而无疑，必蹈白刃而不悔。勉亲士卒，伫翦寇戎。可依前件。
    ○田群可起复守左金吾卫将军员外兼澶州刺史制
    敕：前左武卫将军田群，忠谨立身，韬钤嗣业，自参戎卫，尤见恭勤。而燕、蓟之间，澶为要郡；公侯之後，群有令名。俾分符竹之荣，伫济弓裘之美，宜夺情礼，起而用之。
    ○杨於陵亡祖母崔氏等赠郡夫人制
    敕：大孝存乎始终，殊恩被於幽显，追荣之命，安可废耶？户部尚书杨於陵亡祖母崔氏等，风范有初，光尘未昧，发挥妇道，标表母仪，施及孝孙，陟於高位。夫蕴德者垂裕於後，扬名者光昭其先，俾彰积庆於中，故许推恩而上。各从宠赠，用显贻谋。可依前件。
    ○邵同贬连州司马制
    敕：朝议大夫守卫州刺史兼御史中丞邵同，宠在专城，职当守土，不承制命，擅赴阙庭，违越诏条，叛离官次。将惩慢易，宜举宪章。可连州司马，仍驰驿发遣。
    ○郑公逵可陕州司马制
    敕：朝议郎守原王府长史上柱国赐绯鱼袋郑公逵，众推士行，时许吏才。自列班荣，尤彰恭恪，夙夜匪懈，春秋已高，宜罢曳裾之勤，往赞坐棠之理。是为优秩，用答令名。可守陕州大都督府右司马，散官、勋、赐如故。
    ○刘泰伦可起复谒者监制
    敕：朝议郎前行内侍省内谒者监上柱国赐紫金鱼袋刘泰伦：古者有中涓谒者，皆侍奉亲近之臣也。今之宠秩，亦由旧焉。况泰伦有行艺可以饰身，才干可以掌务，监临内署，朝请中闱，谨密端和，甚宜厥职，久於其事，无之实难。宜加进秩之恩，仍举夺情之典。勉承奖任，勿替初终。可起复朝议大夫行内侍省内谒者监。
    ○王师闵可检校水部员外郎徐泗濠等州观察判官制
    敕：前徐、泗、氵豪等州观察支使朝议郎殿中侍御史内供奉上骑都尉赐绯鱼袋王师闵：朕以师律授智兴，智兴以军书辟师闵。才既为知己用，官不俟满岁迁，所以使能而责理也。然则赞廉察，安戎旅，既命之後，吾有望於尔焉。勉副所从，伫展来效。可检校尚书水部员外郎兼殿中侍御史充徐、泗、濠等州观察判官，勋、赐如故。
    ○薛从可右清道率府仓曹制
    敕：三品子薛从：惟汝父平，守吾藩镇，能以忠力，殄寇安人。酬庸既以启封，延赏亦宜及嗣。勉承义训，无忝宠章。可朝散郎行右清道率府仓曹参军。
    ○义武军行营兵马使高从政等五人河东节度行营兵马使傅义等二十四人并破贼可御史大夫中丞侍御史制
    敕：古者赏不逾时，所以劝勋庸也，爵有加等，所以激忠勇也。而某官高从政等，以义武之师，统晋阳之甲，前蹈白刃，中推赤心，大摧贼徒，连告戎捷。超荣速赏，尔实当之，故视军功，递迁宪秩。破竹之势，其思有终。可依前件。
    ○故奉天定难功臣试殿中监陈日荣等一十二人可赠商邓唐隋等州刺史制
    敕：《春秋》崇褒善之义，国家厚追荣之宠，其身殁而名不殒，时去而恩未及者，大司马得稽勋籍，举而行之。故某官某等凡十二人，按状征书，宜加宠命，饰终之典，其可废乎？可依前件。
    ○段斌宗惟明等除检校大理太仆卿制
    敕：义武军节度都押衙兼侍御史段斌、衙前虞候检校太子宾客宗惟明等：寇虞未平，将校方用，宜以爵赏，劝其忠劳。而斌奔命献俘，惟明奉章告捷，各勤乃事，咸造於庭。并加宠荣，以示优奖。斌可试太仆卿，依前兼侍御史，惟明可检校大理卿，馀各如故。
    ○户部尚书杨於陵祖故奉先县主簿杨冠俗可赠吏部郎中於陵奏请回赠制
    敕：故某官杨冠俗，贻厥孙谋，垂裕後世，扬其祖美，不忘先也。以冠俗之栖迟下位，道屈於时，以於陵之光大其门，庆锺於後。生不逮事，殁有追荣，宜加义率之心，用举饰终之典。可赠吏部郎中。
    ○故光禄卿致仕李恕赠右散骑常侍制
    敕：故某官某，国老之子，藩臣之兄，尝列棘以承家，竟悬车而捐馆。生加爵宠，殁及褒荣，兹惟旧章，用慰幽穸。
    ○刘悟妻冯氏可封长乐郡夫人制
    敕：古者有策名命妇，赐号夫人，盖积善於闺门，而受封於国邑也。泽潞节度使刘悟妻冯氏，传芳茂族，作合良臣，成此忠贞之功，因於辅佐之力。礼从夫贵，庆叶家肥，俾开大郡之封，以正小君之命。可封长乐郡夫人。
    ○夏州军将二人授侍御史制
    敕：某官某等，早称武艺，久隶军麾，禀命元戎，服勤王事，或千里移镇，从为纪纲，或十乘启行，倚为肘腋，绵历年月，积成勤劳。不加宠荣，何劝忠效？并命宪职，宜敬承之。并可兼侍御史，馀如故。
    ○日试诗百首田夷吾曹等授魏州兖州县尉制
    敕：乃者魏、兖二帅，以田夷吾、曹善属文，贡阙下。有司奏报，明试以诗，五言百篇，终日而毕，藻思甚敏，文理多通。贤侯荐延，宜有升奖，因其所贡郡县，各命以官。而倚马爰来，衣锦归去，以文得禄，亦足为荣。可依前件。
    ○卫佐崔蕃授楼烦监牧使判官校书郎李景让授东畿防御巡官制
    敕：某官崔蕃等，咸因文行，自致班序，或佐卫兰，或典校蓬山，各从所知，将展其用。夫司牧野，备御都畿，所以班马政而遏寇虞也，兹皆重务，尔勉赞之。可依前件。
    ○李李愿薛平王潜马总孔戢崔能李翱李文悦咸赐爵一级并回授男同制
    敕：封爵之设，在乎赏劝，有以褒德，有以序勤。耸善兴功，实由兹道。而某官李等，或望崇台鼎，或委重旌旄，爰及藩条，共分忧寄，有劳於事，无怠於心。宜疏爵以启封，许推恩而及嗣。祗受厥命，永孚於休。可依前件。
    ○故工部尚书致仕杜羔赠右仆射制
    敕：故某官杜羔，生於仁族，发为公器，敦厚孝友，本乎天性，文学政事，出於馀力。自立朝右，蔼然素风，司谏平刑，驳议廉问，凡所践历，不懈於位。以年致政，以疾就第，出处进退，皆叶时中。遽此沦谢，恻恻兴念。夫生有荣禄，殁有宠赠，所以极君道，厚时风，亦圣人有始卒之义也。宜追端揆，以申褒饰，犹有精爽，知吾不忘。可赠尚书右仆射。
    ○幽州兵马使刘悚除左骁卫将军制
    敕：某官刘悚，夙负气概，早习骑射，才推燕、赵之士，学究孙、吴之书，加以忠厚，可当任用。况有令弟，为吾信臣，节著艰贞，情锺友爱。夫宠寄於外，莫重於藩垣；委任於中，莫亲於禁卫。加此一职，宠示二人，岂不为荣？季出叔处。可左骁卫将军。
    ○前幽州押衙瀛州刺史刘令ギ除工部尚书致仕制
    敕：某官刘令ギ，勋伐之家，弓裘之嗣，尝修戎职，亦领郡符，迨此迟暮，知有止足。夫壮而奋发，以忠事国，老而知退，以道安身，人所难能，理宜嘉尚。俾超崇秩，以宠高年。可工部尚书致仕。
    ○卢众等除御史评事制
    敕：幽州节度判官卢众等：幽蓟重镇，卢龙旧军，是吾北门，委在上将，实资寮佐，以济谋猷。尔等或参务戎旃，或专司奏记，俱因事任，各展才能。而御史府官。廷尉寺吏，用申褒奖，以劝忠勤。勉奉元戎，伫成嘉绩。
    ○张伟等一百九十馀人除常侍中丞宾客詹事等制
    敕：卢龙军押衙兵马使什将随军某等：夫爵赏行於上，则忠劳劝於下，有国之典，其可废乎？吾思蓟首将及吏，合聚众力，镇宁一方，绵以岁年，积成勤效。令以朝右贵秩，言坊清班，举为宠章，用申酬奖。
    ○梁遂等六人除范阳管内州判司县尉制
    敕：卢龙军节度要籍梁遂等，咸以干能，早膺任使，各参军要，同济戎功。言念恭勤，宜加优奖。郡掾邑佐，分而命之，仍兼旧职，勉申来效。可依前件。
    ○渤海王子加官制
    敕：渤海王子，举国内属，遣子来朝，祗命奉章，礼无违者。夫入修职贡，出锡爵秩，兹惟旧典，举而行之。
    ○石士俭授龙州刺史制
    敕：石士俭：东川帅涯上言，士俭久习武艺，兼通吏事，可使为郡，责成其功。吾闻江油，巴夷杂处，勿以遐陋，而忘缉绥，奉法爱人，无负知己，可龙州刺史。
    ○韩苌授尚辇奉御制
    敕：韩苌：局分六尚，职奉七辇，兹惟优秩，列在通班。以尔立身颇恭，守事甚谨，宜有所奖，可升於朝。可尚辇奉御。
    ○孟存授成都府少尹制
    敕：孟存尝参剧务，亦牧疲人，咸有能名，得於主帅。三蜀征镇，屯於成都，虽有忠贤，委为尹正，至於赞修庶务，通统诸曹，承而贰之，实资亚理。勉勤厥职，无累所知。可成都府少尹。
    ○杜元颖等赐勋制
    敕：中书舍人杜元颖等，有位於朝，有劳於事，不加庆赐，何劝恪勤？宜各策名，列於勋籍。可依前件。
    ○商州寿州将士等赐勋制
    敕：某官某等：夫勋者，所以驭贵叙劳，亢身庇族，非因大庆，不降殊恩。尔皆委质从军，服勤事国，宜按勋籍，分而赐之。可依前件。
    ○内侍杨志和等授朝散大夫制
    敕：杨志和等，咸分要职，列在内司，慎静检身，恭勤守事。宜以章绶，命为大夫。佩服宠光，尔无失坠。可依前件。
    ○内常侍赵宏亮加勋制
    敕：内常侍赵宏亮等，列名禁籍，祗命宫闱，多历岁时，积成劳效。宜加勋赏，以洽恩荣。可依前件。
    ○乌行初授卫佐制
    敕：乌行初，重允之子，早禀义方，《诗》《礼》弓裘，式闻不坠。赏延之典，本劝忠勋，环卫之官，兼资慎择，非唯久任，亦以才升。可佐卫曹参军。
    ○乌重允妻张氏封国夫人制
