<!-- { "loadSidebar": true } -->
　　「职出纳者有量乎？」曰：「有。」曰：「有概乎？」曰：「有。」曰：「然则所谓公平者可知矣。惟量也，有龠、有合、有升、有斗、有斛。龠十为合，合十为升，升十为斗，斗十为斛。龠不可以受合，合不可以受升，升不可以受斗，斗不可以受斛。如三德宜大夫，六德宜诸侯，非至公之道乎？惟概之於斛斗升合龠焉。粟之有余者不能枉之使不足，不足者不能枉之使有余。如大夫优有六德，可升之诸侯；诸侯仅有三德，可降之为大夫；非至平之道乎？故心之公者如量焉，至矣；心之平如概焉，至矣。 
　　
　　昔后皇命冢宰降德於众兆民，乡大夫属民燕射，传教於乡，然后法令播，三物行，而百姓化淳。夫上有后皇降之於上，下有乡大夫致之於下，是故天下无不教之乡，乡无不学之人。故先王之世，比屋可封，而民之於变归极，用此道也。是故上行其意，下行其法，不时月而可以风动天下矣。孔子曰：「如有用我者，期月而已可也。」岂虚语哉？ 
　　
　　今夫金，天下之美也，弗炉弗锤则弗精。今夫骥，天下之良也，弗御弗勒则弗驯。夫卑者抗之，高者孙之，过者抑之，不及者扬之，以协道也。夫道，中而已矣；精乃炉锤锻炼之术，以致纯正之德；一乃衔勒疾徐之枢，以行乎事物之间。惟精惟一以执厥中而已。 
　　
　　日月星辰之耀，阴阳之精也。山川草木之贲，五行之蕴也。 
　　
　　安定之学之教，人失其真传也，而二於孔门久矣，岂直今也哉？夫孔门之教同於求仁，仁，人心也，天理也。四科之列，惟颜、闵、雍、耕诸人得其宗，余则因材成就者耳。而谓有四焉，岂圣人无类之教哉？若安定先生当声赋浮华之弊已极，毅然而起，以变化士习为己任，以开濂洛之传，必其精神心术之微有不言而信者行乎其间。观其颜学之试，道德仁义之教，有足征者。至於经义治事之科条，乃其因材而成者耳，以为先生之道尽在是矣，岂不惑哉？夫圣人之学，心学也。故经义所以明其心也，治事所以明其心之用以达诸事者也，体用一原也，而可以二乎哉？此或先生立教之本意，而人失[其]传矣乎？若非人失其传，则先生之学之教荒矣。 
　　
　　昔者孔子之圣也，却莱夷之兵而还汶阳之田。其为委吏，曰：「会计当而已矣，料量平而已矣。」曰：「夫子之圣，如斯而已乎？」曰：「此夫子之所以圣也。其却兵还田，非鲁之力能制齐也，其诚心正理之发足以慑服之也。会计之当，料量之平，非琐琐於(薄)[簿]书者能办之也，由圣人心之平而理之当也。 
　　
　　君子之学，智崇而礼卑，至虚而至实。崇象天，卑法地。崇故虚，虚故至大之德出焉。卑故实，实故至广之业成焉。非实无以成其虚，非卑无以成其崇。非业无以充其德，非广无以周其大。 
　　
　　夫君子之进也有三，其退也有三。太上为道，其次为时，其次为逸。得志泽加於民，不得志独行其道，此以道为进退者也，古之人有行之者，伊、周、孔、孟是已。见几解组，辞荣畏盛，此以时为进退也，古之人有行之者，疏广、疏受是已。遯世长往，伏而不谒，此以隐逸为志者也，古之人有行之者，严光、周党是已。 
　　
　　嗟予语敬之，敬之当听予。敬亦无不在，语子敬读书。当其未读时，天君自俨如。及其对书册，万象[涵太]虚。是谓以我观，勿以此(表)[丧]志。舍之求放心，离[物以]为二。学问与思辨，古训乃其地。无在无不在，事事亦如是。 
　　
　　大学崇至善，格物为实地。格者意身心，是谓至其理。如彼之国都，亲见乃知至。平地说相轮，伯淳所以耻。格之厥功何？知行并时诣。终日及终身，惟此一大事。何为齐治平？即前物理是。万一本同原，体用原非二。道丧千载余，支离为简易。谁能一扫之？敢以告吾子。 
　　
　　湛子约言卷之九 
　　
　　颜子第十七 
　　
　　颜子不违如愚之学，与夫子无言之教一也。默而示之，默而识之，得圣人之学者，其惟颜子乎！礼也者，理也，体也，与道为体者也。以天之品秩而言谓之理，以相接之体而言谓之礼，以通行而言谓之道。用和之礼，先王之道，一也，孰先有焉？孰后学焉？本立而文生，素具而绚形。或者以文与本为二，以礼与道为二，吁！学之支离也久矣。 
　　
　　入太庙，每事问，何以为礼也？礼入国禁，入乡问俗，入门问讳，入庙问礼，斯不亦为礼乎？礼也者，敬也。或曰：「虽知亦问，然则圣人亦伪问者欤？」曰：「非也。礼乐名物，夫子虽尝学之，至是乃验其实也。」 
　　
　　三代之治，惟随时以顺民风，不先时而开之，不后时而违之，夫子从周，从时而已也。 
　　
　　宰我在言语之科，战栗之一言足以丧邦矣。是故舍德行之学，非圣人之学。 
　　
　　禘自既灌而往，夫子何以不观也？夫子不欲观禘，以鲁禘之非礼也。灌，祭之始也，既灌而往焉，祭之始终也，举始终而不欲观也。或问禘之说而曰不[知]，圣人之感深矣。或谓既灌而往，诚敬不足观。[夫]礼之本既非矣，何取於诚敬？ 
　　
　　吴草庐作三礼考注，吾惑焉耳。礼止有二，故孔子曰：「经礼三百，曲礼三千。」其周礼不过从曲礼中发挥出治天下法来，其纲见於曲礼六官矣。草庐作曲礼，又取盛德等篇名补窜，以为天子之礼，殊不知天子之礼亦已杂见於曲礼下篇中。草庐取他篇文补入曲礼，又将曲礼文窜在他篇，又补士相见义，可谓乱经。 
　　
　　易曰：「形而上者谓之道，形而下者谓之器。」是故知道者，斯知礼乐之情矣；识器者，斯知礼乐之文矣。兼情文而一之者，德之盛矣。 
　　
　　仪礼为经，礼记为传，然今皆已阙不全。仪礼尚多亡者，如冠止有士冠礼，其诸侯天子冠礼已亡。如婚止有士婚礼，天子诸侯婚礼已亡。如丧亦然。祭礼止有士大夫二礼，天子诸侯祭礼亡者，如郊特牲诸侯衅庙迁庙是也。冠礼如公符是也。有有经而无传者，如公食大夫、士相见二篇也。有有传而无经者，如郊特牲、诸侯衅庙、迁庙及公符是也。吴文正以大戴诸侯庙、诸侯迁庙、公符等篇为经，可乎？宜作逸经传，如郊特牲分明是逸经传也，投壶亦是逸经传。天子丧礼、诸侯丧礼亦必有仪礼经，今见於礼记往往多论之，即其传也。其公符、投壶诸侯衅庙、迁庙亦必有经，此特其传耳。 
　　
　　礼之实，感乎外而发乎内者也，故礼由中发者也。寓乎耳目，施於四体，达乎动静，是故耳目得其职，然后手足得其道。(乎)[手]足得其道，然后进退揖让中其节。苟非其人，礼不虚行。 
　　
　　自始作至於以成，合而和，和而明，明而续。分合变化，神之所也，乐之至也。 
　　
　　从上古观书诗中所说，只说求道之方与其名理耳。如尧典言「钦」，舜典言「精一执中」，皋陶「九德」，伊尹、汤「一德」，文王「敬止」，只说「仁敬慈信」上，武王亦言「敬至」，孔子只说「求仁」，孟子说「养气」，何曾有甚玄妙？只求之便自有得。至宋儒直是说得太精，反见无味。孟子犹说「引而不发」，邵子犹说「微开其端，毋竟其说」。四时行焉，百物生焉，天何言哉？使自思得之。 
　　
　　心一也，於何以愤？於何以乐？愤乐并行而不悖也。若谓圣人不得而愤，得之而乐，是据二时而言之，则憧憧往来，圣人之心累矣。惟愤乐并行，则情不偏而心常得其正，此圣人之学也。 
　　
　　吴文正取二戴记中，或全篇，或章句，以补仪礼之缺。殊不知仪礼自是经，二戴记自是传，岂可以传补经？但可作逸经传耳。其分碎原文尤不可。 
　　
　　道也者，路也，以言乎其事也，用也。仁也者，仁也，以言乎其心也，体也。无其心则无其事，无其本则无其用。是故苟去富贵而徒取贫贱者，天下有之矣，末之难矣，原宪高柴是也。处富贵贫贱而各得其道，仕止久速之惟时，天下一人而已矣。故君子不可以去仁，至终食造次颠沛之不违，而必於是焉，所以存其心之仁，而达之於富贵、贫贱、去处之间，然后各得其道，为体用之大全也。若夫舍富贵、甘贫贱，而其心不能洒然，不足以与於道者，众矣。周子曰：「见其大则心泰，心泰则无不足，而后富贵贫贱处之一。」能化而齐大者，仁之谓也。 
　　
　　以一得一失去取人者，则其人亦以一得为得。执德不弘，可以为善士，不可以入大道。 
　　
　　明堂位当与月令作一类看。明堂位只可看前一节，后皆伪也。 
　　
　　曲礼：「天子建天官，与司徒、司马、司空、司士、司寇为六官。」司士即宗伯也。六太，天官之属也。六府，司徒之属也。六工，司空之属也。其三属则亡之矣。此周礼之纲也，是周礼是曲礼之目耳。吴临川并列为三礼，不亦谬乎！故愚尝以为二礼耳。故经曰「经礼三百，曲礼三千」，只是二礼。 
　　
　　月令是古先王之制，但中亦有秦人添入者，如命太尉及县鄙，便是秦制。 
　　
　　仪礼为经，礼记为传，婚义、冠义诸篇正解冠婚礼，如易，孔子彖传、象传、文言正解经义，可附各卦者。若其余哀公问、及孔子燕居等篇，通论诸礼者，则如上下系、说卦、序卦、杂卦等篇通论易道，难於附系，自当列於后。 
　　
　　夫子之言性与天道不可得而闻，今人始学便说性，岂不是妄？惟其妄生想象，故有以为性恶者，有以性为善恶混者，有以为性有三品者，皆出於想象之私，见世间有此几样人，便谓如此，何曾见性之本原？故性即理也，理无不善，极至之论。 
　　
　　圣人无假言，夫子何以有浮海之叹而不果去也？义可以去，可以无去也。圣人之心无可无不可也，何谓可以去？去一国可也，避色焉、避人焉、避地焉，可也。何谓可以无去？去一世也，浮海是也，不可也。安知天下无贤君乎？无可为之国乎？是故鲁不可行则之齐，齐不可行则之陈、之蔡、之楚，不忍有忘天下之心也。 
　　
　　明堂位曰：「昔者周公朝诸侯於明堂之位。」后人便讹以为周公摄位践阼朝诸侯，非也。盖 
　　
