<!-- { "loadSidebar": true } -->
　　腊意将归爆竹催争依仙仗集蓬莱尧樽荐柏条风入汉省呼嵩瑞霭回原庙渐传银钥启祠官新覩锦袍来不知春至眞多少明日东郊探早梅
　　
　　瀫阳公入佐天官兼领翰学赋此送之
　　
　　分曹犹得坐春风忽领鹓鸾向碧空三入承明阶转峻两叅均统寄逾隆星辰不隔瞻依表桃李争归启事中青省倘过张乐地莫惊江畔有冥鸿
　　
　　赠少司徒采山方公得请时公徙止别馆未返新都
　　
　　成风老手御风姿其那氷心圣主知不学贺公称道士殊轻白傅爱分司门前罗雀从今日屋里看山祗旧时无论赐金多少在君今不饮欲呼谁
　　
　　操江石中丞毋林太淑人寿言
　　
　　三月十六设帨辰六十六回无限春青天共指犹圆魄紫诰仍辉见在身开府夹江文武吏称觞八座太夫人剩道金陵好风物那能不遣鬓毛鬒
　　
　　杜翁少时葬亲夜归大雪几殆若有神人送之得免文太史图之矣而又属蜀人毛太史诗之久失复得诸贤异其事倚韵和赠成巻余亦嗣焉
　　
　　死孝仍??攀栢身生还刚及启关辰雪深踪迹唯狐兎夜久扶携有鬼神万里璧完诗不偶百年珠陨畵如眞莫言弧矢男儿志惆怅谁为扫墓人
　　
　　陈玉叔廷尉邀大宗伯王公过饮有作
　　
　　总为襟期不待招坐深清醑缓春宵空庭月送三山色古树风为九曲潮我自越音归转切君先郢调欲谁骄唯应醉里王恭去鹤■〈敝上毛下〉寛闲度七桥
　　
　　为王学士题马鞍山
　　
　　遥从駊騀出层峦揽辔还应得大观掲地秦鞭驱作障飞空穆驭且留鞍驼峯对拥春云暖熊耳双悬海色寒见说史成蒙主锡装来七寳鳯池看
　　
　　为王大宗伯题五指参天峯
　　
　　东南欲尽觉天寛矗立髙■〈山参〉障海澜掩日修罗云外掌摩空铜狄露中盘削成华岳峯峯出写出郇公朶朶寒寄语地灵王学士九重今借指南看
　　
　　顾太史北上
　　
　　仙郎青雀度梁溪夹路春花醉不迷此去依然丹禁直濒年强半碧山栖南溟气鼓宁容息北斗名成孰与齐寄语调羮三宰相可寛田父一扶犂
　　
　　△五言排律
　　
　　潘景升见访后即游南雍应试赋此赠之以壮行色
　　
　　自读西征赋时推西晋才忽传中散驾云自谼中来文岂净而浅人仍美且■〈髟上思下〉九方轻牝牡八尺是龙騋虚左成均席登歌京兆杯名髙鳷鹊观气逸鳯凰台六馆峥嵘重三都次第裁他时结驷过莫遣破苍苔
　　
　　题凌氏盟鸥馆
　　
　　自昔衣冠会都非江海情君今读书处披槛湖波平鸥鸟时时下条风个个轻一羣飞的歴数点立分明忽破春山翠平添烟水清孤栖如有约一饱便无营愧杀鹓行地愁听凤沼名忘机但来往何必更寻盟
　　
　　赋得栁条恒扑岸花气尽薫舟送沈子
　　
　　春风浑似剪花栁一时齐不独藏鸦稳兼令去鹢迷三眠初作絮百和欲成泥旖旎粘轻浪顚狂扑大堤青丝愁绾折红袖惜分携灞岸云初起薇垣日未西一枝从主赐全树借卿栖儤直星为栁含香舌是鸡河阳籹面好京兆黛眉低莫以为郎薄时时恋故溪
　　
　　送汤给事元衡入朝补旧省
　　
　　离筵一尊酒还试五时衣白简名逾重青蒲事渐非湛惊新露渥聚讶旧星稀莫以天颜瘦应推海宇肥暮云人怨别乔木尔飜飞倘及弘之事无鱼老钓矶
　　
　　答兴国判张羽王
　　
　　转怜张别驾十载二毛侵黄口依人惯青衫恋旧深娵隅朝暮馔谢豹短长吟泣玉它年价衔珠此日心渐因穷刺骨飜作怨知音行止吾天袠文章尔陆沉数椽分孺子一衲老藂林如此蹄涔辙双鱼亦浪寻
　　
　　日长至为悬弧之辰夜半起坐偶成
　　
　　子夜不成眠篝灯对黯然微阳欲动后老我未生前但喜初长日毋论向暮年悟来仍悄悄收得渐绵绵线任儿曹益弧从耆宿悬无人识余意香火竞喧阗
　　
　　少司徒胡公蒙恩予告诗以寄情
　　
　　无辨存臣节扳留见帝仁从它贝锦客不是蠒丝臣北极丹心苦函关紫气眞泪枯縁国士心死作山人欲识加餐意他年致主身
　　
　　感事得五言长律三十句时家弟敬美致关中书为归计因赋此寄之
　　
　　大道本何诤凡情空见憎庙廊稀阙事泉石易为绳魔总百相娆佛还三不能岂予眞白璧劳彼任青蝇会得无身语依然有髪僧江湖元自阔风浪定来澄嘿嘿时弹指凉凉对抚膺尺书传令弟三益喜良朋草赋推司马莼心托季鹰非闗怨揺落业已削飞腾缓蜡千山屐来依六祖灯天宁久锺会尔不愧孙登日月髙难毁乾坤大可凭鹓鶵从吓鼠羊角定扶鹏若说函中记宁同汉五陵
　　
　　送徐汝旭游太学扶侍宗伯公并讯谢宗伯
　　
　　南州士问媺北阙帝恩繁稍慰晨昏恋仍闻诗礼尊出从鳣席授归向鲤庭论荀令香虽冷何郎粉尚温通家余濩落乔木尔飞飜获保野人业能忘眞宰恩风颷倐以过桃李竟何言唯有青山色依然傍荜门
　　
　　尚进士请告扶侍者十五年渡江见访索诗为赠
　　
　　世人欣捧檄而汝独陈情问寝春朝美披襟游思生客愁过夏缓诗句渡江清指点娄侯国徘徊亚子城父为此州伯（君父仰山按呉有声）儿结五湖盟不作婴婚嫁君家尚子平
　　
　　前挥使王君化六十寿言
　　
　　少年曾任侠未老便抽身抚剑思前事登坛属后人树同司马大瓜救故侯贫磊块聊全酒逍遥且任眞围棋闲访谢击缶或歌秦闻说称觞地琼花刺眼新（君之子分阃维扬近迎君为寿故云）
　　
　　寿余德甫七十
　　
　　屈指燕中社俄然尔七旬五言欺大厯只字逼先秦宦拙犹循吏名逃是逸民长揩翫世眼谁证到头身珠玉堪娱老金绯不救贫甘从绛县食懒作豫章宾双蹑匡庐屐孤垂彭蠡纶云鸿同意态海鹤斗精神彩笔天教健清尊道并醇无由寻缩地相与结朱陈
　　
　　癸未除夜
　　
　　忆昨逄除夜篝灯对苦吟纵无儿女态犹剧歳时心恬憺吾惭我蹉跎日至今衰颜不解事狂态觅知音有鐡皆成错无弦始是琴明年是明旦百虑莫相侵
　　
　　挽皇甫子循先生
　　
　　威明频解绶玄晏少归田人识书淫疾天私党锢年浮名日者传乐事雪儿弦尚作非熊梦俄成赋鵩篇遗文六季尽新语众人传罢理登山屐谁偿卖赋钱因君问班管不朽立言偏
　　
　　题故孟光禄怡老园
　　
　　昔在先皇日吾犹识孟嘉清朝倦黄阁黄髪岸乌纱疏傅金虽少香山社可夸比邻共鸡黍近水足鱼虾汝逐华胥梦人呼畏垒家霜余大令橘暑忆故侯瓜往事存乔木流年问落花不须论代变得老便生涯
　　
　　元驭阁老将北上要余于野次言别得二章
　　
　　相印非时授天书特地临一鳌堪立极万象想为霖众讶商岩梦吾知颍水心恋从乌鸟剧愁向鹡鸰深朝市安从美山林老亦侵莫教男子泪容易便沾襟
　　
　　其二
　　
　　拜命金瓯贵征车竹使专共迎丞相斾还是孝亷船应象三台外降心一叟前尧天从汝阔佛日傍吾偏取适难为境贪闲亦碍禅报君从此后随分太平年
　　
　　题尤生畵赠林总兵
　　
　　白云幕松顶轻风扇茗垆此时羊太傅对客理阴符且捉玉如意暂疎金仆姑清言宁误晋雅志在吞呉海静烽堪冷时平将自儒宁知日出处片檄尽舆图
　　
　　由阴径而下至振衣渡又名却女津
　　
　　夷犹竟韶景窈窕此山阿越女兴犹剧夕阴将奈何攀藤龂纎指蹑草涴轻罗石碍莲双朶泥沾玉一窝翻然欲飞渡终是怯凌波
　　
　　文漪堂之后凉风堂
　　
　　凉风起苹末集我鳯凰条小夺琴中理时添酒外骄回光泛芍药遗响逗芭蕉偶尔当三伏欣然至久要老夫凭仗汝散髪坐逍遥
　　
　　薄暮练川朱侯过访小语别去寄赠一章
　　
　　一雨吐新蛤千村生夏凉传呼邑侯至能使野人忙早麦鸠堪噎邻篘蚁借尝微言露雄白小坐逼昏黄有懒酬髙谊无求恕老狂今看孺子榻犹带令君香车马初疑梦闾阎未忍忘还同孝宣季朱邑在桐乡
　　
　　王爱川先生归冯翊诗以送之
　　
　　叶县君其后谈玄早弃官逺公一开社陶令不眉攅为识黄金界翻憎白玉棺晨钟僧粥暖夜呗佛灯寒狮子现毛孔莲花生舌端归心鴈门市初服鹿皮冠莫恋枌榆好西方行路难
　　
　　宿泖塔佛院
　　
　　莫言初地小但觉四天寛面面芙蓉镜层层薜荔冠一泓鹙眼碧九点鹫头丹呗响波声合渔歌夜色残经归龙藏易僧结蜃楼难我醉声闻酒谁施法喜餐倦分禅榻卧闲借佛书看犹有微根在羞人唤宰官
　　
　　再题泖塔因赠修塔住持自正
　　
　　康会来江表由拳已陆沉五湖三畆地千古一丛林不坏金刚座长抽碧玉簮火齐摇塔杪菡蓞涌波心汝有志公锡何劳长者金聚沙縁自昔塡海愿如今一食分僧钵三衣借客衾鱼谙放生乐鸟和讽经音小缓庐山戒篮舁日日寻
　　
　　寿顾翁七十
　　
　　少习东鲁学诗书执礼身晩膺西汉诏孝弟力田人好语时依口穷愁不上颦兰枝叶已茂蔗境事方新莫惜如渑酒将分太液津
　　
　　谢贞吉王孙雅饷
　　
　　书是丰城剑僧为南浦鳞直繇深气谊宁独慕沈沦念君饶异物惭余非异人三絶何能报四愁虚自论古来无限意奚必在比邻
　　
　　寿曹茂来进士七十以故人仲蔚子请也
　　
　　尚忆公交车日君方冠弱辰才眞如太傅老不慕平津第读飬生主何论观国宾鸥闲知易饱鹤瘦不闗贫间引诗娱性毋劳酒飬醇芝兰长自玉竹柏得其眞园种樊侯漆溪收张翰莼犹余故交子来作扫门人
　　
　　寄邓州刘广文
　　
　　昔忝襄邓节于今十四年清才岂我下黄绶属城偏七畧元刘向诸生仰郑虔扶藜过五垄探蠡酌甘泉井自心源出亭因览秀传祗愁花蜡烛不暖青寒毡
　　
　　弇州续稿卷十九
　　
　　●钦定四库全书
　　
　　弇州续稿卷二十
　　
　　（明）王世贞 撰
　　
　　○诗部
　　
　　△五言排律
　　
　　侍御苏君按滇中赋得五言八韵送之
　　
　　髙帝何神武魋编悉内臣狎闻骢马使时祀碧鸡神自尔輶轩发能开象魏新坐令骄帅摄行得悍王驯斧划昆明曙鞭回僰爨春片言摇地轴尺疏动星辰蛮府音从革奚囊句尽珍清朝揆地好不必问埋轮
　　
　　王怀中先生泉人也与余有通家分年七十有七矣貌壮丽健举止饮噉兼人既深东越建昌之学又善语玄素之秘访余弇中颇倾向言事诸少而刺辇上君子寻飘然逺别得排律八韵赠之
　　
　　不必通家刺衣裳为倒顚乍惊颜转少相对意俱玄贮腹有千巻问囊无一钱尽驱妻子累翻结宰官縁泣路支离叟怀人党锢篇自因长住世那可不忧天甚矣吾衰矣其然君岂然太湖无限好一曲养残年
　　
　　慕椿林翁寿言
　　
　　六十犹婴慕栖迟似鲁生家传和靖隠人识孝亷名必轶齐梁驾还追李杜盟有雏俱五彩合璧并连城纶綍传西掖冠裳自上京峯如双髻黒身似九仙轻小饮收春树端居咏太平瑶池万年实并益寿颜頳
　　
　　白雀寺秀上人新诗时有开元以前调又能作本色语出行巻谒余求订且将北游赋此送之
　　
