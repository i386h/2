<!-- { "loadSidebar": true } -->
年平地溢四丈五尺魏太守胡烈补缺堤以利民至唐卢钧为山南节度因烈之旧而增培之俗谓附城北者为金锁堤南曰白铜堤　　一决江源水自东长堤隐隐卧如虹不因传得襄阳操人世何由见禹功　　注张参议诗未雨还须彻桑土白沙湖上水汤汤元佑二年邢恕守襄诏以汉有决溢之患其画经制久远之策公来访被水之地得之东南隅当汉水之冲土杂白沙水至辄陷民号白沙湖堤之内其势平一决则两城相望三十里潴为污泽近郊之民趋西山甚至登木杪
?白沙湖
闻道沙堤水陷时茫茫无处觅完堤当时禹迹依然在以壑为邻笑白圭
?戍逻垦田
羊公镇襄阳吴人罢守石城戍逻减半分以垦田八百余顷公之始至无百日之粮及季年有十年之积　　屯彻南阳井井田剑牛刀犊两功全石城惊落吴儿胆野宿貔貅万灶烟
?樊城
在襄阳北汉江之湄张参议昔年山甫兴周地想见曹仁霸魏功昔仲山甫封于樊城曹公使曹仁守樊关羽攻之不能破　　暂来朱序秦还守初入曹仁汉复攻颠倒江山今几主樊侯依旧袭周封
?汉高庙
在襄阳县西南钟山　　垓下未闻歌散楚泽中已见哭亡秦乾坤到底归真主愁杀鸿门碎斗人
?光武庙
在襄阳东四十五里光武南阳枣阳人今枣阳县是也舂陵在枣阳东望气者苏伯阿至南阳遥见舂陵曰气佳哉郁郁葱葱光武始起兵还舂陵望舍南火光烛天今枣县在襄阳东界六十里　　海内英雄待一呼云龙际会入东都羯奴不识真人事徼幸中原欲并驱
?楚昭王庙
在宜城东北唐韩愈作宜城记言之甚详愈又有昭王庙诗丘坟满目衣冠尽城阙连云草树荒犹有国人怀旧德一闲茅屋祀昭王　　一闲茅屋暗尘埃香火凄凉几奠杯故国到今如传舍后人复使后人哀
?宋玉宅
在宜城县　　离骚经里见文章水绿山青是楚乡往事一场巫峡梦秋风摇落在东墙
?保汉公庙
在襄阳子城南世傅纪信忠义祠今为州之城隍　　将将提兵气自扬一朝翻为沐猴忙得从虎口抽身去不必雷霆怒假王
?酇城
萧何初封在谷城县西汉功臣表高祖六年十二月甲申封曹参以正月甲午封张良最后封萧何　　谁是兴刘第一功我侯只合最先封当时猎犬犹争甚得鹿权都在指踪
?三顾门
世传襄阳水西门为三顾门先主自此三往见武侯张参议水西门外公来处　　将军命驾出门西想见门从向日题山下卧龙谁说破赏音元直在檀溪　　注徐庶宅在檀溪之阳檀溪在襄阳西四里
?隆中
诸葛亮宅在襄阳县西二十里　　一朝师出震关东料敌曹吴几日功未毕将军天下计乾坤容易老英雄
?关将军庙
在襄阳南九里凤林关　　鼎足相吞势未分谁能倾葢得将军曹吴不是中原手天下英雄有使君
?鹿门山
有庞德公宅在襄阳东南三十二里杜赠别郑炼赴襄阳为于耆旧内试觅姓庞人　　百年巢穴子孙安十日长闻九日闲说破姓名人不识鹿门山是德公山　　注杜诗昔者庞德公未曾入州府襄阳耆旧闲处士节独苦
?庞士元宅
在襄阳　　鹰自养来饥肯去龙从卧后顾须频到头骥足非难展祇在当时驾驭人
?徐庶宅
在檀溪之阳习凿齿与谢安书云游目檀溪念崔徐之交　　谁知方寸去留初尽把功名付葛庐举目檀溪人不见空传谷隐念交书　　注先主率其众南行诸葛亮徐庶并从曹公追获庶母庶辞先主曰方寸乱矣请从此别
?刘表祠
祠前有墓在府城东门内　　天运端能卧可收江山形势数荆州当时若听韩嵩策那得曹瞒享士牛　　注曹操与袁绍相持于官渡韩嵩说表起乘其弊不然则以州附曹公今曹公先举袁绍然后称兵以向江汉将军必不能御表不从操征表表病死表之子琮竟以荆州降
?谷隐山
衮斧留心汉晋闲岂期谷隐避名难一人有半随秦去不得相离释道安　　注是时桓温觊觎非望习凿齿着汉晋春秋以裁正之后以脚疾废于里巷襄阳陷于苻坚坚素闻其名与道安坚俱舆而致焉与诸镇书昔晋平吴得二陆今获士才一人有半耳俄以疾归襄阳
?庞公祠
唐庞蕴也祠在鹿门山本自衡山得马大师法来隐张参议家池龙种去无踪珍重庞公似德公庞德公宅在鹿门山　　踏破衡山急急回凤林尽是漉篱材大家了得无生着倾出团圝话里来　　注张参议摆尽世缘空所有谁知佛法异还同丹霞不用传心印灵照端能继父风
?凤林
孟浩然故居在襄阳县南十里　　天宝诗人去却回果曾北阙上书来若为耆旧无新语明主何尝弃不才　　注张参议有朝宗强欲相牵率岂识先主玩世心
?斩蛟渚
晋邓遐为太守襄阳城北沔水中有蛟当为人害遐拔剑入水斩之而去　　久愤江于投水俗近忧泉室泣珠人到头不是池中物血溅惊波剑有神
?夫人城
在今襄阳西北一里符丕之攻朱序也其母韩深识兵势自登城履行谓西北角当先受弊遂领百余婢并城中女丁于其角斜筑城二十余丈寇力攻西北角果挫衄而退襄阳号曰夫人城　　见说韩门素识兵故知西北势先倾未应有子如豚犬何在夫人自筑城　　注张参议五申下令吴姬肃三遂无哗鲁筑城
?诫虎碑
宋傅僎字子成为襄阳令有善政县多虎僎常追虎入城诫励虎去不复为害邑人为立碑　　未除不必烦周处欲刺何须待卞庄入巿如羊听命去至今无害到襄阳　　注张参议应无白额烦周处解使于菟字子文
?杜甫故里
杜易简预之远裔有从弟曰审言生子闲闲生甫世居襄阳甫徙家巩县　　不知故隐几时离天宝年闲处处诗过客不须寻世谱万山山下看沈碑　　按杜诗吾家碑不昧王氏井依然注杜预沈碑岘山之下
?尹氏一门四阙
在襄阳县东南三里唐尹怦有父曰嗣宗居丧逾礼贞观中旌表怦年十三竭力就养父卒负土成坟紫芝产墓侧天子下诏称扬龙朔中刺史改其闾曰南陔里子慕先孙仁恕皆着孝行万岁通天中继被宠褒一门四阙张柬之张九龄为之记赞欧阳文忠公集古录言之甚详　　萱堂犹是忘忧地乌屋相传反哺恩一段家风谁出自千年鼻祖守关门　　注东坡尹可元诗千年鼻祖守关门
?武安君庙
祠白起在南漳县　　归去咸阳是老头如何此地肯重游分明祀典无交涉只合英灵在杜邮
?修禊亭
在岘山半王子年拾遗记云江汉之人思周昭王至春上巳祓禊集王祠下如屈原故事　　相唤相呼上巳游国人无日不思周近来烽火遭三月那得闲杯逐水流
?汉阴台
在宜城西三十步庄子子贡过汉阴见一丈人方将为圃凿隧而入井抱瓮而出灌用力甚多而见功寡子贡曰有械于此夫子不欲乎凿木为机后重前轻挈水若抽其名为槔为圃者笑曰有机械者必有机事有机事者必有机心机心存于胸中则纯白不备神生不定吾非不知羞而不为也　　怪来赐也多言甚笑倒忘机老汉阴巧拙大都归一溉宁教劳力莫劳心
?善谑驿
在宜城县驿前有淳于髠墓　　皆因盂酒与豚蹏致使他乡笑滑稽无限驿亭来往客独言齐赘不归齐
?沧浪歌
屈原既放游于江潭渔父见之鼓枻而歌曰沧浪之水清兮可以濯我缨　　江上扬扬一棹波众中清浊笑怀沙不知歌后沧浪曲却入骚人屈宋衙
?竞渡
屈原以五月五日赴汨罗土人追至洞庭湖欠舟水莫得济者乃歌曰何由得渡湖自此习以相传为之戏　　憔悴沉湘楚大夫魂招鱼腹肯来无至今江上渔歌在尚问何由得渡湖
?抱玉岩
在南漳县卞和得玉于此以进楚王王以为诈刖其足乃抱璞泣于荆山　　特特来从抵鹊山一心都在献芹闲非关楚国真难辨举世人皆厌等闲
?习家池
即高阳池也在岘山南百步水经云沔水东入襄阳习郁池内郁依范蠡养鱼法作大陂列植竹木游燕之名处也　　日日山公载酒过醒时常少醉时多儿童拍手阑街笑惊破沧浪一曲歌
?的颅溪
本名檀溪在襄阳西四里刘表因会取刘备备潜遁所乘马名的颅走堕檀溪中备急曰的颅可努力的颅一踊三丈渡中流而追者至　　得雨蛟龙未易图枉劳木禺用机谟死生毕竟谁堪托今日纔方见的颅　　按东汉刘表本传云表欲卧收天运其犹木禺之于人也注云如刻木为人无所知也前书有木禺龙音义云禺寄也寄形于木元具反张参议云垓下众倾骓不逝合肥桥彻骑能飞孙权征合肥为张辽所袭权乘骏马上津桥桥已彻板着鞭超渡至今合肥名曰飞骑桥
?作乐山
郦道元注云昔诸葛亮好为梁父吟每所登游俗以作乐山名之今在襄阳西北二十里　　悠悠曾不倦登临眼底何人为赏音白雪一歌犹掩耳安知梁父是龙吟
?冠葢里
汉灵帝时宜城太山庙有四郡守七都尉二卿五侍中一黄门侍郎三尚书六刺史朱轩高葢同日会于山下荆州刺史刘表行部见之甚欢叹其豪盛乃题道口亭为冠葢里刻石铭之　　道口亭前多贵游一时来往亦风流若能共画安刘计岂独英雄记里收
?呼鹰台
在襄阳县东七里高三丈表性好鹰常登此台歌野鹰来曲台之侧有司马徽庞统二宅　　英豪并起望人才底事将军谩筑台倘使曹公肉能饱如何唤得野鹰来　　注曹公曰养士如养鹰饥则为人用饱则扬去
?仲宣井
在万山王仲宣故宅郭帅杲移井栏于戎司其后破碎埋没李帅奕收拾补甃置之便坐侧稽考古今岁月为之记　　试看汲古几何深犹有余波慰渴心谁把石栏移便坐并邻又得一繁钦　　按耆旧传王粲与繁钦并邻同井杜甫诗云应共王粲宅留井岘山前张云繁钦有识还歆羡
?兹楼
王粲楼按襄阳杂咏题曰兹楼葢取粲登楼赋所谓登兹楼以四望兮襄阳志亦因之而楼不存　　见说襄阳有古风可怜耆旧老无功当年汉主龙兴地尽在登楼四望中
?堕泪碑
在南岘山上　　愤深藉馆年年祭痛切夷陵岁岁祠不见征南遗爱地至今泪堕岘山碑　　注伍员破楚鞭尸藉馆郢中立庙今自湖北至淮西故楚之地处处有祠白起伐楚烧先王墓夷陵宜城有白起堰灌城中死者流东陂臭闻远近号曰臭陂
?沈碑
在万山下杜元凯刻石为二碑纪其勋绩一沈万山之下一立岘山之上　　中原人物老书生塞破乾坤万古名俗子不知碑尚在一朝南渡愧荒伧
?晋柏
在南岘山上即晋人所植下有小石题刻柯干如铁　　亭亭霜干上参天色黛皮苍老更坚当日不知谁手植到今人与树千年
?文选楼
在子城南门按祥符图经云梁昭明太子于此楼撰文选聚才人贤士刘孝威等一十余人资给丰厚日设珍馔诸才子号曰高齐学士又云世传文选成楼下所弃书与楼齐　　朝朝暮暮蠹书鱼选尽人闲得意书常恐不能精此理祗缘老杜近楼居　　注杜诗熟精文选理又眼前文字积如山想见中闲笔削难一自登楼开卷后满天依旧斗星寒
?解佩渚
在襄阳西十里北临沔水有曲堤按郡国志郑交甫至汉皋台下遇二女佩二大珠交甫求之二女解佩行数里二女及珠俱失　　相遇江皋事颇奇一双佩解去还遗未能南国无游女咏取周人汉广诗
?弄珠滩
楚俗以嬉游为事襄沔记岁以正月二十一日二十二日谓之天地穿日移巿于城北津弄珠滩按南都赋云游女弄珠于汉皋之曲　　江沙一日蚌胎虚游女争夸掌上珠美化不将风俗禁他年恐作媚川都　　注襄阳志云楚女于弄珠滩寻水窍石穿簪于钗上带归又云楚俗三月游南山诸寺移巿于山寿寺四月八日罢游谓之辞山
?金沙泉
