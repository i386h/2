<!-- { "loadSidebar": true } -->
　　君姓谢氏讳景平字师宰尚书兵部员外郎知制诰阳夏公赠礼部尚书讳绛之子太子賔客陈留公赠礼部尚书讳涛之孙泰宁君掌书记赠尚书吏部侍郎讳崇礼之曽孙初以祖父廕试秘书省校书郎守将作监主簿既而中进士第佥书崇信军节度判官防公事监楚州西河转般仓累官至秘书丞年三十三以治平元年十二月庚申卒妻尹氏生男女四人皆前死其兄以某年某月某日葬君邓州穰县五陇山南谢氏故家河南缑氏君六世祖仕吴越故自陈留公以上三世葬杭之富阳至君始葬阳夏公于邓为穰人而今以君祔葬君于忿不忮于欲不求虽学之力亦其天性故其孝弟忠信寛柔逊让庄静谨洁称于儿童以至壮长而成不充其志施不尽其材此学士大夫所以哀其死而多为之出涕也然君文学政事言语已能自逹于一时其于道德之意性命之理则求之而不至闻矣而不疑呜呼可谓贤已铭曰
　　阳夏四子皆贤而材季也早死吾铭其埋今又铭叔呜呼可哀古之死者以死为息嗟叔方刚何愒之亟昭昭者逝嶷嶷者藏为识在斯铭则不亡
　　尚书刑部郎中周公墓志铭
　　周氏其先自华阴入蜀蜀孟氏时公之皇考讳敬述以文章知名甞至要官任事矣孟氏亡因不复仕而天子召以为寿州下蔡令由下蔡以为太子中允知江州赐紫衣金鱼使抚初附之民其后为秘书丞知泰州以卒而得州之北原以葬有子四人其卒皆位于朝而公第二公讳嘉正字榦之少与其晜弟俱以进士甲科起家为通州军事推官其后通判广州提防福建刑狱知寿州为三司盐铁判官故宰相丁谓虑其材天子以为河北转运使而公不就已而谓得罪公坐出知金州又知海州又知濠州而以工部郎中分司南京归治疾于海陵之第明道元年以恩迁刑部二年年六十四以卒公寛厚而廉清而其才尤长于政事自为推官时已能有所建易为士民所记及奉使福建狱有寃辄辨有疑若可贷辄以闻所活至数十人而其治大抵遇奸吏为独急子男五人曰象先今为武康军节度推官监台州税曰彦先为右侍禁知循州兴宁县曰茂先为泰州司法叅军曰行先为山南东道节度推官知江州彭泽县曰嗣先为进士女七人皆嫁为士大夫妻嘉祐三年三月壬申公子与孙葬公皇考秘书丞赠尚书工部侍之兆东以安喜县君钱氏祔县君实左右公以有家者也铭曰
　　周迁于蜀爰自先人考有四子发于海濵公有令闻贵维次子归寛民人施刻在已方飞方骞方【阙】于天既铩以归既陨于泉有髙其后有【阙】其前作为铭诗兆此新阡
　　右侍禁周君墓志铭
　　君周氏讳彦先字师古曾大父讳瓌赠大理评事大父讳述秘书丞赠尚书工部侍郎考讳嘉正尚书刑部郎中君少以郎中君荫补三班奉职监泗州浮桥又监楚州船埸为扬泰州廵检而近臣荐君閤门只候大臣曰周某可用矣然吾将试之边乃白以为莫等七州军沿边廵检边人两界上为羣盗君得姓名以白安抚使移之契丹契丹悉捕斩之自是久之边无盗也已而君上书言漕事又言边将使人耕边以给公使不即禁止往往能生事于是边将大怒而君所部卒有犯法者因诋君以不诘坐是监广州清逺县盐埸转运使留君以监市舶它吏方习为奸赇事而君独不买舶中一物转运使甞数称君以媿它吏而荐君以知循州之兴宁县至则相县南三十里宁昌驿以为治所而吏自此得不以瘴死然君既得疾于兴宁矣遂卒卒时年四十二县人以君为能抚我思之也君先夫人盛氏尚书工部侍郎讳京之子后夫人王氏尚书主客郎中讳贯之之子皆有贤行五子涛洵洧渥澥皆为进士二女子嫁如臯史堪德安郑汾亦皆为进士而涛今为著作佐郎知汝州梁县以嘉祐三年三月壬申葬君皇考郎中之兆次而以先夫人祔临川王某为铭曰
　　君弟吾嫂夫人吾姑君能有家不失疾徐治兵与民威爱之孚铭昭子孙以吿不诬
　　泰州司法叅军周君墓志铭
　　君周氏讳茂先字去华其先成都人至君大父讳述为秘书丞知泰州以卒始葬泰州之北原而子孙遂为州人不去父讳嘉正尚书刑部郎中君以父荫为楚州司户叅军又为泰州司法叅军皆有能名明道二年五月刑部君终于第君思慕哭泣至其年十月亦卒于是君年三十二夫人南阳张氏守其孤不嫁其后孤涣以进士起家洪州南昌县主簿二女子嫁池州贵池县尉宣城查塾进士建安吴观而以嘉祐三年三月壬申葬君北原之兆铭曰
　　绵绵之孤属于单妻既恃而殖锡吿命曰维孝子从先人宅
　　尚书屯田员外郎周君墓志铭
　　君周姓讳涛字几道中庆厯六年进士甲科厯亳州观察推官抚州军事推官著作佐郎秘书丞太常博士尚书屯田员外郎知汝州梁杭州钱唐二县内行敏能为政壹自急饬视民疾如在已不肯释事实为名声要利所在民爱誉甚于士大夫治平三年六月在京师授签书梓州判官事七月十三日以官卒年四十有四曽祖讳述故郫人皇秘书丞赠工部侍郎始占海陵以葬祖讳嘉正皇刑部郎中父讳彦先终右侍禁赠右监门卫将军妻曰昭德县君钱氏子男五人穜防穆稌以其年十月十六日葬君扬州江都县同轨南乡东武里铭曰
　　于势与声蹲循弗争无忌其生于善与耻操终如始有哀其死
　　虞部郎中晁君墓志铭
　　尚书虞部郎中晁君讳仲参字孝先以治平四年五月九日卒于通判舒州事其子以熈宁二年正月二十九日卜济州任城县谏议乡吕村之原以葬状君之行来乞铭掇其语为铭曰
　　晁望颍川卫有卿丙错以术用作汉家令魏晋南北史无传人良正官唐仍不大振开封于家徙钜野县辟时囏屯出宋而显廻奋布衣太子太师宗慤秉政父子一时三朝四世锡荣丘墓佺令中书为君曽祖有子迪者刑部侍郎乃生宗简世德孔扬使京东西郎于刑部君实其嗣少则多誉仲父保任主簿上虞宰墨隳政易君仕初从容调聏史莫玩法墨以廉终弱伸强慑按察扰狱夙如我谋君不为夺械囚于州将范文正叹爱而谓畏宜绳私公勇勿畏君愿持此毕身无尤荐监越酒旋宅父忧判官于滁擢丞大理汝州郏城来知县事富姓赇吏寓田势家役烦且窘中户愁嗟君裒伪券应手即辨完蠹嘘枯俗戒以劝秦王诸孙上冡入郛卒榜驿君擒而诛将劾中人匿车夜遁移内侍省罪令即讯迄明年至徒御无哗能声震越号称其家易曹济阴太子賛善督尉索盗里闾宴衎马入罢牧地租于民厨传费剧输之殆贫君曰闵哉责岂无豫操书镌守多绌其数迁官博士去领开州大筑学校率衣冠游温汤之盐实不酬课岁蠲五万奏自君可氓疾不治谒巫代毉教以饵药尽投诡祠失怙恃者予其娶嫁坐堂朝晡饮酒闲暇英宗纂极员外于虞比驾二部阅最而除今天子恩始正郎位摄舒朞年条教逾肄殍来邻邦赈使无僵扶擕饱去又遗之种敦于除害未始爱力取枞阳河避罗刹石析池口征合于铜陵官不失筭舟无危行人幸是为旷数十载趋令驩呼无有稚艾孤山马当岁漂百航凿秋口浦直走雷江脱险风涛几五百里章随驿闻就付其事方冬吿役君夏而徂寿五十五识者叹吁齐公孙氏作配甚似封永康君诞惟四子端仁端义端礼端智仁中进士常州司理义郊社郎余则未仕五女四人归为士妻石端俣彦俣归而嫠范胡二壻纯粹僧孺防处于家君孙有五男节符籛其二则女惟君平生外晦内明忤出不意黙无与争禄赒族婣恩称疏戚庖无朝炊笑语如昔晚尤静旷病不吿遗极谈性命方絶之时子丐埋辞衰麄走汴掇其绪余以质幽竁
　　度支郎中葛公墓志铭
　　葛公姓也源名也宗圣字也处州之丽水公所生也明州之鄞后所迁也贯曽大考也遇大考也旺累赠都官郎中考也进士公所起也洪州左司理叅军吉州太和县主簿江州德化县令监兴国茶场威武军节度推官知广州四防县著作佐郎知开封府雍丘县秘书丞知泉州同安县太常博士通判建州屯田员外郎知庆成军都官员外郎知南劒州司封员外郎祠部郎中江浙荆湖福建广南提防银铜坑冶铸钱度支郎中荆湖北提防刑狱此公之所阅官也州将之甥与异母兄殴人而甥杀之州将胁公曰两人者皆吾甥而杀人者乃其兄也我知之彼大姓也无为有司所误不然此狱也将必覆公劾不为变此公之为司理叅军也州符徙吉水行令事他日令始至大猾吏辄诱民数百讼庭下设变诈以动令如此数日令厌事则事常在吏矣公至立讼者两庑下取其状视有如吏所为者使自书所诉不能书者吏授之往往不能如状穷辄曰我不知为此乃某吏教我所为也悉捕劾致之法讼以故少吏亦终不得其意毛氏寡妇吿其子以恩义说之不得即使人防捕得之与闲语者騐其对乃书寡妇吿者也穷治具服为私谋诬其子孙距州溪水恶而岁租几千万硕舟善败民以输为愁公始议县置仓以受输则官漕之亦便州不听公论之不已仓成至今赖其利此公之为主簿也中贵人击驿吏取所给过家以言府府不敢劾公曰中贵人何惮为吾民而有陵之者吾亦耻之上书论其事中贵人坐绌此公之为县于雍丘也属吏常有隙于公同进者因谗之公察其防不听以为举首此公之为州于南劒也铸钱岁十六万其所施置后以为法程此公之为银铜坑冶铸钱也鄂州崇阳大姓与人妻谋而杀其夫州受赇出之公使再劾劾者又受赇狱如初而公终以为不直其弟诉之转运使虽他在事者亦莫不以为寃复置之狱卒得其奸赇状论如法此公之为提防刑狱也甲子四百三十五公所享年也至和元年六月乙未卒之年月日也润州之丹徒县长乐乡显阳村公所葬也嘉祐元年十月壬申葬之年月日也乡邑孙氏今祔以葬者公元配也万年县君范阳卢氏公继配也良肱良佐良嗣公子也妻太常博士黄知良曰金华县君公女也起进士为越州余姚县尉主公之丧而请铭以葬者良嗣也论次其所得于良嗣而为之铭者临川王某也铭曰
　　士以养交兮弛官之不忌维公之所至兮乐职嗜事彼能显闻兮公则不晰不铭示后兮孰劝为瘁











　　临川文集巻九十六
　　钦定四库全书
　　临川文集巻九十七　　　宋　王安石　撰墓志
　　王逢原墓志铭
　　司封郎中孙公墓志铭
　　郎中刘君墓志铭
　　运使李君墓志铭
　　博士致仕李君墓志铭
　　成固县杨君墓志铭
　　致仕周公墓志铭
　　张常胜墓志铭
　　王逢原墓志铭
　　呜呼道之不明邪岂特教之不至也士亦有罪焉呜呼道之不行邪岂特化之不至也士亦有罪焉盖无常产而有常心者古之所谓士也士诚有常心以操圣人之説而力行之则道虽不明乎天下必明于已道虽不行于天下必行于妻子内有以明于已外有以行于妻子则其言行必不孤立于天下矣此孔子孟子伯夷柳下惠扬雄之徒所以有功于世也呜呼以予之昏弱不肖固亦士之有罪者而得友焉余友字逢原讳令姓王氏广陵人也始予爱其文章而得其所以言中予爱其节行而得其所以行卒予得其所以言浩浩乎其将防而不穷也得其所以行超超乎其将追而不至也于是慨然叹以为可以任世之重而有功于天下者将在于此余将友之而不得也呜呼今弃予而死矣悲夫逢原左武卫大将军讳奉諲之曾孙大理评事讳珙之孙而郑州管城县主簿讳世伦之子五嵗而孤二十八而卒卒之九十三日嘉祐四年九月丙申葬于常州武进县南乡薛村之原夫人吴氏亦有贤行于是方娠也未知其子之男女铭曰
