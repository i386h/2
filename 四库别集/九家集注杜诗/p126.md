<!-- { "loadSidebar": true } -->
　　晩景孤村僻行军数骑来交新徒有喜礼厚媿无才【赵云唐以少尹为行军长史若有节度使即谓之行军司马交新固是实事而新字于交言之则白头如新也】赏静怜云竹忘归步月台【赵云此言徐少尹赏翫幽静而又忘归之实葢公所居有台焉】何当看花蘂欲发照江梅【赵云徐君之好寻幽如此何当再来看梅之欲发而其花照江者乎杜公本言照江之梅而后人一例使以到处梅花为江梅余所不省也】
　　范二员外邈呉十侍御郁特枉驾阙展待聊寄此作
　　暂往比邻去【比近也】空闻二妙归【卫瓘与尚书郎索靖俱善草书时人号为一台二妙　赵云比邻字前汉孙实传祭灶请比邻二妙以言范二呉十耳空闻其归则序所云是也】幽栖诚简略衰白巳光辉【谢灵运诗资此永幽栖范彦龙赠张徐州诗轩盖照墟落传瑞生光辉】野外贫家逺村中好客稀论文或不媿肯重欵柴扉【范彦龙诗有客欵柴扉魏文帝典论有论文篇】
　　王十七侍御抡许携酒至草堂奉寄此诗便请邀高三十五使君同到
　　老夫卧穏朝慵起白屋寒多暖始开【赵云礼记大夫自称曰老夫左传牵率老夫】江鹳【一作鹤】巧当幽径浴邻鸡还过短墙来【赵云一作江鹤非是葢川中则多有鹳尔庾肩吾东晓诗邻鸡声已传愁人竟不眠】绣衣屡许携家醖皂盖能忘折野梅【赵云上句指言王侍御许携酒也汉侍御有绣衣直指刘惔毎云见何次道饮令人欲倾家酿下句指高使君后汉书二千石皂盖朱两幡也能忘折野梅此有邀之之意字则陆凯诗云折梅逢驿使寄与陇头人】戏假霜威促山简须成一醉习池回【赵云霜威御史风霜之任也元希声赠皇甫侍御赴都四言诗肃子风威严子霜质也习池所以成山简之语襄阳记曰岘山南习郁大池依范蠡飬鱼法种楸芙蓉菱茨山季伦毎临此池辄大醉而归常曰此我高阳池也城中小儿歌之曰山公何所往来至高阳池日夕倒载归酩酊无所知】
　　王竟携酒高亦同过用寒字
　　卧疾荒郊逺通行小迳难故人能领客携酒重相看自愧无鲑菜【赵云一作畦菜非是鲑音户皆切晋人以鱼为鲑菜也南史庾杲之清贫自业食唯有韮葅防韮生韮杂菜任昉戏之曰谁谓庾郎贫食鲑尝有二十七种谓三种韮】空烦卸马鞍移罇劝山简头白恐风寒
　　少年行二首
　　莫笑田家老瓦盆自从盛酒长儿孙【赵云杨恽传田家作苦老瓦盆盖川人以多年之物曰老东坡云老栉随我乆亦倚杜公老瓦盆之例矣扬雄之言鸱夷曰尽日盛酒人复借酤】倾银注瓦【赵作玉】惊人眼共醉终同卧竹根【杜田补遗酒谱云老杜共醉终同卧竹根盖以竹根为饮器事见江淹集然徧阅江集并无竹根事唯庾信报赵王赐酒诗曰如闻传上命定是赐中樽野炉然树叶山杯捧竹根此以竹根为饮器也赵云银玉皆盛酒之器公诗有云指防银缾索酒甞又云甆罂无谢玉为缸银玉贵富家之物所以指言少年也旧本作注瓦非特叠字而与银字岂相类乎此诗乃少年携酒器过田家而田家语少年之所云故言或轻之于银或注之于玉非不惊人眼也其与田家自瓦盆中吃酒而共于一醉终同卧在竹根之傍耳竹根字古诗云徘徊孤竹根杜田之説以竹根为饮器夫竹根固是酒杯矣酒杯既空岂可谓之卧乎又别是一物与倾银注玉不相接虽倾银注瓦亦不接矣】
　　右一
　　巢燕养雏浑去尽江花结子已无多【赵云此句盖八月时也】黄衫年少来宜数不见堂前东游波【言行乐当及时也　赵云黄衫应是唐人富贵家之物观明皇杂録载贵妃姊虢国夫人恩倾一时大治第宅栋宇之盛世无与比其所居本韦嗣立旧宅韦氏诸子亭午方偃息于堂庑间忽见一妇人衣黄披衫降自步辇有侍婢数十笑语自若谓韦氏诸子曰闻此宅欲□其价几何韦氏降阶言曰先人旧庐所未忍舍语未毕有工人数百登西厢撤其瓦木以此推之公所谓黄衫其黄披衫乎若今或单或裌葢上之服矣】
　　右二
　　野人送朱樱
　　西蜀樱桃也自红野人相赠满筠笼数回细写愁仍破万颗匀圆讶许同【赵云且以见樱桃之烂熟矣】忆昨赐霑门下省退朝擎出大明宫金盘玉筯无消息此日甞新任转蓬【唐制赐近臣樱桃有宴转蓬自言流落如风之随风任其转徙也　杜田补遗唐李绰嵗时记云四月一日内园进樱桃寝庙荐讫颁赐各有差　赵云公尝为拾遗通籍于朝故霑樱桃之赐也初在门下省有宴故享金盘玉筯之甞矣其余仍许携去故云擎出也转蓬则公伤其流落字则曹植杂诗曰转蓬离本根而袁阳源効古诗乃知古人诗所以悲转蓬也】
　　即事
　　百寳装腰带真珠络臂韝【马后传苍头衣緑韝注韝臂衣也以缚左右手于事便也新添东方朔传董君緑帻傅韝韦昭注韝形如射韝余如上所引注】笑时花近眼舞罢
　　锦纒头【锦纒头以赏歌舞者开元时富人王元寳常防賔客元寳富于财而无文采亲友问曰昨日高防有何佳谈元寳视屋角良乆曰但费锦纒头耳赵云此篇赠女人之舞者直道其事耳】
　　赠花卿
　　锦城丝管日纷纷半入江风半入云【赵云曹子建四言长袖随风悲歌入云】此曲秪应天上有人间能得几回闻【薛云白乐天诗注霓裳曲开元中西凉府节度使杨敬述造又郑愚津阳门诗注叶法善尝引上入月宫闻仙乐及归但记其半遂于笛中写之防杨敬述进婆罗门曲与其声调相符遂以月中所闻为散序以敬述所进为腔宣室志元宗梦仙子十辈御卿云而下列于庭各执乐器而奏之其度曲清越殆非人世也及乐阕有一仙子前曰陛下知乐乎此神仙紫云之曲也赵云此曲祗应天上有亦诗人夸张之语若以薛所引证天上有亦无害于义然四句古歌辞所载林钟宫水调入破第二云锦庭管晓纷纷半入灵山半入云此曲多应天上去人间那得几回闻莫能考所以当俟博闻】
　　少年行
　　马上谁家白面郎【一作骑马谁家薄媚郎】临阶下马坐人牀【赵云白面郎盖言其富贵少年者耳李白亦云白玉虽家郎或作薄媚郎非是夫薄媚施之娘可也】不通姓字麤豪甚指防银缾索酒甞【赵云呉志孙权言甘寜曰此人虽麤豪有不如人意时然其计略大丈夫也索酒字暗用顔延之好骑马逰里巷据鞍索酒也】
　　萧八明府实处觅桃栽
　　奉乞桃栽一百根春前为送浣花村河阳县里虽无数【潘岳为河阳令种桃李花人号曰河阳一县花　赵云河阳盖以比萧八所治之县也非华阳则成都矣】濯锦江边未满园
　　从韦二明府续处觅锦竹
　　华轩蔼蔼他年到锦竹亭亭出县高【赵云华轩轩槛之轩选云珥笔华轩他年则一二年前也今公所觅非华阳县廨则成都县廨题云韦二明府则指言知县明矣】江上舍前无此物幸分苍翠拂波涛【赵云古诗之言竒树曰此物何足贵但感别经时拂波涛三字恐其为钓丝竹矣】
　　凭河十一少府邕觅桤木栽
　　草堂堑西无树林非子谁复见幽心饱闻桤木三年大与致溪边十亩隂【赵云蜀人以桤为薪则三年可烧】
　　凭韦少府班觅松树子栽
　　落落出羣非榉栁【杜笃首阳山赋长松落落】青青不朽岂杨梅【庄子云受命于地惟松柏独正在冬夏青青　杜田补遗本草杨梅味酸干作屑止吐酒多食令人发热生青熟红肉在核上无皮殻其树如荔枝而叶细生江南岭南四五月熟唐孟诜云杨梅和五藏涤肠胃上林赋杨梅樱桃罗乎后宫列于北园　赵云两句皆指言松也世説载殷中军谓韩太常曰康伯少自摽置居然是出羣器左传云死且不朽榉栁则蜀中所谓榉木也公尝云榉栁枝枝弱则榉不若松之落落矣杨梅其载易蛀故不若松之不朽】欲存老盖千年意为觅霜根数寸栽【赵云抱朴子有天陵偃葢之松与天齐其乆与地等其长故云老葢千年意】
　　又于韦处乞大邑瓷盌
　　大邑烧瓷轻且坚扣如哀玉【一作寒】锦城传君家白盌胜霜雪急送茅斋也可怜【赵云大邑卭州属县出瓷器今犹然也哀玉一作寒玉非】
　　诣徐卿觅菓栽
　　草堂少花今欲栽不问緑李与黄梅【西京杂记初修上林苑羣臣逺方各献名果制为美名以标竒丽李十五种内有緑李】石笋街中却归去【见本诗注】果园坊里为求来【赵云石笋街在今府城之西则往公草堂之路果园坊难考公诗又云卭州崔録事闻在果园坊公自注云坊名在成都】
　　赠别何邕
　　生死论交地何由见一人【郑当时传一死一生乃见交情】悲君随燕雀【公孙传鸿渐之翼困于燕雀】薄宦走风尘【陆士龙飘飘冒风尘窦融传拔起风尘之中】绵谷元通汉【绵谷县属利州通汉水】沱江不向春【沱江在蜀城北三十里水不入秦赵云此上句説何邕之去必是去利州而邕必是汉上之人也下句公自言其在成都也沱江在蜀城北自是可以向秦不向秦尚留蜀中势不能去则公有懐故乡之念矣】五陵花满眼传语故乡春【赵云惟其有不向秦之感故末句又重言之五陵见上哀王孙注冯少邻春日诗传语春光道先归何处邉】
　　赠别郑錬赴襄阳
　　戎马交驰际柴门老病身【赵云老子戎马生于郊选云羽檄交驰汉书毎云以老病罢】把君诗过日念此别惊神【别赋使人意夺神骇心折骨惊】地濶峩眉晚天高岘首春【赵云上句公自言其在蜀也峩眉山在成都之西南下句言郑链之赴襄阳也岘首山在襄州羊叔子堕泪碑所在也】为于耆旧内试觅姓厐人【厐徳公隠于鹿门属襄阳也】
　　重赠郑链
　　郑子将行罢使臣囊无一物献尊亲【赵云言罢使臣则郑君必在幕中而去也其亲必在襄阳故称其贫而无一物以献也】江山路逺羇离日裘马谁为感激人【言虽清洁不为人所知也　赵云言乗肥衣轻之人有谁感激而怜郑之贫也感激见上注】









　　九家集注杜诗巻二十二
　　钦定四库全书
　　九家集注杜诗巻二十三　宋　郭知达　编近体诗
　　奉和严中丞西城晚眺十韵
