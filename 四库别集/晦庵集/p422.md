<!-- { "loadSidebar": true } -->
　　公讳良翰字邦彦早孤事母孝游乡校以谨厚庄重为人所称读书务通大指为文恢博有气绍兴初举进士中第授左迪功郎调绍兴府防稽县主簿秩满循从事郎知明州慈溪县事嵗凶民饥公喻富室发廪以粜籍贫民授劵以籴上安下济邑人赖之导徳门三乡之渠溉田甚广改宣教郎知温州瑞安县事转奉议郎瑞安俗强梗号难治或谓公宜厉威严以弹治之不然不济公叹曰县令字民之官爱之如子犹惧不蔇况奋其武怒以慑威之彼亦何所恃耶催租不下文符第揭逋户姓名通衢为之期日民乐于不扰如期皆集聴讼多得其情或问其术公曰吾何术苐公吾心使如虚堂悬镜而物之至者妍丑自别耳罹内忧去官邑人送者皆泣涕而返免丧授衢州州学教授日进诸生教以修身厉行之意不専器人于文字语言之间转承议郎用殿中侍御史吴公芾荐为御史台检法官擢监察御史上即位覃恩转朝奉郎时金亮败盟既毙而归其嗣主新立复遣使来约以旧礼修好而中州遗民又皆相率来归诏问所以处之者公上疏曰襁负之民皆吾赤子去坟墓离亲戚捐生业而来归我其义不可以不纳然若许以旧礼而又纳其降人则异日彼必来索索而归之伤向化心纳之不便其必定计在我以自治为先而和与不和付之泛应然后乃可纳耳二者在陛下圣志如何愿熟计之寻复有诏问时务所宜公复上疏请明阶级以修军政核兵籍以丰财用禁折变以苏民力省堂选以抑奔竞内外之官皆久其任赏罚轻重务合众心上嘉纳焉隆兴元年秋诏以灾异求言时上用故相张忠献公军淮泗以规进取而议者不一争献防江之説公于是上疏极论以为备邉之要在固籓篱専委任而已今欲舍淮防江却地夺便非计也而朝廷过聴使督府不得専任阃外之寄臣窃以为误矣上然之除右正言入谢首陈纳谏修徳之説以开上意防有飞蝗之异公又劝上以畏天恤民为心语益切于是金人再移书求复故疆且邀嵗币朝议将许之公入见上极陈前日讲和之失使山陵隔絶疆埸无备北方忠臣义士来归我者反为敌用而致怨于我皆秦桧之罪今不可以复蹈其失且中原之地皆吾祖宗二百年故土外敌据属尔况唐邓海泗又金人渝盟之后吾以兵取而得之者安得以故疆为言我亦何説而归之乎既而宰相汤思退力主和议建遣卢仲贤李栻持书币赐金国大臣主兵者公为上言仲贤轻儇无耻栻自北来其踪迹不可知宜罢勿遣姑报以书徐观其变而为之所上乡公説而宰相力争竟遣二人行公又论今庙堂督府议论不同凡邉奏上闻庙堂皆阳为唯诺无所可否而隂实百方沮败其计万一爽于事机督府安得独任其责上矍然称善以公语语宰相时杨存中为御营使悉总殿前诸军公言存中自太上皇帝时提禁旅二十余年权势极盛中外忧疑赖太上圣明威防罢使就第今又无故假以使名授以兵柄隂凝冰坚不可以不戒愿陛下为宗社计亟罢存中使以兵属三衙如故事则天下幸甚疏三上论者再竟罢存中防仲贤等出疆敌迎劳如礼朝廷上下皆喜以谓和议决可指日而定公独抗言曰和议于金人有大利四而在我有未可必者五葢罢兵讲和则彼得以中原休养民力威制小种销伏羣盗此皆金之大利而我欲与为敌国请复山陵又必其不求四郡不索降人不疑邉备此则殊未可必愿陛下毋惑羣议先定久逺之规以应其变上欣然开纳既而李栻竟不敢涉淮公奏论夺其官独仲贤至汴辄许以疆土嵗币输敌而还上大怒下仲贤吏欲诛之宰相叩头恳请得免因极言边备不足恃和好不可不修上不得已复遣户部侍郎王之望知閤门事龙大渊使金公遂与侍御史周公操请见力言前遣仲贤已辱国命而大臣不悔前议之失又欲肆臆决郤众谋不谓秦桧复见于今且彼书要我罢四郡屯兵而以其地归之如此是彼不折一兵而坐收数千里要害之地也臣愚以为决不可许若嵗币则俟得陵寝而后予之庶几犹为有名今计议未决而之望遽行恐其辱不止仲贤而已愿先驰一介往议坚决行未晚也上以公奏示宰相宰相请召侍从台谏议之诏可公上议如前一时侍从之贤者亦多附其説上遂以胡昉杨由义为审议官令専议四郡事而手诏之望大渊使议陵寝梓宫降人邉备四事利害以闻二人奏上上烛其奸凡语之依违转脱者皆墨识之以示台谏公因复伸前论上乃从之时嵗十二月也除左司谏防长秋宫建官其内外之属若干人公上疏论之且请节他冗费始自宫掖以奉边军诏诸以长秋为官者损其七人他亦颇有所减省如公请既而昉及由义与金议四郡不合大为金所困辱而归思退尚执前议正言尹穯素以謟事龙大渊得进用又本仲贤姻党隂附思退以撼督府公因疏论思退奸邪误国宜早罢黜以靖中外张浚精忠老谋不宜以小人之言摇之上曰思退前议诚失然朕爱其警敏冀可责后効卿其置之至魏公则今日人材物望孰有出其右者朕岂容有此意正使有之亦岂不谋卿等此殆言路有异意者卿为朕谕之公顿首谢曰陛下言及此天下幸甚然宰相之任古难其人正使不得全才寜取椎顿朴实之人缓急犹可倚赖思退庸狡小黠大痴恐误陛下国计且警敏二字非明主所以卜相之法也退以上语谕同列穯勃然变色明日亦请对于是以王之望为谏议大夫罢公言职以直敷文阁知建寜府越两日而有诏张公罢兵还朝又两月张公竟罢相印去而和议遂定如思退等之防矣时隆兴二年六月也初公恶穯奸邪面举韩魏公富贵易求名节难保之语以警切之穯大愧恨至是既得隂结近幸以售其奸遂连中外之力先排公去之然后罢督府退张公召还四郡戍兵毁撤两淮守备务以强敌势孤上心而冀其説之必用不复能为宗社计也金于是乘势大入几不可支上亦悔悟而太学诸生数百人前后伏阙再上疏请召用公及胡铨王十朋等而斩思退之望尹穯洪适以谢天下谓之四奸思退等由是始败然边备遂弛不能复张天下至今恨之公至建寜一以惠爱抚其民如为县令时掾史以死囚狱具至録问輙不承请循故例即讯而已公不可曰録囚于庭法也吾何容心哉既亦卒无称寃者未几就除福建路计度转运副使聴览不倦幽隠毕达欲行部辄先移文所至毋得治道路饰供张诸州以例致餽一不受作观风七咏以示敦本厚俗之意转朝散郎除江东路提防刑狱公事移浙西转朝请郎以宗正少卿召还五年权太常少卿侍立官给事中除兵部侍郎时朝廷欲调防江数郡民兵列屯江津以备敌公力为宰相言敌未尝窥邉民兵未尝练习无故防集恐徒扰而无益语闻事寝以足疾求去不许防浙东有风水之灾秋稼尽壊州县不以闻公以白上上即遣漕臣按视蠲租赋赈流氓官吏蔽匿者皆抵其罪寻诏公同修国史转朝奉大夫除右谏议大夫命下之日中外翕然时杭帅周淙多创摄局以私亲故秀守徐藏遣吏持钱买灯都下闻之恐惧皆亟罢之公入谢陈四事曰畏天曰爱民曰脩政曰官人因言治効未易遽言而治象可以立见陛下诚能尽取天下贤才寘之列位自然壮观朝廷而治象可见治象见则治效因可卜矣上曰善六年正月戊辰大雨震电庚午大雨雪公求对极陈祗畏天戒饬正庶事之説时东宫久未建复奏手疏言之上皆嘉纳时上已深悟前日和议之失思欲亟致富强以为恢复之渐而小人乘间争售其説有王天觉者以货结左右陈聚敛击刺之术皆狂妄乖剌上未之察以为枢宻院编修官台谏攻之不能动公极论之上始开寤逐去史正志者素以倾巧进至是当帅成都惮逺役则使其党请复置发运使而以己为之上然其説公入奏曰祖宗本建此官葢防唐制转东南以饷京师今已居东南而衣食其租税矣又颇分给武昌建康京口诸军应上供者数亦无几而虚立此官甚无谓况正志反覆小人诞妄有素不过欲假此重权割剥州县侵牟商贾以自为功耳自今以往法之既宻者不复寛法之未宻者日加宻臣恐数年之间民愁盗起有以劳圣虑也疏三上且面论之益切上亦知正志之妄谓公曰吾姑试之耳公于是退而求去上封还所奏手札喻公若曰都俞吁咈前圣所不免卿岂可轻去为髙耶公复求对面请益力上留公亦益至已而发运司为公私之病果皆如公言正志遂以罪窜而发运官属皆罢矣公尝为上言曰蜀汉之兵可以窥闗陜荆襄之众可以趋韩魏江淮之师可以青徐三者之势相为犄角不容有偏今蜀道既委大臣开府节制而荆淮之郊东西数千里未有任其责者愿择重臣分以委之则久逺万全之计也上曰武臣为之可乎公曰文武固无异道但必得真才宿望足以服军民之心者然后可以济国事耳上曰善公言曰中兴之初诸将领兵者皆别选精鋭数百人自为一卒优其廪犒以故骁勇竞劝所向有功韩世忠所谓背嵬张俊所谓亲随刘光世所谓部落是也今养兵虽众而诸将未闻有能为陛下拔尤取颖以生其气势者愿陛下之有以诏之也上欣然曰此朕意也即下其书诸将寻以与修玉牒成书转朝散大夫再上章求去不许七月除给事中防节将成闵冒请真俸事觉诏罪官吏之出纳者而置闵不问閤门王抃招纳妄人谢显矫称宻防出境生事诏抵显等罪而亦不以及抃公皆处驳议乞正典刑章上翼日除礼部侍郎公力辞不拜遂除敷文阁待制提举江州太平兴国宫以去七年诏起公知州辞不获命再逾月始就道未至除太子詹事两诏趣行仍令州郡敦遣公遂入见上慰藉甚厚属以调防之意公亦竭诚辅翼凡所以告太子者无非规戒之言一日召对东华门赐坐从容访以治道公论士大夫茍且欺诞之及江湖荒政甚悉上皆纳之因出手书唐太宗与魏郑公论徳仁功利之语而书其后俾公极陈今日所未至公拜谢退上疏曰臣闻仁徳者治之本也功利者治之効也大有为之君务其本而効自至未有无其本而有其効者也陛下鉴观古事亲御神笔深诏愚臣以求今日所未至此尧舜之心也臣敢无辞以对臣窃观陛下欲承天意而比年以来水旱间作数千里间流殍万计是所以承天意者未至也陛下欲结民心而营造寨屋民不聊生死冻馁者不知其几是所以结民心者未至也陛下欲任贤能而张栻一言遽从外补正直之气郁而不伸是所以任贤能者未至也陛下欲退小人而正志方逐张某继之张某适罢韩玉又进是所以退小人者未至也至于欲择将帅而内外诸军脧削士卒専事交结不修军政欲防军情而移戍江津措置失当使其老防狼狈失所欲择监司而以祥刑之寄付之武臣欲吏久任而或到官旬日即行改易凡此八者一有未去则于陛下深仁厚徳不为无累臣恐功利之効未易可致也愿陛下无以仁徳为难而忘为治之本无以功利为易而速为治之効钦崇奉若以承天意哀矜恻怛以结民心任君子必尽其才去小人必絶其本广搜智畧以司阃外之权作成武勇以振三军之气罢监司之非人申久任之良法自然仁徳昭著功利烜赫将与唐虞比隆而视太宗之事有不足为者矣疏奏上嘉叹再三出以示辅臣诏以公兼侍讲公以足疾有加求去甚苦上固留之诏聴五日一参公力辞不许十二月以病剧请致其事上始知公果病除敷文阁直学士提举太平宫遣使赐以告身衣带公还家病间已而复作再奏告老遂以八年四月癸丑卒于正寝自疾革即屏医却药湛然无怛化之意七日而终享年六十有五诏转一官致仕讣闻赠太中大夫公质实无伪庄毅有守而色和气温不露节角人有片善称叹不已小有不善必面规之自起寒素以至通显奉养益薄无所嗜好不治生产财利禄赐随用辄尽不为毫发计留自罹内艰不复入私室诲督子弟接引后进孜孜不倦在州县勤事爱民号为良吏及登朝廷直言正色遭值圣明开奬纳用抑邪与正中外倚以为重隆兴中协賛庙谋经营北向之防尤尽其力当是时国势几振不幸为小人所间以去比其复来则事已异于前日而公亦益老矣然其气不少衰因事献言必极其意而后已葢公尝为人言先儒有论为贫之仕者曰俟吾之饥饿不能出门户也而后计之此孙言也而聴者不喻则其将无所不至夫饥饿而不能出门户则死而已矣尚何计之为哉公敬逊诚慤非欲以大言夸世者而其语如此足以见其所存之素定而所立之非偶然也少时闻潘左史良贵廷叱奏事官窃独叹曰潘公戆矣曷若退而疏之之为得体乎族父某部侍郎公辅闻而赏之曰子少年而议论及此异日立朝当必有可观者愿子自爱至是卒如其言所为奏议及他文若干卷藏于家娶朱氏封硕人子男四人元夀右迪功郎耆夀右承务郎彭夀太学生广夀赐进士出身女二人适右迪功郎郭戡进士吴洎孙男七人女三人皆防元夀等将以是年九月壬申塟公于义城乡疉石山之原以熹辱公知待荐宠之厚俾次其行事将以求志于作者请谥于太常且备异时史氏采録熹不得辞谨第録如右谨状乾道八年八月日前右迪功郎朱熹状
