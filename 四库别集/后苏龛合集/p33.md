<!-- { "loadSidebar": true } -->

　　贞元朝士义熙篇，剩有吴侬乐府传。一管齐、梁金粉笔，「柔柔」、「赛赛」又「圆圆」。

　　秣陵春曲入琵琶，水绘园荒感故家。多事贲园遗一老，廿年消受万梅花。

　　故人文谢九京哀，诗卷光阴付劫灰。持较当年「晞发集」，一钱不值愧西台！

　　凤皇江左匹吴、陈，点首朱衣亦夙因。一笑相逢僧水月，春婆了却梦中身。

　　老负黄冠卞玉京，「鹿樵」自署可怜生！沧桑家国无穷恨，何止青楼薄幸名？

　　回首觚棱百事非，攀髯无路乞骸归。铁崖也署梅花号，一例征君老白衣。

　　钱、龚吟坫峙江南，胜国耆英六十三。犹幸淄川弹一疏，「东林遗种」是奇男。

　　凄咽宫词不忍听，永和内苑旧曾经。青衫白发遗山老，肠断千秋野史亭！

　　绝笔难逃曲里心，灸眉歕鼻痛何深！灵岩邓尉诗人碣，不及只陀锦树林。

　　棉兰领事张步青母徐太夫人六十一征诗

　　万里仙查博望侯，板舆莱彩话棉洲。巴人台筑清能富；吕姥桥成德已酬。酒进公堂觥祝兕，筹添夏屋杖扶鸠。中朝翟茀鱼轩者，壶福谁如备九畴？

　　淑惠徐家旧管彤，小山大雅又宗风。当年车苦桓君鹿；此日丸甘柳母熊。桃实仙根蟠海上，萱晖午景驻天中。胡床布惠周花甲，百岁碑镌万口同。

　　和杨钝坚大令韵

　　十年作客鹭江来，得见盈川亦快哉。广坐纵谈狂击节；吟场鏖战勇衔枚。时丁叔末才偏厄，天靳勋名志肯灰。宦海鱼龙今曼衍，禹门试听一声雷！

　　无复虬髯海外州，故城衣锦尚婆留。极天烽火妖星出；去日衣冠逝水流！江汉襟题今雨集，邯郸枕醒少年游！相逢漫说封侯相，安得班生尽虎头？

　　再和钝坚韵

　　鼎沸中原又几年，一场傀儡笑丝牵。凤池旧侣谁青眼？鲲海遗民况白颠！相对新亭名士泪，高吟汐社雅人笺。此间虽乐终思蜀，梦里归魂倘化鹃。

　　鳣雀家风属老成，使君面目本书生。饱经世上红羊劫，闲共江干白鹭盟。乱后何人求故剑？悲来无路请长缨！剧怜立仗天闲马，栈豆低头不敢鸣。

　　海天吟社和周墨史韵，兼视钝坚

　　爱莲宗派人师重，伐木诗声我友求。聊以短衣从楚制，安能利器比吴钩？题襟白社联心契；问字符亭愧脯修。敢望关西杨伯起，闽游到处大名留。

　　墨史迭韵索和

　　咏归风浴共优游，童冠翩翩点与求。斗韵酣嬉忙击钵，呕诗辛苦笑吞钩。骚坛我已惭盟主；吟伴君堪托蹇修。愿乞濂溪功德水，鹭门遍洒墨痕留。

　　黄雁汀孝廉和韵，再迭前韵答之

　　鹭屿浮家十载游，吟瓢一掷哭唐求。般门愧我难施斧，渭水逢君敢遁钩？千顷汪汪襟可挹；群贤济济禊同修。墨缘信有三生在，浪迹飞鸿爪竟留。

　　余雨农孝廉和韵，三迭前韵答之

　　堂堂余玠本骁游，邻国援师我敢求？低首愿衔许男璧，脱身须挂杜陵钩。忽惊矢落双雕贯，谁助楼成五凤修？今日投瓜惭报玖，朵云珍重寸笺留。

　　陈髯僧「五十述感」索和，即次其韵

　　我亦儒酸坠溷中，为卿一檄愈头风。生当浊世羞称寿，老作诗人例坐穷。百岁安能追单豹？五噫祇合隐梁鸿。清贫未必非长策，此日三公尽臭铜。

　　皋比身世几针毡，又见麻姑海变田。风月平章骄狎客，烟霞吐纳了顽仙。铸成常侍工诗命，捱过宣尼学易年。绝岛菟裘今觅得，杞人从此不忧天。

　　压扁头巾觉昨非，底须康了秀才讥。塞翁失马焉知福，弋者冥鸿早见机。寒士生涯操不律，故乡魂梦寄当归！砚田岁岁长无恙，便抵班佣食肉飞。

　　书城权拥太平州，风景台阳尺幅收。作客可怜牛马走；传经空费豕鱼雠。他年雾隐皮何在，到处泥痕爪尚留。忍把诗瓢沈海底，大荒被发访唐求。

　　北岳无端笑滥巾，老伧宁救一家贫。朱门录录三千客，皂帽匆匆半百人。瞥眼俄成前代史！出头还让后来薪。黄粱预祝他生梦，年少封侯署富民。

　　「仙踪云外图」为雁汀孝廉题

　　夜读黄童诗，中有万古悲：金风动商籁，秋士摧心脾。嗟我幼失怙，所恃慈母慈；风木不我待，罔极未报之！白首念及此，茹痛何能医？谁知同病人，六岁成孤儿。黄童本至孝，回念龆龀时。其情较我苦，其境较我危。千钧系一发，童子诚何知！差幸冥冥中，义门福桓嫠。宁馨信非凡，熊丸甘如饴。转眴已跨灶，高掇蟾宫枝；一第竟毷氉，归下董子帷。扶风盛门徒，堂堂绛帐师。我来嘉禾里，获瞻叔度姿。对君实内愧，故国天之涯，引领睇七鲲，尔室尤远而，鲤庭久榛莽，念之空凄其！安得云外踪，重将尺幅披？仙椿八千岁，奕奕真须眉。此即爪泥印，百世先泽诒。蹇子墨和泪，怆然为题辞。桑田今三浅，此生长孤羁。楹书与祖砚，秦火靡孑遗！玉楼在天上，宁有相见期？我愿执君鞭，两地仙踪追。

　　又题「愁霖返舍图」

　　黄童至性自童年，琐琐家常亦足传。早觉析薪能负荷；转思画荻此因缘。途中愁听「淋铃曲」，夜半悲吟「陟屺篇」，欲乞春晖天不管，儿心寸草有谁怜！

　　瞰青楼主人黄铁彝「远而亭题壁」次韵

　　鳞鳞云水作之而，半入丹青半入诗。篱下白衣征士宅，壁间黄绢外孙碑。相期苕霅闲鸥侣，小憩林泉古鹭湄。莫问神州沈陆事，故宫回首黍离离！

　　和恕斋迭前韵

　　一笑凌虚似意而，仅留题壁数行诗。藉君老宿如椽笔，补我荒伧没字碑。丛竹小山天以外，嘉禾古屿水之湄，巴人惭对阳春曲，醉效荆卿和渐离。

　　次铁彝韵兼简恕斋

　　一集联珠羡窦群，宗风江夏远流芬。相思两地鱼城月，小别三秋鹭岛云。南国触蛮方黩武；北山猿鹤定移文。何时剪烛西窗话，慰我輖饥咏汝坟。

　　恕斋和诗，迭韵答之

　　引领江乡旧鹭群，开缄枨触古薇芬。尽容和靖吟红雪；聊效希夷卧白云。浊世逃名真不俗，主人好客况能文！擘窠巨手磨崖遍，拟筑千寻退笔坟。

　　黄雪亭参戎归田终养六十征诗

　　铁衣归换彩衣新，犹是当年宿卫身。姓氏菊花三径隐，威名草木两江春。神仙劫后星周甲，将帅门中岳降申。我未识荆先祝嘏，挂冠同作杖乡人。

　　苏菱槎孝廉出示其先曾王父鳌石制府「公交车得意图」索题，盖制府未第时同安郑泳所绘也

　　昔闻先子云：『鳌石天人姿』！此语六十年，垂白镌心脾。今见吾父执，尺■亲为披，觥觥九州岛伯，措大惊须眉。岂知真色相，乃在酸寒时：饭颗太瘦生，旁有奚囊随，软红走薄笨，席帽犹未离。公交车望得意，绘图以祝之。其义取吉祥，无憀抑可知。眼底黄金台，神骏谁能羁？剎那破空去，沉沉诧伙颐。咄哉庐山面，自镜还自嗤！三十六年中，梦熟黄粱炊。贫仕例不达；既达非人为。归卧昼锦堂，笑吟寒、瘦诗，髯苏旧头巾，回甘味如饴。君子贵豹变，一第安足奇。差幸范乔砚，诒厥今在兹。丹青示云仍，宝此同宗彝。传神妙阿堵，虎头真笔痴。万目仰山斗，憬然千载思。读画三太息，甚矣吾其衰！

　　小春望日，檗谷蜕叟六十寿诗六十韵

　　吾乡有达人，自署曰「蜕叟」，天然老福占山庄，古檗千春长不朽。吾年与叟相后先，叟之家世吾能言：南宫阿大本书种，仅以清白遗子孙。叟乃短衣奋而起，破浪乘风志万里。生来饱读平准书，投笔出门从此始。地球商战今纵横，一舸鸱夷善治生；丈夫安用毛锥子，果然三徙成其名。南旋陆贾橐装满，小筑鹭门为市隐。此才江夏信无双，矧兼翼燕贻谋远。人生驹隙百年中，畴能握笇图始终？叟独偻指无遗策，狐丘兔窟俱神功。檗庄山水青蒙蒙，中有蜕叟颜如童，仰天大笑生春风。神州万劫纷沙虫，腥膻吹遍蛟鼍宫，问谁潜闼营司空？乐丘之乐乐无穷，灰飞不到红尘红。瞰青主人顾之笑，二仲乐丘此同调（蜕叟自卜生圹于古檗山庄，铁彝兄弟亦有生圹，曰「二仲乐丘」）。乞言为叟侑一觞，准备诸公作诗料。铁彝干格老于铁（铁彝有诗），樵生点染鲜于血（龚樵生有画），别有烟霞吐纳仙，粹然金口而木舌（黄朴斋别字「唫栝」）。诸公信笔成天真，东施老丑聊效矉，绝倒钧天广乐队，蛙喧蛤吠螀吟呻。叟笑谓『吾旧桑梓，吾目所视手所指』。道叟生平叟窃喜，叟亦吾乡伟人耳，一拳擎天作柱砥，不阶尺土崇百雉。货殖传中今有几？素封程、郑与师史；酸儒对之颡有泚，头巾腐烂宁足齿。叟胡贵此而贱彼？檗荫楼连景庵址。四壁琳琅墨花紫，文豪词伯左右峙，泐之贞石寿千祀，他日瞰青并传矣。乡人拍手腾美谈，古檗之古甘棠甘；荔奴新种二千树，号为「檗荫」真无惭。祠墓相邻况咫尺，死生聚族计良得，一色青山尽姓黄，达人岂为形家惑？古有姚勖及李适，笑入寿藏浮大白。识者见之称啧啧，此举到今炳史册。叟复冥符踵其迹，留与后人颂功德。小阳「檗谷」梅先开，江楼举酒招月来，玉霄三五正圆魄，寿星炯炯当魁台。叟今六十杖乡日，弧矢当年气蓬勃。男儿有志事竟成，如叟作家吁足述！同社耆英会真率，三尺长笺三寸笔，一一须眉为写出。叟之内相盛勋伐，狮中能吼真雌杰，髭王伏莽不敢发。惟见双瞳秋水滑，健谈善饭老无疾。笑彼荒伧觅丹诀，方今南北战尘结。四山草木皆兵卒，蚩蚩者氓命如虱，六州了无干净窟，不信泥犁有天阙。便宜此叟蜕仙骨，老耐涎之真妒杀。转眴向禽昏嫁毕，相从五岳入石室，一杖一钵一巾拂，捉得卢敖学真术。奈何谪坠溷中物，世网重重那得脱？叟之兰玉今绕膝，复对笄珈双白发。如愿呼帚百不失，天锡九畴无一缺。叟比顽仙尤快活，此即圣门知命说。老夫虚度四年前，祝叟纯嘏成长篇。枯肠强索韵六十，笇亥刚符周甲年。叟不能诗雅能酒，读吾奇句开笑口。年年海屋此添筹，再咏祈黄酌大斗。待看叟作期颐仙，吾亦淮南作鸡狗。

　　雁汀赠茶兼媵以诗，次韵戏答

　　木瓜珍重抵兼金，更以龙吟引蟀吟。我愧诗人玉川子，负他七碗「铁观音」（茶名「铁观音种」）！

　　真个樵青暗里嗔，皋卢入手便尝新。老伧煅句侬烹茗，夜夜「工夫」搁杀人（以名家壶烹「小种」，谓之「工夫茶」）。

　　三度投桃未报琼，自怜漂泊鹭江萍。赠茶不尽酬诗竭，愿竖降旗半笠亭（榕林别墅有半笠亭）。

　　秋衾

　　寒鸦落日卧长门，绮薄罗轻似主恩。冷玉迥身空满抱，新霜砭骨不成温。水纹荡漾柔乡梦；冰絮凄凉别泪痕。便合芙蓉守红死，一床鸳锦总销魂！

　　花毡六尺罩冰纨，破晓芦棉总觉单。抱到鸳鸯凉欲死；化为蝴蝶梦应难！神鸡枕上交红薄，彩鹢舟中拥翠寒。前度暖香留不住，紫茸双印泪痕酸。

　　秋砧

