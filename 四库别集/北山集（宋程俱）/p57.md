<!-- { "loadSidebar": true } -->
　　某窃以天下多事取人之路虽不可不广然亦当使君子小人各当其位不可以艰难多故而遂逆施倒植也何谓各当其位常使君子使人小人使于人君子治人小人治于人则虽市井屠贩之人鸡鸣狗盗之伎与夫羣盗大猾杂处并进而无害也况今与汉髙祖时不同汉髙祖起匹夫方与豪杰竞逐争天下所用将才策士耳不如今立国有天下二百年所谓圣智之法适治之具具在主上绍业垂统正当与贤能内维持纪纲外攘备冦敌虽难难之时不可失体统也又况汉髙所取皆寔名将之才世乱无所用适在市井屠贩中耳非取市井屠贩之才而假以名位也至叔孙通所进羣盗亦皆善战而已不使之经体赞治谋国牧人也萧曹虽出刀笔吏亦贤相之才也世乱无所用适在刀笔吏中耳观其所立识大谋逺又有公天下之心持身以防谨佐治以清净有后世名相硕儒之所愧叹而莫及者皆不可一槩论也某窃忧当国任事之贤急于事业广于捜罗不究古人之所以而操其所谓不遗市井屠贩与夫使贪使过之说而思之至取之不精也事业诚不可缓矣若使君子小人不当其位则适足以败事而已盖数十年来以凶狠犯上无所顾忌者为敢为以刻薄贪躁夸诞不逊者为智谞以居家则持吏短长为奸利以致富为吏则御下如束湿任喜怒以骋私者为才豪以伺顔色于眉睫之间射权利于角逐之防者为机警若此类者虽小有才可以使于人而不可居师表一方之任可以治于人而不可以当承流宣化之地可使効一官营一事而不可使牧养小民又况过此任乎盖使之当一州一州不安当一路一路不安不惟不安又不服天下之人不安不服而求事功之立岂可得也不然极其凶躁之心射利之术则亦至于乱亡而巳矣天下赤子罹兵革离乱之余若又引此曹以临其上使依势倚法以肆其毒斯亦不仁之甚矣譬如以莛为柱以狼牧羊有倾压伤残而已此区区不恤纬之心所以强聒而深忧者也愿公无忽浅鄙之思苟以为是一为明主精言之亦天下之幸也
　　某尝窃谓承平久安之时革亊为难创业兴衰之时革事为易葢承平久安之时人皆乐因循积侥幸一旦革之必骇物情而敛众怨终亦掣肘而不得行故曰艰虞之时天下之人自非乐祸怙终好乱不逞无贤不肖必有忧时捄死之心庶几休息之望茍诚心庇民革去害则亦惟上之所为而已譬之居室无事之时虽有蠧壊思欲葺而新之则居安者重迁主财者惜费左支则右倾工坚则材窳葢不胜其难也不幸为水火之所垫焚盗贼之所戕毁势必一撤而更之凡前日商之所未定面势有所未安材植之有朽败者于斯时也革因去取必使至于无可恨者而后已抑时之不可失也事之所当革者姑以重爵禄省冗官裁侥幸言之祖宗之时建官不多而事无不举元丰官制既行文物大备而不尽除时中书舍人曾巩赵彦若而已林希以馆职为礼部郎中犹兼著作王古自提举官除司农丞其初遴选如此元祐加宻焉至绍圣间中书舍人给事亦多两贠尚书省六曹长贰不尽除卿少郎官阙多郎官宿直六曹通轮此可见也馆职亦不过数人杂学士待制有数未闻阙亊遗才也自崇宁初除官皆足于是所选不精所选不精则官职稍轻而下不厌服矣又从官之中每有迁移贬责多不补以旧人俾之出入更用但欲成就门下之人且示权势之盛不复为官择人为朝廷惜名器也一嵗必增従官十数由他岐以取待制学士者又不论也今亦可以循祖宗之旧使爵禄稍重乎若省従官革侥幸又不可失之时也然何独此耳凡可以改为建立使足以去害而裕国家者此其时矣此太祖所以创业垂统规模宏逺者亦因草昧之时故得従其志耳今虽不同然兴衰拨乱之初也作室之喻愚闇窃以论近之
　　寄李丞相劄子
　　某罪废之余驽懦狂瞽近者不胜惓惓畎亩之诚敢以蠡管之见仰裨听采之万一伏防荅以教字下情感戢不知所云藿食余生隠忧多虑忘其浅鄙继欲有陈頋自屛丘园誓无闻达之念不敢上书阙下懐不能已用渎钧听庶几少助啓沃之际余议所及僭冒皇恐谨条具如左
　　一窃闻车驾尚且驻跸梁宋此得计也不惟变故之后以系西北之心兼奏报往来指踪制画不至辽逺或失事机昔者黄帝居无常处以兵车为卫今虽与古不同然亦经纶草昧圣人焦劳勤俭不遑宁处之时也若驻跸梁宋以据天下之冲缮治建康以为时巡之所备御有素顺动以时亦一时之策也然行在百司与供奉等物要当简易稍略繁文多备车乘以当营卫其余冗从或俾舟行权时之宜窃以为便
　　一窃有愚虑妄意万一自来敌人入冦率是因我之粮两年以来皆自河北河东而来刼掠残破谅已无余千里萧条必无供亿兼彼既圗割据则于此两路理必少寛窃虑今秋万一南牧却恐或自山东以趋内地不惟前此未到城邑聚落可以剽攘兼亦冲我衿喉出于不意某虽不晓山东道路但去冬传闻敌人辎重有自单州去者又闻向日山东羣盗有海州招安者若金人以一军自单州出来直南京一军自海州出来或自徐趋泗截断淮楚则为患益深更乞朝廷先事防虑控扼之地宻为经画
　　一窃闻泗州建府实为控扼之地然泗州城在淮北切恐淮之南岸不可无城以置仓库务军营官府所有北城谅须亦有措置况今已是深夏不日秋凉愿惜分隂如救焚溺
　　一伏以新天子聪明圣武出于天縦然古所谓念终始典于学与夫监于先王成宪者固不可略也髙宗所以为商中兴王者用是道也使大学之道成于胷中则其于听言应物出入起居发号施令岂不恢恢然有余地而唯理之従哉此古之贤佐所以未尝不以学为言者也愿选端亮敦厚通知古今大体之人专以侍讲读为职使之日侍天子左右以备顾问不必俟开经筵也要令出入禁闼常在上前如汉侍中尚书郎之比清闲之宴为圣主陈说治道与古之正心诚意修身爱物任贤御事之宜古今成败之事亦所以资缉熙光明之万一非小补也况上方焦劳念国步之艰难懐二圣之北狩天下之大不足解忧谅无燕豫便嬖之娱矣傥使儒生日奉简编于前讲论古今不惟仰裨海岳亦足少寛圣懐以度永日岂不贤于余事哉若夫使沾沾自喜截截谝言倾险浅躁利口嗜进之人为之又不若无之为愈也此葢当今急务之一
　　一古者虽在艰难草创之时纪纲亦不可不振献替尤不可不闻葢一事失宜不比平时立能致患肃宗方在凤翔李勉为御史大夫老将乘马阙门弹劾不置徳宗虽在奉天欲以试衔官与人陆贽论列再三今者行在台谏之官谅须得人端厚诚实维持至公通达国体足以开广聪明献替可否则朝廷黜陟之间政事弛张之际莫不适于事理当于人心矣夫日亲讲读以资圣学妙选台谏以正朝廷此事之本源也岂有源清而流浊表正而景邪者乎则天下无不立之事矣狂瞽仰幸采择
　　一方今宰执侍従固是安危所繋休戚实同然诸路帅臣比之平时尤当慎选若诸路抚绥无事不惟屏卫王家抑亦兵食所出兼不贻朝廷之忧得以一旦并力备御燮和如其不然小有蠢动兵旅既难抽发馈饷或致阙供扰溃之虞不可胜计且以迩日浙西利害观之可见二浙自经方贼陆梁人往往喜乱倪贼比作一路振骇赖安抚司绥御措画有方卒以无事葢贼徒初欲出而肆掠径钱塘则官兵巳集欲胁诱乡民以广徒众则保伍素严是以数月之间不离巢穴卒以穷廹乞就招安何方贼于成平之时旬月之内能致数十万人掉臂横行围陷州府而倪贼当艰危之际以勤王之余半年之久不能近一严州者此帅臣得人与否之异也然则诸路帅臣不当轻付葢利害如此惟朝廷加意僭越死罪











　　北山集巻三十六
　　钦定四库全书
　　北山集巻三十七　　　　　宋　程俱　撰状劄三
　　十月五日车驾经由上殿劄子
　　臣昨备贠礼部自三月初震骇忧愤即以病告连乞外任又乞宫庙乃防除太常少卿臣以分义难安皇恐卧家三具状上省乞寝除命力伸前恳遂防除知秀州至四月十日被受勅差不敢复辞黾勉赴任到官以来竭尽疲驽幸无旷败近臣僚论臣优于学问而劣于权术长于抚绥而短于控御恐海道有不测之虞臣不能当闰八月十二日奉圣防程某与闲慢州军两易臣寻具状申尚书省乞早赐施行又准省劄备奉九月十二日圣防程某治郡人颇安之可依旧知秀州更不对移臣疏逺小官才力绵薄诚如论者所言圣朝仁厚爱惜士类不使坐疲輭不胜任之诛量能因任许易闲郡而又继防知察复赐奨誉令复故常非臣糜陨所能报塞然臣窃有诚悃非敢为身实系社稷朝廷安危利害不得不陈窃以浙西临江五州军自镇江至秀州五郡用人及戍兵皆当如一仍各向前捍御方能不使强冦渡江如四郡备御甚坚一郡稍弱使彼谍知虚实止従弱处渡江则四郡之功一时皆废二浙之祸何可胜言今镇江常州平江等郡皆择强能之守又戍以宿将重兵而秀州既无重兵捍御江海而臣绵薄军旅之事素未更尝又况如论者所言劣于权术而短于控御万一敌人谍知紧慢止循北岸抹过镇江常苏等界直犯秀州松江海岸若土军弓手用命奋击尚可支梧但彼既至下流即是置之死地葢向下则惮于洋海欲返则难溯逆流以彼悍强仍致死命如臣孤弱必误使令不过率众婴城万死无益伏望圣慈察臣危恳皆出悃诚特赐指挥检防闰八月十二日臣僚所论与所降圣旨两易闲慢州军指挥施行臣敢不量力所能安辑民伍仰报圣恩仍乞亟命大臣精择秀州守臣及分宿将重兵屯戍边岸庶几五州协力或保无他利害不轻非敢为臣私计臣不胜激切俟罪之至取进止
　　臣辄有管见上渎圣聪今者车驾虽暂驻吴越如临江诸将当时遣有名望才实清要之官往来军前问劳督趋责以守御江津一则务令诸屯声援聨属二则行在近臣人使常到军前将士之心有所归系如唐武宗征泽潞时诸宿将在屯亦遣御史中丞李囘督战今虽事势不同彼时但问劳督责使之声援相接心有系属庶几稍有固志亦一助焉取进止
　　臣窃以古人临事圗功必皆先有定计今兹御捍江海戡定冦戎睿算庙谟谅有长计臣愚不揆冒献畎亩之忠以为目今事势当作两段商量一则御之江岸使之决不得渡当如何处置二则不幸彼既于一处渡江即当如何处置何处设伏何处把截何处堰闸当决何处道路当断何处备御令不能深入江南西浙决能为行在后拒此二段须先有定计譬如善奕之人先圗取胜不幸局势既败则于既败之中料理收拾不至狼狈其后段亟当议定愿先作蜡弹付之左右仆射及宣抚近臣万一不幸彼于荆楚以至秀州忽于一处渡江逺郡未及知觉即各用蜡弹行与诸将诸州按以施行尚能捄急不至失措臣愿陛下试采愚言付之庙论或有可取早赐施行天下幸甚取进止
　　乞免秀州和买绢奏状
