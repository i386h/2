<!-- { "loadSidebar": true } -->
国初平定部落数万里，如堕云雾，而《经世大典》，于西北藩封之疆域禄籍兵马，皆仅虚列篇名，以金匮石室进呈乙览之书，而视同阴谋，深闭固拒若是，又何怪文献无征之后人哉？是以疆域虽广，与无疆同，武功虽雄，与无武同。加以明人旧史，不谙翻译，遂至一人重出数传，而元勋反无姓名。顺帝末年事，全钞吏牍，如涂涂附，为从来未有之秽史。 
近人如邵远平之《元史类编》，徒袭郑樵《通志》之重台，分天王宰辅侍从庶官忠节文翰杂行等类，甚以廓扩之忠勋，列入杂行，又有纪传，无表志，因摭志入传，又多采制册入纪，多采书序入儒林，又多采元典章吏牒之书以充卷帙，皆不登大雅。甚至本纪直以世祖为始，而太祖、太宗、宪宗三朝，平漠北，平西域，平金平蜀之功，不载一字。更旧史之不如。至近臣钱大昕重修之本，亦仅成氏族志经籍志，余并无稿。 
   臣源于修《海国图志》之余，得英夷所述五印度俄罗斯元裔之始末，枨触旧史，复废日力于斯。旁搜四库中元代文集数百种，及《元秘史》，芟其芜，整其乱，补其漏，正其诬，辟其幽，文其野，讨论参酌，数年于斯，始有脱稿。乌乎，前事者后事之师。元起塞外，有中原，远非辽金之比。其始终得失，固百代之殷鉴也哉！ 

002-010筹海篇上·魏源 

   自夷变以来，帷幄所擘画，疆场所经营，非战即款，非款即战，未有专主守者，未有善言守者。不能守，何以战？不能守，何以款？以守为战，而后外夷服我调度。是谓以夷攻夷。以守为款，而后外夷范我驰驱，是谓以夷款夷。自守之策二。一曰守外洋，不如守海口；守海口，不如守内河。二曰调客兵不如练土兵；调水师不如练水勇。攻夷之策二。曰调夷之仇国以攻夷，师夷之长技以制夷。款夷之策二。曰听互市各国以款夷，持鸦片初约以通市。今请先言守。 
   今议防堵者，莫不曰御诸内河，不若御诸海口；御诸海口，不若御诸外洋。不知此适得其反也。制敌者必使敌失其所长。夷艘所长者，外洋乎？内河乎？吾之所御贼者，不过二端。一曰炮击，一曰火攻。 
夷之兵船大者长十丈，阔数丈，联以坚木，浇以厚铅，旁列大炮二层。我炮若仅中其舷旁，则船在大洋，乘水力活，不过退却摇荡，不破不沉。必中其桅与头鼻，方不能行驶。即有火轮舟牵往别港，连夜修治。惟中其火药舱，始轰发翻沉。绝无泅底凿沉之说。其难一。 
若以火舟出洋焚之，则底质坚厚，焚不能燃，必以火箭喷筒，焚其帆索，油薪火药，轰其柁尾头鼻。而夷船桅斗上，常有夷兵镜远瞭望。我火舟未至，早已弃碇驶避。其难二。 
夷船三五为帮，分泊深洋，四面棋布，并非连樯排列。我火船攻其一船，则各船之炮皆可环击，并分遣杉船小舟救援。纵使晦夜乘潮，能突伤其一二艘，终不能使之大创。而我海岸绵长，处处防其闯突。贼逸我劳，贼合我分。其难三。 
海战在乘上风。如使风潮皆顺，则即雇闽广之大梭船，大米艇，外裹糖包，亦可得胜。郑成功之破荷兰，明汪鋐之破佛郎机，皆偶乘风潮，出其不意。若久与交战，则海洋极寥阔，夷船善驾驶，往往转下风为上风。我舟即不能敌。即水勇水雷，亦止能泅攻内河淡水，不能泅伏咸洋。其难四。 
   观于安南两次创夷，片帆不返，皆诱其深入内河，而后大创之。则知欲奏奇功，断无舍内河而御大洋之理。贼入内河，则止能鱼贯，不能棋错四布。我止御上游一面，先择浅狭要隘，沉舟絙筏，以遏其前，沙垣大炮，以守其侧。再备下游桩筏，以断其后，而后乘风潮，选水勇，或驾火舟，首尾而攻之。或仿粤中所造西洋水雷，黑夜泅送船底，出其不意，一举而轰裂之。夷船尚能如大洋之随意驶避，互相救应乎？倘夷分兵登陆，绕我后路，则预掘暗沟以截其前，层伏地雷，以夺其魄。夷船尚能纵横进退自如乎？两岸兵炮，水陆夹攻，夷炮不能透垣，我炮可以及船。风涛四起，草木皆兵。夷船自救不暇，尚能回炮攻我乎？ 
即使向下游沉筏之地，豕突冲窜，而稽留片时之间，我火箭喷筒，已烬其帆，火罐火斗，已伤其人。水勇已登其舱，岸上步兵，又扛炮以攻其后。乘上风，纵毒烟，播沙灰，以眯其目。有不聚而歼旃者乎？是口门以内守急而战缓，守正而战奇，口门以外，则战守俱难为力。一要既操，四难俱释矣。 
   或曰：门户失守，则民心惊惶，纵贼入庭，则必干罪戾。倘贼方入口，即分夷兵登岸，夹攻我后，或进攻我城，则如之何？曰：所谓诱贼入内河者，谓兵炮地雷，水陆埋伏，如设阱以待虎，设罾以待鱼，必能制其死命，而后纵其入险，非开门延盗之谓也。奏明兵机，以纵为擒，何失守之有？贼虽入口，尚未至我所扼守之地，何惊惶之有。 
然海口全无一兵，尚恐贼疑，未敢长驱深入。必兼以废炮羸师，佯与相持，而后弃走，引入死地。即如粤之三元里，非内地乎？若非夷兵登岸肆扰，安能成围酋截敌之举。松江府城非内河乎？尤提军于上海失守之后，整兵二千，以待夷船驶入，放炮相持，二日而退。使先备火攻，塞去路，安在不可奏安南殄灭之功？ 
   传曰：不备不虞，不可以师。《易》曰：王公设险以守其国。夫险者，非徒据口拒守，敌不能入之谓。谓其口内四路，可以设伏，口门要害，可截其走。寇能入而不能出也。自用兵以来，寇入粤东珠江者一，入宁波甬江者一，入黄浦松江者一。皆惟全力拒口外，而堂奥门庭，荡然无备。及门庭一失，而腹地皆溃。使舍守口外之力，以守内河，守口外兵六七千者，守口内。兵不过三千，得以其余为犄角奇伏之用。猾贼知兵，必不肯入。如果深入送死，一处受创，处处戒心，断不敢东闯西突，而长江高枕矣。何至鲸驶石头之矶，霆震金焦之下哉！故曰：守远不若守近，守多不若守约，守正不若守奇，守阔不若守狭，守深不若守浅。 

002-011筹海篇下·魏源 

   或曰：专守内河，诚可制夷艘之横突，而不能制夷炮之猛烈。则我兵犹慑虚声，夺锐气，其若之何？曰：大炮者，水战之用，非陆战之用也。即水战亦我师击沉敌舟之用，非敌舟击伤我兵之用也。且沉舟亦攻海面远舟之用，非内河近岸近舟之用也。西北平原大碛，陆战用炮，必先立战车，以制敌骑，然后驾炮于车以破敌阵。东南江滨海澨，夷若以轮船推炮上岸，则有滩涂沮洳之险，有塘陡岸陡之险，有港汊横纵之险，大船不能近岸，小船不能载大炮。 
故自用兵以来，夷兵之伤我者，皆以鸟枪火箭，从无携炮岸战之事。惟我兵之扛炮扛铳，则跋涉奔驰，所至可用，且较彼鸟枪火箭，更远更烈。其可无惧者一。 
若夷从船上开炮，则无论数千斤之炮，数十斤之弹，遇沙即止。而我兵得于沙垣中炮击其舟。故厦门、定海、宝山屡为我炮击破夷船，而厦门、定海之土城，宝山之土塘，皆未尝为炮破。即镇海镇江之城墙，亦未尝为炮破。松江夷船开炮两日，我兵列阵城外，伏而避之，炮过后起，毕竟未伤一人。其破城者，皆小舟渡贼登岸，攻我背后。我兵望风辄溃。及夷至，则城中已无一人，何尝与炮事哉！但使近塘近城之地，兼伏地雷，则我炮可伤夷，夷炮不能伤我，其可无惧者二。 
夷船在大洋去岸数里，枪箭所不能及。故非数千斤大炮不能遥击。闯入内河，则舟岸相去不过半里数丈，而我之扛炮必可及半里，火箭喷筒可及十数丈。但沿岸先筑土垣，则我之火箭可及夷，夷炮不能及我，其可无惧者三。 
或谓内河上游要隘，我可预沉舟筏筑炮城备兵勇，其下游纵敌入隘之处，预设之，则敌疑不前，不备之，则仓卒无及。不知惟大炮笨重难运，至桩木筏材，可伏近村，囊沙涂泥，散乱堆野。敌一望无可疑。俟敌舟已过之后，分遣兵勇，一面运筏下桩，一面垒沙成垣，顷刻可就。而我扛炮之兵，亦顷刻可集。不持大炮而用扛炮，出奇设伏，其利无穷。可无惧者四。 
   然有一宜防者，则曰飞炮。非谓悬桅上之号炮。而谓仰空堕弹之炸炮也。我之炮台虽坚，而彼以飞炮注攻，炸裂四出，迸射数丈，我将士往往扰乱。虽攻粤城时所放飞炮火箭，非堕空地，则飘池塘，以隔城而不能有准，而厦门则以飞炮而众溃，宝山则又以飞炮而众溃。 
惟时内河水势深浅，不能一律。即使夷船冒险驶入，必须时时测量，以防浅搁。断不能数十艘一齐拥进。其飞炮能及垣内者，不过逼近塘岸之数艘。急用大炮扛炮注攻其火药之舱，拉篷索扶头鼻之人，是为急策。更有预备之策，先于土垣内横挖浅田，铺砖贮水。我兵可以往来，飞炮火箭，堕水即熄。或为斜坡，前高后低，使飞炮转落深坑。此须预先历试，不可临时侥幸。 
   由此观之，夷之长技曰飞炮，我之长技曰扛炮。扛炮又不如扛铳。若能讲求益精，于轻炮中藏用炸弹，则且兼有飞炮之长。诚能出奇设伏，则多造大炮，不如多造扛炮。轻炮铸制易，演练易，运负易，挟攻追剿易，横放直透，可伤数十人，可及百余丈，视笨重不灵之大炮，得力十倍。乃张夷者竞曰：夷炮之利，御夷者亦曰：铸大炮之利。曾不问所施何地。 
试问用兵以来，定海总兵以扛炮连战数日，歼夷千计，而大炮则击破一舟之外，无他效也。大宝山以扛铳三十，击死夷兵四百，而招宝山所列大炮，不曾一用。至去冬以来，浙江铸炮益工益巧，光华灵动不下西洋，而效安在也？其后沙角大角之战，陈连升以地雷扛铳击死夷兵三四百，而鹿门左右，皆购列西洋夷炮二百余，未闻足以拒敌，而适以资敌也。不讲求用炮之人，施炮之地，与攻炮守炮之别，陆炮水炮之宜，纷纷惟以畏炮为词，铸炮为事，不过只藉兵而资寇。 
故曰：城非不高也，池非不深也，兵甲非不坚利也，委而去之，是器利不如人和也。 

003-012防海事宜序·徐金镜 

   道光壬辰仲冬，红毛英夷船一驶入乍浦，登岸者十余人，求就地贸易。时海口戒严，署统军伊公，授兵登陴，禁之不得入城内。逾数日始去。先君子方抱病讲舍，谓夷情贪狡，虑萌窥伺之谋，宜预为筹备。因命金镜取焦里堂先生所撰《神风荡寇》二记，及壮烈伯李忠毅公行状，附以林敬亭、吴碧崖两提军，《舟师绳墨》、《水师要略》各种，合为一编，以便循览。 
