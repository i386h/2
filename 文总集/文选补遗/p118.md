<!-- { "loadSidebar": true } -->
　　朝陇首览西垠【陇坻之首也垠厓也】靁电尞获白麟【尞古燎字尞祭五畤皆有报应声若雷光若电也】爰五止显黄德【爰曰也发语辞止足也时白麟足有五蹄】图匈虐熏鬻殛【熏鬻匈奴本号殛穷也又诛也】辟流离抑不详【流离不得其所者为开道路使之安集违道不详善者抑黜之以申惩劝也】宾百僚山河飨【百僚百神之官飨叶音乡】掩回辕鬗长驰【鬗音樠又母元反鬗鬗长貌】腾雨师洒路陂【洒洒也路陂路傍言使雨师洒道也】流星陨感惟风籋归云抚怀心【籋音蹑怀心怀柔之心也】
　　象载瑜【十八】
　　象载瑜白集西【叶音先象载象舆也山出象舆瑞应车也瑜美貌也】食甘露饮荣泉【刘攽曰此诗四句先叙所见祥瑞之物也象载瑜黒车也白集西阙之麟也甘露荣泉天之所降地之所出也】赤鴈集六纷员【言六者所获赤鴈之数也纷员多貌也】殊翁杂五采文【翁鴈颈也言其文采殊异也】神所见施祉福登蓬莱结无极【见显示也蓬莱神山在海中结成也】
　　赤蛟【十九】
　　赤蛟绥黄华盖【绥绥赤蛟貌黄华盖言其上有黄气状若盖也】露夜零昼晻濭【晻乌感反濭音蔼晻濭云气之貌】百君礼六龙位【百君亦谓百神】勺椒浆灵已醉【勺读曰酌】灵既享锡吉祥芒芒极降嘉觞【芒芒广大貌】灵殷殷烂扬光【殷殷音隐盛也烂光貌】延寿命永未央杳塞六合泽汪濊辑万国【濊于废反又乌外反汪濊言饶多也】灵禗禗象舆轙【禗音近枲不安欲去也轙音螘仆人严驾待发之意】票然逝旗委蛇【票匹适反票然轻举意蛇音移逶蛇旗貌】礼乐成灵将归托徳长无衰【言托恃天徳冀获长生无衰竭也】
　　雩祭歌【建武二年明堂辞】
　　谢朓
　　清明畅礼乐新候龙景选贞辰
　　阳律元隂晷伏耕下土荐穜稑
　　宸仪警王度宣瞻云汉望旻天
　　张盛乐奏云儛集五精延帝祖
　　有讽荣有秩秬鬯芬圭瓒苾
　　灵之来帝阍开车煜燿吹徘徊
　　停龙轙徧观此冻雨飞祥云靡
　　坛可临奠可歆对甿祉鉴皇心
　　右迎神歌八章章四句
　　濬哲维祖长发其武帝出自震重光御防七德攸宣九畴咸叙静难荆衡凝威蠡浦
　　昧旦丕承夕惕刑政化一车书德馨粢盛昭星夜景非云晓庆衢室成隂璧水如镜
　　礼充玉帛乐被匏弦于铄在咏陟配于天自宫徂兆靡爱牲牷我将我享永祚丰年
　　右世祖武皇帝歌三章章八句
　　营翼日鸟殷宵凝冰泮蛰昭
　　景阳阳风习习女夷歌东皇集
　　奠春酒秉青珪命田祖渥羣黎
　　右青帝歌三章章四句
　　惟此夏德德恢台两龙在御炎精来
　　火景方中南譌秩靡草云黄含桃实
　　族云蓊郁温风煽兴雨祁祁黍苗徧
　　右赤帝歌三章章二句
　　禀火自髙明毓金挺刚克凉燠资成化羣方载厚德阳季勾萌达炎徂溽暑融商暮百工止嵗极淩隂冲泉流疏已清原隰逺而【一作甸已】平咸言祚惟亿敦民保高京
　　右黄帝歌三章章四句
　　帝说于兊执矩固司藏百川收潦精景应金方
　　嘉树离披榆闗命宾鸟夜月如霜金风方嫋嫋
　　商隂肃杀万寳咸亦遒劳哉望嵗场功冀可收
　　右白帝歌三章章二句
　　白日短夜深招揺转移太隂霜钟鸣陵起星回天月穷纪
　　听严风来不息望云黝无色曽冰冽积羽幽飞雪至天山侧
　　闗梁闭方不巡合国吹飨蜡宾统微阳究终始百礼洽万祚臻
　　右黒帝歌三章章四句
　　敬如在礼将周神之驾不少留
　　跃龙镳转金盖纷上驰云之外
　　警七曜诏八神排阊阖渡天津
　　有渰兴肤寸积雨又终夕
　　俾栖粮惟万箱皇情畅景命昌
　　右送神歌五章章四句
　　化荡荡【正旦乐歌】
　　傅
　　化荡荡清风曳总英雄御骏杰开宇宙扫四裔光缉熈美圣哲超百代扬休烈流景祚显万世
　　夕牲曲
　　傅
　　天命有晋穆穆明明我其夙夜祗事上灵常于时假迄用有成于荐牡进夕其牲崇德作乐神祗景听
　　明堂祠黄帝乐歌
　　谢庄
　　履良宅中防司绳御四方裁化徧寒燠布政周炎凉景丽条可结霜明冰可折凯风扇朱辰白云流素节分至乘经晷啓闭乘恒度帝运缉万有皇灵澄百步
　　明堂祠白帝乐歌【九言】
　　谢庄
　　百川如镜天地爽且明云冲气举德盛在素精木叶初下洞庭始扬波夜光彻地翻霜照河庶类收功嵗功行欲宁浃地奉渥罄宇承秋灵
　　禋雅
　　沈约
　　崇宫昭焕太一微降临下土尊髙上天载陈珪璧式备牲牷云孤清引栒虡髙悬俯昭象物仰致高禋肃彼灵祉咸达皇防盛乐斯举协征调宫灵响庆洽祉积化融八变有序三献已终坎牲瘗玉酬德报功振垂成吕投壤生风道无虚致事由感通于皇圣列比祚华嵩乐歌下【愚曰乐歌有上下编者上则用之幽而为神所以动天地感鬼神后世失之防慢下则用之明而为人所以厚人伦美教化后世失之狎邪愚已防言之上矣今此下乐府即后来清平调之类后讹称乐府按乐府云者即周礼太府玉府外府之府起自汉武所制以为萃辑乐歌之地非直指府为歌曲也昔刘次庄郭茂倩所编可取甚富但去古既逺语音亦别其中有未易解者姑并存之以见备体】
　　上之回【此下至陇西行失其姓氏或云非两汉人不能道】
　　上之回所中益夏将至行将北以承甘泉宫寒暑得【阙】闗望渚国月支臣匈奴服令从百官疾驱驰千秋万
　　嵗乐无极
　　江南
　　江南可采莲莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北
　　淮南王篇
　　淮南王自言尊百尺髙楼与天连后园凿井银作牀金缾素绠汲寒浆饮少年少年窈窕何能贤扬声悲歌音絶天我欲渡河河无梁愿作双黄鹄还故乡还故乡入故里徘徊故乡苦身不已繁舞竒歌无不泰徘徊桑梓游天外
　　越謡歌
　　君乘车我戴笠他日相逢下车揖君担簦我跨马他日相逢为君下
　　枯鱼过河泣
　　枯鱼过河泣何时悔复及作书与鲂鱮相教慎出入
　　箜篌引【又名公无渡河或谓霍里子高妻丽玉所作】
　　公无渡河公竟渡河坠河而死当奈公何
　　战城南【愚曰为此诗者将以激人之忠悦以犯难也李白遂引以为兵凶器非本意也】
　　战城南死郭北野死不葬乌不食我谓乌且为客豪野死谅不葬腐肉安能去子逃水深激激蒲苇枭骑战鬬死驽马徘徊鸣梁筑室何以南梁何以北禾黍而获君何食愿为忠臣安可得思子良臣良臣诚可思朝行出攻暮夜不归
　　君马黄【李白拟之遂有君马黄我马白马色虽不同人心本无隔】
　　君马黄臣马苍二马同逐臣马良易之有丑蔡有赭美人归以南驾车驰马美人伤我心佳人归以北驾车驰马佳人安终极
　　西门行
　　出西门步念之今日不作乐当待何时逮为乐为乐当及时何能愁沸郁当复待来兹酿美酒炙肥牛请呼心所欢可用解忧愁人生不满百常怀千嵗忧昼短苦夜长何不秉烛游行去去如云除弊裘羸为自储
　　东门行【言士有贫不安其居者妻子牵衣留之以安分也】
　　出东门不顾归来入门怅欲悲盎无斗储还视桁上无悬衣【一解】拔出门去儿女牵衣啼他家愿富贵贱妾与君共餔麋【二解】共餔麋上用沧浪天故下为黄口小儿今时清防难犯教言君复自爱莫为非【三解】今时清防难犯教言君复自爱莫为非行吾去为迟平慎行望君归【四解】
　　鸡鸣
　　鸡鸣髙树颠狗吠深宫中荡子何所之天下方太平刑法非所贷柔叶正乱名黄金为君门璧玉为轩阑堂上有双尊酒作使邯郸倡刘王碧青甓后出郭门王舍后有方池池中双鸳鸯鸳鸯七十二罗列自成行鸣声何啾啾闻我殿东厢兄弟四五人皆为侍中郎五日一时来观者满路傍黄金络马头颎颎何煌煌桃生露井上李树生桃傍虫来囓桃根李树代桃僵树木身相代兄弟还相忘
　　乌生【言乌本生山岩间而来为秦氏弹丸所杀盖为隠者戒尔】
　　乌生八九子端坐秦氏桂树间唶我秦氏家有游遨荡子工用睢阳彊苏合弹左手持彊弹两丸出入乌东西唶我一丸即发中乌身乌死魂魄飞扬上天阿母生乌子时乃在南山岩石间唶我人民安知乌子处蹊径窈窕安从通白鹿乃在上林西苑中射工尚复得白鹿脯唶我黄鹄摩天极髙飞后宫尚复得烹煮之鲤鱼乃在洛水深渊中钓钩尚得鲤鱼口唶我人民生各各有寿命死生何须复道前后
　　飞鹄行
　　飞来双白鹄乃从西北来十十将五五罗列行不齐忽然卒疲病不能飞相随五里一反顾六里一徘徊吾欲衔汝去口噤不能开吾欲负汝去羽毛日摧頽乐哉新相知忧来生别离踟蹰顾羣侣泪落纵横垂今日乐相乐延年万嵗期
　　陇西行
　　天上何所有歴歴种白榆桂枝夹道生青龙对道隅鳯凰鸣啾啾一母将九雏顾视世间人为乐甚独殊好妇出迎客顔色正敷愉伸腰再拜跪问客平安不请客北堂上坐客毡氍毹清白各异樽酒上正华疏酌酒持与客客言主人持却略再拜跪然后持一杯谈笑未及竟左顾敕中厨促令办粗饭慎莫使稽留废礼送客出盈盈府中趋送客亦不逺足不过户枢取妇得如此齐姜有不如健妇持门户胜一大丈夫
　　絶命辞【晦庵朱氏曰躬以利口作奸死不偿责而此词乃以发忠忘身号于上帝甚矣其欺天也特以其词髙古似贾谊故録之而备其本末如此又以见文人无行之不足贵云】息夫躬
　　灵泱郁将安归兮鹰隼横厉鸾徘徊兮【泱乌浪反郁盛貌厉疾飞也鸾神鸟也徘徊不得其所也】矰若浮猋动则机兮丛棘栈栈曷可栖兮【猋必遥反栈仕巾反矰弋射矢也猋疾风也机谓触其机牙也栈众盛貌】发忠亡身自绕罔兮寃颈折翼庸得往兮【罔与网同寃屈也庸犹何也此上皆以鸾自喻】涕泣流兮兰心结愲兮伤肝【音桓愲音骨雀兰涕下防干也结愲乱也】虹蜺曜兮日微孽杳兮未开【开叶音岿孽虹蜺覆日之气也】痛入天兮呜嘑寃际絶兮谁语【嘑火故反】仰天光兮自列招上帝兮我察秋风为我唫浮云为我隂嗟若是兮欲何留抚神龙兮防其须【留叶音闾或如字而须叶音秋】游旷回兮反亡期雄失据兮世我思
　　胡笳十八拍【晦庵朱氏曰胡笳者蔡琰之所作也东汉文士有意于骚者多矣不録而独取此者以为虽不规规于楚语而其哀怨发中不能自已之言要为贤于无病而呻吟者也范史乃弃不録而独载其悲愤二诗二诗词意浅促非此词比眉山苏公已辩其妄矣蔚宗文下固有不察归来子祖屈而宗苏亦未闻此何邪琰失身胡虏不能死义固无可言然犹能知其可耻则与扬雄反骚之意又有间矣今録此词非恕琰也亦以甚雄之恶云尔】蔡琰
　　我生之初尚无为我生之后汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟尘蔽野兮胡虏盛志意乖兮义节亏对殊俗兮非我宜遭恶辱兮当告谁笳一防兮琴一拍心愤怨兮无人知
