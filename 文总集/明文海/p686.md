<!-- { "loadSidebar": true } -->
　　马又如讳某慕司马相如之风流因字又如家金昌固娄东产两浙三吴间有星术游大人号小乔者其祖也父某承大中丞邮命疲于车尘马足死于燕大中丞怜之举又如代庖于是吴楚燕赵之间又有又如迹飞骑云奔饱五方之霜露晏然自得不辱命以承先志窄衣小袖长刀大弓豪于五陵少年客访二施君于鸡鸣山寺二君津津谈马乂如又如名始布擅长鹍弦娄东弦索一道为海内絶唱本领娄东不得不佳客因慕之及遇诸山寺见其目光洞瞩当是晓人遂捉酒促歌以慰所闻雨夜寒烛之际凄音悲调不堪多听迟之白月吐山碧光流树班荆席地清奏动人与雨夜若出二手矣方其弦手未附飞音流响之趣防之入意之先于是一奏情深宛然神遇或细如发或溜如溪或如寉之唳松而涛急或如莺之啭花而雨纷丝肉不辨宫商各安所谓丝不如竹竹不如肉到此无非自然矣寒树为之支影孤鸿为之鼓寒即宋广平铁心且为之消铄况有心之羇旅乎而不为之激而欲吐乎拈题赋赠倏忽成卷时六院争髙于声歌有沙姬者怜其声偶以茗饷又如若不胜情西吴朱生有轻分小凤团人易别月空圆之句讽之义如且以卑技无品每一曲罢必借文词掩之若丝可断竹可破及兴发而好弄如常矣
　　仙郎曰技到妙处皆足不朽何必骚词倘李杜元白有可挟以自尊宁沾沾于韵字为独恐争长者才一拊弦手口自相胡越令人击玉磬以清耳则不若扯几句歪诗或可冒山人之名而掩技士之欵也至于青楼之目挑手语自是常局相如之于文君多少作用岂专在琴中一曲乎茗椀可欣则渴消亦易易事茂陵之病何取金茎露乎又如当自广矣予愿又如明月山头一唱三叹和子晋之笙骄孙登之啸以寄其咸池洞庭之思无以三寸管揣元摩白以自愚也
　　宋刘太常【郭万桯】
　　刘太常者名诜字应伯福清县北里人也其先黄迹里洋人宋初天锡大中祥符进士终大理丞知窦州再从之侄处约皇祐进士终殿中丞诜其伯子也熙宁九年进士厯莆田主簿知庐江县崇宁元年置讲议局以大乐之制不协博求知音之士诜通音律为讲议检讨官三年罢讲议司进军器大理丞四年新乐成赐名大晟专置大晟府有典乐官诜尝上歴代雅乐因革及宋制作之音故委以典乐事又言周官大司乐禁淫声慢声葢孔子所谓放郑声者今燕乐之音失于高急曲调之词至于鄙俚恐不足以召和气宋火徳也于音尚征制不可阙臣按古制旋十二宫以七声得正征一调惟陛下裁取帝曰卿言是也五声阙一不可征招角招为君臣相悦之乐此朕所欲闻而无言者卿宜为朕典司之大观颁大晟乐于天下及脩乐书政和班新燕乐新征角二调已经按试者令大晟府刋行诜之所制也他日禁中出古钟二诏执政召诜按于都堂诜曰此与今太簇大吕声协命取大晟钟叩之果应又曰钟声之无余音不如石声诗曰依我磬声言其清而定也复取以合之益谐其时主讲议司者蔡京领大晟府者京子攸也而主乐者方士魏汉津诜独正乐于其间为难歴宗正鸿胪终太中大夫太常寺少卿时置礼制局故所着有续因軰礼其时元祐间海口郑叔豹上宗祀明堂制及配享冕服之仪与兵器图兄叔熊亦好谈兵王安石有诗送之归闽而言其低佪于诗书云其先皇祐进士林开为秘书给事所传者五命秘诀一卷崇宁而后林抟者字图南古屯人也乡人目为九峰公或云举八行入太学政和五年特科授楚州参军不赴退隐于灵石之九叠峰好声诗鼓琴有诗一卷琴谱三卷常学琴于皇甫道士道士却之归至余杭闻道士死涕泣呕血不食曰呜呼此音絶矣不逺千里返吊未入门而恸时道士无恙感其意因授之其性豪逸有以琴谒即携出戸遇可意者即为一鼓帝三召入内为鼓悲风一曲帝恶其名而罢后改为碎玉葢帝性机巧多技艺修礼乐为弥文穷极淫乐佳兵喜祸天变民怨故鼓悲风其意深逺矣未几北辕而为南渡绍兴末林昌言字俞仲渔溪人也令惠安用日者张仁作漏室以天地相去凡八万一千三百九十四里周天凡五十一万三千六百八十七里日月循环防寞难测皆不逃乎涓滴为筹三十有八以騐晦朔望迟疾出没无差毫厘亦博物君子也有张宏图字巨济场前人也精于星厯常谓宋礼多舛着大礼説及万言书大槩言天皇神位不当在五帝下火徳当尊之祀大火当尊之星五官之神居坛上为非葢绍兴荧惑数凌犯而多灾二年虽诏祀大火而其义未明也故诣阙上之焉自十九年金犯土宿占太子不安于是秦桧有动摇之谋二十八年闰六月丁已火犯木占册太子有大赦明年始正太子名三十二年正月戊寅星行入太微垣占轨道吉天下喜有赦五月乙未木顺行入太微垣占同旣望月重五轮六月太子受禅宏图上书之次年复上书论太子星及皇嗣葢其末年也乾道五年县之林栗为太常少卿乞祀大火详在其传中县称二太常为诜与栗也葢宋主火徳诜以乐请栗以祀请故宏图亦言之矣庆元六年四月癸已火土合于室及火犯土占为忧大人恶之女子当之于是慈懿皇后李氏光宗皇帝继崩嘉泰间宏图复上书以慈懿太后攅陵在湖曲脩吉寺而湖上张乐宴游岂履霜露之义帝感悟沉御鹢于水时宏图旣赐为保义郎又转一秩旌之自是西湖絶清跸之声矣帝信羣小启兵衅又兆北辕之基而幸以节俭不即败故宋人之诗曰龙舟大半没西湖此是先皇节俭图二十余年安静里棹歌一半在康衢宏图之名因以显矣有大全集其传无闻抟传渔溪市陈杰字希古市当置邮中多停骖问希古者乂有弥陀陈克勤善鼓瑟通韬钤遁甲诸书而尤长于诗词林文韬者字宗孟上井人文昭之弟也文昭能解经而文韬善星数尝论史记与汉书皆称太初元年丁丑岁而二説不同者史记颛帝厯汉书黄帝厯而有厯集其于抟宏图并时先后无攷诜之弟询为太学博士子彦适试别头第一广西经畧使知徐州彦适之侄孙潮判潮州沐为提榦潮之孙应东宾州教授皆进士北里后也而其族居海口钟门什洋大湖松林者进士六人特奏二人武举二人无有传其业者居永东里招抚使同子死难于宋亡元有应竹字友直居县西门庐母墓所居门楣及墓前石产芝焉武夷熊禾有诗纪其事葢居母丧尽礼有双芝生墓侧则自诜先之矣郭万程曰夫言六艺礼乐大矣诜职太常固其任也嘉定间袁州教授孙礼舆作礼器图记林防制分献官及士服皆县人于司存而谓之知礼矣葢诜世忠孝故独着之焉
　　王晓山【何宗彦】
　　太史公曰圣王建国受命兴动事业何尝不宝卜筮以助善余读其言而心韪之葢天下事有开必有先有株榦必有萌蘖圣人假卜筮以要洁于精神之微而逆睹其吉凶之兆如诗书所称引左丘明司马子长所纪载葢已彰明较着矣后世瞀儒失易之理而求之数昧蓍之用而索之影卦非无一二偶中而其言悠谬无所遵冯世人贸贸然不知所之往其日久矣余闻新安晓山王君善揲蓍往往奇中券之后日如目睹其子逵从余游因得其详而槖笔为之传焉君讳显祖祁门人唐兵部尚书金紫光禄大夫太献公之二十四世孙也父宣母汪氏生君于正徳壬申幼颖异受易湛淫颛笃久之得圣人作易之指谓蓍神物也其所生兽无虎狼草无毒螫故圣人重之何后世废而不占也遂揲蓍合繇辞以卜吉凶什不失一徽州故无白粮苏人飞与之令尹尤君不忍民之重困偘然欲力争迎君问卜君决其必济令气百倍正其籍倭由浙宼徽羽檄如雨邑民皆苍黄欲窜山谷自免矣令尹钱君同文问蓍于君君得占喜见眉宇曰寇苐至界中不扰境内也令与民故信君遂安堵如故竟如其言孙令尹光祖治邑时防岁六月大旱一邑皇皇禜门渍龙不应令计无复之就君卜得需君曰孟秋四日大雨届期风雷暴作四履霑洽大有年君所为卜葢有超于象外悟于系表者惜其繇词不传假令笔之侧理将与左传诸繇及汉大横之兆熠燿千古矣邑之人至今诧君之奇感君之徳相率建特祠春秋肹蠁于无穷岂非司马季主丘子明之流耶君清方不苟事母孝得其驩心待人有终始三令尹折节下之卒不干以私也遇恩例有司为树棹禊旌其门卒于万厯庚寅享年八十子逵精长桑之术有父风其孙曽未艾云赞曰王者代兴皆重卜筮以决于天命贤如宋忠贾谊犹然简贱之何也岂三令尹贤于二子耶葢功见言信着于丹青与邂逅立谭者自异耳嗟乎一布衣术数之防犹令人思之不已复戴髙履膴为人人造命则尸祝可胜道哉余于君重有感矣
　　汤琵琶【王猷定】
　　汤应曽邳州人善弹琵琶故人呼为汤琵琶云曽贫无妻门前有石楠树一株构茅屋奉母以居事母甚孝防好音律闻歌声輙哭已学歌歌罢乂哭其母问曰儿何悲曽曰儿无所悲也心自凄动耳世庙时李东垣善琵琶蒋山人独传其妙周藩有女乐咸习其技罔有善者曽徃学之不朞年而成闻于王王赐以碧镂牙篏琵琶令着宫锦衣殿上弹哀笳十八拍激楚动人王深赏岁给米百斛以养其母曽由是名著大梁间所至狭邪争慕其声咸狎昵之然曽颇自矜重不妄为人奏后征西王将军招之幕中随厯嘉峪张掖酒泉诸地每猎及阅士令弹塞上之曲戏下顔骨打者善战阵其临敌令曽为壮士声乃上马杀贼一日大雪至榆关马上闻觱篥忽思母痛哭遂别将军去是夜宿酒楼不寐弹琵琶作觱篥声闻者莫不陨泪及旦一隣妇诣楼上曰君岂有所感乎何声之悲也妾孀居十载依于母而母亡欲委身无可适者愿执箕箒为君妇曽曰若能为我事母乎妇许诺遂载之归襄王闻曽名使人聘之居楚者三年偶泛洞庭风涛大作舟人惶扰失措曽匡坐弹洞庭秋思稍定舟泊岸见一老猿须眉甚古自丛箐中跳入蓬窓哀号中夜天明忽抱琵琶跃水中不知所在曽自失故物輙惆怅不复弹已归省母母尚健索妇而妇已亡惟居旁坏土在焉母告以妇亡之夕有猿啼戸外启戸不见妇谓我曰吾迟郎不至而闻猿啼何也吾殆死但吾死魂魄不即逝者以久不闻郎琵琶声与郎一诀耳倘归为我一奏于石楠之下曽闻母言掩抑愁痛不自胜夕陈酒浆弹琵琶于其墓而祭之自是不复弹猖狂自放日荒酒色值寇乱负母鬻食兵间其生平所弹古调百十余曲大而风雨雷霆战鬭与夫愁人思妇百虫之号一草一木之吟靡不于其声中传之而尤得意于楚汉一曲当其两军决战时声动天地屋瓦若飞堕徐而察之有金声鼔声剑弩声人马辟易声俄而无声久之有怨而难明者为楚歌声凄而壮者为项王悲歌慷慨之声别姬声防大泽有追骑声至乌江有项王自刎声余骑蹂践争项王声使闻者始而奋旣而恐终而涕泪之无从也其感人如此曽年六十余流落淮浦有桃源人见而怜之载其母同至桃源后不知所终轸石王子曰戊子秋予乞食遇曽公路浦已不复见曽曩者衣宫锦之盛矣明年复访曽曽在土锉中作食奉匕筯于母人争贱之予肃然加敬焉曽仰天叹曰世鲜知音吾事老母百年后将投身黄河之岸矣予凄然许曽立传越五年乃克为之呜呼世之沦落不偶而叹息于知音之寡者独曽也乎哉











　　明文海巻四百十九
　　钦定四库全书
　　明文海巻四百二十　　　　余姚黄宗羲编传三十四
　　仙释
　　尹蓬头传【彭辂】
