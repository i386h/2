<!-- { "loadSidebar": true } -->
　　林子中【宋史林希字子中福州人第进士元祐初厯进中书舎人绍圣初章惇用事时方推明绍述希皆宻豫其议自司马光吕公着吕大防刘摰苏轼辙等数十人之制皆希为之词极丑诋读者无不愤叹迁吏部礼部尚书擢同知枢宻院徽宗立以其词命丑正之罪夺职知扬州徙舒州卒赠资政殿学士諡文节】与可亡【按文湖州墓志与可以元丰戊午移知湖州卒先生作诗在己未相距才一年耳】嵇绍孤【与可之子字逸民子由壻也】
　　与王郎昆仲及儿子迈绕城观荷花登岘山亭晩入飞英寺分韵得月明星稀四首
　　昨夜雨鸣渠晓来风袭月萧然欲秋意谿水清可啜环城三十里处处皆佳絶蒲【一作浦】莲浩如海时见舟一叶此间真避世青蒻低白髪相逢欲相问已逐惊鸥没岘山亭【韵语阳秋呉兴岘山去城三里有李适之漥尊亭劳钺湖州志晋太守殷康筑亭于显山上名曰显亭后避庙讳改焉凡守令之去而见思者勒石峙亭以比羊叔子之岘山云】飞英寺【劳钺湖州志飞英寺在府城北门内唐咸通中僧云皎自长安来得舍利建飞英石墖中和五年改上来寺景徳二年改今额后分为二东曰飞英教寺西曰飞英墖院】
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩渺乐此两无情归来两溪间云水夜自明
　　君子风【风俗通风或清明来久长不摇树木离地二三丈者此谓龙徳在于下风或清明不及二三尺者此君子风也】
　　苕水如汉水鳞鳞鸭头青吴兴胜襄阳万瓦浮青防我非羊叔子媿此岘山亭悲伤意则同岁月如流星从我两王子髙鸿插修翎湛辈何足道当以徳自铭
　　湛辈【邹湛字润甫洪客斋题跋云晋代名臣文集凡十四家有张敏者太原人其中一篇云头责子羽文凡九百余言邹湛姓名因羊叔子而传字曰润甫盖见于此○按元和郡县志云羊叔子镇襄阳与邹润甫同登岘山湛之字世亦有称之者矣】
　　吏民怜我嬾鬭讼日已稀能为无事饮可作不夜归复寻飞英游尽此一寸晖撞钟履声集顚倒云山【一作山云】衣我来无时节杖屦自推扉莫作使君看外似中已非撞钟【楞严经食办击鼔众集撞钟】
　　次韵章子厚飞英留题
　　欵段曾陪马少游而今人在凤麟洲黄公酒肆如重过杳杳白苹天尽头
　　慎按宋史章惇本传熙宁中出知湖州徙杭州入为翰林学士元丰三年拜参知政事先生来呉兴正子厚为翰林学士时也故云而今人在凤麟洲此诗施氏原本不载新刻编续补遗下巻今因题附録
　　城南县尉水亭得长字
　　两尉郁相望东西【一作南】百步塲挥【一作插】旗蒲柳市伐鼓水云乡已作观鱼槛仍开射鸭堂全家依画舫极目乱红妆防防波头细疎疎雨脚长我来闲濯足溪涨欲浮牀泽国山围里孤城水影旁欲知归路处苇外记风樯县尉【赵与时宾退録隋改县尉为县正又为书佐新唐书武徳元年仍改书佐曰县尉唐六典诸州上县尉各二人宋史职官志千戸以上县置令簿尉若不置簿则以尉兼之五代多用军校大为民患太祖以初赐第人充掌阅借弓手戢奸禁暴】水亭【吴兴掌故集载顔鲁公记畧云湖州乌程县南水亭即柳恽之西亭也缭以远峯浮以清流实资游宴之美陆羽图记云西亭在县南六十步跨苕溪为之】与胡祠部游法华山
　　陂湖欲尽山为界始见寒泉落髙派道人未放泉出山曲折虚堂泻清快使君年老尚儿戏緑棹红船舞澎湃一笑翻杯水溅帬余欢濯足波生隘长松搀天龙起立苍藤倒谷云崩壊仰穿防宻得清旷一览震泽吁可怪谁云四万八千顷渺渺东尽日所晒归途十里尽风荷清唱一声闻露薤【公自注是日乐工有作此声者】嗟予少小慕真隐白髪青衫天所械忽逢佳士与名山何异枯杨便马疥君犹鸾鹤偶飘堕六翮如云岂长铩不将新句纪兹游恐负山中清净债
　　胡祠部【名失考按宋史职官志礼部所属祠部郎中从六品员外郎正七品】法华山【湖州志卞山之别峯有石斗山又名法华山下有法华寺】一览震泽【吴兴掌故集法华寺高顶有临湖亭劳钺湖州志太湖周三万六千顷纵广二百八十里东为松江又东流二百里入海】东尽日【斤户】晒【困学纪闻引楚汉春秋下蔡亭长詈淮南王曰封汝爵为千乘东南尽日所出尚未足黔徒羣盗所耶而反何也】枯杨马疥【五灯会元僧问仁岳禅师一大藏教尽是名言离却名言如何指示师曰癞马揩枯栁】
　　又次前韵赠贾耘老
　　具区吞灭三州界浩浩汤汤纳千派从来不着万斛船一叶渔舟恣奔快仙坛古洞不可到空听余澜鸣湃湃今朝偶上法华岭【一作顶】纵观始觉人寰隘山头卧碣吊孤冡下有至人僵不壊空余白棘网秋虫无复青莲出幽怪【公自注事见本院碑】我来徙倚长松下欲掘茯苓亲洗晒闻道山中富竒药往往灵芝杂葵薤诗人空腹待黄精生事只看长柄械【公自注子美诗云长镵长镵白木柄我生托子以为命】今年大熟期一饱食叶微虫真癣疥【公自注贾云今岁有小虫食叶不甚为害】白花半落紫穗香攘臂欲助磨鎌铩安得山泉变春酒与子一洗寻常债
　　三州界【劳钺湖州志太湖归墟一名震泽兼跨苏常湖三州之界】纳千派【王鏊震泽编北曰百凟纳建康常润之水南曰诸溇纳宣歙临安苕霅之水】仙坛古洞【中记洞庭古人谓仙坛之灵区有龙威林屋等洞】山头卧碣【王象之碑目乌程县法华寺有唐太光和尚神异碑李绅书】不壊【白居易诗身壊口不壊舌根如红莲】长松【呉兴备志法华寺前有松迳数里皎然诗路入松声逺更竒山光水色共参差中峰禅寂一僧在坐对梁朝老树枝即此地也】黄精【苕溪渔隐丛话杜诗黄精无苗后人所改也旧乃黄独本处谓之土芋根惟一颗而色黄故名黄独饥岁土人掘以充食故老杜云尔东坡云诗人空腹待黄精则坡读杜诗亦以黄独为黄精矣】大熟【书秋火熟未获汉书食货志大熟则上籴三而舎一】
　　赵阅道高斋
　　见公奔走谓公劳闻公隐退云公高公心底处有高下梦幻去来随所遭不知高斋竟何义此名之设縁我曹公年四十已得道俗縁未尽余伊臯功名富贵俱逆旅黄金知系何人袍超然已了一大事挂冠而去真秋毫坐看猿猱落罝【一作罟】罔两手未肯置所操乃知贤达与愚陋岂直相去九牛毛长松百尺不自觉企而羡者蓬与蒿我欲赢粮往问道未应举臂辞卢敖
　　赵阅道【东都事畧赵抃字阅道衢州西安人元丰二年致仕退居于衢有溪石松竹之胜与山僧野老游不复有贵势也居六年卒諡清献○施氏原注赵清献为侍御史京师目为铁面御史知成都以一琴一鹤自随为政简易擢参知政事时王介甫行新法阅道屡斥其不便最后上言制置条例司遣使者四十辈骚动天下安石强辨自用诋天下之公论以为流俗违众罔民顺非文过奏入恳乞去位拜资政殿学士知杭州移青再帅蜀归知越州复徙杭遂致仕薨年七十七】髙斋【施氏原注其自杭告老而归也钱塘州宅之东旧据城闉横为屋下瞰虚白堂不甚高大而最超出州宅为州者多居之谓之髙斋东坡守杭秦少章辈寓焉亦有留下髙斋月明之句清献既治室衢州其旁不远数步亦有山麓屹然而起即作别馆其上亦名髙斋○按以上二段皆施氏原本所有新刻删去今补録】
　　附赵阅道自题高斋絶句二首【按清献集退居十咏今録髙斋双松二首】
　　轩外长溪溪外山卷帘空旷水云间高斋有问如何乐清夜安眠白日闲
　　少时亲手植双松昼爱层隂夜听风今日岁寒逾五纪也应心似主人翁
　　送俞节推【公自注汝尚之子汝尚字退翁○慎按俞汝尚宋史有传诸本脱去汝字今补正】
　　吴兴有君子淡如朱丝琴一唱三太息至今有遗音嗟余与夫子相避如辰参【公自注退翁官于蜀余在京师余归而退翁去及余官于呉兴则退翁亡矣】犹喜见诸郎窈然清且深异时多良士末路丧初心我生不有命其肻枉尺寻
　　俞节推【呉兴掌故集退翁之子俞节推名有任施氏原注以为名温甫两处互异存以备考】呉兴君子【周必大题滕元发与退翁诗后云四朝国史于遗逸中立俞退翁传大槩用孙莘老所作墓表惟自西川召为御史力辞不拜墓表但云以阙员召传乃云王介甫借其清望使击故老夫退翁清徳安肻妄发介甫用人宁不察此窃疑元发尝倅湖州退翁郡人熟知其贤观所赠诗可知当熙宁元年神庙待元发方厚擢为中丞必举台属退翁之召或以其荐是岁十二月元发改翰林明年春介甫得政出之于外知防而退是乃所以为退翁况举主补外自应随罢耶墓表不书其由莘老亦尝攻元发故也退翁元孙洪出示元发诗翰妄意如此又题溪堂集后亦云然】
　　附子由作【栾城集题云送青州签判俞退翁致仕还湖州】
　　不作清时言事官海邦那复久盘桓早依莲社尘縁少新就草堂归计安富贵暂时朝露过江山故国水精寒宦游从此知多事収取楞伽静处看附俞退翁次韵【此诗亦见栾城集末附跋语云髙祖郎中以侍御史召力辞不允解组而归先生作是诗送之高祖溪堂集中亦尝赓和淳熙丁未澂假守筠阳谨刋篇末澂退翁之仍孙也】
　　释屩从军早滥官已衰能复尚盘桓迩来齿髪羞相问乞有衡茅觅自安使我襟懐遗内热送君诗句袭人寒知谁便是知音者且作岩溪雪景看【慎按呉兴备志俞汝尚有溪堂集四巻惜不传今从栾城集采出附録一章于此】
　　次韵答孙侔
　　十年身不到朝廷欲伴骚人赋落英但得低头拜东野不辞中路候渊明舣舟苕霅人安在卜筑江淮计已成千里论交一言足与君盖亦不须倾
　　孙侔【宋史孙侔字少述真州人事母尽孝屡举进士及母病革终身不求仕与王安石友善安石为相过真州待之如布衣交宋文鉴载林希所作孙少述传云侔呉兴人父及仕至简州倅侔方四岁从其母呉氏家扬州初名处字正之王安石自序所云淮之南有贤人焉曰正之余得而友之者也○慎按少述本呉兴人而家于扬与先生诗五六聨正合宋史以为真州人者讹当从宋文鉴】倾盖【杨诚斋曰孔子与程子相见倾盖而语邹阳云倾盖如故孙侔与东坡初不相识以诗寄坡坡和云与君盖亦不须倾此翻案法也】
　　重寄
　　凛然高节照时人不信微官解凂君蒋济谓能来阮籍薛宣真【一作直】欲吏朱云好诗冲口谁能择俗子疑人未遣闻乞取千篇看俊逸不将轻比鲍参军
　　微官【施氏原注刘原父敞知扬州言孙侔孝弟忠信足以扶世矫俗诏以为扬州教授力辞沈文通王陶韩维连荐之授忠武军推官常州通判皆不就元丰三年命以通判致仕】千篇【呉兴备志孙侔所著名征士集】
　　次韵和刘贡父登黄楼见寄并寄子由二首
　　清派连淮上黄楼冠海隅【一作禺】此诗尤伟丽夫子计魁梧【公自注刘为人短小】世俗轻瑚琏巾箱袭武夫坐令乘传遽奔走为储胥邂逅我已失登临谁与俱贫贪仓氏粟身听冶家橅会合难前定归休试后图腴田未可买【公自注本欲买田于泗上今已不遂矣】穷却须呼二水何年到双洪不受舻至今清夜梦飞辔策天吴【公自注此诗寄刘】
