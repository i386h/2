<!-- { "loadSidebar": true } -->
　　灵璧县博陆先生以遏恶传一帙致书某曰此纪善王君为吾府推李公所大书者灵璧呉尹谓有警于世欲锓梓以传乃借恳于某曰先生倾盖定山其将何以处乎是哉遏恶兹序敢惟吾子是托其无辞某取而读之观其书公之审克明允发擿奸伏罔不精到虽古良吏有弗过者乃窃叹曰世之司刑安得皆若公哉为史传书若公者又安得皆若此哉公与传皆可谓无愧序而传之宜矣然君子讲学则又不可以不审也书曰彰善瘅恶树之风声易曰君子以遏恶扬善盖善善所以劝君子恶恶所以戒小人而遏恶扬善又可一日废哉予尝观公治水黄河拯民于鱼虽胼胝手足有所不辞其一念之仁盖炳如也至凡佐理郡务阳嘘春育旌孝表贤亦无不至而公之可书岂止一遏恶哉而遏恶之书今亦屡矣至所谓有善而劝邈乎其无一语不知何也夫长于仁者未必或短于义专于秋者未尝不根于春而书独于此盖将以公职在推谳据以耳目之所见闻者书也又或以不有所杀曷有所生以遏乎恶者为扶乎善也而或者又曰春秋为倾否之书五经之有春秋犹法律之有断案而书公遏恶者又将有以法乎春秋也不然则是书也以鸾凤之悠缓不若鹰鹯之明快和风甘雨之温粹不若迅雷风烈之奋疾可快人意矣夫以安流伏槽之家而书之者乃独有取于此哉于乎四凶不有而流窜放殛将何施奸慝不作而墨劓剕宫为焉用明刑固所以弼教而礼义人人婣睦比比而皆相与流动于黄羲周旋于周孔者而刑又将何所施也有刑岂若无刑之为妙乎为公遏恶者固不知圣贤之大所谓善善长而恶恶短者何如也知圣贤之大夫又安得无所见哉纪善君以撝谦自处不多上人其心必曰吾以遏恶传公以吾濠梁一郡之大为公书傥公有扬善可书而纪善君遗之亦将以补其传予虽迂钝无状犂鉏之暇尚当为公一序如今之序遏恶不腆也陆先生以其高弟呉景来遂书以为遏恶传序可否请一教我

　　寿施翁八十序

　　天下之寿道而已矣以寿则寿以道则无所寿非无所寿也无所役于寿也岂无所寿哉邵子谓人以百为寿天地以十二万九千六百为寿然以百视万以人视天地何辽絶哉记曰博厚配地高明配天悠久无疆然曰配曰无疆者盖万其百天地其人矣岂人力能哉故曰道而已矣何哉道同则其寿同也故如尧之寿百五十曰惟天为天惟尧则之者虽厯万世而无穷也尧何如寿哉文王之寿百曰维天之命于穆不已文王纯亦不已者亦厯万世而无穷也文王何如寿哉岂特尧与文王为然孔子之覆帱如天持载如地错行如四时代明如日月无不然已岂特孔子为然若曽若孟若子思若周程张朱于道有闻者皆然已寿岂偏于圣贤哉以道则无所徃而不寿也由是则彭籛非寿殇子非夭回何害其为不寿跖何害其为不夭哉嗟乎人固有挈天地袭气母骑日月出入于不生不死为寿者嗟乎此何道哉此可与老氏谋不可为吾儒道也朱子以偷生为昧天理吾儒之学果如是哉黄岩施翁寿八十公尝为民牧罗源长官为贤令通府濠梁为贤倅且其子司训和州以严以勤又知翁教子为人贤父矣吾指而屈之翁之贤当缕缕也翁由是以沉濳乎姬姚孔孟之思咀嚼乎周程张朱之味而不以老为勌翁之寿去百无几也将特止于此哉虽与天地始终可也茍曰吾老矣吾老矣古人谓人虽八十亦当硬寨做去又谓卫武公行年九十犹作抑诗自警者皆诳语也翁何如翁何如翁子司训之僚邵先生率诸弟子诣定山谒予文寿疾风雨中命舟秋江一日百里意亦勤矣翁亦可以想见其人矣因其请且偕吾行也遂相与以寿其道

　　寿李君怀玉海屋添筹图序

　　金陵李君怀玉寿其朋友乡党绘海屋添筹图求诸大夫士诗寿之张秉忱持以挂予天峯草阁求序予观之曰美哉图乎其所以幻吾怀玉者乎而曰寿怀玉不可也秉忱曰有是予曰海屋添筹幻也神仙以其所幻天下之人不知其幻遂各以幻之幻之已幻之亲幻之君幻之朋友幻之邻里乡党为所幻者人以为幻则曰是虽幻我以神仙幻也以之视幻也岂厉也哉故荘周列御冦以蝴蝶蕉鹿梦幻其身而王母以瑶池幻穆天子以三偷桃幻东方朔韩湘以蓝闗雪诗幻昌黎林灵素以怪诞幻徽庙无于其有虚于其实相与枕籍于幻而不自知其不至于毁灭仁义弃絶理道不止也海屋添筹谓非幻乎皇极经世以元十二会十二万九千六百为天地数海屋一筹沧海一桑田虽十二万九千六百为几筹哉海筹盈屋天地几混沌海屋之筹岂复别有一天地哉天开于子地辟于丑海屋之人果安寓哉此海屋之筹不谓之幻不可也而以寿怀玉哉秉忱曰果若是也怀玉奚寿予曰易也去其怪去其幻而已矣去其怪以还吾天理之正去其幻以正吾仁义之常老氏毁絶仁义也而吾尧舜孔子则安夫仁义而不去神仙灭弃理道也而吾尧舜孔子则守夫理道而不戻尧舜孔子天下古今之所法也怀玉何所从哉将以从夫幻乎抑以从夫仁义理道之正乎从夫仁义吾不敢以非仁义者寿从夫理道吾不敢以非理道者寿理道仁义怀玉之所固有以其所固有者寿故曰易也曰老氏曰神仙夫岂固有哉怀玉之质朴茂近道傥愤然硬寨力谢其幻而曰尧舜孔子尔何人哉不至不已由是而台耉由是而耄耋从容于仁义酣熙于天理寿愈高而道愈高年愈尊而德愈尊也不然徒以幻得寿不可以入于尧舜孔子其为怀玉寿何如哉秉忱曰非子言几误怀玉然诸大夫士诗必有同此以发者岂能无待于先绠而深汲者乎予识高景阳识怀玉怀玉亦予二十年前故人也于其幻也得无念哉遂抗颜以书他日酡颜鹤发盎然道气而大趋阔歩有过于天地间者未必非怀玉也

　　月轩序

　　安仁艾君叔明号月轩夫月也有诗人之月有文人之月有诗颠酒狂之月有自得性天之月韩昌黎盛山十二诗序谓追逐云月文人之月也杜子美诗谓思家歩月清宵立诗人之月也李太白捉月采石而其诗又谓醉起歩溪月诗颠酒狂之月也黄山谷谓周茂叔人品甚高其人如光风霁月自得于性天者之月也夫诗文人之月无所真得无所真见口耳之月也诗颠酒狂之月醉生梦死之月也惟周茂叔之月寂乎其月之体感乎其月之用得夫性天之妙而见夫性天之真自有不知其我之为月而月之为我也所谓曽点之浴沂孔子之老安少怀二程子之吟风弄月傍柳随花朱紫阳之千葩万蕋争红紫者是已盖与天地万物为一体者也上下与天地同流者也所谓圣贤之月也叔明之月果何月哉叔明深于地理学毎以蔡牧堂自负非得地理之性天者不能嗟夫人之性天何徃不在牧堂之性天岂异于叔明之性天叔明之性天岂异于茂叔之性天哉叔明于吾茂叔之性天不知果真得否也叔明徃来予溪山雨阁最久要之当亦有得也人凡有叩叔明之性天于青囊者不以曽杨廖頼之专而视叔明可矣凡厚叔明者有诗月轩而某于叔明尤厚遂为之引

　　韦氏族谱序

　　世尝以族谱为谱一族表世系使宗族子姓无所紊乱于一族此一家之史也然其书年书月书邑书郡书里道必书曰此某姓也此某氏也此某贤人君子之后也书姬姓者必曰周文公旦之后书呉姓者必曰延陵季子之后书姚姓者必曰虞舜之后书孔氏者必曰仲尼之后书司马者必曰程伯休父之后至于小邦僻郡卑官陋邑无所闻于天下者又皆蔽而不书此何故哉盖操欲上人者人之同情也惟其有欲操上人之心故以吾之郭而拜子仪之郭以吾之狄而哭仁杰之狄何所不至也嗟夫尧舜孔子之先岂皆尧舜孔子者哉有尧舜孔子然后其族始大也颜孟程朱之先岂皆颜孟程朱者哉有颜孟程朱然后其族始不可及也丈夫当磊磊明明以自树立而轩豁于天地之间不以第一等事让人也惟其能自树立不以第一等事让人天下后世自曰某族某人周公孔子也某族某人子思孟轲也某族某人程子朱子也吾之族不求大而自大又岂待有慕于同姓之大者而后大哉或曰天下之事未可执一而论吾之族不出于周孔程朱固可以自力也使吾果出于是吾将亦何以哉予曰出于周孔程朱者幸也出于是而又能以之自勉是吾之族又能轩天轰地出一周孔程朱矣吾之族岂不益大以光而为幸中之又一大幸也哉慈溪孤鹤周惟坤先生携长兴韦氏族谱诣定山求序予观其谱畧无有所扳缘依附者真一家之信史也韦君某以进士出宰某县质直厚重观其谱畧亦可以知其人矣天下后世之谱凡有能自树立而无所依藉者未必不自韦氏族谱始也

　　赠司训洪先生秩满序

　　甚矣天下之师不一也有心传之师有讲说之师有句读之师有位号之师位号之师非弟子之所愿学上有所命而下不得以不从者若今胄监与夫郡邑之师是已句读之师操持铅椠析句分章而皷弄雌黄而于义理若罔闻知若今之所谓村学究者是已讲说之师坐拥皋比明白义利毫分缕析无少差谬若朱子所谓已落第二义者是已惟心传之师则有不然真乗法印以心传心其不言之妙而自昭融于光风霁月之天流动于鸢飞鱼跃之境若周濓溪之于二程李延平之于晦翁是已世之儒者不知心传之为何物率然自号师曰某弟子也弟子曰某师也上下恬然不以为怪正心诚意之传果安在乎吾道一贯之旨果有此乎是以师道率至不行天下率无善教教与治相须有闗雎麟趾之意而后周官之法度可行无善教者所以无善治也故孟子曰杨墨之道不息孔子之道不着是以邪说诬民充塞仁义仁义充塞则率兽食人人将相食程伊川之序其兄明道又曰道不行百世无善治学不传千载无真儒无善治士犹得以明夫善治之道以传诸后无真儒则天下贸贸焉不知所之人欲肆而天理灭矣故孟子之与伊川夫岂无所见而故为是以聋瞽人哉盖以师儒者为天地立心为生民立命为万世开太平之本茍师儒之教不行则人心不正天理不明邪说横流天下望治其可得哉故古之人谓孟子之功不在禹下谓明道为孟子后一人而已者不我诬也莆田洪先生贵忠以乡进士分教钱塘未几以忧去三载服阕来补江浦教事既满诸生陈允崇求言以赠予定山鄙人聋瞽世务已十年矣先生之教之善否予岂得而知之以应吾允崇之求哉予辞之再允崇求之再不徒再也至于三至于四允崇犹有所不倦焉夫世之宦于四方者恒有推之不去之说使先生之教不善何以致诸生之惓惓者如此哉是先生之为师必非所谓句读也必非所谓讲说也必非所谓位号也其将有所得于心传者哉不然其亦将有所见而未及于行者哉抑未能行于今日而又有待于他日者哉予虽至陋然果于忘世亦非所敢愿者则又不能不为一言以为先生地也允崇退人有谓予者曰以心传心之说恐未可以告洪先生也予曰不然胡安定之苏湖陆子静之九江夫岂非位号之师哉予遂书以为洪先生行赠

　　恩荣为马主事乃翁序

