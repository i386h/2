<!-- { "loadSidebar": true } -->
　　或曰天灾流行阴阳舛讹天以之警于人与曰否天以气为质气失其平则变是故风雨雷电晦明寒暑者天之喘汗呼嘘动息启闭收发也气行而通则阴阳和律吕正万物并育五位时若天之得其常也气行而壅壅则激激则变变而后病生焉故吼而为暴风郁而为虹蜺不平之气见也抑拗愤结回薄切错暴怒溢发冬雷夏霜骤雨疾风折水漂山三光荡摩五精乱行昼昏夜明瘴疫流行水旱愆殃天之病也雾浊星妖晕背祲氛病将至而色先知也天病矣。物受天之气以生者也。能无病乎。是故瘥疠天札人之病也狂乱反常颠蹶披??昌中天之病气而不知其所为也虽天亦无如之何也惟圣人有神道焉神道先知防干未形不待其几之发也尧之水九载汤之旱七载天下之民不知其灾朱均不才为气所胜则举舜禹以当之桀纣反道自绝于天则率天下以伐之元气之不汨圣人为之也曰然则人胜天与曰天有所不能而人能之此人之所以配天地为三也曰书曰作善降之百祥作不善降之百殃非与曰此天之本心也而天有所不能病于气也惟圣人能救之是故圣人犹良医也。朱均不肖。尧舜医而瘳之。桀纣暴虐。汤武又医而瘳之。周末孔子善医而时不用。故着其方以传于世。易书诗春秋是也。高文光武能于医而未圣故病少愈而气不尽复和安以降病作而无其医桓灵以钩吻为参苓而操懿之徒又加鸩焉由是病入于膏肓而天道几乎穷矣。曰然则元气息矣乎曰有元气乃有天地天地有坏。元气无息。尧舜汤武立于法。孔子传其方。方与法不泯也。有善医者举而行之。元气复矣。作天说 

　　【 天能病人人可疗天西北缺陷须持此文补之】 

　　○鼎说 

　　许应亨 
　　齐之野人夜相惊以火凿之于社东垣之下得钟焉似鼎而小总八十一乳上着山岳魑魅饕餮之状野人相与试察其色则浑朴而不悦于众目试击其声则洪远而不入于里耳因撞而碎之鬻诸铁冶之肆客有语叔夏而恨之者叔夏曰子以是物为有知乎客曰昔者夏后氏既平水土贡金九牧铸为九鼎以察神奸是岂是物乎吾闻剑有干将实能变化飞徙今是鼎能夜烛以光奚其无知叔夏曰甚矣子之好古也苟是鼎有知则曷不求售于子而卒炫耀踣毙于野人之手古之山罍牺象玉磬大璜是皆精微贵重太古博雅之宝也今皆安在推而言之伊耆氏之苇钥。有虞氏之刚秦。夏后氏之琖。殷之斝。周之爵。秦玺赵璧。隋珠汉鼎。兹其或毁于无知。或迁为异物。或混于水土。或化为泥沙。子能一一而保其无恙乎。重华禅夏两墩无闻鸣条既伐四琏亦戢商受殄灭大瑚继毁幽厉播迁八簋不守惟其陵谷变迁。盛衰迭运。大者天地且不能以长久。而况于是么尠之物哉。必若子之言则是宝玉大弓。不出鲁府。璆琳琅玕。终贡一姓。殷之祭器。不抱以适周。而齐之大吕。不藏于燕室也。物咸久视而不变。则是赐铜山垒金谷者。不必饿圜扉。藁东市。印累累。绶若若。裂土而侯者。不必罗雀门。乘牛车。阿房之宫。鲁灵之殿。章华姑苏之台。不必飞炜烬成草菜。游麋鹿而号狐狸也。非其伸者不得不屈。往者不能不还乎。且是鼎也出之于土而入之于冶也其利农事而为锄为鏄乎将捍患难而为铩乎抑为镬以承烹饪乎将为鉴以别奸丑乎如其无知则方其为鼎也不知其为鼎也及其为锄为鏄为戟为铩为镬为鉴亦不知其为锄鏄戟铩镬鉴也如其有知彼方见世礼崩乐废古器无用乃发其神光自贬以求有益于世还古而变今出无用以求有用子又何必啧啧然惜之哉方且有人于此淳厚朴野息机绝智其处世龃龉而莫能入其于人踽凉而无所亲貌类无知言若无用其不悦于众目不入于里耳有甚于是鼎久为天下所摈弃子不此之惜而乃不释于彼何无所厚薄轻重于其间哉客于是目瞠而不瞬吉举而不下自咎失言唯唯而退 

　　【 不惜卷帘通一顾恐君着眼未分明读此可以解嘲】 

　　○虎衔鱼说 

　　张含 
　　春秋推灾度云四方烦扰众氓失恩则虎衔鱼矣禺山子曰奚翅鱼乎奚翅鱼乎今恐不免于衔虾也蒙迩停都见渔石公蜡谓蒙云前之廿岁监司觧以赇着近鲜以不赇着方岳滋倍焉况铜章名实皆铜墨绶名实皆墨郐下无讥矣又曰士也固穷之节女也。偶影之操妇也。监司而赇殆六珈而姣者也方岳而赇殆翟服而嫪者也铜墨而赇殆十金中馈而奔也蒙复于公曰昔者之赇。钻穴踰墙。今也之赇。连闼洞房。昔也之姣。叔孙侨如。今也之姣。卫浑良夫。昔人有云臣父清惟恐人知臣清惟恐人不知今也反是前兹之赇惟恐人知今兹之赇惟恐人不知赇非美名曷曰惟恐人不知曰不知则何为求哉由此观之虎奚翅衔虾哉。传曰国家之败由官邪也官之失德宠赂章也 

　　【 破颜极矣然颜甲者亦自不相关】 

　　○海天小隐说 

　　利瓦伊桢 
　　齐使君训女宦涢而家潍潍葢在北海上日月之出没风涛之震定云雾之变幻雨雪之晦明其胜无所不有而事不可穷之于笔杖而步屐而登觞而吟纶而渔槎而泳踞而濯汲而饮其致无所不佳而妙不可尽之于言总而图之曰海天小隐客或得之以视不佞不佞楚人观于洞庭江汉自以为大矣庸巨知夫储与扈治浩浩瀚瀚若斯者乎若之何使君之小之也客则述使君之言曰恒情少所见多所怪故蜀夫吠日粤犬吠雪井蛙难以语海其所见者小也图海者莫详于木华潘岳庾阐孙绰之赋矣怒而为涛其状也莫险于枚叔之发矣读之直使人怵焉有恂目之志而海畔之夫载艨艟挂帆席候劲风疾若鸟举而安若坦途没人渊客持尺挺与涛上下若寻丈之沟何也生于陵而安于陵长于水而安于水也余家并海所覩闻熟矣安见其大叔季以来士大夫以官为家不乐归。归而营菟裘。其宫室台榭园囿池沼以土木之崇高雕镂为美其饮食车服嫔御翫好以殊方偏国非土之所产无不毕致为奇以金石匏竹昌大嚣广为乐而余所治三亩之宫足以辟燥湿寒暑及肩之墙足以蔽恶高不过望氛祥大不过容宴豆所以娱心意悦耳目者仅一海耳是余与海上之人共得而非殊尤绝迹独擅自封也是先人世相授受非宦游所获富贵而归故乡以夸诩其宗党者也其何大之有葢自伯夷待清。仲尼乘桴。遭时不偶。意有所托。而离世异俗。高论怨诽之士。少师击磬襄鲁仲连徐衍姜肱之徒。相率效之。以海为名高焉而大。余幸生于极治之朝出而圭组退而草莽莫非王土王臣也其遘会殊矣海王之国谨正盐策。管夷吾因是以伯齐。九合诸侯。而阖闾春申王濞继之。墆其财奔走天下。古者明王伐不敬取其鲸鲵封之。而戈船下濑楼船横海之师繇斯焉兴。伏尸千里收为京观。功名之士以海为富强焉而大。今　圣人在上海不扬波余以经术起家为二千石承流宣化子惠元元其致用殊矣迂怪之方士。杂媚子弄臣以干进。则有徐市韩众之伦。称引三神山。金银宫阙丹灶药物。屈万乘之主。殚万姓之财。以冀幸于仙人之一遇。游谈无稽之士。则有鲲鱼鹏鸟。扶桑若木。禺强之峙五山。龙伯之连六鳌任公子之饵五十犗。以海为吊诡焉而大。　天子统一圣真诸家之说绝不得进其操术殊矣夫海也吾与之邀乐于天。徼食于地吾不与之为事不与之为谋不与之为怪取之无禁用之无竭不求其得不患其失不出几案藩落而长为吾有故小也且余齐人也齐地方千里鸡鸣狗吠相闻顾不大哉长而北行至燕犹是也仕而西行至晋犹是也更仕而南行至楚犹是也问燕之北晋之西楚之南亦犹是也上下八方大小相含无穷无极余是以知四海之不异是也夫安知天地之表不有大天地者乎然则比海之在天地。牛蹄之涔耳。吾庐之寄于海。马体之毫末耳。方存乎见少。又奚以自多。夫至人者恬然无思澹然无虑以天为葢以地为舆四时为马阴阳为御上游于霄窕之野下出于无垠之门而何有于海历阳之都一夕返而为湖圣智勇力与罢怯不肖者同命即余家海上不能与海朝夕而强名之隐他日得谢而隐矣又安能以其有□之生而与夫沧桑递变较岁时短长耶蘧庐可以一宿而不可以久处。余之隐于海也亦若是则巳矣。则其谓之小隐也亦宜。不佞三复其言而善之作海天小隐记 

　　【 恢奇瓌玮之输联贯络绎不可遏截上则木难火齐下亦南金大贝】 

　　○古砚说 

　　许獬 
　　余家有古砚往年得之友人所遗者受而置之当一砚之用不知其为古也巳而有识者曰此五代宋时物也古矣宜谨宝藏之勿令损毁予闻斯言亦从而宝焉不暇辨其为真五代宋与否虽然斯物而真五代与宋也当时人亦仅以当一砚之用耳岂知其必不毁必至于今而为古耶葢至于今而后知其为五代与宋也不知其在五代与宋时所宝为周秦汉魏以上物者视此又奚如乎而又不知其以周秦汉魏以上物视周秦汉魏以上人其人自视则又奚如人见世之熙熙者沉酣于纷华绮丽之乐奔走于权贵要津之门褰裳濡足被僇辱而不知羞于是有一人焉出而矫之卓然以道自重以澹泊自守以古先琴书图画器物玩好自娱命之曰好古故凡名能好古者必非庸俗人也以其非庸俗人之所好。则庸俗人亦从而效之。于是士之射利求进者。必穷极其所无以謟事权贵要津。权贵要津亦时出其所有以夸士。而士之慕为古而不知务者。亦每与世竞逐。必尽效其所有而后快。噫嘻是非真能好古也。特与庸俗人同好而巳。夫既与庸俗人同好矣。而犹哓哓然窃好古之名以求自异于庸俗。不知其名则是。而其意则非。吾之所谓好古者学其道为其文思其人而不得见徘徊上下庶几得其手泽之所存而观玩焉则恍然如见其人也是以好之而不厌。故夫古之为好者非以其物以其人也如以其物而巳矣今亦何以异于古哉夫苟不惟物惟其人。则吾亦可以为古人矣。安知千百世之下不以好古者好吾乃必舍其在吾而惟古之好亦巳惑矣予观今世之所好大率类是葢皆所谓名是而意则非者也不能尽述述其近似者作古砚说 

　　【 披剥尽情令藏古家汗下】 

　　◆解 

　　李淑人大节解 
　　三先生祠义解 

　　○李淑人大节解 

　　李攀龙 
