<!-- { "loadSidebar": true } -->
　　上馆职啓
　　伏审给札禁林校文天禄来副朝廷之妙选是为儒者之至荣盖图籍秘藏上帝名之册府而贤能萃聚前古谓之道山岂徒搜罗文章翰墨之流实欲涵养辅弼公卿之噐真材获用公论攸归伏惟某官文掞国华识超物表着左思之三赋少作已工读黄香之异书晚观益博果膺睿奨入践要涂允为鸿渐之阶伫见鹏抟之运某方縻簿领猥辱缄题断木在沟知朽株之难斵明珠照夜觉蔀屋之生辉佩服之私敷宣罔既
　　荅婺州交代傅龙图啓【崧卿】
　　期年报政方兴襦袴之謡一节趋朝亟奉丝纶之宠顾慙朽质获踵后尘恭惟某官识洞几先学穷系表早年驰誉即有志于事功壮嵗立朝益奋身于忠义一昨提兵靖冦承诏御戎免胄以入贼营开门而纳降将士民防赖异翁子之还呉父老归心陋相如之谕蜀笑谈乱定指顾功成比自乡邦擢临近辅欲壮藩维之势暂烦经济之谋唯圣主之深知方须献替虽斯民之切恋寜许挽留伫闻麻制之行即秉钧枢之任
　　知建康府谢宰相啓
　　入陪从列谬参八座之聨出领藩条连委十城之寄顾慙疎拙积冒宠荣窃以江左名区金陵防府兼河山表里之势号股肱藩辅之雄虎踞龙蟠徒仰帝王之宅蜂旗虎幄既为战伐之区羣偷屯结而未闻荡定之方百姓流离而曾乏招懐之防非得迈伦之士曷収经世之勲如某者质本驽骀学惟糟粕奋身一介受任三朝第知直道以事君所愧矫情而镇物夤縁遭遇寖冒使令此盖伏遇仆射相公功业冠乎古今忠信行乎蛮貊既隆寛而博爱亦公聼而并观舟楫济川坐弭风波之险盐梅调鼎曲成品物之和致是迂愚有兹侥幸某敢不仰遵庙算俯究民情外图疆场之事几内访闾阎之疾苦上酬洪造次答已知
　　与越守綦内翰启【崇礼】
　　伏审显奉宸恩荣开帅阃玉堂金马辍从内相之聨皂盖朱轓聊假大邦之重恭惟知府内翰宝文身兼数噐学洞九流道徳安强折冲千里之外文章尔雅追还两汉之余欲分东道之忧暂出北扉之直弼谐之任虽举朝野以共期康济之懐顾于内外而奚择第方切渊衷之眷或不容暖席之淹行有峻除送登揆路某顷尘从列获厠英游姓名尚于刑书竿牍敢通于记室兹縁天幸适此里居因得自陈恳欵之诚庶几少见依归之素
　　囘葛待制啓
　　投闲三载分老于田闾假守一麾遽分于符竹方莅简书之始未遑竿牍之修敢谓防谦过形褒借抚存甚厚铭佩可量恭惟宫使待制学际道真才推王佐以儒术縁饰吏事早着能声以文章粉饰皇猷夙推雅望属此艰难之运方深俊杰之求闲馆珍台久徜徉于物表黄扉紫闼行宻勿于政途某猥以庸虚谬当委寄流风未逺有善政之可师积弊难除岂恶声之能掩庶加防励仰副奨知
　　囘漕使张郎中启
　　三年去国徒勤仰斗之诚千里分符未遂趋风之便笺题猥及铭佩可量某官敏识造防通才周物任兼中外允资经济之谋职总输将兼举澄清之志盖将整齐将士之纪律岂特周知金谷之盈虚方着休声伫膺显擢某屏居陋巷起奠大邦雅素不忘先累茧重縢之问褒词过厚发残荄枯枿之荣
　　囘湖州交代陈侍郎啓【与义】
　　三嵗投闲分老江湖之上一麾假守职还侍从之班顾惟疎拙之踪猥继仁贤之躅退循忝冐尤剧兢惭伏惟某官学贯百家身兼数噐文章尔雅追还两汉之风道徳渊源根极中庸之学早践扬于华贯浸腾踔于英躔当圣哲驰骛之时实隽乂功名之防辍自承宣之地暂司封驳之聨金马玉堂即还旧物黄扉紫闼遂聼新除某猥以庸虚获相先后长牋加厚有逾褒衮之荣短技易穷终负续貂之愧
　　囘常州郑右司啓
　　屏迹穷阎稍逃谤议分符便郡获借余光未遑竿牍之修遽辱音尘之及故情弗替朽质増华伏惟知府右司噐业宏深性资夷粹清名雅望众推献替之才紫阁中台尝賛弥纶之务念斯人方急于惠养故名流暂假于藩宣行被峻除即还要路某衰頽已甚智术无堪但思平易以近民或跂循良而比迹
　　知平江府谢宰执啓
　　霅水分符方安防拙呉门易守遽被陞迁释湖山清旷之居当舟车凑集之防虽恩荣之过分顾谫薄以难胜伏念某智不足以趋时用非长于渉世徒縁遭遇浸冒使令每懐报主之心敢作容身之计羣嚣横议众毁交攻一去修门再歴嵗时之久三纡郡绂不离江浙之间讫无善状之可称苐慙救过之不暇敢冀曲加奨与力借吹嘘宠骤至以若惊命已行而莫避诸惟侥冒实有夤縁兹盖伏遇仆射都督相公盛徳格天元勲盖世内隆寛而博爱外公聼而并观舟楫济川坐弭风波之险盐梅调鼎曲成品物之和致此孤踪屡叨殊奨某敢不防修职业勉防疲驽傥蒲柳之余年未填沟壑庶涓尘之薄效粗报生成
　　囘张防州柔直啓
　　海国承流方上投闲之请江乡命帅乃叨分阃之荣知余论之见私抚防而增愧恭惟某官议论风生智略辐凑竭诚心而为国秉直道以事君息盗安民已传渤海之政运筹决胜方施圯上之书行令流殍之余尽复耕桑之旧顾如衰朽实頼庇存怅郡绂之见縻望铃斋而徒切
　　知温州谢丞相啓
　　三载投闲自放江湖之上一麾假守遽膺符竹之荣祗服恩私徒增感愧伏念某趣操不足以合乎流俗学问不足以望乎古人徒以一介无能之身遭逄千载欲治之主频更事任屡致颠隮补劓息黥乆冥心于祸福弹冠结绶敢妄意于功名不图矜怜猥见推择鬷明之于叔向或假片言越石之遇晏婴盖縁一见夫何疎贱初未叅承輙肩古人骤辱知巳幸流言之昭洗知公道之显行既还侍从之聨复玷承宣之寄过都请觐获瞻天子之光叩阁承顔始识汾阳之面谓防茅而引类在推毂以荐贤遂令憃愚有此侥幸此盖伏遇仆射都督相公以虚心而収天下之助以直道而答明主之知斤斧众才如良工之无所弃妍媸庶物若定鍳之不可欺眷此防生获归钧播某敢不勤求民瘼思报国恩诏令是遵首务农桑之劝教条不扰庶期狱市之虚
　　囘余姚知县启
　　伏审夙拥华轩将临治境奉九重之纶綍分百里之江山视事云初依仁窃幸恭惟某官行实着于闾里风采耸于搢绅戢吏爱民固巳兆四时之和气乐善忘势又将障一世之頽波赐以长牋假之余论词源甚博获窥雅健之文褒借过优用作衰羸之宠
　　囘宫使娄察院贺正啓
　　寅统发春孟陬纪朔顺协履端之吉宜膺出滞之祥恭惟某官经徳不囘诚身有道浮沈里巷有浑俗之真涵咏诗书懐自得之学敢论大事不卑小官天道好还伫奉惟新之命帝心简在行闻求旧之除
　　囘邑宰贺正旦啓
　　一气囘春太簇賛阳而出滞三阳交泰君子体仁以长人惟与时以偕行斯考祥而视履伏惟某官诚身有道经徳不囘莅事惟能信忠嘉之有相履端于始冝福禄之鼎来某方久隔于乡闾阻前趋于賔谒永言倾颂第极鄙悰
　　荅陆氏求婚啓
　　人伦之重礼尤谨于婚姻家道之成义莫先于夫妇恭惟令嗣第四承务江南望族业诗礼以传家而某第三女子林下素风愧功容之无取辱叙乡闾之旧特勤媒妁之言篚币载临葭莩有托防能遵教已闻孟母之贤长必大成庶遂甘公之志【后汉周谦字恭祖同县甘公出遇之见其容貌驻车与语甚恱因许与女夫人怒甘公曰彼有竒表长必大成遂与之】
　　荅潘舍人求婚启
　　三十年之莫逆岂云势利之交四千里为流人敢有婚姻之请顾衰宗之藐尔仰风义之凛然伏承令侄承务诗礼传家雅服过庭之誉而某第五女子功容无取粗安姆训之严岂谓未替故情曲敦夙契通家已久尚烦媒妁之言投分益深永有子孙之托
　　谢孔倅啓
　　窜身二纪已甘终老之期恩诏四传遂有生还之望伏防某官俯怜老朽曲轸穷涂赐以好音锡之品物坐賔常满不空文举之尊罍家学有传肯坠伯鱼之诗礼退量谫薄曷副襃扬感愧之私敷宣莫既











　　钦定四库全书
　　庄简集巻十四　　　　　　宋　李光　撰书
　　与杨龟山书
　　某皇恐顿首上啓冬候凝凛伏惟晏居多暇台候起居万福某还里扰扰度日旦夕南去逾逺诲语伏望为国倍万保辅前膺褒擢奉状不宣
　　又
　　某皇恐顿首上啓宫使待制老丈台座某再拜某八月半离水门一路幸无留滞偶到钱塘阻风潮到越已十月矣治行间以曹氏来廹女子亲期既不可挈行又难委之而去不免且草草发遣巳定此月二十日成礼三五日大归不肖取二十八日登涂虽隆冬南去料须稍暖似浙间三男子皆令就学委之兄嫂此行正如行纒衲子平生故人多在南方老丈果遂省坟亦有瞻见之幸喜可知也
　　又
　　某再拜老丈还里生计料只如昔毗陵供须能如昔否某亦苦贫近又有女子之役幸其壻知义不相望亦不曾举责谩恐知之李枢必见之其昆季谁同行南便一一示报
　　又
　　某皇恐再拜某不孝罪逆幼失父母稍省事即逰走四方今幸通籍朝端而墓隧之铭未立人子之心诚不自安中前已累托二令嗣以孙大临所撰行状拜呈欲干老丈一言以信于后世想今少间愿幸寘念来使廹行复以姻事逼廹未尽所懐伏冀矜察
　　与翟公巽书
