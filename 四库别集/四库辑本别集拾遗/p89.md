<!-- { "loadSidebar": true } -->
稚年曾未覩风标，瀚海初闻拔俊髦。国子先生曾并席 【(曾在胡先生讲下)】 ，蓬莱学士看挥毫。量涵万顷沧溟阔，气吐千寻太华高。述性妙思穷孔孟 【(公有十述，《述性》是其一也)】 ，指南余藻屈雄褒 【(《尔雅》之指魁)】 。谈经落落鉴遒铎 【(作直讲)】 ，飞步僊僊踏海鳌 【(试馆职)】 。忠力敢前轻履尾，刚肠一决快吹毛。归来有意成陶赋，谪去无言吊楚骚。志不下人宁碌碌，时非知我但嚣嚣。吴江春水寻幽寺 【(知湖州)】 ，越岭秋风听怒涛 【(移知福州)】 。宣室鬼神灵语断，长安钟鼓梦思劳。广陵南隔迷桑梓，泗水东来照节旄 【(知徐州)】 。威憺四隅消警吠，惠流比屋乐耕缫。真仙应祝通时泽，朽骨平寃息夜号。萧洒幅巾忘梦觉，清凉丈室笑熏膏。淮阳大节孤尤峻，吏部雄材晚更豪。滥使执经称弟子，虚烦解榻下功曹。曾迷马祖山前鹿，顿悟华亭水底篙。细札忽闻更屏翰，高牙俄见列弓刀。照回天子今方晤，怒拂龙颜昔未遭。屈指陪京非久驻，太平功业待伊皋。
 【《永乐大典》卷七千七百一「京」字韵，页三上引「曾丰诗」。(影印本第八十五册)】 
　　 【南山岩】 
崒嵂穷头与汉齐，谽岈深处着招提。居焉若寑琼为室，登者如仙玉作梯。云窍旁通吞日月，烟萝倒拔挂虹蜺。我来已落葛洪后，姑拾其余细品题。
 【《永乐大典》卷九千七百六十四「岩」字韵，页三下引「曾丰撙斋集」。(影印本第一百册)】 
　　张行甫许舍五羊馆俸之厚俯而就薄来晋康相亲为学生师遣介迎候赋诗速行
出入交战以义肥，卜商先觉后弗违。上下交征以利危，惠王后悔终何追。义利之差一毫尔，其缪遂至于千里。不差不缪今谁氏，岭外眼中有之子。彼门如市挽不留，吾心如水从之游。自能下学学箕裘，相期上对对冕旒。挑兮挞兮小豚犬，匡之直之古坟典。铸铁肯捐丹九转，化龙宁吝墨一点。
 【《永乐大典》卷一万一千三百十三「馆」字韵，页九上引「曾丰撙斋集」。(影印本第一百十五册)】 
　　观故中书舍人张公所书时氏家系
百年中表朱陈宅，十世婚姻嫁娶图。词翰所形高谊激，子孙其忍旧盟渝。
 【《永乐大典》卷一万三千九百九十三「系」字韵，页十上引「曾丰撙斋集」。(影印本第一百四十五册)】 
　蔡戡：《定斋集》二十卷
蔡戡，字定夫。其先居莆田(福建)，后徙常州武进县。宋绍兴十一年(一一四一)生。干道二年进士。后召试馆职，授秘书正字，知江阴军。任淮东总领、湖广总领。绍熙中，命知明州，被罢论。起为司农卿兼知临安府。又曾权户部侍郎、帅豫章。四库馆臣自《永乐大典》辑《定斋集》二十卷。
现存《永乐大典》录：
蔡定斋集 【十八条】 　蔡戡定斋集 【四条】 
以上共二十二条，校《常州先哲遗书》本《定斋集》二十卷，馆臣漏辑者十一条。
　　读龚实之参政诗
耆旧频凋丧，怀人念里闾。哦诗三叹息，废卷一嗟嘘。造膝言犹在，谋身计亦疏。功名今已矣，英爽竟何如。
 【《永乐大典》卷八百九十六「诗」字韵，页十九上引「蔡定斋集」。(影印本第九册)】 
　　偶作
老僧真是百无能，有口何尝话葛藤。入定参禅良自苦，超凡入圣又谁曾。东西路别徒劳泣，南北宗分自取憎。个里无禅亦无佛，常行粥饭在家僧。
 【《永乐大典》卷八百九十六「诗」字韵，页十九下引「蔡定斋集」。(影印本第九册)】 
　　 【南岩】 
笋舆兀兀上南岩，人在千峰紫翠间。剩欲日来陪杖屦，其如病足怯登山。
 【《永乐大典》卷九千七百六十六「岩」字韵，页十八下引「蔡定斋集」。(影印本第一百册)】 
　　壶村赋
旃梅协洽，月洊旬。子蔡子即所居之侧，锄瓦砾，薙荆榛。畚土为址，诛茅为亭。朴不至陋，洁不至精。越月既望，落亭之成。榜曰「壶村」，姑摭其实而寓之名。有客疑焉，问所以名之之因。蔡子曰：「壶村之地，延袤不殊，折旋中矩，如在僊家之方壶。壶村之境，车马不喧，花竹秀野，如游武林之桃源。盖壶以形似喻，村以景物言也。若夫天宇澄廓，万象着明。疏星渡河，皓月经庭。风余发兮萧萧，露余衣兮零零。此皆壶村之物，足以适野人之情。有醴有荈，有琴有书。或剧谈抵掌，或愁吟捻须。或箕踞偃仰，或啸歌欢呼。此皆壶村之趣，足以为野人之娱。蝉噪木杪，蛩鸣草际。清晨而蛙鼓辄作，长夜而蚓歌不已。此壶村之至音，虽不合于众听，而足以悦人之耳。掇实于花，拔萌于竹。剪芳根兮霜杞，撷清英兮露菊。此壶村之真味，虽不可于众口，而足以充野人之腹。甚则三时不务，五谷不分。妇不知织，子不知耕。非理之征不及，非时之役不闻。是又有田家之乐，而无田家之勤。此吾所以自适其适，因以名吾之亭。」客曰：「噫！人弃子取，彼重此轻。不山林而隐，不轩冕而荣。壶村之乐，独全子真。此而无述，子意莫陈。」谁其志之？壶村野人。
 【《永乐大典》卷三千五百八十「壶」字韵，页七下引「蔡戡定斋集」。(影印本第五十册)】 
　　辞免知绍兴府札子
照对臣今月二十七日，伏准尚书省札子，三省同奉圣旨，改差知绍兴府，填见阙。疾速前来，行在奏事讫之任。有命在天，措躬无地。伏念臣久婴痼疾，再入瘴乡。自怜衰悴之躯，无复生全之望。力控由中之请，仰蒙从欲之仁。畀以名城，处之善地。幸戍期之未及，归里社以少休。甫及中涂，忽叨改命。惟会稽之巨屏，乃今日之辅藩。顾委任之益隆，岂庸虚之克称。臣一违天日，九阅星霜。固愿入觐于阙庭，然后亟趋于官次。而臣年龄迟暮，疾病萦缠。齿发已迫于衰残，筋力实难于勉强。拜跪艰难，扶掖而后起；步履蹇涩，杖策而后行。此众目之共瞻，非微臣之饰说。若令冒昧而进，必致颠跻于前。亏失朝仪，干犯典宪。传播中外，贻笑缙绅。不唯易至于人言，亦非自全于晚节。欲望睿慈收还成涣，别选帅臣。俾退食丛祠，庶少延于残喘。
 【《永乐大典》卷一万九百九十八「府」字韵，页十三下引「蔡定斋集」。(影印本第一百九册)】 
　　再辞免知绍兴府札子
臣近准尚书省札子，改差知绍兴府，寻具辞免。续准省札，三省同奉圣旨，不允。再准省札，令疾速之任，候任满前来奏事。臣蝼蚁之诚，不能自已。冒干诛责，再有奏陈。伏念臣素苦足疾，向为庸医所误。疏利太过，气血顿衰。四支疲惫，百节痛楚。腰背重，足膝缓弱。行立坐卧，皆不能久。拜跪登降，俱有所妨。举动须人，呻吟度日。百药试，效验蔑然。两任奉祠，方幸休养。桂林之命，从天而下。恐涉避事，不敢牢辞。力疾之官，扶持衰悴。鞭策疲驽，二年之间。适有天幸，岁事洊登，民夷安业，海外虽有薄扰，随即抚定。皆赖皇威远临，微臣获逃罪戾。臣实以衰病，久留瘴岭。惴惴然惟恐一旦溘先朝露，狼狈异乡。辄布腹心，投诚君父。伏蒙睿慈，俯从人欲。易畀近郡，遂获生还。隆天厚地之恩，粉骨糜躯不足以报万一。臣以尚待阙次，未敢力控祠请。甫及中途，忽 【间】  【闻】 改命。震惧惶惑，不知所图。窃惟会稽辅郡，密拱行都。委寄之隆，又非桂林之比。桂林忧责虽重，职务甚简，可以藏拙养痾。今会稽地大事伙，赋重民顽，狱讼之繁，应酬之冗，不啻十倍，决非残废待尽之人所克胜任。兼臣所苦之疾，日甚一日。自去冬再作之后，全然不能拜起，必须扶掖。十目所睹，怵惕靡皇。若令勉强而前，决有颠隮之患。旁招物议，自速罪愆。故臣披沥血诚，不敢有隐。如一语矫伪，甘坐欺罔之诛。伏望圣慈，察臣诚实，怜臣衰病，改畀祠禄。俾归田里，寻访医药，少延余龄。异时贱疾稍损，可以支持，誓竭犬马之力，以图报効。洊渎天威，罪在不赦。东望阙庭，无任祈哀俟命激切之至。
 【《永乐大典》卷一万九百九十八「府」字韵，页十四上引「蔡定斋集」。(影印本第一百九册)】 
　　辞免知镇江府札子
伏准尚书省札子，六月十九日，三省同奉圣旨，除华文阁待制，知镇江府。臣闻命震惧，无地措躬。臣世受国恩，身叨法从。当君相有为之日，正臣子致命之秋。况蒙朝廷不以为不才，简拔任使。固愿捐躯尽瘁，图报万分。伏念臣素有腰足之疾，已十余年。数年以来，每岁必发，发即濒死。平时无事，四肢重，百节酸痛，倦乏无力，举动须人。拜跪艰难，扶掖而后起；步履蹇涩，杖策而后行。闲居二年，谢绝宾客。风雨寒暑，未尝出门户。一意休养，少延残龄。今京口西地，当长江一面之寄，所系甚重。折冲御侮，正赖精神。乃以衰病一翁临之，岂不取轻于军民，传笑于夷狄？况臣顷自桂林易地辅郡，犹且引疾丐祠，不敢辄当繁剧。今又二年有余，年龄日迫，疾病日深，气血日耗，筋力日衰。加以精神昏耄，言语错误，非复曩时。兼臣年垂七十，百病萦缠。痛楚呻吟，绝无生意。死不足惜，或误国事，万死莫酬。臣愚欲望圣慈，念京口重镇，不可轻畀。察微臣久病，实难支持，非是临期饰词避事。特降睿旨，改畀时髦，俾臣仍旧职宫观。臣不胜大愿。所有省札，未敢祗受，伏候敕旨。
 【《永乐大典》卷一万九百九十八「府」字韵，页十四下引「蔡定斋集」。(影印本第一百九册)】 
　　辞免知庆元府札子
某近以衰病侵陵，灾患频并。冒干造化，乞赐敷陈，畀以祠禄。忽准省札，差知庆元府。闻命惊惕，无地措躬。某忧伤之余，旧疾增剧。唯恐溘先朝露，狼狈瘴乡。所愿投闲，少遂休养。兹者四明辅藩，二浙佳郡。由远而近，求退而迁，在某实为过望。重念某所苦之疾，日甚一日，步履蹇涩，拜起艰难，举动须人，渐成残废，深惧不能复当郡寄。虽尚待次，未应控辞。窃恐至期，必难祗赴，不免预此申。伏望钧慈，检会前奏，特赐开陈，改畀祠禄。俾归田里，少续残龄。伏候指挥。
 【《永乐大典》卷一万九百九十八「府」字韵，页十五上引「蔡定斋集」。(影印本第一百九册)】 
　　再辞免知镇江府札子
