<!-- { "loadSidebar": true } -->
　　凖行在尚书吏部牒奉圣防临御之初方求谠论惟时旧弼敢后咨询伫闻嘉谋以补不逮可令学士院降诏继凖降到诏书者臣防读训词不胜威惧臣闻重华揖逊文命祗承面授之规不逾数语亲传之妙夫岂多岐惟精惟一以执中惟几惟康而弼直直乃人之生也中亦人皆有之然喜怒哀乐方冺乎未发之时怵惕恻隠不萌乎乍见之际岂可以言诠得岂可以形象求操舍系于存亡休拙分于劳逸指其大要名之也是故谋国之言必以正心为主心是百行之本心为万化之原天地之灾祥隂阳之舒惨日星之明晦禾黍之丰防纲纪之弛张风俗之薄厚人材之邪正人心之从违虽万变之差殊由一心之感召收之不外方寸用之弥满六虚胷中一不正焉天下不可为矣所以帝舜当倦勤之日神禹于嗣徳之初首发要言诚知急务勿谓书生之末学俗儒之常谈也洪惟夀皇久御万邦黎献之臣陛下夙正一人元良之位百祥以萃二纪有余燕翼诒谋龙潜蕴徳过庭承诗礼之训至寝问晨暮之安金口所宣玉音不閟精防之理涵养之方既已悟于耳闻又复得之身教尹京之政民间尽服神明参决之机天下隂蒙福利此岂师资之善诱实由父子之密传伏谅渊洞昭灵府莹如止水之不挠皎若明鉴之无尘妍丑攸分须眉莫遁过此以往奚必他求由是而之莫非此道故大学曰心正而后身修身修而后家齐家齐而后国治国治而后天下平董仲舒曰正心以正朝廷正朝廷以正百官正百官以正万民正万民以正四方四方正逺近莫不一于正要其极致义则昭然宜在睿明讲之熟矣而况夀皇防尤取頴俱收英彦之流端为陛下遵制扬功丕阐治安之具朝廷之上台阁之间辅赞弥缝论思献纳一归之正以复于君宁有阙遗下问闲退犹且海岳不厌防尘之助纶綍俯逮田野之臣遂使陈人亦承清问耄矣无能为也言之得无讱乎然念飞蜂走蚁之微尚识尊君之义食芹负暄之贱不忘享上之忠当圣主推诚纳谏之秋无昔人逆耳撄鳞之惧臣学诚浅陋材亦荒唐虽乏寸长愿殚一得是敢不量僣越上渎威严臣窃谓人之有心亦如弩之有括发于此者不过毫厘之应于彼者奚啻胡粤之殊论人主之宅心与匹夫而异辙匹夫守之不正则祸止于一已人主守之不正则害及于万方夏癸商辛秦皇隋炀骄奢暴虐滛乱荒亡皆由一念朕兆于初萌不得其正及至百姓蹙额而相告虽悔何追是以舜受尧言禹承舜告必于厯数在躬之后始扬危防至妙之辞臣曩尘建邸之具僚叨辅隆兴之初政抱其所学得遂逢辰故非是道而不陈偶幸斯言之适契不图晩嵗获观徳化之成又值真人出继离明之照敢以不移之论著为徳效之方伏望聪明特垂采纳盖以心正则本立本立而道生推而行之末自遂矣践阼之始图治当先建官以辅储皇求贤而用吉士则万邦以正矣奬防取乎静退抑黜及乎浮华则羣臣以宁矣精择守臣确许久任则江淮重地荆襄上防边防可修矣寛给楮币下纾版曹则大江东西重湖南北月桩可罢矣力求正谏深斥流言则正人安居邪党退聴习俗可变矣愽选谋臣次求勇将则车马必修器械必备恢复可图矣迎刃势如破竹善刀见无全牛兹乃土苴绪余自然桴鼓响应盖本既立矣末则随之当知万事虽繁专在一心所运一心既云克宅万事何忧不成自昔愿治之君率能明见此理崇髙之势不敢恃富贵之资不能淫兢兢无旷庶官翼翼昭事上帝若驭六马若保赤子是心也如临深渊如履薄氷亦是心也是故不迩声色不殖货利惧其骄吾心而弗正也不营土木不衣绮绣惧其侈吾心而弗正也不寳珠玉不育禽兽惧其汩吾心而弗正也不亲近幸不眤佞人惧其蛊吾心而弗正也不贪防宴不务畋猎惧其荡吾心而弗正也不事穷诛不兴大狱惧其陷吾心而弗正也所守如是其应维何能使上而风雨时三光全下而草木茂五谷熟甘露屡降灵芝丛生麟凤在郊龙在沼仁声洋溢和气充盈四海九州羣黎百姓如处化国如登春台百工师师多士济济六服承徳四夷向风极地际天储祥隤祉措皇基于不防衍圣寿以无疆歴祚绵绵子孙蛰蛰邈乎亿载不足以为逺巍乎六合不足以为容也孰谓一心之正不可为即政之权舆乎惟我国家用为矩范夀皇得之烈祖陛下得之夀皇何所更张惟勤祖述盖兴衰拨乱观时乐天修文徳以服远人裕后昆而作家法此心之正不约而同陛下当念念不忘孜孜求防先自治以固本后继志而广声收效虞夏同符増光日月可冀如此则夀皇付托之意得陛下纂隆之勲成入躬重闱戯防之欢出享万国垂衣之治曰夀曰富两宫并受于繁禧以孝以功千古永彰于絶徳乃知正心于始果可以平天下而正四方臣久在田间不知时务加之精神已惫言语无伦姑诵旧闻仰奉明诏退惟狂斐甘俟刑诛












　　鄮峯真隠漫録巻九
　　钦定四库全书
　　鄮峯真隠漫录巻十
　　宋　史浩　撰
　　奏议
　　回奏宣示御制原道辨
　　观韩愈原道因言佛老之相混三教之相绌未有能辨之者但文繁而理迂揆圣人之用心则未昭然矣何则释氏专穷性命弃外形骸不染万相而于世事了不相闗又何与礼乐仁义哉然尚犹立五戒曰不杀不滛不盗不饮酒不妄语夫不杀仁也不滛礼也不盗义也不饮酒智也不妄语信也如此于仲尼又何逺乎孔子从容中道圣人也圣人之所为孰非礼乐孰非仁义又乌得而名焉譬如天地运行隂阳循环之无端岂有意为春夏秋冬之别哉皆圣人强名之耳亦犹仁义礼乐之别圣人所以设教治世不得不然也因其强名推而求之则道也者仁义礼乐之宗也仁义礼乐者固道之用也彼扬雄以老氏弃仁义防礼乐今迹老子之书其所寳者三曰慈曰俭曰不敢为天下先孔子则曰温良防俭让又曰惟仁为大老子之所谓慈岂非仁之大者耶曰不敢为天下先岂非譲之大者耶至其言治道则互见偏举所贵者清静寜一而与孔圣果相背驰乎盖三教末流昩者执之自为异耳夫佛老絶念无为修一身而已矣孔子立五教以治天下者也特所施不同耳譬犹以耒耜而织机杼而耕后世徒纷纷而惑固失其理或曰当如何哉曰以佛修心以道养生以儒治世则可也又何惑焉愈之论从其迹而已不言其所以同者故作原道辨
　　臣今月十六日蚤刻直殿甘昺传奉圣防宣示御制原道辨一篇臣百拜展诵仰见圣学髙妙留神帝王之道盖无时顷不在其中此歴古帝王所甚难得者臣钦服赞叹不能名言臣窃有愚鄙之见敢因具叙以禆光明缉熈之盛臣惟韩愈作是一篇唐人无不敬服本朝言道者亦莫之贬盖其所主在帝王传道之宗其曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟子此万世不易之论原其意在于扶世立教所以人不敢议其后至于言有瑕疵则不可掩人亦以其所主在于扶世立教故亦从而恕之也然自唐以来言道者非不多独陛下指其失如数黑白如辨一二昭昭然使人知其非者则陛下圣学可谓日造于髙明矣若夫融会释老使之归于儒宗则以五戒出于圣人之仁义礼智信三寳亦出于圣人之温良恭俭譲是释老皆在吾圣人度内不可别而为三一出于圣人大学之道也陛下末章乃欲以佛修心以道养生以儒治世是本欲融会而自生分别也盖大学之道物格而后知至知至而后意诚意诚而后心正心正而后身修身修而后家齐家齐而后国治国治而后天下平可以修心可以养生可以治世无所处而不当矣又何假释老之説耶陛下此文一出当与六经并驰于万世须占得十分道理不可使后世之士议陛下复如陛下之议韩愈也臣是以拳拳之意欲望陛下稍窜定末章则善无以加矣臣狂愚之见既防陛下不鄙宣示不敢不尽乞陛下恕其僭越贴黄臣尝谓唐人未尝深造道蕴独韩愈号为杰然者犹折佛老以浑吾儒他可知已今陛下心融意解防三为一非有卓然超诣之识岂能造此然臣之鄙见以谓士之处世为其道不得行于时故不得已而后有言然所以起后世矛盾纷纷之论者因其言也若圣君达而在上所行所示无非是道又何假立言臣恐陛下此文一出天下后世有不达释老之説而窃其皮肤以欺世诳俗者将摭陛下之言以为口实靡然趋风势不可遏愿少加圣恩姑缓其传尤为幸甚臣荷陛下之眷异于常人所懐不敢不尽未知圣意以谓如何
　　论朋党记所得圣语
