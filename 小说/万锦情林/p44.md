<!-- { "loadSidebar": true } -->
　　倚床而坐，体若不胜。梅曰："弱体不胜衣，为郎憔悴多矣。"莲曰："憔悴无伤，恐不能自憔悴而止也。"梅亦虑老父觉之，劝以勉强笑语。良久，莲笑谓梅曰："汝年纪长矣，名桂红不谐，私呼汝为红娘可乎？"桂红笑曰："莲娘欲作崔，使刘君为张乎？今外无高墙。内无夫人，旁无和尚，邻无犬吠，以培桂迎春为普救西厢何不可？而愿时时清白，刻刻崖岸，则向所云'不敢'者，真也？诚也？伪也？假也？"莲面有惭色，徐曰："吾欲尊汝故尔，谁为汝演西厢记也？"梅曰："以桂红呼红娘为尊，莫若以素梅为媒婆之为愈尊也。"莲默然含泪曰："吾于刘君幸无失德，自以汝可寄心腹，故不少存形迹。今汝舌剑唇枪，吾何为吞声忍气？吾拼索性，汝做得干净人也？"梅执莲手，跪而告曰："吾为戏言，娘何僻见乎？生待我若亲，贱奴岂草木人耶？"莲曰："汝知否，刘君尚未娶故耳。"
　　至晚，具云履一双，美女一轴，金扇一柄，水晶糖一匣，自取一迷，令梅馈生。梅佯曰："吾无副，不可行。"莲曰："两国相争，不斩来使。彼若敬主及使，汝自解纷。"
　　梅欣欣而行。至迎春轩，独见爱童，而不见生。将回，童出挽之。曰："何所闻而来？何所见而去耶？"梅曰："'礼闻来学，不闻往教'，是以来不见子充，乃见狡童。是以去。"童曰："凡物必有偶，刘相公已心匹莲娘，吾与汝未有下稍，汝若肯舍身普施，吾当得好眼看承。两人深相结，共保快活无忧也。"梅不答。童强之入，与共坐于北窗之小床。梅曰："非我求童蒙，童蒙求我。汝事刘相公久，学无赖贼作偷花汉耶？且刘相公尚未有成说，尔何敢僭先？"童曰："高材疾足者先得焉。刘相公亦让我一头地矣。"为之搂定香肩，持素手，松钮扣。而生睡已起，遽推门出，见二人之状，戏之曰："卧榻之侧，岂容他人鼾睡耶？"童曰："非敢越礼，待欲小试，为行道之端耳。"梅有惭色，敛衽整衣曰："君可谓入幕之宾矣。"因视童而微笑。生亦目童，作摇首状，童即避出。生执梅之手，引就坐，曰："吾设此位以待卿久矣。今日之事，须极热为之。"梅曰："两国相争，不斩来使。"生曰："莲娘之意何如？"梅曰："已受重戒而来，不许，不许！"乃以碧莲彻夜念生岑寂之语、假寐之事，悉对生述之。生曰："肯念我之岑寂哉？得莲念，胜天怜念矣。然念念不忘，我心更切也。"又曰："汝年幼，未谙伤春，我当教汝。"梅曰："汝男子，那识女情？我亦生而知之，不劳尊诲。"因袖出莲所贻者与生，曰："此莲娘雅赠，欲得君详一谜也。"生细玩之："云履无底，美女胸。"笑曰："吾揣其意回之。"
　　禁足书窗外，幽怀且放开。
　　谩言心地热，苦尽自甘来。
　　生曰："是否？"梅曰："得之矣。"梅回，见童于窗外。童曰："恐莲娘冷静，代汝奉陪。"又附耳曰："谢我方便之恩。"径自笑回。
　　至晚，生以香扇坠一个，玉绦环一副，枕头席一领，老人图一幅奉答。嘱童奉莲，曰："亦欲详一意耳。"莲收之，复于生曰：
　　要弄偷香手，终存窃玉心。
　　若能同枕席，永赋白头吟。
　　生得之曰："知我者其莲乎！"
　　自此以后，虽绝步于园中，而驰心于池侧者不能忘。乃抵书投地曰："原初来意，本欲寻新温故，以期进取。今所遇若是，虽孔情墨守，何以堪之。抽黄数墨之心，易为倚翠偎红之句；登天步月之想，翻为尤云雨之情。然只愁佳人难再得，不忧富贵不逼人也。"书一短词于扇面：
　　寂寂寥寥度此春，朝朝暮暮两眉颦。重重叠叠眼添新。　　句句声声心里事，孤孤孑孑客边身。思思想想意中人。《浣溪沙》
　　带爱童，锁外门，赴丛芳馆会。
　　莲偶至轩前，拨纸窗窥之，见琴侧有一对云：
　　惜花恨春去，折桂待秋来。
　　又见红纸帖云：
　　觅莲得拳藕，折桂获灵苗。喜事福人书
　　莲细思不能解。适几上有幅花笺，乃书一歌行，并二绝句：
　　自思忽自笑，甘为何人等？
　　句中说秦晋，笔底约朱陈。
　　我意欲作假，君心要认真。
　　（啊）闻道洛阳花似锦，偏我来时不遇春。
　　绝句：
　　月清秦阁冷，云近楚山低。
　　春色刚来至，东君错放归。
　　霜节透高枝，横窗月上时。
　　成林应有日，可待凤凰栖。
　　素梅忙至，曰："此刘君寓室也，那敢独行！幸不至，使其卒至，则书室为阳台矣。"莲曰："好容易！是谁敢？"梅笑曰："极会，敢极。谁敢者，刘先生也。"莲曰："吾亦不敢。"梅曰："不敢请耳，固所愿也。"莲曰："吾亦不愿。"梅曰："愿是不愿，不愿是愿。"莲曰："吾无愿乎尔，子为我愿之乎！"梅曰："两相情愿，各无异悔。"莲不答，亦不欲行。梅曰："忠言不入，炫玉求售，非计之得也。"径先去。莲初意以生无一面之识，无一丝之因，适一时之遇，才一窗之隔，今而至于朝暮见，且两月余，男子所无之事，识礼甘犯之，而尚不及罄一心谈。着意制《桃源忆故人》及《贺新郎》二词，梅睡，怀以探生。偶生他出，意已不怿，又值素梅见之，不可久待。乃留一戒指并原制二词于诗笺上，以界尺压之，仍闭窗而去。
　　生归，童先见而拾之。至晚，生就月坐于坛前。童曰："适于几上得解愠方二纸，宽愁散一枚，可以疗郁结之疾。欲得之乎？"乃以诗笺、戒指呈生。生曰："得于何来？"童曰："此必莲娘之贻，亲至不遇，留而去之。然幸吾先收，使他人得之，奈何！"生曰："彼亦谅吾室无别至者故耳。然机不密则害成，当用为戒。"生诵之，至"放归""不遇"句，思莲有枉就意，深自悔曰："近来跬步不出，不见亲次玉趾，今遇尔他适，即失此良晤，岂瞰亡而来与？岂好事多磨而然与？数之穷、命之蹇、缘之悭、会之难、运之厄、遇之否，一至于此！信事之成，不在于人之计较也。"乃集古诗成兴体四章：
　　林有朴□，其叶蓁蓁。靡日不思，西方美人。
　　野有蔓草，维叶萋萋。窈窕淑女，洵有情兮。
　　山有蕨薇，其叶。我之怀矣，曷其难忘。
　　隰有苌楚，其叶蓬蓬。子无良媒，忧心有忡。
　　林有朴四章，章四句。又深思："留一戒指，不知寓何意？或戒我休折野花乎？或戒我休生妄想乎？或戒我休忘此情乎？或戒我休荒书史乎？或戒我休得苦心头乎？或戒我休得急心性乎？或戒我休得遽思归乎？或戒我休对人前说破乎？"心焉惶惑，排解更难。而莲又以微恙少出，素梅终夜不离左右，生欲求一面而不可得，乃画莲花一枝，肖己像于侧，名曰《爱莲图》，悬于书壁，常常对之。想其坐，则曰"座上莲花"；想其貌，则曰"面似莲花"；想其词，则曰"口出莲花"；想其行，则曰"步步生莲花"。又画梅花一枝，题其上曰：
　　铁石肝肠冰玉肌，风中雪里逞标枝。
　　殷勤结尔一知心，为春传送新消息。
　　每对此二书，则悠悠荡荡，愁喜交集。一日微雨初过，跃鱼戏水，生带爱童，钓于隔浦池。吟云：
　　化龙原有日，暂伏在清流。万丈深潭难设计，且将蚓饵钓鳌头。早上金钩，早上金钩。
　　莲先见之，谓梅曰："刘君未谙钓术，所谓水滨之役夫也。"梅曰："钓术何如？"莲不答。梅喻其意，掀帘指生曰："临渊羡鱼，何不退而结网？"生闻之，即抵窗前。梅遽闭其窗曰：
　　休桠佳怀休假呆，好将哑谜细论猜。
　　我家门户重重闭，春色缘何得入来？
　　生索然沮兴，曰："前日佳情方沐，而今日又复变卦，焉得以隔浦池目为浣溪沙，以培桂轩署作回心院乎？"即弃钓归室，将爱童而睡。
　　睡起，即令童取酒，饮至醉，枕书隐几。闻叩门声，放之入。乃金友胜，因至书坊，觅得话本，特持与生观之。见《天缘奇遇》，鄙之曰："兽心狗行，丧尽天真，为此话本，其无后乎？"见《荔枝奇逢》及《怀春雅集》，留之。私念曰："男情女欲，何人无之？不意今者近出吾身，苟得遂此志，则风月谈中又增一本传奇，可笑也。"送友胜出，愈醉不可及，复隐几而卧。
　　又闻叩门者，乃守朴翁内侄耿汝和也。是人刻而妒，奸而险，唱和每出生下，而反好胜，生稍轻之；又尝对生求守桂，生不与，故有憾于生。是日偶至，见生窗有《烛影摇红》一词，尽含风味。且素知他侧居一女，心甚疑之。而生尚酩酊，汝和因强生解其词。生朗诵一遍，因被酒，漏言曰："吾心可成金石，虽苏张更生，弄转圜之舌，不能间我爱也。"汝和乘醉以言挑之，生笑曰："吾始睹其貌，心之而不置，吾既得其词，手之而不释，意者同志相得与？"汝和故作不解。生吟曰：
　　隔汉美姬，女中解魁。今朝重睹西施。奈情猿怎持？　　兴言念之，心如醉兮。纵然今夜于飞，恨佳期已迟。《四字令》
　　汝和曰："此事何所据？"生袖出碧莲《桃源忆故人》词递汝和观之，曰："汝虚甘罪，所供是实。"爱童计不知所出，适欲接之，而汝和即怀去。生曰："自我得这，自我失之，亦复何恨！"又大笑就寝，童捧之而睡。至夜半言之，而生瞀然不记也。徐徐问其词，生曰："昨日果大醉耶？"童尤之曰："三爵不识，矧可多乎？小事糊涂，而大事亦糊涂，此何等事，而可不避人耳目？风流罪过，已今供招，而又虚名实祸者，奈之何！且耿生素肯发人之私，今又得此，必是报闻于吾主，自疑图祸隙矣。久念使人惊怖。"生彷徨曰："怪哉！喜为忧根，福为祸本，吾志从此休，吾行从此劣。岂非祸从手发耶？"又曰："吾固无足惜，奈玷莲娘何！乃知酒之流祸矣。许文仙真圣人也，许文仙真圣人也！"因绕几而行。童亦不乐。生曰："汝未知我心，近日心事有势不得行者，但欲醇酒求醉耳。"
　　至午，守朴翁招生与汝和饮于私室，生再四不欲行，久之，曰："诗云'岂不欲往，畏我朋友'。我之谓与？"勉强赴酌。汝和对生微笑，曰："酒道真性。"又曰："勿忧，明早还汝。弟怜几月好用心，羡汝一人独专乐耳。献出守桂，自有商量。"生遂杂以他词，幸守朴翁不觉。生乃俯意卑词，小心貌，不敢出气。汝和扬扬自得，略不为礼。生劝以大觥，汝和曰："尔亦欲吾醉，乘中处事耶？故不饮。"生亦不能对。爱童行酒，心抱不平。偷至汝和窗外，湿纸窗窥之，见莲词压于砚侧，喜曰："得来全不费工夫，可谓慢藏矣。刘相公之福，孙莲娘之幸也。"逾窗窃取而归。
