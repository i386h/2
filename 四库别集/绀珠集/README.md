<!-- { "loadSidebar": true } -->

　　钦定四库全书

　　子部十

　　绀珠集

　　杂家类五

　　杂纂之属

　　提要

　　（臣）等谨案绀珠集十三卷不着撰人姓名案晁公武郡斋读书志亦载有此书十三卷称为朱胜非编百家小说而成以旧说张燕公有绀珠见之则能记事不忘故以为名其所言体例卷数皆与今本相合则此书当为胜非所撰然书首有绍兴丁巳灌阳令王宗哲序称绀珠之集不知起自何代建阳詹寺丞出镇临汀命之校勘将镂板以广其传云云考丁巳为绍兴七年而宋史胜非以绍兴二年入相寻罢去五年复起知湖州引疾归废居八年而卒是宗哲作序时胜非方以故相里居若此书果出其手不应刋校之人俱不能详知姓氏于情理殊为可疑或公武所纪有悮未可知也其书皆抄撮说部摘録数语条分件系以供獭祭之用体例颇与曽慥类说相近惟类说引书至二百六十一种而此书所引祗一百三十七种视慥书仅得其半然其去取亦颇有同异未可偏废且其所见书尚多古本亦有足与世所行本互相叅讨者如方言奕偞容也一条今本注曰奕偞皆轻丽之貎而此书则注云奕奕偞偞又今本私策纎■〈艹侻〉穉抄小也一条此书引作私纎穉抄策小也证之下文策字本次在抄字下则此书所引为长盖虽征据丛杂而旁见侧出其足资考证者亦多固未可槩以襞积讥之矣

　　乾隆四十三年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●绀珠集原序

　　绀珠之集不知起自何代试尝仰观乎天文俯察乎地理凡可以备致用者杂出于诸子百家之说支分派别原始要终粲然靡所不载诚有益于后学然珠之为物生于洲而崖不枯固寳之矣是珠也其色绀然异乎夜光之类惟取其文焜耀而已凡人之思虑有为物所蔽而昏昧者取其珠而玩之则了然心悟涣然氷释固足以开聪明备记遗忘岂小补哉学者于此能勤而熟览之亦若提珠在手厯厯无忘其所能虽相去千百岁之乆可以坐见其创述之本末则囊括伦类盖无余藴矣以是而名其帙不亦宜乎建阳詹公寺丞出镇临汀仆幸登其门一日出示兹集俾之校勘讹舛将命工镂板以广其传仆因得以详究焉増益其所未能所得多矣扬子不云乎侍君子晦斯光窒斯通其是之谓欤绍兴丁巳灌阳令王宗哲序

　　●钦定四库全书

　　绀珠集卷一

　　（宋）朱胜非 撰

　　○穆天子传

　　烛银玉果
　　穆王至昆仑丘观寳器有烛银玉果烛银银有光如烛玉果者石也皆似美玉

　　八骏
　　赤骥盗骊白义踰轮山子渠黄骅骝緑耳

　　左佩华
　　王赐七萃之士左佩华者至华之佩也

　　珠泽
　　此泽出珠方四十里

　　膜拜
　　如今之礼拜

　　羣玉田山
　　先王之所谓册府

　　载玉万只
　　天子行幸载玉万只

　　乐池
　　王休于玄池上奏乐三日名曰乐池

　　瑶池
　　王与西王母宴集于瑶池之上银乌王赐重徭之民银乌一只

　　豪牛
　　又赐文山之民豪牛豪马

　　璧台
　　王为盛姬筑台砌之以璧

　　黄竹诗
　　王游黄■〈合上土下〉之丘猎于苹泽大寒雪冻乃作黄竹诗三章以哀之曰我徂黄竹负閟寒

　　苹泽
　　见上文

　　歕沙歕玉
　　王东游于黄泽宿于曲落时人语曰黄之池其马歕沙皇人威仪黄之泽其马歕玉皇人寿谷

　　○古今注【崔豹】

　　青田酒
　　乌孙国青田核大如瓢贮水即成酒刘章得三核供二十人饮不竭号青田酒

　　黍民
　　河内有人常见黍米许大人马满地取火烧皆作蚊蚋飞去因号蚊蚋为黍民

　　三寳刀名
　　吴大帝有寳刀三一曰百炼二曰青犊三曰漏影

　　六寳剑名
　　又有六剑一白虹二紫电三辟邪四流星五青冥六百里

　　惊翠眉
　　梁冀妻孙寿改惊翠眉为愁眉

　　扶老钩栏
　　汉顾成庙记扶老钩栏

　　紫塞
　　秦筑长城土色紫号紫塞

　　车辖铁尽
　　周公致治太平越裳氏重译来贡迷其归路周公锡以軿车五乘皆为司南之制使越裳氏载之以南及到车辖铁皆尽

　　丹棘青棠
　　欲忘人之忧则赠以丹棘欲释人之忿则赠以青棠青棠者合欢树也

　　长喙叅军
　　猪

　　髯须主簿
　　羊

　　夜光宵烛
　　萤

　　蝇豹
　　即蝇虎也

　　青弁使者
　　蜻蜓

　　转丸
　　蜣蜋

　　玄针
　　科斗

　　仙鼠
　　蝙蝠

　　歌女
　　蚓

　　凤车
　　大蛱蝶

　　鸣砌
　　蛩

　　拥剑
　　即蟹之大螯者

　　玄衣督邮
　　龟

　　河伯使者
　　鳖

　　云气金枝玉叶
　　黄帝与蚩尤战常有五色云气金枝玉叶花葩之象集于帝所因作华葢

　　华葢
　　见上

　　秦皇七马名
　　追风白兎蹑景奔电飞翮铜爵晨鳬

　　惊帆
　　曹真有马名惊帆

　　泽芝
　　芙蕖

　　○洞冥记【郭宪】

　　碧玉钟
　　汉武起腾光台台上撞碧玉钟

　　九色凤雏
　　东方朔游房林之埜获九色凤雏

　　含烟舟
　　汉宫含烟舟以木兰文杏为橹

　　连钱荇
　　灵池有连钱荇

　　碧麦酒
　　瑶琨山有草如麦以酿酒一饮三旬不醒

　　韩终李
　　琳国生玉李韩终常食之故号

　　五岳真形图
　　李克负五岳真形图而至号负图先生

　　丹露
　　善语国人饮丹露云日初出时有露如珠

　　却睡草
　　又有草食之令人不眠号却睡草

　　丽娟
　　丽娟善歌尝唱回风曲庭花翻落如深秋

　　神马遶日
　　东方朔游吉云之地得神马乘之遶日三匝朝出暮归闗犹未闭

　　泣珠
　　吠勒国人尝有鲛人宿其舍既去泣别所堕泪皆成珠

　　猗兰殿
　　汉武所生之殿

　　掇月舟
　　龙虬池有掇月舟

　　玉枝
　　东方朔以西那国玉枝进武帝赐近臣年高者云病则枝汗老则折老耼得之七百年不汗偓佺得之三千年不折

　　翻鸡菱
　　玄都有翠水水中生菱状如飞鸡谓之翻鸡菱

　　升蕖鸭
　　又有鸭丹毛而轻登于芙蕖唼露而食曰升筑鸭

　　歩景
　　即东方朔所乘遶日之神马也

　　候虫
　　汉元封间勒毕国贡细鸟大如蝇状如鹦鹉以方尺玉笼盛百只善鸣声闻数里国人以此候时故名

　　霜条之箎
　　汉建元中起腾光台台上设乐有县藜之磬吹霜条之箎唱来云依日之曲

　　龟甲屏
　　汉武起神明台台上设金床象席杂玉为金龟屏风

　　蹑空草
　　乌茶国有草如芥叶食之能行空中号蹑空草

　　龙肝瓜
　　氷谷生瓜长盈尺名龙肝

　　五时鸡
　　有鸡夜鸣随鼔节一更为一声号五时鸡

　　玉燕钗
　　青鸟留一钗遗帝宫人欲碎之匣中见白燕升天后作钗名玉燕钗

　　玉螭
　　帝微行时长城见一玉螭游于路

　　神龟出五头
　　黄安坐一龟曰伏羲造网罟此龟一出头余坐此龟以来经五出头矣

　　刀化鹊
　　帝赐东方朔刀后化为赤鹊入云去

　　懐梦草
　　锺火山有香草帝思李夫人东方朔献之帝懐之梦见因名

　　舌耕
　　黄安读书执鞭荆以记一夕地成池时人曰黄安舌耕

　　○金楼子【梁湘东王绎】

　　梦肠反胃
　　扬雄作赋有梦肠之谈曹植为文有反胃之论【言劳神也】

　　酒瓮饭囊
　　祢衡云茍彧可强与言余皆酒瓮饭囊

　　投虎千金不如一豚肩
　　寒者不贪尺璧而思短衣投虎千金不如一豚肩

　　箕舌
　　锯齿箕舌榼耳屩鼻

　　三斗烂膓
　　殷洪逺云周公腹中有三斗烂膓

　　桂华不实
　　桂华不实玉巵无当

　　玉华盐
　　胡中有盐莹彻如水精谓之玉华盐以供王厨

　　月额
　　旦日雨谓之月额

　　雨悬丝
　　细雨织悬丝

　　玉蔬
　　始皇遣徐福入海求金菜玉蔬并一寸椹

　　白鸟
　　蚊也齐桓公卧栢寝谓仲父曰一物失所寡人悒悒今白鸟营营是必饥耳因开翠纱幮进之

　　蜘蛛隠
　　龚舍初仕楚王非其欲见飞虫触蜘蛛网而死叹曰仕宦亦人之网罗也遂挂冠而退时人谓蜘蛛隠

　　白皮牛
　　大月氐有牛名白皮牛割其肉明日创愈

　　铜奴锡婢
　　铜之精为奴锡之精为婢

　　燃石
　　豫章有石水灌之可以燃鼎

　　虞吏
　　山中寅日称虞吏虎也

　　当路
　　狼也

　　雨师
　　辰日称雨师龙也

　　鲸潮
　　鲸蜺出穴则水溢为潮鲸出入有节故潮有期

　　金盐玉豉
　　五茄一名金盐地榆一名玉豉可煮石

　　众香木
　　南扶国木根栴檀节沉水花鸡舌叶霍胶薫陆

　　采华草
　　太极山有采华草服之能言

　　飞车
　　竒肱之民能为飞车从风逺行至于豫州归则别给不以示民

　　能言鸡
　　罗含之鸡能言西周之犬能语

　　雷门
　　会稽城门鼓声闻于洛阳号雷门

　　枣珠
　　扶余国美珠如酸枣

　　天鸡
　　桃都山大树有天鸡日出即鸣天下鸡皆鸣

　　潢池
　　女国有潢池浴之而孕

　　玉李
　　星如玉李月上金波

　　縠雾
　　雾生犹縠河垂似带

　　修羊公
　　有道者化白石羊题胁曰修羊公

　　黄妳
　　书卷言怡神如黄妳

　　○赵后外传【伶玄】

　　九回香
　　赵后飞燕名宜主妹婕妤名合徳相继宠盛合徳毎沐以九回沉水香膏髪

　　慵来妆
　　合徳为薄眉号逺山黛施之小朱号慵来妆

　　温柔乡
　　帝幸合徳呼为温柔乡曰吾老是乡矣不能效武皇帝求访白云乡也

　　披香博士
　　宣帝时披香博士淖方成白首教授宫中

　　唾袖如石上花
　　后与婕妤坐误唾婕妤袖曰姊唾之染绀袖正如石上花衣之以为石花广袖

　　露华粉
　　合徳用露华白英粉傅面

　　寳箑
　　婕妤进后独揺寳箑

　　璧甃
　　帝为温室以璧为甃

　　九鶵钗
　　合徳有紫玉九鶵钗

　　留仙裙
　　帝与后泛舟太液池酒酣风作后扬袂欲轻举帝令左右持其裙乆之风止裙为之绉后曰帝恩我不得仙去宫中襞裙为绉号曰留仙裙

　　通徳拥髻
　　宫妓樊通徳流落人间颇能道二赵时事或问之通徳曰方盛时驰骛嗜欲安知终归草埜因视烛影拥髻而泣

　　○杨妃外传【乐史】

　　七寳杯酌葡萄酒
　　帝与妃赏牡丹命李龟年持金花笺赐李白令进清平调词三篇白援笔立书以进帝命李龟年歌太真以七寳波梨杯酌西凉州葡萄酒饮笑领歌意姿态尤妙

　　避风台
　　帝览汉成帝内传以赵飞燕身轻置七寳避风台谓妃子曰尔则任吹多少妃子对曰霓裳一曲足以高掩千古

　　龙香拨
　　杨妃琵琶以龙香板为拨

　　饮鹿泉金沙洞玉蕊峯
　　皆在骊山上

