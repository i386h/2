<!-- { "loadSidebar": true } -->
　　落日愁思把钓钩南隣借得采菱舟湖心月上明如昼树杪风生冷逼秋壮岁功名惭汗马暮年心事许沙鸥桐江一叶眞竒防莫为儿曹作滞留
　　无题
　　半醉凌风过月旁水精宫殿桂花香素娥定赴瑶池宴侍女皆骑白凤凰
　　又
　　出茧脩眉淡薄妆丁东环佩立西厢人间浪作新秋感银阙琼楼夜夜凉
　　自山中夜行还湖上
　　火云峥嵘水车鸣行人畏热不敢宁萧然一马两园丁缺月照我影伶俜荒鸡起早忽再唱北斗低尽余三星扁舟菱歌正嫋嫋丛冢鬼火何荧荧迎人渐见镜湖白回首已失秦山青道边野店得小憩一杯浊酒倾残瓶登盘絶爱畦韭美轑釜未厌谿鳞腥丈夫所要饱辛苦文叔尚困芜蒌亭
　　大风
　　今年毒热不可支白汗如雨愁纤絺皇天悔祸为一洗秋风作意来如期声如怒涛撼坤轴夜半折我南斋竹幽人晨起得竒观凤尾襳襹一窓緑
　　新秋
　　天河渐近鹊桥时一夜风吹斗柄移金井梧桐元未觉画廊蟋蟀已先知青灯耿耿还相伴白髪萧萧只自悲犹胜玉门闗外客卧听沙雁数归期
　　月夕睡起独吟有怀建康叅政
　　月上虗堂一榻横断香漠漠欲三更隔帘清露挟秋气绕树惊鸦啼月明只怪梦寻千里道不知愁作几重城苦吟更恨知心少西望金陵阙寄声
　　病疟后偶书
　　秋色已萧然曲肱清夜眠孤灯欺病后薄酒慰愁边药物从人乞文章畏客传惟应一篷艇湖海送凋年
　　秋日闻蝉
　　断角斜阳触处愁长亭搔首晩悠悠世间最是蝉堪恨送尽行人更送秋
　　感秋
　　南山射虎漫豪雄投老还郷一秃翁世味扫除和蜡尽生涯零落并锥空秋惊蠧叶凋残緑病着衰颜失旧红笠泽松陵家世事一竿惟是待西风
　　南轩
　　今年秋早凉七月已萧然南轩修竹下枕簟终日眠时将半残梦听此欲断蝉推枕起太息四序忽已迁功名堕渺莽衰疾方沈緜新月独多情窥窓澹姢姢
　　夜坐
　　虗堂夜无寐顾影叹竛竮露湿萤黏草云迷雁落汀旧书开蠧简浊酒倒残缾流落知无憾危机实饱经
　　新凉书事
　　卧看鸟篆印苍苔窓户凉生亦乐哉鸣树乱蝉催日落拂堦飞叶报秋来病余已觉身如寄醉里却怜心尚孩排日从今占幽事折残篱菊探溪梅
　　闻蝉思南郑
　　昔在南郑时送客襃谷口金羁叱拨驹玉盌蒲萄酒醉归渉漾水鸣蝉在髙栁回鞭指秦中所惧壮心负人生岂易料蹭蹬十年后蝉声怳如昔而我已白首逆冦亡形具舆地沦陷久岂无好少年共取印如斗
　　忆昔
　　忆昔浮江发劎南夕阳船尾每相衘楠隂暗处寻髙寺荔子红时防下岩【高寺在泸州下岩在云安军】硖口烹猪赛龙庙沙头伐鼓挂风帆区区陈迹何由记惟有征尘尚满衫
　　病中夜兴
　　病疟秋来久未平草堂遥夜不胜清疾风递响惊林叶列防收芒避月明百计不能逃白髪一生堪笑役虗名钓车且作桐江梦莫念安西万里行
　　秋夜
　　秋气侵帷梦不成一灯西壁翳还明风髙露井无桐叶雨急烟村有雁声击筑谁同燕市饮赁舂方作防稽行从来自许知何等堪叹江湖白髪生
　　谢张时可通判赠诗编
　　圣朝中兴六十年君家文武何聨翩先生劎履冠麟阁后嗣簪槖陪甘泉流传到君愈卓荦投我千篇皆杰作未分玉帐万貔貅且擅诗人一丘壑尔来士气日靡靡文章光焰伏不起君今已似骥籋云更看他年鲲击水
　　酬庄器之贤良见赠
　　先朝六科亲策士事业功名何壮伟元祐复科财数年所得四三俄复止中兴思贤形梦想屡诏自是朝廷美纨袴小儿坏人事赐帛西归困嘲诋诸公相视叹才难一士卧云谁挽起跨驴过我时共语晁董千年元不死髙谈亹亹有脉络横得虗名吾可耻乌巾白纻塞路衢砥柱颓波望吾子
　　舟过樊江憩民家具食
　　旅食何妨美蕨薇夕阳来叩野人扉萧萧短鬓秋初冷寂寂空村岁荐饥蓼岸刺船惊雁起烟陂吹笛唤牛归诗情剩向穷途得蹭蹬人间未必非
　　舟中作
　　断岸饮觳觫清波跳噞喁红桥未斜日白墖已昏钟诗律与年迈客愁如酒浓宋公题壁处横霭抱孤峰【称心寺有宋考功诗而予所未到望之慨然】
　　九月三日泛舟湖中作
　　儿童随笑放翁狂又向湖边上野航鱼市人家满斜日菊花天气近新霜重重红树秋山晚猎猎青帘社酒香隣曲莫辞同一醉十年客里过重阳【予自庚寅至辛丑始见九日于故山】
　　霜天晩兴
　　薄霜门巷不胜清小立湖边夕照明红颗带芒収晩稻緑苞和叶摘新橙闲评琴价留僧话静听松声领鹤行壮志消磨浑欲尽西风莫动玉闗情
　　九月六日小饮醒后作
　　短劎悲秦侠髙歌忆楚狂酒醒愁衮衮香冷梦伥伥屋老垣衣茂池深石髪长地炉须早计衰病怯新霜
　　书悲
　　今日我复悲坚卧脚踏壁古来共一死何至尔寂寂秋风两京道上有边马迹和戎壮士废忧国清泪滴闗河入指顾忠义勇推激常恐埋山丘不得委锋镝立功老无期建议贱非职赖有墨成池淋漓豁胸臆
　　又
　　丈夫孰能穷吐气成虹霓酿酒东海干累麴南山齐平生搴旗手头白归扶犁谁知蓬梦中有铁马嘶何当受诏出函谷封丸泥筑城天山北开府萧闗西万里扫尘烟三边无鼓鼙此意恐不遂月明号荒鸡
　　中夜起出门月露浩然归坐灯下有赋
　　月白万瓦霜露重四山雨开门忽惊叹秋色已如许去蜀如昨日坐阅四寒暑无才屏朝迹有罪宜野处平生万里心收敛卧环堵朱颜逝不留白髪生几缕人言尺蠖屈要有黄鹄举功名非老事岁晩忍羁旅
　　新寒
　　病怯新寒欲不禁南拥褐夜愔愔江湖跌宕送余日书劎萧条孤壮心杜曲新愁随断雁辽阳遗恨入疎砧此怀拟向何人说赖有昏灯伴苦吟
　　幽居
　　松陵甫里旧家风晩节何妨号放翁衰极睡魔殊有力愁多酒圣欲无功一编蠧简晴窓下数卷【一作掩】疎篱落木中退士所图惟一饱诸公好为致年丰
　　醉中歩月湖上
　　闰余时节早天气已凄冷悠哉曵杖行乐此清夜永霜风锼病骨林月写孤影新诗得复忘薄酒吹易醒浮生役声利百岁常鼎鼎清游倘可继终老谢人境
　　东村
　　塘路东头乌桕林偶携藤杖得幽寻桃源阡陌自来往辋口云山无古今远浦过帆供极目暮天横雁入微吟归来更觉愁无那剩放灯前酒椀深
　　西村
　　湖塘西去两三家杖履经行日欲斜蹙蹙水纹生细縠蜿蜿沙路卧修蛇旱余虫镂园蔬叶寒浅蜂争野菊花老去郊居多乐事脱巾未用叹苍华
　　题张几仲所藏醉道士图
　　千载风流贺季真画图髣髴见精神迩来祭酒皆巫祝眼底难逢此辈人
　　又
　　卧听牀头压酒声起行篱下摘新橙一尊久欠敲门客风味何人似麴生
　　山园草间菊数枝开席地独酌
　　屋东菊畦蔓草荒瘦枝出草三尺长碎金狼藉不堪摘扫地为渠持一觞日斜大醉叫堕帻野花村酒何曾择君不见诗人跌宕例如此苍耳林中留太白
　　湖村月夕
　　客路风尘化素衣闲愁冉冉鬓成丝平生不负月明处神女庙前闻竹枝
　　又
　　锦城曾醉六重阳回首秋风每断肠最忆铜壶门外路满街歌吹月如霜
　　又
　　金尊翠杓犹能醉狐帽貂裘不怕寒安得骅骝三万疋月中鼓吹渡桑干
　　又
　　谁持緑酒醉幽人鹤氅笻枝发兴新今夜湖边有竒事青山缺处涌氷轮
　　卯酒径醉走笔
　　少时凭酒剩狂顚摘防縁云欲上天才尽气衰空自笑一杯才放已頽然
　　山中望篱东枫树有怀成都
　　五门西角红楼下一树丹枫马上看回首旧游如梦里西风吹泪倚阑干【红楼蜀王所作在五门西南隅】
　　暮秋有怀王四季夷
　　镜湖西畔小茅茨红叶黄花秋晚时天阔素书无雁寄夜阑清梦有灯知功名蹭蹬初何憾朋旧乖离未免悲遥想扁舟五湖口阻风中酒又成诗
　　幽居
　　老子堪咍老转痴幽居喜及早寒时芋魁加糁香出屋菰首芼羮甘若饴【菰首茭白也】顚倒朱黄思误字纵横黑白戏拈棋此怀敢向今人说骨朽诸贤却见知
　　有怀
　　笻杖斜斜倚素屏北遥夜冷如氷何时得与平生友作字观书共一灯
　　对酒
　　医从和扁来未着却老方吾晩乃得之莫如麴糵良一杯脸生春况复累十觞坐令桃花红换尽霜叶黄看镜喜欲舞追还少年狂但恨宝钗楼胡沙隔咸阳芳华虽无恙万里遥相望【宝钗楼咸阳旗亭也芳华楼在成都合江园】感叹径投枕悲欢两茫茫
　　初冬
　　鉏犂满野及冬耕时听儿童叱犊声逐客固宜安散地闲民何幸乐升平雪花漫漫荞将熟绿叶离离荠可烹饭饱身闲书有课西来趂夕阳明
　　昼寝梦一客相过若有旧者夷粹可爱既觉作絶句记之
　　梦中何许得嘉宾对影胡牀岸幅巾石鼎烹茶火煨栗主人坦率客情真
　　书叹
　　多病文园苦滞留时时浩叹揽貂裘纵无夜雨何曾寐不为秋风也自愁今岁顿惊丝鬓改此生难继锦江游欲谈旧事无人共日落鸦归又倚楼
　　督下麦雨中夜归
　　细雨闇村墟青烟湿庐舍两两犊竝行阵阵鸦续下红稠水际蓼黄落屋边柘力作不知劳归路忽已夜犬吠闯篱隙灯光出门罅岂惟露沾衣乃有泥没胯谁怜甫里翁白首学耕稼未言得一饱此段已可畵
　　霜晓肩舆行湖上
　　去去出柴闗巾车古陌间晨霜染丹叶防雾淡青山登览身犹健歌呼酒每悭殷勤镜湖水聊为照衰颜
　　杜门
　　寂寞山深处峥嵘岁暮时烧灰除菜蝗【读如横字去声】送芋谢牛医笕水晨浇药灯夜覆棋杜门君勿怪迟暮少新知
　　横塘
　　横塘南北埭西东拄杖飘然乐未穷农事渐兴人满野霜寒初重雁横空参差楼阁髙城上寂歴村墟细雨中新买一蓑苔様緑此生端欲伴渔翁【是日偶买蓑衣甚妙】
　　书事寄良长老
　　素屏乌几野人庐山色苍寒十月初雨足四郊耕欲遍霜髙万木脱无余一尊下浇愁酒数巻牀头引睡书寄语住庵刘老防不应随俗向人疎
　　食荠十韵
　　舍东种早韭生计似庾郎舍西种小菓戏学蚕丛郷惟荠天所赐青青被陵冈珍美屏盐酪耿介凌雪霜采撷无阙日烹餁有秘方候火地炉暖加糁沙鉢香尚嫌杂笋蕨而况污膏粱炊秔及鬻防得此生辉光吾馋实易足扪腹喜欲狂一扫万钱食终老稽山旁
　　冬暖颇有春意追忆成都昔游怅然有作
　　濯锦江边罨畵楼金鞭曾护犊车游纷纷万事反乎覆落落一身淹此留刻烛赋诗空入梦倾家酿酒不供愁探春歌吹应如昨亦有朋侪记我不
　　忽忽
　　忽忽复悠悠频惊岁月遒若无船贮酒将奈斛量愁列炬燕宫夜【成都故蜀时燕王宫今属张氏海棠为一城之冠】呼鹰汉庙秋【南郑汉高帝庙予从戎时多猎其下】凋年莫多感梦境付沧洲
　　醉书山亭壁
　　物外阳狂五百年扁舟又系镜湖边飞升未抵簮花乐游宦何如听雨眠緑蚁灔尊芳酝熟黑蛟落纸草书顚忽拈玉笛横吹去说与傍人是地仙
　　十月旦日至近村
　　鸭脚叶黄乌臼丹草烟小店风雨寒荒年人家鸡黍迮芋羮豆饭供时节村童上牛踏牛鼻吹笛声长入云际今年虽饥却少安县吏不来官放税
　　蔬圃絶句
　　拟种芜菁已是迟晩菘早韭恰当时老夫要作斋盂备乞得青秧趂雨移
　　又
　　百钱新买绿蓑衣不羡黄金带十围枯栁坡头风雨急凭谁畵我荷鉏归
　　又
　　青青蔬甲早寒天想像登盘已堕涎更欲鉏畦向东去园丁来报竹行鞭
