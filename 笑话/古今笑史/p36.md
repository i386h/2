<!-- { "loadSidebar": true } -->
黄山谷与赵挺之等同在馆修书。每日庖丁请食品。赵口吃，曰：“来日吃蒸饼。”山谷笑之。一日酒会，拟以三字离合成字为令。赵首云：“禾女委鬼魏。”一云“戊丁成皿盛”。一云“王白珀石碧”。一云“里予野土墅”。末当山谷，应声曰：“来力敕正整。”与“来日吃蒸饼”同声。众哄堂大笑。赵赧然。
华原令崔思海口吃，每与表弟杜延业递相戏弄。杜尝语崔云：“弟能遣兄作鸡鸣。但有所问，兄须即报。”傍人讶之，与杜私赌，杜将谷一把，问崔云：“此是何物？”崔云：“谷谷谷。”傍人大笑，因输延业。
刘贡父、王汾同在馆中。汾病口吃，贡父为之赞曰：“恐是昌家周，又疑非类韩。未闻雄名扬，只有艾气邓。”
有御史茂彪者，舌秃言涩，侍西班。有东班御史误入西班，彪乃面纠曰：“臣是西班御史茂彪，有东班与臣一般御史，不合走入西班。”然“彪”言为“包”，“班”言为“邦”。滑稽者因其言为一绝，曰：“阊阖门开紫气高，含笑尝得近神尧。东邦莫入西邦去，从此人人惮茂包。”
王少卿
鸿胪王少卿，善宣玉音，洪亮抑扬，殊耸观听，而所读多吃误，其貌美髯而秃顶。朝士遂为诗以嘲之曰：“传制声无敌，宣章字有讹。后边头发少，前面口须多。”有问京师新事者，或诵此诗。其人遽曰：“此必王少卿也！’’
没牙儿
马都督老而无牙。郭定襄戏曰：“昨闻邻妇哭甚哀。”马问：“何哭？”郭曰：“其妇丧夫，抚孤哭曰：‘痛汝没爷儿。’”
损臂
兴化诜公城居三十余年，老矣，犹迎送不己。云峰悦禅师尝诫之。郡僚多爱诜，久不果。一日送大官出郊，堕马损臂，以书诉悦。悦作偈戏云：“大悲菩萨有千手，大丈夫儿谁不有？兴化和尚折一枝，犹有九百九十九。”
枝指
祝枝山右手骈拇指。或戏曰：“君之富于笔札，应以多指。”枝山应曰：“诚不以富，亦祗指以异。”
臀大
唐左司郎中封道弘臀最大。尝入内奏事，步履蹒跚。李勣后曳道弘曰：“一言语公。”道弘惊转，敛容曰：“敬闻教。”勣曰：“尊臀斟酌坐得即休，何须尔许大！”
三短
北魏李谐因瘿而举颐，因跛而缓步，因蹇而徐言。人言谐“善用三短。”
善用，三短亦致妍，不善用，三长反为累。
秃眇跛偻同聘
《谷梁传》：季孙行父秃，晋郤克眇，卫孙良夫跛，曹公子首偻，同时而聘于齐。齐使秃者御秃，使眇者御眇，使跛者御跛，使偻者御偻。萧同叔子齐侯母。从台上笑之，客怒。
三无
王广文竹月者，年迈，须齿已落，更阙一耳。其同僚戏为语曰：“竹月号三无，无齿之齿无，然而无有耳，则亦无有胡。”偶御史蒞府，各县属候见于官署中，谈及斯语，以为笑谑。及入谒，忽睹竹月状，思及前语，不觉失笑。御史疑令慢己，诘之。令因以实对。御史亦大笑。
恶疾
北齐崔氏，世有恶疾，多寡眉。李庶无须，时呼为天阍。崔谌调之曰：“教弟种须法：以锥遍刺颌作孔，插以马尾。”庶曰：“持此先施贵族，艺眉有验，然后树须。”
刘贡父晚年得恶疾，须眉堕落，鼻梁断坏。一日与苏东坡会饮，苏引古人一联戏曰：“大风起兮眉飞扬，安得猛士兮守鼻梁！”
风之始
吴给士女敏慧，后归名儒陈子朝。陈惑一妾，遂染风疾。一日亲戚来问，吴指妾曰：“此‘风之始’也。”
陈癞子
《玉堂闲话》：唐营丘有豪民陈姓，病风疾，众目之为“陈癞子”。陈极讳之。家人或误言，必遭怒笞。宾客亦不敢犯。或言所苦减退，具得丰款。有游客谒之，初谓：“君疾近日尤减。”陈欣然命酒。将撤，又问：“某疾果退否？”客曰：“此亦添减病。”曰：“何谓也？”客曰：“添者，面上添渤沤子。减者，减却鼻孔。”长揖而去。数日不怿。又每年五月，值生辰，必召僧道启斋宴，伶伦百戏俱备。斋罢，赠钱数万，一伶既去，复入，谓曰：“蒙君厚惠，偶忆短李相诗一联，深叶圣德。”陈曰：“试诵之。”时陈坐碧纱帏中，左右环侍。伶曰;“诗云：‘三十年前陈癞子，如今始得碧纱幪。’”遭大诟而去。
夫妇
五代杨光远病秃，妇又跛足。后举兵反，欲图大事。人语之曰：“世宁有癞痢天子、拐脚皇后耶？”
田元钧狭而长。其夫人，富彦国女弟也，阔而短。石曼卿戏目之为“龟鹤夫妻”。
政和、景泰二榜
政和间，状元何栗字文缜，次潘良贵，皆少年有风貌，而第三人郭孝友颇古怪。时曰：“状元真何郎，榜眼真潘郎，探花真郭郎也！”古有郭姓而秃者，故傀儡号为“郭郎”，亦曰“郭秃”。
景泰五年，状元孙贤，河南人，面黑。榜眼徐溥，宜兴人，面白。探花徐鎋，武进人，面黄。时谓“铁状元，银榜眼，金探花。”
异相
《云仙散录》：郭汾阳每迁官，则面长二寸，额有光气，久之乃复。《桯史》：嘉定间，赵南仲为淮阃，貌古怪，两眼高低，一眼观天，一眼观地。人望而畏之，不敢仰视。《异苑》：贾弼梦鬼易其头，遂能半面笑，半面啼。
妇人异相
九真女子赵妪乳长数尺。冯宝妻洗氏长二尺，暑热，则担于肩。李光弼之母，须数十根。皆异表也。
人疴
大历中，东都天津桥有乞儿，无双手，以右足夹笔，写经乞钱。欲书时，先用掷笔高尺许，以足接之，未尝失落。书字端楷，若有神助。
《戒庵漫笔》：嘉靖间有丐妇，年二十许，自云常州人，幼患风，双手拳挛在胸，不能举动；两膝曼转，著地而行；由膝之下，双脚虚擎向上，遂能以双脚指纺棉花、捻线、穿针、缝纫、饮食，凡事与手不异。曾在予家试之，果然。后四五年再来，生一儿，颇壮伟。又能以脚戏弄，左右丢掷，及以筯夹饭食喂之，甚便。
《狯园》：京师有丐妇，年四十余，全无两臂，两肩如削。每梳头鬃，右足夹栉，左足绾发。及系衣洗面，亦如之，轻便比手无异。或掷钱赠，亟伸足取贯绳上，略无碍滞。又段文晔言：景德中至岳下，见一妇人无双肩，但用两足刺绣鞋袜，织致与巧手相若。衣服颇洁。每止处，观者如堵，竞以钱投之。
钱象先曰：世有无借之人，手足俱完，且不能自食，不如此二妇人之足也，悲夫！子犹曰：“俗眼爱奇僻，虽好不如丑，但求布施多，何须手足有？重瞳困箪瓢，骀驼贵无偶。由来公道衰，千秋一漂母。假髻先入官，吾亦愿蓬首。”
嘉靖中，京师有人手足俱无。父盛以布囊，仅满二尺，俨如鱼形。挟之出，观者如堵。面巨而声雄，能就地打滚。
项下吹曲
嘉靖庚辰，赵宪伯凤自曲江携一道人归三衢，项下有窍，能吹箫；凡饮食，则以物窒之，不然，水自孔中溢出。每作口中语，则塞喉间；作喉间语，则以手掩口。先是三十年，沙随程先生尝于行在见一道人，以笛拄项下吹曲，其声清畅而不近口。不知所以然，疑即一人也。
陈锡玄曰：阿那律陀，无目而见；跋难陀龙，无耳而听；殑伽神女，非鼻闻香；骄梵钵提，异舌知味；舜若多神，无身觉触。世问诸变化相，信有不可穷诘者，于二道人何异！
绛树两歌、黄华二牍
《志奇》：绛树一声能歌二曲，二人细听，各闻一曲，一字不乱。人疑一声在鼻，竟不测其何术。当时有黄华者，双手能写二牍，或楷或草，挥毫不辍，各自有意。
无头人
崔广宗为张守珪所杀，仍不死，饥渴即画地作字，世情不替，更生一男。四五年后，忽画地云：“后日当死。”果然。
监左帑龙舒尝言：有亲戚官游西蜀，路经湘汉。晚投一店，忽见店左侧上有一人无首，骇以为鬼。主人曰：“尊官不须惊。此人也，往年因患瘰疬，势蔓衍，一旦头忽坠脱。家人以为不可救，竟不死。自此每所需，则以手画。日以粥汤灌之，故至今犹存耳。”又云：岳侯军中一兵犯法袅首，妻方怀娠。后诞一子，躯干甚伟，而首极细，仅如拳，眉目皆如刻画。则知胞胎所系，父母相为应。
绍兴二十五年，忠翊郎刁端礼随邵运使往江西，经严州淳安道上。晚泊旅邸，日未暮，乃纵步村径二三里，入一村舍少憩。其家夫妇舂谷。问其姓氏，曰“姓潘”。妇瀹茗以进。闻傍舍啧啧有声，试窥之，乃一无头人织草履，运手快疾。刁大惊愕。潘生曰：“此吾父翁也。宣和庚子岁，遭方贼之乱，斩首而死，手足犹能动，肌体皆温。不忍殓殡，用药傅断处。其后疮愈，别生一窍，欲饮食则啾啾然。徐灌以粥汤，故赖以活。今三十六年，翁已七十矣！”刁亟反僦邸，神志不宁者累日。后每思之，毛发辄惊。
半头
段安节于天复中避乱出京，至商山中逆旅，见一老妇人。无一半头，坐床心缉麻，运手甚熟。其儿妇言：“巢寇入京，为贼所伤，自鼻一半已上并随刃去。有人以药封裹之，手足微动，眷属以米饮灌口中，久而无恙，今已二十余年矣。”
头断复连
正德时，济下一秀才遭流贼乱，奔避不及被贼砍，觉头落胸间而喉不断，亟以手捧头置之项上，热血凝结，痛极遂死。久之稍苏，卧野田间。寇退，家人求尸舁归。旬日不死，颇能咽汤粥。百日痂脱，视其颈瘢痕如絙入腮下。
勇士庙
汉朱遵仕郡功曹。公孙述僭号，遵拥郡人不伏。述攻之，乃以兵拒述，埋车绊马而战死。光武追赠辅汉将军。吴汉表为置祠。一曰：遵失首，退至此地，绊马讫，以手摸头，始知失首。于是士人感而义之，乃为置祠，号为“健儿庙”。后改“勇士庙”。见《新汉县图记》。
无头亦佳
贾雍出界讨贼，为贼斫去头，复上马还营。营中将士争来看。雍从胸中语曰：“诸君视有头佳、无头佳乎？”吏泣曰：“有头佳。”雍曰：“不然，无头亦佳！”言毕而绝。
人妖
宋卿家九代祖，如小儿，在鸡窠中，不饮不食，不知年岁。子孙朔望罗拜，垂头下视。太原王仁裕远祖母约二百余岁，形才三四尺，饮啖甚少，往来无迹。唯床头有柳箱，戒子弟勿启。一日无赖孙醉启之，唯一铁篦。自此竟不回。
池州村祖翁媪二人，各长三尺，绵衾拥体，坐佛龛中。两眼能动，蘸酒口中，亦能舐之。皮皆粘骨，不知年岁。
夏县尉胡顼尝至金城县界，止于人家。方具食，见一老母长二尺，来窃食。新妇搏其耳，曳入户。云是七代祖姑，寿三百余矣。苦其窃，常絷槛中，兹偶逸耳。
唐三原县董桥店有孟媪，年百余岁而卒。店人皆呼为“张大夫店”。媪自言：“二十六嫁张詧，詧为郭汾阳所任。詧之貌酷类某，詧卒，吾遂为丈夫衣冠，投名为詧弟，得继事汾阳。寡居十五年。自汾阳薨，吾已年七十二，军中累奏兼御史大夫。忽思茕独，遂嫁此店潘老为夫。迩来复诞二子，曰滔、曰渠。滔五十有五，渠五十有二云。见《乾【月巽】子》。
谲智部第二十一
