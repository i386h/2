<!-- { "loadSidebar": true } -->
　　【柴馀庆国子博士制】

　　敕某：尔于为吏，才敏见称，会课有司，当得迁位。博士之选，往其勉哉。可。

　　【邵亢太常丞制】

　　敕某：古者尚贤而轻爵，好艺而贱禄，所以士乐羞其行而为时用也。尔列于东宫之职事，三年于此矣。群牧之任，开封之选，皆能称职，遂佐三司。其序尔功，进官一等。若尔之艺文政事，吾岂有爱于爵禄乎哉？往懋厥修，以需其后。可。

　　【蔡说殿中丞制】

　　敕某：宗祀之成，庆覃疏逖，尔久于常选，丁此殊恩。甄序有荣，往其祗服。可。

　　【晁仲熙殿中丞制】

　　敕某：尔以谨洁能不失其世守，故积功久次，致位于朝，往佐一州，又应迁法。愈其懋勉，以称褒嘉。可。

　　【王元甫殿中丞制】

　　敕某：吏之有籍于审官者，三岁一迁，所以劝荣也。尔以才备任，积课应条。往服命书，愈其思勉。可。

　　【高应之国子博士张俅太常丞范褒殿中丞制】

　　敕某等：尔等亲吾民于外，而吾使有司会课于中，皆能有劳，以应迁法。夫上之爵赏无私，德惟以治人臣。能率职以治人，则可谓能报上矣。各践尔位，惟时勉哉。可。

　　【胡掖殿中丞制】

　　敕某：汝官在东宫，而得列于朝廷之位，有司奏课，当以时迁。夫禄所以等功，位所以序德。朕所以命汝者，每加厚矣。汝所以报称者，亦可以勉哉。可。

　　【王介秘书丞制】

　　敕某：朕设科以来异能之士，而亲发策问之，尔言不阿，而学问多中乎义理。其迁厥位，以嘉尔之能言。夫士无不能，有不为尔。若尔之修洁有志，而济之以明敏之才，惟所施焉，将无不至。况于一官之小，岂以不称为患也哉？可。

　　【毛篪秘书丞制】

　　敕某：古人有言曰：“无常产而有常心者，唯士为能。”夫所谓士者，不以无常产而变易其心，又奚俟于爵赏而后劝哉？然士之有功，则爵赏加焉，天下大公之法也。尔以进士起而序于王官之列，出长一邑之民，有劳而无罪，三年于此矣。其使迁秩，以信大公之法，朝廷之位亦加显矣。所以为士者，可不勉哉。可。

　　【许懋傅颜并秘书丞制】

　　敕某：尔虽任职于外，而功罪之籍，实在审官之府。以时会课，于法当迁。夫三岁而序一官，在会之所同。然材实行治，不有以称其位，则孰以为非苟得也？尔以艺文自奋，而由称举以至于此。其知之矣，可不勉哉。可。

　　【陈舜俞秘书丞制】

　　敕某：尔以贤良应诏，朕尝亲册而秩以京官。幕府三年，序迁一等。此特有司之常法尔，岂所以待异能之士哉。往其勉之，以俟时用。可。

　　【句士良秘书丞制】

　　敕某：尔佐著作于秘书三年矣，审官稽伏，当进一官。惟尔以文艺起家，而以吏能为邑，往钦新命，其克勉哉。可。

　　【国子监直讲商傅光禄寺丞制】

　　敕某：尔读群经，而能通知其义，故选于众，以教国子。有司稽任，当以劳迁。往服尔官，愈其思懋。可。

　　【张光禄寺丞制】

　　敕某：尔父为吾执政之官，而尔能夙夜祗饬，以修其职事，可谓能世其家矣。今有司会课，而吾以尔丞于光禄。往思励勉，以永燕誉之终哉。可。

　　【王峋光禄寺丞制】

　　敕某：《诗》曰：“维其有之，是以似之。”以为贤者之后，功臣之世，非有以存之，则无以似绩其前人也。尔以荫籍入官，而能举其职，以应有司之迁法，可谓知似续其前人矣。丞于光禄，其往勉哉。可。

　　【王光禄寺丞制】

　　敕某：尔大臣之家，贤者之后，能自策励，不隳其官。序劳当迁，往践厥位。无忝尔祖，乃惟显哉。可。

　　【奏举人前陕州节推郎凡卫尉寺丞制】

　　敕某：选于吏部者多矣，非使在位者举其类，则善人岂能自进乎？尔能励厥官以多荐者，丞于卫尉，其愈祗修。可。

　　【孙琪卫尉寺丞张次元大理评事制】

　　敕某等：材施于一邑，知效于一官，至于三年而无职事之负焉，不可以无报也。序进一等，往其懋哉。可。

　　【柴元谨卫尉寺丞制】

　　敕某：商之有征久矣，所以销沮游末而劝之力本，非特收其赢财，佐公上之急而已也。尔勤其事，以有累日之功，序进一官，以从大雅“无德不报”之义。尔维世族，尚克勉哉。可。

　　【奏举人前梓州妻阝县主簿陈巨卿卫尉寺丞奏举人前权复州军事推官孙琬大理寺丞制】

　　敕某：选于吏部者多矣，非使在位者举其类，则善人岂能自进乎？尔能励厥官，以多荐者。丞于卿寺，其愈祗修。可。

　　【张服尹忠恕张慎言孙昱太子中舍制】

　　敕某：《周官》“三岁，则大计群吏之治，而诛赏之。”故朕时宪以为考绩之法。夫吏者三岁能率职砺行而无罪悔，是宜有赏。序官一等，以慰尔劳。维尔良能，宜加报称。可。

　　【薛昌弼雷宋臣太子中舍刘师旦殿中丞制】

　　敕某：审官考课之法，成于先帝之时。朕维奉循，以职名器，无有亲疏远近，使有司一是以待之。嘉尔有劳，序迁一等。勉共尔位，率志忘私，庶乎能称爵赏之公，而终无尤于职事。可。

　　【方高安世张傅充并太子中舍制】

　　敕某等：吾于爵禄甚慎，闵仁百姓甚笃。尔等或专一县，或佐一军，而皆列于卿丞之籍，盖尝有所试矣。今有司序功，当得迁位。吾虽甚慎爵禄，而于尔等无所爱焉。其勉思拊循百姓，以称吾闵仁甚笃之意。可。

　　【黄汾太子中舍制】

　　敕某：吾擢天下之才而立民长伯，万家之县，又有戎马之任焉，其称甚难，而尔能其事。有劳迁秩，毋废尔成。可。

　　【王塾太子中舍制】

　　敕某：尔丞于理，亦既三年，有职事之劳，无行义之过。使迁厥位，著籍外廷。夫与于燕而坐于朝，报礼亦云异矣。往祗乃服，其可不思。可。

　　【奏举人前永兴军节度掌书记王申等太子中允制】

　　敕：某等皆在艺文起家，而久于常选，才能行义，数见推称。扬于朝廷，各命以位。往共厥服，可不勉哉。可。

　　【雷宋臣太子洗马制】

　　敕某：周人事神以讳，而不讳嫌名，持循至今，遂著为律。尔以难避之讳，而辞当拜之官，自言冒荣，有所不忍。其更位号，以慰孝思。慎尔百为，勉求称此。可。

　　【熊本著作佐郎制】

　　敕某：岁取吏部之选者，以为宫监省寺之官，常不啻乎百人，论者患其多焉。《诗》不云乎：“济济多士，文王以宁。”有天下者，岂以士多为患哉？顾其所取何如尔。汝艺文政事，皆见称述。往践禄次，盖将有补时。使人视吾所取而不以为多，在汝勉之而已。可。

　　【高旦著作佐郎制】

　　敕某：唐虞以三考黜陟幽明，而其所命或终身于一职。然则其所谓陟者，盖爵服之加而已。今之增位，犹古之加爵服也。以尔久于职事，而功用应于有司之法，故使增位以报焉。虽考绩之岁月，与黜陟之方，古今不同，而吾所以褒励庶工，非与唐虞异义。尔其毋怠，思称厥官。可。

　　【国子监直讲孙思恭著作佐郎制】

　　敕某：尔才能行义，有超卓之誉于时，故迁于众以教国子，而又宠以校雠之官。有司稽劳，当得迁位。列职东观，往其懋哉。可。

　　【奏举人前祁州深泽县令王广廉著作佐郎制】

　　敕某：尔用举者为县，又能修其职事，而举者众多，升序厥官属之东观。夫士之有能有为也，岂必戒敕而后勉哉？尔以才称，其知自劝矣。可。

　　【奏举人编校昭文馆书籍孙觉著作佐郎制】

　　先帝置校雠之官，所取皆天下望士。尔行力学，为时俊杰。治民有纪，称者众多。会课进迁，往共厥服。可。

　　【奏举人姚辟著作佐郎制】

　　敕某：秘书省有著作之官，所以待艺文之士。尔赡辞博学，而为吏有声。甄绩序材，以登兹选。往共职服，其亦勉哉。可。

　　【奏举人游烈等著作佐郎制】

　　敕：某等皆以艺文起家，而久于常选，才能行义，数见推称。扬于朝廷，各命以位。往共厥服，可不勉哉。可。

　　【奏举人张公庠著作佐郎制】

　　敕某：尔尝为令，而能以材为在势所称，置诸京官，以懋乃绩。往践禄次，愈其勉哉。可。

　　【高肤敏崇大年并著作佐郎制】

　　敕某：尔等皆以才能，序于莫府，举其职事，称者众多。会课超迁，往其祗服。可。

　　【潘及甫著作佐郎制】

　　敕某等：选于吏部久矣，皆能以才自奋，为在位者所称。稽状有司，列官省寺。往须器使，无替厥修。可。

　　【奏举人阮邈著作佐郎马好贤大理寺丞制】

　　敕某等：省寺之有丞郎，其名位高下不同，而于今皆为遴选。尔等从事于外，以能见称。有司书劳，朕所亲览。各践厥位，往惟慎哉。可。

　　【直讲刘仲章大理寺丞制】

　　敕某：尔方以经术教国子，而有司会课，当得进迁。尔以通经发闻于世，允蹈所学，尚何训哉。可。

　　【施逊大理寺丞制】

　　敕某：三岁一迁，朝廷之法。尔共其职事，在法当迁。往懋厥修，以祗朕训。可。

　　【奏举人周同大理寺丞制】

　　敕某：尔能勤厥官以有举者。有司条奏，在法宜迁。使得傅籍于审官，以为大理之属。当知夫名器之不可以徒得也。往思懋勉以称之。可。

　　【吴安操大理寺丞制】

　　敕某：尔名臣之家，能自修饬。考论功最，当得进迁。往服官成，勿堕所守。可。

　　【高定大理寺丞制】

　　敕某：朕布功赏之信，苟有功可以中率，则无择小大远迩而加焉。今有司条奏尔劳，在法当赏。往丞于理，其懋厥官。可。

　　【林宗言大理寺丞制】

　　敕某：有司言尔当迁，而朕视功状，如有司之言，故使迁尔位一等。吾尝诏有司以时视士大夫功状而叙进之，毋使自言，欲夫在位知有礼让而不以官为利也。尔知之矣，可不勉哉。可。

　　【徐缜大理寺丞制】

　　敕某：尔出于世禄之家，而服勤管库之事，行不愆于法，才不旷其官。迁以报功，往其思勖。可。

　　【李文卿大理寺丞制】

　　敕某：吏之近民者莫如令，故位非高也，禄非多也，而吾不轻以与人。尔得为之，以有称者，往施于政，又以才称。置诸京官，以待任使。思永终誉，厥惟勉哉。可。

　　【奏举人陈仲成大理寺丞制】

　　敕某：歙之为州也，穷于山谷之间，吏常患乎州穷，而刺举者有所不知。尔勤其官而称者甚众，可谓能矣。其进以为京官，往懋乃成，以终有誉。可。

　　【张大理寺丞制】

