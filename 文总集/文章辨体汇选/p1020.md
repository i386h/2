<!-- { "loadSidebar": true } -->
　　皇帝使常侍以故征西扶风郡王臣璘功行之録诏门下侍郎平章事臣衮曰古诸侯大夫计功称伐书于太常勒之彛器徳勲高故其文懿事业实故其言逺有国之大经也纳忠于王室岂褒纪之礼阙欤宜文其颂声以昭示承休于丰碑焉臣谨按司勲之戎籍史官之年表而叙之云圣人稽黄虞之道以武功文徳统御天下赫赫明明罔不率俾惟犬戎自擅冦于我西土而犹怀以威徳久而浸骄时乃大稽命将考之令典惟三年夏六月庶邦百辟洎侯王列将咸会于明廷乃大诰于尔在位有能典我西师佥曰璘哉是用诏以鹰扬之命于是有鸾旗琱戈之赐公拜手稽首不敢辞难遂帅师朝那弭节泾流恢耀武威以临于戎狄既至乃以戎服立于军门之外奉扬天子之威命而训于将军列校六正五史三军之大夫曰惟昔盛明必有忧难其在殷髙宗也有鬼方之征其在周文祖也有昆夷之患秦以安定北地戎狄内侮汉以金城陇西氐羌入冦故遣率以守卫中国修战而髙尚武力国家道徳盛于殷周甲兵富于秦汉亦有边患尚劳睿谋则疆臣之罪也将何以塞责誓将上奉神武之算下慿戎士之力鼓行而前殄殱羣慝词情抗厉风云动色于是举军法以誓之令简而一众畏而服虽嚄唶老将闻而竦然乃周览其山川以偹其战守有若犀兕其威貙豻其勇屹立而不动者持重之将统焉御于水硖之冲蒙轮超乘缦胡突鬓眈盼而横奋者雄毅之将董焉捍于瓦亭之阴轻轩飞翰阗阗桓桓隶于射声校尉以出松谷百夫之特万人之敌属于车师后部以殿铜城火渠门之旗舒于大回川雷密须之鼓殷于都庐山周之以木樵校聮布之以蔺石渠答部勒既定天地肃然遂使魁徤气索猛鸷魂骇郄略引去不敢近塞故八年之间再冦而已此皆亲禀睿略协用武经前后献功悉如宸旨方将大复流沙逺収故地夺我良将罔卒西事以大厯十一年月日薨于戎府春秋五十六天子废朝而叹曰安得雄边威敌之臣如扶风乎遣中使以迎丧顾近侍而流涕其至第也百官会吊其遣奠也五校启行赗以车马唅有贝玉所以褒大勲也初公自二庭统甲士三千赴鳯翔行在遂陈灭冦之策先皇帝竒之曰吾无忧于东方也遂战青渠阵沣水収二陕复三川渭南以百骑破五千河阳以一旅摧十万史朝义悉师自将大战邙山国家以天下劲兵夹攻未动公独率所部不阵而驰偃旗先登阚如虓虎斗酣披靡横贯而出逥戈奋击虏阵始破交突数合轰然大溃时副元帅太尉光弼壮之曰吾用兵三十年未见以少击众雄捷之若此每有征伐大计悉咨访焉斯亦羣帅之杰既而移军右辅疾拔河西固巳离之心存将弃之地及闻仆固怀恩之变即日旋师万类千羣延蔓山谷轻行转斗杀虏而归屇于岐都冦已四合公乃持满外响坌入辕门未及觧甲背城出战戎师北走数骑前追眦血横洒朱殷金甲触戟而坠应弦而倒者数千万人可谓三军之絶也年二十读伏波传至大丈夫当于边野以马革裹尸而还慨然而叹曰岂使吾祖勲业坠于地乎由是忾愤边戎徘徊孤剑遂西至絶域以竒功累授禆将歴金吾将军殿中监太保御史中丞迁御史大夫领北庭行军使邠州刺史加工部尚书节制泾原以郑颍二州隶之寻拜右仆射知省事阶至仪同进封异姓副军以降略而不书以英明之识遇圣明之运故得竭其智谋极其任遇抗大节以激危难摅洪仁以庇伤残公之理军也以穣苴兵法孙子十三篇先以正合终以竒胜闳廓深邃应变无端与之安与之危故可合不可离同其败同其成故乐死不乐生至于木罂济河登山拔渊觧鞍而卧鞭马而驰兼之有余亦不差异尝以家财一百万赡三军与其散已食于行伍陈赐金于廊庑何相去之逺哉

　　唐左拾遗翰林学士李公新墓碑铭【范传正】

　　骐骥筋力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣公名白字太白其先陇西成纪人受五行之刚气叔夜心髙挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度弘大声闻于天天寳初召见于金銮殿玄宗明皇帝降辇歩迎如见园绮论当世务草答蕃书辩如悬河笔不停缀玄宗嘉之以寳床方丈赐食于前御手和羮徳音褒美褐衣恩遇前无比俦遂直翰林专掌密命将处司言之任多陪侍从之逰他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山玄宗甚爱其才或虑乘醉出入省中不能不言温室树恐掇后患惜而遂之公以为千钧之弩一发不中则当摧撞折牙而永息机用安能效碌碌者苏而复上哉脱屣轩冕释羁缰锁因肆情性大放宇宙间饮酒非嗜其酣乐取其昏以自赏作诗非事于文律取其吟以自适好神仙非慕其轻举将不可求之事求之欲耗壮心遣余年也在长安时秘书监贺知章号公为谪仙人吟公乌栖曲云此诗可以哭鬼神矣时人又以公及贺监汝阳王崔宗之裴周南等八人为酒中八仙朝列赋谪仙歌百余首俄属戎马生郊逺身海上往来于斗牛之分优游没身偶乘扁舟一日千里或遇胜境终年不移时长江逺山一泉一石无往而不自得也晩岁渡牛渚矶至姑熟恱谢家青山有终焉之志盘桓利居竟卒于此其生也圣朝之高士其往也当涂之旅人代宗之初搜罗俊逸拜公左拾遗制下于彤庭礼降于玄壤生不及禄没而称官呜呼命欤传正生唐代甲子相悬常于先大夫文字中见与公有浔阳夜宴诗则知与公有通家之旧早于人间得公遗篇逸句吟咏在口无何叨蒙恩奨亷问宣池按图得公之坟墓在当涂邑因令禁樵采备洒扫访公之子孙欲申慰荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容朴野而进退闲雅应对详谛且祖徳如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父没为民有兄不相保为天下之穷人无桑以自蚕非不知机杼无田以自力非不知稼穑况妇人不任布裙粝食何所仰给俪于农夫救死而巳久不敢闻于县官惧辱祖考乡闾逼迫忍耻来告言讫泪下余亦对之泫然铭曰
　　嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以曲蘖畅于文篇万象犇走乎笔端万虑泯灭乎樽前卧必酒瓮行惟酒船吟风咏月席地幕天但贵乎适其所适不知夫所以然而然至今尚疑其醉在千日宁审乎寿终百年谢家山兮李公墓异代诗流同此路旧坟卑庳风雨侵新宅爽垲松栢林故乡万里且无嗣二女从民永于此猗欤琢石为二碑一藏幽隧一临岐岸深谷髙变化时一存一毁名不亏

　　故宣歙池等州都团练观察处置使宣州刺史兼御史中丞赠左散骑常侍王公神道碑【刘禹锡】

　　常侍讳质字华卿始得姓自周灵王太子晋宾天而僊时人曰王子因去姫为王氏自秦汉以还世多显名由今而上十有一代名杰仕元魏为并州刺史子孙因家遂为太原祈人并州六代孙名通字仲淹在隋朝诸儒唯通能明王道隐居白牛溪游其门皆天下隽杰著书行于世既殁谥曰文中子文中生福祚为蔡州上蔡主簿上蔡生勉举进士试贤良皆上第仕至河中府寳鼎令寳鼎即公之曽祖也祖讳怡渝州司户叅军考讳潜杨州天长县丞赠尚书吏部郎中公其季子也始文中先生有重名于隋末其弟绩亦以有道显于国初自号东皋子文章髙逸传在人间议者谓兄以大中立言弟游方外遂性三百年间君子称之虽四夷亦闻其名字公性有逺志常自忖度我大名之后不宜无见焉遂力学厚自淬琢于春秋得之公是于礼得之约侨居淝水上躬督穑事善积于巳而淮楚间郡彦多与之逰公慊然自少无进取意与逰者激之曰卿文儒家子笃志如是盍求发闻俾家声不頺今夫以文字茫洋当世者谁如华卿庸自弃耶入谋于闺门咸以外言为是因决策而西上在贡士籍天和内充不以时尚屑意角逐攻取初无此心如楩柟生于深林未始自贵而度材者一盼歆然在怀故以不争而速售既登第东诸侯交辟之从至者记室于岭南授正字叅谋于淮右进恊律郎其后佐许下暨梓潼南梁率为上介官至兼监察御史司宪闻其言征入南台转殿内歴侍御史改尚书户部员外复为知己所荐迁秩授司勲郎中摄御史中丞紫衣金章充山南西道节度副使入为尚书户部郎中以方雅特立除諌议大夫会宋丞相坐狷直为飞语所陷抱不测之罪大僚进言无益公率諌官数軰入晏伏阁上为不时开便殿公于旅进中独感激雪涕居多由是上怒稍觧得从轻比公终以言责为忧求为虢州刺史宰相行去又重违诚请増之以兼御史中丞用示异于人也大抵以智谋而进者有时而衰以朴厚而知者无迹而固公雅为今扬州牧赞皇公所知人不见其迹方在虢略赞皇入相擢为左曹给事中凡有大官缺必宠荐居数月迁河南尹又未几镇宛陵是三者中外所注意不旬岁而周歴之时论不以为党河南帝之别京其治尚体度风采而别白区处之宣城国之奥壌其治在束吏惠下苏疲羸詟剽轻而劳徕澄汰之公两得其道不由一揆率身以俭而素风存任人以诚而羣务举遇中贵以礼而故态革内洁其志下尽其忠外无以挠其理三者具求政之有粃曷由哉在镇三载开成之元年十二月八日薨于位享年六十三监军使上言有诏轸悼不视朝赠左散骑常侍明年八月十一日葬于河南府永宁县洛川乡史原从旧阡也初公娶于荥阳郑氏生三女而殁今盖祔焉一子曰庆存亡齓矣犹子前太原府叅军扶执宗长书来请曰扶也早孤蒙世父常侍之覆露今其嗣幼未任克家姑封琴书司管钥以俟其长窃惧世父之徳音不扬思有以垂于后者以诚告于从叔大司农复命曰愈谨砻贞石以乞辞无忽余昔为郎与常侍同列巳熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢譲不取羔鴈所礼则河东裴夷直天水赵哲陇西李行方吴郡陆绍梁国刘贲博陵崔珦人咸曰得士夫扬州少与也而见器益州寡合也而见亲六从事材不一也而乐用是足以观徳庸可勿纪焉乃为之铭其辞曰
　　隋有文中诏扬微言当时伟人咸出其门粹气纡余锺于后昆常侍恂恂文中来孙发源髙丽中泳后大兰芽茁然秀出藂荟善不近名其声日彰行勇于退其道愈光哲者知之冥于周行以正持宪以文为郎以和佐戎以惠临邦以直司諌以公驳政守于三川顽民底定乃镇于宣先驰淑声邑中婆娑瞻我斾旌问谁询谋济济君子问谁出纳洁洁亷士道本乎心畅于四支治本乎正形于百为黠吏敛手齐民扬眉江清薮空夜柝勿施公卧于齐邦民恓恓公衣升屋邦民行哭牙璋斯来栁翣言旋棠氏未老周人慕焉熊耳之阳决泱洛川佳城在兹既固且安松楸飋然石马矫然过者必敬宛陵之阡

　　故福建等州都团练观察处置使薛公神道碑【刘禹锡】

