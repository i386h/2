<!-- { "loadSidebar": true } -->
　　一，伏见熙宁敕节文，诸巡检常于地分内巡警廨宇，所在州给与印历，逐季点检。臣欲乞相度指挥重法地分，巡检县尉常于地分内巡警，每旬具所到地分申州，仍给与行程印历，每季本州将旬申与印历，委官点磨，违者取勘施行。州不督察，监司按劾以闻。如此，则制置捕盗之官，事体均一，理在必行，不容苟简之人得以废法，使捕盗之官分巡不止，保甲候望，转相承接，盗贼所向，辄遇讥察，窃发之谋，必自衰熄，或有伺间不逞之人，亦易败获。右取进止。

　　【存恤外国人请著为令札子〈不曾上〉】

　　臣昨任明州日，有高丽国界托罗国人崔举等，因风失船，飘流至泉州界，得捕鱼船援救全度，从此随捕鱼船，同力采捕，得食自给，后于泉州自陈，愿来明州，候有便船，却归本国。泉州给与沿路口券，差人押来。臣寻为置酒食犒设，送在僧寺安泊，逐日给与食物，仍五日一次，别设酒食，具状奏闻。臣奏未到之间，先据泉州奏到，奉圣旨，令于系官屋舍安泊，常切照管，则臣存恤举等，颇合朝廷之意。自后更与各置衣装，同天节日，亦令冠带，得预宴设。

　　窃以海外蛮夷，遭罹祸乱，漂溺流转，远失乡土，得自托于中国。中国礼义所出，宜厚加抚存，令不失所。泉州初但给与口券，差人徒步押来，恐于朝廷矜恤之恩，有所未称。检皇一路编敕，亦只有给与口食指挥。今来圣旨，令于系官屋舍安泊，常切照管，事理不同。缘今来所降圣旨，未有著令。欲乞今后高丽等国人船，因风势不便，或有飘失到沿海诸州县，并令置酒食犒设，送系官屋舍安泊，逐日给与食物，仍数日一次别设酒食。阙衣服者，官为置造。道路随水陆给借鞍马舟船。具析奏闻。其欲归本国者，取禀朝旨，所贵远人得知朝廷仁恩待遇之意。取进止。

　　【请减军士营教札子】

　　臣伏见诸军教阅之法，并只合早教一次。旧例有晚教者，即更晚教。向来教阅之法，初行之时，诸军欲要训练早得精熟，是以早晚教外，诸营更有营教。今来训练日久，各以精熟，甚有踏硬出格之人。诸军事艺，见今分作三等。欲乞相度其事艺，在第三等者，与免营教一日。在第二等者，与免营教二日。在第一等，与免营教三日。所贵人情悦慕升进，得事艺者多。乞赐详酌指挥。取进止。

　　【代曾侍中辞转官札子】

　　臣蒙恩转官，已曾面陈，及具札子辞免，恳诚虽切，志愿未谐，夙夜省循，不遑宁处。是用再干旒，伏望必赐允从。

　　臣以谫才，当陛下即政之初，励精思治，与在庙堂，首当大任。所宜佐陛下循守法度，重惜名器，使恩无误施，官不虚授。四方观听，知朝臣庆赏得宜，则众情必皆观慕，欲正其本，当始于臣。

　　今若首玷宠荣，不知固避，使朝野窃议，上亏政理，则是欲清其流而先浊其源，致弊之由，乃自臣始，岂陛下所以属任微臣之意，愚情所以图报万一之心？况祖宗以来，进官之法，或以岁月，或以功勤，今于斯二者，实无其一。又于执政之内，不为以事当迁，欲贪厚恩，何义而可？伏望特回圣慈，俯怜悃迫〈，速赐德音，遂其所乞。至于国公户邑，则臣更不敢辞。谨具札子奏陈，无任赤心恳激之至。取进止。〉

　　【代曾侍中乞退札子】

　　臣近三上表，及再进札子，以阴阳不调，雨雪愆候，乞欲免黜，蒙面谕不允，仍降批答，令断来章。臣仰惟宠遇之厚，恩旨之严，固欲强颜趣于顺命。然信宿以来，旱气转甚，臣夙夜震惕，职思其忧，所以不避冒烦，至于五六，敢祈仁圣必赐矜从，此臣区区之愚，义不得止者也。

　　盖宰相职调阴阳，灾异即当罢免，行之已久，故事甚明。今亢阳为，经涉冬春。陇亩之间，焦枯日甚；闾巷之内，疾疠将兴。天戒丁宁，咎自臣始。陛下侧身思变，发于恳诚，忘己忧人，见于颜色，以至询访周于列位，请祷遍于群神。圣心焦劳，中外嗟仰，岂臣之分，尚得晏然？虽陛下大恩，欲终覆护，而四方观听，责当谓何？且臣少壮之时，尚虞不职，今齿发已暮，理当乞身，欲贪宠私，何义而可？伏望察臣素守，体臣至诚，早回圣慈，许从罢黜。矧今旧德之老，新进之贤，求于朝廷，所在森列，取以代臣，必致休徵。使臣得避贤者路，退守丘园，岂惟上厌天心，下塞人望，亦所以全陛下始终之恩，成老臣去就之义。况应天感人，惟在诚实，臣既知当退，岂敢矫诬？所望睿明，审加详择，臣无任血诚迫切之至。取进止。

　　【英宗实录院申请札子】

　　奉敕修撰英宗皇帝一朝实录。伏以先帝功德之美，覆被天下，宜载方策，传之无穷。而未有日历，至于时政记、起居注，亦皆未备。今此论次，实忧疏略。其于搜访事迹以备撰述，尤在广博，使无阙遗。今取到修撰仁宗皇帝实录院行遣案卷看详，彼处累次陈情，乞搜探取借，应于合要照证文字前后条件。本院亦合如此施行，参详类次，作一并申请，具下项：

　　一，文臣少卿监以上，武臣正刺史以上，或虽官品未至，而事业勋绩可书，及丘园之士，曾经朝廷奖遇，凡在先朝薨卒者，例合于实录内立传。欲乞朝廷特降指挥，下钤辖诸道进奏院，遍行指挥，仍札付御史台、开封府，及审官院、三班院、流内铨、入内、内侍省、阁门出榜晓示，应系英宗朝亡殁臣僚，合立传者，并令供给行状、神道碑、墓志等，仰本家亲属限日近修写，疾速附递缴纳，赴实录院。

　　一，应先朝曾历两府两制杂学士、待制、台谏官，及正任刺史、阁门使，已上臣僚，或因赐对，亲闻圣语，或有司奏事，特出宸断，可书简册者，并乞付中书遍札送。已上臣僚，委令逐人速具实封供报，务要详悉，仍乞指挥进奏院，遍行指挥。应曾在先朝任上件官位，已经亡殁臣僚之家，亦许亲族编录，经所在官司缴进，不得虚饰事节，候到日并降付本院，以凭看详编修。所贵书成之日，免致疏略。

　　一，乞下中书枢密院，自嘉八年四月至治平四年正月已前，应有臣僚进献文字，曾送史馆，或留在中书，铲刷名件，及下史馆，尽底检寻，降付本院。并宰臣与文武百僚，凡有奏请称贺上表，所降批答，亦乞检寻降下。

　　一，乞下两省及司封、兵部、吏部、甲库、学士、舍人院，据实录院所阙宣敕及诏书除目告词，如移牒暂借，使画时检寻报应，不得稽缓。

　　一，乞下礼宾院，具自嘉八年四月至治平四年正月八日已前，凡外蕃朝贡，所记本国风俗人物、道里土产，详实供报。

　　一，先朝臣僚，有得罪谴谪者，乞下御史台、审刑院、刑部、大理寺，据实录院所要案牍，画时供借。

　　一，乞下司天监，自嘉八年四月至治平四年，逐年具历日一本，供报当院。

　　一，乞下三司，令自嘉八年四月至治平四年正月八日已前，应虫蝗水旱灾伤，及德音赦书蠲放税赋及蠲免欠负，并具实数，供报当院。

　　一，乞下三司，自嘉八年四月至治平四年正月八日已前，应有制置钱谷税赋茶盐及榷酒等，凡干臣僚章疏论议废置事件，具录供报当院。

　　一，都水监河渠水利，凡有论议改更，礼部但系郡国所申祥瑞，贡院但干改更贡举条制，太常寺礼院但干礼乐制作事，三司户部每遇户口升降，已上官司，自嘉八年四月至治平四年正月八日已前，令子细检寻，供报本院，不得漏略。

　　一，天圣元年，管勾修真宗皇帝实录所奉修撰官李维等公文，其间有事迹不圆处，合系中书枢密院三司检寻应副。又缘事件不少，窃虑差去手分，不得到里面检寻，是致逐时不检，到照证事件，乞传宣中书枢密院，据李维等合要照证修撰事迹名件，令合行手分等，尽底检寻应副，免致有妨修撰。奉御宝批，依奏。治平元年，修仁宗皇帝实录院，亦奏合于中书枢密院检寻，合要照证事件，乞依天圣初体例施行，并乞差中书应奉国史文字堂后官魏孝先、枢密院修时政记主事刘孝先，候见当院书库官等，将到合要检寻事件，立便收接检寻应副。又曾乞差中书枢密院编文字官，及乞于三司、审刑院、大理寺属官内选差一员，各令应副检寻文字，今来本院合要中书枢密院检寻文字照证编修，欲乞依天圣、治平初体例施行。

　　一，乞下管勾往来国信所，契勘嘉八年四月至治平四年正月末以来，所差入国接伴馆伴官等，正官借官簿等册并语录，权借赴当院，照证修纂，仍不妨彼所使用。

　　一，乞下玉牒所，取英宗皇帝玉牒一本照会。

　　一，乞下中书编机房，合要嘉八年四月至治平四年正月八日已前，除改麻制文字照会。

　　一，本院但干修实录，于诸处检借文字，并须当职官员封记往还，疾速应付。

　　一，乞下尚书司封，疾速检借嘉八年四月至治平四年正月八日已前，中书除改百官官位姓名敕黄，照证修纂。 
　

　




　

　
●卷三十三·奏状十七首
【进奉熙宁四年明堂绢状】
　　祀而严配，王国之上仪；助者骏奔，人臣之常奉。前件物，实之用篚，旅以造庭。阻就列以陪祠，庶将心于拱极。载循僭冒，伏积震惶。

　　【进奉熙宁七年南郊银绢状】

　　天休不宰，故大报于亲郊；上德难名，唯骏奔于助祭。兹为邦礼，以合人情。前件物，辄用土毛。敢参庭实，第从臣之嘉颂；独远清光，得万国之欢心。庶将薄意，干冒旒。臣不任。

　　【进奉熙宁七年同天节银绢状】

　　自天生德，与世为归。属当载育之期，敢荐无疆之祚。前件物，辄备土毛之末，用参篚贡之余。远守蛮荆，莫预造庭之会；仰怀象魏，但祈难老之祥。

　　【进奉熙宁八年同天节银绢状】

　　元命在躬，方启龙兴之运；鸿图集祉，爰开<鸟乙>降之祥。前件物，敢荐服官，用参庭实。缘易供之薄献，祝难老之殊祥。

　　【襄州乞宣洪二郡状】

　　右，臣今任至今年九月成资，已蒙差太常少卿孙颀替臣成资阙，今臣去替只有数月。窃念臣为有私便，欲乞就移洪州或宣州一任，情愿守待远阙。谨具状奏闻，伏候敕旨。

　　【奏乞回避吕升卿状】

　　右，臣伏奉敕命，就差权知洪州军州事，充江南西路兵马都钤辖，已发来赴任次。今睹吕升卿授江西转运副使，伏缘臣先任齐州，得替后，吕升卿为京东路察访，于齐州多端非理，求臣过失，赖臣无可捃拾。兼臣弟布与吕惠卿又有嫌隙，二事皆中外共知。今升卿任江西监司，洪州在其统属，须至陈乞回避，伏乞指挥检会。臣先奏乞移洪州，或宣州，或东南一般州郡。臣为母亲见在饶州，迤逦前去饶州，伺候朝旨。

