<!-- { "loadSidebar": true } -->
　　族有谱尚矣欧阳文忠公为世谱以法汉年表苏老泉为谱以礼大小宗为次文例虽不同皆足以考其世次也嵊山宋氏有族谱非法于欧文则法于苏文矣宋氏之贤嗣曰秉彛洪武甲寅夏以材擢为滑县簿八月衰绖过予里明日求序其族谱予惟宋氏自微子启封于宋三十六代偃为楚灭以国为氏之后而宋氏蔓延于天下若玉为楚大夫若义号卿子冠军若均为九江太守若弘为汉大司空又若唐广平文贞公璟宋常山景文公祁代不乏人也逺矣祁则秉彛之十一世祖焉祁生惠国为太子中允惠国生宗年知嵊县遂家焉宗年传敷敷生价南雄守价传方益衡阳佥判生诒孙诒孙不仕生之彦之彦生适适生开开之子铨即秉彛也家于嵊者凡九世矣或仕或隠皆以徳著称嵊之宋于是为盛尝考于同姓通谱者有之同姓妄认谱系者又有之非谱之义也谱之义谱其亲也谱其亲使人知孝弟也传孝弟也者其为人之本与秉彛累举为士临县未荣上闻父丧束装在路哀毁过制谱藏于家求序于外其孝弟之君子与他日朝廷起而宠用之移孝弟之行于家者施诸人及于物所谓亲亲仁民秉彛其裕为之予与君为同姓家之谱牒亦自广平为源松雪赵公尝序其首而书梅花赋于左其以鐡石肝肠望于宋氏子孙者深矣柰何中原兵革衣冠离散化为乌有矣为秉彛序谱不能无感叹云
　　
　　送阳城县簿方彦清秩满序
　　
　　洪武己酉冬宰相奉上旨纂修一代礼乐书选取天下儒士十八人讷备员在列焉时侨居髙平丞簿负厥职朝廷遣御史按问之累吏民余百人阳城簿方侯彦清适来权县事剸治繁剧酬应事变略无难色捕所累无一人逭去者时与其能庚戌春正月讷南行因识侯窥其抱负非碌碌辈因谓昔朝歌长虞诩有言不遇盘根错节焉别利器侯其今日之虞诩乎秋八月某还髙平则已闻士民盛谈侯政善而循理今国典职牧民者若郡若县三年具治绩转而逹朝廷以备幽明黜陟之考若县则令朝与簿守职考绩赏罚均焉壬子春讷过阳城侯秩满三年之政皆辑而书之后日以待朝廷有考升而知一县知一郡则不僣之赏公于天下矣侯今之去未可以逺近期因叹兹别未易卜后会故采其行事并识侯始终为之序曰阳城居万山间当侯至县日元命方革军旅初定民心信疑者半乃多匿岩穴侯惟知安民是职不知山为险也攀藤挽萝登歴之艰靡间朝暮凡遇民皆晓以圣天子天锡勇知表正万邦俾我郡县官逺来辑宁汝民尔明命维新汝宜知之各安汝业可也民是用趋出二年民租税输官侯往部之官既足民亦无妄费感徳尤甚焉四年立晋王宫筑城汾水西邑民供役者若干人侯又督之设赏勤惩怠之法民不敢犯功得先他县其在职赞政务平顺不尚苛细知县李侯文辉徳之以和敬为亲爱得古人同僚兄弟之义若其学校祠庙坛壝桥梁之建恤民驭吏务农修祀之典合制协程序以具于侯之考绩録者故不详书也虽然侯家婺源之西有龙溪构亭溪上尝征诗不敢辞溪亭之美固为可乐也方今天下一家上切求治大丈夫抱明体适用之学正前贤自勉赤心许国之秋也弘济斯民澄清海宇后天下之乐而乐则溪亭之乐亦在其中矣敢书此为留别二月既望序
　　
　　送阳城知县李文辉序
　　
　　皇明选牧以赡养斯民为责尤谨考绩焉天下曰郡曰县任牧者三年乃朝葢朝非朝宗觐遇之礼期四时同一日也为牧有先后来朝有逺近得少接之俾各陈其为治之说而尽夫询考牧之贤否事之得失判矣旌异之告饬之则人效其职以登至治民遂赡养矣是即有虞之日觐羣牧黜陟幽明成周之各朝方岳大明黜陟之典也圣代因时损益而制宜焉呜呼盛哉皇帝有天下之元年为洪武戊申诏选牧非贤能不任时李侯文辉居首选来牧阳城冬十有二月始至邑励已洁驭吏严刬蠧剔弊发奸摘恶寛平刚方之政井井不紊识者已谓良牧矣乃抚民入籍度田出税劝农示文畦桑筑圃一皆有法至谕民非孝弟忠信礼乐刑政不言渐致风移讼息之美刑罚日以省金榖期而集学校之敦崇奬励尤力社稷山川风云雷雨之坛居官处吏惠民养济之室建城隍庙新明伦堂咸合制如式甲于邻邑其经营岁月皆着文刻石下至邮亭宾馆几二百楹民服役而不知为劳者得使民之时也壬子春侯遵成宪将朝録三年行事以备考绩二月朔讷适过阳城儒士郭宗显耆宿周鹏飞来谒讷曰邑侯以贤能选于朝以惠政施于邑邑大夫士民知侯行也不容留又不忍其去各赋诗颂事用彰侯徳敢请文诸篇端讷闻侯孝于亲敬于师岁时祀亲以礼又别设位以祭其亡师继文秦先生二十年敬不少懈所谓以孝事君则忠以敬事长则顺忠顺不失以事其上侯既有之又闻侯名其所居斋曰勉公退必凝然端坐俨然若有所思为子思所以勉其孝为臣思所以勉其忠期吾分内事忠孝俱尽人欲不得以病天理战兢愓惧又思勉勉焉以副圣皇选牧之心考绩之典也理装南辕上觐天子之耿光想见敷奏之言明试之功淑慝之别陟而知一郡受宠渥于内廷也不逺矣然则阳城之政特为后日之龚黄张本云讷既为侯所知宗显又有志斯文者征文尚何辞于是乎书
　　
　　送李阳城朝觐序
　　
　　昔庾杲之为王俭长史萧沔以书美俭曰盛府之僚若难于选景行依緑水泛芙蓉何其丽哉时人以入俭府为莲花幕后世以莲幕为美谈葢幕因府胜尤因人胜也使景行不遇俭俭不得景行则緑水芙蓉孰得美于沔称为莲花幕者又安得于时人哉幕宾赞画官得以尽咨访者则人幕两美能无所自乎泽属县阳城为古名邑四踞诸山地灵人杰田固瘠也人则力焉岁多丰少荒牧是邑者前代尝难其人皇明有天下之元年是为洪武戊申冬十有一月选邓州李侯文辉来知县明年五月又选解州纪质文卿以宾入幕焉文辉气清而纯质伟而厚昔学春秋得圣人褒贬之旨累荐于乡为名进士文学声华交着遐迩识者谓以艺以果从政必有可观焉既下车以道恤民隠以理察民痾得一儒则礼崇之民隠痾是访每出令行政隠者消痾者平是能甫数月而善治洽文卿美姿容且倜傥不羁幼甞习律令故能迎事而解侯爱之文卿受其爱也申婉画不负其爱且得人之美又得邑之治其不愧于幕中宾者侯始开终导之徳居多壬子春正月侯莅官周三岁朝廷考绩之法若知郡知县则朝觐述职黜陟详于考非若郡县之贰佐述职同而朝觐不预焉国家爱民重牧之典取法于唐虞损益乎三代其视汉唐顾不美且盛欤李侯録当考绩者既闻上行有日文卿谓材乏运筹而侯每以入幕宾之又得无忝于莲花幕者如庾杲之得赞画于王俭之美焉兹遇容可忘乎葢夫受爱深则报徳厚质将求文于缙绅书侯嘉绩述已受知彰圣朝选贤擢材之意送侯往朝焉重谋诸大夫士佥曰宜请予文之文卿于是来以所言告又谆谆于侯之好士延宾置壶觞于盍簪堂上从容适意恒恐欵留之不至也虽蔡邕倒屣陈遵投辖不是过之观侯好贤之实则侯爱质之实益见矣请序其事书于素用表幕属礼之得为者为侯赠愿不我辞予既闻嘉文卿得李侯之爱是用书其实而不让也呜呼洪武初侯之入县也亦艰矣窜匿者要来之疮痍者要抚之田畴要均租赋要平废坠者要兴嚣薄者要厚非诚信化人号为通明曷克臻此故坛壝立则祭祀之典修官舍备则僚属之居定县学建则教养之道全廨宇新则巡察之司肃以至前庙后寝以廊以庑城隍之祀隆焉县无奸欺门无请谒则持已驭人之道明焉申明构亭养济立室惠民置局与夫金榖之出纳刑罚之清简号令之设施戎器之取材轮舆之尚斵爱民恤物人谓之有脚阳春遂致物阜民安风移俗易之美其用心立政有不愧于古循良也予故于序之末而歴举焉庶几古人不泯人善之遗意也是年三月既望序
　　
　　送四明陈宪之归养序
　　
　　事亲爱日孝子之心也孝子之心念念而不忘者惟亲喜惧之年乎亲年喜惧旷定省焉疎音问焉虽心诚于爱日谓能尽事亲礼者寡矣以慈亲八十子仕于五千里之外爱日之心其必有难处者矣是岂孝子之本心哉葢处而为子所当尽者孝也出而为臣所当尽者忠也忠孝乃臣子分内事兼尽忠孝者亦罕闻之国制亲年七十许子归养葢将责孝于子而后责忠于臣求忠臣于孝子家也为孝子者事亲爱日之心庶可得而遂矣四明陈宪之幼嗜学勉而博进而不倦谈经论史之暇尤工于吟咏人见其清姿壮节咸期以器未甞不伟而重也矧以孝闻洪武丙辰诏天下举贤良宪之以有司荐而起时朝廷方革前制立布政司乃有北平布政司管勾之选既莅职见器于上而见敬于下也一日翻然有归养之心非矫情以干誉于一时非长往以独善于一已葢既喜其亲之寿独不惧其亲之衰遂去不容留矣燕山大夫士美其孝而惜其去咸饯以诗按察俞宪宾以丹青造妙绘其行为图布政司检校官谢叔宾又録宪之行实以滑县簿崔景文求予序于图后予以老固辞固请而不舍也尝闻有徳者然后知人之徳有才者然后知人之才叔宾方以徳才著名于时拳拳必以得予序为宪之赠则宪之之才徳从可知矣嗟夫居子职者不可不全其孝居臣职者不可不尽其忠为士人者又不可无自全之智也今也着老莱之衣问潞河之舟望白云于山外见亲之颜侍亲之侧不逺矣具甘旨于厨中问起居于堂上爱日之诚自有不能掩者矣又能徳期于进业期于修则孝子修齐之事业又何歉忠臣治平之功业哉勿徒曰谢秩归养而臣子之能事毕矣昔王阳入益州过九折阪叹曰奈何奉先人遗体过此险乎王尊入益州至九折阪问曰此非王阳畏途乎叱驭过之论者以阳为孝子尊为忠臣汉史不诬观此则孝子不歉于忠臣者益可信矣
　　
　　送孝子周巨渊请归序
　　
　　论臣子不可偏废者忠与孝也忠而不知孝孝而不知忠岂儒者之学乎且天下为臣者孰不欲尽忠忠有时而不得尽为子者孰不欲全孝孝有时而不得全是则忠孝为虚名臣子为旷职矣惟仁不遗亲义不后君者然后可论忠孝也岂若衰乱之世忠臣孝子其事之不能两全乎皇明以孝治天下诏行一子事亲之典其厚于天下臣子者为何如圣天子一视同仁非徒使臣子尽忠于国尤必使亲老者全孝于家呜呼老吾老以及人之老此心之运微矣绍兴周侯巨渊读书习律孝行闻于乡朝廷知而用之遂掾陜西行省擢通判大名每论事雍容不迫和而有断虽政不专出而府赖以治母夫人教侯有道治家有法化行闺门为一乡仪则鹤髪髙堂不可奉以逺行也乃遵制上章以请归养郡大夫士咸咏歌以赞其孝属予序之予闻事君不忠非孝也侯方强仕之年选倅上郡正宜左右郡守同宣王化今也汲汲以亲老辞去似于忠有未尽焉者孰知侯拳拳之心未甞顷刻而后其君其所以切切求去者又恐负皇上以孝治天下之制也葢将温庐凊室晨昏定省悉尽其道而后仁不遗亲之心始遂矣章既上朝廷不允其请俾载母就养母老不肯逺离于乡党也洪武己未冬遵制朝京又将以归养请于朝也他日国家求忠臣于孝子之门舍侯其谁哉若夫平政理讼布徳敷惠学校以崇农功以劝兴谯楼作宾馆起仓廪以至分宪立司招民为市其经营缔构之劳侯自有政绩録兹不缕书云
　　
　　纪行程诗序
　　
