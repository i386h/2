<!-- { "loadSidebar": true } -->
　　臣尝读唐书窃覩太宗每以为将致治平必先仁谊得贤则理失人则危可鉴格言足征邃古岂不以化驯易服威束难齐哉然农战交修徳刑共举将乱也其政必暴将弊也其风必佻将图九合之威亦頼五臣之佐茍虞害众莫若任贤视今可以知昔矣高祖皇帝以汴贼弑君唐朝絶嗣左袒罕闻其归汉同声皆仿于吠尧上下相蒙酣为醉国寰区之内亿兆无依竞陈推戴之诚愿正君臣之位难违众欲遂啓丕图戡祸乱而俟中兴协防盟而归大国为蜀之帝报唐之恩明孝皇帝受命之六年天清地宁珠连璧合肇修人纪于变时雍至若皇坟帝典之精河图洛书之奥步骤于羲轩之际损益于文献之间不然何其尽善尽美之如是也遂使蛮夷向化吴越输珍麟凤効祥草木呈瑞矧复英贤间出俊乂罗生上犹以为未也方且侧席勤求登用才哲循名责实较徳论功沮劝有谋黜陟不滥凿干缔构允归睿作之功夀国陶镕必有挺生之佐式扶昌运对越上由是中外文武将相公卿洎庻尹庶史各率厥职奉若天防越正月武徳军将校吏民缁黄耆艾等列状诣防军使请以节度使徐廷琼徳政上闻愿勒碑记且以借留为请上忧勤庶政以百姓为心凝旒称叹者久之谓翰林学士艺云朕司牧元元将开夀域使国内郡县治行皆如梓潼朕何忧哉大吏久于官古之道也况众欲之乎朕既俞其请矣卿为我摭其懿实播无穷之闻以塞民望微臣奉诏恐惧叙曰臣闻龙飞九五山川効云将之灵鹏击三千风水运波臣之化虽复同心同徳雅资十乱之功乃圣乃神永頼八元之佐内则臯防协賛外则方召专征神谋且贞师律具有兼膺注意宜属宏材此我皇帝之御宇也不显帝图顾兹天力四神践雪五老飞星投纶负鼎之人争伸业委辂请缨之士竞奋深机蕙帐空而明月常孤蒲轮至而清风自激猗欤伟欤虽居宣武之间未若我朝得人为盛也其或家连戚里身陟斋坛益扬谦损之风靡见骄矜之色功超贾邓政迈黄韩有若武徳军节度使徐公斯可谓一时之英也公名廷琼字敬明东海剡人即国之元舅也世绪标竒门风袭焕镇为峰鼎用作防铓父子则贵比金张兄弟则政同鲁卫腾八龙之声价齐二凤之羽仪阮竹皆芳田荆并茂金相玉印各炫晨葩虎节师坛共观昼锦徒思徧举抑亦倦谭公王父唐京兆武功县令追封尚书左仆射太师高平王政绩频彰勲华早振自激封侯之志夙膺济世之名西晋殊功荣聨邸第南朝雅望显并官婚贻谋各着于承家致用皆光其佐命朱轮华冕岂独推恩甲令门风实先种徳逓传奕叶孰与提冲歴佐昌朝宜钟异气公中含灵秀大爽炳灵防挺英姿夙彰雅操禀説礼敦诗之教蕴经文纬武之才欲绍家声早防戎右敌国相吞之决在毫厘隂符必胜之机制于掌握雕戈寳鼎门崇八命之荣玉帐金坛神授六韬之妙故能名高大国业嗣良弓轻镇北之无文恨征南之不武圮桥灵叟谓谋略之可传汶水神翁知功名而必立自继膺睿眷两践涣符四封无刁斗之音千里有袴襦之咏政成剖竹拥重执金掌领孤儿每警廵于昼夜扈随大驾逺镇定于邉陲才复六飞将分双节上以郪城奥壤潼水名区粤自艰难久罹疮痏狱市无寄杼轴皆空羣盗猖狂幸冦恂之去日遗黎憔悴望郭伋之来时不有改张何其俾乂爰求贤帅式重防藩乃授公武徳军节度使公揽辔遄征下车毕理弹压豪骜封植疲癃究本寻源提纲振领害于人者虽大必去利于人者虽小必行尝谓人曰法者政之要也不可以不峻其隄防礼者教之本也不可以不谨其律度食者民之命也不可以不勤其稼穑兵者战之器也不可以不肃其号令率是四者尽其一心上可以翼卫朝廷下可以仪刑藩翰吾得之矣尔其观焉公以管内数多亡命姑务偷生久聚雈泽常为虺蜴狡穴皆依于穷谷妖巢各恃于幽林化之不悛来而复叛郡邑虞其蹂躏路岐苦于公宻运良筹严申军令尽投私罟皆挟祸胎益其戎兵诫其彊吏商旅无滞贡奉罔艰王尊申京兆之威龚遂去潢池之患劳徕罕倦荡析咸归动有常规赏无横费上勤时贡下赡军须月未及其授衣士已忻于挟纩赈其匮乏释彼愁顔幸夜犬不惊宵鱼自放哀矜庶狱慎恤惟刑赭衣尽伏其神明丹笔立分其情伪絶加等之聚敛革无名之征徭平衡不谬于锱铢嘉量罔欺于圭撮公又仰稽前古俯瞰遗踪思枣只辟地之谋味韩浩屯田之计膏腴靡弃黍麦频丰梦果应于牧人利可资于寡妇贡赋加倍献奉相望又嵗别进军食因沃润之乡置牢盆之务商徒繁防官帑委输检吏通民机能制用矫时阜俗俭以率先贯天钱而已靡星文认寳气而已有剑阙文来奏入课连最闻薤本可留足表富人之术芋区难并咸知济物之方公以鸣社嘉辰绕枢令节祈圣夀于庄严之地祝宗祧于降诞之期自舍俸金于恵义寺构华严大阁向者公府未完军卫莫称于是载修轮奂别创规模庭架虹梁门罗虎防层楼燕贺偏增鼓吹之防广厦翚飞益动旌旗之色路当冲要地控都畿使车昼夜以交驰馆徃来而宿饷每倾公帑用饫宾筵休声洽闻灵贶昭感紫芝三秀黄犊并生天唯发祥地不爱寳迥掩得禾之异果符登麦之文歌徳咏仁言将不足含和吐气乐固难名大矣哉公之问俗观风阜财述职焉可得而称也爵赏既行中外同嘉遂册拜中书令赵国公加食一千户通前五千户公岳降标竒星精禀异温如珪璧郁若椒兰智合韬钤言无钩距运筹决胜荀攸可比于良平仗钺祓威谢艾足同于方召硏机照理植操资忠允武允文多材多艺军中讲学马上注书挥刀则立覩飞泉盘弰则惟闻折树而又贵不自满谦而益光飨士投醪延賔比饭帐下之犀渠贝胄咸感吮痈楼中之螓首蛾眉宁矜笑躄金闺宻行簮组美谭里巷相观风云动色宸夙注宠诏已行致门境之允谐固本朝之是卫况家丰懿戚治陟殊尤心膂连营蓄雷霆于北落股肱重镇寄柱石于东川克副分忧合膺异渥宜其珉丽徳莹检图功懋绩着拥旄化行偃草比屋而乞留侯霸呌阍而愿借耿纯讵可使螭首翠碑未披文而相质麟台彩笔不冩照以传神臣志慕阳秋工非润色仰遵睿防敢述殊勲曾无少女之词预怯中郎之鉴所冀陵迁谷变尚窥沈水之文地久天长永覩生金之字谨为铭曰
　　金行啓运鼎业凿干麟御瑞纪凤舞昌年层润浩注国祚遐延光凝寳匣福霭祥编上喆继文皇图增焕得一践羲登三轹汉懿纲牢笼大鑪真观宗社还资微明接旦大虚寥寥中贯元精丽物为瑞丽人为英英英徐公为国而生脂膏不染狱市不惊智胜兵强化行民附屡立竒功继膺宠数帝念徐公聿齐其务乃睠梓潼并有饶赋公至若何时雨霶枯苗擢颖涸辙腾波摧奸禁暴刘弊止讹襁负而至动植兴歌八政何先以食为天卧鼔勤农免胄服田耒耜接肘台笠摩肩闾阎风靡稼穑云连众害既去纎恶皆除颁宣化育慎恤刑书徽缠自朽囹圄常虗轻徭薄敛政协蒲芦老安少懐逺至迩肃风雨时若家给人足户溢版籍赋登公牍储峙孔多贡输相属神明之正谁为之师公之俱美福禄攸宜位隆凤沼恩注龙墀梓人颂徳天子嘉之爰命荒虗奉扬馨烈扬子神疲江生思絶涪水东注铜山西揭带砺无期永旌贤哲
　　送彭学士序【彭名乗华阳人】　　　　　宋范镇
　　蜀当西南陬曰舆坤坤为文为臣故世有方正柔静之士作西汉时司马相如始以文章显而后王褒何武扬防事业着于篇唐陈子昂用古道振而时文于变意者岷峨蕴精江汉蓄灵须其时克生其人乎祥符四年宋兴五十二载矣是邦人新去兵革之苦始渐声教之学而陇西集仙公以道艺行谊登王府主上绍休摠秉权纲独观昭旷恢大同之化罢三互之法遂有普慈之授焉县令前驱弩防甚宠子弟师教檄文聿修里有冠盖之华家连序塾之盛议者谓文翁玉堂子云书台兴儒以来未有侈于今日者已盖圣人用一贤出一令观悦之道其利博哉昔杨仲伯教生徒上名録者三千鲁仲康选高第至郡守者数十异时立本朝议外廷丝纶王言润色神化则西州士夫未量其教育也南荆领军非久留之地故略而无述
　　送冯枢宻还朝诗序　　　　　前人
　　茂州羌汉冉駹之遗也距成都十舎而遥虽羁蜀郡县而不以中国之法治之故其叛服不常缓则盗邉急则啸聚自昔然也熈宁九年春围茂州刼畧吏民杀官兵剑南诸城骚然震惊夏四月乃诏资政殿学士谏议大夫冯公自渭徙成都以镇抚之蜀人闻公之风旧矣欢喜踊跃迎拥于道公既至则一切镇以无事忧者释然骇者晏然陇亩市里按堵帖息王师徂征以畏以懐嵓居涧饮悉复故处乃赋田器给种食以振业之莫不稽颡厥角洗心易虑要神而誓曰自今以徃不复敢干王略矣公以为武威即申文教不可后也崇饬学校以绍文翁之隆讲明中和以追王褒之盛宣恩徳问病苦方且与蜀人相安从其俗以为遨嬉防未暇皇而蜀人亦欲偃公之休恃以涵养以永嵗月冬十月即拜公给事中知枢宻院事图旧徳以急亲贤也于是蜀之在官者及其学士大夫相与采民之言作为歌诗序引以献曰公其不终恵吾蜀而遂东邪又曰公虽东当泽天下于何而不终恵吾蜀也凡若干篇以美以欢以致其诚爱歉然若犹以为未也干旄之诗曰彼姝者子何以畀之其是之谓乎公且从容上前日道其诗之所云兴民之利而除其害则众君之作岂特赠离纪别之为哉盖有以补治道而致和理也
　　送益牧王宻学朝觐序　　　　　张俞
　　虎豹伏于山林鲲鲸游于江海夫以搏撃荡跃之性据渊险势胜之塲固其宜矣一旦虞焚其泽渔絶其流则狂顾骇羣震溢山海毛介之族云扰电逝岂罟网之设能制其暴哉况鸣张机动危其性彼闻跫然之音则有覆车触舟之患矣岂暇翔择而后处耶牧民者亦然益为西南之都防外戎内华地险物侈俗悍巧劲机发文诋窥变怙动湍涌焱驰岂其性哉守之者非其道也徃嵗三困盗臣之暴故其民翻然得计自尔三十载或政失其养则縁隙乗险欲蹑前弊而复其怨得非骇逸之过乎是以诏教服御与天下异枢宻学士太原公既持其节镇其地运方畧以适其欲宣上徳以滋其生缓征赋以丰其财肃刑以平其枉逮二年黎俗淳阜狱讼寂寥和气休声溢于道路俞遂作蜀侯赋政诗以歌之今我侯以旂节朝于京师俞适在岐阳且闻侯之去蜀其国士大夫曰兵曰民咨嗟瞻叹千里不絶好文雅者又竞为词章惜侯之行且颂其用信谓君子为龙为光有始有卒者也俞虽流冗不能忘乃作诗一百六十言又为序以为送元侯蕴神畧仗钺静坤维道冠九州牧情通八国夷金城全失险凤鸟此来仪印佩涵星斗牙兵肃虎貔旄头沈怒角彗尾灭长旗号令招文物功庸焕鼎彞言朝紫微座行陟上台司岳峻神灵气风清衮职诗双旌浮日转四牡逐飇驰马首壶浆满梯空剑阁危玉鸾鸣汉目珠佩照秦姬过陜懐棠树经周叹黍离节函龙夭矫诏检凤葳蕤霁耸浮云阁春流象璧池岩廊通梦想海防识雍熈回睠西南国行谣满荔支送赵大资再任成都府诗序　　文同
