<!-- { "loadSidebar": true } -->
　　藉白：承音览旨，有心翰迹。夫九苍之高，迅羽不能寻其巅；四溟之深，幽鳞不能测其底；矧无毛分所能论哉！且玄云无定体，应龙不常仪；或朝济夕卷，翕忽代兴；或泥潜天飞，晨降宵升，舒体则八维不足以畅迹，促节则无间足以从容；是又瞽夫所不能瞻，琐虫所不能解也。然则弘修渊邈者，非近力所能究矣；灵变神化者，非局器所能察矣。何吾子之区区而吾真之务求乎！人力势不能齐，好尚舛异。鸾凤凌云汉以舞翼，鸠宛鸟悦蓬林以翱翔；螭浮八滨以濯鳞，鳖娱行潦而群逝；斯用情各从其好，以取乐焉。据此非彼，胡可齐乎？夫人之立节也。将舒网以笼世，岂樽樽以入罔？方开模以范俗，何暇毁质以通（或作「适」）检？若良运未协，神机无准，则腾精抗志，邈世高超，荡精举于玄区之表，摅妙节于九垓之外。而翱翔之乘景跃甚踔陵忽慌，从容与道化同，逍遥与日月并流，交名虚以齐变，及英以等化。上乎无上，下乎无下，居乎无室，出乎无门。齐万物之去留，随六气之虚盈。总玄网于太极，抚天一于寥廓。飘埃不能扬其波，飞尘不能垢其洁。徒寄形躯于斯域，何精神之可察？虽业无不闻，略无不称，而明有所逮，未可怪也。观君子之趋：欲倾城之金，求百钱之售；制造天之礼，拟肤寸之检；劳王躬以役物，守臊秽以自毕；沈牛迹之薄，愠河汉之无根；其陋可愧，其事可悲。亮规略之悬逾，信大道之弘幽。且局步于常衢，无为思远以自愁。比连疹愦，力喻不多。阮籍白。
　　◇老子赞
　　阴阳不测，变化无伦。飘遥太素，归虚反真。（《御览》一）
　　◇通易论
　　阮子曰：《易》者何也？乃昔之玄真，往古之变经也。庖牺氏当天地一终，值人物憔悴，利用不存，法制夷昧，神明之德不通，万物之情不类，于是始作八卦。引而伸之，触类而长之，分阴阳，序刚柔，积山泽，连水火，杂而一之，变而通之，终于未济。六十四卦尽而不穷，是以天地象而万物形，吉凶著而悔吝生，事用有取，变化有成。南面听断，向明而治，结绳而为网罟，致日中之货，修耒沥耜之利以教，天下皆得其所。
　　黄帝、尧、舜应时当务，各有攸取，穷神知化，述则天序。庖牺氏布演六十四卦之变；后世圣人观而因之，象而用之。禹汤之经皆在而上古之文不存，至乎文王，故系其辞，于是归藏氏逝而周典经兴，上下无常，刚柔相易，不可为典要，惟变所适，故谓之易。
　　《易》之为书也，本天地，因阴阳，推盛衰，出自幽微以致明著。故乾元初「潜龙勿用」，言大人之德隐而未彰，潜而未达，待时而兴，循变而发。天地既没，屯蒙始生，需以待时，讼以立义，师以聚众，比以安民，是以「先王以建万国，亲诸侯」，收其心也。原而积之，畜而制之，是以上下和洽，「裁成天地之道，辅相天地之宜以左右民」，顺其理也。先王既没，德法乖易，上陵下替，君臣不制，刚柔不和，天地不交，是以君子一类求同，遏恶扬善，以致其大。谦而光之，褒多益寡，崇圣善以命，雷出于地，于是大人得立，明圣又兴，故先王作乐荐上帝，昭明其道以答天贶。于是万物服从，随而事之，子遵其父，臣承其君，临驭统一，大观天下，是以先王以省方观民、设教，仪之以度也。包而有之，合而含之，故先王用之以明罚敕法。自上乃下，贵复其贱，美成亨尽，时极日致，先王闭关，商旅不行，后不省方，以静民也。季叶既衰，非谋之获，应运顺天，不妄而（一作「其」。）作，故先王茂对时育万物，施仁布泽以树其德也。万物归随，如法流承，养善反恶，利积生害，刚过失柄，习坎以位，上失其道，下丧其群，于是大人继明，照于四方，显其德也。自乾元以来，施平而明，盛衰有时，刚柔无常，或得或失，一阴一阳，出入吉凶，由暗察彰；文明以止，有翼不飞，随之乃存，取之者归，施之以若，用之在微，贵变慎小，与物相追。非知来藏往者，莫之能审也。
　　《易》之为书也，覆焘天地之道，囊括万物之情，道至而反，事极而改。「反」用应时，「改」用当务。应时，故天下仰其泽；当务，故万物恃其利。泽施而天下服，此天下之所以顺自然，惠生类也。富贵侔天地，功名充六合，莫之能倾，莫之能害者，道不逆也。天地，易之主也。万物，易之心也；故虚以受之，感以和之。男下女上，通其气也；柔以承刚，久其类也；顺而持之，遁而退之。上隆下积，刚动大壮。正大必用，力盛则望；明升惟进，光大则伤；聚以处身，异以成类。乖离既解，缓以为失。损益有时，察以主使。扬于王庭，乘五马败。刚既决柔，上索下合。令臣遭明君，以柔遇刚，品物咸亨。刚据中正，天下大行，是以后用施命诰四国，贵离教也。于是天地萃聚，百姓合用。（一作同。）升而不已，届极及下，井养不穷，卑不能通，不可弗革。改以成器，尊卑有分，长幼有序。主之以震，守之以威。动不可终，敌应而行。渐以进之，为人求位，君子之欲进者也。臣之求君，阴之从阳，委之归诚，乃得其所。归而应之，专而一之，阳德受归，道丰位大也。贤人君子，有众以成其大也。穷侈丧大夫之位，群而靡容，容而无所。卑身下意，利见大人。巽以申命，柔顺乎刚。入而说之，说而教之，顺而应人。涣然成章，风行水上，有文有光，男行不穷，女位乎外，众阴承五，上同在中，从初更始，乘木有功，故先王以享于帝，立庙，奉天建国也。刚柔分适得中，节之以制，其道不穷。信爱结内，刚得中位，诚发于心，庶物唯类，大得则亏，甚往则过，既应于远，默则不利，故君子是以行重乎恭，丧重乎哀，笃伪薄也。小过下泰，不宜于上，下止上动，有飞鸟之象焉。初六坎下，上六离体，飞鸟以凶，是以灾眚也。柔处中，刚失位，利与时行，过而欲遂，小亨正象，阴皆乘阳，阳刚凌替，君臣易位，乱而不已，非中之谓，故君子思患而豫防之，虑其败也。通变无穷，周败又始，刚未出，阴在中，柔济不遗，遂度不穷，则象河、洛，神物设教而天下服。慎辨居方，阴阳相求，初与之道，远作之由也。
　　卦体开阖，乾以一为开，坤以二为阖。乾坤成体而刚柔有位，故木老于未，水生于申，而坤在西南；火老于戌，木生于亥，而乾在西北；刚柔之际也。故谓之父母。阳承震动，发而相承，专制遂行，万物以兴，故谓之长男；水老于辰，金生于巳，一气存之，终而复起，故巽为长女；震发于风，阴德有纪，火中贝鸣，母道将始，故离为中女；又在西北，健战将升，季阴幼昧，衰而不胜，故兑为少女。仓中拔留，肇幽为阳，在中未达，含而未章，故坎为中男；周流接合，万物既终，造微更始，明而未融，故艮为少男。乾圆坤方，女柔男刚，健柔时推，而福祸是将，循化知生，从变见亡；故吉凶成败，不可乱也。
　　大过何也？栋桡莫辅，大者过也。先王之驭世也。刑设而不犯，罚著而不施，习坎刚中，惟以心亨，王正其德，公守厥职，上下不疑，臣主无惑。纳约自牖，非户何咎？车骑中门，剑戟在闼，虽丛棘，凶已三岁，上六失道，刑决也。故高宗伐鬼方，柔道中也；三年有赏，德乃丰也。同人五（一作「先」。）号，思其终也；旅上之美，乐其穷也。是以失刑者严而不检，丧德者高而不尊，故君子正义以守位，固法以威民，何衢则亨，灭耳而凶也。小过何也？逾位凌上，害正危身，小者过也。既济初六终乱何也？水加日上，三阴乘阳，以力求济，不止必亡，故初吉终乱也。未济上六，饮酒无咎，何也？过而莫改，危而弗间，谁咎之也？无妄何也？无望而至，非会合阴阳之违行也。六三，无妄之灾，或系之牛，行人得之，邑人灾，何也？有国而不收其民，有众而不修其器，行人得之，不亦灾乎？九五之疾勿药，何也？非常之厚，离以为同，无妄之疾，灾以除凶，天时成败，何疾之功？勿药有喜，不成何识（一作「试」）也。
　　龙者何也？阳健之类，盛德尊贵之喻也。配天之厚，盛德莫高之谓尊贵。大人受命，处中当阳，德之至也。亢龙有悔，何也？继守承贵，有因而德不充者也。欲大而不顾其小，甘侈而不思其匮，居正上位而无卑，有贵劳而无据，丧志危身，是以悔也。先王何也？大人之功也。故建万国，亲诸侯，树其义也。作乐荐上帝，正其命也；省方观民，施其令也；明罚敕法，督其政也；闭关不行，静乱民也；茂时育德，应显其福也；享帝立庙，昭其禄也。称圣王所造，非承平之谓也。后者何也？成君定位，据业修制，保教守法，畜履治安者也。故自然成功济用，已至大通，后成天地之道以左右民也。成化理决，施令诰方，因统绍衰，中处将正之务，非应初受命之事也。上者何也？日月相易，盛衰相及，致饰则利之未捷受，故王后不称，君子不错，上以厚下，道自然也。君子者何也？佐圣扶命，翼教明法，观时而行，有道而臣人者也。因正德以理其义，察危废以守其身。故经纶以正盈，果行以遂义，饮食以须时，辩义以作事，皆所以章先王之建国，辅圣人之神志也。见险虑难，思患豫防，别物居方，慎初敬始，皆人臣之行，非大君之道也。大人者何也？龙德潜达，贵贱通明，有位无称，大以行之，故大过灭示天下幽明，大人发辉重光，继明照于四方，万物仰生，合德天地，不为而成，故大人虎变，天德兴也。
　　君子曰：《易》，顺天地，序万物，方圆有正体，四时有常位，事业有所丽，鸟兽有所萃，故万物莫不一也。阴阳性生，性故有刚柔，刚柔情生，情故有爱恶。爱恶生得失，得失生悔吝，悔吝著而吉凶见。八卦居方以正性，著龟圆通以索情。情性交而利害出，故立仁义以定性，取著龟以制情。仁义有偶而祸福分，是故圣人以建天下之位，守尊卑之制，序阴阳之适，别刚柔之节。顺之者存，逆之者亡，得之者身安，失之者身危，故犯之以别（一作「利」。）求者，虽吉必凶；知之以守笃者，虽穷必通。故寂寞者德之主，恣睢者贼之原，进往者反之初，终尽者始之根也。是以未至不可坼也。已用不可越也。纣有天下之号，而比匹夫之类邻；周处小侯之细，而享于西山之宾。外内之应已施，而贵贱之名未分，何也？天道未究，善恶未淳也。是以明夫天之道者不欲，审乎人之德者不忧。在上而不凌乎下，处卑而不犯乎贵，故道不可逆，德不可拂也。是以圣人独立无闷，大群不益，释之而道存，用之而不可既。
　　由此观之，《易》以通矣。
　　◇通老论
