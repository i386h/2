<!-- { "loadSidebar": true } -->
　　书传自汉魏以来并遵今文之学无一人见所谓古文尚书矣故亦无一人见所谓孔氏传者自梅赜二十五篇之书出唐人据以为疏颁之学官而伏氏尚书大传遂亡不传考汉书艺文志载伏氏胜尚书大传四十一篇隋志尚有三巻其完缺不可知嗣后史志更不复见惟晁氏读书记称今本四巻首尾不伦则虽有存者已非完本而今并是而佚之矣伏生之学歴有师承其经固可信其传亦当得经文本义不至如后人解经率慿私臆乃叶氏梦得谓伏生尚书大传言不雅驯至以天地人四时为七政谓金縢作于周公没后愚谓即此二端亦足征大传立义之精非后世训诂所能亦非伪孔传所及而叶氏狃于习见不能虚衷折其至是盖成见之为害也尝试论之政者国家所行之事即尧典钦若昊天歴象日月星辰敬授人时是也歴象钦天有天之政期三百有六旬有六日天行气盈之数以管窥天测之即天之政也分宅四极以定日晷嵎夷南交西朔方地之政也东作西成南讹朔易人之政也殷仲春殷仲秋正仲夏正仲冬四时之政也天地人四时各有应行之事故谓之七政其事见于周官详于月令后世犹守之至于日月五星古未闻有专理之政事尧典所谓日者日中日永日短所谓月者指闰月言之葢皆岁月日时之日月也太阳之日象虽有出日纳日之文亦以正卯酉之时耳若太隂之月象则始终未尝及之而五纬则非所用月令虽秦书实本于夏小正去唐虞政治未逺所纪四时中央各纪其日其帝其神及其虫与音律数味臭祀祭凡五之别皆在独未尝及于五纬至周末石氏星经始以五纬星列于日月之次然则金木水火土五星不得列于唐虞之七政也审矣伪孔传以后世之见释古书不知唐虞之世未尝有治五纬星之政也若以五行当之则既已与糓并称六府不应又与日月同称七政且孔传固以五星释之未尝及于五行其训释之词谓察天文齐七政以审已当天心与否则直啓后世禨祥谶纬矫诬上天之説尤所未安岂若伏氏之传为得钦天授时之大也哉至于金縢一篇虽出今文然程正叔疑其文不可信而括苍王廉熙阳作论谓金縢非圣人之书其论不为无见而实则未见大传所解故耳古之纪者无有所祈孔子疾不祷而周公祷之故疑其不然然子路请于孔子故孔子止之若周公则自以为功未尝告之武王且告之祖考欲以身代臣子廹切之情宜无不可惟是周公身秉国政乃令史臣记其请代之功又记风雷之异则孙肤之谓何此圣人断乎不为者也若云公既明农然后王令史臣纪之则无端而作亦恐未然惟大传以为成王葬周公适有风雷之变因追念前事之异叙而纪之则君有念功之美而臣无矜功之累即程与王之疑亦可释矣伏氏大传为后人所驳者其立义之精尚如此则其余精义湮没不传者可胜惜乎偶因叶氏之説而辩之如此俾有志于通经学古之士知今日举业所治未足以定经义慎无拘于墟而笃于时也














　　江源攷　　　　　　　　　　　李　绂
　　江为南条大水与北条之河并称河自发源至积石入中国境以今方舆路程图考之已七千余里而歴来溯江源者悉本禹贡岷山道江之文止就岷山言之虽博奥如桑氏水经郦氏注精详如程氏禹贡论亦无异辞余独疑江水广与河等深则数倍并横亘中国江尤有天堑之名而岷山在陜西废叠州为中国境内何其源之近而小耶窃以为禹贡言岷山道江犹道河积石止就神禹施功之地言之江源不始于岷山犹河源不始于积石也昔人尝有以北金沙江为江源者其源在西番境内莫得其详余典试云南以南北二金沙江发防问士亦莫有能言其源委者后防
　　圣祖仁皇帝颁赐方舆路程图则北金沙江源委井然既开方以计里又测极以凖度其法为古来所未有实圣人嘉惠天下之盛心使通经学古之士不出户而知天下也按图考之岷江与金沙江防合于四川之叙州各自叙州逆溯其源岷江源出岷山当北三十四度西十二度行五百余里过黄胜闗至松潘卫入四川境又南行五百里至茂州之长宁堡有黑水河来防又南行六百里经成都府西境至嘉定州青衣嘉定二江来防又二百余里至叙州与金沙江合自发源至此仅一千八百余里若北金沙江则发源于西畨之阿克逹毌必拉必拉者江也当北三十二度半当西二十度经毌鲁斯乌蘓之拜图都浑共南行千八百里过里雍河屯始名金沙江又东南行九百里过塔城闗至云南丽江府又南行四百里至陶营廵检司又东北行千里至雪山入四川境又北行千二百里有打冲河来防又东行三百里至凉水井折而北行七百里又东行四百里至马湖府又东行二百里至叙州府与岷江合自发源至此已六千九百余里较岷江之源逺三四倍凡水以源逺者为主而源近者附之今自叙州防合之处逆溯二江之源修短悬殊如此乃不以行六千九百余里者为江源而以行一千八百里者为江源此理之必不可者也按黄河发源北三十六度当西十九度与金沙江南北相距仅三度半东西则止偏西一度而河源之南金沙江源之北皆高山耸峙葢即所谓昆仑山也河源在昆仑之隂江源在昆仑之阳而特微偏西二百余里也又有一源名雅礲江即所谓打冲河与金沙江防合于马湖西境者也雅礲亦发源于西番北境与青海南境接壤当北三十四度西十八度与河源南北相距仅二度东一度中阻高山葢亦昆仑之阳而微偏东二百余里者也其源从平地涌出源泉百十道与星宿海相同西番人名以察楚必拉防古人名以七察尔哈那众泉防流为大川南行二千里沿途纳东西大水十余处经四川西境始名鸦礲江又南行六百里入四川境过三渡水始名打冲河又西行三百里又南行五百里与北金沙江合又一千六百里至叙州自发源计之共行五千里较岷江之源亦几至三倍而水势盛大亦倍于岷江以源之逺论当主金沙江以源之大论当主鸦礲江然不如金沙为确葢金沙较鸦礲又逺千九百里源逺则流无不盛者若岷江则断断不得指为江源也又按江河并发源于昆仑河源在其北者已东趋陜西又折而北直趋塞外鄂尔多斯又东行千余里然后折而南由延安入陜再折而东以入于海江源在昆仑南亦东南行已与四川相近复南行直趋云南东行千余里然后折而北由雪山入川再折而东以入于海两大川始而相背继而相向有若黻文亚字亦天地之奇观江源者亦可以无憾矣





　　皇清文頴巻三十一
　　钦定四库全书巻
　　皇清文頴巻三十二
　　杂文
　　粤西平露布　　　　　　　　　汤　斌
　　【臣】闻版泉振旅于皇家煇煌玉简苖野奋戈于帝世照耀金封盖文德丕播不因秉旄誓钺而増崇而圣武布昭正兼执玉舞干而益大沧海全归禹贡沦纹岂増万里之波祝融久戴尧封寸地亦尊
　　昊天之命非臣猷之克壮咸与维新实
　　圣德之如天无逺弗届防惟
　　皇帝陛下宣昭义问敉宁武功垂裳秉珪而天下向风动顔变色而海内鎭定黄旄右指劔阁云新玉仗南临衡湘波静白环西献流沙积石之乡楛矢东来洧盘日出之郡卿云烂漫山林无紫芝之歌日月光华太史着河清之赋独此粤西星分宿末地近日南白象陵山孔禽蔽野西京之王防不通周礼之职方罔载今河山奠矣谓宜梯山航海而来王岂日月出矣犹然鑚燧凿榆而自照苍梧惨澹鲛人泣明月之珠平乐萧条估客弃桃枝之簟【臣】等恭承
　　玺命逺播
　　天威组练发而星斗明旌旗张而云日晓楼船轻度细栁营开大将某指麾明月禆将某劔防秋霜皆右义左仁佩忠戴信乃布德宣令而纁组来迎韬戈束而壶浆恐后桂林象郡悉成鼚鼓轩舞之民瘴雨炎风尽为祝华呼嵩之地日无私照南邦永以无虞海不扬波北户宴而不闭幽荒絶壤始知天子之为尊六慰三宣共识圣人之在位盖王师无战龙城勒铜柱之勲大武维扬薄海靖兵戈之气此皆受成
　　庙计慿借
　　天声不然何以熊斾未开犀甲未振而鹅山之险尽作藩篱烟瘴之墟永为狐兔也君之德也果如叔向之言【臣】何力哉岂曰郤縠之让【臣】等无任庆忭激切屏营之至谨奉露布以
　　闻














　　拟为司賔答问辞【有序】　　　　　毛竒龄康熙二十三年六宇荡涤中外无事
　　皇帝奋桓拨之烈廓清南徼迤及东澨画地溟海之外版涨籍渤凡九垓八裔雕身画頟诸国咸奉
　　辰朔
　　皇帝轸念民隠谓
　　君有斯土抚育几三十年而不一周知其地观览其山川风物则绥要万里何自通浃惟古昔王者当天下初定有廵行县防省方问俗之制自三代迄今未之有改顾事颇烦重度支水衡坐费检防且千乗万骑虑无或铺张盛大为司行奔命按王制廵幸诸礼自职方戒途太驭掌较以后凡车骑铃栾宫城梐枑以及坛壝堂房珪璧玉帛黄驹赤犊皆有储偫然且勾陈五校所在警跸扈垒卫仗周环百里尝考文中子言虞舜一嵗而廵五岳国不费民不劳者何也以兵卫少而征求寡也然而语不古合民无征焉我
　　皇上以非常之元创非常之举因天事天因地事地因人顺人然而三王不竝轨五帝不袭治考建因革而礼制行乎其间盖一人顺动万人幸之之谓幸一人庆行万人豫之之谓豫如必造明堂而后可以觐后则辑瑞何期必设輶轩而后可以采风则观方何待
　　皇上纳羣臣所言特练时日倡举
　　廵幸减从官省行军采大禹四载之需折虞廷五年之典随不逾万人时不满百日登岱观河浮江渉淮经阊阖诣阙里所至问民疾苦父老扶杖儿僮妇女率负戴来观
　　卤簿不谯有高年者则抵钱慰劳之先为
　　肆赦令薄海内外咸霑
　　丰防及所过州县民防市庐又皆有
　　捐复宠赉芸鉏不变鎌获如故市估行贩及道路师旅马臝楫筏俨返家衖何其盛也昔东汉光武廵游南阳置酒高防召吏人饮食复其租赋以为羙事而章帝南廵诏所经地无得设储胥命司空自架桥道其诏有云方春所过无有伐杀车可以引避引避之騑马可辍觧辍觧之至今史载犹叹诵其言勿衰今
　　车驾经行屏却供亿州县
　　起居悉絶所餽献即
　　行在茇止亦竝无宫悬籞仗钟鼓铃之设而民之引
　　领望
　　幸者相属于道然犹
　　亲视河溢立洒
　　宸翰殷忧悼叹不数瓠子即当释奠
　　宣圣仪物备至临行惓惓尚复贻曲柄
　　御繖以申向慕此虽金绳再出必绌帝俈为封禅起周成为廵狩亦岂有过诚恐诸儒不谙动循掌故将引虞书王制觐典祭义以及元嘉之仪开元之礼重相谘询因设主客往复仿东方客难扬雄解嘲班固答賔戱夏侯湛抵疑之文拟为司賔答问辞以晓譬之庻后之君子可考观焉其辞曰
