<!-- { "loadSidebar": true } -->
　　唐宋间诗文宗匠世所绳誉者不曰秋水芙蓉则曰流泉洒落苍翠拟诸形容若极其美矣佐窃嗛焉葢雕饰虽去而景象则弗音响虽清而膏馥则弗逺大人岂如是哉今夫黄河之出昆仑也穷而探之则源星宿切搏桑涵蓬岛而入蜺罗其澜涣如也然后洪流混混从天而来入海而滙迤延八裔不能致其浅潜渫百川不能増其深蒸云液雨不能尽其仁含垢纳污不能伤其洁吾度如之发为诗文斯天下之大观也已故少师梁文康公欝湖遗稿佐不敢律以唐宋诗文而惟以海观焉何也昭其度也于乎大人以天下为度居相位者孰不以自许哉然临利害仅毫发輙惴惴焉思为之所矧又较计毁誉喜谀恶直福威之下夫谁忤之韩魏公曰不以同异为喜怒不以喜怒为用舍贾似道曰我不知孰为好人但顺我即为好耳度之不同乃如是哉治乱之源槩可占已当毅皇帝时公首百揆石斋杨公宅忧甫阕亟起之俾位于已上敬所蒋公方在庻寮则延誉宫府力防为辅比南廵狩公欲奉天子行宝以往杨公不可蒋公益不可且啧有烦言公无少见于顔色亦未尝輙语人也及佐督学两粤蒋公始语其详服公盛德不特同升之感而已先是西安张御史琏者论列诋毁人不能堪而公引慝荐扬竟至大用琏终身感之夫东里南阳皆贤相也然逺抑庵不使入阁斥一不得立朝视公之度何如也神道志铭公之德业详矣而佐独举二事补其遗阙以见公之所以为大者初不系于诗文也于乎人性犹之水也发而为情过往来续澄停于中犹之渊也自非敦养其性以时出之则所以纪天地纲民物者荒矣天下亦殆矣哉是故一语不合睚眦随之甚至怒室而色市不可矶者也覆水防堂之上而芥为之舟置杯焉则胶浅中者也公家顺德实分自南海始号厚斋晚取欝水灵洲为号其亦鎭定之义与佐生也晚辱公之知夙夜自虞天性惟矶且浅焉是惧故三致意于斯云
　　眉轩存藁序【黄佐】
　　有明之文百余年来铄乎超于盛矣成化以前道术尚一而天下无异习学士大夫视周程朱子之说如四体然惟恐伤之以故词虽往往弗华而每根于理质惟亡大斵而气亦霈然以昌其风俗朴茂可想见也佐童时未有知思效先秦而宋之弃其修词驳如也先考粤洲府君见之语曰嗟汝佐谁以是命汝来居吾语女夫文也者文也由中而见之外者也其法欲显不欲晦欲典不欲诡欲浅不欲邃天垂日星地形河岳夫谁能蔑视之而以诘曲嵬为哉是故前之三代歴夏殷而文成于周后之三代歴汉唐而文成于宋观诸通书定性易诗诸诂六艺而后所未有也非宋也则将孰配周者而舍弗宗佐乎吾见女之日叛于道也佐谨识之不敢以告人嘉靖甲申始获交新安汪子恒以是相切劘焉又三年以谒告归汪子出厥考眉轩先生存藁俾为叙既受以卒业则作而叹曰新安故朱子阙里也流风余韵其犹有存者乎观先生诗格得诸陶韦而文字尺度循韩欧是朱子之敎也典质尔雅絶不为崄语然而温粹之光若天球不琢而自可挹大抵如先考昔所言夫佐佩先训至于今未能脱习又安能知先生独惜先考生长成化间正与先生同时而山川悠邈不得一相遇以上下其议论也既为叙以归汪子因惘然者久之
　　梓溪文集序【黄佐】
　　宋欧阳公文章经济天下翕然宗之荆舒继起摛辞虽工掩于相业爱而传者罕矣方是时二程在朝忠言入告上每俯躬嘉纳风及用舍亦勤首肯然典礼法度一变虽巽诱谆切莫之能绎也臣从善则可以善君吁难矣哉毅皇帝豫逰时史官敢谏者惟梓溪舒先生一人罹杖后病卧院中掌院者惧祸使人摽出之先生屹不为动曰吾官于此当死于此既謪闽裹疮就道或劝俟痊先生曰死吾分也敢少留耶宅忧扶柩自江而湖忽云垂波立舟楫危甚为文吁祭风涛顿息人服其精诚于时再杖抵家则没矣年四十有四尔谓之烈丈夫者非耶平生清苦家无立壁储御史良材为卜筑防城居其妻孥佐曩岁过之二子奏奉出其文相示于乎先生励志圣贤之学气节文章葢余事也江右大魁惟一以道鸣世先生实继之其策名清时同令德荣问同官止修撰道而终又同虽侪之伊洛诸贤可也夫岂徒以文传者哉忆岁丙子偕陵阳梅君百一北上偶论武王代殷岁在鹑火通考象纬弗载因推歩之岁在鸟帑旅于龙首我圣祖殄平伪汉丁未改元星纪吴分也壬午靖难析木燕分也福德所在其应如响可弗详乎梅叹曰向见国裳亦论到此佐自是知先生比入史舘先生复官造朝相见握手谓曰吾识君于百一久矣自是过从驩甚尝曰心术与学术相符者也懐居与懐利相因者也怠胜敬欲胜义则其心死其学伪吾侪格君其豫在此佐恒衣其德言每察先生端居终日读书治事之暇未尝昼寝夜必计过自讼晤即相告葢干干惕若其真积深矣尝谢貤恩骑入吏部堂属啧有烦言先生将奏其作威佐谓曰曽记定性书乎人于怒时遽忘其怒先生谢曰吾子督责是也即焚其草每言厯象古太史职也中星以日为主七政以岁为主占则必应佐弗能及也其论西山变律谓扩前哲所未发佐谓此乃京房执始受变虞之属耳始谓不然居二日来曰吾过矣检汉志果京房律也因言钟律度量所以治厯明时康节粗得大意而不能建律运厯将举礼乐必也周官乎观大司乐则律厯备矣佐深韪之惜其著述散逸兹集特十一尔吾广方伯张公鏊学宪张公希举皆先生乡人也闻而欲刻之先一夕佐梦先生来顾语笑如昔恳曰吾文欲刻盍慎择诸明发而二公果至于是手自校选定为五巻于乎先生信神明矣哉葢其为人也其死忠勇其孝感诚其从善敏其自治严其禔身洁其处贫乐故能合内外贯天人名理如程朱诗文如韩欧而多所自得使若荆舒之逄时则率典廸而媢嫉者消矣然则先生进退存亡其为天下国家所关系岂细故哉佐于是重有感焉
　　宿少卿奏草序【张邦竒】
　　呜呼此嘉州宿少卿奏草也天下传之国史载之侍御衡阳刘公按蜀之暇为之校正而翻刋之既又命邦竒序之宿君始官户曹以是奏也至摈废以死可谓辱矣而人情顾荣之若此岂非天也与葢古者上以天御其下下以天事其上是故喜怒有所不任而宠辱有所不恤喜怒有所不任则庆刑施焉而天下以劝以惩宠辱有所不恤则身名立焉而天下以动以变否则爵赏之加辱于梏拲摈斥之及荣于登崇吾其如民何宿君是奏所谓六患三夲者当时果能用之则岂独朝廷幸哉虽一时狐鼠之徒其祸亦不至若是烈也然不敢必其少试于上而顾能使之盛行于天下以及于无穷故曰岂非天也与是故荣辱人主之柄也而君子之于荣辱有时乎不在君而在我夫不在君而在我者非违君也必以天事吾君而不敢易也夫惟以天事君吾身虽辱朝廷犹受其荣焉而况遭时行道者乎予不佞误官两蜀有瘅彰之责敢因宿公奏草也发侍御公之志以为今日告








　　明文海巻二百三十九
　　钦定四库全书
　　明文海巻二百四十　　　余姚黄宗羲编
　　序三十一
　　文集
　　改斋文集序【邹守益】
　　改斋文集吾友王宜学之遗文也吾获友于改斋见其学凡三改改而日进于道故其文亦三改改而日几于道始宜学从朴斋大夫宦学南都习闻文端公世业博闻强记以豪爽自许所与逰率四方英俊稠人广座轩然指切是非成败莫能撄其锋至面折人过恶颈发赤弗止既而悔曰柔克之戒古有良方若蕴内热复投以刚剂将入于狂因以改名其斋自是敛华为实约辩以讷择直谅而后交求信国文公遗像出入奉以偕行及自翰林谪三河驿怡然就道舟过泷水为巨石所破縁石趺坐浩歌以自适家人惊求之闻歌声廼舣以济然时或被酒谯骂露其旧习复自悔曰病根未拔稍懈将复萌益务鞭辟近里查滓而消融之既讲学防州深求致知格物之要复寓书烟霞洞以辨所谓动静两忘者弗明弗措其后被召入史舘歩无妄趋目无妄视同舘迓其至曰观白生来矣葢靳之也而改斋持不变尝曰深潜纯一之味予恒愧此四时使得永年以充其学其进于道也孰能御之夫学所以治心也心所以宣言也言也者心之声而可伪乎故观改斋之言始也闳而肆中也慤而介终也温厚舒徐而有典则信乎不可伪为也鳬氏之为钟一也而其制异则其声随之是故钟之厚也其声石薄也其声播侈也其声柞弇也其声鬰长甬也其声震夫是之谓诚中形外之学改斋没无子文颇散逸其子婿刘敬署泰兴敎事始搜辑之凡为诗三巻文六巻语録一巻两崖朱柱史子礼延而询之曰嘻吾知己也廼与义城黄子忠议刻之以传往岁两崖之试礼闱也文颇不谐时好议将黜之改力荐之曰是巻也不蹈袭而充然自得必竒士也遂入式两崖宦业日章彻果收改斋知人之明夫言以知人在改斋子验之矣后之君子读斯集而求之当必有以知吾改斋子者
　　朱氏寄翁遗文序【黄省曾】
　　昔元之季吴中耆旧曰朱生应辰氏徳闳而家单履清而时浊耕靡负郭之垄爨有飞尘之甑当时姑胥之俗以奢翊相雄生也髙蹇伐轮肮脏灌园耻与金钱为友分及张氏开土旌弓广罗束帛丘壑庶宜从禄矣生也瞻言百里恐为苕华固成逾凿之遯入于国初荐庸可饱然麋鹿便旷鲲鹏乐逺乃竟甘心皓首于无遇故自沸羮之年暨于放马十有七载西侨东僦山依涧止嵗无寜栖尝三复人生如寄之咏又嘅其身之毕老于寄也自命寄翁兴文志懐使人读之怆然以伤如临凄风而坐萧林也虽然生寄死归圣贤莫度茍知寓形之皆旅也则凡所逢富贫适也贵贱分也耼殇齐也悲懽梦也举不足以挠乎天扃无所往而非得其贪人虺儒鹪鼠劳劳晨攘夕攫刃图噬夺损物盈已迨泉壤而方息殊不知人各有涯卒亦不逾其枝腹之量亦谓深愚也矣自今观之呉之都宇峨宫甲观金铺云构自夫差至于近代固所谓霸业之雄图东南之巨丽也而今问其残壤旧榦烟销影絶则不能寄片迹于故墟之上而朱生一巻之撰乃得灿传于儒翰之苑是知荣华之果如蜉蝣而道徳之常为帡幪也然则昏冥刍豢之子臭腐之躯何庸拱之以雕堂而蝇狗之才安得享之以王侯乎徒为狼籍造化而凟逆神积衅取亡其灾弗逭是故哲人君子不亟亟于富贵不戚戚于贫贱其道髙其识逺故履氷于当年尚志于终身寓心腑于天日托声名于寰宇垂文章于万年处箪陋而无忧也予故拾其遗文而并寄之于后之贤者尔
　　王临川集后集【陈九川】
