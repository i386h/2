<!-- { "loadSidebar": true } -->
　　钦定四库全书
　　文忠集巻一百十五
　　宋　欧阳修　撰
　　河东奉使公草
　　画一启请劄子
　　臣准勅差往河东擘画粮草合有启请事件今具画一如后
　　一臣伏详勅防本为河东民力困乏差臣擘画利害窃虑州县未体朝廷之意因而骚扰臣今欲乞特降圣防指挥下河东路候臣到彼不得令官吏及诸色人出城迎送及不得作乐筵席
　　一臣准勅计置擘画河东一路经久利害窃縁河东地分阔逺山川险絶窃虑僻逺之处不能徧至又縁本路文武官吏不少内有久谙彼处民情事体者或在不当驿路守官致臣无由见得臣今欲乞许臣采问官吏就近召与相见所贵询访兵民利病仍虑有合行事件亦乞于本路选择干事官员暂差勾当
　　一臣所授勅只是与转运司计置擘画边上粮草窃縁一路州县赋租戸口兵马钱帛及公私财用利害要见本末文字窃虑所在不画时应副仍乞指挥一路州军凡有取索文字并令画时应副
　　一臣伏见国家自兵兴以来言事之人多陈利害窃虑有前后上文字人内有陈河东一路事宜所言大体利害详明朝廷未暇施行者乞于中书枢宻院检寻所上文字付臣看详到彼防验利害可否回日闻奏
　　一臣准勅除擘画粮草外窃虑更有可以因便勾当事件伏乞令中书枢宻院画一条目付臣施行取进止
　　辟郭固随行劄子
　　臣准勅差往河东路计置经久利害伏见新授宁州军事推官郭固熟知沿边兵民利害曽随韩琦奉使陕西近差充泾原路防谋见未赴任臣今欲乞暂将带本人随行候臣回日令一面发赴本任如允臣所请乞降朝防指挥取进止
　　免晋绛等州人户逺请蚕盐牒
　　当所访闻晋绛慈隰四州百姓毎年所请蚕盐并于解池请领近闻省司指挥支移往三门盐仓请领道路遥逺窃知百姓多不愿往彼般请须议専行公文者右具如前今欲牒州牒到日请不移时疾速详前项事理如委实省司有此指挥及百姓情愿依旧送纳盐钱不请三门官盐仰立便差人前路晓示百姓各令逐便不得勒抑监催须令前去免使麦蚕农忙之际虚劳百姓逺路艰辛兼当所已具一面施行奏闻仍请具已施行公文疾速入马递回报当所不管迟延住滞者
　　同前
　　当所访闻晋绛慈隰四州百姓毎年所请蚕盐并于解池请领近闻省司指挥支移往三门盐仓请领道路遥逺窃知百姓多不愿往彼般请须议専行公文者右具如前当所虽已牒晋绛慈隰等四州请详前项事理如委实省司有此指挥及百姓情愿依旧送纳盐钱不请三门官盐仰立便差人前路晓示百姓各令逐便不得抑勒监催须令前去窃虑百姓已到解池及前去未逺今欲牒解州安邑知县请详前项事理如是请盐百姓见在彼处请就近告示逐人如依旧送纳盐钱情愿不往三门请盐者各令归本县仍希巳施行公文回报当所者
　　相度并县牒
　　当所体量得潞州八县内屯留黎城壶闗三县地居僻逺戸口凋零全少词讼盗贼逐县虚占令佐及诸色公人色役今欲擘画将三县并省分割入隣近县分可以寛减民役兼省吏员须议差官相度利害者
　　右具如前今欲牒上党县郐主簿请详上项事理亲往屯留等县相度地里逺近接连疆畔就近可以分割并省利害务令人户稳便仍具可以分并地里画成纸图及取索逐县见在户口赋税见役诸色公人数目画一开坐连申无致卤莽者
　　同前奏状
　　右臣近自威胜军至辽州体量得辽州州界东西二百五十里南北一百五十九里所管戸口主客二千七百余户地里人户不及一中下小县而分建一州四县内榆社县主客一千七十二户其余辽山县主客五百六十九户平城县主客六百一十八户和顺县主客四百五十九户各不及一镇人烟及潞州管内八县亦有似此地里絶近人户全少处虚立县名枉占官吏毎县曹司弓手手力解子之类各近百人外别有供应本州防子客司承符散从及本村里正户长耆长壮丁色役人户凋零差役繁重以臣相度可以将带就近分割并省庶使减省官吏寛纾民役縁臣时暂经过窃虑不尽民间利害已宻牒知辽州国子博士盖平上党县主簿郐唐等审细相度可与不可分并利害臣今前去所过州县除边防要切县分外其余地里迫窄人户凋零絶然小县有可以分割倂省者并欲随近选差干敏之官宻切先行相度可与不可分割利害候臣奉使回日别具条陈敷奏次
　　倚阁忻代州和籴米奏状
　　右臣准中书劄子节文臣寮上言勘防忻代二州里外分配博籴斛斗共玖万余硕即今催纳方及二分今来已是五月粒食踊贵之际民间斛斗甚是难得欲乞朝廷特赐愍许将巳支绢帛及大铁钱合纳米粟特与倚阁候将来秋成一并送纳奉圣防令臣与河东转运司同共相度施行者臣寻至忻代二州取索逐州元分配钱绢次第及见纳见欠白米一宗文字防详元是富弼启请为去年河东秋大熟乞朝廷辍那钱银绢广谋粮草三司遂支杂州绢二十万疋与河东内代州分配到五万疋并是在京及并晋等州比及旋旋般来往复拖延直至冬末春初方行俵散至今年五月分配才毕已是麦熟夏税起纳民间岂复更有白米输官其绢五万疋并本州旧有绢三千余疋共博籴白米九万五千二百余硕州县从春至夏枷棒催驱只纳到四万余硕见欠五万四千余石本州为催纳不前遂申转运司乞令将隔年陈米减价折纳虽有此擘画亦并无人送纳盖为过时无可收籴其忻州差配名目尤多去年一年内除税赋和籴沿边送纳外配银送纳见钱收买肉羊羊皮数目不少又有酒务十五年积压损烂酒糟白酵分配人户令纳清醋价钱又有转运司先配绢三千疋博籴诸色斛米除此多般科配已催纳了足外方到一项大铁钱绢博籴白米是今来臣寮启请乞行倚阁者其铁钱绢元抛配博籴白米肆万余石因转运司自见人民不易先减一半外尚有二万八千四百余硕后为送纳不前运司又已与倚阁一半候秋熟并纳外有一万余硕系见行催纳臣遂取索本仓受纳日厯防检逐日全无人户送纳亦为过时无可收籴兼两州百姓累经臣陈状臣上禀朝防亲见民间疾苦又縁转运使二人并在潞州相去絶逺不及计防商量兼勘防二州人粮见在忻州约支二年有余代州亦约支一年半不至阙备又前去秋熟日月不逺臣已一面出牓及牒本州令倚阁候至秋熟一并送纳施行讫谨具状奏闻
　　义勇指挥使代贫民差役奏状
　　右臣准中书批送下二状河东都转运司准康定元年九月十四日勅节文河东路强壮应见充正副指挥使内虽系第一至第三等户者州县更不得轮次别差色役窃縁义勇指挥使各是乡村第一第二等力及有家活产业人户今来一年之内只是一季上畨多在本家管勾农业兼当司体量得正副指挥使等俱是上等人户拣充最属侥幸其余等第人戸丁数稍多亦是一般防充义勇只应仍更不免州县差役所有军员已是优便仍更依条免放州县色役颇见影庇却乡县重难差役却差下等义勇人户充州县重难里正或衙前等差役计其劳逸深为不便欲乞朝廷早赐特降指挥下诸处义勇正副指挥使乞依其余义勇体例各依等第户例轮次差定州县色役庶得均济臣勘防河东一路乡兵除系籍强壮不勾追教阅外所有刺手背义勇见管七万二千八百七十二人毎年秋冬上番教阅州县因而诸杂役使常于秋冬边地支移税赋和籴逺纳之时复有上畨之役凡一家三两丁者一人上州教阅一人供送一人或在州县执役或逺地输纳税租所存但有衰老或有全无倚托者废业忘家不胜其苦其间惟有正副指挥使并是州县中最有物力上等人户却独得免差役是下等人户常有劳役最豪富者独得寛优兼自兵事已来州县差役频并素来力及之户累世勤俭积畜只于三五年重叠差役例各减耗贫虚逃亡破败而州郡事多差役难减往往将第三第四等人差充第一等色役亦有主户小处差稍有家活客户充役勾当如此上下窘乏之际惟义勇正副指挥使岂容独免兼自差管辖义勇以来巳避免却数年色役当众人苦于劳耗之际独获寛优之幸已多兼臣累过州军体问得逐处义勇指挥使等家业例皆物力不减人丁又多若令一例差役可以贫富均济稍寛已困之民其都转运司启请伏乞朝廷特赐允许施行今具状奏闻伏候勅防
　　举米光濬状
　　右臣伏自准勅计置河东沿边粮草所过州军遍见文武官吏不少其间临民治军可称边任者絶难得人伏见西头供奉官閤门只候岢岚军使米光濬年四十余世家代州熟知本路边事出于将种练习兵机兼有胆勇防弓马自到岢岚二年处置皆合事宜昨代州宁化各为守将非才引惹北人争侵疆界惟岢岚草城川正当北界要害之地去年北人来侵疆界光濬应机拒守故独岢岚得不侵却地土亦不张皇臣自过本军体问军民备得其实伏覩近降宣命指挥差李伟替令赴阙窃以边鄙常患才难苟得其人岂宜屡易兼自有移替宣命军民并各众状举留其米光濬臣今同罪保举再任岢岚如再任后犯入已赃及边防军政但有一事败悮并甘连坐今欲具状奏闻伏候勅防
　　米光濬斩决逃军乞免勘状
　　右臣访闻岢岚军昨于四月中捉获逃走万胜长行张贵虎翼张贵李徳等三人并系禁兵本军勘正法司检用编勅禁军料钱满五百文逃走捕捉获者处斩讫奏其张贵等并依法处斩讫本路转运司检防先降令勅春夏不行斩刑合决重杖处死纠駮本军不合斩断见差岚州团练判官刘述取勘岢岚军使米光濬等窃縁岢岚军地接西北二邉正是秋冬大屯军马之处若管军将率斩一逃军却遭勘罚则无由统众渐啓兵骄况重杖与处斩俱是死刑无所失入运司守令勅糺按虽执常科兵官以军令斩人亦是常事况米光濬等勘成公案亦不过得违制失入刑名论情定罪所犯至轻沮将率以长兵骄其损不细伏乞朝廷只作访闻此事特降圣防与免勘劾所贵沿边将率知朝廷委遇之恩尽心効用兵戎畏肃不致骄恣生事谨具状奏
　　乞减配卖银五万两状
　　右臣伏见河东路转运司近准三司从京支拨得银十万两于本路州军配卖见钱臣体问得此银本非运司因阙乏陈乞忽自省司特行支拨盖是朝廷优恤三路军需不足特此辍赐助济用度以舒疲民又虑朝廷访闻今年河东二麦大熟欲使将此银十万两乗时收籴军储有以见圣心忧念边防寛恤民力臣昨因至宁化军有百姓众状经臣马前陈诉为配银数多臣遂取索本军人户物力次第及前后配敛数目看详本军人戸全少城郭主客十等共三十四户内五等已上只十五户其余六等已下贫弱之家共有一十九户去年共配银三百两数月枷棒催驱方能了纳今年所配一千两比常年三倍是致百姓送纳不前众状词诉又縁宁化军屯兵不多本军自有纳便盐钱及诸杂课利见钱不致阙用本军地寒民不种麦又无夏籴仓当其军用未阙民间难得钱时可惜虚困民力臣已牒本军且令配卖五百两其余别候朝防尚虑河东一路州军极有见今未至阙钱及地髙不种二麦无可収籴去处不宜一例急敛横困疲民臣今欲乞圣慈特下本路转运司令将巳分银十万两除见今阙钱州军及二麦大熟合行收籴处依数配卖其余见不阙钱及不籴夏麦处且只配一半候阙钱不得巳即渐渐分配所贵少舒民力上副陛下忧民念边之意谨具状奏闻伏候勅防
　　相度铜利牒
