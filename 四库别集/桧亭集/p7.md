<!-- { "loadSidebar": true } -->
　　五月五日客不乐三十三年人未归搔头白髪千茎短出树黄鹂一个飞衰者秪应亲緑醑故人不必问丹闱也知开士情縁重但道慈亲消息稀

　　送僧游庐山

　　十八社人五老边香炉紫烟谁为然山光水影江行日风静浪平船在天故里今逢霞外客孤蓬曾坐月中襌清吟一为浣尘土宛对三梁看瀑泉

　　送笪子敬之苍梧县尹

　　重瞳天子廵游地黒髪郎官出宰时鱼羙也能如鄂渚鹏抟犹是息天池虞阶干羽三苖国京洛笙箫二女祠满县东风花处处板舆双奉但娯娭

　　送圆侍者还平江承天寺

　　承天寺里圆侍者特地河边别故人挂席风生海门树换船日出扬子津西山负郭连青朶南浦行歌采白苹好在玉堂柯博士老夫同郡髪如银

　　赠齐生侍大父佥宪海南

　　为临江浦折芙蓉更约郎君此地逢上水先经十二斗过山真是百千重留钱网户供朝膳挟筞儒宫候晓钟骢马绣衣绳祖武最看蚤岁逺相从

　　赠贤上人

　　贤公江上五年别先帝宫前八月逢石榻护襌神役虎山堂闻法客为龙相携久坐聊班草自爱能癯已称松痴似广陵张处士白头也欲叩心宗

　　题独峰图次虞阁老韵为高禅师作

　　虚空楼阁开金布下界云雷护寳藏万仭侧遮天半碧五更先见日初光床敷峻极羣龙绕音乐交加百鸟翔自是飞来五天竺灵根种种妙生香

　　送僧还径山

　　天下径山高在天两到长怜弱冠年半岭晴云堆茧色上方朝雨杂龙涎生来底用无清业老去如今已白颠八十四翁安稳在阿师亲证石头禅

　　黄氏拂云堂

　　临川为家黄隠君种竹绕堂青拂云长竿毎许分渔者结实深期下鳯羣岁晚幽怀将雪对风来清语足秋闻寥寥千载呉夫子讲道归来遣赠文

　　送周良臣赴湖州知事

　　何颙青山碧苕上庾俭緑水红莲中风景与人殊自称公余携客许谁同题诗醉归帯夕鸟篆字小作蟠秋虹他时自是氷雪掾致身未愧水晶宫

　　送公子帖穆入京

　　龙沙公子五云思莺语皇州二月时苜蓿土融鞭节上蓬莱春近佩声移承恩赐坐黄金褥献寿亲擎白玉巵马上偶看鸿雁过箫中吹与鳯凰知

　　曹文贞公挽辞

　　九天日月临中土四面星辰愿上台汉祖功臣高甲第砀间佳气乆徘徊绣衣光彩东西道白简威名内外台圣代仪型劳夣想海云清彻见蓬莱

　　送人入京兼柬危太仆

　　五月毒热中人甚一雨生凉送客游千载风云逢圣代九天日月丽神州飞龙夣熟松声夜倚马吟生劔气秋故人为报危征士老客年来转白头

　　送张筦□迁西台

　　东都早自去豺狼西去争先覩凤凰已报入闗迎紫气亦知诣阙觐清光周秦不谓殽函固呉楚遥连江汉长扬子津头候骢马老夫还足赋羔羊

　　宜达楼

　　天光彻夜看龙出海气作秋如雨来水槛寻常羣客在洞庭七十二峰开慿将日月回双毂揽取乾坤注一杯况是神仙好居此珊珊飞佩下蓬莱

　　次韵用堂上人见怀【续集】

　　短日还如昨日流老年可似壮年游小舆樵径山山晚落木人家处处秋夜黑丹光如月出天清溪响帯霜幽题诗乃复劳人忆置酒多因好客留

　　送岳彦皋湖北省亲

　　绣衣持节照青春彩服趋庭遡緑津门吏共迎鹦鹉近邦人争看鳯雏新瞻乌渚屋沈吟久驻马郊扉下问频出入只教都不识毎将民瘼细敷陈

　　送南台掾史刘孟琛陪治书顺昌朝贺

　　上帝南郊法驾亲宪臣北道传车新氷霜随路闗河晓雨露垂天海岳春千里渥洼从骥子九重阊阖候鸡人冕旒再拜山呼日玉帛交横万国宾

　　送杨文举赴江浙省宣使

　　元年春及王正月半夜天回使者星五鳯文章能并世伯鱼诗礼乆趋庭云边宫阙时时到马上河山处处经政德犹如太史令玉堂郁鬰旧毡青

　　送万容长老归故山

　　长记题诗送万容喜看飞锡下诸峰笙吹缑岭仍骑鹤劔出丰城又化龙山气含霜飘夕磬溪声和月泻寒舂何如官寺听车马空半黄尘起断钟

　　用堂上人见过西园次韵张仲举

　　僦宅何縁得近僧晓光金气接觚棱诗成未必如千偈老去还堪续一灯鹿苑即闻无上觉羊车自是最初乗北山且作相随去几个麒麟拥坏陵

　　送僧归番阳

　　护龙客赋紫芝歌饭牛翁如白石何山头桃熟不归去秋深叶落忽已多舟行夹■〈山厈〉将青嶂风定满湖皆白波记得康郎洲下住月明如海看渔蓑

　　云松隠者在梅山江上寄饶杜二君属意老人輙用元韵兼谢所寄苍耳酒

　　老病无心捣鹿茸寄将苍耳喜新浓清尊便酌当牺象大药俄惊会虎龙野客好怀多感感故人嘉意毎重重北来更愧诸侯礼酳馈循循拟辟雍

　　送由上人游金华兼柬信上人

　　金华东日挂清晓玉树西风吹晚秋王郎羊化青山石帝子龙飞白下洲二阮同居蕃佛寺双溪独坐□人舟茶余倘问西园桧翠色依然映白头

　　送季潭北游兼柬张仲举二首

　　天上宫庭切玉绳霜前舟楫起金陵云明鸿雁寒相迓风穏■〈鱼畺〉鱼昼不兴丹罽导前叅石佛黄襕从上赐江僧闗山南国将归日河水东风已解氷
　　师尊已赴五天逺弟子宁辞万里遥麟鳯效灵当盛世夔龙让德列清朝欧阳外友交潜子华下封人祝圣尧好在玉堂张太史菲言应亦采刍荛

　　寄题金鹅泉石轩

　　金鹅泉石有深趣黄鹤仙人曾独来崖雨溜云青玉泻海天澄日碧莲开山翁晏坐秋帘重野客倦逰溪棹回幽径依然生药草他年从此入天台

　　题王元章梅

　　三年不见王征士一见梅花如见人风致山阴频夣夜雪晴江上又逢春毫端只作寻常写意度真同造化神闻道耶溪新买宅想栽千树作比邻

　　送桧上人游浙

　　桧公作别双桧下竺士去游三竺间东州西州夜歌发南山北山春意闲五湖月色客荡楫九里松声人掩闗还向峰头望天姥云中古佛各开颜

　　送冯侍御调燕南亷使

　　绣衣高把使君节白昼寒生王母山三世为郎今特异百司闻命自销奸官兵护送黄河道父老遮留白下闗丹咮衔书仍北下紫薇执法更南还

　　送僧之临江

　　白云自爱青山好青春秪添白髪新桧能老翠堪留客栁恰初黄逺送人清江流日下到海合皂挿天无与邻葛洪丹熟还勾漏可道年高鬓也银

　　次韵黄云翼登雨华台

　　城郭江山秪旧时野园村巷总新诗衣冠昔日繁华地锦绣春风婀娜枝忼慨莫歌周室黍升平方报汉房芝愿闻圣主贤臣颂最是王褒鬓未丝

　　再用韵呈云翼

　　同生千载不逢时自出一家频见诗月殿斧寒金粟树河宫机烂锦花枝魏侯毎过段干木杜老固知元紫芝欲引微词常缀缉苦心抽尽不成丝

　　题森碧轩卷

　　鳯语双调碧玉笙羽裳羣拥翠霓旌四时景物足萧爽六月昼寒如太清丁令回归应发兴项斯标格况知名过门下马岂无谓行酒赋诗殊有情

　　送王云翼之西台【分韵得西字】

　　方栢萧森独马嘶故园迢逓早莺啼九重湛露天方北一个文星夜向西绣斧任贤交荐鹗衣裳候寝问鸣鸡鲤鱼自出舍旁井鳯鸟已衔门上泥

　　陈先生挽辞

　　西子湖边眼独青西州城下泪双零先生致仕能强健太尉诸孙尚典刑江海未归曾暮景东南长望且晨星真从处士征霄霣久对郎君把墓铭

　　奉酬李谨之见怀韵时予客三茅

　　读书不逢万乗君垂老愿依千鹤羣涧底客身和月去云中仙乐有时闻珠悬露树明堪摘玉长霜田□不耘道士若知人世事笑慿殿槛说朱云

　　送清凉寺友上人归永嘉

　　江心旧作野客宿石头今逢开士归半夜落潮随棹发十年残梦逐云飞相逢接手话乡里独老忍泪沾裳衣新春亦有还家愿会过石室推烟扉

　　送麟天岸归里

　　河上先皇新作寺山中游子独思家孤藤得得千岩日广袖翩翩五色霞耐可题诗留槲叶莫因采药见桃花向来也怪诸尊宿长遣神蛇护木瓜

　　寄题余干西云楼

　　古洲琵琶江水濆藏山阑槛贮西云归霞偶作锦绣色落日或成鸾鹄文宿鹤夜飞天错莫秋龙凉挂晓絪缊道人心境空无际谩道半间相与分

　　次韵噩无梦楩用堂呉中倡和佳什

　　二客当时共泊舟何人清夜独垂钩刘郎爵土方诸将严子生涯老一裘万里闗河空怅望百年江海尽嬉游而今岂但忘机甚也得头颅似白鸥

　　寄题张伯寿煑石窝

　　隠君不爱卞氏璞过客或酬雍伯浆色比天王黄竹赋食同仙子赤松方昼声雨杂秋涛急夕气烟凝晓露凉此日郡斋清味冷野居长是忆韦郎

　　送张御史赴湖南佥宪

　　祝融峰髙青入天洞庭水阔净无烟使星夜度五千里老客梦长三十年一统乾坤分绣斧三苖风俗尚戈鋋埋轮旧日都门道会见征还席屡前

　　次韵具庵送湛渊上人永嘉省师

　　早年为客曾游处今日题诗却送僧珠箔溅崖看雪瀑宝窻縁■〈土答〉见天灯金仙烂漫开银界玉女婵娟倚翠层礼罢阿师穷胜讨诸峰歴歴渐攀登

　　送答彦修御史调西台

　　泰华云开仙掌明闗门树冷早霜清九天丹鳯衔书下六月青骢拥辔行南国江山吟总徧西州人士喜争迎鹰鹯鵰鹗高风外麟趾驺虞美化成

　　览胜楼

　　二水三山帯逺洲五台双阙起高秋齐梁宫苑依城在江汉波涛入海流金刹晓开龙虎国玉笙宵下鳯凰丘一天灏气清无际况及此时长倚楼

　　挽欣笑隠

　　亲对先皇讲法筵人间独住十三年将同鸣鳯瑞下世恰道飞龙招上天长立宝阶瞻寳树亦知金像捧金莲梵王此日生欢喜黒雨翻空浴九泉

　　氷须次杨士辉韵

　　倚马寒过塞上城气浮丰颊碎峥嵘高枝帯雪垂松翠断缕含霜折藕茎萧帝□边惟有白叅军幕下秪增清郎官未似冯唐老还就君王觅爱卿

　　题飞龙亭

　　昔闻飞龙登紫闗龙飞上天竟不还上天下天皆帝所千古万古空人间晴云蔼蔼城头树春水迢迢江上山惟有神仙自骑鹤玉笙吹度月中闲

　　钱德谦父母同八十

　　昆仑度索两名仙已熟蟠桃几岁年人世总夸同八十渠家秪道数三千锦机紫雾天孙织玉臼玄霜月姊传恰是持将称寿日秋风桂子集琼筵

　　奉柬浙东索士嵓佥宪二首

　　天上星辰落世间少微婺女故相闗覆盆光照家家屋持节春行处处山部属颇闻时有旱父兄亦道食无艰大夫自是乌能好客老徒怜鹤未还
　　少微婺女接高冥长立寒宵望使星支郡问民秋弭节泮宫延士晓谈经云深仙石羣羣白天外神山个个青不独豺狼走荒絶亦闻蛟蜃落沧溟

　　近仁台郎见示樊左司在南台时忆昨五首柯博士蘓征君既为和之天台丁复侨居金陵草莽之臣也不能悉细奎章故事钦覩□皇潜飞之盛犹能记之僣用元韵以寓鼎湖之思云尔

　　犹记飞龙北上时从臣鞌马雁差差鳯凰自是巢高阁蝼蚁何因集下墀翠辇看花临御苑彩毫摛藻缀文漪太平不愿论封禅自拟元和圣德诗
　　犹记金陵观稼游翠霄深处想琼楼纵横未草三千字缥缈如瞻十二旒秪尔丹心驰魏阙依然白髪老沧洲翠华不复南廵幸岁岁空来鸿雁秋
