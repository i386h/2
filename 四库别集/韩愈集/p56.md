<!-- { "loadSidebar": true } -->
　　世有伯乐，然后有千里马。千里马常有，而伯乐不常有。（或无下千里字。）故虽有名马，只辱于奴隶人之手，（或无人字。）骈死于槽枥之间，不以千里称也。马之千里者，一食或尽粟一石。食马者，不知其能千里而食也。是马也，虽有千里之能，食不饱，力不足，才美不见外，且欲与常马等不可得，安求其能千里也！（食马上或有今之字，而食下疑脱一石字。马也或无也字。且欲或无且字，且或作而。今按：且字恐当在等字下。）策之不以其道，食之不能尽其材，鸣之而不能通其意，执策而临之曰：“天下无马。”呜呼！其真无马邪？其真不知马也！（二无字下，诸本皆有良字，阁、杭本皆脱“其真无马邪”五字。知或作识。也字皆作邪。）   
　　【读荀】   
　　（下或有子字。荀卿名况，赵人，齐襄王时为稷下祭酒，避谗适楚，春申君以为兰陵令。春申君死，而荀卿废，著书数万言而卒，因葬兰陵。《荀子》三十二篇，其《非十二子篇》，以子弓并仲尼，谓子思、孟轲略法先王而不知其统。其《性恶篇》谓人之性恶，礼义生于圣人之伪，此其抵牾不合于道，而公所欲削者欤。）   
　　始吾读孟轲书，然后知孔子之道尊，圣人之道易行，王易王，霸易霸也。以为孔子之徒没，尊圣人者，孟氏而已。晚得扬雄书，益尊信孟氏，因雄书而孟氏益尊，则雄者亦圣人之徒欤！（雄下或有也字。）圣人之道，不传于世。周之衰，好事者各以其说干时君，（其下或有所能字。）纷纷藉藉相乱，六经与百家之说错杂，然老师大儒犹在。火于秦，黄老于汉，（或无黄字。）其存而醇者，孟轲氏而止耳，扬雄氏而止耳。（或作矣，一无“扬雄氏而止耳”一句。）及得荀氏书，于是又知有荀氏者也。考其辞时若不粹，（时下或有有字。不下或有醇字。）要其归与孔子异者鲜矣，抑犹在轲、雄之间乎！（抑下或有其字。）孔子删《诗》、《书》，笔削《春秋》，合于道者著之，离于道者黜去之，故《诗》、《书》、《春秋》无疵。（或无黜字，去下或无之字。）余欲削荀氏之不合者，附于圣人之籍，亦孔子之志欤！孟氏，醇乎醇者也；荀与扬，大醇而小疵。（或从阁无乎醇字，或无乎醇者三字，而有如字，皆非是。扬或作雄，非是。伊川曰：“荀卿才高，而其言多过。子云才短，而其言多失。然皆未免夫驳者也。退之以大醇归之，盖韩子待人以恕。”）   
　　【读冠子】   
　　（《西汉·艺文志》有《冠子》一篇，其下笺云：“楚人，居深山，以鸟羽为冠。”而《唐·志》云“《冠子》三卷。”岂汉时遗缺，至唐而全耶？汉唐皆以为道家者流，公谓其辨施于国家，功德岂少？而柳子厚作《辨冠子》，则曰：“得其书而读之，尽鄙浅言也。”二公所见不同如此。音曷。）   
　　《冠子》十有九篇，其词杂黄、老、刑、名。（九，方作六，云：“今《冠子》自《博选》至《武灵王问》凡十九篇。此只云十六篇，未详。”今按：方盖不见或本已作九也。或无杂字，非是。）其《博选篇》，（《博选》，《冠子》第一篇。）四稽、五至之说当矣。（《博选篇》云：道有四稽：一曰天，二曰地，三曰人，四曰命。人有五至：一曰用己，二曰仆己，三曰若己，四曰斯役，五曰徒隶。至或作室。）使其人遇时，援其道而施于国家，功德岂少哉？（遇下或有其字，功上或有其字。）《学问篇》，（《学问》，《冠子》第二篇。）称贱生于无所用，中流失船，一壶千金者，（壶或作瓠，音义同。）余三读其辞而悲之。文字脱谬，为之正三十有五字，乙者三，灭者二十有二，注十有二字云。（灭或作减。注下或有者字。）   
　　【读仪礼】   
　　（《仪礼》十七篇，周之旧典，汉高堂隆生所传者也。此外又有三十九篇，河间王献之，遭巫蛊仓卒之难，竟不施行，今亡矣。唐明经有三科，《仪礼》其一也。今书具在，凡十七篇。）   
　　余尝苦《仪礼》难读，又其行于今者盖寡，（其或作且。）沿袭不同，复之无由。考于今，诚无所用之。（或作云。）然文王、周公之法制，粗在于是。孔子曰：“吾从周。”谓其文章之盛也。古书之存者希矣，百氏杂家尚有可取，况圣人之制度邪！（存上或无之字。家或作说。尚下或无有字。）于是掇其大要，奇辞奥旨著于篇，学者可观焉。（或无学字。）惜乎！吾不及其时进退揖让于其间，呜呼盛哉！   
　　【读墨子】   
　　（墨子名翟，宋大夫。《汉·艺文志》云：“著书七十一篇。”今存者十二篇，有《节用》、《兼爱》、《尚贤》、《明鬼神》、《非命》、《尚同》等诸篇。《明鬼神》在《尚同篇》中，无别篇也。世之学者，因临川王氏诗有“孔墨必相用，自古宁有此”之语，意谓孟子排杨墨，公排释老，自比孟子不当有相用之说。然学者必知孟子“归斯受之”之意，然后识公读墨之旨云。伊川先生曰：“或问退之《读墨》一篇如何，曰：‘此一篇意亦甚好，但言不谨严，便有不是处，至若言孔子尚同、兼爱与墨子同，则甚不可也。’”）   
　　儒讥墨以上同、兼爱、上贤、明鬼，（上或皆作尚，从阁本云。考《墨子》本书及《汉·艺文志》当作上。）而孔子畏大人，居是邦不非其大夫，（《荀子》：子路问鲁大夫练而床，礼欤？子不答。以告子贡，子贡曰：“汝问，非也。君子居是邦，不非其大夫。”）《春秋》讥专臣，不“上同”哉？孔子泛爱亲仁，以博施济众为圣，不“兼爱”哉？孔子贤贤，以四科进褒弟子，疾殁世而名不称，不“上贤”哉？孔子祭如在，讥祭如不祭者，曰：“我祭则受福”，不“明鬼”哉？儒墨同是尧舜，同非桀纣，同修身正心以治天下国家，奚不相悦如是哉？余以为辩生于末学，各务售其师之说，非二师之道本然也。孔子必用墨子，墨子必用孔子，不相用不足为孔墨。（《列子》云：“孔丘墨翟，无地而为君，无官而为长。”古语云：“墨翟突不及黔，孔丘席不及暖。”孟子以前，皆以孔墨并称，则墨亦大贤。孟子特以其非中道，其流不能无弊，故辟之耳。《艺文志》曰：“墨家者流，盖出于清庙之守。茅屋采椽，是以贵俭。养三老五更，是以兼爱。选士大射，是以尚贤。宗祀严父，是以右鬼。顺四时而行，是以非命。以孝视天下，是以尚同。此其所长也。”退之读墨，盖出于此。庄、孟、荀卿之论，皆斤其所短也。又严有翼曰：“墨子之书，孟子疾其兼爱无父，力排而禽兽之。其言曰：杨墨之道不息，孔子之道不著。能言距杨墨者，圣人之徒也。”今退之谓孔子必用墨子，墨子必用孔子，抑何乖剌如是耶！若以孔墨为必相用，则孟子距之为非矣。其《与孟简书》，则又取孟子距杨墨之说，以谓向无孟氏，皆服左衽而言侏离矣。故推尊孟子，以为其功不在禹下，意以己之排佛老，可以比肩孟氏也。殊不知言之先后，自相矛盾，可胜其说哉。）   　    　          　    　 
●卷十二·杂著二 
【获麟解】 
　　（《尔雅》曰：“麟，身牛尾，一角。”获麟事见《春秋》鲁哀公十四年。元和七年，麟见东川，或疑公因此而作解。然李翱尝书此文以赠陆亻参曰：“韩愈非兹世之文，古之文也。其词与意适，则孟轲既没，亦不见其有过于斯者。”亻参死于贞元十八年，则此文非元和间作也。今按：此文有激而托意之词，非必为元和获麟而作也。）   
　　麟之为灵昭昭也，咏于《诗》，书于《春秋》，（书或作载。）杂出于传记百家之书，虽妇人小子，皆知其为祥也。然麟之为物，不畜于家，不恒有于天下。其为形也不类，非若马牛犬豕豺狼麋鹿然。（马牛或作牛马。鹿然或作鹿之状，或无之字。皆非是。）然则虽有麟，不可知其为麟也。角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿，（下或有也字。）惟麟也不可知。不可知，则其谓之不祥也亦宜。虽然，麟之出，必有圣人在乎位。麟为圣人出也。圣人者，必知麟，麟之果不为不祥也。又曰：麟之所以为麟者，以德不以形。（下或有也字。）若麟之出不待圣人，则谓之不祥也亦宜。（下或有也字，或有哉字。宋远孙曰：“《关雎》之应，实无麟而若麟之瑞；《春秋》之作，实有麟而非麟之时。”）   
　　【师说】   
　　（柳子厚《答韦中立书》云：“今之世不闻有师，独韩愈不顾流俗，犯笑侮，收召后学，作《师说》，因抗颜为师，愈以是得狂名。”又《报严厚舆书》云：“仆才能勇敢不如韩退之，故不为人师。人之所见有同异，无以韩责我。余观退之《师说》云，弟子不必不如师，师不必贤于弟子。其言非好为人师者也。”学者不归子厚，归退之，故子厚有此说耳。）   
　　古之学者必有师。师者，所以传道、受业、解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也，固先乎吾，吾从而师之。（阁本无此五字，非是。）生乎吾后，其闻道也，亦先乎吾，吾从而师之。吾师道也，夫庸知其年之先后生于吾乎！（庸，或从阁、杭作岂，或并有二字，而无夫字，皆非是。）是故无贵无贱，无长无少，道之所存，师之所存也。（存一作资。或无也字。）嗟乎！（嗟上或有咨字，非是。）师道之不传也久矣，欲人之无惑也难矣。古之圣人，其出人也远矣，犹且从师而问焉。今之众人，其下圣人也亦远矣，而耻学于师。（且或作已，下或作去，皆非是。）是故圣益圣，愚益愚，圣人之所以为圣，愚人之所以为愚，其皆出于此乎！（一作矣。）爱其子，择师而教之，于其身也，则耻师焉，惑矣！彼童子之师，授之书而习其句读者，非吾所谓传其道解其惑者也。（非上或有也字。方云：读音豆，《周礼·天官》注，徐邈读。马融《笛赋》作句投，徒斗切。何休《公羊》序：失其句读，不音。山谷《和黄冕仲诗》，只从如字。）句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师、曰弟子云者，则群聚而笑之。问之，则曰：“彼与彼年相若也，道相似也。（似一作类。）位卑则足羞，官盛则近谀。”（盛或作大。按官盛语见《中庸》。）呜呼，师道之不复可知矣！巫医乐师百工之人，君子不齿，（或作鄙之。）今其智乃反不能及，其可怪也欤！（其可或无其字。）   
