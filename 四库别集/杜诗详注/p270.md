<!-- { "loadSidebar": true } -->
　　锦川宐共少年期四十风情去未迟蚕市夜歌欹枕处峩眉春雪倚楼时休夸上直吟红药多羡乗轺听子规莫学当初杜工部因循不赋海棠诗
　　【欹枕倚楼红药子规皆杜诗所用者前诗以古对金此诗以子对红皆假对法杜诗云薄翠微寺天青皇子陂子云清自守今日起为官少陵先有此法矣】
　　读杜子美集　　　　　　　　　孙　何【孙仅之兄】
　　世系留唐史丘封寄耒山高名落身后遗集出人间逸气应天与淳风自我还锋铓堪定霸徽墨可绳奸进退军三令回旋马六闲楚词休独步周雅合重删李白从先达王维亦厚顔庖刀尽余刅羿彀肯虚弯圣域分中上天枢夺要闗逍遥登禁闼偃蹇下尘寰丽思苏幽蛰神功凿险艰语成新体句才折好官班谁氏传轩冕何人得佩环朱本疏越黄鸟浪緜蛮元白词华窄钱郎景象悭蜀峰愁杳杳湘水恨潺潺子欲探骊颔吾思撷虎斑毛锥应頴脱燕石竟疎顽已袭兰兼菊无嫌蒯与菅二南如有得高躅愿追攀
　　题杜子美书室　　　　　　　　赵　抃
　　直将骚雅镇浇淫琼贝千章照古今天地不能笼大句鬼神无处避幽吟几逃兵火羇危极欲厚民生意思深茅屋一间遗像在有谁于世是知音【三四语意拙滞乃宋诗习气】
　　过公安【杜有移居公安题】
　　刘郎浦上公安渡我过高吟老杜诗烟浪几重江几曲算应风物似当时【公自注子美尝有发刘郎浦离公安渡诗】
　　子美画像　　　　　　　　　　欧阳修
　　风雅乆寂寞吾思见其人杜君诗之豪来者孰比伦生焉一身穷死也万世珍言茍可垂后士无羞贱贫
　　读李白集
　　开元无事【一作太平】二十年五兵不用太白闲太白之精下人间李白高歌蜀道难蜀道之难难于上青天李白落笔生云烟千奇万险不可攀却视蜀道犹平川宫娃扶来白已醉醉里诗成醒不记忽然【一作来】乗兴登名山龙咆虎啸松风寒山头婆娑防眀月九域尘土【一作下看尘世】悲人寰吹笙饮酒紫阳家紫阳真人驾云车高山流水空流花飘然巳去凌青霞下看【一作堪笑】区区郊与岛萤飞露湿吟秋草
　　【刘贡父谓欧公不甚喜杜诗独称韩吏部絶伦贵韩而不悦子美所不可晓然叶石林诗话载欧公子棐云先公平日未尝矜大所为文一日被酒语棐曰吾诗庐山高今人莫能为唯李太白能之明妃曲后篇太白不能为唯杜子美能之至于前篇则子美亦不能为唯吾能之也因欲别録此二篇以乌丝栏绢一轴求毗陵张正素处士书之据此则欧公推服子美固在太白之上矣　李东阳麓堂诗话云欧阳永叔深于为诗高自许与观其思致视格调为深然较之唐诗似与不似亦门墙藩篱之间耳】
　　子美画像　　　　　　　　　　王安石
　　吾观少陵诗谓与元气侔力能排天斡九地壮顔毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷颠倒不见收青衫老更斥饿走半九州瘦妻僵前子仆后攘攘盗贼森戈矛吟哦当此时不废朝廷忧常愿天子圣大臣各伊周宁令吾庐独破受冻死不忍四海寒飕飕伤屯悼屈止一身嗟时之人我所羞所以见公画再拜涕泗流推公之心古亦少愿起公死从之游
　　【荆公深知杜酷爱杜而又善言杜此篇于少陵人品心术学问才情独能中其窽防后世颂杜者无以复加矣】
　　次韵张安道读杜诗　　　　　　苏　轼
　　大雅初防缺流风困暴豪张为词客赋变作楚臣骚展转更崩壊纷纶阅俊髦地偏蕃怪产源失乱狂涛粉黛迷眞色鱼虾易豢牢谁知杜陵杰名与谪仙高扫地收千轨争标看两艘诗人例穷苦天意遣奔逃尘闇人亡鹿溟翻帝斩鼇艰危思李牧述作谢王褒失意各千里哀鸣闻九臯骑鲸遁沧海捋虎得绨袍巨笔屠龙手微官似马曹迂疎无事业醉饱死游遨简牍仪刑在儿童篆刻劳今谁主文字公合抱旌旄开巻遥相忆知音两不遭般斤思郢质鲲化陋鯈濠恨我无佳句时蒙致白醪慇懃理黄菊未遣没蓬蒿
　　次孔毅夫集古人诗见赠
　　天下几人学杜甫谁得其皮与其骨划如泰华当我前跛羊欲上惊崷崪名章俊语纷交衡无人巧防当时情前生子美君即是信手拈得俱天成
　　送戴蒙赴成都玉局观
　　拾遗被酒行歌处野梅官柳西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年已足烧百嵗风狂定何有羡君今作峨嵋叟纵未家生执防郎也应世出埋轮守莫欺老病未归身玉局他年第几人
　　【此诗既用成都故事又参入少陵诗词逼真杜诗嫡其开首四句直作草堂题咏可也】
　　李太白赞
　　天人几何同一沤谪仙非谪乃其游挥斥八极隘九州化为两鸟鸣相酬一鸣一止三千秋开元有道为少留縻之不得矧肯求东望太白横峨岷眼高四海空无人大儿汾阳中令君小儿天台坐忘身平生不识高将军手涴吾足矧敢嗔作诗一笑君应闻【禁脔诗话云一韵七句方换韵又是平声其法不得用双杀】
　　题杜子美浣花醉图　　　　　　黄庭坚
　　拾遗流落锦官城故人作尹眼为青碧鸡坊西结茅屋百花潭水濯冠缨故衣未补新衣绽空蟠胸中书万巻探道欲度羲黄前论诗未觉国风逺干戈峥嵘暗防县杜陵韦曲无鸡犬老妻稚子且眼前弟妹漂零不相见此公乐易眞可人园翁溪友肯卜邻邻家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴防醉起愿闻解冠脱兠鍪老儒不用千户侯中原未得平安报醉里眉攒万国愁生绡铺墙粉墨落平生忠义今寂寞儿呼不苏驴失脚犹恐醒来有新作常使诗人拜画图煎胶续千古无
　　题老杜集　　　　　　　　　　孔平仲
　　七月鸱鸮乃至此语言闳大复瑰奇直侔造物并包体不作诸家细碎诗吏部徒能叹光焰翰林何敢望藩篱读罢还看有余味令人心服是吾师
　　读杜子美诗　　　　　　　　　韩　维
　　寒灯熠熠宵漏长颠倒图史形劳伤取观杜诗尽累纸坐觉神气来洋洋高言大义经比重往往变化安能常壮哉起我不暇寐满座叹息喧中堂唐之诗人以百数罗列众制何煌煌太阳垂光烛万物星宿安得舒其芒读之踊跃精胆张径欲追蹑忘愚狂徘徊揽笔不得下元气混浩神无方
　　读子美集　　　　　　　　　　张伯玉
　　寂寞风骚主先生第一材诗魂躔斗壁笔力撼蓬莱运动天枢朽奔腾地轴摧万蛟盘险句千马夹雄才势走岷峨尽辞含混沌来剖山无鹊石倾廐尽龙媒荐擢夸三赋飘零放一杯艰难行蜀道感激上燕台日月兵前没江湖笑里开独吟千载后肝胆洗尘埃
　　观子美画像　　　　　　　　　杨　蟠
　　文光万丈照词林独步才难一代钦尘土未论今日貎篇章空忆旧时心寂寥冠剑无由作零落丹青岂复吟师法望公千载后仰风三叹感知音
　　草堂　　　　　　　　　　　　宋　京
　　君不见少陵草堂背西郭浣花溪水流堂脚竹寒沙白自凄凉莫问四松霜草薄入门好在乌皮几公去不归换邻里西岭千秋雪未消舍北泥融飞燕子秪今桤木平桥路笼竹和烟杂江雾野僧作屋号草堂不是柴门旧时处诗坛今古谁能将艶艳文章光万丈安得英才擅品量当使公居摩诘上
　　晚泛浣花遂宿草堂　　　　　　喻汝砺
　　扣桡泛澄虚濯流睇幽芳晚霙衬奇树夕霏媚疎篁归鸟亦蹔闲夜魄动初凉忽焉众星防天高月舒光昔也杜陵子澹然此茅堂客至酒自斟句得意已忘云何常念饥零落在道旁古来技入神一饭岂所望吾軰天所穷慨歌泪霑裳
　　草堂诗四首
　　灿灿诗翁锦里西只縁诗好合穷栖竹铺冷色云连寺柳漾轻丝鸟过溪凝怨不禁闗树暗驻情应恨蜀山低离人苦怕春归尽可忍红英半着泥
　　闲把烟光次第陈岷峨风物见精神翻成锦綉千般様供与江山几度春深屋长河兀老大峨眉曼緑却逡巡从公乞取无边手免作诗中半个人
　　竹外清疎浸碧溪溪边竹澹烟霏闲看雪岭题诗罢醉向西郊信马归霄汉直愁双阙逈梦魂长着五陵飞故园秀木又春色只恐归去池台非
　　锦官城西春草芳杜陵客子忧思长浴晴晩树淡浮渌卧水幽花深度香交情悯悯言燕阻旧国迤迤云山苍白苹洲渚落日晚明边正衔归雁行
　　同杨元澈游杜子美草堂　　　　邵　博
　　万里桥西路幽居今尚存共来披草径逺去问江邨冉冉花扶屋萧萧竹映门斯人隔今古此意与谁论和贾相公覧杜工部北征篇　　　宋　祁
　　唐家六叶太平罢宫艳醉骨恬无忧孽虏垢天翠华出糢糊战血腥九州干疮坤痍四海破白日杀气寒飕飗少陵背贼走行在采梠拾橡填饥喉眼前乱离不忍见作诗感慨陈大猷北征之篇辞最切读者心陨如揺辀莫肯念乱小雅怨自然流涕袁安愁才高位下言不入愤气郁屈蟠长虬今日奔亡匪天作向来颠倒皆庙谋忠骸佞骨相撑拄一燎同烬悲昆丘相君覧古慨前事追美子美真诗流前王不见后王见愿以此语诒千秋
　　杜子美　　　　　　　　　　　李　纲
　　杜陵老布衣饥走半天下作诗千万篇一一干教化是时唐室卑四海事戎马爱君忧国心愤发几悲咤孤忠无与施但以佳句冩风骚列屈宋丽则凌鲍谢笔端笼万物天地入陶冶岂徒号诗史诚足继风雅呜呼诗人师万世谁为亚
　　【南宋有忠定相才可当邺侯而韩岳将畧可方李郭不能用之以平河北诗悲少陵实自伤也忠定公防稽之范明季越绅董念儒卜兆侵穴形家见公击以金简呕血立毙忠贤名墓不可无传愿修志者亟表彰之】
　　杜工部祠【此亦宋人诗】　　　　　　　阙　名
　　瞻拜荒祠下萍踪此尚留心存唐社稷诗续鲁春秋竹屋斜通径花溪逺抱楼江山真占絶千古独风流与客游沧浪亭分韵得一字　　　杨　甲
　　雾回林苍黄涨落水寒碧西郊好风景晓霁千里色相从二三子扫洒溪上石主人亦爱客沽酒炊玉粒年荒酒味薄相劝取吻湿同光与共景防此竹间曰沄沄忧端来落落险语出穽机谁复设骩骳各自适跳波醉中舞野唱寒外急牛羊归匆匆鳬雁来一一觞行岂不好酒尽归亦得頽然寄天放未爱世褊迫永懐堂中翁回首千嵗迹岂无独往愿冉冉饥冻逼霜空洞庭野天濶云梦泽欲穷扶桑枝尚挂沧海席何当从今去一夜生羽翼
　　过子美草堂　　　　　　　　　　马　俌
　　栖迟九月锦水行独过草堂西出城村树苒苒秋照白水花漪漪江水眀溪边三重结茅屋松萝翳疎晩晴往来沽酒且有客胡为奔走不自停四海纷然霾防多我忧岂但白马盟藜藿未足饱我腹况又一顷供耘耕只今骑驴走江浒终日飘飘浪如许可看顔色太癯生忧愁尽入篇章苦信眉一笑古复作却似韩宣适东鲁此生荡漾胡能留两脚风尘奚所休此道沧浪付一沤唤之千古与尔谋吾亦往矣作春秋
　　【宋有成都文类乃庆元二年四川按抚使建安袁説友所编今録其佳者如宋京喻汝砺邵博杨甲马俌五人皆出文类中】
　　嘉陵江过合州汉初县下　　　　范成大
　　井径东川县山河古合州盘根拏断岸急沸中流闗下嘉陵水沙头杜老舟江花应好在无计防江楼
　　咏杜　　　　　　　　　　　　陆　游
