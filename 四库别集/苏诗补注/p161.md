<!-- { "loadSidebar": true } -->
　　大哉天宇内植物知几族灵品独标竒迥超凡草木名从姬旦始渐播桐君录赋咏谁最先厥传惟杜育唐人未知好论著始于陆常李亦清流当年慕髙躅遂使天下士嗜此偶于俗岂但中土珍兼之异邦鬻鹿门有佳士博览无不瞩邂逅天随翁篇章互赓续开园颐山下屏迹松江曲有兴即挥毫粲然存简牍伊予素寡爱嗜好本不笃粤自少年时低囘客京毂虽非曳裾者庇防或华屋颇见纨绮中齿牙厌粱肉小龙得屡试粪土视珠玉团鳯与葵花碔砆杂鱼目贵人自矜惜捧玩且缄椟未数日注卑定知双井辱于兹自【一作事】研讨至味识五六自尔入江湖寻僧访幽独髙人固多暇探究亦颇熟闻道早春时携籯赴初旭惊雷未破蕾采采不盈掬旋洗玉泉蒸芳馨岂停宿须臾布轻缕火谨盈缩不惮顷间劳经时废藏蓄髹筒浄无染箬笼匀且复苦畏梅润侵暖须人气燠有如刚耿性不受纤芥触又若亷夫心难将防秽渎晴天敞虚府石碾破轻绿永日遇闲賔乳泉发新馥香浓夺兰露色嫩欺【一本作期讹】秋菊闽俗竞传夸丰腴面如粥自云叶家白颇胜中山醁好是一杯深午牕春睡足清风击两腋去欲凌鸿鹄嗟我乐何深水经亦屡读子【子字疑讹俟再考】咤中泠泉次乃康王谷防培【一作碚】顷曾尝缾罂走僮仆如今老且嬾细事百不欲美恶两俱忘谁能强追逐姜盐拌白土稍稍从吾蜀尚欲外形骸安能狥口腹由来薄滋味日饭止脱粟外慕旣巳矣胡为此羁束昨日散幽步偶上天峯麓山圃正春风防茸万旗簇呼儿为招【一作佳】客采制聊亦复地僻谁我从包藏付厨簏何尝较优劣但喜破睡速况此夏日长人间正炎毒幽人无一事午饭饱蔬菽困卧北牕风风防动牕竹乳瓯十分满人世真局促意爽飘欲僊头轻快如沐昔人固多癖我癖良可赎为问刘伯伦胡然枕糟麴【按别本自幽人无一事以下十二句俱脱去今补成篇】
　　植物【周礼一曰山林其植物宜皁物二曰川泽其植物宜膏物三曰丘陵其植物宜覈物四曰坟衍其植物宜荚物五曰原隰其植物宜丛物】桐君录【桐君药录曰巴东有真茗茶煎饮令人不眠】杜育赋【皮日休茶经序云晋杜育有荈赋吴兴掌故集载杜育荈赋文多不具录吴中新刻补注云育当作毓不知何据】常李【唐书陆羽传羽着茶经三篇有常伯熊者因羽论复广着茶之功御史大夫李季卿宣慰江南知伯熊善煮茶召之伯熊执器而前季卿为再举杯云云○按先生诗中所云常李亦清流正用陆羽传中事施氏新本补注妄引常衮李德裕李约事殊属支离特为驳正】篇章【按松陵集皮日休有咏茶十首寄陆鲁望鲁望亦有和诗】颐山【名胜志颐山在宜兴县东南连灵洞诸峯属于蜀山】葵花【北苑贡茶録有蜀葵花銙等名】惊雷【苕溪渔隠丛话北苑官焙造茶常在惊蛰后一二日兴工采摘是时茶芽巳皆一枪盖闽中地暖如此】洗蒸【东溪试茶录濯之必洁洗之必香一失其度俱为茶病】火【黄儒品茶要录茶事起于惊蛰其采芽如鹰爪初造曰试焙又曰一火次曰二火又次曰三火】乳泉【建宁志鳯凰山有龙焙泉宋时贡茶取此水濯之其麓即北苑】面如粥【东溪试茶录茶生山隂厥味甘香厥色青白及受水则光泽视其面涣散如粟谓之冷粥面】叶家白【学林新编茶之佳品其色白若碧绿者皆常品也东溪试茶录建茶之名有七一曰白叶茶出于近嵗芽叶如纸民间以为茶瑞出壑源之大窠者六叶仲元叶世万叶世荣叶勇叶世积叶相出壑源岩下者一叶务滋出源头者二叶团叶肱出壑源后坑者一叶久出壑源岭根者三叶公叶品叶居皆以叶家著名】
　　顔阖
　　顔阖古有道躬耕自衣食区区鲁小邦不足明德轺车来我门聘币继金璧出门应使者耕稼不谋国但疑误将命非敢惮行役使者反锡命户庭空履迹薄俗狥世荣截趾履之适所重易所轻隋珠弹飞翼伊人畏照影独往就隂息鼎爼荐忠贤谁能死燔炙念彼藏皮冠安知获尧客
　　梦雪
　　残杯失春温破被生夜悄开门万山白俯仰同一照虽时出圭角固自絶瑕窍儿童勿惊怪【一作惧】调汝得一笑圭角【韩愈诗南山偪冬转清瘦刻画圭角出崖窍】
　　戯【一本作题】赠田辩之琴姬
　　流水随弦滑清风入指寒坐中有狂客莫近绣帘弹田辩之【爵里失考】
　　书黄筌画翎毛花蝶图二首
　　短翎长喙喜喧卑曳练双翔亦自竒赖有黄鹂鬬嬛好独依藓石立多时
　　黄筌【皇朝事实类苑国初翰林待诏黄筌以画著名尤长于花竹并二子居寀居宝弟惟亮皆隶翰林苑诸黄画花妙在赋色用笔极新细殆不见墨迹但以轻色染成谓之写生刘道醇名画评筌字叔要蜀人善丹青尤好花竹翎毛】
　　绿隂青子巳愁人忍见中庭燕麦新怊怅刘郎今白首时来看巻觅余春
　　寒食夜
　　漏声透入碧牕纱人静秋千影半斜沈麝不烧金鸭冷淡云笼月照梨花
　　和寄天选长官
　　寓形宇宙间佚我方以老流光安足恃百嵗同过鸟顷子萦网罗文采缘自表自古山林人何曾识机巧但记寒岩翁论心秋月皎黄香十年旧禅学防众妙虚懐养天和肯狥奔走閙官居职事理晨起何用早桐隂满四斋叱吏供洒扫眷予东南来野饭煮芹蓼葆光旣清尚令尹亦髙蹈相将古寺行软语頽晩照公家有畸人【公自注公有族人隠嵩山】虚缘能自保【一作葆】卜筑嵩山阳何【一作行】当从结好中山饶胜景一览未易了【一作饱】何时命巾车共陟云外峤翻思【一作然】筋力疲不复追【一作恃】踊跳公诗拟南山雄拔千丈峭形容逼天真邂逅识其要籓篱吾未窥敢议穷阃奥
　　供洒扫【后汉书魏昭请于郭泰愿在左右供给洒扫】
　　【慎按天选长官失考诗中黄香十年旧当指山谷先生与山谷唱和往往用江夏无双事疑此诗亦是和黄作而黄山谷集中捡原作复不得】
　　次韵张甥棠美昼眠
　　炎歊六【一作五】月北牕凉更觉甘如饭稻粱宰我粪墙讥敢避孝先经笥谑兼忘忧虞心谢知时雁安穏身同挂角羊要识熙熙不争竞华胥别是一僊乡
　　挂角羊【传灯录羚羊挂角无迹可求】
　　【慎按先生之甥栁闳字展如见黄山谷诗集张棠美无可考晁旡咎集有和张棠美述志诗与先生集中互见即其人也】
　　陆莲庵
　　何妨红粉唱迎僊来伴山僧到处禅陆地生莲安足怪而今更有火中莲
　　陆莲【按维摩经云譬如髙原陆地不生莲花陆莲名庵义本此施氏补注引草木状云生于陆者曰旱莲讹矣】火中莲【维摩经火中生莲花是可谓希有在欲而行禅希有亦如是永嘉禅师证道歌在欲行禅知见力火中生莲终不壊唐张谓莲花寺诗楼殿总随烟焰尽火中何处出莲花】书寄韵
　　巳将镜镊投诸地喜见苍顔白髪新歴数三朝轩冕客色声谁是独完人
　　投镜镊【南史齐郁林王昭业文惠太子长子也髙帝为相王镇东府时王五嵗牀前戯髙帝方令左右拔白髪问之曰儿言我谁耶答曰太翁髙帝笑曰岂有为人作曽祖而拔白髪者乎即掷镜镊按此乃齐髙帝事南史载入废帝郁林王本纪中施氏注以为郁林王事讹】
　　谒敦诗先生因留一絶
　　凛凛人言君似雪我言凛凛雪如君时人尽怪苏司业不解将钱与广文
　　敦诗先生【失考】苏司业【杜甫诗赖有苏司业时时送酒钱按司业名源明】絶句二首
　　峨峨叠石立何孤赖有萧萧翠竹俱日暮无人鸥鸟散空留野水伴寒芦
　　漠漠秋髙露气清新蒲倚石近溪生夜来雨后西风急静向牕前似有声
　　【慎按以上二首当是题画诗】
　　春夜
　　春宵一刻直千金花有清香月有隂歌管楼台声细细秋千院落夜沈沈
　　慎按诗人玉屑云东坡春宵一刻直千金云云与王介甫金炉香烬漏声残一首流丽相似然亦有甲乙施氏原本不载新刻本载续补下巻今仍之
　　醉睡者
　　有道难行不如醉有口难言不如睡先生醉卧此石间万古无人知此意
　　数日前梦人示余一巻文字大畧若谕马者用吃蹶两字梦中甚赏之觉而忘其余戯作数语足之
　　天骥虽老举鞭脱逸交驰蚁封步中衡石旁睨驽骀丰肉灭节徐行方轨动辄吃蹶天资相絶未易致诘慎按以上十九首从施注新刻续补两巻中录存不拘次序
　　刘顗宫苑退老于庐山石碑庵顗陜西人本进士换武家有声伎【诗缺】
　　慎按此题施氏原本载遗诗巻中题存而诗亡考之栾城集有陪南康太守访庐山刘顗宫苑留题三絶句当即其人也
　　村醪二尊献张平阳
　　万户春浓酒似油想须百罋到【一作列】牀头主人日饮三千客应笑穷官送督邮
　　张平阳【失考按万户春先生在岭南酒名此诗疑亦南迁以后所作】
　　诗里将军巳筑坛后来裨将欲登难巳惊老徤苏梅在更作风流王谢看【少一字】出定知书满腹瘦生应为语雕肝【少二字】洒落江山水留与人间激懦官
　　苏梅【隠居诗话苏子美以奔放豪徤为志梅尧臣亦能诗而平淡为工世谓之苏梅】
　　张公髙躅不可到我欲挽肩才觉难事业巳归前辈录典刑留与后人看诗如啄雪清牙颊身觐飞龙吐胆肝少负清名晩方用白头翁竟作何官
　　慎按右絶句一首律诗二首载朱存理铁网瑚集元黄文献公跋云右东坡先生诗凡六首集中皆阙不载他日好事者或为之补遗尚有取也至顺元年九月二十日后学东阳黄溍题卞氏式古堂书画彚考云公手书真迹旧藏光福徐良夫教授家后归徐耕学成化戊戌吴匏庵为题此巻则巳亡其半止存三首矣又三年匏庵再观于葑门钱氏凡两跋尾又按外纪所载序录云东坡词翰流落人间不载本集者甚多余从都敬出示墨迹题云村醪二首献张平阳其一曰张公髙躅不可到云云其二曰诗如啄雪清牙颊云云则又以律诗一首分为二絶句矣恐未可据也
　　失题
　　独鹤南飞送好音山中桥梓共成隂深衣伛偻如初命巵酒从容向晩斟城里谁家开夀域堂东多士作儒林清霜未落黄花在笑指髙枝绕鬓簮
　　鹤南飞【按元丰五年冬公在黄州进士李委闻公生日作白鹤南飞新曲以献此诗疑是谪黄时所作】
　　慎按卞氏式古堂书画考载此诗云是东坡作今采录
　　题王维画
　　摩诘本词客亦自名画师平生出入辋川上鸟飞鱼泳嫌人知山光盎盎着眉睫水声活活流肝脾行唫坐咏皆自见飘然不作世俗辞髙情不尽落缣素连山絶涧开重帷百年流落存一二锦囊玉轴酬不赀谁令食肉贵公子不觉祖父驱熊罴细氊浄几读文史落笔璀璨传新诗青山长江岂君事一挥水墨光淋漓手中五尺小横巻天末万里分毫厘谪官南出止均颍此心通达无不之归来纒裹任纨绮天马性在终难羁人言摩诘是初世欲从顾老痴不痴桓公崔公不可与但可与我寛衰迟【公自注桓尝窃长康画崔圆尝使摩诘画壁】
　　慎按右古诗一首载谷桥孙绍逺稽古所葺声画集中今采录
　　安平泉
　　防杖徐徐步此山拨云寻径兴飘然凿开海眼知何代种出菱花不记年烹茗僧夸瓯泛雪炼丹人化骨成僊当年陆羽空收拾遗却安平一片泉
　　安平泉【咸淳临安志仁和县安仁西乡安隠院在临平山之南清泰元年吴越王建旧名安贫治平二年改今额其地产曲竹相传唐丘隠士丹成羽化植杖于此其竹皆曲竹间有丹井井旁有池名安平泉东坡题诗云云】
　　慎按此诗载潜说友临安志中今采出
　　和张均题峡山
