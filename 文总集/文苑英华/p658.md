<!-- { "loadSidebar": true } -->
　　大道既隐天下爲家度土以居人量地而制邑将兴版筑必俟命【疑作金】槌划以断岸长云负以重城四郭孟轲五畆匪宅是营孔丘数仞爰兹仰止生异里仁之羙行多嫉恶之辞茍此不从胡施而可弃人用犬虽猛何爲且阖门塞窦在明时而难许比周阿党岂君子之攸宜损乙既谢于当全罪甲庻期于无讼然恐造有妨害兆有吉凶或利晋而阙秦将抑彼而就此各从所便不亦宜乎
　　城者讴甲判
　　甲爲植廵功城者讴之甲乃鞭之其城者诉不伏
　　对
　　千乘制国百堵兴诗义非取于复隍道实遵于髙垒缮葺惟隙人其以寕广袤无稽祸由莫大是以京制非经祸延郑伯梁兴不处卒有秦兵在恱使以忘劳岂严刑而毒众甲爲其植是训于从庀以功程务其操筑傅岩之野疑将见于代刑邑中之黔即类闻于有沮兴其百版就以九成方取托于啼乌伫推功于射隼匪陨孀妻之恸宁頽薛县之琴晋献成周初开仞邑华元植宋遂见爲讴省已良亏尤人遽覩弃甲而复事本叶于前闻执扑以行谴何贻于是日咸其辅颊虽成滕口之嫌旣谨垣墉请逭噬肤之罚
　　登城判
　　甲登城而指乙告其惑众甲云实无妖言
　　对　　　　　　　　　　　王泠然
　　先王训俗禁以窥临君子执身慎乎登降惟甲才非入室敎异垂堂旣处隘而乗闲爰兴髙而眺逺平看雉堞廻数人家遍识山川周知国邑殊郑君之伺敌忽上层埤同汉后之思乡且瞻长路行未闻于能赋告将惑于妖言不指不呼孰云知礼从轻从重旋欲议刑向若甲是卑流恭随长者承所视而待问事縁情而可矜今者攀陟不宜惊疑于众获【疑作防】非有失虽云李径无言故犯难容亦可棘司惩训严城作限缓狱何逃罪自招于指挥理宜退于心伏
　　升髙判
　　解式与长年行因升髙不从所视遂杖之式诉州断鬬论省科失入
　　对　　　　　　　　　　　王延光
　　视瞻无回在于往记周旋有礼着之前闻惟彼长年与兹解式行将望逺岂伊升髙之能赋悠然目极宁复登山而送归且平原坦夷廻首超忽茍不从其所视欲何详于切问式之立身诚未谓之学矣长者加杖盖亦尤而效之则不愠不知君子之通论如怒如祉诗人之羙述旣墙靣而斯责于情恕而安施薄诉之由其文有以虽闘论勑法颇钦于州见而失入在宥请遵乎省科
　　同前　　　　　　　　　　田南砅
　　罚惩其淫礼主于敬若长防而失节在典刑而无舍蠢尔解式从于长年三人而行尚闻择善十年以长非可肩随况侍上丘陵不能向其所视如问及云物其将对于何词无仪所谓于伊人有体自均于相防杖其傲礼固未乖宜昔者蜡毕出游言偃问其何叹防而不逊尼父叩其夷俟合志爲友前贤犹且不嗤年长以倍今日云何致罚必若齿于乡党则应金作赎刑如或列于父兄岂可求之凡鬬失入宜从省见定刑更待州申钦哉惟刑舍此将滥
　　同前　　　　　　　　　　王惟孝
　　先王设敎各有等威君子慎仪必脩德礼茍昧斯道时谓不钦解式妄人不若厥训徒守尊卑之位终乖敬让之节不从所视寔曰仪或人杖之是亦奚爽州曹丕弊因噬腊之遇毒省司失入觉从者之词游罪自己招云谁之咎请当从礼之罚勿听无稽之诉
　　同前　　　　　　　　　　张　郊【緫目作邻】
　　行已以恭执事在敬同人攸往于野则亨茍践礼而不逾必游目而从睹瞻言解式惟是长年道契三人方拟同心之利名防百行亦专好德之宠行迈云靡丘陵是升覧云物于五方壮山河于千里不从吾视奚率尔虞事类武侯且未屈于吴起义同文子仍不徴于叔向礼经有紊夏楚收威寔长者之训恭何薄言之速讼淫刑以逞外台于是触藩寛政荐敷仙省凖【一作宜】其射隼
　　同前　　　　　　　　　　刘孺之
　　设教以防礼不逆矣遇长不敬患至掇焉茍训典之不脩乃扑挞而何害相彼【一作时】解式诚谓狡童五人羣居且闻异席十年以长则必肩随不恭辟咡之仪致阙升髙之礼惑其所视吾何以观之哉杖以作威固当斯害也已小人文过肆以薄言君子诘奸无从长傲归诸司败足示陵尊成以调人可徴犯齿且州司以刑颇均短绠防府是纠且异长鞭伊小大之以情庻寛猛以相济
　　同前　　　　　　　　　　王灵岳
　　长者与行登髙向视古之用典决事原心越则谓昬逞而生害是夫鞠稚从陟丘陵已实处卑执奚有黩拾足于后固合益恭肆目以游无乃长傲逺有所望问而莫知使曳练吴门宣尼尚惑彻蕃晋壁楚子徒观茍由礼以防非则记过而及杖况尊能制幼刑期就均所罚则可岂宜有诉嗟州议之非当招省司之是诘
　　同前　　　　　　　　　　程　谏
　　恭敬何常少长有礼自以引以翼无失于等威左之右之动从于瞻视茍昧斯者则何以观解式陪彼长年身居弱嵗比景未闻于有德居卑且见于无仪于是舍车而徒升髙自下异梁鸿之适越不覩兴謡殊栢景之禳灾岂能成俗旣而碧空一色翠微万里迷周流于逺晀阙咫尺以承顔梢云之杖遂行白云【一作雪】之途且黙然鞭以爲罚恐伤刚且人而无礼宁罢防闲与其居尊而肆威曷若导愚而诱暗况击防垂象于周易叩胫设敎于孔门徒事薄言宁容文过剖符之郡渉深故于鬬论握兰之司雅议惩于失入
　　同前　　　　　　　　　　陈齐卿
　　介福维祺授康缉御未济沟壑是登丘陵将察视之致亏唯对问之所诏非我族类其心则乖且幼长之行陟降有序傥云能赋遂尔升高或匪事亲爰加大杖岂桑榆之已逼将夏楚而收威设取愧于离娄终见伤于寗越外台置辟寔谐所诉华省绳愆请脩其本解式之竞长年其悲
　　官宅
　　造室判
　　丁爲室斵其椽而砻之法司科罪诉云新加三命
　　对　　　　　　　　　　　袁令问
　　九仪辨等八柄正名设贵贱之地立财用之宅如或居处无节制度不经动而失中难以爲正彼丁爲室将完是居有觉其楹于粲而埽上栋下宇燥湿不交轮焉奂焉鸟防攸去既成隩阼如位崇而德尊不事亷隅知物诱而心汰无法自守用奢宣骄安且燠兮其功可取斵而砻也于礼则那且加命则大夫之命此室则国君之室何取彼义自用于身请丽本刑无挠常度
　　同前　　　　　　　　　　王雄风
　　易称上栋下宇礼载度堂考室眷言崇饰诚有等威动而或逾过则谁任丁沐我皇化策名清时旣登大夫之职方用少牢之礼爰修其庙载餙其椽斵之则通砻之未可事且非据法实难容寻考父之铭虽同三命徴糓梁之传则僣诸侯宪局所科罪斯得中
　　宅判
　　洛阳县人晁谚先防本县给同乡人任兰死絶宅一区又被兰女夫郭恭妻理诉此宅县断还谚州断还女谚不伏
　　对
　　任兰幸逄昌运得齿齐甿钦奉太和庻延遐寿岂谓梦琼残喘奄就飘零连石余辉遽闻遒尽但以庭虚谢玉掌絶韦珠同伯道之无儿类伯喈之辍嗣孟轲五畆竟阙承基扬雄一区俄从别授县司以女旣出嫁判给晁谚之家州司以宅是见财断入郭恭之妇宅及资物女即近亲令式有文章程宜据
　　墙井
　　筑墙判
　　洛阳县甲界内坊墙因雨頽倒比令修筑坊人诉称皆合当靣自筑不伏率坊内众人共修
　　对
　　赤县分曹黄图控邑周公曲阜池【一作地】是浮之浦元礼髙门人积登龙之望击钟鸣皷歌吹由其沸天向述当衢防闬于焉扑地属长空骤雨防石燕之分飞广术頽墉见铜駞之咫尺仲尼数仞无复及肩相如上林唯余填堑徒扫茨之有刺终射隼之无由奚【疑作爰】兴洛汭之垣载俟傅岩之筑虽人唯比屋而地实离疆幸无逾于旧途理宜归于本界若本众户始可兴功自招头防之嫌仍必靣墙之请与夺之理斯之谓欤
　　同前　　　　　　　　　　虞　俌
　　帝王是宅河洛之阳云阙岩岩列绮城之万雉环途隐隐分体国之九经重闬交开楼台相拒属隂风廻扇累日沈辉洒洪雨于四溟布族云于千里烟凝万井萍泛中衢半露宫墙坐见室家之好全頽环堵行瞻湫隘之居且揆务黄图防荣赤县理虽谨察故典遵牧黎人必使沟洫广开垣墙甚厚因兹法令正叶随时坊人以东里北郭则邑居各异黔娄猗顿乃家产不侔奚事薄言伫遵恒式旣资众力须顺人心垣髙不可及肩板筑何妨当靣
　　凿井获镜判
　　凿井获古镜不送官司隣告违法
　　对
　　玉甃浮辉珠星湛耀汉隂旧址方除餙智之心谯国开源忽遇神仙之兆乙廼劬劳是务穿凿爲功暂因梧树之傍遂覧菱花之照光芒射目騕褭【一作窈窕】明心见飞鹊之时来覩廻鸾之屡舞虽则私获合送官司爱而欲留法将焉许自招其责谁复哀矜隣人告之雅符公正
　　同前　　　　　　　　　　吕务博
　　乙旣凿井将开射鲋之泉欲施繘瓶已获盘龙之镜清源初凿疑菱花而始成玉甃将升似明月而飞出寳匣藏而晦宇羙人拂而生光王蒙覧影已堪自爱秦嘉赠心叹惜何极眷言此得诚所珍竒爰令送官不恡于下诚亦允当固无所疑即以隣者之言寘乙之辜庸人防法只堪矜悯请寛于乙将谓恤刑
　　同前　　　　　　　　　　朱　萃
　　乙也凿井遘坟而获古镜抱春铜之色涵明月之辉罢照秦楼未悬温室玉女窥而不倦仙人磨而益明异厐俭之得铜殊宣尼之对缶旣曰竒观理合归官虽隐则有愆刑故无舍然物非古迹事或可矜请更详审方可裁断
　　义井判
　　得人于京陌施桔橰汲水作义浆尹责擅穿街地诉云济途行
　　对
　　香街隐隐垂栁垂杨行道迟迟载饥载渴旣繘井而辨义亦凿木而设机故穷谷射鲋坐忘抱瓮之劳挈水济人行符种玉之兆鲁宣逰往未舍蚁丘之浆汉尹载驰旋觏章防之陌责其专擅虽掘地而及泉济以途行庻恢天而漏网茍利则可胡其未从
　　文苑英华卷五百四十四
　　钦定四库全书
　　文苑英华卷五百四十五　宋　李昉等　编关门道路门三十一道
　　关门
　　弃符繻判一道　　　作刻出关判二道
　　越关判三道　　　　谒者私度关判一道恩赐绫锦出关判一道
　　宫门误不下键判三道
　　向街开门判一道　　新作南门判一道
　　道路
　　庐树判二道　　　　道路判一道
　　径逾判一道　　　　科木作道判一道穿墙出水判一道　　开沟向街判一道染瓮洒尘判一道　　街内烧灰判一道
　　造桥判一道　　　　县令不修桥判三道私雇船渡人判四道　不修桥判一道
　　关门
　　弃符繻判
　　岐州叅军郭丹充计吏在路遗弃符繻及至大震关赠令五千文而府吏胡有捉丹越度告令取受陇州依状结罪二人不伏
　　对
　　汉阳故国陇岑旧境若【一作眷】彼郭丹効官兹邑同元淑之计吏比孙楚之防卿而重关设险是称襟带因辨马而方来候鸣鸡而载入符繻且弃虽有异于终军道德斯留亦何惭于柱史从兹经度未失事宜若论尹喜之辜谁执伯阳之罪胡有妄告欲【一作合】抵刑书在于二人何所推鞫
　　作刻出关判
　　寗成抵罪得脱乃作刻出关【汉书作解脱诈刻传出关】未知科何罪
　　对
　　寗成刻薄爲吏威酷成章吞舟之鱼翻闻不漏触隅之鸟遽见无逃不能戮辱自明羁迟取効而乃背叛西土蓄积南山刻传旣曰诈欺逾关岂爲诬罔请寘周侯之罚仍从汉相之科
　　同前　　　　　　　　　　郑自新
