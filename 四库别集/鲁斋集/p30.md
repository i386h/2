<!-- { "loadSidebar": true } -->
　　昔在帝尧命羲和厯象日月星辰以昏见之星定四时之中其义审矣圣人创法之初亦立凡例欲后人推而通之葢举其中气则孟季可以类见此南面之占法也于是帝舜又北面而占之以昏见斗杓之所指以齐七政只一句而四时十有二月月有三旬其占俱备其法益精此所以天象之图南北各异不可合而为一也后人又分二十八宿定为四方按以四时往往穿凿而不得其説葢地之体方故可以东南西北而定天之体圆动静无端运行无始何以截然命之曰此为东方之星此为西方之星乎月令占以昏旦比尧时可谓又审姑以仲春言之日月防于奎此降娄之次也昏弧中旦建星中弧则舆鬼是为鹑首之次建在斗上是为星纪之次以何为东方星乎古人未有以夜半占者茍能当于子初考定则春九十日之星次苐而见是为东方之星也他时亦然间尝推之古今厯法莫难于度数之一黄道之分二事定则推步不差矣予尝有厯议嵗差议象气议凡三篇当缀于此图之后丁巳夏兰江金吉父与希夷侄孙夜观天文辨星象求其图之善未有如此本之精者因手摹之并题其説于后云
　　跋东邨得朱子帖
　　考亭设教多士景从登门而问者类録其语脩书而问者则条其目然记録易差手笔无失也吾乡如月林潘公之子端叔恭叔半山潘公之子文叔皆在弟子列尺牍条答见于文集者文叔公独少止书三荅而已此巻所有者皆在焉最后一书则此巻无也仆每读到悠悠度日永不到真实地头光阴可惜既以自叹又不能不以世道人物为忧也未尝不耸然流汗子孙不能保爱流落于人间固多矣茍能于言下省悟亦不异于及门也观者其毋忽
　　跋朱子与讷斋帖
　　讷斋赵公登朱子之门为最先其后逺庵昆仲相继而进开之以道义缔之以婚姻往来尺牍其多可知见于文集者讷斋止二通而已此帖亦不与焉今以辞语考之实庆元丙辰先生乞改正从臣恩数之后沈继祖未上疏之前也当是时国论大变善类奔波海内震骇审观此帖不胜感慨其余则家庭间真情实意契谊蔼然寳藏宜谨后七十有七年当咸淳壬申之冬讷斋从孙某来赴保宁幙出以示其后学王某敬拜手书嵗月姓名于后
　　跋徐毅斋帖
　　咸淳壬申之冬予畏友通斋叶仲成父出示毅斋先生徐文清公遗其先正监丞都运之帖一巨轴后学王某肃容敬观蔼乎仁义之言也确乎朋友之义也枌榆之人物尚盛也缙绅之公论尚明也其于出处轻重之间讲之尤密视民轻则为己重为民重则视己轻简而裕辨而正事闗父师情深诔些岂止为家庭之天球璧而已所以嗣先徳存大范镇家乗也发舒融畅实有俟于后人
　　跋曹昌谷叙荆门遗事
　　开禧初奸臣柄国启衅开边一时附和者枵然无逺略无一事不欺诞也何止荆门城筑之事而已不有诸贤峙柱激湍以去就争国势其危哉昌谷曹公亦有感于汉阳之辨故书之为甚力此实有闗乎边备之大计岂一家之私寳乎后四十有七年监丞都运叶公之英嗣由庚示其友人王某谨拜手识于巻后实之葢公之字云
　　跋字韵
　　钟鼎甗釡槃彛尊爵之欵识罕传于后世而籀篆寂寥六义荒坠斯变小篆邈变隶书二人虽同时而斯犹有所宗也邈则无复丝毫籀法矣隶转而楷楷转而行行转而草行已不庄草尤放荡世变所趋淳厚斵丧可胜言哉楷书首以元常称惟江左诸贤颇得之至隋唐其法渐坏欧虞禇薛顔柳诸公皆不能逮也今之学者不能推其原以复乎古乃欲炫其诡以扬其波葢部分偏旁俱壊于能书者之手取妍好异惑亦甚矣后有作者必将以六义正之偶见屏岩上人集字韵而有感遂识于后
　　跋先训
　　右嘉泰癸亥先君班改在京时赐某之字此葢小学之教先致敬于言动之间告戒谆谆祝望甚切未及闻诗礼之训则先君已弃不肖孤距今六十有一年矣艰棘颠危上辱先训幸延残喘大有身分未了之事何以见先君于九原呜呼无恤之简虽存郑公之业莫赎悲乎痛哉咸淳癸酉十月朔再加装整泣血拜手谨识
　　书先君遗独善汪公帖后
　　先君少有大志中年慨然以单骑游荆楚入武当幙虽国家和好方坚无以经营谋略亦徧歴边徼吊春秋战国之遗迹访靖康建炎之逸事如地理之近逺形势之险隘敌情之隐微边防之踈宻如指诸掌见于简册形于书问者多矣某防罹荼毒不能捜访仅得此一帖大略可见今正恨防樊失守人物渺然葢于安平无事时士大夫念虑不及此一旦事变之来莫不束手无策作此帖时实庆元己未距今七十有五年矣感今昔之盛衰为之永嘅深虑散逸畧加整固附于先训之后云
　　防汪公祭文
　　公讳大章字时晦与其兄时法公为先君莫逆之交公独后死克享上夀哭先君之辞甚淳而实非他人所能及于是藏之惟谨公之遗墨尚新俯仰已六十余年感念畴昔为之然先君交逰至公于是尽矣悲夫
　　跋栎庵潘公帖
　　公讳友文字文叔半山翁旬之长子也半山与大父为丱角之交公以契家子相过从书问甚多今存者五帖而已公尝登考亭之门亦有答问近为好事者所有矣悲乎伤哉
　　跋信州使君李公帖
　　公讳知微字中甫庄简之长孙也尝为吾郡録曹登丽泽与吕门诸友甚相好也贤誉蔼然后以爱女归于我季父少尹而孙女又为易岩兄妇书帖往来甚宻今仅存此三帖于散逸之余于此亦可以想像其气乐易也
　　跋果斋时公帖
　　公讳【阙】　字子源自其先登丽泽之门而公又师事朱子有语録昔我先姑生于临江校官之舍后奉公之琴瑟公亦分教临江遂作氷玉堂简帖往来固不可胜数今止存四帖
　　跋史君梁公帖
　　公讳安世括苍人公之大父家颇富教子读书甚鋭一日有剑客过门忽令诸子弃所业而学焉莫不怪骇乆之睦寇大作诸郡残破独梁氏率乡人共保守出与之战屡捷卒全一乡贼既平复命诸子读书公遂登第仕至郎官南涧韩公铭其大父之墓云先君勾稽青田登公之门亦以先契故以行第称先君系之以贤契友则其齿徳俱尊矣余此五帖亦见其相与之真情近因朋旧访问其家世似亦不振云
　　跋陈中书帖
　　公讳希防昔为学官时先君得其书庆叔父铨闱之魁中言时兄之数见问大愚之官况当亦吕门之朋友其帖余七耳
　　跋郑大卿帖
　　公讳如冈与先君始【阙】　也故有倾葢如故臭味之同之语亦及大愚之姓字必尝师【阙】　矣后尝知乡郡予少年不敢见之葢不知契好之始终也帖【阙】　其二
　　跋铜官三公帖
　　昔先君之宰铜陵【阙】　开禧用兵之时防江之备甚宻流徙之民无绥政亦劳矣柏【阙】得以目击其大略一时书尺盈几今不复见止存三公之帖【阙】代张公于湖之季也书词烂漫习乃兄之遗风而无法度其书先妣先叔之丧而已太守韩公讳茂卿仓使王公讳柟亦相与探问边境之消息形于言词殊无长官待属吏之傲亦贤矣
　　跋李侍卿五公帖
　　李公尝受大父特达之知此交讯于初登朝之时后知乡郡笃叙甚厚仅存此数帖于敝笥滕朱二公契好皆深索诸丛襍各余其一孔山三帖乃临江叔父之所受先君不应无有也一诗一词铜官饯别之贶云
　　先友尺牍总跋
　　先君端方严介择交寡与然乆要急义无愧古人某为儿童时常侍独善汪公呈秀汪公无虚日自先君即世故交亦相继沦谢犹得拜栎庵潘公博士戴公白石钱公余皆不及拜其履舄矣当时书尺后皆类成大轴如二汪公夏公戴公皆已归其子孙矣诸父书问亦然凡今所存姑表契好之大略此皆不肖孤不能保守遂致寂寥冺灭不得传于子孙则其继志述事之责可知嘅其永叹嗟何及矣
　　跋丽泽诸友帖
　　昔东莱先生吕成公讲道于金华四方学子云合而影从虽儒宗文师磊落相望亦莫不折官位抑軰行愿就弟子列况止斋水心年实下之固心悦而诚服非貌敬而面从得时止斋与大愚之帖谓哭郎中先生其言不可诬也白石不及登成公之门而师止斋止斋既为成公门人则白石行軰又降一等其后作文但欲尊其师而与成公并称几于无忌惮由是橘坡王公力辨之所以正人伦之分厉风俗之偷也古人于行軰最严于师弟子为尤重葢人生三事师与君父一读昌黎之师説则知所师者道也而不计年之前后此与长幼之序并行而不相悖者乎近世无求道之实心而好人之谀己也先生之称交口相説心实不然不以为非亦不以为耻于是先生二字轻于一羽矣可胜叹哉水心之帖致问同门诸友于叔度独称曰丈以其年徳之最尊余皆兄之如曰徳章公谨仲益宪甫温仲日强敬仲伯广叔昌仲谋凡十人情义缱绻且恨不得长相从也师门之敬亦笃矣
　　后九帖独善汪公之尺牍也诸公皆有闻望于时汪公师门笃实君子也观其交际可以知诸公之情观其称与可以知独善之徳惟吕公泰然自悔学问剥落殊少振起及党禁方严独上书斥侂胄之奸至杖流岭外不忧不惧及侂胄诛朝廷官之则已客死矣白石为志其墓而闻者竦然丽泽私淑之功其可既耶因有是帖而后及是人云
　　跋曾乐道帖
　　公讳槃雅望甚伟善笔札大愚夫人同气也独善左右大愚在贬所往来问劳甚勤大愚终于筠相静轩奔丧护其师则独善之季呈秀公也故有一门节义之感是时独善同行归则橘坡往后则呈秀公终其事曾公以手足之情不容不拳拳也
　　跋陈郑答问目
　　亡友汪君元思讳开之条问二公之目有二公亲笔答于其后元思蚤亡遗书存者百无一二其父死始得此二巻于尘网中予平生视元思也深有愧焉元思未离小学即罹家难踪迹茫昧不可寻意其必至流落矣丁亥之冬忽得其诗二首惊喜过望然后知其寓止予往访之于循理广教寺之门侧大布之衣袭之以纸栖栖一室文集数种在几议论确然有守一洗世俗轻浮纒绕之习自是招其入城府寻再世之契予赖其切磋之益甚多同志翕然愿与之交君又能叙先世师友之旧徧求当时名公而参请焉如船山杨公克斋陈公毅斋徐公直斋钱公皆尝叩问或登其门或拜其书劬劬不倦后遂得壻于防堂刘公之门晩又遇三山郑公存斋讳师孟字齐卿専叩通释之疑甚详既而郑公终于郡斋乆之元思亦不起疾朋友敛之而欲遂葬焉其父坚不从越十余年其父死朋友然后得与同窆其父子叩其诸公遗书俱无有也朋友悼之甚哀予独思之久而不释予遂追述其懿行状而求铭于北山何子恭父以附不朽于北山何先生之集云
　　适庄友于帖防
　　某自幼被先兄抚摩教诏之恩非言可尽嵗晩同居友爱尤笃平生罕离侍下书帖甚少有时更唱适意而已暇日为某书圣贤格言大字无非教也又小楷书太极图説通书西铭易传序春秋传序又书韩信登坛问答草庐三顾问答王朴上世宗策共为一集以为学问功业之勉某崦嵫甚廹深恨无以称且约以生既同一门死将同一壑又书懐原二字表之自古友于之爱生死不忍相舍者鲜矣诗词一轴姑取一阕书于前以先兄期望之意回授后之子孙云
　　跋东岘帖
　　予少无雅问而婚于东岘之楼风声气习亦恝恝乎其难入也室人之从妹壻胡君恭叔讳景声尝荐于乡贫依于甥馆处之终始无间言只此非予之所能及也亦尝致书餽后入城见顾风度淳确议论醲郁臭味既同交情日固其终也了然而逝求其遗帖凡三十有七藏之惟谨予之妻祖克享上夀中有一帖致感谢之意甚笃此亦君之余风也呜呼贤矣
　　跋南山倪三愧帖
