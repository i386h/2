<!-- { "loadSidebar": true } -->
　　彼美者竹确乎贞坚峻节无挠虚心体用之扶老可以穷年所不足者其形乃圎谓谁竒标产于巴僰削成亷棱挺然端直既方既劲斯为全徳防吾素心宝尔无极
　　筠州三清观逍遥亭铭
　　羽客呉君心驰窈防兴隆道馆陟降真灵绰有余裕建兹幽亭下临曲池甘泉清泠环植嘉树羣芳苾馨俯瞩长川沧波带萦前睇仙山竒峰翠横游者忘归居之体寜君子修道物境与并必有福地居为殊庭勤行不已可臻层城我闻其风用刋斯铭
　　虎谿铭
　　逺公宴居虎谿之阳将迎顺礼步武有常斯须或违猛挚为防其闲不逾其道弥光汤汤碧流与名俱长咨尔后学鉴之勿忘
　　龙山泉铭
　　建康城北有鸡笼山焉傍带潮沟却临城郭刘宋改名龙山湖曰武纪瑞也雷次宗之儒学萧子良之西邸遗踪可识爽气长留东麓有泉至清而甘水旱不增减道人令徳构精庐于其阳酷爱此泉以为灵液因思前作皆有铭赞而此独阙常欲补之无何夕次松下恍忽若梦见一人巾素衣谓之曰此泉已有铭矣因征其文即髙吟四句吟罢不复见观其词意无以加也予闻而异之因篆于石其词曰
　　原发石中派分庆外如醴之味与时而在
　　晁错论
　　愚因读李观所为文见其论晁错尽忠于汉而袁盎以私讐陷之景帝过听可为王者之羞诚皆然也以愚观之错盎之罪一也夫二子者才识度量不相上下遭天下初定文帝励精求理能用善言故尽忠论事并获听用而皆欲功名在我莫肻急病让夷故相与为敌非素有父兄之讐也及七国兵起而错遽欲按治袁盎宜知呉之计谋其吏不听而止盎闻之惧遂谮错焉然则忘公家而务私反怨其罪先在错也夫古之君子为而不有功成不居付物以能任之则逸故能成可大之业今二子者冒道家之所忌以智能为身荣故终于恶是知道不可离也如此
　　伊尹论
　　伊尹放太甲论者多惑其臣节请试论之太甲在谅隂百官听于伊尹太甲不明者盖居丧之礼有阙修身之行不周伊尹训之因虑其不堪继统故徙于成汤之墓使其亲见松柏切感慕之心追思王业知艰难之迹三年之制才终伊尹乃迎归于亳非谓絶其天位幽于别宫也古之言质故与放逐同文亦犹君臣交相称朕下告上亦为诏也霍光忧昌邑王淫乱而不敢有异谋田延年盛称伊尹废太甲以决大事宗社之故不得已也本非如霍光之废昌邑也圣人举至公于前奸雄蹑陈迹于后自古而然非圣过也魏晋之后更相倾夺皆引尧舜揖让为辞亦当不可罪尧舜矣禹让天下于益知天下归啓故不敢当苟天下归益益则为王而无愧也如令太甲遂失德天下归伊尹伊尹复何辞哉今天下未忘成汤故伊尹复奉太甲无伤于至公也夫古之有天下者一身处其忧责亿兆防其富寿天下既理则辞之巢由是也天下不理则受之汤武是也后之人役天下以奉其私故比于骑兽不可下步骤之相逺如此岂可一槩而论哉
　　出处论
　　人之为贵与天地参者也是则有四人焉食为民天故农为政本工致天下之器用商通天下之有无此三人者交相养者也而士人者无所资于三人而坐受其养何也盖为之君师而司牧之敎其不防知其不足安其情性遂其生成为之立上下之节正长幼之序阙一则乱故齐景公曰信如君不君臣不臣父不父子不子虽有粟吾岂得而食诸是则资三人之最功者也故享天下之禄而无愧及世之衰也上之道不被于下下之情不达于上亿兆困穷无所告诉在位者恵不及物徒以富贵为身资君子耻之故逃之而隠于陵为农轮扁为工髙为商如此者不可胜数是皆失路之人也不肻无功而徼利故任力而自食以免贪冒之罪非其所欲也不得已也而后之人不本其意以为髙尚之士桎梏轩冕糠粃爵禄果若尔则伊臯稷契曷足贵哉或曰伯夷叔齐当文武之世曷为弃之而穷处也答曰圣人一致而百虑殊涂而同归天下至大非一人所能兼也力之所及择处一焉当是时十乱协心以着翦商之业沛有余力矣故夷齐不复措意于其间至于正君臣之大节垂百世之大统则十乱不能兼也故夷齐以是为已任焉方其扣马而谏左右欲兵之太公曰此义士也扶而去之夫以夷齐为义则明已之不义矣故归过于已以成立义之志是太公知夷齐之心也夫积徳累仁之圣因八百诸侯之心以灭独夫之纣盛业如此而义士犹耻之不食其粟乃知以臣伐君之恶也大矣则后之帝王罪未及桀纣诸侯之徳未及文武敢有窥窃者乎故春秋之时周室防弱不絶如缕以桓文之强大不敢自用乃纠合诸侯以尊王室则夷齐之功所及也逮至秦汉兴替之际士君子濡足授手之时而商山四皓隠居自若夫四皓者知汉髙之寛仁神武有三杰辅之足以安天下无待于已故也及太子之危留侯不能正于是褎然而起以救其失出处之分髙尚之名皆不以屑意功成不有超然而去于以有应耀者与四皓俱征应独不至时人为之语曰商山四皓不如淮阳一老彼应生者盖知四皓足以安太子无待于已故不出也不然岂独洁其身乎斯皆大人君子至公之举而浅鄙者轻为褒贬不亦伤乎





　　骑省集巻二十四
　　钦定四库全书
　　骑省集巻二十五
　　宋　徐铉　撰
　　大宋推诚宣力翊戴功臣金紫光禄大夫检校司徒使持节齐州诸军事齐州刺史充本州防御使河堤等使关南兵马都监兼御史大夫上柱国陇西郡开国侯食邑一千九百户李公徳政碑铭
　　臣闻四岳畴咨帝尧所以光宅惟良共理汉室于是隆兴然则运厯冥符风云交感必有则哲之后乃有称职之臣用能逺肃迩安刑清俗富其或乆于其道课最于时行边按竒谱其能羣吏万民浸其泽流芳金石旧典存焉公名汉超其先陇西人因官移籍今为云中人也柱下史之真源克昌厥后前将军之壮气不陨其声世有哲人多为名将备诸前载可以不书昔者同光之季庄宗失政公烈考讳霸徳实典亲卫力扈乗舆奋不顾身有死无二忠显于国庆钟于家及公之贵诏赠左监门卫将军夫人石氏追封本县太君道不虚行没而可作有后之报斯焉岂诬公方幼而孤嶷然特立英果之气出于天资逺大之志斯为时用年未弱冠自奋従军始委质于魏侯复防名于郓帅有周受命选入禁军夫忘归之镞非逢防无以宣其利絶影之骏非造父无以骋其能今上当歴试之辰受有征之任妙选比校公首领焉上党之役名书勲籍奏发硎之刃起渐陆之程及眷命有归飞天在运攀鳞之效舍爵攸先乃掌句陈式严徼道恩威洽着而七萃知方夙夜惟寅而九重甘寝暮歳考绩较然可称皇上以文武之任中外惟一有和众之略必着抚俗之能有衞社之勤必堪守土之寄越建隆二年拜齐州刺史本州防御使尔乃海岱封圻虚危躔次歴下屯兵之地夙表要冲东陵聚众之乡素称暴桀公本以简易济之强明恕已以兼容正身而可象先之以孝悌故其民和则争讼息而囹圄虚矣示之以诚明故其民信则赋役充而储廪实矣农时不夺故旷土辟而生殖滋闗市无征故百货通而财用足于是举废典正国容树门反坫以偹制度髙闳厚垣以待客使烝肴折俎以燕嘉賔椎牛酾酒以享军旅出于私积无以家为近悦而逺懐家至而户到一年而宿革载稔而新政行郡斋肃然清啸而已由是知董戎之用可移之于颁条露冕之风可推之于防塞干德二年诏公以本官充闗南兵马都监幽都南际河间北壤守方之要慎简为难至则逺斥审号令养士如子戢军无私威声飊驰亭障山立絶闚边之虏有狎野之农而郡之大事亦皆听命千里之内若指掌焉二职交修七载如一开宝二年召赴京师天言褒慰复遣还郡而戍士思慕甿俗繄慿故其年冬再为闗南监防公负倜傥之气蕴沈厚之谋民已安而政益修边既寜而偹愈谨绩茂而不伐宠至而若惊君子知福禄之攸归郡人感恵泽而思报于是僚吏之属耆艾之徒相与上言愿旌不朽且曰任贤使能天子之明也计功称伐先王之典也非有治世孰扬颂声复诏嘉之克遂其请昔者考父循墙之颂非曰君恩当阳沈水之文真成自伐岂舆情欣洽令誉升闻播药石于无穷等髙山而可仰永惟懿绩是焕文明爰命下臣勒铭纪实其辞曰
　　茫茫禹迹画为万国建侯定守立民之极提封且千属城以百惟威惟懐有典有则威懐伊何君子时中典则伊何三代同风以使则悦以令则従率是古道兹惟李公济水之南东陵之下伏生荒耄盗跖狙诈嗟我蒸黎孰闻道化至鲁犹逺尊周靡暇李公来思富之敎之政先体要物必由仪夜犬无挠晨羊不欺归民影附末俗风移天下虽平四方是守桓桓庶旅摄尔戎丑借我兼资是率是纠道合舞干威行戴斗郡政既成边庭既清侁侁比屋肃肃连营夫懐其恵人竭其诚欲报之恩思垂颂声明明大君知臣善使举必至公义无虚美用建隆碣求昭信史锡尔介福施于孙子晋称岘首汉纪燕然风流不续寥落千年猗欤良牧无愧前贤髙深自致兰菊常传
　　大宋鳯翔府新建上清太平宫碑铭【并序】
