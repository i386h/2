<!-- { "loadSidebar": true } -->
　　早随毛檄获仕郑乡仰天台旧齿之臣辞仙殿纳言之安石就第奬元老以惟优行马施门旌上卿而惟厚间趋恩馆曾曳邹裾逖瞻哲艾之姿仰霁威严之色三握发而迎士式振前猷一引席以与言猥参下缀屈尊崇而展接忘浮贱以见收旋奉役于他邦因赘名于侍閤仍赐笺函之召曲开宴俎之筵荷盼饰以兼常在心铭而罔斁迫尸官之烦溷惕奏记之淹违方羲驭之戒炎仰庄环而处顺【案庄环二字不经见据本集与孙秘校启有勉味庄怀句疑此环字亦怀字之讹】无爽味腴之道益隆生福之基伏惟致政少保功焕太常谋髙前箸勤宣一徳有樊侯秉彞之风逮事三朝奋林父尽忠之节寳名照世惠政及民方隆维石之瞻俄请引年之制三孤进律峻周典之官仪五福备身享箕畴之隂骘况简在于上帝方图任于旧人伫双节之登贤由小车而命相永绥眉寿上翊丕图中外所瞻旦暮如是伏冀为国自重
　　上祠部谢学士
　　伏自蠙淮补吏亟拥于单车鳣序横经骤遥于文席流光遒迅外役烦挐向属私奴之行尝修亭长之问逮速邮之既至辱温教之嗣颁书意甚亲荣降孟公之几字襃见奬宠逾尼父之经铭淑贶以无涯拜髙命而增悸且有乞灵之意猥烦下聴之聪虽推毂之兴怜终触机之为累鹓雏抗志应增腐鼠之贪龙断图荣甘竦贱夫之诮旋携鋭志来自迷书赋芧劳神寖叹狙公之识折麻寄意空驰楚客之心抚愧汗以自流郁烦襟而增结兼审伏延英之上阁奉永定之成书联三府之钜公摛一朝之大典专春秋之笔门人讷于措辞奏新语之篇天子为之称善居然麟作副在玉京式均鸿霈之恩用纪婉防之绩道家藏室爰止于史官太防积星乃升乎郎位矧灵台之宏峻且理窟之精明清襟之篇已归于仲寳黒头之望当在于王公勉重青冥之期勤进素丝之食雅承诲矩正阔师门遐瞻贵秀之资永有庇晖之地
　　上小谢学士
　　阔略师帷奔趋吏局滔滔江域阻从一苇之航冉冉年华骤易四时之柄虽复呉舠接尾晋传交涂茧幅抒言怅嗣音之久絶鹤天窎望徒蒿目以增疲仰恩制之善居用椎规而自处载经素籥克守冲机恭惟某官精识超殊雄辞鼓动豹文蔚变骇帝囿之珍羣璧采混成冠天坛之粹寳自联飞汉牍更直应庐国典系其辩章朝英以之钦服入陪庭议常谔谔之匪躬出佐郡麾每皇皇而求义方棱鼎盛业守俱髙适隆丹扆之知遽结素冠之衅杯棬如昨谅至性以奚堪霜露载均幸哀怀之少抑式安履用以叩天光某猥用薄能资承惠训席间侍坐饱闻谈麈之防诏下取才首预歌苹之荐因縁慰藉承被甄收滥按防之分科叨丝言之补吏州县为职揣凫鹤以自安冰檗在公忧驽骀之莫强庶几卿防施及危踪楚斾摇风接辞顔而尚邈汝评改月求题品以未遑系颂之诚实迈常等
　　上梅学士
　　近饬归装爰经乐国欵声姿而有旧喜占拜以无穷更仆乃留久陪于谭麈终宴不倦屡接于朋樽将迎之礼过优淟墨之顔增甚适旋冗局骤隔隽锋未遑摩削以致诚猥辱丁宁而赐教蓬心所激荷瓌意以无忘兰徳弥薰佩嘉言而不舍载怀谷养久格时休伏惟学士王国上流天台骏望绅缨胥伏阀阅居髙夙驾双轓未副材于雄寳走趋二节行被召于凝严幸公食之勉加伫恩纶之狎至瞻怀所剧布序宁殚
　　上胡谏议
　　近者祗赴敝局骤阔后尘琼树瞻风方怀于劳想银钩布体猥降于华牋仰荷屈尊敢忘拜赐属景文之贯序谅冲气以均和伏惟省主谏议密勿宣猷浚明迈徳吉逢昌防先展宏图总成赋于中邦克昭丕绩赞大谟于近幄行冠冢司辱在奬题倍深翘颂
　　又
　　滥纡帝綍闗掌国财一乘敝车方驻北辕之役十连大幕匪遥东路之程自局迹于烦拏阙致诚于摩削猥防辉盼先损函封洒镂管之珍词布朶云之妙迹仰承佳腆之贶俯盈感篆之怀适临朱夏之交谅安纯气之守伏惟谏议髙冈瑞质东序瓌姿识侔大蔡之灵材任崇台之干出入周卫断国论以优长典领大权宅王畿而平秩峻坡上之华级镇浙西之巨藩报政营丘荐凝于丕绩攷庸大寝行霈于殊恩勉葆懿和用符钦颂
　　又
　　近拜玺符谅尘铃侍属漕舟之特役渴大幕之趋风逺荷懿怜嗣颁温教捧华牋而为重披缛防以增勤铭悦交怀悚兢次集晏隂协序令朔告辰谅保顺于天倪必坦宁于福履嵒嵒峻望式注于外朝噩噩寳书行催于召节勉尊寝膳用副瞻祈
　　上马尚书
　　荣临制阃肃接前旌奏刺行台尝耸瞻于辉表参谋支郡弥薰叠于风猷属曹事之敷纷媿笺问之疎阔仰髙斋之笑咏亮粹宇之宁和伏惟某官识贯神蓍材表国栋练朝章而精密达治体以该深帝幄敷言运嘉谋于汉箸师垣赋政得良翰于周邦图勲旧以在兹握钧衡而孔迩勉遵福履行契官占沦滞之踪甄扬有所企颂之素寤想弗忘
　　上晏侍郎
　　素籥迎寒仲商纪候四时为烛发颢气之清英万寳得秋极崇丘之髙大伏惟某官对司神化副掌天钧夙夜在公秉贤猷而克壮惠和济世翊圣政以惟新居然内辅之臣实系苍生之望行践上公之席永扶太极之尊蚤荷埏镕弥深倾祷
　　又
　　乃者之官利局假道京华饰固陋以曳裾恭修爵里霁威严而开閤防接词顔尝钦礼遇之优稽拜笺封之问茂涉迎郊之令蔚为生福之基伏惟侍郎业擅谟明体包光智参裁宥密之命敷融政令之和万户离宫暂分于管籥三公神化方寄于阿衡伫圭觐之修仪由师瞻而正席甄扬所托系咏尤深
　　又
　　近者漕车上计爵刺修名迩台座之荣光深防委照接山庭之粹表屡获承顔霁钧轴之威严厚茵凭之礼遇载旋冗局骤隔后尘恋贤馆以回瞻几驰营魄仰枢庭之坐论弥富祺祥伏惟枢密侍郎识造动防才周治体逢辰万世之旦禀气五潢之精自入辅于帝图弥缉熙于神化典枢慎密襄天縡以在兹赋政将明位星垣而匪夕资承钧造倍切颂瞻
　　上分司李侍郎
　　近拥单车适旋敝局旷致问于左右寖结恋于朝晡自清暑之协辰谅襃光之为美伏惟侍郎望髙肃哲体具诚明践歴三台皁衣之朝有日藩宣四国甘棠之政在民乐南华缮性之言慕子文逃富之志恳辞贵仕荣保令名方图任于勲贤伫冠居于台屏夙叨题奬倍积欣翘
　　上安州范侍郎
　　寳魏全封干台旧徳地雄垣屏朝倚金汤惟参燮于化钧谅同休于国体节焉岩石久孤师尹之瞻是有衮衣行伫我公之复歊炎甫盛颐防有加钦向祷悃诚无喻焉
　　上转输许祠部
　　载拥髙麾来巡支郡棠隂拂地咸歌召伯之仁竹骑满郊实慰并儿之恋煦冬曦而爱物倾丹府以遇人私惭击柝之才窃庇柔嘉之徳宿官以业既乏台骀之能有文者东复旷翁归之美仰荷汪汪之度猥矜龊龊之姿忘持斧之尊严厚分庭之顾遇其言有味若炙輠之无穷厥徳不回同輶毛之克举广冀天而垂廕冒燕地以生春内惟浮贱之踪永刻奬提之贶属鸣驺之在御思托乘以无阶怳别旌轩坐移钟律思致笺函之问想尘几阁之严蕞尔幽悰居成旷礼惟温阳之戒序谅冲气之在襟恭以祠部性本自诚体资洵直太丘道广躬博爱以能周呉公治平集茂勲而居最旋领商功之任盖资足食之谋三官之寳已充万乘之知尤异即奉追车之命行归簪笔之司日侍清光冥升贵级惟祈葆育以副瞻翘
　　上亳州李观察
　　伏审观察近拥使旌暂辞天陛帝旒凝睠乍别于威顔侯阃临戎适资于机略宠灵加异庆慰佥同伏惟观察文雅光朝简和济世聿修厥徳本戴记之中庸克壮其猷协周诗之元老爰从近列式将廉车四牡于藩奠奥区于景亳百壶出饯耸荣观于都门初宣条教之文巳载歌谣之路哲艾之美方简于二宫将明之材伫归于三事未遑参觐徒此颂瞻
　　上髙邮刘国博
　　近者奉役外邦经途乐国修名上舍瞻杰表以弥温簉迹末行挹清言而有味轸怀楚履展接融樽矍圃之宾且贤滥陪射鹄太学之驩已醉未许歌骊笃英眄以迥深刻幽襟而罔报属诣斗筲之任亟奔星火之程去丹防之戎扉别紫芝之眉宇乃心增系惟日弗忘在信次之甫经谅宴安之克畅伏惟国博材标磊砢器韫髙闲学总羣言洊掌成均之职政提众目逺符循传之风伫一节之恭趋期十旬而逺至勉精恬育副是牢悰
　　迎吕相启
　　茂徳格天精忠贯日才肩房令居多应变之功智比姚崇允号济时之相【案此下有阙佚】
　　答签判张监丞谢及第启
　　去夏尝泛呉航相值淮服申寻旧好略谐少日之留契阔清言忽成环岁之别山间之蹊辟左日下之问阔稀但怀想于盍簪终絶驰于去牍鸟嘤鸣于山谷尚或求声鱼相忘于江湖无由喣湿日者通邮驰报守邸传音初聆第课之劳擢丞大匠旋审攷文之盛亲防羣廉升造秀之士名协方闻之诏选恩华举集才令喧传昭王涂拔士之贤见文代向儒之胜间年得俊荣玉籍之再升故事题名美翠玞之双刻仍庆左曹之诏来从下郡之游同官为僚得名彦而殊乐因心则友縁夙契之愈深矧营道之所同固首公之无间实有仰成之望深慰索居之怀兼审行巳戒装将即赴幕开秋始肃阑暑西頽惟导养之有方谅燕申之增鬯恭以某官才思通敏格量渊虚文素擅于天经学皆优于师法赴锋车之劝驾常被详延应拱璧之嘉招早居参画勤绩素闻于大府荐函交委于内台防赍伐于东铨仍充赋于神甸一登文石之陛再至太防之庭谒者胪传推湛恩而进秩太常籍奏程髙藻以升科用阶万里之途实养一时之栋亲逢在旦逺志莫涯猥辱曩情首贻荣牍阅腴辞之溢简题淑贶以盈襟念挹晤之甫谐实笑抃之交防行矣自爱适兹愿言
　　与孙秘校
　　承服大名从来有日栖迟衡泌阔略辞顔岂期天陛之简良得预邦英之接迹髙山在目顿祛仰止之劳清风袭人可量穆如之快寻沿官牒来戾士乡且知星驾之行已赴时之往虽忠信之室近接于鸡音然名理之谈阻陪于犀柄逖怀神守妙集天倪同年某官识具深明徳华森茂久着声于俊域暂养晦于英僚巍焕之风方开于圣旦畯良之器宜备于皇家勉味庄怀少符丘祷
　　徐紫防问候启
　　间者修好寳邻托踪后乘忝无辱命良自依仁旋赴局于南州阻趋风于西省尺题展问迫烦鞅之未遑下馆翘心觉饥防之已甚载瞻徳履允固道冲伏惟某官国栋挺材天球荐质抱周时之器用蕴表世之文华典命于右曹裁成大训奉思于武帐祗告嘉猷被宸睠以方隆竦师瞻而克峻行参槐鼎以右家邦钦颂之私度越常品
　　枢密侍中问候启
　　间者葱郁之城恪修于王觐荧煌之座恭接于台光旋回迹于漕司日摇心于贤馆万机兢业方借于弼违五福康宁允钟于嘉告伏惟某官大修厥徳夙壮其猷为一代之宗臣论三公之至道乐只流咏式殿于大邦良防作歌克康于元首永毗寳统长处师瞻凡在幅员佥同祷望
　　知郡郎中启
　　顷在内朝骤瞻峻采承入辞于幄坐已夙驾于藩麾顾通谒之匪遥亦叙违之莫及瞻言尊府素号名城陶齐鲁绪余之风居然雅俗被龚黄寛简之政卓尔乐郊几牍用希神明增胜伏惟某官器能开敏行义端修垂绅早列于周班起草久潜于汉署西京循吏甫扬岂弟之风宣室迩臣行践论思之地永惟系颂实倍等伦
　　运使郎中启
　　博约之风向违于文绎悁劳之想久积于吝悰比辱教函常铭谦眷属有羁牵之累颇稽裁答之诚必冀寛明未绳旷慢自素商之届序谅冲气之臻和伏惟某官学乃名家行惟髙世躬靖康而乐道体深沈而著书雅意在于本朝未跻法从直指衔于使节犹滞美材制异俗之跳梁成逺民之安阜伫畴茂绩并迓崇恩未获晤言尤增冲塞
