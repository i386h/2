<!-- { "loadSidebar": true } -->
　　丙子兵祸自有宇宙寜海所未见也予家二百指甔石将罄避地入剡贷粟而食解衣偿之不敢以渊明之主人望扵人也因读渊明乞食诗和韵书怀呈达善亦见达善烧痕藁中有陶公乞食顔公乞米二帖跋尾也
　　渊明不可及适意惟所之无食不免乞折腰乃竟辞主人必义士知心如子期厚馈既赒急复酌我以巵谈谐有真味斯人定能诗栁惠未失正鲁男岂可非学陶何必乞书此以自贻
　　次韵酬达善
　　昔有好名者举国让子之若或非其人箪食见色辞草木固同臭磁铁非有期主人解谈谐寓言防庄巵陶公岂真乞善谑淇澳诗仲尼不假盖将防子夏非贤哉此賔主不乞彼自贻
　　促织叹
　　刺刺重刺刺唧唧复唧唧只解促鬓丝岂能催妇织织亦何用催有丝愿成匹今夏蚕薄收巧手闲刀尺昨下急急符三日立税籍箧中无余丝红女涙双滴汝更催不休使我不得息汝因贪与嗔形化生股翼不特登我门又入牀下壁号我夜不眠墐户无计塞何时清霜来堀堁同一寂
　　十月五日风
　　十月五日风俗占端可验常年谁能记两嵗入程椠去年当此月初三月未艳暮下陈村庄夜投象原店道边人未眠山曲灯微闪时经兵火余惊问暗窥觇徃扣葛门炊糜聊属厌仲叔为猪肝不辞口腹玷回思万马惊心掉舌为舚恐恐如有追昧爽踏霜霰横山过西田恶风吹欲阽萧萧三两家逋流已先占怜我是官人枯薪许分防时囏无沽户麄粝得充歉我行仆忙追赵坑石排劒荒蹊陟崇冈奔湍啮深堑有坞当中心纸乡家自赡主人褐寛博黄泥补茨苫邀我劝我留铺床展伸欠少妇亦解事炉中添焰焰我意自多危岌岌急风缆蓐食入雪楼山深路犹防氷柱照层厓霜花滑断磡山家喜客来开门容弛担翁媪互行酌畦菜许分盐此日气颇舒愁新懽得暂文叔因饥寒豆粥懐一防劳薪与錬炭至此成鍼砭颇怪少陵妻粉黛未忘艳今辰复此日山庵私酒酽扫林三日风纸垂襜襜患难几人全生存吾已忝十月五日风艰难须在念
　　隂雨防月余三月初一日闻鸠鸣有作
　　春雨蒙蒙来花时昏昏过山深多悲风闭户只欲卧此村无杜鹃不知桑叶大滩声自不恶頼此洗尘堁晓闻晴鸠呼云隂似将破故园何时归麦饭出舂磨
　　闻鸠有作喜为晴兆也是日开霁又喜其占之有騐再赋之以贻达善季辨天色难保惟快作诗为应耳
　　雨乆成淫昏新晴如改过渐向东皋耕还思北卧昏眼喜天晴观书惊字大流泉无淈泥轻风不扬堁归途未须忙差谷聊避破小园迟能来早茶看落磨
　　十月初五日重赋菊
　　昔人十月菊已恨光景衰今兹十月菊瘦蘂未觉迟两年无官厯望占盈亏人言闰在子节固应违此物秉坚正未怕风霜欺寜同此身槁不与清香离香性自流传更过梅花枝
　　赠冯法师
　　我昔登巾山曽题翠微阁清诗照江月月落诗不落踏露沐长松辽东一只鹤千载还归来塔杪栖寥廓过我沧海东复作羽衣客问客何处来乃是巾山郭旧题雷巻去恐我有新作赠之锦绣段归哦耿林壑
　　初蝉
　　雨余山气凉髙林发清樾黄鹂百啭罢初蝉始幽咽独蠒曵长缲既续还又絶衰年感时节坐久心寸折梦归伊川上树深泉乱发倚杖听多时残阳满双阙
　　送陈用之逺逰
　　流水冩清音青山发令姿左右惟所取囊箧恒相随君逰且有日欲访燕赵竒此行犹在眼已作久别思君如生马驹腾踏不可羁王良施辔勒往献白玉墀胸中二三策和扁为国医南士方世用砭鍼贵适宜腰间黄金印季子何必归丈夫轻四海吾老不可期何以为君赠梅花千里枝何以为我报千首纪行诗
　　失题
　　山云如练静水云如鹤飞细观聚散间动静皆天机是物本无心出处不可期我亦尝出岫不雨竟空归师今恐云去宻宻关窻扉收巻成坐卧补缀为衲衣此中有深意宴坐添炉霏
　　效阮嗣宗一首
　　贫莫客千里富莫不出门廹隘多陵辱飘飖困风尘所以丈夫志奋翼凌清氛一举蹴四海载举登昆仑玉皇顾我笑众嫭粲以繁引酒酌北斗银河为飞翻天姿固如是龌龊何足云鄙哉贫贱者矫首望余芬鹏鷃各有分榆枋保终年
　　初九日夜月下闻蛙此物得水悦乐故鸣心事与农人相关也
　　平田展明湖宻林含宿雾整冠对明月天眼实汝顾那敢醉謼号袒跣纵箕踞清心听鸣蛙胜与俗子语青秧挿已齐决决沟底度忧乐在晴雨将非为私故斯言乃知音旁人自不喻余兹适无事泯然离好恶坐久天西倾汝鸣余睡去
　　五月初四日浴阁成
　　罢农亦易足麦黄秧已緑早蝉发髙林晚莺隔修竹壶觞休倦劬草阁一开浴翛然非吾故佳眠恣清熟
　　题萧照画巻
　　逺峯没空苍近树森立壁丛篁鬰长汀茅茨露半脊归舟何处家中流弄长笛或恐画师身留此黯淡迹徃时予有湖湘之防同年黄东发提举以清江楮衾赠别藏之四年矣山房夜寒覆之甚佳乱后不知东发避地何处作此拟寄
　　我昔向湘潭故人贻我别珍于锦鲸赠未数绨袍脱温如阳春曦白似腊天雪香收禅榻云光映书斋月政尔独眠佳毋使恶卧裂隂寒不内侵和气无外泄自从离乱来袍褞罄攘夺惟此寄僧房与书俱不灭我本生蠧鱼自爱纸中穴宛如蚕作茧蛾吐眉眼出夜来初肃霜子美衾如铁忽忆此青氊覆我俭且洁中有布衾铭此铭无冷热
　　谢达善见惠碧桃古体
　　碧桃有佳实方春开白花花悦悦花者实惠能诗家咏花不咏实未解写叹嗟水苍充朝佩天碧防露华空青珍莫采帝珠净无瑕水波逺涵竹霄影浮副春山净梳掠秋烟澹笼遮卵色未有别胆形图更加清酸笑金橘寒脆压银茄瑶池潄灵液萼緑防翠纱一食润燥吻再食思无邪三食换仙骨四食凌飞霞回首谢玉塘吾诗不妄夸
　　周梅所还谭山
　　柴门万物静秋色栖四山风篁自洒扫云鸟相徃还而有寂士泠然呜辔环此客不喜饮举瓢酌潺湲来既无所期去亦不可攀抱月入緑萝枕石秋菲间
　　石台纪游【案此诗原本未载今据宋诗纪事补入】
　　苍山面长溪势若饮奔马层台跨其脊万古絶萧洒登临惟兹时朋从未云寡迢迢厯榛莽靡靡眺原野白云与翠霞夐在履舄下穷秋向摇落霜菊摘盈把赏心孰与同幽抱欣已冩邈矣千载期名山俟来者







　　钦定四库全书
　　阆风集巻二　　　　　　宋　舒岳祥　撰七言古诗
　　梅花石吟
　　梅花树下梅花石花作玉痕石铁色黄筌粉本花光枝风吹数片尤竒特何年处士横斜句影落寒溪印苔碛又疑飞自罗浮来花僊谪堕投苍璧或是天星下陨时打着梅梢灭不得若非曾支织女机机上花纹相照射定是荆和泣玉时泪入璞间余防滴不然越女昔浣纱指痕印粉难揩拭荒唐诡幻不可穷我自稽经探根极傅岩人去实和羮花落空岩余此迹花开花落几春风弃捐墙角真堪惜携向檐前洗濯看相对无言三太息
　　蜡梅咏【已夘正月】
　　蜜蜂数日不出衙将谓冻蛰无生涯今朝起看后园树总将蜜蜡衔为花香作蜜香色蜡色花瓣分眀是蜂翼不是案头干死萤不是营营蝇止棘朝阳熠熠泛崇光黄露溶溶蜜满房柔梢不入婵娟鬓道韵偏宜冷淡装与梅同时唤作梅风味甚似枝葩非若将形色定品格何得江珧比荔枝
　　自夀
　　阆风老人五十九白头饥冻荒山走偶然脱命得生还闾里相看惊老丑今朝初度最可怜五子三孙在眼前老妻欲作无麪饼问讯鸡娘渠未肻海水潮小未登鱼霜后黄柑亦自踈穷人作事天不与只有红梅相媚妩为渠一笑买村酤老夫自歌稚子舞眀年六十更可歌大乱不死奈我何
　　十二月十七日归故园酌红梅花下【十六日立春】
　　今年剰有冬一月今冬先得半月春留春借冬皆乐事但苦世上无闲人平臯梅花如雪浪夜色晨光迷滉漾就中红香清且妍风流故在海棠上昨夜月眀天不寒梦中走马来花前旧时都下千金买翻弃草莽不值钱性情贵逺每厌近久不见之端可怜今朝起拣白髭须未能免俗为花娱小车駊騀溪石滑一竿挂酒悬长鱼无人对饮花为伴小奴亦觧吹长管花应怜我老而狂起舞踏影月凌乱老人更醉三十年不为酒僊即花僊平臯木芙蓉千株烂然云锦醉行其中如逰芙蓉城也作歌纪之
　　牡丹一名木芍药拒霜也号木芙蓉好花名尽多重叠不取枝同取貎同悲鸿一声天雨血落霞万顷江饮虹水花已尽岸花出千朶万朶能白红曽共鸳鸯登绣缛也随鸂鶒上屏风金钗欲挿嫌花重玉手髙攀与面重弄色合欢无限思九心千叶为谁容朝看花开红偏淡暮见花敛红转浓朝开夕敛如趋市眀日风光移别蘤平生爱花入骨髓白头出没与花似老我逢花六十秋花开花落水悠悠未吃太平一杯酒嵗嵗花开伴白头
　　老融墨戏词
　　寒木萧萧寒汀渺船尾挿竿童子闲船头推篷天欲晓鴈鴈斜飞起衰草颇记江湖独宿时一梦十年看未了
　　赠杨佳孙
　　作诗意得在句先下笔直冩意所到世间惟俗防难医剖石得玉加精巧初如面壁无所睹一防圆眀通万窍杨生杨生听我言老语谆谆毋乃耄生平十九未可量淘洗晶荧方入妙一再三见志愈坚嘉子至意为倾倒
　　七月十一日晓闻莺有感
　　秋晓秋莺鸣绿树我自徘徊不能去年年鸣值晚春时晓窻共听人何处莺莺少驻听我吟我吟未成泪双注来年啼上蠒头山为说老人题此句
　　题潘少白诗
　　海既过天泬寥瓦檠弄焰静自摇特山唫槀适在案读罢不知山月髙早从唐体入圆妥更向家事掀簸尽嚢六巻要我删子自得之何必我燕骑纷纷尘暗天少陵诗史在眼前我才衰退空茫然君能扵此更着力唐体家俱可捐
　　牡丹【有序】
　　三月二十一日归故园看牡丹草莽中才作数花似诉主人不顾省渠也余亦对之恻然
　　东风常带三分冷春日自有一种香百花合和不可拣中人如酒令人狂马塍卖花只贪早野翁自爱开迟好看花不可见花心烂熳开时春已老梢头蠒栗幻柈杅有许包藏费天巧自携尊酒醉花阴偃仰鹿皮听语少【余家旧藏画作长松临水波浪渺然渊眀曵杖防其下四子从之各奉杯盘壶觞以进其一子敷鹿皮于地上以待公卧也】
　　近作对江牡丹吟七章呈正仲正仲于拙吟无不亟和者独此七章未和携而归茭湖半月矣逓筒未至歌以趣之
　　邵子花开二十四吟诗惊动洛诸公我家两株三十枝欢喜亦与邵子同作诗七絶恼正仲过旬不见回邮筒正仲材髙气浩博鄙我细无豪雄文叔今见小敌怯八骏岂肯盘蚁封再三思索得其意笑我不知时节异洛阳城中天地中春色花光好天气此时髙韵一两篇流出胷中真乐事我生初见钱塘春歌舞西湖早已颦如今不见湖山面鸟歌似哭花为尘作诗告人谁为听当哀而乐非天真我谢正仲此意厚请不吟诗但饮酒次韵和正仲碧莲花【此以形色指名耳访之花工谓此即蘘荷未审其的】
　　好翁和了碧桃咏并欲尽赋园中花思迟才退句未吐髙篇已防老栢涂此花蔓生枝自劲天水碧染雪藕纱振鹭蝉联苍玉佩不比掘阅纷衣麻山阿幽人贞且吉城隅静女澹以华偶然种之近苍栢君比兎丝疑未嘉兎丝无根空托附结子滥充方药家小儿欲以凌霄拟一种麤俗堪叹嗟碧莲比拟最清切好向天苑凌青霞
　　分龙吟
