<!-- { "loadSidebar": true } -->
　　人笑平生颇好竒胜游到处每差池【曩在武昌不登黄鹤楼过长沙不游岳麓书院故云】不才自信能藏拙况有光芒李杜诗
　　鱼台道中
　　一碧开平逺居人就土泉断山连石麓涸水益湖田风俗佃渔地菰蒋雁鹜天自慙生理拙飘泊过年年
　　沛县泗亭驿二首
　　万乗还乡父老迎大风歌罢气峥嵘不知何事翻垂泪方觉英雄别有情
　　一劒亲提帝业成枌榆犹动布衣情沐猴岂是真龙匹富贵徒夸昼锦行
　　出牐
　　烟波六十宿淹泊情不洽前途得通津客况喜出牐平流一川穏丛苇两岸夹好风緑隂来黄鸟啼恰恰南船各相傍北客焉得狎蛮歌楚伧和香稻吴娘臿明知渐近家畏路接眉睫近闻黄河流怒气中尚挟治河如筑舎国计司农乏尽输竹楗沈更费栁帚压坐视淮泗民为鱼鼈鹅鸭余生犹应役妇女助畚锸庙堂宵旰忧疏防岂无法九年始殛鲧厥罪浮令甲书生托空谈快意取一霎作诗摅愤懑强韵苦难押
　　宿迁
　　才过桃花涨沙痕嚼岸新孤城依井底三面转河身鼃黾居相杂蛟龙性不驯长闻淮泗满嗟尔一方民
　　雨中渡黄河六韵
　　直放东南去无风自作声中流帆影没逺树浪头生云与平芜际湾随曲势成竟同浮世浊待得几时清官栁行行密闲鸥对对轻空蒙三十里转眼失孤城
　　桃源县
　　废緑春荒瘠土耕河壖小县并无城武林鸡犬应相笑如此苍凉浪得名
　　清江浦
　　淮山浮逺翠淮水漾深渌倒影入楼台满栏花扑扑谁知阛阓外依旧有芦屋时见淡妆人青裙曳长幅
　　漂母祠
　　慙愧恩叨一饭深当时果否识淮隂后来不却千金赐难説初无望报心
　　淮上晓发
　　紞如五鼓催船发轮仄髙城下月已闻两岸过铃声烛烛晓星光未没依稀枕上续归梦尚隔江湖浩难越起来照影向清淮愁见尘顔映华发往还跨下桥边路万事回头总飘忽只有年光不负人鮆鱼絮暖莼丝滑
　　游乔石林侍读纵棹园出图索题
　　海棠花红紫藤紫日日酣歌向燕市别中两度负春风短棹来寻白苹沚奕棋时局经眼见去国名髙今有几先生一赋归来辞多少隂功被桑梓朝廷已用当时议海内方思正人起那知一意方掉头风月无边任驱使别开小墢植篱楥汀滢三鵶板桥水水穷桥断去无路赖有轻船防沙尾迤逦初疑村落傍湾澴忽转髙城趾蒋芽荻笋芰荷叶净緑澄鲜雨新洗钓丝影里亭榭开万瓦鳞鳞动波底琴床旋傍曲槛设门径从教比邻徙梅边补种竹数竿栁畔移栽花万蕋莫言此乐乃易得抛却金才换此假公尚直蛾眉班夜枕终当梦田里斜街草堂纵峻絶未免浮尘洒几空看图画忆故乡何似収身图画里只今杖履歴真境爱防犹珍一帧纸经过不拒野人游敢惜留诗嘲鄙俚水南地空多莎草鸥鹭成羣占涯涘许我闲撑放鸭船与公唱和从兹始【余亦以放鸭图索公题句】
　　秦邮道中
　　髙田半没低田淤小舟卖藕兼卖鱼可怜活计堕水底尽是失业耕田夫湖波怒囓孤城口一雈苻萃渊薮但望南风长黍苗不须东岸栽杨栁
　　红桥即事
　　对门杨栁惯藏鸦斑竹篱前姊妹花十里珠帘消不得扇纨风起客思家




　　敬业堂诗集卷九
　　钦定四库全书
　　敬业堂诗集卷十
　　翰林院编修查慎行撰
　　独吟集【起己巳正月尽九月】
　　去夏到家外舅陆先生风挛渐减犹冀稍延岁月也乃今二月竟尔不起余既视含殓复徇故人之招匆匆北上关山独往触绪悲来不禁涕泪之横集也
　　外舅陆射山先生挽歌二章
　　公亡先友尽孤露感吾生别有无穷泪非关儿女情破家缘结客玩世亦逃名不比陶元亮徒髙处士声吴天春夜月偏犯少微星昨去扶衰病今来失典刑履綦虽寂寞画像俨精灵世乏中郎笔谁为有道铭
　　重过听莺斋留别徐淮江二首
　　一度相过一怆神尚书宅畔老松筠年时地主无多在狼藉江关况酒人【伤程禹声家韬荒也】
　　雁行啼过雨潇潇往事深灯又此宵记得小船秋港别苇花断贺家桥
　　虎丘
　　又作山塘一日留相逢往往説
　　宸游朱栏路转千人石黄瓦春开万岁楼花栁时清无隙地管弦兴尽有回舟繁华何与闲僧事添炷香灯照白头
　　吴门与恵研谿话旧
　　燕市歌狂散酒星劳劳三百五长亭桃花影里抽帆路流落江东剩两萍
　　京口遇朱悔人
　　丁夘桥荒感再经劳人双鬂各星星一帆北固烟初暝二月南徐草未青京洛梦回同断梗江湖天濶但浮萍春愁满眼分襟路怕上旗边旧酒亭
　　三月二日扬州作
　　钞关门外防层层三月烟花见未曾张得水嬉还望幸舩舩弦索上红灯【时传　大驾已幸淮阳】
　　上已过平山堂下
　　发轸维扬城苕苕入尘陌不逢湔裙女但见骑驴客平山平似岸夹路植松栢堂空感良游事往念前哲当时手种栁摇落那禁折蹔此驻征鞍一帘风向夕
　　晩宿大仪镇
　　万乗方南巡孔道车凑辐我行取纡折路僻马不熟临岐徘徊鸣旅况怆孤独广陵繁丽地咫尺异风俗沙田废牛耕灌莽抽新緑人稀鸟巢少鸦鹊争一木村童弛樵担古佛栖草屋杳杳望炊烟荒荒晩投宿
　　天长县北郭外垂栁夹隄清渠一道土人云即汴河也
　　万叶千梢映碧波一条虹影曳坡陀天长县北闻人説此是隋家古汴河
　　自盱眙北界沿洪泽湖西北行晩至髙家堰
　　淮泗方合流洪湖际溟漠水所从来髙其势建瓴若长堤亘首尾力敌万锁钥近传泗州城三板没郛郭澄波见井灶了了鱼虾跃淮扬地尤卑东岸狂澜剧十年费国计万杵鸣槖槖排桩内甃石起堵墙削禹功纪告成注海有疏防不闻当横流扼吭恣喷薄决口既须塞减水孰开凿【自唐埂以上决口三十四减水坝六减水法始于宋回河之议苏颍濵云回河虽罢减水犹存是也】九道湮成河【洪泽以下向有成河九道】沙田梗流恶放之使行地汗漫无归着天下本一家扬州忍为壑移亡及身事丘墓伤淹泊可怜水乡民不及鼃黾乐
　　九重亟轸念南幸求民莫河岳尽怀柔淮神敢行虐天功即帝力愚贱矧可度我来爱涟漪正值沙水涸一程涤烦懑清旷逈逾昨夕阳射湖东欲落尚未落忽然得新句放眼向寥廓
　　黄河待渡
　　逺行疲长途春昼赴急景柅车栁隂下稍觉白日永黄埃渡河来风气变凄冷奔湍怒流浊拍岸髙过顶千樯万樯形倒视无一影沙崩人迹散月上波响静众涉卭敢争及兹放孤艇
　　涧桥
　　风色转河壖春光满淮甸阪被菜花黄篱窥野桃蒨朝阳出疎树芦屋烟中见馔无登盘鱼户有衔泥燕从人问前路已近清河县
　　大雾新滩道中
　　隂霾忽交集一气吞平沙如入大海中弥漫四无涯前行泛孤骛后旅延修蛇似密忽已疎稍开旋复遮大块任勃塞阳乌敛光华朦胧一镜悬注视眼不花方当晻霭际正气难胜邪无何广漠风披豁青天霞君子视洞达毋令道里差
　　次日发沐阳渡小沟河大雾复作次前韵
　　昨日如细雨今晨同歕沙广川横我前截岸作两涯如壮士劒当道分长蛇乱流苦无舩林黑影被遮仆夫牵马渡闇闇迷春华路旁玉珑松结作野草花老农识占何笠歌污邪连雾知大风暮雨看晴霞人事难预测物理永不差
　　红花埠至曹村四十里间桃李夹路
　　遥林春鸟啼客枕促晨起有村有园圃无处无桃李烟气薄花光迷蒙四十里方当鞍马倦忽值风日美欲去转踌蹰北行恐无此
　　大风
　　新月夜生晕朝来果作风初闻响骚骚停午声蓬蓬砂砾本附地荡忽向空遥天失其青皎日为之红忆昨冲雾雨兀如醉梦中行当快扫除何复遮溟蒙勃蹊向六凿无地置我躬有目欲使眯有耳欲使聋口鼻比山泽呼吸恐不通五官心则灵独觉非外蒙涉川畏波浪遵陆愁霾雺男儿叹失意岂必皆途穷平生尘土縁卤莽焉知终去去洗垢浊还君憔悴容
　　寒食行
　　老鸦衔纸钱飞上白杨树破庐谁氏子挈榼上冡去新鬼土作堆堆平鬼亦故百年过鼎鼎孰者非朝露安知今楼台不是昔墟墓十年寒食节九度他乡路看到野棠棃荒山春又暮
　　清明日防隂道上观秋千戱作
　　隔墙闻笑声人在花枝下花枝旋摇动傍有秋千架何人挟飞仙天半飘裙衩浏漓俄顿挫按抑还腾躤力怯不自持身轻若无借栁丝妬腰细卷起向空挂却下整云鬟神情自闲暇鲁邦喜游冶民俗废桑柘已经上巳辰才过百六夜新妆与靓服往往出茒舎乡风随俗有客路关心乍未免忆江南家家好亭榭
　　新泰旅壁见故人周青士题诗怆然继和
　　叹息溪南老生涯讵忍论有诗题坏壁无计卧穷村去作京华客归招旅榇魂乾坤吾哭汝尘土上啼痕过西岭数里许土冈微起道傍新立木榜署古新甫山五年前经此未尝有也
　　南眺东蒙峰北瞻泰岱巅相望三百里徂徕处其间新甫特土壤居然亦名山石老栢不生荒榛互绵延文人好夸大后世事或然曼硕告寝成煌煌郊庙篇移风继周颂孔子经手删不应閟宫什失实载简编鲁邦岩岫多髙峙争孱顔今闻非昔指彼此揣度悬年往事易讹况加附防牵我欲正此谬诗成恐难传【王伯厚困学纪闻云鲁颂徂徕之松后汉注兖州博城县有徂徕山新甫之栢传注不言所在惟后魏地形志鲁郡汶阳县有新甫山通典汉汶阳故城在兖州泗水县东南】
　　望岱
　　山形陡然来其势乃易量孤根虽秀拔羣岫或争抗泰岱四岳宗宇宙虞隘妨【去声】大麓起沂州鳞鳞叠峦嶂客程穷五日日日坡陀上不知去平地已是几千丈渐觉所歴髙纵眼快前向昨经新泰郊突兀方示象将开意忽防在逺神弥王霞气举之升隔天树屏障防挟鳬绎连络走相傍徂徕亦儿孙未可侪辈行其他况培塿倚伏同一状今朝及山趾耳目嗒焉丧便思蹑芒屩去倚扶桑杖天门泬寥开万里詄荡荡仰瞻星汉逼下扫云海涨鸡鸣日观峰倒影出摩荡惜哉身未到祗用穷想像秦松汉代栢盘攫倘无恙碑忆磨崖防亭思驻跸创贤君七十二踵事规橅壮如何太史文隠跃时近谤谁陈封禅颂体格要有当游踪触覩记即事语敢放览眺存古怀终期慰遐畅
　　瘿俗戏和次谷兄
　　晨辞泰安州午达长清境石欹行碍步土燥俗少井木瓢酌山洼岁久必生瘿丑形妇女甚户户裁濶领【东坡诗濶领先裁覆瘿衣】牛病垂老胡豕肥缩短颈苦开胀河豚余怒鼓蛙黾儿郎打银钗乱髪时一整野花挿偏髻陋质宁自省
　　开山庙
　　硗确苦厌山出山爱苍翠回看青莲花一一吐烟际绵连鲁齐界豁达燕赵气黄尘有时开白日晒平地轮蹄倚空濶所向莽无避蹭蹬身已经吾行方按辔
　　晓过平原
　　宿醉兼残梦朦胧过几村明星天一角红日县东门四面栁隂合千家烟气昏朝来好风色跃马过平原
　　重宿徳州有怀研谿西厓
　　徳州城边三月杪桃李家家傍清沼系舩人见跨鞍人一色春衫青鬬草令君载酒逺见饷【去年春杪泊舟徳平杨令君防酒相过】侍史求诗近相恼风流学士田先生【雨来编修】骑马来寻苦不早城端角声门欲闭话别匆匆语难了杯阑却记恵与汤此地曾夸红袖好词题裙带付张态曲记油车嫁苏小每携行巻跨向人不信装囊易倾倒尔来好事复谁继只有征埃催我老春风两鬂添几丝又是去岁看花时
　　河间道中
　　沙路条条似前行晓易迷牛鸣新店火月上阜城鸡古堠烽烟静遥天树木低数钱工姹女诗槖笑空携
　　与彭椒嵓【时宰河间县】
