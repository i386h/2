<!-- { "loadSidebar": true } -->
　　琴书姓胡氏，本名士贤，淮人，少失恃。父老而穷，佣于人。士贤寄食于舅氏，舅亦生计拙，薪水不能支。士贤乃择主觅食，适章子客淮南郡守署，购小奚给使令，有介绍士贤来者，章子一见悦焉。士贤貌不逮中人，顾恂恂然如不胜衣，状殊可怜，发多而长，体虽癯不足掩骨。章子默然喜曰：“吾寂处，此一物足消我忧矣。”问其年，甫弱冠，问其值，岁四金。章子勉力许之。更名曰琴书。琴书在侪伍中，少而柔，群思染指焉，以言挑之，佯不解，终不答。不逞者，思强鱼肉之，辄手击而去。主人微伺焉，谓其介，未敢犯，恐遭伊拒为耻。追随数月矣，同起居一室中，惟心怜之，恒为之下帷覆被，以将其爱。琴书防外侮，自扞甚严，虽暑夜不解裤而寝。一夕，月色入室，光照四壁，琴书下帷熟睡，体与月映，玉润莹然。章子自外入，见之不胜情，微抚之。琴书自梦中惊跃，章即抱持之，接以唇，咂咂有声。琴书正色曰：“相公，何为者？请自重，无为旁人窥。琴书何足惜，得不为相公声名累乎？”章子跽而请曰：“自子来，吾即有心怜子久矣，今发乎情，子忍漠然相抑耶？”琴书曰：“人非草木，岂竟无知，自某侍左右，相公未尝以疾言遽色加我，岂真我善事主人，不遭谴责哉！特相公姑息含容之耳。且某有时无礼，语不逊，相公若不闻，平日加惠于琴书者甚渥。相公家，某稔知贫素，书记之禄又薄，日用费，寻常虽一钱不轻使。顾琴书有所请，必勉强以徇，匪独相公念琴书，琴书亦为相公心死矣。思有以报主恩而未得当也。卑贱陋恶之躯，胡足酬德？宁敢自惜？特恐为相公累耳！”章子曰：“子真可儿哉，聆子言，两情默契足矣。第此中怦怦动，何以慰我调饥耶？”琴书低头语，主人抱而接之。从此寝处在一榻，其所以固结主心曲尽绸缪者，章子不忍言，余亦不得而知也。无何，章子之妻死，踉跄奔丧归，势有不可挈以偕行者，因与约一月为期，给之费。时郡守方入就铨部候别补，瓜时尚有待。琴书计曰：“相公待不来矣。”而琴书之父与舅，又皆不能存。琴书不获已，委身商家。商故大猾，以赀自雄，驱策追随，日不暇给。未几，章至。闻琴书别有主，神魂默然，寝食交废。或解之，章曰：“吾素知琴书此不得已而去，我负若，若不负我也。”日造新主所，访之，不遇。遇诸涂，主人在焉，不得交一语。章遣人致殷情，琴书凄然，对使者曰：“君为我好语相公，相公不言，某宁置之？且主人枉驾临我，我反不一顾，天下有此礼乎？我所不得去者，迫于威也，吾必以计出，某日请无他适，以待我，此一刻千金时也。”届时果至，耳日众，难深言，相率往萧寺中叙契阔。章子赠以貂领一，手记二，佩帨之属种种，曰：“吾今与子己矣，惟缔来世缘耳。睹此领与手记，庶几念吾交颈携手时乎？善事后人，从此永诀。”琴书呜咽不能言，旋自解其发，且解且泣，遂拔所佩刀截一缕以赠曰：“平素相公爱吾发，今无以为别，惟此为父母遗，聊表吾意。相公请自爱，某此心惟天可表。虽海枯石烂，必不相负。倘得机缘，寸札相招，我立至。睹物思人，永订后期。”言讫泪如雨下。古人云：“一声何满子，双泪落君前。”谁谓男子之情异乎？章子归，而惆怅失欠者无虚日。盖始而恋恋，中而皇皇，终而倦倦，恒托之歌咏以见志云。 

　　〖注：■，矢+差。（无读音）〗 

 

　　郁轮袍传　唐　郑还古　撰 

　　王维右丞，年未弱冠，文章得名，性闲音律，妙能琵琶。游历诸贵之间，尤为岐王之所眷重。时进士张九皋声称籍甚，客有出入于公主之门者，为其致公主邑。司牒京兆试官，令以九皋为解头。维方将应举，具其事言于岐王，仍求庇借。岐王曰：“贵主之强不可力争，吾为子画焉。子之旧诗清越者，可录十篇，琵琶之新声怨切者，可度一曲。后五日当诣此。”维即依命如期而至。岐王谓曰：“子以文士请谒贵主，何门可见哉？子能如吾之教乎？”维曰：“谨奉命。”岐王即出锦绣衣服，鲜华奇异，遣维衣之。仍令赉琵琶同至公主之第。岐王入曰：“承贵主出内故携酒乐，奉宴。”即令张筵，诸伶旅进。维妙年洁白，风姿都美，立于前行。公主顾之，谓岐王曰：“斯何人哉？”答曰：“知音者也。”即令独奏新曲，声调哀切，满座动容。公主自询曰：“此曲何名？”维起曰：“号郁轮袍。”公主大奇之。岐王曰：“此生非止音律，至于词学无出其右。”公主尤异之，则曰：“子有所为文乎？”维即出献怀中诗卷。公主览读，惊骇曰：“皆我素所诵习者，常谓古人佳作，乃子之为乎。”因令更衣升之客右。维风流蕴藉，语言谐戏，大为诸贵之所钦瞩。岐王因曰：“若使京兆，今年得此生为解头，诚谓国华矣。”公主乃曰：“何不遗其应举？”岐王曰：“此生不得首荐，义不就试。然已承贵主谕，托张九皋矣。”公主笑曰：“何预儿事，本为他人所托。”顾谓维曰：“子诚取解，当为子力。”维起谦谢，公主则召试官至第，遣宫婢传教，维遂作解头而一举登第。 



　　妙女传　唐　顾非熊　撰 

　　唐贞元元年五月，宣州旌德县，崔氏婢名妙女，年可十三四，夕汲庭中。忽见一僧，以锡杖连击三下，惊怖而倒，便言心痛，迷乱莫知。数日稍间，而吐痢不息。及瘥，不复食，食辄呕吐，唯饵蜀葵花及监茶。既而清瘦爽彻，颜色鲜华。方说初昏迷之际，见一人引至一处，宫殿甚严，悉如释门西方部。其中天仙，多是妙女之族。言本是题头赖咤天王小女，为泄天门间事，故谪堕人世已两生矣。赖咤王姓韦名宽第，大号上尊，夫人姓李号善伦。东王公，是其季父，名括，第八。妙女自称小娘，言父与姻族，寻索至此。前所见僧，打腰上，欲女吐泻脏中秽恶俗气，乃得升天。天上居处华盛，各有姻戚，及奴婢与人间不殊。所使奴名群角，婢名金霄凤楼。其前生有一子，名遥见，并依然相识。昨来之日，于金桥上，与儿别，赋诗惟记两句曰：“手攀桥柱立，滴泪天河满。”时自吟咏，悲不自胜。如此五六日，一日忽言上尊及阿母并诸天仙，及仆隶等，悉来参谢。即托灵而言曰：“小女愚昧，落在人间，久蒙存恤，相愧无极。”其家初甚惊惶，良久乃相与问答，仙者悉凭之叙言。其上尊语，即是凡夫声气，善伦语，即是妇人声，各变其语如此。或来或往，日月渐久，谈谐戏谑，一如平人，每来即香气满室。一日，妙女吟唱，空中忽有片云如席，云中有笙声，声调清锵。举家仰听，感动精神。妙女讴歌，神色自若，音韵奇妙，其曲名桑柳条。又言阿母适在云中，如此竟日方散。旬时忽言家中二人，欲有肿疾，吾代其患之。数日后，妙女果背上胁下，各染一肿，并大如杯，楚痛异常。经日，其主母见此痛苦，令求免之。妙女遂冥冥如卧，忽语令添香于钟楼上，呼天仙忏念，其声清亮，与西方相应。如此移时，醒寤肿消，须臾平复。 
　　后有一婢，梁病甚困。妙女曰：“我为尔白大郎，请兵救女。”即如睡状，须臾却醒，言兵已到，急令洒扫，添香净室，遂起支分兵马，匹配几人，于某处捡校，几人于疾人身上，束缚邪鬼，其婢即痊如故，言：“见兵马形像，如壁画神王也。”其家小女子皆见，良久乃灭。大将军姓许名光，小将曰陈万，每呼之驱使部位甚多，来往如风雨声。更旬时，忽言织女欲嫁，须往看之。又睡，醒而说婚嫁礼，一如人间。言女句垂陵子，嫁薛氏，事多不备纪。 
　　其家常令妙女绣，忽言今要暂去，请婢凤楼代绣。如此竟日，便作凤楼姿容，绣作巧妙，疾倍常时，而不与人言语，时时俛首笑。久之言却回，即复本态，无凤楼状也。言大郎欲与僧伽和尚来看娘子，即扫室添香，煎茶代之。须臾遂至，传语问讯，妙女忽笑曰：“大郎何为与上人相扑？”此时举家俱闻床上踏蹴声，甚厉，良久乃去。有时言向西方饮去，回遂吐酒，竟日醉卧。一夕，言将娘子一魂，小娘子一魂，游看去。是夕，娘子等并梦向一处，与众人游乐。妙女至天明，便问娘子梦中事，一一皆同。如此月余绝食，忽一日悲咽而言：“大郎阿母，唤我归，久在世间，恋慕娘子，不忍舍去。”如此数日，涕泣，又言：“不合与世人往来，汝意须住，如之奈何？”便向空中辞别，词颇郑重，从此渐无言语。告娘子曰：“某相恋不去，既在人间，还须饮食。但与某一红衫子着，及泻药。”如言与之，遂渐饮食。虽时说未来事，皆未应，不知其婢后复如何。 
　　潘之恒曰：“此传可续萼绿华梁玉清女仙中佳话也。” 



　　烈女李三行　清　山阴胡天游稚威　撰 

　　女李三者，河南鹿邑县人，父某业田，常以隐事与邑大豪相恨疾。豪阴谋杀之，使客佯与亲，召之酒而药以饮。遂发病，心知豪所为。将死，女从母泣于前。某齘齿切叱曰：“何泣？若非吾子也，且吾为人杀，幸有儿，俟壮或行能复仇。若渺孑茕稚无望也，恨终不吐矣！”女时年十余，闻父言，昼夕愤伤，时时蓄报豪志。 
　　更数岁益长，日誓鬼神往祝某墓，愿魂魄相助。挟利刃候道上，期乘便刺豪，豪出入乘马，从僮奴彪彪然，势不得逞。乃丐人为词，属诉有司大吏咸遍，列于官者三年矣，一人无肯白其事者。女甚恨曰：“此曹虽贵人，实盗隶耳。徒知探金钱，取醉饱，何能为直冤痛者乎？”遂辞其母，竟奔往京师。鹿邑到京师二千里，女孤弱无相携挈，暮托逆旅。主人或怪其独来，疑有他，固不纳，往往伏草间。既至，将击登闻鼓自讼，数为吏所阑，以陈于刑部都察院，交格之，一如有司大吏在河南者。久之，会有新任令于鹿邑者，颇强直任事。女闻乃走还，令方升车出，遮前大呼，且涕且陈，伍伯棰驱不能动。令以某死岁月久，且已验，意其未信。更诘将死时语。及奔京师状，乃受牒。缚鞫客与豪，皆自穷服。令已论正豪罪，未即决，豪死牢户中。豪家滋憎女甚，谛为曾受污。有邑公子独心知女贤，请聘之。其母与长老姆媪皆劝之行，矢不许。及母卒，殓埋，悉召家族亲戚里邻告之曰：“吾痛父见害，楚毒几十年，幸得雪仇，而名为人垢。忍不早死者，伤无弟兄，终奉老母，今吾事大已，其将有以自明！”室而掩之，遂自绞也。于是豪子暮拍之笑，视其面倜犹生然，将举刀断之，有血激诸口类喷怒者，豪子骇仆不能动，左右亟扶负归，亦竟得疾以死。女死康熙中，至今且五十载。岁戊午，予居长安始闻，感当世无能文章扬洗昭暴之，使家说户唱，相为劝勉，乃撰述其事，歌而系之曰： 
　　大海何漫漫，千年不能移。 
