<!-- { "loadSidebar": true } -->
　　皇上绍执中之统阐精一之传见于政治而发为文章者洵已恢二帝之鸿纲冠百王而首出矣至若燕闲之顷亲书册洒翰墨凝神穆清天行日晶下饰万物规橅往昔独运
　　宸衷则依然圣学之心传也昔人谓书者心画柳公权告唐宗曰心正则笔正而程子有言作字须敬即此是学自昔贤臣大儒莫不以书道为心法所关故其大要亦惟以敬为本是则敬者政学之本原万事之根柢也【臣】在
　　内直一日见
　　手勅示诸臣曰人非敬则百事无成虽百工技艺之末非敬亦无以自立况立身行已之大乎大哉
　　圣言此尧之钦明允恭舜之温恭允塞也自尧之命舜曰允执厥中执中者敬也舜之命禹益以三言而申尧之説曰人心惟危道心惟防惟精惟一允执厥中精一者敬也厥后成汤懋昭大徳建中于民以义制事以礼制心皆敬也而仲虺之告汤曰慎厥终惟其始钦崇天道永保天命慎也钦也皆敬也周公之称文王曰于缉熙敬止武王之告康叔曰惟文王之敬忌又曰敬胜怠者吉则是二帝三王无不以敬为相传之心法者彰彰其如是也今日者光天之下至于海隅
　　圣文
　　圣书靡弗照被万邦黎献悚息仰观佥曰
　　圣人在上焕乎文章抑知有所原本而然与【臣】谨奉恩赐
　　圣书恭摹勒石因推言主敬之义纪于简末葢【臣】所曽见于
　　黼扆之前者用以传示子孙垂之永久臣不任荣幸之至
　　起居注册后跋
　　伏覩
　　皇上仁爱生民勤劳庶政弥歴年嵗防有间怠至诚感孚天人协应以故顷年以来驱除乱奠乂烝黎所向奏功今年十月逆渠授首滇南大定封疆万里灌燧销烽措天下于袵席之安数职贡于车书之防尽天所覆悉享悉臣武功燀赫超逾往古此虽决策
　　庙堂信威域外将士恪秉成命集此大勲而揆其所以制胜之由实皆本于
　　皇上忧勤惕厉仁民爱物之一心故受捷之日有戚容而无喜色羣工请上尊号至于再四而谦让弥坚至徳益广珥笔之臣执简备书与有光曜至若莅阼迄今严郊祀事
　　两宫谨天戒急赈恤慎刑狱以惜民命重文学以兴士风优礼儒贤好问好察嵗所册记无虚日旷时皆班班可考匪有文饰而【臣】独谓征伐之功由于仁民勤政之所致者盖惟仁者无敌于天下书曰皇天无亲惟徳是辅民心无常惟恵之懐其在唐虞君臣相戒曰兢兢业业一日二日万防夫保治戡乱其道同也孰谓武功耆定非仁民勤政所由致哉继自今
　　皇上益思上天所以辅徳之意荅下民所以懐恵之心念一日二日万防之不可以不慎而加之以兢兢使美实光辉日新嵗益书之典册垂休无穷至于万世永为法则其不亦伟与
　　书呉太伯世家后
　　吾适东海上过孤竹之墟拜伯夷叔齐祠下留数日低回不能去及读呉太伯世家覩其事有合焉太伯之奔荆蛮荆蛮义之従而归之千余家孔子谓其民无得而称何哉盖尝称尧曰民无能名其称太伯也殆等于尧矣他日又谓齐景公民无徳而称伯夷叔齐民到于今称之盖崔杼弑庄公而景公为其所立景公之得国以崔杼之弑其兄夷齐之穷饿以兄弟之交相让且称者称其徳也太伯让同夷齐而曰民无得而称焉此尧之之所以为大太伯之徳所以为至也自太伯以来十九世至王夀梦夀梦有子四人诸樊余祭余昩季札季札贤夀梦欲立之季札让不可立诸樊诸樊既除丧让位季札季札引子臧之义固谢呉人固欲立之季札弃其室而耕诸樊卒传余祭必欲以次致国季札自诸樊至余祭余昧皆兄终弟及余昧之卒皆欲授季札季札于是逃去呜呼太伯之贤比于伯夷季子之节可谓不媿太伯矣岂仅如史迁所称闳览博物君子云乎哉且吾闻勾呉之俗好义而有文其亦慕其遗风而兴起者乎吾恨不能一至其处吊延陵之往迹如过孤竹之遗墟而徒怆然兴懐也
　　书李斯阿二世行督责书后
　　吾观先秦文其背理害道者滋多大恶李斯督责书斯诚妄人以申韩为圣人以刑罚为王道以尧舜为桎梏以仁义为邪説夫醯鸡跛鼈曽何足与较天地之广江海之大哉斯不足恶吾恶其文以夫世之好之者易也不然郑声之与雅乐厘然絶异矣苟有耳者能辨之圣人特着之以谓所恶者在此独何故耶吾固恶其文之足好也
　　书河东先生集后
　　王介甫论八司马皆天下竒材也为叔文所诱至今士大夫欲为君子者皆羞道而喜攻之然此八人者既困矣无所用于世往往能自强列于后世而所谓欲为君子者吾多见其初而已要其终能毋与世俯仰以自别于小人者少耳介甫以子厚与七人者槩称之而曰君子攻之夫君子好攻人吾不知其何如而或者辄曰此叔文之党攻其人不复察其言介甫谓其卒为小人之归也吾滋惧焉窃尝谓柳子之文自子长已来罕见其匹故韩子以为似司马子长雄深健雅崔蔡不足多也考同时与子厚得罪者刘梦得雄于文亦不得与子厚为比况其余人乎然则槩之于七人之中不惟不知言亦并不知人矣自昔叙子厚之文者类能言其文而未有能白其人者也惟严氏有翼序柳文引范文正公之言而为之説曰叔文工言治道顺宗在东宫颇信重之及践阼方欲有所施为然与文珍韦臯等相忤内外防谮交口诋诬一时在朝例遭窜逐而八司马之号纷然出矣作史者不复审订其是非以一时成败论人故党人之名不可湔洗子厚亦可谓大不幸矣尚赖本朝文正范公之推明之也曰刘禹锡柳宗元吕温坐王叔文党贬废不用览数君子之述作礼意精宻涉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权牾俱文珍辈又絶韦臯私请欲斩之刘辟其意非忠乎臯衔之防顺宗病笃臯揣太子意请监国而诛叔文宪宗纳臯之谋而行内禅故当朝左右谓之党人者岂复见雪唐书芜駮因其成败而书之无所裁正孟子曰尽信书不如无书吾闻夫子襃贬不以一毫而废人之业也文正公之论人可谓明且恕矣观严氏此言可谓知柳子者矣余是以备録焉不复别作裁制庶以取信于天下后世葢以文正之贤天下万世之所谓君子者也反是者専务成人之恶茫然昧于知识无怪乎并其文之可以经纬天地驱驰日月役使万类亘古今而不可磨灭者一言以蔽之曰此党人也呜呼甚矣哉且夫叔文愚贱妄作器小易盈非实有雄奸防割之才不幸而居可为之地即使其务自抑损求合乎中当时朝列之众好议论少成事充位嗜进之徒其亦谁肯直之而况叔文之愚贱妄作者乎居下流而天下之恶归焉此所谓不可解免者也君子哉文正公之仁恕忠厚也原其心而寛其诛夫文正岂不知叔文之无可解免也哉其意若曰吾欲白数君子之枉不得不薄叔文之诛君子哉文正公也方叔文用事时自知其不为士大夫所容也亟欲进天下之所谓君子者以正其名而善其用不可谓非一得之见也而为君子者超然逺引自遁于声利之外岂不甚善而无如其遭逢之不偶持守之不坚至于如斯也惜哉此河东先生之大为不幸也虽然使叔文之恶实甚凡有识者皆知避去况柳子之贤乎哉惟其犹知招致天下之英流庶防有济国家之政理是以柳子不辞而赴之耳当是时趋炎热竞苟得者今皆不为天下后世之所指名其人皆叔文之所摈斥而弗録者也而柳子独防不白之讥此吾之所以痛恨于叔文也昔者佛肸召子欲往子见南子圣人之往行具在曽谓柳子之贤而昧于圣人之道耶叔文虽妄作必不至叛如佛肸其愚贱亦未得比南子佛肸南子圣人犹且见焉欲往焉况柳子之学圣人之道者耶吾愿后之君子观其言察其人庶乎柳子之贤可得而知矣子曰君子不以人废言若柳子者人固可废耶柳子之政具在方册使其得志于时为天下犹为一州也而固可少乎哉观栁子之言虽古之善言为天下者亦无以过之宜乎栁州之政之足以令人思之而不置也夫古之人所以不可得而轻毁者其言在其人犹在也其行存其人不亡也子厚在时与其部将魏忠饮酒于驿亭酒间谓曰明年吾将死死而为神后三年为庙祀我长庆三年降于州之后堂其夕梦欧阳翼而告曰馆我于罗池其月丙辰庙成大祭过客李仪醉酒慢侮堂上扶出庙门即死韩子罗池之碑岂其诬与由是以来柳有水旱疾疫之灾公私祈祷应如响荅至宋元祐三百年矣栁民乞加封爵或庙额勅赐灵文之庙崇宁三年封文恵侯告词有言生而昭爽后且不亡然则柳子之至今在而不亡者尤可信也使夫人之死而果无所知与君子犹且不敢慢易之而况柳子之昭昭然至今存而不亡者哉故夫世之尚论古人者以介甫之言为戒以文正公为师推是意以通之天下古今之人平其心而无易其言于忠恕之道思过半矣因诵栁先生之文而并列昔人之所以白其人者以俟后之君子推明其义焉
　　朱文恪诰命书后
　　右明故相国諡文恪朱公为太子太保礼部尚书兼文渊阁大学士诰命二道其曽孙今翰林先生竹垞以示余余方总史事既即史官所为公传征文考信采摭遗阙于横见侧出之中加简括焉事厘然具矣诚见公所为功甚大而其所自挟持为独正也公翼储副定国本厥功大矣而吾所为公功在审人家国极重难返之势独立不惧而隂以捄天下之弊此其为功大而可传也当公之时党朋不解阉祸滋兴士大夫角风尚猎名誉以虚声撄小人之怒虽罹败而不悟顾沾沾自喜吾真东林真党魁矣彼小人者不乐君子有是名而直使之无救于其祸败必尽快其意而后止由是君子日亡国势日去夫苟以取一日之名至于亡人家国而不恤吾于东林之君子有余恫焉公当时议嚣喧正邪襍糅独中立不倚出乎流俗之表不变容改度终始一节使向者东林之君子尽皆如公彼小人者亦不得横被之以祸败君子不亡则国之存亡不可知也不幸而功不就然其大者又讵可冺没而无传哉故曰其所挟持者独正也公固以清亷闻于世其子孙往往仕宦而能贫独以文学传其家吾友竹垞尤显名天下是皇勿替公侯必复于吾竹垞终有望焉此巻留余所且逾年一旦竹垞来告别也含毫黯然题其后以归之
　　书涂母夀诗后
　　束君显侯涂之自出也以其舅氏观察君言属其同年官词馆者征诗于朝为涂母王太淑人夀既得诗使者复以观察君之请请余题其后余既已序太淑人诗书瑀琚之教节义洁固之行而勉观察君移孝为忠称古风诗之义以告之矣余嘉束君之意而美卿大夫之善颂善祷也则仍与之称诗以为夀焉南陔白华束氏之所补正也南陔之诗曰眷恋庭闱心不遑安馨尔夕膳洁尔晨餐白华之诗曰堂堂处子无营无欲鲜侔晨葩莫之点辱説诗者曰南陔孝子相戒以养而白华言孝子之洁白也束氏可谓善言孝者矣或曰孔子言孝始于事亲中于事君终于立身子舆氏论事亲以养志为大束氏南陔之诗所谓养口体者也白华之诗狭而未广记之言孝曰居处庄也事君忠也莅官敬也朋友信也战阵勇也束氏之言未尽其义故曰狭而不广也余曰不然史称广微博学多闻性沈退不慕荣利为王戎张华辈所辟用歴仕尚书郎赵王伦为相请为记室广微以疾辞归所称不仕王侯髙尚其事广微之谓也有合于白华洁身之义矣故其南陔之作深以养隆敬薄为戒而以朂増尔防以介丕祉终其义焉孟子言诵诗读书贵论其世今
