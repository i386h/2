<!-- { "loadSidebar": true } -->
　　左将军安阳侯桀、骠骑将军桑落侯安、御史大夫桑弘羊皆数以邪枉干辅政，大将军不听，而怀怨望，与燕王通谋，置驿往来相约结。燕王遣寿西长孙、纵之等赂遗长公主、丁外人、谒者杜延年、大将军长史公孙遗等，交通私书，共谋令长公主置酒，伏兵杀大将军光，征立燕王为天子，大逆毋道。故稻田使者燕仓先发觉，以告大司农敞，敞告谏大夫延年，延年以闻。丞相征事任宫手捕斩桀，丞相少史王寿诱将安入府门，皆已伏诛，吏民得以安。封延年、仓、宫、寿皆为列侯。（《汉书·昭纪》）
　　◇赦燕太子等诏（元凤元年十月）
　　燕王迷惑失道，前与齐王子刘泽等为逆，抑而不扬，望王反道自新。今乃与长公主、左将军桀等谋危宗庙，王及公主皆自伏辜。其赦王太子建、公主子文信及宗室子与燕王、上宫桀等谋反父母同产当坐者，皆免为庶人。其吏为桀等所诖误未发觉在吏者，除其罪。（《汉书·昭纪》）
　　◇免今年马口钱诏（元凤二年六月）
　　朕闵百姓未赡，前年减漕三百万石，颇省乘舆马及苑马，以补边郡三辅传马。其令郡国毋敛今年马口钱，三辅、太常郡得以叔粟当赋。（《汉书·昭纪》）
　　◇免明年漕诏（元凤三年正月）
　　乃者民被水灾，颇匮於食，朕虚仓廪，使使者振困乏。其止四年毋漕。三年以前所振贷，非丞相、御史所请，边郡受牛者勿收责。（《汉书·昭纪》）
　　◇封范明友为平陵侯诏（元凤四年四月）
　　度辽将军明友前以羌骑校尉将羌王侯君长以下击益州反虏，后复率击武都反氐，今破乌桓，斩虏获生，有功。其封明友为平陵侯。（《汉书·昭纪》）
　　◇封傅介子为义阳侯诏（元凤四年四月）
　　楼兰王安归常为匈奴间，候遮汉使者，发兵杀略卫司马安乐、光禄大夫忠、期门郎遂成等三辈，及安息、大宛使，盗取节印献物，甚逆天理。平乐监傅介子持节使诛斩楼兰王安归首，县之北阙，以直报怨，不烦师众。其封介子为义阳侯，食邑七百户，士刺王者皆补侍郎。（《汉书·傅介子传》）
　　◇以叔粟当赋诏（元凤六年夏）
　　夫谷贱伤农，今三辅、太常谷减贱，其令以叔粟当今年赋。（《汉书·昭纪》）
　　◇封张安世为富平侯诏（元凤六年）
　　右将军光禄勋安世，辅政宿卫，肃敬不怠，十有三年，咸以康宁。夫亲亲任贤，唐虞之道也。其封安世为富平侯。（《汉书·张安世传》）
　　◇减口赋钱诏（元平元年二月）
　　天下以农桑为本。日者省用，罢不急官，减外繇，耕桑者益众，而百姓未能家给，朕甚愍焉。其减口赋钱。（《汉书·昭纪》）
　　◇赐燕王旦玺书（元凤元年）
　　昔高皇帝王天下，建立子弟以藩屏社稷。先日诸吕阴谋大逆，刘氏不绝若发，赖绛侯等诛讨贼乱，尊立孝文，以安宗庙，非以中外有人表里相应故邪？樊、郦、曹、灌携剑推锋，从高皇帝恳灾除害，耘锄海内。当此之时，头如蓬葆，勤苦至矣。然其赏不过封侯。今宗室子孙，曾无暴衣露冠之劳，裂地而王之，分财而赐之，父死子继，兄终弟及。今王骨肉至亲，敌吾一体，乃与他姓异族，谋害社稷，亲其所疏，疏其所亲，有逆悖之心，无忠爱之义。如使古人有知，当何面目复奉齐酎见高祖之庙乎？（《汉书·武五子传》）
　　◇蓝田覆车山鼎文（元平元年）
　　宜君王，和四方。调滋味，去腥伤。（《鼎录》）
　　◎宣帝（一）
　　帝讳询，字次卿，本名病己，戾太子孙。元平元年，霍光废昌邑王，迎封阳武侯，寻即位。改元七：本始、地节、元康、神爵、五凤、甘露、黄龙，在位二十五年，谥曰孝宣皇帝，庙号中宗。
　　◇议罚广州王去制（本始三年）
　　朕不忍致王於理，议其罚。（《汉书·景十三王传》）
　　◇益封霍光诏（本始元年正月）
　　夫褒有德，赏元功，古今通谊也。大司马大将军光，宿卫忠正，宣德明恩，守节秉谊，以安宗庙。其以河北东武阳益封光万七千户。（《汉书·霍光传》）
　　◇益封张安世诏（本始元年正月）
　　夫褒有备，赏有功，古今之通谊也。车骑将军光禄勋富平侯安世，宿卫忠正，宣德明恩，勤劳国家，守职秉义，以安宗庙。其益封万六百户，功次大将军光。（《汉书·张安世传》。案此与益封霍光只是一诏，史家分载於两传，互有删节耳。）
　　◇封赐功臣诏
　　故丞相安平侯敞等（杨敞）居职守位，与大将军光、车骑将军安世建议定策，以安宗庙，功赏未加而薨。其益封敞嗣子忠及丞相阳平侯义（蔡义）、度辽将军平陵侯明友（范明友）、前将军龙雒侯增（韩增）、太仆建平侯延年（杜延年）、太常蒲侯昌（苏昌）、谏大夫宜春侯谭（王谭、当涂侯平）或即魏圣、杜侯屠耆堂（复陆屠耆堂）、长信少府关内侯胜（夏侯胜）邑户各有差。封御史大夫广明为昌水侯（田广明）、后将军充国为营平侯（赵充国）、大司农延年为阳城侯（田延年）、少府乐成为爰氏侯（史乐成）、光禄大夫迁为平丘侯（王迁）、赐右扶风德（周德）、典属国武（苏武）、廷尉光（李光）、宗正德（刘德）、大鸿胪贤（韦贤）、詹事畸（宋畸）、光禄大夫吉（丙吉）、京辅都尉广汉（赵广汉）、爵皆关内侯。德、武食邑。（《汉书·宣纪》）
　　◇议戾太子庙谥诏（本始元年六月）
　　故皇太子在湖，未有号谥。岁时祠，其议谥，置园邑。（《汉书·宣纪》，又见《武五子传》。）
　　◇议武帝庙乐诏（本始二年五月）
　　朕以眇身，奉承祖宗，夙夜惟念。孝武皇帝躬履仁义，选明将，讨不服，匈奴远遁，平氐、羌、昆明、南越，百蛮乡风，款塞来享；建太学，修郊祀，定正朔，协音律，封泰山，塞宣房，符瑞应，宝鼎出，白麟获。功德茂盛，不能尽宣，而庙乐未称。其议奏。（《汉书·宣纪》）
　　朕以眇身，蒙遗德，承圣业，奉宗庙，夙夜惟念。孝武皇帝躬仁谊，厉威武，北征匈奴，单於远遁；南平氐、羌、昆明、瓯骆、两越，东定秽骆、朝鲜，廓地斥境，立郡县，百蛮率服，款塞自至，珍贡陈於宗庙；协音律，造乐歌，荐上帝，封太山，立明堂，改正朔，易服色；明开圣绪，尊贤显功，兴灭继绝，褒周之后，备天地之礼，广道术之路。上天报况，符瑞并应，宝鼎出，白麟获。海效钜鱼，神人并见，山称万岁。功德茂盛，不能尽宣。而庙乐未称，朕甚悼焉。其与列侯、二千石、博士议。（《汉书·夏侯胜传》：宣帝初即位，欲褒先帝，诏丞相、御史。案此诏视《本纪》更详而未可合并，故两载之。）
　　◇振贷贫民诏（本始四年正月）
　　盖闻农者，兴德之本也。今岁不登，已遣使者振贷困乏。其令太官捐膳省宰，乐府减乐人，使归就农业。丞相以下至都官令丞，上书入谷，输长安仓，助贷贫民。民以车船载谷入关者，得毋用传。（《汉书·宣纪》）
　　◇地震诏（本始四年四月）
　　盖灾异者，天地之戒也。朕承洪业，奉宗庙，托於士民之上，未能和群生。乃者地震北海、琅邪，坏祖宗庙，朕甚惧焉。丞相、御史其与列侯、中二千石博问经学之士，有以应变，辅朕之不逮，毋有所讳。令、三辅、太常内郡国举贤良方正各一人。律令有可蠲除以安百姓，条奏；被地震坏败甚者，勿收租赋。（《汉书·宣纪》，又见《夏侯胜传》。）
　　◇复宗室属籍诏（地节元年）
　　盖闻尧亲九族，以和万国。朕蒙遗德，奉承圣业，惟念宗室属未尽而以罪绝。若有贤材，改行劝善，其复属，使得自新。（《汉书·宣纪》）
　　◇霍光薨下诏（地节二年三月）
　　故大司马大将军博陆侯，宿卫孝武皇帝三十有馀年，辅孝昭皇帝十有馀年，遭大难，躬秉谊，率三公、诸侯、九卿大夫，定万世策，以安宗庙。（《霍光传》作社稷）天下蒸庶，咸以康宁，功德茂盛，朕甚嘉之。复其后世，畴其爵邑，世世毋有所与，功如萧相国。（《汉书·宣纪》，又见《霍光传》。）
　　◇赐王成爵秩诏（地节三年三月）
　　盖闻有功不赏，有罪不诛，虽唐虞犹不能以化天下。今胶东相成，劳来不怠，流民自占八万馀口，治有异等之效。其秩成中二千石，赐爵关内侯。（《汉书·宣纪》，又见《循吏·王成传》。）
　　◇诏二千石（地节三年三月）
　　鳏寡孤独高年贫困之民，朕所怜也。前下诏假，公田、贷种食。其加赐鳏寡孤独高年帛，二千石严教吏谨视遇，毋令失职。令内郡国举贤良方正可亲民者。（《汉书·宣纪》）
　　◇封霍云为冠阳侯
　　宣成侯光，宿卫忠正，勤劳国家，善善及后世。其封光兄孙中郎将云为冠阳侯。（《汉书·霍光传》）
　　◇地震诏（地节三年十月）
　　乃者九月壬申地震，朕甚惧焉。有能箴朕过失，及贤良方正直言极谏之士，以匡朕之不逮，毋讳有司。朕既不德，不能附远，是以边境屯戍未息。今复饬兵重屯，久劳百姓，非所以绥天下也。其罢车骑将军、右将军屯兵。（《汉书·宣纪》）
　　池御未御幸者，假与贫民。郡国宫馆，勿复修治。流民还归者，假公田，贷种、食，且勿算事。（《汉书·宣纪》）
　　◇举孝弟诏（地节三年十一月）
　　朕既不逮，导民不明，反侧晨兴，念虑万方，不忘元元。惟恐羞先帝圣德，故并举贤良方正，以亲万姓，历载臻兹。然而俗化阙焉。《传》曰：「孝弟也者，其为仁之本与？」其令郡国举孝弟、有行义闻於乡里者各一人。（《汉书·宣纪》）
　　◇置廷平诏（地节三年十二月）
　　间者吏用法，巧文浸深，是朕之不德也。夫决狱不当，使有罪兴邪？不辜蒙戮，父子悲恨，朕甚伤之。今遣廷史与郡鞫狱，任轻禄薄，其为置廷平，秩六百石，员四人，其务平之，以称朕意。（《汉书·刑法志》）
　　◇丧不繇诏（地节四年二月）
　　导民以孝，则天下顺。今百姓或遭衰凶灾，而吏繇事，使不得葬，伤孝子之心，朕甚怜之。自今诸有大父母、父母丧者，勿繇事，使得收敛送终，尽其子道。（《汉书·宣纪》、《宋书·礼志》二）
　　◇子匿父母等罪勿坐诏（地节四年五月）
　　父子之亲，夫妇之道，天性也。虽有患祸，犹蒙死而存之。诚爱结於心，仁厚之至也，岂能违之哉？自今子首匿父母，妻匿夫，孙匿大父母，皆勿坐。其父母匿子，夫匿妻，大父母匿孙，罪殊死，皆上请廷尉以闻。（《汉书·宣纪》）
　　◇诛霍禹等诏（地节四年七月）
