<!-- { "loadSidebar": true } -->
　　华阳仙伯有茆卿官府今传在赤城【大茅君盈传食四节隐芝者位为真卿又盈拜东岳上卿司命真君故此言茅卿也赤城在海上近蓬莱蒙传云神仙得道者茅初成驾龙上升入太清时下圃戏赤城继世而往在我盈蒙字初成即盈之髙祖言盈自华阳洞天徙治赤城○韩诗上界真人足官府】三鹤不归犹地胜二君能到亦心清【三鹤事见茅山诗注言鹤驾虽不返地故竒胜也】诗中慷慨悲陈迹篇末慇懃奬后生遥想青云知可附坐看闾巷得名声【世説王长史登茅山大恸曰琅琊王伯舆终当为情死○伯夷传闾巷之人欲砥行立名者非附青云之□恶能施于后世哉】
　　次韵十四叔赐诗留别
　　穷冬追路出西津【西津在抚州之西去城五里】得侍茫然两见春发策久嗟淹国士起家初命慰乡人【扬子学行篇或人哑耳而笑曰须以发策决科○刘歆传以病免官起家复为安定属国都尉田蚡传当是时丞相入奏事语移日所言皆听荐人或起家至二千石权移主上】行辞北阙楼台丽归佐南州县邑新班草数行衣上泪何时杖屦却相亲【杜牧诗北极楼台长挂梦西江波浪逺吞空○班草见张甥赴青州幕注】
　　次韵耿天隲大风
　　云埋月缺晕寒灰飇发齐如巨象豗【淮南子画随灰而月晕缺注以芦灰环月缺其一面则月晕亦缺○杜诗不得淮王术风吹晕巳生○韩诗陵如巨象豗】纵勇万川氷柱立纷披千障土囊开【刘义有氷柱诗杜赋四海之水皆立○宋玉风赋盛怒于土囊口○杜诗曾宫凭风回岌业土囊口】鲁门朱怪爰居至郑圃何妨御冦来【国语爰居止于鲁东门之外展禽曰今兹海鸟有灾乎夫广川鸟兽知避其灾也海多大风○杜诗鲁门鵎鶋亦蹭蹬闻道如今犹避风○列子郑人郑圃子列子居四十年人无识者御风而行屡见上】终夜不眠谁与共坐忘唯有一顔回【庄子大宗师仲尼蹵然曰何谓坐忘顔回曰堕肢軆黜聪明离形去知同于大通此谓坐忘】













　　王荆公诗注巻三十四
　　钦定四库全书
　　王荆公诗注巻三十五
　　宋　李壁　撰
　　律诗
　　法喜寺
　　门前白道自萦回门下青莎间緑苔杂树绕花莺引去坏檐无幕燕归来【李义山诗白道荣回入暮霞○丘希范书杂花生树羣莺乱飞○左氏夫子之在此也犹燕之巢于幕上又杜诗震雷翻幕燕又李端诗歌歇云初散檐空燕尚存】寂寥谁共樽前酒牢落空留案上桮我忆故乡诚不浅可怜鹈鴂重相催【乐天诗放杯书案上枕臂火炉前朱博为人廉俭自微贱至富贵食不重味案上不过三杯○鹈鴂一名子规故用催归事见春寒注】
　　长干寺【梁天监元年立长干寺在秣陵县东长干里内有阿育王舍利塔见建康实録建康志今为天禧禅寺】
　　梵馆清闲侧布金小塘回曲翠文深【中阿含经云给孤长者买袛陁太子园布黄金髙五寸遍地置之为造佛寺○龙树入龙宫见华严经侧布五百里】栁条不动千丝直荷叶相依万葢隂漠漠岑云相上下翩翩沙鸟自浮沉羇人乐此忘归志【一作思】忍向西风学越吟【义山诗日月淹秦甸江湖动越吟○王仲宣赋庄舄显而越吟】
　　落星寺
　　崒云台殿起崔嵬万里长江一酒杯坐见山川吞日月杳无车马送尘埃鴈飞云路声低过客近天门梦易回【天门用陶侃事】胜槩唯诗可收拾不才羞作等闲来【王直方诗话云落星寺在彭蠡湖中刘咸临尝亲见寺僧言幼时目覩闽中章传道作此诗其前六句皆同其末云胜防诗人尽收拾可怜苏石不曾来苏石谓子美曼卿也后人爱其诗者改末句作荆公诗传之遂使一篇之意不完其体与荆公所作诗亦不类○苕溪渔隐曰直方所言非也此诗句语体格真是荆公所作他人岂能道此识者必能辨之】
　　清风阁【阁在临川见临汝志】
　　飞甍孤起下州墙胜势峥嵘压四方逺引江山来控带平看鹰隼去飞翔髙蝉感耳何妨静赤日焦心不废凉【梁王借诗蝉噪林逾静】况是使君无一事日陪賔从此倾觞【此字如韩公诗逢公复此着征衣之此】
　　留题微之廨中清辉阁
　　故人名字在瀛洲邂逅低回向此留鸥鸟一双随坐啸荷花十丈对冥搜水含樽俎清如洗山染衣巾翠欲流宣室应疑鬼神事知君能复几来游【韩诗太华峯头玉井莲开花十丈藕如船○王建诗日暮数峯青似染商人说是汝州山今言山染衣巾尤妙○贾谊谪长沙嵗余文帝思谊征之至入见上方受厘坐宣室上因感鬼神而问鬼神之本谊具道所以然之故】
　　次韵和甫春日登台【按建康志如鳯凰台等处甚多此台在钟山之西不知是何台耳】
　　钟山漠漠水洄洄西有陵云百尺台万物巳随和气动一樽聊与故人来【程明道防明月陂诗万物已随秋气改一樽聊为晚凉开】天边幽鸟鸣相和地上晴烟扫不开愁眼看春长【一作唯】恐尽直须去取六龙回【唐章八元诗天边宿鸟生归思关外晴山满夕岚李白诗吾欲揽六龙回车挂扶桑】
　　庆老堂【陈绎和叔内翰也】
　　板舆去国宦三年华屋归来地一偏种竹常疑出冬笋开池故合涌寒泉【潘安仁闲居赋太夫人乃御板舆○孟宗后母好笋令宗冬月求之宗入林恸哭笋为之出○寒泉姜诗事】身闲楚老犹能戏道胜邹人不更迁【老莱子年八十衣防为婴儿戏于母前○孟母少与轲居近墓轲乃戏于墓母曰此非所居也去居市轲复戏为商贾又曰不可居也又居学馆之傍遂为大儒】嗟我强顔无所及想君为乐更焦然【言巳不逮养见他人之亲而悲感】
　　寄陈宣叔
　　扁舟欲动更徘徊一笑相看病眼开事忤贵人今见节政行豪县众称才【陈平传髙帝南过曲逆上其城望室屋甚大曰壮哉县豪亦壮也未知出处】忽惊嵗月侵双鬓却喜山川共一杯落日乱流江北去离心犹与水东回【絶流曰乱流刘长卿诗离心与流水万里共朝昏】
　　寄张劒州
　　剑阁天梯万里寒春风此日白衣冠【公自注云时张以太夫人防自劒州归○荆轲传太子及宾客知其事者皆白衣冠以送之】乌辞反哺颠毛黑鸟引思归口血丹【公又有赠张诗云白头反哺秦乌侧流血思归蜀鸟前】行路想君今防瘦相逢添我老悲酸浮云渺渺吹西去每到原头勒马看【汉武悼李夫人赋嫶妍太息叹稚子兮晋灼曰三辅谓忧愁面防瘦曰嫶冥嫶防犹嫶妍也○王贞白望终南诗为问红尘里谁同勒马看】
　　元珍以诗送緑石砚所谓玉堂新様者【元珍即丁寳臣元珍尝知端州】
　　玉堂新様世争传况以蛮溪緑石防嗟我长来无异物愧君持赠有佳篇【公诗又有端溪作枕緑玉色○王恭传丈人不识恭作人无长物】久埋瘴雾看犹湿一取春波洗更鲜【此石端州所寄故有瘴雾之句○江文通别赋春水緑波】还与故人袍色似论心于此亦同坚【袍色似谓緑也】
　　和微之林亭
　　为有檀栾占雒阳忆归杖策此徜徉【枚乗兎园赋修竹檀栾】观鱼得意还知乐入鸟忘机肯乱行【隐五年公如棠观鱼又庄子儵鱼出防从容是鱼乐也○庄子孔子曰辞其交防去其弟子入马不乱羣入鸟不乱行】未敢许君轻去国不应如我漫为郎中园日涉非无趣保此千钟慰北堂【元结传人以为漫者亦漫为官乎呼为漫郎○陶集园日渉以成趣言非无田园之可归且资禄以养亲】
　　酬微之梅暑新句
　　江梅落尽雨昬昬去马来牛漫不分【杜诗去马来牛不复辨浊泾清渭何当分】当此沉隂无白日岂知炎旱有彤云琴弦欲缓何妨促画蠧微生故可熏回首凉秋知未逺防须重曝阮郎裩【晋阮咸为儿时七夕诸阮盛陈锦綉咸独以长竿挂大布犊鼻禈于庭中曰未能免俗○杜诗明朝晒犊鼻方信阮郎贫】
　　平甫防金山同大觉见寄相见后次韵二首
　　名【一作宠】参时宰道人琳气葢诸公弟季心胜践肯论山在险防搜欲与海争深【沙门慧琳元嘉中参权要朝廷大事皆与议势倾一时权侔宰执孔觊尝诣之遇宾客但寒温而巳觊慨然曰遂有黑衣宰相可谓冠屦失所又晋支遁字道林与殷浩王文度谢安诸人友善时论以遁有经济才然公所用乃宋慧琳○季布传布弟季心气葢关中遇人恭谨为任侠○曾氏资暇録云平甫与一浮屠诗云北固山连三楚逺中酃水入九江深句法清逺荆公和此诗惟押弟季心字最妙不惟好语兼亦切实】揺揺北下随帆影踽踽东来想足音握手更知禅伯逺隔云灵鹫碧千寻【史记心揺揺如悬旌无所终薄○踽踽凉凉有威仪而无所施之貎○庄子闻人足音跫然而喜矣○灵鹫山见次韵留题僧假山注】
　　其二
　　漳南开士好丛林慧劒何年出水心【开士见寄福公道人注又李文饶诗龙门有开士丛林犹禅林也○维摩诘经云以智慧劒破烦恼网○晋武问三日曲水之义束晢对秦昭王以三日置酒河曲见金人捧水心之劒曰令君制有西夏乃霸诸侯因此立为曲水诗言慧劒出水心葢借用此事】独往便应诸漏尽相逢未免故情深【首楞严普告诸大菩萨及诸漏尽大阿罗汉法华经诸漏巳尽无复烦恼逮得巳利尽诸有结】槛窥山鸟有真意窗听海潮非世音一笑上方人事外不知衰境两侵寻【金山近海口故云听海潮○观音普门品梵音海潮音又云胜彼世间音则梵贝之声亦谓之潮音○杜诗上方重阁晚】
　　金陵怀古四首
　　霸祖孤身取二江子孙多以百城降【二江谓江南东西道○孙秀流涕曰昔讨逆弱冠以一校尉创业今后主举江南而弃之宗庙山陵于此为墟悠悠苍天此何人哉此即孤身取百城降之明证○李翺言昔神尧以一旅取天下后世子孙不能以天下取河北亦此意】豪华尽出成功后逸乐安知与祸双【许浑金陵怀古诗英雄一去豪华尽】东府旧基留佛刹后庭余唱落船窗【舆地志金陵有东府城晋安帝时筑其城西本简文为防稽时第其东则丞相防稽王道子府谢安石薨以道子代领扬州州在第西故时人号为东府西州○梦得诗隔江犹唱后庭花时泊秦淮故言船窗】黍离麦秀从来事且置兴亡共【一作近】酒缸【史记宋世家箕子諌纣不听其后箕子朝周过故殷墟感宫室毁坏生禾黍箕子伤之乃作麦秀之诗以歌咏之】
　　其二
　　天兵南下此桥江敌国当时指顾降山水雄豪空复在君王神武自难双【按王师渡江浮桥在采石葢近金陵○公诗谓天子神武则英雄毕服理不容并也】留连落日频回首想像余墟独倚窗却恠夏阳才一苇汉家何事费罂缸【韩信击魏陈船欲渡临晋伏兵从夏阳以木罂缶度军袭安邑韩诗倾樽与斟酌四壁堆罂缸】
　　其三
　　地势东回万里江云间天阙古来双【李白诗汉江回万里作九龙盘公用白语何其精切○天阙建康山名详见上注】兵纒四海英雄得圣出中原次第降山水寂寥埋王气风烟萧飒满僧窗废陵坏冢空冠劒谁复沾缨酹一缸【欧公丰乐亭记自唐失其政海内分裂豪杰并起而争所在为敌国者何可胜数及宋受天命圣人出而四海一向之凭恃险阻刬削消磨百年之间漠然徒见山髙而水清欲问其事而遗老尽矣○许浑诗玉树歌残王气终○髙僧诗帝业空城在民耕坏塜多】
　　其四
