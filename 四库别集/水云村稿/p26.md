<!-- { "loadSidebar": true } -->
　　问易曰积善有余庆积不善有余殃书曰天道福善祸淫又曰作善降祥作不善降殃圣经以善恶判祸福理也先儒谓其言兼报应何也大学曰货悖而入者亦悖而出理欤亦报应欤报应释老之説也圣贤不废欤有曰报应若有神司之者纎微必察诛赏不违何冥冥之扰扰也此殆以人事拟天道固不足论或曰祸福无不自巳求之者惠迪吉从逆凶惟影响人自为之天理顺逆之分即人事吉凶之判是矣而亦有为善未必福为恶未必祸者何居或曰善恶未熟尔熟即验矣审如是颜子之善不熟乎何其夭且贫也盗跖之恶不熟乎何其寿且富也不宁惟是邓攸弃其子而全兄之子亦可谓笃于善矣无儿之悲使人流涕张汤杜周酷虐何可当也而乃俱有良子且爵位尊显至建武杜氏爵乃独絶史谓迹其福祚元公儒林之后莫能及葢讶之矣善恶之騐竟如此此君子所以愤天道之无知抚遗编而浩叹也羣疑满腹愿从诸君质之
　　二
　　问古者仕进之途葢非一矣周以乡举里选为正途至汉则孝亷贤良明经唐宋则词章科目皆正途也然其间有以赀进者虽由径亦多通显何欤输财助边纳粟应令犹爲有説进果人亦官之何义欤宋待进纳者最有节不过假以浮名使由场屋特优其取予差易进身尔不使骤入流品也非公私两利者欤无亦曰多田翁捐所余数百斛计直几何即获与正途常选齿不防吾名器欤一蹴而躐升则彼之贤劳鞅掌积日累月者得无觖望且寒畯乏资者复何由升欤自古奔走才能鼓舞豪俊惟名器尔昔有以官颇易得人思侥幸为世道忧者非以其轻名器欤惧其轻加裁制焉将以抑奔竞也或曰昔尝急而求予矣今若此不虑后日复有急乎吾将微奬以示其信虚荣以慰其求则又曰数且伙其轻犹故也将若之何敢问
　　三
　　问学者之于书致疑多矣大者未易悉数也略举其细有言语背驰者有纪载失实者有称谓差殊者试与诸君商之夫子曰言忠信行笃敬子张书诸绅言行之重如此而孟子乃曰大人者言不必信行不必果异时夫子亦尝以言信行果为硁硁之小人是言行不足为重矣无乃言语之背驰欤门人曰子罕言利与命与仁利与命夫子诚罕言至于仁则屡言不一言未见其罕也无乃纪载之失实欤唐虞夏周国号主一未见其有二也继夏者殷宜直曰殷而已然诗既曰殷士肤敏曰殷鉴不逺矣乃有时而又曰商之孙子曰肆伐大商书既曰殪戎殷曰胜殷杀受矣乃有时而又曰商郊牧野曰商王受是一国而二号当时之人不知何从梁本魏也孟子之书易魏曰梁而齐晋则异乎是何于魏独然无乃称谓之差殊欤三者虽浅近其疑则一敢问
　　四
　　问理莫难明于鬼神矣谓为无邪传曰幽则有鬼神谓为有邪孰从而究其迹也夫子曰焉能事鬼不过谓其未能事而非以为无也子不语怪力乱神不过不形之言语而非以为无也葢有之矣然求所以有何其茫如邪画歘嚘嘤世固有之抑以理而推有形而后有声曰有声矣必附于形形何在欤曰无形矣声何所附欤好言鬼神莫若左氏世多讥其诞至伯有之事又何若是着也然欤否欤审如是可谓之有矣乎中庸谓洋洋如在其上如在其左右如之云者其有无之间耶智不足以通幽明之故愿袪其疑
　　诗説
　　至元辛卯秋予与故友易雪厓闲游南城乡至欧桥访小谿周文郁【名从周淳祐丙午中乡举】因过坡下访防野黄卫道【名阑登科仕为兴国军通判除槯院】就往金谿县之曾坊访平山曾仲材【名子良咸淳戊辰登科仕至严州淳安令】三先生者皆予旧识也前修雅望绰有典型从容説诗各得一论足以补后学之阙漏今二十有七年矣雪厓翁壬辰岁先逝三先生亦相继僊去宰木俱拱惟予仅存而亦年近钓璜惧来日之有限前闻之易亡也因摭其説载家集以示吾孙
　　小谿翁曰昔在行都访白云赵宗丞参诗法因问何以有盛唐晚唐江湖之分赵公曰此当以斤两论如齐鲁青未了如乾坤绕汉宫如吴楚东南坼如天兵斩断青海戎杀气南行动坤轴如白摧朽骨龙虎死黒入太隂雷雨垂等句是多少斤两比风暖鸟声碎日高花影重即轻重见矣此盛唐晚唐之分江湖不必论也已而访苍山翁曾子实以赵公语质之曾谓赵公言是适有一客从旁窃笑心怪之而未敢叩异时徐问客何为笑曾公曰有故葢白云之説虽当顾其自作则起末皆未是客之所以笑也文郁请问歌行曾公曰凡歌行止合以老杜为法其后又谒防云翁黄希声参诗黄公简黙庄重不事庄辩止云诗止如此做做来做去到平淡处即是又曰诗贵平淡做到此地位自知耳三诗人之所以语小谿者如此小谿以其説授予【白云讳崇嶓字汉宗居南丰之东门嘉定壬午登科仕至大宗正丞卒于朝有子云舍仕至抚州太守○苍山讳原一字子实居宁都金精山前仕宋为南昌县丞○防云讳文□字希声淳祐庚戌登科居建昌城内仕至浙西提干舟覆于严州城下遂溺死】予访防野黄榷院年八十有四矣精健不衰气象温雅有干淳遗老风致忠厚之味蔼然从容谈诗有曰诗贵平易自然最要血脉贯通有伦有序因举梅诗墙角数枝梅云云又举月诗腾腾离海角云云此二篇血脉贯通次序不差是一样子也越二日往金谿访平山曾公作诗多雄健于近世诗深取苍山翁且云少谒苍翁于行都翁曰君作丰大合作颠诗一番然后约而归之正乃有长进问何谓颠诗曰若太白长吉卢仝是已然性不喜为此体竟不果学今老而思当时傥不以已见横于胷次而从前辈之教用工一畨则吾诗当不止此叹息久之
　　予以诸老前后言语参玩乃知前辈作诗俱有节度如今人率尔五七字凑砌成章遽名曰诗宜其不足传矣学不广闻不多其何能淑予窃媿夫造诣之不深而又虑夫前世之不传故纂其所闻以为诗説也日或嗣有见教者顾虽老惫犹愿读书延祐丁巳重阳日记于东轩
　　记安晚二字
　　颜蠋与齐王游食必太牢出必乘车妻子衣服丽都蠋辞去曰玉生于山制则破焉非不寳重也然而太璞不完士生于鄙野推选则禄焉非不尊遂也然而形神不全蠋愿得归晚食以当肉安步以当车无罪以当贵清净真正以自娱宋丞相郑忠献淸之晚年倦禄自号安晚葢取诸此东坡尝谓战国之士未有如鲁连颜蠋之贤者也然而未闻道也晚食当肉安步当车是犹有意于肉与车也晚食自美安步自适取于美与适足矣何以当肉与车为哉坡翁此论尤高但蠋葢有为而言之与曾子彼以其富我以吾仁彼以其爵我以吾义一例亦不害其为闻道也




　　水云村稾巻十三
　　钦定四库全书
　　水云村稾巻十四
　　元　刘壎　撰
　　公牍
　　代包尚书申省乞朝假状【咸淳丙寅】
　　昨准尚书省劄子云云给假一月满前来供职者恩防荐颁孤衷增感伏念某栖迟莫景眷恋明时清朝未忍于弃捐优诏仅防于予告恩纶稠叠宁忘魏阙之思药裹纒緜靡遂汉廷之恃今者年益加大病殊未瘳虽出入庭户以犹艰岂奔走道途而无苦辄陈私悃俛念颠危欲望公朝特赐敷奏更与给假一月少需暖淑庶便老癃实拜钧造生全之赐
　　代申省乞蠲租免籴状
　　咸淳戊辰夏乡邑水灾逺近艰籴人心汹汹予日虑冦祸六月初迁避建昌城中未久果闻啸略四起八月八日贼破邑大焚略而去是时朝防下江西运司于诸郡和籴米数十万石颁降官诰度牒银楮四色为籴本数内建昌合籴三万石南丰与焉予闻之恻然曰邑虚矣何堪重籴乎即思以救之适云舍赵公必岊新注雩都宰归亦寓盱城居相邻因约其同谒乡达尊包枢相恢陈尚书宗礼曾侍郎頴茂黄侍郎万石易安抚士英请为聨衘列上于朝祈免籴又祈蠲租诸老俱然之陈公命予亟具稾以进即备公劄闻于贾平章似道未几尚书省劄下尽从所请租籴两免次年春夏遂免艰食云
　　某等跧伏田里囿身化钧自安其愚讵容妄有陈述兹以事变出于乡里事体关于朝廷冒昧吁呼仰祈钧鉴某等生长建昌窃惟本郡山多田少素非富饶而南丰一带又接闽赣民俗慓悍轻生习兵才遇水旱无聊辄啸聚称戈负固挻乱致上烦于有司今年春夏以来积雨霖淫谿涧涨溢至四月乙巳大水五月壬戌又水拔屋宇冲田畴葢四县皆然而南丰则平原出水灾变尤甚东西弥望莽为沙邱牛畜种植多没巨浸廪储湿腐告籴孔艰于是强民结聚者四起州郡为之调兵镇压遣榜招谕而后定曾几何日被水者修补庐舍未就葺理县市未成忽八月初本县管下峡村贼首罗动天等聚集凶徒焚劫乡落竟以初八日辰时掩袭不备长驱破县虏略财货妇女杀死宗室王民本县无兵无城徒手受冦邑市肆悉尽于烟焰之中生灵老少多毙于贼刃之下仅得尉卒数辈短兵巷战而寡不敌众莫遏其锋贼埶既长好乱者众邑距郡不四舍朝发莫至荡无隄防近城居民率窜城内傍连赣抚属邑如宁都宜黄无不震动弱者徙家逺遁强者团结自防州郡始调厢禁寨兵结约隅总邱应禄胥广赵集义兵攻围贼洞幸擒元恶己正典刑同党羣凶或逃或捕既而宪司军马踵至虽可少安然郭内则瓦砾荡然奠居无所诸乡则侧受冦燬茅苇相连生者骨肉流离死者肝脑涂地甚可痛也某等窃念南丰自绍定己丑廖冦兵火之余凡二十年创痍仅起而寳祐戊午之张冦起焚荡劫略一夕为虚郡家急于茧丝草草收拾甫及十年痛犹未定而罗冦继起四十余年三经残破寒厓赤子斩然无一缕生意秋成纳稼民食所关而始以洪水之漂流继以凶焰之焚略又继以军马之蹂践田畴刈获能有几何况邑之宿储空于水乡之积贮空于劫市井之生聚空于火疾痛呼天安得不仰祈一分之寛乎共惟寛大之朝仁恩旁达元勲当国泽及隐微凡州县兵荒毎拜存抚今南丰水盗兵火交逼沓至尤宜兴怜欲望公朝曲垂轸念特降防挥行下建昌军将南丰民户二税蠲免一年其本军和籴米年例四县总计三万余石并乞劄下江西转运司行下本郡将南丰一县今年合籴之数特与除豁令运司收回籴本庶几寛恩所被民力获纾亦见本朝仁逺之意颙望钧慈亟赐报可某等当与下邑黎庶永戴洪恩干犯钧严下情不胜俛伏俟命之至咸淳四年十月日右武大夫閤门宣赞舍人主管华州云台观易士英朝散郎集英殿修譔黄万石通奉大夫寳章阁待制曾頴茂文华阁直学士大中大夫陈宗礼资政殿学士通奉大夫致仕包恢劄子
　　是年十一月尚书省劄子下建昌军仰将南丰县民户咸淳四年夏秋二税蠲免一年外仍劄江西转运司行下本军将南丰县咸淳四年和籴米照数蠲免收回籴本并劄送包资政等官准此
　　代申省为陈参政请諡状
