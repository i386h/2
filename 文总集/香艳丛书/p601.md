<!-- { "loadSidebar": true } -->
　　予辑《艳史丛钞》，凡得十种，皆着自名流，而声腾艺苑者。不足，因以旧所作《海陬冶游录》三卷附焉。嗣又以近今十余年来所传闻之绮情轶事，网罗荟萃，撰为附录三卷，余录一卷。而后备征海曲之烟花，足话沪滨之风月，顾有地非一处，人非一时，芳踪胜概，足以佐谈屑，述遗闻，为南部侈繁华，为北里表侠烈，其事则可惊可愕，其遇则可泣可歌，宜汇一编，以传于世。《花国剧谈》，即以此作。大抵采辑所及，剿撮居多，孟坚纪史，半袭子长，扬云作文，多同司马，斯固不足为病也。盖此不过为文章之外篇，游戏之极作，无关著述，何害钞胥。以渠笔底之波澜，供我行间之点缀，不亦快欤？况乎删其繁芜，乃能人彀，润以藻采，始可称工，本异巧偷，非同攘美。而是编命意所在，别有枨触，隐寓劝惩。慨自才媛薄福，易致飘零；名妓下捎，多嗟沦落。琼渚兰苕，徒艳同心之影；瑶台桃李，无非短命之花。或亦有将嫁而渝盟，已成而绝好者。妾徒有意，郎本无情。埋愁黄土，孤生前蝴蝶之魂；寄恨青磷，筑死后鸳鸯之冢。其可悲者一也。其有绿珠风貌，碧玉华年，彰花月之新闻，占湖山之胜地，弹彻鼙婆，暗传心事，照来镜子，自惜容颜。方期订三生附茑之缘，谢十载飘蓬之苦，乃情缘易尽，好事多磨。嗔莺叱燕，忽乖杜父之慈云；打鸭惊鸳，尤愧召公之阴雨。娟娟此豸，渺渺余怀，谁以十万之金铃，护百千之红紫？其可悲者二也。又有鸾栖枳棘，凤锁葳蕤。藏娇无地，宿非玳瑁梁间；觅梦谁家，踏遍茱萸湾口。狱称香粉，迹溷风尘，已柳怨以桃愁，复蜂狂而蝶浪。或至流离自悼，老大徒伤，虽洞可迷香，而台难避债，杨柳楼边，问名日少，枇杷巷里，买笑谁来。因是忍参红蘖以逃禅，愿着黄絁而入道。其可悲者三也。别有柳枝已嫁，为大妇所不容；桃叶空迎，恨良人之见弃。贫户名姝，遽降青衣之列；豪家侍史，误为红拂之投。文君新寡，别抱琵琶；小玉多愁，难谐琴瑟。因辞金屋，遂下瑶台。其或长自侯门，生来丽质，爰求鸳偶，致误鸩媒。叹独处之无郎，令借端之有自，奸谋既售，末路谁依。因之逐水随波，落藩堕溷。其可悲者四也。呜呼！世并愁城，地多苦海，此花国中，悲玉容之无主，恨绮约之难完者，当不知凡几。今所记，时须弥界中一粒芥子耳。然则作艳游者，不当思及此而废然返欤？顾世有绳趋矩步之士，莫不呵嫱施为祸水，斥妍藻为淫辞，以陶情于醇酒妇人为非夫，以娱志于歌楼舞席为伧父，不知西曲繁华，无非元气，东山妓女亦是苍生。彼之记教坊而志曲院者，畴非唐代之名臣欤？仆身无艳福，而心郁古凄，仅品评名花于三寸之管，要亦空中色相而已。具大智慧者，何容征实，请事观空，则以《花国剧谈》为苦海之航也可，为愁城之筏也亦无不可。 
　　光绪四年九月十有五日，时淞北玉魫生有罗浮之行，风雨满山，为阻游屐，吮墨濡豪，志于香峤旅斋。 

　　卷上 
　　李玉桂，蜀产也，不知何氏女。乱离转徙，落籍汉皋。姬长身玉立，丰韵娉婷，知书识字，工于酬应，以此有声于北里间。汉固孔道，贵介弟子，游冶少年，至狭邪者，辄誉不容口，皆愿缔欢于姬，而不可得。长沙李孝廉，风流谨愿士也，计偕赴礼部试，与二三知己，招邀见过，小宴其阁中。席间角彩寻欢，互相笑谑，顾无足以当姬意，秋波所注，独屡及李。或戏曰：“爱李郎耶？何不明告？果尔，当为若媒；是固将买妾而难其选者。”姬笑而不言，既而耳语李曰：“若言信乎？”李诚告之。则曰：“沦落天涯，当托以终身，孰如君者；肯出一朵青莲花于火坑中乎？顾脱籍非多金不可，橐中装不足，当自为谋。”李猝无以应，固强之，乃订以春闱捷后为约。逮李行，而枇杷巷里，深掩长门，杨柳楼头，不逢人面。或客至迫之见，愁敛双眉，非复畴昔。有操楚南音者，辄问李起居；或北去，乞致声李所。明年有从京师归，道李落第状，则惘惘如有所失，泪落樽前，见者凄恻。或为致书促践约，李心动，题诗扇端寄之。未至，而富商某必欲得姬，遽以千金篡取之去。事急，姬不知出，衣不解带，绝粒七日仰药死。李闻而悲之，绘图为记，征诗文焉。湘江黄翰仙为《烈妓传》以志之。夫巾帼中人，义不再适，割鼻截耳，良家犹难之，况以小女子，处卑贱之间哉？使当日者李竟多财，一舸载归，岂不甚快；不然得第而归，以践夙诺，亦不至如杜牧之愆期；或贾感其义，而遣之归，如于頔之还婢，姬亦可以不死。乃皆不可得，世无昆仑奴，谁夺红绡者。呜呼！余观古来名妓，或遇人不淑，或入宫见嫉，得其所者，盖亦寡矣。而如绿珠坠楼，桃叶渡江，卒悼其不终，如姬者，抑又遇之可悲己。虽然彼作章台柳枝，任人攀折，朝为秦云，暮为楚雨，以为固然无足怪，则姬之所羞也。从容七日，冀有怜而相救，卒不一遇，慷慨仰药以死，得不谓之烈哉！吁，是可传已。 
　　小莲，名静仙，姓苏氏，吴趋人。襁褓丧母，育于外家。外家固寒微，邻媪为鸨母，艳其姿，谓：“此固君家摇钱树也，何忧不富？”乃教以歌曲，珠喉百啭，能创新声。逼之迎送，然非其素愿也。年十七，肤莹于玉，指削似笋，光采丽都，照映左右，即大家闺秀，且自以为弗如。而姬亦不以青楼自居也。同邑延陵子，丰标俊逸，目无余子，侧帽相逢，遂订知己。花放之晨，月圆之夕，辄呼酒对酌，啜茗清谈。姬中心许之，矢以白首。当双星渡河之期，指牵牛之将会，顾皓兔之未盈，辄怅望神仙，系情儿女，时为悲从中来。延陵子虽曲为之解，益复欷歔不胜。识者以是知其非风尘中人。姬性凝重，寡言笑，警悟非常，即与之相昵者，亦无能犯以非礼，虽中心以身许延陵子，亦不能夺其素操，相见时，惟把卷问字，倚栏玩花而已。故年已逾笄，尚是女儿清净身也。有某刺吏，素喜狎邪，衣冠华焕，善自修饰，百计悦姬，几为所惑。寻悟，自持益坚。中山狂士赠之诗云：“凌风么凤无凡羽，入世骊龙有异才。”而姬之志可相见矣。嗣后未知所终，或谓其杜门谢客，习静自娱，蒲团默坐，绣佛长斋，盖遁于禅云。 
　　澹娟，广陵勾栏中翘楚也。媚眼流波，纤腰束素，冰肌玉骨，清绝罕伦。性落落，耽翰墨。虽贵介王孙，停车见访，苟虚有其表，辄加白眼，甚且以闭门羹待之。以故门前冷落，车马渐稀，而姬自若也。所著有《绿窗吟稿》，皆清雅可诵。有《惆怅词》八绝，藉以自悼。中一绝云： 
　　雁阵惊寒又暮秋，闲凭朱槛不胜愁。 
　　参横月落霜华重，惆怅无声掩画楼。 
其寄情见志，有可知已。澹韵庐主人，年少而钟于情者也，以事赴邗江，耳姬名，过访焉。姬一见如旧识，遂留小宴，酒阑灯炧，缅诉衷曲，自恨不得遇文人才士而事之，因言愿供捧研役，苟得委身有所，虽衣布茹素，亦甚乐也。生自惭寒素，不能以巨金脱籍，未敢猝许也。十日勾留，遂放归棹，姬芳情依恋，不忍言离。既别，犹通雁札。嗣闻卒归金陵名孝廉某为簉室云。 
　　王月琴，四明人。其父固渔者也，以贩冰鲜折阅，遂使女倚门献笑，冀博缠头，为偿债计。时月琴年仅十五，尚未破瓜。茅屋三椽，卜居城中小弄内，先延曲师教以歌曲，月琴聪颖过人，不数月已尽其技。于是征歌侑酒者，殆无虚夕，裘马少年，坐无月琴不乐也。月琴玉貌珠喉，风流秀曼，为甬上首屈一指，且善伺人意，工于酬应，歌声婉转，音遏行云，香名遂因之大噪。甬上勾栏，自小桂香红芙结子，绿叶成阴后，嬉春车马，冷落门前；自有月琴为后起之秀，而章台为之生色。有叶生者，慈水富家子也，以妻患癫疾，束装至甬，欲在平康中选一丽姝，以充簉室。见月琴艳美罕伦，极加赏识，几于击碎唾壶，愿出千金，立为脱籍，而鸨母贪壑，殊未餍也。蛟门陈生，本素封家，坐拥巨赀，挥霍不吝，其来甬上，亦欲选色于歌舞场中。乍睹月琴，不禁倾倒曰：“此一朵能行白牡丹也。”愿出一千五百金，遂赋定情者三夕，而另酬鸨母白金三百，为折奁资。不料有杨生者，花丛之蠹也，与陈叶二生皆相识，时追随其间，因进说曰：“痴公子以三百金梳拢，千五百金纳聘，无乃太奢！独未闻叶君只许千金耶？君如信我，请嗣后绝迹不往，我当为君斡旋，只索千金，范大夫自能以一舸载西施矣。”陈生信之，作书往绝，裹足不至，招之不去，鸨母不知所出，因复招叶，杨又唆于叶曰：“已被陈生先探骊珠矣，君何取焉？”叶访之果然，遂绝。杨谓鸨母曰：“陈君不来矣，能贿我一宵之乐，当代招致，然身价止千金耳。”鸨母转告月琴，月琴嘿不一语，夜半，卧榻辗转有声，呼之不应，排闼入视，则已仰阿芙蓉膏，势已垂危，灌救无及，不须臾而名花谢矣。急觅陈，陈已闻风遁归，杨亦不知所往。呜呼！若杨者，真人头而畜鸣者也！自此燕去巢空，无复有问津者矣。 
　　文秀，字惠卿，维扬人。初本良家女，兵燹后，父母鬻之同里刘姓。刘本大倡，挟之渡江，侨寓常州，赁庑曲街，一时艳名大噪。姬善歌舞，登场演剧，尽致极妍，坐客无不倾倒。性更潇洒，和煦如春风，秋波斜睨，几令人魂销。苏台豪客，以重金聘往，遂转徙于吴，山塘泛棹，舫灯开筵，座无姬不乐也。庚申三月，兵溃云阳，仓皇北渡，止于雉川，宝马香车，门庭如市。姬冶其容，淡其饰，珠喉一啭，百媚俱生，人望之，几如神仙中人。某茂才，如皋名下士也，与姬尤为莫逆，酒阑烛灺，斗转月斜，每凭曲槛，缅诉生平，至落籍事，则凄然泪下，鸨母方以为钱树子，若将终身焉。时姬年已二十许。噫！歌台行院，老尽红颜，谁能出一朵青莲花于火坑中哉？ 
