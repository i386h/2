<!-- { "loadSidebar": true } -->
　　端明殿学士鄞史才徳夫【二十四年】
　　资政殿学士金坛汤鹏举致逺【二十七年】
　　观文殿大学士吴兴沈该守约【二十九年】
　　资政殿大学士建康王纶徳言【三十年】
　　资政殿大学士浮梁汪澈明逺【隆兴元年　乾道元年再任】资政殿学士莱州辛次膺起季
　　资政殿学士夀昌叶义问审言
　　资政殿学士宜兴周葵立义【二年】
　　观文殿学士宜兴蒋芾子礼【七年】
　　资政殿学士仙游叶颙子昂【乾道二年】
　　观文殿学士兴化陈俊卿应求【四年】
　　观文殿学士夀春魏杞南夫【八年】
　　观文殿学士婺源王炎晦叔【九年】
　　资政殿学士鄱阳洪遵景严
　　观文殿大学士四明史浩直翁【淳熙元年】
　　资政殿学士鄱阳洪适景伯
　　端明殿学士金华叶衡梦锡
　　观文殿大学士温陵曽怀钦道
　　资政殿大学士温陵梁克家叔子【六年】
　　资政殿学士徳清李彦颖秀叔【九年】
　　资政殿学士吴郡范成大致能【十年】
　　观文殿大学士金华王淮季海【十五年】
　　资政殿大学士华亭钱良臣师魏
　　资政殿学士临江萧燧照邻【十六年】
　　资政殿大学士官黄洽徳润【绍熙元年】
　　端明殿大学士永春留正仲志【五年】
　　观文殿大学士吴兴葛邲楚辅
　　端明殿学士邵武任希夷伯起
　　资政殿大学士上饶施师防圣与
　　观文殿学士庐江王蔺谦仲
　　观文殿大学士余干赵汝愚子直【庆元元年】观文殿大学士龙防余端礼处恭【二年】
　　观文殿学士临海陈骙叔进
　　端明殿学士泉州傅伯夀景仁【嘉泰三年】
　　端明殿学士江隂丘崈宗卿【开禧三年】
　　端明殿学士昆山卫泾清叔
　　观文殿大学士临海钱象祖伯同【嘉定元年】资政殿学士嘉兴娄机彦发【二年】
　　端明殿学士南丰曽从龙君锡
　　资政殿大学士天水赵善湘清臣【绍定五年】资政殿学士东阳葛洪容父【端平二年】
　　观文殿大学士鄞郑清之徳源
　　资政殿大学士庆元宣缯宗禹【三年】
　　资政殿学士邛州魏了翁华父
　　端明殿大学士邵武邹应龙景初【嘉熙元年】观文殿大学士増城崔与之正子【三年】
　　资政殿学士浦城徐荣叟茂翁【淳祐二年】
　　端明殿学士永嘉林略孔英【三年】
　　资政殿学士余干刘伯正直卿【四年】
　　资政殿学士黄岩杜范成已
　　观文殿大学士兰溪范钟仲和【六年】
　　观文殿学士官陈韡子华【九年】
　　资政殿学士庆元应防之道【十年】
　　资政殿大学士嘉兴李曽伯长孺【十二年】
　　资政殿学士隆州李性传成之
　　端明殿学士金华王埜子文【寳祐三年】
　　资政殿大学士浦城徐清叟直翁
　　观文殿大学士威州谢方叔徳方
　　观文殿大学士濠州董槐庭植【四年】
　　端明殿学士建寜蔡抗仲节
　　端明殿学士龙游马天骥徳夫【五年】
　　观文殿学士新安程元鳯申甫【六年】
　　资政殿学士闽林存以道【开庆元年】
　　端明殿学士蒲江髙定子瞻叔
　　资政殿学士宁国饶虎臣伯武【景定元年】
　　端明殿学士金华厉文翁【阙】
　　观文殿大学士溧水吴潜毅夫
　　资政殿学士嘉兴沈炎若晦【二年】
　　端明殿学士闽许应龙恭甫
　　端明殿学士都昌江万里子逺【咸淳十年再任】资政殿大学士醴陵皮龙荣起霖【三年】
　　观文殿学士金华马光祖庄父【咸淳五年再任】资政殿学士睂州杨栋元极
　　观文殿大学士天水赵与□德渊
　　资政殿学士潼川姚希得逢原【咸淳二年】
　　观文殿大学士叙州程公许季与
　　资政殿大学士溧水吴渊道父
　　观文殿大学士乐平马廷鸾翔仲【八年】
　　余既作记具书南渡后提举姓氏爵里百一十四人犹未锓诸壁也嵗在戊子冬览李弥逊竹谿集有翟汝文落致仕提举临安府洞霄宫制弥逊行词中云其还神武之衣冠勉奉洞霄之香火宋史虽不书不可没其名矣汝文执政仅三月以伉直忤秦桧殿庭相争至斥桧乃金人之奸细赵甡中兴遗史载之宰相例以殿阁学士予祠题曰显谟阁学士史没其文取汝文靖康原职书之也彞尊又识













　　曝书亭集卷六十五
　　钦定四库全书
　　曝书亭集巻六十六
　　翰林院检讨朱彞尊撰
　　记【二】
　　尚书杜公疆理记
　　皇帝受寳命一十九年海波不扬金门厦门以次列戍于时总督福建军务都御史臣啓圣上言今投诚之众率前迁徙界外之民勒归农则无田可给势将复去为盗莫若以界外田地按籍给还并弛海禁收鱼盐之利给军食疏下廷臣议佥持不可二十二年夏靖海将军臣琅克彭湖岛秋台湾平防书至
　　皇帝嘉悦解衣赐琅并制诗褎美焉诞诹吉日告祀孝陵冬十月戊寅
　　皇帝若曰海壖之弗靖权画地以民迁民之荡析朕防伤于心久矣兹海澨永清界外田亩宜给还耕垡咨汝工部侍郎世鉴副都御史呀思哈偕往江浙吏部侍郎臻内阁学士石柱偕往闽粤钦防其善体朕意定军之制图民之艰于是杜公拜
　　命出是月己丑发京师明年正月逾大庾岭
　　皇帝申命进公工部尚书公乃诹日展界自钦州之防城始遵海以东歴府七州三县二十九衞六所一十七巡检司一十六台城堡砦二十一给还民地二万八千一百九十二顷复业丁口三万一千三百定悬军之营二十八而广东之疆理复矣自福宁州西分水关始遵海以东歴府四州一县二十四衞四所五巡检司三关城镇砦五十五给还民地二万一千一十八顷复业丁口四万八百定悬军之营三十三而福建之疆理复矣是役也公往还岭海舟车之跋涉不啻三万里蛮烟瘴雨毒雾之交侵蛇蛟之屡舞公与傔仆六七卧起油幕虎触其藩不慑鬼啸于林不惊佥谓公之大勇贲莫及行则射麋以为粻缝蕉以被体安于恶衣食而不求温饱忘一身之辛劬劳来安集俾氓反其宅商趂其墟苗秀于田水归于壑牛宫豕圏鸡栖鸭防各得其所甫终歳告成于
　　阙下公虽不自言功而功已盖于南国矣当周盛时召康公以重臣克亲民事诗人怀之曰昔先王受命有如召公日辟国百里其后穆公继之诗人又咏之曰式辟四方彻我疆土于疆于理至于南海夫以二公奏绩于先后者公以一人兼之宜为
　　至尊注意而六卿掌其四也公既归田考终特未邀易名之典尊公之里人也虑公巡视本末未上诸国史因追忆闻于公者麁举大纲作记焉
　　包山蔡氏宗祠记
　　包山蔡氏其始祖源宋秘书郎从高宗南渡居杭州子维孟奉母徙呉与弟继孟分宅居洞庭号东西蔡而西房子姓尤蕃衍自维孟十二传为乌程儒学训导旭中永乐庚子乡试土人为建遗庆坊陈检讨继作记称其好义乐善有世徳旭弟升昭皆善诗呉人徐庸采入湖海耆英集升孙羽仕为翰林孔目诗家称之曰林屋先生羽从弟范号曲岩王尚书世贞赠诗云家在五湖人世外身安六帝太平中者是已叙其族则五支计其传则二十一世善不必施四海而积于一乡仕不必登九列而受一命再命学不必博通七略四部授诸弟子而各守一经家有私集者二十有三人呉中自范氏外论氏族之蕃世徳之乆莫蔡氏若也于是有撰宗谱以奠世系者有置田以供祭祀者而秘书十八世孙某于缥缈峰之阳建立宗祠中为堂五楹连以屋二十间旁有楼可逺眺望三歳而后落成走书币请予作记予惟古祀先之礼自祢而祖自祖而推之及始祖此王者报本追逺之义也而诸侯之支子为卿大夫或自他国来者俱谓之别子起自民庶致位卿大夫者亦从别子之义得立为宗宗得立祠以饮食之礼亲兄弟宗族穷者收养之不知学者收而教之则自王者通于庶人王政之存于今教民亲睦宗祠其本务矣包山在太湖中不与城府接无邮传辕马之扰春秋享祀牲酒靡阙里逺而能仁俗俭而可乆予老矣惜未克谒祠下纪之以文匪独美蔡氏之能合其族庶防三呉之士族闻者兴起焉
　　履素先生祠堂记
　　先王之敎民匪直乡遂大夫闾师党正之职也凡仕而已者归教其里没则祀之瞽宗汉晋经师设黉堂缮精舍至于宋府州县学外分建书院择耆儒为山长或与博士弟子争多焉明初山长废而书院尚存讲学者得以专席其后朋党盛而学术殊时文工而经义晦科名重进取亟而力田孝弟无人必借乡有善士导以亲亲敬长之节离经辨志之方故夫师逸而功倍化民成俗而有司莫知斯则儒者之效矣曩予泊舟匠门闻岸有读书声询之则顺治甲午乡贡进士张先生曾余之学舍后四十年获交先生之叔子大受大受识达而才敏洽闻周见自举于乡名日盛弟子著录者数百人席砚不能容则广其宅斋曰拙斋亭曰读书之亭轩曰活碧之轩又于衡宇之阳筑堂曰孝亷之船不忘厥考所自也逾年负笈者益众爰拓地于水南立轩于桥下轩东曰潮生阁用纪落成之候阁东建祠奉栗主以祀先生焉于时巡抚都御史商丘宋公过而题其扁曰履素里之父老佥曰先生居家以孝友遇人以诚持己以介士之百行备焉宜有私諡易名乆矣宋公所题则公也非私也今而后吾党合以是称先生于是携榼酒陈百果爇瓣香长幼胥拜祠下大受请于予曰是不可无记因书其本木于壁先生讳庆孙先世嘉定人徙郡治县学生讳慎徳之子嵗贡生讳应文之孙福建按察司副使讳情之曽孙遗书有尚书集要侣蛩斋集
　　真赏楼记
　　平山之堂既成越明年中书舍人汪君季甪拓堂后地为楼五楹设栗主以祀欧阳永叔刘仲原父苏子瞻诸君子名曰真赏之楼盖取诸永叔寄仲原父诗中语也君既为文勒堂隅识落成之嵗月请予作斯楼记于是楼成又逾年矣方山隂金公将知扬州府事实期予适馆既而予不果徃及闻堂成之日四方知名士会者百人多予旧好咸赋诗纪其事顾予独客二千里外不获与私心窃悔且憾回忆曩时客扬州登堂之故址草深数尺求颓垣断砌所在不能辨识忾然长謡谓兹堂之胜殆不可复覩曽几何时而晴阑画槛忽涌三城之表且有飞楼峙其后既感废兴之相寻复叹贤者之必有其助也当永叔筑堂时特出一时兴会所寄然春风杨柳盖别久而不忘子瞻三过其下怅仙翁之不见至题词快哉亭尚吟思此堂未已即永叔亦感仲原父能留其游赏之地赋诗逺寄是当时诸君子未尝一日忘兹堂可知已肇祀焉庶其冯依而不去者与堂之废自世人视为游观之所可以有无守是邦者或不为葺治至于日圮理固然也试登是楼见永叔以下凡官此土有泽于民者皆得置主以祀后之君子必能师金公之遗意克修前贤之迹则是斯楼成而平山之堂始可厯久不废足以见汪君之用意深且逺也予虽不获观堂落成与诸名士赋诗之末犹幸勒名楼下附汪君之文并传于后亦可以勿憾矣夫
　　万栁堂记
