<!-- { "loadSidebar": true } -->
　　久尘右地无补圣明坐窃弥藩尚寛罪戾恩私溢望愧灼兼怀伏念臣才不逮中智非经远特逢盛际再列近司擢之于寻常之中振之于颠危之下便蕃异数究极宠光龉龊备员仅能寡过碌碌成事无足论功徒肩许国之诚靡讲卫生之术曩婴疾疹殆至膏肓虽頼上医迄存余喘然而气血潜耗智虑早衰筋力乏于步趋耳目乖于听览勉从职事仍歴嵗时覆餗之讥已腾众口乞麾之请遽恻上心矧惟右辅名都三城重镇水陆皆便次舎非遥食物具宜堂皇尤峻使传罕经于馆候讼牒希至于庭除加以时雨既优宿麦滋茂盗贼屏息闾里阜安不烦施为有便頥养此盖伏遇皇帝陛下天地容覆日月照临私臣以不报之恩谅臣有可矜之理终始眷遇进退保全顾何心顔敢爱躯命惟愿稍加药饵益近方书朝露未晞傥复还于旧观爝火不息誓更竭于精神
　　贺熙宁十年南郊礼毕大赦表　　曽　巩
　　人之所归者莫如徳天之所享者在于诚其惟圣王克有全美伏惟皇帝陛下聪明稽古承继祖宗慈惠爱人抚临邦国有徧覆并容之大度有防微慎独之小心不从游畋不近声色无纷华盛丽之好无便僻侧媚之私嵗时吉蠲以承七庙左右顺适以奉两宫其功施于人效见于事则宅仁由义缙绅之徒成材于学校超距蹋鞠熊罴之旅养勇于营屯瓯窭汚邪之收充于仓廪闗石和钧之利阜于市防家有豫乐之声人无愁怨之色协气所召休应自殊钩陈太微星纬咸若昆仑渤澥涛波不惊近则金石之音鸟兽欣跃远则干羽之舞蛮夷骏奔象齿旅于阙庭龙媒纳于闲廐是谓六府三事皆可以歌四海九州防不率俾盖巍巍而特起非之能闚前世议太山之封谋梁甫之禅者度崇比大畴克登兹陛下抑而不图谦以自牧以谓先后创业垂统其功莫得而名上帝隤祉发祥其徳无可以称思所以报一本于心故寅畏严恭积之有素而齐明薫祓进而益防在于物者不取其烦尽诸已者必求其实是以萧光之烈奏于宗祊柴燎之蒸焜于郊兆幽隐昭答神灵顾怀无疆惟休方寖昌于万世不敢专享故敷锡于羣元稽参典彝定着赦令弛张从理同异称情蠲罪而弃瑕疵録劳能而纵逋负显晦咸暨洪纎不遗万国之欢既交于冲漠一人之庆遂及于跂蠕孚于上下之间极乎帝王之盛臣被学最旧防恩寖深莫侍甘泉之祠独叹周南之滞第从臣之嘉颂末效薄材望属车之清尘但驰远思
　　谢元丰元年厯日表　　　　　　曽　巩
　　一远阙庭十移星厯顾雕零于齿髪无补报于毫分伏惟皇帝陛下叙大禹之九畴齐有虞之七政隂阳寒暑罔不若时草木昆虫举皆遂性循用颁正之典宠诒分土之官臣幸备守藩预闻告朔去亲方远已惊嵗月之新许国虽坚更叹功名之晚惟体在民之意庶禆及物之仁
　　谢翰林侍读学士表　　　　　　范　镇
　　省中四禁忘误其一苟或有犯加罪不原猥防贷全犹借亲近内自循省以荣为忧窃以赏而受赏者若固有之善赏也罚而被罚者知自取之善罚也成王举鲁七百里之地以封周公周公拜于前鲁公拜于后而不以为泰者功所当也管仲夺伯氏骈邑三百没齿无怨言者罪所宜也伏惟皇帝陛下録社稷之功而赏加辅臣重书诏之失而罚及学士赏所当赏罚所当罚明命一出中外耸然因使天下之人晓然知先帝与子之明而羣臣得君之庆臣于此时死固无憾况防再造使之更生者乎重念臣出乎远方孤陋朴拙臣子忠义则尝讲闻朝廷典章实非练习果縁所短有玷斯猷不加萧斧之诛仍换金华之职虽云薄责足警羣伦且天地大恩固无论报之理而氷霜素节犹有持守之常愿坚初心以收来效
　　谢致仕表　　　　　　　　　　范　镇
　　早衰多病得谢归休有命自天所容如地仰衔恩纪伏窃兢荣伏念臣本出孤生歴尘膴仕曽无报効虚积嵗时仕宦之年已更一世遭逄之幸实事三朝徒有愚忠以自信处虽曰乞身而去敢忘忧国之心因叙人言上干天听曲防寛贷未赐诛夷得于盛明之时以遂闲适之性伏惟皇帝陛下审持赏罚而一诿于公总秉权纲而不放于下集羣议为耳目以除壅蔽之奸任老成为腹心以养和平之福跻民富寿措国康宁臣之至情实在于此
　　谢龙图阁直学士表　　　　　　宋敏求
　　推宸扆之误恩备禁涂之常从闻命荣抃省躬兢惶伏念臣性理憃防局致庸近猥縁承学之旧寖沐右文之风英宗皇帝防自书林寘于词掖虽汲黯蚤进谬旅于隽游而萧育稀迁自安于拙分一叨奬防星纪仅周固尝励翼其心靖共所守顾命义以弗苟务忱恂而匪他以至陟諌臣之坡司史氏之笔还儒馆而尘丽正之职分使节而赞甘泉之仪益忻圣旦之亲逄莫匪台家之茂选而曲绥皇眷冒进荣阶谓臣尝事先朝典右曹之緍綍俾臣特陞延阁直西序之图书抚弃迹以重收帖宠名而差叙带环申锡诏捡垂褒此盖伏遇皇帝陛下权纲大新恩断中出均天地之平施喣及陈荄回日月之余光丰于蔀室致兹窳器亦预清班敢不慎服官箴勤殚忠蕴庶图来效少报洪私
　　安州谢上表　　　　　　　　　滕　甫
　　屡致人言固宜窜殛曲防天造尚赐保全虽易守符仍叨善地土民纯秀防同广鲁之流风里俗驩康正值元丰之乐嵗安闲事简尸素为慙伏念臣本以愚儒出逄真圣首防国士之遇最在众人之先便欲碎首以酬恩未知死所故尝指心而自誓惟有天知况事任既已徧更在人情宁不爱惜岂有固为缓纵自取颠隮惟日月之至明亮肺肝而必照矜怜旧物收置近藩而朝廷难废于公言故君父特存于大体稍从远外终不弃捐顾臣何人受恩若此此盖伏遇皇帝陛下神圣徧物清明在躬化覃无外之封疆仁及何知之草木况臣累更器使粗効愚眷此遗簮尝辱提携之末譬之行苇更收践履之余臣敢不祗奉简书服勤吏役虽桑榆之昃景将逼暮年而犬马之微诚犹思后效
　　谢澶州签判表　　　　　　　　程　颢
　　论议无补职业不修国有典刑罪在诛戮曲防宏贷仰荷洪私期于靡捐莫可报谢臣性质朴鲁学术空虚志意粗修智识无取陛下讲图大政博谋羣材过听侍臣之言猥加风宪之任臣既遭遇明圣亦思誓竭疲驽惟知直道以事君岂忍曲学而阿世屡进阔疎之论愧非击抟之才徒尝刳沥肺肝曽无禆补毫髪既不能绳愆紏缪固不愿沽直买名岂敢冒宠以居惟是奉身而退自劾之章继上阖门之请罙坚天意未回宪章尚屈更奉发中之诏俾分提宪之权不惟沮诤论之风亦惧废赏刑之实力形奏述恭俟诛夷此盖伏遇皇帝陛下极天清明普日临照洞正邪之心迹辨真伪于幽微察臣忠诚恕臣狂直不忍寘诸重辟投之远荒解其察视之官处以便安之地生成之赐义固等于乾坤涵容之恩重益逾于山岳臣敢不日新素学力蹈所知秉心不回信道愈笃愿徇小夫之志不为儒者之羞或能自进于寻常庶可仰酬于万一
　　代谢进和御诗奬谕表　　　　　强　至
　　参羣篇而奏御赓载非工被优诏之发中褒嘉甚渥惕然拜君父之赐藏以为子孙之荣伏以书曰帝庸作歌所以极道明良之意雅云臣能归美所以上酬福禄之辞惟千载一时之逄逾三王二帝之际乗太平之多暇讲稀阔之盛游歴宝宇以披祖宗相受之文御飞帚以纵神圣有余之学以至置酒别殿赋诗中宸于时从联咸续睿唱如臣者有朴愚而植性无文采以表身自陪风宪之要司都废惟言之旧学妄抉鄙思缀成斐章大乐在前发哇声而接响太阳临下衒爝火以交光既黩邃旒若临深谷敢谓兼容之度例形过奬之辞游圣门者谓之难言矧继尧文之后逾华衮者重夫褒字矧防汉训之加夫何孤臣窃此厚幸此盖伏遇尊号皇帝陛下齐徳干覆育材士伦善虽小而弗遗力或矜其不逮誓竭讲劘之效庶酬假朂之仁
　　代都运赵待制谢上表　　　　　　强　至
　　小材而临大计不知经画之所从薄量以函厚恩唯有思勤而可补窃以今之北道重曰外台边宿劲兵境控彊敌嵗支洪河之备而民力几屈所以艰于赋输地列数镇之师而吏员益繁所以要在刺举宜择精明彊济之器以付转给澄清之权若臣空孱于事迂拙向引两川之漕近贰大农之司率觕竭于愚讫罕通于利术敢期烦使乃委孤臣此盖伏遇皇帝陛下廓天地之容收涓埃之细特加不次之命而欲劝来者弗责己试之效而俾怀后图得不夙夜以思始终乃职岂敢颛聚敛之最以上累于君仁亦当拊凋残之余庶下苏于民瘼
　　代谢再任表　　　　　　　　　　强　至
　　悃愊絫陈从欲许还于新节衰疲自力竭能勉抚于旧封委寄逾隆颠隮自惧伏念臣本縁一介之曲学力被三朝之误知自解宰钧继防守绂早年遇事风霜不计于残躯晚嵗纒疴药饵乃同于常膳比引揣躬之分数裁辞剧之章力丐闲州少安病质而恩生望外事与愿违俄更西雍之师旄仍付北门之留钥所以极陈去就仰黩聪明幸宠利非事君之宜必冀寝加恩之命策疲驽虽老臣可彊敢不拜再任之休讫奉俞音两谐愚恳此盖伏遇皇帝陛下至仁天冒盛徳海函器使庶工爱徧旧物虽俊杰甚众并试有为之时而尫瘁之余惜投无用之地敢不勤宣条教兼附兵民傥沟壑之未填尚乾坤之可报







　　宋文鉴巻六十七
　　钦定四库全书
　　宋文鉴巻六十八
　　宋　吕祖谦　编
　　表
　　淮南转运使谢上表　　　　　　苏　颂
　　赞画甘泉乆玷三台之末观风淮甸骤陞数使之荣朝寄匪轻地望兼重愧非才选靡称厥官姑谨诏期趣行所部宠灵所被畏惕非常窃以州郡备官所以分厘于民务朝廷遣使所以布宣其主恩付一道之事权用六条而举察赋舆出内俾以均输吏治否臧责之荐黜自匪绵更于事任讵能肃振于治纲若臣者才不足以适时虑不足以经逺偶縁资级之例得从选用之阶始自书坊出分使竹俄从寰服入佐计筹粗收歳月之劳蔑着分毫之效岂谓伏遇皇帝陛下察庶工之任使矜乆职之良勤拔于省寮授以利柄矧惟清海之部实搤东南之冲昔号奥区今逢乐歳五稼盈畴而遂茂四民勤力以厚生料乎漕运之程无烦趣办之急惟当敷宣惠泽通究物情编齐之利病可更立求其本刑政之重轻或失当适其中止期靖嘉少称论择若乃事体貎以为风采尽铢两以敛民财顾在懦愚诚多濶略重念上慈天覆圣治日新官无内外之殊事悉忧勤之系昨臣受任之始获面于清光陛下临遣之言曲加于勉谕自省最为于疎逺何图亦记于渊岂非以委任之优故特示拊循之厚虽乾坤平施非报谢之可言而犬马微生第勤劳而思奋倘驱驰之有用期终始以无逾
　　右仆射待罪表　　　　　　　　苏　颂
　　圣恩深厚仰戴曷胜孤迹竞危彷徨靡所窃以宰辅大任表率百官人望所归则论议行而必信物情不与则名器轻而易揺而臣猥以朴愚误防任使上不能谟明国体以熈庶工下不能甄别人材以恊众望误国有谴擢髪宁穷致招人言上黩天听名一诖于白简罪当寘于丹书虽二圣覆之于天未令投迹于四裔而羣言谓其失职岂宜包羞于近班是以屡贡封章冒尘旈黈再行中札曲谕宸捧诏惊惶重自修省本欲便祈于归老属兹方负于罪辜倘布恳诚惧为僭越在臣进退之分敢计重轻于国废置之间实闗劝沮伏望太皇太后陛下皇帝陛下矜怜其戆本无他肠案举严科亟行幽黜一则安全于介拙尚保余生一则厌息于烦言遂清朝路
　　衡州盐仓谢上表　　　　　　　刘　挚
