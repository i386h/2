<!-- { "loadSidebar": true } -->
　　次韵孙莘老见赠时莘老移庐州因以别之
　　鑪锤一手赋形殊造物无心敢望渠我本疎顽固当尔子犹沦落况其余龚黄侧畔难言政罗赵前头且书【公自注莘老见称政事与书而莘老书至不工】惟有阳关一杯酒慇懃重唱赠离居
　　【庄子大宗师以天地为大鑪以造化为大冶汉龚遂为渤海太守黄霸为颍川太守竝见前汉循吏传晋衞恒传罗叔景赵元嗣与张伯英竝时注详第二巻】
　　赠别
　　青鸟衔巾久欲飞黄莺别主更悲嗁慇懃莫忘分擕处湖水东邉凤岭西
　　【太平广记汉武故事七月七日于永华殿斋西王母来至有二青鸟挟侍王母旁杜诗杨花雪落覆白苹青鸟飞去衔红巾唐韩滉镇浙西戎昱为部内刺史有官妓善歌色亦闲妙昱情属至厚滉闻其能召至籍中昱为词以送云送客春风湖上亭柳条藤蔓系人情黄莺久住还相识欲别频嗁四五声妓至唱戎此词滉即时归之】
　　次韵代留别
　　绛蜡烧残玉斚飞离歌唱彻万行嗁他年一舸鸱夷去应记侬家旧姓西
　　【史记越世家范蠡浮海出齐变姓名自谓鸱夷子皮王注寰宇记载西施施其姓也所居在西故有东施家西施家今云旧姓西岂偶不契勘耶然不害其诗句之妙】
　　月茶
　　环非环玦非玦中有迷离玉儿一似佳人帬上月月圆还缺缺还圆此月一缺圆何年君不见鬬茶公子不忍鬬小团上有双衔绶带双飞鸾
　　【古木兰歌雌眼迷离欧阳公有鬬茶歌李义山诗愿得化为红绶帯许教双凤一时衔】
　　薄命佳人
　　双颊凝酥髪抹漆眼光入帘珠的皪故将白练作仙衣不许红膏污天质吴音娇软帯儿痴无限闲愁总未知自古佳人多命薄闭门春尽杨花落
　　【广韵的皪白状冷斋夜话则天长夀三年诏书曰应天下尼当用细白练为衣古乐府有妾薄命曲】
　　吉祥寺花将落而述古不至
　　今岁东风巧翦裁含情只待使君来对花无信花应恨直恐明年便不开
　　述古闻之明日即来坐上复用前韵同赋
　　仙衣不用翦刀裁国色初含【一作酣】卯酒来太守问花花有语为君零落为君开
　　【刘禹锡诗仙人衣裳弃刀尺宋之问咏翦防花诗今年春色好应被翦刀催南部新书唐宗内殿赏牡丹谓穆修已曰今京邑诗谁为首出修已曰李正封诗天香夜染衣国色朝酣酒时杨妃侍侧上曰妆台前饮以紫金醆则正封之诗见矣才调集有无名氏絶句云春光冉冉归何处更向樽前把一杯尽日问花花不语为谁零落为谁开】
　　李钤辖坐上分题戴花
　　二八佳人细马防十千美酒渭城歌帘前柳絮惊春晚头上花枝奈老何露湿醉巾香掩冉月明归路影婆娑緑珠吹笛何时见欲把斜红插皂罗
　　【李白诗蒲萄酒金叵罗吴姬十五细马防曹植名都篇归来宴平乐美酒斗十千緑珠石崇家妓善吹笛】
　　于潜令刁同年野翁亭
　　山翁不出山溪翁长在溪【公自注前二令作二翁亭】不如野翁来往溪山间上友麋鹿下凫鹥问翁何所乐三年不去烦推挤翁言此间亦有乐非丝非竹非蛾睂山人醉后铁冠落溪女笑时银栉低我来观政问风謡皆云吠犬足生牦但恐此翁一旦舍此去长使山人索寞溪女嗁【公自注天目山唐道士常冠铁冠于潜妇女皆插大银栉长尺许谓之蓬沓】
　　【左太冲诗何必丝与竹山水有清音后汉岑彭传岑熙为魏郡太守舆人歌之曰我有枳棘岑君伐之我有蟊贼岑君遏之吠犬不惊足下生牦】
　　于潜女
　　青帬缟袂于潜女两足如霜不穿屦沙鬓髪丝穿柠蓬沓障前走风雨老濞宫妆传父祖至今遗民悲故主苕溪杨柳初飞絮照溪画睂渡溪去逢郎樵归相媚妩不信姬姜有齐鲁
　　【李白越女诗屦上足如霜不着鵶头袜又一双金齿屐两足白如霜退之月蚀诗赤鸟司南方尾秃翅沙王注柠当作杼字书柠同楮于丝穿之下无义说文曰杼机之持纬者丝穿杼言鬓如丝之穿杼也杜子美诗稚子无忧走风雨杜牧之诗老濞即山铸后庭千蛾眉王注老濞吴王濞此指吴越王钱氏也唐书太宗曰人言魏征麤疎朕正觉其妩媚】
　　自昌化双谿馆下步寻谿源至治平寺二首
　　乱山滴翠衣裘重双涧响空牕户摇饱食不嫌谿笋瘦穿林闲觅野芎苗却愁县令知游寺尚喜渔人争渡桥正似醴泉山下路桑枝刺眼麦齐腰
　　【醴泉汉谷口地隋置醴泉县在今西安府】
　　每见田园輙自招倦飞不拟控扶摇共疑杨恽非锄豆谁信刘章解立苗老去尚飡彭泽米梦归时到锦江桥宦游莫作无家客举族长悬似细腰
　　【前汉杨恽种豆诗见第五巻八月十日夜看月诗注史记齐悼惠世家朱虚侯刘章忿刘氏不得职常入侍髙后燕饮进曰请为太后言耕田歌歌曰深耕溉种立苗欲疏非其种者鉏而去之太后嘿然晋陶潜为彭泽令在县公田悉令种秫妻子固请种秔乃以二顷五十亩种秫五十亩种秔郡遣督邮至县吏白应束帯见之潜叹曰我不能为五斗米折腰向乡里小人即日解印绶去锦江桥在成都大慈寺前所过石桥是也退之诗细腰不自乳举族长孤悬】
　　于潜僧绿筠轩
　　可使食无肉不可使居无竹无肉令人瘦无竹令人俗人瘦尚可肥俗士不可医傍人笑此言似髙还似痴若对此君仍大嚼世间有扬州鹤
　　【世说王子猷尝暂寄人空宅住便令种竹或问暂住何烦尔王啸咏良久直指竹曰何可一日无此君魏曹植与吴质书过屠门而大嚼虽不得肉贵且适意扬州鹤用俗传骑鹤上扬州语】
　　与临安令宗人同年剧饮
　　我虽不解饮把盏【一作琖】欢意足试呼白髪感秋人令唱黄鸡催晓曲与君登科如隔晨敝袍霜叶空残緑如今莫问老与少儿子森森如立竹黄鸡催晓不须愁老尽世人非我独
　　【白乐天有初见白髪感秋诗又诗谁道使君不解歌聴唱黄鸡与白日黄鸡催晓丑时鸣白日催年酉前没】
　　宝山昼睡【杭州圗经寳山在吴山之南】
　　七尺顽躯走世尘十围便腹贮天真此中空洞浑无物何止容君数百人
　　【后汉文苑传邉韶字孝先尝昼日假卧弟子嘲之曰邉孝先腹便便懒读书但欲眠又尹纬腰帯十围世说王导尝枕周觊膝而指其腹曰卿此中何所有也荅曰此中空洞无物足容卿辈数百人导亦不以为忤】
　　僧清顺新作垂云亭
　　江山虽有余亭榭着【一作苦】难穏登临不得要万象各偃蹇惜哉垂云轩此地得何晚天功争向背诗眼巧增损路穷朱栏出山破石壁很海门浸坤轴湖尾抱云巘葱葱城郭丽淡淡烟村逺纷纷乌鹊去一一渔樵返雄观快新获微景收昔遁道人真古人啸咏慕嵇阮空斋卧蒲褐芒屦每自捆天怜诗人穷乞与供诗本我诗久不作荒涩旋锄垦从君觅佳句咀嚼废朝饭
　　【左传哀六年彼皆偃蹇将弃子之命注骄傲也楚辞离骚望瑶台之偃蹇兮注髙貌杜子美诗安知有苍池万顷浸坤轴后汉苏伯阿望舂陵郭叹曰气佳哉郁郁葱葱然世说周顗于王导坐傲然啸咏导曰卿欲逺希嵇阮邪顗曰安敢近舍明公逺希嵇阮唐书隠士朱桃椎尝织芒屩置道上见者曰居士屩也为易米茗置其处輙取去终不与人接捆屦字出孟子】
　　五月十日与吕仲甫周邠僧惠勤惠思清顺可久惟肃义诠同泛湖游北山
　　三吴雨连月湖水日夜添寻僧去无路潋潋水拍檐驾言徂北山得与幽人兼清风洗昏翳晚景分秾纤缥缈朱楼人斜阳半疎帘临风一挥手怅焉起遐瞻世人骛朝市独向溪山防此乐得有命轻薄神所歼
　　会客有美堂周邠长官与数僧同泛湖往北山湖中闻堂上歌笑声以诗见寄因和二首时周有服
　　蔼蔼君诗似岭云从来不许醉红帬不知野屐穿山翠惟见轻桡破浪纹颇忆呼卢袁彦道难邀骂坐灌将军【公自注皆取其有服也】晚风落日元无主不惜清凉与子分【退之诗君诗多态度蔼蔼春空云晋书袁耽字彦道桓温少游博徒资产俱尽尚书负思自振之方欲求济于耽时耽在艰遂变服懐布帽随温与债主戏耽素有艺名债者闻之而不相识谓曰卿当不办作袁彦道也遂就局十万一掷直上百万耽投马絶呌探布帽掷地曰竟识袁彦道否史记魏其传田蚡娶燕王女为夫人列侯宗室皆往贺灌夫有服窦婴强与俱蚡与夫有隙云云夫曰今日斩头穴胷何知程李蚡怒召长史曰今日召宗室有诏劾灌夫骂坐不敬】
　　载酒无人过子云掩闗昼卧客书帬歌喉不共聴珠贯醉面何因作缬纹僧侣且陪香火社诗坛欲敛鹳鹅军凭君遍绕湖邉寺涨渌晴来已十分
　　【汉书扬雄传赞雄家贫嗜酒人希至其门时有好事者载酒肴从游南史羊欣长书父不疑为乌程令欣年十二时王献之为吴兴太守甚知爱之欣尝夏月着新绢帬昼寝献之入县见之书帬数幅而去乐记歌者上如抗下如队累累乎端如贯珠唐严尚书与于驸马诗莫损歌喉一串珠又白乐天诗何郎小妓歌喉好严老呼为一串珠李贺诗甲屏风醉眼缬杜牧诗今代风骚将谁登李杜坛左传昭二十一年公子城以晋师至救宋与华氏战于赭邱郑翩愿为鹳其御愿为鹅注郑翩华氏党鹳鹅皆阵名】
　　席上代人赠别三首
　　凄音怨乱不成歌纵使重来奈老何泪眼无穷似梅雨一番匀了一番多
　　【风土记夏至前雨名黄梅雨水润土溽三月雨曰迎梅五月雨曰送梅】
　　天上麒麟岂混尘笼中翡翠不由身那知昨夜香闺里更有偷嗁暗别人
　　【南史徐陵母梦五色云化为凤集左肩上巳而诞陵后年数岁家人携以寳志志摩其顶曰天上石麒麟也】莲子擘开须见臆楸枰着尽更无期破衫却有重逢处一饭何曾忘却时
　　【王注此吴歌格借字寓意也古诗有云围碁烧败袄着子故依然乃此格矣莲子曰菂菂中么荷曰薏须见臆以菂之薏言之楸枰棊槃也更无期以棊言之重逢处以缝绽之缝隠之也忘却时以匙匕之匙隠之也按古乐府子夜歌云雾露隠芙蓉见莲不分明又明灯照空局悠然未有期又理丝入残机何悟不成匹读曲歌云芙蓉腹里萎莲子从心起又石阙生口中衔碑不得语此诗全祖其意王注未尽】
　　唐道人言天目山上俯视雷雨每大雷电但闻云中如婴儿声殊不闻雷震也【临安图经天目山在县西五十里髙三千九百丈周回八百里乃神仙所居有三十六洞太平寰宇记山有两湖若左右目故名天目唐道士字子霞尝作天目山真境録】
　　已外浮名更外身区区雷电若为神山头只作婴儿看无限人间失箸人
　　【三国志曹公从容谓先主曰今天下英雄惟使君与操耳时会雷震先主方食失匕箸谓曹公曰一震之威乃至于此】



　　施注苏诗卷六
　　钦定四库全书
　　施注苏诗巻七
　　宋　苏轼　撰
　　施元之原注
　　武进邵长蘅删补
　　诗六十三首
　　【时通守钱塘作】
　　追和子由去岁试举人洛下所寄五首
　　暴雨初晴楼上晚景
　　秋后风光雨后山满城流水碧潺潺烟云好处无多子及取昏鸦未到间
　　【传灯録临济禅师曰元来黄蘗佛法无多子隋炀帝诗见面无多子闻名尔许时何逊诗城隂度堑黒昏鸦接翅归杜子美诗无人竭浮蚁有待至昏鸦】
　　洛邑从来天地中嵩髙苍翠北邙红风流耆旧消磨尽只有青山对病翁【公自注谓富公也】
