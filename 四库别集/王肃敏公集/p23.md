<!-- { "loadSidebar": true } -->
　　浚川子论曰甚矣哉侃侃守正者不偶而权谋变诡之多遇也岂独是哉务饬求胜浅夫尔罔不缘之取适濡足趋利鄙流尔类能久于自达方先生直事内阁时少能从合斥落廉角浑于畴人之列厥所历岂止一簿尉也哉然而先生终不屑也其致兹绌蹇宜哉嗟乎澹然不营其私德之舆也旷夷明达道之大域也直乃而不比君子之圣符也慱洽而多能大学之余事也要之先生可谓丰于天乐而啬于人图者舆

　　○摄生要义序

　　河滨丈人曰养生之说其来尚矣神农尝草轩皇着论秘启造化德济含灵天人之蕴由是昭布迨及后世论述渐广高者荡入仙筌卑者专守方饵不知调息摄性缓形节欲乃人理之隐决性命之枢机焉余自壮年以来颇讲此术缘动达形缘虚达气不下着伎上不泥仙似于保生之秘超然有得乃会综羣文诠取要旨以着论十篇用发蒙学嗟乎尼父慎疾礼重养生求诸会通岂复异义要在知音察之尔正德丙子重阳日序

◇鄂城稿◇

　　杂体诗
　　杂体文

　　●杂体诗

　　五十赴官
　　怀君釆
　　杂讽五首
　　登黄鹤楼歌
　　寄衣曲
　　夏口发舟二首
　　泊齐安
　　黄州曾家亭子有作
　　赤璧
　　牡丹
　　石菖蒲
　　蒲萄
　　蔷薇
　　游红山寺
　　寄赠张希贤
　　怀刘养和
　　早发阳逻
　　江上寄庸之二首
　　江夜
　　中岳游仙词
　　黄州演武厅宴安赠石帅
　　舟及团峯以事复回黄州
　　阻风招蒋方白石都阃集饮
　　望鲁台二程子所筑
　　登陆趋阳逻一首
　　木兰山一首
　　雨中发应城
　　宿京山怀君釆一首
　　野泊呈蒋子
　　赤璧亭宴集谢蒋子胡子
　　游定慧院一首
　　伤足詶棠陵方子
　　锺钦礼江山晴雪图为鹤洲杨子题
　　苦雨
　　赠许伯诚提学
　　端午日诸僚宴集
　　泊舟汉口
　　黄鹤楼
　　黄鹂
　　赠王稚钦歌
　　阻风呈蒋子二首
　　思归行示旒
　　云梦泽
　　咏山中云二首
　　郢上答方思道
　　谒兴献帝陵十二韵
　　汉江呈蒋子
　　白洑驿雨泊二首
　　三四五六七言江行作
　　汉上歌十二首
　　秋水叹三首
　　泛湖篇
　　九日回文一首
　　发齐安风雨有作
　　蕲民谣四首
　　赠崔都尉迎献皇神主赴京二首
　　郢城最高处眺荆楚
　　赠蒋方伯景明二首
　　寒食日江阁诸僚宴集
　　金沙洲作

　　○五十赴官

　　一官将白首名字落人间直道晚成宦平生多苦颜兹游方浩荡何日觅高闲素业黄河曲云松久闲关

　　○怀君釆

　　高才薛吏部二十早知名我独钦杨子人犹忌祢生斯文真绝代天马信横行世事能飘瓦还应见老成

　　○杂讽五首

　　山禽来笼禽啼时水谷绮阁栖非不怡失我匹心烦悲得迅飞托汝归甘忍饥

　　其二

　　东家日推牛西家甑生土对门射户不如戎虏

　　其三

　　鹊巢轩轩鸠哺雏假神三日业乃桔孰为主孰为奴

　　其四

　　田妇缫丝娼妇被祎山中罝鹿城中食肉

　　其五

　　龟甲羸上卜人刘之龟文鹿上卜人曰灵既曰灵胡不庇其生

　　○登黄鹤楼歌

　　自作武昌客日食武昌鱼此地虽称好风景三月不得梁园书黄鹤矶头一访古旷览始觉形神舒黄鹤飞去几千载黄鹤高楼至今在楼中之客雪片消大江茫上终不改蛇山一万九千尺苍厓突天如壁立阑干飞度俯空阔忽尔江山有绝色鹤仙上天呼不来日月还照江中台摧眉折腰果何益不如行乐心悠哉赤鲤黄金盘流霞紫璚卮把酒奠列缺举手招凭夷划然长啸江浪涌醉来起舞蛟蛇飞谁曾搥碎黄鹤楼谁曾踢飜鹦鹉洲葭菼莽上沙如雪嵓峦屹立三千秋古来往士名不灭豪气直与江汉流我生自是雄豪伦一入金门不顾身绣衣白简补王阙天子不恕权奸嗔朝拜龙墀下暮投荒海滨鲸鲵磨牙伺人肉敢料沙虫不杀人前年圣人陟九五天日开明烛地户雷廷一系朝野清涤尽凶氛遂安堵天下学士生颜色顾我飘零渐收取洞庭之南苍梧深常拟来游豁远心一朝入手非难事便欲因之访舜琴人言楚人不识凤德衰之歌何傲岸人言楚人不识玉卞氏刖之良可叹手中夜光电烁上海底珊瑚未渠筭莫令容易委尘沙以暗投之终按剑江山胜槩足留连云梦泽边蓬岛僊形容五十未枯槁此生已荷皇天怜白发自长酒自醉不湏倚剑惊流年

　　○寄衣曲

　　陇草三回绿征人仍未归忽闻江上鴈却寄塞垣衣北地犹传燧龙城已被围戒严消息断谁与向金微

　　○夏口发舟二首

　　客途不可尽复泛楚江船鳬溆秋烟积龙堂暮雨悬萧然云水里陡觉梦魂偏蘅芷迷芳岸因伤泽畔贤

　　其二

　　长江风色静画鹢顺流开夹岸秋花吐排空候鴈来大观兼梦泽逸兴拟蓬莱欲和三闾赋惭非宋玉才

　　○泊齐安

　　偶作黄州客聊为江上吟飘蓬惊岁月浮心隔山林朝渚鳬鹚乱寒城烟雾沉衰年强奔走折尽向来心

　　○黄州曾家亭子有作

　　曾家亭子何萧爽欝木芬花客兴幽曲槛回廊常籍日斑鸠文鹊不惊秋人间何处芙蓉国海上空传翡翠洲未办清尊催鼓瑟道人相见已销忧

　　○赤璧

　　黄州城西天设险突兀何年赤璧开吴下周郎安国手东坡居士谪仙才指挥不假隆中画潦倒犹倾江上杯霸业英名云雾里独留林壑使人哀

　　○牡丹

　　迎风绿云飜含春锦苞吐何处双彩鸾飞来鬪毛羽

　　○石菖蒲

　　石上菖蒲草寸寸十二节仙人隔瀛水何由炼金屑

　　○蒲萄

　　独立山上桐高风日推委不及缠绵枝年年结成子

　　○蔷薇

　　小小蔷薇树秋来红作花开筵照酒盏真可当流霞

　　○游红山寺

　　跻石升莲宫不觉凌朝晛二仪入展眺万象呈仰俛天阁香风袭灵岩法露泫祗林宗朗悟寂灭讵足辩

　　○寄赠张希贤

　　张子辞官抛绣绂山居却爱芰荷裳钓竿未挂扶桑树药饵先传海上方火刼三千归顷刻洞天七十待翱翔嗟予奔走成霜鬂早晚灵砂好寄将

　　○怀刘养和

　　上书辞禄秩信步入丘林菽养亲承母家传不积金日来朝野士争赞孝廉心便欲从君去愁经云壑深

　　○早发阳逻

　　旭日荒荒白遥山面面开江迎黄子国云袅楚王台旅鴈衡阳下游龙北海回川原迷帝子今古一悲哀

　　○江上寄庸之二首

　　江汉扬舲客层霄望阙时独怜芸阁士日补衮裳丝蹈海吾何厌怀沙古所悲飘蓬倘回首剩作白云期

　　其二

　　及第游东观成名却不迟文章畏有分天地本无私六籍黄王术诸生口耳为好存经世业留取后人师

　　○江夜

　　碧树层城赤石郊清秋独夜旅魂消山寒佛阁文森爽江稳龙宫迥寂寥却倚星辰瞻北极忽缘朋旧梦中朝孤臣徒切清冥叹欲泛灵槎水国遥

　　○中岳游仙词

　　少室山回缑氏城丹崖灵积锦苔生虎文金检藏书秘帝女麻姑搔背轻江岛气春还种玉洞天月黑好吹笙会攀阆苑三花树拟驾云霄五色軿

　　○黄州演武厅宴安赠石帅

　　屏氛出江郊撰幽憩武馆秋容已淡沲云物亦回缅江山佳入牗聊尔恣一览道悞见乃超志惬兴不浅招邀子所敦襟期我当款虽值旅务迫不废宾筵展会屡讵流连谈剧非纵诞窈窕漠上曲清切江南管投壶按鲁鼓挥琴述中散居易命可俟抚化虑始遣江崩赤璧矶岸圻黄泥坂苏公豪游迹咫尺竟莫辨赏心即命觞庶达养生纂

　　○舟及团峯以事复回黄州

　　遄发齐安城野憩团峯坂简书申巽命造次促擢返中夜凌迥江侵晨见南巚推蓬内升旭览胜纷可辨嵓桂霞影荡江篱露珠泫时物岂不丽滞旅兴莫展鹿门逐畊稼太史乐游衍高贤虽自许干禄竟淟涊重来日云积归鹜路应缅长啸任旷达偃卧戒愤懑劳谦业以广止坎道乃善世气与日构持此庶可遣

　　○阻风招蒋方白石都阃集饮

　　北风激林峦飒籁有奔响登舻临渺江层波方振荡咫尺石濞嘴百掳不得上且作首株士勿切飘蓬想淹欝情不惬招要朋可枉樽俎展情素心迹附豪爽永怀二难并敢谓一日长前筭岂易拟事变徒深怆风来滕王会雪返山阴访行止无定涂喟言悟今曩

　　○望鲁台二程子所筑

　　昔贤崇道轨企圣洙泗湄筑台望东鲁转觉众山卑鸣铎振前响击磬追余悲果恊尼山步允开斯人师我行出故墟古台尚崔崔饥鼯走颓垣乱筱蔽荒祠哲人已邈逝斯道日多岐四圣兼先天百代使人疑寸心倘不灭梦寐或叩之

　　○登陆趋阳逻一首

　　飂上风已劲涌上江逾激辍棹发广陆苦逸迥尔隔旌斾避黄潦仆马骇危石维时卉木零秋气方厉急感物切嘅叹况乃抚形役微尚敦先民浮名误夙画谷口暮郑引三径羡陶适终尔黄鹄心逝矣矫高翮

　　○木兰山一首

　　西出黄陂门侧度木兰山兹山突如盖众峰复瓒岏上嵌金膏穴下流丹砂泉甘露石耳滋茹之可延年玉乳阑干牙灵秘难具传伥伥愍浊世汨汨昧灵筌万尘日心鬪何啻歊火燃我游若风颷贞蕴安得援虑澹情自伏妄灭道终全超然丹丘术还与智者怜

　　○雨中发应城

　　侵晨发徒旅平野何快意楚泽云易阴暝雨忽以至淖滑涂始艰烟扶山更翠野饭错昏旦列骑离队次襜帷任沾洒仆御柰困怼古兴北山吟今发南邦喟焚溺待援手澄清效揽辔王事方滞淫何由辞劳悴

　　○宿京山怀君釆一首

　　中夏趋南服炎歊变冲襟鄙志在幽素日夕梦丘林王事自靡盬时命亮难忱浮客寡叹悰愓矣惊远心心远情不极路长杳难从洒翰白云司曳佩明光宫企念已欝积临秋擥芙蓉采采不得将飘音丨讯来鸿鸿来秋已凄游旅日奔峭万事难自持俛仰发悲啸久存耿介性屡遭贤达诮谁哉鲁连子先我指稀调稀调类孤征孤征??崇莫展辍舟骛广原造次野中饭暝雨梦泽浦夜火京山坂昔愤远游诺今被干禄款干款幸明代可柰归念攒夷崄相倚薄风波慎周施侧怆山阳笛凄断广凌弦思子叙良晤因尽苦旅言

　　○野泊呈蒋子

　　并出郢城曲客缆觧已夕忻乘顺归流不谓行相隔湍澜浮空阔鱼龙骇万亿交水忌溜湤侧风戒岸逼榜人力稍懈俄顷渺莫即秋涨驶奔马轻舟及迅翼髣髴尚隐见焂忽判南北两涯云雾集回顾天野黑聊薄沙菼溆坐待明发色

　　○赤璧亭宴集谢蒋子胡子

　　适志在丘林所嗟婴宦籍虽偶登岳谣终尔烟霞隔日来有所期兰尊荷时哲虚馆俯江郊况览豪贤迹鸣雷轻隔浦凉风近将夕游禽属啁啁落木方戚戚瑶草未堪赠佳人信良觌远心入洞庭旷览狭梦泽事往情弥牵年衰感易迫已悲王子车终返原生宅赏心非外慕怀贤亦屡积且逐俄顷欢为君谢行役

　　○游定慧院一首

　　萋萋芳芜郭杳杳清莲宫隔陴睇瑶林停午开霜锺云霞纷绮丽木石逓玲珑羁心惬苍郊苦旅摅幽悰既登云中阁复眺江上　峯水沿猈鸥鸟洲擥钦芙蓉已恊隐沦趣堪拟蓬壶逢惜非虎溪游一笑证远公浊世岂不厌妙道要可通妻拏归性真宰丞亮天工义旨顾靡偕慨息方弥重独有灭心垢可与静者同

　　○伤足詶棠陵方子

