<!-- { "loadSidebar": true } -->
　　章皇帝前开育婴堂于崇文门外畿南数百里车携担负口哺手绷者日踵踵至及益都致政还里而宛平相公复继之其式遂遍于天下吾浙育婴旧堂在呉山之麓地偏而栋陿所输赀粮尝不足以给日用乳妇各散处无所稽摄巡抚张公顾而恤之于公家之暇往往咨及而布政使马公遂力任其事防方城五达有皇华旧驿本驻使节而鞠为茂草久矣乃址而堵之辟堂三楹而列甲乙舍于其傍分坏别牖设牀而铺墼冬罏夏婴料居乳妇于舍间有夫者共栖之使之防内顾之忧凡竹车絮借所以供儿之坐卧者无勿周具且延医师之良者以防其疾其于保字之用心可谓极矣然又恐迟久不继买田数百亩为储峙需而立首事乡官月稽而日核之尝读周书康诰以武王之圣康叔之贤治妹邦之地之大而当时寒暖燥湿饥渇劳佚口所不能言心所不能达而为之上者以己意而宣之达之予所好而去所恶有如婴然则是合帝王保大之心而后可以养一婴极都伯重臣上下经营之全力而后可以保一赤推之万姓何异矣康熙壬申之三月甫载事而五月工竣当事者请为文以布之石使他日继此者有所视因为之记某日某记
　　两浙布政使司布政使迁江西巡抚都察院政迹碑记
　　圣天子御极之三十一年上郡熊公由两浙使相进秩大中丞开府西江为外台垣翰之长建牙树纛设笳鼓节钺一时士大夫咸拱手为
　　天子称得人庆而下民哀号谓夺我公去扳车卧辙不得已乃歴数公政迹凡若干条琢石雕朱于行省之门仰眎流涕一如羊开府之在襄阳者诚旷世事也夫善政在得民得民在获上夫人而知之矣然而二者尝不能兼京朝左右日亲近帏幄而泽不下逮其在专城制阃去君门万里即曰御屏多记注徒虚语耳独我公由一轺使榷早合舆诵至
　　皇上南巡驻跸兹土亲见公趋事勤敏所向无稽业而民之爱戴者衢巷歌呼无不曰我公贤我公贤以故公凡三进秩皆不出兹土以慰民望而终迁峻省重之都府以彰我懋简従来方州大臣未有得君得民若我公者然则迁之者
　　君之恩而思之者则民之情也考之三代封建设官不同而郡县相仍大率以两汉官制逓为沿革汉法最尊者莫如宰相执法暨郡国相守故凡有大举则必以丞相御史列侯中二千石为之领袖今之大府即二千石也上而布政使司布政使即丞相之副后所称参知政事者也又上而巡抚都御史则御史大夫也汉以丞相御史之京朝而歴代重使臣则往往以京朝大僚出之为垣翰之长故使至执法则使之极事矣公自大府而观察而行省而御史中丞以一身备诸使而且得久于其地其获上之专与得民之深如此第民心惟一而其类有四其在官属即士类也凡承流宣化整纲肃纪与夫饬法眀计杜夤絶请诸条此所谓励官常以儆师士者至于士则讲读考课而外爰有监乡闱建义学诸条而农长诸民诸如举孝奬防粥孤养老恤菑捍患调争减役以及耗羡之除常平之置皆是也若夫工估则凡厘漕平关筑隍濬畎与夫行户所必裁承应所必捐牙埠所必格轻减子钱均平物价比比而是因件其实迹疏为若干而但存其目于左以俾后之此者有所取法且曰此民志也若夫公之德则槩以政见且有非斯石所能记者
　　皇华使馆瞻
　　御书记
　　康熙三十五年
　　皇帝遣刑部贠外【臣】宋骏业手捧
　　御书将至绍兴山阴之兰亭车过杭州在籍兵部左侍郎【臣】杨雍建詹事府少詹事【臣】邵逺平国子监祭酒【臣】汪霦翰林院检讨【臣】毛奇龄翰林院编修【臣】凌绍雯中书科中书【臣】顾之璿等诣皇华之馆叩头问
　　皇帝起居毕跪复请匄
　　御书瞻仰骏业不可曰此非臣等所敢擅也
　　皇上未尝有旨令汝等观也且亦未尝以书法教天下臣也
　　皇上以为自昔巡幸皆有祀古帝王贤臣之典载在史册故汉帝祠黄帝桥山祭魏信陵君封乐毅后而东汉建初且有祠本朝臣桓谭冢者朕观河南巡东祀神禹而独不得一访问先代贤臣之在其地者朕深憾焉因于万防之暇曽忆晋臣兰亭旧迹在禹井东西洇沬不彰遂手书兰亭记一通将以张诸石而补祠其地汝等误以为
　　皇上文武神圣乃区区与右军将军较书法乎【臣】雍建等俱伏地曰何敢然何敢然第
　　圣人御世动无过举在
　　国家行之为典礼而在臣民见之即为法式此如天然在苍苍只以自舒其阴阳之功而在天下人即仰之为金轮为玉波为防翘华盖不可名状今有景星庆云出于天而薄海内外不争先愿睹者乎有醴泉生于山甘露降于林而乡城老幼不扶杖襁负愿少须臾毋死以冀得一见者乎今
　　皇上加惠东浙
　　龙文逺颁【臣】等身居浙西方私相怨望以为独后而瞻天仰
　　圣尚閟抑不前恐亦皇华所未忍也骏业乃仰而告俯而祝曰惟
　　皇上惠之敕设几行叩头礼毕甫展轴而天气清朗日色相照耀庭前草木鸡犬皆烂然有光色彷佛见黄帝垂衣仓颉布象龙跳虎跃鸾惊而鹄峙满庭皆踊跃欢抃触首呼万嵗不能起臣伏见三古之世极重书学故中庸曰书同文又曰非天子不考文盖古凡入学则天子颁其书法于学官使天子胄子与公卿大夫元士之适子皆习其书是以大戴保傅篇谆谆记书学之事而汉志有云周官八嵗入学保氏即教以六书是书之为重于天下久矣今
　　皇上书法前掩千古后掩万年虽神禹手书岣嵝武王亲铭几杖皆莫之及自宜颁其书于天下使后世臣民永为法式今日之瞻则百代规摩所自始也众皆曰然遂以【臣】奇龄原职史氏当备载其事以俟
　　采择因略叙始末而记之如右【臣】奇龄稽首顿首谨记
　　赵开府六事图记
　　两浙巡抚中丞赵公开府杭州予与同乡官出饯之朝阳门外暨予请假归而公已移镇江南寻且还台迁部堂去其抚浙之政值在京不得而知也然杭之人每思公其有得于心必曰此公泽也其或不得于心必曰公何在耶又曰向使公在不至此以故范公貌劖公治行以庙以碣其在今己十年所矣犹有绘公六事图属予记者曰开河曰筑十观台曰刑奸曰代民还营钱曰讲道学曰移镇公事不止六且移镇非事实只以纪朝廷倚重并浙人留公之意然而大者具焉夫开府无细事官其地当使山増髙而水増深杭昔苦塞前哲凿八井不足其穿城水关有渠而陻公开中河十余里西小河十里南自庆封关北达清湖尅期而工成乃筑城十门观台髙广若干丈墙楼参差且増坏诸障隧令城中士女偕观抚埤堄循墙而游如是者三日今所绘城端累累是也夫东南四民生于逐末卖浆负饴者贷营钱为饵旬日倍子母还之而风雨疾病或不幸不售缧系敲扑鬻妻孥逮死比比也公代民偿责累巨万而禁其将来至于土豪作奸者诘杀之曰吾去其害马者而己念无可与士大夫往来请益于是借讲堂论议得失以予观世之为政者髙其牙盛其伍伯日与下吏门者罄折问询相对移日晷而士大夫之车辙若冬雷焉民之暴乱非法者矜之以为恩遇有大事大役即惴惴不敢任聴其脞废曰清静曰以不治治或百不得己任之而动辄箕敛曰设法以至重农驱惰抑奢崇俭不务识大势而概以祛末之见任意催割虽贤如汤斌其治呉阊不免也有如是六事而犹谓不足以砥世也乎吾记之犹思之矣
　　海竺庵食田碑记
　　海竺庵者吾族蜜修之所也従来四恩报主各称檀海今以海滨隟地建旛量笏为众生修觉之塲则虽小葊而海以名焉前此族弟尹俦与其妇周防雅好施济曽筑室数椽濩茶歇暍有年矣今尹俦夫妇垂老无嗣遂拓之为庵且以此为他时乐丘使翦茅其前培龛其后生时焚且诵而百年之后归于其室此固钟鸣漏寂剨然猛省一大机也因族叔遐伯従弟镇还夫妇皆有同志则自此而推将必有踵其事而増其华者故特延禅僧髙修为之住持作开山之师而以尹俦夫妇为之山主乃为述其事而记之如此庵坐落祖宅之南相距一里许后有田如干亩即尹俦夫妇归藏地也别有田如干亩为常住食田皆尹俦周防身施之族之人毋许占者某月日
　　祁夫人易服记
　　姜桐音先生以疾死其配祁夫人服三年丧毕不易服先是先生易箦时其诸子环列先生指谓夫人曰以累子以故诸子无长少皆夫人教之至是诸子请易服不许家人请于祠不许少京兆定庵先生其犹子行也拜于庭为陈大义谓非先王法且先人亦莫之行反覆论説终不许防
　　国朝定鼎郡之以世家保家门者日隆隆起而先生席列卿后独家食不出于是诸子有乞试者属京兆君为之请而夫人许之康熙辛酉次君贡于乡及癸酉长君登贤书方是时距先生之死己一十六年榜帖至家人仍有以易服请者邀予至其家语之夫人夫人怫然曰谓此区区者遂足以易吾心乎而予曰不然方予之与先生交也约四十年矣始为患难逰既而以文章为伯仲又既而音容閴絶莽莽若隔世而夫人非他巡抚苏松殉难赠太傅諡忠敏公之长女也予少至东书堂时夫人従母商夫人学诗而以予通家子每出诸闺中诗属予防定以故每读夫人诗而为之赏之其后与先生倡和更名静好集者是也今商夫人已即世东书堂已毁当时所防定诗己俱散失静好集己殉棺去即夫人所授四子书及经义诸子售后已厌晦将抵之牀下天下亦何事不従迁变髙门华屋改为蓬茅沧海之波移而为块壤而只此丝蒯之缕缕而不之易且未闻易服而即可以易心者也世可易心不可易也夫人乃忻然税服而曰可易矣遂诠次其语而属为之记虽然离骚云进不入以罹尤兮退将复修吾初服夫进不罹尤退不修服君子之过也初服安在吾作易服记而重为思之
　　重修临安县学眀伦堂碑记
　　眀伦堂者学宫之一堂也古学与庙二释奠先圣每设主帛以行事而学宫甚广由垣而门而堂而室房而馆舍而圃林凡读书养老兴师贡士以及上功上齿序饮序射皆集于其中而名之曰学自隋唐以还间立周公孔子庙于学中而元眀更制遂以孔子庙为学而别立一堂题之曰眀伦无米廪无瞽宗无论庭射圃二馆三舍只一圜桥一泮林亦列之庙前而堂无与焉则此一堂者固合全学有所事而存焉者也使此堂而尚任其圮则全学废矣郇阳郭侯存斋举乡试第一以拣选知临安县事其任也见圣庙岿然而啓圣宫壊捐俸修之未竣也及集多士于眀伦堂将习讲诵而堂本五楹而堕其三栋欹而壂砾慨然伤之念邑为西呉奥区代产伟人即今衣冠济济科名相继起而顾令本源之地荒蔑若此古不云乎学始于不足而成于克奋苟能奋兴虽经费不足何害因敕诸生邹伟元等使先竣啓圣宫功而徐议堂事康熙三十八年夏六月朢日首捐月进不足请输于绅士又不足则以赎锾佐之凡陶土刻木负绳运榘一切任材効力听择所便不苛亦不滥乃请练事绅士如许君胡君骆君盛君典司出入而县尉任君董视之越五月工成侯因防诸生于堂而课以文且举乡饮酒礼并读法焉及侯将引疾未暇记事又二年而诸生砻碣请为记夫学之赖修成久矣君陈曰简厥修亦简其或不修学记曰凡入学者七年而小成九年而大成向使废坠不修毋论是堂无防即汉唐国学往有二百四十房一千八百余室而诸馆之门垦为菜畦即初授广文一职有雨淋屋塌而不可入者况官居相嬗等之邮驿计侯之治才五年耳初衣之遂本诸夙抱只此数年间何难肤膜置之而多方经画以集于成然且濒行顷刻不忘斯举而就许胡诸贡士而三致意焉其不令或阙如是也
