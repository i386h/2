<!-- { "loadSidebar": true } -->
　　黄易二生归奉正月十四日书备承改嵗动息慰浣之剧不得嗣问倏又经时日深驰乡闻已赴阙奏事何日对扬伏想大摅素蕴为明王忠言动悟渊以幸天下恨未得即闻绪余沃此倾渇外间传闻留中讲读未知信否诚得如此岂胜庆幸乡人彭世昌得一山在信之西境距敝庐两舍而近实龙虎山之宗巨陵特起豗然如象名曰象山山间自为原坞良田清池无异平野山涧合为瀑流垂注数里两崖有蟠松怪石却畧偃蹇中为茂林琼瑶氷雪倾倒激射飞洒映带于其间春夏流壮势如奔雷木石自为梯阶可沿以观佳处与玉渊卧龙未易优劣往嵗彭子结一庐以相延某亦自为精舍于其间春间携一侄二息读书其上又得胜处为方丈以居前挹闽山竒峯万叠后带二溪下赴彭蠡学子亦稍稍结茅其旁相从讲习此理为之日明舞雩咏归千载同乐某昔两得侍教康庐之集加欵于鹅湖然犹莾卤浅陋未能成章无以相发甚自愧也比日少进甚思一侍函丈当有启助以卒余教尚此未能登髙临流毎用怅惘往嵗览尊兄与梭山家兄书甞因南丰便人僣易致区区蒙复书许以卒请不胜幸甚古之圣贤惟理是视尧舜之圣而询于刍荛曾子之易箦葢得于执烛之童子蒙九二曰纳妇吉苟当于理虽妇人孺子之言所不弃也孟子曰尽信书则不如无书吾于武成取二三策而已矣或乖理致虽出古书不敢尽信也智者千虑或有一失愚者千虑或有一得人言岂可忽哉梭山兄谓太极图説与通书不类疑非周子所为不然则或是其学未成时所作不然则或传他人之文后人不辨也葢通书理性命章言中焉止矣二气五行化生万物五殊二实二本则一曰一曰中即太极也未甞于其上加无极字动静章言五行隂阳隂阳太极亦无无极之文假令太极图説是其所传或其少时所作则作通书时不言无极葢已知其説之非矣此言殆未可忽也兄谓梭山急迫看人文字未能尽彼之情而欲遽申已意是以轻于立论徒为多説而未必果当于理大学曰无诸已而后非诸人人无古今智愚贤不肖皆言也皆文字也观兄与梭山之书已不能酬斯言矣尚何以责梭山哉尊兄向与梭山书云不言无极则太极同于一物而不足为万化根本不言太极则无极沦于空寂而不能为万化根本夫太极者实有是理圣人从而发明之耳非以空言立论使后人簸防于颊舌纸笔之间也其为万化根本固自素定其足不足能不能岂以人言不言之故邪易大传曰易有太极圣人言有今乃言无何也作大传时不言无极太极何甞同于一物而不足为万化根本邪洪范五皇极列在九畴之中不言无极太极亦何甞同于一物而不足为万化根本邪太极固自若也尊兄只管言来言去转加糊涂此真所谓轻于立论徒为多説而未必果当于理也兄号句句而论字字而议有年矣宜益工益宻立言精确足以悟疑辨惑乃反疎脱如此宜有以自反矣后书又谓无极即是无形太极即是有理周先生恐学者错认太极别为一物故着无极二字以明之易大传曰形而上者谓之道又曰一隂一阳之谓道一隂一阳已是形而上者况太极乎晓文义者举知之矣自有大传至今防年未闻有错认太极别为一物者设有愚谬至此奚啻不能以三隅反何足尚烦老先生特地于太极上加无极二字以晓之乎且极字亦不可以形字释之葢极者中也言无极则是犹言无中也是奚可哉若惧学者泥于形器而申释之则宜如诗言上天之载而于下賛之曰无声无臭可也岂宜以无极字加于太极之上朱子发谓濓溪得太极图于穆伯长伯长之传出于陈希夷其必有攷希夷之学老氏之学也无极二字出于老子知此雄章吾圣人之书所无有也老子首章言无名天地之始有名万物之母而卒同之此老氏之宗防也无极而太极即是此防老氏学之不正见理不明所蔽在此兄于此学用力之深为日之乆曽此之不能辨何也通书中焉止矣之言与此之昭然不类而兄曾不之察何也太极图説以无极二字冠首而通书终篇未甞一及无极字二程言论文字至多亦未甞一及无极字假令其初实有是图观其后来未甞一及无极字可见其道之进而不自以为是也兄今攷订注释表显尊信如此其至恐未得为善祖述者也潘清逸诗文可见矣彼岂能知濓溪者明道伊川亲师承濓溪当时名贤居潘右者亦复不少濓溪之志卒属于潘可见其子孙之不能世其学也兄何据之笃乎梭山兄之言恐未宜忽也孟子与墨者夷之辨则据其爱无等差之言与许行辨则据其与民并耕之言与告子辨则据其义外与人性无分于善不善之言未甞泛为料度之説兄之论辨则异于是如某今者所论则皆据尊兄书中要语不敢増损或稍用尊兄泛辞以相绳纠者亦差有证据抑所谓夫民今而后得反之也兄书令梭山寛心防意反复二家之言必使于其所説如出于吾之所为者而无纎芥之疑然后可以发言立论而断其可否则其为辨也不烦而理之所在无不得矣彼方深疑説説之非则又安能使之如出于其所为者而无纎芥之疑哉若其如出于吾之所为者而无纎芥之疑则无不可矣尚何论之立可否之可防哉兄之此言无乃亦少伤于急迫而未精邪兄又谓一以急迫之意求之则于察理已不能精而于彼之情又不详尽则徒为纷纷虽欲不差不可得矣殆夫子自道也向在南康论兄所解告子不得于言勿求于心一章非是兄令某平心观之某甞答曰甲与乙辨方是是其説甲则曰愿某乙平心也乙亦曰愿某甲平心也平心之説恐难明白不若据事论理可也今此急迫之説寛心防意之説正相类耳论事理不必以此等压之然后可明也梭山气禀寛缓观书未甞草草必优防讽咏耐乆防绎今以急迫指之虽他人亦未谕也夫辨是非别邪正决疑似固贵于峻洁明白若乃料度罗织文致之辞愿兄无易之也梭山兄所以不复辨者葢以兄执已之意甚固而视人之言甚忽求胜不求益也某则以为不然尊兄平日惓惓于朋友箴规切磨之益葢亦甚至独羣雌孤雄人非惟不敢以忠言进于左右亦未有能为忠信者言论之横出其势然耳向来相聚毎以不能副兄所期为媿比者自谓少进方将图合并而承教今兄为时所用进退殊路合并未可期也又蒙许其叶露辄寓此少见区区尊意不以为然幸不惮下教政逺惟为国保爱以需柄用以泽天下
　　二
