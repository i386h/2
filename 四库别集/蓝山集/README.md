<!-- { "loadSidebar": true } -->

钦定四库全书
　　
　　集部六
　　
　　蓝山集六巻
　　
　　别集类五
　　
　　明
　　
　　提要
　　
　　臣等谨案蓝山集六巻明蓝仁撰仁字静之崇安人明史文苑传附载陶宗仪传末称元末杜本隐居武夷山仁与弟智往师之授以四明任松卿诗法遂谢科举一意为诗后辟武夷书院山长迁邵武尉不赴乂称其明初内附随例徙临濠则必当尝仕张士诚又集中有甲寅仲冬摄官诗甲寅为洪武七年则放归又尝仕宦特其始末不可考耳仁诗规摹唐调而时时流入中晚蒋易作是集序称其和平雅澹词意融怡语不雕锼气无脂粉出乎性情之正而有太平之风惜其不列承明著作浮湛里闾傲睨林泉有逹士之襟懐无骚人之哀怨即屡更患难而心恒裕如要其所作皆治世之音也虽推之稍过实亦近之闽中诗派明一代皆祖十子而不知仁兄弟为之开先遂没其创始之功非公论也明史蓺文志载仁集六巻朱彛尊作诗综时犹及见之今外间絶少传本榕城诗话言呉焯家有之然呉氏藏书今进入书局者未见此本其存佚又不可知恐遂湮没谨从永乐大典中采掇裒辑得诗五百余篇仍厘为六巻以符原目着之于録焉
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　蓝山集巻一
　　
　　（明）蓝仁 撰
　　
　　○五言古
　　
　　灵鳯篇
　　
　　鸣鳯岀丹穴五采耀晴旭朝饮瑶池流暮栖昆山木和声六律备灵德百禽伏重华去已久淳风何由复不闻夔乐谐但复楚歌促梧枝霜不蕃竹实冬未熟愧彼梁间燕双双托华屋
　　
　　舟中望长洲田家
　　
　　积流会澄川浮沙亘长洲上有佳树林下有良田畴渔樵自成村桑麻翳榛丘犬吠林巷深鸟鸣田舎幽落日负耒归凉飙荡轻舟斯人亦何为乐哉以优游羇懐迫道路怅望徒淹留
　　
　　暮宿田家作
　　
　　木落天正寒山空日将暮荒村倦鸟归乱水行人渡穷年滞草莽短褐被霜露晚宿依田家主人情亦故汲井泉满涧烧竹烟在戸钟残溪上村月照阶前树浊酒初泼醅嘉蔬亦时具且慰饥渴懐况谙村野趣老翁八十余有子役征戍秔稻歳暮收官司日加赋我愿息兵戈海宇重农务愧乏经济材徒然守章句
　　
　　拟贫士二首
　　
　　蟏蛸网我户蟋蟀号我壁被褐不掩胫采薇岂充食歳有饥寒忧巷无车马迹岂知旷逹观不以贫病迫昔闻孔颜圣亦有陈蔡厄澹然忘世虑弦歌自朝夕
　　
　　蓬门有一士被褐恒苦饥朝饮南涧流暮食西山芝虽有二顷园芜秽亦不治妻子共寂寞弹琴咏诗书荒林积雪深古屋炊烟迟髙卧自有适何必他人知
　　
　　在野
　　
　　慕荣非素心在野甘自晦泉分九井注门掩千峰对犬吠秋草根鹤鸣白云外茅檐有浊醪田翁夜相会
　　
　　暮秋懐郑居贞
　　
　　季秋霜露降草木日已衰暮登城门丘遥望沧海涯鸟鸣求其羣况在逺别离美人美如玉梦寐恒见之飘萧紫鳯毛照耀珊瑚枝海水不可越丹砂讵能期灎灎杯中酒泠泠桐上丝岂无一日欢念子来何时少壮难合并流光倐如驰悠悠逝川叹渺渺停云思
　　
　　西山暮归
　　
　　凉叶堕微风秋山正萧爽天寒独鸟归日夕百蛩响偶从桂树招遂有桃源想石磴閴无人山猿自来徃
　　
　　暮归山中
　　
　　暮归山色昏濯足月在涧衡门栖鹊定暗树流萤乱妻孥候我至明灯供蔬饭伫立松桂凉疎星隔河汉
　　
　　宿田家望武夷
　　
　　山仙崖蓄灵异怪石盘空曲一水隔花源千峯入茆屋金芝暖逾秀瑶草寒更緑云中武夷仙一一颜如玉白马去不归玄猿呌相逐昔陪丹丘侣酣歌紫霞谷鸡鸣洞天晓落月在林木空瞻仙子髙旧梦那可续荒林激悲风日入对樵牧伫立望归云解衣田舎宿
　　
　　少年行
　　
　　东家少年子挺挺七尺躯适遭风尘起应募趋名都明甲金铁坚寳刀冰雪如朝随霍嫖姚暮逐李轻车手挽二石弓腰悬双虎符击刺当万人飞扬凌八区椎牛会宾客考鼔吹笙竽意气拟卿相光辉生里闾西邻有迂士白首讲玄虚贫无担石储富有万巻书
　　
　　捕鱼
　　
　　渔人骋技巧长网截大川万鱼不能脱已知数当然倾城食鲜脍维舟洗腥涎犹有鲛鳄存食人市门边
　　
　　待渡
　　
　　早出未开关暮归常待渡诛求尚多门辛苦在长路浩浩川上波萧萧道旁树百役几时休临流愧鸥鹭
　　
　　拙者自号
　　
　　吾生何为者老以拙自名眼拙揺空花耳拙起虚鸣手拙持战栗足拙方欹倾寸心更苦拙百事无一成语言拙少味交逰拙寡情学拙志虑耗道拙忧患并行当死于拙掩骨依先茔傍人笑我拙我拙亦有程圣贤既不辞愚下孰敢争孔子拙陈蔡伊尹拙割烹吕拙钓尚直陶拙琴无声夷齐拙不食古道谁人行我拙不有命我拙自有诚宁甘抱拙枯不作背拙荣传拙与子孙用拙尽平生
　　
　　祭虎二首
　　
　　猛虎在前林羣豕践我黍饥来搏食之絶迹秋田里虎非兽之良推功及田父流传不可忘南村朝祭虎
　　
　　祭虎虎何功云能食封豕封豕善遁藏充觞得仙麂仙麂虽驯良入口那复吐虎去不复来居然暴禾黍
　　
　　○七言古（长短句附）
　　
　　为方焕赋云峯秋霁图
　　
　　茆屋溪头红叶村石梁秋水清无痕枌榆过雨鸟鸣涧秔稻如云山对门老翁日髙睡未起稚子读书窗戸里干戈如此赋敛烦鸡犬晏然乡曲喜山中酒熟黄花开仙人候我芙蓉台云林今夜好明月拟跨幔亭黄鹤来
　　
　　题郑德彰员外所藏髙彦敬画楚江春晓图
　　
　　旭日未出羣山昬苍茫楚江多白云芳洲无人采蘅杜落花飞絮春纷纷晴岚满戸渔家晓花枝彷佛闻啼鸟巫阳梦断三峡空湘渚愁深九疑小文彩风流髙尚书如此江山归画图平芜烟蔼水空阔阴壑松桧天模糊左司郎官何处得髙堂紫翠生春色是中宜有五湖人一叶扁舟荡空碧风尘兵革浩茫茫对此便欲歌沧浪碧梧翠竹生髙冈岂无彩鳯鸣朝阳
　　
　　水南山房诗为任立本赋
　　
　　南溪白云白如练万壑松萝对山县幽人结屋溪上居稚子过庭能读书清流美竹秋潇洒棐几明窗日闲暇坐中徃徃见樵渔门外时时驻车马盛世弦歌比屋闻淮南兵革又纷纷平川战血流成海白日妖氛涨作云一自离家从部曲梦绕故山烟水緑被褐愁趋戎马羣牵萝谁补南溪屋近随都尉入关中逺逐嫖姚树战功匣底笑看三尺剑尊前起舞万人雄三年留滞关山外环堵蓬蒿果安在荒林猿鹤怨秋风落日鱼龙愁逺海时清方且归去来他乡道路多尘埃有才未必长在野君王已筑黄金台
　　
　　题刘商观奕图
　　
　　遥峯苍苍松桧色涧水无声晚烟白围棋不见商山翁伐木那逢会稽客行人遥指烂柯山洞里羣仙白书闲石床对奕岂知久樵子旁观殊未还执柯却坐莓苔石胜负眼前夸得失石烂松枯不计年云子琼浆堪度日斧柯已烂下山迟城郭虽存故旧非处处桃花无路入双双白鹤背人飞仙逰寂寞秋山里图画千年尚如此社稷山河几局新地老天荒遗数子君看沧海变桑田一木不支何足怜
　　
　　余复婴近以方壶所写大王峯转惠暇日展玩殊有幽趣因题
　　
　　方壶画山世有名生纸一幅涂纵横孤峯倚天旭日上危石拔地秋风生壮逰曽来拾瑶草梦里武夷清未了紫阳五曲石门荒金老三间茅屋小兴来故笔起层峦万仭嵯峨咫尺间龙洞云烟含宿雨鹤坛星月满空山武林道士余三一来憩松根讲周易十年不出鬓埀丝九转将成眼如漆新图千里寄神交东南一柱青天髙愿授神方服石髓共听仙乐鸣云璈闲窗持赠深有意念我衰年住尘世便欲呼儿挽鹿车从此相随入苍翠
　　
　　题欧阳楚翁梅竹画
　　
　　道人下笔天机熟宋末元初冩梅竹琅玕个个起中林琼树娟娟在空谷三花五蘂天然好直节心虚肯相保花光老可费经营和靖子猷惊絶倒兵戈流落存者稀展玩茆屋生光辉罗浮月色忽在手渭川白云随我飞此翁亦是英雄辈事异时非聊自晦百年翰墨可流传开图静与仪刑对
　　
　　悲流人
　　
　　为农未免租调瘢从军可辞刀箭痕布衣一日任民社鞭挞不救肌肤完足兵足食万世计征衣战甲无宁歳但知城郭倍光辉谁问闾阎久凋敝深机巧宦何为者暴虐施民自寛假山头白石城下泥已有行人先问舎前车后车相继摧满山枯骨白成堆呜呼古人不可作自书下考真贤哉
　　
　　题马大使青城图
　　
　　青城丈人髙入云野老未识应先闻画图朝开拭我目兴入深谷穷其源四川号雄观五岳争推尊昔在汉季老仙伯烧丹井灶今仍存二十四治属呵禁鬼魅不得侵人羣后来肥遁更多士采芝斸药深林里樵夫误到老人村世代传流长孙子马卿食禄东南隅思山愿乞明年归祇今圣代重养老春风会送斑斓衣
　　
　　惜猫怨
　　
　　山人养猫俊而小畏渇怜饥惜于寳一鸣四壁鼠穴空卧向花阴攫飞鸟邻家畜犬老更狂狭路相逢力不当吁嗟猫死难再得恶物居然年命长
　　
　　放歌一首效苏仲简
　　
　　万方一日纲纪新四夷重译来称臣白头山癯惊且喜托身两代耕桑民桑田海水千年改霜木晨星几人在老马空嘶皂枥间惊鸿已出虞罗外旁求都邑及山林兵选三丁儒一丁裂荷焚芰别山谷带牛佩犊趋边庭万人坑平百草緑风雨年年寡妻哭纵有生还老退身疾疢伤残形不足我生不豫功名期先朝未壮今衰羸夕阳渐挂首丘树当歌一放谁能悲
　　
　　野鹰
　　
　　野鹰栖老江边树整刷毛衣矜爪距深林未见攫妖狐近市且知争腐鼠天生羽族谁尔雄尔德不肖形躯同云霄真骨死炎瘴来者如斯徃者空
　　
　　题秋山访隠图
　　
　　遥峯苍苍白云白红树黄花间秋色三径曽寻蒋诩居一区尚忆扬雄宅十年不见鹤田翁逺水长山入梦中凉飙散荣逺林静微雨湿衣空翠浓先生见客幡然出髪短眉长眼如漆穷髙极厚作千年虚徃实归凡几日画图絶似鹤田秋不许同行只独逰黄绮正须天子召巢由底用世人求
　　
　　雪中候云壑不至书懐兼柬云松昆仲
　　
　　卧病空山连日雪崖谷平沉髙石没朝晖倚杖坐茆檐夜气拥炉烧榾柮兵选三丁壮者稀祗余翁媪守柴扉秋霜早杀空晚稼寒机尽用无冬衣听说诛求愈凄恻转忆承平乐耕织暖入狐裘念苦寒饱分玉食怜饥色九折危途一道溪故人相望阻攀跻惜乏篮舆度雪水安得青鞵踏雪泥
　　
　　庐峯絶顶阻雪书寄云松
　　
　　昨日篮舆不得上今日篮舆不得下天花万点散长空白云一月包青野山空雪霁日色微风前犹作落梅飞阆风玄圃在人世夜景若昼腾光辉茆屋闭门愁出入履破衣穿寒转袭挥毫三复白雪吟手足冻僵才思涩张老屏山赏又新应披鹤氅对嶙峋长篇短幅述清语定有琼瑶报故人
　　
　　海上行送舒文质之京赴危大参之招
　　
