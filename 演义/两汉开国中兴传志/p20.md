<!-- { "loadSidebar": true } -->
　　且说帝依陈平之言，出诏宣召彭越。越思韩信屡立功绩，又得信书，安顿封使，拒命不肯受诏。使回见帝，帝命去宣英布，布亦以帝恩义甚刻，仍得信书，亦不领旨，却使空回。帝见二将俱不听宣，转生疑虑。次日早朝文武百官俱齐。帝问曰：“朕宣英布、彭越去征陈豨，二将皆不从命，班中谁敢领兵前去？”萧何奏曰：“陈豨足智多谋，与韩信争差不远，今在朝武臣恐皆非陈豨敌手，欲擒陈豨，除是韩信。”帝愕然曰：“朕已夺韩信之权，若再用之，彼与陈豨合谋，朕何以制伏？朕往亲征陈豨，以除国家之患，以免万姓之苦。”即时出旨，命吕后权掌国事，萧何辅理朝纲。以周勃为招讨使，王陵为大将军，灌婴为后将军，郦商柴武为左右将，樊哙为前部大先锋，点起御林军五十万，克日兴师。群臣领旨各退，帝入后宫，心有不悦。吕后问曰：“方今四海清平，万民乐业，陛下何为不乐？”帝曰：“昨因北番犯界，朕命陈豨从征，不想豨据代州谋叛，去朕许多战将，并上驷军二十万。今在朝武臣并无一人敢领兵去，朕欲亲征以除反贼，奈内有韩信之忧，外有陈豨之患，以此二事，朕心所以不悦。朕去后尔敢持内谋以杀信乎？”吕后曰：“陛下有旨，敢不留心？愿陛下早擒陈豨，以靖外患。”帝闻言大喜。
　　后人有诗曰：
　　不念开疆展土功，返将猜忌负英雄。
　　宫前溅血含冤处，尽在临行一语中。

高帝亲征陈豨
　　却说帝于宫中嘱令吕后谋斩韩信，后欣然领命，帝心稍安。次早升殿传旨，命武将齐集军马，即日御驾起行。萧何与大小官员拜送城外，帝命各俱还职理事，自与大军望前进发。车驾于路所过郡邑不题。不数十日已至代州地界，离代州四十里下寨，摆列整齐。帝问陈平曰：“朕大军至此，卿可筹度进攻之策。”平曰：“陈豨机谋足广，大军初至此间，不识地理，若便用兵，恐坠陈豨奸计。陛下不若发下敕书金牌，令隋何为使赍入代州招安，或肯悔悟归降，以免刀兵之役；如不听从，然后用兵。”帝依言，即遣隋何送豨黄金千两，敕书金牌迳至代州城下。何见城门紧闭，城中鼓乐喧天，遂令守城将士请豨上城打话。豨上城问隋何曰：“大夫此来何意？”何曰：“奉主上圣旨送金牌敕书黄金千两招安，将军还朝以免征战之若。”豨笑曰：“吾岂为千金而舍命乎？”何曰：“既不受金，请受官职。”豨曰：“大夫岂不见楚王韩信，身不离甲马不离鞍，建立十大功劳，成就一统基业，信无半点背负之心，帝心尚且猜忌，百出谋计，千端夺权，削职退归私宅，衣食不与足，侍从无其人，吾是以鉴已往之覆辙，虑不测之深渊，据孤城以自居，仗雄兵以护卫耳。帝令亲提大军至此，难免一战，如君胜吾输，吾即甘心而死；如吾胜君输，亦与汉下大臣少伸忿气，决不为其钓饵而送命也。大夫尔退，更毋多言。”隋何见豨不从，回营见帝，具言陈豨所说之事。帝曰：“叵耐反贼，必与决战。”次日与陈平商议进兵。平曰：“来日王陵领三千骑于代州城下搦战，樊哙领军二万于深水口川泥湾埋伏，待陵与豨战，陵可诈败，诱豨追至其地，豨可得矣。”帝大喜曰：“卿真奇才也。”传命军中准备。是日陈豨在城中与诸将宴饮，夜至二鼓，酒罢，豨出帐观望星象，回至帐中自思：明日若与汉军交锋必有挫陷之失，不可与战，乃传令布告军士严守城垒，诸将应诺。
　　次日天明，忽见东南一队军马，约有三千飞奔至于城下搦战。守城军士慌忙报知，豨问军士来将是谁，军士答是王陵旗号。豨即号令诸军勿得乱动，亦不许与王陵打话。于是城中肃然。城下王陵军将见豨不出，自回营中去讫。两边相拒至八月十三日。陈豨传令来日与汉军交战，先令副将刘武引军二万分为五队，伏于正东五里芦水北岸。营前安青旗三面，如中军交战不利，截倒青旗，尔青旗营中可即出军救应；又令武骑将军李牧引军二万分为五队，伏于正南七里滩头。营前安红旗三面，如中军交战不利，截倒红旗，尔红旗营中可即出军救应；又令副将宋公远引军二万分为五队，伏于正西七里鸣门曲河岸。营前安白旗三面，如中军交战不利，截倒白旗，尔白旗营中可即出军救应；又令大将程彦雄引军二万分为五队，伏于正北十里曲路。营前安皂旗三面，如中军交战不利，截倒皂旗，尔皂旗营中可即出军救应；又令弟陈招于代州城内守把堤备，官勾内外救应。城上可安锦旗，如中军交战不利，截倒锦旗，即出城中军兵相助教应；又令城内百姓丁壮俱要上城守护，毋得失误，豨自统中军上驷军二十万，仍于四角埋伏弓弩，中军安立青红白皂锦色大旗五面，以应五方埋伏之兵，前锋朱雀冲阵，后有玄武护威，左有青龙勇跃，右有白虎盘旋，旗幡双双整肃，剑戟对对森严。豨分拨已定，乃号令诸将曰：“各各务宜用心奋力，照验旗幡救应，勿得违误。”诸将应诺，各依令分投埋伏去讫。次早寅时在侧豨出军于曲柯，少顷只见汉军长驱而来，前队乃是樊哙、王陵，中军周勃护着汉帝。勃先出马布阵，名曰蛟龙混海阵。豨亦布一大鹏金翅阵。两阵对圆，汉将周勃出马大呼：“陈豨反贼，皇上有甚亏尔，令尔退番，却于此处谋叛。”陈豨忿怒更不答话，指挥前部大将出马当先交战。勃呼先锋樊哙迎敌。战不数合，汉阵诸将齐出，豨令众将相迎，自寅至辰不分胜负。勃于中军摇动大旗，两掖鼓噪而出，五十万大军一齐掩杀。豨见汉军卷地而来，恐有不利，忙将西方庚辛金白旗截倒，宋公远知会驱兵杀出，再截倒北方壬癸水皂旗，程彦雄领兵杀至，再截倒东方甲乙木青旗，刘武领兵杀至，又截倒南方丙丁火红旗，李牧领兵杀至，须臾四下伏兵齐起，豨于中军号令，诸将悉皆奋勇，汉军抵敌不住，阵势破绽，被陈豨五路军马如波涛汹涌杀入汉阵，汉军大败退走。豨军追杀五十余里方回。陈招于城上鸣金收军，豨领大军回入代州。点军约折一百小卒，大获全胜，不胜之喜。传令犒赏军士，设宴与众将欢饮庆贺。
　　是日帝见阵败，车驾当先退入大营。背后大军俱到。计点折军五万。帝宣陈平问曰：“昨来交战三次为陈豨所败，似此安能平伏反贼？”平曰：“陛下勿虑，虽是折军五万，欲再取添如取大海之水，纵令百万亦不为难；若陈豨之兵不过二十万，以后再无继添。陛下可遣使持诏先取太原，魏王领兵十万前来，再与陈豨决战。”帝准奏，发诏遣使而去。帝又恐陈豨奸谋暗袭长安，遣人赍旨，遍行随处关隘，严设提备不题。
　　且说吕后自承帝语谋杀韩信，每日寻思未得其计。一日在宫思想，恐帝征剿陈豨回来，责己无能，乃令内侍宣萧何入至。宫中具言帝临行时嘱咐害杀韩信，丞相可定计谋。萧何闻言，心中大惊。自思：韩信昔日是吾举荐，东征西讨创成一统天下，归于刘氏。今已夺权削职，又欲斩之，诚可伤也，对后哽咽而未开言。后大怒曰：“丞相不与朝廷分忧，返与叛臣长志，尔当日三荐亦曾保其可叛乎？”何见后有怒色，急奏曰：“娘娘且宽容三日，臣于私宅思一计策何如？”吕后曰：“限尔三日要斩信首，不可迟误。”萧何辞出宫门，退回宅中，方才坐下，左右忽报外有一妇人名唤青远，说有冤屈之事，要见丞相。何令唤入问曰：“妇人有何机密之事？”青远曰：“韩信教陈豨造叛，却将妾男长兴杀讫，因此告与丞相。”萧何听得妇言大惊失色，遂密引青远入宫，诉与吕后。后问萧何计可有否？何曰：“可予牢中取一囚犯貌似陈豨者，斩其首级，令人将首级自城外送将入来，声言皇上擒斩陈豨。韩信闻知，必然忧恐，臣再用计哄信入宫，埋伏壮士擒之，任娘娘裁决。”吕后即时命斩囚犯假妆陈豨首级，自外送入未央宫来。韩信闻知，嗟叹陈豨不已，正念之间，忽报萧丞相至宅，信接入坐定，何曰：“今代州使命将陈豨首级报入宫中，诸官俱入内相贺，楚王亦可与吾一同去见太后，吾于太后前再保公复原职何如？”信闻言大喜，与何并马行至内门萧墙左侧，信回顾萧何不见，信大骇曰：“吾中萧何之计也。”正犹豫间，壮士拥出，将信执缚推至太后面前。信两泪交流，泣叹不止。吕后笑曰：“皇上有甚亏尔，故唆陈豨造叛？”信曰：“小臣并无此意。”吕后乃唤青远出来对证，韩信再欲伸言，吕后不容分说，喝令武士推出未央宫前斩首。信泣告曰：“念臣垓下苦战之时，待皇上回朝赐死未晚。”吕后不从，武士押出。信问谁为监斩官？武士答曰：“萧丞相为监斩官，丞相不来，另有委官在此。”其委官曰：“大王有三罪，王自知否？”信曰：“何罪？”委官曰：“前者南梁盗马一也，隐藏钟离末二也，唆陈豨反三也。”韩信自悔恨曰：“早不听蒯通之言，钟离末之语，误落阴人之手。”言讫泪下如雨，观者莫不悲伤。吕后传命催促，武士只得开刀，将信斩讫回报。当下韩信即死，天昏地惨，日月无光。自长安城中以至四外官军百姓知者无不下泪，叹息吕后、萧何合谋枉杀英雄良将。是时乃大汉十年九月十一日，韩信死于未央宫前，百姓怜之有歌曰：
　　韩信将军智略多，萧何三荐定山河。
　　不知勋业番成怨，成也萧何败也何。
　　胡曾先生有诗曰：
　　可惜淮阴侯，曾分高祖忧。三秦如席卷，燕赵刻时收。
　　袭沙陆沮没，渡河魂豹休。汉皇无后幸，吕后斩王侯。
　　后人有感因赋词以吊之日：
　　哀哉韩信，智略弘深。孙吴可羡，管乐堪称。
　　初犹未遇，韬晦呻吟。迨乎荐拔，登坛志伸。
　　袭收六国，席卷三秦。灭楚与汉，伟绩洪勋。
　　名重当世，威镇四庭。茅土宜锡，王爵宜登。
　　只因夹辅，佐使骄矜。汉主骇啧，子房疑惊。
　　陈平一计，返尔遭擒。夺权削职，贬谪淮阴。
　　载维叛逆，累公此朋。后承君命，陆地波生。
　　萧何谋就，宫掖捐身。天怜忠义，日月昏冥。
　　军民慨惜，老稚惨情。呜呼哀哉，公性忠孝。
　　曷有反形，周言拒却，蒯说不敢，君恩大薄，
　　公死冤声。英魂缭绕，剑血飞腾，呜呼哀哉。
　　公心瀑日，死也安劳。惟寿弗永，未慰尊灵。
　　仪容在阁，名誉垂青。千秋光耀，万世芳馨。
