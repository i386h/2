<!-- { "loadSidebar": true } -->
　　赞曰诸生不试难于出内馆不诗难于屈中丞不就难于夺十年不迁难于悦六十弃官易于退居约不厌易于食是惟四难复二易以此归来获长世公能致命复遂志
　　
　　张筱庵先生和者昆山人字节之生而警颖卓朗善属文尝病目而夜篝灯读书不休遂以其一废与其弟穆俱应南宫试而自念必上第而穆于文小劣遂易巻以入曰吾可迟而得也已穆举第二人而先生亦次二十七既廷试执政者竒其策而欲首之诇知其一目也抑之二甲第一和遂谢病归以修国史召补（阙）部主事迁郎中遂为浙江提学副使所校士毋论多寡即第甲乙工者前辨质先生句摘其纰而后斥之人大骇服寻移病归卒年仅四十九其为诗文皆雅健有法诸子孙多显者穆亦至参政
　　
　　赞曰呜惟先生隽朗超羣文亦称是其气遏云为弟易草观过知仁穆亦继之为时文人敦睦之风后裔弗沦郑介庵先生文康字时乂昆山人颀而伟躯意豁如也举进士自以不能俯仰流俗属微恙即乞告归以此终其身先生居恒杜门踽踽少公府迹于书无所不窥而尤善经生义所指授多显者虽用隠约成好至于表忠烈称勲伐未尝不慷慨有深味也故叶文庄公盛仕通显而时时推先生以为不可及今像殊魁然非山泽癯也所著有平桥稿若干巻
　　
　　赞曰一命未膺飘然里居升斗未沾耕而读书殁无易名生不辟除以拟靖节人或谓隃吾不知其它其藻弗如
　　
　　叶文庄公盛字与中昆山人举进士为兵科给事中进都给事中时英庙北狩陷敌敌大入犯京兆而东西南夷并起公疏不时上所建画及弹事皆精当当是时于公称真司马而公为真夕垣于公社稷臣公实亚之出为山西右参政协赞独石诸军事时入城俱创敌仅余一毁垣公至则皆鼎新之搜卒乘课屯种除戎器遂渐以富强号雄镇焉英宗即位驿召至京面慰谕久之擢右佥都御史抚两广者七年所斩获叛蛮以数万计用议事入京迁左佥都御史抚宣府宣府公故所参政地益大课屯田收其羡易战马至千八百匹增筑堡七百余入为礼部右侍郎改吏部迁左侍郎佐其长以公明尝一赈畿甸荒议闗西边事谓河套未易搜东胜未易复因条上増兵守险数事盖至于今有味焉人主方向用之俄暴病卒年五十五公有文武才好读书博洽章故所至有声实而其抚两广也稍损于宣府独石时今像丰晳而有英气称其为人
　　
　　赞曰岌岌已己实隳王纲公长夕垣出甸朔方内则蓍龟外则金汤股肱惟臣膂力方刚天实招之爰逝我梁惜哉壮猷不逮孝皇
　　
　　弇州续稿巻一百四十六
　　
　　●钦定四库全书
　　
　　弇州续稿巻一百四十七
　　
　　（明）王世贞 撰
　　
　　○文部
　　
　　△像赞
　　
　　韩襄毅公雍字永熈长洲人弱冠举进士明年授监察御史行治河以强干称按江西威名益大振墨吏望风觧印绶去以计平吉虔冦故相陈循良之甫移广东按察副使即荐为右佥都御史再抚江西循得罪戍公坐左迁山西按察副使俄入少卿大理复为都御史佐台事能以从容剂台长之暴伉者治宣府军政未几以左佥都御史同都督辅等率师十五万讨广冦公分兵捣其窟荡平之前后俘馘四万一千七十人斩大藤峡置嶂戍控御捷闻进左副都御史以忧归起家右都御史总督两广军务主副将官三司悉听节制仍许便冝从事久之与中贵人不平为所讦诏释不问公乃乞致仕公归而南北慰荐亡虑数十章皆不报则犹以中贵人故也卒年五十七广人肖而土木之以为神今像伟然紫色而小须
　　
　　赞曰卓卓韩侯淮阴同鋭上谷云蒸洪都风厉乃睠南顾受赈斯寄遘险必辟靡坚不脆火燎箐藤霜驱瘴疠功成谤兴含用长逝
　　
　　刘完庵先生珏字廷美长洲人少遇况守钟推择为吏先生谢不愿吏愿得补诸生守许之举应天乡试补太学生以材举授刑部主事迁山西按察佥事提督屯田任职亡害甫五十乞致仕归以寿终先生孝友恭谨与人居无失色顾操履絶介特人亦不调色干之及有所赇动也老而嗜学不衰为诗尤长七言清丽可咏书正行出赵吴兴畵山水出王叔明皆逼真世甚珍之所著完庵集若干巻今像色青黑于鐡棱棱如不可犯者
　　
　　赞曰未老而归以署其庵吾知其完老而大归用以葢棺吾不知其完虽然不人之千人亦不我干庶几其完刘椶园公昌字钦谟吴县人生而颕敏读书过目辄诵工属文十九举乡试第一明年会试第二人廷试髙等以疾予告久之授南京工部主事召修宋元史迁员外郎郎中出为河南按察副使提调学校满九载始擢广东左参政又五岁以母忧归明年复丁父忧服除疾不能起以卒年五十岁公以诗名振郎署间翰林先生见而畏之其莅河南所斥削不少借以是中忌者偃蹇不得推迁其中亦不能无少望所著有胥台鳯台金台嵩台越台凡五稿若干巻悬笥琐探三巻中州文表若干巻他未成书千余种
　　
　　赞曰公之文采五色渥洼著书穷年冀成大家虽则成家犹未离驹世无伯乐老而盐车以此自悲若贾长沙蓬累可也得毋过乎鱼公侃字（阙）常熟人也举进士为部曹郎以能治剧迁河南开封府知府开封居会省而所领三十六州邑最号繁剧且俗羯羠不易治而公一切以惠文弹治之于上官无所阿私苞苴避匿不敢进旦夕所进惟脱粟鲍鱼菘菜而已满考称疾归公归家益贫妻子不免饥寒而节操益励台使者有所馈遗不受既病久困床褥妾以一瓯粥啖之輙呼曰亷官何不食肉糜竟死不能具窀穸时同邑有钱昕者至布政使亦亷而故有父产时人为语曰富不爱钱钱昕贫不爱钱鱼侃
　　
　　赞曰鱼之为物以骨鲠称公乃姓之卫史以名凡二千年有光其声尚湖汪洋虞山峥嵘公骨已朽公神犹生
　　
　　故福建右参政陆公讳■〈日上永下〉字孟昭吾郡之常熟人也而居太仓之卫城登景泰辛未进士授刑部主事歴员外郎郎中能以文学餙吏治于法比井井矣而性仁慈时有所宽贷其视狱日多蓄猫于狱以辟鼠害囚之重繋者得无伤死两按河南山西大狱俱以明允称旨藉藉有公卿间声矣而仅以久次转今官至则首捕舶商之行剽于海者僇之缮理戍城及甲仗一新又筑漳泉二郡海堤海不能侵郭闽人服其威惠竟中蜚语罢归以疾卒年六十公为人磊落慷慨与人交有终始居恒谓人生寄也即家亦寄安能有所别择而碌碌为子孙作巢穴故不谋生产而所至即官舍或僦居必小餙斋室莳花竹时戒内子储名酝甘果珎错以待不时之需客过必留留则咄嗟立办至卜夜而犹未己其遇元夕张灯合乐帐饮虽侯家不过也以故三事而降至同舎诸曹靡不愿交陆比部云公所为得公卿间声者以此而毁亦随之率用此失官虽然后之称侠有度者必归公也曽孙瑚仕为御史至知府亦有公风
　　
　　赞曰达埓王孙不颛已侠同孟公不踰轨安得其人与终始
　　
　　孔公镛字韶文长洲人也宣圣五十代孙举进士知都昌县以姻连宁藩故改连山先后有惠政遂试知高州府久之即为真公以计谕降大盗酋又数数破他剧贼论功迁广东按察副使就填其地公所剪刈大小以数十百计威名遂益振其后为广西按察使台檄公讨荔浦贼贼望公帜骇曰是故髙州孔副使耶知有走耳遂一鼔平之进食二品俸迁左布政使甫上事擢右副都御史抚贵州清平有苗阿剌者以黠悍善筴算而挟其子溪能敌百夫父子豪长溪洞间二十余年数伤杀官军无如之何公刺得其厚善者清平指挥授之策而诱缚之入为工部右侍郎舟至富阳暴卒年六十三赐祭及塟祝允明谓公之卒白气自舟尾上直贯天表盖日正中也而荧荧然星矣允明遂目之为孔镛星
　　
　　赞曰我战则克闻之先师公苗裔耶厥用乃宜干橹礼义韬■〈韦今〉书诗际地环天牂牁罗施孱者怀徳黠惕其威殁而一星灿如其箕请招巫阳试为问之
　　
　　章公格字韶鳯别号戒庵常熟人父孟端为御史有声公举进士授南京工部主事迁刑部郎中擢广东按察副使歴云南按察使福建左布政使入为南京光禄寺卿转大理卿致仕公所至能举职而不为表暴以希赫赫声归田垂二十年熈怡乡里间亡忤言敖色兄弟助教仪参议表中丞律与公皆通显而公独称长者公寿八十今像丰頥而长伟然福徳君子也
　　
　　赞曰仕而显融归而寿康行无污隆口絶否臧立长者朝居长者乡而推长者万石东阳积厚兹深是以流长
　　
　　章容斋公律字鸣鳯大理卿格之弟也后大理一举成进士授刑部山东司主事迁江西员外郎明法理讯狱亡害擢保定知府保定最为雄剧郡多豪不易理而公处之斤剸理解遂以吏治声表三辅初其父御史公忤其台长见黜而是时当公所治其长故已殆而家籍势犹横会坐事人谓公且甘心焉公叹指其坐曰此三尺地也而吾敢修先人之怨卒从正法公以课高迁云南右参政父丧归服除改广西左参遂为其右布政使尝督兵平荔浦獞加正二品俸转贵州左布政使遂进右副都御史抚云南公所至有方面勲然大要不能踰于守而其在云南也与廵按御史不相善会其人以考察斥而公迁南京左副都御史理院事遂具疏讦公受夷贿俱槛致廷尉按验不尽实御史谪佃塞外而公得冠带闲住自是郁郁不乐属疾卒年六十六今像亦雄整与大理公颉颃
　　
　　赞曰公才卓荦饶股肱郡所惟伸法罔展和温六韶披炎百蛮委赆拂衣明农毋损厥问
　　
　　李文安公杰字世贤别号石城常熟人十七举乡荐凡三试而登进士上第改翰林庶吉士授编修进侍讲满考迁侍读学士以春宫恩进兼左春坊左庶子徙为南京国子祭酒加禄俸以忧归服除改太常少卿兼侍读学士遂迁南京礼部右侍郎入为本部左侍郎进南京吏部尚书改礼部以事忤刘瑾致仕归用老寿终赠太子太保公高简雅自重不为骫骳以故在翰林最久号为淹滞而其任常伯也亦不能得中贵人驩迨逆瑾诛名为且用之实不召也今像发鬖鬖白矣而犹有矜严容
　　
　　赞曰简简文安国之老成淡以自藏矜而不争虞山尚湖诗侣酒盟逍遥徜徉以退为荣我怀伊人亡愧易名
　　
　　李太仆先生初名甡一名应熊字应祯后以字行更字贞伯长洲人举乡试不第入太学中贵人慕先生名而言之祭酒欲以为弟子师先生弗徃用善书选中书舎人入直文华殿诏诸舎人书佛经乃上疏言凡为天下国家有九经不闻佛经也上恚杖而释之寻罢殿直迁南京兵部武选员外郎以忧归服除补车驾寻迁职方郎中转南京尚宝卿久之进太仆少卿乞致仕归卒年六十三赐塟如例先生刚介慕立竒节所至与人争辨引经证典莫能难也博学能诗善法书顾耻以是见名晩节益卞急不能容以故多畏而避之今像须眉郁然而有不可犯之色
　　
　　赞曰侃侃太仆清强以果遇触必达达所不可抗论丹宸夺色青琐众谓僚寀视若么么慨焉拂衣却轨避时见而肃然退无遗思遭世坦迤乃获完归
　　
