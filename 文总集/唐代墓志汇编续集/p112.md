<!-- { "loadSidebar": true } -->
国皇叔祖□□□祭酒嗣韩王志文并序银青光禄大夫行太□卿李景撰王讳讷，字□□，陇西狄道人也。昔咎繇为理，种德□迈；伯阳降灵，空道□远。大圣垂裕，肇兴我唐，载张乾维，钦若古□。王即太祖武皇帝之原也，太宗文皇帝之犹子也。崇汉封建，享国攸长，懿周亲贤，□代□□□尉兼绛州刺史韩王元嘉，贞乐东平之善，通河间之杰。以识达闻朝廷，以孝行郁时望。王即太尉之季子也。生而岐嶷，长而永图，动则礼随，言必道顺，□属□臣翼佐，先帝负桐宫之冤；酷吏乘时，衣冠受涂炭之祸。爰逢迁鼎，□□其家，特以幼冲，遂从讠窜。神龙启运，天步中兴。访零落於人间，自炎荒而祗召。竹箭之美，生而有材；璞玉之良，自□成宝。便承奖命，嗣建於韩。开朱邸之荣，拜青州别驾。
骥足斯展，鸿渐于□，□□□芬於海圻，沐殊私於天渥。寻授光禄少卿。五齐克修，八珍具举，又加银青光禄大夫，迁左卫将军，转太仆卿，改左千牛将军。十门肃清，立飞如舞，以王□识淳和，凤仪闲雅，师氏之训，人范允归，迁国子祭酒。属家人抵宪，有司闻天，宠辱相惊，仁义莫救。坐贬太子少詹事。坚贞自资，操行不易。上广崇儒教，大皆国庠，俾敷厥图，爰念旧政，又拜国子祭酒。踵荀卿之雅望，习孔丘之要道。肃肃邦序，缅惟高风；青青子襟，式光先烈。方将戴恩席宠，忘忧保神，何□疑弓，奄然过隙。以开元十七年十一月七日，薨於长安市政里之私宫也。呜呼！景命不造，不其痛而。享年有八。皇情轸悼，特为举哀。赐物二百段，米粟二百石，丧葬官给。追赠兖、沂二州都督持节。使仪于九命，远烛重泉，生荣殁哀，晖今振古。呜呼！王体济慈顺，不迩声色，高密之克嗣也；推诚小心，讷言□欲，济北之贞信也；谦虚接士，清静持身，下邳之节俭也；任道霁威，凭文守正，东海之奉法也。可谓公族麟角，王臣羽仪。何因地而锡才，独与时而无命。痛矣夫！於□年六月七日于富平县界牌阳之原，礼也。
龟谋袭吉，马鬣开封。凄□□□□□陵谷，嗣子叔等衔恤在疚，泣血无从，长怀罔极之恩，思存不朽。□之□石纪德，而为铭曰：
维天有汉，伊人有居。於穆灵派，俾韩于王。白枝郁郁，朱旗煌煌。种德□□□□高堂。其一。高堂伊何，贰绍蕃镇。服道祟德，资忠履信。业盛朱邸，荣开金□。□□□宁，孰光厥胤。其二。亟华紫绂，别乘青州。三登棘署，再践钤谋。有典有册，□□□亡。懋列□□，其仪孔休。其三。天其与善，善亦难恃。
苒苒惊电，逝晷。廷□□□，□敢蒿里。□纷□□，空歌麟趾。其四。肃肃□舆，苍苍□□。哀哀孝子，号天罔□。楚挽□萋，□□□人，□□□恩，芳猷可袭。其五。
（录自《隋唐五代墓志汇编》陕西卷第一册）
№开元０９４
【盖】
失。
【志文】
大唐故处士秦君墓志铭君讳育，字修敬，先秦人也，轩顼之苗裔，楮公之□□。若乃振玉叶於荆昆，派波澜於玄汉，分金转璧，实流彩於丽川。惟祖惟父，或才称武库，耸矛戟於生前，或器号文房，擅雕龙於没後。曾祖弘，祖祥，并齐王文学；提戈海外，扫旬始於天山，珥笔云台，综宏词於翰苑。父敬身，骁骑尉；立性凝贞，言合合书契。
以开元十五年八月四日，春秋七十有七，终於私第。夫人郭氏，太原人也。德齐举栖之则，训叶徙邻之规，相敬如宾，世称高蹈。忽以石火一惊，俄随物往，以开元十七年十二月廿五日，春秋七十有六，终於奉第。嗣子元，花遣桃春，实期梅夏，漪林耸质，少女先摧。门隳碎掌之珍，家坠眼前之璧。呜呼哀战！粤以开元十八年岁次庚午二月丙辰朔十五日庚午，合葬於壶关县东北四里之原，礼也。
东瞻麦积，秀岳耸於云心；西睇漳滨，洪澜於表外。窃谓崇山迁谷，巨壑为陵，志德幽泉，乃为铭曰：
丹羽流庆，素麟表祯，代出君子，茂族□灵。冀芳名之不朽，勒篆璧於泉扃。
（录自《隋唐五代墓志汇编》山西卷第一册）
№开元０９５
【盖】
失。
【志文】
唐正议大夫使持节相州诸军事守相州刺史上柱国赞皇县开国子李公墓志铭并序公讳畅，字宣美，赵郡赞皇人也。自咎陶昌言，慎徽五典；伯阳着论，实持三德。将军茂功，战脱胜而强赵；大夫奇策，谋不用而亡陈。文若孔丘，伏膺而问礼；武如韩信，降节以图存。休有令名，郁为冠族，家声联於简策，祖业被於山河。公即後魏太尉高平宣王顺之八代孙也。曾祖野王，陈鲁郡功曹。学通典训，词高风雅。属群□并起，哲人□□，短祚迫於寇雠，遗文沉於乱代。祖镇乃皇朝襄城令，赠魏州刺史；本於孝悌，率礼有加；饰以文章，象贤增美。摄谦不竞，卑位屈於□□；阴德必孚，余庆光於年後。父峤，特进、中书令、赵国公；含气之清，禀生人之秀，九德三略之用，道济於当时；四始五际之风，誉掩於前古。
公即令君之元子也。嗣锺鼎之余，资弓冶之训。少而颖悟，才冠於等夷；长而温敏，器周於中外，博览坟籍，尤工藻翰。年十有八，属国祟大礼，以公卿子为郎，奉斋祠之事。解褐，拜左卫率府仓曹参军事。擢自华胄，趋事元良，誉满宫坊，绩宣京庾。俄迁太子率更寺丞。允兹正人，九流推择，再侍明雨，三署增晖。迁洛阳丞。东京方殷，北部□剧，且有椎埋之弊，谅资钩钜之才。公投刃皆虚，遗策毕举，权右破胆，奸豪□心。神龙之元朝初革，台衡易置，官守贸迁。公以旧相子出为歙州司功参军事。居无何，入拜太仆丞，加朝散大夫。公忘怀得丧，随时卷舒，为小国之下卿，尝无愠色；加大夫之元服，喜未可知。寻迁职方员外郎，俄转郎中。籍甚清朝，从容华省，拥青缣而起草，首其政以任能，挥赤管於版图，□其事而增妙。转太子中舍人。从问安之游，允资端士；参调护之寄，克广德音。
检校太府少卿。王府是司，宝储攸积。诫其出纳，奸无所容；训以盖藏，利用斯阜。出摄怀州别驾。辍我河海，贰彼覃怀。敬叔不飞，公鸣犹绊。以朝廷知其屈也，旋拜太子率更令。皇储养德，妙择宫寮。公以雅才，屡光朝□，□刑攸寄，礼乐是膺，用敷三善，以贞万国。天子乃眷下土，矜彼远人，俾求惟良，作牧于外。出为虔州刺史。岭嶂耸峻，江流壑险，奸首巨猾，毒螯多三横之忧；大买通商，脂膏积千金之润。公清心无点，敏政多闲，浮竞知禁，剽轻归厚。妣燕国夫人，无禄未练而赵公薨，累丁艰罚，痛深创钜，杖而後起，殆不胜哀。君子以为难也。服阕，拜吉州刺史。复如虔州之政，转衢州刺史。介于南服，是曰东阳，信吴越之奥区，尽江山之秀丽。公轻裘缓带，闭阁靖人，高咏仲文，神交玄度，上和下肃，老安少怀。又转梁州刺史。梁山形胜，据三蜀之门，汉水膏腴，擅一都之会。公训之以礼，董之以威，亻赋必均，众寡咸济。又转徐州刺史。丰故梁徙，沛惟汉旧，雅多杂俗，素耗编人。公绥御多方，招携敦本，流亡尽复，并邑充盈。有司考校天下郡国，名闻四人，公居其第一。转德州刺史，兼充高阳军使。瀛ヂ地广，赵俗人繁。于时国家有北鄙之虞，尤难其守。以公才兼文武，所以任总军州。□万里之长城，焉一方之巨缜。威慑殊俗，化洽平人。朝钦其能，伫申宠命。寻以邺京殷阜，河州要衢，名冠五都，气雄三魏。又除公为相州刹史。
未列官，寝疾，以开元十八年岁次庚午六月甲寅朔十八日辛未，薨于东都宣风里第，春秋五十有二。朝廷震悼，士友伤嗟，所知则赴者倾都，所莅则闻而罢市。
惟公夙承台衮，早袭衣冠，少著令名，终有成德。虽久□吏职，而常敦文史，有集卅卷，传于后。粤以其年七月癸丑朔九日辛酉，葬于邙山之原，礼也。嗣子右威卫司戈惟知，追远罔极，孝思纯至，克成封树，永怀陵谷，乃刊石勒铭，以旌不朽。其词曰：
道之余庆兮膺宠载德，业嗣经济兮词禅丽则。官达清朝兮政孚列国，令问不朽兮景命有□。永怀冥昧兮于嗟乐棘！孝祟封树兮名扬篆刻。
左散骑常侍博陵崔沔撰。外甥京兆韦元书。
（录自《隋唐五代墓志汇编》洛阳卷第十册）
№开元０９６
【盖】
大唐故高府君墓志铭
【志文】
唐故陪戎副尉直仆寺高府君墓志并序君讳木卢，渤海人也。昔太公辅周，肇开王业，天眷锡命，受封东齐，锺鼎玉食，七百余载。後遇田和纂夺，分居荒裔，君之远祖，避难海隅。暨我皇唐，大敷淳化。君乃越溟渤，归桑梓，遂骧首云路，厕迹天庭，枢典六闲，职司三物。
＊中宗孝和皇帝廓清宇宙，扫萧墙。君当奋袂提戈，御卫辰极，故得名登简册，位列璋。及蒲柳年侵，桑榆景暮，乃悟电泡而不久，梦幻而非真，遂弃彼俗缠，崇兹道业，退归庐里，训导於家。九族严祗，四邻恭悖实贞松之操，逸秀云霄；良玉之德，含辉韫匮。开元十八年，岁次鹑火，七月廿日遘疾，考终於私第，时年八十有一。呜呼！积善无徵，祸图不意，墨龟将食，青乌人兆。其年八月廿一日葬于京兆崇道乡齐礼里白鹿原之右。丹旒启路，白马临茔，黄鸟哀而声悲，青松惨而色悴。嗣子左领军卫京兆府□□府折冲都尉、杖内供奉、借绯、长上、上柱国履生等，痛深泣血，悲割摧心，卜宇奉周公之仪，封树遵仲尼之训。刊刻金石，以旌德铭。铭曰：
白日将落兮苍天其颓，流景难追兮逝水不回。永归蒿里兮长往泉台，千秋万岁兮有闭无开。惟见青松兮暮奄黄埃，痛割骨髓兮五内崩摧。
（录自《隋唐五代墓志汇编》陕西卷第一册）
№开元０９７
【盖】
无。
【志文】
开元十八年十月十日母丘令恭亡卜於此殡。
（西安碑林藏）
№开元０９８
【盖】
大唐故羽林大将军东莞公臧府君墓志
【志文】
