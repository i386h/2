<!-- { "loadSidebar": true } -->
　　本年六月初一日，职道等会同查明台湾各口水势及水师船炮情形，具禀宪鉴在案。兹于七月十三日，行商传抄逆夷竟敢驶至浙江，径攻定海，县城失守，不胜发指。

　　查逆夷奸谋已久，因粤东、闽省防御甚严，出我不意，越犯浙东，以定海兵力稍单，猝致失事。现在大兵云集，指日自可殄平。惟闽、粤为逆夷往来之路，且有夹板船于本年六月十五、十九等日在澎湖及台郡外洋窥伺，虽均经当时击走，而防备更不可不严。现闻宪台亲驻泉州，调度一切，厦门有水师提督重兵驻守，复有金门、漳州两镇水陆声援，可期盘石之安。独台湾一府，孤悬海外，民情本已浮动，自前年惩创后，去岁至今，甫得安谧，而元气久亏，正在加意抚循，讵闻定海警报，未免人心疑惧。况年来查办烟案甚严，沿海奸民不免嗟怨，一旦有警，恐其乘隙滋事，是台湾所患，不惟外御逆夷，尤须内防奸究也。台协水师副将虽辖有三营弁兵二千二百七十名，然其右营洋汛则在凤山，左营洋泛则在嘉、彰、随驻安平防守郡城者，实止中营游击弁兵七百七十三名而已。南路港小水浅，尚非夷人之所垂涎。北路绵长，水师左营游击驻札鹿港，距鹿耳门洋面三百余里，中有五条港即树苓湖，口门较宽，无险可守，最为紧要。艋舺参将所辖沪尾水师一营弁兵仅七百名，其洋面上自噶玛兰，下至淡水之大甲，七百余里，口门数处，惟鸡笼、沪尾较大。而鸡笼尤为宽深，实通台最要之处，距郡辽远，殊苦鞭长莫及。

　　至于澎湖，四面大洋，为台、厦中流锁钥。水师副将所辖两营弁兵一千八百三十八名，文员通判一人，虽民风尚淳，不若台湾之浮动，而形势孤单，实为可虑。三路水师情形如此，现在整饬师船、炮械，仅可防御一、二夷船，傥遇大帮，即形单弱。本职训练精兵，未敢稍懈。惟台湾每届秋冬，尚须出巡；南北两路浮动之民，尤须镇压，未便舍根本而事外洋。台澎水师又各有洋汛，自行防守，更无堪以调拨之舟师。此职道等所日夕筹思、不无踧踖者也。

　　兹督同卑府一本，再四熟商，惟宜严守口岸，断绝接济，察夷船之多寡，相机出击。傥夷船连■〈舟宗〉而至、尚须内地舟师迅速接应，是为要策。谨将现办急要事宜七条，为宪台陈之。

　　一曰：募壮勇以贴兵防。防夷要口，一为安平大港，二为树苓湖，三为五■〈氵义〉港，四为沪尾、即八里坌，五为鸡笼。水师汛兵不敷巡守，自当酌调陆营弁兵贴防。惟腹内地方紧要，奸民伺隙即起，未便多拨，致令空虚，尚宜兼用民壮，以资防守。盖台地向来有事无不借义民助力者。不惟以壮官兵声势，且假此收用游民，免为贼用也。今拟每口酌雇壮勇二百名，派委文武，督同总理头人管带，驻札海日，以资防御。委员薪水、壮勇口粮，由地方官同管口之员捐给一半，由职道于公项内津贴一半。自九月后，西北风起，预备至年底止。察探逆夷情形，再行减撤。其陆营弁兵，则俟临时调拨，以免自老其师。

　　二曰：派兵勇以卫炮墩。台地正口，虽有炮台，而小口如东港、树苓湖、五■〈氵义〉港、鸡笼，或因地形偏僻，或因沙埔平远，无险可据，炮台并未建设。近奉宪台会同钦使奏建炮墩，诚为简便。但既设炮墩，必有炮墙，以藏兵勇。今悉用竹篓、麻袋，贮沙为之。每一炮墩，墙宽二十丈，用兵勇百人，架大炮二门、小炮三门，以十人放炮，二十人执鸟枪以卫炮，三十人执长枪以卫鸟枪，二十人持藤牌短刀以卫长枪。每一口岸，相度地形，酌用炮墩三座或两座，互为犄角。

　　三曰：练水勇以凿夷船。募海边壮丁善泅水者，水师每营百名，使之学习水底行走用大铁钻凿逆夷船底，或彼有倒钩，则不可凿，从其艄后扒上夷船，杀其夷人，砍其艄舵。此项水勇，必须召募，除台湾额准召募名数外，其内地各营换班额内，现有班满事故未经换到补额者，不下数百十名，应请准于召募。水勇中挑其尤为精壮者，赏给补充，咨明内地，暂免换补，俟事平后，再复旧规，以符定制。

　　四曰：习火器以焚贼艘。海洋舟师，远者用炮，近则利用火罐、喷筒，以焚敌舟。非练用精熟不可。本职现令水师如法制造，教习各兵，务使娴熟。惟火药现仅领到十七年分，尚欠十八、十九、二十等年未到。伏乞饬行藩司全数发交台营请领员弁，迅速解响应用，俟到日补具印领申送。

　　五曰：造大舰以备攻战。台湾向无大号战船。缘台厂军料购自内地，大料不能配运，哨船至大号同安梭而止，傥备攻击夷船，必须添造大舰，如集成字号者二只或四只，分给台澎两营配用。嘉庆年间，攻剿蔡、朱二逆，曾奏明特造大舰，今逆夷猖獗，似宜请动帑项，专派大员，在厦制造多只，为台厦水师之用，或例价不敷，由台内文武分年摊捐，实乃攻夷要务。但须选访善于制造之人，亲自督工，非寻常厂员所能晓办。

　　六曰：雇快船以通文报。逆夷去来无定，洋面倏息千里，侦探消息，必须内外相通，不容迟误。应饬澎湖、台防、鹿港、淡水有口四厅，各雇快小渔船二只，往来台厦、蚶江、澎湖，侦探逆夷动静，一有警信，立即飞报，并请宪台饬令厦防、蚶江二厅，一体雇备驰报台澎。

　　七曰：添委员以资防守。地方有事，各口及地方该管官，皆有责成。惟台地如嘉、彰二县，民情浮动，事务殷繁；淡水一厅，又以地方而兼口务，澎湖则文员止通判一人，诚恐顾此失彼，必须添委干员，协同防御。现有玉庚、徐柱邦二丞，范学恒、裕禄、魏瀛三令，俱经卸事，尚未内渡。拟委玉庚往淡水协同该丞刘继祖办理，范学恒往嘉义协同署令魏彦仪办理，徐柱邦虽系丁忧人员，但新任孙署倅甫经到任，徐柱邦正在澎湖交代，且防夷军务可以援例奏留，应请即留在澎湖协同署倅孙化南办理。此三员皆曾任其地之员，情形熟悉。再于佐杂内挑选明干者，随之会同该地文武团练乡勇，查禁奸民接济，似为得力。裕、魏二令及素有胆略、熟悉军务之参员托克通阿暂留郡城，听候差遣。

　　以上七条，皆目前必不可缓之事。惟是事关重大，处处皆需经费筹备为先。道库虽有备贮之款，未敢遽行动拨。而在台文武廉俸无多，向为每年额捐及历次军需摊捐。又操练精兵船厂赔费各款，已数万金，尚有随时派捐，不在此数。是以，办公素形竭蹶。此次防夷需用甚多，不得不仰乞宪恩筹拨无碍闲款通融津贴。查有噶玛兰历年征存下则田园供耗未报升科之款洋银一万元，解存道库。道光十八年七月间，经职道报明前宪批准提出九千元，分贮凤山、嘉义、彰化，以备不虞。是年，南路张贡、北路赖三等匪徒滋事，各县赖有此款，先行拏办。中路胡布、游掽生逆匪之起，党羽无多，得以迅速扑灭。及后奏请帑项或销或摊，已归还封贮。昨准前任吴藩司来文，又将此款详请改发府库抵扣明年大饷。在吴藩司以为兰地未报下则田园，现办升科，所有历年征存，必须报部候拨，固为慎重钱粮起见。但事有轻重，时有缓急，不可无所权衡。台湾海外岩畺，军旅数兴，府厅县库早已奏明匮竭。地方浮动不定，何时用兵，当事之初起，全赖办理应手，庶星星之火，不使燎原，而无费不行，徒手必然坐误。今防夷事大，所费甚巨，若责令在台文武尽出捐资，实有万难措备者。况此款并未报部，实不同于正项，即使升科案定，亦可据实奏明。惟有仰祈宪台俯鉴海外孤悬，防夷紧要，饬行藩司，准予兰厅征存未报部款内，由职道酌量动拨为防夷之用，事后核实报销，免抵明年大饷。如此，则地方办公有资，各属赔累稍轻，举事庶能应手，傥为日持久，再容另筹。抑更有请者，海外文报，往返稽迟，以上各条，若俟奉到宪批，恐不及事。职道等彼此熟商，意见相同，不得不在地先行举办，合并呈明。

　　○覆邓制府筹勘防夷状（庚子九月）

　　八月十三、十四等日，奉六月二十一暨七月十二日两次钧函，祗悉。逆夷犯顺，舟山失守。宪台现奉谕旨驻札泉州，筹办攻剿防堵事宜，深蒙廑念台湾，开示要略，颁发饷银。又奉檄文十数件，示以夷踪诡秘，教以备御之方。莹时在鹿港、彰化一带，勘办北路各口防御事宜，捧诵之下，钦佩实深。当即缄封宪函，驰寄达镇，一同阅看。饬行所属文武遵照。

