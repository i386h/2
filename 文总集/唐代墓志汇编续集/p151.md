<!-- { "loadSidebar": true } -->
唐故开府仪同三司检校户部尚书知省事赠太子太师御史大夫邓国公张公墓志铭并序　朝请大夫前金部郎中王邑撰赫赫神将，昭昭忠烈，载在简策，其非邓□□公□。公讳献诚，黄帝之后，□阳人□□□封□族，开国承家。子房运筹，茂先博物，系之於公矣。公则沙州刺史才之曾孙，同昌军使、赠蔚州刺史义□之孙，御史大夫、幽州节度等使，南阳郡开国公赠兵部尚书子之子也。凛然威名，森然高节，海阔大量，山横雄。＊＊俟其封侯，龙泉昭其利用，信之矣。天宝初，补太子通事舍人，历典设郎、太原府士曹参军、孟县令、左清道率，时幽州节度使表请为檀州刺史，皆谓良二千石也。顷者禄山乱常，庆绪有毒。公所悲侯印犹在虚庭，乃於邺中与王、邵说、崔溆等相约而言曰：潜归圣代，贤人之节；耻饮盗泉，高士之志。今请逃於寇难，誓比骨肉。及随宿之时，为追骑所困，遂絷於思明之众也。然肃宗清华夏之岁，思明蓄横猾之谋，有诏遥授公卫尉少卿，旌其善也。乾元二年，思明攻孟津，盗鼎邑，公陷身增叹，无翼高飞，而朝义继逆，疑公携贰，遂污公为兵部侍郎、汴州节度使。虽白刃可胁，岂顾一门；而丹心不移，能怀双阙。是时宝应之初也。公每与从事田亻巽等仰天望日，裂帛题表，募道入秦之使，申潜谋破虏之策。及天兵收洛邑，朝义乞复郊，公使坚壁者善守，衔枚者出战，皆愿挺剑翦翼，挥戈舂喉。是以巨寇奔北而受毙，官军自东而势，公之力也。上嘉其忠亮，授特进、试太常卿、兼汴州刺史、防御等使，又授左威卫大将军，封邓国公，食实封二百户，仍为实应军左步军使。永泰初，待拜梁州刺史、山南西道节度等使。登坛初绾於中司，秉节又迁於副相。时羌浑贼帅高玉聚剽掠之党，扼褒邪之路。公以三军作气，六鼓乃禽，遂加仪同，检校工部尚书，恩出九天，荣兼八座，而山南狂贼汜元曜等凭凌州邑，ㄈ扰士庶，公招必示信，讨必示威。川有┟鳞，野无暴客。由是圣札褒美，珍器赏功，又加剑南东川之节。大历二年春，公请朝觐，遂检校户部尚书知省事。忽有风痹之疾，御医良药，宠赐超等。呜呼！其年九月十五日薨於上都光福里，春秋六。诏赠官僚亚相，又遣山南西道监军使、宫闱令梁文秀赙绢五百疋，仍护丧事。况有班剑骑吹之仪，此实哀荣也。以大历四年二月三日与夫人清河崔氏合於河南县谷阳乡谷阳里邙山原，从南阳公之茔也。继室陇西李氏，画哭而言曰：位雄上将，亦足为荣；年未中身，异其不寿。有子一十八人，女二人。长子佶，次子信，早亡；次子前太子洗马位，前太常主簿任等，悲号罔极，见为文。恭述邓公之铭，庶旌吴札之墓。其词曰：
唐有忠臣，生为气，达识宏略，雄名雅志。其一。
一扫胡虏，能还圣朝，家传上将，身致□霄。其二。
倏忽朝露，悲凉夜壑，武库节归，文昌星落。其三。
卜葬筮日，崇勋刻铭，魂飞垄树，剑□泉扃。其四。
河水泛泛，邙山寂寂，万古高坟，苍然松柏。其五。
（录自《隋唐五代墓志汇编》洛阳卷第十二册）
№大历００８
【盖】
唐故慕容府君墓志铭
【志文】
唐故大同军使云麾将军左武卫大将军宁朔县开国伯慕容公墓志铭并序　军直集贤翰林供奉刘朝书朝请郎殿中侍御史内供奉孙成撰　朝议郎守楚州功曹参军直集贤翰林供奉刘朝书公讳曦告，字曦皓，京兆长安人。故属昌黎，僻在辽右。玄宗朝，特发音诰，隶於神州。并□汉楼船将军徙关之明比也。肇基命氏，首於□□，而盛於晋魏。自二燕启祚，叶布拔流，特为茂族，世以勋烈，□□□朝，自梁迄今，至公六代，代为帝属所出，虽百氏九流，殊门异说，而地望显赫，冠冒当时。公即□比公主曾孙，姑臧县主次子，曾祖□，大父忠烈，考宣超，世袭可汗，□□海国王，咸以忠顺显名先朝，其德洪休，彪焕锺册。及君之身，岁奉成构。少以强荫补千牛备身，授尚舍直长。於时西戎为国□敌，势倾山海，蕃邦病之，附落请公追继前绪。制授押蕃浑使。转足前蹈，戎亭罢警。
朝廷□禄报功，超拜尚衣奉御。无何，匈奴远离巢窟，至於太原。公遂逞胜图，□除此患。繇是北门寝扃，玉关静柝。累转左武卫大将军、大同军使。尔後开门延敌，讫不复至。公统武行师，大抵以检身禁暴为军志。士□甘乐放纵者，或未便之；然履忠蹈义之人，亦为公殚力。凡所著绩□□劳而成。以宝应元年九月十二日遘疾终於任，春秋五十五。以大历四年岁次己酉二月十日自太原启殡，卜宅於长安县高阳原，礼也。嗣子崇、信、岗、述、近、迥、遨、遂等，狎贯义方，不损休绪，乃粗述景行，访余缀集。是用酌考声称溢於人听者，以镌纪焉。
铭曰：
步摇之族，基於帝轩，天锡义烈，世为国蕃。雄才虎将，继出其门，氏族之本，洪河等源。庆延於公，才武而忠，北倾猃狁，西走獯戎。谋无与辈，功王与同，刊纪素行，垂之无穷。
（录自《隋唐五代墓志汇编》陕西卷第四册）
№大历００９
【盖】
失。
【志文】
大唐吴武军使开府仪同三司兼太常卿上柱国萧国公论第八女所生夫人墓志大理评事赵芳撰夫人姓李，渤海人也。国号渤海郡夫人。曾祖朗，皇朝散大夫行信部郡信郡县令。祖封，皇朝议郎，行檀州司马。父晁，朝请大夫、试少府少监、兼濮州长史。其先令问令望，有国有焉。若夫洛浦之容，高唐之质，纤合礼，其象无双；窈窕承家，其美无极。□纳我公之室，遂有一女焉。及居处鸣缣，亟闻雅让。
兼资妇德，复习母仪。所以帷薄雍和，闺门顺序。岂独乍铭秋菊，或颂春椒之盛哉。既而华靴伤年，膏腴美疹。以大历四年五月廿六日终於万年县宣平里之私第，春秋廿有七，即以其年八月八日葬於洪固乡里之原。呜呼。女才二龄，痛其偏露，感今怀旧，抚存悼亡，惜高台之正阴，悲玉树之光落。乃为铭曰：
妇德温柔，母仪恭敬，内外咸穆，闺帷连庆。年华未殒，电隙先遇，虞泉落日，薤露哀歌。风气已悲，松声即古，高唐此夕，应无行雨。
（录自《隋唐五代墓志汇编》陕西卷第四册）
№大历０１０
【盖】
张公墓志
【志文】
唐故河东节度右厢兵马使开府仪同三司试太常卿文安郡王张公墓志铭并序公讳奉璋，其先清河人也。黄帝青阳之後，制狐矢利，因命氏焉。汉丞相炳乎□□□□空焕□後，重芳弈叶，鸣玉锵金，继踵侯王，代不绝嗣。曾祖持节□州诸军事讳元；祖银青光禄大夫行益州长史讳文感；父赠鸿胪少卿讳洪礼；或才当展骥，或佐列专城，并一时□□也。公开国承家，郁为人杰，气自天假，智唯神授。韩淮阴之用武，宜□人伦；国太尉之少文，志扶王室。初，国家西蕃有事，大索戎车，公杖一剑之任，出千夫之特，驱除果决，应变如神。诏授鄯州柔远府左果毅。岁余，转洮州安西府折冲，兼摄本州别驾。公简而能宽，惠而能肃，稍迁右威卫中郎将。收黄河九曲，转授左司御率府率，充关西十将。洎天宝十四年，属胡坚安禄山□构凶徒，窃据河洛。公奋兹忠勇，志剪渠魁。时有认诏公充河东招讨团练等使兼节度都虞候。增秩云麾将军。公於是领所部之众，拒井陉之□，固我汾晋，直摇燕赵。或擒或纵，匪夕匪朝。贼无所施，弃甲夜遁。畏惮如此。
至德中，改授特进、左骁卫大将军、经略副使。自讨邺旋旆，稍加骠骑将军，封清河县开国男，充承天军使。其城即公之所创也。密迩就敌，城孤援绝，公裹粮坐甲，拊背扼喉，当成安必死之郊，断慕容奔丘之路。数承诏命，累践荣班，迁开府仪同三司，试鸿胪卿、清河县开国子，充河东节度右厢兵马使。其年秋八月，改授太常卿，封清河郡开国公。永泰元年，属仆固扇逆，晋人忄匈惧。东连涂水，南跨介山，兼乐平数城，欲为应接。公乃分奇兵，绝粮道，冒死格战，苦彼一军，唇齿俱亡，首尾不救。是以怀恩父子旋有榆次之祸。改封文安郡王，前後食封三千余户。自开元末，方永泰初，破敌收城，其阵不可胜计。近古已来，建功立事，岂有如斯之盛。何功不兼命，数穷於九时之犹享，廉颇闻强饭之名；命也即无，彭越有夷身之祸。大历四年七月廿有五日，薨於晋阳之第，春秋六十有五。便以年九月，葬於北部北万善之原，礼也。呜呼！一篑未就，前功已倾；崇勋将成，天命不借。嗣子朝等，孝思罔极，泣血惊号，恐岁居月诸，勋庸陨坠，刻乎贞石，以志幽明。其词曰：
我公，天资弘量，黄陂万顷，嵇松千丈。卓立不群，英谋内畅，武光摄窜，□魁殄丧。有才无命，昔贤所悲，门戟尽掩，泉扃夜期。晋山之侧，汾水之滨，□惟盛德，千载□追。
（录自《隋唐五代墓志汇编》山西卷第一册）
№大历０１１
【盖】
张君墓志
【志文】
大唐守陇右西使左八监张文绪　夫人太原郡太君王氏　长子朝散大夫试都水使者涓君讳文绪，字文绪，南阳人也。出自轩辕之役，汉留侯九代孙，均居南阳，是为家焉。昔□三皇之时，洎乎隋唐之际，公侯相继，杞梓连芳。曾威，隋正议大夫、泾州刺史；祖忄宣，皇朝散大夫、守□州长史；父智寿，朝散郎，守原州平凉县令；文武不坠，艺业克明，□骥之才，时钦政绩，烹鲜之化，俗荷仁风。
能积善於兆先，果寿□於来叶。幼而有礼，长而增义，素勤王业，数践班荣。终□右西使左八监。倾因秩满，寄居临州狄道县。去天宝八载遘疾，卒於□□宅，权殡县北。自属ㄈ扰，海内流离，诸子征东，亲姻星散。後因子任，□□雁门。
夫人太原郡太君王氏，先祖周灵王太子晋之後。冠盖相承，详诸谱谍，世莫能纪也。时因子任，扶侍於晋。大历初，＊於代州唐林县，春秋七十有八。长子涓，忠孝并备，德义无双，□□孤遗，每存慈惠。累转加拜朝散大大，试都水使者。
以大历四年八月廿二日＊於唐林县。次子庭，异乡独官，举翼难成，念衰祸之偏□，恨负天之何罪。呜呼！属西戎尚□，尊灵远寄，迁举靡遂，攀号溃心。空招万里之魂，望就九原之宅。以大历四年十月九日，葬於北□□□平原，礼也。生事以礼恺，死葬有期，攀号痛切，永隔长辞。其铭曰：
□□金钩兮锡我氏，联貂弈叶兮继未紫。右龙山兮□□□□，魂兮归来兮可安此。
（录自《隋唐五代墓志汇编》山西卷第一册）
№大历０１２
【盖】
大唐故杜府君墓志铭
【志文】
