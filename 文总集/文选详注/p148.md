<!-- { "loadSidebar": true } -->
　　若乃华堂曲宴，密友近宾。兰肴兼御，旨酒清醇。边让章华台赋曰：兰肴山竦，椒酒渊流。毛诗曰：旨酒思柔。醇，厚也。进南荆，发西秦。南荆即荆艳，楚舞也。古妾薄命行歌曰：齐讴楚舞纷纷。汉书有秦倡员。绍陵阳，度巴人。宋玉对问曰：既而曰陵阳白雪，国中唱而和之者弥寡。然集所载与文选不同，各随所用而引之。又对曰：客有歌于郢中者，始曰巴人。变用杂而并起，竦众听而骇神。料殊功而比操，岂笙钥之能伦？
　　若次其曲引所宜，则广陵止息，东武太山。广陵等曲今并犹存，未详所起。应璩与刘孔才书曰：听广陵之清散。傅玄琴赋曰：马融谭思于止息。魏武帝乐府有东武吟。曹植有太山梁甫吟。左思齐都赋注曰：东武、太山，皆齐之土风谣歌，讴吟之曲名也。然引应及傅者，明古有此曲，转以相证耳，非嵇康之言出于此也。佗皆类此。飞龙鹿鸣，鹍鸡游弦。汉书曰：房中乐有飞龙章。毛诗序曰：鹿鸣，宴群臣也。蔡邕琴操曰：鹿鸣者，周大臣之所作也。王道衰，大臣知贤者幽隐，故弹弦风谏。古相和歌者有鹍鸡曲。游弦，未详。更唱迭奏，声若自然。高唐赋曰：更唱迭和。流楚窈窕，惩躁雪烦。言流行清楚窈窕之声，足以惩止躁竞，雪荡烦懑也。惩，直陵切。下逮谣俗，蔡氏五曲。歌录曰：空侯谣俗行，盖亦古曲，未详本末。俗传蔡氏五曲：游春、渌水、坐愁、秋思、幽居也。王昭楚妃，千里别鹤。犹有一切承间簉乏。亦有可观者焉。琴操曰：王襄女，汉元帝时献入后宫，以妻单于。昭君心念乡土，乃作怨旷之歌。歌录曰：石崇楚妃叹歌辞曰：楚妃叹莫知其所由。楚之贤妃能立德着勋，垂名于后，唯樊姬焉，故令叹咏声永世不绝，疑必尔也。相鹤经曰：鹤一举千里。蔡邕琴操曰：商陵牧子娶妻五年，无子，父兄欲为改娶，牧子援琴鼓之，叹别鹤以舒其慎懑，故曰别鹤操。鹤一举千里，故名千里别鹤也。崔豹古今注曰：别鹤操，商陵牧子所作也。牧子娶妻五年，无子，父母将为之改娶。妻闻之，中夜起，闻鹤声，倚户而悲。牧子闻之，怆然歌曰：将乖比翼隔天端，山川悠远路漫漫。揽衣不寝食。后人因以为乐章也。汉书音义曰：一切，权时也。簉，已见上文。然非夫旷远者，不能与之嬉游；非夫渊静者，不能与之闲止；庄子，老聃曰：其居也，渊而静。非夫放达者，不能与之无吝；说文曰：吝，亦贪惜也。非夫至精者，不能与之析理也。周易曰：非天子之至精，其熟能与于此。庄子曰：判天下之美，析万物之理。
　　若论其体势，详其风声。器和故响逸，张急故声清。说苑曰：应侯与贾子坐，闻有鼓瑟之声。应侯曰：今瑟一何怨也？贾子曰：张急调下，使之怨也。夫张急者，良材也；调下者，官卑也。取良材而卑官之，能无怨乎？蔡邕月令章句曰：凡弦之缓急为清浊，琴紧其弦则清，缦则浊。间辽故音庳，弦长故徽鸣。间辽，谓弦间辽远也。弦长，谓徽阔而弦长也。阮籍乐论曰：琵琶、筝、笛，间促而声高；琴、瑟之体，间辽而音埤。义与此同。郑玄周礼注曰：庳，短也，音婢。傅毅雅琴赋曰：时促均而增徽，接角征而控商。性絜静以端理，含至德之和平。礼记曰：絜静精微，易教也。孝经曰：昔者先王有至德要道。礼记曰：乐行血气和平。诚可以感荡心志，而发泄幽情矣。说文曰：泄，除去也。舞赋曰：幽情形而外扬。是故怀戚者闻之，莫不憯懔惨凄，愀怆伤心。字林曰：惨，毒也。汉书音义，郭璞曰：愀，变色貌。说文曰：怆，伤也。憯，七感切。惨，七敢切。愀，七小切。含哀懊咿，不能自禁。字林曰：懊咿，内悲也。列子曰：喜惧抃舞，不能自禁。懊，于六切。咿，音伊。其康乐者闻之，则欨愉欢释，抃舞踊溢。说文曰：欨，笑貌也，况于切。留连澜漫，嗢噱终日。服虔通俗篇曰：乐不胜谓之嗢噱。嗢，乌没切。噱，巨略切。若和平者听之，则怡养悦悆，淑穆玄真。广雅曰：养，乐也。恬虚乐古，弃事遗身。庄子曰：虚静恬惔者，道德之至也。又曰：弃事则形不劳。是以伯夷以之廉，颜回以之仁，论语，子曰：伯夷叔齐饿于首阳之下。又曰：颜回问仁，子曰：克己复礼为仁。列子，子夏问孔子曰：颜回之为仁奚若？子曰：回之仁贤于丘。比干以之忠，尾生以之信。论语曰：比干谏而死。庄子，盗跖曰：尾生与女子不来，水至不去，抱柱而死。高诱注淮南子曰：尾生，鲁人，与妇人期于梁下，不至而水溺死。惠施以之辩给，万石以之讷慎。庄子曰：惠施多方，其书五车。高诱曰：惠施，宋人，仕魏，为惠王相。汉书曰：万石君奋，恭谨，举朝无比。奋长子建，次甲，次乙、庆，皆以驯行孝谨，官至二千石。景帝曰：石君及四子皆二千石，人臣尊宠，乃举集其门，凡号奋为万石君。建郎中令奏下，建读之，惊恐曰：书马者，与尾而五，今乃四，不足一，谴死矣。其为谨，虽佗皆如是。服虔曰：作马字下四而为五，建上书奏，误作四。庆为太仆，御出，上问车中几马，庆策数马，举手曰：四马。孔安国曰：讷，迟钝也。其余触类而长，所致非一。同归殊途，或文或质。周易曰：引而伸之，触类而长之。又曰：天下同归而殊途，一致而百虑。礼记曰：虞、夏之质，殷、周之文，至矣。总中和以统物，咸日用而不失。礼记曰：乐者，天地之命，中和之纪。周易曰：百姓日用而不知。其感人动物，盖亦弘矣！礼记曰：乐其感人深。
　　于时也，金石寝声，匏竹屏气。孔安国曰：屏，除也。王豹辍讴，狄牙丧味。孟子，淳于髡曰：昔王豹处淇，而河西善讴。说文曰：讴，齐歌也。淮南子曰：淄、渑之水合，狄牙尝而知之。天吴踊跃于重渊，王乔披云而下坠。山海经曰：朝阳之谷，有神名曰天吴，是为水伯，其形首足尾并人面而色青。楚辞曰：譬若王乔之乘云兮，载赤霄而凌太清。舞鸑鷟于庭阶，游女飘焉而来萃。说文曰：鸑鷟，凤属，神鸟也。国语曰：周文王时，鸑鷟鸣于岐山。韩诗曰：汉有游女，不可求思。薛君曰：游女，汉神也，言汉神时见，不可求而得之。列女传曰：游女，汉水神。郑大夫交甫于汉皋见之。聘之橘柚。张衡南都赋曰：游女弄珠于汉皋之曲。感天地以致和，况蚑行之众类。礼记曰：圣人作乐以应天，制礼以应地，此则乐者天之和也。洞箫赋曰：蟋蟀蚸蠖，蚑行喘息，垂喙?转，瞪瞢忘食。说文曰：蚑，行也，凡生之类行皆曰蚑。嘉斯器之懿茂，咏兹文以自慰。永服御而不厌，信古今之所贵。懿，美也。傅毅雅琴赋曰：明仁义以厉己，故永御而密亲。
　　乱曰：愔愔琴德，不可测兮。刘向雅琴赋曰；游予心以广观，且德乐之愔愔。韩诗曰：愔愔，和悦貌。声类曰：和静貌。体清心远，邈难极兮。良质美手，遇今世兮。纷纶翕响，冠众艺兮。识音者希，孰能珍兮。古诗曰：不惜歌者苦，但伤知音希。能尽雅琴，唯至人兮。贾逵曰：唯，独也。
文选考异
琴赋注「尸子曰」下至「故谓之琴」：袁本、茶陵本无此四十九字。
注「说文曰猒」下至「会意字也」：袁本、茶陵本无此十二字。
注「而不悯」：袁本、茶陵本「悯」作「闷」，下有「也」字。
注「淮南子曰」下至「礼义废」：袁本、茶陵本无此十三字。
似元不解音声览其旨趣：袁本、茶陵本云善作「音声者览」。案：此少者字，或尤本脱耳。
注「桓谭新论曰」下至「琴德最优」：袁本、茶陵本无此十三字。
注「史记曰」下至「堪为琴」：袁本、茶陵本无此十六字。
注「谓包含」下至「光明也」：袁本、茶陵本无此十五字。
注「又曰」下至「视物黄也」：袁本、茶陵本无此十七字。
注「价者物之数也」：袁本、茶陵本无此六字。
注「盘曲纡屈」下至「山岩也」：袁本、茶陵本无此二十八字，有「盘纡诘屈也崔嵬岑嵓高峻之貌也」十四字。
互岭巉岩：袁本、茶陵本「互」作「元」。案：此无可考也，或尤本字伪。
注「崖巘」：袁本、茶陵本无此二字。
注「偃蹇高貌」：袁本、茶陵本无此四字。
注「巍巍高大貌」：袁本、茶陵本无此五字。
注「言山能蒸出云以沾润万物」：袁本、茶陵本无此十一字。
注「说文曰津液也」：袁本、茶陵本无此六字。
注「抵至也隈水曲也」：袁本、茶陵本无此七字。
注「安回波静远去象」：袁本、茶陵本无此七字。
注「皆美玉名」：茶陵本无此四字。袁本有。
注「说文瑾玉名」：袁本、茶陵本无此五字。
注「翕赩盛貌」：袁本无此四字，茶陵本有。
注「诗传曰赩赤色貌」：袁本、茶陵本无此七字。
注「苍颉篇曰」：袁本、茶陵本无此四字。
注「着天地人经」下至「得符鲤鱼中」：袁本、茶陵本无此十七字。
注「造伯阳九山法」下至「不能解其音旨」：袁本、茶陵本无此十八字。
注「茹芝英以御饥」：袁本、茶陵本无此六字。
清露润其肤：袁本、茶陵本云「露」善作「雾」。案：此尤改之，盖以五臣乱善。
注「列子曰」：袁本、茶陵本「列子」作「新序」。案：二本最是。
注「行乎邾之野」：袁本、茶陵本无此五字。
注「孔子曰先生」下至「能自宽也」：袁本、茶陵本无此八十字。
注「班固汉书曰」：袁本、茶陵本「书」下有「赞」字。
注「皇甫谧」下至「在汲」：袁本、茶陵本无此十八字。
注「言若鸟之凌飞」：袁本、茶陵本无此六字。
注「奉君以周旋」：陈云「君」字衍，是也。各本皆衍。
注「高士传曰尧」下至「阳城槐里人也」：袁本、茶陵本无此八十三字。
心慷慨以忘归：案：「慷慨」当作「恺慷」。善引尔雅「恺慷，乐也」，「慷」即「康」字，是其本作「恺慷」甚明。袁、茶陵二本所载五臣翰注，乃云「慷慨，叹声也」，乃误作「慷慨」，大违嵇赋之意。各本以五臣乱善，失着校语，更误。今特订正之。
注「张衡应问曰」：何校「问」改「闲」，陈同，是也。各本皆伪。
注「孙竹枝根之未生者也」：袁本「未」作「末」，是也。茶陵本亦误「未」。陈云「枝」上脱「竹」字。今案：「枝」当作「竹」耳，各本皆误。
注「又曰至人」下至「顺物而至」：袁本、茶陵本无此二十二字。
注「孟子曰」下至「见秋毫之末」：袁本、茶陵本无此三十一字。
注「按慎子」下至「督正也」：袁本、茶陵本无此十九字。
般倕骋神　：茶陵本「般」作「班」，云五臣作「般」。袁本云善作「般」。案：尤所见盖与袁同也。
注「广雅曰厕间也」：袁本、茶陵本无此六字。
注「我与君作」：袁本、茶陵本无此四字。
注「广雅曰挥」下至「以为世无赏音」：袁本、茶陵本无此七十二字。
