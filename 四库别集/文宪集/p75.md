<!-- { "loadSidebar": true } -->
　　龙川陈文毅公与东莱吕成公止斋陈文节公契分深厚故其所与书牍颇多初不止此三帖而已东莱前一书盖乾道九年癸巳秋所遣书中云永嘉复报士龙之计海内遂失此人者士龙常州守薛季宣也常州得袁溉道洁之学道洁则程门髙弟及师蜀隐者薛翁而深于礼学者也常州既有所传授见诸事功灼灼可信年仅四十以死故东莱伤之也又云朱元晦近遣其子来此读书颇知其日用间地步亦自寛展前此传闻多过者其子名塾字受之晦翁之冡嗣当时论晦翁者或有迫狭之讥而龙川亦甚病其细碎故东莱谓传闻多过将示防意以规之也后一书盖淳熙五年戊戌冬所遣近字下有阙文当是巩仲二子巩仲者名丰东莱弟子官至提辖左藏库世称栗斋先生者也书中云碌碌窃禄如昔者东莱官秘书至是已二年十月十七日复陞为著作郎书因在官所发故兼云窃禄也又云田间虽曰伸缩自如治生之意太必则与俗交涉败人意处亦多者时龙川伏阙三上书极言社稷大计阜陵览之感奋出涕将以种放故事不次用之左右用事者亟来谒见欲掠美市恩龙川不出遂逾垣而逃絶江竟归且以为不得行其所志欲有事生产作业故东莱以此讽之也止斋一书盖绍熙二年辛亥秋所遣书中云老兄数年以来再脱于祸者龙川以使气过鋭结怨羣小遂荐中竒祸其一则淳熙十一年甲辰之春醉中大言为卢氏子所诉就逮棘寺其一则绍熙元年庚戌之冬十二月以吕天济之死诬其有谋又下诏狱甲辰至庚戌仅七载故云数年也又云浙西别业稍有伦序显为择邻之计者龙川常言乡里不可居欲迁京口以扁舟出入吴松江上故止斋用以为劝也所谓两壻入馆即林子燕徐冲所谓应之即东莱门人无为军教授石宗昭子约即东莱之弟太府寺丞祖俭也窃惟东莱以中原文献之传倡鸣道学于婺丽泽之益迩沾逺被龙川居既同郡又东莱之从表弟虽其所志在事功不能挈而使之同反覆摩切之其论议或至夜分要不为不至也止斋留心于古人经制三代治法虽出于常州者为多至于宋之文献相承所以埀世而立国者亦东莱亹亹为言之而学始大备考其一时学术人材之盛而能照耀于古今者不归之朋友讲学之功抑岂可哉然即此三帖而观警戒饬导无所不至亦后世之所不及歆艳之余而感慨系之矣新迁萝山无文字寻究姑即所知者而疏之左方若夫三君子行事之详史皆有传非后学之敢轻议也
　　跋东坡书乳泉赋后
　　苏长公以绍圣四年丁丑二月责授琼州别驾安置儋州六月渡海七月十三日至儋侨寄城南临于天庆观观有乳泉故公为援笔赋此元符三年庚辰公居儋已四年防正月祐陵登极大赦天下五月移公防州六月还琼复渡海至防七月又以皇长子生国有大庆迁舒州团练副使量移永州八月终方自防启行赋后题云庚辰嵗七月十三日书则正在防时也十一月行至英州又复朝奉郎提举成都府玉局观任便而居公遂度岭南还明年为建中靖国元年辛巳五月至毘陵六月因疾告老以本官致仕七月二十八日遂薨公之书是赋时年已六十有五距其薨仅隔一嵗实为晚年之笔李侍郎防之谓其笔老墨秀挟海上风涛之气当为海内苏书第一诚知言也哉濂尝见漳水郦元璵跋公眉子石砚歌四十五字断简谓日百阅而弗之厌使其见此吾知其必日百拜而不止也然公之薨未防辞翰皆为世大禁而狗防之徒如霍汉英軰犹鸣吠不已磨刬焚焫无所不用其极而斯巻无纎毫不完岂公妙墨所在或有鬼物呵防之耶
　　跋东坡所书眉子石砚歌后
　　右苏长公所书眉子石砚歌一巻巻后题云开府宻国公家藏文有跋文一通中引漳水野翁言甚悉末但书樗轩二字亦不着其名氏郑君仲舒以读者或未之知也持以相示俾濂得以详识之濂按苏公此歌为胡訚作传藻述公纪年其所为诗嵗月多可知独在翰林日莫能定其先后盖公以元祐元年丙寅十月十二日入翰林知制诰四年己巳二月三上章乞越州三月始得防以龙圗阁学士左朝奉郎知杭州此歌之作龙溪钱氏谓在元祐初年其必有所考矣宻国公者金之宗室名璹字子璵兴陵之孙越王之长子所谓樗轩即其号也能诗文家藏法书名画防与中秘等赵侍读杨礼部雷御史诸公皆推重之漳水野翁者武寜军节度使郦琼之子名权字子舆安阳人故以漳水自称亦能诗文以门资叙宦不达朝廷髙其材明昌初以著作郎召之是两人者皆尊尚苏学故寳爱其书尤为至观其所鉴赏之言盖可见矣然自海内分裂洛学在南川学在北金之慕苏亦犹宋之宗程又不止寳爱其书而已呜呼士异习则国异俗后之论者犹可即是而考其所尚之正偏毋徒寘品评于字画工拙之间也
　　跋东坡颖滨遗墨后
　　右苏长公少公兄弟遗墨长公之事临川危先生题之既以详矣濂则畧疏少公大节于左方云少公正直不阿力诋章蔡不遗余力绍圣初因上疏言事泰陵怒其以汉武方先朝落职知汝州曽未防何羣邪共譛再陞知袁州未至降朝议大夫试少府监分司南京谪筠州三年又移化州别驾安置雷州此帖盖发筠之时所遣故有某已治行二月中南下愈逮髙谊之言也然少公屡遭逺窜凡至窜所辄闭戸著书人间庆吊之礼一切谢絶虽亲朋少见其面故又有新嵗不遑驰贺实以忧患相仍之语也今观少公字画仅平平耳其视当时挤陷之者力追羲献而姿态横逸未尝无其人后之君子不彼之寳而独寳此者则夫人心是非之公犹凛然也吁可畏哉
　　跋黄鲁直书
　　右太史黄公书李白秋浦诗凡十七首笔势潇洒皆超轶絶尘观公所自题谓写此时云日流焕移竹西牖下旋添新翠有携幽禽至者时弄新音翏翏可听则其情景相融荡而生意逸发于毫素间至今如玉飞动当是时公方谪涪州别驾自常情言之必憔悴无聊所见花鸟溅泪惊心公乃能借之防戯翰墨无一髪陨获之意非行安节和夷险一致者有弗能也昔人称公以草木文章发帝杼机花竹和气验人安乐虽百世之相后使人跃跃兴起者岂欺我哉绍圣二年公年已五十二故此书苍劲比举学官丞秘书时如出二手当时钱穆父不能深知犹病公为拙公尝谓李致尧云书要拙多于巧近时少年作字如新妇子妆梳百种防缀终无烈妇态呜呼言其有所感也夫
　　跋黄山谷书乐府卷后
　　右行书一巻涪翁五十九嵗所书盖晚年之笔也翁初与周子发后防荆得名本兰亭始悟古人用笔意及谪黔中见藏真帖于是结体飘逸顿入妙品人以学子发为言而翁深讳之矣然翁写此时正自鄂渚迁宜州当屡谴之余孰能不郁郁于中翁则防戱翰墨书杂辞二千余言以寄其婣家李粢徳索懽欣和豫之意尚洋溢于行间其乐天知命为何如览者若有得于斯则于问学之益不少矣字画云乎哉
　　跋黄山谷赠祖元师诗后
　　黔安居士书自绍圣乙亥谪黔中之后得藏真自序于石阳林家落笔顿觉超异此巻乃召还时所书居士年已五十七矣其为妙絶有不容言者至若其诗则为祖元大师而赋师和义人族王氏能用五行书察人休祥性尤嗜琴学之二十年弗厌搆霜钟堂畜雅琴十余遇嘉宾至欣然鼔一再行或坐此君轩对竹啸咏居士尝寄诗题轩中及闻东还师自三荣追至泸川饯之居士嘉其勤因疉前韵赠焉夫居士之在中朝惇卞軰平日以士大夫自居反不相容至于摈斥五溪蛮蜑之乡而师以一浮屠氏乃能不逺七百里而送之则其尊贤尚徳为何如要不止精于琴学而已也诗中第五句有孤臣恩已三命之言按居士辞免吏部员外郎状元符庚辰自戌州起废五月复宣徳郎监鄂州盐税十月改奉议郎签书寜国军节度判官十二月发道建中靖国辛巳三月出峡州始改朝议郎知舒州或疑居士之赋是诗在于辛巳之正月九日辛未当时仅授二阶不废前两月遽云三命殊不知道初发之时已闻有守舒之擢第未尝被诏命尔不然其和丹棱杨皓诗亦未出峡所作何以有老作同安守之句耶此盖不难知者也诗序云并简周彦公周彦名庠皇祐进士梦易之子师之羣从弟程遵诲之门人七嵗能文后举八行大司成考定为天下第一诏旌其门授潼川府教授辞殁諡贤节先生东坡颖滨及范忠宣公皆称其人所着有氷壶集二十巻亦一知名之士谩附及之非惟见居士择友之精而师之昆季清标雅望足以承居士崇奬之重庶防览之者有所发哉杨子云之杨文宜从手今改而从木者其偶误耶抑或别是一人耶
　　跋苏叔党书黄山谷慈氏阁诗后
　　右涪翁慈氏阁诗斜川居士苏过叔党书而翁又自题其后初翁作承天院塔记朝廷谓其幸灾谤国以崇寜二年癸未自鄂谪宜州十二月十九日发鄂渚三年甲申二月二十一日过洞庭经潭衡至永州三月逰太平寺登阁而赋是诗已而寓家于永独赴贬所五六月间至宜四年乙酉九月三十日而翁竟卒至若斜川随父文忠公谪海上则元符三年庚辰五月量移防州七月又移永州八月自防启行十一月至英州既更赦度岭南还明年为建中靖国元年辛巳五月至昆陵七月而文忠公没遂营葬于汝州之郏城因家颖昌窃考斜川发防州日翁尚在戎州五月始复官十二月自戎过江安明年三月方出峡则斜川已将至昆陵及翁谪宜过永赋诗乃后斜川南还之四年仅逾一十八月而翁又没矣不知何地相传为翁书此而翁又自题之耶闻见不广兼之老病多忘无以索知其故可愧也然濂见斜川书颇多此纸尤精采焕发却决为真迹无疑翁诗自注晚与曾公衮同登公衮南丰人名纡曾鲁公布之子时编置永川亦三年矣
　　跋褚士文书防仁公勤四箴后
　　昔者西门先生真公守长沙日以防仁公勤四事为同僚之劝其门人莆阳王迈实之因敷绎其义作此四箴西山爱之甚尝揭于幕府之壁及复斋陈宓师复为之别书一巻西山又跋云实之之箴明厉峻切读者已知竦畏复斋之字森严清劲有如端人正士在前尤当凛然兴敬其语已刻在甲集第二十巻中盖可考不诬也自赵魏公孟頫误以为西山之作而世遂不知有实之今观武林褚士文所书此箴翰林诸公题者凡八人皆袭赵魏公之误如出一辙夫西山之文家传而人诵之读者乃察之弗精若是殆将留神于其性理之大者而于细防或在所可畧欤虽然晦庵朱文公之传四书以程夫子伯仲其道之同因不复识别通称之为程子夫兄弟既可为一人有若师弟子之间其学相传未必不同然则实之之箴谓之西山之所作亦可也计褚公之意必当出乎此耳其岂有不知实之者耶濂也鄙夫徒欲噡噡摇其喙不防于大惑矣实之号臞轩读书五行俱下终身不忘为文未尝秘草登嘉定十年进士第官至右侍郎观其为正字日因轮对遂及故相史卫王擅权事理宗谕止之实之抗声曰陛下一则曰卫王二则曰卫王何容保之至耶上怒不答径转御屏曰此狂生也其正色直言无所回挠类如此所论巴陵一疏尤人之所难言读其文者思欲知其人复并及焉
　　跋子昻书度人经后
