<!-- { "loadSidebar": true } -->
　　韩子答李翊非三代两汉之书不敢观三代尚矣两汉惟迁固为称首虽后世论有优劣迁之后独有固尔固文赡事详读者记事摭文供文字之用至于形势利害事情得失有不暇考者况义理之精微乎宋括苍林氏摭其精语为汉隽五十篇长沙黄秉彝序而刻之以公于世噫昔模印未盛世苦少书手抄率全书也天下多书乃复有厌渉渊浩而工于数得者何哉盖林氏之书为事而设者也为事而设则提要钩玄非苟于简也比类释义使异名竒字一阅可悉固见古人言辞之工焉抑隽言味也尝鼎一脔谓之知味则可谓之饱则不可读者由此而遡班史之全由此而求义理之精有得于文赡事详之外则秉彛公世之心为不负矣

　　性理一贯集序

　　理学至宋始明宋季得朱子而大明前辈言天限南北时宋行人箧四书至金一朝士得之时出论说闻者歉竦谓其学问超诣而是书实未覩也文轨混一始家有而人读之科举行以经术取人诏首崇用又人人治之矣然昔之读者为己今之治者为人昔之读者由博以说约今之治者求捷似约而不知所以约捆摭说经歴歴可聴其于躬行心得果何如哉宋进士叶叔经编性理一贯集庐陵王务先表而出之节抄以授其徒序者谓使学者易知而易行愚窃谓易知者未必易得也学者诚能因书而求之心验之身则一言之得终身有余况要而实备者哉不然徒为决科快捷方式尔虽若愈于昔之未睹者得不愧于读者乎先儒有言志于道徳者功名不足以累其心而况富贵乎知此则知务先之用心而读者治者为道徳为富贵从可验矣

　　林春野文集序

　　贡举未行士之力学者积厚资深发而为文章决江河泾沟池至即盈溢利禄一启人重得失始有欲速而求捷者假步蹈律寸跬模仿爨而始籴规规乎其不裕也今试格一日之目有古赋有诏诰章表近循习多用赋则赋当日盛上不追骚下亦不失为汉魏矣而失反有今不逮昔之叹何哉盖昔之人有式不拟直以所学充之后之人无学可充而惟式是拟也长沙林春野出所著古赋有作者风文雅而洁年踰耳顺所谓积厚资深不待贡举而后学者也视执柯而睨者大不侔矣然而再试再黜于有司岂公明不足彼得而此失耶将论高渉迂而今之学者为是耶抑春野之命有以使之然耶有问余者答曰余方论文得失吾不知也

　　阮冲逸复姓诗序

　　子继父以启来裔人道之大也世不幸有无子者则为之后者古有训焉惟族次之当者是取宗法不明始有以他姓继者中土俗犹梗质抱族子褥襁中长且有掉声去者楚俗恬不为怪利其富厚虽壮者亦施施往后他姓先子尝佐永州幕永俗尤可叹有子者亦养人子己子复以与人若是十九时未有禁告总管樊子明禁之樊贤而善谑曰吾永民其犹菜乎南方法异中土必移栽而后茂是固宜禁而不可胜究也可禁其未来者上其事不报厥后始有着令而郡邑废格视之若无余往来江湖求能复其自出者得涂之阮冲逸焉冲逸丧其父从母适人遂冒徐姓一日喟然曰父不忍弃徐无子义也吾弟后之矣阮今无后我其归哉遂复阮姓士大夫美之噫姓氏之讹尚矣未有盛于今者也余尝病永俗之大缪愤着令之不行举而止之未能也冲逸自幼从母养于人以有妻子其后徐不得已也非若世之后它姓者也乃能奋起而复其宗阮氏之馁鬼一旦有食使其事暴于天下则世之取非族次其先不歆者知所适从而贪人之富忘其自出为它姓后若亦可以少愧矣是宜书

　　春秋集义序

　　春秋由三传而下世之存者可考也范氏探经而为集觧啖赵考三家短长为统制伊川以传考经之事迹以经别传之真伪皆号精当而世之读者无几及胡氏传出学者翕然宗之圣朝设科遂与三传并用诸家之说几无闻焉向会试以五经发策至有不知名家名氏者况有考其短长而折衷为书者乎且圣人之意当时门人有所不知世传左氏时代不一要非亲受于圣人者宜其辞胜而失诬也公羊榖梁传闻逾逺诸家之说各尊所闻其能尽合圣人之意乎朱子谓春秋大旨诛乱臣讨贼子尊天子抑强藩贵王贱霸而已未必如先儒所言字字有义也如此则传注之说其可泥于一偏乎豫章张君立择诸家之论或全或略疏于三传胡氏之后名曰集义撷众长而萃于一歴歴精至观其自序盖欲学者因是以求诸家之全戒其厌烦务简而取足于此则君立所得与夫所以教人有可见矣欲观君立之集义当先观君立之自序徧取诸家优游涵泳交畅旁通一旦有得自知去取廽视集义心目了然与闻人之说袭而取之者异矣康节云春秋尽性之书也传注而已乎

　　送廖如川序

　　日者之说尚矣自稽疑叙畴太卜列官世有见焉古之人疑不能决则稽之蓍龟上而建邦下而宅兆买妾产子举聴之则其学未可无也贤如司马季主卜长安东市则其人未可卑也今筮法故在龟卜之学传者无几世盛行而乐信者有所谓三命星数无虑数十家人欲预知贫富贵贱寿夭谓为知命去古人稽疑之意逺矣而君子知命果如是乎就所谓命若星数校之其精者复无几唐侍御史李虚中深于五行书盖三命之说也以人始生年月所直推人先处其年时百不失一二学者就传其法初若可取卒然失之后之得者可谓难矣予少自信日接其人而不之问及伥伥世途亦欲得如李虚中者问之以决其疑不能自决者而所遇率夸严虚高之徒为要请计尔武昌识廖如川其学虚中之学也取交游年月日所直试之先处其年时言輙多应迂陈之迹亦与有数焉江湖二十年若如川者盖不一二见方将挟其术游四方请所以为赠者予恐世之不知也书其槩为所至绍介云

　　送相字呉心鉴序

　　世以术言祸福者不知几家在古有征相差近理丰下豺声兴灭歴验唐宋而下能者迭出其说可考也何则人赋形天地万各不同终身贵贱寿夭则定于其赋一时吉凶则动于其色分有定而赋实见之心有动而色实先之能者考验宜有合焉荀子且谓古人无有学者不道也今乃有授人一字而终身贵贱寿夭一时吉凶举能言之可谓竒已庐陵呉心鉴以此术行江湖虽十人书同一字亦无有失者叩其说则毫厘假借欹正浓淡节解缕折莫不中理他人效之则击风捕影而无从也斯术也果孰为而孰传之耶凡人之心思虑未动鬼神莫知凝寂无朕吉凶何有一念既萌万事生矣故文字者心之形也发诸手达诸目谓之书然则书之所出不亦渊乎夫身之形在外者也心之形在内者也得之外者有时而失得之内者若执左劵无往不合岂非内者重而外者轻乎中庸曰至诚之道可以前知见乎蓍龟动乎四体一字之教亦动乎四体之小者岂非心鉴至诚所得有心察者内而验其别乎昔人以八人为火九禾为秀三力为州松为十八公一行有相字诗谢石以朝字知徽宗则斯术之传其亦有所自矣士大夫异其术歌诗赠之予叙其首

　　静乐居士传后序

　　静乐居士安南黎侯以僮阮勤乆释而民之爱其子慧教若己子袁氏口六主握质剂复鬻为人奴罄簮珥脱之使为民如阮袁请佣报谢遣之景君徳载传其事居士曰吾怜阮勤乆不忍老之何有于仁袁六人泣诉情哀势廹见牛堂下一时不能已何有于义予闻而喜曰兹其所以为仁义欤昔贤谓天地之于人物一也咸不欲失其性奈何制服人以为奴婢乎不幸陵谷变迁则系累者人得而奴之人方幸其不幸役其父及其子孙而不已其亦不仁之甚也阮未老并妻子舍之非仁乎彼一毫不拔在族属恝如路人而一见之顷若拯焚溺垂槖不吝非义乎予病世之不与人为善也在官有确乎守已勇乎为治者良吏也而世曰彼好名者也里巷有缓已急人至倾资倒廪者与夫治桥路散粥药皆仁术也而又曰彼有心而为者在阴徳无取也呜呼斯言其为善之贼乎如其善好名可也有心亦可也使好善有心而为善者无取则世之不好名而无心者不亦鲜乎好名有心乎且取之况居士恬退不竞非好名者也有见则为非有心者也其为善不又多乎书以为静乐居士传后序

　　瑞竹诗序

　　蓂萐之生于世也代不一见华以瑞称匪夸也竹常植尔何哉兹所谓瑞者穹壤之间有血气斯有知人兽是也冥然无知者草木是也而其生榖戒商同颖美周桑之兴刘蒲之兆苻谓无知可乎欧阳子之辨怪竹也有知不宜生庑下无知乃能避槛而曲全其生以人暨蓍龟蚓水参综极言有知无知皆不可知然后可辨则辨矣特为怪竹发耳愚于瑞竹则必其有知焉夫竹之为植本固性直心虚节贞白氏与其似贤非常植之可偕也矧有出于四徳之外者乎谦斋经歴监县石首政平惠周秩满深居斩竹樊圃明年春附枯出新枝叶日茂当时观者靡不讶其不根而笋也居无何拜南台监察御史又数年则蔚乎成林而公复召入内台出佥两道遂在南台噫断不复生冥然无知竹之常也而生于已断祯祥脗合人力能之乎公之先世树徳惟滋吉事有祥竹之有知天道之有知也抑公之雅操直节以同相顺以类相应有孚而见又瑞之常以瑞名之盖无过也欧阳子谓怪竹有知无知皆不可知然后可愚直以瑞竹为有知将无不可续卷征题俾相人许有壬序其首

　　经济编序

　　宋亡死节卓然在天地间千万世不可泯者文文山而下便到肯斋李公尚论其世则文肃公经济一编其诒谋之大者乎文肃肯斋之曾大父也予读其书为文叹曰理原于天事散于人明理治事一也岐而二之可乎及问学敝于记诵词章事功挠于权谋术数二者遂戛戛不相入矣文肃师胡文定张忠献以讲求修己治人之事其体立故其用行其纲正故其目举胡公以为有经济之才朱子以为行事如履绳蹈矩无一事不合于理论事如丝麻榖粟无一言不适于用非溢美也家学之正传肯斋临大节而不可夺前诒谋而后无忝矣益阳刘用孚将刻梓淑世属予序予所愿不复辞也其易学之深与夫平生歴履朱夫子志铭备矣

　　五峯文集后序

　　五峯胡先生文集凡五卷南轩张先生序之矣益阳刘用孚将刻诸家塾且征予题其端予惟世之深相知者莫若师友先生之集南轩之序详矣予何人哉然其引而不发者愚不容讱也先生资质纯粹根乎天性讲贯精密得之家传于六经则沉潜反复取道之原于百家则参考亘订必是之归其涵养见于知言一书而性命道徳之微无不贯其说施着于皇王大纪而礼乐政刑之用无不该议论慷慨辉光宣着千载之下犹想见其风采至于发言为诗抒言为文皆修齐治平之实也先生避地衡山结庐五峯故尝造祝融之峯以求先生之遗躅而深山大谷云烟草树邈乎其不可求也独取先生之书伏而读之其亦万一私淑者乎用孚刻其书俾大行诸世其用心亦仁矣哉

　　张雄飞诗集序

