<!-- { "loadSidebar": true } -->
　　本清阳而左旋浩浩其天播二气而仁均亭育分四序而徳博【一作溥】陶甄不见为乃悠也久也不言而化遂行焉生焉万物得以资始五材禀以功全美利有常则寒暑之候节着眀莫大则日月之象悬仰居诸之罔息知变化之不昏明不差于昼夜次舍互循于轨躔大无不包可定于握规投矩逺无不至可则于持衡执权于是律中夹钟辰次太皥羽毛振于万族勾逹于百草布交泰于发生降氤氲于造俾其动植之庶彚罔不和同于至道若乃丙丁统日祝融抚运扇风气而何物不温在朽木而何荣不奋盛既极明时即迁行当蓐收之整辔乃夷则之司声消炎郁于九野降肃杀于八纮候可蔵冰人欢瞻于北陆时将纳稼农人乃望于西成盖藏氷之节斯近严凝之气方盈命之畅月是曰英夫寒暑顺序则隂阳不争稽诸天道虽谓之通正感于帝徳寔彰乎太平至矣哉圣人体元于是乎立制大仪斡运于是乎成嵗惟王者之作哲谅公士【疑】之賛睿在阳和之陶蒸庶不遗于淹滞















　　文苑英华巻二十三
　　钦定四库全书
　　文苑英华巻二十四　　　宋　李昉等　编嵗时四【刻漏附】
　　寒赋一首　　　　　　时赋一首
　　圣人以四时为柄赋一首
　　先王正时令赋一首　　闰赋一首
　　漏赋三首　　　　　　刻漏赋一首
　　寒赋　　　　　　　　　　赵自厉
　　儒有讨混元搜绵祀既觌寒暑之终亦测兴伏之始觇风惊于一叶委时换乎千里寒之厥状自兹而起若夫大火宿藏青霜晨烈则蜀井烟闭涨海氛灭长河天浃缀珠岸而生冰幽朔地穷蒙飞沙而雨雪乃知蘓武増感李陵愁絶聴胡笳以搅思俪汉庭之仳别及幽林风扫时物霜残柔条危劲奥室凄寒有美人而心恍惚情怵悼而靡安隂凝栁塞怨龙庭之路隔月透罗幌怜駌衾之夜单屣银堦之悄悄雪珠泪之缝筐笥之纨素寄戎幕之艰难别有陆沉之子厠迹荒薮噐宏伟而可观命屯剥而不偶当其时也趋炎俯偻佩瞰嘘吸无诗人卒嵗之衣雨泉客将离之泣岂祁寒而致憾亦遭时而不息终乖挟纩之暄更悲绨袍之及层氷涸溜宋生则缀怅而相望皓雪盈门袁子则茹悲而于悒虽居荣而可贵亦忧道而不入于时倚叹穷律伫目遐坰伊鲜物之皆悴独霜松之常青纵寒苦之飘激淬坚眀而自宁汨吾情之浩荡愿冥志于紫灵
　　时赋　　　　　　　　　　阙　名
　　从龙者云召风者虎物之相应时哉则侣傅岩舍筑渭浦收纶命或时偶时惟道亲时既行焉西汉之臣附鳯时之否也东鲁之父伤麟时可以谋身时可以逹命李子谈説宣尼歴聘平津列侯长卿国命时废时通知之则庆穹埏埴时运收成日月贞辉时合晦眀大火流兮歳聿云暮春花歇兮寒露将生感天时之兴替矧人事之穷亨时乏良工龙泉掩彩时逢伯乐骥坂长鸣借如红树呈色玉顔含粲贵当时而则荣耻后时而贻叹古之君子谋于终始荐之惟贤士或知已刺途者棘垂隂者李其道可存将来之士迁乔者莺待时而鸣芬庭者兰候时而荣易曰时止则止时行则行自古而观惟时之大岂独夫今日之情者也
　　圣人以四时为柄赋【以题为韵】　　阙　名
　　粤若受天明命配天唘圣其作则也必敬敷五教齐七政节春夏秋冬之候顺金木水火土之性变通无失表正度以惟平雩祀有常示帝图之斯盛始或星分于木斗建于寅配其宫于甲乙面其地于庚辛莫不合乎序应乎人念羣生而悉遂彰盛徳以维新则是柄也非父非子而天下亲暨夫候应乎离音谐于征列其位于丙午制其方于壬子莫不循厥功究厥防贞悔之所由体长赢之所以则是柄也非尧非舜而天下理至乃金精储其气白帝莅其事有湛露兮斯降凉风兮斯至是则仰察于天俯观于地司肃杀而不忒悯凋落而无遗抑是柄也五帝惟六三皇复四又若律腾辉伊水徳兮膺是期有积雪兮自尔有坚冰兮自兹是则上穷于象下顺于时念衣褐之未济表嵗寒之不欺抑是柄也两汉非逺二周可追况复正已无替虚心罔差随土圭而暗测同灰管以潜知执隂阳代谢之功咸归不宰用日月推迁之候尽合无为由是晖映化权锵洋徳柄契皇眀于玉烛流睿览于金镜士有随计上京观光末路欣有凖于时政贺无疆于圣祚故寻绎于礼经因抽毫而是赋
　　先王正时令赋【以四时渐差置闰以正为韵】陈昌言
　　天序运气王统时纪钦若是授人之初履端为步厯之始欲正时而罔忒非置闰其何以伊昔陶唐五帝之世申【一作日】眀推策之术表锡落蓂之异羲和之职既分厯象之文始备于其寅亮帝图式昭天事其则伊迩其猷孔嘉日月运行故有迟速之异晦朔循轨因为大小之差立分至则寒暑不忒积余日而盈亏匪赊且正者王之丕训时者天之大信正得其序则面离而御干时失其经则夏雹而冬震人殃于疫年不为顺故时不得不正嵗不得不闰也昔周礼在鲁厯法可推官或尸位闰则迷时良史为之追正议士为之兴词俾夫司厯法者罔或二事建皇极者于焉慎思则序不而事不悖沴可伏而祥可期我唐百王居盛九叶伊圣昧爽无忘乎顺序动息少【疑作必】繇乎时令兹嵗也当仲秋而归余居位也阖左扉以舒政化灾为祥纡忧作庆南山之夀闰月而潜北户之甿重译而归正于时金风半肃雕云乍敛野树丹舒遥峯翠防燕溟海以驰归鸿朔漠而方渐正时之文存乎往志舍之则玉烛不调得之则铜仪安次可以使四夷禀朔之君万代守文之士知我正徃厯奉天时而置也
　　闰赋　　　　　　　　　　张季友
　　闰之所起自厯而推得余日于终嵗爰稽候于正时其始也日之行而疾月之行而迟躔次周流运将穷矣毫厘奸【一作舛】度失是逺而不归余何以定一嵗之厯不小正何以序四时之纪于是太史授事羲和敬理以日系月积三年而成原始要终岂周月而已天时由之而式叙国令于焉而合轨春生夏长不失其常东作西成孰知所以雪应冬而絮落云识夏而峯起秋之夕湛露为霜春之朝坚氷为水岂不以律之克中闰之匪虚以风以雨兮各得其序曰寒曰燠兮无悖于初国家握干符正律书契洛下之言筭定乎一日之设考容成之律闰生乎卒嵗之余故得气正于今律移于昔履端于始节乃差而匪差归余于终日虽积而不积旻【疑作昊】天之厯象咸若重黎之职司有辟候月盈缺岂资蓂荚而知推日短长不假土圭而测且夫夏有伏冬有腊匪闰则其气不顺月有缩日有盈匪闰则其气不成故有慢时废朔则曰不常无艺阖扉聼政则曰假时来歳歴前古之所重绵后王之取制矧可昭翼翼扇巍巍百王之理是倚庶绩之广焉依丕赫哉我后之正时定厯尧典而同归
　　漏赋　　　　　　　　　　窦　翚
　　易曰天垂象圣人则之故备以人事法乎天时定损益之道察盈虚之期嗟嵗运兮倐忽眷年容之逶迟景苒苒而难驻晷铢铢而在兹盖以重金壶之噐建铜史之司致用久而不易循环因而可推尔其漏之所作漏之所托至精至微惟寂惟寞水滴沥而潜响箭差池而靡错俯通轩禁上应寥廓亘千门兮连万户左彤阶兮右丹阁乱微唱于晨鸡杂幽声于夜鹤清清泠泠日殷鸟星送春漏于重扃赫赫曈曈时方祝融传夏漏于深宫的的绵绵眀河烂然耿秋漏于凉天暗暗隂隂浓氛鬰沉转冬漏于寒林观夫修短之意见乎造化之心信晷刻之道广知挈壶之用深故能度量万物均分四序既不忒于盈缩亦无差于寒暑顺之则千载可通逆之则寸隂是阻应乎日月合乎律吕盖漏亡则时昧漏存则政举寔邦国之是务谅枢衡之所与悲夫天转气流人生悠悠景有亏而有满时或沉而或浮耻功名之未立惧容华之先秋所以懐寳献玉弹冠振裘歌圣眀而不已肯休暇于林丘
　　第二　　　　　　　　　　符子璋
　　昔南正重司天北正黎司地迎日推策举分定至将以纲纪厯象察明躔次筭气候为昼夜之刻立浑仪验晦眀之异故歳时环廻而有凖国家宪章以成事唐虞承用以大兴夏商恭行而无坠其后畴人失业挈壶不举诗刺东方之未明史书南风之乖序测辰屡舛于杓建揆景颇谬于寒暑千官鲜视以权衡万姓孰宁其安处何不谓漏之既定而人自正漏之既衰而人自疑故有国者不可以不眀其事今上都咸阳理天下道归简易政被风雅人皆得真事则无假至于掌漏尤足称也其本则披甲子而求范得黄钟而下生如因三以穷数隔八以循行课六厯之踈宻齐七曜之经营俾摄提之有纪寔孟陬之用成其噐则方圆列陛髙卑中度制隂虫以吐输设灵虬以水【疑作盛】注铜史应其方金箭刻其数则于道如符契之合精于微无黍累之误毎至鸡人起唱鼍鼓相催九重初晓千门以开国史奏事于平乐羣官谒帝于金防不失其度及时而廻自迩及逺识往知来漏之为义实大矣哉
　　第三　　　　　　　　　　阙　名
　　仰察天文俯观地理参律吕而权度审衡平而潜拟则闰余之数乖厯摄提之运无纪空迹马迁之能竟絶邵平之美时运纷其鼎革礼术于焉中圯樵夫耻王道之不谈天子愍挈壶之阙史乃分建斯官畴咨此职将唘闭合叙以绳平俾夙夜在公而端直于是金徒抱箭铜史司刻尊【疑作遵】灵虬吐纳之规揆抽茧髙卑之力信是模范可为法则体象隂阳代为作式故鸡人合唱洪杀无差鹤盖成隂员流不息夫其开阖之势财成之规凖度毫厘之末锱铢圭撮之仪则离娄失其精思班匠亡其所为将运功于不测当称物以平施乃若鉴持日夜书备眀晦爰受授而是司考事事而必载云物顺其端序寒暑成而不昧虽未代于天工亦无预于权槩能收视返聼周流六虚策勤补拙寅亮三余校击刁之有则均藂木之不踈察铜衡兮气混混纯积水兮来徐徐临泉非诫危之惧巢幕宁诚安之居是使名勲合道彰国噐于周书则知漏之为器其大矣哉圣人资之以端拱日月顺之以行藏贤者不能减其分度智者不能损其纎芒存之则双美废之则两伤是用齐天长兮地久均国兮无疆
　　刻漏赋【以叶心理驰箭为韵】　　　　　顔　舒
　　原夫隂阳逓运日月分驰星纪之轮还或爽律吕之踈宻难知迨皇王之有作命壶氏以缉规爰置水于刻漏载以火而守之则晦眀之期可凖兴寝之候无差尔其髙卑列级洪杀顺理灵虬屹【疑】以俯开隂虫矫而仰止上流注而不竭下吞挹而无已既澄而泉澹亦惊激而波起则良工之妙着焉睿哲之心见矣是用斟干晷测时变视盈阙于金壶观腾波于银箭惟箭驰而壶减固流续而波荐筒列之数与运而无乖辉景之移闭户而可见懿其节正斯代亊沿往牒信古往而今来必用之而道叶罢衣裳之颠倒配皇极而调爕不假轩阁之鳯凰何用尧堦之蓂荚别有希荣片玉庇影环林驱疾风之早厉知寒漏之已侵恐年华之不与更悄悄而伤心








　　文苑英华巻二十四
　　钦定四库全书
　　文苑英华巻二十五　　　宋　李昉等　编地类一
　　地赋一首　　　　　土赋二首
　　五色土赋二首　　　盖地图赋一首
　　立春出土牛赋一首　土牛赋三首
　　地赋　　　　　　　　　　刘允济
