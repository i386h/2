<!-- { "loadSidebar": true } -->
　　翘舘备员托根最后计台辟属扬粃在前信乎知已之浅深不以及门之久近韩魏国平生之旧非独尹洙欧阳氏早与之交固多曽巩彼莘老本收于晩嵗而子瞻乃得之后来或谓其负经纶之材或取其极文章之妙两公异顾百倍先登如某者生而锢昏加之癖癞惺惺防检之学深腼前修矻矻披吟之功且成中画亦知宇宙自有宗师上可以叩吾道之指归下可以为终身之依倚迫贫奔走抱志蹉跎驽马虺分不归于名廐芥舟漂泊终难近于仙山孰谓征实关机遇方进趋于轩庑遄叨侍于琴书曽不曰从公之迟惟知有玉女之速众方争食特存前日之菟裘谁不问钧独拜西风之鹗表一为之甚二乃得兼真后积之薪高颇自知其苗硕俄逢易节虽预执鞭然宾客满门皆有求于举手使父母为子亦未易以用情而况筹帷仅留赘阙彼百需其莫应于末缀乎奚希过虑陶成复先剡置狄公屡荐胡为终爱于柬之黄忠骤迁能不见疑于关羽兹荣秪惧欲报良难兹盖恭遇某官先生国之栋梁儒者标凖文气清于白傅歌舞之计本疎人望雅于谢公山林之兴尤重兹领竹梧之道院是为桃李之主人谓将扬激于诸贤要且挈提于小物遂令吴下始忝卢前某重念昨是何官今而此地依莲泛水顿消浊宦之尘埃食檗饮氷永属清门之造化私心自庆流俗寕知
　　谢沿江制使淮西总领姚刑书【希得】举改官启举词云行粹而识融学富而文赡赞筹计幕流誉天朝
　　玉钺重臣兼提饷节氷台末属遽被荐函彼其本幕之最亲胡乃它司之先及防非其分惧甚于荣窃惟趋走之在前是固搜扬之在后然果知居易何妨仅舍于判官而不举康衡则为徒私于幕府此又取人之公道讵容执我之常程但如某生而锢昏加之癖懒惺惺防校有腼前修矻矻披吟亦成中画浪挟南漕之劵周游下泽之车数年其间五考而近偶追随于鹊锦或倚傍于麟垣囘思脱选之难尚须三箭徼福受知之素或就一陶苐縁问缺之成迟深恐抚机而坐失讵图造化特閟阳和任蹊李之争春为野梅而放晩俞音天落晨趋外计之庭褒字云香夕拜西台之剡予之可谓特达受者能无忸怩瞻彼司存纷其赞画当戊已之屯方益而庚癸之呼正殷劳于簿书送案头之日月严于斯防散笔底之风霜陈力相先而未涯举员正虑其不足兹惟旁睨无预前箳隣栅之有鸡豚本难指认山居而食无鳖乃副涎饕况披华衮之辞弥激丹襟之媿何学何识奚行奚文谓之粹融岂碔砆之可称谓之富赡非潢潦之敢当至言流誉于朝益见相期于逺捧持异宠惊耀郡观兹盖恭遇某官身植大公心勤小物念某窃奉常之第实累司衡逮某需从事之员又分荐牍故欲始终其陶冶尽捐彼此之籓篱遂令妄庸不一侥幸某自今而后惟徳是懐黍谷素穷敢计异时之须入橘洲清絶【先生号橘洲】庶几晩节之相依欲报之私有言则浅
　　贺前人陞枢宻启
　　畴庸制府跻位枢庭事任徧更人谓衮归之巳属老成独立上方柄用之未涯宗社有凭庙堂増重恭惟某官十分地位一片古心乔岳云有静中之变化平湖浸月见寛处之分明卓然将相之才闗乎天地之运畴昔之嵗彼狂者胡桥上流而肆侵环中国而皆震戈舩溯险巴渝之防既驰武帐囘锋江汉之功谁奏乾坤再见于澄肃神人共为之悦和皆一时判决之谋此万世光明之迹便令进于鼎鼐胡为退服于带裘坐鄮山堂两年秋好转清溪阁三度春香天下若曰迂途吾君则有深意盖今日中书之上相乃前时外阃之元勲兹将培植于随规故亦囘旋而授钺而况从容自在素不兢于急流简淡为常本不求于外物维绰绰其余裕虽迟迟乎何嫌来则为之维其时矣夏卿入觐晓方叩于九关宥府催班夕已登于两地海宇相传而欢忭公心尤抱于隠忧善类虽不至遯驹而少英概奸朋虽莫能为蜮而多宿根民生犹见其雕虚军气未闻其壮实邉声暂息虞饮马之复来盗弄仅平虑揭竿之余啸乘国家之闲暇为户牖之绸缪夙学尽行中兴可冀某愧非法器叨入化钧虽莫御于朝车乃耸闻于除笔平生依倚有非流俗之能知正人登庸自是私心之至乐贺不尽意寄诸无言
　　谢江东提刑华文孙直阁【子秀】举改官启
　　举词云词藻清新才猷通敏付之民社必有可观
　　龙门未至适逢宪节之西鹗表上腾遽及计帷之底欲逃荣而有素得机防以即偕谁能谋人如此着意彼景仁舘于简肃终携以朝少游学于文忠卒荐之上盖如寻常之相与信其环玮之不羣故力为之扬曽不谓之过当如某也藐焉弱植宿也钝根读圣贤书怅指归其何在业塲屋技问声病以堪羞属有夤縁获陪光霁示以斯文之印引之吾道之门感鞭策之孔勤谓绪余之可窃驽骀之乗望千里而不前鸠鷃之姿企九霄而莫上己分庄樗之无用不图唐塔之偶题盍永傍于师墙尚曲成于宦学奈何薄命动是异岐角巾燕适于平泉某留江左荡节驱驰于全淛某滞湖阴自怜初志之顿暌亦岂盛心之所望逐禄而已反身谓何然而横渠诸生世自推其有礼欧阳之客谁复议其无文误防当路之贤狎畀荐函之宠是虽侥幸于他手其实源流于主家孰料欠员更叨亲剡梅花残腊方揽辔花杨栁东风随飞衮字【淳祐元年乙丑正月三十日奏状到院】尔才猷之谓清乎文藻之称岂不夙知胡为过誉犹嗜羊枣本非坐上之珍亦曰豨苓曾是笼中之物及一朝之巧便副平日之至懐急于为防而发机忘其抵鹊之以玉伟哉此举甚矣其难彼何人斯倚山为力方是时也执券取偿非金石之见坚凝则毫厘之间差跌况尝推原其故抑且解后之竒比如燕之辞梁已从此去忽如蚁之环磨孰使之来信积念之所钟虽造物而亦应不然何以而得此哉恭惟某官任道以身荐贤为国十分春意每加厚于孤寒一片古心尤不忘于故旧遂从属部首举陈人某敢不谨谨受持惶惶防校选坑欲脱特其流俗之常情实地力行此则终身之乐事欲报之徳不知其乞
　　谢沿江大制使淮西总领马观文【光祖】举改官启举词云居官强敏律已清脩充若所为何止为宰
　　大臣在外倚为吾道之宗洪造无邉荐及他司之吏内揣跃其自贺旁观或者未知夙志之谐终身之幸念脱迹于七选之穽此特常情惟托根于大贤之门斯为竒遇若昔子羽与吾元城受荐紫岩共主绍兴之公议辱知涑水当知元祐之全名进不负识拔之明退无惭讲求之素岂知桃李仅争于春事盖与松栢同傲于嵗寒某虽昏愚亦尝愤悱父师左右颇闻所学之指归宇宙中间欲免此身之愧怍庶全存其在我或邂逅以为徒而今之人非古之道读故书者劣事业名曰腐儒通时政者无本根类成俗吏汩滔滔其如彼渺渺兮从谁顾瞻四方突兀一老盍夤縁而御李以印信于仰韩然而欲献书如高彪恐贻自悔欲扫门如魏勃殆重吾羞繇弱冠以到今怀瓣香而无路朅来计幕巧傍枢垣不图际防之机乃在照临之地既见君子恍然大梦之忽醒岂无他人此则平生之至愿苐犹拘于异事辱谓进以有时丈席之间曽未宻承衡鉴之下胡为深信杞为苦硬之叶坡老所求莲非富贵之家濂翁自爱遽飞台剡为足京员虽仰认于缁衣而甚惊于华衮必霹雳手斯称强敏之褒必氷雪心始副清修之誉有如不肖何以克当兹盖恭遇某官学印西山【马公受学于真文忠公】望标中国古心勤物岂知时様之新冷眼看人肻顾世情之热不动揺于重援【马公本欲以制司削举而此职司已足不可受遂以总领所削举时贾相屡以书胁求公荅以老且死矣此人不可失此削久已拟之不复他举贾相遂止】不惑于浮名遂使孤寒独防特达某驾言须入借此可行官海何涯敢遽有水到渠成之喜师墙在上且获从云飞川泳之游【本在漕幕马公来遂檄兼制司佥防及举员与考既足当趋班马公意欲留连相与恐妨进取不敢言遂为之留至丙寅冬始为趋班故先有此语】自得之余他非所报
　　易昌化县谢贾太傅【似道】启【先注隆兴府南昌县防伯求弟防自衢州除淮西总领避嫌申庙堂两易浙县入劄防临安府昌化县】
　　兄弟私嫌方窘戴星之歩庙堂公造遽从易地之申特达成全侥幸遭际窃以餽邉之职数路受容避亲之条一家为始乃若名衘之不系而于钱谷以相关情以圆融则国家之事废势以扞格则手足之义伤守株可乎易辙是矣然非妙回干于化钧之下洗拘挛于例簿之中安得此时各从其便伏念某梅枯犹活荼苦如甘受命父师凛兢兢乎本色授徒乡曲凄冉冉其中年偶叨雁塔之题获玷鹭洲之长遂因阐益自琢磨误防当路之见知狎上公车之辟置振衣岳麓拜揖南轩遗教之风回擢秦淮盘薄西山旧游之地颇自矜于屡遇已皆出于一陶兹抱宓琴将趋齐戍仲氏忽叨于易节事权则任于饷师据其官称淮西而已闻其财计江右则多而况南昌实负洪府上下相承接之际人情甚难形迹在嫌疑之间物议必及惟有他为之问路庶几可免于触藩爰自饷师輙投椟请岂其多事急殆类于鸰原或者包荒兼爱推于乌屋果累衡平之听曽无剑案之疑惟意所求如响斯答鼷防劳千钧之弩良骇旁观蚍蜉徙寸壤之封竟谐善避且唐昌之为邑乃周畿之附庸窃于旧闻得其大畧山深俗犷轻生颇甚于他乡土瘠民贫艰食常如乎饥嵗将具宣清明之化使相安迂拙之规欲免旷瘝终归埉圠兹盖恭遇某官忠扶汉鼎顺格舜琴谦避师垣肻以元勲而自处勇推相印苐于重事以难辞故以大公而聚众贤若曰当今之第一义茍利吾国虽平生异趣而亦亲或犯有司无左右偏私之为累以至尘埃之吏皆在权度之中猥使疎庸过叨委曲某敢不仰怀恩纪退服官箴同气夤縁幸已忝公门之桃李初心学爱尚旡慙山县之竹松欲报之深有言则浅



　　本堂集巻五十七
　　钦定四库全书
　　本堂集巻五十八
　　宋　陈着　撰
　　启
　　通安抚显谟饶直阁【应龙】启
