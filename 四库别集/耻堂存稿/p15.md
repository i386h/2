<!-- { "loadSidebar": true } -->
　　心涵太虚万古惟一全体大用存乎神易同人之先中直本同复观诸咸我感彼通求心之道莫尚比拟以已况人夫岂有异昧者弗察曽不善惟一膜之外痒疴莫知忠中恕如本自苍颉先觉阐秘精义斯防宋叟之堂髙叟铭之尚衣斯言终身行之
　　賛
　　王司封【潩】真賛
　　鞠躬履方择地而行在汉冝乡今有先生四海符谿先生其甥我瞻仪形鄙倍其萌
　　赵夘发集孟四箴賛
　　我读七篇有见于耻终身行之未测其沚赵子作箴其目有四孝敬善利贵贱誉毁浩乎博哉精义妙防知之实难行亦匪易维是四者有源有委升髙自下适逺从迩充尔知能择尔涂轨穷达好恶皆外物耳愿循其序黙察真履考致要归一而已矣我作斯賛曰能则未敢诵所闻以谂同志
　　答问
　　玉堂直日荅问
　　子所雅言诗书执礼皆雅言也臣恭承圣问臣闻圣人教人不过日用常行之道所以使学者笃志近思不骛于髙逺不忽于卑近而有陵节躐等之病也雅者雅素之雅谓平日之所以常言也诗以吟咏情性使人有所感发而温厚和平书以道达政事使人明于治乱而效法监戒礼者天理之节文使人制心检身止邪防欲者也三者皆至近至切如日用饮食之不可阙故常常言之也于礼独曰执者盖诗书言其理而已礼则起居动静所执守据依者非但空言而已也故曰礼不执则不行三者圣人所常言若夫性与天道则宏逺微妙孔子未尝轻以语人且此章与五十学易之章相接亦所以见易道之妙非孔子之所雅言也陛下圣学髙明日御经帷儒臣所讲诵者莫非圣经贤传如布帛之文谷粟之味固不患其骛于髙逺而溺于凡近矣臣区区愚忠犹愿陛下即孔子之所雅言而加圣心焉二南诗之首也验之于身吾能乐而不滛乎二典书之首也体之于心吾能敬天敬民乎礼记之首曰毋不敬吾能敬以执之宫庭闲燕之时亦战兢自持不至于失坠矣乎夫如是则孔子之雅言不为空言矣陛下聪明天纵就将之乆孔子之言固已黙契允蹈臣不量荒陋冀以尘露増益万分惟陛下择焉
　　荅客问
　　客有问于髙子曰昔扬子云为官拓落而取嘲于人韩退之投闲置散而贻笑于士皆为文以解之今子坐废八年憔悴顿踣甚于二子无一言自解不已拙乎髙子莞然笑曰若何言之陋二子慕君不得热中有言世称其文之奇予独怜其志之卑也子为我愿之乎自古不得志者莫若孔孟直道取困死而无悔其言曰天之将丧斯文也后死者不得与于斯文也曰夫欲平治天下当今之世舍我其谁也以天自断而未尝以说人孔孟之不师而扬韩之慕若何言之陋也客曰非此之谓也自东方先生以来文人才士落落于时未有不因笔墨以自见非特扬韩为然今子不足于文姑自托于圣贤为大言以欺我髙则髙矣而终未免于拙之诮也髙子曰嘻客之要我若是予何爱于言然非耻于拙而动于激特欲客知予平生之所遇也自嘉熙以来子用于时者四绌于时者六用我者曰文清李公曰清献杜公曰丞相吴公曰丞相董公绌我者曰周坦曰萧泰来曰朱熠曰沈炎曰章鉴曰何梦然十人者其为人贤不肖皆非予所能知也夫用于时则荣绌于时则辱天下之常理也而好事者评予之用舍乃皆以为荣予甚感焉求其说而不得则彊以意揣之曰岂用我者法当惟其人绌我者法当反其类而今皆应法矣乎夫使用我者而出于开庆之大臣绌我者而出于端平之御史则予之所惧也呜呼继自今以往其复有知我如二清吴董之伦矣乎予不得而知也其复有厄我如坦泰之徒矣乎予亦不得而知也使无二清予则已矣若犹有之予虽老矣安知其终不遇哉如之何其勇于自絶而急于自解也中庸曰在下位不援上不怨天不尤人孟子曰行有不得者反求诸巳而已矣予将循念往愆益求其所未至以聴天之所处焉茍徒嗟卑叹老哀穷愬屈以自见于笔墨之间此特文人所为而非圣贤用舍行藏之大法也予非惟不能亦不暇客矍然曰吾以语言文字望子而子以圣贤所为自期乃今日知所进矣长揖而退
　　客悼
　　耻堂居士归自宣城客有过之者蹙额而言曰子何归之遽乎吾观一时人士流落不耦未有若子之甚者也吾尝计子之阀阅而知之子之齿于仕版且四十年矣其在内服起自史馆至于大蓬其在外服三秉州麾七乘使传歴位不为不多也然考其实则内不及五载外不过六年余皆投闲置散之时也子于等辈不为后人曷为至此哉居士笑而应之曰客知其槩未知其详也试为客言之始予有位于朝实与枢参季父同时士之有求于季父者往往津介于予一日有扣门者视之谢公方叔也时自列院出为湖南賔客意不自得予言之季父季父未及荐进也俄而自致冠豸矣又一日有扣门者视之赵公与泽也时未脱选予言之季父季父立举之又一日有徒步冲雨而来者予视之姚公希得也时自秦邸出倅当涂太守邓泳拒其来予言之季父季父言之时相易倅他郡十余年予自少蓬得罪去而牟公子才为从官属士争出其门一日赵公曰起自淮东遗予书予素才之荐于牟公云此人善议论蜀人在列者莫能及也闻者不説此四公者未遇时予皆推毂焉今一为王一为相一为执政一建大阃而予犹夫人也不特此尔淳祐之季年丞相吴公当国一日而除一蓬四着善类举手相贺盖予为少蓬牟公与徐景説李纯甫留汉辅为大小着今自景説物故之外一为执政一为内相一为侍从而予犹夫人也官窃秘监之称者十有五年职窃宝文之称者亦十有五年予之落拓如此岂特如客所云而已哉而予之所以至此予自知之客未必知也昔吾夫子于公冶长南容及史鱼蘧伯玉皆比而言之而辞气有抑扬其意若曰长之得罪虽非自取要不若南容之免于刑鱼之亢直虽曰难能要不若伯玉之为君子然则七公之所以逹以履南容伯玉之行予之所以穷以蹈公冶史鱼之迹而然也然夫子所贵在彼不在此则优劣岂不较然异哉虽然姑置容冶而以蘧史论之夫子所谓巻懐者必其可懐之物也故宝可得而懐瑾可得而懐至于矢则岂可懐之哉善乎山之说曰史鱼之如矢虽欲巻而懐之有不可得也故鱼虽不如伯玉而禀之于天者至死不变圣人犹有取焉予将挟鱼之矢以终吾身穷逹得丧何足道哉于是客赩然慙曰予之志如此吾以常情测之陋矣詹尹渔父尚不足以知屈原吾安能知子哉乃怅然而去
　　文
　　谕俗文
　　朝廷遣使者观风一道其责重矣所以别白是非采察善恶奬厉忠信惩革浇讹耘耡强梗伸达沉滞使圣天子教化宣明徳泽流布光辉灿然着于所部如皇华之光明于野然后为尽其职岂俗吏所能办哉使者受命来使闽中始至尝下教以为上四州之俗近于狠下四州之俗近于顽非鄙夷尔民而待之薄也盖入境以来所闻则然是以明相告谕庶几能改今八阅月于此矣观之讼牒固可槩见往往父子相残兄弟相贼夫妇相弃亲戚相仇较锱铢之财而兴讼至歴数载因纎芥之忿而交愬殆偏诸司虚造事端伪立契劵欺诬良善凟紊公私泯泯棼棼何所不有吁使吾民至此非使者之罪乎古之良吏不事刑威民服其教至于人人有士君子之行无他身率以正而已今使者徳业无闻行义不着无以表倡乃欲恃区区政刑以相纠督冝乎习俗之不厚狱讼之日滋也视周之使臣相去万万慙负职业如此朝廷设以古法绳之不陷大谴矣乎今当春和万物更始特述所愧以谕尔民其亦少相体悉各务省循母长嚚顽母作奸伪母弃礼义母逆伦理母事鬬狠母恣侵渔使里闾清静田野安生四方之人将曰闽中陶染诸先儒之风今又服其使者之教如此人之诋其顽狠者妄也夫如是上下岂不并受其福哉使者之言非饰美观非为迂阔尔民其审聴之母忽
　　宁国府劝农文
　　太守下车两月有余风俗犹未周知然大略亦可见矣此邦士譊民顽奸谤喜讼太守欲谕教之以积习乆未能也兹嵗二月以令劝农乃先进尔农而告之太守蜀人也起田中知农事为详试为父老言蜀人治田之事方春耕作将兴父老集子弟而教之曰田事起矣一年之命系于此时其毋饮愽母讼诈母嬉游母争鬬一意于耕父兄之教既先子弟之聴复谨莫不力布种既毕四月草生同阡共陌之人通力合作耘而去之置漏以定其期撃鼓以为之节怠者有罚趋者有赏及至盛夏烈日如火田水如汤薅耨之苦尤甚农之就功尤力人事勤尽如此故其熟也常倍及来浙间见浙人治田比蜀中尤精土膏既发地力有余深耕熟犂壤细如麫故其种入土坚致而不疎苗既茂矣大暑之时决去其水使日曝之固其根名曰靠田根既固矣复车水入田名曰还水其劳如此还水之后苗日以盛虽遇旱暵可保无忧其熟也上田一畆收五六石故谚曰苏湖熟天下足虽其田之膏腴亦由人力之尽也太守始至颇闻而农治田失之卤莽其始种也耕之不熟地力不尽苗既殖矣不耨不耕稂莠并兴陂塘不修圩埂不固旱不知备涝不知防则又鬬狠嚚讼以聒有司避役顽输以取追逮心力既分不得専一是以虽号乐土连嵗不登由此故也父老其归以太守言谕告子弟川浙与宣风土虽殊勤则得熟怠则薄收其理一也虽然尚有以告父老夫水旱虽系天数而感召则在人心若使田里之间父慈子孝兄友弟恭邻里辑睦风俗纯厚自然可以感召至和风雨调节灾害不生太守得与汝曹共享一饱为太平民岂不乐哉父老其归丁宁子弟明聴吾言母忽
　　严州劝农文
　　太守奉诏书抚百姓今一年矣生于蜀土不能详知汝州利害然汝州至急之务公私所甚忧者太守虽愚亦知之矣岂非艰食之为患乎汝州山多田少良田才百二三余皆硗瘠尔农虽尽力以耕及冬敛藏尚不足以糊口常仰籴他郡一遇闭遏輙有沟壑之忧太守虽大声疾呼告于台阃彼不顾也尔农其可不力耕乎去嵗旱灾太守早夜焦劳蠲租发廪劝富人赈粜白于朝得米万石以助粜济自谓心力粗竭然小惠安能徧也今幸阴阳调和腊雪春雨率皆应天时既顺人事可不勉乎太守用出逺郊进父老而告之古语云人情一日不再食则饥饥火所驱不顾亷耻奸邪盗贼皆由此起欲其不饥无他勤于耕而已欲耕之勤去其害于耕者而已汝州之人喜兴词诉在官日多在野日少耕能不废乎汝州之人喜事鬼神竭力费财奔走道路耕能不废乎好饮愽则心志荒好嬉逰则本业堕若能去此四害惟専惟勤田之无收吾不信也父老皆深知田者母谓太守之言常谈归语子孙明聴力行毋忽
　　福建运司劝农文
　　举天下之田皆不可不熟而福建之田尤不可以不熟举天下之民皆不可使饥而福建之民尤不可以使之饥何则嵗歉生事此方为甚故也古人有言饥不得食虽慈母不能保其子然则嵗歉生事岂尔民之得已哉近年以来时和嵗丰上下粗给部中无犬吠之警使者之责亦少寛矣然嗣嵗之忧固未艾也今幸阴阳顺序春雨沾足太史所占又主丰登尔农正当上顺天心力修人事使谷之入嵗多一嵗父母妻子免于饥冻奸邪贼乱不得窃发上下欢欣相安于无事岂不乐哉使者又以耕之三害戒汝其审聴之舍本逐末羣聚私贩犯法破家此害耕之大者喜兴词诉伺官府奔走道路次之愽奕饮酒嬉逰无度四体不勤次之茍能去此三者父率其子兄勉其弟沾体涂足一以耕种为事天道神明报应不差不以丰年赐汝使者当任其咎尔农毋谓常谈忽之




　　耻堂存稿巻五
　　钦定四库全书
　　耻堂存稿巻六　　　　　宋　髙斯得　撰五言古诗
　　暮春即事
