<!-- { "loadSidebar": true } -->
　　奴属辽东诸人，先将童男女狡狯者或婢妾之属出之于外，虚词哀哭，以乞人家收留；或傍于左近空房门庑止宿，或倩人做媒鬻卖。觇知既有着落，或数日、或数月，近者一二日、远者年余，其人来认，声言捉获；诬以诱逃拐带僮婢，历历招承。但凡干涉，满洲听其指挥，无敢违抗；其家立破，如其欲而后止。更有串同人家旧役奴仆合词拐骗，本人无处称屈、邻佑不敢证明。是以无良奴婢侠此纵肆，上下无等，最可痛伤！
　　何谓防边养兵？
　　沿海营伍以防边为名，一月、半月徼巡一次；便须附近民家打火所过之处，趋承供应。临行，并其鸡豚畜产、罂粟壶浆一概倾倒担负而去，甚且掠人床帐衣被、铛釜器皿。是以近兵处所二、三十里之内，每日黎明便将各物搬入山僻丰草箐篁之中；但留破釜窳器在家，食用支应。其营兵半年无粮，编派民间分养；既有鱼羹酒饭，复索鸡肉菜茹。贫者两三家派供一日，稍可者日逐坐养一兵；贫民半菽不饱，情何以堪！既已养之，仍要淫其妻子，不敢不从。若有一家杀死兵丁，诬以谋逆，则阖村洗荡；不得已忍辱忍气，不敢轻举。
　　何谓藏匿接济？
　　义兵登陆，素与虏人饮博欢呼、结盟交托、途遇问讯，毫无嫌疑。义兵在船除鱼鲜外，其余醯酱菜蔬、酒浆肉食、布花絺苎自须市之乡人，米粮亦征取民户，油麻、竹木事事须之陆地。其欲索诈乡民者，便指曰某窃藏山海寇盗、某家接济海贼；需索既遂，官司亦不根究虚实。（阙）。
　　造船帮工值匠者。
　　海口造船，并派近海民帮工舂灰、牢钻匠作，饭食更须民家承值；虽官给朱银，百姓不胜扰害。今岁造船，明岁又须修船；修而复烂，烂而复造。何时底止，穷民何以聊生！
　　签发舵梢者。
　　农田之家，本来不谙水利；或时内港小舫来往，岂堪出海撑驾大船！奸人妄报某某堪作舵工、某某可充水手；其人心不愿行，势必重贿营脱。既签之人，不论家口多少，着落本村公保，便终年养赡，又要朋派舵梢辛力银两；穷民有屈难伸。
　　更苦者，签派船料、搬运木植。
　　小木犹可十人或数十人足以举之，数日便交割。访知某家山有大木堪作含檀、舵□、大小桅木者，不论远水十里、百里，一笔号取曰「某衙门官用」。湿松桅木非千人不胜，次者亦数百人而后举；劳苦一日，或曳十里、或曳里许，逐晚止宿树傍，不顾豺狼虎豹。倘有奸人伤损，赔累必致倾家。何处佣募千人？知于何日得赴深水？不幸有一巨木，阖境受其灾殃。又且所过之处，坟茔、禾稼一踹俱平。利害如斯，其家安得不重贿营免！营免之后，仍复不许砍斫损伤，以需后用。其人明知后累无已，权且医疗眼前。往时祖茔乔木，以为廕庇美观；今惟祝其速为枯朽，子孙犹得延生。
　　省会郡城有放债举息之害、买官挂名之害。
　　访知其家殷实，诱以买官；或有官事牵连，劝令附着营头名色。始初，亦甚有效。一时狐假虎威，凡属酬谢馈送、叩见贽仪、衙门犒赏，一切代为料理，不须私囊见取一钱。于是高低上下成群结盟，管家厮养打合一伙。大哥、兄弟，称谓亲亲；酪酢往来，酒盃捷捷。年深月久，一一堆积；子母盘算，囊橐俱空。或以多余银钱，委托生息；他如急切借贷，倍称难偿。栓锁鞭箠，为过期之利息；出妻献子，作别项之添头。其软局坑人，有如此者。
　　京官外任有配遣上阳堡宁古塔之害、〔入〕旗下披甲之害。
　　初入旗下，各投座主；既欲得官，复索见钱。有人招认应发，俱名「京债」。官才到任，债主随临。百事未遑，先要理完本利。自非贪酷，其钱何处得来；或托本管干办，别处设法那补。京债甫毕，又须遣人入京叩头送礼谢荐。渔猎所得，仅仅供给恩主。恩主，瑜谓逆虏之畜汉官以渔民也。譬之渔人畜鸬鹚以取鱼，谨其绦嗉，放之中流；阳乔小鲜，充其口食；巨鱼力举，扼其吭而攘之。攘而复放、放而复攘，循环不休，毙而后止。或者犯赃发觉、或者随坐作奸，动辄配发上阳堡、宁古塔；奥援有力，入至旗下披甲充兵。虽官职极尊，亦自编入营伍。此时无钱营免，必须荷戟差操。较之明朝遣戍、前代贬窜，统体不同，相去悬绝；即如轮作城旦，尚为过之。此辈亦名缙绅，不知何乐于此！而蒙面丧心，甘为人役之如此者。
　　倡优奴仆、舆台丐户，法所禁锢；其身远者及其子孙，而有钱可以身致青云。
　　逆虏猥乱中华，宪纲扫地。不拘色目诸人，有无犯过，轮钱皆可买官；或十人、五人朋买一官，发场傀儡推一人出色。官资多寡，诸人炤分均摊。或诸色贱役人等入在旗下、或乳母阉官之家承应，视其口舌便利、活动小心，有意营谋者认定几千几万；不论道将大小，随缺辄讨一官。朝为仆隶，暮列冠裳；昨日俳优，今朝弁冕：倚托恩主势焰，宪司一体施行。凡属此辈得官，比常更加察察；心恐他人轻慢，无端作福作威。凡属同僚属官，更须加意周挚、分外小心。若非良心尽死、廉耻尽丧，岂肯狼藉至此！士风何恃而不坏，民生何恃而不穷！
　　丑莫丑于打老鼠。
　　满营妇女靓粧艳服，三五成群，联袂行游；市廛酒馆，无有不到。或取币帛、或贳酒郁，所值数金，一文不与；但曰『今日不曾带得银来，算该你银几两；你看那位嬭嬭标致，拣一位打个老鼠罢』（打老鼠者，淫媾也）！若与理论或索还原物，便称调戏，反行喊叫；非魇非梦，任其匈夺。业在市肆，又不得不开列营生；源源若此，何门控诉！
　　惨莫惨于拆房屋。
　　晕翼乌衣、高门大第，有无眷属，任意鸠居；出入启闭，无期饮食，喧嚣无度。初时仅止厅事，以渐沿入深闺。阀阅门楣，立见一时狼狈；窗棂樯带，必令四面通穿。殖殖其庭，广堆刍粪；有觉其楹，专系马骡。此犹其小者也；必使外内无别，百道宣淫。少不遂心，构成大逆。又且借居停之好，多生枝节；无穷嫌衅，尽起于日夜盘桓。是以缙绅巨室，反就乡舍村居。本宅欲图别卖，又无售主；乘其迁移代去，自行拆毁。栋梁桁柱，折作柴薪；甃石连甍，委之粪土：数千金拮据而成，数十金零星而尽。毁拆之后，数月便长蓬蒿；一望蕃芜，黍离伤感！至于边海房屋，借窝藏奸细名色，务使家家壁落穿通；一则便其搜索财物，一则妇女无所隐藏。诸凡所为，何惨刻之甚！
　　奇莫奇于赵固山之妻以妇人放衙参。
　　凡遇有事，高座堂皇，开门唱赞：标属长随，排班参谒；拘提笞责，发放施行。有时出外游观或者亲属燕饮，飞黄熠熠、车马轩轩，列骑卫行、前驱警道：霜戈耀日、赤帜绯云，俨然一雌固山也。虏人之纲纪如此。
　　其余奸淫万状、科派百端，又其罪之最重者。然一部「十七史」无处说起，反阙此二项。他如：既纳民丁，复输盐灶；一人两役，朝暮值官。见事风生，吹毛索垢。牧养生，遇物攘夺。大兵所过，四出骚扰；指称奸细，搜灶株连：处处皆然，人人饮恨。虽民间冤惨号天，然无力俾离水火。又苦笔力短弱，不能绘监门之图、播道州之咏，奈何！
　　灭虏之策
　　灭虏之策，不在他奇，但在事事与之相友。彼以残，我以仁；彼以贪，我以义：解其倒悬，便已登之衽席；出之汤火，斯为沃之清凉。则天下之赤子与天下英雄豪杰，皆我襁褓之子、同气之弟，安有不合群策、毕群力以报十七年刺骨之深雠哉！逆虏虽有神谋秘策，亦无所再施。况黔驴之技久穷、山鬼之术尽露，全为百姓勘破，毫无足惧。故知一败涂地，必不可支也。彼之所以能据我中国者，原乘我民心之叛而用以张其威，所以到处望风溃散，未尝一战而已窃取天下矣。今百姓之叛虏，更十倍于前日之叛明；而民心之思明，更百倍于前日之望虏！何以知其然也？己亥年，同国藩入长江，南京未下、兵律尚未严，而江右、江左、蕲、黄、汉、沔已云合响应，翘首而望时雨；即家室、妻拏、躯命事事可捐，而惟望大明之光复。民心之迫切，亦甚可怜矣！倘能不毁其家室、不污其妻子、不戕其躯命，民心之爱戴，不言可知矣。瑜身在行间，亲知而灼见，日与各处士大夫相接，已自与耳食而涂说者不同；况瑜又拳拳恳恳，梦寐饮食于此者哉！有人焉，果能以仁义之师过之枕席之上，而又雷厉风行，譬则鼓洪炉以燎毛、决冲波而漂炭，咄嗟而办耳。
　　然有万有一虑者，即以己亥之秋之故也。攻城不能拔而去之如弃敝屣，使天下戴香盆、供馈饷之父老，人受毒痛；海上之师，恐不复取信于天下！然国藩入江之初，有识者已先策其必败矣。今若议定下手吃紧之处，更其弦、易其辙，威之以武、附之以文，诛其残贼、绥其士庶，玉帛无所贪、子女无所幸，而又号令严信、处置得宜，则垂绝之百姓忽然更生，民情鼓舞欢乐何如也！既信而乐之，则数郡之后，远迩归心；东征西怨，传檄而定矣。彼即不量其力，欲与我抗；譬之以卵投石、以指挠沸，至则糜烂尔已，何能有幸哉！前日南都之败，乃闽师之自溃，非虏者胜之；亦何得藉以为口实也！
　　即如时俗之见，谓虏弓劲骑勇，何以当之！此未知战者也。骋檀车于平原孔道，则飙驰电逐；遇五尺之坑，则忽然自陷。转圜石于高山峻岭，则雷击霆摧；入寻常之谷，则颓焉不出：理势然也。今江南多河塍沟浍，无成列之道，则马不能驰；我取敌于数百步之外，敌射我于数十步之近，则箭无所用。即与比力较投，犹以我之所长，攻彼之所短。况我熟其山川、审其要害，据其形胜；结其豪杰、得其民心，鼓我士气。又且出奇无穷，从天而下。虽有乌获，不能奋其力；虽有神鬼，不能测其机。是惟有不战；战则必胜，万万无疑也。彼逆虏不走不降，则釜中之鱼，惟有焦灼而已矣。若顺治不死，取之较易；惜今乱离纷杂，恐江北已致分崩！军志曰：『天道后起者胜』，今有其时矣；『兵义者王』，今有其势矣！
　　孤臣饮泣十七载，鸡骨支离；十年呕血，形容毁瘠、面目枯黄，而哭无其廷、诚无所格！申包胥其人杰也，能感动雠仇之秦为之出五万之师，统之以三大将，阅国历都，复既亡之楚，不失尺寸；况此时秦、楚岁岁构兵者。故曰：包胥其人杰也。彼独非人臣哉？瑜腆颜视息，能无媿之哉！民之憔悴于虐政，未有甚于此时者也；立功成名、声施万世，未有易于此时者也。时乎、时乎！遇此千万年难遇之期，而弃之轻于鸿毛；吾谓智者之所不为也，仁者、义者之所不为也，有志者之所不为也，亦甚可惜矣！
