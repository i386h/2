<!-- { "loadSidebar": true } -->
返生香　韵清女史吕逸撰 



第一回　矮屋摇篮一宵风雪　画屏禅榻三梦因缘 

　　吾曩见矮人于丹初者，长不满五足，而身通百艺，既精绘事，复擅楸枰，于金石骨董之真赝，亦复一览了然。至于管弦词曲之能，戏剧排场之妙，偶一登场串演，老伶工尝自愧勿如。而尤工于笛，每当良宵风月，一曲横吹以娱其母。闻者辄曰：“此于矮子笛声也。”或谓于丹初囟门隆起，若覆盂然，宜其智慧过人，若易于为智，则于其名始称，故里人成以矮智呼之。然丹初固读书能文，不乐应试，遂集资，设装裱肆于城南老屋。屋凡两进，其前开轩面圃，地颇空阔，设为他人居者，徒供畜鸡晒衣而已。而一经丹初经营，则花木泉石，无不位置得宜。屋后临河，即古香斋裱画肆是已。 

　　特其逸事，颇有供人笑柄者。一日为腊月之初，有以牡丹立轴托丹初代售者，展之则为瓯香馆真迹。丹初爱不忍释，而索价十四金。筹之，仅得过半，急切无从措置。不得已，质其绵被，如数购之。孰知天时骤变，霎时之间，西风刮地，大雪纷飞，入夜愈寒，更无卧具。又勿忍使母知，乃觅幼时所卧摇篮，实以败絮，裹毡而卧焉。事后有嘲之者，谓其蜷睡摇篮，首足不露于外，此不无过甚之辞。然丹初之清贫雅尚，于是可见矣。故年逾而立，依然孑身。有劝之授室者，丹初叹曰：“吾体矮而心高，非德容兼备，与吾同嗜好者，勿娶。特如此人才，岂屑下顾窭人。矧吾一岁，半涉江湖，脱不幸娶一悍妇，徒苦吾慈母。为我终身之虑，欲求如今日承欢之乐，其可得乎？”盖丹初薄田，不足资半岁粮，肆中获利綦微。每岁必游艺江湖，以补不足。其时外侮虽迫，而海内晏安，人民尚有盖藏。舶来品之进口者，未如今日之盛，画师所获尚丰。时丹初慷慨热肠，急人之急，虽穷饿勿悔。然由是声誉日广，渐入佳境矣。 

　　某年夏，炎暑初消，丹初以老母安健，尚可远游，庶所获较丰于内地，乃迎其孀妹侍母。迳赴秣陵，跋陟舟车，止于江宁僧舍所谓报恩寺者，而下榻焉。虽此邦初莅，交好寥寥，幸主僧悔馀，工书善谈，雅重士流，主客颇相投洽。一日下午，悔馀方摘花供佛，忽报客至，则檀越杨公德芳与公子撷珊也。悔余因丈室客堂，适事修葺，尘灰障天，不足辱杨公之驾，遂延於别室曰爽翠轩者，而奉茗焉。轩在佛殿之东，沿廊辟门而入，凡五楹，中为客座。庭中松竹萧疏，余悉黄杨虎刺之类，无一杂花，殊足爽人心目。茗谈之次，杨公见西室门帘未下，篆烟随风而飏，偶起觇之，酌无一人。惟临窗案上，古鼎余香，铜瓶中插晚香玉一束，余则惟画具，大小笔纵横于架，而洁无纤尘。顾谓僧曰：“此中何人所寓，雅洁乃尔！”曰：“画师于丹初也。此君于山水、人物、花鸟，莫不兼擅其长，求者颇众。绘成之件犹在，不妨入室一观。”杨公颔之，遂从僧人，见壁间有巨幅，未加题款，笔法文待诏，盖园景也。图中曲池水榭、山亭佳石等处，杨公似曾游涉，遂谓悔余曰：“斯人安在？吾欲见之。”悔余以既得杨公赏鉴，己之榆扬不谬，喜而对曰：“彼此时或在寺后散步。请少待，吾往迹之。”未几，闻履声橐橐，撷珊方踱于廊，趋谓乃父曰：“一侏儒耳，阿父见之何为？”杨公目止之，而丹初已随僧入。布衣整洁，揖让中礼，已觉其人不俗。坐既定，杨公略展邦族，即曰：“适闯薛斋，得观丹翁壁上大作，可谓摹古入神，不胜钦佩。此图为他人点景也，抑出自胸中邱壑耶？”丹初谦让不遑，便曰：“言之滋奇。此盖十年来，三次梦游之所，绘之，志梦中鸿雪耳。”杨公掀髯曰：“然耶。吾意丹翁，游踪必广，足迹所至，或有如此园亭，识之于心，所谓结想为梦是也。”丹初微笑曰：“此园山水天然，较诸时下之园林别墅，五步一亭，十步一阁，勉强造作者，不可同日语。而亦下走从未游涉者，此诚勿可思议矣。”三人称奇勿置。杨公略一沉思，即挽丹初重入，指图中一石，曰：“尚有疑问，愿闻明教。此石皴横而中空，形类卷轴，君意何似者？”曰：“此卷书石也。题者形容酷肖。”杨公诧甚。丹初复指一跨池长石，状若桥梁，谓此石亦篆有枕流二字。杨公不待其辞毕，出谓其子，曰：“奇哉！丹翁所指，即隐秘处，亦历历似见。”复谓丹初曰：“尊图景物，酷肖吾所购废园，其名曰可。而两石名称竟合。然吾懒于修葺，扃闭至今。即悔公亦未一到，矧丹翁初客是间？此诚奇事，不可不请一游，不识能屈驾否？”丹初对曰：“既荷宠招，敢不如命。今日晚矣，明日敬当奉谒耳。”杨公邀致殷拳，以九时奉候为言。因见斜日将沉，遂与辞。二人恭送之。及去，悔余叹曰：“奇哉此梦。殆我佛所谓造因，缘即在其中欤。”是夜蒲台佛火之间，悔余与丹初共话，始知杨公皖人，以京朝官告归。爱金陵水山之胜，卜宅南门，距庵仅里许耳。 

　　翌日丹初晨起，盥洗已，杨仆已持片催请。丹初遂与同行。比至，杨公延接于厅事，备茗点款之。遂命仆人取钥，由东花厅后院而出，则园门在望，仅隔一巷于中间，于是探钥启扉，三人同入。但见草长林荒，亭台之丹垩剥落。杨公喟然叹曰：“一园风月，都付与娇鸟乱虫，为之主者，能无负之。”继见假山障路，自南至北绵互约数十步，嵌空玲珑，古藤似网似络，盘绕于上。杨公谓丹初曰：“此山之未颓，藤与有力，于以见弱亦可以扶强。”丹初谨对曰：“此言深察物情，知公之悟道深矣。”言次穿洞而出，只见池水斜横似带，石岸有倾圯者，沿堤垂柳阴中，露朱栏板桥，桥垂圯矣。乃迤南入春星草堂，堂之西，鸳鸯为厅，楠木所建，雕刻工细，南近聚奎楼。主宾相与登楼，止于涵秋水榭，以此间榻椅俱备，似经洒扫者，遂少憩焉。丹初凭窗闲眺，于窗隙中，得一纸团，展视之，有断句云：“栏干倾圯无人倚，几朵野荷花自开。”不觉曼声长吟，进于杨公。杨公颔首曰：“诗虽稚气，颇得天籁。”问仆何人至此。曰：“前日少爷等小饮于是，余无他人。”杨公自语曰：“撷珊安知诗，敏甫亦然，作者谁欤？”时则小僮进茗，既退，复探首内窥，目丹初微笑。杨公倚榻合目，衔烟勿吸。丹初觉其倦，请独往一览全园风景。及出，小僮迎问曰：“主人不与先生同游耶？”曰：“然。”曰：“则吾当报之。”言已遂行。丹初乃越枕流东渡，折而北，负手行吟，四顾云树，闻隔岸呼陆姆，应者声出一靠水之亭，额题澄漪二字。红窗忽启，一中年妇问小僮何事。僮即顷间送茗者，遥立不前，谓妇曰：“主人不来矣。请小姐恣游毋恐。”曰：“阿寿，汝言确耶？”曰：“此颖少爷传语，勿信可问之。”时则有两女郎，闻声而出。丹初知为杨氏宅眷，适近处有假山，突出水面，高五尺许，足以隐身。闻一女子声，曰：“然则吾侪且少留，往视野荷花开未，以质颖哥之言信否。”答者曰：“彼岂妄言哉？”丹初于洞隙中窥之，见一女年约十四五，一则较稚，方仰首与陆妈言。陆乃复呼阿寿，而寿已行，闻声复返，曰：“吾将取茗，奚暇留此。”曰：“主人不来，尚有他客至此否？”寿乃伸手臂，高出其顶者及尺，既又摇摆行数步，以示陆妈，谓来亦奚碍，言已大笑，跳跃而去，意盖指来客滋矮，见亦无妨。丹初不禁自笑，知陆妈等未喻也。然僮实未归，攀登一桃树之上。摘果实啖之，啖已，乃下，行歌而去。但闻歌词断续，似有：“桃花红，李花白，花异色，枝相接，谁知连枝花，不结合欢实”之句。丹初纵目视之，则树之半，累累青李，盖桃李相接者也。 



第二回　治园亭会计妒贤　邀围棋画师惊艳 

　　丹初以有妇女在此，不敢遽进。无何，人语已寂，乃穿林而进，登山，上茅亭，纵眺久之。又下山，绕园一周，沿岸而西，经澄漪亭之后，则已人去亭空。及觇园宅交界之处，有小扉半启，二女芳踪必由此返。日已当午，遂归水榭，兴辞。杨公坚留午餐，同循旧路而归，饭于厅西书室。席间无他人，主宾饮谈甚乐。杨公谓丹初曰：“此园吾欲修葺久矣。特中有数处，不洽吾意。”曰：“鸳鸯厅耶？然聚奎楼之供奎星，更觉无谓。尚有美人峰，秀骨磷峋，具遗世独立之概。而为牡丹台所蔽，一丈红又乱植其间，譬之静女蛾眉，蹙蹙于纨裤儿尘容之下，不亦辱乎？”杨公鼓掌曰：“妙譬解颐，所论实获我心。”丹初平日本不胜杯酌，今为杨公所劝，不能坚却，仅勉尽三卮，已有醉意，遂不觉逞臆而谈。杨公转乐其真率，于是交浅缘深，大有一面如故之乐。故窗外有窃窥狞笑者，杨公未初之觉，惟丹初目光敏锐，瞥见其人，疑为厮仆，亦勿复顾。杨公则款款而谈，意欲请丹初绘图，凡园中屋宇亭台，或仍旧贯，或折卸改建之处，务须直抒胸臆，善为布置，加以说明，自当有以酬劳。丹初对曰：“既承雅命，愿贡一得之愚，酬润所勿敢受也。”越数日，图成，呈政于杨公。则以春星堂初名补读庐，与聚奎楼甚近。下加一长廊，楼为藏书之所，取携固甚便也。美人峰之侧则种竹，其前凿池如巨镜，庶有翠袖天寒、顾影徘徊之致。牡丹台则移于静观堂之庭，其他补树迎凉，移花当榻，一石一草之微，莫不妍究其宜称。惟所谓涵秋水榭者，仅加髹漆，易名曲榭耳。其北一带旷地，除月台山亭而外，败屋数间而已，丹初拟划地十分之四，跨池界虎皮之墙，中建平屋十数间，掩映于万竹之中，务取坚朴，不加雕饰。屋后关为菜圃，前则遍植果树，豆棚瓜架具焉。沿池树栅以畜鸭，倚墙垒石以栖鸡，屋名根香，殆取菜根味长之意也。杨公掀髯曰：“一转移间，所费不多，而月计撙节不少，且可尝鲜，斯人可谓知本。”至静观堂为园中主屋，丹初请改作家祠。此一着，尤为杨公称许，顾谓子侄云：“斯人代人作嫁，不忘报本承先之意，讵可以寻常画士目之耶？”乃延丹初于家，择吉兴工，任指挥董督之职，下榻处即东花厅后轩，以小僮庆子供给使焉。 

