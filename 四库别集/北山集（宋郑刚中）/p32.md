<!-- { "loadSidebar": true } -->
　　【某】再拜别纸之喻备见君子之心不相视如他人矣深所感佩军储不可减诚如来教吏禄可裁者尚未谕其说愿详及之求之节俭真是确论此区区蚤夜所不敢忘者【某】自到官烛以寸计果以枚计人或笑其琐琐而【某】独谓积习烂漫之余不先从自已与本司正之莫可囬也今已得移司指挥矣并省官吏轻减水运又复力劝诸将尽耕防边之田来嵗傥不俭庶可渐寛每取州郡一钱如割截身体敢忘痛耶因左右缕缕布之
　　荅谭监务
　　【某】再拜长至令辰以军中后于治礼不敢修问骈缄宠临愧荷深矣新阳已享道德方应时而茂百顺之臻不复以颂贤者惟几为逺业自爱重
　　又
　　【某】再拜书记之妙意睠之温佩荷虽深亦有余愧督苟简以治职业率将士以就计律人傥不以为难而谅其愚庶几可济至于朘膏血就馈饷内已困而外犹告不给殚竭愚虑欲救万分而未得其策三庆之目独此为未敢领虽然终期不负阁下之意而已
　　荅贾茶马
　　【某】再拜马政朝廷所先茶赋蜀人所病随宜兼济之当有能者宜九重之不能舍左右也久跂来音颇劳东望兹忽被贶何慰如之少出袖中之手以奏之政便可一新不胜至望
　　荅刘黻户部
　　【某】再拜去年中夏到官秋冬间临安故旧有遣书道盛美者及接此间士友其称谓阁下同一辞所恨事权非前日比自官属之外尽是朝廷除授无路可以振扬光辉然以所得人物姓名布闻造化者当为左右勉之计朝廷以简防善士为急当亦自有进宠之命何待鄙人之言
　　荅喻郎中
　　【某】再拜去年中秋被专帖时以病后目怱猝之报命笔史床前书之使者去事随日生又四面书问如束笋奉怀虽深不复通记矣正此愧仰遽领华示便若对面何慰如之山居无事文思当益清苦相从之日未有期临纸倾遡
　　又
　　【某】再拜骈缄烂然与来帖俱玩不能去手词宿意新字字有来处非后生浅学所能读也东朝就飬朝廷礼文新焕必寻执笔华藻之士为时特书公其可以趣装矣
　　荅贾茶马
　　【某】再拜左右持心刚明发于政事者类非习敝玩常之态钦仰未易一一云也顾方孤寄遐边毎以区区无所借助为恨今少快矣虽然久坏者难遽治违人者众怨集委蛇曲折以济利刃此所望于左右者也辱知敢尔
　　荅泸南安抚李待制
　　【某】再拜【某】东阳陋人晩就科名窃斗粟以活其孥平时讲闻盛誉愿识而不果今兹备数守边虽有聫事之幸而参晤之期犹坐拘系驰遡道德何勤如之区区此怀言不能尽
　　又
　　【某】再拜泸为名府付之得人朝廷无虑苐老成君子当羽仪华近淹之师阃未为允也【某】疾病之余志力衰落负此重责蚤夜忧惧警悟之益后当丐诸左右兹未敢尔
　　荅韩参议
　　【某】再拜拨烦之久付代而归想如解缚至于亲故相见之懽园舎幽适之趣乐亦无涯矣苐忧世之心功名之防方相违而未遂识者岂容无恨更烦别启为礼过勤俗冗相仍占辞不逮并惟照恕也
　　荅致政李中大
　　【某】再拜伏承赐闲之命已遂所乞葢易退之风朝廷之所乐闻而士夫之所钦仰也休飬天和年德弥卲其与俯仰于名利之场者固自有间无缘面庆更辱先贶感愧之怀言有不能尽者谅察之可也
　　又
　　【某】再拜遇知友必询动静如闻日来体力稍安固已为慰今兹被贶喜可言哉脱俗吏煎廹之苦而就家食从容之乐宜不药而愈也【某】备数鹿鹿凡百如式裁节用度渐为蜀人求安乐之道未知得济否尔因知爱言之
　　荅虞运使
　　【某】再拜贤者拨烦非所宜易漕防子未厌众论然不择事而安古人之心也比以遣发田候一军老小逾二万众舟车之须供馈之费本司虽已一切戒约各有定数然经由路分傥不调防出之必遗州县之忧故冀得君子蚤来恊济田今行已久矣公亦可无事然度亦未出峡且烦在司照顾下访少迟无害也伏几谅察
　　与罗中丞
　　【某】再拜往者汉中饥又关外居处之民日有移徙今夏汉中麦大熟而关外疆埸已定人情甚乐虽对境时有文移整防细故及陕西叛亡欲来者不过以礼酬荅善言谢去率无足虑惟是疾病之身年来衰替勉策钝滞终恐颠错上累雅故此其所以不能顷刻安也中丞亦有以警教之否
　　与楼枢宻
　　【某】顿首再拜四川连闗外大稔营田所入及二十余万斛鱼闗合江上下廪廥皆满水运之亦十去五六今秋又与呉少师于兴赵之外马岭之间修筑营田大寨军民安乐之来嵗科敷于所减百八十万缗外当更裁损近又约到北官定洮岷界马路并无妨阻应分画事一切了毕苐【某】自贱累到此幼累翻病豚犬新妇六月末姙子中胃反而死又老身疾病比旧遽衰黾勉从事其亦何聊俟及两考从君相丐祠宫之禄未知得遂否尔
　　荅勾龙中丞
　　【某】再拜【某】守边何能行亦再嵗蜀士夫固客之而区区自省实无以自容也兵未可遽销费未可遽削之论如坐吾军中而见其情状岂不铭叹至谓其间自有寛省之术则小人日夜计虑而未得者公其终惠之乎惠一言使见大畧更容思索以进则岂独【某】之幸公所以幸乡里者多矣至叩至望
　　与楼枢宻
　　【某】再拜【某】去年冬月尝拜禀目计遂呈浼近领六月二十八日所赐缄帖既荷不忘又得以详起居慰浣殆不胜言久不收乡书但闻夏旱异常深以为虑防稽大稔仁人之泽自应尔也【某】鞭策驽钝凡百粗见伦理前记亦布其畧谩以裁减数目拜呈右防军昔养六万今九万人又十年功赏三师下转行十万余官嵗计尚牵拽不合其所裁减皆本司所用度也利州以下水运减三分之一以上至鱼闗一节仅减五分之四以本司营田及籴买数就闗头兑那故有是也鱼闗计司四月支嵗计有一年之积本司储粟今百三十万斛【异时备边米常不满六万】今嵗再稔数当加多矣然蜀人独以不尽除去窠名为恨此所不能辨也今年五月成二考专人丐祠文字已在道未知便得遂否尔
　　又
　　宋修撰之谕恐应命不及此间并无辟差窠阙属官旧系本司专用近稍稍从朝廷除授矣此外惟闗外四倅计辟皆已有人其为代者近亦朝廷差人矣范彻者若在川中渠当自知葢今日宣司非异时比也一书报修撰公乞钧防送逹周防稽介洁而能官托大庇之下惟惠顾之幸甚中间相随宣谕一出堕马损臂而还亦尝干叩庙堂命薄无所成就【某】气力防弱有言无效枢宻能造化之否率易为致区区惶恐惶恐
　　荅泸南李待诏
　　【某】再拜愿见怀日日之私拘系不得前也下谕有访逮之约奉之欣惧左右以法从名流上烦卧治岂当轻戒行李贻馆人道路偃薄之勤公文不敢輙违来命姑依应而徃若以所欲论者违幅纸详告自足以通千里之心公其深照之可也
　　荅成都路荣运使
　　【某】再拜下谕职事二件备见留意只以钦服贯头钱逐年承例入帐得防科拨计司非敢輙取也水火不到钱亦是有制置司以来取用独今年【某】奏知推与计司令分州郡之窘使非旧例敢创开耶目今养兵如昨边备不可弛顷所减二百万皆是苦意裁节宛转那兑之数若计司嵗帐虽一一尽得犹阙三百万缗朝廷方今多方刬刷尔盐井所亦是嵗帐得防之物约时价为髙下初无定直贵司知市价则知计司所取为虚实矣至于必欲取盐自卖恐亦纷纷已禁止计司使于价直令相周旋旦夕因见自可与之面论也
　　荅贾都大
　　【某】再拜下谕督过之言闻之愧悚然愚意以左右申请为是则不敢也使臣请给既无所归自当申明但欲以嵗帐内所取绢互相支兑则不相闗矣茶马司钱绢前官与宣司办事非一日【某】顷时所以一切听命者非不能争也知左右纯诚无他前人起瑕衅置机械欲使公蹈而发之故专为左右破此尔今若更指前项绢为押马使臣请受则似太甚若此绢可支为利路使臣请受则责司凡有阙乏皆得指矣老先生其亦出于一时勿思耶【某】愚无能惟平心论道理自谓无愧至于督过长者岂【某】所敢职事所在时乃一鸣正惟知友见谅也愧悚愧悚
　　荅防路邓运判
　　【某】再拜盐事以所未安再烦条画以系重大虽四顾无害及其举行尚当有碍切勿惮徃复论议令见的确也防路米比十二十三两年所运已减三分之一近又两次将利路余舟分借然而米运终不前何也零落留滞于江干寂寞之乡米败而人防动逾嵗月岂仁人君子每形爱物惠众之言见于施行者乃如是相戾乎左右必有以处也利米欲于阆州出卸亦戒都漕司如所谕矣并几谅察
　　荅简州何教授
　　尚书上古之书也但尚书传于今者非上古之本上古书皆科斗文字孔氏已谓时人无能知者更以竹简冩之则易科斗为书遂多讹谬或谓逸书若稽古之上犹有粤字字既脱落又以若为顺以稽为考左右破安国此论而专以稽古为义此可以类见左右之学矣可胜钦叹后汉所传尚书孔融作传郑注解陆明德知其非孔氏本矣学记引説命曰念终始典于学郑氏注云髙宗梦传説求而得之作説命三篇在尚书今亡是知元果不见孔氏尚书也孔氏书晋元帝时复出于豫章流传至今今日适吏休少闲因与左右论之
　　荅潼川路于提刑
　　【某】再拜狱囚奸滛宜端人之所共嫉前期申明使黠计不得逞岂不甚善但先列罪人之词而继之以今来勘状则恶迹昭著今乃谓勘状虽尔而罪人之词云云疑若助桀也来书示谕再三已晓然矣吾人何心激浊扬清深有望于贤使者故不得不为左右辨之道理既明便自不足致虑幸察
　　荅范运使
　　【某】再拜牛车之喻备见经画所以求欲寛民者无所不至但闻卓筒与牛车自是两般不可更相为用兼水脉増减不一大井之水人力取之有不胜则至于用牛车歇水小井虽牛亦当暂停今槩变卓筒为牛车未详其説蜀人困敝极矣要当以不扰为先徐徐因事调防乃为得计又欲寻遗利而取之虽意在裕之恐后日不能无患贤者之心洞洞可见职事有疑不敢不进其愚更望详察
　　荅韩知郡
　　【某】再拜伤农之忧尤见逺识此蚤夜所不敢忘也诸漕大率以无钱为辞势亦不能办宣司分托诸郡微増市价籴之而悉意相助者十不二三殊可叹也目今已籴数亦五十万通营田储积凡百四十万矣但劳心费力譬如粟粒不知头数葢相助者寡尔今年营田比去岁増广公当亦为我喜因照爱故及之
　　荅西路何提刑
　　【某】再拜久不瞻晤虽日对文书未尝不怀氷雪而跂思也忽被专教岂不慰感然连纸为劄相置于踈絶之地不复具记问如知友当有获罪于执事者顾勿自知耳愧甚愧甚令弟虽未见书闻气格已可喜称荐出于率易不足为德【某】承乏边陲行欲再岁区区无补何愧如之凡可警悟者日愿不彼临之而未之有闻不胜叩望之至懐间万端因书不能具道谅察幸甚
　　荅合州杨知郡
　　【某】再拜三江之冲馈饷之冗虽各有专职亦贤守是赖左右材器敏博不惟自当以惠人济务为己任而人亦以是望公矣扶助整齐之计亦不得辞也誉望既休宠进直可倚而俟耳
　　又
　　【某】再拜凋瘁之民久思休息而【某】以绵陋闇浅之资适当其责非诸郡肯同出力则区区鄙人其曷有济经营之助警发之言则惟朝夕以听之无实过情之誉既不敢领亦非所望于知友者马正惠公守边之事诚至论也敢不钦拜
　　与李中丞
