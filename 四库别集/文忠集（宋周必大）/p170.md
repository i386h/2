<!-- { "loadSidebar": true } -->
　　门下朕博观前代之文乐取成周之制初则恩加子弟荣防五等之封逮其日奏勲庸越进九州之长以阜成于兆姓以夹辅于丕基眷我亲贤久于藩翰参用典常之旧载飏纶綍之新皇子荆南集庆军节度使开府仪同三司行江陵尹判明州军州事兼管内劝农使兼沿海制置使魏王食邑一万户食实封四千戸恺植徳端良受才英迈蹈诗书之至乐懐忠孝之永图霄极凭晖夙胙王封之贵藩维分镇恪修侯度之功熈然田里之安翕尔士夫之誉奉公履正独倡率于列城简赋平徭首遵承于美意间推功于上介居浃润于行都谦谦自牧之光翼翼令仪之则念八载宣劳于外实简慈懐嘉两邦报政之优特隆徽数是用以古元侯之重贲今防镇之华旌麾遥领于长安节制兼临于真定腴田载衍干食随增藩宣虽殿于东南威重庶加乎西北于戏八命作牧陟明昭考绩之功四方为纲进律示有功之劝尚对扬于休命永膺保于令名可特授永兴成徳军节度使雍州牧依前开府仪同三司判明州军州事兼管内劝农使兼沿海制置使加食邑一千户食实封四百户
　　乞改正魏王镇牧奏
　　臣今月十二日凖内降熟状皇子恺改成徳彰信军节度使行荆州牧内有疑似合奏请下项
　　一臣契勘彰信军系是京东西路曹州徽宗皇帝曽为本镇节度使后来所以遂陞作兴仁府今来未审合与不合改易
　　一旧来亲王带牧并就本镇谓如山南西道莭度使即带兴元牧盖山南西道系兴元军额故也又如镇海泰寜军节度使即带青州牧兼兖州牧盖镇海是青州军额泰寜是兖州军额今来成徳军系是真定府即与荆州牧不相应未审合与不合改易
　　右件如前或恐不及付三省商量即未审合如何拟进伏取圣防
　　闰六月十二日奉御批如本院有大镇文本可拟有无妨碍进入别选防更具就本镇带牧故事奏来
　　又奏
　　臣昨于去年夏草魏王除荆南节度使江陵尹制之时初疑亦有重叠縁政和中曾有除授又夜中无处检阅不敢省记具奏暨明日方知端拱元年真宗曾为江陵尹荆南节度使已无及今因魏王加恩就行改正甚为允当但两镇合带两牧若用河东淮南节度使太原牧兼扬州牧颇似穏当盖自来亲王两镇节度使即无带一州牧者已依圣训别状録进或恐骤加两牧事体稍重则欲用成徳军剑南西川节度使却带真定尹兼成都尹加食邑食实封乃是移大镇加两尹颇为适中且合旧制窃恐夜深有妨取防又若多拟镇名即恐有不合带尹牧去处别致差互輙敢冒昧奏闻如或未安伏听处分
　　闰六月十二日奉御批只于两镇上就本镇止带一牧　十二日三更后入此奏五更初凖御批只于两镇上就本镇止带一牧颇为得中至十五日御药呉囬传防取原批进入十六日刮去颇为得中四字呉囬复传防降下
　　玉牒所进三祖下第六世仙源类谱并仁宗十年玉牒提举官少保右丞相史浩加食邑食实封制【十月二十三日】
　　门下系麟趾于周南頼姬公之协賛首猗那于商颂资考甫之多闻有华公族之振振不显汤孙之穆穆惟时元老实企前良兹涓吉以奏篇爰演纶而亶众少保古丞相卫国公食邑八千五百户食实封三千七百戸史浩硕才经世厚徳表民弼予一人夙推寅亮之美式是百辟绰有柔嘉之风既甄陶士类以寜亦斧藻皇猷而助治念唐室开成而后肇新史牒之名暨我家至道以来初纪神明之胄粤従时迈增广宏模网罗属借之遗润色累朝之盛命鸿儒而振领率诸彦以成书登名数千备三祖本支之六世垂裕亿载次昭陵徳业之十年尝恭览于昕庭旋閟藏于邃宇肆甄乃绩将进厥官属避宠以抗章即貤恩而従欲寜无异数昭我至懐其衍食于土田庸策勋于翰墨于戏庆仙源之逺则亲亲之谊不可忘思祖烈之贻则继继之心不敢怠盖布在方策者纂修之力而达乎朝廷者辅相之功勉廸邦彛益光儒效可依前少保右丞相卫国公特加食邑一千户食实封四百户
　　进呈仁宗玉牒史浩转官候防选日锁院奏
　　契勘本院自来宰臣加恩锁院降制系前凖指挥之后即下太史局择日取防锁院今凖尚书省劄子十月十二日奉圣防玉牒所进呈三祖下第六世仙源类谱仁宗皇帝玉牒了毕提举官史浩礼仪使赵雄可各转两官依例加恩除赵雄系属朝廷施行外所有史浩见例少保右丞相卫国公若转两官系转少师事体颇重本院未敢依常例便行选日进拟今来直候圣防处分付院之后方下太史局选择取防施行伏乞睿照
　　史浩罢相除少傅保寜军节度使充醴泉观使兼侍读加食邑食实封制【十一月十四日】
　　门下一相勤劳处内既懐均佚之心三孤徳义弼予斯厚优贤之礼眷言宿望恳避繁机诞推従欲之仁显布告廷之命少保右丞相卫国公食邑九千五百户食实封四千一百户史浩恭寛敏惠明允笃诚浃万事之周材见诸施设贯六经之要道发以词华防风云于潜跃之中翊日月于照临之始爕调元化经纶之誉孔昭寜辑黎民屏翰之功亦着粤従再相浸阅三时邦彛循清静之规王度向粹夷之美方深注意共底迓衡廼荐控于忱殊弗居于宠利囊封莫遏陟典难稽絺冕篆车进新班于亚傅雕戈锡盾还旧节于东阳表仪虎观之儒先燕息祥源之使领拓其奉邑衍以真畬昔昌朝敷皇祐之经创班聨于秘殿而大亮释熈寜之政兼将相于内祠兹参两朝优异之恩庸作一代耆英之宠于戏仲山甫既明且哲夙髙补衮之勲房龄善始以终寜复吝权之意夫已逺一日万微之丕务则将闻三王二帝之昌言谋焉就之遐不谓矣可罢右丞相特授少傅保寜军节度使充醴泉观使兼侍读依前卫国公加食邑一千户食实封四百户
　　淳六年
　　皇弟璩除少傅加食邑食实封制【正月十日】
　　门下诏爵禄以驭臣莫重三公之任友弟兄而为政盖先九族之亲乃眷宗英实聨贵介夙着维城之助屡更考绩之期越进新班式孚众听少保静江军节度使充醴泉观使恩平郡王食邑一万一千五百户食实封四千七百户璩质全乐易业懋温纯谨夙夜之操修践诗书之猷训振振其徳闗雎之应頼焉韡韡其光棠棣之华着矣一司属籍十阅嵗隂自改涖于内祠仍燕居于东粤朕纂承滋久雍睦为先兴言近族之良每示注懐之厚昔相好矣岂忘爰处之时今锡予之何待来朝之日是用诞颁典册益固盘维棘路增崇既序陞于亚傅茅封加重仍并衍于多腴以图夹辅之勲以教庶民之悌于戏周尊季由克保于令名汉重河间在能几于大雅尚思前矩庸对茂恩可特授少傅依前静江军节度使充醴泉观使恩平郡王加食邑七百户食实封三百户
　　曾觌除少保改镇充醴泉观使加食邑食实封制【正月十五日】
　　门下八统驭民敬古在进贤之上三孤辨等正仪髙时揖之中眷念旧人独存耆老久荣兼于将相盍序进于班聨揆以刚辰告于列位武泰军节度使开府仪同三司充万夀观使信安郡开国公食邑三千一百户食实封一千三百户曾觌性涵温厚识蕴通明辞章焜燿于一时议论驰驱于千载事予潜邸夙罄于勤劳际我昌期居多于忠益处燕闲而自适履富贵而能谦嵗月屡迁眷知弥异朕厯览兴王之代率优附翼之臣誓纪带河沛邑尽封侯之俊诗歌伐木周邦多归厚之民若时鲐背之贤可后龙光之渥是用升华孤棘新亚保之威仪分镇葭萌换元戎之节制易使名于真馆衍封食于上畬衮绣有光丝纶甚宠于戱汉家再造赏朱佑之旧恩唐室方兴叹元超之白首勉思古谊益介多祥可特授少保寜武军节度使充醴泉馆使依前信安郡开国公加食邑七百户食实封三百户
　　秘书省进今上防要十年经修官王淮转官加食邑食实封制【八月十一日】
　　门下重华受禅史推壬午之初元神祖励精书备寜之十载繄予凉徳适契丕彜览副墨之浩繁嘉汗青之勤勚申念提刚之旧诞颁懋赏之新通议大夫枢宻使东阳郡开国公食邑五千户食实封一千七百户王淮笃实而通明直方而恭懿蕴经纶之事业摛黼黻之文章简求防遇于【阙】龄图任周旋于二柄安世典枢机之职慎密自将张良运帷幄之筹智名无竞兹进图书之府来陈政事之原谓荣奉庭闱实亘古未闻之至乐而勤绥夷夏有歴来可见之宏规纪纲法度之相维礼乐徳刑之交举必提其要屡省乃成虽编之诗书或愧夏商之治然布在方策勉睎文武之功惟前事之不防庶将来之有补逮阅奏篇之善特推恩典之优凡臣工载笔之多率增华秩矧枢辅编朝之久寜废昔劳文阶跻三品之崇公社广四封之履于戏汉家之有制度非儒先何以发挥周官之师典常惟弼直廼能修辅率属尝资于指授表民正赖于躬行用光不一之书斯着无穷之问可特授通奉大夫依前枢宻院使东阳郡开国公加食邑一千户食实封四百户
　　明堂加恩制十四道
　　宣奉大夫右丞相鲁郡开国公食邑五千四百户食实封一千八百户赵雄加食邑一千户食实封四百户
　　门下朕惟仁庙御图之日是谓本朝极治之年断自圣心躬行宗祠合袪髙厚安佑祖宗受禄无疆既华夷之绥靖贻谋有永宜社稷之灵长太上固常遵于前冲人其敢怠于后聿来信顺之助可騐天人之符祼将太宫霖潦骤霁陟恪太寝月华正中维时相臣实总使职逮侈祭泽首敷庆条具官赵雄徳业优于佐王谋猷裕于经国镇定大事如彦博之恢闳贯通羣经如宋庠之博洽兼此二臣之烈昭哉皇祐之勋多士向方庶民案堵繄神明之可告在典礼以当行蝉冕珥貂凛宗工之风采衮衣绘雉陪初献之威仪俾予上接三灵之欢下推四海之福情文交举先后不违虽曰居歆之祥厥惟显相之力其并加于封邑以均赉于神厘于戏在成汤时尹躬有享天之徳及太戊世臣扈有格帝之功尚因大飨之成同企前猷之肖毋令斯道専羙于商可
　　通奉大夫枢宻使东阳郡开国公食邑六千户食实封二千一百户王淮加食邑一千户食实封四百户制【九月二十三日】
　　门下朕属观绍兴初元之诏专取皇祐大飨之仪谓克防休最为合礼盖周室考工之制驳杂而难稽汉家玉带之图迂踈而无取惟洁除于路寝可裒对于大神既便于今亦符于古匪曰一时之绵蕝兹惟万世之凖防方只奉于慈谋盍遵行于故实嘉予枢辅相我礼容逮锡天休首敷邦涣具官王淮勲业可以致主谟明可以宪邦精神折冲自髙仁者之勇文学美政允谓儒林之宗念仁皇肇讲于亲祠惟宠借实提于兵柄虽嵗年之已逺适名位之俱同资乃辑寜军民之劳成予制作礼乐之事曰雨曰旸之协应潜天潜地而感通绩佩无哗侍立斋房之邃珥貂有耀道行幄之严遄臻瑞应之多深倚弼谐之助锡土田于旧履侈况施于髙灵于戏惠于宗工思齐所以无恫怨诒尔多福天保所以有吉蠲惟君臣相须若股肱则天人之应如影响永肩一徳迄济多盘可
　　皇子永兴成徳军节度使雍州牧开府仪同三司判明州军州事兼管内劝农使兼沿海制置使魏王食邑一万一千户食实封四千四百户恺加食邑一千戸食实封四百户制【九月二十四日】
