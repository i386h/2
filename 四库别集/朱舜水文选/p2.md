<!-- { "loadSidebar": true } -->
　　维大明永历八年岁次甲午，八月戊午朔，越十有三日庚午，知友朱之瑜谨以羔羊酒醴之奠，致祭于明故忠烈知友经略直浙兵部左侍郎兼都察院左副都御史、前河南道监察御史、兵部职方清吏司主事、赠某諡某完翁王公之神暨祔祭明故殉节先师礼部尚书、前广东广西等处提刑按察使司按察使佥事霞翁吴公之神（自注：讳钟峦，号稚山；直隶无锡县籍，武进人。甲戌进士），明故殉节先师吏部左侍郎、前太常寺卿、吏部考功文选清吏司郎中主事、刑部清吏司主事闻翁朱公之神（自注：讳永佑，别号爰启；直隶上海县人。甲戌进士）曰：辛卯年九月，瑜少子自舟山来，谓先生授命于七月二十六日。是瑜去舟山未盈月，而先生死矣；瑜遂以七月二十六祭先生也。去年是日为先生之家大祥，瑜以是日至日本，次日始得登陆。既已招魂于万里之外，而又逾其期；吾虞先生之来格也难矣，深用为忧。幸日本之闰为六月，于次月之日，始得陈牲酹酒而哭也。今正从日本来，得定西张侯台手书并先生就义之诗文读之，忠壮从容，乃心王室，先生之鬓眉翕张，生气栗烈忾然，如再见光仪也。诗四章，参错失次，或有其题而无其词、或有其词而无其题，瑜未敢举辞以就题也。八月十日、十一日，连有吊祭之文，则死非七月二十六日，而稚子之传讹也明矣。然祭右良者有文而无叙，未知右良死之状、死之所、死之日也；于吊完勳之文而推之，完勳之死以七月十九，云先十七日，则右良被刑应在八月初六、七也。复云右良先不佞去六日，似已知临刑之日在十二、三也。而十一日吊完勳，更不言次日临刑，终不知先生果于何日死也！无已，吾欲以十五日为先生升逝之日。其日天空月霁，况先生之襟怀；而天下皆仰皆见，想先生之风采。然而不敢者，屈原之死以端阳，则薄海内外，咸投黍而祀之、扬旌鼓棹而招之；而先生之死以中秋，普天且为之饮食燕乐也。既已伤先生之志，而又乖天下忠良义士之心，故于十三日为位于交趾之旅邸，陈牲载酒而哭之。曰杀羔羊，其角如栗；爰列鸡豚，殽蓛有飶。羔备卿大夫之义，而鸡德具虎臣之质；鹿能触而蟹有匡，鲤也鳞之介而豕之鬣也刚：是足以明先生之志，必不为先生之所吐也。先生之于朋友也，临风而祭；而瑜之朋友也，越国而招：其哀痛一也。先生乞得一金，易牲而奠；而瑜今日之祭虽不腆也，实备四国之物：其丰俭一心也。先生其来格也！
　　先生之诗，有『戎马待髫年』之句；先生之志则壮、气则果，而先生之心则无已矣。今辛、壬、癸、甲，先生生已四年矣；更十余年而先生之志足酬，但胡虏之运祚疑终，而百姓之倒悬难待。瑜之疾病已深，而四千之日月难延；其或不能须也，奈之何！即及其期矣，与先生两世之知，交臂相视，未必哑然一笑也。至乃鲁太夫人生事之资及先生之祖父母葬祭之籍，先生虽无有言，固不释瑜之心也。况白刃在颈，惟此为惓惓乎！瑜今日赤身徒手，无一足慰先生也。然先生知瑜之志，倘瑜之志足遂也，瑜之父母葬以礼，必不使先生之父母死者暴棺而露、生者并日而食，使先生齎志而殁，目不得瞑于九原之下也。且文丞相柴市之骨方归，而太夫人之丧同日来会；天之所以报忠臣也，宜无爽矣。但瑜病骨支离，十载不御女，而终年呕血。瑜之疾，其先生之疾也，知瑜之死在于几日？则瑜之父母、祖父母且无可奈何已，其又奈先生之父母、祖父母何哉！
　　言不尽意，楮不尽言；歆格之余，或能昭监。呜呼！尚飨。
　　●上监国鲁王谢恩疏（敕文并录）（明永历十一年、鲁监国十二年丁酉）
　　监国鲁王敕
　　监国鲁王敕谕贡生朱之瑜：昔宋相陈宜中托谕占城，去而不返；背君苟免，史氏讥之。盖时虽不可为，明圣贤大道者，当尽回天衡命之志；若恝然远去，天下事伊谁任乎！予国家运丁阳九，线脉犹存，重光可待。况祖宗功德不泯人心，中兴局面应远过于晋、宋。且今陕、蜀、黔、楚悉入版图，西粤久尊正朔；即闽、粤、江、浙，亦正在纷纭举动间。非若景炎之代，势处其穷；故宜中不复，亦不闻有命往召其还也。尔矫矫不折，远避忘家。阳武之椎，尚堪再试；终军之请，岂竟忘情！予梦寐求贤，延伫以待。兹特端敕召尔，可即言旋，前来佐予；恢兴事业，当资尔节义文章。毋安幸免，濡滞他邦！钦哉。特敕。
　　监国鲁九年三月□□日。
　　奉敕特召恩贡生臣朱之瑜奏：为守礼殉节，谨陈始末缘由兼谢天恩事。
　　臣于崇祯十七年，蒙恩特征，不就。弘光元年复征，又不就；即授江西按察使司副使兼兵部职方清吏司郎中监镇臣方国安军，复不拜。后闻台省交章论劾，大指论臣偃蹇不奉朝命，无人臣礼；臣即星夜逃避澥滨。及臣在舟山，铨臣、按臣见臣不肯任事，又见臣誓不降虏，万生一生，举臣孝廉；臣止之而不及，即当按臣前草表恳辞。后辅臣不知，拟旨云：『朱之瑜果否的系贡生，该部确察具奏』！辅臣与臣同里閈，其弟张玉堂与臣同入泮宫，岂不知臣之详？意盖有为耳。臣见此时事不可为，深自韬匿，绝不以前事上闻，非敢故为欺隐。辛卯年七月，预避虏难，从舟山复至安南。累年急欲归觐，多方未遂。每恨衣带之水，邈焉河汉！
　　去年委曲求济，方附一舟，意谓秋末冬初，便可瞻拜彤墀，伏陈衷曲。臣数年澥外经营，谓可得当以报朝廷；当与藩臣，悉心商榷。不意奸人为梗，其船出至澥口，半月而不果行；复次安南，愤结欲绝。至本年正月十四日，日本船回，賫有主上监国鲁九年三月黄绫敕谕一道，特召臣还。臣以亵服不敢拜命，星夜草创处士巾衣，谨择十六吉日；又不敢以公所行礼，即于私寓恭设香案开读，叩头谢恩毕，钦此钦遵。臣此时已促装，拟于二十一日往暹罗，亦辗转以求达也。因暹罗更在西南，诚恐主上未察臣苦心，疑为营私背旨，故捧敕惊惧，即止不行。虽臣无「节义文章」之重，足副主上「梦寐延伫」之求；至于「犬马恋主」之诚、「回天衡命」之志，未尝一刻少弛也。静候夏间附船前去日本，复从日本方达思明。所以纡回其道者，臣之苦衷不便明言。庸人见臣如此，竞诋狂惑。
　　不意二月初三日，安南国王于该管衙门檄取一二知文识字之人，前去应一时之役。当涂喜得关要，中臣不念国体，遂将臣名开送，立逼登舟。众人不知，多为庆幸。臣与平日往还诸人，已作死别。初八日，至国王屯兵之所，曰外营沙。先见该艚，手致一书；随见国王，臣具一「钦奉敕书特召恩贡生顿首拜」名帖。臣屡被诏敕，在国家为征士，与寻常官员不同；何敢屈膝夷廷，以辱国典。故长揖不拜者，礼也。国王不知是礼，怒欲杀臣；臣挺然竟行就戮，毫无顾盼迟回。该艚令人往复劝谕，恳切详明；臣言愈逊，臣志愈坚。夜分不已，终无一字游移；次日辩折仍前，该艚云『好汉子』！十四日，复遣人来慰臣、怵臣，得臣一拜即止；臣对如初，但言『读圣贤书，所学何事』而已。至今十日，其怒未衰，忌臣者多料无生理。臣恐一时白刃加颈，不及拜疏陈情，谨将始末缘繇上尘宸听，臣即含笑入地矣。
　　所恨者，臣之幡然去国，迹似洁身。今谋之十年，方喜得当；意欲恢弘祖业，以酬君父，以佐劳臣。一旦乃为意外之事而死·不能上报太祖高皇帝以及主上，臣死有余责耳。至臣祖宗坟墓飘零，幼女高死忠、死孝，最为幽惨；此臣家事私情，不敢琐陈。谨将逐日问答、行略、书札，别录附闻，惟祈睿监！草莽之臣不谙章奏之体，罔知忌讳，死罪、死罪。臣拜疏后，静听一死，则无他说。昔苏武尚有一李陵为知己，臣之孤苦，何可胜言！十日之内，逐日杀人，莫不枭其首，从而臡肉菹肝。夷风惨刻，惟以张威示知草菅，使臣惊惧。臣死之后，骸骨无敢收取，自为鸱鸢犬豕之所阻嚼，臣亦不忧。伏愿主上为国爱身、为国爱人；励精旰食，虚己尊贤，选才任能，勿疑勿贰；直捣卢黄，勒勳长白；大拯陆沈之神州，修复久污之陵庙；始终弗替，君臣一心：臣无任瞻天仰圣、激切屏营之至。谨具疏称谢以闻。
　　监国鲁丁酉年二月十七日，恩贡生臣朱之瑜具。
　　奉敕特召恩贡生臣朱之瑜奏：为臣身被拘留，瞻言永号事。
　　臣与安南国王抗礼一事，已详具于二月十七日疏中。后二日，始以本事遣其心腹重臣就问；臣即据其来意，竭诚相答。遂尔欢然，大加赞赏。因关彼国机密，不敢闻奏。三月三日，遣人来试「坚确赋」。以后屡遣其文武戚属，就臣寓所虚心质问；随手批答，得答即喜。四月二十一日，臣闻客寓被盗席卷，衣襆俱空；谒归会安，十分称扬羡慕，或者夙憾已销。但国小气骄，学浅识陋；颇能拔萃于夜郎，不免观天而坐井。欲屈臣，则恐损其名望；欲就臣，则内惭其从官。甘心失人，安知礼士。是以辗转持疑，委难自决。至今尚未亲见，又未明言遣行；使臣目送归舟，血枯肠断。况资装俱竭，肘见履穿；僮仆遁逃，伶仃孤苦；肌肤憔悴，形容枯槁：遣日如岁。若至明年此日，诚恐鸡骨支离，久填沟壑。况能光辅主上，大业中兴。倘主上必不忍弃臣于外，乞敕藩臣明言索取，彼必不敢再复拘留。臣坐则意驰，行则忽忽不知其所往。率率草疏再陈，伏祈宸监！
　　监国鲁丁酉年五月二十七日，恩贡生朱之瑜具。
　　●安南供役纪事（明永历十一年、鲁监国十二年丁酉六月）
　　自叙
　　媿我中夏沦胥，外夷闰位；天既不赋瑜以定乱之略，瑜何忍复生其任运之心！是以逋播异邦，流离一十三载；间关瀚澥，茹荼百千万端：庶几天日再明、沈州复陆。乃忽有安南国王檄召区区相见之际，遂为千古臣节所关，不死不足以申礼；然徒死亦不足以明心，不得不亲至其廷，往返辩折。况瑜大雠未复，又何肯轻丧于沟渠！故不亢不挠，以礼譬。国王之识习局于褊浅，而才气频近高明：谗夫鴞张，极力煽其焰；元臣箝口，无或措一辞。独力支撑，四面业射；逼勒有甚乎卫律，嗟叹无闻于李陵。虽十一日磨厉之锋，不敢轻试；而三百年养士之气，未得大伸。谨将逐日问答、行略、书札，录为一卷。芟其诸臣问难，嫌于繁冗也；隐其行间机务，为彼慎密也。子卿以奉使困饥雪窖、洪皓以迎请流递冷山，节烈尚矣！瑜则无所奉也，无所奉则不必记；然关于国也，关于国则不敢不记。因志之，曰「安南供役纪事」云尔。
