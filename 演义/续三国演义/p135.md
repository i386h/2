<!-- { "loadSidebar": true } -->
　　再说苟晞入邺，见无正主在内，即欲据占。恐刘舆催司马虞到任，乃先上本入朝，遣刘舆归洛，免虞赴邺。舆知东海王只仗各兵以得返执政，今诸镇散去，亦不能制服苟晞，若与相抗，必被晞害。乃只得入京，见东海王，以求进用。越欲用之，问于刘洽，洽曰："前日卢志有云：'刘舆之为，犹如沾腻，近之则污，清名之士不可为其所玷。'"越乃不用舆。谁知卢志乃是怪舆害颖而行暗谮，洽乃为志忠谅，而信其谮也。舆知东海王之意被志、洽所谮而止，闲居在洛，乃密求天下兵马、钱粮、军丁册籍，及仓库、米谷、钞帛数目，器械、衣甲等制，舆图、关隘、水陆形胜之要，悉皆朝夕诵记，默识如流，以希耸动司马越而干进用。及东海王越与各部官属员核该司职事，刘舆在旁，代越点视，不观册籍，问答如流，并皆符合。东海王深以为能，擢任长史，委以心腹，凡一应军国大事，悉与咨议。光熙元年冬十一月，刘舆密谓东海王曰："今皇上上不能治国，下不能治民，何不奏请退位养老，立太弟炽继统。则是帝由我立，事由我行矣！"东海王曰："奏此便是欺君废立之意，又惹征镇起衅矣！必须去了惠帝，方可行之。"舆曰："此亦不难，暗以毒药置饮食中进之。事在太傅，谁敢异议者！"越信其言，乃以重金赂嘱近侍，将毒置饼中，奉帝食之，遂中毒而崩，时年四十八岁。皇后羊氏见帝晏驾，乃召近侍议曰："若立太弟，则是嫂叔之伦，难与临朝共事。可集百官立太子清河王为帝，然后再报太傅。"侍中华昆听知其事，乘黑露夜驰告太傅越。司马越慌带何伦、宋胄亲自入宫，伪哭伏地。何伦曰："天下不可一日无君，宫车既已晏驾，哭亦无益。可速召百官，先定大事，然后治丧。"越乃出御正殿，集百僚等迎太弟炽即位。谥为怀帝，改号永嘉元年。尊羊后为孝惠皇后，居弘驯宫。炽乃武帝第二十五子，字丰度，谦和洽众，人故立之。帝乃下诏，令百官治丧挂孝，葬惠帝于太阳陵。在位一十七年，改元者四，莅政全无建明，事由臣下。史官断之曰：
　　
　　惠帝昏愚，不辨菽粟。权在臣下，政出多门。忠贤路绝，谗谀得志，乃相屠戮。皇后、太子，四废五复，莫能诘问。东奔西窜，受制于人。一不保母，次不能保妻、子，终不能保自身。食饼中毒，而不知其端议者，谓此足以报曹氏受制于司马师之惨矣，谅哉！
　　
　　且说河间王司马颙自被祁弘战败，逃于太白山中，只有旧将马瞻寻获。因无粮储，乃同往始平太守梁迈处安住。梁迈阴使人说弟梁柳，迎回河间王司马颙，梁柳请梁迈至长安共议而行。颙恐梁柳不肯迎己，使梁迈以毒药置酒中奉梁柳。柳好醇酒，一饮中毒而死。颙又使马瞻赂嘱长安令苏众并梁柳辖下记室督朱永等，上表奏称梁柳病亡，长安无主，人情汹汹，今乃只得复请河间王权领职事。河间王亦自上本请罪。朝中因惠帝新崩，怀帝初立，不及问罪。怀帝又以身为河间王立为太弟，欲复加封，越不从，未行。但着原使回长安，慰安河间王用心治政，另日加封。会有弘农太守裴廙、秦州内史贾龛、安定太守贾疋等，各皆不愤，乃会合共议曰："司马颙既然得罪于朝廷，丧师失律，自取祸败，免诛幸矣，焉可使其谋杀守将，再复自立乎！"乃合兵攻颙。颙遣马瞻、梁迈、朱永将兵御之，裴廙等兵大败。贾疋等上本，劾颙谋害梁柳、复夺长安、欲剿各郡之意，乞发兵马与臣等，共伐不道。河间王亦使人奏称裴廙、贾龛等思夺关中反乱等因。怀帝与东海王议曰："河间王虽有小过，每多大功。但因张方恃强致误，遂致丧败。念彼自杀张方，情或可原矣。且系宗室之长，昔在西土，为众推重，故人心不肯忘彼。今既与诸郡守构怨，事终不了。若助众以征河间，又乖亲亲之义；助河间以伐诸郡，有失为国之忠。朕思不宜自结仇怨，可取回朝中养老，且免后患。卿意何如？"东海王奏曰："陛下天恩，正合友爱之谊。今可下诏，命裴、贾等尽忠仍守故地，命督护糜晃前去与梁迈、朱永共守长安，代转河间王。当以河间王颙为司徒，南阳王模为司空，瑯琊王睿为司马，东瀛公虞为司农，使骨肉同朝，自无乖忤。"怀帝准奏，即日下诏，遣糜晃先往长安。司马颙见有诏至，接讫，问于糜晃，晃以实意告之。颙思长安被祁弘等纵兵焚掠，邑里萧条，心腹兵将丧亡殆尽，恐一时不能复振，乃就征回洛，独与马瞻带兵人五百保护出关，不在话下。
　　
　　却说东海王行诏至许昌，征南阳王为司空，南阳王模接诏讫，问以事故。使命具道东海王奏保诸王之由，模乃密召各将佐等议曰："河间王素心不仁，助齐王诛赵，又助长沙王诛齐。长沙尽忠王室，颙又唆通成都害长沙、劫天子、贬成都。东海王不平，故合我等破彼，迎回銮驾。今又容他入朝，心必不怿于孤，孤实亦不欲与之同朝也！且去又居他之下，将焉处之？"牙将王因曰："大王言者是也。前既不合，后岂相容！彼为司徒，易于得志，亦须早为之备。"模曰："汝意亦与吾合。有何计策，阻得老贼不来，吾之愿也！"王因曰："朝廷征召，焉可阻止？以臣愚见，只须精兵千人，预先出境，伏于新安雍谷山中要路之处，待其来到，一时突出，袭而杀之。只说是盗贼劫掠，谁知是吾？岂不断绝后患乎！"南阳王曰："此计大妙，必须是汝代吾行之。"王因领诺，荐力士冷辰同去，将兵士五百，装作十车，扮作运粮模样先行。自将兵士五百，扮作客商、土人等样，陆续而行，到于雍谷会合，埋伏伺候。
　　
　　却说河间王自离长安，以为朝廷宣召，于路坦然，不为提备。出了荥阳，至新安，见路径窄狭，自与幼子二人，以兵二百护行在前，马瞻引兵三百，保护辎重于后。行至雍谷山中侧路狭处，两头忽然数百强人涌出阻住，高声叫曰："来者何官？留下金宝，饶你性命！"颙曰："吾乃河间王也！我今兵少，你等好好改邪归正，带你入朝，高封官职。"冷辰听说，赶向前去，将颙父子三人尽皆杀死。兵士走转，高叫曰："马瞻将军快来救驾！"王因听得，唤冷辰曰："马瞻乃关中上将，未易可敌者。我等莫图他财，亟宜藏避。"二人收兵，往谷中而去。河间王随身金宝皆被所获。马瞻催兵赶来时，贼已不见，河间王父子皆死于地。瞻乃大哭一场，将尸连车载至洛阳，入见东海王，告知其事。东海王转奏于帝，帝怜其失嗣，乃以彭城王司马助继颙之祀。命将王礼殡葬，葬于北邙山成都王一处。颙乃司马朗之后。史官有评断颙曰：
　　
　　宅心徂诈，挟仗张方。枉害长沙，行全无良。兵衰势尽，丧首丘荒。事久终报，天道昭彰。
　　
　　马瞻于路访察，知河间王为南阳王所杀，言于东海王越。越以河间前有罪过，南阳后有功绩，置之不究，亦不召模入朝。瑯琊王司马睿时为平东将军，见东海王保为司寇，心中犹豫。及闻河间王被害，南阳王罢征，方与从事王导计议曰："今惠帝晏驾，怀帝新立，东海王秉政擅权，其臣下皆无辅佐之才。新辟数人，虽系元老，亦皆旷逸好饮之士，天下不久将见败坏矣！先生尝教我避祸东去，吾忆良言，深铭肺腑，寤寐不忘。昨者朝中忽有司寇之命，吾实不愿！今二王既皆有故，司徒、司空二职已罢，他职亦必中止，吾窃喜之。但不知先生有何妙策，可以脱离此处？"王导曰："昨闻人言扬州刺史陈敏招纳亡命，横欺邻郡，不久将反叛逆。东海王亦甚忧虑，此乃荆楚广南钱粮之要道，欲要议人镇守东方以制彼，未得其宜。殿下先王曾镇建业，今东海王之妃裴氏甚宠，言听计从，可构求宝物佳稀，赂其代为善言，请镇京口，以助吴王共保东方。若得到任，谋向建业，收揽英雄，以待天下之变。不但永保富贵，且晋室宗社还当属殿下撑持也！"睿听导言大喜，乃求访珍珠宝玉、镶金首饰、江南奇缎，密赂裴妃。裴妃受礼大喜，乃与东海王言曰："自昔瑯琊王子自邺来奔大王，大王令其收兵运粮，悉皆称职，有功于我，可以为心腹骨肉之亲矣！"越曰："吾司马氏诸王，或狡或诈，或凶或悍，悉多不得其死。惟吴王与瑯琊王二人，分镇东南，不阿不妒，无辱无荣。今嗣子来此征汉，一向未得显耀，吾亦思欲用之，未有职任相称耳！"妃曰："此人性纯心善，不矜不伐，有过人之量。今闻外论纷纷，皆言陈敏广招亡命，有不轨之心。若使扬州一乱，江东四十八州钱粮皆不能北上矣。大王何不调取吴王司马晏移镇京口，使司马睿复至建业，守父原镇。令其收揽英雄，集聚钱粮，以备急用，彼必倾心于大王矣！一则可以制压陈敏，二则我王有甚事变，亦可以藉其兵粮为用，实有两便之美。"此言皆王导教使者传与裴妃者。东海王听裴妃所言，深以为然，即奏帝加司马睿为安东都督、总领扬淮诸军事，仍袭瑯琊王镇建康。以吴王晏镇京口，以防陈敏。
　　
