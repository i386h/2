<!-- { "loadSidebar": true } -->
　　哀伤
　　长门赋【并序】
　　司马长卿
　　孝武皇帝陈皇后时得幸颇妬别在长门宫愁闷悲思【善曰外戚传曰陈皇后者长公主嫖女也曽祖婴为唐邑侯传子至孙午午尚长公主女初武帝得立为太子长公主有力取女为妃及即位为皇后擅宠骄贵十余年而无子闻卫子夫得幸几死者数焉元光五年坐女子楚服等为皇后巫蛊祠祭咒诅罢退归长门宫嫖匹妙切】闻蜀郡成都司马相如天下工为文奉黄【善无黄字】金百斤为相如文君取酒【善曰汉书曰卓氏女文君既奔相如相如与俱之临卭卖酒舍文君当垆相如身自涤器于市中　向曰工善也事不宜斥言与相如金故托为相如文君取酒】因于解悲愁之辞【善曰郑仪礼注曰于为也翰曰欲因此辞解悲愁】而相如为文以悟主上皇后复得【善有亲字】幸【善曰説文曰悟觉也　济曰陈皇后复得亲幸案诸史传并无此文恐叙事之误】其辞曰夫何一佳人兮步逍遥以自虞【善曰神女赋曰夫何神女之妖丽何休公羊传注曰据疑问不知者曰何佳人谓陈皇后也楚辞曰闻佳人兮召予广雅曰佳好也尔雅曰虞度郭璞曰谓测度也　良曰逍遥行貎自度量已亊】魂逾佚【逸】而不返兮【五臣无兮字】形枯槁【考】而独居【善曰言精魂逾佚形体枯槁悲悴之甚也苍颉篇曰佚扬也楚辞曰神儵忽而不返兮形枯槁而独留槁古老切　铣曰言忧思顦顇之甚也】言我朝往而暮来兮饮食乐而忘人【善曰我武帝也言帝皆许朝往暮来幸临于己今以饮食懽乐而忘于人人后自谓也　向曰乐其饮食与宠卫子夫而忘人】心熑【慊】移而不省故兮交得意而相亲【善曰移字或从火非也尔雅曰省察也熑理兼切　翰曰熑絶也言君心絶移不省察我故旧新交得意者而与相亲也】伊予志之慢愚兮怀贞慤【苦角】之欢【善作懽】心【善曰苍颉篇曰怀抱也郑礼记注曰慤愿也空角切　济曰伊惟也慢愚后自谦也望帝之来故常怀贞慤以自欢也】愿赐问而自进兮得尚君之玉音【善曰愿君问己因而自进也尚犹奉也毛诗曰无金玉尔音　良曰愿得闻君自已之音而重之因复自进也言玉者贵之也】奉虚言而望诚兮期城南之离宫【善曰言奉君虚言望为诚实离宫即长门宫也在于城南也　铣曰言奉君虚言期幸长门我望此以为诚信】修薄具而自设兮君曾【五臣无曽字】不肯兮【善作乎】幸临【善曰具肴馔也史记曰临亲也　向曰薄具清洁之馔】廓独濳而专精兮天飃飃而疾风【善曰楚辞曰悲愁穷慼兮独处礼记曰祥而廓然郑曰忧惮在心之貌　翰曰廓然潜处专一其精神也】登兰台而遥望兮神怳怳【兄往】而外淫【善曰王逸楚辞注曰怳失意也韩子曰神不淫放则身全广雅曰淫游也兰台台名　济曰登以望君怳怳思君也】浮云郁而四塞兮天窈窈而昼阴雷隐隐而响起兮声象君之车音【善曰毛苌诗传曰郁积也楚辞曰日窈防分羌画晦説文曰窈深逺也毛诗曰殷其雷殷音隐　良曰闻此谓君之来也窈窈暗也隐隐声也】飃风回而赴【善作起】闺兮举帷幄之防防【昌廉反　善曰楚辞曰裳襜襜以含风王逸曰襜襜摇貎　铣曰赴至也襜襜动貎】桂树交而相纷兮芳酷烈之訚訚【善曰酷烈訚訚香气盛也訚訚鱼斤切　向曰相纷相盘也】孔雀集而相存兮猿啸而长吟翡翠胁翼而来萃兮鸾鳯飞而北南【尼心】心凭噫【依】而不舒兮邪气壮而攻中【善曰説文曰存恤问也凭噫气满貎管子曰邪气袭内正色乃衰　翰曰存犹并也萃聚胁敛也凭噫怀叹邪气恨气也言鸟兽飞翔吟啸与偶相集故心怀叹不得舒泄忧恨之气壮盛攻于中情也】下兰台而周览兮步从容于深宫【善曰好色赋曰周览九土尚书曰从容以和】正殿块以造【操】天兮郁并起而穹【丘弓】崇间徙倚于东厢兮观夫靡靡而无穷【善曰孔安国尚书传曰造至也郭璞方言汪曰郁壮大也穹崇髙貎髙诱吕氏春秋注曰间顷也谓下台少顷郭璞方言注曰靡靡细好也　向曰正殿前殿也块大也徙倚立也厢廊也靡靡室宇美好也】挤【济】玉户以撼【胡感】金铺【平】兮声噌【测耕】吰【胡耕】而似钟音【善曰字书挤排也説文曰撼摇也金铺以金为铺首也噌吰声也噌音曽吰音宏　济曰挤排撼摇也金铺扉上有金花花中作钮镮以贯鎻故撼摇有声似钟音也】刻木兰以为榱【衰】兮饰文杏以为梁罗丰【峯】茸【如恭】之游树兮离楼梧【五故】而相撑【丑耕　善曰丰茸众饰貎游树浮柱也离楼攅聚众木之貎汉书音义曰瓒曰邪柱为梧字林曰撑柱也真庚切　良曰木兰文杏木名榱椽也游树邪柱也丰茸众柱貎离楼攅众木貌梧逆也撑倚也】施瑰木之欂【贫碧】栌【卢】兮委参差以槺【康】梁【善曰言以瑰竒之木以为欂栌委积参差以承虚梁説文曰欂栌柱上枅也方言曰防虚也防与槺同音康　铣曰瑰大槺虚也欂栌斗栱之属参差以承虚梁】时髣髴以物类兮象积石之将将【善曰楚辞曰时仿佛而遥见説文曰髣髴见不諟也尚书曰导河积石将七羊反　向曰积石山名也髣髴象类此】五色炫【县】以相曜兮焕烂煜而成光【善作烂耀耀以成光】致【五臣作致】错石之瓴【零】甓【蒲覔】兮象瑇瑁之文章【善曰埤苍曰光貎广雅曰曜照也贾逵国语注曰曜明也郑礼记注曰致密也错石杂众石也言累众石令之密致以为瓴甓采色间杂象瑇瑁之文章也尔雅曰瓴甋谓之甓郭璞曰防甎也翰曰错石众石也瓴甓甎也言累甎石似瑇瑁之文】张罗绮之幔帷兮垂楚组之连纲【善曰尚书曰荆州厥筐纁组孔安国曰组绶类也周礼曰幕人掌帷绶之事郑司农注曰组绶所以系帷也　济曰组绶楚人善为之故用以连系帷幔也】抚柱楣以从容兮览曲台之央央白鹤噭【叫】以哀号兮孤雌跱于枯杨【善曰尔雅曰楯谓之梁三辅黄图曰未央东有曲台殿央央广貌广雅曰噭鸣也　铣曰白鹤孤雌哀鸣跱立于枯杨无滋润之树自喻独悲于深宫】日黄昏而望絶兮怅独托于空堂悬明月以自照兮徂清夜于洞房【善曰楚辞曰姱容修态亘洞房　向曰黄昏不来望君之心絶矣月在空如悬也徂尽洞深也】援雅琴以变调兮奏愁思之不可长【善曰宋玉讽赋曰援琴而鼔之七畧曰雅琴琴之言禁也雅之言正也君子守正以自禁也贾逵国语注曰援引也　翰曰援持也调谓变常调以奏愁思之曲不可长者言愁思常难堪】案流徴以却转兮声防【要】妙而复扬【善曰宋玉笛赋曰吟清商追流徴　良曰案徴而却转声抑而复扬也幼妙细声故曰抑也】　贯厯览其中操兮意慷慨而自卬【昂　善曰言依曲次第贯穿而厯览之至其中操也论语曰吾道一以贯之琴道曰琴有伯夷之操穷则独善其身不失其操故谓之操汉书王章妻谓章曰不自激卭如淳注曰激厉抗扬之意也卬五郎切　济曰贯犹次第也操曲也慷慨叹息自卬自激厉也言次第厯其声至于中曲叹息自激厉也】左右悲而垂泪兮涕流离而从横【善曰流离涕垂之貎】舒息悒而増欷【虚义】兮蹝【所绮】履起而彷【步郎】徨【音黄　善曰息叹息也悒于悒也楚辞曰憯凄増欷苍颉篇曰欷泣余声也蹝履足指挂履也蹝与躧音义同　铣曰舒息长舒气也欷歔哀也蹝蹑也彷徨犹徘徊也】揄【五臣作投】长袂以自翳兮数昔日之諐殃【善曰説文曰揄引也尔雅曰諐过也良曰袂袖翳蔽也自数已之过咎】无面目之可显兮遂頽思而就牀【善曰广雅曰頽怀也言怀其思虑而就牀　良曰怀其思虑就牀而寝】抟【徒丸】芬若以为枕兮席荃【铨】兰而【昌待】香【善曰芬若荃兰皆香草也言为枕席兾君来而幸临也抟着也叚丸切　济曰抟持也芬若荃兰皆香草持以为枕席以喻修絜其行】忽寝寐而梦想兮魂若君之在傍惕寐觉而无见兮魂迋迋若有亡【善曰琴操聂政之妻曰聂政出游七年不归吾常梦想思见之也迋迋恐惧之貎狂往切庄子曰君惝然若有亡　铣曰惕惊也迋迋惊貎觉而不见于君若有所失也】众鸡鸣而愁予兮起视月之精光观众星之行列兮毕昴出于东方【善曰楚辞曰目兮愁予言将晓也淮南子曰西方其星昴毕今出东方谓五月六月也　向曰予陈后自称也毕昴之星晨见东方正秋时也】望中庭之蔼蔼【于害】兮若季秋之降霜【善曰蔼蔼月光微闇之貌礼记曰季秋之月霜始降　翰曰蔼蔼月色如季秋之霜也】夜曼曼【五臣作漫漫莫半切】其若岁兮【五臣无兮字】怀郁郁其不可再更【善曰楚辞曰终长夜之曼曼又曰望孟夏之短夜何明晦之若岁又曰心郁郁之忧思兮独永叹而増伤郑周礼注曰郁不舒散也越絶书曰计倪曰防稽之饥不可再更　济曰漫漫若岁言夜长也更易也言怀愁郁郁不可重易欢乐之时而为之也】澹【去】偃蹇而待曙兮荒亭亭而复明【善曰説文曰澹摇也李竒曰澹犹动也偃蹇伫立貎也楚辞曰思不眠而极曙王逸曰曙明也庄子广成子谓黄帝曰自汝治天下日月之尤益以荒矣然荒欲明貌亭亭逺貌　良曰曙晓也亭亭渐明也澹然伫立待晓荒然渐及明也】妾人窃自悲【五臣有伤字】兮究年岁而不敢忘【善曰管子妇对桓公曰妾人闻之非有内忧必有外患不敢忘不敢忘君也　铣曰妾人陈后自谓也究尽也虽尽年岁终不忘君也】
　　思旧赋【并序】
　　向子期【善曰臧荣緖晋书云向秀字子期河内怀人也始有不羁之志康旣被诛秀应本州计入洛太祖问曰闻有箕山之志何以在此秀曰以为巢许未达尧心是以来见反自役作思旧赋后为黄门郎卒向注同思旧者思其故旧也】
　　余【五臣有少字】与康吕安居止接近其人并有不羁之才【善曰臧荣绪晋书曰康为竹林之游预其流者向秀刘灵之徒吕安字仲悌东平人也邹阳上梁孝王书曰使不羁之士与牛骥同早也翰曰不羁言不可羁束也】然志【五臣作意】逺而踈吕心旷而放其后各以事见法【善曰臧荣绪晋书曰安妻甚美兄巽报之巽内慙诬安不孝啓太祖徙安逺郡即路与康书太祖见而恶之收安付廷尉与康俱死见法谓被法也説文曰法刑也　翰曰康意髙逺于人事踈畧安心旷大于俗表放逸】嵆博综技艺于丝竹特妙临当就命顾视日影索琴而弹之【善曰王肃周易注曰综理事也国语曰先人就世方言曰就终也文士传曰嵆康临死顔色不变谓兄曰向以琴来不兄曰已来康取调之为太平引曲成叹息曰太平引絶于今日邪干宝晋纪云广陵散于今絶矣　济曰综集也就命就戮也】余【五臣无余字】逝将西迈经其旧庐【善曰言昔逝将西迈今返经其旧庐毛诗曰逝将去汝　良曰逝往也西迈者谓秀西行之京也言往日西行今还而过其旧居旧居即山阳竹林也】于时日薄虞渊寒冰凄然【善曰淮南子曰日入于虞渊之汜　良曰虞渊日入处也】邻人有吹笛者发声寥亮追思【五臣作想】曩昔游宴【五臣作防】之好感音而叹故作赋云
