<!-- { "loadSidebar": true } -->
　　某顿首再拜荣州使君承议閤下某既发戎州舟次得所惠敎恩意千万感服无以为喻即日寒涩不审尊候何如伏惟岂弟之政近民民以恱服庭无留事斋中尝有尊爼之乐寝食之味神所相劳无阶参敬惟有怀仰伏祈为国为民自珍玉体谨勒手状
　　承长者以才术之美尝入叔父给事心镜恨未相识也叔父忠义孝友在今士大夫间千人之一也方得立献纳之地不幸蚤世因垂谕不胜霣涕
　　贵州士人惟周彦衣冠之领袖也其人深中笃厚虽中州不易得也其兄庄叔老于世事亦不可得紫衣僧祖元亦周彦之族兄抱琴种竹有潇洒之趣以星厯推休咎常得十之七八试问之可知也
　　与王周彦书三
　　某久为病苦养成防简经嵗静坐性复神存为日已深自有见处回观昔日举动皆非更视人间诚为可笑凡人性各有妙用也一得其妙则通深逺到无所不明前世君子所恃以为乐也且天地万物之美人之所恃为尊荣富乐者皆可空也不足有而人之妄胜也妄灭则真存存而后知其不足有也经所载皆有圣人修行之说而世所不察专以富贵为乐则人亦止此而已矣非周彦亦不语此公案幸心防而黙识之复见某之言为赘也
　　某顿首啓辱手书勤恳并寄诗文意气骎骎翼翼出门已无万里古人所谓防以不疑鬼神避之如公笔力他日孰能当之往在元祐初始与秦少游张文潜论诗二公初不谓然久之东坡先生以为一代之诗当推鲁直而二公遂舍其旧而图新方其改辕易辙如枯敝轸虽成声而踈濶跌宕不满人耳少焉遂能使师旷忘味钟期改容也如足下之作深之以经术之义味之以史氏之品藻合之以作者之规矩不但使两川之豪士拱手也未即得靣驰情无量秋初能一来快尽此事谨勒手状
　　某前承问读易常苦匆匆不能尽所欲言者若欲章分句解作书生伎俩不过熟读系辞便可得作者防趣矣此极不难但要成诵令章句莹然在胷中耳若欲知易之道则但于百姓日用而不知一句能直下氷销瓦解斯尽之矣如此句诸佛祖师亦满口举不尽也三十年来心醉易中自从解此一句遂不疑老释氏许多文字但就自已求之
　　与杨素翁书二
　　某顿首辱书勤恳感慰亡量送紫竹书厨虽未甚中度然亦适用知公眷防不倦也送轴甚佳感刻感刻秋高霜冷即日起居何如想里中亦有可人共黄花一樽破顔而笑所须冩老杜诗青衣城中昼日尽为宾客所夺夜灯不便老眼且遣此三人回舟中冩得随处奉寄必不贻人笑恠也某十五六间必解舟相距密迩犹得时奉书也对酒作书极不如礼
　　到青神所得士唯王十六元直老成有士大夫气味严与公权学识高明文章词气道理明白粹美此国士也苏元老在庭作诗书字真东坡先生家子弟人物亦高秀闻其平居甚孝谨不易得也不知素翁尝与此三人游否公侠士也故以奉告【右皆家传】
　　与杨子建秀才书
　　某顿首顷幸得接款曲而宾客坌集应接常无余日不能叩学问之自得处曷胜耿耿冬候暄暖即日想起居轻安通神论佳作也略能遍读非潜心之地故仓猝不能得其义味作序如此不审可意否方此暌逺千万珍重谨勒手状某再拜【通神论序载第三巻】






　　山谷别集巻十九
　　钦定四库全书
　　山谷别集巻二十
　　宋　黄庭坚　撰
　　书简
　　与刘莘老帖二
　　某再拜啓不侍累日思承敎音无日不勤伏奉简诲审体力胜健为慰承谕刘君清修如此固愿识之信公语録暂留徧观若欲作序引不敢辞但恐不足以重之耳七日后当投休告参候谨上状
　　自公抚南牀士论翕然毎与深识者共叹仰也诗云不懈于位民之攸塈伏惟监于汤之盘铭不以职事举修名立而倦也率易恐悚
　　与刘斯立帖
　　某顿首相闻而愿见略已十五年邂逅得靣瞻想风度实过所闻辱手诲并得佳句伏读未造微妙他日到北当吟咏以为陶冶之具方出局罢甚所要文字未能检寻自此当嗣音也
　　与翊道通判书三
　　某再拜上仲春尚暄不审尊候何如伏惟监理暇豫寝膳宴安山川表里言论风防若可与闻而囚拘有所无阶瞻敬惟有驰情顷防赐书存问勤笃忘其在罪籍而推与过情弃捐漂没当老于蛮夷中幸瘴疠不甚族人养生之具不甚阙便足了一生矣多病早衰头足弱几絶人事又林下水滨习成嬾放以是久不能通记下执事窃谓高明敦厚何所不容照其情实知非简耳黔中春寒异常不知防府一见雪否伏冀善自调防以安百禄谨勒手状
　　某再拜去嵗所防乃公状以闲居务省事不欲数慁公家借书吏以是久不能上答窃惟高明所以见期葢不在此苛礼故辄阙焉由流俗观之不胜其罪也顷防惠蜀糖殊佳山中既难得又蔬食所须耳感刻感刻双井少许漫往助胜日嘉客对江山治之之法茂宗当能道之表弟周掾尝荷顾盼不肖与受赐也舍弟知命防存记甚厚适以病目方小愈未能上状
　　防府故号为少事又漕防所在吏治有不安易为谘禀乔年大夫以寛厚治郡而公以余闲紏擿吏曹之逋慢伏想宴闲之日葢多江山佳丽从容尊爼之乐宜不乏张茂年少解事相得甚欢闻上司又辟南浦尉张永弼作帐局亦佳士也同府多得佳士亦可乐耳
　　与李端中书二
　　尊公修撰不敢通书恐罪人之垢玷污大斾之光辉前日防赐酒肴以尊者之赐熟计念之不敢辞亦恐或累盛徳此后愿勿继也悚惕悚惕
　　昨防赐敎勤恳并贶建溪珍品敬佩不忘之意即日霜寒不审尊候何如伏惟忠厚乐易风行草偃尊爼笑谈自得江山之助承诲谕欲求闲冷何不自憙耶督迫上供处处如此公方富于春秋求闲恐不能无嫌也未有瞻承之便临书怀仰伏祈为民自重长使鳏寡得职
　　与之美运使书
　　某再拜使车虽数迁然敦厚肤敏民所望而畏爱也伏惟按部所止高明敛手惸独得职寝食之味神所相劳令嗣犹在妇翁家邪君礼想视膳问寝不解子职居闲亦得文字之乐某漂寓鄂渚家二十口亦随縁厚薄但湖北极苦旱干不免有饥馑之忧耳不审贵部夏秋颇得时雨否
　　与子智帖二
　　某顿首辱书称述曲折此一靣可道而若致千里之音者何耶老人病嬾了不喜作书此曹狡狯故不能一二上答所与勾主簿书文词意气甚壮然既称乡丈而曰某白非少者事长之礼也古无尊卑皆称人曰足下致敬其足此极数也故范雎谓秦王曰大王足下郦食其谓汉王曰足下必欲诛无道秦不宜踞见长者然后世既称陛下殿下阁下执事则以足下施于下交则不得不从众也足下方有求于勾主簿而曰某白足下犹欲入而闭门也而可乎
　　熟观所惠书词意高雅有作者之风足下诚勤笃不忘探经术以致其深考史传以致其博虽观先王之言而以事明之古人不难到也燕黙传甚有思致他日不已安知足下不为二班耶但愿勿求小成自足耳
　　与胡少汲书
　　某春末得庄仆回所惠书即附慰防问唐臣窀穸逺近及念九兄弟处丧何如学问可望否张氏女得所否何以书至今未达耶计是奉新庄夫非有所调发不往故直留前书在村舍尔足下手足之痛相及在体于人情岂能堪然当以承祭祀为重以道印烦恼为智慧之用知其儿女痛痒则不孤兄弟所以相期者矣惠寄蕲箪由拳背山中所阙多感多感参前堂葢取所谓立则见其参于前耳此处有前后堂前堂面竹竹外修溪修溪以南幕阜山重叠无际后堂北桃李皆数十尺盛夏緑隂甚可爱二甥误传堂意致公佳作失经防所谓使陈寿不美于史迁固之罪也诸诗皆有胜处知别后不忘学钦仰钦仰所须伯夷庙碑及近文以盛暑挥汗作书不复可及此物秋凉后或得手抄数篇也
　　与载熙书
　　某顿首前辱载熙书勤重累纸并手作珍墨煤细质坚色黟黑几兼前軰之妙不独今士大夫好事之比也钦重钦重又惠京师名笔皆佳感刻多事加之老嬾未能作答又辱简记存问不怠何欣慰如之録示东坡诸语所欲闻也封示象州诗书信读之惕然又仰才叔之慈仁也承新任乃在邕州他日可数通书并为海物之主人也未有防面之期千万珍重纸二轴久留此嬾冩因来人告行谩书毕不能佳也奉字伯仲谩作短序道之衰朽不成文也公笔札极豪劲但未入古人绳墨何也古人虽颠倒书亦四停八当凡书字偏枯皆不成字所谓失一防如美人一目失一戈如壮士折一臂不审信之否
　　与王元直帖
　　某顿首今旦以杨咸儒煎迫欲行不举头冩六七书仅能至食时而毕故辄戒门吏使勿通宾谒不谓诸君子旦来皆见过也悚愓悚愓辱手毕喜承日用安和买绢买米皆烦调防感刻感刻毎承诸贤见目以钧台甚不安也凡名皆须宜称耳若常行唯执政可呼钧候钧防两制及大两省三独坐可呼台候台防如司諌正言三院御史修撰直阁大卿监皆不呼台候台防也因见诸公为道此皆改之孔子所谓君子名之必可言也不尔不唯不肖得罪诸贤亦不免为识者所讥笑耳
　　答梦得承制书
　　又辱逺寄二诗白髪瘴雾之中不忘笔研实増爱叹春溪茗菜日佳想甚助吟讽之味无縁瞻奉千万珍重贤郎安胜想山中闲寂极得读书之味
　　与叔元帖
　　某再拜昨幸过仁者之里得见隐居之清胜使人有蝉蜕尘埃之意然迎来将徃辱轩葢甚勤愧不可言也专人奉赐敎勤甚悚愓比来日用轻安贤郎进学不怠良慰懐仰园亭诗道中怱怱未能就他日可寄也堂室榜写去奉新县二皷驿舍中有滴堦雨烛下眼花奉状如此
　　答萧子孝书
　　与足下先君子游于今三十年常恨济父不见用于时又愧録録随食南北不如济父一丘一壑便足了一生也比辱以先君子之治命见嘱作铭方此衔哀墓次待尽朝夕何得复有文思又承窀穸有期不敢但已以孤泉下之愿率尔就此不知可以传后否试持与君表议之可用即摹刻也哀情愦愦书不伦次【右见萧氏石刻】
　　与死心道人书三
　　某再拜云岩和尚禅几往日常防苦口提撕常如醉梦依稀在光影中今日昭然明日昧然葢疑情不尽命根不防故望涯而退耳谪官在黔州道中昼卧觉来忽然廓尔寻思平生被天下老和尚谩了多少惟有死心道人不相背乃是第一慈悲亦有无诤寮中三十拄杖因书驰送兴佺在彼否此两道人却须要打剥净未审如何清公到高居计无不安稳亦颇为衲子追逐耶然巳是名满天下恐终不得闲耳兠率照公是个本色住山久与游居亦好兴却是丛林中淹浸得到只是从初悟发处不曽廓然豁尔故不能得成一片见今只管学决择佛法收拾一副当打老鼠家具向后为人耳须是本分宗打骂敎烦恼半年十个月他日未可量须是有香岩棱道者器宇始得不知此论是否因书幸见敎也戴道纯今在甚处昨在黄龙相聚数日亦是学得说禅尽似也只今道众中有是道器者否冯大郎信心如此云岩縁事想不难成就也
　　奉所赐书承已退翠岩寄住祐圣气力安乐良慰懐想今夏居处亦有水滨林下可逍遥者乎公脊骨硬如铁去住自由今天下道人中一人而已尝观汉之宰相朝握天下之权暮驾柴车出丞相府自处之适尔旁观者亦不为难而今之住山者尝抱而不忍脱此何理也某自分宁过萍乡般取知命一房同赴太平道出奉新甚愿一见更闻师子吼音震惊痴钝适俗縁有不得去但相望云烟之外増叹息耳谨勒手状
　　答浯溪长老新公书
