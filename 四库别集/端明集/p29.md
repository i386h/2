<!-- { "loadSidebar": true } -->
　　臣某言五月二十九日进奏院递到诏书一道赐臣钦恤刑狱者臣已施行讫寛诏发中至仁逮下当赫隆于盛暑俾明慎于常经正宁推恩普天同抃臣某诚惶诚恐顿首顿首伏惟皇帝陛下文明御宇法则在躬亲揽万几休有一德化鸿钧而被物道皇极以爱民画象衣冠思循于往制省罪囹圄曲畅于至慈特布训辞用清科禁臣叨临藩服絶远朝廷臣无任瞻天荷恩激切屏营之至



　　端明集巻二十四
　　钦定四库全书
　　端明集卷二十五
　　宋　蔡襄　撰
　　状
　　乞遣使广南福建状
　　右臣伏见遣使天下诸路安抚独广南东西福建不与数中臣切谓诸路皆有因而遣者则已然亦有无因而遣者诚以究民利害察吏善恶则去朝廷最远者尤宜加意焉臣闻君人者万方之人皆子也今恤近而遗远于为父之慈岂不谓有所厚薄耶臣愿发一方之使布扬德音就令使者无一事可得而还亦使吏民畏戴知天仁涵覆不以远近为厚薄也况又广南海盗啸聚掠百姓之少强者黥之以为党众宜及其势力尚微幸因遣使授以中防许其自相杀戮以告及被駈胁能自归首竝贷以生全贼众闻之必相疑贰又发近郡甲兵控扼诛捕其势破坏可指期而待今不蚤图扑灭淹留时月杀掠乡阎凶众愈多罪恶愈大后虽开其自新之路必不来矣区区愚诚愿赐裁览谨具状奏闻伏候勑防
　　乞令御史中丞举属官状
　　臣闻人主择宰辅宰辅择长官长官择寮佐此至治之要至简之术也周命太仆则曰慎简乃僚属之公府令自辟召唐陆防作相奏请诸司长官各择属吏后因谗谤辄有变更陆防论之详矣又高元裕为御史中丞上言御史纲纪之地官属选用宜得实才其不称者臣请黜之监察御史杜宣猷李瓖等竝出为府县之职此皆前世专任长官之明验也国朝诸司省监悉非本官帷御史台职不殊古制方今台中条制如台官不称职者亦许纠举近年台官宰辅避嫌例不中除多令两制参举又限资考苛细多不得人盖由不寛资限不责长官之也近见御史中丞王拱宸奏举杨纮等充御史朝廷循执旧规下两制参举臣谓朝廷既任拱宸为中丞若实非才则当别择才者而任之若才堪其任则所谓属官可悉委之未为过也况拱宸于官属请去不才者而更择才者是尽心于朝廷不避众怨也今御史席平巳出润州若参举之人又得软懦倾险之士则何以处之臣故谓莫若专任长官寛其资限则责有所归也臣乞御史台官属只下御史中丞荐举寛其资限之格资深者为御史卑者为里行若能称职亦是官守之常不必过有陞陟或不称职可并举者坐之则朝廷有责任之方风宪有得人之美
　　论范仲淹韩琦辞让状
　　臣伏见陜西路招讨使韩琦范仲淹等各除枢密副使竝以西寇未宁恳辞恩命朝廷再赐手诏督令赴阙臣窃料琦等必再有陈论免让于未决之间而异同之説有三焉曰使琦仲淹皆来也曰一处乎内一处乎外也曰皆留在边也使之皆来若此朝廷之本意葢陛下推独断之明采至公之论以二人乆处边陲详知本末致之密宥思有变更将以求破贼之计耳然论者之説曰边臣最苦者奏报文字或有稽缓或即裁损动不如意所以乆无成功今得边臣而任之细大可知表里相应也用兵不胜由军制未立无部分统辖之法若不更变未见可胜之期今得边臣而任之可责以更变之术所以宜一者处乎内也西寇虽已请盟而戎心不可倚信琦等素习兵事上下之情通浃今尽还朝新帅郑戬山川之险易未知军旅之部伍未练若贼乗我机便忽有奔突必难制御此所以宜一者留于外也曰皆留在边者此沮抑之论也恶琦仲淹者若于陛下前百般毁短之陛下不信矣若称其材德而信之陛下不得不疑也必谓仲淹等威名已着羌戎甚畏今将去边必有侵扰臣谓不然仲淹作招讨使羌戎既畏其威名今在枢府正议兵谋其畏必甚矣若谓闗中民情素所倚頼今既还朝众失所望臣又谓不然昔在陜西民既倚赖今在枢府必陈利病而行之所頼者愈大以是校之情伪甚明然或者谓二人孰宜处于内外臣以物议言之二臣之忠勇其心一也若以才谋人望则仲淹出韩琦之右处内者谋之而处外者行之故仲淹宜来琦当留边于理甚当也其韩琦范仲淹伏乞朝廷不聴辞让各授恩命上以明陛下任贤之坚意下以协众庶之公论也
　　荐姚光弼状
　　右臣等伏覩庆厯元年南郊赦书节文委史院检讨国朝将帅有威名勲业者寻访子孙録用风闻史院已具检勘姓名闻奏至今未见施用伏以赦令之文国家大信度必难行之事则不当轻言若以告报天下则不可失信况此一节自是当今合行之事必虑将家子孙例多不肖则宜于寻访之时便责州郡察其行止无大过恶乃得以闻今旧将名在史官能应赦书所求者凢几人若便择其不肖者不用则推恩所及不过一二十人耳必不至滥行恩赏所可惜者因此一二十人失国家大信臣等伏见故庆州刺史姚内斌有孙光弼好学有行止能记前世兵法及史籍所载名将用兵取胜之术比于累年取试方畧滥进之人不同类若蒙擢用必有所为伏乞举行赦书特赐召试仍下所居州县隣里察其行实参騐而后行其余将家亦乞遍加寻访臣等职在谏诤当补阙遗见国家赦令已行而自失大信及士有寒畯沈抑未用者皆当论列臣等伏覩赦书节文云本房子孙与班行安排如实有勇胆谋畧者仍与防边任使详此则虽无材艺者亦推恩也今光弼据其学识况有可采臣等所陈只乞比近年方畧之人特与一试上以全国家大信不可不收遗逸之人伏望圣慈特赐施行
　　举官自代状
　　兵部员外郎秘阁校理孙甫为学深于经书属词长于史传洁亷可以励世端方可以立朝向自谏垣求补外吏歴更六任首尾八年资序高于辈流才行信于时俗臣近叨渥命俾职训词以甫代臣实允舆论
　　奏乞收録本州儒士周希孟状
　　具衔臣蔡某
　　本州儒士周希孟
　　右件人躭乐坟索栖迟丘园检身以法于人为学每先于礼屡贫不易其节讲解以养其亲本州两次近臣论荐再防朝廷束帛之赐臣自庆厯中知福州至今十五年备见希孟履行去年曾讲周易座下尝及三五百人委实经义精通文词深厚今来年及强仕迹齿编氓至寳遐遗众所共惜伏乞朝廷嘉其退静优与收録以劝学者臣不胜勤勤之至谨具状奏闻伏候勑防
　　移福州乞依旧知泉州状
　　右某今月某日奉勑命就移知福州军州事臣见候转运使或提刑朝臣到日交割次伏念臣先自知谏院为父年老乞知福州臣迎侍先父在任三年后来丁父忧服阕蒙恩除知制诰再差知福州为曾侍先父在任日乆今养偏亲义不忍往并冬月出京不便遂具恳闻特防陛下与免福州依旧守职后防朝廷差权开封府臣为偏亲年高陈乞泉州近家侍养防恩除臣自出京在路亡子丧妻医药住滞于今年二月七日到官方得六十余日又防勑命移知福州伏念臣自到泉州得疾至今医理未退每日只是一两次粥食日加羸瘦气短心忪众所共知又縁远方不敢自便强力视事疾势不检今来福州事繁臣自度疾病必难了当臣不避天威再陈愚悃伏望朝廷悯察许令依旧知泉州或以福州带提辖兵甲今来闽中最急惟是贼盗羣众与漳潮之民为害臣乞依两浙杭越州分领提辖兼福州自前只是朝官不除两制臣僚虽有刘药自縁请郡只因差臣知福州遂以为例伏乞泉州已除知州欲望朝廷对移许臣依旧知泉州苟禄养亲医理羸疾干渎天聪臣实死罪臣候交割讫发往兴化军听候朝廷指挥谨具奏闻伏候勑防
　　奏举夏侯郎中状
　　右某伏覩尚书屯田郎中知兴化军夏侯锡亷以持身果于临事未尝屈志以干誉或乃省分而遗荣乆处仕途素精吏干逮于晩节仅领军麾心力强明民俗畏爱惜其才敏之邵未参器使之繁今保举堪充刑狱钱谷重难任使如防朝廷擢用后犯正入已赃臣甘当同罪其人在朝并无亲的骨肉食禄与臣不【阙五字】谨具状奏闻伏候勑防
　　奏为故崇信军节度副使尹洙为泾原路经畧时借支官钱回易公用别无玷汚已因此死于贬所臣以西事十年在边任使甚乆今家贫无依伏乞朝举牵复旧秩与一子官庶使沈冤【阙】圣泽事状
　　臣伏见故崇信军节度副使尹洙庆厯四年【阙】知渭州兼泾原路经畧部署是时郑戬为陜西经畧招讨安抚使建议脩永落城永落属泾原泾原路相度尹洙以为不便防郑戬罢四路经略称前官移文刘沪董士防等脩城如故尹洙以属本路兵官令其罢役辄拒不从将加之罪遂戬互有奏论洙移晋州刘沪释放臣闻尹洙之説郑戬已罢四路经略移牒处分不属管辖路分军有郑戬之心则治无郑戬之心则乱刘沪等拒见【阙】之帅命从已罢之使符按之军法自当抵罪洙之説理道甚明董士防因此怨雠结造词讼朝廷遣勘鞠唯得承例借贷官钱回易公用其余推穷至悉无分毫玷汚狱官法外饰润虚词置之槛穽洙寻死于贬所一触权贵内外协攻遂使衔冤九泉不照白日皇祐中谏官李兑右正言贾黥各有章疏言洙之罪太深乞与一子官书奏报罢臣伏见西事十年自始至终尹洙在边履歴最乆至于饮食寤寐力计【阙】寇薄命无成卒罹罪罟物论怜之至今不已怀忠负义身为国用人情之大节也原情宥过葢防善良人主之盛德也如洙之词学才器名在天下尽瘁营公不恤当路将欲有益于时也一旦仇人捃摭台官风闻狱吏鍜链有司议法谪则谪死则死岂暇自明哉使洙且存至今必自辨雪不幸亡殁知洙之详者仅五七人十余年间死者已半岁月益乆昭著无期洙惟一子家贫无依伏望陛下俯回天光下烛幽壤追还旧秩官其一子使喑噎之魂释禁锢之负零丁衰绪禄及其家干渎圣慈臣无任兢惧激切之至谨具状奏闻伏候勑防
　　祫享陈乞恩泽状
　　右臣伏以礼修庙享实讲于遗文祫举宗祧克昭于纯孝凢预从臣之例悉推延赏之恩窃念臣有亲堂兄之子彛粗习蓺文幸逢圣旦冀霑荣泽获耀私门伏望睿慈于文资内特与一官臣无任祈天俟命激切屏营之至谨具状奏陈乞以闻伏候勑防
　　举刘柯述充州学教授状
　　具衔臣蔡某
　　右具如前伏以教育人材先由学校训导之职实难其材臣本州进士岁趋贡举尝及七百余人州学生徒相聚讲议日亦不减数十百人昨以新授防州贑县尉柯述在州待阙权请教授将及半年考校文词动有程凖诸生惜其罢去诣臣乞留臣欲望朝廷特除本州州学教授不理资考俾之在学训励生徒兴明儒术于其助治亦可尚也谨具状奏闻伏候勑防
　　举知抚州黄虞部状
　　右臣伏见朝报知抚州军州事尚书虞部员外郎黄瑊近为举官事不得原赦追官勒停者臣窃以法令之设贵于必行人情之来亦有可恕如瑊之过本非故为知人之难保任之失亦所难免然连坐之科固当责励斯法令之所以必行也今闻其迁延日月縁其家有事未即之官遂坐滞留不原恩霈其情似有可恕臣窃见瑊材器明敏资性公防所至有声临事不苟惜其年齿渐以衰暮欲望朝廷许令检责归里如实有事故特许原赦与之重难处勾当差遣如防允用后有犯正入已赃及当官不职臣并甘当同罪谨具状奏闻伏候勑防
　　辞翰林学士知开封府状
