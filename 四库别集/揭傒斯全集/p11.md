<!-- { "loadSidebar": true } -->
　　○大明殿退朝和周待制 
　　巍巍道德拱羲皇，济济威仪陋汉光。日射龙文宫女扇，风传鸡舌侍臣香。中霄景气浮双阙，下界欢谣动八荒。词馆小臣何以报，皇图圣寿与天长。

　　○奉饯集贤黄大学士宣抚山东河北 【按：考揭此诗作于延佑年，然当时大学士不见有黄姓者，黄或为王之音误。时有王大学士约，尝于延佑二年奉旨宣抚山东、河北，揭有奉题王大学士延佑二年奉使宣抚山东河北行卷诗（见本集卷五）可证。】 
　　圣主忧民频遣使，明公慷慨古人风。野亭细雨花枝弱，春郭重云树色同。景物随人愁幷老，情怀如酒病难中。明朝彰义门前路，共看騑騑四牡东。

　　○送张编修德元弃官归养永嘉 
　　违亲远游宦，一命五载余。簪组虽可怀，中心在乡闾。始夏风雨高，词馆清且虚。疎华乱松阴，杨柳何舒舒。羣彦满高堂，君子忽在途。攀之不能留，再会安可知。暂乖恒郁纡，况此远别离。岂无尊中酒，孰与斟酌之。仰视浮云中，莫知路所归。大海蟠扶桑，日出还相望。孤城寄海上，何处正相当。怀亲复别友，孰知心所伤。

　　○赵道士山水图 
　　悄怆寒山晓，凄迷野水昏。长桥通古寺，小艇背衡门。路尽双松上，云生乱石根。如行南岳暮，遥见祝融尊。 【中有一峯最高，恍似祝融 【此注四部丛刊本无。】 。】 

　　○云中四老图 
　　四人三百岁，同里更同襟。落日松下路，浮云世上心。偶逢抱琴出，复恐入山深。画得人间看，思君何处寻。

　　○哭刘恩州致政 
　　生世止七十，勤劳五十年。愁闻传循吏，忍说赋归田？流水行春路，残阳宿草阡。更无相见日，恨极朔风前。

　　○祖生诗 
　　浦城孝子身姓祖，自怜性命如粪土。生纔五岁遭乱离，有母更被官军掳。零丁三十八春秋 【三十八，四部丛刊本、海山仙馆本作「二十八」。】 ，母纵得生何处求。天地茫茫明月恨，江山漠漠白云愁。忽得母书惊母在，看书未尽泪先流。书云流落河南县，河南蹋遍无由见。唐州境上忽相逢，白发萧萧霜满面。谁知喜极情转悲，傍人更问初别时。千生万死到今日，始为母子东南归。东南迢递闽山路，入门犹记阶前树。居人传说尽相看，鸡黍提携竟朝暮。祖生母子真可怜，少壮离别老大还。同时乡井被兵者，几人骨肉能生全！愿生母子长寿考，四海升平永相保。

　　○白莲诗 
　　乡人李云纪事母极孝，母死，庐于墓侧。墓前稻田中忽生白莲一枝，人以为孝感所致。进士徐季子赴春官，为予言，且请赋诗。
　　萧萧墓门，翼翼良苗。我母之思，匪夕有朝。墓门萧萧，良苗翼翼。我母之思，匪朝伊夕。良苗如何？中有莲花。匪生斯生，其理则那。濯濯其华，其叶翻翻。中心悼之，莫与我言。人之为言，维孝之格。予曷云然，昊天罔极。

　　○孤雌行为郾城徐节妇作 【徐节妇，四部丛刊本、海山仙馆本作「节妇」。】 
　　有鸟有鸟，雌雄相追，哺雏未饱鸣且飞。雏未长，雄乃死，子亦随，朝朝暮暮唯孤雌。长林广野风日美，步步不敢离故栖。燕雀摇扬差复池，回身侧脑递相欺。谁怜孤雌心，到死终不移。更有郾城徐氏母 【郾城，四部丛刊本、海山仙馆本作「许州郾城」。】 ，一生抱恨守空闺。

　　○春风双秀图 
　　海棠开遍牡丹开，燕女肌肤越女腮。一种春风两尘迹，半帘霜日赋阳台。

　　○送筦录事赴东平走笔作 
　　十月燕地冻，原野何萧条。征车临长途，行子去中朝。济济同舍生，载酒集河桥。子当抚惸嫠，行役在晨朝。脱叶辞高林 【辞高林，原作「醉高林」，依四部丛刊本改。】 ，散漫复风飙。离鸿别枉渚，嘹唳空层霄。一觞不尽倾，何处相招邀。东鲁非远邦，录事非冗僚。矧宅夫子地，余风谅未遥 【未遥，四部丛刊本作「非遥」。】 。眷言懋殊绩，夙昔伫嘉招 【夙昔，四部丛刊本作「夙夕」。】 。

　　○燕氏救兄诗 
　　千金之子不死市，楚人竟杀陶朱子。生者可杀死可生，千金为重骨肉轻。谁谓平阳有燕氏，倾家乃出而兄死。弟再有兄兄见弟，闾里惊嗟官吏喜 【闾里，四部丛刊本、海山仙馆本作「里闾」。】 。呜呼，安得天下之吏廉且循，庶政如水无寃民！

　　○送人归蜀赴官云南
　　君子恭时命，乍觏遽伤离。寒冬去上国，远适西南夷。山河万余里，飘若乘风飞。驱车越关陕，霜雪皓陇坻。危栈如登天，疲马入云嘶。峡水冻犹怒，哀猿恒夜啼。跂足望故乡，歘已临郊圻。过家虽云乐，终当有所之。志士激千载，所贵在当时。大道天地开，侧耳声教驰。临期愧所赠，殊俗勿为卑。

　　○答胡明远述怀见示 
　　念子贫踰剧，残年逆旅中。箧衣寒尽典，廪粟贱常空。对客谈终日，题诗疾若风。如何知己者，憔悴每相同。

　　○送华尊师以天寿节奉诏祀武当 【祀，原作「赐」，误。依四部丛刊本、海山仙馆本改。】 
　　灵畤严汉祠 【灵畤，四部丛刊本、海山仙馆本作「灵时」，误。】 ，神峯标楚甸。羽人丹丘伯，承诏驰嘉荐。华渚曜玉虹，条风舞玄燕。长淮雨中泻，乔岳云间献。涉甸历峻址，梯空答弘愿。授简香始升，揭虔帝如眷。天清翼轸动，地肃玄武见。飞响逈更闻，奇祥静逾绚。是中有真侣，早接诸方援。胼胝负畚锸，凿翠蓄雷电。金芝产斋房，璚云冠岩殿。祈褫无岁年，会节方纷衍。既协时君降，又乐明祀徧。圣历齐堪舆，丰泽周宇县。还归报天子，独往奚所羡。 【真侣谓张真人，有道行。】 

　　○送客省冷副使归豫章觐省 
　　始违山林赏，复作远游客。忽兴慈母念，辞帝去京国。杨柳河上春，飘然就行役。闻者为惊喜，朋俦皆叹息。昔为禁树枝 【昔为，四部丛刊本作「昔依」。】 ，今为山巅柏。世俗更推荡，日月如有迫。归鴈羣响哀，遥云孤飞白。都门一尊酒，落景澹行色。以我留滞心，送君南征翮。

　　○杜从事元美戏彩堂 
　　杜君江海士，早从吴楚游。结交尽文士，所历皆名州。弹琴大江月，读书匡山秋。岂知天地间，复有公与侯。歘恐岁月暮，携家渡江去。买屋天子都，清流带芳树。朝趋玉堂里，夕侍阿母前。彩衣奉甘旨，五色何鲜鲜。君臣义既尽，父子道亦全。未知千载下，老莱谁独贤。

　　○庐山郭教授数相觅不见忽闻归省却赴官云南寄五言一首为别以答愿交之意 【相觅，四部丛刊本作「见觅」。】 
　　芜谬忝词馆，晨出归恒夕。亲友犹自疎，况乃未尝觌。误蒙君子赏，驱车数相觅。暮见门间题，中夜犹怵惕。反愧应门子，时奉冰玉色。云何心所欢，万里西南役。终乖携手好，同是思亲客。过家君已先，淹泊谁复识。东风动杨柳，河水流不息。何以展所怀，中心着金石。

　　○寄题卢沟桥符氏雅集亭 
　　卢沟桥西符氏家，孤亭高敞对烟霞。青山拥座催行酒，白鸟垂檐看煑茶。北去南来俱过客，朝吟暮醉即生涯。门前三十京华路，莫怪游尘涴落花。

　　○和酬马伯庸供奉史馆闲题见示 【四部丛刊本题下有「二首」二字。】 
　　阴沉閟华馆，窈窕冥芳树 【冥芳树，四部丛刊本作「宜芳树」。】 。秋日透清辉，晨飙翼轻雾。飞文尽威凤，擢质皆振鹭。平生寡俦匹，及此同散聚。云胡感覊游，对酒恒不御。羡君蹑高第，早听传胪句。时从鸳鸿侣，纵辔骅骝路。紬史吾岂堪，读书君不误。
　　飞叶满京华，青松临广筵。连翩集轩盖，卓荦皆时贤。青松岂不高，众草自芊芊。感此理文翰，恒恐迷所先。搜猎残缺间，终岁不成编。矫情或伤直，含辞非取妍。宣尼万世标，斯道庶昭宣。元功既森列，羣策咸牵联。终焉惧菲才 【菲才，四部丛刊本作「非才」。】 ，申旦长惕然。

　　○送秦从事岩卿赴迁安令 
　　声名籍籍秦著作，不见郎君出宰时。路入北平黄叶尽，梦回西掖白云移。罢氓旧塞犹耕种，野老深村几乱离。遥想此行前未有，来时嗟晚去思迟。

　　○集贤王大学士生朝 
　　地峻官闲白发深，天寒退食解朝簪。方悬肘后长忧病，易在床头自洗心。壮日何曾轻岁月，中年已觉负山林。老人星对长生酒，唯有梅花可共斟。

　　○送马雍古御史抚谕河西 【皇元风雅题作送马雍古祖常御史使江西。江西，误。】 
　　我皇属忧顾，君子得安居？孟春风且寒，遗子以修途。四牡何翩翩，回首睇神都。我怀正纡郁，殽函忽已逾。积雪被长峦 【积雪，原作「积云」，依四部丛刊本、海山仙馆本改。】 ，萎者何时苏。岿彼莲华峯，上出浮云衢。白日皦以县，下视若玄虚 【玄虚，四部丛刊本、海山仙馆本作「玄墟」。】 。烟尘起西北，原野无定株。行者中顾怀，居者念其庐。黄河涌东流 【涌，四部丛刊本、海山仙馆本作「汹」。】 ，乃自昆仑渠。四海岂不旷，切若肌与肤。亲贤远谗人，古以致康娱。君子诚多材，乃用在驰驱。秦陇阻关塞，岁月浩已徂。鞠躬尽明义，足为世所模。

　　○送周山人之辽东 
　　物变风已暄，庭虚雪犹在。每与君子违，偏惊岁年改。名山先梦到，灵药随方采。明日望行人，云槎隔辽海。

　　○李宫人琵琶引 
　　鄠县亢主簿言有李宫人者，善琵琶，至元十九年以良家子入宫，得幸，上比之昭君。至大中，入事兴圣宫。比以足疾，乃得赐归侍母，给内俸如故。因亢且乞诗于予，遂作李宫人琵琶引，其词曰：
　　茫茫青冢春风里，岁岁春风吹不起。传得琵琶马上声，古今只有王与李。李氏昔在至元中，少小辞家来入宫 【少小，元文类作「十九」。】 。一见世皇称艺绝，珠歌翠舞忽如空。君王岂为红颜惜，自是众人弹不得。玉觞未举乐未停 【未停，四部丛刊本作「乍停」。】 ，一曲便觉千金值。广寒殿里月流辉 【广寒殿，原作「广寒宫」，依四部丛刊本、海山仙馆本改。辍耕录：「万寿山在大内西北太液池之阳，......广寒殿在山顶。」】 ，太液池头花发时。旧曲半存犹解谱，新声万变总相宜。三十六年如一日，长得君王赐颜色。形容渐改病相寻，独抱琵琶空叹息。兴圣宫中爱更深，承恩始得遂归心。时时尚被宫中召，强理琵琶弦上音。琵琶转调声转涩，堂上慈亲还伫立。回看旧赐满床头，落花飞絮春风急。

　　○高隐君诗 
