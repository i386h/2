<!-- { "loadSidebar": true } -->
　　窃缘将军乃盖世之英，误堕昏庸，致遭残妒，俾硕才不能显用，大志弗获少伸，实为可惜。前遣刘雅相结，约攻谗慝，聊与将洗雪万一之冤。不忆将军先期起发，吾兵不知，未及应协，而被西凉韩璞等隔断汝我，使将军奔败无地，入蜀假援。成主雄固知将军乃不世之杰，伪授梁州刺史，不过遥受而已，吾思君才止此，岂可以少展也？兹特再奉寸楮麾下，先遣解尹二将，提兵五万，进攻司马保。君若不弃夙好，西出相助，共报仇恨，永镇秦川，亦足不负于祖宗天地耶！君年将知命，脱不愤悱，恐无时矣。望惟详之。陈安看毕，自思前被杀败，一向未振。虽有兵六七万，不能即报冤仇，乃从赵主之命，送使回长安，起兵五万，亦趋上邽。司马保闻知二路兵至，即命夏文领兵出退。文曰："长安人马强盛，又有陈安为助，焉可轻敌？必须召回胡崧，再往西凉求救，方可保守。"司马保曰："汝为大将，只倚他人，纵使杀贼，亦不用命！"乃将夏文收于监中，再召夏景、盖涛、宋毅、王用四将分付曰："汝等可将人马四万出城，用心退贼，速斩陈安、解虎之头，回来重重有赏。如不成功，皆以军法治之！"四人领命，出议曰："今长安陇西二处，兵马二十馀万，猛将如林。南阳王目为等闲，只叫我四个出拒，就献首级，如何是好？"夏景曰："彼恃王子骄，不恤士卒。吾侄夏文以此为言，辄遭缧绁。我等岂可违彼，自取罪戾？"宋毅曰："便是如此，主公贪淫嗜杀，并无悯人疾苦之意。我等今次不能取胜，身且难保矣。怎生计较？"王用曰："他们父被害而不思，长安危而不救，主被掳而不顾，君亲大仇，弃如鸿毛，况吾将士乎？不若权保首领，刺杀此不明之徒，去投赵主，必有好处。"盖涛曰："此事非吾臣子所为，诸君见左矣。"三人见其不肯，恐泄其语，即乃先将盖涛杀之。至黄昏时分，城外炮起，解虎兵到。宋夏等各藏利刀，诈入请兵。司马保才上灯，欲议军事，见众入内，乃曰："孤命汝等出兵退贼，还不速去，到此何干？"王用曰："赵兵十万已到。吾四人要分两处，好防陈安。以四万兵不能为敌，特来请兵添助。"保曰："汝等早不阻贼，容其临城，故违吾令，是何道理？"方怒起立，王用、宋毅逼近案台，两刀齐至。司马保叫得一声，已自倒地。夏景割了首级，乘夜奔往解虎营中而去。虎大喜，以酒与景等饮至天明。次早，入城安抚百姓。兵士有不愿者万馀，奔往秦州去投胡崧、陈安。又率众将将南阳王之首，引兵围城，招安胡崧。崧以兵马皆托于夏正之手，恐其与夏景通谋，内中作变，乃自缢而死。辛滔、张选见崧死，主又被杀，亦开门纳降。二郡悉平。众将入城，使人上长安报捷。赵主曜大喜，下诏封陈安为陇右公，夏景、宋毅、王用、夏文、张选、辛滔、夏正皆封关内侯，分镇二郡。和苞自上邽至长安，上言请保首级归葬，以尽臣职。赵主嘉其忠义，赐爵奉义大夫。差人同苞至上邽，以王礼收葬司马保，给俸禄供养其妃子。苞感曜恩，乃入长安受职。解虎、尹车二人谋议曰："昨收上邽、秦州，皆吾二人之功，一举而下大郡，以除腹心之患。今封众人重职，而不及你我，此等昏庸，有功不赏，幸用新进，忽弃旧勋，何以使人用命乎？"二将忿忿不已，乃召巴酋句徐、厍彭等至帐中，相与共饮酒，至半酣，尹车密谓二人曰："今主上偏恃己见，赏罚不明，忽我大功，重封陈安。又赐诸降将关内侯，我等收服诸降将者，毫无升授。如斯倒置，不久必败。吾欲统领本部军马，出屯陉阳，别作良图。但恐独力难成，思与公等心腹相托，故特披肝沥胆以吐真情。二公有何高见以教我也？"厍彭曰："吾等亦无奇计。既蒙下问，惟有生死相从，聊效犬马之力耳。"尹车二人大喜，约至元宵一同反出泾阳。于是再命斟酒，尽兴而饮，直过半夜不散。伏侍之人厌于烦苦，懒承指使，皆暗中倚坐偷睡。解虎唤令换酒，使者应迟，虎乃喝命吊起鞭打，次日治罪。其人俟众去睡，倩伙割断其绳，趁夜击登闻鼓告首。守禁门者恐解虎等觉，觅此人不见，惧而逃去。即急传报入内，内官径叩宫门，报知赵主。赵主慌起，出召卫士分付曰："尹车、解虎思欲造反，汝等速去围住，莫使逃走。此时醉酒在营，正好下手。"众人得令，一时疾去。虎等果皆未醒，遂被所擒。赵主见四将捉至，乃亲问曰："朕待汝等何薄，乃思造反？"尹车曰："臣等出死力征克上邽，而陛下不赏，安等后至而受上封，故此心中怀怨，欲逃出泾阳而去，非思反也。"赵主怒斩尹、解二将，再审句徐、厍彭。众官以其不曾从军，咸保之。曜不听，命太保呼延实领羽林军马捉解、尹部下五千人，并句、厍巴酋三千，一并诛之。谏议大夫游子远再三争曰："车、虎生心怨望，杀之宜也。其部曲等不过从奉其令，不预其谋，若皆杀之，则是白起之行，难免残暴之议矣。句徐、厍彭二人，上邽之师，彼不奉差。今虽同谋，乃是被挟，系不专主，亦宜赦之。且二人乃巴酋领袖，若因他事无辜杀之，则关外之人恶伤其类，必皆心变。臣恐泾渭以西，非复国家之所有也。"赵主曜大怒曰："朕今诛斩谋叛之人，你乃苦苦阻逆，又目吾为残暴，莫非欲与结党，互相援护乎？"喝令武士执子远囚于天牢，竟敕三卫军马，驱捉二部共八千人，尽皆斩之，血积里许，不胜其惨。于是巴酋馀众尽皆反乱，关中应之者十馀万。道路无人敢行，田土荒芜，寇盗遍都邑，门阁昼闭，民不胜苦。游子远在狱闻知，复上表言："宜赦句徐、厍彭以安关外，不然乱无宁日矣！"赵主曜见各处变反，正在恼怒，又见子远表至，即便裂碎，骂曰："老畜生恨吾囚彼，故唆巴民作乱，以证己言。明知徐、彭已斩，敢来辱朕！"乃传旨令使者入狱，将子远杀之，以消忿怒。游光远知其事，不敢奏保，以新谏议大夫和苞鲠直肯言，密与谋之。苞又言于刘雅、朱纪，二人惊曰："子远一杀，赵国坏矣！"慌会太傅姜发、太尉关心、太保呼延实等，一齐上殿谏曰："子远遭囚而肯上言国事，可谓不忘其君，忠于社稷者也。陛下纵不能听，奈何杀之以塞言路乎？先帝逐元达而老臣去位，卒致兆乱，此陛下国家之明验也。今若朝诛子远，臣等暮皆尽死，以彰陛下之过，则天下谁敢再来进言乎？且今人人见陛下法严刑滥，而贤士多北之慕容廆，南之琅琊王，盖以其能从谏爱士故也。吾长安赖有子远能劝，尚有贤才什三之至。若又妄杀此人，谁敢复居于此乎？"赵主意解，乃即赦出子远，擢为车骑大将军，使其督兵招讨巴酋。子远谢曰："巴酋之反，非有他志以图非望也，不过自相煽惑，恐陛下尽诛其类耳。臣以为不必加兵，宜行大赦，与之更始。其所获在官者皆宥之，使相劝化，招引复业。彼得生路，焉肯为乱？若有再聚不散者，假臣兵士五千，保为陛下平之。"赵主大悦，即命子远作赦文，颁行关中内外，与民更始，词语明捷，严宽的示。巴酋之众见赦文张挂，并无征剿，听任自新，乃各释甲还乡安业。惟句氏恨杀句徐，倡首作乱，惧罪单坐，与厍党退屯阴密县。子远闻知，亲自将兵五千出关，匹马往谕，诸附党皆从解听化，句健、句衍等宗族百人坚执不肯。子远命降兵往招，健欲出拒，被城内乱作，尽杀其党，关外悉平。子远徙其氐羌二十馀万于长安咸阳。赵主大悦，以子远为大司徒录尚书。子远请立太子而后受职，帝从之。又劝帝立太学，选民之可教者千五百人，择儒官训之。国中大治，皆子远功多。赵主见国泰无事，乃作丰明观。姜发谏之，不听。又欲作西宫，起凌霄台。侍中乔豫、和苞谏曰："前营丰明，姜太傅上言不纳，今则缄口。市民无不太息，以为一观之费，堪易平凉一郡。今又欲拟阿房而建西宫，法琼台而起凌霄，臣敢昧死干冒，思以其费不下亿万。若肯移此给军，则可以兼巴蜀而一齐魏矣。何得以此无益之工，而劳民伤财之若是哉？"赵主暂止，惟令先造寿陵万年之宅于长安城外。二人又谏曰："臣闻陛下卜基营建寿陵，周回四千步，深五丈，铜城锡墎，中建铜宫，内置金银炉鼎器具。自古历今，未有此制，而亦非国内之所可办者也。且人过百年，即不能见，保其墓之无毁也难矣。古昔圣主贤王，俭于从葬者，是用深思远虑以防妒伐也。陛下何不度之？"赵主见二人之谏，呻吟一夜，思其有理，乃问于姜发曰："朕昨听乔、和之言，俯想久远，自古无不亡之国，鲜千年之墓，此事当以从之。卿乃故旧老成，特与详之。"发曰："前谏丰明，陛下不以臣愚为听。今惧见怒，故未敢言。幸得苞、豫二子忘躯廷诤，此实炎刘之大庆耶！"赵主悦，召乔豫、和苞谓曰："朕幼习武事，性尚卤莽。前者不明子远之谏，几至纷纭。今非二卿言及，则害民又甚矣。"因下诏曰："二侍中谔谔恳恳，有古人之风，可谓社稷臣矣。其诸役悉罢，而寿陵是不可已者，一遵霸陵旧制，不得增益，又省酆水园池，以赐贫民耕种。"百姓见诏，尽皆大悦，遂以乔和领谏议大夫之职。后人有诗赞二人曰：
　　
　　自古贤臣何代无，乔和堪并舜时徒。一言息役苏民瘼，是亦残刘伟丈夫。
　　
　　
　　
　　第一二六回  晋祖逖威震河南
　　
　　刘赵主自悔过从谏以后，兵民日盛，乃聚文武于便殿，欲议复取洛阳，报宋始之恨。乃问于姜发、游子远曰："朕前要伐李矩，二卿以为宜先平秦陇。今胡崧授首，陈安归附，兵闲已久，可以出征否？"姜发曰："李矩南有祖逖为之声援，东有王敦为之掎角，亦难即下者，必须谋定而进，未可造次。"子远曰："吾有一计：欲取荥阳，只恐祖逖在于豫州，与此地密迩，常怀报仇谋汉之心，必来助矩。王敦隔在江汉，尚不足虑。今当会合石赵王，使其南讨祖逖，我复洛阳，共分河南之地，方可以动。不然，恐难独进。"刘赵主从之，乃遣牙门将军刘贡，赍礼物结好石勒，约争河南之地。贡至襄国，朝见石赵王，献上礼物，并西赵主之书。石勒受之，拆开其书，与张宾等看曰：
　　
