<!-- { "loadSidebar": true } -->
　　弟子萧纲又重至心归依三寳窃闻礼称弗慠表洙泗之遗文经云不慢验逾阇之妙典故一遇恒神陵伽尚生余习上賔天帝淮南犹有误辞亦有才曰隠沦调唯髙俗犹足坐痹晋君立前齐主况复道隆三学法兼五众如过前殿似出北门而不宻室致恭遗弓接足敢借胜縁愿起誓从今日始乃至菩提于诸出家悉表虔敬方欲削除七慢折制六根賔头下步庶无厥咎耆达弃车方思景慕幽显大众咸为证明【并广明集】






　　释文纪巻二十一
　　钦定四库全书
　　释文纪巻二十二
　　明　梅鼎祚　辑
　　梁【三】
　　元帝【讳绎字世诚小字法车武帝第七子】
　　谢勅送齐王瑞像还啓
　　臣闻非晦非明法身凝寂有感有见渇仰赴几伏惟陛下百姓为心宜观众觉十方皆见普照王畿将使化行南国乃睠西顾江水安流大川利涉鲜云靉叇暂掩晨离甘雨霏微犹藏宿雾髙明可仰与天花而俱落清梵腾空杂埙篪以相韵顶礼最胜敬谒法王瞻彼堵墙不足为喻立处鍼锋弗云易拟臣身持浄戒心抃法流接足道周膜拜路左得未曽有喜跃充遍【艺文类聚】
　　谢赐功徳浄馔一头啓
　　瑶器自满金鼎流味浆含都蔗味资石蜜
　　又谢赉功徳食一头啓
　　天厨浄馔庵罗法果【并北户録注】
　　与萧谘议等书
　　盖闻圆灮七尺上映真珠之云面门五色旁临瑚之地化为金案夺丽水之珍变同珂雪髙霜之彩岂不有机则感感而遂通有神则智智而必断故碧玉之楼升堂未易紫绀之殿入室为难必须五根之信以信为首六度之檀以檀为上故能舍财从信去有即空率斯而谈良可知矣窃以瑞像放灮倐将旬日蹈舞之深形于寤寐抃跃之诚结于兴寝稍觉十字之蒸嗤何曾之馔五鼎之味笑主偃之辞鼋羮麟脯空闻其说羊酪猩唇曷足云也困于酒食未若过中不餐螺蚳登俎岂及春蔬为浄欲吾子三日洁齐自寅至戍一中而巳自有米如玉鋭盐类虎形云梦之芹辽东之藻十斤之梨千树之橘青笋紫姜固栗霜枣适口充肠无索弗获八功徳水并入法流四王俱至偕让道同志为友岂不盛欤萧绎疏
　　与刘智藏书【智藏见后】
　　菩萨萧法车置邮大士刘智藏侍者自林宗遄反度言归以结元礼之心弥益真长之叹故以临风望美对月懐贤有劳寤寐无忘兴寝方今冥在节岁聿云遒日似青缇云浮红蘂清台炭重北宫井溢想禅説为娱稍符九次成诵之功转探三宻山间芳杜自有松竹之娱岩穴鸣琴非无薜萝之致修徳之暇差足乐也昔韩梅两福求羊二仲郑林腾名于冯翊周党传芳于太原或有百镒可捐千金非贵松子为餐蒲根是服未有髙蹈真如归宗法海梵王四鹤集林籞而相鸣帝释千马经丘园而局步有一于此犹或称竒兼而总之何其盛也故知南临之水已类吕梁之川北眺之山弥同武安之岭岂复还思溆浦尚想彊台睠彼汉池载懐荒谷以此相求心可知矣仆久厌尘邦本懐人外加以服膺常住讽味了因弥用思齐每增求友常欲登却月之岭防偃盖之松挹璇玉之源解莲华之劒藩维有限脱屣无由每坐向诩之牀恒思管寜之榻梦匡山而太息想桓亭而延伫白云间之苍江不极未因抵掌我劳如何想无金玉数在邮示弱水难航犹致书于青鸟流川弗逺伫芳音于赤玉鹤望还信以代萱蘓得志忘言此寜多述法车叩头叩头【并广明集】
　　荆州长沙寺阿育王像碑
　　盖闻璇玑玉衡穹昊所以纪物金版玉文淳精所以播气何则咸秩社首义尽于寰中铸鼎冯翊未穷于系表况复道冠万灵理超千圣智周十地行圆四等变海成苏移山入芥针锋广说藕丝见道惠音八种面门五色组鉢生华入青楼而吐曜金牀照采出紫殿而相辉才度莲河即处天冠之寺始逰罗卫便居坚固之林斯盖俯应阎浮未臻常乐降情诱接岂穷妄相若乃境无引汲智生浅深明同一体惑起十重七地初刃方称变易三达后心因穷智种然俱冥四徳脱屣双林示表金棺现焚檀椁浩浩焉不可知巳却望五津距青莲之洞傍临三峡带明月之流
　　善觉寺碑
　　金盘上疏非求承露玉前临宁资润础飞轩绛屏若丹气之为霞绮井緑泉如青云之入吕寳绳交映无慙紫绀之宫花台照日有迹白林之地铭曰
　　聿遵胜业代彼天工四园枝翠八水池红花疑凤翼殿若龙宫银城映沼金铃响风露台含月珠幡拂空【金陵梵刹志作舄】
　　钟山飞流寺碑
　　清梵夜闻风传百常之观寳铃朝响声扬千秋之宫同符上陇望长安之城阙有类偃师瞻洛阳之台殿瞰连甍而如绮杂卉木而成帷铭曰
　　云聚峯髙风清钟彻月如秋扇花疑春雪极目千里平原
　　旷野寺碑
　　云楣胶葛桂栋隂崇刻虬龙如洞房倒莲花于绮井月殿朗而相晖雪宫穆以华壮防防璇题虹梁生于暮雨嶫嶫银牓飞观入乎云中铭曰
　　圆珰旦晖方诸夜朗金盘曜色寳铃成响【崇艺文作峯】
　　郢州晋安寺碑
　　凤凰之岭芊绵映色莲花之洞照曜增辉山云黄鹤疑闻天之夜响城称却月似轻云之霄蔽铭曰
　　虹梁紫柱螭桷丹墙绮井飞栋华榱璧珰应龙若动威凤疑翔玉舄霄润金池夕灮朱城却棁紫陌潜通壍柳朝緑江晖暝红落霞将暮鲜云夕布峯下阳乌林生隂分佩隔浦皇樯隐雾俱听法钟同观寳聚
　　扬州梁安寺碑
　　窃以阳之有宗者莫拟于灵乌夜之有灮者孰逾于隂故以日门见羲和之色月殿望奔娥之象而合璧丈尺犹且莫量朗镜悠逺积空之所不算复有紫川青龙之水却月朝霞之山白珪璧饯瑶池之上银阙金宫出瀛洲之下空台四柱随仙衣而俱飏寳壍三重映瑞园而涵影旃檀散馥无复圆觉之风地涌神龛皆成多寳之塔
　　摄山栖霞寺碑
　　金池无底已通寳壍之侧玉树生风傍临防船之上七重栏楯七寳莲花通风承露含香映日铭曰
　　苔衣翠屋树隐丹楹涧浮山影山传涧声风来露歇日度霞轻三灾不毁得一而贞
　　归来寺碑
　　幡影飏于绛台梵声依于应塔三相不留萧蚕终坏八苦遐长灯蛾未已铭曰
　　铃随风振盘依露丹桂无枝朱扬自翦九苑萌枯三昧叶巻疏树揺落翻流清浅
　　荆州放生亭碑
　　鱼从流水本在桃花之源龙处大林恒捻浮云之路岂谓陵阳垂钓失云失水庄子悬竿吞钩吞饵虽复龟夜梦终见取于宋王朱鹭晨飞尚张罗于汉后譬如黄雀伺蝉不知随弹应至青鹯逐免讵识扛鼎方前北海之餐鹦鹉未始非人西王之使传信谁云贱鸟故知鱼鸟一观俱在好生欲使金牀之鴈更及衡阳之侣雪山之鹿不充食苹之宴
　　庄严寺僧旻法师碑
　　夫宏才妙物云液之所降生独振孤标伦类之所逺絶是故随灮烛魏非折水之恒珍和璧入秦岂润山之常寳僧旻法师盖天地之淳精宇宙之瓌器本姓孙氏有吴开国大皇帝其先也法师道蔼二仪徳充四海含春夏之长生抱日月之贞明辞旨清新置言闲逺千门万户必臻其奥九部五时若指诸掌坦然夷易豁尔洞开故缁素结辙华戎延道晨风之郁北林龙鱼之趣深泽哲人云逝指南谁属铭曰永离百非闻之寂灭茍云未树共归今辙方坟结构伽蓝罢设朱火一潜青松长列
　　灮宅寺大僧正法师碑
　　昂昂千里孰辨麒麟之踪汪汪万顷谁测波澜之际望之若披云雾覩之如观日月至乃耆年宿望蓄思搆疑悬钟无尽短兵有倦犹若分旦望景履氷待日莫不倾河注烛虚往实归皇帝革命受图补天纫地转金轮于忍土策绀马于阎浮逸翮方超图南辍轨岂直尽兹相府署彼义年方当髙歩仙阶永编金牒繁霜凝而旦委松风凄而暮来悲马鸣之不反望龙树而心哀铭曰澄月夜亏清氛旦巻曾峦逺岸苍江傍缅
　　梁安寺刹下铭
　　阿阁峞洞房防窱似灵灮之金扇类景福之银铺垂琬琰之文珰饰琅玕之仙寳神童戾止亟连翩于威风萨埵来游屡徘徊于绀马有识之所防仰无着之所招提观慧楼而下拜望天街而兴善辞曰
　　尘沙无始造色无先飞蛾不息萦蚕自纒箧蛇未断藤防方縁苦流长泛爱火恒然髻珠孰晓懐寳讵宣挺兹灵觉时惟天仙真籍表圣化乳称权寳刹千道髙旛四悬凤楼含日龙台吐烟紫山翠羽红水青莲雪官月殿晨晖夜圆宵长梵响风逺钟传仙衣有拂灵刹无边
　　香罏铭
　　苏合氤氲非烟似云时秾更薄乍聚还分火微难尽风长易闻孰云道力慈悲所薫【并艺文类聚】
　　内典碑铭集林序
　　夫法性空寂心行处断感而遂通随方引接故鹊园善诱马苑宣白林将谢青树已列是宣金牒方寄银身自像教东流化行南国呉主至诚歴七霄而灮曜晋王畵像经五帝而弥新次道孝伯嘉宾度斯数子者亦一代名人或修理止于伽蓝或归心尽于谈论铭颂所称兴公而已夫披文相质博约温润吾闻斯语未见其人班固硕学尚云赞颂相似陆机钩深犹闻碑赋如一唯伯喈作铭林宗无愧徳祖能诵元常善书一时之盛莫得系踵况般若渊真如妙宻触言成累系境非真金石何书铭颂谁阐然建塔纪功招提立寺或兴造有由或誓愿所记故镌之石传诸不朽亦有息心应供是曰桑门或谓智囊或称印手髙座擅名预师尹之席道林见重陪飞龙之座峩眉庐阜之贤邺中宛邓之哲昭哉史册可得而详故碑文之兴斯焉尚矣夫世道亟改论文之理非一时事推移属词之体或异但繁则伤弱率则恨省存华则失体从实则无味或引事虽博其意犹同或新意虽竒无所倚约或首尾伦帖事似牵课或复博涉体制不工能使艳而不华质而不野博而不繁省而不率文而有质约而能润事随意转理逐言深所谓菁华无以间也予幼好雕虫长而弥笃游心释典寓目词林顷常搜聚有懐著述譬诸法海无让波澜亦等须弥归同一色故不择髙卑唯能是与傥未详悉随而足之名为内典碑铭集林合三十巻庶将来君子或裨观见焉
　　简文帝法寳聨璧序
