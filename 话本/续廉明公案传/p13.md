<!-- { "loadSidebar": true } -->
　　「审得马夸云终讼凶性，珥笔老奸。纵横罗织作生涯，颠倒乎是非曲直；起灭教唆为活计，紊乱乎法律科条。睚眦中人，萋菲织成贝锦；合沙射影，瑾瑜受玷苍蝇。指薏当文犀，陷马援于交趾；假私书营兵柄，召岳飞于朱仙。狐诈鹰杨，难穷其险健；鼠牙雀角，莫喻其奸欺。以揭借之小嫌，诬大卿以不轨。闾阎震动，几摇万众之心；廊庙忧勤，敢触一人之怒。倘嘉肺未辨，将执『莫须有』之三字误戮颛蒙；如槐棘不明，必借『意欲为』之一辞空害良善。诬人须从反坐，大逆应拟典刑。」
　　王尹判得已明，申上部去。部中依拟释放王大卿一家，将马夸云问诬告反坐，置之斩刑。
　　按：大卿验无反形，理本当释。但未得投匿之人，则释之亦费分解。况使投匿者漏网，则官府必无能。王尹问其怨家之人，见其称出卖状人名目，便知必是此辈大狡，乃敢诬此大事。既而果得之，一鞫了然。王尹真明察哉！ 
　　武太府判僧藏盐
　　武行德迁河南尹。时官禁私盐甚严，凡盐到城，宜报抽税，然后得入城发卖。如有私藏入城者，坐以死罪，有告藏私盐者，官赏钱十万。由是抱关者与僧道觉套（疑此处有缺文）凡乡民有担物入城者，故问之买，以盐藏其内，少还其价，又不买。及至城搜出，乡民皆被骗，空手而归。时洛阳县民家老妪景氏，挑菜一提，将入城卖。僧道觉诈称寺作斋供，要买此一担菜，又少还其价。妪不肯卖。反复再三，道觉将盐五斤藏其篮底。妪欲取菜，道觉挑菜出远之。先到城门与抱关江可汲言曰：「有卖菜老妪藏有盐在，可搜之，骗这菜来分。」及老妪入城门，江可汲搜出菜篮中盐曰：「汝藏私盐，扭入见官，该问死罪。」又数人假意来劝曰：「免他见官，可令讨钱买放罢。」老妪曰：「我无钱。」又曰：「既无钱，可将菜尽与牌头罢。」老妪曰：「我担菜，一家指望卖钱充饥，与你则一家饥饿。况我未曾藏盐，何故抢我菜去？不如依这位官人说，将半头菜及这盐与你罢。」江可汲思骗此小可，也要将件把报官以为功，因锁此老妪见官。武太府问之，妪景氏供出来由，见已并未藏盐，不知何故有盐搜出。武公曰：「曾有人问你买菜否？」景氏曰：「城外一和尚问我买菜，挑入店去，因还价太少，又问他取，别无买菜者。」武公即令拿和尚至，起曰：「你何故藏盐景氏菜篮中？想是与守门者作弊，可好好供出来。」僧道觉受刑不过，乃供曰：「自盐禁严后，守门军往往令人于城外候，凡乡村有挑货物者，故教他买，藏盐于中，然后搜出，服者索其贿赂，不服者告官请赏。此皆军人作弊。他道我出家人买物，人不提防，故令我如此作事。不意今被老爷察出，不独是我之罪，乃巡逻卒之主使也。」武太府判曰：
　　「审得江可汲等身为捕卒，职应缉奸。盐法峻严，惟防巧贩之匿税，乡民实笃，岂令局骗以生非。乃假公事，以民膏，下无敢拒；务充私橐，而伤国脉，上受恶名。星布爪牙，城外暗藏机阱；雷轰威福，门中明夺资囊。弱者利其苞苴，强者制以官法。使利不在民、不在国，尽入私家；其势猛于狼、猛于虎，人皆切齿。据赃既已满贯，摆站定拟三年。僧道觉忘伊佛法，坏我王纲。翼虎张威喇，尽小民膏血，从瘟作病，收尽私谢钱财。明无勒骗之名，暗取坐分之利。毛以驱，网以取，均在得鱼；逐于后，射于前，同归猎兽。但其赃差少，故其罪稍轻。惩以杖刑，遣之归俗。」
　　按：今盐法之严，抽税之重，其哨卒倚此为名，穷搜极索。虽火食之盐，稍多者便指为私，必倾之去。虽碎杂之物，难搬之货，必得重贿，乃罢不搜。日得之赃，比先时何啻二十倍，岂尽登报于官。其呈闻于官者，皆倔僵雏商，不服其款骗，彼即并集他船所搜者，皆指曰：「此商之私盐若干也。」官惟利盐之没入，罚商人以钱财，怎辨其装捏哉！如江可汲之流，特其私行小术耳。然用以陷乡民，何可胜数。今扭告老妪，彼谓诬之其易。不知妇人不晓官法，他本未藏盐，曾何畏告？幸得武爷又明察，便问其何人买菜，必是其人陷之。因此指出野僧，又证出捕卒，乃洗清此弊。若不明之官，只加老妪以私藏之罪，虽打死何恤，又安能清出宿弊乎！捕卒之甚于江可汲万万者，皆是也。顾安得皆武爷而绳治之。 
　　闻县尹妓屈盗辩
　　安吉州富民章守藩，生男国钦，娶宦家女司马氏为妇。妆奁甚盛，护送人役众多。有盗都五惇，乘人冗杂，混入新妇之房，潜伏于床下，欲伺夜行窃。其夜，新郎问其妻曰：「旧冬欲完亲，你家何故不允？使我思慕一年，如渴望饮，只觉日长难待也。」新妇曰：「本欲旧冬于归，适我左脚患疮，未能得愈。寻郎中医了一年，至今疮口尚未全痊，以故待今年也。」新郎又问其父母年数、叔伯人等及其家中事务，新妇一一答之。都五惇伏在床下，悉皆听得，记忆在心。夜静欲出，不意其家明烛达旦者三夕，因匿不敢动。奈饥饿已甚，只得奔出。家人闻开门声，知是有贼，群然而起，执贼缚之，乱打一番，又欲送官。盗恳乞曰：「我实有罪。但未有所盗，遭捶极矣。幸免闻官，当有以报。若必欲送官惩治，我亦有分辩，岂能遂问我死乎？」章守藩不从，缚送到官。具状告曰：
　　「状告为窃盗事：律令最重贼情，窃盗实伤王化。惯贼都五惇，剧恶贯盈，怙终不悛。今月十八夜，潜入藩家，挖开寝门。闻声惊起，呼集家僮，当场捉获。不敢私放，缚送究治。乞依律惩恶，除盗安民。上告。」
　　以状递上，并将五惇绑到堂前。五惇即呼曰：「我非盗也，乃医药之郎中。他男妇司马氏在室时生臁疮，命我医治半年，疮口尚未痊愈，故令我相随，常为用药。他嫌男妇不合时出见我，发落我归。向他理取药钱，因致角口，遂发集奴仆缚我为盗，望老爷明断。」守藩曰：「我儿妇才三日前毕姻，未闻有臁疮，亦并无郎中用药。」五惇曰：「我非医士，怎知你新妇有疮？若是窃盗被捉，则必有为盗器具，何故空空指民为盗也？」闻县尹曰：「你既在妇家用药，必知他家诸事，你试言之。」五惇在床下时，所闻枕席间言甚悉，因历言司马家中长幼人数，并打造妆资之人匠，衣服首饰之数目，甚是详悉。闻县尹信之，逮妇供证甚急。守藩乃厚礼托陈乡官先通关，即免追新妇到官。闻尹不纳曰：「彼告人盗，口称彼是医士，必须他妇到官看有无疮疾，方可证是盗是医。不到何以决得？」守藩甚是忧闷。有一老吏黄子立曰：「此关节惟我能通，但须先封定银。」守藩曰：「即以托陈乡官银三十两封，但要免提小媳。」黄子立与封银在家，即入禀曰：「章守藩告窃盗一起事，要提他妇作证。今牌拘已久，又累次拿限，终不肯到，难以归结。小的冒突禀上老爷，彼新妇初归，即来与盗辩状，不论胜负，辱莫大焉。但我想如盗潜入突出，必不识妇。若以他妇出对，盗若认之，可见其诬矣。此一可免拘新妇，又可赚出盗情，了得一件公事。」闻县尹曰：「你受章家贿赂乎？」黄子立曰：「不敢欺瞒，实谢我银十两。此不枉法，又可助决公事。况彼甘心肯出，非有吓骗，必不至坏衙门名色也！」闻尹曰：「善。可明日即出吊审。」黄吏出对守藩曰：「已准关节，可令一美妓来代之，明日便审。」守藩喜悦。次日，守藩与五惇在堂上执辩，两不相屈。国钦早将一幼妓盛服舆，至则堂前拥扶下轿，故作娇羞之态，与国钦跪作一团。闻尹问曰：「五惇还是盗乎，抑是医药郎中乎？」妓不应。五惇遽呼司马氏之乳名曰：「意娥小娘子，我为你医病，你公公反诬我为盗贼耶？」妓低眼看盗，又不与辩。闻尹见五惇不能认新妇，知他是盗矣，故审实曰：「你必医他未久，未曾见功，又多索药钱，故致起争乎？」惇曰：「今年在他家医一年，其疮初日大过酒盏，今止疮口未合，缘何不是我功？」闻尹不觉发笑曰：「这奴才真是盗也！你医他一年，又云时时相见，岂不能认得司马氏耶！此乃妓家也，岂是章家新妇来与你对状！」五惇情知被赚，缄口无对。闻尹曰：「你何故知司马家事如此详悉？」五惇因供出在床下时闻枕间之言如此。闻尹笑指国钦曰：「这新郎亦大老成耳！行事之间，便将新娘家事写在你腹，又致漏在贼腹，致生此奸端。若非黄外郎献策，少不得尔妇要出官，又难以证他是贼。彼外郎虽背地受赂，吾亦不究。但后为新郎者，宜雏些可也。」乃发放章家父子归，将五惇责二十拟罪。闻尹判曰：
　　「审得都五惇不安生理，胡作非为。睥睨贯朽之家，日图鼠窃；窥伺粟陈之室，时肆狗偷。穿壁跨墙，羞耻之心已丧；探囊箧，廉洁之道何存。堕行冥冥，暗室不视神鉴；欲利逐逐，揣然岂惮雷声。乘章宅之成婚，入床下而潜伏。未曾窥见室家之好，已先窃听枕席之言。惇夜出欲逃，至人觉被缚。既身为不善，送官府以惩奸；敢借口行医，指新妇而作征。以害人之恶，诈称济人之名；假卫生之方，暗作逃生之路。尔计诚巧，人察良难。及跪妓妇于公庭，遂呼忆娥之小字。人非素娥，谁比旧日良医；诈出多端，断是积年真盗。但初犯未经前案，日骤获又少真赃。簿示荆笞，姑饶刺字。」
　　按：此非闻侯之神断，乃出于黄吏之指示。然可为世之听讼者法，故录之以俟后人推类而明焉。又以见人家吉凶盛事，人役丛杂，宜慎防盗贼之藏匿，及火烛之不虞也。 
　　商太府辨诈父丧
　　桂阳县人王钦生，其父先死，为服三年之丧已毕，独事一母，倏忽已经十年。母内有淫行，钦生阻之不能得。其父灵柩尚未葬，一旦去看，不觉泪下。因思曰：「我父若在，必能纲维家政，不至使帘簿不修，闺门有秽。想我母氏今已忘夫之情义，故不能安其室也。不如再着衰麻，为父服丧。我既思起亡父，看他亦念及亡夫否？若念及亡夫，必思为夫守节，不肯再失身于人矣。此是提醒良心，挽回母志之大机括也。」遂服麻衣，称言为父挂孝，时哭于祠堂，亦或往哭于柩前，在家中累累道及父生前时事。外人不知其故，皆笑指为病狂丧心。经月余，母知子意在讽谏讥刺他，心加忿恚，然无法可以制子。背地与外交连萼商议曰：「我钦生儿甚是无礼，故意重行挂孝，见他不忘死父，以羞我忘了死夫，当如何以制之？」连萼曰：「你肯治子，易于翻掌耳。在律法中，凡人子无故称父母死者，此为悖逆不孝，当问绞罪。」母曰：「只要官打他便好，不要问绞。」连萼曰：「母可以救子。可先寻外人告他，待他问绞，然后你去伸诉，救他出来，后必不敢再阻挡矣。」母曰：「如此你可先去告，我后来诉。」连萼遂去告曰：
