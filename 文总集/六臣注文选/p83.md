<!-- { "loadSidebar": true } -->
　　歳将暮时既昏寒风积愁云繁【善曰毛诗曰歳亦暮止刘向七言曰时将昏暮白日午昏冥也庄子曰风积不厚则其负大翼也无力傅诗曰浮云含愁色悲风坐自叹班婕妤素赋曰伫风轩而结睇对愁云之浮沈然疑此赋非婕妤之文行来已久故兼引之　向曰暮尽昏冥积厚也愁云隂云也】梁王不恱游于园【善曰此假设主客以为辞也汉书曰梁孝王文帝子也西京杂记曰梁孝王好宫室苑囿之乐筑园也　向注同】乃置防酒命賔友召邹生延枚叟【善曰汉书梁孝王待士邹阳从孝王游又曰枚乘为农都尉去官游梁　翰曰言置酒命賔朋也召延皆招屈之称】相如末至居客之右【善曰汉书曰相如客游梁又曰田叔等十人汉廷臣无能出其右者　良曰司马相如也末至谓后至也言文章之髙故居賔客之右】俄而微霰零宻雪下【善曰庄子曰俄而死王肃家语注曰俄有顷也　良曰俄而犹少间也霰微雪也】王乃歌北风于卫诗咏南山于周雅【善曰毛诗卫风曰北风其凉雨雪其滂又小雅诗南山曰上天同云雨雪雰雰　铣曰北风卫诗皆歌雨雪也王乃感事以歌也】授简于司马大夫【善曰言大夫尊之也国语越王勾践曰苟闻子大夫之言尔雅曰简谓之毕也郭璞曰今简札也　铣曰简牍也所以书之者授谓与相如称大夫者美之】曰抽子秘思骋子妍辞侔【莫侯】色揣【初委】称为寡人赋之【善曰郑周礼注曰侔等也説文曰揣量也尔雅曰称好也老子曰王公自谓孤寡不谷　铣曰曰梁王语辞也言抽子深秘之思妍美之辞齐其容色量其所称为寡人赋之侔齐揣量也】相如于是避席而起逡廵而揖【善曰孝经曰曾子避席公羊曰逡廵北面再拜也广雅曰逡巡却退也　翰曰逡巡而揖敬王命也】曰臣闻雪宫建于东国雪山峙于西域【善曰孟子曰齐宣王见孟子于雪宫刘熈曰雪宫离宫之名也汉书西域传曰天山冬夏有雪　济曰雪宫在齐故云建东国雪山在西域峙峻也】岐昌发咏于来思姬满申歌于黄竹【善曰岐周所居昌文王名也毛诗曰昔我往矣杨柳依依今我来思雨雪霏霏姬周姓满穆王名昭王子也孔安国尚书传曰申重也穆天子传曰天子游黄台之丘大寒北风雨雪天子作诗三章以哀人夫我徂黄竹员日閟寒乃宿于黄竹　良曰时国中大雪人冻穆王作黄竹歌三章以哀之】曹风以麻衣比色楚謡以幽兰俪曲【善曰毛诗曹风曰蜉蝣掘阅麻衣如雪宋玉讽赋曰臣尝行至主人独有一女置臣兰房之中臣援琴而鼓之为幽兰白雪之曲贾逵曰俪偶也　铣曰郢人能歌白雪之曲郢楚邑名】盈尺则呈瑞于丰年袤丈则表沴【丽】于隂德【善曰左氏传曰凡平地尺为大雪毛苌诗传曰丰年之冬必有积雪金匮曰武王伐纣都洛邑未成雨雪十余日深丈余汉书曰气相伤谓之沴沴临莅不和意也春秋潜潭巴曰大雪甚厚后必有女主天雪连月隂作威宋均曰雪为隂臣道也向曰隐公之时大雪平地一尺是歳大熟为丰年也桓公之时平地广一丈以为阳伤隂盛之徴沴不和之气】雪之时义逺矣哉请言其始若乃律穷严气升【善曰礼记曰季冬之月日穷于次月穷于纪又曰孟冬之月天地始肃郑曰肃严急之气也孟冬之月天气上腾夏侯孝若寒雪赋曰严气枯杀泽闭凝　济曰美雪之徳请言其初也律穷十二月也严气寒气也升上也】焦溪涸【防】汤【五臣作旸】谷凝【善曰郦元水经注曰焦泉发于天门之左南流成溪谓之焦泉盛之荆州记曰南阳郡城北有紫山东有一水冬夏常温因名汤谷也　铣曰焦溪溪名旸谷日所出也涸凝冰皆水冻也】火井灭温泉冰【善曰博物志曰临邛火井诸葛亮往视后火转盛以盆贮水煑之得盐后人以火投井即灭至今不然又曰西河郡鸿门县亦有火井祠火从地出张衡温泉赋曰遂适骊山观温泉　铣曰蜀郡有火井中常自出火温泉温汤也灭谓寒而火灭也】沸潭无涌炎火不兴【善曰郦元水经注曰以生物投之须臾即熟又曰曲阿季子庙前井及潭常沸故名井曰沸井潭曰沸潭炎风在南海外常有火风夏日则蒸杀其过鸟也吕氏春秋曰何谓八风东北曰炎风髙诱曰一曰融风　翰注同】北户墐【觐】扉裸【胡卦】壤垂缯【善曰毛诗曰穹窒熏防塞向墐户毛苌曰向北出牖也墐涂也东夷传曰倭国东四千余里裸人国也字林曰缯帛惣名也　翰曰北户向北之户也墐泥也祼壤不衣国也至是寒切沸潭不能为涌北户加泥以避寒不衣之俗亦垂缯帛也】于是河海生云朔漠飞沙连氛累防【五臣作霭】掩日韬【吐刀】霞【善曰淮南子曰四海之云凑又曰大泽之云以雨九州公羊传曰河海润千里何伏曰河海兴云雨及千里说文曰北方流沙汉书李陵歌曰径万里兮度沙漠范后汉书袁安议曰今朔漠既定杨泉物理论曰风怒则飞沙扬砾文字集略曰霭云状又曰防亦霭也毛苌诗传曰掩覆也于俨切杜预左氏传曰韬藏也　向曰朔漠北方也言风起飞沙连积氛霭韬掩霞日也】霰【苏见】淅【先厯】沥而先集雪纷糅【女又】而遂多【善曰韩诗曰先集惟霰薛君曰霰霙也音英夏侯孝若寒雪赋曰集洪霰之淅沥涣摧磊以索楚辞曰雪纷糅其増加郑礼记注曰糅杂也　良曰霰微雪也淅沥细下貌细者先下后遂纷杂而多】其为状也散漫交错氛氲萧索蔼蔼浮浮瀌瀌【笔苗】奕奕【善曰王逸楚辞注曰氛氲盛貌毛诗曰雨雪浮浮又曰雨雪瀌瀌广雅曰蔼蔼奕奕盛貌　济曰皆飘流往来繁密之貌】聨翩飞洒徘徊委积始縁甍而冐栋终开帘而入隙【善曰杜预曰甍屋栋也毛诗曰下土是冐传曰冐覆也字林云隙壁际孔从阜旁二小夹日也　翰曰开犹度也隙壁穴也言雪之飞散委积于甍栋而经过于壁穴】初便娟于墀庑末萦盈于帷席【善曰便娟萦盈雪廻委之貌楚辞曰防娟脩竹王逸曰防娟好貌説文曰庑堂下周屋也释名曰大屋曰庑铣曰便娟萦盈雪轻廻之貌帷幔也】既因方而为珪亦遇圎而成璧【铣曰珪方玉璧圆玉】眄隰则万顷同缟【杲】瞻山则千岩俱白于是台如重璧逵似连璐【音路　善曰广雅曰缟练也穆天子传曰为盛姬筑台是曰重璧之台刘公干清庐赋曰蹈琳珉之涂然即逵也许慎淮南子注曰璐美玉也　向曰缟白也逵道也言雪冐台道如累璧连玉】庭列瑶阶林挺琼树【善曰瑶阶玉阶也琼亦玉也琼树恐悮也庄子曰南方积石千里树名琼枝　良曰阶树尽如琼瑶矣琼瑶玉名】皓鹤夺鲜白鷼失素纨袖慙冶玉顔掩嫮【戸故反　善曰相鹤经云鹤千六百年形定而色白复二千年大毛落茸毛生色雪白白鷼鸟名也西都赋曰招白鷼説文曰纨素也冶妖也古诗曰燕赵多佳人美者顔如玉楚辞曰美人皓齿嫮与姱同姱好貌　济曰纨素练也玉顔谓美人顔如玉也嫮美也言此等虽白对雪故皆慙失其鲜美也】若乃积素【五臣作雪】未亏白日朝鲜烂兮若爥龙衔燿【五臣作曜】照昆山【善曰山海经曰赤水之北有章尾山有神人面蛇身其瞑乃晦其视乃明是烛九隂是谓烛龙楚辞曰日安不到烛龙何照王逸曰言天西北有幽冥无日之国有龙衔烛而照之山海经曰钟山之神名曰烛隂郭璞曰即烛龙也诗含神雾曰天不足西北无有隂阳故有龙衔火精以照天门中也班固汉书賛禹本纪云昆仑山髙二千五百余里　翰曰昆山玉山也爥龙昆山神也常衔爥以照其中言积雪未销白日鲜明光色烂然爥耀昆山之玉也】尔其流滴垂冰縁霤承隅粲兮若冯夷剖蚌列明珠【善曰王逸楚辞注曰霤屋宇也庄子曰夫道冯夷得之以游大川抱朴子释鬼篇曰冯夷华隂人以八月上庚日渡河溺死天帝署为河伯説文曰蚌蜃也司马彪以为明月珠蚌蛤也蜀志秦宓奏记曰剖蚌求珠　向曰蚌水虫也内含明珠河伯剖而列之光明粲然流滴垂冰有如此矣】至夫缤纷繁骛之貌皓污皦【五臣作皎】洁之仪廻散萦积之势飞聚凝曜之竒固展转而无穷嗟难得而备知【铣曰势状既多叹其不能具述】若乃申娱玩之无已夜幽静而多怀风触楹而转响月承幌而通晖【善曰包氏论语注曰棁者梁上楹也説文曰楹柱也承上也文字集略曰幌以帛明牕也　良曰触撃也幌窻帘也】酌湘吴之醇酎御狐貉之兼衣【善曰吴録曰湘川酃陵县水以作酒有名吴兴乌程县若下酒有名魏都赋曰醇酎中山流湎千日论语曰狐貉之厚以居晏子春秋曰景公时雨雪三日公被狐白之裘晏子入公曰怪哉雨雪三日不寒晏子曰古之贤者饱而知饥温而知寒公曰善出裘发粟以与饥人夏侯孝若寒雪赋曰既増覆而累镇又加裘而兼衣　济曰湘吴出酎酒也御着也狐貉皮裘也谓兼衣着之酎三酿酒也】对庭鹍之双舞瞻云鴈之孤飞【善曰西京杂记曰公孙乘月赋曰鹍鸡舞于兰渚蟋蟀鸣于西堂　翰曰鹍鹍鸡也双舞谓时属见也云鴈孤飞谓惠连仕彭城王离其家亲以喻也】折园中之萱草擿阶上之芳薇【善无上二句】践霜雪之交积怜枝叶之相违驰遥思于千里愿接手而同归【善曰杜笃众瑞颂曰千里遥思展转反侧毛诗曰携手同归　向曰枝叶喻兄弟也惠连累践霜雪与兄弟相违驰念千里愿与之同归】邹阳闻之懑【莫本】然心服有怀妍唱敬接末曲于是乃作而赋积雪之歌【善曰庄子曰子贡懑然慙又曰使人以心服而不敢忤説文曰懑烦也苍颉曰闷也铣曰邹阳闻其辞闷然心服之思其妍美以为唱和接赋之末而起歌积雪焉】歌曰携佳人
