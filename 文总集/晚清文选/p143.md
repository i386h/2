<!-- { "loadSidebar": true } -->
   自十七岁，颇有怵于中外弱强之迹，顾乡处寡学，因舣驾南朔，求所谓豪杰之士，周之四国者。所见所闻，其象之流，往往学此为衣食计，无通识，无远志。或有宿学清流，锐意新学，然未肄西文，未履西域，未接西土，隔膜影响，如贫子说金，终无是处。盖帖然概于心者，不过数人。顾闻马君眉叔将十年矣，称之者一，而谤之者百，殷殷愿见，弥有岁年。今秋海上，忽获合并，共晨夕饫言论者十余日，然后霍然信中国之果有人也。世之谤君者勿论，其称君者，亦以为是尝肄西文，履西域，接西土而已。之人也，自命使以来，可斗量也，吾有以窥君之所学。泰西格致之理，导源于希腊，政律之善，肇矩于罗马。君之于西学也，鉴古以知今，察末以反本，因以识沿革递嬗之理，通变盛强之原，以审中国受弱之所在。若以无厚入有间，其于治天下若烛照而数计也。 
   君书未获见，所见者二种，《适可斋记言》，《适可斋记行》，非君特撰之书也。然每发一论，动为数十年以前谈洋务者所不能言。每建一义，皆为数十年以后治中国者所不能易。嗟夫！使向者而用其言，宁有今日！使今日而用其言，宁有将来！宋殇之于孔父，知而不用，《春秋》罪之。是或有天运焉，则更何惑乎谤君者之百其喙以吠声也？吾请进一言，愿君捐虑覃精，为其所欲为者，成一家之言，以诒天下。荀卿不云乎，锲而不舍，金石可镂。穷极必变，天之道矣。四万万之人，宁冥冥以沦胥欤？光绪二十二年九月十日，新会梁启超谨叙。 

   ○日本国志后序 
   中国人寡知日本者也。黄子公度撰《日本国志》，梁启超读之，欣怿咏叹，乃今知日本。乃今知日本所以强，赖黄子也。又懑愤责黄子曰：乃今知中国，知中国之所以弱。在黄子成书十年，久谦让不流通，令中国人寡知日本，不鉴不备，不患不悚，以至今日也。乃诵言曰：使千万里之处，若千万岁之后，读吾书者，若布眉目而列白黑，登庙庑而诵昭穆，入家庭而数米盐也，则良史之才矣。使千万里之外，若千万岁之后，读吾书者，乃以知吾世，审吾志，其用吾言也。治焉者荣其国，言焉者辅其文。其不能用，则千万里之外，若千万岁之后，辁材讽说之徒，咨嗟之，太息之。夫是之谓经世先王之志。 
   斯义也，吾以求诸古史氏，则惟司马子长有取焉。虽然，道己家事者，苟非愚蒙崽之子，莫不靡靡能言之，深周隐曲。若夫远方殊类，邈绝倜侏之域，则虽大智长老，闻言未解，游梦不及，况欲别闺闼，话子侄，数米盐哉！此为尤难绝无之事矣。司马子长美矣，然其为《史记》也，是家人子之道其家事也。 
   日本立国二千年，无正史，私家纪述，秽杂不可理。彼中学子，能究澈本末，言之成物者已鲜。矧乃异域绝俗，殊文别语，正朔服色，器物名号，度律量衡，靡有同者，其孰从而通之？且夫日本古之弹丸，而今之雄国也。三十年间，以祸为福，以弱为强，一举而夺琉球，而举而割台湾。此土学子，鼾睡未起，腼此异状，挢口纤舌，莫知其由。故政府宿昔靡得而戒焉。以吾所读《日本国志》者，其于日本之政事人民土地，及维新变政之由，若入其闺闼而数米盐，别白黑而诵昭穆也。其言，十年以前之言也。其于今日之事，若烛照而数计也。又宁惟今日之事而已。后之视今，犹今之视昔，顾犬补牢，未为迟矣。孟子不云乎，有王者起，必来取法。斯书乎，岂可以史乎史乎目之乎？ 
   虽然，古之史乎皆有旨义，其志深，其旨远。启超于先生之学，匪敢曰深知。顾知其为学也，不肯苟焉附古人以自见。上自道术，中及国政，下逮文辞，冥冥乎入于渊微。敢告读是书者，论其遇，审其志，知所戒备，因以为治，无使后世咨嗟而累欷也。 

   ○西学书目表序例 
   余既为《西书提要》，缺医学兵政两门未成，而门人陈高第、梁作霖、家弟启勋，以书问应读之西书，及其读法先后之序。乃为表四卷，札记一卷，示之，媵之以叙曰：大哉圣人之道！孔子适周，求得百二十国宝书。圣祖仁皇帝，御纂《数理精蕴》，润色西算，弁诸卷首。高宗纯皇帝，钦定《四库总目》，凡译出西书，悉予著录。先圣后圣，其事不同，其揆若一。呜呼，溥博宏远，蔑以加矣！海禁既开，外侮日亟。曾文正开府江南，创制造局，首以译西书为第一义。数年之间，成者百种。而同时同文馆，及西士之设教会于中国者，相继译录。至今二十余年，可读之书，略三百种。昔纪文达之撰提要，谓《职方外纪》、《坤舆图说》等书，为依仿中国邹衍之说，夸饰变幻，不可究诘。阮文达之作《畴人传》，谓第谷天学，上下易位，动静倒置，离经畔道，不可为训。今夫五洲万国之名，太阳地球之位，西人五尺童子皆能言之。若两公，固近今之通人也。而其智反出西人学童之下，何也？则书之备与不备也。 
   大凡含生之伦，愈愚犷者，其脑气筋愈粗，其所知之事愈简。愈文明者，其脑气筋愈细，其所知之事愈繁。禽兽所知最简，故虎豹虽猛，人能槛之。野人所知亦简，故苗黎番回虽悍，人能制之，智愚之分，强弱之原也。今以西人声光化电农矿工商诸学，与吾中国考据词章帖括家言相较，其所知之简与繁，相去几何矣！兵志曰：知彼知己，百战百胜。人方日日营伺吾侧，纤悉曲折，虚实毕见，而我犹枵然自大，偃然高卧，非直不能知敌，亦且昧于自知。坐见侵陵，固其宜也。故国家欲自强，以多译西书为本。学子欲自立，以多读西书为功。 
   此三百种者，择其精要而读之，于世界蕃变之迹，国土迁异之原，可以粗有所闻矣。抑吾闻英伦大书楼所藏书，凡八万种有奇。今之所译，直九牛之一毛耳。西国一切条教号令，备哉粲烂。实为政治之本，富强之由。今之译出者何寥寥也？彼中艺术，日出日新，愈变愈上。新者一出，旧者尽废。今之各书，译成率在二十年前。彼人视之，已为陈言矣。而以语吾之所谓学士大夫者，方且诈为未见，或乃瞠目变色，如不欲信。呜呼，岂人之度量相越远邪？抑导之未得其道也？ 
   一、译出各书，都为三类。一曰学，二曰政，三曰教。今除教类之书不录外，自余诸书分为三卷。上卷为西学诸书；其目曰算学，曰重学，曰电学，曰化学，曰声学，曰光学，曰汽学，曰天学，曰地学，曰全体学，曰动植物学，曰医学，曰图学。中卷为西政诸书；其目曰史志，曰官制，曰学制，曰法律，曰农政，曰矿政，曰工政，曰商政，曰兵政，曰船政。下卷为杂类之书；其目曰游记，曰报章，曰格致，总曰西人议论之书，曰无可归类之书。 
   一、明季国初，利艾南汤诸君，以明历见擢用。其所著书，见于《天学汇函》，《新法算书》者百数十种，又制造局、益智书会等处，译印未成之书百余种。通商以来中国人著书言外事，其切实可读者，亦略有数十种，掇拾荟萃，名为附卷。 
   一、西学各书，分类最难。凡一切政皆出于学，则政与学不能分。非通群学不能成一学，非合庶政不能举一政，则某学某政之各门不能分。今取便学者，强为区别。其有一书可归两类者，则因其所重。如《行军测绘》，不入兵政，而入图学，《御风要术》，不入天学，而入船政，《化学卫生论》，不入化学，而入医学是也。又如《电气镀金》，《电气镀镍》等书，原可以入电学，《脱影奇观》，《色相留真》，《照像略法》等书，原可以入光学；《汽机发轫》、《汽机必以》，《汽机新制》等书，原可以入汽学；今皆以入工艺者，因工艺之书，无不推本于格致，不能尽取而各还其类也。又如《金石识别》，似宜归矿学类，又似宜归地学类，而皆有不安。故归之化学。《海道图说》，似宜归地学类，又似宜归海军类，而皆有不安，故归之船政。此等门目，亦颇费参量。然究不能免牵强之诮。顾自《七略》、《七录》以至《四库总目》，其门类之分合，归部之异同，通人犹或訾之。聚讼至今，未有善法。此事之难久矣。海内君子惠而教之，为幸何如！ 
   一、门类之先后。西学之属，先虚而后实。盖有形有质之学，皆从无形无质而生也。故算学重学为首，电化声光汽等次之。天地人物等次之，医学图学全属人事，故居末焉。西政之属，以通知四国为第一义，故史志居首，官制学校政所自出，故次之，法律所以治天下，故次之，能富而后能强，故农矿工商次之，而兵居末焉。农者地面之产，矿者地中之产，工以作之，作此二者也，商以行之，行此三者也，此四端之先后也。船政与海军相关，故附其后。 
   一、已译诸书，中国官局所译者兵政类为最多。盖昔人之论，以为中国一切皆胜西人，所不如者，兵而已。西人教会所译者，医学类为最多。由教士多业医也。制造局首重工艺，而工艺必本格致，故格致诸书，虽非大备，而崖略可见。惟西政各籍译者寥寥，官制学制农政诸门，竟无完帙。今犹列为一门者，以本原所在，不可不购悬其目，以俟他日之增益云尔。 

   一、书目例标撰人名氏，今标译人，不标撰人者，所重在译也。译书率皆一人口授，一人笔述。今诸书多有止标一人。原本不两标，故仍用之，名从主人也。 
   一、收藏家最讲善本。故各家书目，于某朝某地刻本至为。今所列皆新书，极少别本，仍详列之者，不过取便购读，与昔人用意微殊。其云在某某书中者，无单行本也。其云《格致汇编本》，《万国公报本》，《时务报本》，其下不注本数价值者，亦无单行本也。 
   一、古书用卷子本故标卷数。后世装潢既异，而犹袭其名，甚无谓也。故今概标本数，不标卷数。 
   一、目录家皆不著价值，盖所重在收藏无须乎此。今取便购读，故从各省官书局之例，详列价值。其标若干两若干钱者，银价也。其标若干千若干百者，制钱价也。其标若干元，若干角者，洋银价也。制造局、同文馆、天津学堂之书，概据原单。其家刻本及西士自印本，据格致书室单。 
   一、表下加识语，表上加圈识，皆为学者购读而设，体例不能雅驯，所不计也。惜所识太略，又学识浅陋，未必得当耳。世之君子，尚救正之。 
   一、附卷所载通商以前之西书，多言天算言教两门。今除言教之书不著录外，自余诸书，不能以类别，故以著书人为别。 
