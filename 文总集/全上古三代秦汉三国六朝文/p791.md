<!-- { "loadSidebar": true } -->
　　三王异制，五帝殊礼，孝治天下，先王之高事也。宜遵圣性，以光道训，既葬之後，应素服临朝，率先天下，仁孝之举也。（《晋书·载纪·姚兴传》，又《十六国春秋》六十。）

　　○行事记

　　有娶同堂姊子为妇，妇母亡，不制妇母服，犹制同堂姊服。常谓三公之义不可得而无服多。以内外姊妹为妇，则绝其本服，服绝而情重，何嫌不减从姊之服月数作妇母之服也！又以谢沈所言舅为外舅事访魏君思，难云：“舅服缌麻，与外舅之服，自可得同。然娶姑之女，姑亡岂可累降为三月邪？”太常刘彦祖云：“譬如父母服本斩齐，至于改葬而制缌麻也。近羊彭有叔父服，而改葬其父，更叔之服，而著改葬之服，此其以缌麻为轻也，盖礼所谓以轻为重者。姑服虽重，而天下何可无妇之父母乎！礼不可阙，行之何嫌。但当计姑之本服，以心丧居之耳。（《通典》九十五）
姜岌
岌天水人，仕姚兴，官爵未详，造《三纪甲子元历》。

　　○浑天论

　　夫言天体者，盖非一家也。世之所传，有浑天，有盖天，说浑天者。言浑然而圆，地在其中；盖天者，言天形如车盖，地在其中下，二曜推移，五星迭觌，见伏昏明，皆由远近，运移丽天，不入于地，日之将没，去人弥远，明衰光减，故暗其明。及其将出，去人弥近，光明炎炽，故极其照，扬雄以为浑天得之，难盖天曰：“今于高山之上，设水平以望日，则日出水平下。若天体常高，地体常卑，日无出下之理。”于是盖天无以对也。浑天之说，天体包里，地在其中，七曜离躔，道有常率，天体傍倚，故日道南高而北下，运转之枢，南下而北高，二枢为毂，日道为输，周回运移，终则复始，北极谓之北极，北极出地上三十六度，故天北际七十二度，常见而不伏，南枢谓之地极，南极入地下亦三十六度，故天南际七十二度，常伏而不见也。《周髀》云：日一度二千九百三十二里奇，夏至之景，南北千里差一寸，周天百七万一千里，径三千五万七千里，表在其外万五千里，故天日四游于三万里之中，冬南夏北，春西秋东，皆薄四表而止，地亦外降于天之中。旁游之数，与天游同，日道星宿之外，亦万五千里，圆周之径，正与四表等，冬至之日，出辰入申，夏至之日，出寅入戍，进退于六十度之中焉，非专四游之差，亦有地之升降，冬至之後，日转北移，非专是日移也。亦由天地游而南。故物有生而不死，夏至之後，日转南移，非专日之移也。亦由天地游而北。故物有伏而不生，二分之日，出卯入酉，正与地土平，故半表之径，得天地相去十九万里，然则地处天半而下也。故曰出地上百八十二度八分度之五谓之昼，入地下百八十二度八分度之三谓之夜。昼则出地上而西，夜则入地下而东，周币百刻，昏明五十刻，分之日刻敷既均，天度又等，与极应规，谓之中绳。居寒暑景之和，处迟疾之中，春分之後，日行中绳之北，故昼长而夜短，伏少而见多，景短而温气甚，秋分之後，日行中绳之南，故昼短而夜长，伏多而见少，景长而寒气多。易说冬至之景，得一丈三尺，夏至之景，一尺四寸八分，并二至之景，得一丈四尺四寸八分，春分之景，七尺四寸四分，秋分之景，与春分等，并二分之景，亦得一丈四尺四寸八分。然则东西南北经纬均也。大平时和，七曜顺轨，优游两仪之中，不内不外，汉之乾象，魏之景初，皆以二分之时，行黄仪之内，故南北门而东西狭，冬至去极百一十五度，景长一尺五寸，并度得百八十二度八分度之五，并景得一丈四尺五寸，春分去极八十九度，景长五尺二寸五分，并景得一丈四尺五寸，春分去极八十九度，景长五尺二寸五分，秋分去极九十度，景长五尺五寸，并度得百七十九度，并景得一丈七尺五寸五分，东西少于南北三度，为东西九千里弱。东西之景，短于南北之景三尺七寸五分，为里三万七千五百，东西之径定也。而度与景里则有殊。然则一度之里，一寸之差，及四游之说，殆难明矣。郑玄以二至之景，一寸俱差千里，夏至之日，八尺之表，景得一尺五寸，日下之地南于嵩高一万五千里，冬至之日，八尺之表，景得一丈三尺，日下之地南于嵩高十三万里。夫日高则景小，埤景差多，日无上下之说，而天地有升降，安得千里同差一寸也。故东西之径，少于南北之径，以度言之，则九千里；以景言之，则三万七千五百里。二分之日，南北千里，盖当景差四寸矣。郑氏之言，理岂可哉！天游薄四面，而日道与四表等，不升不降，当与四表交转，二分之日，道与二极应规，而天地居四游之中，春分之後，天地降而下游，而南至于夏至，天游至南表而止，故视日北而高。（本注景差小高之故。）自此以後，而北至秋分，还与日道应规；秋分之後，天地升而上游，而北至于终至，则天游至北表而止，故视日埤而南。（本注景差小高之故。）自此以後，而北至秋分，还兴日道应规，秋分之後。天地升而上游，而北至于冬至，则天游至北表而止，故视日埤而南。（本注景差多埤之故。）计其进退南北，不系于三万里之内，春分之後至夏至，差度二十四，除其钩弘之数，乃常南游六万馀里，此盖升降之度，里则小矣。今置浑天于地，以衡望日，地升浑上，则日去极远，地降浑下，则日去极近，远近之验，不必在于南北，亦由升降可知矣。然则旁游与升降各十二度，与天地游三万里相近矣。日月丽天，有亏有盈，有交有会，月行日出，以半周天为即，月道交错，半入日道之内，并出日道之外，在外谓之行阳，在内谓之行阴，当交则会，会则有食。蔡氏《月令章句》曰：天者，纯阳精刚，转运无穷，其体浑而包地，地上者一百八十二度八分之五，地下亦如之。其上中北偏出地三十六度，谓之北极星是也。史官以玉衡长八寸，孔径一寸，从下端望之，此星常见于孔端，无有移动，是以知其为天中也。其下中南偏入地亦三十六度，谓之南极，从上端望之，当孔下端是也。此两中者，天之辐轴所在，转运所由也。天左旋出地上而西，入地下而东，其绕北极径七十二度，常见不伏，图内赤小规是也。绕南极径七十二度，常伏不见，图外赤天规是也。据天地之中而察东西，则天半见半不见，图中赤规截娄角者是也。岌案此与张衡所说不殊，而云玉衡长八寸，则似是古仪矣。又云，据天地之中所云规数，据盖图缀星是也。（《开元占经》二，案，此篇馆本《占经》缺撰人名，且有误字，今据明写本校定。）

　　○浑天论答难

　　浑天之说，天体包里，地在其中，七曜躔丽，道有常率，天体旁倚，故日道南高而北下，运转之极，南下而北高，二极为毂，日道为输，周回运移，终则复始。北枢谓之北极，出地上三十六度，故天北际七十二度，常见而不伏。南枢谓之南极，入地下亦三十六度，故天南际七十二度，常伏而不见。或云，火阳也，故外照，金水阴也，故内景，日为阳精，故外照，月为阴之宗，应内景，而月复能外照，何也？对曰：“月光者，日曜之所生，是故外景如日照也，是故莹金澄水，得日之照，照物亦有景。又曰：月无盈亏，盈亏由人也，日月之形，体如圆丸，各径千里，月体向日，常有光也。月之初生，日曜其西，人处其东，不见其光，故名曰魄。魄三日之後，渐东而南，故明生焉。八日正在南方，半之故见弘也。望则人处日月之间，故见其图也。假使月初生时，移人在日月之间，东向以视，则月光圆若望也。夏至之日，日入戌，月初生时，则西北近日有光，及出千寅，未尽三日以视月，则东北近日，光不尽也。研之于也，验之于日，月体向日有光，而言圆矣。难者又云：日曜星月，明乃生焉。然则月望之日，夜并之时，日在地下，月在地上，其间隔地，日光何由得照，月暗虚，安得常在日冲？对曰：日之曜也，不以幽而不至，不以行而不及，赫烈照于四极之中，而光曜焕乎宇宙之内，循天而曜星月，犹火之循突而升，乃其光曜，无不周矣。惟冲不照，名曰暗虚，举日及天体，犹满面之贲鼓矣。日之光炎在地之上，因碍地不得直照而散，故薄天而照则远，在地之上，散而直照则近。以斯言之，则日光应曜星月，有何碍哉？《易传》曰：日夜食则星亡，无日以曜之故也。难云：地上不得直照而散，故薄天而照远，验先望一日，日未入地，而月已出，相去三十馀万里，日光地上散，而直照不应及月，而使月明光者何也？对曰：薄天而照则远，是言碍地广难耳。水流湿，火就燥，类相从也。月者星类也，日光直照，虽不及月，今然一烛在上，一烛在下，灭下烛，使烟相当，则上烛之炎，循烟而下，然下烛矣，此类相从也。难者又曰：日夜食则众星亡，验月体不大于地，今日在地下，月在地上，地体大，尚不能掩日使不照月，月体小于地，安能掩日使不照曜星也。对曰：上元之初，日月如叠璧，五星如连珠，故曰重光，重光者，日在上，月次之，星居下，地在宿内，故不掩日日光，循星月而曜之也，月在星宿之外，故掩日光，不得照星也。”（《开元占经》一）

　　余以为子阳言，天阳下降日下热。束皙言：天体存于目，则日大，颇近之矣。浑天之体，圆周之径，详之于天度，验之于晷景，而纷然之说，由人目也。参伐初出，在旁则其间疏，在上则其间数，以浑验之度则均也，旁之与上，理无有殊也。夫日者，纯阳之精也，光明外曜，以眩人目，故人视日如小。及其初出，地有游气，以厌日光，不眩人目，即日赤而大也。无游气，则色白，大不甚矣，地气不及天，故一日之中，晨夕日色赤，而中时日色白，地气上升，蒙蒙四合，与天连者，虽中时亦赤矣。日与火相类，火则体赤而焱黄，日赤宜矣。然日色赤者，犹火无炎也，光衰失常，则为异矣。（《隋书·天文志》上，《列子》曰：孔子东游，见两小儿辩日出日中远近，阙子阳束皙以为云云，余以为。）
姜虬
虬为抚军东曹属。

　　○上疏言广平公弼逆状

　　广平公弼，怀好积年，谋祸有岁，倾陷群竖，为之画足，畔成逆著，取嗤基裔。昔文王之化，刑于寡妻；今圣朝之乱，起自爱子。虽欲含忍其瑕，掩蔽其罪，而逆党犹繁，煽惑不已。弼之乱心，何由可革？宜斥散凶徒，以绝祸端。（《晋书·载纪·姚兴传》下，又《十六国春秋》五十八。）
阙名
○李赵曲铜像铭

　　秦建元二十四年四月八日，于长安寺中造十王慧韶感佛泥曰达遇遗像，是以赖身之馀，造铸神模。若诚感必应，使十方同福。（《法苑珠林》二十二，案，建元二十，四年乃姚苌之建初三，年也。）
