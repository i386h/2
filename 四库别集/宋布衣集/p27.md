<!-- { "loadSidebar": true } -->
　　士尚悲歌应地灵。先生忼慨自天成。身轻海若千秋事。品重碑题百世名。太守当年识磊落。邑侯隔代志鸣嘤。双鹅遥带春风下。想见江陵池畔行。皓皓霜姿离碧湾。翩翩常在白云间。春来翔止堂阳地。疑是先生东海还。 

　　○前题 

　　柘城李子金子金 
　　才子多才性自灵。生平著作尽天成。当年共目为狂士。易代谁知显令名。片石磨碑方矗矗。双鹅坠地且嘤嘤。辽东白鹤关西鸟。圣哲从来有茂行。楚郢鹅池水一湾。先生曾佃石田闲。百年浩气浑如在。为报神君二月还。 

　　○前题 

　　赵州张光昌元裕 
　　路隔幽明尚有灵。双鹅幻出■〈虫去〉初成。布衣魂化云衢曜。茂宰文留寰海名。鹤舞华亭争皑皑。鸟鸣乔木愧嘤嘤。孤骞宁得甘跧伏。奞羽凌飙天际行。旧池占断碧波湾。骈羽蹁跹故里间。浑侣令威当日鹤。千年华表一时还。 

　　○前题 

　　扬州王永亨榕庵 
　　哲人高遯性多灵。幻出双鹅碑适成。落落雄心常寄迹。悠悠世路岂知名。神姿劈汉难绦络。异代同声志鸟嘤。茂宰高标真绝调。■〈示互〉因诚格御风行。占断天鹅池一湾。怕传姓氏落人间。茫鞋踏遍天涯路。乘月归来洁羽还。 

　　○前题 

　　获鹿魏双鳯雝伯 
　　华表新题旧地灵。先生学道岂无成。神龙变化难留豢。海鹤蹁跹早避名。双羽何依春月夜。长鸣如和暮禽嘤。御风容易频来往。不羡当年昼锦行。别号鹅池隐石湾。神游天地有无间。岿然片石存知巳。羽化依稀鹤影还。 

　　○前题 

　　长垣李振世卧衡 
　　人杰由来并地灵。堂阳二玅似莲城。使君能续中郎笔。高士无惭有道名。华表半空来大鸟。碑文遥见应长庚。悬知立德立言后。不羡鹏抟万里行。先生古墓大河湾。姓字炳磷宇宙间。况是至诚能感物。神鹅飞去又飞还。 

　　○前题 

　　仁和吴震方青坛 
　　高节千秋晃曜灵。丰碑况是琢初成。不逢光武占星象。嬴得希文记姓名。惠我后人留逸响。更谁尚友托求嘤。感君知巳风尘外。化鹤重来故里行。为爱天鹅水一湾。芳名留得到人间。白云黄鹤空惆怅。仙翁今因仙令还。 

　　○前题 

　　祥符孟发祥浚生 
　　天禽双集俨通灵。不是碑成是化成。诗本王维崇大雅。文同宋玉着芳名。鸣琴三辅歌驯雉。伐木初章咏听嘤。预道桓骢谁不避。独将封事月中行。 

　　○前题 

　　柘城杜知穟萟客 
　　莫道鹅池性有灵。奇生奇死自天成。荒苔空奠一杯酒。片石能全两代名。海月孤身发皓皓。烟林双羽声嘤嘤。愿来池畔随知巳。不逐风波上下行。游尽山川入海湾。不留诗骨在人间。只因遥答神君意。化作双双素羽还。 

　　◆双鹅集（赠） 

　　双鹅篇赋赠　（栢乡魏裔介） 
　　双鹅篇赋赠（有引　西泠杨周宪） 
　　双鹅篇赋赠　（文安纪愈） 
　　双鹅篇赋赠　（大梁都甫） 
　　双鹅篇赋赠（有引　四明周斯盛） 
　　双鹅篇赋赠（有序　琅琊李澄中） 
　　双鹅篇赋赠　（北海曹贞吉） 
　　双鹅篇赋赠　（海盐彭孙遹） 
　　双鹅篇赋赠　（任丘庞垲） 
　　双鹅篇赋赠　（山阳丘象随） 
　　双鹅篇赋赠　（山阳李铠） 
　　双鹅篇赋赠　（曲江张鸿烈） 
　　双鹅篇赋赠　（赵州张光昌） 
　　双鹅篇赋赠　（鹿邑李之钵） 
　　双鹅篇赋赠　（祥符王廷璧） 
　　双鹅篇赋赠　（良乡杨在庭） 
　　双鹅篇赋赠　（良乡杨学嗣） 
　　过鹅池故里碑下感咏　（南昌丁弘诲） 
　　王益仲明府重刻宋鹅池先生集并立碑感白鹅之异率成四绝时将之濠梁束装匆匆同云晨雾中呵冻书甲子十一月之十日也 
　　咏宋鹅池故里碑双鹅　（祥符吴彤） 
　　咏宋鹅池故里碑双鹅　（柘城魏玳） 
　　咏宋鹅池故里碑双鹅　（柘城魏珗） 
　　双鹅歌（有引　柘城窦克勤） 
　　咏宋鹅池先生碑　（新河赵达） 
　　咏宋鹅池先生碑　（金容李龙光） 
　　重刻宋布衣集六首　（新河杨瑄） 
　　读鹅池传二首 
　　双鹅篇（有引　南宫贾穆） 
　　双鹅篇　（南宫杨含素） 
　　双鹅篇　（南亭李錎） 
　　鹅池行　（玉渊曹广端） 
　　鹅池行　（南宫郑惟孜） 
　　鹅池行　（玉渊曹广宪） 
　　鹅池行　（耶溪任光复） 
　　鹅池行　（古越陈可立） 
　　鹅池行　（武进羊翘） 
　　鹅池行　（武进周清源） 
　　鹅池行　（武进赵燝） 
　　鹅池行　（海塩俞云来） 
　　鹅池行　（休宁黄可达） 
　　鹅池行　（晋江黄虞稷） 
　　鹅池行　（南冈曹宜漙） 
　　鹅池行　（丰润曹鈖） 
　　鹅池行　（柘城杜知穟） 
　　鹅池行　（宁陵张政濂） 

　　○双鹅篇赋赠　 

　　栢乡魏裔介贞庵 
　　先生方外一奇人。白石丹砂回出尘。奔走江湖三万里。凋零妻子百年身。吟诗独许陶彭泽。遁世甘同郑子真。何处双鹅来献异。令威有鸟迹如神。 

　　○前题（有引） 

　　西泠杨周宪觉山 
　　新河宋氏海翁。入楚居鹅池。徐开府立鹅池生传。刻其诗行于世。玉明府来尹其乡。为文表其故里。镌之石曰。鹅池赵人也。士大夫高爵厚禄。殁于其乡。而社祀无闻。况其如鹅池者。招魂而来之也哉。王明府可谓善劝者矣。予故赋一诗。以高鹅池之风。并呈王明府云。 
　　隆万之间草茅臣。依稀骚些姓宋人。白首为儒寻常事。濩落嵚山?厕太伤神。翻身一出赵州里。滔滔中原路不止。禹会分明在两间。天上星辰地下水。齐鲁秦晋去复来。东吴西越越空徘徊。沧浪何处扶桑近。世界终须洗尘埃。江陵忽漫悬中央。曩闻接舆称楚狂。便欲为巢栖衰鳯。不用车轮更转肠。若为楚歌若楚舞。吾将老此无今古。池有佳名鹅池惊。沐浴飞鸣悲府主。谢安末路整羽装。王恭鹤氅中道翔。逝将去汝不复住。至今一往杳何乡。我常思君欲问君。有明中叶士如云。既不置身于虎观。披裘宁遂鹿为群。迨后神庙一升遐。衣冠文物尽繁华。东林西林相继起。纷纷门第是谁家。君倘前知数十载。惟恐将身溷寮寀。不如高蹈得气先。鹍鹏入云鱼乘海。剩有襄阳一卷诗。两朝宰相总不知。生前但揭中丞帐。身后惟传长吏碑。 

　　○前题 

　　文安纪　愈孟起 
　　布衣名字未易许。宋玉方称词赋侣。胜国赵郡有鹅池。特善五言纷机杼。不肯津津谀贵卿。徐渭谢榛那足语。荆州太守目色生。箨冠皂缯入坐惊。键扉科跣索酒饮。若辈将欲为庞萌。有时酣醉藩王席。声妓盈前讵瞬晴。持绘得粟寺僧饱。右军书扇山阴媪。感慨留连王粲楼。埃壒驱我寻蓬岛。头陀一去不复还。诗卷传满长安道。 

　　又 

　　茂宰清风播　帝乡。表章山隐自流芳。灵均弟子原推宋。叶县神君亦姓王。不但游人同岘首。定知才藻类河阳。碑成却有双鹅至。黄绢题词古道傍。 

　　○前题 

　　大梁都　甫平倩 
　　欲问先生何所之。芒鞋去去巳多时。云山不尽风前泪。天地常留身后诗。龙战当年看穴蚁。鹅飞今日下碑螭。王乔自是神仙客。为我重浇酒一卮。 

　　○前题（有引） 

　　四明周斯盛屺公 
　　新河宋布衣登春。奇怪人也。以诗名嘉隆间。为荆州太守徐公学谟所重。因寓荆之天鹅池。自号鹅池生。徐公常刻其集。后不知所终。柘城王君益仲。令新河。立碑其里。为文以祭。是夕有二天鹅。集碑上。不去。村人异之。献诸令。余过其署斋。见之。为赋此篇。 
　　翩翩双飞鹅。皎素如霜雪。振翮贴天飞。云霞共高洁。西瞻河华雄。南望湘汉阔。横绝遍四海。独往自孤孑。蚁视世间人。腐鼠岂能悦。何况罔与罗。冥冥徒空设。一朝逢知巳。意气邈相结。翻然荡清景。飘忽下漻泬。饮茹庭除前。亦若游溟渤。有时引吭鸣。清响振云霓。应同丁鹤归。为伴王乔出。保兹君子心。幽贞谅不别。 

　　○前题（有序） 

　　琅琊李澄中渔村 
　　新河诗人宋登春。别号鹅池生。死后百余年。柘城王益仲来作令。访其遗址。署碑曰明诗人鹅池生。宋登春故里。酒三奠。拜于碑下。是夕有二天鹅止碑上。居人迫之不去。因持以献。益仲则大喜。凿池署内畜之。吾友周屺公。亲见此鹅。为赋一诗。常语余曰。天鹅壮伟异常鹅。当益仲凿井灌池时。不二尺得故井。益喜。自负顾鹅。不唼喋池水中。独依依益仲左右。尤事之可感者。余聆其说而异之。夫登春佯狂蹈江以死久矣。滹沱恒山之侧。曲榭高台。荡为荒烟者何限。行人牧竖。鲜有过而问之者。登春以老布衣。灭没于寒江鱼腹之中。乃有好事如益仲者。徘徊感叹。得其一椽之故地。不啻草玄之亭。亟为表而出之。鹅池生有知。当必移其刺促牢落之悲。感泣于九原者。安知双鹅之来。非即登春之灵之所变幻而然乎。且玉乔之凫。令威之鹤。关西夫子之大鸟。古之人情有所寄。往往于形移物换之后。托之以自见于世。岂积习之未除欤。抑亦骑鲸美月。故为仙人之狡狯欤。余与诸君子歌咏其事。盖亦缁衣之好云尔。 
　　新河客。宋登春。平生历落嵚崎人。嘉定宗伯殁巳人。抔土难觅空酸辛。百余年来王益仲。怜才好事心常动。勒碑故里表风流。海翁旧迹真如梦。雄心浩志原不磨。青磷白骨栖山阿。寒士一死痛失职。感恩冥路将奈何。窥人窈窕披薜萝。精灵幻作双天鹅。双鹅立在穹碑上。不飞不鸣自惆怅。里人笼之献王君。凿池官□今无恙。鲛人曾洒报恩珠。何况壮士能捐躯。君不见辽东之鹤青鸟使鬼语仙才竟谁是鹅池生尔何苦。衔君之衣为君舞。耿耿精魂向千古。 

　　○前题 

　　北海曹贞吉实庵 
　　鹅池生。尔乃万古不冺之精灵。当年蹈海有高致拏舟半夜渔潮腥文章自能发光怪乱头粗服谁敢憎。何不化为长虹百尺亘天外。舒写抑塞磊落之奇情。又何不化为苍麟。为朱鳯。为庆云。为景星。羽仪盛世焕文采。酝酿元气流和平。不然。只将抔土埋傲骨。轮轮囷囷。枯槁寂灭。安取百年千秋名。县伯伐石良好事。山灵削凿山鬼惊。纵□丰碑十丈矗。云表。螭缠龟负形模精。与尔本来面目何加损。重泉失笑输其诚。化为双鹅甚锁细。阉然自媚惭平生。官阁凿池有底急。稻梁饮啄空营营。鹅兮鹅兮速飞去。世上樊笼总堪惧。会看双足乱浮云。影入青冥不知处。 

　　○前题 

　　海盐彭孙遹羡门 
