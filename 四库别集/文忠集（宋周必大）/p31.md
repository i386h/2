<!-- { "loadSidebar": true } -->
　　右忠襄杨公与友人罗锷士亷诗帖各二罗之侄孙泌实藏之予闻杨司业告诸生曰学者所以学为忠与孝也方政和中二公同游太学毎以是相勉不幸士亷年才三十一死亲之防鄊人推为孝子名士胡份兼美实为之铭厥后忠襄遂死于忠国史书之万世仰之平生取友如此真贤矣哉绍熈庚戌十月一日
　　题郭知章告身后
　　右内翰郭公自玉堂出帅南阳告身一通其曽孙积中得于浸渍之余防以相示亦可谓之名臣矣惟绍圣以来权臣用事居言路者人知其难既晚入党籍则大畧固可考云绍熈元年十一月五日少保充醴泉观使益国公周某
　　书龚夬传后
　　徽宗实録进于绍兴末重修成书在淳熈之四年龚公一传微有増损要是后录为详如论郝随邓洵武前皆畧之比嵗所进四朝国史列传盖取诸此初乾道中公曽孙頥正尝请中书舎人张君孝祥书旧传刻之石今复俾某题其后乃录新传以遗之惟公学术岂晚生所敢轻议至于守道不阿尚可推考方王荆公不喜春秋公则详为之传知非茍従王氏者迨元祐初司马文正力辟王说公乃反覆申辨不为少屈文正虽有习气之语不害其为笃实也厥后哲宗疑元祐大臣出公于外而公奏陈之意犹前日所以对文正也二三十年间士大夫狥时向背者多公独始卒如此是宜人主信之学者尊之劲正如邹忠公序公易传至谓其说可与易偕行不朽而以门人自名则公学术可知矣公父讳大同号栝苍名士子若孙立身莅官皆不茍至頥正博通史学娴于辞章诸公交荐诸朝天子特命以官今居姑苏闭戸著书近世言儒门者惟推龚氏云绍熈庚戌十一月十三日
　　题郭彦逢庚午解牒并易辨说
　　绍兴庚午庐陵郡秋试数千人预贡者六十有一郭君彦逢名在第五又魁易之一经其才学可知已时君年过五十不复西笑故解牒犹在其孙特起同文藳袭藏惟谨复着易辨十篇自乾卦至系辞皆为训说谓予昔忝同升携以相示追惟四十年间所谓六十余人存者殆若晨星其子若孙能以一经传家有如郭氏者鲜矣予闻万安为邑在熈宁五年今将两甲子英才项背相望策第大常何为寂寥念尔祖而破天荒不在此时乎尚其勉之哉绍熈庚戌十二月十二日
　　记李太白庐山诗
　　我本楚狂人凤歌笑孔手持緑玉杖朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张景落明湖青黛光金阙前开二峯长银河倒挂三石梁香炉瀑布遥相望廻崖沓嶂凌苍苍翠影红霞映朝日鸟飞不到呉天长登高壮观天地间大江茫茫去不还黄云万里动风色白波九道流雪山好为庐山謡兴因庐山发闲窥石镜清我心绿萝开处悬明月早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖游太清
　　庐山之南有寻真冲虚观古名咏真道书真诰述三十六洞天而咏真为第八七十二福地庐山为元辰福地是观即咏真洞天五老峯正在其后唐贞元间女冠蔡寻真居之因以名观后有白龙潭飞瀑注焉旧史云汉武帝过九江筑羽章馆于屏风叠下临相思涧今五老一峯疉石如屏嶂盖其故地潭上有绿净亭
　　右见熙宁中陈令举贤良庐山记乾道丁亥十月己未予来游宿焉明日登采访使者阁望疉石峯仅在百步间相连即狮子峯石山无草木晓日下昭如赤城竒姿巧势不可名状乃取李太白屏风九疉云锦张之句题其牓曰云锦阁龙潭在观后里许水作琉璃色其中数尺正黑知观汤善翔云深数十丈相传为洞天之门未知然否潭上有灵泽龙祠殆绿净亭基耶淳熈己酉秋舣舟南康畧来山南不暇再徃惟一至折桂登黄云观而归回首旧游垂二纪矣明年道录皇甫居中以事来庐陵求予书太白诗将刻之观中欣然许之黄云正倚五老虽晚出然登览最逺前守朱元晦所创其名亦出此诗云绍熈庚戌
　　跋太和乐南金所藏乐史慈竹诗
　　慈竹亦名桃枝竹唐王勃乔琳皆尝为赋勃云丛生枝茂天长地久万柢争盘千株竞纠如母子之钩带似闺门之悌友琳谓九族睦叙孝友威仪是竹必滋五服相残骨肉携离是竹必衰苟自家而刑国亦触类而増思其于摹写讽谕固已畧备又得本朝留台乐公此诗然后惩劝之防粲然毕陈于前凡在士庶自当家传而人诵之况公苖裔乎刻之宜矣绍熈元年九月二日
　　题韩文公黄陵庙碑
　　孔安国释书陟方为升遐言简而易通学者可类推也韩文公作黄陵庙碑乃训陟为没盖疑东南卑下宜言下方不当言陟遂以方乃死为释此陟字其说虽新某窃有疑焉不敢引他经为证姑以伊尹告太甲质之其曰升高必自下陟遐必自迩盖以陟遐为陟逺也舜自中国南廵非陟逺乎况地势虽下其间自有崇冈峻岭何害其云陟也大抵古文简少一字数义如尔雅以初哉首基肇祖元胎俶落权舆为始故注诗者释访落为谋始可谓简而有据矣然则楚词餐秋菊之落英其指初英无疑或者不思访落之意直以为陨落遂至辗转相讥其失逺矣因文公之说并及之














　　文忠集卷十八
　　钦定四库全书
　　文忠集卷十九【省斋文藳十九】
　　宋　周必大　撰
　　题跋六
　　跋杨愿与王伯刍诗
　　愿伏承驹父秘校惠示见和鄙句七言四韵二首降叹之余因成二絶徃谢幸几笑览愿悚恐再拜　冷官防事客来稀种绿阴阴结夏帷忽得君诗惬人意陶家风到北牕时　只今侍读周夫子屡説君诗似杜诗速把冠尘尽弹却玉堂宵直伴王维【愿数见侍读侍郎周文盛称驹父诗有句法故后篇及之】
　　同年杨谨仲清江儒宗尤工诗仕虽不遇而门人登高第厯显官者相望也年逾七十自吉州教官奉祠而归予顷在翰苑得书云东坡直玉堂读李端叔诗用伴直难呼孟浩然详考新旧唐书王维传皆不载曽入翰林况禁地亦非外人可至疑苏公自有所据然以今观之恐无是事盖讽予不能引类尔他日复寄声云古今无诗人监庙予亟恳当路以车辂清曹招之谨仲才拜命即挂其冠后数年乃卒今览赠王驹父诗再引维事见及犹前书之意也按唐李肇翰林志明皇初改北门学士为翰林待诏张说徐坚张九龄徐安正相继为之而不及维后又改为翰林供奉计一时材艺之士毕集于中如维能诗善画有清名固宜预选新史既采杂说载伴直事于浩然传则维传自不必书矣谨仲亦善墨戯见予家旧画草防因作八物于后至今藏之每怀其风度未尝不怅然也绍熈二年二月三日
　　书韩忠献王帖
　　治平四年九月韩忠献王罢政判乡郡防经度四事十一月改判长安前官天章阁待制王举元先一月徙陜西都转运使以龙图阁直学士吴中复代之度未至而忠献实来俄又徙举元知庆州改命天章待制孙永漕陜西前一帖与都运待制得非举元或永乎其云欲到驿亭攀违承在朱宅疑彼不敢受谒故避于他所王俟暮夜方遣此简宾主之敬然后两尽后一帖与参政尚书即赵公叔平也末题正月七日而纸背乃邠兵张祐诉牒犹称治平五年者是嵗正旦改熈宁元年诏书未到耳赵公是月二十三日自礼部尚书参知政事出守徐州通问时尚在朝也始予防年犹见士大夫简尺多起草葢幅少辞寡初不为劳稍长颇藏名公亲帖以比集本所载类经删润如六一先生书藳尤多王晚年名位德业盛矣其于尺牍尚无不敬今之后生肯如是乎绍熈二年二月十八日四世孙新全州使君邈来求考订因为及近事且以成亡友刘子澄之志云
　　题杨廷秀浩斋记
　　友人杨廷秀学问文章独步斯世至于立朝谔谔知无不言言无不尽要当求之古人真所谓浩然之气至刚至大以直养而无害塞于天地之间者师友渊源厥有自来今读浩斋记乃知尝授教于刘公公之贤可知矣其载河南夫子之问与昔范淳夫以程伯醇语陈莹中殆一律耶廷秀此记不愧责沈矣绍熈辛亥四月既望
　　跋欧阳邦基劝戒别录
　　淳熈甲午秋永新欧阳邦基夀卿防书过予滔滔千八百言予爱叹其才每以进修勉之而夀卿素慕龙舒王日休之为人读其居戒录及净土文而悦之尝着劝戒别录求予为序予固未暇也后十有六年奉祠来归夀卿之录益详凡经史百家所记与夫近世士大夫善言善行皆聚而笔之析为三卷总十五门又刻锄恶种德篇及劝修西方净业文散施于人惟恐闻者不言传之不广视日休盖鸿雁行也连嵗踵门伸前请予曰如子之志虽充栋宇汗马牛且不能尽曽是三卷安得谓之成书以要言之诸恶莫作众善奉行两言足矣上士固不待劝中士必知所择下士或思戒焉彼诲谆谆而聴藐藐者非所计也夀卿请题其后不复求序云绍熈二年四月二十六日
　　书安福刘德礼家紫芝诗卷
　　安福刘君德礼暨诸弟皆以文行称于乡淳熈丁未冬其母太安人紫芝产坟左明年又生邑人赋诗记之以予尝与其先人同预乡举来求一言予不暇逺稽方册姑用本县故事为证昔安福令欧阳万五世孙郴实文忠公之曽祖厯仕南唐家于安福性至孝兄弟相友爱有紫芝一茎两葩生于楹乡人以为孝德所感为着赋颂享年九十四累赠太师中书令后裔仕宦不絶今刘氏兄弟孝友竞爽天应兆矣积善不已则显亲扬名何患不欧阳氏若乎天与人至近尚其勉防绍熈辛亥四月二十九日
　　丰城府君便山处士唱酬诗卷
　　六一先生送佛者慧勤三章虽极道山中之乐而谓不可久者葢惜其才之甚良自弃于无庸欲反之正耳若丰城府君非服胡而颠童也既有妻儿之团圞又有酒果蔬薪足伏腊云泉松竹娱耳目且与便山处士为隣朝夕唱酬是真得山中之乐者使六一先生见之必将劝其可以久则久岂复迟子之返耶
　　题送陆先生赴省诗卷
　　绍兴庚申伯父寓贑州招上庠旧同舎太和陆先生府字圣修居馆下命子侄辈従其学辛酉冬辞赴春闱此送行诗卷也时初得雩都罗恺教授所传骆宾王集善本七兄戯效其体作序顷刻而成托名尚亲长道诗则尚自为之第二篇乃大兄所赋以上恶札皆予笔也第三篇大兄为二兄作仍代书焉第四第五篇七兄与予自赋自书第六篇十弟第七篇李亲及之诗并字亦出予手当是时长道年二十有五大兄二兄逓少一嵗及之年十有九七兄年十七予年十六十弟又少二嵗今五十年矣中间陆氏子以元本相遗留置箧中绍熈辛亥五月二十五日因曝故书览之太息葢长道大兄十弟墓槚森然惟予与二兄七兄白首相従而及之犹居贑云某题
　　题山谷与韩子苍帖
　　士大夫少负轶材其诗章固已超絶然须经前辈品题乃自信不疑正如参禅虽有所得犹借宗师之印可耳陵阳先生早以诗鸣苏黄门一见比之储光羲暨与徐东湖游遂受知于山谷晚年或置之江西诗社乃曰我自学古人岂所谓鲁一变至于道耶绍熈辛亥八月一日
　　跋韩子苍诗草
　　陵阳先生诗草友人陆务观既刻石临川又为跋语不容复措辞矣先生诸孙籍携以相示为之一唱三叹最后赠张景方一篇由今观之殆夫子自道也尚半存仅勉燔六字印本互易之比藁为胜务观谓未必皆定本谅哉籍其善守之绍熈辛亥八月一日
　　跋杜祁公诗
