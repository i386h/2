<!-- { "loadSidebar": true } -->
　　是月乙酉日。礼部尚书胡潆、侍郎薛琦，集文武群臣廷议，皆相顾莫敢发一言。迟疑久之，当有司礼监太监兴安厉声对众曰：“此事可行即行，不可即已。无得鼠首持两端耳。”群臣闻言，皆唯唯欲退。此见兴安不忍易上皇储君之忠心也。当时阁下陈循等见众欲退，乃即署名。后都御史王文等，驸马众侯伯薛垣、李瑾等，尚书何文渊等，侍郎项文耀等，学士商辂等，御史王震等，以次署名。惟尚书王直、于谦，给事林聪，御史左鼎数公，甚有难色，不肯署名。陈循自执笔劳之，强署名。亦无人敢写复疏之语。各默然不肯下笔。时有何文渊对众曰：“诸公不肯落笔，某有属对，为诸公首作。”乃即提笔曰：“天佑下民作之君，父有天下传之子。”众官皆唯唯而服。陈循乃率廷臣面奏曰：“陛下膺天明命，中兴邦家。统绪之传，宜归圣子。黄(王厷)奏是。”
　　景泰闻奏，心中大喜。乃下制曰：“可。朕启请圣母上圣皇太后。太后曰：‘予老矣，愿社稷安，天下得太平。今人心既如此，不可拂。’朕敬承慈命。乃命礼部具仪注，择日以闻。”制下，礼部尚书胡潆具仪注。景泰即日简选立东宫官僚，以陈懋、胡潆、王直、石亨四人为太子太师，柳溥、陈循、高谷、于谦为太子太傅，张、何文渊、刘深、俞士悦、石璞、陈镒、王文、王翱、张九人为太子太保、江渊、王一宁、蒋磁为太子少师，李锡、萧维贞、刘中敷、罗通为太子少博，商辂、项文曜、彭时、周旋为太子少保，赵荣、徐有贞、李绍、刘定之、吕原、柯潜、李侃、岳正、周洪谟、刘俊、李泰、林聪、赵昂、杨钦、王政等，皆为春坊、谕德、詹事等官。凡东宫官僚，俱加公孤，并支二俸。
　　景泰三年五月初二甲午日，立见济为皇太子。废皇后汪氏，立见济母杭氏为皇后。封上皇长子为沂王，即成化帝。上皇次子见清为乐王，见淳为许王。汪后令居别宫。乃下诏云：“天佑下民作之君，实遗安于四海；父有天下传之子，斯本固于万年。”于是颁诏遍告中外海内臣民，大赦天下。先一日。礼部排列仪仗，在于奉天门下。忽有男子赤身手执一朱红木棍，直奔进奉天门下，奋力大呼道：“先打东方甲乙木。”复大叫一声，只一击，把排列的香案打碎。众侍卫见之，拿住这男子，待罪于午门外。后有诏下锦衣卫勘问，众官究问其事。此人初被拿之时，似醉梦中，一无所知。及下狱勘问，那人忽然抬头一看，惊讶道：“为何在此把我拷打？”刑官问曰：“汝这男子，又非失心疯，如何自来寻死？”此人诉道：“小人正醉酒睡着，忽见一将官赶来道‘快走’。领小人在亭子边，把小人手拿住，打那亭子。那将官道：‘打得好，感动他的心。’说罢，那人把小人一推不见了。如今许多爷爷在此拷问我为何？”众官见他说得奇异，相顾曰：“不知是何神使为之？”遂不拷问，仍囚狱中。此事甚异。
　　景泰既立见济为太子，凡文武官吏、军士、太学诸生，无不受赏。时人谣云：“满朝皆太保，一部两尚书。”又加赏陈循、高谷、江渊、王一宁、商辂、王直各赤金五十两。惟尚书王直受赏回家，将金子掷地，叹曰：“此何等大事，乃广西一逆贼擅敢为之！”乃上本辞职。朝廷不允。又李贤先前托疾不署名，今亦托疾不肯受职。朝廷自立见济之后，四方灾异，种种迭见。不期太子见济忽然于十月廿七得疾，至十一月初四日薨。景泰大哭不已，七日不朝。后择日葬于西山，谥曰怀献。
　　时于公见灾异屡见，上疏辞爵，乞归田里。其略云：
　　臣谦切见自去岁冬间以及今春，时序乖和，雨雪不降。复于二十二日大风昼晦，日光沉伏，切惟灾沴之来，必有所由。天人感召，其应不虚。伏念臣质本凡庸，性复偏执。时遭明盛，位极人臣。既居师保之官，又兼六卿之职，臣才器不逾于常人，声望弗协于舆诵。报国之心虽切，而济时之术全疏。经济之学蔑闲，而辅导之职莫称。上不能寅亮天工，以为朝廷之助，下不能阜安兆庶，以底太平之休。兼且素乏统驭之能，匆称总戎之任。今四方多故，百姓流离。东南之寇盗虽平，西北之边报常至。综理勘定，困难其人。苟臣蒙耻而冒荣，其奈妨贤而偾事。引咎思退，分所宜然。伏望我皇上宸断，罢臣职务，遣归田里。另选贤良，以代今职。上回天意，下协舆情，以彰我皇上知人之明，以免愚臣固位之责。臣不胜战栗，待罪之至！
　　奏上。未知朝廷准否若何。 
第二十七传 两忠臣谏诤遭谴 女妖精遇正现形
　
　　于公上表固辞。景泰再四勉留，只得仍旧供职。帝因怀献之亡，日夕在宫流涕，不视朝者数月。时有监察御史钟同，素怀忠鲠。因景帝易上皇储宫为沂王，每独坐深思流涕。尝欲上疏谏诤，蓄意而未及。后见怀献身薨，即欲上疏请复。适遇礼部郎中章纶过访，钟同遂问章纶曰：“桐山（纶字）有何事见教？”章公出袖中复后复储之疏。钟同看毕，曰：“弟有此心久矣。”亦出所奏之疏与章公看。纶曰：“可见二人同心。或得天祐，感动上心，复后复储，少舒一念之诚。愿显狄梁公之微忱，甘受殷比干之惨酷。”二公慷慨泣下。钟公遂嘱咐家人曰：“明日可抬棺木在朝门俟候。”二公作别，各呈稿与堂官看。钟公送稿与都御史刘广衡。衡曰：“此本不宜上，上之恐有不测之祸。”二人不听所言。章公亦送稿与礼部尚书胡潆。潆曰：“二位何自处死？”纶曰：“某等已置死生于度外。”
　　明早，遂共进其疏，云：
　　礼部郎中臣章纶，监察御史臣钟同，奏为奉养圣躬以敦孝义，恳复后、储事。臣等切见先年太上皇帝拘留北地，皇上抚有万方，屡降诏书，以大兄皇帝銮舆未还，敌仇未报，为上皇之心，即尧亲九族，舜徽五典之心也。赖郊庙神灵，陛下圣算，迎归上皇于南宫，可谓遂至愿也。昔太上皇帝君临天下，十有四年，是天下之主，与陛下同气异胞。陛下曾受封册，是上皇之弟，亦上皇之臣也。况上皇天性谦冲，意无被此。伏望皇上于朔望日，或节旦，率群臣朝见上皇于南宫，以敦同气之情，以隆君臣之礼，则天下国家之福，万世帝王之法也。臣等切见北极五星明朗，以臣观之，是复中宫之象，不虚其位也。前诏册妃汪氏为皇后，以厚大伦之原，是已正位中宫，而孝敬勤俭之德，闻于中外矣。又诏册世子母杭氏为皇后，是固母以子贵，而中宫久让而弗居。不意世子薨逝，臣民痛心。皇上当复召汪氏于正宫，则六宫之仪范既正，而国家之本，风化之原，自可表率四方，流传万世矣。至于皇上推念同气之谊，诏沂王复居储位，以候皇子生。如此，则五伦全备，而和气充溢于宫廷；万姓爱戴，而欢声洋溢于四海。殆见天心自回，灾异自弭，而外寇不足平矣。臣等不胜战栗冒死以闻。
　　疏进，日已坠西矣。景泰看毕，大怒。时宫门俱闭，乃传旨从门隙中出，命锦衣卫官，即刻捕二人入狱。时章、钟二公，从早晨在朝门外，俱抬棺木俟候。候至晚，忽内廷旨出，命捕二臣。二公即往狱中。
　　第三日，又有旨命刑官勘问，必有与在朝大臣或同南宫通谋者，着严加拷掠。刑官奉旨，遂大肆拷掠，令诬引大臣通谋等事。二公曰：“此事出于吾二人本心，有何通谋者？今日拷死于刑下，吾所甘心。虽斩之西市，慨然就死！”刑官必欲迎合上意，重加拷掠，几死者五、六次，并无一言牵及他人，但曰：“皇天后土，得上复后复储，圣心感悟。吾二人朝闻俯从，夕死得所矣！”果然苍天垂念忠义，忽然风雨交加，黄沙四起。三日，景泰亲见天变，亦有悔心，乃密令锦衣卫官缓其刑梏，令禁锢终身，勿得言事。
　　一日，于公因景泰召见便殿，公候谕完，乃即面奏曰：“臣切见怀献太子立未逾年，即拘疾而薨。此亦天意有属，非人力所能强也。近章纶、钟同所奏之疏，未为无当，乞陛下容宥。”景泰闻言，怫然不悦曰：“卿亦为此言耶？”即命驾进宫。公悚惧而出。当有内监兴安见公奏语，亦叹曰：“此足见于尚书忠心为国固本也！”后于公被石亨、徐有贞诬迎立外藩，不保奏复立皇储为言。于公曰：“我曾面奏复立沂王与章、钟之奏可宥而优容，行之未为无当。此言景泰近侍内臣皆知之。”时上皇诘问内廷数人，人人畏罪，不敢言有此语，而公之冤不得白。吁！此亦公之数也！
　　且谈边上巡抚副都御史年富上本劾奏：“总兵石亨蒙蔽冒功。将手下伏役厨子杨增，自小在石亨家做厨子，并无折箭之功，乃冒军功，授千户之职。其父杨海，亦冒授指挥之职。此皆冒军功，擅爵赏，欺朝廷。臣职居总制，不敢隐默。谨此奏闻。”旨下，着兵部知道。于公见了，遂写牌着人戒饬石亨。石亨见牌，心中不悦，深恨于公，反疑公故令年富劾他，不知于公曲庇石亨多矣。先年上皇回国，朝廷骤升石亨为武清侯。亨自思：吾虽有战功，而安邦定国之功，于公之力为多，乃列举于公屡次大功，请官其子。景帝即封于公之子于冕为府军前卫干户。公即上表辞子之官，复曰：“用人之权。在于君父。石亨乌得而主之。”亨闻此语，心中甚恨，曰：“吾之好意，反成恶意。”如今又见公之戒饬愈恨，遂不遵戒，往往冒功坏法。
　　于公闻之，奋然曰：“朋友私情，君臣大义，安得以私情而昧公义乎！”即上疏劾奏其贪冒。疏上，朝廷旨下。即拿杜山、郭亨、杨增等提问，仍写敕戒谕石亨并各营：不许仍前罔上辜恩，及纵容下人受财坏法，如违，一体治罪。石亨见朝廷拿了冒功人等，又查革了杨海官职，心中忿忿不乐，怨恨于公。
　　一日，石亨遇着吏部尚书王直于途中，亨即下马，将前次于公奏劾之事，一一诉知王公。王尚书答曰：“于节庵一心为国，只是太甚了些。石元戎汝亦不必介怀，俱看朝廷分上。下官明日当设一席，与二位欢释。况当国家多事之秋，若得文武同心，国家庆幸。古云：将相和，则士卒附。士卒附，则国家安。国家安，又何敌之足畏也。石云衢切勿介意，吾当与公释怨。”言毕各别。
