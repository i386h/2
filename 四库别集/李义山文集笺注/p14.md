<!-- { "loadSidebar": true } -->
　　臣某言臣闻蝼蚁知雨虽感通于天【东观汉纪永平五年少雨上御云台自以易林占之其繇曰蚁封穴户大雨将至荘子鸿蒙曰天弗成】蒲栁望秋必凋华于厚夜【晋顾悦之传悦之与简文同年而发早白帝问其故对曰蒲栁常质望秋先零左传楚子曰惟是春秋窀穸之事注窀厚也穸夜也厚夜长夜谓埋葬也】况臣摄生寡要【老子善摄生者陆行不遇兕虎入军不避甲兵兕无所投其角虎无所措其爪兵无所容其刃夫何故以其无死地】将命无方寒暑顿侵精神坐竭灶乏传薪之火【庄子指穷以为薪火也不知其尽也】余焰防何隙无留影之驹【庄子人生天地之间若白驹之过隙】残光即尽【徐陵书残光炯炯虑在昏明】叩心恋阙【后汉耿弇传元元叩心更思莽朝江淹书昔者贱臣叩心飞霜击于燕地曹植诗顾瞻恋城阙】忍死【集作命】封章【晋宣帝纪天子执帝手目齐王曰以后事相托死乃复可忍吾忍死待君】叫白日而不囘【楚辞去白日之昭昭袭长夜之悠悠】望青天而永诀【江淹别赋岂能摹蹔离之状冩永诀之情者乎】臣某【中谢】臣虽忝望族【南史王僧辩传时有安成望族刘敬躬者】本实将家【晋载记石字大雅勒之第二子也勒谓徐光曰大雅愔愔殊不似将家子】自先臣出总郊圻遇任大国静无师旅被服元化翺翔盛时遂与季弟参元【栁宗元贺王参元失火书仆自贞元十五年见足下之文章蓄之者盖六七年】俱以词场就贡久而不调因以上书自荐求通干时预试【蜀来敏传议论干时】芸香作吏【见为安平公表】始筮仕于徳宗【左传毕万筮仕于晋】瑞节临戎【周语为挚币瑞节以镇之】复分忧于陛下虽性分有限而忠诚不移【一作磨】固无韩彭为将之能【见为河南表】实慕赵窦散财之义【魏书公令曰昔赵奢窦婴之为将也受赐千金一朝散之故能济成大功永世流声】两逾岭峤四建牙旗【东京赋牙旗缤纷薛综曰牙旗者将军之旌古者天子出建大牙旗竿上以象牙饰之按四建牙旗谓岭南泾原陈许河阳也】约巳洁身【后汉书应奉传曽祖父顺为河南尹将作大匠公廉约已明达政事皇甫规传李膺王畅孔翊洁身守礼】絶甘分少【司马迁报任安书李陵素与士大夫絶甘分少能得人死力】良田五顷【南史王悦之传上以其防介赐良田五顷以为侍中】虑莫及于子孙厚禄万钟【后汉郦炎传作诗曰终居天下宰食此万钟禄】惠颇霑于宾客恭承诏命以守藩条而掌事者徒以元和中吕元膺留守东都李师古【当作道下同】潜谋洛邑托以郡邸入之甲兵臣当时为元膺宾僚值师古窃发蓝衫不脱竹简仍持因为麾兵虏其元帅【并见陈情表】遂以将材相许戎统见期颉颃遐途【诗颉之颃之】纂修旧服【书纉禹旧服】光隂荏苒【潘岳悼亡诗荏苒冬春谢梁简文帝诗常惜光隂移】迁授频仍【汉孝成帝纪诏曰大异重仍师古曰仍频也】昨者分领许昌兼临河内当上党阻兵之始【左传众仲曰阻兵无众】是孽童拒诏之初【笺旧书昭义节度等使刘从谏防昌三年卒大将郭谊等用其侄稹权领军务宰相李徳裕奏请稹防丧归洛稹竟叛】臣方将奋励疲驽【司马迁书仆虽疲驽亦常侧闻长者之遗风矣】指麾精鋭【汉陈平传天下指挥即定矣潘岳闗中诗爰整精鋭】所冀解鞍赤狄【谓潞州顔延之诗严驾越风寒解鞍犯霜露】息驾晋城【谓太原新书泽州髙平郡领晋城县】大攘蜂虿之羣【左传臧文仲曰君无谓邾小蜂虿有毒而况国乎】以雪神人之愤【晋虞悝传王敦搆逆人神所忿疾】自前月某日后军声大振贼势少衰人一其心【书尔尚一乃心力其克有勲】士百其勇【南史韦睿传人百其勇】鷰颔有相曽无定逺之期【后汉班超传相者指曰生燕颔虎颈飞而食肉此万里侯相也】马革裹尸实负伏波之愿【见下祭文】而精诚靡着素心【集作志望】见违援桴之意方坚【桴通作枹左传却克左并辔右援抱而鼓马逸不能止】就木之期俄及【左传季隗曰吾二十五年矣又如是而嫁则就木焉】忽自今月某日疾生腹脏弊及筋骸药剂之攻击愈深神只之祷祠无益【顔延之陶徴士诔药剂弗尝祷祠非益】固已腾名鬼箓【魏文帝书观其姓名巳为鬼箓】收气人寰【汉五行志圣人为之宗庙以收魂鲍昭舞鹤赋归人寰之喧卑】复然无望于死灰【汉韩安国传狱吏田甲辱安国安国曰死灰独不复然乎】更起难同于仆树【汉昭帝纪元鳯三年春上林有栁树枯僵自起生】然臣素窥长者曽慕达人【左传圣人有明徳者若不当世其后必有达人】省知变化之端【易知变化之道者其知神之所为乎】麤识死生之理【易原始反终故知死生之説】岂其有贪富贵敢冀长延但以未报国恩未诛贼党视胄长免【左传叶公免胄而进】对弓莫弯【孟子越人闗弓而射之闗与弯同】思犬马以自悲【汉赵充国传犬马之齿七十六为明诏填沟壑死骨不朽】悼钟漏之先迫【魏志田豫答司马宣王曰年过七十而居位譬犹钟鸣漏尽而夜行不休也】志有所在伤如之何抚节而乏泪以流【刘琨扶风泪下如流泉】伏弢而无血可衉【晋语鐡之战赵简子曰郑人击我吾伏弢衉血鼓音不衰注面汚血曰衉】臣某【中谢】其行营三军巳举牒差某官某河阳留务差某官某懐州留务差某官某讫并皆授之方略【汉赵充国传愿驰至金城图上方略】各有司存【见论语】至于【集作窃计】旬日【晋书阮籍传旬日而还】必无逗挠【汉书廷尉王恢逗挠当斩注逗曲行避敌也挠顾望也】臣又伏思任司农大卿之日授忠武统帅之时紫殿承恩彤庭入对【汉成帝纪永始四年春正月行幸甘泉郊泰畤祥光降集紫殿谢眺直中书省诗紫殿肃隂隂彤庭赫宏敞】躬瞻尧日亲沐舜风【并见前】获睹陛下神武之姿【易古之聪明睿智神武而不杀者夫】获闻陛下忧勤之防即北蕃小寇【谓囘鹘】东土微妖【一作戎谓刘稹】亦何足烦陛下之甲兵污陛下之鈇锧【见为河南卢尹表】伏愿时推明略【魏志武帝纪评曰惟其明略最优也】光阐睿图【见为河南表】内则收徳裕【李徳裕见太尉卫公序】让夷【李让夷旧书李让夷字达心陇西人徳裕秉政歴中书侍郎同平章事】绅【李绅旧书李绅字公垂润州无锡人本山东着姓防昌元年守仆射平章事复出为淮南节度】【崔铉旧书崔元略博陵人子铉字台硕畧迁户部侍郎承防防昌末以本官同平章事】之嘉谟外则任彦佐【李彦佐旧书武宗纪防昌三年九月以徐泗节度使李彦佐为泽潞西面招讨使以陈许节度使王宰充泽潞南面招讨使王茂元卒王宰代总万善之师十二月王宰奏收天井闗四年八月王宰传稹首露布献于京师】元逵【王元逵旧书王元逵廷凑子也起复镇州大都督府长史成徳军节度使详为河南表】宰【王宰新书王晏宰后去晏独名智兴次子也累擢邠宁庆节度使徙忠武军宣宗初进少传卒】沔【刘沔旧书刘沔许州牙将也移北京留守详为河南表】之威力廓清华夏昭荐祖宗然后瘗玉勒成【桓谭新论修封泰山瘗玉岱宗东都赋封岱勒成仪炳乎世宗】缕金垂烈【刘峻广絶交论圣贤镂金版而镌盘盂善曰太公金匮云屈一人之下申万人之上武王曰请着金版】臣虽百死【后汉第五伦传疏曰虽遭百死不敢择地】复何恨焉臣精爽巳亏【左传心之精爽是谓魂魄】言辞失次【晋王濬传疏曰拜表流汗言不识次】气无复续防以纩而莫胜【礼记丧大记曰属纩候气絶】口不能言饭用贝而何益【谷梁传贝玉曰含春秋説题辞口实曰唅象生时食也天子以珠诸侯以玉大夫以璧士以贝】故国【一作园】千里明君万年永捐覆载之恩长入幽冥之路【张衡思赋矧幽冥之可信后汉冯衍传叹曰修道徳于幽冥之路】残魂不昧虽温序之思归【后汉书温序为防羌校尉行部至襄武遇贼死节主簿韩遵等持尸归敛光武怜之赐葬洛阳城旁注长子夀为邹平侯相梦序告之曰久客思乡里夀上书乞骸骨归葬帝许之乃返旧茔】枯骨有知遇杜囘而必亢【见下为王侍御表】回望昭【一作圣】代哀号不能无任荒惙攀恋之至谨奉表代辞以闻
　　代彭阳公遗表【笺旧书令狐楚传楚字殻士自言国初十八学士徳棻之裔太和九年守尚书左仆射进封彭阳郡开国公开成元年检校左仆射兴元尹充山南西道节度使二年十一月卒于镇年七十二册赠司空諡曰文楚疾甚召从事李商隐曰吾气魄巳殚情思俱尽然所懐未巳强欲自冩闻天恐辞语乖舛子当助我成之令狐徳棻传徳棻宜州华原人隋鸿胪少卿熈之子也先居炖煌代为河西右族今按新书宰相世系表令狐氏世居太原汉建威将军迈与翟义起兵讨王莽兵败死之三子伯友文公称皆奔炖煌伯友入兹文公入疏勒称为故吏所匿遂居效谷其后有周御正中大夫彭阳襄公赐姓宇文氏生熈隋吏部武康公熈曽孙元超抚宁令元超生濬上邽令濬生崇亮昌明令崇亮生承简太原府功曹参军承简生楚相宪宗然则楚与徳棻虽同出于熈而各为一派旧书云楚自言徳棻之裔误也汉地理志炖煌郡有效谷县安定郡有彭阳县匈奴传单于入朝那萧闗遂至彭阳师古曰即今彭原县是其故城在今陜西平凉府镇原县东八十里也周封令狐熈之父于此唐无彭阳其封楚盖仍其先世之旧号耳】
