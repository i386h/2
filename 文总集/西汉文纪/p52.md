<!-- { "loadSidebar": true } -->
　　珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎辟不嫌之辱哉今闗东大困仓库空虚无以相赡又以动兵非特劳民凶年随之其罢珠厓郡民有慕义欲内属便防之不欲勿彊
　　荐石显奏【捐之言多纳用时中书令石显用事捐之数短显以故不得官稀复召见而长安令杨兴新以材能得幸捐之欲得见上言兴为京兆尹兴亦欲以捐之为尚书兴因谓捐之上方信用显宜且与合意即与兴共为奏荐显又共为荐兴奏显闻知白之上乃下兴捐之狱令阳平侯王禁与显共襍治捐之坐弃市兴减死髠钳为城旦】
　　窃见石显本山东名族有礼义之家也持正六年未尝有过明习于事敏而疾见出公门入私门宜赐爵闗内侯引其兄弟以为诸曺
　　荐杨兴奏
　　窃见长安令兴幸得以知名数召见兴亊父母有曽氏之孝事师有颜闵之材荣名闻于四方明诏举茂材列侯以为首为长安令吏民敬乡道路皆称能观其下笔属文则董仲舒进谈动辞则东方生置之争臣则汲直用之介胄则冠军侯施之治民则赵广汉抱公絶私则尹翁归兴兼此六人而有之守道坚固执义不回临大节而不可夺国之良臣也可试守京兆尹
　　王禁石显治杨兴贾捐之奏
　　兴捐之懐诈伪以上语相风更相荐誉欲得大位漏泄省中语罔上不道书曰防説殄行震惊朕师王制顺非而泽不聴而诛请论如法【并汉书】
　　诸葛丰【字少季琅邪人特立刚直举侍御史擢司校尉】
　　谢元帝书【丰为司校尉刺举无所避侍中许章以外属贵幸不奉法度賔客犯事与章相连丰欲奏劾收章防许侍中出得脱入宫自归上收丰节丰上书谢不许是后所言益不用丰复上书】
　　臣丰驽怯文不足以劝善武不足以执邪陛下不量臣能否拜为司校尉未有以自效复秩臣为光禄大夫官尊责重非臣所当防也又迫年歳衰暮常恐卒填沟渠无以报厚徳使论议士讥臣无补长获素餐之名故常愿捐一旦之命不待时而断奸臣之首悬于都市编书其罪使四方明知为恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死谊之臣率尽茍合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡巳凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司者刺举不法善善恶恶非得颛之也勉防中和顺经术意恩深徳厚臣丰顿首幸甚臣窃不胜愤懑愿赐清宴唯陛下裁幸
　　自陈上书
　　臣闻伯奇孝而弃于亲子胥忠而诛于君隐公慈而杀于弟叔武弟而杀于兄夫以四子之行屈平之才然犹不能自显而被刑戮岂不足以观哉使臣杀身以安国防诛以显君臣诚愿之独恐未有云补而为众邪所排令防夫得遂正直之路壅塞忠臣沮心智士杜口此愚臣之所惧也【汉书】
　　翼奉【字少君东海下邳人与萧望之匡衡经术皆明以中郎为博士谏大夫】
　　上封事【奉好律厯隂阳之占元帝初即位征待诏宦者署数言事时平昌侯王临以宣帝外属侍中称诏欲从奉学经术奉不肯与言而上封事以奉为中郎】
　　臣闻之于师治道要务在知下之邪正人诚乡正虽愚为用若乃懐邪知益为害知下之术在于六情十二律而巳北方之情好也好行贪狼申子主之东方之情怒也怒行隂贼亥卯主之贪狼必待隂贼而后动隂贼必待贪狼而后用二隂并行是以王者忌子夘也礼经避之春秋讳焉南方之情恶也恶行廉贞寅午主之西方之情喜也喜行寛大己酉主之二阳竝行是以王者吉午酉也诗曰吉日庚午上方之情乐也乐行奸邪辰未主之下方之情哀也哀行公正戌丑主之辰未属隂戌丑属阳万物各以其类应今陛下明圣虚静以待物至万事虽众何闻而不谕岂况乎执十二律而御六情于以知下参实亦甚优矣万不失一自然之道也乃正月癸未日加申有暴风从西南来未主奸邪申主贪狼风以太隂下抵建前是人主左右邪臣之气也平昌侯比三来见臣皆以正辰加邪时辰为客时为主人以律知人情王者之秘道也愚臣诚不敢以语邪人
　　日时对【上召问奉来者以善日邪时孰与邪日善时奉对惟奉能用之学者莫能行】
　　师法用辰不用日辰为客时为主人见于明主侍者为主人辰正时邪见者正侍者邪辰邪时正见者邪侍者正忠正之见侍者虽邪辰时俱正大邪之见侍者虽正辰时俱邪即以自知侍者之邪而时邪辰正见者反邪即以自知侍者之正而时正辰邪见者反正辰为常事时为一行辰疏而时精其致同功必参五观之然后可知故曰察其所繇省其进退参之六合五行则可以见人性知人情难用外察从中甚明故诗之为学情性而已五性不相害六情更兴废观性以厯观情以律明主所宜独用难与二人共也故曰显诸仁臧诸用露之则不神独行则自然矣
　　再上封事【初元元年闗东大水次年二月地震夏齐地人相食七月地复震上因下诏赦天下求直言极諌之士奉复奏封事】
　　元帝赦天下求直言诏【初元二年】
　　葢闻贤圣在位隂阳和风雨时日月光星辰静黎庶康宁考终厥命今朕共承天地托于公侯之上明不能烛徳不能绥灾异竝臻连年不息乃二月戊午地大震于陇西郡毁落太上皇庙殿壁木饰壊败防道县城郭官寺及民室屋厌杀人众山崩地裂水泉涌出一年地再动天惟降灾震惊朕躬治有大亏咎至于此夙夜兢兢不通大变深惟欝悼未知其序比年歳数不登元元困泛不胜饥寒以陷刑辟朕甚闵焉郡国被地动灾甚者无出租赋赦天下有可蠲除减省以便万姓者条奏无有所讳丞相御史中二千石举茂才异等直言极谏之士朕将亲览焉
　　臣闻之于师曰天地设位县日月布星辰分隂阳定四时列五行以视圣人名之曰道圣人见道然后知王治之象故画州土建君臣立律厯陈成败以视贤者名之曰经贤者见经然后知人道之务则诗书易春秋礼乐是也易有隂阳诗有五际春秋有灾异皆列终始推得失考天心以言王道之安危至秦乃不説伤之以法是以大道不通至于灭亡今陛下明圣深懐要道烛临万方布徳流恵靡有阙遗罢省不急之用振救困贫赋医药赐棺钱恩泽甚厚又举直言求过失盛徳纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精隂用其形犹人之有五臧六体五臧象天六体象地故臧病则气色发于面体病则欠申动于貌今年太隂建于甲戌律以庚寅初用事厯以甲午从春厯中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其后连月久隂虽有大令犹不能复隂气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五乃为平均今左右亡同姓独以舅后之家为亲异姓之臣又疏二后之党满朝非特防位埶尤奢僭过度吕霍上官足以卜之甚非爱人之道又非后嗣之长防也隂气之盛不亦宜乎臣又闻未央建章甘泉宫才人各以百数皆不得天性若杜陵园其巳御见者臣子不敢有言虽然太皇太后之事也及诸侯王园与其后宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣唯陛下财察
　　灾异求得终议疏【奉前议水极有火灾明年夏四月孝武园庙白鹤馆灾奉自以为中上疏】
　　臣前上五际地震之效曰极隂生阳恐有火灾不合明聴未见省答臣窃内不自信今白鹤馆以四月乙未时加于邜月宿亢灾与前地震同法臣奉乃深知道之可信也不胜拳拳愿赐间卒其终始
　　上徙都成周疏【上复延问以得失奉以为祭天地于云阳汾隂及诸寝庙不以亲疎迭毁皆烦费违古制宫室苑囿奢泰难供以故民困国虚不改其本难以末正乃上疏天子异其意答曰问奉今园庙有七云东徙状何如奉对当定迭毁礼后贡禹亦言上从之及匡衡为丞相奏徙南北郊其议皆自奉发之】
　　臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武台麒麟凤凰白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足徳流后嗣如令防于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成皋右阻黾池前乡崧髙后介大河建荥阳扶河东南北千里以为闗而入敖仓地方百里者八九足以自娱东厌诸侯之权西逺羌胡之难陛下共巳亡爲按成周之居兼盘庚之徳万岁之后长为髙宗汉家郊兆寝庙祭祀之礼多不应古臣奉诚难亶居而改作故愿陛下迁都正本众制皆定亡复缮治宫馆不急之费岁可余一年之畜臣闻三代之祖积徳以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未丧师克配上帝宜监于殷骏命不易今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未久至于陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之执国政者岂可以不懐怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行到后七年之明岁必有五年之余蓄然后大行考室之礼虽周之隆盛亡以加此唯陛下留神详察万世之策
　　庙祀对
　　昔成王徙洛般庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦
　　京房【字君明东郡顿邱人治易其説长于灾变初为郎厯魏郡太守为石显谮杀】考功课吏对【房治易长于灾变风雨寒温各有占验以孝廉为郎永光建始间数上疏所言屡中元帝召见奏考功课吏法上意乡之】
　　古帝王以功举贤则万化成瑞应着永世以毁誉取人故功业废而致灾异宜令百官各试其功灾异可息上元帝封事【中书令石显尚书令五鹿充宗颛权用事房言之帝皆疾房欲逺之以房为魏郡太守试考功法房自知数以论议为大臣所非内与石显五鹿充宗有隙不欲逺离左右及为太守忧惧以建昭三年二月朔上封事房未发上令阳平侯王凤承制诏房止无乗传奏事房意愈恐至新丰因邮上封事至陜复上封事】
