<!-- { "loadSidebar": true } -->
    青春速天机，素秋驰白日。楚诗曰：青春爰谢。潘岳悼亡诗曰：曜灵运天机，四节代迁逝。刘桢与临淄侯书曰：肃以素秋则落也。美人归重泉，凄怆无终毕。潘岳悼亡诗曰：之子归穷泉，重壤永幽隔。殡宫已肃清，松柏转萧瑟。陆机挽歌曰：殡宫何嘈嘈。寡妇赋曰：虚坐兮肃清。仲长子昌言曰：古之葬者，松柏梧桐以识其坟。楚词曰：萧瑟兮草木摇落而变衰。俯仰未能弭。寻念非但一。楚词曰：聊抑志而自弭。贾逵国语注曰：弭，忘也。魏文帝诗曰：所忧非但一。抚襟悼寂寞，怳然若有失。潘岳悼亡诗曰：抚襟长叹息。王逸楚词注曰：怳，失意也。後汉书曰：戴良见黄宪，及归，罔然若有失也。明月入绮窗，仿佛想蕙质。潘岳悼亡诗曰：岁寒无与同，朗月何胧胧，独无李氏灵，仿佛睹尔容。古诗曰：交疏结绮窗，左九嫔武帝纳皇后颂曰：如兰之茂。蕙，兰类，故变之耳。消忧非萱草，永怀宁梦寐。毛诗曰：焉得谖草，言树之背。毛苌曰：谖草，令人忘忧。毛诗曰：终其永怀。寡妇赋曰：原假梦以通灵。梦寐复冥冥，何由觌尔形。潘岳哀永逝赋曰：既目遇兮无兆，曾寤寐兮不梦。冥冥，幽昧也。文子曰：虑患於冥冥之外。我惭北海术，尔无帝女灵。列异传曰：北海营陵有道人，能使人与死人相见。同郡人妇死已数年，闻而往见之曰：原令我一见死人不恨。遂教其见之，於是与妇人相见，言语悲喜，恩情如生。良久，乃闻鼓声，悢々不能出户，掩门乃走，其裾为户所闭，掣绝而去。後岁馀，此人死，家葬之，开见妇棺盖下有衣裾。宋玉集云：楚襄王与宋玉游於云梦之野，望朝云之馆，有气焉，须臾之间，变化无穷。王问此是何气也？玉对曰：昔先王游於高唐，怠而昼寝，梦见一妇人，自云我帝之季女，名曰瑶姬，未行而亡，封於巫山之台。闻王来游，原荐枕席。王因幸之。去，乃言妾在巫山之阳，高丘之阻，旦为朝云，暮为行雨，朝朝暮暮，阳台之下。旦而视之，果如其言。为之立馆，名曰朝云。驾言出远山，徘徊泣松铭。毛诗曰：驾言出游。雨绝无还云，华落岂留英。鹦鹉赋曰：何今日之雨绝。日月方代序，寝兴何时平！潘岳悼亡诗曰：四节代迁逝。又曰：寝兴自存形。 
    陆平原羁宦　机 
    储后降嘉命，恩纪被微身。汉书，疏广曰：太子国储副君。琴操，史鱼曰：思竭愚志以报塞恩纪。潘岳河阳诗曰：微身轻蝉翼。明发眷桑梓，永叹怀密亲。陆机赠顾彦先曰：眷言怀桑梓。又赴洛道中作诗曰：呜咽辞密亲。永叹，见下注。流念辞南澨，衔怨别西津。陆机赴洛道中诗曰：永叹遵北渚，遗思结南津。杜预左氏传曰：澨，水涯也。驰马遵淮泗，旦夕见梁陈。毛诗曰：驱马悠悠。陆机从梁陈诗曰：夙驾寻清轨，远游越梁、陈。服义追上列，矫迹厕宫臣。楚辞曰：身服义而未沫。陆机从梁陈诗曰：在昔蒙嘉运，矫迹入崇贤。朱黻咸髦士，长缨皆俊人。毛诗曰：朱茀斯皇，室家君王。郑玄曰：茀者，诸侯黄朱。又曰：茀，太古蔽膝之象。黻与茀古字通。毛诗曰：蒸我髦士。又曰：髦士攸宜。陆机从梁陈诗曰：长缨丽且鲜。尚书曰：俊民用章。契阔承华内，绸缪逾岁年。陆机从梁陈诗曰：契阔逾三年。又赴洛诗曰：讬身承华侧。李陵诗曰：与子结绸缪。日暮聊揔驾，逍遥观洛川。陆机答张士然诗曰：余固水乡士，揔辔临清川。徂没多拱木，宿草凌寒烟。公羊传曰：秦伯谓蹇叔曰：尔之年，冢上之木拱矣。礼记，曾子曰：朋友之墓，有宿草而不哭焉。游子易感忾，踯躅还自怜。刘公幹诗曰：乖人易感恸。陆机道中诗曰：伫立望故乡，顾影凄自怜。原言寄三鸟，离思非徒然。楚词曰：三鸟飞以自南，览其志而欲北，原寄言於三鸟兮，去梠疾而不得。陆机赴洛诗曰：感物恋堂室，离思一何深！ 
    左记室咏史　思 
    韩公沦卖药，梅生隐市门。范晔後汉书曰：韩康，字伯休，一名恬休，京兆人也。常采名药卖於长安市，口不二价，三十馀年。梅生，梅福也。汉书曰：梅福一朝弃妻子去，其後人见於会稽者，变名姓为吴市门卒。百年信荏苒，何用苦心魂？张华励志诗曰：荏苒代谢。汉书，广陵王胥歌曰：人生要死，何为苦心？当学卫霍将，建功在河源。卫，卫青；霍，霍去病。陆贾新语曰：以义建功。河源，匈奴之境。山海经曰：昆仑之东北隅，实河海源也。珪组贤君眄，青紫明主恩。汉书，夏侯胜曰：士病不明经术，苟明，其取青紫，如俯拾地芥。终军才始达，贾谊位方尊。汉书曰：终军至长安上书，武帝异其文，拜为谒者给事中。又曰：贾谊为博士，文帝悦之，超迁，岁中至太中大夫也。金张服貂冕，许史乘华轩。左思咏史诗曰：金、张籍旧业，七叶珥汉貂。又曰：朝集金、张馆，暮宿许、史庐。汉书，刘向曰：王氏乘朱轮华毂。王侯贵片议，公卿重一言。太平多欢娱，飞盖东都门。张景阳咏史诗曰：昔在西京时，朝野多欢娱。蔼蔼东都门，群公祖二疏。顾念张仲蔚，蓬蒿满中园。曹子建赠徐幹诗曰：顾念蓬室士。赵岐三辅决录注曰：张仲蔚，扶风人也。少与同郡魏景卿隐身不仕。明天官，博学，好为诗赋。所居蓬蒿没人也。 
    张黄门苦雨　协 
    丹霞蔽阳景，绿泉涌阴渚。曹子建情诗曰：微阴翳阳景。张景阳杂诗曰：丹灵启阴期。又诗曰：阶下伏泉涌。水鹳巢层甍，山云润柱礎。郑玄毛诗笺曰：鹳，水鸟，将阴雨而鸣。巢层甍，未详。淮南子曰：山云蒸而柱礎润。广雅曰：礎，礩也，音楚。有弇兴春节，愁霖贯秋序。张景阳杂诗曰：有弇兴南岑。王仲宣有愁霖赋。燮燮凉叶夺，戾戾飔风举。楚辞曰：溢飔风余上征。高谈玩四时，索居慕畴侣。曹子建求通亲表曰：高谈无所与陈。礼记，子夏曰：吾离群索居，亦已久矣。张华杂诗曰：安知慕畴侣？青苔日夜黄，芳蕤成宿楚。张景阳杂诗曰：青苔依空墙。又诗曰：密叶日夜疏。又诗曰：芳蕤岂再馥。又诗曰：荒楚郁萧森。说文曰：芳蕤，草木华盛貌。岁暮百虑交，无以慰延伫。仲长统诗曰：百虑何为至？安在我延伫。 
    刘太尉伤乱　琨臧荣绪晋书曰：琨卒後赠太尉。 
    皇晋遘阳九，天下横雰雾。刘琨答卢谌诗曰：厄运初遘，阳爻在六。哀我皇晋，痛心在目。班固汉书曰：阳九日初入，百六阳九。音义曰：易传所谓阳九日厄会也。郭璞山海经注曰：横，塞也。楚词曰：望时风之清激，愈雰雾其如尘。秦赵值薄蚀，幽并逢虎据。薄蚀、虎据，喻群盗也。京房易飞候占曰：凡日蚀皆於晦朔，不於晦朔蚀者名曰薄。战国策曰：苏秦说楚威王曰：王兴师袭秦，战於蓝田，此所谓两虎相据也。伊余荷宠灵，感激殉驰骛。刘琨劝进表曰：荷宠三世。左氏传曰：薳启彊曰：宠灵楚国。刘琨诗曰：邓生何感激。解嘲曰：世乱则圣哲驰骛而不足。虽无六奇术，冀与张韩遇。汉书曰：陈平自初从至天下定後，常以护军中尉从击臧荼、陈豨，凡六出奇计，辄益邑封。奇计或颇秘，世莫得闻也。张，张良；韩，韩信也。甯戚扣角歌，桓公遭乃举。淮南子曰：甯戚击牛角而歌，桓公举以为大田。高诱曰：大田，官也。荀息冒险难，实以忠贞故。左氏传曰：初，献公使荀息傅奚齐。公疾，召之曰：其若之何？稽首而对曰：臣竭其股肱之力，加之以忠贞。其济，君之灵也；不济，则以死继之。公曰：何谓忠贞？对曰：公家之利，知无不为，忠也；送往事居，耦俱无猜，贞也。空令日月逝，愧无古人度。论语，阳虎曰：日月逝矣。卢谌赠崔温诗曰：古人非所希。饮马出城濠，北望沙漠路。古有饮马长城窟行。卢谌赠崔温诗曰：北眺沙漠垂，南望旧京路。千里何萧条，白日隐寒树。投袂既愤懑，抚枕怀百虑。左氏传曰：楚子投袂而起。白虎通曰：天子崩，哀痛愤懑。刘琨重赠卢谌诗曰：中夜抚枕叹，想与数子游。百虑，已见上文。功名惜未立，玄发已改素。刘琨重赠卢谌诗曰：功业未及建，夕阳忽西流。陆机东宫诗曰：柔颜收红藻，玄发吐素华。时或苟有会，治乱惟冥数。刘琨重赠卢谌诗曰：时哉不我与。陶渊明经曲阿诗曰：时来苟冥会。冥，幽冥也。数，历数也。孙子兵法曰：治乱数也。范晔後汉书乌丸论曰：天之冥数，以至於是乎！ 
    卢中郎感交　谌 
    大厦须异材，廊庙非庸器。卢谌答魏子悌诗曰：崇台非一幹，珍裘非一腋。潘岳在怀县诗曰：器非廊庙姿。尔雅曰：庸，常也。谓非凡常之器也。英俊著世功，多士济斯位。左氏传，众仲曰：官有世功，则有官族。卢谌答魏子悌诗曰：多士成大业，群贤济弘绩。眷顾成绸缪，乃与时髦匹。毛诗曰：眷言顾之。卢谌答魏子悌诗曰：愚蒙时来会，敢齐朝彦迹？姻媾久不虚，契阔岂但一？卢谌赠刘琨诗曰：申以婚姻。又答魏子悌诗曰：恩由契阔生。但一，已见上文。逢厄既已同，处危非所恤。卢谌答魏子悌诗曰：共更飞狐厄。又曰：在厄每同险。常慕先达褱，观古论得失。褱，志节也·冯衍显志序曰：追观往古得失之迹。马服为赵将，疆埸得清谧。史记曰：赵奢大破秦军，秦军解而走，遂解阏与围而归，赵惠文王赐奢号为马服君。左氏传，鲁公曰：疆埸之事。慎守其一而备其不虞。尔雅曰：谧，静也。信陵佩魏印，秦兵不敢出。史记曰：魏公子毋忌为信陵君。秦昭王进兵围邯郸，公子进兵击秦军，秦军解去，遂救邯战存赵。公子留赵，十年不归。秦闻公子在赵，日夜出军东伐魏，魏王患之，使使请公子归救魏，魏王以上将军印授公子，公子遂将，破秦军於河外，乘胜逐秦至函谷关，抑秦兵不敢出。慨无幄中策，徒惭素丝质。范晔後汉书，诏曰：前将军邓禹与朕谋谟帷幄，决胜千里。淮南子曰：墨子见练丝而泣之，为其可以黄，可以黑。高诱曰：闵其化也。旅去旧乡，感遇喻琴瑟。卢谌赠崔温诗曰：羁旅及宽政，委质与时遇。毛诗曰：妻子好合，如鼓琴瑟。自顾非杞梓，勉力在无逸。杞梓，已见陆韩卿赠内兄希叔诗。无逸，已见景福殿赋。更以畏友朋，滥吹乖名实。左氏传，陈敬仲曰：诗曰：翘翘车乘，招我以弓。岂不欲往，畏我友朋。韩子曰：齐宣王使人吹竽，南郭处士请为王吹竽，粟食与三百人等。宣王死，文王即位，一一听之，处士乃逃。一曰：韩昭侯曰：吹竽者众，吾无以知其善者。田严对曰：一一听之，乃知滥也。名实，已见上。 
    郭弘农游仙　璞臧荣绪晋书曰：璞卒後，赠弘农太守。 
