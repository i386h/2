<!-- { "loadSidebar": true } -->
唐故□容经略押衙银青光禄大夫检校太子宾客上柱国武威安府君墓志铭乡贡进士颜钦撰□士之处世，各有其志，或艺文以取荣达，或讲武以建功名，然後移孝资忠，自家形国，积善余庆，岂□□哉！公讳玄朗，字子远，其先武威人也。其命氏启胤，则国史家谍之所详焉，今可得而略也。曾祖＊，奉天定难功臣、华州镇国军同关镇迁使；大父靖，朝散大夫、检校秘书监、使持节潘州诸军事、守潘州刺史、兼监察御史；烈考贯言，守容州普宁县令，又招讨巡官、知顺州军州事，皆宗彝重器，崇构宏材，或竭股肱之力，以夷天步；或居牧守之位，以著人谣。庆灵湮郁，光启後嗣。公幼挺节操，夙砺锋，气蕴风云，志怀霜雪。□穰且之法令，敦郄谷之诗书。爰自弱龄，乃登戎秩，机谋屡中，班序＊加，频预偏俾，亟彰勋绩。属者□连鸡洞，境接交邕，蛮类繁，烽鼓岁警。藉其式遏，必在良能。前政廉问，以□公负统众之才，出於流辈，委帅师之任，允谓得人。乃命公充海门防戍军都知兵马使。公深图密虑，物莫能窥，洁己励躬，众皆攸仰。至於缮儿戈甲，训练师徒，故得士识廉平，人知礼信。方期慰荐，以被□宠荣，竞□与□□焉遘疾，医筮不乏，药祷无徵，俄锺梦楹，奄叹游岱。以乾符二年八月廿三日，终於海门军营官舍，享年四十有七。其年十一月廿三日，归於普宁县安育乡思传里录启原之大茔，礼也。夫人河东柳氏。簪裾茂族，璋贞□，德□礼经，言契诗教，居室亟闻其义让，宜家将极其显荣。妇道既敦，母仪且励，誓舟之後，择邻有□必能享□贵之荣，侪期颐之寿。有男一人曰图，年方髫龀，志已孤高，天爵聿修，家扌勾当克，必复之庆，其在兹乎？有女三人，长未及笄，幼仍襁褓，兰薰玉茔，锺美储休，于归之期，必获其所。呜呼！逝日何长？生年何浅？曾未□□，□逝阅川。将铭令猷，宜篆幽础。其辞曰：
於音乌休府君，生德自天，储精武备，委□□□。谦和附众，谅宜亲贤，忠壮之烈，克绍其先。治逾二纪，犹佩双，声夷落，防戍海ヂ。□□□□，忽殒中年，青车归，葬宅荒阡。容山峨峨，容水涟涟，旧茔斯在，新陇建焉。
□虎成列，□□□□，□容永闭令问长传。
衙前虞候杨遵书　　散将冼亚镌（录自《隋唐五代墓志汇编》北京大学卷第二册）
№乾符００７
【盖】
失。
【志文】
唐故陇西李公墓志铭并序乡贡进士焦敏撰公讳辞，字昌道，其先居於魏。曾祖衢，试太子通事舍人；祖岩，彭州九陇县尉；因徙居广陵而家焉。烈考诚，利州都督府长史。公才貌环杰，气宇冲邃，性端洁，不偶合，威重自持，动必由礼。交友以道，久而益敬。义勇仁侧，必见於一贵一贱之间；孝慈弘爱，不移造次。公学穷至赜，识洞玄机，爰自六籍，旁及子史，莫不该综，皆探讨奥旨，采掇英华，得其意则冥然，遗其言象，思入天倪，独与道全，物我何有。故虽为文章蕴策术，不急於宦荣，徒乐曾点之懿情，原思之高节，在公之旨，锺鼎山林，其致一也。惜其玄鉴博达，照邻庶几，而寿之不至，以为甚痛。不幸遘疾，以乾符三年八月十三日终於润州延陵县让贤乡之别业，享年四十四。夫人荥阳郑氏，生四男：长曰通郎，次曰朝郎，次老僧早亡，次曰俞；八女，五人并未出室，长曰老老，次小老，次郎君，其年六月先公而逝；次小郎君，次秃娘。通郎等泣血护丧，以其年十一月廿三日返葬於扬州江阳县临湾坊之古原先茔之侧，礼也。恐陵谷是迁，音徽将沫，故刊贞石，以纪盛德。铭曰：
邈矣君子，孔门贵儒，英姿秀朗，洵美且都。敦诗悦礼，为道之枢，景行斯仰，德音莫逾。吾道穷矣，寿之不将，如彼秋月，黯然沉光。潜德藏曜，胤嗣其昌，陵摧岸夷，顷声不忘。
（录自《隋唐五代墓志汇编》江苏山东卷第一册）
№乾符００８
【盖】
失。
【志文】
唐故泾原节度押衙知进奏银青光禄大夫检校大将宾客右金吾卫长史兼殿中侍御史上柱国王府君墓志铭并序乡贡进士董撰并书公讳幼虞，字舜卿，家世於河东。曾祖昌，祖文礼，父仲甫，皇□代不仕。
公迥然独□，卓尔不群。少而孤焉，荣路自立，縻职留务。累更重难，自效辛勤二十余载，戒慎以为意，约己以□身。去岁旋遇汝南八座，杖节边陲，迁公知留邸。署职居右地，奏秩继卫衔。充门荣家，谁能继也。公谦让於知己，孝义於长幼，侍伯母敬若慈亲，育孤侄怜如爱子，名可以钦□巷，德可以表乡闾。公夫人天水郡赵氏，懿范傅芳，淑仪□举，修妇行已光於女史，敬夫礼将及於齐眉。二男：长幸胡，次护儿。六女：长曰及笄，小曰怀抱，二弟幼虔、幼肤，并未有所官。公秩虽不至高位，平生歌乐管弦，足以畅矣。出乘骏马，入座华堂，未常一日暂辜在生□志。公玄发未变，岂期微恙，遽遘沉こ，药饵无疗，遂至於殁。乾符三年丙申岁十一月甲戌四日丁丑，薨於京兆府万年县永乐里私第，公春秋＊有六。以其月廿九日，葬於万年县洪固乡李永村先茔。悲乎！观者酸测，莫不伤哉，是余门客，纪而述焉，式示冥魂，用告幽壤。乃作铭曰：
千尺贞松兮狂风忽摧，送□奔流兮夕阳西颓。立事立功兮垂名不朽，惟孝惟义兮谁可继哉？俊气英灵兮夕委寒灰，仁德温恭兮将掩夜台。空想音容兮情生惨切，薤露歌声兮深可悲哀。
（西安碑林藏石）
№乾符００９
【盖】
唐清河张府君墓志铭
【志文】
唐故清河张氏夫人墓志铭并序布衣裴渎撰夫人姓张氏，清河人也。父允言，左监门率。蕴德饰行，为时所推。早娶王氏，生夫人。夫人幼惠，十岁知女仪，事父母孝。饔饩刀尺，咸丰於己。行可以表九族，顺足以和六亲。父祈良媒，以得良婿。遂适於太原王公。官齿班列，守内养。才能匡国，机可赞时。寻奉天旨，迁为南面催促副使。以国计繁总，边赐乏绝。中外所尚者贞廉，南北所仰者忠恪。苟非如是，即徒挠於公而利於私。不一年而加朱绂，为催促使。夫人福之所臻，而德之所来。公以夫妇之道，益相敬睦。常以王事议於闺门。同公之勤，庆公之清。不累月，公又加紫绶。内荣外贵，人情所归。夫人熙熙旦夕，宴安闺室。荐祀事惟敬，承宾礼惟重。实谓妇仪毕备，内则可书。何期天寿不修而天不能展其算，神道不鉴而神不能福其善。洎乾符四年二月寝疾，饮食失节，动静多艰。公忧轸刃心，徵诸良药。而又广祈方士，朗设佛像，焚燎香火，不缺昼夜。饭僧荐神，而不有应。至三月六日奄谢於永昌里之私第。清昼若暮，高槐忽秋。愁云蔽空，悲风戛户。举家哀恸，四邻感伤。画梁之双燕不回，庭栏之舞蝶并散。以其年三月廿九日窆於万年县铜人乡灞川之左，於先域，虑陵谷之迁改，岁月之徂逝。故为铭曰：
芳英不久，贤良不寿，古之所无，今之所有。冥寞何归？因果何期？问天不言，祈神莫知。痛澈心源，明□□之。
（录自《隋唐五代墓志汇编》陕西卷第二册）
№乾符０１０
【盖】
失。
【志文】
唐故广王墓志铭并序翰林学士朝议郎守尚书礼部员外郎柱国赐绯鱼袋臣裴澈奉敕撰翰林待诏朗议郎前守光州光山县主簿柱国臣牛德殷奉敕书翰林待诏朝议郎守殿中省尚舍奉御柱国赐紫金鱼袋臣邢希言奉敕篆盖夫肆筵授几，则行苇称欢；强干弱枝，则剪摘流祚。我国家所以固盘石而保维城者也。故得灵源不竭，洪绪降休，琼萼增辉，金柯盖茂，克昌公族，代有贤王。广王氵雍，即宪宗皇帝之孙，宣宗皇帝第十一子，母曰陈氏。教禀克明，训承禹俭，分荣落木，殷泽棣华。议舟蒙以标奇，赐牛车而荷宠。为善最乐安东平□美谭；对策不穷，比河间之奥学。
爰膺分实，遂列疏。宜长咏於周诗，永作藩於汉室，秉德从厚，赋年不遐，挂蠹遄悲，芝焚俄，咸通五年六月一日薨於邸第，享年十一。圣上感深饰献念切陈思，学宁轸□怀瘳□朝兴恸命。以乾符四年四月十四日迁窆於万年县川乡尚傅村，礼也。臣澈奉诏，谨为铭曰：皇猷积庆，朱邸多贤，瑶图玉牒，祖宪宗宣。
峭峻严岳，馥郁兰鉴，奉仁好义，动直静专。恩隆汉屏，泽霈周筵，既生昌运，倏夭芳年。凄凉龟纽，寂寞兔园，空铭幽石，永扣邪。
臣盖尧刻字（西安碑林藏石）
№乾符０１１
【盖】
唐故康王墓志
【志文】
唐故康王墓志铭并序翰林学士朝议郎守中书舍人柱国赐紫金鱼袋臣萧遘奉敕撰翰林待诏朝议郎前守光州光山县主簿柱国臣牛德殷奉敕书翰林侍诏朝议郎守殿中□□□□□赐紫金鱼袋臣＊希言奉敕篆盖乾符四年四月大京兆奉监护礼奏康王将□，皇帝命内署司文之臣臣遘为之铭，曰刻於墓。臣谨按史官，康王讳汶，宪宗章武皇帝之孙，宣宗献文皇帝第十子。母曰仇氏。以咸通七年七月廿七日薨，享年一十六。以乾符四年四月十四日，葬於万年县川乡尚傅村，礼也。我唐本周汉之制，崇建封之法，分王子弟以藩屏於皇家，用古道也。国朝自近代以降，诸王无出阁之合□□玺整爱，冠王公之义；问安侍膳，如家人之礼。中备宿卫，□□□和，遵近制也。其有行修於内，德积於中，守之以严恭本之□教，模范宗族，规矩戚藩，□任城之武艺，体陈思之文业。皇帝恩覃瑶派，爱广桐，宫臣传旨太医侍。及乎降追之命，策襄护之仪，罢朝震警，下诏追悯。可谓生有礼而殁为荣者矣。侍从之臣，执笔之史，虽不得备闻道德，替述风猷，观圣泽之弘深，本鸿私之痛念，繇是缛礼，德行可知。所以裁词罔疑，叙事无愧。遵奉明诏，拜勒新铭：
汉东平王，尝获对见，帝问所行，最乐为善。卑以自牧，谦而不，史册垂名，千古如图。今我康王，令德夙彰，宸衷轸念，圣泽汪洋。必有祖述，以规行藏，词臣刻文。
臣盖尧刻字（西安碑林藏石）
№乾符０１２
【盖】
失。
【志文】
唐故嗣陈王兼都勾当承旨墓志铭并序翰林学士朝议郎守左谏议大夫柱国踢绯鱼袋臣崔庾奉敕撰翰林待诏朝议郎守殿中省尚辇奉御柱国臣王谦逢奉敕书翰林待诏朝议郎守左司御率府仓曹参军上柱国臣董环奉敕篆书王讳行莘，故陈王第二十二男。母曰赵氏。既生公宫，乃嗣封邑。志学之岁，凛若温恭，弱冠之年，卓然岐嶷。君臣父子之道，诗书礼乐之宗。皆自生知，宛符神授。而又坚贞植操，介洁不群，寡悔慎言，处谦乐善。则中山雅志，东平宽仁，其实兼焉，罔愧前哲。由是统承睿旨，虔奉天颜，动必无违，居则无过。圣上以睦亲厚爱，敬畏推恩，或别殿欢娱，或内邸宠幸，超绝百代，辉赫一时，虽周室夹辅之称，汉朝疏建之盛，语於是日，则难拟伦。方期益壮维城，肃振公族。
