<!-- { "loadSidebar": true } -->
　　邑侯应君云鸑刻荆国集成余适东探禹穴窥石梁鴈荡而归属序其后呜呼是文献之所存也夙志繋焉虽不敏其何敢辞惟公文章发于经术雄伟精深长雄一代然其未尝刻意殆亦天授视昌黎所志子厚者逺矣乃顾寥落不得与欧蘓诸集并流天下抚虽公桑梓之区而亦无梓焉岂非世儒疵公相业横议不明使然邪夫公之相业明道象山之论公矣精矣或疑明道不非新法而訾陆党焉此与儿童之见何异然窃尝怪之公以间世之英气魄葢世负伊周之志宗孔孟之学其不迩声色不殖货利难进易退之介固己信于天下遇大有为之君而师行先王之法意虽其条理弛张或未尽善彼其志葢昭然可睹也然而新法一行群议鼎沸一时攻许成风至诋为奸邪其故何哉圣道絶而学术裂也夫圣人是非之凖也春秋贤卿大夫其见称于孔子者不少矣而独多管仲之功曰民到于今受其赐微管仲吾其被髪左袵矣及其摄相未几而诛乱政大夫勤师郈费岂群情之所趋哉彼亦睿圣独见治乱之原耳况夷狄之逼中国岂鲁三都比邪乃有洞见乱原以先王之道匡天下而不为管仲者非夫子之所深与哉自道丧千有余年非实得其坠绪如濓溪明道者固难优于春秋贤卿大夫至其束私见而挛故习虽贤者不免焉则是非之谬于圣人久矣何者见有所囿则蔽于覩逺意有所诧则乐于党同其势然也昔充国平羗之策裴度伐蔡之议此特一事耳自其成而观之虽庸人无疑也而其始举朝异之况夫取天下之法而更张之者哉宋之中叶国势寖弱民志不振东西交侵辽夏为急犹之痈疽并发于肩臂而神力俱疲咸以其无甚作楚因谓之安公既洞见天下之势逆知抢攘之祸而独深忧之故每啓昭陵以至诚恻怛忧天下之心而拳拳以晋武梁武趍过目前为戒葢欲早为之所也其相裕陵以更化葢将通壅滞实脏腑而攻溃之洗疮痍而登之泰和也诸贤为国或齐公之见怪其作用而乘客气胜心以逞者又复攘臂其间讦以为直不逊为勇天子之所恶也而世以为贤甚撄人心挟天变以要其上不几于乱政者哉元祐尽罢新法则虽幽厉之政宜可反而中兴复文武之竟土矣乃顾因循坐致靖康之祸卒使中国疲于战鬬一如公所忧者果孰执其咎而顾横加詈议是尚为有是非之心乎使继相者有若明道以大公之学善其后则于公有光矣岂至沦胥以败哉当时问相之对愽举而不一及明道者亦以其素不排公故耳虽然公自谓用志精则知人明乃亦不知荐以自代何也一时英望之去岂公素心公意为天下忍之欲俟法行还之与乐成耳知者行之仁者守之明道已不可其说而公不从卒昭后悔非亦有所蔽与公谓未有不得先王之道而能行先王之法者是也其忧斯民之左袵不以身家二其志岂非自任以至诚恻怛得先王之道乎而不知其激于群言果于行法者已不免意必偏党之私其心之于哀矜而有所忿懥矣乌能得其正而不辟哉是公之所以为蔽不精于圣贤之过也于诸贤何独尤哉至其洞见幽逺图患于未形虽圣人不易也其后忠定因水灾而忧事变葢公之余明也而天下服其忠知钦髙相之不下裕陵之倚公者以此然其御击恢复诸防亦卒夺于防议而几危其身况公图之于未形乎于乎有宋兵革之祸极矣使公不能制之于未乱之前而忠定不能救之于既变之后则横议之流祸也夫学术不明使下无公论上无信史蔽人心而夺国是卒亡宋于元岂独使公负重毁于后世哉此余所以重为千古发慨而不能己也若夫新法之未始皆不善也介庵子序之详至后世亦多祖而用之故余畧焉特取其大而隐者着之耳昔陈申公述郑亚之言以序李集谓其蕴开物致君之才居丞弼上公之位建靖难平戎之策垂经天纬地之文公虽未尽得先王之道也将不优于斯语乎善读公集者当自得之矣应侯宁波人公尝令鄞邑称循吏而庙食焉民至今神之其法施于民也侯习闻之故梓其集于吾临川云
　　龙冈摘稿序【何迁】
　　庐陵龙冈贺君蚤岁以学自成其言类可传而贺君志念逡逡视若未至年逾耋日皇皇焉不以勤倦也故其稿多弃不收其子少龙君惧其逸也乃稍稍裒次之顷至楚授予是编属为序往予至南中南中士人比数道术辄诵其师故所持蹈葢皭然名德君子焉贺君初令某邑耻以职近时名改为此官敎且行寻即弃去士人故思之而少龙君之官南中也又适与予同至予因得尽其家学窃慨然心慕之比予只役江西问讯道术江西士人又辄以贺君闻予以是知贺君既悉乃今又得于其言尽焉夫道之可见必于言行贺君之学予繇言行焉以观有谓矣圣人之学先夲在行业言非所尚也然其言废则其学不着而学如圣人未有不善言德行者夫万古不息之谓心万物必照之谓知灵晰圆神不虑无不烛孔门所谓良知也言语行业烛中之隙明耳悟其不息之体而致其必烛之几由是见于言行虽圣人不能易此贺君之所以学欤致知之防发于孔门近时阳明先生指其义独析阳明之学要于心悟而取撰于致知将以探言行所夲辟夫滞见闻而习度数者之非而究其知出于自然亦以信其所不息而扩其所必烛彼舍言行而别求一心与夫外功力而任夲体皆非其防也而一时从逰之士得于乍闻骤见而出其真切愿学之志以践其所明逮今有成类在大江以西尽其故时提戈论学处也嗣后一传百讹渐移其旧其最守其师说不必当于心次则峙立门户以竞于世其流也师心即圣不假学力内驰见于莫而外逃失于躬行又其甚漭荡勦说委身诪张侈然博硕葢不殊于圣科假令诐滛之徒生同其时犹将辞而拒之而后生不察遂谓言行不必根心而圣人之学不足逹于用由是继之以畔嗟乎使致知之防而出于是虽圣人不能以天下而何阳明之说之忧也夫良知曰致葢必举其灵晰圆神出于自然者恍然澄定于廓清凝聚之余而日见其叅立于前非有所渉于讲说意象之末而后养以长裕渐以销融使其精微中庸皆将毕于竭才以几浑合如是则所谓心悟者非百倍其功不可入而至于长裕销融固未尝忘所有事夫庖丁逰刄官知止而神欲行而齐扁得心应手老于斵轮不能舍去此岂无假于学哉无假于学者未尝知学者也夫或滥觞焉以病于学说者谓晚宋支离之基于说之详夫使由今之谈而不反而归其疑于指之析于责虽谬抑或有由也当是时贺君崛起其间固大江以西人也未及由其门而致知之意独深契焉因与从逰诸子下上切劘不茍以同而卒以自得古称闻而知之其道不废于贺君何间哉贺君是编所载文变化峻深不可涯涘诗律严意逺绎其趋和平欝纡大校取裁古人发以独契非徒言者贺君之于学窍于知止汰于寡欲而极于致虚葢信天则之必良而诣之必至则夫言必可传而行足则宜非流軰所能有也是编出先生之学既可考见且使孔门夲指益明而后来者之疑熄予固谓阳明而后是编不可少于世岂过哉予庸虚读是编知其必传于予言可无俟乃其明孔门夲指免于后来者之疑则予所愿闻也故详着其义而序之甲子中秋日
　　唐一庵先生集序【何迁】
　　圣人以道命学而语道之言则畧焉而不敢尽其志念所存抑何深逺也学必有术圣人详说之而畧于道然中立而跃如道未尝不在焉乃语道而或至于尽则求道于见而遗其心固自圣人命之矣圣人有所命复有所不敢尽故性命之防学者必悟以心而不得求见于言其或邪说横行大义侵蚀当是时性命之防不明则其害不熄圣人葢忧之而后有举而授诸其言者而道因以不蚀今绎其防夲天载以着人彛极于幽深者归于精实固非莫谬悠议于无形者也然由载借以观苦后世所称微辞奥义亦不可数数覩焉夫以圣人为道而有言而卒畧于此斯其所存可以深长思也已古者圣人有言莫备于孔子亦莫备于论语一书其间命学不于诗书则于执礼不于文行则于忠信门人所谓雅言皆其所以为敎也而性与天道则不得闻惟所自撰易系中庸其以辟邪说而闲大义不能不一言焉而易系不列雅言中庸既具至子思而后出其亦罕矣圣人以其雅言命学而学之所夲则言之必罕以此互见并行于世将使驰见遗心不得为学者病兹所以为圣人之言欤孔子而后由孟子至宋周子程子杨墨佛老之忧甚于乱贼其忧大则其语愈详易系中庸之防发之殆尽虽于其时则然而罕言之意亦未尝不戚戚焉我朝海南浙东大儒崛起先后发明救人心于闻见其忧深而语详视宋二子又过之而性与天道之蕴由是途人后生习闻其说葢去圣人既逺而六经宗夲不至侵蚀要非知言者不能然使未见遗心之害加于周程之后则亦知言者之忧也某不学于道无所窥窃谓言不可为典要惟其时而已将蚀而无撰其蔽閟既明而复赘其蔽支假令海浙之间由今之习固将易术而语矣故性命之防可以自悟不可以渎人可与能者期于从而不可与未得其门者益其见学者以是求其庻乎归安一庵唐君继浙东而有言者也其学深诣其敎直讨眞心其为言宏邃而切礼元剩语景行舘论三一测诸编一时学子莫不愿闻之往年与予遇于白下寻策海事去予思以所尝槩于心请焉未能也逾数年予再至白下唐君函诸编属之序顾予昔有所槩既无由一印可虽欲有言焉亦未能也今年走书吉阳山中责序益亟复得其门人所述语録读之予乃喟然起曰微哉唐君忧不在斯乎乃其言无前诸编则忧于道者不直无后一编则忧于学者不逹不以其罕言掩其所雅言唐君之谓哉夫予所欲请君既先发之则取诸印可以为诸编覆予恶得无言然君之学以悟几道者也造益精则言益粹苕霅之间予尚有请焉其必有进我者而斯言葢其质矣乙丑夏日
　　重刻蠛蠓集引【穆文熙】
　　吾郡卢山人者以诗文雄一世而当其时则人少有能重之者今没去二十余载而所撰蠛蠓集始出崌崃张公手自校讐之刻之太仓署中集传至吾郡见者以为琬琰竒转相抄録殆若平子赋出而纸价为髙者矣余邑窦侯雅好诗文因谋于余将重刻以应求者且计省价于笔楮之费者当什倍也乃刻之两月而完窦侯欲纪其重刻之意复属余为序余惟山人诗祖六朝文赋法秦汉评之者已有定价而其人豪宕不覊扞当世之文网自罹大辟几濒于死故其诗文多成于三木金索之间见于自叙又如此俱不必述也独感夫昔人之言曰诗文必穷而后工乃今于山人复见之故史称丘明失目厥有国语孙子膑脚兵法修列屈原放逐乃赋离骚不韦迁蜀遂作吕览诗三百篇大抵皆诗人发愤之所作则山人之集可以观矣岂独于人物亦有之松栢必生于岩涧之间徧歴氷雪之惨而后木理之坚不等于群材宝剑不埋于狱中啮蚀于数千年之尘土则亦无以冲斗气而发光华也向使山人以职务萦其身或安居无事日徜徉于沙麓衡伾之间则虽未必无所撰述以成一家之言然必不能如斯集之工也阅山人之集者可以哀其志矣崌崃公乂述山人逰太学归痛哭于申考功之第谒太学为空旷无人有孤于国家养士之意且饮且泣涕酒并呑而醉赋紫驑马篇累累数百言有飞黄万里之思又其待讯滑台公延入坐之旁则却立抗礼引越石父对晏子之辞以对命茶则唯唯再四徒以臂运视其手械乃尚未脱公为大慙即此两事则山人超轶之见磊落之懐出尘埃远甚故宜其发为文词渊深闳肆力追古人即顚扑备至而畧不渉寒酸语也兹又可以壮山人矣
　　刻张太常文集序【穆文熙】
