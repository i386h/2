<!-- { "loadSidebar": true } -->
　　门下夫宰相之任上以代天工辅佐之宜下以立人极燮调之理【诏令无此四字】爰得忠正方膺股肱正议大夫守太常卿上柱国襄武县开国侯赐紫金鱼袋权徳舆器度端实智识通敏学成师法文为国华素履常践于贞方黄中允合于易简自出入清列茂着嘉声名利无屑于中懐风雨不移【诏令作易】其常性骥騄之质常识于逺途鸾凤之姿宜巢于阿阁期于致理推之至公宠以春卿掌我枢务辅天地之徳俾化及平明导隂阳之和使物靡疵疠予违汝弼言无面从君可臣否事己心同【诏令作许】用伫美式副虚懐可守礼部尚书同中书门下平章事散官勲封赐如故【元和五年九月】
　　武元衡入相制
　　门下邦国兴理将相是资选众而举思贤俾乂故有台臣外抚宣力已靖于四方衮职迭居懋功复凝于庻职允兹崇践爰属上才前劒南西川节度副大使知节度事管内度支营田观察处置统押近界诸藩及西山八国云南安抚等使银青光禄大夫检校吏部尚书兼门下侍郎同中书门下平章事成都尹上柱国临淮郡开国公食邑二千户武元衡粹厚端庄简易常壹有诚明之道以致用有宏茂之略以佐时贞方自得于性术操尚不愆于风雨加以懿文合雅聚学承师通礼乐刑政之源逹古今治变之要歴登华贯休闻穆然洎处钧衡中立不倚致君思尧舜之盛修职以邴魏为宗益部大藩比仗兼济而能布宣威惠抚莅蛮髦县道辑宁疲黎安息推心而下皆率附正已而人自向方临之累年理有殊【诏令作异】等朕以出纳王命缉熈帝图緫庻官之职业为百度之扄键惟此重任属于黄扉分忧遂辍于殿邦具瞻再归于硕望尔尚行之以中正煦之以和平毗于一人膏润天下祗膺礼命无替徽猷可守门下侍郎同中书门下平章事兼崇舘大学士充太清宫使【元和八年三月】
　　令狐楚拜相制
　　门下賛天工而成光济叶帝力以致升平非中和禀气不能将燮调之道非诚明在躬何以膺弼亮之位况今积祅【诏令作殄】已弭而邉鄙犹虞大化方行而里闾未泰将欲举百度甄群材外抚四夷内辑诸夏纳之夀域被以仁风代予之勤其孰克任眷求斯得是用命之河阳三城懐州节度使朝议郎持节懐州诸军事守懐州节度兼御史大夫赐紫金鱼袋令狐楚根于粹厚着以端明表山立之庄容洞泉渟之精识文髙雄冨学茂该通自顷挥翰掖垣持囊禁署尝延造膝屡竭沃心发言有【诏令作必】诚临事无惑蔼是公望居然国桢及剖符近郊兼畅牧人之术仗节分阃尤深驭众之方可谓器适中外效宣文武宜展舟檝之用式登鼎铉之司管于中枢持我大柄于戯辅翼之任人臣极崇未至而众驭有归既处而其名罕副万务攸托朕何赖焉尔其敬听此言渝思其道行致君之志终始勿渝以报国为期夙夜益励无俾厥后有慙知臣可朝议大夫守中书侍郎同中书门下平章事【元和十四年七月】
　　李夷简拜相制
　　门下致理之道王者由其尽心弼成之功辅臣所以宣力皇极是建苍生乃安敷求实难倚任斯重将付大政必惟佥谐正议大夫守御史大夫上柱国成纪县开国侯食邑一千户赐紫金鱼袋李夷简学【诏令作才】称通明性本严重守以正直传之文华羽仪朝端冠耀宗籍早司邦宪爰緫地征纠逖无闻于避强经费克均其定制中立不挠孤标出伦耸善激【一作仰】贪法行令肃自镇汉上洎临蜀州俭徳载彰清规一贯山岳比厚雷风有常励贞峻以理心竭忠劳而奉上人望汲黯印归赵尧俾之持纲万目皆举固可以综参庻务允厘百工燮和隂阳宣发号令是用申命陟于台堦于戯说积尔躬梦恊朕志虚已将求其济鯾言罔惧于怫违道必举中位无苟旷膺此宠擢敬哉戒哉可守中书【诏令作门下】侍郎同中书门下平章事【元和十三年三月】
　　夏侯孜拜相制
　　门下篙檝克修航舰以之济海羽翮可励【一作厉】鹍鹏于是摩天朕恭已寰瀛劳诚梦猎将以篙檝贤辅羽翮寳臣以三代至理之英济群生并洽之欲载仗旧徳期获我心劒南西川节度副大使知节度使事管内度支营田观察处置统押近界诸蛮及西川八国云南安抚等使光禄大夫检校尚书右仆射同中书门下平章事【元和十三年三月】上柱国谯郡开国公食邑三千户夏侯孜大昴分精维嵩挺秀擅四海之贤俊作中朝之表仪礼乐诗书资其懿范温恭孝爱辅以多才服道以致身含章而底力经国之用贯百川而不改其清应物之明体万象而莫穷其照周践华列多识旧章郎署谏垣休声夙振东阳故绛恵爱洽闻洎甘棠政成防府徴命兼领台辖之任居邦宪之尊正色无私当官必举防征赋以赡国干山泽而富人美利无加遗泽益覩积是朝着【一作徳】升于台司内竭谟明外体理驰咎防之极挚陋周汉之遐踪克彰为辅之声允叶有开之契属者以西南重镇邉徼多虞爰頼恵征以隆外阃福星时雨既恵巴庸景化元和须归鼎铉是用召于驿骑待【一作代】以天工重开集凤之池仰问牛之化弼谟万务师长庻僚亟付机衡俾康区夏于戯刀非砺不剖【一作割】鱼非水不行为君诚难得中【一作时】甚易决疑定计吾以尔为神肥国救人吾以尔为上药尽布四体懋坚一心勉哉勿疑对扬我休命可尚书左仆射同中书门下平章事散官勲封如故【咸通三年七月】　　一作皆唐大诏令
　　韦执谊入相制
　　门下宰相之职寅亮缉熈导隂阳之和賛天地之化裁成百揆揔领庻官非道契时中识通理本则何以敷畅皇猷【一作极】阜安群庻【一作黎】朕以身嗣守丕业思立人纪以承鸿休【一作天】其代予言允属良弼朝议郎守吏部郎中骑都尉赐绯鱼袋韦执谊孝友忠肃自诚而明茂实本于宗师英华发于事业久参内署动冝静恵累践中台职修事举克有令【一作公】望冠于群伦以予冲人恭黙思道是用命尔纳诲弼违必能行四方之风成天下之务祗乃茂【一作乃】职厥惟钦哉可守尚书左丞同中书门下平章事赐紫金鱼袋【永贞元年二月】　一作皆唐大诏令
　　皇甫镈加恩制
　　门下选众举材俾参大政俟善绩丕着嘉谟有成然后进序台阶协宣徳务乃制轻重谓之盈虚以经用靡亏而成功克集黄扉之位式示畴劳具官皇甫镈器识端方性尚孤直文发贞而词去枝叶学为己而政资本根每脱落于浮荣能优游于剧任志图经逺心惟狥公自贰中台专防大计升之相府兼賛鸿猷属问罪二方徴师十万千金难减于日费百役并萃于司存而供亿罔差中外咸乐【一作若】泉货无虞于竭涸干戈遂致于清宁允兹忠勤副我倚任是宜践居左辅均赋中邦渐于雍熈期乃成绩可守门下侍郎平章事依前判度支
　　皇甫镈罢判度支制
　　门下古者丞相府不接吏盖以任重体大地亲礼崇苟非征讨之时岂仗货财之事爰俾出纳归诸有司用严台庭以辅吾道中大夫守门下侍郎同中书门下平章事判度支上柱国赐紫金鱼袋皇甫镈精明絶伦干健不息蕴是器业发为英华顷以守位聚人必资大计因其能事委以重权致用之机所以经天下之务重轻之法所以莞天下之财自淮右不防东平犯顺兵车在野馈食连年而乃庖无折刄御有濡辔既授明命升之股肱轩裳所瞻崖峯【诏令作岸】益峻请谒自絶其风凛然况赡给之余谋虑必至平二方之险阻虑载戢之干戈庸非坐筹佐朕而致今则百揆攸叙万邦保和宜全相府之重勿领计司之剧抚夷夏调隂阳用安元元时乃之职可守门下侍郎依前同中书门下平章事
　　程异拜相制
　　门下汉宣帝祖宗之业正刑徳之本简求辅相以致中兴朕祗荷丕图思扬圣绪每懐舟檝以渉巨川俾人不迷用底于道今获良弼式允佥谐朝散大夫守卫尉卿御史大夫充诸道盐鐡转运等使赐紫金鱼袋程异厚徳外严沉机内朗抱精微以致逺本诚明以格物尽瘁亊国诚明在公常探化原雅髙学术扬歴斯久公望蔼然自位列大寮揔诸剧务逹酤之利适财赋之方赡出纳于邦家申绩效于官业顷以淮夷未殄师旅在郊有漕挽之劳兼供亿之费言念多事恐伤吾人而异法能变通道益明着言无伐善动必由蕴夷难致君之心见懐道佐时之略况属馈军之事尚倚良能载阅前功宜当大用乃服休命俾参中枢爰表秩于冬官仍兼综于旧职膺兹重任用表全材尔宜左右朕躬朝夕启沃干戈未絶【诏令作戢】尤伫庙谋敬听斯言副我明奨可守尚书工部侍郎同中书门下平章事依前充诸道盐鐡转运使【元和十三年九月】
　　杨收加恩制
　　门下古先圣哲之御天下也莫不劳于择贤逸于任已【一作恭己】是以岩求匪易殷代称宗畋获甚难周王受命【一作膺】肆朕在位天授【一作材】正人于言语侍从之间得亮采恵畴之俊固亦髙迈前烈垂休当朝敬遵用汝之文【一作言】爰举弼予之典雅符不让防自无私翰林学士承防朝议大夫守尚书兵部侍郎知制诰柱国赐紫金鱼袋杨收器茂浑金寳钦大玉莹清冰于溽暑挺緑桂于严霜行过曽顔道兼夷恵词【一作文】冠一时而若非游艺学该【一作穷】千古而似不能言自鸿飞名鹭振班列宪署每闻其守法曲台咸着于推公所莅有声歴试皆可才【一作用】彰简要已洽誉于含香业擅精微遂腾辉于视草戒慎攸至初终莫【一作不】渝常懐造滕之中俾见沃心之防谢安体识王俭精【一作才】能动为佥论所谐居益【一作溢】具瞻之望由是擢于禁苑升以台阶求匡辅之勤用燮和之事【一作俾申匡辅之勤用燮和之重】尔其慕伊周之志臯益之谟九流既分百辟斯正嘉猷可舒于前席妙略尚在于止戈式序三才允归一徳懋乃致主副予知臣无使载笔之褒独称于姚宋也可守本官同中书门下平章事散官勲赐如故主者施行【咸通四年五月】
　　授李逢吉门下侍郎同平章事制
　　同前
　　门下朕闻天地洪鑪鼓之者槖籥帝王大业成之者股肱故尧舜垂衣禹汤恭已道任徳惟【一作为】予辅臣则八表清寕万邦咸乂【一作理】故伊尹之举臯陶之升庻绩其凝不仁自逺正议大夫守兵部尚书轻车都尉赐紫金鱼袋李逢吉大方比量中正持心贞玉无瑕精【一作坚】金匪砺【一作在砺】峻节而髙山是仰推诚而止水可观刚柔所持吐茹无易徃以青宫齿学导我典坟仪刑式孚兰藿馨茂洎升台席翊奉先朝訏谟密闻献替潜逹外顺明徳中深至言温恭聿修终始一贯朕嗣守丕业思得贤良将俟和羮期于旧老易之襄汉居以南宫每询嘉言启沃惟允今授之相印委以枢衡代天之工尔在专任于戯发号施令选贤任【一作与能】能申于百辟之上行于四海之内朝无党比人絶浇浮白黑灿然淄渑不溷使岩廊重位扬我清风宣大猷以畅王度可守门下同中书门下平章事散官勲如故主者施行【长防二年六月】
　　一作皆唐大诏令
　　除郑朗工部尚书同平章事制
