<!-- { "loadSidebar": true } -->
「贲亨，小利有攸往」，至「观乎人文以化成天下」　　天地之物，未尝不成于两。有上则有下，有此则有彼，有文则有质。一不独立，待两而行。两虽别也，一则主之。所以为两，动于情也。主之于一，复于性也。今夫贲之为卦，山上火下。以火烛山，物物陈露。文所由生，是两月之相为用也。然火为能烛山，则所烛能烛后也。所烛先也，先者定矣，屹不移矣。后者憧憧，徒往来矣。故贲之主在艮，其两在离。
- 644 - 
离反其光，艮固自知，艮在焉。离则失照，观之彖曰：「柔来而文刚，分刚上而文柔。」夫刚未尝往也，文来柔之；来者有缺，然不足屈而下之之意。然刚拒而不接，则恶于不和，而无以致亨。于是特分焉，上而文分者有裕，然有余施，而与之之意。故柔文刚也，足以亨刚文柔也。「小利有攸往」，小谓柔也。谓柔得所附，而不能有攸往也。由是观之，刚本无文柔之心，亦无有心求柔之文已也。柔自托焉，而刚亦因以致用。故棘子成曰：「君子质而已矣，何以文为？」彼之说固一曲，然亦诚独见乎此也。至子夏论《诗》，则曰「绘事后素」，其亦知绘素之俱，而绘必后于素乎？然柔来文刚分，刚上而文柔，则曰「天文也」。人文以止，则曰「人文也」。又曰「观乎天文以察时变，观乎人文以化成天下」，何也？盖天其质也，刚也。日月辰纬之错行，四时六气之推迁，柔也，所以文之也。错行者，明晦之不同。推迁者，寒暑之自异。而为天者，常穹然临之，听其自尔，而莫之或为；故观之者特曰察时变，而不曰天变，盖变在时，而不在天。此盖柔来分刚之说也。至于人文，则君臣、父子、夫妇、长幼是矣。夫林然而生，孰非人也？方其萃聚之众，则若不可齐。趣操之异，若不可合。然为君臣，则志同也。为父子，则情亲也。为夫妇，则好合也。为长幼，则悌顺也。是皆欢然相通，粲然相接，繁缛而可观，其文明盖如此。虽文明矣，然志同者，有分也。情亲者，有等也。好合者，有别也。悌顺者，有伦也。则其止又如此。圣人于是因其文明也，发挥之以饰其外；因其止也，维纲之以制其内。机缄默运，使由而不知，不曰化成之乎？虽然，二者固并行而不悖，然文明必曰以止何哉？盖文明固待止而后能托以显也。若止则疑无待于文明，姑亦勉而应焉。此又柔来文刚之说也。夫以天文人文观者各异，至于以刚为本，而柔从之，则一而已。吾于是论天下之文，必先乎天下之质。不幸而过，宁质无文。故《艮》至于上九，犹曰「敦艮」而离之过，则有焚如死如之凶。不然，夫子何以筮而得此，愀然而悲？而庄周氏悼战国之敝，亦有灭质之叹。董仲舒察武帝之浮虚，亦有损周用夏之对。卦之上六曰「白贲」，而大传曰：「贲，无色。」古之圣贤，其皆如此乎？
 【《永乐大典》卷一万三千八百七十六「贲」字韵，页六下引「澹斋文集」。(影印本第一百四十三册)】 
　　 【孟子解】 
　　　其一
战国之际，欲毁乡校者有之，欲毁明堂者有之。盖先 【生】  【王】 道德法度之遗意，至是决裂殆尽。然仁人君子，未尝一日不致意于其间。故子产于乡校之毁，则亟排之。孟子于明堂之毁，则力止之。虽然，无明堂不害其有王政。然宣王所以欲毁之者，不惟不知明堂为何等物，盖初不知王政为何等事。故孟子因是以启迪之。子贡欲去告朔之饩羊，而夫子非焉。夫子存羊，盖所以存礼。今孟子欲存明堂，其亦所以存王政也与？
 【《永乐大典》卷六千五百五十八「梁」字韵，页三下引「李流谦澹斋先生集」。(影印本第六十二册)】 
　　　其二
孟子意不在明堂，而在王政。特因明堂以激之，而王果问焉。于是以治岐之事告之。盖治岐亦文王初为诸侯事也。夫耕者九一，仕者世禄，关不征，泽不禁，罪不孥，以至鳏寡孤独，皆发政之所先。此实王政之大者，而皆于明堂出之。则明堂安可毁？不然，如后世徒以弥文之饰，指复庙重屋八窗四达为之，则毁不毁何与乎王政？
 【《永乐大典》卷六千五百五十八「梁」字韵，页六下引「李流谦澹斋先生集」。(影印本第六十二册)】 
　　　其三
宣王未安于王政之言，于是托以有疾，而有好货好色之事。孟子又引太王公刘以为言。太王好色，而无怨女、无旷夫。公刘好货，而有积仓、有裹粮。夫使人人好色如太王，好货如公刘，则人唯恐王之不好也。此与前好勇之义同。王尝问卿，孟子以正对，王勃然变乎色。今此则若随其意而诡说之，何哉？盖言不剀切，无以激其意。不顺适，无以寓其讽。虽若不同，其所以引君于道，则一而已。
 【《永乐大典》卷六千五百五十八「梁」字韵，页十四下引「李流谦澹斋集」。(影印本第六十二册)】 
　　　其四
洪水溺人，非禹溺之也，而禹以为由己溺之。人不粒食，非稷饥之也，而稷以为由己饥之。一夫不获，非伊尹推而纳之沟中也，而尹以为时予之辜。是三圣人者，岂固敝敝然乐于劳瘁，而从事于务哉？盖以为治其职，则当致其忧；居其位，则当任其责。非惟在上者当然，在下者之所以望我，亦若是也。今齐王于妻子失其托，则知以责其友；不能治士，则知以责士师；至四境不治，则顾而言他。彼其心，岂不知此实己之责哉？而独耻于自反，及谬为不省以绝其说，使孟子不得终进其治国之道，然则宣王不足与有为，亦可悲矣。
 【《永乐大典》卷六千五百五十九「梁」字韵，页二下引「李流谦澹斋集」。(影印本第六十二册)】 
　　　其五
治一国者，有一国之望；治天下者，有天下之望。所谓望者，非一朝一夕之为也。道德积于身，勋烈着于时，闻誉赫于人之耳目。君人者倚之，百姓与之，宗庙保之，夫是之谓世臣。凡此者，举一国听之，则一国重；举天下听之，则天下重。昔周之毕公，身事文武以及成康，而书称其弼亮四世，嘉绩多于先王。予小子垂拱仰成，盖为世臣者固如此。今齐王无亲信之臣，而昔者所进，今日不知其亡。是其于任用之际，亦苟而已矣，则乌知所谓世臣哉？方且指乔木以求故国，岂不重贻孟子之笑哉？
 【《永乐大典》卷六千五百五十九「梁」字韵，页四下引「李流谦澹斋集」。(影印本第六十二册)】 
　　　其六
用人，大事也；杀人，亦大事也：皆不可以己之私意为之。左右诸大夫及国人皆曰贤，皆曰不可，吾方察焉，见其可用可去，而后从之。不然，未敢必于用于去也。左右诸大夫及国人皆曰可杀，吾亦察焉，见其可杀而后杀之。不然，未敢果于杀也。夫何故，众以为贤，是众人用之，而吾何预于用之哉？众以为可杀，是众人杀之，而吾何预于杀之哉？夫然用者常当，杀者无悔。虽然以谓可用可杀固在彼；而听其言而察，察其言而用，则在我。专于彼则惑，专于我则蔽。故《洪范》谓有大疑，先于谋及乃心，而次及庶人卿士，及龟筮。暨其俱从也，而后谓之大同。亦与此同意。 
 【《永乐大典》卷六千五百五十九「梁」字韵，页九下引「李流谦澹斋集」。(影印本第六十二册)】 
　　　其七
「齐宣王问曰：汤放桀，武王伐纣，有诸」至「未闻弒君也」。君臣之分，何啻天渊之严。齿马蹙刍，皆诛毋赦。桀纣之事，岂所宜言，孟子言之不疑。盖天下归往之谓王，天下去之谓之一夫。谓之王，则齿马蹙刍犹所不可。谓之一夫，则孟子之言，盖不为过。秦二世、隋炀帝，尤其甚者。
 【《永乐大典》卷六千五百五十九「梁」字韵，页十六上引「李流谦澹斋集」。(影印本第六十二册)】 
　　　其八
「齐人伐燕胜之」至「亦运而已矣」。齐与燕异乎？燕不及齐，则齐可取，何谓其异也？德不及则异，政不及则异，然宣王问孟子犹有有取勿取之疑。则齐于燕，盖未有德与政之异。孟子于是告以文武之事，以为取之而燕民悦，则当法武王取之；取之而不悦，则当法文王。舍是二者，就使力能取之，民本避水火耳，而去燕得齐，则是无适而不遇水火。故曰：「亦运而已矣。」
 【《永乐大典》卷六千五百五十九「梁」字韵，页二十九上引「李流谦澹斋集」。(影印本第六十二册)】 
　朱翌：《灊山集》三卷
朱翌，字新仲，号灊山居士、省事老人。舒州(安徽)人。宋绍圣四年(一○九七)生。政和八年同上舍出身。南渡为秘书少监、中书舍人。后充秘阁修撰、知宣州，移平江府，授敷文阁待制。干道三年(一一六七)卒。四库馆臣自《永乐大典》辑《灊山集》三卷。
现存《永乐大典》录：
朱翌诗 【十条】 
朱翌潜山集 【八条】 
以上共十八条，校《丛书集成》本《灊山集》三卷及《补遗》一卷，馆臣漏辑者十三条。
　　读杜诗至减米散同舟路难思共济舟人偶来告饥似诗谶也
老翁起布衣，诗史天下选。眼中无全牛，万象转綮穴疑。曹刘知几辈，波澜付一卷。凄其忧世心，妙若医国扁。惜哉无孔子，不得并坟典。豹露管中 【班】  【斑】 ，吾犹及浅浅。岁月走江淮，冷淡空盘盏。诸子不见味，咀嚼必禁脔。遗编过三复，奥义见百遍。长言起清风，竦立侍冠冕。减米散同舟，读已事在眼。吾岂监河侯，不救在陈患。生尘甑屡空，釜声不免。迢迢千里程，与汝共艰险。虽无百丈牵，顾有众力挽。愿学平原公，试草乞米简。更问偕来人，恐有蔡明远。
 【《永乐大典》卷八百九十九「诗」字韵，页六下引「朱翌潜山集」。(影印本第九册)】 
　　輶归自五羊得承可旧诗一编书其后
君不见，香山居士居洛阳，远借五寺收文章。又不见，巢父诗卷何所藏，留之天地同久长。铸金琢石非不强，金流石泐不可防。以人传人策甚良，世人顾未知其方。我昔宦游凌大江，年少从君璧一双。胜时一咏同一觞，颇亦自愧 【枪】  【抢】 榆枋。劫火不肯留青囊，日往月来心不忘。大儿南归自五羊，袖中乃有万丈光。伏而读之喜莫量，重到虎踞龙盘乡。今年贡舶早放洋，明珠大贝光溢箱。答赐不敢烦吾皇，愿得君诗归献王。
 【《永乐大典》卷八百九十九「诗」字韵，页七上引「朱翌潜山集」。(影印本第九册)】 
　　 【投壶】 
　　　其一
谁可忘忧慰寂寥，夏长惟以一壶消。坐中皆欲从多马，妙处何妨不绝枭。幸郭滑稽无事日，将遵取士中兴朝。诸公有意来偿进，贳酒何妨为解貂。
　　　其二
哨壶枉矢乐初筵，列坐分曹看令传。龙跃集飞惊背手，云开电击笑通天。齐侯晋侯夸酒肉，鲁鼓薛鼓排方圆。何事吾人无一事，竹高卧听铮然。
　　　其三
