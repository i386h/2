<!-- { "loadSidebar": true } -->
    伏见沣州刺史裴冕，忠肃明允，道高德厚，匪躬无怠，有蹇谔之风。道佐先帝，驱驰灵武，赞□雷之业，成社稷之勋。程元振忌其直方，遂加诬构，投谪荒裔，天下称冤，空怀酝正之悲，莫雪增嫌之耻。今奸邪屏退，圣政大明，百度惟贞，四门以穆。寰海之内，元元之人，莫不延首德音，思闻至化。愿特令追冕，列在天朝，俾之端揆庶寮，平章百姓，处询谋之任，当燮理之权。必能协和万邦，致君尧舜。臣位兼将相，职忝股肱。思进贤杰，共熙帝载。臣无任恳愿之至。
    ○贺双鹊补天尊殿隙坏表（大历三年四月宰臣）
    臣闻孝至於天，则祥发陵邑；德被於物，则化及鸟兽。伏惟陛下因心广教，宏道极和，时因霜露之恩，流行云雨之泽。故前圣垂裕，歆於明诚；皇天报贶，赐以嘉应。异鹊来感，翔集可窥，迹比人谋，事归神化。伏望宣示中外，编诸史册。
    ○贺文单国进驯象表（大历六年十一月宰臣）
    臣闻春秋二百四十年，不纪祥瑞，而载异国之朝，其在周书，亦美西旅之献。盖重其德化及远，天下大同也。伏惟宝应元圣文武皇帝陛下以至敬事天地，以至孝奉宗祀，武功以定大难，文德以怀远人。故旧史未载之邦，前王不宾之长，声教所隔，言语莫通，悠南溟，几千万里，瞻望中国知有圣人，逾海而来，历年方至。绵邈重阻，奔波载驰，黄金饰冠，白充耳，服柔群象，牵致阙前，低徊驯扰，稽颡屈膝，随万国而来庭，与百兽而率舞，如知礼乐之节，益盛羽仪之容。有以彰仁化元通，醇源溥畅，至和大顺，以兆昌期，事轶於轩皇，迹超於汉代矣！臣等谬尘枢近，获睹洪休。伏请宣付史官，光昭简册。
    ○皇帝一发连二兔请付史官表（大历七年十月宰臣）
    闻王者有日官，动而必书。事无虚美，用成善终之义。观乎君举之明，体合忠直，辅宣法教，斯良史之任也。帝者盛美，纪於一时，阙登雅颂，彰示国家，斯君子之罪也！昔汉武有《获蛟》之歌，魏祖有南皮之事，皆盛其殊能，叙列前载。元宗开元中於岐阳，亲御弧矢，陈九军之礼，有百中之捷，焕耀图史，布昭咏歌。今陛下以丰岁皆秋，农郊始隙，因依时令，习用戎事，游涉灵囿。经於上兰，以一发之神，连三窟之狡。弦匪再控，骑无角逐，进异前禽之失，举明不合之围，事过旧闻，妙归天纵，足以重威四海，高视千古。恩赐之後，荣庆中朝，公卿庶尹，动色相贺。垂於简牍，允叶《礼》经。若圣情冲深，过於谦让，则史臣旷职，後代无称，凡在庶位，罔知所出。伏愿特回圣慈，俯遂诚情。
    ○贺瑞禾成文表（大历十二年五月宰臣）
    顷者贼臣凶狡，敢蔽聪明。陛下以时发觉，咸就诛放，与人更始，在物惟新。浃辰之间，果获佳应，至德之化，光贲草木，太平之时，遂形文字。伏望藏於秘阁，宣付史馆。
    ○为李怀光让起复表（大历十二年）
    草土臣某言：伏奉某月日制书，起复授臣某官兼某使，捧对恩命，哀号失图。微臣夙遭凶，幼集荼毒，亡母鞠育，骤历暄寒，三十年间，勤劳备至，俾臣习武，教臣观书，丁宁恳切，仅至成立。自逢昌历，累辱驱驰，待罪朝行，或申微效，皆母之训，以及於斯，凡在辈列，莫不知委。而久从王事，靡有定居，晨昏屡违，甘旨多阙。则臣之於母，所负实深，扣地呼天，万恨何极？伏愿察臣哀迫，许臣终丧，少申子道，无乖企及。无任迷谬崩迫之至。
    ○为李怀光让起复第二表
    草土臣某言：一昨具陈哀恳，冀蒙谅察。旋奉墨制，有阻微诚，精魄震荡，五内分裂。中谢。臣为学至浅，昧於《礼》经，今冒死上闻，实私情恳迫。臣年未弱冠，即罹闵凶，终鲜兄弟，惟臣与母，零丁孤苦，继以屡贫，衣食所资，悉资纺绩。比臣从戎朔漠，渐列军行，适遇艰难，累经战阵。北出恒赵，西趣凤翔，或往邺下，或留河上。臣母别臣，积忧成疾，禅诵之外，泣涕终日，形貌支离，殆於骨立。及两京既复，九方既同，臣在宁，粗申力养，岂谓无状速祸，殃罚所锺？深顾起复之恩，永负劬劳之报！兴言及此，摧心痛骨。则臣母於臣，异於常母；臣之於母，不逮常人。诚合服庐墓，以终馀齿；岂可忘哀徇禄，所务从权？此则天地不容，名教所弃。伏乞纳臣穷款，矜臣血诚，俯遂愚衷，许终丧纪。傥残生未泯，子道获全，必当竭力他年，以答元造，虽复捐身锋镝，死且无恨。无任荒迫之至。
    ○代宣王诵让皇太子表（建中元年正月）
    臣诵言：臣自奉明命，累表陈乞，恳诚无感，圣慈未回，进退兢惶，如履冰谷。臣诵诚惶诚恐顿首顿首。
    臣闻少阳之重，嗣守宗祧。故《传》曰：“年均择贤，义均以卜。为国之本，继奉休明。”臣质惟愚蒙，未经师傅。问安侍膳，夙乖奉养之规；秋夏弦，昧於齿胄之训，无以上承匕鬯，展敬粢盛，内省多惭，岂敢饰让，未蒙谅察，惶怖失图。臣所以累献封章，备陈丹恳，伏望俯回天眷，曲遂愚衷。臣无任恳款之至。
    ○为吉州太守贺赦表（兴元元年正月）
    臣某言：伏奉今月日诏书，大赦天下。禹汤罪已，沾泽既同；羿浞负恩，奸谋自蹶。中贺。伏惟陛下以天圣匡难，宏慈御物；而贼臣弃义，乘乱（一作）败常。爰幸近郊，方勤远略，改元更始，统历惟新，犹复惕厉怀柔，诚明引咎。务好生之德，恩覃万类；遵泣辜之典，罪止元凶。振废滞而片善无遗，安反侧而群邪革虑。损去徽号，帝尧之克让也；贬彻服御，大禹之师俭也。罢榷之利，征赋就恒；正封略之侵，干戈继息，辟贤致理，疏爵报功，减冗官而禄秩有伦，优死事而存殁知感，喜气充於六合，仁风被於八荒。孰非昭苏，罔不率俾？自然假息之孽，舆榇就诛；改辙之徒，束身请命。八龙旋轸，万国来庭，不劳王者之师，重集康哉之化。臣忝守藩维，不获称庆阙庭，忭跃之至，倍万恒品云云。
    ○谢敕书赐腊日口脂等表（贞元七年）
    臣某言：中使某至，伏奉某月日敕书，并手诏劳勉臣等，兼赐臣衣一副、腊日口脂红雪一合、中和尺一、贞元八年历日一通。陛下道迈古先，德动天地，凡於一物，必寄圣慈。欲臣襦暖嫠，故衣裳是赐；欲臣除去人患，故良药下沾；欲臣永驻衰容，故馨香流润。新历方启，庆昌运之无穷；彝尺辨才，审度量而不昧。力微赐重，捧戴兢惶，臣无任。
    ○谢敕书赐腊日口脂等表（贞元八年）
    臣某言：中使郭昕至，伏奉手诏，并赐腊日中脂红雪、贞元九年历日等，拜受怔营，不知所措，臣某中谢。伏以玉散降於仙宫，金膏流於秘藏。含芳咀味，觉六府之和；润骨凝肤，改三年之观。况复惟新圣历，受朔齐人；称庆戴恩，倍万恒品。不胜踊跃之至。
    ○谢敕书赐腊日口脂等表（贞元十四年）
    臣某言：中使吴千金至，伏奉十一月九日赐敕书手诏，存问臣及将吏百姓等。自天涣汗，随地涵濡，遍施稚孺，普及纤细，欢呼未暇，圣念再加，老幼奉恩，感动肌骨。又以腊日将及，赐臣红雪口脂各一合、贞元十五年历日一通，跪启缄封，荣相集。伏以方传上仙，药成中禁，却老除患，妙绝如神，尝所闻知，岂期亲授。况阶候朔，晷度不差，蒲柳微生，又膺天历，恩波逾重，难胜，不任感恩荷圣踊跃之至。
    ○为河东副元帅马司徒请刻御制箴铭碑表（德宗）
    臣燧言：臣前窃睹御制赐灵盐节度使杜希全《君臣箴》一篇，辄请刻石於太原兴王之都，与元宗所制《起义堂颂碑》并列，垂训後代，光示万邦。伏奉批表及赐臣等手诏，俯蒙允许，仍赐臣一本，又赐臣御制《宸台衡铭》二首并叙。精义微言，深於羲文之旨；明训大诫，叶於舜禹之。涵周诗而轶商颂，准天地而悬日月，五彩彰施而溢目，八音均调以动心。至於上下咸和，君臣交儆，僻邪无自而入，猜虐不萌於中。郁堙底伏之气宣，强悍谗谀之说泯，授申甫以作诫，绍唐虞而追踪。诚文教之极，而至治之本也。
    臣馀生陋质，材巧功微。陛下奖励过深，宠锡逾厚，使得获睹殊观，接闻至音，目以勋贤，称其威武。跪捧震骇，顾循悚怍。实愿周旋奉戴，内以为子孙藏；恢演昭宣，外以垂金石刻。今者琢磨已就，刊勒方施。至於次序篇章，论载年月，未敢即定，谨令图画进上，仍请於碑首正面，刻作“御制箴铭”四字，其下刻年号月日字建，箴铭二首并序。其碑首阴面，伏请准起义堂颂碑例，刻年号月日字建，其下刻臣所上表疏伏蒙批表敕语及所赐臣手诏，庶使後之观者，寻其并连，究其本末，以知盛德之事，懿铄丕显，游扬无极，臣之所愿也。不胜忻惧悃恳之至，谨遣某官臣某奉表以闻。臣诚欢诚喜顿首顿首，谨言。
    ○为赵侍郎乞归河中侍兄表
    臣某言：臣私门积衅，幼集荼蓼，赖诸兄训育，得渐有成。比登官序，各限中外，聚居则少，离别则多。兄薰顷任河中少尹，先因风痹成疾，手足不理，於今累年。中间迎到上都，臣自躬亲方药，兄以榆松贾，尽在河东，怀土之心，暂来辄去。近从数月，颇益沉绵，形貌支离，言词蹇涩。甥侄数辈，年尽儿童，虽在左右，未能侍养。欲重迎至此，在兄则羸瘵难堪；将驰往近关，顾臣为官守所系。魂销气索，志往形留，百忧攒心，动失次第。伏以圣慈涵育，至德潜通，肖翘之伦，各遂其性。特乞罢臣所职，许以还乡。傥得数岁侍兄，必冀沉疴有间，然後星言匍匐，稽首阙庭。臣之至愿，於斯万足，无任恳愿迫切之至。
    ●卷九百六十三
    ☆阙名（四）
    ○上太上皇及皇帝尊号表（永贞元年十二月宰臣）
