<!-- { "loadSidebar": true } -->
　　杭州府推官无锡华君前吾建昌府推官也吾免丧入阙时锡人士皆来问君吾曰君方瘠如腊黯如土炭眉髭垂欲髠念而饮食之乎室如悬罄囊委于地人遇之蹴而不顾也念而赒之乎吾皆爲若谨致焉皆愕且笑以吾诞谩亦滋甚或以爲谤吾遂言吾邦兹有益国之役大阉突以暑来邦人漫不知也且集吏出诏诏见入匦则巳麾旗竪表升屋引蕝百人雷呼若翼飞若蹄躏瓦裂破竹尘飞蔽天屋下妇走儿颤堕井溺窦尫痎在床喘息待尽虽鸡狗亦辟易无所遁处也卜祝令曰皇命垣于东脇东人贿垣于西脇西人贿都科曰吾欲赭彼林吾欲陶彼壤何以奠吾冶何以伐吾础或曰防吾馆或曰具吾饔飱或曰马几骑或曰皁几人或扑吾里胥里胥匿或詈吾令簿令簿匿吾邦君亦惴惴自慴一委于君君请自持蕝戒东西人毋入贿贿有常诛蕝定度林相壤馆传骑乘皆以制正无恀无不充具有常供于是民不苦役工徒不偏劳庖人廪人不告匮乏阉始少戢其欲削其威矣而逾月不寝食斥所有以佐官费者君一人而巳此吾以君之实告顾诞且谤哉君治不止是也皆释然韪君爲锡増重以爲当受上赏得殊擢也而君兹免内艰竟仍是官于杭州以去又皆属君宗弟济之来需吾言以慰噫赏罚陟黜吾贱不得而预知也或者吾邦僻而下君虽力于治主者未必知即如吾者虽言君又谁听哉而杭兹爲天下最上之人所注意耳目也况其爲士也彚出而多声鸣言必人信焉君无变吾建昌者以临之名誉通显之机锡人可安安焉无爲君戚戚矣
　　送虞部王君诗序【罗玘】
　　虞部郎中王君以病请于上归仲子叔子侍予曰子侍父舁有腋舟有碇药有常尝膳有常视无阽无虞永丰其可归也人曰子过矣君未甚病也君前以行人司副使淮又使蜀便归拜其二亲使节不可稽于家而驱追上道今虽位郎署而私心郁郁寐若寤咽若吐步若趋思若忘怔忡上下医至以病诊君亦曰吾病也吾见吾亲解矣噫君岂真病夫哉予曰髙哉君之独病也余尝阅东西闺之籍矣某也咳某也疽某也头之痹某也目之眵某也齿之疰某也痰之冲常十二三矣然而骑于道以纳刺饮于室以娯宾坐于署以叱咤以鞭笞嬉于郊之亭池馆墅以竟日累累也此无病也自以爲病者也若黄馘而俯行躬乃磬折跛曵而越阈病于逾垣喘呻以趋班实尔匍匐此实病也自以爲未病者也自以爲病者安知及其既病也不自以爲未病乎自以爲未病者安知方其未病也不自以爲病乎以是二者日循环于胷中则于其身日且不暇又暇思其亲而病乎哉予故髙君之独病也人又曰君虽以病行而又嫌贻戚于其亲诿曰以二子归而学于学且冠且婚以爲亲欢不欲以病爲名归也予于是益髙君夫仕逺违其亲而思情也而未必病病矣药之乎则已矣而未必輙以请请而归矣而未必不曰吾病归也则其亲有不戚戚者乎而亲且病矣然则思其亲而以病归者其难乎哉而能以病归者予见君也而其人亦可知矣予是以益髙君也众皆翕然评予言曰诸赠言意率类是遂录以爲序










　　明文海巻二百九十
　　钦定四库全书
　　明文海巻二百九十一　　　余姚黄宗羲编序八十二
　　送序
　　送马布云序【李梦阳】
　　马君布云主事户部四年矣一旦致其事而去同僚既醵爲之饯而又属予之言予幸接下寮日以簿书期防爲事其何言之能爲虽然窃有闻焉君臣之义道不合去言不听去不得其官去年及去疾去以予观布云年未及也非疾者也布云前爲中书舍人九载克厥职乃擢主部事布云又克部事乡督太仓粟吏不敢蹈奸于是举督天津粟天津之人咸借借称明斯非不得其官者也非所谓言迕而道违者也而何以遽去无可去而去予于是知布云之贤也夫自士大夫以官爲家进退之义摈而不讲于是有老死于位而不悟者秽行诡迹之士遂宴然在列防垢詈不顾甚有病卧牀褥犹日探除拜问调迁者使其弗事事则巳苟或事事而能以不得不听不合去否也嗟乎予于是知布云之贤也使布云不得其官去言不听去道不合去老去疾去犹爲贤矧无可去而遽去邪夫宦譬之海也百险备焉逆之则危犯之则溺不知而不去谓之逆知可去而不去谓之犯布云兹去譬若泝恬波而行兴意竆极舍舟登陆其有不乐者邪布云伟躯干美髭须豪爽尚义少失意于科第老复弗究其官必考夀乐其余年必生贤子孙昌大其家不然何以与危者溺者别也
　　送东谷序【康海】
　　东谷子由昆山改盩厔居盩厔者三年乃以考绩上京师过予爲别又十三日往饯东谷子于思政之轩覩近遡往嘅然兴懐焉于是赋诗悲歌以赠东谷子诗成遂序以书之于巻嗟夫士于平居莫不以天下之道是是而非非谓如契以要贷也然而天下之事恒出于精神思虑之外盖有是矣而或非非矣而或是者于是圣人之道不能信于天下而奸诈之徒爲其所不当爲获其所不当获者往往而是故小人乱君子邪説夺正辞遂使士大夫之口善者不知是恶者不知非圣如周公孔子而处士横议防疑于当时此其故岂一日之渐哉闗中郡县之吏崇廉耻遵德义者一二人往往憎于多口而贪饕侥幸之徒反冒荐牒此非独当涂者之过习而不察居而不疑由治之季大抵然也东谷子以名进士出宰两剧县不幸而当其流俗志贞操防而上弗知民安治兴而誉弗逮登仕十年而贫蹇忧否不得推余于仆毁愈积而操愈固行愈屯而心愈纾由是则岂但可以首先闗中之吏虽之天下可也易曰震惊百里不丧匕鬯东谷子由吴抵秦闗数千里而所遭值若合符节乃能独以无垢是居毁誉忧患沓至乎前畧无少动其心由是虽古之人亦巳难也今士大夫并古人之难爲者而责中人之才乃其所予又固喜怒而重违其本指由是虽周公孔子立乎其前未有不非之者此其意非真非周公孔子者茍其名非旦与丘则虽百周公孔子无非可非者也予有别业在彭麓杂闻于民博考其政亲见其爲人而有美不夸抱器罔售其过安归耶东谷子行矣然天下之广士大夫之多无有深知东谷如予与渼陂石岗东岩泾野太微者况东谷非求人之知而爲是者乎求人之知而爲是则别有所爲而不爲乎此矣知不知岂东谷之志哉
　　送丰原学先生序【王九思】
　　四明丰原学先生在翰林爲侍讲纂修孝庙实录有功进秩右谕德而爲谕德未久也乃奉上命视事南京翰林院其事盖在正德己巳之六月云临别而先生曰何以幸教我也当是时九思亦由检讨纂修调爲文选主事以公事故不果其明年庚午秋罪人斯得而予乃坐乡里爲吏部有权遂黜爲寿州同知寿州去南京五百里先生赐书存问称执事曰执事格心之学忤逆寺者谁则弗知也又曰执事弗幸教我邪当是时又公事未果也居寿州一年而辛未冬十二月上乃用谏臣议盖曰寿州同知前在翰林得出爲吏部而狼籍贿赂破坏选法宜罢弃去应上天之变于是上报曰同知致仕矣先生闻之乃又赐书存问而曰嗟玉石共焚乃至于此执事不昵罪人举朝所知何至今犹未明邪执事固但知桑梓之乐孰知慨世道者何如也而又曰执事乃弗幸教我矣予读之竟于是感激发愤叹息曰嗟乎世复有知我者乎人固有明乎礼义而陋于知人心者也果如人言则九思者盖小人之下者也天地弗能容神而诃斥之者也又奚以其言如曰以其言己也则世岂乏人而必小人之言何也嗟乎世复有知我者乎昔者在翰林盖应制而风諌寓撰述而美刺备羣居而规戒形九思不佞固奉教于先生矣盖若是者十年比其南也而经籍典坟古文遗书反复而讽咏有味哉如啓清庙奏金石美哉洋洋乎盖九思弗得而与焉兹者窃闻上意开明堂兴礼乐陶镕万类轶驾唐虞是未可知也是岂可乏人行且召先生矣而予退处岩谷老农老圃终其身可矣庄周之言曰小知不及大知故夫鹍鹏则大知之类也而蜩鸒鸠斥鷃者则小知之类也盖亦各安其分耳矣故曰知小而谋大鲜不及矣独念世无知我然如先生者又逺别弗待矣向所欲爲先生言者亦汗漫弗称述矣屈子曰竭忠诚而事君反离羣而赘疣又曰交不终兮怨以长是故水搏则势激情极而感兴幽昧险塞困拂抑郁日月不能照山岳爲之摧此所以烈夫壮士击剑悲歌拊膺流涕而至痛哭弗自知者有矣呜呼惜矣知我者谓我心忧不知我者谓我何求巳焉哉然非先生孰弗谓小人之文过矣
　　送王令序【王九思】
　　予在翰林时每见述职之典其年春正月天子郊祀毕越旬日御奉天门视朝是日诸司始奏事于是方岳郡县诸吏咸趋御桥南跪免冠俯伏首至地待罪刑部尚书率左右侍郎上御街北面跪读弹文继而六科给事中十三道监察御史皆有弹文各推老成一人北面跪读大意言方岳郡县吏若弗能事事宜寘之法以示惩劝予所见凡三度天子咸口出德音特宥之以勉图后效于是方岳郡县诸吏不下万余人輙踊跃顿首谢口呼万嵗响声若春雷在空既退出翌日早具公服谢午门外然后吏部以黜陟上闻治壬戌吏部言方岳郡县吏政有卓异不可但己宜稍稍旌之以劝豪杰于是推毂二人其一大名知府韩福其一宜阳知县胡献敬皇帝览奏甚喜命锡宴礼部未几皆右迁盖近代旷典予所幸见者也自予麾出外郡窜伏林莽歴述职者又三度矣未闻有所旌拔如壬戌时然山城僻野邸报不及或有之而罔闻知也抑固未之有也皆弗可知矣正德庚辰春又当其期吾邑令王君朝暮戒行李北上邑中诸大夫谋有以赠请予爲之言君固多善政兹行贤书在藩臬考覈在吏部意者天子励精图治复举先朝之典则夫嗣韩胡二人以兴者其王君乎是未可知也若夫奉天奏事乃恒格待诸吏予偶及之云尔
　　送幕吏陈君序【王廷相】
　　抚养以惠生教化以植德缉暴革奸使民衎衎于田里其敷政有如此者淡泊以自守一私无所营志洁而操贞使人仰之若天日之皎其行检有如此者斯人也百姓必戴之有司必嘉之其以贤而进进而陟诸崇阶必然矣刻峭以爲公聚敛以爲能民隠弗恤而苍鹰乳虎之是志其敷政有如此者媚上以求容攘下以自润踪迹秘于蜮污浊肆于贪饕其行检有如此者斯人也百姓必怨之有司必恶之其以不肖而舍舍而困于草野必然矣有不能明察而覈实者贤者反退焉不肖者反进焉是颠越之政也下不爲有司病上不爲大政累者几希矣仪封典史陈君天秩今年以述职罢归令长曰夺我良尉吾政乌乎以赞百姓曰舍我幕君吾生乌乎以惠瞿瞿蹙蹙若不忍其有此而无所爲之控诉者而君方且处之豫然无鄙心无怨言无戚容返渔于江返耕于泽若大获其固有之乐忘得失于物我焉者君不其贤乎哉且夫黜陟幽明大政也天下之广且逺庶职之贤与否固非一耳目之可以周而察也势必寄于有司矣使寄非其人则善徼幸者掩其丑巧逢迎者市其誉执法者以爲过刻守道者以爲不通甚至未覩其人误以少壮爲迈老未审其政误以平易爲孱弱如君之贤而见罗者不可胜纪矣嗟乎一邑之尉其得失所繋尚尠也骑刼将而乐生亡则齐城七十爲之尽复林甫相而曲江退则开元之治以之不终是治乱之机不在灾祥妖孽而贤否进退乃其大关键矣余于君之罢归也安得不三叹于黜陟之政也哉
　　送仪宾刘君还秦中序【杨循吉】
