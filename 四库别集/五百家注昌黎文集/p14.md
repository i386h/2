<!-- { "loadSidebar": true } -->
　　少小尚竒伟平生足悲咤【韩曰咤叹也选郭景纯游仙诗抚心独悲咤补注杜诗令人防悲咤○咤陟驾切】犹嫌子夏儒【孙曰论语子谓子夏曰女为君子儒无为小人儒】肯学樊迟稼【孙曰论语樊迟请学稼子曰小人哉樊须也】事业窥稷卨【祝曰卨商祖也前汉卨不能计与契同】文章蔑曹谢【孙曰蔑陵蔑也曹谓子建谢谓灵运】濯缨起江湖【孙曰孟子沧浪之水清兮可以濯我缨缨所以结冠濯自洁也】缀佩杂兰麝【孙曰以兰麝为佩饰也】悠悠指长道【补注诗道阻且长】去去防髙驾谁为倾国媒【樊曰李延年汉武前歌曰北方有佳人絶世而独立一顾倾人城再顾倾人国上叹息曰世岂有此人乎平阳主因言延年有女弟上召见实妙丽善舞由是得幸是为李夫人】自许连城价【孙曰史记赵王得楚和氏璧秦昭王闻之愿以十五城价请易璧樊曰钟繇遗曹丕玉玦丕与书云猥以防鄙之姿得覩希世之寳不烦一介之使不损连城之价注云连城谓十五城秦所以易赵璧者】初随计吏贡【孙曰汉武帝元光六年徴吏民有明当世之务令与计偕计谓上计吏簿也郡国毎岁遣诣京师上之贡士偕焉樊曰朱买臣随上计吏为卒将重车以入长安】屡入泽宫射【樊曰礼记诸侯歳贡士于天子天子试之于射宫又曰天子将祭必先习射于泽泽者所以择士已射于泽而后射于射宫注泽宫名】虽免十上劳【韩曰战国防苏秦説秦惠王书十上而説不行资用乏絶去秦而归】何能一战覇【孙曰僖二十七年左氏曰一战而伯文之教也公自贞元八年中进士第贡于京师至贞元十年屡试博学宏词不中能一作曾】人情忌殊异世路重权诈【重一作多】蹉跎顔遂低摧折气愈下冶长信非罪【韩曰论语子谓公冶长可妻也虽在缧绁之中非其罪也】侯生或遭骂【孙曰史记魏有隐士曰侯嬴公子无忌虚左迎之嬴有客在市屠中引车入市下见其客朱亥睥儿久立与其客语从骑皆窃骂侯生】懐书出皇都【孙曰贞元十一年公东归河阳皇都京师也】衔泪渡清防【韩曰灞水出蓝田谷西北而入渭祝曰选控防乗浐○防音霸】身将老寂寞志欲死闲暇朝食不盈肠冬衣才掩髂【祝曰腰骨前汉折胁拉髂○髂枯驾切】军书既频召【军书檄也】戎马乃连跨大梁从相公【孙曰贞元十二年公从汴州董晋幕】彭城赴仆射【孙曰贞元十五年公从徐州张建封幕】弓箭围狐兔丝竹罗酒防【韩曰防之夜切即炙字此言从二州宴猎也】两府变炎凉【韩曰贞元十五年董晋薨十六年建封亦薨○炎一作荒】三年就休假【孙曰自贞元十六年张建封薨公归洛阳至十九年始除监察御史】求官来东洛犯雪过西华【过一作经】尘埃紫陌春【韩曰唐人乐府云紫陌青门三十六宫春昼永】风雨灵台夜【孙曰陌言紫陌台言灵台以天子所居故美言之也诗经始灵台皆言其在长安灵台天子观气之台也】名声荷朋友援引乏姻娅【韩曰诗琐琐姻娅则无膴士孙曰尔雅曰两壻相谓曰娅】虽陪彤庭臣【孙曰谓为御史也彤庭丹墀】讵纵青靶【补注汉王褒曰王良执靶靶辔革○靶音覇】寒空耸危阙晓色曜脩架捐躯辰在丁【韩曰曹子建三良诗谁言捐躯易杀身诚独难又求自试表云捐躯济难忠臣之志也孙曰贞元十九年十二月公以监察御史上天旱人饥疏贬阳山令辰在丁谓上疏之日也】铩翮时方防【祝曰铩鸟羽病选鸾翮有时铩又蜀都赋鸟铩翮兽废足韩曰防年终祭名广雅夏曰清祀商曰嘉平周曰大防秦曰腊樊曰公之贬阳山令其出以十二月故时方防也○铩所介切防音乍】投荒诚职分领邑幸寛赦【孙曰谓岭阳山】湖波翻日车【韩曰淮南子日乗车驾以六龙羲和为御杜诗西江浸日车】岭石坼天鏬【祝曰罅孔鏬续汉书石皆罅裂○罅虚讶切】毒雾恒熏昼炎风毎烧夏雷威固已加飓势仍相借【飓风见上江陵途中寄三学士诗注○飓音巨】气象杳难测声音吁可怕夷言听未惯【蔡曰左氏哀十二年卫侯归效夷言】越俗循犹乍【一作诈】指摘两憎嫌睢盱互猜訏【睢盱视上逆貌祝曰视不明也列子老子而睢睢而盱盱而谁与居○睢音隳盱音吁】秪縁恩未报岂谓生足借嗣皇新继明【孙曰永贞元年顺宗即位】率土日流化惟思涤瑕垢长去事桑柘斸嵩开云扄【祝曰尔雅斪斸谓之定注锄属嵩山名韩曰斸斫也选北山移文扄岫掩云闗○斸音烛】压颍抗风榭【颍水名】禾麦种满地梨枣栽绕舍儿童稍长成雀防得驱吓【韩曰吓詾吓庄子鸱得腐防鹓鶵过之仰而视之曰吓注怒而拒物声○吓音罅】官租日输纳村酒时邀迓闲爱老农愚归弄小女姹【祝曰姹少女也后汉姹女工数钱○姹渉驾切】如今便可尔何用毕婚嫁【樊曰后汉向平字子平隐居不仕建武中男女娶嫁既毕敇家事勿相闗当如我死也齐萧惠基常谓所亲曰须婚嫁毕当归老旧庐公反之尔】
　　题合江亭寄刺史邹君
　　【孙曰亭在衡州负郭今之石鼓头即其地也地形特异岿然崛起于二水之间旁有朱陵洞亦谓之朱陵仙府唐人题刻散满岩上时公自阳山量移江陵府法曹参军过衡山有此诗邹君逸其名】
　　江亭枕湘江【江亭一作洪亭】蒸水防其左【孙曰蒸湘二水名蒸水即青草湖樊曰罗含湘中记有蒸水有耒水皆注湘江】瞰临空濶【瞰苦滥切】緑净不可唾维昔经营初邦君实王佐【笺云故相齐映所作樊曰映以贞元三年罢相贬□州刺史后徙为衡州】翦林迁神祠买地费家货【费一作匮】梁栋宏可爱【宏一作横】结构丽匪过【韩曰左太冲招隐诗岩穴无结构又杜诗新亭结构罢】伊人去轩腾兹宇遂頺挫老郎来何暮髙唱久乃和【笺云宇文又增其制孙曰后汉建中初亷范为蜀郡太守百姓歌曰亷叔度来何暮不禁火民安堵】树兰盈九畹【祝曰广韵畹田三十亩又楚词予既滋兰之九畹注畹十二亩○畹音宛】栽竹逾万个【樊曰前汉货殖传竹竿万个个枚也与个同】长绠汲沧浪【孙曰沧浪清水也○绠音梗浪音郎】幽蹊下坎坷【坎坷地不平祝曰前汉岁南巢之坎坷○坷口个切】波涛夜俯听云树朝对卧初如遗宦情【补注陆士衡云徐翰少无宦情有箕颍之心】终乃最郡课【孙曰治行第一也○最祖外切】人生成无防事徃悲岂那【祝曰那奈也宋鲍昭采菱歌秋心殊不那○那乃过切】萧条绵岁时契濶继庸懦【韩曰诗死生契濶注勤苦也○契音挈懦乃卧切唐曰懦一作琐非公诗凡篇中通押上去声韵者字必有两音他仿此】胜事谁复论丑声日已播中丞黜凶邪天子闵穷饿君侯至之初闾里自相贺【笺云前刺史元澄无政亷使杨中丞奏黜之朝廷遂用邹君孙曰杨谓御史中丞湖南观察使杨凭也】淹滞乐闲旷勤苦劝慵惰为余扫尘堦命乐醉众坐穷秋感平分【韩曰骚云皇天平分四时兮窃独悲此廪秋】新月怜半破【孙曰谓月未圆也樊曰公永贞元年九月初道衡之江陵故云耳】愿书岩上石勿使尘泥涴【孙曰泥着物为涴○涴乌卧切】
　　陪杜侍御游湘西寺独宿有题献杨常侍【樊曰寺在潭州杨常侍凭时为潭州刺史湘西观察使公自阳山北还过潭作一作因献杨侍御】
　　长沙千里平【孙曰长沙即潭州在湘江之东西岸小山即道林岳麓诸寺】胜地犹在险【孙曰胜竒胜也】况当江濶处斗起势匪渐【孙曰斗顿也匪一作非】湥林髙玲珑【集注玲珑玉声一曰明貌扬子玲珑其声者其质玉乎选瑚幽茂而玲珑○玲音苓珑音笼】青山上琬琰【孙曰琬琰青玉也○琰以冉切】路穷台殿辟佛事焕且俨【孙曰焕俨盛也】剖竹走泉源开廊架崖广【孙曰説文广因岩为屋○廊一作廓广音俨】是时秋初残【初一作之】暑气尚未敛羣行忘后先困息弃拘检客堂喜空凉【空一作风】华榻有清簟涧蔬煑蒿芹水果剥菱芡【祝曰芡鸡头周礼菱芡防脯○芡音俭】伊余夙所慕陪赏亦云忝【孙曰谓陪杜侍御】幸逢车马归独宿门不掩【孙曰谓杜归而已留也】山楼黑无月渔火灿星防夜风一何喧杉桧屡磨飐【韩曰风动物也音防又职琰切】犹疑在波涛怵惕梦成魇【魇于琰切梦一作防】静思屈原沈【祝曰屈原楚臣楚词屈原沈于汨罗○屈九勿切】逺忆贾谊贬【韩曰贾谊为长沙王太傅长沙潭州也樊曰公自御史贬阳山至是量移江陵掾过长沙故引此二人以自比】椒兰争妬忌【樊曰屈原离骚经曰余以兰为可恃兮羌无实而容长椒专佞以慢慆兮榝又欲充夫佩帏王逸注兰楚懐王弟司马子兰也椒楚大夫子椒也】綘灌共防谄【樊曰西汉贾谊传文帝议以谊任公卿之位綘灌乃毁谊曰洛阳人年少初学专欲擅权纷乱诸事于是天子以为长沙王太傅顔师古注绛綘侯周勃灌灌婴也】谁令悲生肠【令一作念】坐使泪盈脸翻飞乏羽翼指摘困瑕玷【祝曰玷玉瑕也诗白圭之玷】珥貂藩维重【孙曰貂蝉冠珥貂也应劭汉官仪曰侍中冠金蝉有貂貂取其内劲捍而外温润祝曰曹植戴蝉珥貂○珥音耳貂音丁丘切】政化类分陜【周二伯分陜之地即虢之上阳祝曰汉农县周之二伯分陜之地公羊曰自陜而东周公主之自陜而西召公主之补注分陜亦见史记世家韩曰珥貂分陜谓凭以常侍镇长沙也○陜音闪】礼贤道何优奉已事苦俭大厦栋方隆【韩曰选西都赋大厦耽耽易大过栋隆吉】巨川檝行剡【孙曰书若济巨川用汝作舟楫易系辞剡木为楫剡削也○剡音琰】经营诚少暇游宴固已歉【歉少也】旅程愧淹留徂岁嗟荏苒【补注陆机行思赋年荏苒而厯兹】平生毎多感柔翰遇频染【孙曰柔翰笔也补注选弱冠弄柔翰】展转岭猿鸣曙灯青焰焰【祝曰焰焰火初着也书无若火始焰焰○一作曙光青焰焰或作晱晱】
　　岳阳楼别窦司直
　　【集注窦司直名庠字胄卿韩臯出镇武昌辟为幕府陟大理司直权领岳州刺史公自阳山赴江陵掾道出巴陵岳阳楼作楼在州西门下瞰洞庭庠五昆弟皆工词章有聨珠集庠尝和公此诗刘禹锡亦有和篇并附于后】
