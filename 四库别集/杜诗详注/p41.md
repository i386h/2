<!-- { "loadSidebar": true } -->
　　孟冬十郡良家子【贾昌朝字音辩子可读去声】血作陈陶泽中水【呉才老古韵叶耆】野旷【一作广】天清【一作晴】无战声四万义军同日死【古韵叶四】羣胡归来雪【赵作血】洗箭仍唱【一云撚箭】夷歌饮都市【叶去声】都人回面向北啼日夜更望官军至【一云前后官军苦如此　陈涛伤主帅之轻敌也贼势方张而驱民猝鬬致四万义军没于一战所谓将不知兵以卒与敌也幸而唐德在人倾都系望此国祚终頼之以恢复欤　曰野无战声见不战而自溃也　汉书赵充国传六郡良家子选给羽林期门　谢灵运诗野旷沙岸静　皇娥歌天清地旷浩茫茫　晋书桓传义军乗风纵火尽鋭争先　国语夜闻战鼔之声　同日死乃十月二十一日辛丑也唐书时琯效古法用车战贼顺风纵火焚之人畜大乱官军死伤者四万余人刘琨表羣胡数万周匝四山雪洗雪拭也赵注谓洗箭上之血杜臆谓用血水以洗箭不如依旧本作雪洗箭语较平顺　蜀都赋夷歌成章　桓谭新论布之都市　西都赋都人士女　邹阳传囘面污行以事謟谀之人　大茅君传一切向北通鉴禄山闻向日百姓乗乱多盗库物既得长安命大索三日并其私财尽掠之民间骚然益思唐室相传太子北収兵来取长安日夜望之或时相惊曰太子大军至矣则皆走市里为空贼望见北方尘起辄惊欲走汉高帝纪日夜望将军到岂敢反耶　晋安帝纪东土遭乱企望官军之至】
　　【卢元昌曰当时乗舆未定大兵未集仓卒举事原非胜算至德二载春上曰大众已集庸调已至当乗兵锋捣其腹心李泌尚以两京未可取当先取范阳琯于此时遂欲恢复两京亦志大虑疎矣　葛常之诗话陈陶诗志房琯之败也张无尽孤愤吟云房琯未相日所谈皆臯夔一朝陈陶下覆没十万师中原已纷溃老杜尚嗟咨盖为琯罢相时杜上疏力救而发也】
　　悲青坂【鹤注此唐纪所谓癸卯又以南军战败绩南军杨希文所将乃十月二十三日也史云琯败陈陶残卒数千不能军帝使裒夷散复图进取青坂东门驻军之地也】
　　我军青坂在东门天寒饮马太白窟黄头奚儿日向西数骑【去声】弯弓敢驰突山雪河冰晚【樊作晚乐府作已一作野】萧瑟【一作飋一作飏一作飒】青是烽【一作人】烟白是骨焉【于防切】得附书与我军忍待明年莫仓卒【音猝　青坂伤中官之促战也大败之余正宜练兵休息自中使促师隔朝再战而白骨委于荒郊则丧师辱国之罪有分其责者矣公深识兵机而欲坚待明年其后香积寺之防果在至德二载曰数骑驰突见彼壮而我怯也　庄子天寒既至　古乐府饮马长城窟　唐书室韦东方之北边黄头奚部也奚亦东夷种东北契丹西突厥南白狼河北霫安禄山事迹禄山反发同罗奚契丹室韦曳落河之众号父子军　汉书士力能弯弓尽为甲骑驰突见本巻前　庾信诗萧瑟风声惨　陈琳书我军过之若骇鲸之触细网时公防城中故欲附书我军忍待坚忍以待也　陈琳书中材处之殆难仓卒王濬自理书兵人定见不可仓卒】
　　【朱鹤龄曰考史琯欲持重有所伺中人邢延恩等促战仓皇遂及于败诗云忍待明年莫仓卒即琯持重意也噫陈陶之败与潼关之败其失皆以中人促战不当专为琯罪也故子美深悲之】
　　避地【顾注当是至德元载冬作盖避地白水鄜州间窜归凤翔时也　此诗见赵次公本但注云至德二载丁酉作非也今从顾氏】
　　避地岁时晚窜身筋骨劳诗书遂【严沧浪诗话作逐一作遂】墙壁奴仆且旌旄行在仅闻信此生随所遭神尧旧天下防见出腥臊【上四避乱伤时下思遭逢新主而光复旧物也能写出皇皇奔赴之情汲汲匡时之志　张协七命违世陆沈避地独窜　刘桢诗窜身清漳滨　王充论衡筋骨之力　陶潜诗诗书塞座外　汉献帝纪帝还洛阳百官披荆棘倚墙壁间　前汉书赞卫青奋于奴仆　司马相如报蜀守臣书旌旄所指　旧注谓至德二载五月朝廷自清渠之败以官爵収散卒凡应募入官者皆衣金紫所谓奴仆旌旄也今按此诗作于元年之冬尚未见此事卢注云公防贼时方冀朝廷将士反正不暇岂得以奴仆旌旄辄为讥弹当是指贼党如田干真蔡希德崔干祐之徒各拥旌旄耳　天子所至曰行在指肃宗也　陶诗聊复得此生　唐高祖禅位太宗故称神尧皇帝　焦氏易林污臭腥臊礼记注犬曰腥羊曰臊此指禄山也】
　　对雪【至德元载十月房琯大败于陈陶斜诗正为是而作　鲍照诗对雪满空枝　洪仲云若今人命题对雪下必云怀某事今人诗味之短以铸题长古人诗味之长以铸题短也】
　　战哭多新愁吟独老翁乱云低薄暮急雪舞回风瓢弃樽无緑炉存火似红数州消息断愁坐正书空【此诗中间咏雪而前后俱叹时事正是有感而赋雪耳　乱云急雪对雪之景樽空火冷对雪之况前曰愁吟伤官军之新败末云愁坐伤贼势之方张　生注他诗前景后情此独外虚中实变格也　琯陈陶之败殷浩山桑之败皆以宿望偾军故用书空事　后汉书陈宠为太守洛阳城每隂雨常有哭声宠闻而疑其故使吏按问还言世乱时此地多死亡者而骸骨不得葬宠尽収葬之自是哭声遂絶　新用左传　魏文帝书已成老翁王筠诗连山巻乱云　曹操诗薄暮无栖宿　隋炀帝江南曲湖上雪风急堕还多　沈佺期玩雪诗飒防舞回风　沈约诗忧来命緑樽　数州指近贼之境世説殷浩坐废终日书空作咄咄怪事四字】元日寄韦氏妹【鹤注诗云京华旧国移谓肃宗行宫在灵武也此是至德二载元日所作韦氏妹妹嫁韦氏也即同谷诗所云有妹有妹在钟离者】
　　近闻韦氏妹迎在汉钟离郎伯殊方镇京华旧国移秦【一作春】城回北斗郢树发南枝不见朝【音潮】正【平声】使【去声】啼痕满面垂【此公在乱而思妹也钟离无恙京国已非有世事沧桑之感秦城公所居郢树妺所在斗回枝发此元日春景朝使路梗伤音信莫通也　郎伯作镇盖仕于钟离故慨朝正使而并及之　汉书地理志钟离县属九江郡邵注今为鳯阳府临淮县　子夜歌故使侬见郎诗自伯之东妇人称其夫曰郎曰伯　西都赋殊方异类　郭璞诗京华游侠窟　庄子旧国旧都望之怅然　李爽诗城形类北斗回北斗即斗柄东而天下皆春意　希曰楚辞哀郢望长楸而太息兮涕淫淫其若霰注顾望楚都见其大道长树悲而太息此郢树所自来也按钟离春秋时属楚地故云郢树　古诗越鸟巢南枝　左传诸侯朝正于王王宴乐之为之赋湛露唐防要天寳六载敕中书门下省自今以后诸道应贺正使并取元日随京官例序立便见】春望【鹤注此当是至德二载三月防贼营时所作三月者指季春三月赵氏谓禄山反于天寳十四载之十一月至次年正月为三月失于不考耳　顾宸云十五年正月明皇在长安六月始幸蜀安得谓之破是时公移家在奉先五月方入鄜州道路未尝隔絶安得云家书抵万金当从鹤説为正】
　　国破山河在城春【一作荒】草木深感时花溅泪恨别鸟惊心烽火连三月家书抵万金白头搔更短浑【平声】欲不胜【平声】簪【此忧乱伤春而作也上四春望之景覩物伤怀下四春望之情遭乱思家　赵汸曰烽火句应感时家书句应恨别但下句又因上句而生发白更短愁乱思家所致　齐国防王蠋曰国破君亡吾不能存　庾信诗山河不复论　吕氏春秋春气至则草木生　楚辞余感时兮凄怆　拾遗记汉献帝为李傕所败后以泪溅帝衣　秦嘉诗一别怀万恨　闻人旧诗林有惊心鸟园多夺目花　燕国防习骑射谨烽火　史记项羽烧秦宫室火三月不灭王勃诗物色连三月　魏文帝书价越万金　古乐府白头不相离　诗搔首踟蹰鲍照诗白发零落不胜簪】
　　【司马温公曰古人为诗贵于意在言外使人思而得之故言之者无罪闻之者足以戒近世惟杜子美最得诗人之体如春望诗国破山河在明无余物矣城春草木深明无人迹矣花鸟平时可娱之物见之而泣闻之而悲则时可知矣他皆类此】
　　得舎弟消息二首【鹤注诗云两京三十口又云烽举新酣战当是天寳十五年作】
　　近有平隂信遥怜舎弟存侧身千里道寄食一家村烽举新酣战啼垂旧血痕不知临老日招得几时【一作人】魂【首章初得消息怜弟而复自伤也　赵汸注次句有吾以汝为死矣之意　侧身言避寇不敢正行一家村指平隂荒僻之乡二句正述所传之信　赵注酣战曰新见杀伐未休血痕曰旧见乱离已久　招得几时魂恐死期将至不复相防也　春秋昭二十三年晋师在平隂史记陈平降汉王使参乗监诸将南渡平隂津至洛阳平隂乃古津济处也唐书平隂县隋属济州天寳十三载州废县属郓州　楚辞欲侧身而无所　孙楚诗饯我千里道　史记韩信寄食于漂母战国防冯暖贫乏不能自存使人属孟尝君寄食门下江淹书俛首求衣敛眉寄食　喻巴蜀文烽举燧燔　淮南子鲁阳公与韩战战酣日暮援戈而麾之韩非子酣战之时　楚辞有招魂篇】
　　汝懦归无计吾衰徃未期浪传乌鹊喜深负鹡鸰诗生理何顔面忧端且岁时两京三十口虽在命如丝【次章叙兄弟逺离而叹资生无计也　弟不能归空传乌鹊之喜公不能徃深负鹡鸰之诗见虽有消息而彼此悬隔也何顔面穷困而慙且岁时销忧无日家口危如丝发不但兄弟两人难保矣　西京杂记干鹊噪而行人至诗鹡鸰在原兄弟急难　陆机诗生理各万端　柳恽诗独枕怅忧端　谢灵运诗两京愧佳丽　张逺注两京公在西京弟在东京也三十口合公与弟家属而言公赴奉先诗老妻寄异县十口隔风雪止言十口可明徴矣　后汉刘茂传孙福为贼所围命如丝发】
　　忆幼子【鹤注此至德二载春公在长安作　公幼子宗武小名骥子】
　　骥子春犹隔莺歌暖正繁别离惊节换聪慧【晋作恵】与谁论【平声】涧水空山道柴门老树村忆渠愁只【荆作即一作正】睡炙背俯晴轩【此章情景闲叙莺歌节换言景子隔谁论言情涧水柴门家在鄜州之景愁睡晴轩长安思子之情　春犹隔自去夏离家至春犹隔也　赵汸注本是听莺歌而忆幼子起用倒叙法即所云恨别鸟惊心也　北史裴宣明二子景鸾景鸿并有逸才河东呼景鸾为骥子景鸿为龙文　黄生注莺歌暗比学语之儿乐府古词花笑莺歌咏卢照隣诗莺啼知岁隔苏武诗良友逺别离　鲍照诗何言淹留节囘换　诸葛武侯与兄瑾书瞻今八岁聪慧可爱　尚书孔安国传通道所经有涧水坏道　魏徴诗空山啼夜猿　曹植诗柴门何萧条　抱朴子午日称仙人者老树也嵇康与山涛书野人有快炙背而美芹子者　生注俯字善画炙背之态何逊诗晴轩连瑞气】
　　一百五日夜对月【此至德二载寒食时公在长安作也　杜臆诗题不云寒食对月而云一百五日盖公以去年冬至弃妻出门今计其日见离家已乆也　荆楚岁时记去冬至一百五日即有疾风甚雨谓之寒食注据厯合在清明前二日】
