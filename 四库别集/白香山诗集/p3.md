<!-- { "loadSidebar": true } -->
　　白居易字乐天太原人北齐五兵尚书建之仍孙建生士通皇朝利州都督士通生志善尚衣奉御志善生温检校都官郎中温生锽歴酸枣巩二县令锽生季庚建中初为彭城令时李正已据河南十余州叛正已宗人洧为徐州刺史季庚说洧以彭城归国因授朝散大夫大理少卿徐州别驾赐绯鱼袋兼徐泗观察判官歴衢州襄州别驾自锽至季庚世敦儒业皆以眀经出身季庚生居易初建立功于髙齐赐田于韩城子孙家焉遂移籍同州至温徙于下邽今为下邽人焉居易幼聪慧絶人襟懐宏放年十五六时袖文一篇投著作郎呉人顾况况能文而性浮薄后进文章无可意者览居易文不觉迎门礼遇曰吾谓斯文遂絶复得吾子矣贞元十四年始以进士就试礼部【登科记作贞元十六年髙郢下及第第四人新书但称贞元中而不纪年考公集中送侯权序及性习相近逺赋注皆云十六年又箴言序云贞元十有五年天子命中书舎人渤海公领礼部贡举事越眀年春居易以进士举一上登第然则十四年髙郢犹未领贡举事也旧书作十四年盖据元序及公与元九书二十七嵗之误然元序云二十七举进士举者在春官试之先一年公与元九书云二十七方从乡试尚未举进士也公二十七为贞元十四年今遂云十四年就试礼部是二十六举进士就乡试矣亦与书序语不合总之数目字传写易误不编年以考之多相仍缪耳】侍郎髙郢擢升甲科吏部判入等授秘书省校书郎元和元年四月宪宗防试制举人应才识兼茂明于体用科防入第四等授盩厔县尉集贤校理居易文词富艳尤精于诗笔自雠校至结绶畿甸所着歌诗数十百篇皆意存讽赋箴时之病补政之缺而士君子多之往往流闻禁中章武皇帝纳諌思理渇闻谠言二年十一月召入翰林为学士三年五月拜左拾遗【新书调盩厔尉月中召入翰林为学士迁左拾遗】居易自以逢好文之主非次拔擢欲以生平所贮仰酬恩造拜命之日献防言事曰防恩授臣左拾遗依前翰林学士已与崔羣同状陈谢但言忝冒未吐衷诚今再凟宸严伏惟重赐详览臣谨按六典左右拾遗掌供奉讽谏凡发令举事有不便于时不合于道者小则上封大则廷诤其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则苟容而不谏此必然之理也故拾遗之置所以卑其秩者使位未足惜身未足爱也所以重其选者使下不忍负心上不忍负恩也夫位不足惜恩不忍负然后能有阙必规有违必谏朝廷得失无不察天下利病无不言此国朝置拾遗之本意也由是而言岂小臣愚劣暗懦所宜居之哉况臣本乡校防儒府县走吏委心泥滓絶望烟霄岂意圣慈擢居近职每宴饮无不先预每庆赐无不先霑中廏之马代其劳内防之膳给其食朝慙夕惕已逾半年尘旷渐深忧媿弥剧未申微効又擢清班臣所以授官以来仅经十日食不知味寝不遑安唯思粉身以答殊宠但未获粉身之所耳今陛下肇临皇极初授鸿名夙夜忧勤以求致理每施一政举一事无不合于道便于时者万一事有不便于时者陛下岂不欲闻之乎万一政有不合于道者陛下岂不欲知之乎傥陛下言动之际诏令之间小有阙遗稍闗损益臣必宻陈所见献所闻但在圣心裁断而已臣又职在禁中不同外司欲竭愚诚合先陈露伏希天鉴深察赤诚【新书四年天子以旱甚下诏有所蠲贷振除灾沴居易见诏节未详即建言乞尽免江淮两赋以救流瘠且多出宫人宪宗颇采纳是时于頔入朝悉以歌舞人内禁中或言普宁公主取以献皆頔嬖爱居易以为不如归之无令頔得归曲天子】居易与河南元稹相善同年登制举【按元稹选判已与居易同年寄微之百韵诗注云贞元中与微之同登科第俱授校书郎始相识也是不独制举同年矣】交情隆厚稹自监察御史谪为江陵府士曹掾翰林学士李绛崔羣上前面论稹无罪居易累防切諌曰臣昨縁元稹左降频已奏闻臣内察事情外听众议元稹左降有不可者三何者元稹守官正直人所共知自授御史以来举奏不避权势只如奏李佐公等事多是朝廷亲情人谁无私因以挟恨或假公议将报私嫌遂使诬谤之声上闻天听臣恐元稹左降已后凡在位者每欲举职必先以稹为诫无人肯为陛下当官守法无人肯为陛下嫉恶绳愆内外权贵亲党纵有大过大罪者必相容隠而已陛下从此无由得知此其不可者一也昨元稹所追勘房式之事心虽徇公事稍过当既从重罚足以惩违况经谢恩旋又左降虽引前事以为责辞然外议喧喧皆以为稹与中使刘士元争防因此获罪至于争防事理已具前状奏陈况闻士元蹋破驿门夺将鞍马仍索弓箭吓辱朝官承前巳来未有此事今中官有罪未闻处置御史无过却先贬官逺近闻知实损圣徳臣恐从今已后中官出使纵暴益甚朝官受辱必不敢言纵有被凌辱殴打者亦以元稹为戒但吞声而已陛下从此无由得闻此其不可二也臣又访闻元稹自去年已来举奏严砺在东川日枉法没入平人资产八十余家又奏王沼违法给券令监军神柩及家口入驿又奏裴玢违勅征百姓草又奏韩皋使军将封杖打杀县令如此之事前后甚多属朝廷法行悉有惩罚计天下方镇皆怒元稹守官今贬为江陵判司即是送与方镇从此方便报怨朝廷何由得知伏闻徳宗时有崔善贞者告李锜必反徳宗不信送与李锜锜掘坑炽火烧杀善贞曽未数年李锜果反至今天下为之痛心臣恐元稹贬官方镇有过无人敢言陛下无由得知不法之事此其不可者三也若无此三不可假如朝廷误左降一御史盖是小事臣安敢琐渎圣听至于再三诚以所损者深所闗者大以此思虑敢不极言疏入不报又淄青节度使李师道进绢为魏征子孙赎宅【新书师道上私钱六百万为魏征孙赎故第】居易谏曰征是陛下先朝宰相太宗尝赐殿材成其正室尤与诸家第宅不同子孙典贴其钱不多自可宜中为之收赎而令师道掠美事实非宜宪宗深然之上又欲加河东王谔平章事居易谏曰宰相是陛下辅臣非贤良不可当此位谔诛剥民财以市恩泽不可使四方之人谓陛下得王谔进奉而与之宰相深无益于圣朝乃止【新书是时孙璹以禁卫劳擢鳯翔节度使张奉国定徐州平李锜有功迁金吾将军居易为帝言宜罢璹进奉国以竦天下忠臣心度支有囚系閺乡狱更三赦不得原又奏言父死絷其子夫久系妻嫁债无偿期禁无休日请一切免之奏凡十余上】王承宗拒命上令神防中尉吐突承璀为招讨使谏官上章者十七八居易面论辞情切至既而又请罢河北用兵凡数千百言皆人之难言者上多听纳唯諌承璀事切上颇不恱【新书后对殿中论执强鲠帝未谕辄进曰陛下误矣帝变色罢谓李绛云云】谓李绛曰白居易小子是朕拔擢致名位而无礼于朕朕实难奈绛对曰居易所以不避死亡之诛事无巨细必言者盖酬陛下特力拔擢耳非轻言也陛下欲开谏诤之路不宜阻居易言上曰卿言是也繇是多见听纳五年当改官上谓崔羣曰居易官卑俸薄拘于资地不能超等其官可听自便奏来居易奏曰臣闻姜公辅为内职求为京府判司为奉亲也臣有老母家贫养薄乞如公辅例于是除京兆府户曹参军六年四月丁母陈夫人之丧退居下邽九年冬入朝授太子左赞善大夫十年七月盗杀宰相武元衡居易首上疏论其寃急请捕贼以雪国耻宰相以宫官非谏职不当先谏官言事防有素恶居易者掎摭居易言浮华无行其母因看花堕井而死而居易作赏花及新井诗甚伤名教不宜寘彼周行执政方恶其言事奏贬为江表刺史诏出中书舍人王涯上疏论之言居易所犯状迹不宜治郡追诏授江州司马居易儒学之外尤通释典常以忘懐处顺为事都不以迁谪介意在湓城立隠舎于庐山遗爱寺尝与人书言之曰予去年秋始逰庐山到东西二林间香鑪峯下见云木泉石胜絶第一爱不能舍因立草堂前有乔松十数株修竹千余竿青萝为墙援白石为桥道流水周于舍下飞泉落于檐间红榴白莲罗生池砌居易与凑满朗晦四禅师追永逺宗雷之迹为人外之交每相携逰咏跻危登险极林泉之幽遂至于翛然顺适之际防欲忘其形骸或经时不归或逾月而返郡守以朝贵遇之不之责时元稹在通州篇咏赠答往来不以数千里为逺尝与稹书因论作文之大防曰夫文尚矣三才各有文天之文三光首之地之文五材首之人之文六经首之就六经言诗又首之何者圣人感人心而天下和平感人心者莫先乎情莫始乎言莫切乎声莫深乎义诗者根情苗言华声实义上自贤圣下至愚騃微及豚鱼幽及鬼神羣分而气同形异而情一未有声入而不应情交而不感者圣人知其然因其言经之以六义缘其声纬之以五音音有韵义有类韵协则言顺言顺则声易入类举则情见情见则感易交于是乎孕大含深贯微洞宻上下通而一气泰忧乐合而百志熙二帝三王所以直道而行垂拱而理者掲此以为大柄决此以为大窦也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作诫言者闻者莫不两尽其心焉洎周衰秦兴采诗官废上不以诗补察时政下不以诗泄道人情用至于谄成之风动救失之道缺于时六义始刓矣国风变为骚辞五言始于蘓李诗骚皆不遇者各系其志发而为文故河梁之句止于伤别泽畔之吟归于怨思彷徨抑郁不暇及他耳然去诗未逺梗槩尚存故兴离别则引双鳬一鴈为喻讽君子小人则引香草恶鸟为比虽义类不具犹得风人之什二三焉于时六义始缺矣晋宋已还得者盖寡以康乐之奥博多溺于山水以渊明之髙古偏放于田园江鲍之流又狭于此如梁鸿五噫之例者百无一二于时六义寖微矣陵夷至于梁陈间率不过嘲风雪弄花草而已噫风雪花草之物三百篇中岂舍之乎顾所用何如耳设如北风其凉假风以刺威虐雨雪霏霏因雪以愍征棠棣之华感华以讽兄弟采采芣苡美草以乐有子也皆兴发于此而义归于彼反是者可乎哉然则余霞散成绮澄江静如练归花先委露别叶乍辞风之什丽则丽矣吾不知其所讽焉故仆所谓嘲风雪弄花草而已于时六义尽去矣唐兴二百年其间诗人不可胜数所可举者陈子昂有感遇诗二十首鲍防感兴诗十五篇又诗之豪者世称李杜李之作才矣竒矣人不迨矣索其风雅比兴十无一焉杜诗最多可传者千余首至于贯穿今古覼缕格律尽工尽善又过于李焉然撮其新安石壕潼闗吏芦子闗花门之章朱门酒肉臭路有冻死骨之句亦不过十三四杜尚如此况不迨杜者乎仆常痛诗道崩壊忽忽愤发或废食辍寝不量才力欲扶起之嗟乎事有大谬者又不可一二而言然亦不能不粗陈于左右仆始生六七月时乳母抱弄于书屏下有指之字无字示仆者仆虽口未能言心已黙识后有问此二字者虽百十其试而指之不差则知仆宿习之缘已在文字中矣及五六嵗便学为诗九嵗暗识声韵十五六始知有进士苦节读书二十已来昼课赋夜课书间又课诗不遑寝息矣以至于口舌成疮手肘成胝既壮而肤革不丰盈未老而齿髪早衰白瞀然如飞蝇垂珠在眸子中者动以万数盖以苦学力文之所致又自悲矣家贫多故年二十七方从乡试既第之后虽専于科试亦不废诗及授校书郎时已盈三四百首或出示交友如足下辈见皆谓之工其实未窥作者之域耳自登朝来年齿渐长阅事渐多每与人言多询时务每读书史多求理道始知文章合为时而着歌诗合为事而作是时皇帝初即位宰府有正人屡降玺书访人急病仆当此日擢在翰林身是谏官月请諌纸唘奏之间有可以救济人病禆补时阙而难于指言者辄咏歌之欲稍稍进闻于上上以广宸听副忧勤次以酬恩奬塞言责下以复吾平生之志岂圗志未就而悔巳生言未闻而谤已成矣又请为左右终言之凡闻仆贺雨诗众口籍籍以为非宜矣闻仆哭孔戡诗众面脉脉尽不恱矣闻秦中吟则权豪贵近者相目而变色矣闻登乐逰园寄足下诗则执政柄者扼腕矣闻宿紫阁邨诗则握军要者切齿矣大率如此不可徧举不相与者号为沽誉号为诋讦号为讪谤苟相与者则如牛僧孺之戒焉乃至骨月妻孥皆以我为非也其不我非者举世不过三两人有邓鲂者见仆诗而喜无何鲂死有唐衢者见仆诗而泣未防而衢死其余即足下足下又十年来困踬若此呜呼岂六义四始之风天将破壊不可支持耶抑又不知天意不欲使下人病苦闻于上耶不然何有志于诗者不利若此之甚也然仆又自思闗东一男子耳除读书属文外其他懵然无知乃至书画碁博可以接羣居之欢者一无通晓即其愚拙可知矣初应进士时中朝无缌麻之亲达官无半面之旧防蹇步于利足之途张空拳于战文之塲十年之间三登科第名落众耳迹升清贵出交贤俊入侍冕旒始得名于文章终得罪于文章亦其宜也日者闻亲友间说礼吏部举选人多以仆私试赋判为凖的其余诗句亦往往在人口中仆恧然自媿不之信也及再来长安又闻有军使髙霞寓者欲聘倡妓妓大夸曰我诵得白学士长恨歌岂同他哉由是増价又足下书云到通州日见江馆柱间有题仆诗者何人哉又昨过汉南日适遇主人集众娱乐他宾诸妓见仆来指而相顾曰此是秦中吟长恨歌主耳自长安抵江西三四千里凡乡校佛寺逆旅行舟之中往往有题仆诗者士庶僧徒孀妇处女之口毎有咏仆诗者此诚雕篆之戏不足为多然今时俗所重正在此耳虽前贤如渊云者前辈如李杜者亦未能忘情于其间哉古人云名者公器不可多取仆是何者窃时之名已多既窃时名又欲窃时之富贵使已为造物者肯兼与之乎今之屯穷理固然也况诗人多蹇如陈子昂杜甫各授一拾遗而屯剥至死孟浩然辈不及一命穷悴终身近日孟郊六十终试协律张籍五十未离一太祝彼何人哉况仆之才又不逮彼今虽谪佐逺郡而官品至第五月俸四五万寒有衣饥有食给身之外施及家人亦可谓不负白氏子矣微之微之勿念我哉仆数月来检讨囊帙中得新旧诗各以类分分为巻目自拾遗来凡所遇所感闗于美刺兴比者又自武徳至元和因事立题题为新乐府者共一百五十首谓之讽谕诗【英华作讽诗】又或退公独处或移病闲居知足保和吟翫性情者一百首谓之闲适诗又有事物牵于外情理动于中随感遇而形于叹咏者一百首谓之感伤诗又有五言七言长句絶句自百韵至两韵者四百余首谓之杂律诗凡为十五巻约八百首异时相见当尽致于执事微之古人云穷则独善其身达则兼济天下仆虽不肖常师此语大丈夫所守者道所待者时时之来也为云龙为风鹏勃然突然陈力以出时之不来也为雾豹为防鸿寂兮寥兮奉身而退进退出处何往而不自得哉故仆志在兼济行在独善奉而始终之则为道言而发眀之则为诗谓之讽谕诗兼济之志也谓之闲适诗独善之义也故览仆诗者知仆之道焉其余杂律诗防诱于一时一物发于一笑一吟率然成章非平生所尚者但以亲朋合散之际取其释恨佐欢今铨次之间未能删去他时有为我编集斯文者略之可也微之夫贵耳贱目荣古陋今人之大情也仆不能逺征古旧如近嵗韦苏州歌行才丽之外颇近兴讽其五言诗又髙雅闲澹自成一家之体今之秉笔者谁能及之然当蘓州在日人亦未甚爱重必待身后人始贵之今仆之诗人所爱者悉不过杂律诗与长恨歌已下耳时之所重仆之所轻至于讽谕者意激而言质闲适者思澹而辞迂以质合迂宜人之不爱也今所爱者并世而生独足下耳然百千年后安知复无如足下者出而知爱我诗哉故自八九年来与足下小通则以诗相戒小穷则以诗相勉索居则以诗相慰同处则以诗相娱知吾罪吾率以诗也如今年春逰城南时与足下马上相戏因各诵新艳小律不杂他篇自皇子陂归昭国里迭吟逓唱不絶声者二十里余樊李在傍无所措口知我者以为诗仙不知我者以为诗魔何则劳心灵役声气连朝接夕不自知其苦非魔而何偶同人当美景或花时宴罢或月夜酒酣一咏一吟不觉老之将至虽骖鸾鹤逰蓬瀛者之适无以加于此焉又非仙而何微之微之此吾所以与足下外形骸脱踪迹傲轩鼎轻人寰者又以此也当此之时足下兴有余力且欲与仆悉索还往中诗取其尤长者如张十八古乐府李二十新歌行卢杨二秘书律诗窦七元八絶句博捜精掇编而次之号为元白往还集众君子得拟议于此者莫不踊跃欣喜以为盛事嗟乎言未终而足下左转不数月而仆又继行心期索然何日成就又可为之太息矣仆常语足下凡人为文私于自是不忍于割截或失于繁多其间妍媸益又自惑必待文友有公鉴无姑息者讨论而削夺之然后繁简当否得其中矣况仆与足下为文尤患其多已尚病之况他人乎今且各纂诗笔粗为巻第待与足下相见日各出所有终前志焉又不知相遇是何年相见是何地溘然而至则如之何微之知我心哉浔阳腊月江风苦寒嵗暮鲜欢夜长少睡引笔铺纸悄然灯前有念则书言无铨次勿以繁杂为倦且以代一夕之话言也居易自叙如此文士以为信然十三年冬量移忠州刺史自浔阳浮江上峡十四年三月元稹防居易于峡口停舟夷陵三日时季弟行简从行三人于峡州西二十里黄牛硖口石洞中置酒赋诗恋恋不能诀南宾郡当峡路之深险处也花木多竒居易在郡为木莲荔枝圗寄朝中亲友各记其状【记荔枝木莲见后不复録】盛传都下好事者喧然模写其年冬召还京师拜司门贠外郎明年转主客郎中知制诰加朝散大夫始着绯【新书穆宗好畋逰献续虞人箴以讽】时元稹亦征还为尚书郎知制诰同在纶阁长庆元年三月【穆宗本纪作元年四月此三月当误】受诏与中书舎人王起覆试礼部侍郎钱徽下及第人郑朗等一十四人十月转中书舎人【新书田布拜魏博节度使命持节宣谕布遗五百缣诏使受之辞曰布父讐国耻未雪人当以物助之乃取其财谊不忍方谕问旁午若悉有所赠则贼未殄布赀竭矣诏听辞饷】十一月穆宗亲试制举人又与贾餗陈岵为考防官凡朝廷文字之职无不首居其选然多为排摈不得用其才时天子荒纵不法执政非其人制御乖方河朔复乱居易累上疏论其事天子不能用乃求外任【新书是时河朔复乱合诸道兵出讨迁延无功贼取弓髙絶粮道深州围益急居易上言兵多则难用将众则不一宜诏魏博泽潞定沧四节度使令各守境以省度支赀饷每道各出锐兵三千使李光顔将光顔故有鳯翔徐滑河阳陈许军无虑四万可径薄贼开弓髙粮路合下博解深州三围与牛元翼合还裴度招讨使使悉太原兵西压境见利乗隙夹攻之间令招谕以动其心未及诛夷必自生变且光顔久将有威名度为人忠勇可当一面无若二人者于是天子荒纵宰相才下责罚失所宜坐视贼无能为居易忠不见听乃匄外迁】七月除杭州刺史俄而元稹罢相自冯翊转浙东观察使交契素深杭越邻境篇咏往来不间浃旬尝防于境上数日而别【新书为杭州刺史始筑隄捍钱唐湖钟泄其水溉田千顷复浚李泌六井民赖其汲】秩满除太子左庶子分司东都寳厯中复出为苏州刺史文宗即位征拜秘书监赐金紫九月上诞节召居易与僧惟澄道士赵常盈对御讲论于麟徳殿居易论难锋起辞辨泉注上疑宿搆深嗟挹之大和二年正月转刑部侍郎封晋阳县男食邑三百戸三年称病东归求为分司官寻除太子宾客居易初对防髙第擢入翰林防英主特达顾遇颇欲奋厉効报苟致身于訏谟之地则兼济生灵蓄意未果望风为当路者所挤流徙江湖四五年间几沦蛮瘴自是宦情衰落无意于出处惟以逍遥自得吟咏情性为事大和已后李宗闵李徳裕朋党事起是非排陷朝升暮黜天子亦无如之何杨頴士杨虞卿与宗闵善居易妻頴士从父妹也居易愈不自安惧以党人见斥乃求置身散地冀于逺害凡所居官未尝终秩率以病免固求分务识者多之五年除河南尹七年复授太子宾客分司初居易罢杭州归洛阳于履道里得故散骑常侍杨冯宅竹木池馆有林泉之致家妓樊素蛮子者能歌善舞居易既以尹正罢归每独酌赋咏于舟中因为池上篇【池上篇载诗内不复録】又効陶五栁先生作醉吟先生以自况文章旷达皆此类也太和末李训搆祸衣冠涂地士林伤感居易愈无宦情开成元年除同州刺史辞疾不拜寻授太子少傅进封冯翊县开国侯四年冬得风病伏枕者累月乃放诸妓女樊蛮等仍自为墓志病中吟咏不辍【病中诗序载诗内不复録】防昌中请罢太子少傅以刑部尚书致仕与香山僧如满结香火社每肩舆往来白衣鸠杖自称香山居士大中元年卒时年七十有六赠尚书右仆射【新书防昌初以刑部尚书致仕六年卒年七十五赠尚书右仆射宣宗以诗吊之遗命薄葬无请諡又云敏中为相请諡有司曰文北梦琐言牛僧孺初卒未赐諡后白敏中入相乃奏定諡曰简白居易曰文唐语林大中末諌官献疏请赐白居易諡上曰何不读醉吟先生墓表卒不赐諡弟敏中在相位奏立神道碑使李商隠为之按商隠碑文未尝称諡亦但云应公之子景受而作设果由敏中奏请何无一字及朝典乎赐諡之说恐未足据也】有文集七十五巻经史事类三十巻并行于世长庆末浙东观察使元稹为居易集序【元序载长庆集巻首不复录】人以稹序尽其能事居易尝写其文集送江州东西二林寺洛城香山圣善等寺如佛书杂传例流行之无子以其侄孙嗣遗命不归下邽【按公自譔墓志葬下邽县临津里北源李墓碑作葬龙门太平寰宇记白居易影堂在洛阳县南二十里其为葬洛无疑若遗命则似属穿凿也】可葬于香山如满师塔之侧家人从命而葬焉【新书賛云居易讥世人所爱惟杂律诗彼所重我所轻至讽谕意激而言质闲适思澹而辞迂以质合迂宜人之不爱也今视其文信然而杜牧谓纤艳不逞非庄士雅人所为流传人间子父女母交口教授淫言媟语入人肌骨不可去盖救所失不得不云立名按史笔矛盾如此安所谓识与断乎且所云纎艳不逞等本非杜牧语叶少蕴避暑録话杜牧作李戡墓志载戡诋元白诗语所谓非庄人雅士所为淫言媟语入人肌骨者元稹所不论如乐天讽谕闲适之辞可槩谓淫言媟语耶戡不知何人而牧称之过甚古今妄人不自量好抑扬予夺而人辄信之类尔观牧诗纎艳淫媟乃正其所言而不自知也新唐书取为牧语论乐天传以为救失不得不然盖过矣牧记戡母梦有伟男子持双儿授之予孔丘以是与尔及生戡因字之天授晁无咎每举以为戏曰孔夫子乃为人作九子母耶此必戡平日自言者其诡妄不言可知也】
