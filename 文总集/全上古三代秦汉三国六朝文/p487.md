<!-- { "loadSidebar": true } -->
　　破虏将军昔率义兵入讨董卓，声冠华夏，义士壮之。讨逆继世，廓定六郡，特以君侯骨肉至亲，器为时生，故表汉朝，剖符大郡，兼建将校，仍关综两府，荣冠宗室，为远近所瞻。加讨虏聪明神武，继承洪业，揽结英雄，周济世务，军众日盛，事业日隆，虽昔萧王之在河北，无以加也，必克成王基，应运东南。故刘玄德远布腹心，求见拯救，此天下所共知也。前在东闻道路之言，云将军有异趣，良用怃然。今曹公阻兵，倾覆汉室，幼主流离，百姓元元未知所归。而中国萧条，或百里无烟，城邑空虚，道堇相望，士叹於外，妇怨乎室，加之以师旅，因之以饥馑，以此料之，岂能越长江与我争利哉？将军当斯时也，而欲背骨肉之亲，违万安之计，割同气之肤，啖虎狼之口，为一女子改虑易图，失机毫厘，差以千里，岂不惜哉！（《吴志·朱治传》「权从兄豫章太守贲，女为曹公子妇，及曹公破荆州，贲欲遣子入质」注引《江表传》，载治说贲。）
　　◎朱然
　　然字义封，本姓施，朱治姊子，为治嗣，孙权统事，为馀姚长，迁山阴令，加折冲校尉。寻为临川太守，拜偏将军，以禽关羽功，迁昭武将军，封西安乡侯，进虎威将军。寻假节，代吕蒙镇江陵，以破蜀先主功拜征北将军，封永安侯。后改封当阳侯，拜车骑将军右护军，又拜左大司马右军师。
　　◇上书讨马茂
　　马茂小子，敢负恩养！臣今奉天威，事蒙克捷，欲令所获，震耀远近，方舟塞江，使足可观，以解上下之忿，惟陛下识臣先言，责臣后效。（《吴志·朱然传》）
　　◎朱绩
　　绩字公绪，然子，为郎，拜建忠都尉，迁偏将军营下督。然卒，拜平魏将军乐乡督。孙亮时迁镇东将军，后拜骠骑将军。孙休时迁上大将军。孙皓初拜左大司马。
　　◇与诸葛融书
　　昶远来疲困，马无所食，力屈而走，此天助也。今追之力少，可引兵相继。吾欲破之於前，足下乘之於后，岂一人之功哉！宜同断金之义。（《吴志·朱绩传》。）
　　◎吾粲
　　粲字孔休，吴郡乌程人，将军孙河表为曲阿丞，迁长史。孙权召为主簿，出为山阴令，寻为参军校尉。黄武初迁会稽太守，拜昭义中郎将，入为屯骑校尉少府，迁太子太傅。被谮，诛。
　　◇召处士谢谭教
　　夫应龙以屈伸为神，凤皇以嘉鸣为贵，何必隐形於天外，潜鳞於重渊者哉！（《吴志·吾粲传》）
　　◎陆绩
　　绩字公纪，吴郡吴人，孙权统事，辟奏曹掾，出为郁林太守，加偏将军，卒年三十二。有《周易注》十五卷，《太玄注》十卷。
　　◇浑天仪说
　　先王之道，存乎治历明时，本之验著，在于天象。夫法象莫若浑天，浑天之设久矣。昔在颛顼，使南正重司天，而帝喾亦叙三辰，尧命羲和钦若昊天历象日月星辰。舜之受禅，在玑玉衡，以齐七政，以数者言之，曩时已立浑天之象，明矣。周公叙次六十四卦，两两相承，反覆成象，以法天行，周而复始，昼夜之义。故晋卦彖曰：「昼日三接。」明夷爻象曰：「初登于天，后入于地。」仲尼说之曰：「明出地上，晋进而丽乎大明，是以昼日三接；明入地中，明夷夜也。先昼后夜，先晋后明夷。故曰初登于天，昭四国也；后入于地，失则也。日月丽乎天，随天转运；入乎地，以成昼夜也。浑天之义，盖与此同。」仲尼殁，大道乖，诸子穿凿妄作，乃有盖天之说，其为虚伪，较然可知。浑天以日出地上则昼，故《易》曰「明出地上，昼日三接。」又曰晋进也。日入于地则夜，夜则明伤，故《易》曰「明夷伤也」。又曰初登于天，昭四国也；後入于地，失则也。《尚书》「寅宾出日，寅饯纳日」，以此言之，而知日出入于地，审矣。若不出入于地，则何缘得有昼夜明暗乎？天半覆地上，半周地下，绕地而运，故二十八宿半见半隐。若天半右覆地上，半不在地下，二十八宿何故更见更隐乎？由此言之，天乃裹地而运，信矣。此是昏明之大术也。天之形状，圆周浑然，运于无穷，故曰「浑」。《易》曰：「乾为天为圆。」又曰：「先甲三日，後甲三日，终则有始，天行健。」此之谓矣。天大地小，天绕地，半覆地上，半周地下，譬如卵白白（一作「之」。）绕黄也。扬子云《太玄经》曰：「天穹窿而周乎下，地旁薄而向乎上。」故知天裹地下，周天三百六十五度四分度之一，一百八十二度八分度之五覆地上，百八十二度八分度之五周地下，故二十八宿半见半隐，日月出入，以成昏明也。北极星北方偏出于地三十五度，南极中偏入于地亦三十五度，南极北极，天轴所在，转运所由，譬车之有轮，所以自行也。众星皆移无常，惟北辰守中不易，是以知其为天中也。天倾故极在中北，仲尼曰：「譬如北辰，居其所而众星拱之。」又《太玄经》曰：「天圆地方，极枢中央，动以历静，时乘十二，以建七政。」是以《尧典》曰：「在璇玑玉衡，以齐七政。」此之谓也。绕北极七十度之外，常在地下不出地，周天一百七万一千里，东西南北径三十五万七千里，立径亦然。（《开元占经》一，又二）
　　闰月无中气，北斗斜指二辰之间。（《御览》十七）
　　◇浑天图
　　魁星第一星主徐州，第二星主益州，第三星主冀州，第四星主荆州，第五星主兖州，第六星主扬州，第七星主豫州。（《开元占经》六十七）
　　◇太玄经序
　　阔达大节。（《北堂书钞》九）
　　◇述玄
　　绩昔常见同郡邹，字伯岐与邑人书，叹杨子云所述《太玄》，连推求玄本，不能得也。镇南将军刘景升遣梁国成奇修鄙州，奇将《玄经》自随，时虽幅写一通，年尚暗稚，甫学《书》、《毛诗》，王谊人事，未能深索玄道真，故不为也。后数年专精读之，半岁间粗觉其意，於是草创注解，未能也。章陵宋仲子为作解诂，后奇复衔命寻盟，仲子以所解付奇与安远将军彭城张子布，绩得览焉。仲子之思虑，诚为深笃，然玄道广远，淹废历载，师读断绝，难可一备，故往往有违本错误。绩智意岂能弘裕？顾圣人有所不知，匹夫误有所达，加缘先王询于刍荛之谊，故遂卒有所述，就以仲子解为本，其合於道者，因仍其说，其失者，因释而正之。所以不复为一解，欲令学者瞻览彼此，论其曲直，故合联之尔。
　　夫《玄》之大义，揲蓍之谓，而仲子失其旨归。休咎之占，靡所取定，虽得文间义说，大体乖矣。《书》曰：「若网在纲，有条而弗紊。」今纲不正，欲弗紊，不可得已。绩不敢苟好著作以虚誉也，庶合道真，使《玄》不为后世所尤而已。昔杨子云述《玄经》，而刘歆观之，谓曰：「雄空自苦，今学经者有禄利，然尚不能明《易》，又如《玄》何，吾恐后人用覆酱瓿。」雄笑而不应。雄卒，大司空王邑纳言严尤闻雄死，谓桓谭曰：「玄其传乎？」谭曰：「必传，顾君与谭，不及见也。」班固赞叙雄事曰：「凡人贵远贱近，亲见杨雄禄位容貌不能动人，故轻其书。杨子云之言，文谊至深，论不诡于圣人，若使遭遇时君，更阅贤智，为所称善，则必度越诸子矣。自雄之没，至今四十余年，其《法言》大行，而《玄》终未显。」又张平子与崔子玉书曰：「乃者以朝驾明日披读《太玄经》，知子云特极阴阳之数也。以其满泛故，故时人不务此，非特传记之属，心实与五经拟，汉家得二百岁卒乎？所以作兴者之数，其道必显一代，常然之符也。《玄》四百岁其兴乎？竭己精思，以揆其义，更使人难论阴阳之事。足下累世穷道极微，子孙必命世不绝，且幅写一通藏之，以待能者。」绩论数君所云，知杨子云《太玄》无疆也。歆云经将覆没，犹《法言》而今显扬。歆之虑寻于是为漏，固曰「《法言》大行，而《玄》终未显；固虽云终不必其废，有愈于歆，谭云必传，顾谭与君不见也。而《玄》果传，谭所思过固远矣。平子云汉之四百其兴乎，汉元至今四百年矣，其道大显，处期甚效厥迹速，其最复优乎！且以歆《历谱》之隐奥，班固《汉书》之渊弘，桓谭《新论》之深远，尚不能镜照《玄经》废兴之数，况夫王邑、严尤之伦乎！览平子书，令子玉深藏以待能者。子玉为世大儒，平子嫌不能理，但令深藏，益明玄经之为乎验，虽平子焯亮其道，处其炽兴之期，人之材意，相倍如此。雄叹曰：「师旷之调钟，俟知音之在后。孔子作《春秋》，冀君子之将睹。」信哉斯言！于是乎验。雄受气纯和，韬真含道，通敏达，钩深致远，建立《玄经》，与圣人同趣，虽周公繇大《易》，孔子修《春秋》，不能是过。论其所述，终年不能尽其美也。考之古今，宜曰圣人。
　　昔孔子在衰周之时，不见深识，或遭困苦，谓之佞人；列国智士，称之达者，不曰圣人，唯弟子中言其圣耳。逮至孟轲、孙卿之徒，及汉世贤人君子，咸并服德归美，谓之圣人，用《春秋》以为王法，故遂隆崇，莫有非毁。杨子云亦生衰乱之世，虽不见用，智者识焉，桓谭之绝伦，称曰圣人，其事与孔子相似。又述《玄经》，平子处其将兴之期，果如其言，若玄道不应天合神，平子无以知其行数。若平子瞽言期应，不宜效验如合符契也。作而应天，非圣如何！昔诗称「母氏圣善」，《多方》曰「惟圣罔念作狂，惟狂克念作圣」，《洪范》曰「睿作圣」，孟轲谓「柳下惠作圣人」。由是言之，人之受性，聪明纯淑，无所系亥，顺天道，履仁谊，因可谓之圣人，何常之有乎！世不达圣贤之数，谓圣人如鬼神而非人类，岂不远哉？凡人贱近而贵远，闻绩所云，其笑必矣。冀值识者，有以察焉。（《太玄》范望注本）
　　◇自知亡日为辞
　　有汉志士，吴郡陆绩，幼敦诗书，长玩《礼》、《易》，受命南征，遘疾遇厄。（袁宏纪作「逼厄」。）遭命不幸，呜呼悲隔。（《吴志·陆绩传》。又见袁宏《後汉纪》二十九）
　　从今已去，六十年之外，车同轨，书同文，恨不及见也。（同上）
　　◎陆逊
　　逊字伯言，本名议，绩从子。孙权统事，为东西曹令史，迁海昌屯田都尉，领县事，拜定威校尉，历帐下右部督，进偏将军。以平荆州功拜抚边将军，封华亭侯，迁右护军镇西将军，进封娄侯。黄武元年为大都督，破蜀先主於夷陵，拜辅国将军，领荆州牧，改封江陵侯。黄龙元年拜上大将军右都护。赤乌七年为丞相。以太子事愤恚卒，年六十三，永安中追谥曰昭侯。
　　◇为荆州士人上疏
　　昔汉高受命，招延英异，光武中兴，群俊毕至，苟可以熙隆道教者，未必远近。今荆州始定，人物未达，臣愚忄娄々，乞普加覆载抽拔之恩，令并获自进，然后四海延颈，思归大化。（《吴志·陆逊传》）
