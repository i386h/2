<!-- { "loadSidebar": true } -->
　　范文正公讲道睢阳乐全以文受知晏元献公欲择二防其一则富文忠公次则乐全乐全虽不成防然皆文正所荐文正通守河中乐全以布衣寄此书自叙南都知奬甚深蒲坂防府则河中也又曰经术兴于南郡士林归乎北海北海潍州也文正未尝仕于潍亦无北海之称南郡亦非为南都恐是引用马季良孔文举事故俱不平阙而集中却有上北海范天章书又有谢范天章荐应制科诗在明道二年又有谒青州范天章等诗攷之乃范中丞讽也乐全虽为文正所知二范俱曾为天章阁待制俱曾知青州然文正在明道间始为通守而讽已为天章文正知睦州苏州之后始得此职又执政之后知邠邓杭晚知青州则已疾甚乐全亦已通显而讽正以天章守青社又实以明道二年同宋宣献蔡文忠列荐乐全茂才异等然则集中诗及书皆为讽而作青州在汉属北海唐天宝曰北海郡皇朝以青北海县置军后升为潍州政和始以青州为齐郡以潍州为北海郡此书称北海葢谓青州也因具列之以俟知者此书当在范氏而乃传于女孙岂书成不及上仍藏于家耶
　　跋东坡备水帖
　　苏少公序黄楼赋谓长公之备水有三焉水至而民不恐水大至而民不溃水既去而民益亲此帖言得防见役七千余人葢水去之后请增筑徐城以木堤捍水冲之时熙宁七年七月河决澶渊九月水至城下帖称二月十日则其明年元丰元年戊午也坡时年四十三笔虽未老而精彩照人可宝也
　　跋李庄简公与傅樵风帖
　　建炎四年金陵溃卒四散三月戚方既残广徳五月遂围宣州锋不可当参政庄简李公时为太守无兵可恃亟设方畧招溃卒于郊野厚待之以为用戚与其副并马近城指画攻具公以一书傅矢射副马前大畧言戚乃凶冦天诛必加汝为将家何至附贼二人相顾曰此间我也攻稍缓始得为备诏遣统制巨师古刘晏率兵救之晏战死第三帖所言巨刘为此也尝廵城亲以鐡扇障面而贼箭正中之危机屡矣旧曾问于老校退卒而得其详经畧潘公其婿也尝言公当危时寘匕首枕匣中与家人约曰城不可必保若使人取匕首则我必死汝辈亦俱自戕无落贼手一日危甚果遣人至一家恸哭既而报少寛矣公誓以死守励志如此故将士用命贼遯而城全郡人至今祠事之观所与给事傅公手帖则所闻益信二公里人忠义相勉风节凛然皆可畏而仰哉
　　跋东莱舍人所作赵钤辖墓表
　　赵侯死节九江三子相从于难父死于君子死于父忠孝之道萃于一门殆有东晋卞氏之风刘公尝任从班丞相沆之孙也为之墓表甚详东莱紫微吕公有文章重名又为之墓表足以传不朽矣侯之元孙吴兴使君崇规先以墓碑示恵朱晦庵跋语谓东莱碑铭今不复存当为求之其家吴兴之父道州亦自言未入石而家多故因亡其本吴兴一日又过钥曰近从临川宗族家遂得墓表录本且得东莱所答签判书真迹欲俾书墓表以补先世之遗慨然为书且勉其并刻东莱之帖以信后世钥何幸乃得以鄙札托名于斯
　　跋彭子夀甲寅奏藁并日录手泽
　　绍熙五年嵗在甲寅七月甲子皇上初受内禅恭俭仁孝中外具孚励精圗治羣贤在列曾未防时而权臣已寖寖孽牙其间无有敢白发其端者时惟吏部侍郎彭公以旧学受眷最渥忠愤激发数其奸状自此补外钥在东防同中书舍人林公缴奏至再竟不得回消长自此分矣三人之言皆騐于后而公尤为曲突徙薪之首更化之初与林公俱召遂列迩聮独公不及见今日为可痛也公之子司农寺主簿钦出奏藁及日录手泽等见示览之辄为流涕公论既白上防加厚公亦不自悼其不幸于九原矣钦倅嘉禾求跋其后林公下世亦已五年感念畴昔病中扶惫书此公之徳业皆已见于隧碑不复屡书呜呼子夀可以不朽矣
　　跋韩熙载投吴状
　　杨行宻之据淮南一传渥再传隆演徐温已专政矣九年温始进隆演为吴王而建国天祐十六年始即吴王位改唐之天祐为武义元年又传至溥改元顺义拜温左丞相其子知诰为左仆射六年嵗在丙戌温虽在金陵制朝权而政已归知诰立延宾馆以待士四方豪杰归之时中原多故名贤宿徳皆亡身归顺此正熙载投吴之时也其父光嗣为后唐明宗所杀煕载方隠嵩丘惧祸及而南奔所谓司空者非温即知诰而史传江南诸书不载其为司空宋齐丘虽为司空乃在太和六年嵗在甲午相去九年矣熙载文华擅一时南唐諡以文靖此状虽挟战国纵横之气不脱五季萎之体然词翰俱胜惜乎生不逢辰﨑岖危乱中自朱元之变嗣主益忌北人多酖之遂至自污要其论议未曾少屈信英物也想见分裂之时南走北走之士类假此等文词以自见禅月贯休之投孟蜀有诗云一瓶一鉢垂垂老万水千山得得来亦此类耶
　　跋向芗林拘伪楚檄藁
　　博陆侯既立宣帝威权益重而严延年劾其无人臣礼事虽不行朝廷肃然敬惮之使博陆虽有骄慢之心亦足以夺其气伪楚虚有其表中实谬懦岂敢望博陆之万一建君主龙天之议则其人可知向公一闻竒变即檄合肥拘其家想其方在惶扰忧恐中闻此宁复敢桀耶封府库以臣名奉昭慈垂帘而上玺绶于髙宗虽出一时诸公之议而此举实中其机此岂浅丈夫所能及哉
　　又芗林家规
　　芗林遗训凛然如生而三子俱贤兴国及郡倅既遵行维持于前贰车髙夀独殿诸公保家之虑尤为深长既闻于郡又刻之石诸孙相与结约为久逺之计士夫名家能守素业少见其比临武令君悉以见示叹仰不已然尝闻古之循吏有云律设大法礼缘人情盖不欲专以法临民也家规如学规然师与弟子以道义相处不得不立规矩以警其不率者非恃此以为庠校当有行于规矩之外者而况家乎临武令为一门最长更惟勉之以全雍煕之轨则向氏之兴未艾也既以芗林文集求序引又书此以赠之
　　代史少保恭题御制和诗
　　臣不肖仰蒙陛下矜念簪履之旧俾待罪经帷宠光殊奕夐无前比廼季秋壬子锡宴于澄碧殿因获纵观清激之胜洞心骇目如上昆阆捧手从游天顔益温命宿玉堂之直庐顾谓臣此防不可以无纪臣亦思叙感遇之万一是夕裁成古诗三十韵上进陛下赐以宸章俯同其韵华衮之褒下饰小已虽圣主所以优礼老臣者务极其至而隆天厚地之恩臣愚何以称塞窃观有虞盛时帝庸作歌而后臯陶飏言载赓犹得大书简防垂文后代臣之芜陋焉敢言诗而乃上勤睿作之妙是岂惟近世儒世遭逢之所未有视臯陶抑有光焉倘不能勒之坚珉以侈大赐臣则有罪臣洪惟陛下圣学渊奥句法深醇浑然天成兼备众体一诗之中屡致意焉有曰跻民期仁夀有曰朕瘠天下肥得以见陛下之用心有曰都防万年觞何当至庭戺得以见陛下之立志若夫罄嘉谟以起勲业则非臣衰朽之所敢承至使直笔以纪中兴臣不佞茍未先狗马填沟壑虽在田里尚庶防见之
　　代仲舅汪尚书跋了斋表藁
　　徳夀皇帝中兴慨念裕陵实录之诬绍兴甲寅乃诏三馆之士是正之内相范公冲中书舍人任公申先相继职其事当时英俊皆在选中吾乡礼部侍郎髙公闶其一也先少卿方官于朝髙公以姻连馆寓间见诸公往来议论之余钥因得剽闻一二及取忠肃陈公所着尊尧集读之其立言措意无非忠愤所激英风义气凛凛乎方册之上自恨晚出不得端拜下风逮今五十年始获见公手书表藁于蒋君辉之家盥手谛观为之敛袵遐想气象如在左右窃尝攷之国史政和初元张公商英犹在相位编修政典局其所建也于是得防命公缴进此书及奏御留中而张公以八月罢政用事者隠其诏索之实而诬以私九月遂有台州之谪观公题识数语虽在颠沛艰危中其尊君戴上之心死生祸福有不能夺者抱抑鬰于一时昭声烈于万世以此较彼孰得孰失钥辄不揆敬书其后而归之











　　攻媿集巻七十八
　　钦定四库全书
　　攻媿集卷七十九
　　宋　楼钥　撰
　　杂著
　　咏归防讲説
　　乾道五年暮春辛巳昼锦坊楼氏为咏归防黟县尉曺主之言志者十三人冠者十二人童子二十人质明谒先圣先师以叙列坐临安教官讲夫子入孝出弟之言已钥乃作而言曰吾门自髙祖先生以儒学起家衣冠六世仕者以清白相传学者以诗礼相勉门内雍穆虽总角之童亦恂恂自守家法遂为四明望族亦知夫所以致此者乎先生以古道为乡里师表一时名士咸出其门儒风蔚然大父行以下以文鸣者相继金紫孝友絶人少时刻意学问有古人闭门锥股之勤少师宏才大度为圣世名臣窃尝闻金紫之言曰可使财穷不可使行穷少师之言曰士大夫遇好事不要放过呜呼味其言其所存可知矣诸父承家学之传尽洗膏梁习气至不使人见有子弟态吾曹今日不耕而食不织而衣生长以来不知人间辛苦劳役事正以上世书种不絶故得为天之幸民吾之弟若从子皆宜自勉于学以无负尉曹咏归之意抑尝闻阙党童子将命夫子曰吾见其居于位也见其与先生竝行也非求益者也欲速成者也张童子明经韩子曰夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者圣贤之言其诱人于善如此其切然而阙党童子张童子皆无闻焉今日之坐于下者年甚少气甚鋭岂无文采之可取记诵之可喜然为士者之事等而上之不知其防级当佩服夫子速成之戒深求韩子成人之言退而思曰我知此矣能此矣未知未能者何啻千万计为己之学不至于圣人不可己年有限而道无穷故君子有终身之忧任重道逺死而后已不及今无事时自力于学而以身之势身之年为可恃谓学无益谓恶无伤茍目前安佚而不思后日事日复一日忽焉老之将至使没世而无闻是岂吾祖宗父兄之所望于后人者钥将行矣五年而归丱者弁矣冠者室矣富贵科第是有命焉不可以必求也惟期懋进乎学骎骎日新道学既充所谓取时名而振家声者不在兹乎日月逝矣嵗不我与后生可畏焉知来者之不如今也古人曰士别三日便当刮目相视况五年之久乎幸毋忽
　　赵子冶循斋説
　　赵子野求名其斋名之以循而告之曰循之义大矣哉庄子曰去知与故循天之理董仲舒曰乐循理谓之君子通天下一理尔循之而行可以寡过可以接物可以处事可以临政等而上之何所不可亦不必咨是非于人心所不安即是非理循是而行隠于心而安施于人而合天理不外是矣言虽近而防甚逺子冶勉之哉
　　赵元卫勉斋説
　　余既为赵振文作毋自欺斋之铭又名子治以循斋其季元卫亦以此请为名曰勉斋而告之曰事在强勉而已矣强勉学问则闻见博而知益明强勉行道则徳日起而大有功吾侪中人之性可上可下如逆水行舟倍用力则可以寸进谨执持则尚在故处放手则流荡而下不可收拾矣贵贱穷逹自有定分学问亦自有分量尽力终身虽所至未可知与不用其力者有间矣元卫勉之哉后日再见当刮目相视也
　　双谿金君显庵説
　　双谿金君式欲书显庵扁榜且曰起家寒儒禄不及养自升朝籍三得追荣吾亲虽取以显父母之义非敢当此也愿并言其所以显者因告之曰经所谓显父母者谓立身行道扬名于后世非取爵位之显也故孝子养亲必荐仁者之粟而况枉道以干进乎若枉道干进则虽位极人臣赠亲崇品适足以为九京之辱何显之有易曰贲其趾舍车而徒扬子曰以其所养养之至也君固所深知闻又自卜夀藏于其侧其以此意更以告后之人
