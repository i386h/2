<!-- { "loadSidebar": true } -->
　　松圆老人尝于奚奴折扇画袁海叟“隔花吹笛正黄昏”之句，珠林玉树，淡月朦胧，余苦爱之。长蘅此幅，仿佛相似。登铁山，坐长蘅之浮阁址，看西山梅花海，古香清尘，浮动心眼，使人取次指点，便欲扬去。大抵清林疏樾，轻烟淡粉，昔人所评，浅绛色画，唯吾江南有此风景，又非此中高人秀士不能笼挫捞漉，写著阿堵中也。二老仙去，子羽故应玄对此语。
　　东坡《李唐臣秋景》云：“野水参差落涨痕，疏林欹倒出霜根。浩歌一棹归何处？家住江南黄叶村。”长蘅画扇累幅，皆饶此意。盖自壬戌罢公车，绝意荣进，思终老于菰蒲稻蟹之乡，其寄兴疏放如此。今余老矣，暮年江关，微风摇动，未知长腰缩项，得安稳老饕否？李画中有长年舟子，却回烟棹，张颐鼓，故坡诗有“浩歌一棹”之句，今应于扇面补画一白头老人企脚放歌，以代舟子。《诗》有之：“蒹葭苍苍，白露为霜。所谓伊人，在水一方。”江南黄叶村中岂可无此一老人耶？
　　展画卷至第十幅，扁舟浅水，蓑笠一翁，面山兀坐，居然李唐画中舟子，抚卷辗然，岂天之有意于斯人耶？碧梧红豆村中，凉风将至，白鸥黄叶，身在长蘅画扇中。仙酒独酌，炉香疑尘，因念柴染处士观《山海经》，览穆王图，流咏荆轲，田畴胸中，犹扰扰多事，放笔一笑。
　　【跋顾与治藏大痴画卷】
　　大痴《富春山图》，已为焦尾琴、烧竹笛矣。浮岚暖翠，往在毗陵，唐氏得见之如拱璧。今堕落铜山钱埒中，明妃远嫁，呼韩欲省识春风一面，安可复得此卷为与？治家藏清斋韵士，焚香矜赏，天寒翠袖，日暮修竹，如此相守，亦复何恨？一峰老人在车箱谷前，亦当披云一笑，庆兹卷之遭也。
　　【题郑千里画册】
　　丁南羽、郑千里皆与予善，而箧中无一缣片素。今王君藏千里小景百幅，装褫标识，卷帙精好。人之好事与不好事，相去若此。然君既善收藏，又乐与人赏鉴，晴窗几，焚香展玩，百幅中云舫烟海，时时与余共之，则余家画笥故在，金陵安知非余一厨之寄，而徒以藏┑为有无也哉！君宝爱此册，属余题其端。余观古人书画，不轻加题识，题识芜烦，如好肌肤多生疥疠，非书画之福也。桓玄僧客以寒具手执画，好事家以为美谈。余之信手批抹者，其点污卷轴，光甚寒具之油，而人顾以为好者何也？聊书此以发君一笑。
　　【题闻照法师所藏画册】
　　古之善画者，以山河城郭宫室人民为吾画笥，以风云雪月烟雨晦明为吾粉本，不知此世界中山河大地，水陆空行，一切唯识中之相分也。画家之心，玲珑穿漏，布山水于行间，吐云物于笔底，一切皆唯识中之见分，从觉海、澄圆、妙明、明妙中流现侧出者也。华严五地菩萨登地之后，乃能妙解世间画笔琴书，种种伎艺，至于尘里转轮，豪端见刹，而画家之能事毕矣。王右丞曰：“宿世谬词客，前身应画师。”杜工部曰：“一重一掩吾肺腑，山鸟山花吾友于。”孰谓文人为不知道乎？闻照法师精通性相，开演唯识，苦爱无补画册，不忍去手，其高足琼师丹青特妙。余恐世之观者以二师皆有画癖，非衲衣本色也，故书示之。
　　【吴渔山临宋元人缩本题跋】
　　董巨以后，山水一派流种东南。元初，赵文敏独臻其妙，黄子久、吴仲圭、倪元镇、王叔明诸家相继而作。明兴百馀年而有沈启南、唐子畏、文徵仲，又将百年而有董华亭。盖江左开天之地，斗牛王气，垂芒散翼，焕为图绘，非偶然者。其风流文采，久而滋长，亦熏习之力使然也。
　　余闻子久居乌目傍小山饮酒，所至辄画。自湖桥抵拂水，放舟两湖，画横卷长数十丈，稿本未经装裱，民家束入竹筒，置复壁中，访求不可得。华亭为抚掌叹息，羲舟湖山间，坐卧累日，语予曰：“子久数十丈卷，今饱我腹笥，异时当为公倒囊出之。”华亭仙去三十馀年，山窗水榭，未尝不追忆斯言也。冬日屏居渔山，吴子视予手临宋元画卷，烘染皴，穷工尽意，笔毫水墨，皆负云气，向之慨慕子久，与华亭所手摹心追者，一往攒聚尺幅，如坐镜中，岂不快哉！渔山古淡安雅，如古图画中人物。将子久一派，近在虞山，余深望之。此卷真迹，皆烟客奉常藏┑，又亲传华亭，一灯密有指授，故渔山妙契。若此烟客跋尾，不欲示人，以斫轮之妙，故隐而不书，予聊极之以信吾熏习之说。
　　【王石谷画跋】
　　王子久没二百馀年，沈文一派近在娄江，石谷子受学于玄郡守，又从奉常烟客游，尽发所藏宋元名迹，匠意描写，烟云满纸，非画史分寸渲染者可几及也。子久居乌目西小山下，坐湖桥看山饮酒，饮罢，辄投其瓶于桥下，舟子刺篙得之，至今呼王大痴酒瓶。晚年游华山，憩车箱谷，吹仙人所遗铁笛，白云氵翁起足下，拥之而去。石谷安贫守素，胎性轻安，去凡俗腥秽远甚，已得子久少分画品，当亦尔尔。昔人言子久画山头必似拂水，叔明画山头必似黄鹤。二公胸中有真山水，以腹笥为粉本，故落笔辄似石谷，殆可与语此。然吾乡艺苑多人，画家则子久，隶篆则缪仲素，词赋则桑民怿、徐昌国，今皆寥绝无继，而子久衣钵殆将独归石谷，此可为三叹也。

　　●有学集卷四十七
　　○题跋
　　【自跋留侯论后】
　　余年十五作《留侯论》，盛谈其神奇灵怪，文词倜傥，颇为长老所称许，今乃知其不然。
　　子房当吕政并吞，宗国沦丧，籍五世之业，敌九世之仇，破家致命，闵闵皇皇，如鱼衔钩，如雉带箭，博浪之椎，一发不中，将百发而未已，岂自料必有济哉！求士而遇沧海君，潜匿而遇圯上老人，穷途亡命，萍梗相值，固非有意钓奇也。轵道降秦，垓下蹙项，风云玄感，雪耻除凶，自请封留，平生之愿足矣。龙准迟暮，雉句晨鸣，金菀枯，炎祚杌，报韩之心已了，报刘之绪未。于是扣囊底之智，钩致四老人以肇安刘之绩，两家宿债，一往酬还，都无馀剩。自是乃可以长谢世间，伴黄石而寻赤松矣。
　　由是观之，子房盖楚汉间一了债人也。山之忠臣，得请于帝，报在百年已后，是固然矣。借力于百年，又将结债于来世，以债还债，宁有了时？岂若子房天助神，功成身退，五世之仇报于一身，多生之债酬于现世？呜呼！如子房者，真千古之幸人也哉！
　　【题纪伯紫诗】
　　海内才人志士，坎失职，悲劫灰而叹陵谷者，往往有之。至若沉雄魁垒，感激用壮，哀而能思，愍而不怼，则未有如伯紫者也。
　　涕洒文山，悲歌正气，非西台恸哭之遗恨乎？吟望阅江，徘徊玉树，非水云送别之馀思乎？芒鞋之间，奔灵武，大冠之惊，见汉仪如谈因梦，如观前尘，一以为曼倩之射覆，一以为君山之推纬，愀乎忧乎！杜陵之一饭不忘，渭南之家祭必告，殆无以加于此矣。
　　袁中郎评徐文长之诗，谓其胸中有一段不可磨灭之气，英雄失路，托足无门之悲，故其诗如嗔如笑，如水鸣峡，如钟出土，如寡妇之夜哭，如羁人之寒起，当其放意，平畴千里，偶尔幽峭，鬼语幽坟。移以评伯紫之诗，庶几似之。
　　余方锒铛逮系，累然楚囚，诵伯紫之诗，如孟尝君听雍门之琴，不觉其欷太息流涕而不能止也。虽然，愿伯紫少之。如其流传歌咏，广贲焦杀之音，感人而动物，则将如师旷援琴而鼓最悲之音，风雨至而廊瓦飞，平公恐惧，伏于廊屋之间，而晋国有大旱，赤地之凶，可不慎乎，可不惧乎？
　　【题程穆倩卷】
　　读稚恭先生《赠穆倩序》，倾倒于穆倩至矣。稚恭之文，三叹于漳海清江，颇以其不能荐樽穆倩为惜。余于二君，礼先一饭，不以我老耄而舍我。清江自监军还，访余山中，余赠诗有“梅花树下解征衣”之句。漳海毕命日，犹语所知，虞山不死，国史未死也。嗟乎！吾党心期蕴藉，良有托寄，向令得操化权运，帝车海内，投竿舍，筑讵止，一穆倩今日者，鹅高飞，石马流汗。穆倩既于旅人栖栖，稚恭亦有客信信，《诗》有之：“谁能秉国，成不自为。”正大命以倾，岂不痛哉！”
　　世之有心人读稚恭斯文，而有感于漳海清江用舍存亡之故，爰止之悼百身之悲，盖将交作互发，而稚恭之赠穆倩者，为不徒矣然。吾闻稚恭，秦人也。秦士之论皆布候于庆阳，而稚恭此文，抑扬起伏，油然自得，有欧阳子之风，此则吾所为喜而不寐也。
　　【题燕市酒人篇】
　　甲午春，遇孝威于吴门，孝威出燕中行卷，皆七言今体诗。余赏其骨气深稳，情深而文明，他日当掉鞅诗苑。今年复遇之吴门，见《燕市酒人篇》，学益富，气益厚，骨格益老苍，未及三年孝威之诗成矣。
　　或曰：孝威诗于古人何如？案头有《中州集》，余曰：以是集拟之，当在元裕之、李长源之间。或怫然而起，曰：今之论诗者，非盛唐弗述也，非李杜弗宗也。拟孝威于元季，何为是讠戋讠戋者乎？余曰：不然。诗言志，志足而情生焉。情萌而气动焉，如土膏之发，如候虫之鸣，欢欣噍杀，纡缓促数，穷于时，迫于境，旁薄曲折而不知其使然者，古今之真诗也。吾读裕之、长源诗，皇极永明之什，牛车孝孙之篇，朔风萧然，寒灯无焰，如闻叹噫，如洒毛血，斯亦《骚》、《雅》之末流，哀怨之极致也。孝威以席帽书生负河山陵谷之感，金甲御沟，铜驼故里，与裕之、长源共欷，涕泣于五百年内。盈于志，荡于情，若声气之入于铜角，无往而不一也。安得而不同？子之云盛唐李杜者，偶人之衣冠也，断之文绣也。我之云裕之长源者，旅人之越吟也，怨女之商歌也。安得以子之梦梦而易我之讠戋讠戋者乎？
　　孝威自命其诗曰《燕市酒人篇》。嗟夫！白虹贯天，苍鹰击殿，壮士哀歌而变徵，美人传声于漏月，千古骚人，词客莫不毛竖发立，骨惊心死，此天地间之真诗也。子亦将以音律声病句忖而字度乎？知孝威命篇之指意，今之以元季拟孝威也，虽讠戋讠戋庸何伤孝威？悦是言也，以告芝麓先生，先生曰：“善哉！能为裕之、长源者，望盛唐李杜，犹北涂而燕也。”人言长安乐，出门向西笑。孝威自此远矣。
　　【题遵王秋怀诗】
