<!-- { "loadSidebar": true } -->

　　大宙东南久寂寥，秋心如海复如潮。祗今旷劫重生后，江上骚魂亦可招。

　　小道群芳一稿车，又来萧寺问年华。梅魂菊影商量遍，不看人间顷刻花。

　　天风鸾鹤怨三生，终贾年华气不平。今日当窗一奁镜，六朝古黛梦中横。

　　秋光媚客似春光，绝色秋花各断肠。偿得三生幽愿否？他身来作水仙王。

　　侧身天地我蹉跎，红豆年年掷逝波。又被北山猿鹤笑，满襟清泪渡黄河。

　　商量出处到红裙，选色谭空结习存。撑住东南金粉气，此山不语看中原。

　　彤墀小立缀鸳鸾，意思精微窈窕间。绾住同心坚俟汝，两人红泪湿青山。

　　木犀风外等秋潮，剑气箫心一例消。且买青山且鼾卧，清尊读曲是明朝。

　　○读报二首

　　奇男子

　　奇男子，何海鸣，阚如虎，疾如鹰。只身突入石头城，手挈欃枪呼雷霆，独立独立士以兴，力战不屈死犹生。紫金山，雨花台，北军渡江如潮来，旌旗无光万马哀。万马哀，犹倔起，何海鸣，奇男子！

　　张蛮子

　　城头啼乌饥欲死，群向城隅啄蝼蚁，殷红者血、白者髓，狼籍髑髅不忍视！杀人者谁？张蛮子！

　　○癸丑十月十日

　　南风终不竞，北斗吐光芒。白璧埋庭室，黄金买议郎。功名成竖子，冠剑集中央。他日修民史，渐台事渺茫。

　　○寄曼君

　　痛饮黄龙未可期，投荒犹忆李师师。杏花春雨江南梦，衰柳寒笳塞北诗。此日飞鸿传尺素，他时走马寄胭脂。镜中幸有人如玉，位置芦帘纸阁宜。

　　○松花江晚眺

　　沿堤十里柳丝丝，羗笛吹残日已移。回首西泠三月路，落花如雪立多时。

　　○与香禅夜话

　　旗鼓东南战伐频，玉关杨柳拂征尘。谁知风雪穹庐夜，竟有敲诗斗茗人。

　　○秋心

　　锦屏红烛话秋心，十日骚魂感不禁。山下蘼芜香满手，江干兰芷泪沾襟。天风楼阁能来往，弱水蓬莱自浅深。青史他年修福慧，检书看剑有知音。

　　○天上

　　天上秋将过，人间恨已平。弃嬬歌出塞，结辔拜倾城。岸柳新阴远，池荷褪粉轻。来时呼咄咄，往事问卿卿。忆昔游蓬岛，相逢在太清。高楼居弄玉，阆苑降飞琼。瑟鼓湘妃曲，弦调赵女筝。波翻裙带动，风引佩环鸣。镜槛看文凤，帘钩唤锦鹦。秦云俱有意，楚雨更含情。胡蝶醒前梦，鸳鸯诉此生。已怜憔悴影，无那恼侬声。钗拆双鬟股，棋残一局枰。匆匆闻话别，渺渺赋长征。我自消离恨，君真负盛名。申江重握手，子夜续诗盟。细卷珍珠箔，还依翡翠屏。有时同咏燕，无处不听莺。歇浦春潮满，袁台夜月明。蘼芜香晼晚，芍药意轻盈。别泪鲛长湿，闲愁雁计程。相思传锦字，惆怅倚疏棂。五里花如雾，三春絮化萍。片帆辽海去，一剑蓟门行。鸡塞云停夜，龙潭雨乍晴。乖期方积思，含笑重欢迎。驷秣芝田馆，凤栖竹坞亭。投壶逢玉女，捣药见云英。画染芙蓉艳，诗吟荳蔻馨。金炉香袅袅，银烛夜荧荧。射覆猜红豆，藏钩赌绿橙。晚凉妆欲卸，卯饮醉初醒。锦濯松花水，裙煎芳草汀。梅魂争冷瘦，桂魄比娉婷。公子怀兰芷，佳人寄杜蘅。天涯同作客，感此二难并。

　　○朔风

　　朔风起天末，寒气迫深秋。看菊仍多泪，搴兰亦有愁。孤灯儿女梦，一剑塞垣楼。莫作征人怨，双鱼到十洲。

　　○久居吉林，有归家之志；香禅赋诗挽留，次韵答之

　　小隐青山共结庐，秋风黄叶夜摊书。天涯未老闲情减，且向松江食鳜鱼。

　　附香禅原作云：数株松竹绕精庐，绝色天花伴著书。此味年来消受惯，秋风底事忆鲈鱼？

　　○秋雪

　　龙碛秋风紧，鸡林瑞雪飘。关山虽寂寞，楼阁忽琼瑶。顷刻花齐放，缤纷絮不消。胡尘一扫荡，牧草失根苗。积迭埋青冢，清辉透碧霄。桂寒银汉镜，柳咽玉门箫。艳夺阏氏色，经沾狄女翘。河冰朝立马，云压夜盘鵰。千帐牙旗卷，三边羽骑遥。枕戈思壮士，看剑起长宵。猎火弓惊虎，严霜酒换貂。鸿飞宾影冷，鹅乱战声骄。暂税东陲驾，频看北斗杓。早梅香有讯，丛菊泪无憀。作赋夸梁苑，寻诗忆灞桥。乾坤犹澒洞，投笔愧班超。

　　○留别幼安、香禅

　　平生不作离愁语，今日分襟亦惘然。客舍扶持如骨肉，人间聚散总因缘。塞云漠漠迟春色，海月娟娟忆去年。宾雁未归征马健，一箫一剑且流连。

　　○夜入山海关

　　一关峙山海，万里护风云。城上笳声急，天边雁影昏。回头看北斗，挥手指中原。莫作刀环梦，明朝入国门。

　　○感怀示陈召棠

　　苍苍莽莽中原气，漠漠凄凄塞上风。龙劫前身余少女，狗屠几辈识英雄。酒边丝竹他年感，剑外关山一览空。且莫高歌摇橹去，江东今日有阿蒙。

　　○颐和园看牡丹

　　如此江山刻画工，又将金粉绘春风。楼台影拂千重紫，歌舞香留一捻红。宰相定呼花绰约，君王长爱月玲珑。可怜一梦钧天后，沈醉霓裳曲未终。

　　○万牲园看牡丹

　　长安三月春如海，便为看花走马来。万种繁华夸国色，一时烂熳费天才。蜂狂蝶闹纷纷醉，露浥烟笼朵朵开。自是紫皇贪富贵，遂令桃李作舆台。

　　○柳

　　黎副总统入京，潜居南海，感而作此。

　　武昌城角垂垂柳，管领东风春八九。自从移入汉宫来，昔日风流今在否？虽免别离愁，攀折在人手。带雨和烟青复青，莫漫飞花出禁城。

　　○法源寺看丁香

　　寺为唐悯忠寺故址，太宗瘗征辽战士于此。宋亡，谢迭山入燕，被幽此地，遂不食死。春时丁香盛开，数往游焉。

　　荡荡红尘迫禁寰，独携诗卷叩禅关。悯忠战士瘗辽水，饿死文人哭迭山。故国已芜难化鹤，夕阳何处得飞鹇？墙头徙倚丁香树，且为春风一破颜。

　　○游南苑

　　大红门外草菲菲，万骑传呼看打围。他日射声环御仗，祗今羽血上弓衣。莺啼废苑春无主，马落平芜雪正肥。莫说清时忘讲武，五陵佳气尚尘飞。

　　○当筵

　　黑龙北徙天能杀，白马西来气不雄。红拂奇情红线侠，当筵愿拜美人风。

　　○狂歌示陈彦侯、陈召棠

　　我生结交多奇士，长安又得两陈子。大陈热血喷九天，小陈落魄歌燕市。长安三月桃花开，美人一笑倾酒来。我时狂欢忽大醉，举足踢倒黄金台。大陈闻之走相访，谓我放荡非凡材；小陈见之拍手笑，谓我腕底驱风雷。我时不知三皇、五帝如小孩，我时不知孔丘、盗跖如尘埃，我时不知老彭不死如胚胎，我时不知陶朱万金如土坏，我但狂呼呼快哉。驾玉龙、骖文騋，渡弱水、游蓬莱。金银宫阙排云开，仙姬绰约长徘徊；并肩密语长相偎，是乡乐矣不思回。大陈、小陈呼止止，古来莫为多情死。呜乎！古来莫为多情死，使我闻之心欢喜，使我见之弩目视。

　　○题恭邸长公主纨扇独立图

　　九天文凤愁禁舞，蜀魂未解鸳鸯苦。女萝山鬼若为情，兰红芷绿春无主。问年十五，十六余，早持纨扇惊秋雨。九疑帝子不可攀，日暮独立潇湘浦。描取春山一角青，写作清宫十眉谱。

　　○杞人持赠海棠红小影，乞题

　　春阴冉冉春云寒，海棠直压红阑干。钗横鬓乱初睡起，钿丝巾角微含叹。捣麝成尘亦多事，惊鸿艳影来无端。贮之金屋醉以酒，长卧屏风侧侧看。

　　○赠江海萍

　　柳花夙有何冤孽（用谭复生句），狼藉东风化作萍？镜影描春疑是恨，箫声咽月若为情。江山寂寞三秋燕，歌舞纷纭一院莺。便把柔乡埋侠骨，风流仍属女荆卿。

　　○锦秋墩

　　憔悴城南白日昏，踏青又上锦秋墩。三年碧化苌弘血，一夜红啼杜宇魂。从古文人多狡狯，祗今士女恸温存。蘼芜欲釆还谁赠，手撷寒香拭泪痕。

　　○柴市谒文信国公祠

　　一代豪华客，千秋正气歌。艰难扶社稷，破碎痛山河。世乱人思治，时乖将不和。秋风柴市上，下马泪滂沱。

　　宏范甘亡宋，思翁不帝胡。忠奸争一瞬，义节属吾徒。岭表驱残卒，崖门哭藐孤。西台晞发客，同抱此心朱。

　　忠孝参天地，文章自古今。紫云留故砚，夜雨寄孤琴。景炎中兴绝，临安半壁沈。巍巍瞻庙貌，松柏郁森森。

　　我亦遘阳九，伶仃在海滨。中原虽克复，故国尚沈沦。自古谁无死，宁知命不辰。凄凉衣带语，取义复成仁。

　　○寄少云

　　三年乡梦落关河，大地风云昔昔过。诗愈雄奇身愈健，此行足慰细君多。

　　米盐碎琐家常事，文酒风流侠少时。我不封侯卿未老，青山招隐阻归期。

　　男儿铸史女绣诗，武公之子乃尔奇。赖君为母兼为父，昼课男儿夜女儿。

　　藏书已得九千卷，论史旁通廿五朝。从此潜心求绝业，名山风雨不飘摇。

　　○重九日示李耐侬

　　三年共作离家客，万里愁登吊古台。风雨迫寒秋易老，江山无恙菊初开。艰难漫洒忧时泪，潦倒犹为不世才。今日与君须痛饮，明朝明镜鬓毛摧。

　　○寄林南强

　　大墩别后久无诗，塞北江南一梦之。我爱张良如好女，人言鲁肃是狂儿。湖山劫换莺花老，风雨秋高雁札迟。便欲讨春东海去，倚栏重续牡丹词。

　　○甲寅十月十日

　　天安门上阅兵来，万马无声紫禁开。九派龙蛇将起陆，一时鹰犬亦登台。秋风故国惊华发，落日昆池话劫灰。莫说当涂能代汉，本初健者是粗才。

　　回首金陵一战平，孙黄功罪漫讥评。国魂飘荡天难问，民气摧残世莫争。不分英雄多失势，遂令竖子竟成名。西林亦有南洲望，独向蛮荒老泪横。

　　乱世人才本最难，沐猴终让楚人冠。三章约法翻新样，九品威仪复旧官。白马西来山已堑，黑龙北徙海生澜。试看周召共和史，生恐鸱鸮毁室叹。

　　九有传家继夏商，漫言逊位绍虞唐。祭天已定新仪注，画地空移旧土疆。三海风云天帝怒，五湖烟雨酒徒狂。东华夹道多杨柳，应有词臣赋未央。

　　○秋日游陶然亭，怅然有感

