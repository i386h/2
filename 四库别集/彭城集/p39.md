<!-- { "loadSidebar": true } -->
　　二所以言侍讲不得为师者所谓师者师其道徳者也然道徳非言不传故学于师者有问道有请益未尝闻不问不请而强聒者也今侍讲之于人主执经在前不待问而道之不待请而益之此则侍従之臣进説耳尚何师礼之有不惟若是人便有説古今师资不同然必待其人心服然后师之今天子圣明于侍讲未以为可心服也岂可强屈人主以伸羣臣之志乎易曰朋友讲习所谓讲习者非以先王之道相磨切乎在人臣则讲习通于朋友于人主一经讲耳便望为师是岂为下之礼乎
　　三所以言非有司之失者凡朝廷法度着在典籍有司不守则为有司过假令朝廷向有令曰侍讲师臣必坐而后语而今有司失之则可正之矣今则不然天禧之时侍臣皆坐侍讲亦坐干兴之时侍臣皆立侍讲亦立其后有事者立无事者坐侍讲亦立亦坐皆出人主之旨岂尝为侍讲特定礼而谓有司之失自数十年来讲官岂皆不辨礼义而叨居其任乎特恐今之讲官思虑不能无失过而建言希冀殊礼望于太上必欲得之故推过有司耳
　　四今之议者将曰人臣何尝不坐于上前今讲论逾时予坐以示尊徳乐道何苦议论愚特以为不然凡礼之所贵贵在止邪于未行朝廷之上几席之间逼近至尊一坐一立便是大事人主有命许之与人主不命请之便分逆顺岂可苟相容悦而忘义以处之也是故逆莫大于逾分乱莫大于要君恶莫甚于阿私罪莫重于罔上今非师而求以师礼见待是逾分也以尊徳乐道之名胁持主上求必异已是要君也此二者讲官之失若有司知其非义而以出于贤者不敢违之是阿私也强为之説而曲使相合是罔上也此二者有司之失董仲舒所谓其实皆以善为之而不知义被之虚言而不敢辞此之谓矣不可不察也
　　与王介甫书
　　见所与曾公亮书论青苗钱大意不觉怅惋仲尼云聴讼吾犹人也必也使无讼乎聴讼而能判曲直岂不为美然而圣人之意以无讼为先者贵息争于未形也今百姓所以取青苗钱于官者岂其人富赡饱足乐输有余于公以为名哉公私债负逼迫取于已无所有故称贷出息以济其用介父为政不能使民家给人足无称贷之患而特开设称贷之法以为有益于民不亦可羞哉甚非圣人之意也自三代以来更厯秦汉治道駮杂代益浇薄其取于民者万头千绪周公之书有之而今无者非实无之也推类言之名号不同而己矣若又取周公所言以为未行而行之吾恐不但重复将有四五倍蓰者矣一部周礼治财者过半其非治财者未闻建行一语独此一端守之坚如金石将非识其小者近者欤今郡县之吏率以青苗钱为殿最又青苗钱未足未得催二税郡县吏惧其黜免思自救解其材者犹能小为方略以强民其下者直以威力刑罚督迫之如此民安得不请安得不纳而谓其愿而不可止者吾谁欺欺天乎凡人臣之纳説于时君劝其恭俭小心所谓道也岂不逆耳难从及至劝其为利取财于民广肆志意不待辞之毕而喜矣故奸臣争以言财利求用不复取往古事言之在唐之时皇甫鏄裴延龄用此术致位公相虽然二人者犹不敢避其聚敛之名不如介甫直以周公圣人为证上则使人主无疑下则使廷臣莫敢非若是乎周公之为桀跖嗃矢桁杨接槢也商鞅为秦变法其后夷灭张汤为汉变法后亦自杀为法逆于人心未有保终吉者也且朝廷青苗之息专为备百姓不足至其盈溢能以代贫下赋役乎府库既满我且见其不复为民矣外之则尚武功开斥境土内之则广游观崇益宫室鄙语曰富不学奢而奢自至自然之势也介甫一举事其弊至此可无念哉可无念哉
　　与青州欧阳尚书别纸
　　某顿首近专人囘上状计即通逹递中防赐手诲防读感慰亡兄安葬十月末已得襄事家嫂诸孤寻还南都目今定居伏恐要知某愚戆孤蹇前在试院不幸与小人共事论议之间为所诟辱既素知其心病狂易都与包含隐忍未尝酬对遭横逆而自反犯而不校此实古人所贵况在鄙浅实亦不易堪任以为如此可以免咎不意台宪风闻不辨曲直大相排诋朝廷知其无他置而不问然而章疏相继词语百车掎摭咎恶甚于驩兠共鲧处正罪罚急于贪赃背叛上恩寛博裁令赎金中宪吕公以为朝廷纲纪在此一奏风俗惇厚在此一举不放逐邪佞不足以正邦毅然奋笔有仲山甫不吐之风知杂陈御史身在试院目见始末上牵下掣不得自由传致文字使之相称朝廷怜其无辜又不欲小挫台宪之气遂但夺差遣使归馆供职余论汹汹又复数章然后得已圣朝治道清明是君子道长之时诚不自甘弃为小人猥防羣贤见诮然观自古志士君子与时乖迕捩曲为直不能自白归之有命无世无之某固无似敢不安之若命乎栁下惠仕鲁三黜令尹子文仕楚三己某到京七年三防台论小人何幸乃与下惠子文等但其无愠色未能若古人然亦敢不庶几也小人胸中感慨无处告愬受恩门下积有嵗年故敢容易布闻语言忉怛使侧目者见之又当重得罪得伸于知已万无悔惜伏惟亮悉
　　为伯父上集贤文相公书
　　伏惟相公以将明之徳当弼谐之任平殄冦乱惟清缉熙勲无与双畧不世出所谓有非常之人必有非常之功也致为上衮海内大服咸曰昔有周邵今惟相公天下幸甚受策之日逊美让善以南阳范公为材举而自代故天下咸知相公不伐而无私知贤而尚徳论思之重小大必称故天下咸知相公任人必当其材有功必报其劳夫宰相之任论思之重相公举贤而让既得其人则百执事之微亦将选择而无旷工矣有劳者既旌有功者既赏则天下懐材而未试者亦将继嗣而进之矣此防山之符千一之遇也当是之时束带而搢绅者皆不狂不愚无罪戾于身孰不愿受赐于相府乎某也不愚不狂幸免罪戾是以敢进其説于左右虽然百执事之进其説于相公者多矣语不切则情不逹是以衒鬻之词必过其实某也小人不敢以厚诬君子仲尼曰如有所誉其有所试然则相公取人之方不出于此矣相公之治益州某时承乏兴元愚戆不肖无所建立谨守诏条平治狱讼窃幸无败阙相公以其属吏之故广聴兼采谓其有劳曲赐奬借衔被恩遇刻肌刻骨然则某之获幸于相公相公之垂誉于不肖皆在于已试矣则某之进説于相公不待词之毕而喻也岂相公能誉之而遗其身乎某今年逾六十齿已衰迈然其愚戆不肖之心犹知感激窃乐圣贤之相遇太平之有期使得磨厉铅钝少立薄效然后退老园亩无所恨矣力短谋拙上无朝廷之援旁寡朋友之助是以蹉跎郎署栖遅外补某窃悲之伏惟相公均进贤任能之道少迨不肖推赏功旌劳之典俯怜未试不替畴昔特赐振抜使得效其尺寸必无隳败以玷厚知某闻见于君子言及而不言谓之隠某其敢自囊括以取大责于大君子乎是以冒进其説伏惟裁择
　　为人上宰相书
　　某闻古今之论者曰善为国者无他使贤者能者帅职就列而不敢伏斯至治已善为仕者无他使国家求与之共事而后出焉斯善士已书曰克明俊徳道贤杰之在位也易泰之象曰上下交而其志同也道上之所以接下也然是二者有説焉世固不疑贤能之可以兴治而谓士者待上求与之共事而后出焉不亦越乎夫古今异宜亦岂尝谓若成汤之于伊尹鲁侯之于周丰而后谓之求之哉彼疎逺穷贱之士介特自守无望于朝廷而爵命有以及之斯岂非求之之效欤夫识度有髙卑智略有广狭诚使以徳举者不夺其职以材用者不逾其分则山林枯槁之士举欣欣然系踵而至矣又况其近者乎防惟某公阁下以全徳倬度寅亮王室谟明辅和惟清缉熙功业日新而无疵仁化风动而弥逺贤者在位能者在职可谓至治之极矣某也疎逺穷贱之士也无左右之介未尝得至于门下仲尼曰邦有道贫且贱焉耻也窃自念勤身苦志从事于学幸不后于众人不见弃于朋友傥可与童昏庸昧之伦长甘贫贱之耻乎古人有言曰百发一不中不可谓之善射射末艺也固以全之为美今虽贤杰羣萃而疎逺穷贱有遗而不省者将非百中之美乎防惟阁下念之传曰言以足志不言谁知其志虞书曰敷纳以言仲尼曰不知言无以知人也诚谓阁下必一言而知人故敢冒进其説焉伏惟阁下亮之庄周之书曰逺使之而观其忠近使之而观其恭烦使之而观其能卒然问焉而观其志急与之期而观其信委之以材而观其仁古之君子其察人如此之详也某也不肖惟阁下所以命之
　　为王郎中论事上宰相书
　　昔汲黯有言愿为中郎出入禁闼补过拾遗然则郎吏虽贱亦预论议时荐狂瞽仰裨万一古之道也况其忝千里之寄膺牧民之任有所懐蕴黙不敢言非忠荩之义也某惶恐死罪伏见赦书升曹许为辅郡恭以圣朝治具张设制作明备地平天成百度修正自前世之阙典百王之逸礼刋而正之振而行之又况王圻千里大众所在辅翊之郡未合于古宜乎明诏之发徳音而着甲令也昔炎汉隆盛累叶至孝武之时始广三辅葢由此矣然东西两京皆曰寰内銮辂临幸则为行在宫籥暂扄爰号居留制度事体自昔一同皆有辅郡扶赞风化今郑滑曹许悉为节镇唯汝州号称防御似犹不称愚以为汝为辅郡在曹许之先亦宜建节以威重都邑巍巍赫赫尽善尽美矣且郑州本亦防御景祐之初始赐奉宁之号然则防御小郡不足以陪辅帝京近事之明比已国家节镇数十川峡广越之郡往往以僻陋赐额汝州地盈六县生齿数万西瞻洛宅陵寝兼在北顾浚都佳气相接楚邓南土正居藩蔽于以啓元戎之乗假中军之节不亦宜乎某愚戆不足以知治体近者辄以刍荛之言上奏天聴惧其拙讷未能明白敢复干闻执事伏惟某官寅亮天工董正国体聚精防神讲画如一逹聪明目幽逺必届幸论道之朝訏谟之下垂聴愚言少赐详择千虑一得实所愿焉
　　为赵宾客上执政书
　　某结髪仕宦至今五十余年方其少壮之时不能出奇励节外之则竭股肱之力以治戎服敌于边圉内之则极文墨之用以正议直言于朝廷今年逾耳顺筋力益衰思虑益昏而朝廷方兴太平之基广教化之源才臣志士黒髪壮齿驾肩接踵奔走图议官无旷工野无遗贤顾某其人长物也然而不自揆度犹敢有言于相府罪人也愿相公矜而察之幸甚幸甚某闻大雅之诗曰敦彼行苇牛羊勿践履夫行苇之微牛羊避之而后王道备焉故周家忠厚必至于养耆老以成其福禄非独王化然也田子方见公家之粥老马者赎而取之为其少尽其力而老弃之为不忍也故恩足以存旧老义足以感新壮可谓贤士矣某其亦可自比于此而冀见怜于执事乎某之族内外待某而食者仅百口男女之成立待某而婚嫁者且十数家无累世蓄积之富身无四海田园之归饥寒冻馁是忧是虞某虽欲勿仕不可得也某岂愿以桑榆之景进而不知止乎先王之制七十而致仕幸某今犹未及数年虽黾勉班列未为大咎也相公诚能加惠哀怜使某复得补郡以济其饥寒之患使宗族百口靳靳然有所仰给此其为行苇勿践而备王化也老马见赎而称贤士也其亦不逺矣州郡之役某虽朽钝固常熟之耳目足以究簿书之繁志虑足以察狱讼之情日夜不怠自谓无旷岂敢使事有不职民有失所以孤相公任人之意乎伏惟哀怜幸甚幸甚
　　为人以文章与知已书
