<!-- { "loadSidebar": true } -->
　　五公寺在今清江镇镇古淦阳县也旧传梁僧宝公朗公唐公化公约公飞锡所驻故建寺而因以名焉寺初涉江后值岸圮遂徙东已废而重兴者宋绍兴年间僧师善也既毁而重构者宋嘉定年间僧明悟暨觉慧也嵗乆复敝大元大徳庚子僧自宏谋新之弗果皇庆壬子僧祖震白其师志澄命其徒宝印敦役更造而好事之家二黎氏曰镕曰栋二黄氏曰遵曰莘二周氏曰寅孙曰仕竒杨氏三登陈氏以忠诸人咸施财助力于是供佛之殿县钟之楼旁两庑前三门讲法有堂财物有比公庖私寝内外一新崇广之度视昔加羡延祐庚申告成寺有藏经中使嵗至集僧繙阅特赐兴圣二字冠寺额且锡师号及金紫之服旌印之勤宁具修寺始末谂于史氏曰昔寺之重建也绍兴时则有杨补之所譔疏然禅师所譔记犹存嘉定后则有寺僧净师狱麓退居与乡贵向范李王诸公游□咏未泯今延祐营缮功倍于前不冇钜笔雄辞文诸坚石永作实镇其何以示方来唐宋文人不吝分余光以照丛林庸敢布其予观都上国梵宫造天金碧焜煌小冇壊坠官为完尝言王公大人主之于上其烜赫固冝若夫遐陬幽寺非有提挈维持之援而寺之僧世世克承以兴废补敝为事虽运代冇迁革而佛灵无休歇其心也公其谋也逺是岂等一切有为于梦幻泡影者所能哉予固不得以学佛之徒少之也持印之役者僧道安僧义寿予并嘉之而人以精严僧律绍述师志为来者劝
　　长兴院碑
　　天下名山僧占多世有是言也崇仁一乡之居数十长兴院距县最逺而形势最佳山势自北而来形如城垣环绕周四方三隅唯东南隅为出入门户院之初起不知自何代唐时已有之院基背北面南负山之正脉乗其王气后徙右畔之西南旧基芜废院亦浸不如昔有僧祖莹善吟诗游士大夫间持身甚清苦而莫克复其旧数传至僧如昌新褠于旧址之上而院日以隆盛创法堂创佛殿创正门廊庑楼阁府库庖厨僧庐賔舘及左右前后之室屋靡所不具至元癸巳肇役逮延祐丁巳二十余年乃底完美一出己力而不资人之助吁难矣哉营造既备而诗文以记予固喜其形势之胜又嘉其兴复之勤于是乐为之记而不辞盖长兴之中否而复泰也以得其地以得其人焉尔窃尝怪二氏之徒丰其储积而沾沾自肥甚若编氓之欲以遗其子孙然工于营造则广受布施以崇侈甚居而利其嬴余者或不能免也今昌师有所储积而于已无所私有所营造而于人无所求夫其不求也贪之疾除矣其不私也痴之疾瘳矣应接盎然如春而好医术以寓其慈闵普济之仁则嗔之疾又无有也为佛之徒而去此三疾岂不可贵乎院之抵吾家不满三十里予之识昌师不啻三十年无私于已也无求于人也有功于院也皆可书也












　　呉文正集巻五十
　　钦定四库全书
　　呉文正集巻五十一
　　元　呉澄　撰
　　【原阙】












　　钦定四库全书
　　呉文正集巻五十二
　　元　吴澄　撰
　　【原阙】












　　钦定四库全书
　　吴文正集巻五十三
　　元　吴澄　撰
　　铭
　　潜斋铭
　　卫李君宗伯名其读书之斋曰潜呜呼君其果于潜也夫夫六经莫奥于易四书莫奥于中庸君读其书矣潜也者周公所以始夫三百八十四爻子思所以终夫三十三章者也其义不渊且矣乎徳之未成欤藏而不行潜也徳之已成欤晦而不显亦潜也及其进修之极而不容隐也充积之久而不可掩也则有不终于潜者焉何也藏也者不急于时而不必其不遂行也晦也者不衒于人而不必其不遂显也隐者身之用揜者名之彰君之自赋亦云然是君之潜名是也情非也虽然君子亦何恶于不果潜也人之彚不一槩也随其所至而有所就身之用也名之彰也人情所同好也而何恶于不果潜也君曰子之言然也吾以潜名吾斋而子欲从吾情违吾名吾宁从吾名违吾情也予曰君之情不必违也君之名固可从也予将从君潜之名君能从予潜之实乎君所谓潜藏而遂行晦而遂显始于潜不终于潜者也予所谓潜主而不賔家而不旅始而潜终而潜不可一时而不潜者也是潜也非易之潜非中庸之潜潜者孰谓谓潜心也是潜也法言尝言之未必能尽之敬斋箴尝言之匪徒言之也曰靡他曰弗贰潜之实也易之退藏于宻也中庸之不可须防离也潜而至是其至矣请以箴敬斋者名潜斋可乎君曰可哉于是为之铭铭曰
　　宜壑幽鳞蛰冬跃春今而膏屯后也厉云文锦宏聚表黯炯初而避景卒也脱頴寂寂而张寐寐而光理也固然义也何伤爰有大物善潜防逸害防维离害宅维宻水贮于壶火宿于炉维水弗泄维火弗灭呜呼潜只维敬斯潜守防禁诃夙夜具严
　　蜦山铭
　　旴东有山挺防嶙峋山中有人蔚秀清纯蜦山维季旭山维昆各已専壑谁复争墩山以人重名当永存伊人曰山伊山曰蜦亦名之寄奚实之论彼蛇彼蜧夫岂不伦
　　讷斋铭
　　君子之讷不尽其有余小人之讷将言而嗫嚅得善敏于行近仁者欤是为君子儒非小人儒
　　忍恕堂铭
　　百字可以睦九世一言可以行终身中人之行聊以寡怨君子之道将以同仁苟内有宿藏涣兮冰雪之销则外所周被盎然天地之春是知有事于恕者忍不必有无事于忍者恕不容无斯其可与论元氏名堂之意乎
　　中倪庵铭【为陈又新作】
　　浑浑沌沌非合非分窅若无朕秩然有伦问地何所问天何时于起处起此中之倪
　　省斋铭【为文士昌作】
　　了了省省而无不知瞿瞿惕惕而有不为谓盈难持谓高易危醉梦昏昏彼何人斯
　　虚室记后铭【为危功逺作】
　　室则有居曷其为虚虚则无质何者为室既无有室曰虚奚谓室岂其名虚岂其字弗可以字而乌乎记弗可以名而乌乎铭古古今今信信宿宿了无一有万有具足
　　梅泉亭铭【并序】
　　木之先花者梅也水之初出者泉也以其先花于冬而不同乎桃李之春也以其初出于地而未浑乎泥滓之尘也故梅之于木也为独清泉之于水也为最清而他木他水莫得而拟伦焉广平毛巨源往年总戎荆州构亭别墅有独清之梅有最清之泉主是亭者逍遥容与日参乎双清之间山南宪副冯夀卿过而喜之名亭曰梅泉夫梅之清岂有资于泉泉之清岂有资于梅而二物者偶相值乎亭之侧亭中之人又与亭侧之二物交相值焉皆得天地之至清其气类之相求葢有不期然而然者然非二者之清景不足以称斯亭之清非斯人之清操不足以合二物之清非夀卿之清致亦不足以发巨源之清也巨源有政事有文学持宪节绾郡符所至有名声予闻之旧矣今始识之乃因其亭之名而为之铭
　　幽然一枝防玉晴雪然一规明镜皎月作亭者谁配此孤洁资而羮之众口调适流而行之羣品膏泽梅乎泉乎于以比徳
　　勉庵铭【并序】
　　勉生于不足不勉生于足不足则勉勉则进足则不勉不勉则止昔之圣贤兢兢业业孜孜汲汲不自足故也世之自以为有余者反是莘县杨氏代有闻人行省郎中杨士允学足以堤身才足以周务仕登要路矣而慊慊不自足也其进而未止讵可量也哉临川吴澄为作勉庵铭
　　硁硁鄙夫哆然有余柴柟厥防肛尔躯怙恃孤雄气凌万夫矜持小黠术笼众狙视今之人曽莫我如欲其勉也不亦难乎谦谦自牧欿然不足深藏若虚上徳若谷海纳百川如秕一粟山崇九仭如篑初覆视古之人思蹈往躅傥其未逮何敢不朂温温杨君允艺允文维学是种维业是耘维事克敏维职克勤弗辞劳瘁弗惮紏纷光于世美懋乃官勲勉哉无斁尚永有闻
　　王景瑞墨铭
　　磨研靡坚防染弥赡弥坚弥赡艶艶
　　静斋铭为学子王章作
　　羣动飞奔扰扰纷纷鸡鸣度闗马迹辙环智人内观净室蒲团九渊鲵桓息龙蟠
　　自如轩铭
　　自自自寂无事如如如绰有余惟委顺靡固必由由然坐一室陈福叟自如轩铭者谁吴澄文
　　真止轩铭【并序】
　　老庄氏及学佛之徒言真三代以前儒家之书无言眞者周子程子朱子始言之书易大学皆言止而二氏之学亦言止淮西黄仲亨儒也而以真止二字铭轩其取儒家所言乎抑老庄佛所言乎余尝闻之矣真者实也曰诚是也止者物各得所不相侵越之谓于是铭其轩铭曰
　　惟皇斯极有实无伪一物一则各至其至主敬闲邪内诚斯存明究万微沠别枝分如是而忠如是而孝天秩天叙不紊不挠粤若二氏亦云悟真静定为止以息外因视圣圣心似防差殊鉴虽空洞衡靡锱铢世逺言湮此学几絶弗知弗蹈腾驾虚説儒读儒书真止何如铭示正途展也匪诬
　　寳敬斋铭
　　吾闻老氏有三寳提举薛卿学老氏道而三寳之外有一寳焉曰敬夫修己以敬吾圣门之教也然自孟子之后失其传至程子乃复得之遂以敬之一字为圣传心印程子初年受学于周子周子之学主静有如老氏守静笃之意而程子易之以敬葢敬则能主静矣卿之所寳者敬虽同乎孔氏而亦老氏归根复命之静与铭曰
　　惟周学圣云主乎静惟程学周则主乎敬惟敬故静惟静故定定故不迁心得其正定而无适虚明若镜应而无二公平若称湛然澄莹不将不迎斯敬之功存我恒性卓哉卿学有印证所寳非他上帝正令
　　逊斋铭
　　兵部员外郎崔君字耐卿名其斋居之室曰逊铭曰粤稽商训惟曰逊志聿观周诰亦曰逊事逊之为言其意曷谓谓当早顺谓宜退避卑顺伊何顺理顺义退避伊何避权避势理义谦谦致福之原权势炎炎召祸之门谦君水流永久滋液炎如火炽奄忽灭熄心常卑下不欲尊己身常退后不敢先彼自下者尊自后者先一逊之余百嘉萃焉有扁有铭朝夕警惕神所扶持俾尔多益
　　防夀翁墨铭
　　凡木之类松之夀为最其液防而下者为琥珀夀可千嵗其气升而上者为墨夀可万世惟尔不朽此所以久惟此可久尔所以夀夀以此乎夀以尔乎此夀尔夀両相无穷尔夀此夀一将无同莫明初终问之墨工墨工为谁防卿夀翁
　　履斋铭
　　中有实地下泽上天初行其素终视其旋毋轻于夬虎尾在前大道不径履之坦然余既为之铭又为之説曰履言虎尾者三释之者云干有虎象兑蹑其后履虎尾也然虎尾一也卦之象履之而亨四之象履之而吉三则咥人而凶何也一阴不中不正而当羣阳也履者慎诸
　　詹见翁墨铭
　　以磨则磷以湼则缁一时之施其昭不缁其久不磷万世之信孰全孰亏往问詹尹
　　和乐堂铭
　　兄弟二人初实一身未俗薄恶各视其槖郭氏善门相好克敦异株同根罔有间言内无私贮外无私与或出或处奚我奚汝既翕既具且湛且孺子孙继武赡此堂宇
　　鹿外亭铭
　　身在尘内尘在身外身之所在尘之所在身不出尘尘内有身尘不入身身内无尘我身非身则如太虚彼尘身尘而奚乎外作亭何年黄氏体元铭者谁与伯清父呉
　　明极阁铭
　　佛性如天佛慧若日彼哉防翳黒暗抹漆云雾划天大明东出荡荡晴空普照纎悉讲僧惟觉有明极阁铭之者谁吴澄所作
　　清宁斋铭
　　纯气晃朗炯然莹净元形漭广頽然安定斯宙斯宇斯防斯处所戴所履所用所体惟虚之极惟静之笃心既虚白命根静复湛兮独尊此不尘昏寂兮长存彼自飞奔西庆之孙南华之昆廓廓屯屯我干我坤斋居清宁薛氏卿谁其为铭临川呉澄
　　山钟琴铭
