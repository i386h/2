<!-- { "loadSidebar": true } -->
罔之生而无所树立，则为凡民。溘然死而无觉知，则为偶人。子少敏悟，八窗洞明。或谂其梦为物中之象，或指其顶为天上之麟。所以慧根含海气之秀，高第揭斗杓之明。纔下玉几，径参慈湖，磨明德之镜，澡濯灵渊之珠。绍闻徽言，密受正印。心之精神，只此谓圣。大无理之不烛，细无疑之不莹。俯以习于乡，仰以仪于朝。凛冰柱之屹立，懿玉音之孔昭。道则甚高，时不吾以。俗学熏骨，危言入髓。鸣丹凤于燕雀之坛，奏黄锺于筝笛之耳。亶一意以孤行，羌众兆之所弃。绍定不合，端平不容。至嘉熙而三黜，信吾道之冥穷。非不知蹇蹇之为患，容容之多福。然委厥美以从容兮，又非君之所欲。摄提转而屈子乘鹥，单阏逢而贾生赋鵩。虽运会之偶然，抑生民之无禄。夫执袂掺掺，笑言晏晏。别子苕溪，是假聚散。昭昭白日，杳杳长夜。祭子宝幢，是真代谢。胡象山之嫡孙，不两载其就萎。广微已矣，子又继之。予既为天下痛，又于尔家庭之私，而哭之悲。大道之行，老老幼幼。母不哭子，老不哭少，夫何鹤发之亲，连送二男之柩？此予所以长嗟而永悼也。虽然，朋友之谊，死生不分。昔之所欲讲焉而未定者，今说子，子不知。昔之所欲辩焉而不力者，今呼子，子不闻。呜呼天乎，盍起之死，而细与商论乎？斯文尚飨。
 【《永乐大典》卷一万四千四十六「祭」字韵，页三十四上引「吴泳鹤林集」。(影印本第一百四十五册)】 
　　赐黄伯固辞依旧兵侍知隆兴抚安使不允诏
情生于文，岂不念天伦之爱；义重于死，而容辞王事之劳。
 【《永乐大典》卷一万三百九「死」字韵，页十一下引「吴泳鹤林集」。(影印本第一百三册)】 
　　赐洪咨夔以恙加乞予祠不允诏
凌霄汉之气节，英英有纫补造化之词章。亲政召归，忠劳炳着。朕以卿谔谔有
 【《永乐大典》卷一万四千五百四十五「着」字韵，页四上引「吴泳鹤林集」。(影印本第一百五十二册)】 
　　赐郑性之再上札子雷发非时乞出不允诏
左右厥辟，二臣共政。疑丞之任，止卿一人。所宜协心修辅，俾朕远德。上以迓续明命，下以治育羣生。见乔礼书，当虎观之清闲；正图修辅，拜龙墀之剀切。乃欲言归。
 【《永乐大典》卷一万四千九百十二「辅」字韵，页三十九下引「吴泳鹤林集」。(影印本第一百六十册)】 
　　赵希鉴降授承事郎制
敕：具官某。顷者州郡戍兵，相挻为乱，德安克敌，尤其甚者。尔为半刺史，摄承府事，不凑智略，以遏乱萌，遂使一城尽罹荼毒。汝纵不归死于司败，焉能免人尤哉？姑镌二阶，以警百慢。可。
 【《永乐大典》卷七千三百二十五「郎」字韵，页二上引「吴泳鹤林集」。(影印本第七十二册)】 
　　黄慥降授承事郎制
敕：具官某。谢安戒约子弟，无预人事；柳公绰训其子，不交幕宾。懿哉，士大夫家范也。尔竞爽而艺，撷华而新。纔入仕林，如利剑发硎，何可当其锐。侍亲西戍，声颇不佳。慥慥之言，溢于台疏。古人谓过则称己，是人子自称也。今乃使人缕数而历排之，岂不重贻亲羞哉？其上三阶，所以玉汝。可。
 【《永乐大典》卷七千三百二十五「郎」字韵，页二上引「吴泳鹤林集」。(影印本第七十二册)】 
　　陈秉权督办饷运授承直郎制
敕：具官某。从事独贤，诗人所以闵周大夫之劳也。尔为南循，纠掾典狱之外，又能督饷运，以济王师之缺，遏乱萌，以弭萧墙之患，亦可谓劳矣。进汝二阶，以劝能者。可。
 【《永乐大典》卷七千三百二十五「郎」字韵，页三下引「吴泳鹤林集」。(影印本第七十二册)】 
　　陈玠授承直郎制
敕：具官某。庆寿东朝，扬徽宝册。尔为台吏，庀职知班。奔走服劳，迄于成礼。先循一级，往懋忠勤。可。
 【《永乐大典》卷七千三百二十五「郎」字韵，页三下引「吴泳鹤林集」。(影印本第七十二册)】 
　　赵壹夫特授承直郎制
敕：具官某。黎人不恭，干我王纪。帝室之冑，幕府之宾，乃能鼓率官军与七十二人战贼，取鲸鲵而戮之，可谓勇于义矣。进秩一阶，用劝来者。可。
 【《永乐大典》卷七千三百二十五「郎」字韵，页三下引「吴泳鹤林集」。(影印本第七十二册)】 
　　徐献子特授承直郎制
敕：具官某。顷者宜城浅蛮慢防，侵我省地。官军辐凑，遂洗烟瘴而清之。尔以合浦法掾，与讨击之谋，幕府上功。何惜一官，不以华汝。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　赵与琼特授儒林郎赵寿欠夫特授承直郎制
敕：具官某等。惠阳戍卒啸凶，逼我清海。得吾威望重臣镇拊之，遄即底定。尔等同力合谋，措画堤备。迄成诛叛之功，亦可嘉矣。各进一秩，往服朕命。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　崔叔同特授承直郎制
敕：具官某。惠阳戍卒称乱，得吾威望重臣镇抚之，遄即底定。尔才业之懿，得于家庭。自新城纠曹，归赞机 【巾屈】  【幄】 。元凶就戮，汝与有功焉。特迁二阶，勉汝忠孝。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　邓闻礼特授承直郎制
敕：具官某。永丰盗平，朝廷第功行赏。以尔曾尉斯邑，殄歼渠魁，功不在下中等。特升二阶，勉服休命。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　水丘袤特授承直郎制
敕：具官某。楮币之折阅非一涂也，而伪会为滋甚。尔曩尉宣城，盗有伪造者，乃能悉力擒捕，以正典宪。既应赏格，朕何靳一官，不以旌汝。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　林充国特授承直郎制
敕：具官某。蛮徭负恃其险，突入省地，俘掠我民众。宜城守将分兵讨击。尔实董督运事，能使军有流钱，士皆宿饱，以成破贼之功。汝亦可谓有劳矣。进陟一级，以劝庶邦。可。
 【《永乐大典》卷七千三百二十五「郎」字韵，页四上引「吴泳鹤林集」。(影印本第七十二册)】 
　　吴似孙授从事郎制
敕：具官某。庆寿东朝，扬徽宝册。薄海外内，咸沐湛恩。况尔戚畹近属，可遗锡庆耶。特循二资，往服嘉命。可。
 【《永乐大典》卷七千三百二十五「郎」字韵，页六下引「吴泳鹤林集」。(影印本第七十二册)】 
　　王澜特授从事郎制
敕：具官某。三衢盗起，一方骚然。尔兄弟乡之富公耳，捐家财，募丁壮，同扞州城。以成官军破贼之功，朕岂一日忘于心哉。晋陟二资，非繇乡父兄之请也。益思靖献，裒对休光。可。
 【《永乐大典》卷七千三百二十五「郎」字韵，页六下引「吴泳鹤林集」。(影印本第七十二册)】 
　　汤巾复从事郎制
敕：具官某。《周书》以朋作仇为诬，汉法以奇请它比为罔。尔温文而理，孝友而忠。入仕二十年，靡所愆戾。而仇人胁权曲文，以内之公朝。虽例以赦，然共比者五十一人，尺书往还者一百十三纸，尔不以挂名焉。则益知其诬罔矣。涤以丹书，还之白璧。尚庶乎为全人也。可。
 【《永乐大典》卷七千三百二十五「郎」字韵，页六下引「吴泳鹤林集」。(影印本第七十二册)】 
　　赵夫降授从事郎制
敕：具官某。礼义廉耻，人之四维。尔为三泉郡幕，寇至则先去以为民望，非义也。己逃其难，而嗤郡将之死，非耻也。二维亡矣，其何以自逭于刑哉！姑小惩之，以警百慢。可。
 【《永乐大典》卷七千三百二十五「郎」字韵，页六下引「吴泳鹤林集」。(影印本第七十二册)】 
　　赵崇抟降授从事郎制
敕：具官某。间平以经术显，騊駼以才学闻。尔亦宗子也，不自谨饬，乃以私沽罔法，自丽于刑章。视二汉诸子，宁无愧乎？姑上一阶，亟图三省。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　赵崇夷降授从事郎制
敕：具官某。邑尉以慰安我民为职者也。尔吏于繁昌，弗自谨饬，而乃受馈而庇庸僧，罗织而挞罢吏。失职冒禁，嘻其甚矣。姑上一阶，尚曰中典。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　赵与强降授从事郎制
敕：具官某。令尉近民之官也，而尉于民为尤近。方湘潭盗起，尔不能督捕以尉安斯民，又昵比隅官而裒敛焉，其镌秩坐废宜矣。虽然刺举观其所主，彼司风宪者，既不能表羣吏，尚何以望人之廉乎？可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　陈宣子降授从事郎制
敕：具官某。出纳之吝，谓之有司。尔库氏以监临为职，视人攫金，恬弗之问，非惠奸乎？镌秩解官，尚曰宽典。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　叶寿昌降授从事郎制
敕：具官某。尔以刀笔吏补初品官。煽为贪风，控于吏议。始之下谨，后何以惩。姑夺一官，尚为宽典。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　陈伯贤降授从事郎制
敕：具官某。广东列戍山前，以备他盗。漕新州之粟以给之，旧比也。尔为佥幕，董督饷事，逗遛迁延，愆于期会。岂为公家忠计哉？姑小惩之，以谨慢令。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　唐若虚降授从事郎制
敕：具官某。以锦彩博健马，国家所以计军实也。尔解官家居，弗自谨饬，而造锦鬻银，以贻吏议。岂不有妨马政哉？姑镌一阶，允谓轻典。可。
 【《永乐大典》卷七千三百二十五「郎」字韵，页七上引「吴泳鹤林集」。(影印本第七十二册)】 
　　赵汝(彳淂)降授从事郎制
徒所辱，而径诉于庾台之下，尚何足语此哉？镌秩罢官，自取之也。可。敕：具官某。横逆之至于己，君子必自反而仁；狎侮之加于民，小人罔以尽其力。汝(彳淂)为
 【《永乐大典》卷七千三百二十五「郎」字韵，页七下引「吴泳鹤林集」。(影印本第七十二册)】 
　　赵与才降授从事郎制
