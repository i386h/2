<!-- { "loadSidebar": true } -->
    当馆承前修史事例，应合编录文书，分配在馆修撰直馆官员，逐人纪述。内修撰一员，充判馆事，自馀修撰外，应馆中著述及诸色公事，都专主掌。监修宰臣通判，前修撰、直馆等，其间勤恪者著述不闲，怠惰者自因循度日，只藉馆中扬历，以资身事进趋，或别除官，或因出使，便将自己分合撰史籍，送付後人。後人效尤，依前懈惰，积叠不了公事，为弊滋多。须设规程，庶远景和败。谨具起请如左：自判馆、修撰已下，见充职及此後充馆，请以二周年为限。据在职馆中文书繁简，逐季分配纂修，如月未满，公事未阙，即当馆给与公凭，仍旋申中书门下，请别商量。其职限内，遇本官本省署有递迁，请不妨其序进，即请令依前充职，终其月限，并请不许未终职限，特更除官。如职限满，有公事未了，不计几月，请不别与除官及差使，并与递迁本官。其旷职甚者，仍请量事殿罚。如据所分配文书修撰外，别能采访得皇后、功臣事实，及诸色合编集事，著撰得史传，堪入国史者，请量其课绩，别加酬奖。如当馆於职限满官员中，籍令充职者，则旋具奏闻，乞就加升陟。应此日已前曾充馆职，配过文书，除丁忧官员，则请与均分代修撰。其未了别除官者，所欠文书，不计多少，并与令本官修撰，速须了毕。其今日已前旷惰之过，特乞矜容。起今後若更将已前未了公事，迁延不速修撰了者，则别具奏闻，仰候圣裁。（《五代会要》十八）
    ○正押衙设省职奏（长兴四年正月，三司使）
    当省有诸道盐铁转运使额，职员极多。见有左右都押衙及客司通引，今欲从正押衙设省职，为转迁之序，正押衙、同押衙、衙前兵马使、讨击副使、衙前虞候、衙前子弟者。（《五代会要》二十四）
    ○试举人定制奏（长兴四年二月十六日，礼部）
    今後试举人日，请令皇城司公干人，於省门外听察叫呼称屈，及知贡院有幸门者，引赴皇城司勘问。如是的实虚妄，请严加科断。兼今年放榜後及第人看毕，便缀行五凤楼前，列行舞蹈谢恩讫，赴国学谢先师。然後与知贡举相识期集，祗候敕命，兼过堂及过枢密院。又旧例，侵晨张榜後，知贡院官及考试官已下便出，请今年张榜後，知贡举官并考试官至晚出。
    奉敕：宜令敕下後於朝堂谢恩，即赴国学。其试举人日，宜令御史台差人，听其放榜日知贡举官送出，自此永为定制。及第举人过枢密院，宜不施行。（《五代会要》二十三）
    ○别凿洛河引漕船奏（长兴四年三月三日，三司）
    洛河水运，自洛日至京，往来牵船下卸，皆是水运牙官每人管定四十石。今洛岸至仓门稍远，牙官运转艰难，近日例多逃走。今欲於少河北岸，别凿一湾，引船直至仓门下卸，其工欲於诸军亻兼人内差借。（《五代会要》二十七）
    ○判官考校州县奖罚奏（长兴四年五月，中书）
    准天成元年五月二十七日敕，诸使府两税徵科，详断刑狱，校官吏考课，合是观察判官专判。其一州诸县徵科，纠辖提举，合是录事参军本职。今後观察判官、录事参军校量所属州县官吏，据每年徵科程限，刑狱断遣，户口增减，据州县申报，子细磨勘诣实，然後於本官牒内，据事件收竖。如官吏考课一一事实，其判官、录事参军後考满日并与酬奖，别加职任。如考课不实，亦行殿罚。如有水旱灾伤处，许奏听敕旨。（《册府》六百三十六）
    ○太子诸王见师傅礼奏（长光四年七月三日，太常寺）
    奉敕详定太子诸王见师、傅礼如左：
    一、准《开元礼》，皇太子与师、傅、保相见前一日，尉卫设次於宫门外道，西南向；伶官展轩悬於庭。其日，诸卫所部屯门列仗，典谒设师、傅、保位于西阶之西，东向；三少位次之，少退，俱东向，北上。师、傅、保及三少至宫门，通事舍人引帅、傅、保就次。左庶子奏中严，伶官师工人入就位。通事舍人引师、傅、保及三少立于正殿门西，差退，俱东向。左庶子奏外办。皇太子著常服以出，侍卫如常，《承和》乐作。至东阶下，西向立，乐止。通事舍人引师、傅、保及三少入，乐作。就位，乐止。皇太子再拜，师、傅以下答拜。若三少见时，则三少先拜。通事舍人引师、傅以下出，乐作。出门，乐止。左庶子跪奏，称“臣某言礼毕”。
    一、又准《礼阁新仪》，皇太子受册後，前二日，尚舍设次于崇明门外，南向，又设师、傅、保、中书门下文武百官，东西相向，以北为上。宫臣及皇亲陪其後。次左庶子奏“外备”。中官褰帘，皇太子常服出次，南向立，侍从如常仪。次中书门下就北向位再拜讫。礼官赞，皇太子再拜讫。中书门下班首一人前进贺讫，复位，再拜。皇太子答贺讫，又再拜。皇太子揖中书门下讫，相次退。通事舍人、礼官赞，皇太子再拜。师、傅等少避位讫。师、傅为班首者一人进贺讫，复位，再拜。皇太子答贺讫，又再拜。皇太子揖，师、傅退出。内侍奉引皇太子就座，南向座讫，通事舍人引文武宫臣三品以下入，就北向，重行异位立定。奉礼曰“再拜讫”。左庶子一人进，跪奏：“具官臣某等言贺讫。”复位，皆再拜，各班分东西序立。奉礼曰“再拜”。在位官皆再拜讫。左庶子少前跪奏：“具官臣某言礼毕。”近侍垂帘，皇太子降座，宫臣侍卫仗散如仪。
    一、准《会要》，贞观十七年，上谓房元龄曰：“太子三师，以德导人者也。若理由礼卑，则太子无所取则。”於是诏令撰三师仪注。太子出殿门迎，先拜三师，三师答拜。每门让，三师坐，太子乃坐。与三师书，前“名惶恐”，後“名惶恐再拜”。
    右据太常礼院状。谨检开元故事，《礼阁新仪》及《会要》分析如前。其师、傅见亲王，不同皇太子见师、傅。臣请师、傅、亲王对拜揖，各退。（《五代会要》卷四）
    ○逐年书考校优劣奏（长兴四年九月尚书考功）
    今年五月中，翰林学士程逊所上封事内，请自宰相、百执事、外镇节度使、剌史，应系公事官，逐年书考，校其优劣。以前件考课，究寻台阁，深远岁年，若议与行，宜凭往制，具申中书门下。
    宰臣判：设官分职，各有所司。本司自合将条格故实参详，更检寻远敕条奏，定为悠久。缘本司公事，遂检寻《唐书》《六典》《会要》《考课令》书考第。（《册府》六百三十六）
    ○见天下兵马大元帅礼奏（长兴四年九月中书门下）
    秦王加天下兵马大元帅，自历朝以来，无天下兵马大元帅公事仪注。或专一面之权，或总诸道之司，仪注规程，公事条目，载详故实，未见明文。臣等谨沿近事，伏见招讨使总管，兼受副使已下橐庭礼。今望今诸道节度使已下，凡带兵权者，见元帅，阶下具军礼，参见皆申公状。其带使相者，初相见亦以军礼，一度已後，客礼相见。应天下诸军务公事，元帅府行帖指挥。其判六军诸卫事，其行公牒往来。其元帅府所置官属，补授军职，则委元帅奏请。（《五代会要》二十四）
    ○祧迁献祖奏（应顺元年正月，中书门下）
    太常以大行山陵毕庙。今太庙见享七室：高祖、太宗、懿祖、昭宗、献祖、太祖、庄宗。大行升，礼合祧迁献祖，请下尚书省集议。（《五代会要》卷二）
    ○御明堂比正至奏（清泰元年四月，中书门下）
    皇帝以五月朔御明堂受朝，三日夏至祀皇地祗。前日奏告献祖室，不坐，比正至。是日有祀事，则次日受朝。今祀在五鼓前，质明行礼毕，御殿在始旦後。请比例行之。（《五代会要》卷五）
    ○册拜王公车辂法物奏（清泰元年六月，中书门下）
    据太常礼院申，册拜王公，如在京城，所司备卤簿审辂法物，皇帝临轩行册礼；如在外镇，正衙命使押册赴本州行礼。车辂法物，故事不出都城，礼无明文。今制命幽州赵德钧封北平王，青州房知温封东平王，皆备礼册命。其合用车辂法物，在兵部，在常、太仆寺，请载往本州，行礼後，送纳本司。（《五代会要》卷四）
    ○窃盗议定赃罪奏（清泰元年九月，大理寺）
    所用法书窃盗条，准建中年，赃满三匹已上决杀，不及三匹量情决杖。本朝以量情之文不定，诏御史中承龙敏等议，赃满三匹。准旧法，一匹已上决徒一年半，一匹已下量罪以杖。大理寺又以量罪之文不定，申奏集寺重议。今议定，赃满一匹徒二年半；不及一匹徒一年半，不得财杖七十。（《五代会要》卷九）
    ○请差官详议循资格奏（清泰元年九月，吏部三铨）
    所用循资格，先经详定，然自次府司录参军已下，无品第入官处，寻帖格式，参详添入。又以经卑，不敢添注，请差官详议。（《册府》六百三十三）
    ○前任节度使缀班奏（清泰元年十一月，御史台）
    前任节度、防御团练使、剌史、行军副使，近仪五日一度内殿起居皆缀班，序立元系班簿，虽曰便殿起居，其遇全班起居时，亦合缀班。（《五代会要》卷六）
    ○朝拜诸陵奏（清泰二年正月，宗正寺）
    北京永兴、长宁、建极三陵，应州遂、衍、奕三陵，准曹州温陵例，下本州府官朝拜；雍、坤、和、徽四陵，太常、宗正卿朝拜。（《五代会要》卷四）
    ○明宗魏皇后上谥奏（清泰二年二月，中书门下）
    臣闻汉昭帝承祚御历，奉尊谥于云阳；魏明帝继体守文，思外家于甄馆。而皆追崇徽称，飨朝廷，克隆敬本之文，式叶爱亲之道。臣等又览国史，窃见元宗皇帝母曰昭成皇后宝氏，代宗皇帝母章敬太后吴氏，始嫔朱邸，俄元宫，鸿图既属于明君，尊号咸追于圣母。伏以鲁国夫人发祥沙麓，贻[A134]河洲。三母最贤，周母允成于天统；四妃有子，唐后先启于帝基。仰惟当宁之情，弥轸寒泉之思，久虚殷荐，虑损皇猷。臣等谨上尊谥曰宣显皇太后，请依昭成、章敬二皇太后故事，择日备礼册命。
    又臣等伏闻先太后旧陵未先祠，则都下难崇别庙，既追尊谥，合创宫。按汉朝故事，园寝不在王畿，或就陵所更立寝祠。今商量上谥後，权立享庙，以申告献，配之礼，请俟他年。（《五代会要》卷一）
    ○避御史上一字奏（清泰二年五月，中书门下）
    御名上一字与诸王相连，按太宗、元宗庙故事，人臣诸王合避相连字，改从单。（《五代会要》卷四）
    ○试进士依旧例奏（清泰二年九月，礼部贡院）
