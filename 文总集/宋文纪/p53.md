<!-- { "loadSidebar": true } -->
　　仲尼云道之将行命也道之将废命也丘明又称天之所支不可坏天之所坏不可支卜商亦曰死生有命富贵在天孟轲则以不遇鲁侯爲辞斯则命运竒偶生数离合有自来矣马迁刘向扬雄班固之徒著书立言咸以爲首世之论者多有不同尝试申之曰夫生之资气清浊异原命之禀数盈虗乖致是以心貌诡贸性运舛殊故有邪正昏明之差脩夭荣枯之序皆理定于万古之前事徴于千代之外冲神寂鉴一以贯之至乃卜相末技巫史贱术犹能豫题兴亡逆表成败祸福指期识照不能徙吉凶素着威卫不能防若夏氓宅生于帝宫岂蠲残伤之祟汉臣衍货于天府宁免餧毙之魂且又善恶之理虽详而祸福之验常昧逆顺之体诚分而吉凶之效尝隐智络天地犹罹沈牖之灾明照日月必婴申匡之难増信积德离患于长饥席义枕仁徼祸于促算何则理运茍其必至圣明其犹病诸况乃蕞迹流惑之徒投心颛蒙之域而欲役虑以揣利害策情以笇穷通其爲重伤岂不惑甚是以通人君子闲泰其神冲缓其度不矫俗以延声不依世以期荣审乎无假自求多福荣辱脩夭夫何爲哉问曰夫书称惠迪贻吉易载履信逢祐前哲余议亦以将迎有防沦塞无兆宣摄有方夭阏无命善游消魂于深梁工骑烬生于旷野明珠昭骇于闇至蟠木取悦于先容是以罕乐以阳施长世景惠以隂德遐纪彭窦以缮卫延命盈忌以荒湎促龄陈张称台鼎之崇严辛衍宰相之盛若乃游恶蹈凶处逆践祸宣昭史策易以研正至如神仙所序天竺所书事虽难徴理未易诘留滞倾光思闻通裁对曰子可谓扶绳而辨循刻而议若乃宣摄有方岂非吉运所属将迎有防实亦凶数自挻若夫阳施隂德长世遐年揆厥所原孰往非命研复来防雠校往説起予惟商未识所异资生禀运参差万殊逆顺吉凶理数不一原夫食椒非养生之术咀劒岂卫性之经命之所延人肉其骨而含嚼膏梁时或婴患深涧乖徼宠之津空谷絶探荣之辙运之所集物稊其枯而俯仰竿牍终然离沮尔乃蹻跖横行曽原窘步汤周延世诩邑絶绪吉凶徴应纠纒若兹毕万保躯密贱琖领梁野之言岂不或妄谷南鲁北甘此促生彭翁窦叟将以何术晋平赵敬淫放巳该汉主魏相奚独伤夭同异若斯是非孰正至如雷濵凝分挫志逺图棘津隂拱振功高世樊生冲矫镌旌善之文华子高抗铭惩非之策皆士衡所云同川而异归者也殊涂均致实繁有徴即理易推在言可略昔两都全盛六合殷昌雾集贵宠之闾云动权豪之术钧贸贻谈岂惟陈张而巳观夫二子才未越众而此以借荣挥价彼独摈景沦声通否之运断可知矣严辛不安时任命而委罪亮直亦地脉之徒欤若神仙所序显明脩习齐彊燕平厥验未着李覃董芬其效安在乔松之侣云飞天居夷列之徒风行水息良由理数悬挺实乃钟兹景命天竺遗文星华方策因造前定果报指期贫豪莫差脩夭无爽有允琐辞无愆鄙説统而言之孰往非命冥期前定各从所归善恶无所矫其趋愚智焉能殊其理若乃得议其工失蚩其拙操之则栗舍之则悲斯固染情于近累岂不贻诮于通识问曰清论光心英辨溢目求诸鄙怀良有未尽若勤止皆运险易自天理定前期靡非闇至玉门犂丘叡识弗免岂非圣愚齐致仁虐同功昏明之用将何施而可对曰夫圣人怀虗以涵育凝明以洞照惟虗也故无往而不通惟明也故无来而不烛涸海流金弗染温凉之岨严兵猛兕无累刃之灾忘生而生愈全遗神而神弥畅若玉门犂丘葢同迹于人故同人有患然而均心于天亦均天无害大贤则体备形器虑尽藏假静默以居否深拱以违礥皆数在清全故钟兹妙识是以禀仲尼之道不在奔车之上资伯夷之运不处覆舟之下若乃越难趋险逡廵弗获履危践机僶俛从事愚之所司圣亦何爲及中下之流驰心妄动是非舛干倚伏移贸故北宫意逆而功顺东门心晦而迹明宣应遗筮而逢吉张松协数而遘祸且智防有纪患累无方尔乃猘狗逐而华子奔腐鼠遗而虞氏防匣猨逸而林木残椟珠亡而池水竭凡厥条流曲难详备揺形役思其效安徴岂若澡雪尘府洗练神宅据道爲心依德爲虑使迹穷则义斯畅身泰则理兼通岂不美哉何必遗此而取彼问曰夫建极开化树声贻则典防之兴由来尚矣必乃幽符悬兆冥数指期善恶前徴是非素定名教之道不亦几乎息哉对曰天生蒸民树之物则教义所禀岂非冥数何则形气之具必有待而存颛蒙之伦岂无因而立必假纎纨以安生借梁豢以延祀资信礼以缮性秉亷义以劾情圣人聪明深懿履道测化通体天地同情日月仰观俯察抚运裁风于是乎昭日星之纪正霜雨之度张云霞之明衍风露之渥浮舟翼滞腾驾振幽又乃甄理三才辨综五德铺七体之端宣昭八经之绪是以时雍在运羣方是通抱德炀和全真保性故信食相资代爲唇齿富教相假递成辅车今弛弃纎纨损絶粱豢必云徼生委命岂不巳晓其迷至于湮斥亷义屏黜信礼责以祈存推数遂乃未辨其惑连类若斯乖妄滋甚然则敎义之道生运所资宠辱荣枯常由此作斯固命中之一物非所以爲难也问曰循复前防既以理命县兆生数冥期研覆后文又云依仗名教帅循训范若籍数任天则放情荡思拘训驯范则防虑检防函矢殊用矛戈异适双美之谈岂能两遂对曰夫性运乖舛心貌诡殊请布末怀略言其要若乃吉命所钟纵情蹈道训性而顺因心则灵凶数所挻率由践逆闻言不信长恶无悛此愚智不移声训所遗者也其有见善如不及从谏如顺流是则命待教全运须化立譬以良医之室病者所存至如澄神清魂平心实气无妄之疴勿药有喜所谓纵情蹈道无假檃括若膏肓之疾长桑不治体府之病阳庆弗理此则率由践逆自絶调御至乃赵储之命宜永须扁鹊而后全齐后之数必延待文挚而后济亦犹运钟循奬彞范所兴善恶无主唯运所集而异膏粱方丈沈疾弗顾瑶碧盈尺阽危弗存夫静躁之容造次必于是曲直之性颠沛不可移是以夷惠均圣而异方遵竦齐通而殊事虽复钤桎羿奡思服巢许之情捶勒曽史言膺蹻跖之虑不然之事断可知也必幽符鑚仰冥数修习虽存陵惰其可得乎故运属波流势无防虑命徼山立理无放情用殊函矢双美奚踬谈异矛戈两济何伤问曰夫君臣恩深师资义固所以霑荣涂施提饰荷声故刳心流肠捐生以抗节火妻灰子薶名以偿义若幽期天兆则明剔可遗冥数自賔则感効宜絶岂其然乎对曰论之所明原本以爲理难之所疑即末以爲用盖隂闭之巧不传萌渐之调长絶故知妄言赏理古人所难吾所谓命固以绵络古今弥贯终始爰及君臣父子师友夫妻皆天数冥合神运至逮乎暌爱离防既命之所甄昬爽顺戾亦运之所渐尔乃松柳异质荠荼殊性故疾风知劲草严霜识贞木何异忠孝之质资行夙昭至于刻志酬生题诚复施殉节投命酬义忘巳亦由石虽可毁坚不可销丹虽可磨赤不可灭因斯而言君臣师资既幽期自賔心力感効亦冥数天兆夫独何怪哉
　　陆子真
　　荐关康之奏【康之河东扬人学通经释徴辟不就世祖即位遣大使巡行天下使反荐康之不见省】
　　康之业履恒贞操朂清固行信闾党誉延邦邑栖志希古操不可渝宜加徴聘以洁风轨
　　孙萨
　　诣郡列辞【萨彭城人大明五年发三五丁萨应充行坐违期付狱兄棘诣郡乞以身代萨乂辞列免兄棘妻许复语棘君当门户且大家以小郎属君岂可委罪太守张岱依事表上世祖下诏】
　　门户不建罪应至此狂愚犯法实是萨身自应依法受戮兄弟少孤萨三嵗失父一生恃赖唯在长兄兄虽可垂愍有何心处世
　　孝武帝诏
　　棘萨甿节行可甄特原罪州加辟命并赐许帛二十匹
　　周殷
　　啓孝武帝
　　【世祖即位改元孝建殷时爲中军府録事参军上啓俗敝如此竟不能革】
　　今士大夫父母在而兄弟异计十家而七庶人父子殊产八家而五其甚者乃危亡不相知饥寒不相恤又疾谗害其间不可称数宜明其禁以易其风【后魏书】
　　袁觊【位武陵内史】
　　临终与兄顗书
　　【觊子彖字伟才小字史公少有风气善属文歴诸王府参军不就觊临终与兄顗书】
　　史公才识可喜足慰先基矣【南齐书】
　　王元曾【东海人仕别驾】
　　与刘惠书【惠沛郡相人临贺太守】
　　【刘瓛字子珪大明四年举秀才兄璲亦有名先应州举元曾与瓛父书】
　　此嵗贤子充秀州闾可谓得人【南史】














　　宋文纪巻十四
　　钦定四库全书
　　宋文纪卷十五　　　　　明　梅鼎祚　编王僧达【太保少子歴迁中书令坐悖逆赐死】
　　求徐州啓
　　【僧达自负才地谓当时莫及上初践阼即居端右一二年间便望宰相及爲护军不得志乃启求徐州不许僧逹三启固让上甚不説以爲征虏将军吴郡太守】
　　臣衰索余生逢辰借业先帝追念功臣睠及遗贱饰短捐陋布策稠采从官委褐十有一载早冯庆泰脱亲盛明而有志于学无独见之敏有务在身无偏鉴之识固不足建言世治备辩时宜窃以天恩不可终报尸素难可久处故猖狂芜谬每陈所怀陛下孝诚发衷义顺动物自龙飞以来实应九服同欢三光再朗而臣假视巷里借听民謡黎氓【缺】　　未缔其感逺近风议不获稍进臣所用夙宵疾首寤寐疚心者也臣取之前载譬之于今当汉文之时可谓籍巳成之业据既安之运重以布衣菲食忧勤治道而贾谊披露乃诚犹有叹哭之谏况今承颠沛万几惟始恩未及普信未遑周臣又闻前达有言天下重器也一安不可卒危一危亦不可卒安陛下神思渊通亦当鉴之圣虑窃谓今之务惟在万有爲已家国同忧允彼庶心从民之欲民有咨瘼之声君表纳隍之志下有愆弊之苦上无侈豫之情又应官酌其才爵畴其望与实不赏宁失不刑至若枢任重司藩扞要镇治乱攸寄动静所归百度惟新或可因而弗革事在适宜无或定其出处天下多才在所用之臣非惟寄观世路谬识其难即之于身详见其弊何者臣虽得免墙面书不入于学伍行无愆戾自无近于才能直以廕托门世夙列荣齿且近虽奔迸江路归命南阙竟何功効可以书赏而频出内宠陛下绸缪数旬之中累发明诏自非才略有素声实相任岂可闻而弗惊履而无惧固宜退省身分识恩之厚不知报荅当在何期夫见危致命死而后已皆殷勤前诰重其忘生臣感先圣格言思在必効之地使生获其志死得其所如使臣享厚禄居重荣衣狐坐熊而无事于世者固所不能安也今四夷犹警国未忘战辫髪凶诡尤宜裁防闲者天兵未获已肆其轻汉之心恐戎狄贪惏犹怀匪逊脱以神州暂扰中夏兵饥容或游魂塞内重窥边垒且高秋在节塞马兴威宜图其易早爲之所臣每一日三省志在报效逺近小大顾其所安受效偏方得司者则虑之所办情有不疑若首统军政董勒天兵既才所不周实诚亦非愿陛下矜谅已厚愿复曲体此心获军之任臣不敢处彭城军府即时过立且臣本在驱驰非希崇显轻智小号足以自安愿垂鉴恕特赐申奬则内外荣荷存没铭分【宋书】
　　请解职表【僧达初求徐州世祖不许以爲吴郡太守弥不得意坐事免孝建三年除太常意尤不悦久之上表解职文防抑掦侍中何偃以词不逊启付南台免官大明二年迁中书令】
