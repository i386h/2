<!-- { "loadSidebar": true } -->
　　李顺党中有杀耕牛避罪逃亡者，公许其首身。拘母十日，不出，释之。复拘其妻，一宿而来。公断云：「禁母十夜，留妻一宵，倚门之望何疏，结发之情何厚。旧为恶党，今又逃亡，许令首身，犹尚顾望。」就市斩之。于是首身者继至，并遣归业，民悉安居。

　　

　　时民间讹言，云有白头老翁午后食人男女。郡县譊谯，至暮，路无行人。公召犀浦知县，谓曰：「近讹言惑众，汝归县去，访市肆中归明人尚为乡里患者，必大言其事。但立证解来。」明日，果得之，送上州，公遂戮于市。即日怗然，夜市如故。公曰：「妖讹之兴，沴气乘之，妖则有形，讹则有声，止讹之术，在乎识断，不在乎厌胜。」

　　

　　公采访民间事，无远近悉得其实，盖不以耳目专委于人。公曰：「彼有好恶，乱我聪明，但各于其党询之再询，则事无不审矣。」李畋问其旨，公曰：「询君子得君子，询小人得小人，各就其党询之，虽事有隐匿者，亦十得八九矣。」

　　

　　转运黄虞部好举时才之士，公劝曰：大凡举人，须举好退者。好退者廉慎知耻，若举之则志节愈坚。莫举奔竞者。奔竞者能曲事谄媚，求人知己，若举之必能矜才好利，累及举官，故不少矣。其人既解奔竞，又何须举他□

　　

　　公问李畋曰：「子同人中有善讲习者否□」畋以同门生刘式对。公遂辟充州学，主诸生，受业者五十余人。每休务日，就学置酒，以劝劳之。自是蜀人不以千里为远，来学者甚众。

　　

　　公寝室中张灯炷香，通夕宴坐，郡楼上鼓番漏水，历历分明，傥一刻差误，必诘之。守签者指名伏辜，谓公为神明。公日；「鼓角为军中号令。号令在前，尚不分明，其余外事，将如何也□」

　　

　　公寝室中无侍婢，服玩之物□□如也。李畋尝侍坐庑下，因谓公寝禅室不如。公哂曰：「吾不为轻肥为官以至此。吾往年及第后，以诗寄傅霖逸人云：『前年失脚下渔矶，苦恋明时末得归。寄语巢由莫相笑，此心不是爱轻肥。』岂今日之言也。」

　　

　　公问李畋曰：「百姓果信我否□」对曰：「侍郎威惠及民，民皆信服。」公曰：「前一任则末也，此一任应稍稍尔。秀才只此一个信，五年方得成。」

　　

　　公谓李畋曰：「大小之事，皆须用智。智犹水也，不流则腐。若凡百不用智，临大用之际，宁有智来□」

　　

　　公谓李畋曰：「子还知公事有阴阳否□」对曰：「未也。」曰：「凡百公事，未着字前则属阳；阳主生也，通变由之。着字后属阴，阴主刑也，刑贵正名，名不可改。」

　　

　　公谓李畋曰：「子异日为政，信及于民，然后教之；言及于义，然后劝之；动而有礼，然后化之；静而无私，然后民安而乐业矣。行斯四者，在乎先率其身。不然，则民退必有后言矣。」又曰：「子见旧政之弊，其大者卒不须革，观衅而动，乘而革之，虽痛绳以法，亦怨不生也。」

　　

　　李畋苦痁，既瘳，请谒。公曰：「子于病中曾得移心法否□」对曰：「未也。」公曰：「人能于病中移其心，如对君父，畏之慎之，静久自愈。」

　　

　　公阅邸报，忽再言可惜许。门人李畋请问之，曰：「参政陈左丞恕无也。斯人难得，唯公唯正，为国家敛怨于身。斯人难得，」退为诗哭之。

　　

　　

　　

　　张乖崖集卷第十三

　　补遗

　　

　　律诗

　　

　　馆中新蝉

　　脱尘还与比仙游，露腹何妨近品流。嫩壳半遗红药地，细声偏傍绿杨楼。诗家取象吟难尽，画格偷真意不休。正好儒林拟緌绋，凭栏无苦预悲秋。【《西昆酬唱集》卷上。同作此诗题者，依次为刘筠、杨亿、钱惟演、张咏、李宗锷、刘骘六人，咏居第四。】

　　

　　鹤

　　共怜洁白本天姿，纵在泥尘性不卑。况是稻粱厌足日，好看烟月却归时。迹参诗雅何年尽，名系仙经四海知。应到昆丘数来历，曾陪鸳鹭浴华池。【《西昆酬唱集》卷上。同作此诗题者，依次为刘筠、杨亿、张咏、任随、钱惟演五人，咏居第三。】

　　

　　语录

　　

　　公少时谒华山陈图南，遂欲隐居。图南曰：「公方有官职，未可议此。其势如失火家，待君救火，岂可不赴也□」【《五朝名臣言行录》卷三之三。】

　　

　　初蜀新乱，张尚书至。公宇袭旧制，周列更铺凡数百所，公即日命罢之，人心大安。及代去，留一卷实封文字与僧正希白，且云：「候十年观此。」后十年，公薨于陈州。讣至，蜀人罢市号恸。希白为公设大会斋，请知府凌策谏议发开所留文字，乃公画像，衣兔褐，系绦草裹，自为赞曰：「乖则违俗，崖不利物，乖崖之名，聊以表德。」因号乖崖公。遂画于天庆观仙游阁。又九曜堂皆画公像，府衙之东南隅又有祠堂，皆后人思公而为之。【《永乐大典》卷一八二二三封寄画像，又见五朝名臣言行录卷三之三。又见说郛卷六四，略异，录于后。方舆胜览卷五一亦载，但较略。】

　　

　　乖崖公镇蜀，时主帅平贼，如风悸草乱，久不宁息。公谓主帅曰：「有平民无告者在党中，亦宜治之。」翌日，帅送贼二十余人，请公治之。公悉给公凭遣之，曰：「各着业去。」帅怒曰：「何擅纵贼人□」公曰：「昨日李顺胁民为贼，今日仆与足下化贼为民，用固邦本。」【《宋朝事实类苑》卷十四，又见《厚德录》卷二。】

　　

　　川界既安，兵未凯旋，颇有骄色，食必肥鲜，衣必华焕，而妻子是恋。公虑其抽回日有顾望心，遂密奏，乞差上前心腹近臣可以弹压得主帅者，分其权势，然后抽兵，即无虞矣。寻诏崇仪副使、入内内侍押班卫绍歙充同西川捉贼招安使。卫风仪峻整，词气谠直，折冲行事，帅不能违，幕下军吏，悉皆畏惮。遂旋抽兵赴阙，一无顾恋者。改元至道春二月，卫入觐，奏劔门部署上官正守关有功，遂诏授峯州团练使，充西川招安使，替主帅归京。公与上官气义相得，谋无不臧，由是川界路无拾遗矣。公乃作悼蜀诗四十韵，见本集。【《宋朝事实》卷十四，参见《续资治通鉴长编》卷三六，淳化五年九月注。】

　　

　　平李顺贼明年，有广武指挥刘旰者，自怀安军劫巡检使率众叛，全带衣甲，冲破汉州，西往彭州路去。公白：「可也。」日与上官正及僚属往大慈寺弈棋偶射，民间忧喜相半，不知其由。公料贼经永康军，将至蜀州，谓上官曰：「可出兵击之。公如不行，吾则亲往。」上官请行，公约曰：「此去新津，抵方井，必遇贼。彼疲我锐，击之必克。」翌日至方井，果与贼相遇，掩杀殆尽。上官凯旋，公迎之，欢燕尽日。或谓公曰：「贼袭破数郡，不逐之，何也？」公曰：「彼贼势方盛，三日而四郡不守，五日而两川震惊，若袭之与斗，必彼勇而我怯。曷若俟其气衰击之，则势如破竹。」【《宋朝事实类苑》卷十四，参见《自警篇》、《涑水记闻》卷七。】

　　

　　讨刘旰兵士回，有以带贼首级而来，欲谋为战功者。公曰：「当奔突交战之际，岂暇获其首邪□此必战后翦来，知复是谁□」殿直段伦曰：「如学士所言，果神明矣。当时随伦为先锋，入贼用命者，皆中伤被体，主帅令付营切要将理。」公曰：「岂若是邪□」遂遣令悉抬舁来，既至，公先录中伤兵士功，以其带首级来者次之。是时军情仰公赏罚至当，相顾欢跃。公先于厅前分垛钱绢，充卸甲例物。公遂出迎上官，燕于衙署，引甲士坐于东西厢，劳之曰：「喜汝等杀贼胜回，各各卸下衣甲，领取例物归营去。」众皆肩抱钱绢，欢跃盈衢，百姓不限亲疏，迎之相贺。【宋朝事实类苑卷十四，又见五朝名臣言行录卷三之三、青箱杂记卷十，《自警篇》，然均不及《事实类苑》完全。】

　　

　　景德中，虏寇犯边，河朔州郡多罹其毒。董兵之将，深沟高垒以自固，未有议其出者。时有一班行李居贞者，榷征赋于一镇，疾其凶犷若是，哀其老幼无辜，鸠集市人，召募丁壮，出其不意，邀以击之，夺其老幼妇人，援送其家。有位者虽壮其勇，无与议其功者。公时判三班院，闻其名而不识其面，乃嗟称曰：「下位中有如此者，而不预旌赏，何以劝士大夫邪□」于是录其状迹，条奏以闻，特与迁官，仍充合门祗候。既，而不使知之。李承恩之后，夙夜念之，莫知其由。有人谓之曰：「所举者乃张尚书也。」因诣谢之，不得见，阍者通牓子，得字数行云：「公临阵勇，临财廉，临事勤，临民仁，加之畏慎，此报国之大効也。所谢近私，不及相见，感佩，感佩。」李既得之，愈胜一见，捧玩佩服，弗离于怀。李一旦榷利有剩，总计李侍郎士衡询其履历，李以前事对，侍郎嗟叹久之，曰：「古人弗及也。」因命立石于三司庶下，以备史之阙文。【《宋朝事实类苑》卷十四。】

　　

　　公视事退，屏后有一厅子熟睡。公诘之：「汝家有甚事□」对曰：「母久病，兄为客未归。」访之果然。公翌日差场务一名给之，且曰：「吾厅上有敢睡者邪□此必心极幽懑使之然尔，故悯之。」【《宋朝事实类苑》卷十四，又见《厚德录》卷二。】

　　

　　乖崖公在蜀，设厨刲羊及百，口具毛角，召行人估卖，纳钱送一僧院，令与羊子转经。有一学禅僧得钱来谢，公与之坐，且曰：「微僧自来不转经，昨日亦为羊子转经两卷。」公厉声曰：「和尚转则便转，和尚如了得，便莫转，为甚恰为羊子转□」呵起之。公动不容佞，皆若此类。【《宋朝事实类苑》卷四四。按此条后未注出处，但与后两条显系出自一书，第三条后注「见忠定公语录」，故亦当出该书。】

　　

