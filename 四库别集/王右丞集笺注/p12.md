<!-- { "loadSidebar": true } -->
岂惟留暂宿，服事将穷年。
山中示弟等
二顾本、凌本皆无“等”字。
山林吾丧我，冠带尔成人。
莫学嵇康懒，且安原宪贫。
山阴多北户，泉水在东邻。
缘合妄相有，性空无所亲。
安知广成子，不是老夫身。
田家
《文苑英华》“家”字下多一“作”字。
旧谷行将尽，良苗未可希。苗，顾元纬本、凌本俱作“田”。
老年方爱粥，粥，《文苑英华》作“竹”，误。卒岁且无衣。
雀乳青苔井，鸡鸣白板扉。
柴车驾羸牸，草屩牧豪稀。豪，一作“膏”。
多雨红榴折，多，一作“夕”。新秋绿芋肥。
饷田桑下憩，旁舍草中归。
住处名愚谷，何烦问是非。何烦，《文苑英华》作“烦君”。
过卢员外宅看饭僧共题
一本作《过卢四员外宅看饭僧共题七韵》。
三贤异七圣，圣，顾元纬本、凌本、《唐诗品汇》俱作“贤”。青眼慕青莲。
乞饭从香积，裁衣学水田。
上人飞锡杖，檀越施金钱。
趺坐檐前日，焚香竹下烟。
寒空法云地，秋色净居天。
身逐因缘法，心过次第禅。
不须愁日暮，自有一灯然。
济州过赵叟家宴
原注：公左降济州司仓参军时作。
虽与人境接，闭门成隐居。
道言庄叟事，儒行鲁人余。
深巷斜晖静，闲门高柳疏。
荷锄修药圃，散帙曝农书。
上客摇芳翰，中厨馈野蔬。
夫君第高饮，景晏出林阊。
青龙寺昙壁上人兄院集并序
吾兄大开荫中，明彻物外，明，一本作“朝”。外，一本作“独”。俱非。以定力胜敌，以惠用解严。深居僧坊，傍俯人里。高原陆地，下映芙蓉之池；竹林果园，中秀菩提之树。八极氛霁，霁，一本作“气”，非。万汇尘息，大虚寥廓，南山为之端倪；皇州苍茫，渭水贯于天地。经行之后，趺坐而闲，升堂梵筵，饵客香饭。不起而游览，不风而清凉。得世界于莲花，记文章于贝叶。时江宁大兄持片石命维序之，诗五韵，坐上成。

高处敞招提，虚空讵有倪。
坐看南陌骑，下听秦城鸡。
渺渺孤烟起，芊芊远树齐。
青山万井外，落日五陵西。
眼界今无染，心空安可迷。
同咏
王昌龄
本来清净所，竹树引幽阴。引，顾元纬本作“隐”。
檐外含山翠，人间出世心。
圆通无有象，圣境不能侵。
真是吾兄法，何妨友弟深。
天香自然会，灵异识钟音。
同咏
王缙
林中空寂舍，阶下终南山。
高卧一床上，上，二顾本俱作“地”。回看六合间。
浮云几处灭，飞鸟何时还？
问义天人接，无心世界闲。
谁知大隐客，兄弟自追攀。客，一作“者”。
同咏
裴迪
灵境信为绝，法堂出尘氛。
自然成高致，向下看浮云。
逶迤峰岫列，参差闾井分。
林端远堞见，风末疏钟闻。吾师久禅寂，在世超人群。
卷之十二近体诗十六首
春过贺遂员外药园
前年槿篱故，今作药栏成。今，顾元纬本、凌本俱作“新”。
香草为君子，名花是长卿。
水穿盘石透，藤系古松生。
画畏开厨走，画，一作“书”。走，一作“去”。来蒙倒屣迎。
蔗浆菰米饭，药酱露葵羹。
颇识灌园意，於陵不自轻。
河南严尹弟见宿弊庐访别人赋十韵
上客能论道，吾生学养蒙。
贫交世情外，才子古人中。
冠上方簪豸，簪，《文苑英华》作“安”。车边已画熊。
拂衣迎五马，垂手凭双童。
花醥和松屑，醥，一作“醴”。茶香透竹丛。
薄霜澄夜月，残雪带春风。
古壁苍苔黑，寒山远烧红。
眼看东候别，心事北山同。山，《文苑英华》作“川”。
为学轻先辈，为，《文苑英华》作“若”。何能访老翁。
欲知今日后，不乐为车公。
送秘书晁监还日本国并序
还，《极元集》、《文苑英华》、《唐诗正音》俱作“归”。又《极元集》、《唐诗品汇》俱无“国”字。
舜觐群后，有苗不服；服，一本作“格”。禹会诸侯，防风后至。动干戚之舞，兴斧钺之诛。乃贡九牧之金，始颁五瑞之玉。我开元天地大宝圣文神武应道皇帝，大道之行，先天布化；乾元广运，涵育无垠。苦垂为东道之标，戴胜为西门之候，岂甘心于邛杖，非征贡于苞茅。亦由呼韩来朝，舍于蒲陶之馆；卑弥遣使，报以蛟龙之锦。牺牲玉帛，以将厚意；服食器用，不宝远物。百神受职，五老告期。况乎戴发含齿，得不稽颡屈膝。海东国日本为大，服圣人之训，有君子之风。正朔本乎夏时，衣裳同乎汉制。历岁方达，继旧好于行人；滔天无涯，贡方物于天子。司仪加等，位在王侯之先；掌次改观，不居蛮夷之邸。我无尔诈，尔无我虞。彼以好来，废关弛禁；上敷文教，虚至实归。上，顾元纬本作“止”。故人民杂居，往来如市。晁司马晁，旧本作“朝”，盖古字朝、晁通用故也。顾元纬以“朝”字为误，真误矣。结发游圣，负笈辞亲，问礼于老聃，学诗于子夏。鲁借车马，孔子遂适于宗周；郑献缟衣，季札始通于上国。名成太学，官至客卿。必齐之姜，不归娶于高国；在楚犹晋，亦何独于由余。游宦三年，愿以君羹遗母；不居一国，欲其昼锦还乡。庄舄既显而思归，关羽报恩而终去。于是驰首北阙，裹足东辕。驰，一本作“稽”。裹，一本作“里”。俱非。箧命赐之衣，怀敬问之诏。金简玉字，传道经于绝域之人；方鼎彝樽，致分器于异姓之国。琅邪台上，回望龙门；碣石馆前，夐然鸟逝。鲸鱼喷浪，则万里倒回；鹢首乘云，则八风却走。扶桑若荠，郁岛如萍。萍，一本作“浮”。沃白日而簸三山，浮苍天而吞九域。黄雀之风动地，黑蜃之气成云，淼不知其所之，何相思之可寄。嘻！去帝乡之故旧，谒本朝之君臣。咏七子之诗，佩两国之印。恢我王度，谕彼蕃臣。三寸犹在，乐毅辞燕而未老；十年在外，信陵归魏而逾尊。子其行乎，余赠言者。

积水不可极，安知沧海东。
九州何处远，远，《极元集》作“所”。万里若乘空。
向国惟看日，归帆但信风。帆，一作“途”。
鳌身映天黑，鱼眼射波红。鱼，一作“蜃”。
乡树扶桑外，主人孤岛中。
别离方异域，音信若为通。
送徐郎中
徐，顾元纬本、凌本俱作“祢”。
东郊春草色，草色，顾元纬本作“色早”。驱马去悠悠。
况复乡山外，猿啼湘水流。
岛夷传露版，江馆候鸣驺。
卉服为诸吏，珠官拜本州。
孤莺吟远墅，野杏发山邮。
早晚方归奏，南中绝忌秋。绝，诸本皆作“才”，今从《唐诗品汇》及顾可久本作“绝”。
送熊九赴任安阳
安，刘本、顾可久本俱作“洛”，误。
魏国应刘后，寂寥文雅空。
漳河如旧日，之子继清风。
阡陌铜台下，闾阎金虎中。
送车盈灞上，轻骑出关东。
相去千余里，西园明月同。
送李太守赴上洛
商山包楚邓，积翠蔼沉沉。
驿路飞泉洒，关门落照深。
野花开古戍，行客响空林。
板屋春多雨，山城昼欲阴。
丹泉通虢略，白羽抵荆岑。
若见西山爽，应知黄绮心。
成按：诗中复二“泉”字，三“山”字，凡十二见地形，竟无太守意，古人不以为病。李于鳞选唐诗，去取极刻，亦登此首，则诗之所尚，概可知矣。彼吹毛索垢者，必执一例以绳古人之诗，又安能得佳构于牝牡骊黄之外哉。
游感化寺
《文苑英华》作《游化感寺》。
翡翠香烟合，琉璃宝地平。地，凌本《唐诗正音》、《唐诗品汇》俱作“殿”。
龙宫连栋宇，虎穴傍檐楹。
谷静惟松响，山深无鸟声。
琼峰当户拆，金涧透林鸣。鸣，《文苑英华》、《唐诗品汇》俱作“明”。
郢路云端迥，秦川雨外晴。
雁王衔果献，雁，一作“凤”，非。鹿女踏花行。踏，《文苑英华》作“蹈”。
抖擞辞贫里，归依宿化城。
绕篱生野蕨，空馆发山樱。
香饭青菰米，菰，一作“萌”。嘉蔬绿芋羹。绿，一作“紫”。芋，《文苑英华》、《唐诗品汇》俱作“笋”。羹，《文苑英华》作“茎”。
誓陪清梵末，端坐学无生。
游悟真寺
《唐诗纪事》、《唐诗品汇》俱以此诗为王缙所作。
闻道黄金地，仍开白玉田。开，《文苑英华》作“依”。
掷山移巨石，呪岭出飞泉。
猛虎同三迳，愁猿学四禅。
买香燃绿桂，乞火踏红莲。踏，一作“塌”。红，凌本，《唐诗纪事》俱作“青”。
草色摇霞上，上，《唐诗品汇》作“起”。松声泛月边。
山河穷百二，世界满三千。满，一作“接”。
梵宇聊凭视，凭视，《文苑英华》作“平览”，《唐诗纪事》作“凭览”。王城遂渺然。
霸陵才出树，渭水欲连天。
远县分诸郭，诸，《文苑英华》、《唐诗纪事》俱作“朱”。孤村起白烟。村，《文苑英华》作“城”。
望云思圣主，披雾忆群贤。忆，一作“隐”。
薄宦惭尸素，终身拟尚玄。
谁知草庵客，曾和柏梁篇。
与苏卢二员外期游方丈寺而苏不至因有是作
《文苑英华》、《唐诗品汇》俱以此诗为王昌龄所作。
共仰头陀行，能忘世谛情。
回看双凤阙，凤，顾元纬本作“树”，误。相去一牛鸣。
法向空林说，心随宝地平。
手巾花氎净，香帔稻畦成。
闻道邀同舍，相期宿化城。
安知不来往，翻以得无生。以得，顾元纬奉，凌本、《唐诗品汇》俱作“得似”。
晓行巴峡
际晓投巴峡，余春忆帝京。
晴江一女浣，朝日众鸡鸣。鸡，《唐诗品汇》作“禽”。
水国舟中市，山桥树杪行。杪，凌本作“上”。
登高万井出，眺迥二流明。
人作殊方语，莺为旧国声。旧，《唐诗正音》作“故”。
赖谙山水趣，谙，《文苑英华》、《唐诗品汇》皆作“多”。稍解别离情。
赋得清如玉壶冰
原注：京兆府试，时年十九。○凌本、《文苑英华》皆无“赋得”二字。
藏冰玉壶里，冰水类方诸。《文苑英华》作“玉壶何用好，偏许素冰居”。
未共销丹日，还同照绮疏。
抱明中不隐，含净外疑虚。
气似庭霜积，光言砌月余。言，毛氏试帖本作“涵”。
晓凌飞鹊镜，宵映聚萤书。
若向夫君比，清心尚不如。《文苑英华》作“若向贪夫比，贞心定不余”。又“如”字，顾元纬本、凌本俱作“知”。
春日直门下省早朝
原注：时为左补阙。
骑省直明光，鸡鸣谒建章。
遥闻侍中佩，暗识令君香。君，《文苑英华》作“公”。
玉漏随铜史，随，《文苑英华》作“催”。天书拜夕郎。拜，《文苑英华》作“问”。
旌旗映阊阖，歌吹满昭阳。
官舍梅初紫，宫门柳欲黄。
愿将迟日意，同与圣恩长。
上张令公
珥笔趋丹陛，垂珰上玉除。
步檐青琐闼，方幢画轮车。
市阅千金字，朝开五色书。开，一作“闻”。
致君光帝典，荐士满公车。
伏奏回金驾，横经重石渠。
从兹罢角抵，希复幸储胥。希，顾元纬本、凌本俱作“且”，误。
