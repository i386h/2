<!-- { "loadSidebar": true } -->
　　夫人熊氏世为抚之乐安县天夀乡人既笄归崇仁吴君某时吴君已授室慕其名徳故乐从之吴君有声于为儒既壮请舎贡数屈于有司唶曰吾自揆可施于国无路以进施诸家可乎夫人譬解且赞之曰翁才徳如此顾不遇命也淑诸子可也佐其营理不遗力家遂以饶吴君卒生防男其三夫人出也继而异其居所得产薄甚然不以介懐其后家道日益给足享年七十一而终其生以宣和之癸夘其卒以绍兴之某甲子其持家乡人敬慕既殁咸取法焉夫人卓有髙识思遵吴君志笃意教子余不甚经意每立三子诲以励业曰汝无以立于世孤先人望非吾子也始其别居仅有米一囷属亲旧择师果吾即予是粟外此吾无有得师严甚三子小遻怒之徃徃过当夫人喜曰自今吾可无忧用是三子为举子著名而长子某被某年恩廷试名在第四夫人不靳于财宗族有不给凡老病若吉凶随多寡赒之已之衣食取不饥寒而已性严毅不喜饮酒时召诸妇戒以异姓共处当遵义忍事闻者凛然服行之幼长雍肃尝嗤世人徼福懴过一诿之佛书所行则多愧胡为耶其言与行率不悖于道法可不谓贤哉陈氏吴君配也生一女适邑人进士缪兴时再娶王氏生一男曰某一女适乐安进士周镡夫人所生长曰某次某某今廸功郎新吉州万安尉孙男十人某某曾孙三人孙女五人皆幼将以冬十月二十七日归塟于浮原天寳山下走书行都求铭于里人罗某惟夫人资禀髙迈守之彊行之果其笃于教子古敬姜孟母固应如是而起家应时无一可议不书之无以励俗且信后故为之铭铭曰
　　炳识以为之原蓄徳以培之根以大其门以泽其子孙以善其乡载之公言孰吾取规敬瞻此天寳之原
　　李公行状
　　论士以贤古也后世去取以贵若势果贵势乎取则渊宪窭人子而季孟师尊至今绌千驷之齐而贤西山饿夫仲尼其私且矫乎士抱负伟然局不少施以殁其庸没诸吾所以直书李君之行于古或无愧君讳知柔字望之家仪真之珠金沙居郡庠为进士工文辞众推之晚年定迁城东隅居面江曰児从学无便于此弟知刚今廸功郎新和州乌江县主簿花君知彰亦兴君同其母二弟与君幼同居长同学怡怡切切始末无间言后异居推其财于二弟为多君笃孝壮且老念亲不衰有柴地嵗贮所收専为追逺费一簪不他用孝友之行着矣人以匮乏告视其力赒之咸曰是宜掇危科享上夀为有徳报疾作竟不起夀六十八学充矣不得为一命吏闻见者唶惜之既病谂诸子汝曹植立未副吾望贫无以为学士公患汝幸也田足以自业居足以自庇置书愒日吾目不瞑汝不愧名教乎无一语及荣利事结缨易箦于以见先哲所学君之识过人逺甚危惙所言不失其正贤矣哉曾大父某朝奉郎大父某朝散郎父某隠不仕皆塟于仪真之东山母孺人周氏妻杨氏洪都龙圗公之孙女四子长大亨干蛊为优次大节大鉴皆乡贡进士幼大异出后弟知刚女三娘四子兄也适马尧佐孙男六孙女七君生于绍兴甲寅嵗之二月五日卒以嘉泰元年正月二十七日塟于杨子县呜呼才则见用有则见知士宜然也亦孰知夫用而知之有不尽其燕裕未既也手植三槐者待诸其子李固一代名徳其先世岂果抱闗君之不尽者未胜计而其二子取贤书如掇视经史饥餔俛取然其大李氏之门而侈君之泽倚而需可也予得而并书之






　　江湖长翁集巻三十五
　　钦定四库全书
　　江湖长翁集巻三十六　　　宋　陈造　撰表牋
　　太上皇帝夀七十加尊号贺皇帝表
　　圣孝有格慈闱晏享于遐龄皇文焕陈寳册诞扬于大号观防通而行礼尽爱敬以事亲诚罄九重驩均万防窃惟元圣体道人而之天大君显亲名賔其实天与徒故享夀祺而有永实既浮则播徳美于无疆载籍以来其事可考髙辛着在位之载曾号荣之靡闻唐帝上应干之名揭亲徳而粗备肇观盛际不讲靡文蜚英腾茂之罔逾亘古穷今之创见恭惟尽舜之养继周以文方璇穹保佑于严君必玉检铺张于伟绩展采错事三辰交驩扬辉奋炎万世彰信臣叨居外服幸际昌期玉巵方举于汉仪瑶墄莫陪于虎拜隘千二百嵗授防于万斯年追五三六经大书不一而足
　　立春日贺太上皇帝庆七十表
　　頥神间燕揭舜徳以系民介夀永延齐尧年之在位建天序肇发生之日宜皇家疏寛大之恩凡在见闻咸均鼓舞窃惟仁沾夷夏本乎为天下得人世享治安孰不祝圣人使夀况乎躬抚中兴之运茂凝退养之休緜寳防神授之祥受圣子日严之事从心不逾矩道承宣父之传修身未尝衰嵗过有熊之永在希有濶逢之令典见重熈累洽之昌期恭惟道大莫名功成不有广运而奄四海措俗妥安难老而雕三光自天保佑将八千春秋之未艾适五百甲子之甫周嘉与函生同瞻盛礼臣适拘守土徒切望云奉汉殿之觞莫陪百执偕华封之祝倍激寸心
　　贺髙宗皇帝庆八十表
　　鸡赦疏恩巳讲号荣之奉玉巵称庆旋当震夙之期俯偕率土之欢共上后天之祷恭惟道传列圣统接百王谟烈光昭如文武之共处晨昏色养备曾闵之所难格天瑞之鼎来喜帝觞之屡举神防锡羡介八袠之遐龄电枢属辰衍万年之洪算某属兹守土徒切望云以天下而养亲身逢大舜祝圣人而使夀心慕华封
　　夀皇圣帝加尊号贺皇帝表
　　肃严凤驾祗造亲庭诞揭鸿名推尊圣徳凡属聴闻之数孰非鼓舞之深恭惟得道之传奉亲为恱六府三事大禹克承帝功五日一朝汉皇盖有家法谓渊懿之妙欲推其盛然形容之际实强而名益隆无上之尊丕衍维祺之夀焕聫寳册前奉珠庭若帝之初蒇上仪而嗣讲丕天之庆掩振古以无前臣服采使轺驰神魏阙想云趋之列辟独阻造廷偕葵向之斯民徒知击壤
　　贺夀皇圣帝受尊号表
　　怡燕闲之神授圣有托受徽懿之号嫓天其尊亘今古以用光奄华夷而胥庆臣闻圣人所为不可以形容尽神心之妙亦难以称谓求然人主事亲之诚敢忘归美而天下被化之久咸极推尊上所不得而辞礼之所谓至盛恭惟继尧而治天徳用宁咨禹之功已忧庸释茂神圣简寛之化奄帝王号名之隆古与徒亦天与徒夀必得则名必得焕成寳册祗奉慈廷叠矩重规侈庆源而未沫展采错事揭丕则于无疆臣梦想中宸身縻外服觌丕天之盛举莫预造庭同率土之含生第知击壤
　　贺皇太后牋
　　礼奉未央亲顔载说庆丛长乐母道益尊凡属聴闻率同忭跃恭惟辅尧为治授舜承顔厯熈洽之期一严阃教佐揖逊之举再定睿谋属嗣皇极尊亲之诚推显号为隆古之冠展采错事三宫均驩腾茂蜚英万世彰信濬庆源于孙子逺暨云来侈乐事于邦家益骈祉福
　　贺夀成皇后牋
　　明主奉亲极推尊于圣徳皇家衍庆实立本于坤仪揭熈号以嫓天见盛时之冠古恭惟承尧滋久辅舜无为措时三登继绍兴之至治俪圣一意承长乐之驩顔方嗣皇孝治之益隆宜慈极徳名之兼懿虽天地之大不容绘画然仁圣之妙庶或形容扬辉奋炎擅一时之盛事燕孙翼子垂万世之洪休
　　贺夀皇圣帝尊号表【代石湖】
　　享承顔之养亲付万防受賔实之名妙参三极中天丛庆率土均驩臣闻至人髙谢于声称妙道岂容于言议天地之运固不可绘画索乾坤之象或亦以健顺名况圣主奉亲欲罄推尊之懿而慈皇体道兹当极治之余仰鸿号之载熈宜上仪之丕蒇恭惟继尧为治旋底三登咨禹畀畴式歌九叙凡授受相与一道而孝俭独冠百王从姑汾四子之逰衍箕翼万年之庆退藏于密合乎人固合乎天何事于仁得其名亦得其夀兹勤检玉前奉凝旒骈祉福于一家掩风馨于二典臣縻身香火矫首云霄想秘殿之班莫偕率舞追钧天之梦徒有驰神
　　贺皇帝表
　　祗欵慈闱诞扬鸿号懋帝功之极盛擅美无前即圣徳以强名推尊敢后迩遐虽异忭跃惟均恭惟继统而兴奉亲为说九功惟叙克祗禹命之承一道所传尽得舜心之正一遵勤俭庸守盈成谓亲恩之大欲极于形容而天徳之妙固难于摸拟兹严检玉之奉用效运衡之窥益隆无上之尊丕显尽伦之圣増光古昔丛庆朝家臣梦隔帝居身縻琳宇觌丕天之盛事莫预造庭同率土之含生第知击壤
　　贺太后牋
　　上号名之隆亲顔载穆衍邦家之庆母道益尊凡属见闻率均抃蹈恭惟俨圣君而立极体坤徳以广生人法地地法天克全道妙尧传舜舜传禹一本睿谟方嗣皇极尊亲之诚揭懿号为振古之冠蜚声腾实显盛徳之形容正国自家袭丕天之祉福岂特掩典谟之巨美抑将示孙子之宏休
　　贺夀成皇后牋
　　明主尊亲上仪载蒇慈闱丛庆懿号兼崇凡属见闻均兹鼓舞恭惟嫔虞辅治咨禹懋功厯三朝一道之传佐万国重熈之盛坤顺干而载物迄底生成月承日以为明并称临照方嗣圣祗勤于孝治宜母慈同举于号荣扬煇奋炎侈一时之盛事诒孙翼子垂万世之宏休
　　贺皇太后牋
　　賔实之名尊亲敢后自家而国积庆有源上仪肇举于中宸盛事独超于振古恭惟睿慈偶圣柔顺应干如月嫓日以丽天亶资合照暨禹嗣虞而继统旋底阜民辅孝治于明君侈荣号于慈极尊独推于无上夀益衍于维祺腾茂蜚英掩百王之景铄重规叠矩示亿载之宏休
　　贺防庆圣节表
　　梦日开祥抚千龄而接统后天效祝緜四海以倾心凡属生成均知鼓舞恭惟聪明稽古信顺尚贤离明善继而皇圗底宁常久用亨而广宇丕应罄小心而事帝挽回太和躬至养以尊亲晏享多福惟有大徳者得其夀盖无能名而则之天旋属虹流之辰茂膺川至之庆臣限拘持节阻簉奉觞竒龄之迈五龙欣逢圣旦率舞之同百兽俨近天威
　　又
　　里社鸣而啓圣震夙生辰葵心倾而向阳坤维仰徳居匪遥于禹服祝请效于尧封恭惟稽古有为继明而治资兼仁智动合祖宗孝孚华夷超冠今古武不杀而品物自遂刑防措而一夫靡寃故言天有騐乎人而大徳必得其夀适华渚流虹之旦驰寰区就日之诚臣虽近皇居属兼漕节竒龄迈庄椿之上但颂延洪率舞同舜陛之前益勤梦寐
　　又
　　龙飞协庆肇临载夙之辰鼇抃均欢共祝无疆之夀内外百辟古今一时恭惟见尧而知绍圣之治离重明而善继干行健以时乗寅奉两宫躬曾闵所难之行増光列圣掩周汉而下之君无能名而则之天有大徳者得其夀适届虹流之旦茂储川至之休臣属在驱驰倍多鼓舞受夫帝祉固知天子之万年偕此民讴愿效封人之三请
　　又
　　万寳告成偶珍符于梦日九州丕应祝遐算于后天凡属焘持孰非抃跃恭惟聪明齐圣信顺尚贤厯数在躬祗承大禹之命天地合徳绍隆虞舜之华色养奉两宫之欢心传探二圣之妙惟有徳得其夀盖言天騐诸人肇临震夙之辰咸沥诚忱之祷臣属拘持节阻簉奉觞竒龄髙迈于五龙欣逢圣旦率舞愿同于百兽俨在帝庭
　　又
　　祥开梦日方良月之就盈诚切望云率后天而效祝千龄协运四海交驩恭惟陶铸百王粃糠众甫继尧而治乎帝华之重咨禹之功畀以神器之大怡神而友造物释负而置万机盖治身以道之真宜大徳则夀必得华旦适逢于绕电遐龄茂介于増川臣秉节畿封驰诚魏阙偕千秋金鉴之献犹阻造庭纪万嵗崧岳之呼或能泚笔
　　又
