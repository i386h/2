<!-- { "loadSidebar": true } -->
　　永嘉鲍侯守于台无防时政行而民谕下教郡民曩吾宰太平之繁昌尝旱祷于祠山昭烈王即大雨有年建庙偕民事之所欲必请请必醻王威灵烜赫应感昭著自江而南咸所依怙于淮民计不恝然得可庙地于东山佥曰昔延昌观基也后为平川堂矣侯曰为民乞灵与事游观孰急更而祠象设甚严墙宇孔固丙辰春郡以雨请应不旋踵民苦疫祷焉如响自是千里之间祗率奉事如严君敬共朝夕潜格隂化如得良傅师政益孚民益易谕夫利物曰仁所以推之曰心外心无仁外仁莫适为心凡神于幽贤于显天俾之职是其仁一其心不容二贤者之于神印契之合桴鼔之应固宜必曰岐江之南北彼此厚薄之侯不然则神之心可知凿井而汲随取如意东风一嘘柯叶白红欣然鬯荣无不足者即仁论心显幽之间当以是求之侯有请遂纪其事复作诗三章俾郡民歌以祠其辞曰淮之田兮膴膴众产之柔嘉兮可登俎繁吾荐兮神斯茹我福我怙于乐淮之浒兮淮之流兮清深氷莹兮醴酪之甘洁吾荐兮神斯歆羡之祉诃不祥夫奚必江之南兮搴都梁兮淮山之趾俪龙兰兮陋蘅芷氲吾之芬馨兮神斯顾喜荷神之休燕孙子兮庆元丙辰六月既望记
　　四贤堂记
　　郡庠三贤堂绘中丞孙公给事乔公龙图秦公像尚矣兼绘少卿朱公则始于今太守陈公公按图有问知彰孝名坊孝子朱公尝居焉曰是可以表俗乃访得其像绘于堂扁曰四贤而命客记之高邮至元祐人才林立是三钜贤又杰然其间入而著论思之益出而茂惠利之绩文章术业国史纪之遗书粲然足以师表天下范模后世况其里之人瞻敬而取法焉宜也而朱公幼失其母弃官求之备极艰棘晩得之同州若神物诱致之一时名士播之声诗以美其事东坡至有今无古或闻之语三公信伟矣而孝尤德之本行之所宜先朱公则优之夫有生孰无父母有知孰不可为孝子有性孰不可诲而从感而动则四三公而像之俾得之闻见诵説其不兴起防希昔吾夫子设为德行言语政事文学四科曾子得圣传不后顔冉孝经一篇特为曾子设则以其能尽孝于亲而得夫所谓德之本行之先者昔圣今贤其立教岂苟云乎昔王纶之为豫章图陈蕃华歆谢鲲于郡朝堂其政寛简有由也此前人像三贤意梁彦光在邺焦通悍戾谕伯瑜念亲泣杖之事卒为孝子则侪朱公于三贤谁其间然郡士民皆曰使君惠我无穷而能道其德心也则惟子
　　奉化县丞防壁记
　　官有贰古也职重而任繁必有以彻其疑赞其决裨益所不及邑之大有丞盖是意夫以邑政之难不有以佐佑之恃一夫之力应无穷之事防何不敝且败簿尉皆邑官而又为之丞丞于令近而亚盖佐佑其政资益之宏者而令每多忌丞毎诿嫌嫌所以盖其偷安而忌则只自孤偷安故局莫施自孤故多遗胥失也仕行所学不得其职则去袖手甘其禄何为也二十五老一人奉少阳昔人取益良甚汲汲退之书崔斯立事后世公患不有君子度越常情之表何以取新闻见予宰明之定海明六邑惟奉化民伙事丛号不易治平阳郑君予齐年进士也同仕明实丞是邑学古而适今贤而才吏术儒业偕茂行已有信其于邑政闵焉恐其不至而令则括苍胡君推信之深且笃于是焉得以输布倾展不顾计两君相予欢甚故其政声民誉先人而赋租课程不后予惘乎出其后呜呼事有大小理势一也伴食不议相业当益崇画诺无讥郡政止今所传耶吾因二君有感郑君今秋官满以诸公荐改秩去书来见属欲记前后为丞者姓名月日俾后有攷曰丐片石具矣子无辞予固乐道二君之防逢而知退之之言盖激也而二君相与乃其常理常可遵激可戒也君子不徒言之不仅为之鉴诸彼合诸此矣郑君名大成字集之
　　毕叔兹通判义庄记
　　毕氏义庄四百畆二角者创而为之者也又二劵合六十五畆有竒者续增之也凡四百六十六畆其庀涖出纳有法其给壮稚衣食吉凶有数其防柅悖弗率有制取范文正章申公遗法增损之既无遗虑士君子可取法焉盖敷文公之意而成于今别驾君毕氏自文简而来世有显人敷文公高节奥学照映汗青别驾君则堂父之室而克荷者夫君子奚学非夫推吾爱以及人乎爱其本自族属始而承先志孝之大者君天资惠利赴人之急爱人之学盖有所受自本施之则不悖得其大余可次第然当堇堇不乏之初为之莫御勇矣事以勇故立行以勇故果人惟勇于利悠悠于义故无称焉且贻讥名教君独能尔可谓贤矣捐田以赒族固范章二公意而为之于有余与成之于粗足难易之间识者又当有以置其论毕氏洛人今占籍乎江别驾君讳某字叔兹
　　思可轩记
　　予既营所居堂目以怀莒又辟前屋西轩俾儿侄诸孙肄业休息于此扁曰思可夫事之有可不可成坏难易所由分也适其可势则易而或坏当其不可理若难而或成此则系乎其人之贤否思不思异也吾起吾家小子继之向无置锥地铢积寸累今岁收中熟无饥则有田可耕向贫无书借而得手抄心记未餍旋复索去收贮且三十年其富至五千巻则有书可读向吾理未彻学未定今既久随所得谆谆焉迪以名理晓以避就入耳着心小子辈孰矣则家法又可守是三可者足以不匮足以持身足以保族宜家夫无一可而渐至于可不自意及此小子乘其可怠不谨则将反乎不可是庸不思之又思之乎有所怀不忘所以为吾有所思不懈小子得而辞诸
　　殖轩记
　　伏腊以农术业以儒可以心不劳而自富蓄其学以求仕良士之所当务也舍农则锥刀矣去儒则他习否则椎朴矣士之居乡能去彼取此君子乐予之吾友胡君元善有田郡东西以为旨甘之奉资生之具负郭者尤其良也圃于田间屋于圃间将与吾儿结书课焉予以殖名其轩闵子马曰学殖也不学将落今居是轩入而阅书出而观稼理不无所得夫其勤于耕敏于耘亟之穑啬之用人必目以良农而其家必且不匮士于学亦然其进之也犹耕其择之也犹耘勇于取犹之穑重于发犹之用不具是而言学馁矣元善才良而性淑于士之所当务者兼之夫养生之理或得之屠治民之道或推之牧予欲其触类而求之深故谂以闵马父之言
　　孙宰轩亭记
　　轩曰静观自上而言亭曰熙然自下而言尹孙君为高邮之明年创小圃中为轩为亭陈子命名如是高邮俗淳朴异他邑自顷南北杂处其习尨戾夸竞陵暴尤嚚于田讼不复承平之旧岁辛丑大旱千里如赭民无所食彊者思为盗弱者束手待尽是二难君适当之人为君忧君笑曰在我而已事无难且非是人可为之矣于是处心以清肃待民以简易下不忍犯讼减十五六佐郡将食饥羸辑流散勤以抚之不倦以终之所济甚博来岁夏秋大稔乃始得为是圃虽未遽宏丽可乐然有以感于心者尝试偕客游焉登轩而俯清池微风不兴碧水渟游鱼深行鳞鬛可数则得夫为政之理静可以胜烦此以是观彼以是观日而月暂而久虽欲不化不可得已登亭而舒目焉则鸟乌之嘤翔花卉之茂鬯烟霏之隂曀风日之清亮物之熙然犹民之煕然吾心亦与之煕然也然则中正以观圣人之事静以观君子之任故自上而下惟观以静也宜而后天下乐者又君子之志向也民方慼然吾且得泰然乎故自下而上其心之熙然彼心先之我乃从之也君能是轩亭以是名不既賔其实乎君曰唯子为我记之
　　知乐亭记
　　直雄邉之西为小桥桥南有池从昔深之养鱼其中今太守张侯创草亭池之北郡人陈某请以知乐名之盖取庄生濠上之意夫道可以兼物而事事者于其理也未有深于道而不彻于理者君子超然领解而举天下芸芸生遂职职陈露了于方寸无遗者彼鱼至微物而泳游喁噞圉圉发发有颁首之适无頳尾之劳是乐也而隠几者则知之其必有融悟于言意之表者侯于道造诣深矣出而为郡刃无肯綮千里贴泰相忘而各得吾以名亭鱼云乎哉
　　蜚云亭记
　　张侯创草亭郡圃予以知乐名之亭东为桥复亭其上其成也偕予小倚防曰是亦宜名予以蜚云告昔阳越生子待事而名东坡作堂既成而雪因榜雪堂今登是亭大风号空万物披靡檐外晴云东南蜚如敌怒而赴如羣骏之骛如斾旌旛幢翻倒凌遽可爱不可驻聊识所遇既名而去
　　寓隠轩记
　　吾友赵君日新得地十畆园而轩之美花嘉卉碧松茂木娟□防映因旧增之左右后前风烟竒秀离迾间簉可观可乐知者劝游游者忘归谓陈子曰吾乡近邉人莫计逺登览观游寂无其处吾营是可琴可书可留客可奉板舆为吾亲娱视世功名了不足图子必吾肯名之其何如予应之曰士于出处显晦岐而二之非也其大致泽人利物君子之道今子俊发通粹读书学古非无用才而必于退与古异吾斯未安则以寓隠名子之轩道公物也且私之才天所赋靳不为世用洁已而孤物狥人而拂天古之人咸若是苍生其鱼久矣不惟是与世间之乐必同其忧设终老东山不足为谢安石安意肆志不为秦帝一出仲连其何称士不胶所守其必有见子安此防隠者之归吾惜也寓焉其可幡然之志未宜中泯圣主侧席逮下中外贤杰林立而世方艰棘顾何时而果于隠欤果以寓视之请从子后敢辞老且衰邪曰子言是吾无间然退为之记俾列之座隅且以谂吾乡怀器过自重如君者焉
　　分定斋记
　　孟子曰物之不齐物之情也夫其不齐皆物之天夫惟齐之以不齐者能全于天予待禄耕于淮之南春夏大旱客见谂某时雨霈然某大水害稼某虽雨未足也言接耳日异月不同职是非天数而一时旱涝丰歉凶吉乃尔不齐涝而病未雨而忧雨而喜意其人之分已定于防防天无如之何彼乃喜忧且病皆不得其正事皆然处其不齐而君子众人之所以霄壤也无求者已尊无求生于自知自知者中泰即是而养之可以旁薄一世傲晲造物婆娑万物之表不然营营伈伈有不为物役防希吾友王君勉夫学富而行洁知旧望之甚深壮未一命而其容充其气和其居家与人亹亹肃怡怡也辟所居斋以分定名之于世了不经意噫其所谓自知而无求不为物役者欤夫有余者贵分自足而已君子小之吾于勉夫尤深望之者又将以分人者责之适岁事轸虑而书来求记有起予之叹故书其説
　　小莵裘记
　　进而忘退古今堕此病曷其病夫彼惟知贱不如贵贫不如富闲寂幽独不如頥指如意冒讥评不暇顾独不知屈不如信也宜其病食禄而乘其车恂栗乎职业之或堕疚怀乎上官大吏之诃谴诘奭而隂忌旁嫉不皆无仕而得归心休休焉此累氷释信于久屈信可贺士顾瞢此所以多可议父子出关东归时人感叹或泣二疏所以独称于汉也张公仲思贤而才齿发未衰声望方隆士论所期未副千一名所居则曰小莵裘居为他日归老计夫以好进者之鋭且多也士之退者君子贵之适可进而预计其退其贤于人尤逺继此鼎彝竹帛深刻屡书幅巾西归吾知不待孔戣之二宜去不贻讥乐天之秦中唫客间谢道儿亦无庸声其喙
　　琴书楼记
