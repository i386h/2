<!-- { "loadSidebar": true } -->
　　臣某言伏奉制命除臣试右谏议大夫兼侍讲仍赐紫章服者擢居谏省叨被误恩进侍经筵尤惭非据宠荣过分循省若惊中谢窃以怀经世之忠者常患无其时有适时之才者常患无其位况值离明之继照仍丁泰吉之大来周道砥平舜聪四达寘在七人之列是为千载之逢如臣者识昧趋今学惟泥古麞头鼠目何意求官马勃牛溲宁堪待用顾天下之事惟谏臣得以尽言遭圣人之时非贤者曷胜其任此葢伏遇皇帝陛下涓流必受大壑益深端一德以当天奉三无而抚世故兹庸妄获与选抡敢不勉励前修仰酧洪造居官任职自知无以逾人补过尽忠庶勉全于晚节
　　谢赐诏乞致仕不允
　　臣某言伏防圣慈以臣辞免给事中乞致仕赐诏不允者异恩俯及省分非宜祗服训辞惟知感涕中谢伏念臣赋材谫薄禀命竒穷遭时清明误被抡选空坐糜于饩廪讫无补于丝毫老病交侵神志俱耗筋骸痹弱屣履如遗头目昏防朱成碧日怀丘首之念亟图曵尾之安屡竭悃诚未回天听此葢伏遇皇帝陛下举无弃物尝善救人凡在钧陶之中不遗瓦甓之贱致兹庸陋亦未弃捐虽老马已疲尚羁于伏枥而敝帷之赐终冀于深仁
　　谢除待制
　　效职无闻自宜力去锡恩甚宠尤在牢辞尚叨延阁之华仍窃直祠之廪拊存备至感激难言中谢伏念臣材不适时学惟泥古久安朴野已难彊于筋骸晩际休明固愿张其肝胆旣不能媚俗以同众又无以扬已而取名顾蒲栁之已衰亦风波之足畏加之疾疢重积凌兢念公朝当责实之时而谏省非养闲之地麤知出处进退之节敢不乞身岂图终始悯怜之私未令失禄曁丐还于秘职遂冐贡以忱辞虽尽力于循墙犹沗荣于持槖向非全度何以曲成兹葢伏遇皇帝陛下盛德溥临大明旁烛欲招徕于忠直庶兴起于治功故于谏诤之官务尽优容之礼倘不能而知止亦终惠之有加致此摧頽洊膺眷渥臣谨当祗承大赐钦颂至言景迫桑榆勉报丘山之重心倾葵藿敢忘雨露之施
　　贺皇帝即位
　　边烽照天痛二圣之播越民心戴后幸九庙之再安中贺恭惟皇帝陛下体舜聪明躬汤勇智忧勤孚于内外孝弟通乎神明践寳位于艰难之中安神器于倾侧之际臣叨尘法从莫効微劳愿思髙祖之好谋仍奋文皇之英武两宫返国徐当责效于侯公强敌沮谋终见收功于李靖
　　贺复辟
　　元凶肆逆寰宇震惊妖氛廓清宸居复正中贺恭惟皇帝陛下膺图御极经德体元信顺式孚天人协助虽有去豳之意难逃如市之归大明旣升舆情共庆总师入觐率多方叔之壮猷遗泽在民行遂先王之复古
　　谢除工部侍郎
　　臣某言准告除臣试尚书工部侍郎仍赐对衣金带者赐环洊至方力疾以造朝出綍遽膺敢辞难于就职甄收甚渥刻厉无穷中谢伏念臣智不竞时学惟泥古素行贫贱付忧患之薰心备歴险艰见盛衰之反掌岂图迟暮获预选抡荷二圣之深知当一时之大变擢繇学省寘在谏垣念当效命之秋何暇多言之恤乞身去国凝睇围城空怀天地之恩无从报塞已迫桑榆之景徒极殒伤赖神圣之有临致邦家之再造眷惟销患无竞得人招徕下及于衰残奔赴莫先于艰厄属有负薪之疾阻于叱驭之驱仰被寛隆载加超越未及瞻光于黼陛已令贰事于官曹虽主忧臣辱之时不求营缮而内修外攘之际专赖谋猷弗许牢辞曷胜重拜兹葢伏遇皇帝陛下忧劳图治刚徤继明深怀播越之勤克笃孝恭之实凡侧身而修行皆应天而顺人期瞻见于两宫庶肃清于四海广收羣策用翊丕基有如跛曳之余亦在简求之末臣敢不追惟旧学佩服至仁持槖奉身益尽论思之职枕戈励志更输忧愤之心
　　谢赐诏乞岀不允
　　臣某言伏防圣慈以臣乞除一在外宫官赐诏不允者纶言俯及朽质生光祗荷宠灵惟深感涕中谢伏念臣亲逢圣旦叨被误恩耄无能为寖隳职业老不知止有腼面顔以居有食指之繁而退无周身之防尚资薄禄以毕余生恃君父之眷知披腹心而上凟愚衷已竭天听未俞此葢伏遇皇帝陛下端一德以当天奉三无而抚世神威不怒圣武布昭扩大度以并容耻一夫而不获致兹庸妄亦未弃捐荷天地之至仁宜思论报迫桑榆之晩景徒积兢惭敢不勉服训辞益坚素守庶几晩节无忝前修
　　谢除侍讲
　　臣某言准告除臣兼侍讲者叨奉宸纶进陪经幄宠荣过分愧惧交并中谢伏念臣以埀尽之年适多艰之际滥窃不虞之誉初非有用之材疾病交攻神志俱耗日怀丘首之念亟图曳尾之安自分竒穷已絶荣望眷恩俯逮奚殊罔象之得珠天禄坐糜几类支离而受粟此葢伏遇皇帝陛下舜聪四达汤德日新虽大明之升容光必照而清问所及下民不遗致兹妄庸亦与抡选涓流何有无禆溟渤之深老马已疲终冀敝帷之赐
　　谢除龙图阁直学士
　　臣某言伏奉告命除臣龙图阁直学士依前朝散大夫提举杭州洞霄宫仍赐对衣金带者纶言下逮朽质生光误膺华衮之褒滥厠昔贤之列宠恩逾厚荣惧交并中谢伏念臣才不适时学惟泥古投身世网流落半生擢寘经帷厯侍三圣顾桑榆之已晩惊嵗月之屡迁神志俱昏筋骸难彊罄愚衷而上诉荷天听之俯从冐延阁之清资窃琳宫之荣禄锡之显服束以精镠夫何妄庸有此遭遇此葢伏遇皇帝陛下体乾坤之博施推日月之至明成物不遗均涵动植容光必照无间隐微致兹衰残亦未捐弃敢不益坚晩节上副深仁虽余龄无路以効芹而图报尚期于结草
　　谢转官致仕
　　引年辞禄已愧后期进秩叨荣益惭非据恩逾始望感极涕零中谢伏念臣家世羁穷性姿凡陋麞头鼠目何意求官马勃牛溲宁堪待用偶直离明之继照洊膺列圣之误知爰自书林入侍经幄擢寘七人之列复玷贰卿之聨无补毫分空糜饩廪寖以年龄晚暮衰病交侵窃食祠宫践更歳律姑遂投闲之请茍逃宠冐之羞诚意上通俞音下逮退伏田庐之陋处犹兼延阁之清名顾臣何人辱兹异数此葢伏遇皇帝陛下体乾坤之覆帱扩日月之照临大德并容神功不宰凡厥禀生之类一陶化育之仁致兹驽乘之已疲亦获敝帷而不弃虽讴吟薮泽阻陪兽舞于虞庭涵泳恩波奚异鱼潜于文沼容身有地图报无阶
　　贺正旦【代防守作】
　　陈辂鸣銮揭示汉仪之盛献琛效职允怀舜德之敷中谢恭惟皇帝陛下圣敬日新勇智天锡大明继照御六气以乘干百辟在庭共众星而环极修礼文之广备表圣日之光华顾惟履地而戴天孰不咏仁而蹈德臣叨兹眷命附以名藩玉陛称觞莫厠鸾鹥之侣虎城向日但倾葵藿之诚
　　贺坤成节【代作】
　　唐兴帝业天开润石之祥周兆王基诗咏生民之什斯人神之恊应罄夷夏以交欣恭惟太皇太后坤德含洪离明旁烛正始有光于京室代终益裕于孙谋万国承规普被关睢之化羣黎徧德一趋麟趾之风臣备位藩臣驰心魏阙一人有庆均涵天地之仁万夀无疆愿效冈陵之祝
　　贡物【代作】
　　分职任民不遗于嫔妇因土制贡敢废于纎【前件】经纬有常质文中理用叅庭实愧非前列之寳庶广至仁推作万夫之衣被
　　贺收复【代漕臣作】
　　虎士鹰扬屈人于不战羗戎鸟窜交臂而来臣遐荒震惊四国交庆蠢尔吐蕃之种世为西夏之雄螳怒当前鸱张弗茹豢成封豕之恶久逃京观之诛迨兹舜德之诞敷始效苗顽而来格连云蔽野千里桑麻被髪遗黎一日冠带此葢伏遇皇上陛下渊泉溥博圣武布昭莫敢不来继汤孙之遗绪无思不服广文考之休声臣叨被明恩谬持使节怅捧觞之无路徒向日以倾葵尽复故封行谢玉关之质告成清庙傒闻天马之歌






　　山集卷王
　　钦定四库全书
　　山集卷四　　　　　　　宋　杨时　撰劄子
　　论时事【宣和七年三月】
　　某衰晩退伏田庐杜门待尽无复余念今兹误辱世论被防召对踈逺贱吏得一见君父臣子之荣愿毕矣而到阙累月未得对班私自念言陋儒陈腐之业不足为世用加之衰病苶然无以自効日想东归为首丘计惟是忧国爱君之心不能忘也今士大夫不敢尽言天下之事不过为保身之谋耳不知所以谋国乃所以谋身天下不宁而保其身者未之有也某以踈逺虽欲有言无由上达辄条具十数事皆今日之急务傥可少禆国论望阁下为朝廷留念幸甚
　　一慎令
　　书曰令出惟行弗惟反欲令之不反当慎其始始之不慎而轻以示人虽欲不反不可得也近覩榜示宣和六年未纳税赋租赋沿纳和买预买并放免又曰今年放免租税等尚虑监司州县别作名目科纳致民人不被实惠仰所属监司具放免过实数闻奏当议朝廷支降钱物应付即不声说只为流移及盗贼人户方免今广济军以放税降官冲替则前日诏令皆为虚文耳夫安土服业之民不为盗贼皆不被惠泽惟流亡转为盗贼者独免租赋则百姓何惮不流亡而为盗贼乎是朝廷以诏令诱致之也其为患岂小哉孔子曰自古皆有死民无信不立以今日之事视之兵与食皆不可去独以信为可去不亦异乎以孔子言为不可用则已如以为可用则存信尤当谨也今抚谕之使方行而失信如此虽有至意人谁信之则使者徒为此行耳某窃谓其失未逺尚可追改宜如前诏一切放免竭取中都所有支降应付庶几民信而从之则流亡盗贼亦有衰息之期矣不尔恐四方闻之冀免租赋皆相率为盗贼不可不虑也
　　二茶法
　　茶自唐末始有祖宗葢尝行之矣而官自鬻之积年之久流滋甚仁祖令有司防茶净利均为茶租而户输之弛其禁使自兴贩县官坐收茶之利而民得自便无冐禁之患可谓公私两利也故当时诏书有曰民被诛求之困日惟咨嗟官受滥恶之入歳以陈腐私藏盗贩犯者寔繁严刑重诛情所不忍是于江湖数千里设防穽以害吾民也间遣使者往就问之而皆欢然愿弛法歳入之课少时上官厯世之一旦以除着为经常不复更制尚虑喜于立异之人縁而为奸之党妄陈奏议以惑官司必寘明刑以戒狂谬其训告可谓至矣后世所宜守也今茶租钱输之如故而法愈密是之又也趋今之变若未能尽弛其禁犹当少寛之也二浙穷荒之民有经歳不食盐者茶则不可一日无也一日无之则病矣昔时晩春采造谓之黄茶毎觔不过三二十钱故细民得以厌食今买引之直已过数倍矣未有茶也民间例食贵茶而细民均受其害行法之初掊刻之吏以配买引数多为功茍冐恩赏今以歳课最髙为额上户有敷及十数引者一引赔费无虑十数千则人不易供矣诸犯货不得根究来厯违者以故入人罪论自祖宗至于熙丰未之有改也今茶法独许根究来厯盗贩者皆无赖小民一为捕获则妄引来厯以报私怨官司不敢沮抑追呼蔓延狴犴充斥经时不能决良可悯也某窃谓宜革去根究来厯之法无追呼之扰蠲最髙之额以平歳课罢增羡之赏惩贪吏希功厉民之虐庶乎民少安其生矣
　　三盐法
