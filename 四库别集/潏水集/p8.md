<!-- { "loadSidebar": true } -->
　　某辱书承春寒动止佳福知讨论不辍甚喜所谕黄钟生于此日汉人之言也班固取之成书初汉武时议厯者作太初厯分一日为八十一分以为三统之本黄钟律管长九寸径九分以九相乗八十一分以配于日故曰元始黄钟初九自乗一龠之数得日法乃附会之说也大衍之数五十其用四十有九一者数之总也四十九者数之用也凡言数必先求一得一则数自然生不得其一则无由见数既得一而用数一乃在于所用数之中矣非惟大衍之数求一而九章之法亦然今揲蓍取四十九茎两手围而未分虽四十九茎聚而为一也分其一于两手然后有数矣此一在四十九矣　承问厯法之必差此自然之理也天行不息日月运转不已皆动物也物动不一虽行度有大量可约至于累日为月累月为岁盈缩进退不得不有毫厘之差始于毫厘尚未甚见积之既久望晦朔遂差则厯法安可不革而正之此所以贵乎治厯明时也杜元凯言日行一度月行十三度十七分之七有竒当集此之迟速以考晦朔以校闰月闰月无中气而斗柄斜指于两辰之间此亦大略也其委曲子细不能尽自汉以来言厯法以验春秋者多有不合亦有当时史官之失亦一厯不能尽也　五星行度凡推步以本其始厯法既差后人又于中间别为之法曲求其趣尚有不合须臾以仰观瞻其行度为正日月行度皆易见五星则有伏见虽然七政推移盖由二十四气之运气若有沴则星歩安得不差则其失度之甚者遂有变异变异若出必有类应在天成象在地成形象见于上则形应于下皆由其气而然也　日运十二辰为一百刻以分昼夜冬至日在斗夏至日在井今之厯冬至前后各一十八日昼四十刻夜六十刻于夏至前后各十八日昼六十刻夜四十刻过此各渐有进退考之大较而然也昔之造厯者亦有言夏至昼六十五刻夜三十五刻冬至昼四十五刻夜五十五刻皆非也妄说也若百刻增于十二辰以四正子午卯酉增其余分亦有不合其春秋平均亦不必在二分之日试更验之　某启周人建都以偏于东西南北有寒暑风隂之异而求于阳城以为天地之中而测景焉说者以谓地形西北高东南下极星在北斗亦在北如此则阳城非天地之中也极星乃天之中也天之中即地之中阳城前人有谓取朝贡道里之均此或近之测影立表八尺冬至景长一丈三尺夏至景长一尺五寸伏地而望表端以日去表逺近揆之可以约其日去地之里数但不曾亲至阳城验之又不知舍阳城他处测之其景如何算表景与日之相去乃九章勾股法阅之可见　承示步七政之法必求中星此厯之纲纪也气在朔望则正而易推昔人言颛帝作厯其时正月朔旦立春五星会于营室冰冻始泮蛰虫将发天日作时地日作乐人日作昌鸟兽万物莫不应之故颛帝之厯得气之正歴高辛唐虞弗之改也至汤作殷厯十一月朔旦冬至为厯元首下至周鲁及汉皆参用之故汉太初元年岁在摄提十一月朔旦甲子日夜半甲子时冬至以为太初厯首冬至乃十一月中气也中气在朔必承十月闰之后前闰则中气在朔此以十九年为一会也传曰履端于始初气也举正于中中气也归余于终乃积而为闰也韦昭之徒不知十一月朔旦冬至日在斗斗为建星日月所防故厯以此起首乃谓得气之正甚非也　辱问孔子必欲行夏之时谓商用地正周用天正夏用人正三代损益用之以周之文弊故于礼乐则从先进时必行夏此近时科举之说也夏时乃天运之正也尧舜璿玑玉衡以齐七政东作西成南讹朔易以四星正四序之中亦当时之厯也夏后用之不敢革盖无可得而革也后世世丧其道七政之运与隂阳之气有差歴代推测故有不同不可一定而议以至日月交食不在朔望当蚀而不蚀不当蚀而蚀此厯之失若月于晦朔当隐而见过朔当见而不见乃行有缓急也五行之精上为五星不失其色而应其四时者为吉
　　五星同色谓与其所比之色同也凡青比参左肩赤比心大星黄比参右肩白比狼星黑比奎大星若五星同为一色则色有害其气者矣岁星在天岁隂在地司马谈天官书曰岁隂在摄提格岁星在星纪岁隂在单阏岁星在枵然后知厯法岁星当与岁隂合谓若岁隂在寅岁星当在亥以往年厯推之是如此自嘉祐丁酉年验之多差近年尤甚岁星常先月余近年以来常先一百二十余日厯家未有人究其行速之由试为究之辱问分野十二辰之所主旧史甚详如汉史言高祖
　　入关五星聚于东井以应秦分此甚着矣又如分野虽主于秦其星却主于晋分井鬼与柳皆有度数分主上党雁门太原定襄代郡若昴又主天衢又为胡星又为旄头星他皆类此不可专以一事言也晋志所说亦如此风角之术亦略闻之非独于军阵凡一郡一邑一家一人之事皆用之管辂至人家或去或留或索酒食乃用此术
　　又荅曹秀才
　　某啓久不闻问倾遡良勤辱书审体中佳适顷叔弼到郡已久困于局事相见不数书目尚未曾问张氏所藏散亡略尽时有所疑无可检证深所患也五行若甲己木丙辛火乙庚金戊癸土丁壬水此扬雄声生于日之说也以五隂并随于阳夫皆专之也乃厯家言岁徳所在阳徳自处隂徳随阳之意厯家本岁隂而为言也五音便是五行非生于日也若甲己土乙庚金丙辛水丁壬木戊癸火乃医术所用五运气也若甲子火丙子水戊子土庚子金壬子木乃淮南刘安书律吕之论以甲子为仲吕之征丙子为夹钟之羽戊子为黄钟之宫庚子为无射之商壬子为夷则之角也扬雄淮南不知自何而言医之五运本于素问与珠五行之气兆于太极之初十干行于天地之中涵生万物此性命之理莫之敢违也五运其气相生循环而无穷不可轻议更请思之或别有说无惜示谕方遽不暇子细五行之变遇事物皆有洪范初开其端也
　　论月食
　　承书论月食甚详此不须求异说日月之行各有度数所行之道其由自可推然月者阳体内藏众隂外附者也其象是坎卦坎卦阳在中而隂在外是为水也水乃受光非发光者水之有光待日与火照之方出月之有光待日照之方出礼所谓遡于日者是也半照为全照为望望为日光所照反夺日光者当日之冲有大如日者厯家谓之闇虚闇虚当月则月光必灭故为月食张衡亦曰当日之冲光常不合是谓闇虚在星则星微遇月则月食若日夺月光遇望必须食然亦有不食者由其所行之道异也所行之道若交则犯故日月互相食也交在朔前则日食在望则月食大率一百七十三日有余而道始一交非交不相侵犯故朔望不常食也道不正交故有斜食半食上食下食虽然此乃大略也其余不能逃其数矣孟子谓茍求其故是也
　　答人论文书
　　易曰观乎天文以察时变观乎人文以化成天下夫所谓人文者礼乐法度之谓也上古之法至尧而成故孔子曰焕乎其有文章周之徳至文王而纯故传称曰经纬天地曰文此圣人之文也后世有一善可取亦有谓之文者孔文子公叔文子之类是也此皆以其行事谓之文也昔之君子欲明其道喻其理以垂训于天下后世亦有言焉以为言之不文不可以传故脩辞而达之此言之为文也非谓事其无用之辞也以载籍考之若书之典谟训诰誓命皆治身治人治天下之法此书之文也国风雅颂歌美怨刺皆当时风化政徳可以示训此诗之文也广大幽微逺近善恶开天地之蕴极性命之理以前民用以济民行此易之文也言约而理微褒善而贬恶以明周公之制以为将来之法此春秋之文也礼之中庸言至诚为善率性之谓道君子笃恭而天下平此中庸之文也今观春秋则不知有易观书则不知有诗岂相蹈袭剽窃以为已有哉其言之小天下莫能破言之大天下莫能载后世尊之以为经而无不稽焉此其为文炳如日星而光耀无穷也自汉之司马相如扬雄而下至于唐世称能文者多矣皆端其精思作为辞语虽其辞浩博闳肆温丽雄健清新靖深变态百出率多务相渔猎自谓阔步一时皆何所补哉亦小技而已岂君子之文欤茍能发道之奥明理之隐古人之所未言前经之所不载着之为书推之当世而可行传之后世而有取虽片言之善无不贵之矣夫文犹器也必欲济于用茍可适于用加以刻镂之藻绘之以致美焉无所不可不济于用虽以金玉饰之何所取焉
　　答人问政书
　　近世言治者以为不行三代之政不可以言治此言虽善以当今论之未可以遽言也故切于事者谓其不适时变浮阔而无补皆取尤于世矣何谓其言之善夫三代夏商之政不传惟周之政于书传可见其槩而立政尽皆有本一夫一妇受田百亩劳来劝相督察皆有法岁或不登则举荒政以赒之此养民之政有本也兵车皆寓之于农讲阅有时出则以公卿大夫将之此兵政有本也上自天子之都下至乡邑皆有学塾学序庠徧于天下教以徳行道艺月吉考其实次第升而官之此取士有本也所以其政美其治久故曰善言也何谓不可以遽言夫井田之法壊已久矣今天下之田皆私田民自养也民之私田可尽夺而为王田以周制分授之乎此养民之政无本也兵农判已久矣今可以尽散官军不为之养乎可以尽籍农民为之兵乎能使内之公卿大夫出而为将履行阵冒矢石乎此皆决不能是兵政无本也今自京师至于郡邑固有学矣所学皆无用之浮言取之不考其素委二三人之私见惟论其一日之长此养士之法无本也此三者皆事之大者其弊不能革虽欲革之并无其术故曰未可遽言也然则如之何其可也亦曰观时之宜酌今之政损益以致其美意法虽未尽变犹庶几矣夫非常之原黎民惧焉当徐而措置之良农力穑以望岁其本在于布种布种必俟时非其时则种无苗而岁荒矣立政之本亦若是也
　　与侯谟秀才
　　某啓辱手书承雪晴文履清适杜诗谓之诗史以班班可见当时事至于诗之叙事亦若史传矣知欲注其所用事实得暇为之甚善但大作册阔作界行四边多留空纸以写杜诗凡有见其所出随即注之此须日诵其诗而不忘乃可为若欲解释其意须以礼义为本盖子美深于经术其言多止于礼义至于陶冶性灵留连光景之作亦非若寻常之所谓诗人者元微之作墓志甚称尚竟不能发其气象意趣盖子美诗自魏晋以来一人而已东方生言文史三冬足用能不倦尤佳也
　　又
　　承问杜诗所用事实杜读书多不曾尽见其所读之书则不能尽注今藏书之家甚少有藏者不肯借人尝于一二家得其书目亦少有异书虽昔人常见之书今已谓之僻书其间又用方言如岸溉土锉乃黔蜀人语须是博问多读兹非日近可了某昔年亦尝注之事实稍备为人借去不还世谓借之与还皆痴正尔也若有所疑可见谕
　　又
　　承问子美与退之诗及杂文子美长于诗杂文似其诗退之好为文诗似其文退之诗非诗人之诗乃文人之诗也诗岂一端而已哉子美波澜浩荡处处可到词气高古浑然不见斤凿此不待言而众所知也若以一聨一句观子美未可与议白鸟事戴礼云丹鸟羞白鸟丹鸟谓萤也白鸟谓蚊也朝宗人共挹盗贼尔谁尊子美诗意多如此知止于礼义也在蜀岂不欲归见时事未敢归后至衡南方欲归有别湖南亲友诗可见也
　　回王子发舍人
　　某再拜不瞻旌棨已逾旬矣下情倾向即辰不审尊候动止何如唐沈香亭虽唐人诗及小说曾见有言者旧史不载敬宗时有海外蛮商李苏沙进沈香亭子材拾遗李汉疏云以沈香立亭不异于瑶台琼室不知曾立否不能详见今人以兴庆池东小亭为旧迹容更访问
　　与王漕钦臣
