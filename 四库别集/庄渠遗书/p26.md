<!-- { "loadSidebar": true } -->
　　伯祖三子从伯父泾清伯号菊泉继祖之宗貌清癯读书以诗鸣为乡人师有祖孙三世受业者继娶不慈一哥庭椿游荡死其子照继髙祖之宗 
　　淮清叔赘洪墟锺氏幼有奇质父友见而异之曰是儿清彻一似雪晴新月遥映梅花长乃嗜酒御童仆少恩一夕大醉溺水从者援之迟遂咯黑血死时从伯母年二十八矣锺故富家父母既殁伯祖宦逺方寻卒于官从伯母茕茕无倚族人利从伯母之改嫁也则稍蚕食其产且尽从伯母让之弗与争昼夜纺绩自给养其二孤庭楠庭朴勤苦万端屹弗改节弘治十四年卒享年五十有一矣乡人髙其贞洁相率状其行于有司奏请旌表门闾以既殁而寝校自幼则见吾从伯母面常有忧容目汪汪如泪流也慎黙寡言与人言煦煦如恐伤之至其节操毅然人亦莫能夺也 
　　庭朴五哥尝学医有老医语之曰汝用心过不通也学医先守常法正治不愈乃可从治汝今好奇不肯就病治病辄求隔二隔三治之此未学行先学走也 
　　湘清夫赘吴泾胡氏子庭樗今居吴泾庭樟徙阳城村四面皆湖也伯祖之后多读书能文而贫不振庭樟六哥目不知书而敦笃异常家亦温饱乡人倪姓者以军籍诬我伯祖往见清军御史不屈则以大义质之其人震怒伯祖膝行而前曰昔者勾补军伍惟恐平民不为军今清理军伍正恐平民为军其人为之霁威伯祖复抗章奏于朝事竟得白子孙赖之 
　　大父元律府君朴茂而长身言必谨悫作事必周详喜怒不轻见于色子孙有过弗忍笞也召而敦戒谕之使愧而改下至臧获亦不忍轻挞一人性勤俭昧爽先家众兴综画诸务夜则候人定徧视门户扄钥乃就寝暇靡他玩惟好观书有得或忘寝食忙后常黙坐移时休养精神迪知衣食之艰难恳恳语子孙以耕织劳苦疏衣粝食与众同之少见纷华意辄不悦厌世俗之侈靡也则有志淳古之风故自号朴隐也 
　　吴固泽国也禹贡扬州厥土涂泥厥田下下国朝而田赋登上上亦既竭泽而渔之矣而水利久废莫之兴也吴人以水田为命岁数被灾大父意惨然不乐也乃讲求水利之学曰吴地边髙中下昔人象为盘盂不大决其下流注之海则胡以止湖翻矣禹贡所谓三江既入震泽厎定者也今淞江全受震泽诸水实惟经流而中多阻如肠胃病噎然西迤北地形愈卑则汇为阳城昆承诸湖故有白茅塘受之以泻于江而今塞矣此吾苏第一患也大父木讷不善文则数使人言于达官冀有闻于上者弘治八年东南数大水孝宗命侍郎徐贯治水于吴一时工程惟开白茅重大而有司者多文具劳而无功大姓复有私萑苇之利阴持之者大父憾之终身正徳十六年武宗命抚臣尚书李光嗣复治之白茅遂通其它水利亦未能尽兴也 
　　大父尝叹圩田洼下恃岸为防岸崩则禾荡然灭矣必也大圩分小圩牢筑岸脚使耐风浪 
　　大父尝叹海口潮汐涨落易淤泥沙五代钱氏有土时设卒撩浅其法可迄今守也而废也久矣 
　　大父尝叹世衰则刑繁今新例充军者日报也而曾不足以禁顽而徒为贪酷吏舞文作威福也每诵张释之之言曰法者天下公共也今法如是更重之是法不信于民也又诵戴胄之言曰敕者出于一时之喜怒法者国家所以布大信于天下也则又叹曰谁与以此言闻于上者弘治十一年孝宗厌新例之冗琐也则命羣臣廷议举要而删其繁定为问刑条例大父犹恨一时大臣不能将顺上美惟守大明律以一民也 
　　大父尝谓县丞簿最为亲民矣而禄薄少自慎重宜增俸以养其廉庶可为民造福也 
　　大父尝爱伊川格言自检束则日就规矩注其下曰诚上达君子纔放肆则日就旷荡注其下曰真下流小人命校书置屋壁以自儆 
　　大母王氏外大父张仲侃魁杰士也独奇爱大母曰此女吾自主之一日见大父抚其首而异焉遂以归于我大母体貌丰硕凝重有威寡言笑每乗舟未尝左右顾岸鼻颡一黑子宛如元珠被服惟布素虽敝尚整洁若出于新壮岁即却环珥粉黛弗御大母性孝一夕天寒使婢以衣覆女孙则叹曰人言母忆儿儿不忆母吾母在家而寒也谁以衣覆之哉曾大母性严诸妇少有当其意者惟大母善事之能得其欢心 
　　季父幼多病大母怜爱之异甚夜卧置之腹遗矢亦不移 
　　大父偶失爱于伯祖大母闻之则治具延兄公呼二儿使侍食焉伯祖感叹曰吾闻兄弟之好以妇人败未闻以妇人全也吾弟妇其贤矣哉 
　　大父一日嗛内侄之子有所恨过之曰卑幼也而数犯我大母曰汝母族惟一息耳奈何不能寛容大父矍然称善 
　　大母尝语吾子孙曰庄渠之族尔家本根也其勿忘 
　　大母尝戒子孙乡邻与若平等勿以我富而骄勿以彼贫而憎 
　　苏氓困于重赋势且不能聊生宣徳初元有诏蠲重额十之三而户部格弗下苏守况锺则抗章以死争得蠲数十万石大父尝叹曰微公吾民不活矣近岁诏有司立庙以祀夏忠靖公原吉周文襄公忱大父叹曰二公庙食于吾土固当虽然必以况侯配校官刑曹每讯重囚则大父辄见梦告戒之精爽若生 
　　大母晩岁中风语多不慧而形益肥善饭以无齿不能食也吾母则跪而哺之踰年遗矢则亲抱持每自浣涤大母且殁叹曰吾溷汝多矣愿汝子孙咸孝顺汝君子以比崔山南 
　　大母以正徳二年十月十五日卒越明年四月十三日而大父卒时校在官畏法网不敢请告回也呜呼痛哉是时武宗不事事宦官刘瑾擅权毒痡四海又二年始伏诛而法网解矣然羣小用事不衰也大父生宣徳十年享年七十有四临终曰吾今获考无所恨惟孙校在官弗获一见吾欲成为清白吏其以田三百亩廪之以养廉 
　　先君讳奎字孟文而人称为竹泉翁短而丰下色温体舒性仁厚虽妇人孺子皆知其坦然无欲害人之心也以校贵敇封南京刑部主事而吾母张氏封安人先君生天顺六年二月三日而大父梦文昌之星降精于家是时英宗复辟闻处士吴与弼贤遣使往聘之至则以为左谕徳不拜复遣使送还与弼厉志圣贤为我朝学者倡噫自有科举而士弥贱若与弼可谓髙鸿在寥廓矣 
　　先君未弱冠闻大父之在官而雨沾服体尽湿也亟往代之而为塘长而为粮长大父得以佚老终身水利佥事伍姓者贪酷吏也而勤政然不辨淑慝每行县则塘长骈首受杖有死者惟陆祥以重贿免而先君死而复苏他日又行县大母哭语人曰长男昔代爷死里得活今该少男代之虽然吾终不忍也先君闻而慰大母曰儿自往耳弟弱讵能受大杖邪是时几再丧生校儿时尚忆大父母欲观杖疮先君终不肯而私与四叔祖观之则相持泣也臀若虎餂盖将护三月纔愈伍动大众开京口河先君与其役大父在家病危殆先君心忽悸动夜寐不安而家人至则绐曰老官有病今瘳矣先君哭曰是欲欵我勿回耳冒禁而逃昼伏夜行闻林木有声则惊以为虎也蒲伏不敢动良久乃行还家而大父适以是日愈复往终役故敕词褒先君云孝感有征义声无忝盖指兹事也 
　　大父仁慈虽甚爱先君而先君孝谨奉之若严朝廷尝一夕大醉扶归从者曰及门矣则蹶然醒见大父言动无少差退入室则惛醉如初也 
　　先君未营居室先立祠堂其制前为同堂而分其后以为四室祠位各奠于室由祢而上皆得南向而有常尊祭位同享于堂自曾祖而下各统于尊而暂屈岁时奉祀惟谨祝文则用御制教民者世俗童仆从其主姓先君各因其本姓以为称曰吾今不夺人姓他日亦免混乱吾姓也 
　　正徳九年校之召为职方郎中也则语先君曰今边帅握重兵随上居大内而藩王有反谋儿义不可出也先君曰汝内自断勿谋诸人亲戚闻而交劝我多事矣自是移疾不出者八年中间尝有召命时宰议处校于铨曹先君意不能无动一日闻上私出游幸则大骇为之隐忧语校曰古今讵有是事汝当藏修遂初志耳校官南曹颇名执法人有谋干先君以挠之者至则闻其名卒不敢呜呼校之出处辞受实先君有以全之也 
　　吾家由先世以来未尝有亭沼也而校之移疾而归先君特筑精舎前为小亭临池曰汝可濯缨于斯矣其后土屋数椽因其旧亦莳以花木使成阴曰汝可游焉息焉于斯矣则又语校曰家务勿以经心也吾自主之吾欲汝惟志其逺者大者焉耳乡人二三子来学则馆榖之四方朋友有至者则叹曰吾以为书院也而田舍也何以叹盖叹其村朴有古风也而校则语之曰此侈于陋巷矣亦尝出户观野乎天文四垂为宇六合一家观生意于苑囿台池间也则已蹙矣乃相与叹先君之俭徳曰逺矣哉 
　　先君好宾客人见其时而丰也而莫知其恒于俭也自奉澹薄如大父时人或弗之见矣而先君则叹曰昔者吾也逮事父母得一甘脆未尝以爽吾口则持而进之二亲今而子孙以奉我噫吾何忍尝则庋以待宾客 
　　先君治家亦既勤只而人未尝见其劳也盖事有渐次使人各程其能武宗崩年而校为典学使者将行先君与吾母戒曰嗟吾儿嗟吾儿汝毋以已长格人毋以求备取士教则莫如寛矣他日闻校罢斥学官之不职者则寓书曰儿亦知夫师儒之清贫乎而弗恤之而徒责之使砥行也人得无弗堪乎 
　　先君乡饮一尝为宾退而泣也先君之泣盖伤大父昔者乡饮旅于众宾而今顾居上也 
　　嘉靖元年以上母后徽号恩而先君与吾母赐四品服 
　　越明年五月十日先君卒于家不肖校督学岭南弗获永诀终天之痛尚忍言哉塟长洲阳山之中麓卒之明年而大礼之议起徽号三易乃定 
　　岭南陈激衷有道之士也一见先君叹曰吾阅士多矣若太公厚徳君子哉先君既终校门下二三子各为叙述其言不同而称厚徳则同 
　　先兄子贤面常带笑容天性乐易平生无怨恶于一人胃气积伤于酒煎熬真阴多饮而少食竟以噎亡 
　　先兄不事事而竭力为乡人捍灾岁大雨且伤稼则先驰会乡父老与谋曰事急矣克水必以土某泾口可坝为堰以遏水冲某圩岸善溃则为之增髙倍薄某处可立大朋车戽水某家速办船载干土用也量地逺近及田之多寡以起役夫曰先从吾家始则为立期会定赏罚奔走督责不惮涂泥人有持酒劝之者则却而弗受曰吾今何忍沾唇事成复酣饮口不言劳一日闻校与客讲学则语校曰吾为汝一言而终收其放心而已矣我乃放而不知求闻论孙吴兵法曰是谓多诈胜少诈耳 
　　先兄一日以事过里人其人出不逊语甚倨也先兄黙念此改常矣则以善言慰之是夕其人暴死使当时小有忿言则难至若掇矣先兄娶顾氏以产厄死时正徳十有三年越明年宁王反罪人得而武宗南征天下汹汹义二年武宗病弥留而今上入嗣大统社稷几危而安天也 
