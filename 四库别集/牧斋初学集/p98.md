<!-- { "loadSidebar": true } -->
    公出镇，至是才五阅月，兵民按堵，文武辑睦，商旅填咽，卒乘竞劝。立六馆招天下豪杰，奇材剑客，争摩厉以求自效。占今年主算长，客算短，选将厉兵，用疑设伏，隐然有唐韦皋筑盐城八道破蕃之势，而中朝已不能无摇动矣。三年二月二十六日，公朝诸将吏而问之曰：“公等数言按视宁远，何以屡更？”众曰：“请戒期。”公曰：“以明日往，何如？”众皆愕。公曰：“此无庸再卜也。”次日即出关，抵前屯，赵率教以空粮买马置牛，烧土种秫，屯练修举，其容有墨。公大喜慰劳，以所乘舆予之。召东厂较事者语之，令以上闻。自前屯一日驰至中右，城中仅苫屋两楹，一破几及木灯檠突兀丛骨中。质明抵宁远，登首山眺海，遂跨珑山，南望觉华岛，三山连踞，若与首山相招邀，而灰山连珑，与首山相为内护。南则大海从东来，以觉华湾环宁远，情地内向，重山叠海，天造之以拱卫中华，诚必据必争之地也。登其城，喟然而叹曰：“好家居，为纤儿撞破，安得不致恨于焚城撤守者乎？”繇卢山横跨西南，车殆马烦，踯躅沙碛荒草间。夜三鼓，仍抵中右，乃还治所。上念公久劳关塞，遣内臣刘朝、胡良辅、纪用、陶文等赍白金蟒衣赉公，出内帑十万犒将士，且以内府器仗给军。公执奏曰：“中使关涉兵政，自古有戒。边人窃见皇上不遣主兵大臣，而独遣治兵内臣，又遣不一人而四十余人，私相亻疑议，一谓上特重边人，劳亲近以慰劳疆埸；一谓上或不信边人，遣亲近以体察情形。主兵之臣所为抗颜军中，令行禁止者，惟仰恃皇上信任宠灵。而体察之说一闻，主兵者摇摇不敢自信，何以号令文武将吏，而使之必信？闻诸内臣从北边来，令将领罢边务而逢迎，士马释戈申而供应。臣欲诸将吏昂首而当贵人，则惧慢天使，无以仰对皇上慰劳之盛心；欲其俯首而事贵人，则向来扶养飞扬用壮之气，稍稍见于眉睫，一旦销铄于内外交接之仪文，又无以仰副皇上鼓舞之至意。兵不可玩，使不可常，典或以美而成骇，例或以暂而为久。天下不明皇上过信大臣之心，而或疑皇上有不信大臣之心，是皆足以害政。臣愿皇上严于兵事，毖饬使臣，令其宣布德意，无遂以此行为常，无遽以观兵为威福。”上得公奏，温旨报公，令将士毋得过虑。是时逆奄方用事，创内操，所遣皆提督内臣，已寓中人观军之意。公故抗章逆折其机牙。公方禁宴会，朝等至，具杯茗而已。朝等亦惴惴将事，莫敢ん咋。其后逆奄益侈大，分遣诸奄监督关、蓟、海外，必待逐公而后发。盖逆奄之惮公深矣。募关以西辽兵得数千人，遣鲁之甲将三千出守中后所，王楹将三千出守中右所，皆出上所赉蟒白金甲马弓矢，亲酹而饯之。檄祖大寿移觉华兵七百于宁远。城大而瑕，以大寿司版筑，汪翥司窑造，计工命日，备而后举。五城布置已竣，量度边腹诸堡，以土官招抚主守，以客将训练主战，立两游击于要地，专备应援，如戊己较尉之制。移拱免市场于兴水堡，遣左辅领精骑出哨中右抚，夷阑入一步，即以掠论。我兵民得恣屯牧。于子章者，锦右间一小堡也。河西陷，曹恭诚、杨文贵将少年数十守之。奴攻之旬日，以为水竭必降。恭诚度城外井所直，引其水眼。奴伪渴索水，城中扬水以示之，而与之酒。奴惊而解去。王喇麻自西虏还，文贵以蜡书归款。公手书谕之，输之粟以驻哨丁，于子章遂为我守。自八里铺至宁远，收复已二百七十里矣。 
    虎酋部夷主款者曰贵英哈，狡狯多智。抚夷官阴导之为奸利，益骄。虎酋之妻中根儿，故北关之女。北关与南关，姻娅也。其妹嫁桑阿寨，而南关之遗孽揭力库归汉曰王世忠。世忠之兄世勋，为奴伪都堂用事。公思显南关之后，招来南北关灰扒、鱼皮诸虏，结虎酋之比妓而柔，虎酋因以招世勋而间之。乃以世忠为副总兵，主译审馆。虎酋领秋赏，贵英哈来，公乃撤舆盖，解蟒绣，以予世忠，精骑千人，导从之款所，偏裨以下，夹立传呼，引见贵英哈。世忠习为中国大人语度，偃仰自如，问讯中根儿姊妹，稍及虎酋语款事，曰：“天朝法度严，非所知也。”贵英哈归，令以汉物问遗中根及桑酋妻，中根儿见使者而泣。虎酋宴八大部酋长于插罕儿，出其妻之所得，以夸示诸酋。报世忠以四驼驮，毳帐五间，及所乘金辔勒善马，许送夷女及夷卒三百。以其舅监贵英哈曰：“如得罪中国，则杀之。”每遣使，辄南向膜拜曰：“顶上那颜，我夷头也，敢不为那颜约束散夷。”虎酋既服，八部皆不敢内讧，而主抚者妒而思败之矣。刘爱塔之内附也，辽人王丙为奴守复州，微知其状。爱塔欲间而杀之，丙遂告密于奴，奴不信，缚爱塔及其弟，与丙杂讯之，遂杀丙及爱塔之弟，而舍爱塔。先是沈有容兵至广鹿岛，分舟师，布间谍，喧传大兵且至。奴遂弃金而保复，于双墩子掘沟为边。至是屠复州民十余万，虚金、复不守，而以西虏二万人守盖。盖以东，奴不复至，辽人亦不复耕，赭地数百里。公所遣张盘者，乘金州之虚，率众据之。奴兵南下，盘退守旅顺，孤军无援，力战而死。奴之袭盘也，悬军七百里，昼夜兼行，杀马以为食，其攻之疾力如此。公以为不守金则无以夺海之利而制奴，不据盖据旅顺，则无以守金。我据盖据旅顺以守金，则登、莱可通，辽西可合，东江亦呼吸相应，而奴势日蹙。开国之日，冯胜大兵自辽渡三岔，马云、叶旺自登州取金、盖，此高皇帝之所以取纳哈出也。公初建议四卫，其后归重于复、盖，以为恢复之要领在是，而中朝卒弗省也。 
公之当关也，不问势要，不顾情面，有干犯者，不引法镌责，则露章劾奏。方事之殷也，人不得不听公。已而奴警渐息，中外解严，长安中文法议论，勾萌条引，猜妒孽牙，怨谤交作。退守者憎其轧己也则怨；抚夷者厌其裁赏也则怨；逃官逃将苏而不得复上也则怨，权贵之交关，台省之请托，与夫戚里游闲，招权顾金钱者，胥不得志于关门也则怨。于是朝议籍籍，谓公用关抚阎鸣泰、蓟抚岳和声及大将马世龙为非是。巡关御史潘云翼论劾鸣泰，故レ其与公刃牾事状，以阴撼公。鸣泰罢，以张凤翼代。凤翼主画关退守，约略如旧经略指，与公异议者也。公移书首辅曰：权不得两操，机不容并省，此中经、抚决不可兼设，当设两抚，分辖蓟门、山海，一总督并制登、莱，而为款为防，分授于两抚。至某之督师，去岁决不可不来，今岁决不可不去。不去不独多一巡抚，抑且多半总督，一事之柄而三操之，与夫三人之柄而一操之，岂有济乎？公深尝矛盾枘凿之苦，誓以只身任封疆大计，遂不惜正告本朝。而老成当国，以调停为能事，终不能一意任公，于是辽事终不可为矣。公奏定出关方略，总督率三屯，总兵王威移驻永平，关抚居守，马世龙统兵三万列车营于关外，王世钦、赵率教统兵三万驻前屯，尤世禄、孙谏统兵三万驻宁远，而水陆各有奇有伏，以为之援。觉华兵二万扼奴肩背，鹿岛兵二万袭金、复，捣奴胸胁，东江兵二万袭镇江、九连城，捣奴脾脐。部署已大定。而孙谏者，狡人也，怯居前部，属潘云翼疏移之内地，谏谒公，趋入和门，及阶则跛而进，公怒曰：“谏不肯前，则归军正耳。焉得自便？”以琅锁之。镇道为力请乃解。公将移军而东，将士鼓舞，独一二宿猾，选顾望。及加威于谏，人皆耸惧，而云翼辈恨益深矣。公当关一年余，中朝渐忘奴警，而厌苦关门之供亿以为不获已也，阙饷数月，促数催请，户部噤弗应。公乃劾户部堂属，各罢去，而请行考成之法于抚、按。于是外解乃麇至。兵部尚书董汉儒依倚朝议，衡操关门事，如它边镇。公曰：“臣承乏督师，诸所条议，惟听皇上可否，或下内阁参详，臣尚得施面目、不为政地羞。今枢臣高坐司马堂，信手批抹候指如疆吏，不已甚乎？虏警急，调兵十万，召募十万，犹以为少；今仅逾其半，而曰多曰冒。诸臣何不各将其属以出核，徒反唇相稽乎？”奏上，会汉儒亦去，而当事咸为口去矣。九月八日，公出关，抵宁远，渡觉华岛，复还宁远，历前屯、中后、中右、宁前，往来数四，仍驻前屯而返。宁远自修筑以来，河东人归者万余，合兵民不下数万。公登城四望，生气郁然。集众议所守，将吏多如抚臣指，请守关，马世龙请守中后所，袁崇焕、鹿善继、茅元仪力主守宁远。公叹曰：“老臣舍此无以报明主矣。”乃定筑城式，使祖大寿等三分基趾，期以春三月蒇事，而撤中军满桂守之。桂夷种，椎鲁敢战，其后能守城得奴者也。东行至罩笠山，先期遣觉华将金冠从水入葫芦套，公至，冠舣舟以待，相与叹会师设伏，良可图也。公方戒舟车，庀战具，亻待十万人数月之饷，以图东乡，而不欲以进取骇朝廷，并使奴得为备也。乃议于宁远数十里外，南从望海台，北接首山与珑山相夹处，仿徐中山筑山海法，筑为重关。再遣将吏相度，而身自往按视焉。其微意，即幕中或未之知也。 
