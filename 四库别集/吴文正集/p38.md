<!-- { "loadSidebar": true } -->
　　庐陵旷若谷抱才负气自少不肯龌龊浮沉于乡里值天下一统时足迹之东西南北靡所定也其才气郁发吐为辞章超然有乗风凌云之趣视寻行数墨者奚翅据崇隄而俯深壑人皆惊异其能往往归功于其游以为得山川之助虽其自叙葢亦云然然斯论也自子长游一篇赠葢邦式者始后人徒玩其华而未暇究其实也子长世司典籍其雄才间气天寔与之使其不游江淮不上防稽不窥九疑不浮沅湘不渉汶泗不经齐鲁梁楚则遂无史记乎况子长二十而游史记之作乃在中年以后距其少游之嵗月亦已逺矣岂其游之所得至久而忽然郁发于一旦也哉然则为斯论者近于诬而或然之者几于愚矣若谷之才之气固其天之所与者厚其诗其文虽不借助于山川自足以度越常流必如昔人所云见隂风怒涛而后能奔放浩荡见朝云暮烟而后能妍媚蔚纡吾不信也既获观其诗文之伟而又叹世人惑于一部史记在天下名山大川之説因以志其巻端
　　吴非吾苇间挐音诗集题辞
　　昔有一道士示予风月吟予甚好其诗问曰子将为诗人乎抑为道士乎彼未有以答再问曰为道士固有诗矣为诗人亦有道乎亦未答又问曰诗人而诗者人也道士而诗者天也子之诗人乎天乎竟未答予乃不复问今见三吾山道士苇间挐音诗尤超逸诗家者流颇怪其搀行夺市而予之好之也视昔所见又有加焉欲以问昔之道士者为问而不可得因大瀛海道士往俾以予言问之其必有以语我愿闻愿闻
　　閤漕山陵云内集序
　　甘叔怀心契百世之师杨林文身际万乗之君此閤漕之人物閤漕之文章所以卓絶殊尤而他山莫与齐也山云彭氏辑山中髙人诗以继甘扬之后名曰陵云内集其渊然之光油然之润足以辉映此山矣虽然此山之重以葛仙师重也仙距今骎骎一千年隠处自修于其间者何啻数十百人而未闻有一葛何也岂其瑞世者多而遗世者寡欤吾将问诸山灵
　　漕旧作皂黒色也古无此字按字书草下从早读如造化之造释为斗栎实以其可染黒故俗称黒色为草此字既借为草木之草恐其相乱遂去早上之卝而加丿则不成字矣后人借为皁枥之皁汉书音义云食牛马器以木作槽然则皁枥字正当木旁从槽而借用此同声字也又借为皁之皁则因养马之器而以此称养马之人也早字日下从甲书省甲为十后又屈十之尾而为七则愈不成字矣韵书言以水通输曰漕俚俗亦以水流之自髙趋下者曰水漕漕者水通流之名也丰城之乡有地名为同漕而此山名为閤漕皆是两山之间中通一水谓两山之水合同为一而通流也故曰同漕閤漕者并合之合借用闺閤之閤尔漕字去声皁字则上声之读如去声者少时尝偕丰城孙素少初乐安周栖梧朝阳自皮氏之家至閤漕山各赋一诗予诗不能记但记第三第四句云水交流处地横分山四围中天一握葢言山之所以得名与山之形势也今书漕字人必以为擅改山名不容不着其説通古通今之士幸详究予言而订其是否
　　毉方大成序
　　以一药治一病者本草也以数药治一证者毉方也毉方祖于本草而其合数药以为一方也审其五气酌其五味定其君臣佐使如乐师调律如军师布阵主对处置一一得宜非心通乎大化智周乎小物不能也是葢出于上古圣神之所为而后世名毉以渐增益焉者也然上古之方如所谓伊尹汤液论不复可见今之所存惟伤寒论之方最古而千金次之后贤増益以至于今多矣公家之圣惠则太繁私家之易简则太略上方观道士陈子靖赋质清粹务学精谨用力于毉尤专类古今诸家之方而去取之名曰毉方大成所取率皆尝试有效者备而不繁要而不略实毉方之至善其可以参赞上古圣神后世名毉宏济生民之功行者夫
　　古今通变仁夀方序
　　世之毉方不一唯有所传授得之尝试者多验予最喜严氏济生方之药不泛不繁用之輙有功葢严师于刘其方乃平日所尝试而验者也淮南张道中学脉法于朱錬师永明朱之师刘君名开刘之师崔君名嘉彦伤寒一科专学于李祖李氏意集诸家所用药分门类证名之曰古今通变仁夀方观其中风伤寒二部药皆精当视济生方加详焉是亦有所传授得之尝试岂苟然也哉其所学于崔刘者深探本原别有编纂又不止药方而已
　　医説序
　　旴江名医黎民夀尝著论辑方至今盛行于世毉学教授严夀逸亦旴江人用药去疾随试辄效何旴江独多工巧之医与观所述原脉原证原病原治四篇亦可见其伎之大概矣周官疾医之职有云参之以九藏之动葢言察脉之巧也又云两之以九窍之变葢言辨证之工也邪气有所侵犯之谓病正气有所亏偏之谓病外攘以克其邪之谓治内修以复其正之谓治精于察脉精于辨证以究其病而或短于治者有焉脉证病俱善而又善于治此医岂易遇也哉夀逸字仁安予试其所治知其于医也非但既其文而已旴江之医有严氏黎氏恶得专美于前乎
　　瑞竹堂经验方序
　　人有恒言防方三年无病可治治病三年无药可疗斯言何谓也谓病之有方不难而方之有验为难也旴江郡侯歴任风宪民社爱人一念随处而见有仁心有仁闻人之被其惠泽者奚翅百千万而莅官余暇犹注意于医药方书之事每思究病之所由起审药之所宜用或王公贵人之家或隠逸髙人之手所授异方率和剂三因易简等书之所未载遇有得必谨藏之遇有疾必谨试之屡试屡验积久弥富守旴之日进一二医流相与订正题曰瑞竹堂经验方爰锓诸木以博其施一皆爱人之仁所寓也既仁之以善政复仁之以善药孰有能如侯之仁者哉噫世之医方甚繁用之辄效者葢鲜今之所辑悉已经验则非其他方书所可同也侯名萨徳弥实瑞竹堂者往时侯挿竹为樊竹再生根遂生枝叶人以为瑞而侯以扁其堂云
　　地理类要序
　　昔之学佛者北宗神秀博综羣书南宗慧能不识一字非但佛法然也葬术亦然少时尝观书市所卖地理全书书盈一车靡有不备兵火后其书不全矣吾里饶敬徳家蓄地理书甚富类其要凡三帙予向所覩咸具焉加以近年新术旧所未有者亦载其中约而足以该其博美矣哉虽诸术异同不贯于一亦在乎择而用之者何如尔尚记予壮嵗遇一贑葬师而与之论彼应曰子博文之通儒吾不识字之愚夫若问吾术无一字可传无一语可説予不能答信夫术家之有神秀又有慧能也二术未知其孰优有能于斯二者而权衡之乎
　　葬书注序
　　新喻刘则章前贤之后其上世公是公非二先生博极羣书靡所不究今其苗裔兼通方伎术数可谓不忝其先矣世所传葬书被庸谬之流妄增猥陋之説以乱其真予尝为之删定择至精至纯者为内篇其精粗纯襍相半者为外篇其粗驳当去而姑存之者为杂篇纵或观者鲜或能知予用意之宻则章独能承用将为注以传予谓之曰予所删定去其蘩芜子又増其蘩芜可乎注不必有也则章笑曰诺乃书以遗焉
　　唐仲清先生遗文序
　　吾郡治春秋者自前进士李宗叔先生殁惟唐仲清先生为专绍其学宋亡科废犹有及门从学之人贡举既行其徒浸盛先生赋质刚直不瞻狥不苟且于众寡所谐葢古之所谓狷也抑亦近伯夷之清乎卒年八十九生既不遇死又无后可哀已乎壻严士清辑其遗文并其所着讲义经义将锓木以传其偶像等説十数篇破异教诳惑愚俗之妄诋时俗迷昧礼教之失辞确义正足以扶树教道予嘉其识之达闵其命之穷而为之叙云浚先生名也











　　吴文正集巻二十三
　　钦定四库全书
　　吴文正集巻二十四
　　元　吴澄　撰
　　序
　　滕国李武愍公家传后序
　　上天生不世之主将建不世之丕绩开不世之丕基必生命世之才而羽翼之而爪牙之有汉髙祖则有何参良平信越布哙有汉光武则有禹恂异弇彭复宫俊有唐太宗则有靖通绍髙敬徳世勣圣元世祖皇帝平一海内极天所覆尽地所载靡不臣妾开辟以来未之有也一时文武将相或效智谋或奋勇力各展所长以佐兴运如云之从龙风之从虎共成丕丕不世之勲业视汉唐诸臣葢有光焉滕国李武愍公西夏人大考以贵戚命边城天朝兵至城防死节惟忠甫七龄将殉父死兵帅奇其幼慧以献皇弟得之甚珍后作州牧治淄州子十三人公次居四结髪从戎熟厯行阵技精气鋭所向莫御庙算平南自荆襄始公长万夫率众在行筑围絶援以孤敌势由是得樊得襄劲卒前导与宋力战额中流矢弥壮弥毅殪彼骁将挫彼老将师遂渡江洞庭防而岳阳附沙市破而江陵下有防分三道进军一径趋浙一收湖广公以副帅偕大帅定江西师薄洪城仅一交锋不支即降抚及建昌瑞及临江相继皆降移师指吉吉人侦师所过不杀不扰叹曰此仁义之兵开门迎师贑南安闻之亦来纳欵民按堵不动不知干戈之临运代之革也临安顺命宋臣有揭益卫二王航海者立于闽中江西近闽之郡逋官遗民聚众以应公驰至旴众俱败散洪起大狱诛籍巨室公闻亟归平反其辞全活百数时席犹未宁它师往援公独镇洪遣偏裨荡清贑境半年之后宋之荩臣又自汀出公以精兵逐之循贑之鄙追及吉之鄙支党悉平宋益王终卫王嗣立列舟驻广之厓山公暨张范并膺防古汉军都元帅之任期于必取至元十六年春二帅师集彼敌虽小坚劲未易摧相持逾二十日二帅舟师合攻大战自朝至于日中宋师踣相陆秀夫朝服抱宋主蹈海后宫及文武官弁妻子从死者万余人将张世杰溃围奔南恩后数月溺水死宋祚乃讫公生平战功此其最大者公留洪五年迁湖广省治潭越二年治鄂又二年扈皇子征交趾明年抵其国则已空其国逃逮夏水涨师还中途毒矣伤膝转战愈力拥防皇子脱于险行七日次思明州竟卒公之官肇端淄莱路安抚司郎中继授诸军总管继授副万户继兼益都淄莱两路军职陞副都元帅同知江西道宣慰司事遥领福建道正使寻改使江西由宣慰使除行中书省参知政事由都元帅除行中书省左丞阶宣武明威宣威将军定远昭勇大将军以镇国上将军换资善大夫赠银青荣禄大夫平章政事諡武愍加赠推忠靖逺功臣太保仪同三司追封滕国公公之长子荣禄大夫江西等处行中书省平章政事世安长孙翰林直学士中议大夫屺澄所识也因阅公行状神道碑载公之忠武勤劳伙矣而澄数奉教于中州诸老窃闻世祖皇帝笃信孟子能一天下之言习知曹彬前平江南之事睿谋神断专以不杀为心故南行将相必丁宁戒勅其能钦承上意者固有而亦岂人人如曹彬乎惟公天资仁厚江西之受其赐为独优公之去洪适潭也老稚嗟惜垂涕攀留如失慈父然夫天道好生而道家忌世将为其世将多杀也今公之子孙政事文学表表显庸方兴未艾之福如长江大河源源而来混混不竭观天之所报于公则知公之所勉于人其何如哉予于公之盛徳身所亲见者乐为江西之人道之而凡公之隽功难以徧举者碑状具存不复一一论述也公讳恒而字徳卿云
　　赵国董正献公家传后序
