<!-- { "loadSidebar": true } -->
    ○引接上将军敕
    诸卫上将军，自今以後，每朝，下马至朝堂以来，宜令左右金吾作等级，差人引接。其退朝亦送至上马处。（《唐会要》七十一）
    ○放鼓传点敕
    四月一日以後，五更二点放鼓契。九月一日以後，五更三点放鼓契。日出後二刻传点，三刻进坐牌。（同上）
    ○条件诸卫并举武班朝参故事敕
    六军先已有敕，各置统军一人，十六卫宜各置上将军一人，秩从二品。其左右卫及左右金吾卫上将军俸料随军人马等，同六军统军。其诸卫上将军次于统军支给。自今已後，内文武官阙，于文武班中才望相当者，相参叙用。仍待已後各改事，一本卫量置卫兵，所司续商量条件，奏听进止。仍举故事，置武班朝参。其廊下食亦宜加给，称令优厚。（同上）
    按：《全文》五十一所收《增置金吾十六卫料钱粮课诏》，互有不同。
    ○诸卫将军入宿敕
    左右卫、左右武卫、左右骁卫、左右威卫、左右领军卫、左右监门卫、左右千牛卫等上将军、大将军，宜于八宿。（同上）
    ○宿卫选人子京官敕
    选人南北衙宿卫、前任京官等，前衔带卫者，依资并子京官。（同上）
    ○禁军司违越敕
    左右羽林军飞骑等，兵部召补，格敕甚明，军司不合擅有违越。自今以後，不得辄自召补。（《唐会要》七十二）
    ○答使部奏请量事注拟敕
    两考阙，不在用限。其三考阙，如非当年准格令用，除别敕授官人外，亦不在用限。如阙员不足选人，事须处分者，临时奏听进止。馀例依。（《唐会要》七十四）
    ○契丹首领授官敕
    幽州道入朝契丹大首领悔落拽何等五人，并可果毅都尉；次首领王下诏活薛于君等一十六人，并可别将，放还国。（《唐会要》九十六）
    ○停福建选补司敕
    岭南、黔中选，旧例补注讫，给票放上，其俸除手力、纸笔、团除杂给之外，馀并待奏申剌到後，据上日给付。其福建选补司宜停。其桂、广、泉、建、福、贺、韶等州，宜依选例称补。（《唐会要》七十五）
    ○明经进士人数敕
    明经进士，自今已後，每年考试所拔人，明经不得过一百人，进士不得过二十人。如无其人，不必要补此数。（《唐会要》七十六）
    ○类补弘文崇文学生敕（疑）
    应补弘文、崇文学生，员厥至少，请补者多，就中商量，须有先后。伏请准建中三年十一月敕，先补皇缌麻已上亲，及次宰辅子孙。仍于同类之内，所用荫，先尽门地清华，履历要近者，其余据官荫高下，类例处分。（《唐会要》七十七）
    ○幕府改官折资敕
    诸道幕府判官及诸军将，比奏改官，例外超越，应从散秩入清望官，并折资处分。（《唐会要》七十八）
    ○诸道副使等官改转敕
    诸道观察、都团练、防御及支度、营田、经略、招讨等使，应奏副使、行军、判官、支使、参谋、掌书记、推官、巡官，请改转台省官，宜三周年以上与改转。其缘军务急切，事迹殊常，即奏听进止。（同上）
    ○诸军文资官不得叙战功敕
    诸军功状内，其判官等既各有年限，并诸色文资官，不合军行。自今以后，更不得叙入战功。其掌书记及孔目官等，亦宜准此。如有灼然功效可录，任具状奏闻。（《唐会要》八十一）
    ○磨勘内侍官结阶敕
    内侍省自今以后，高品官白身等，官至五品已上，合结朝散大夫等阶。及准格母、妻合得邑号，并结阶。累勋阶者，并宜当司磨勘，具衔奏来。（同上）
    ○处分冬荐敕
    本置冬荐，务在得人。自今以后，所荐官考试奏入上等人，如无他故者，准前敕类例处分。其下等人，有司便以时罢退，任待他年重荐。如情愿同吏部六品以下选不合得留人例，请授远慢官者，任经都省陈状，吏部勘现限等第。敕出后一月内，送中书门下商量进拟。（《唐会要》八十二）
    ○前资官俸料敕
    前资官未有功劳，不合改转，既无俸料，又虑艰辛，入库之日，宜与同类官。（同上）
    ○访求医博士敕
    贞观初，诸州各置医博士，开元中兼置助教，简试医术之士，申明巡疗之法。比来有司补拟，虽存职员，艺非专精，少堪施用。缅思牧守，实为分忧，委之采择，当悉朕意。自今已后，诸州应阙医博士，宜令长史各自访求选试，取艺业优长堪效用者，具以名闻，已出身入式，吏部更不须选集。（同上）
    ○见任医官不加料敕
    其见任医术官，应非翰林供奉，不在加料钱限。（同上）
    ○停选医官药童敕
    翰林医官及药童，自今已后，纵考满，并不得于所司选。其见选人亦宜停。（同上）
    ○取诸街枯树修桥敕
    宜令京兆府与金吾计会，取城内诸街枯死槐树，充修灞、等桥板木等用，仍栽新树充新。（《唐会要》八十六）
    ○选官专知斗门敕
    漕运通流，国之大计。其河水每至春夏之时，多被两岸田莱，盗开斗门，舟船停滞，职此之由。宜委汴宋等州观察使选清强官专知，分界勾当。其郑州、徐州、泗州界，各仰刺史准此处分，仍令知汴州支遣院官计会勾当。（《唐会要》八十七）
    ○诸陵四面三里内不得葬敕
    敕：诸陵柏城四面，合各三里内不得葬。如三里内、一里外旧茔须合者，任移他处。（《唐会要》二十一）
    ○禁销钱敕
    今后天下铸造买卖铜器，并不须禁止。其器物约每斤价值不得过一百六十文，委所在长吏及过院同勾当访察。如有销钱为铜，以盗铸钱罪论。（《唐会要》八十九）
    ○赐浑敕
    今赐卿笔一管，空名补牒一千约，有立功将士，可随大小书给，不必申覆。如有急，令马希倩奏来。朕今与卿诀。（《画墁录》）
    ○又敕
    今赐卿剑一口。上至天，下至泉，将军裁之。（同上）
    ●卷六
    ☆宪宗皇帝
    事迹详《全唐文》五十六。
    ○赐爵叙除制
    旧例皆云三品以上赐爵三品，为银青光禄大夫、云麾将军已上。若职事官难是三品，散官四品以下，并不得叙爵。但有三品以上散官，虽四品职事官，并合叙爵。其所叙爵，止於郡公。其郡公更蒙赐爵，即听回授。其国公及封王，并须特恩，不在叙限。其国公及封王准赐爵，亦听回授。其制书中有诸色职掌，临时处分，其职掌即池发高卑，准制便叙，有司更不得妄授，须三品阶例。近日有司起请中，往往有言其叙爵须限职事三品官，此乃深昧典章，紊乱纲纪。其叙阶据制书旧例，四品已下阶，四品谓正议大夫、忠武将军，都不系职事官。内外官叙三品者，皆须文武散官至四品上。叙五品者，皆须文武散官至六品上。如四品阶并是通议大夫、壮武将军以下；六品阶，承议郎、昭武副尉以下；虽制书中累加散阶，亦在不叙三品、五品之限。如一制中累加散阶，亦不得先叙一阶。至正议大夫、忠武将军、朝议郎、昭武校尉，因续取制书中所赐，皆叙三品、五品，永家禁断。如两制书日月相近，亦准前不得累叙。直须制书出时，以正议大夫、忠武将军、朝议郎、昭武校尉已成，方得叙三品。纵制书中有优劳，合加数阶，入三品止於银青光禄大夫、云麾将军，入五品止於朝散大夫、游击将军，不在累叙。金紫光禄大夫、冠军大将军以上阶，并须特恩，不合累叙。其外命妇封，内外官母、妻各视其夫及子散官品令，不得约职事官品。文武五品阶为县君，四品阶为郡君，三品已上阶为郡夫人，即止。其国夫人须待特恩，不在叙例。如至郡夫人，又有制书赐封，即改为郡夫人，受新恩履历而已。（《唐会要》八十一）
    ○停永安军额制
    荆南是税赋之地，与关右诸镇及河南、河北有重兵处体例不同。节度使之外，不合更置军额。因循已久，烦弊实深。严绶所请停永安军额，宜依。其合收钱米，委严绶于当府诸县蠲除，不支济人户，均减讫闻奏。（《唐会要》七十八）
    ○按举刺史制
    度支：如刺史於留州数内，妄有减削，及非理破使，委观察使风闻按举，必当量加科贬，以诫列城。如刺史不奉制敕，不得称有公事，请赴本使。其录事参军，亦不得擅离本州。（《唐会要》六十八）
    案：此首《全文》收在穆宗《南郊改元德音》内，字句微有不同，而《会要》又作元和二年。或元和二年《南郊赦文》之佚文。
    ○定功臣谥诏
    张柬之等皆书勋国史，配飨庙庭，赐谥易名，义光百代。宜令所司即与定谥闻奏。（《唐会要》六十）
    ○禁中外官子弟私举钱诏
    应中外官有子弟凶恶，不告家长，私举公私钱。起今日後，举钱无尊属同署文契，其举钱主在与不在，其保人等并杖二十，其本利钱仍令均摊填纳。应口马庄宅诸色，买卖相当後，勒买人面付卖人价钱。如违，牙人决重二十，付钱主家亦科罪。（《册府》六百十二）
    ○科制避徭诏
    男丁女工，耕织之本，雕墙峻宇，耗蠹之源。天下百姓或冒为僧、道士，苟避徭役，有司宜备为科制，修例闻奏。（《唐会要》五十）
    ○访择校书正字诏
    秘书省、宏文馆、崇文馆、左春坊司经局校书、正字，宜委吏部，自今以後，於平留选人中加工访择，取志行贞退、艺学精通者注拟。综核才实，惟在得人，不须限以登科及判入等第。其校书、正字限考，入畿县尉、簿，任依常格。（《唐会要》六十五）
    ○职田草粟诏
    百司职田，多少不均，为弊日久。宜令每司各收职田草粟等数，自长官以下，据多少人作等差，除留阙官外分给。（《唐会要》九十二）
    ○建泉等州纳物粗恶惩罚诏
    大府奏建州、泉州、寿州所纳物，粗恶短狭。布帛有幅，制度所存，近日劝课不精，窳滥方甚，遂使女工都弃，国用乏虚。若无所惩，何以知惧？刺史宜各罚一月课料，录事参军、本县令各罚一季课料，本曹官罚一季课料，仍书下考。（《册府》五百四）
    ○令百寮陈钱物重轻利害诏
    钱重物轻，为弊颇甚，详求适变，将以便人，所贵缗货通行，里闾宽息。宜令百寮各随所见，作利害状以闻。（《册府》五百一）
    ○禁销钱毁器诏
