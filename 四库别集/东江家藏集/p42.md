<!-- { "loadSidebar": true } -->
　　雪窻呉君翼夫以诗名于松三十年自予知君亦二十年矣山林日长无外物以挠其志故其言萧散闲静无世俗绮丽脂章扬褏倚市之态虽豪逸之气间一发焉而终不失其和平读其言可以知其人也予归自词垣君袖诗一编来谒盖自予别君至是又十余年矣所作日富而言益老成又可以见君之德进也文人墨客不遇于时者多矣其身不足计而局蹐田里昌大丰缛之气无自以发焉而独与田夫溪老相应和于山泉鱼鸟间以终其身是则深可慨也有如翼夫使得志当时者易地而与之相上下夫亦岂多让哉昔人谓诗能穷人又曰必穷者而后工夫工拙在人穷与达乃其言之所以异而非所以为工拙也高生进之始学于君而后从予游是日在坐以予言为然请书之定庵序后且曰使继是而有闻焉先生之诗当不止于此也

　　虞庭献绩诗序

　　邑大夫张侯莅政满三年当入觐阙下书绩于铨曹诸生岳鍷等惜其行而无以留之也乃相与谋赋虞庭献绩诗以赠以美其德政申其望思而舒泄其离忧谓予当为序课试之法始于有虞书所谓三载考绩三考黜陟幽明者盖自在廷百执事以至侯甸采卫凡位于民上者罔不由之其立法简而周其责效专而久其行之也信而有常盖万世而无弊者周汉而下法日以详而敷言试功寖失初意至于我朝乃始尽复有虞之制内外臣工率以三载为任三任九载通考而升黜之高材异能待以不次而经常之制守而靡忒重华立制而圣祖行之百四十年以为家法则今日之阙庭虽谓之虞廷可也侯初令贵池有声改令吾邑以忠臣之心事其上以古循吏之道治其下敬而不阿寛而有制当其简易庸夫孺子皆得以尽其情于前至是非之所在曲直之所分生人休戚之所系则虽临之以势怵之以威有确乎不可夺者以是惠流政行大得民和而声称日新使当虞廷询事考言不在车服酬庸之等乎朝廷以有虞之法课羣臣侯之政足以应有虞褒赏之制然则诸君以是而赠侯非谀也宜也当侯之始至也予方在苫庐予以病滞留而侯复书满三年之间有以熟侯之为人而亲见其行事矣盖一日为令吾乡人一日之福也故诸君之赋诗也眷恋之情每切于飞腾之望而予不让而为序亦因以寄其私云侯名岐字宗周饶之番昜人弘治壬戌进士也

　　寿山福海图序

　　天地间物之至高大而永久者莫如海与山人之所深愿而不可必得者莫如寿与福昆仑而东旸谷以西其高截浮云翳星汉其大浴日月涵坤舆静重而不迁渊深而莫测有形之类盖莫有几焉者也而世之臣子祝君亲之福寿每有托于是焉何哉人之生也有限而臣子之心无穷蓼莪之诗拟父母之恩同于昊天之罔极犹未论夫海与山也推是心以祝君亲之福寿则虽至于是有不以为过者而况其未可以几哉呜呼此吾子进陈先生寿山福海之图之所为作也先生家莆田以诗经教呉下时厥考讷斋翁殁久而母夫人林氏方在堂乐其家园欲迎致而弗可而先生之心无一日而能安也乃因其八十之年求善绘者为此图征诗于缙绅寓乡人归以为献夫天下之山莫多于闽中而莆田之去海最近武夷壶公灵仙所居东望蓬莱西瞻罗浮云鸾笙鹤时缥缈于空虚而龙宫天池可俯瞰于几席夫人生长于斯固有以孕其秀而锺其灵矣而其寛洪谨重寡笑与言与夫静而不迁深而无际者其德复有类焉生禀其灵秀也德几其静深也而又有如先生者为之子体仁服义益其光荣则夫萃繁祉于厥躬享遐龄于期颐如山之高如海之洪岂非夫人之所宜有哉新图有辉尺素万里云崖苍苍鲸波茫茫天晴日明悬之素壁夫人抱弱孙戏于屏间指图而语之曰此若翁之诒我者则夫人与先生犹日聚一堂也而有不乐乎夫人之心乐而寿与福有不益隆乎此正昌黎公美先生之乡人所谓志养者虽其无穷者不尽乎是视夫登太行瞻飞云徒怅望而无及者宁不有羡于先生哉诗既成诸君俾为序予谓序不足以重诗而因序诗以发孝子忠臣之志则予之愿也遂书之

　　薇垣秋月诗序

　　薇垣秋月诗者饯吾郡守今大参刘公赴陜而作也诗作于郡中而曰薇垣者道公之所徃曰秋月以识其时也而诸君之望深矣藩省之号薇垣盖始于唐以中书为紫薇省植紫薇于合前谓之薇省昔人尝论其误而元立行中省于各道因袭其故而称之今之诸藩正名使司而犹曰薇垣又袭元之故也四时之气于秋为金其气独清月为阴精得金而盛银潢玉露宣发光辉而雄藩大邦城府壮丽广庭清夜冰轮雪魄之光宜倍焉藩垣大臣旬宣抚镇之余临高堂而坐明月列郡百城环拱内向民生之休戚吏治之否臧何者不在吾照烛之中乎有以烛之而不思所以处之乎陜西秦汉之故都也金城天府壮大雄丽天下莫先焉而公之受命又适当夫高秋月明之候因其行以想其所至则诸君之赋诗也得无意乎哉吾观陜西自十年来北地困于蹂躏而么么小丑时跳梁于西边识者忧之已非一日哈密之事是已近岁命大臣总三边命宪臣修马政潜筹黙驭盖皆有深虑焉则所当思有重于他藩者而公此行又专以督粮储为职蠲烦苛提要纲内抚循其吏民而外以固其疆围使明主不劳于西顾焉此忠臣之志而诸君之所望于公也岂待临高堂坐明月而始入其心思哉诗凡若干首贰守张侯什倡之诸缙绅继之述德昭庸备之矣予故以名篇之义发诸君所未及以为之先驱

　　海山锺秀诗序

　　任城王肃之以浙江都指挥佥事奉勑备倭统扬州镇常苏松等五郡縁海之地而开府于金山方是时君年甚壮而主奠犹虚位也乃正德丙寅孟陬之月日在癸已而适嗣生焉松守宜春刘侯闻而为之喜曰此山海之秀所锺也首为诗以贺之而传及其同寅暨松之能言者皆有作焉既成以示予拟为之序而君提兵捕乱者海上悯其无知未忍即杀贼既平复留视其土抚宁其士民盖久而后归而刘侯有闗西之命贰守新蔡张侯与君同事海上者既饮至还遂申以为请而卒刘之志焉予少读诗书见自古人君德合于天而将大其国家则必为之生贤子孙以嗣其业而又锡之贤才使世相承以为之辅佐殷周以来公侯之子孙光照简册而诗人歌申甫之事方且推原本始以为崧岳之降神两汉之兴去古远矣而金张马邓之族绵延贵盛至与其国相始终孟子有言所谓故国者非谓有乔木之谓也有世臣之谓也夫使其君有世臣以绍隆其国家岂非天命之有在而山川之秀会聚泄发应期协运亦孰云无意于其间哉我国家以纯德膺显命天之眷佑深矣王君之先以武功佐兴业逮事文皇致位三品为时虎臣其庆源远矣君复以才能宣力南土十年之间八更委任再陟勲阶而谦抑退逊每进而愈恭有识之士固谓其后之将大也而是子之生又适当夫九五龙飞岁歴更端之首天之笃我明而锡之贤才使世相承以绍隆我国家岂不在是而所谓山川之秀会聚泄发参天时以符景运亦乌可谓无意者然则刘侯之倡始诸君之嗣音岂一人之私一家之庆而已哉乃为申作者之意序其首以归之于君他日是子也登燕然临瀚海而归画于凌烟尚庶乎无辱于山海之灵也

　　平海功成诗序

　　元年夏六月巡抚都御史南昌艾公遣兵捕乱者于崇明天人和同文武用命不旬日而贼平元恶赴水余党咸就缚波恬风休舟檝顺利自太仓昆山嘉定上海诸州邑村落宵防昼严旷日弥岁至是皆帖然于是商歌于涂农讴于田和而成声遍数百里都御史鹤城张公谓此诚俊功也不可以无述取闻诸道路者节文之协之音声为平海功成诗以倡于缙绅缙绅从而和之积而成巨编则以示予使序而传之且将以为公贺清闻古者命将岀师胜捷而还则凯而入于国门以张武功诸侯敌王所忾献功于天子则天子为之歌彤弓以觉报燕汉魏以来短箫横吹朱鹭芳树等曲皆其遗声也东南之民入国朝来未尝见兵革乐生亲上无意外之思公来抚之视若赤子每以赋重役繁忧见颜色方将会萃国计考见颠末力蠲苛政以垂永图此其设心直欲使吾民子子孙孙永享升平之福而岂乐以杀戮为威兵甲为功者夫惟不乐乎是至于不得已而后乃用之故徃辄有功而民不久困公之德于呉人大矣然方其时公既不自以为功行伍之间又未闻有能言之士公位在中台非诸侯奠一方之比彤弓之赐又无庸及焉独以海壖之氓亲被荼毒而目见其清宁欢舞长謡不自能已而又得吾张公辈品节而协和之以歌于士林然后公之功始得以槩见其一二而撝谦不伐之美亦自隠然于其间则是诗也岂寻常謌颂谀说之辞之比哉夫公戮鲸鲵以靖一方而不以为功公之盛德也诸公者乐道人之善而言足以发之君子之事也故予不让而乐于附名焉若公之存心如前之云其勲名所至有不止于一方者大书特书不一书予方泚笔以待而未敢多让也公名璞字德润初官职方练达戎务故其于是役也有不足办云

　　东江家藏集巻十八

　　●钦定四库全书

　　东江家藏集巻十九【中集十五】

　　（明）顾清 撰

　　北游稿

　　○序二十五首

　　应天府乡试録后序

　　正德二年应天府乡试録成臣清以职事当序其后乃拜稽首而言曰惟我国家之养士百四十年于此矣高皇帝始宅金陵戎马未息而兴学设科惓惓以得贤才成天下之治为务一时武烈文谟巍然焕然照暎今古虽曰帝之神圣而诸贤之助亦多矣丰芑之诒于今益盛圣子神孙所以翕受敷施以光高帝之业成无疆之休诚不可谓无所自也夫人材惟其盛则其择之也难精而其取之每患于不能尽譬则沙中之金千百一二则光彩照耀易以掇拾璚林大盈珍贝溢目应接不暇则挂一漏万亦势使然也臣尝闻之前辈之司文衡者则亦病其然矣而臣生长畿甸亦四举于是而后乃得之故知其难为尤真乃今奉命而来以校文为职凡前日之所谓盛者今皆得以接于目前而惟吾之所择而前辈之所以为难者亦无所辞焉盖喜幸之心不能胜战兢之念而披阅之勤不足以释鳏旷之忧至于所谓公无私者则臣之分内而在所不论也今撤棘有期録既成矣二旬之间搜珠于渊采玉于山亦自竭其力矣而臣之心犹未敢以释然者高皇帝之作人始基于是皇上即位求贤辍儒臣以司校理亦首及于是是固望其率先四方罗真才以为新政助也而南畿之士其文章又若是其盛也则臣安敢谓所取之必得而遗珍坠寳果无一二于山海之间乎虽然登名是録者百三十有五人亦不谓之少矣臣又安敢谓无奇杰之才数人焉出其间以应上之求者顾尝闻之文之盛者实之衰而天下之事类非一于文而无实者之所能办诸生之文盛矣圣贤经世宰物之学槩于此具焉举而措之成天下之治不难也其信皆所得乎故臣序録之终篇而三致意焉诸君者尚勉于其实而无徒以文为则有司其有望焉矣场屋执事诸氏名臣珪之首序详之兹不复翰林院侍读顾清谨序

　　送瞿太守序

