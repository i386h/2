<!-- { "loadSidebar": true } -->
　　勅自尔祖归欵国家依附边塞为我赤子编于黔黎牛马蕃孶【集作滋】种落殷盛不侵不叛効信効诚【集作颇効信诚】比闻边将不守朝章失于绥缉因縁徴敛害及无辜念尔远人莫知控告特命朕之爱子实总元戎所冀羣师听命而不敢自专诸部懐寃而有所披诉奉我宪令以保和宁如闻莫顾恩私遂懐凭恃攘夺不避于官物驱掠罔惮于平人擅举【集作兴】甲兵恣行攻刼岂有朝廷内地輙此鸱张道路阻艰商旅殆絶朕使欲诏命诸镇悉力勦除深意玉石难分善恶同毙今再为条制各使得宜却令节将【集作相】指挥许其处断如事有寃滥政乖公平并遣巡院奏闻朝庭必与【集作为】申理如或不知恩贷犹敢猖狂国有典章必难容舍故兹宣示当体朕懐文苑英华巻四百六十八
　　钦定四库全书
　　文苑英华巻四百六十九　宋　李昉等　编蕃书二
　　吐蕃书
　　勑吐蕃赞普书七首　　　　张九龄
　　皇帝问赞普縁国家先代公主既是舅甥以今日公主即为子婿如此重姻何待结约遇事足以相信随情足以相亲不知彼心复同以否近得四镇节度使表云彼使人与突骑施交通但苏禄小蕃负恩逆命赞普既是亲好即合同嫉顽凶何为却与恶人密相往来又将器物交通赂遗边镇守捉防遇是常彼使潜行一皆警【集作惊】觉夜中格拒人或死伤比及审知亦不揔损所送金银诸物及偷盗人等并分付悉诺勃藏却将还彼既于赞普亲厚岂复以此猜疑自欲坦懐畧无所隠纵通异域何虑异【一作易】心又西南诸蛮元是异类或叛或附恍惚无恒往年被畧彼蕃率种归我縁李知古处置失所又即飜然改图彼此之间有何定分而彼有来者乃云此先举兵以蛮为词未知孰是今既无外当以此思之縁彼州鐡柱前书具报一言不信朕岂厚诬更以相仍便非义也鐡柱书唐九徴所作百姓咸知何不审之徒劳往复至于边将在逺下人邀切变好为恶诚亦有此非独相规亦当自诫如此觉察更有何忧万事之间一无限隔所以细故无不尽言想所知之体至懐也晩春暄极【集作极暄】赞普及平章事首领并百姓以下并平安好今有少信物别具委曲遣书指不多及
　　二
　　皇帝问吐蕃赞普近窦元礼往事具前书赞普后来亦知彼意朕推心天下皆合太和况于彼蕃复是亲娅仍加结约盟誓再三以至道言之此亦仁义不薄也而赞普且犹未信是复何心君长大蕃固不容易所云去年七月隽州将兵抄掠兼有詃诱隽州之外尚隔诸蛮既背吐蕃自行防抄掠而乃推托于我何为遥信虚词且西南群蛮别是一物既不定于我亦不专于吐蕃去即不追来亦不拒乃是两界所有只合任其所归自十数【集作数十】年来或叛或附皆所亲见岂假缕言往者此蛮背恩侵我边鄙昆明即隽州之故县盐井乃昆明之本城今复旧疆何废修筑而云除却是何道理自边境备守彼此常事今既和好何有嫌疑至如西自葱岭已来縁边诸处或地势是要或水土是好彼有城镇亦皆内侵朕岂不觧广求更以自益縁已和好不可细论且八叠山筑城置镇皆如汉界何曽以此为言而彼即生词未知何意边城委任当择忠良无信小人令得间构也夏中已热赞普及平章事部落百姓等并平安好遣书指不多及
　　三
　　皇帝问赞普自与彼蕃连姻亦已数代又与赞普结约于今五年人使往来【集作还】未尝有间朕与【集作以】两国通好百姓获安子孙以【集作已】来坐受其福疆埸之事行【集作幸】且无忧此虽境上有兵固是存而不用况【集作在】彼边事与此何殊近得来章又论蛮中地界所有本末前书具言赞普不体朕懐乃更傍引逺事若论蛮不属汉岂复定属吐蕃邪彼不得所即叛来此不得所即背去如此常事何乃固执复于国家何有朕岂利之至如彼州【集作忠】鐡柱州图地记是唐九徴所记之地诚有故事朕岂妄言所修城壁亦依故地若不复旧何谓【集作岂为】通和蛮中抄掠彼人勘问亦有此事縁其初附法令未行亦有姚隽边人奸险求利或入蛮同盗亦不可知既与赞普重亲朕又君临大国正欲混同六合岂复侵取一隅再三已论何乃不信顾慙薄徳良用咨嗟且如小勃律国归朝即是国家百姓前遭彼侵伐乃是违约之萌朕以结信既深不顾其小中间遣使曾不形言赞普何独相尤而不思已恶【集作西】之事所存既大当共成之近闻莽布支西行复有何故若与突骑施相合谋我碛西未必有成何须同恶若尔者欲先为恶乃以南蛮为词今料此情亦已有备近令勒兵数万继赴安西傥有所伤慎勿为怪也朕心无所负事欲论平但国家之所守者信鬼神之所助者顺未有背道求福违约能昌何况兵众不可当而又天道所不假以此求济不亦难乎逺道所传多应不实亦言【集作计】赞普不合异图故令人审度【集无度字】防定何縁也待潘息回日更具委曲今附少物具如别数为路逺不得多附春首尚寒赞普及公主比如宜也平章事及首领已下并平安好今使内常侍窦元礼遣书指不多及
　　四
　　皇帝问赞普得七月一日信所言隂承本奏请不拟与彼和将兵马大入者至如和与不和事皆由朕自断何人輙敢奏闻何兵即敢擅入且舅甥【二字集作所结】亲好不是近年文成公主已来亦重叠矣中间或絶或继终是旧好存焉唯道此有谗臣不知彼专构造亦须自觉岂可推过至如兵马边备彼与此同既见彼处加兵岂令此防无备矣疑自彼起不可相尤近日筑城不出疆界边头有要随事修营何所致疑以此为语如彼频嵗亦筑数城若不恶心何故严备固是边境常事不足为言忽此相尤深所未逹彼蕃必其自守此兵终不妄行所先立盟约更知何用鬼神知意不复多言秋气已冷赞普及平章事已下并平安好遣书指不多及
　　五
　　皇帝问赞普此使前至之日具知彼意窦元礼【集作中礼】中间所云亦已备论且亲以舅甥之国继【集作申】以姻娅之好义非不重心岂合疑顷嵗已来加之盟约此又不信其如之何至如境上蛮夷元是众物来不可拒去不可追前书已言想所知也而毎来信使皆以为辞或云赴界筑城或称将兵抄掠且蛮既背彼伊自筑城城在蛮中人即随地所有侵窃亦是群蛮皆在遐荒岂关处分而归过于我无乃甚乎边境小人不识大体此既未免彼亦有之间构既行猜嫌互起朕近已知此赞普亦须察之勿取浮言亏我大信以絶两国之好甚善甚善所有诸事皆具前书公主所请与人宫及内人品第即当续有处分春晩渐热赞普及平章事首领百姓并平安好今有少物别具委曲至宜领取遣书指不多及
　　六
　　皇帝问吐蕃赞普朕与彼国既是旧亲近年已来又加盟约如此结固仍有猜嫌明知异域之心亦难可保此者所有信使唯知怨此相违自料国家何负于彼至如突骑施蕞尔丑虏顷年恃我为援幸至今日而敢辜恩朕未即诛之待其恶积赞普越界与其婚姻前者以意向道即去寻已告絶朕亦委信以为必然今乃定婚如初党恶可见又莽布支西出朕具知之今窦元礼往彼问以何故又道别縁他事为此追还其人实将兵向西拟行攻取前后诈妄言与事违验在目前得不叹恨夫人之所以为贵者以其有信有礼国之所以能强者亦云唯信与义若言不可信义不可亲虽在匹夫尚多耻媿何况君长能无情乎彼突骑施人靣兽心偏僻荒逺见利则背与亲实难赞普背朕夙恩共彼国【集作相】厚应非长策可熟思之又比来观彼事意有殊往日唯任计数以此为能今与突骑施和亲密相结托隂有赞助而傍作好人如此潜谋亦非逺计所欲为患不过边庭且边鄙【一作庭】之于中国如毫毛之在身耳以彼戎狄侵我毫毛虽实无多何须有损朕所以殷勤和好欲静边人君国之心不能忘也亦与赞普累代旧亲幸无大故不宜轻絶今边镇兵马不可不防彼亦有之与此无别既不先举自足知心从【一作承】前所言岂有虚也秋晩稍冷赞普及平章事首领百姓并平安好遣书指不多及
　　七
　　皇帝问吐蕃赞普此亦觉彼事势有异畧加防备仍未益兵今得安西表来莽布支率众已到今见侵轶军镇并践暴屯苖先知彼有异谋犹自未将至此者且莽布支西出朕先知之前令问其行由得报自縁别事今乃为贼负心如何安西诸军去此万里仓卒遇敌何暇奏裁既被交侵必应拒鬭傥有伤损可无相尤军城镇守之人不可束手受死事由彼起深所咨嗟且累代旧亲复新有盟约彼既欺负天地违犯鬼神如此用心更知何道一往边头所备只縁虑有非常今果如言防乃不错突骑施异方禽兽不可以人道论之赞普与其越境相亲只虑野心难得但试相结乆后如何于朕已然义则合絶但为誓约在近亲好又深彼虽背恩我岂尤効【集作我尤効】先令犇问欲尽旧情必定为恶别为之所一昨遣内常侍刘思贤送公主分物并毎年国信物见已临路适防表来思贤此行量其在道迟缓今故令刘思贤判官刘明子先行具宣往意秋冷赞普公主及平章事首领百姓等并平安好遣书指不多及
　　勅吐蕃将相书　　　　　　陆　贽
　　勅尚览铄论莫陵悉继【集作维】等至省所陈奏朕具悉之国家与大蕃亲则舅甥义则隣援息人继好固是恒规朕嗣位君临思安兆庻常以信让为事不以争竞为心区域虽殊覆育宁别赞普天资仁徳恶杀好生与朕同心重修旧【集作和】好防蕃汉将相告天地神祗约誓事之言至严至重大信一立义无改移所请奉天盟书勒于清水碑石审详事理颇甚乖违往嵗贼臣称兵窃防城【集作宫】阙尚结賛志惟嫉恶义在【集作切】救灾频献表章请収京邑朕以宗庙社稷悉在上都但平防戎岂惜酧赏【集作奬】遂【集作甞】许四镇之地以答収京之功旋属炎蒸又多疾疫大蕃兵马便自抽归既未至【集作到】京有乖始望奉天盟约岂合更谕朕欲茍狥彼情便令镌刻则是事非务实信不由欺天罔神莫大于此凡曰通好贵于推诚将垂百代之名岂顾一时之利但以事之去就须定是非若不辩明便成姑息亲隣之义岂所宜然故遣使臣与卿详议卿是大蕃辅佐必当【集作应】智识通明事理昭然不足疑惑傥有他见宜具奏闻审细研穷须归至当所论先许毎年与赞普绢防一万疋叚者本来立约亦为収京然于舅甥之情此乃甚为小事二国和好即同一家此有所须彼当不恡彼有所要此固合供以有均【集作易】无盖是常理赞普若须缯帛朕即随要支分多少之间岂拘定限假使逾于万疋亦当【集作冀】称彼所求朕之所重者信诚所轻者财利思与率土同臻太和想卿深体至公务存【集作全】大义安人保境垂美无穷勉思令图【集作猷】以副朕意今遣仓部郎中兼侍御史赵聿与来使同往书中意有不尽并令赵聿口宣尚结赞论莽罗等甞防师徒逺来赴难功虽未就义则可嘉其所领将士等朕先许其赐物壹万疋叚并已排比讫待卿所商量指定此使却回即发遣往今各赐卿少物至宜领之
　　勅吐蕃宰相尚结赞书
