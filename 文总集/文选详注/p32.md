<!-- { "loadSidebar": true } -->
于是暮春之禊，元巳之辰，方轨齐轸，祓于阳濒。毛诗曰：惟暮之春。史记曰：武帝禊霸上。续汉书曰：三月上巳，宫人皆禊于东流水上，祓除宿垢疾也。周礼曰：女巫掌岁时祓除。杨雄蜀都赋曰：相与如乎阳濒。朱帷连网，曜野映云。网，维网也。男女姣服，骆驿缤纷。骆驿缤纷，往来众多貌。致饰程蛊，偠绍便娟。广雅曰：程，示也。便娟，则蝉蜎也。蛊及偠绍便娟，已见西京赋。微眺流睇，蛾眉连卷。郑玄礼记注曰：睇，倾视也，徒计切。毛诗曰：螓首蛾眉。郭璞尔雅注曰：蚕蛾也。连卷，曲貌。卷，音权。于是齐僮唱兮列赵女。齐、赵，二国名也。杨恽书曰：妇，赵女也。坐南歌兮起郑舞。白鹤飞兮茧曳绪。吕氏春秋曰：禹行水见涂山之女，禹未之遇，而省南土，涂山之女乃令其妾往候禹于涂山之阳，女乃作歌曰：候人猗兮！实始为南音。周公、召公取风焉。高诱曰：取南音以为乐歌也。楚辞曰：二八齐容起郑舞。王逸曰：郑国舞也。白鹤飞兮茧曳绪，皆舞人之容。修袖缭绕而满庭，罗袜蹑蹀而容与。缭绕，袖长貌。蹑蹀，小步貌。说文曰：蹑，蹈也，徒颊切。许慎淮南子注曰：蹀，蹈也，苏协切。翩绵绵其若绝，眩将坠而复举。毛苌诗传曰：绵绵，长而不绝貌。国语曰：观美而眩。贾逵曰：眩，惑也。翘遥迁延，痉画蹁跹。翘遥，轻举貌。迁延，却退貌。上林赋曰：便跚蹩屑。痉，蒲结切。画，素结切。蹁，步先切。跹，素田切。结九秋之增伤，怨西荆之折盘。古乐府有历九秋妾薄相行歌，辞曰：齐讴楚舞纷纷，歌声上彻青云。西荆，即楚舞也。折盘，舞貌。张衡有七盘舞赋，咸以折盘为七盘也。弹筝吹笙，更为新声。毛诗曰：吹笙鼓簧。史记曰：卫灵公见晋平公曰，今者未闻新声，请奏之。更，古衡切。寡妇悲吟，抡鸡哀鸣。寡妇曲，未详。古相和歌有抡鸡之曲。坐者凄欷，荡魂伤精。楚辞曰：憯凄增欷，伤精神也。神女赋曰：精神相依凭。
于是群士放逐，驰乎沙场。逐，驰逐也。騄骥齐镳，黄间机张。騄、骥，骏马之名也。穆天子传，八骏有赤骥、騄耳，音录。说文曰：镳，马衔也，彼骄切。汉书曰：李广以大黄射其裨将。郑氏曰：黄间，弩渊中黄牙。尚书曰：若虞机张。孔安国曰：机，弩牙。足逸惊飙，镞析毫芒。言马疾而矢利。析，音锡。俯贯鲂鱮；仰落双鸧音仓。鲂鱮，已见西京赋。列子曰：蒲且子连双鸧于青云之上。鸧，已见西都赋。鱼不及窜，鸟不暇翔。言急遽也。高唐赋曰：飞鸟未及起，走兽未及发。尔乃抚轻舟兮浮清池，乱北渚兮揭南涯。浮，已见西都赋。尔雅曰：水正绝流曰乱。说文曰：揭，高举也。汰太瀺仕减灂仕角兮船容裔，阳侯浇兮掩凫鹥。楚辞曰：齐吴榜以激汰。王逸曰：汰，水波也。上林赋曰：瀺灂陨队。战国策曰：塞漏舟而轻阳侯之波，则舟覆矣。淮南子曰：武王伐纣，渡于孟津，阳侯之波，逆流而击之。高诱曰：阳侯，阳国侯也，溺死于水，其神能为大波。王逸楚辞注曰：回波为浇。毛诗曰：凫鹥在潀。追水豹兮鞭槡锹，惮丁达夔龙兮怖蛟螭。水豹，已见西京赋。说文曰：槡锹，山川之精物也。蛟螭，若龙而黄。国语曰：木石之怪夔，水之怪龙。韦昭曰：木石为山也。夔一足也。
于是日将逮昏，乐者未荒。毛诗曰：好乐无荒。收驩命驾，分背回塘。孔丛子曰：巾车命驾。广雅曰：塘，堤也。车雷震而风厉，马鹿超而龙骧。雷震，言多也。风厉，言疾也。毛诗曰：戎车焞焞，如霆如雷。毛苌诗传曰：雷出地奋，震惊百里。古诗曰：凉风率已厉。杜预左氏传注曰：厉，猛也。韩子曰：马如鹿者千金。邹阳上书曰：蛟龙骧首。舞赋曰：龙骧横举，扬镳飞沫。周礼曰：凡马八尺已上为龙。夕暮言归，其乐难忘。此乃游观之好，耳目之娱。未睹其美者，焉足称举。言此游观耳目之乐，非极美也。
夫南阳者，真所谓汉之旧都者也。远世则刘后甘厥龙醢海，视鲁县而来迁。左氏传曰：刘累学扰龙于豢龙氏，以事孔甲。龙一雌死，潜醢以食夏后，夏后飨之，既又使求之，惧而迁于鲁县。汉书曰：南阳郡鲁阳县即御龙氏所迁。奉先帝而追孝，立唐祀乎尧山。先帝，谓尧也。皇甫谧曰：尧始封于唐，今中山唐县是也。后徙晋阳。及为天子，都平阳，于诗为唐国。是尧以唐侯升为天子也。水经曰：南阳县西尧山。郦元曰：鲁县立尧祠于西山，谓之尧山也。固灵根于夏叶，终三代而始蕃音繁。言刘氏植根于夏叶，终三代而始蕃昌也。毛苌诗传曰：叶，世也。三代，已见班固两都序。非纯德之宏图，孰能揆求癸而处旃！孔安国尚书传曰：揆，度也。郑玄毛诗笺曰：旃，之也。
近则考侯思故，匪居匪宁。秽长沙之无乐，历江湘而北征。东观汉记曰：舂陵节侯，长沙定王中子买。节侯生戴侯，戴侯生考侯。考侯仁以舂陵地势下湿，难以久处，上书愿徙南阳守坟墓，元帝许之，于是北徙。考或为孝，非也。曜朱光于白水，会九世而飞荣。朱光，火德也。已见东京赋。东观汉记曰：考侯仁徙封南阳白水乡。又曰：世祖光武皇帝，高祖九世孙，承文、景之统，出自长沙定王。荣，光荣也。封禅书曰：发号荣。察兹邦之神伟，启天心而寤灵。言考侯既察此都之神伟，且启上天之心，又寤先灵之意，使之而王也。说文曰：伟，奇也。
于其宫室，则有园庐旧宅，隆崇崔嵬。说文曰：崔，高大也。御房穆以华丽，连阁焕其相徽。御房，帝旧房也。相徽，言俱美。孔安国尚书传曰：徽，美也。圣皇之所逍遥，灵祇之所保绥。圣皇，谓光武也。逍遥，谓潜龙之日。韩诗外传曰：逍遥也。灵祇，天地之神也。毛诗曰：神保是飨。又曰：绥以多福也。章陵郁以青葱，清庙肃以微微。东观汉记曰：建武中，更名舂陵为章陵。光武过章陵，祠园庙。尔雅曰：青谓之葱，林木茂盛之貌。微微，幽静貌。皇祖歆而降福，弥万祀而无衰。毛诗曰：献之皇祖。说文曰：歆，神食气也。毛诗曰：降福孔夷。尔雅曰：弥，终也。又曰：祀，年也。帝王臧其擅美，咏南音以顾怀。帝王，光武也。顾怀，过章陵祠园庙之时也。尔雅曰：臧，善也。说文曰：擅，专也。左氏传，楚锺仪囚于晋，与之琴，操南音。剧秦美新曰：后土顾怀。且其君子，弘懿明叡，允恭温良。容止可则，出言有章。进退屈伸，与时抑扬。班固说东平王苍曰：体弘懿之姿。叡，哲也。已见东京赋。尚书曰；允恭克让。论语，子贡曰：夫子温、良、恭、俭、让。孝经曰：容止可观，进退可度。毛诗曰：其容不改，出言有章。周易曰：往者屈也，来者伸也，屈伸相感，而利害生焉。班固汉书，叔孙通述曰：叔孙奉常，与时抑扬。
方今天地之睢虚惟剌力达，帝乱其政，豺虎肆虐，真人革命之秋也。汉书音义曰：方，向也。谓高祖之时。苍颉篇曰：今，时辞也，谓光武。天地，犹天下也。睢剌，喻祸乱也，谓秦二叶也。淮南子曰：万物盱睢。楚辞曰：独乖剌而无当。王逸曰：剌，邪也。帝谓高祖也。马融论语注曰：乱，理也。豺狼贪残，谓王莽也。真人，光武也。文子曰：得天地之道，故谓之真人。革命，已见东都赋。尔其则有谋臣武将，皆能攫九缚戾执猛，破坚摧刚。排揵件陷扃古荧，蹴蹈咸阳。苍颉篇曰：攫，搏也。说文曰：揵，距门也。又曰：扃，外闭之关也。高祖阶其涂，光武揽其英。汉书曰：沛公围宛城，南阳守齮降，引兵西，无不下者。尔雅曰：阶，因也。齮音蚁。东观汉记曰：邓禹、吴汉并南阳人。三略曰：主将之体，务在揽英雄之心。是以关门反距，汉德久长。言居西而距东，居东而距西，故言反也。杜笃论都赋曰：是时山东翕然狐疑，意圣朝之西都，惧关门之反距。及其去危乘安，视人用迁。去危乘安，谓太平也。视人用迁，谓观人所安而设教。周召之俦，据鼎足焉，以庀匹婢王职。史记曰：周公旦者，周武王弟也，辅武王。又召公奭，姓姬氏。成王时，召公为三公。汉书曰：夫三公，鼎足之辅也。贾逵国语注曰：庀，由理也。缙绅之伦，经纶训典，赋纳以言。汉书音义，臣瓒曰：缙，赤白色。绅，大带也。周奇曰：搢，插笏于大带。周易曰：君子以经纶。国语曰：修其训典。尚书曰：敷纳以言也。是以朝无阙政，风烈昭宣也。春秋考异邮曰：后虽殊世，风烈犹合于持方。宋均曰：持方，受命者名。于是乎鲵齿眉寿，鲐背之叟，皤皤然被黄发者，毛诗曰：以介眉寿。毛苌曰：眉寿，毫眉也。尔雅曰：黄发、鲵齿、鲐背、耇老，寿也。皤皤，已见东京赋。喟然相与歌曰：「望翠华兮葳蕤，建太常兮裶裶音霏。上林赋曰：建翠华之旗。葳蕤，翠华貌。太常已见东京赋。上林赋曰：衯衯裶裶。驷飞龙兮骙骙逵，振和鸾兮京师。飞龙，言疾也。周易曰：飞龙在天。毛诗曰：四牡骙骙。郑玄礼记注曰：銮辂，有虞氏之车也。有銮和之节。总万乘兮徘徊，按平路兮来归。」万乘，见东京赋。毛苌诗传曰：回，迟也。然徘徊即迟迟也。毛诗曰：行道迟迟。南阳旧居，故曰来归。毛诗曰：来归自镐。岂不思天子南巡之辞者哉！遂作颂曰：毛诗曰：岂不尔思。尚书曰：五月南巡狩。
皇祖止焉，光武起焉。皇祖，高祖也。周易曰：庖牺氏没，神农氏作。据彼河洛，统四海焉。河、洛，谓东都也。西都赋曰：尝有意乎都河、洛。本枝百世，位天子焉。毛诗曰：文王子孙，本枝百世。永世克孝，怀桑梓焉。毛诗曰：永世克孝。又曰：维桑与梓，必恭敬止。真人南巡，睹旧里焉。东观汉记曰：光武征秦丰，幸旧宅。郦元水经注曰：光武征秦丰，张衡以为真人南巡，观旧里焉。
三都赋序
左太冲善曰：臧荣绪晋书曰：左思，字太冲，齐国人。少博览文史，欲作三都赋，乃诣著作郎张载，访岷、邛之事。遂构思十稔，门庭藩溷，皆着纸笔，遇得一句，即疏之。征为秘书。赋成，张华见而咨嗟，都邑豪贵，竞相传写。三都者，刘备都益州，号蜀；孙权都建业，号吴；曹操都邺，号魏。思作赋时，吴、蜀已平，见前贤文之是非，故作斯赋以辨众惑。
刘渊林注三都赋成，张载为注魏都，刘逵为注吴、蜀，自是之后，渐行于俗也。
三都赋序
