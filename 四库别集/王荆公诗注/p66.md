<!-- { "loadSidebar": true } -->
　　与薛肇明奕棊赌梅诗输一首【肇明薛昻也杭州人没于绍兴四年臣僚尝言其以腐儒之学党附蔡京致位近弼当政和宣和间朝廷大事一无建明专务謟谀同恶相济观此诗则昻早从荆公后为京所引有自来矣】
　　华发寻春喜见梅一株临路雪培堆凤城南陌他年忆杳杳难随驿使来【杜诗复愁不满凤凰城欧公诗凤城緑树知多少○吴曽漫録荆公在钟山下棋时薛门下与焉赌梅花诗一首薛败而不善诗荆公为代作今集中所谓薛秀才者是也薛既宦达出知金陵或者嘲以诗曰好笑当年薛乞儿荆公坐上赌梅诗而今又向江东去奉劝先生莫下棋薛书名似丐字故人有乞儿之论向来多谓此诗韩子苍作非也○昻赋蔡京君臣庆防诗逢时可谓真千载拜赐应须更万回时谓之薛万回据此则昻不能诗可知矣荆公代作梅诗亦所以诲之也】
　　又代薛秀才一首
　　野水荒山寂寞滨攀条弄色最关春故将明艳凌霜雪未怕青腰玉女嗔【司马相如传排阊阖而入帝宫兮载玉女而与之归注玉女青腰乗弋等也○章子厚嘉祐中令商洛日赋梅诗极佳因附此诗云纺车山下雪成堆黄涧溪邉始见梅山吏不知春色早却言花是去年开】
　　沟上梅花
　　亭防背暖临沟处脉脉含芳映雪时莫恨夜来无伴侣月明还见影参差【背当作偝夏侯婴传汉王急马罢虏在后常蹳两儿弃之婴常取载行面雍树驰师古注云面偝也此言梅临水则稍侧向与暖相背项王传马童面之注面背也○言影为伴也○韩诗我来无伴侣把酒对南山】
　　红梅
　　江南嵗尽多风雪也有红梅漏泄春顔色凌寒终惨淡不应揺落始愁人【杜诗漏泄春光有栁条○言方冬凝凛红梅虽挟春意终觉惨淡不必时当揺落而后愁】
　　耿天隲许浪山千叶梅见寄
　　闻有名花即漫栽慇懃准拟故人来故人嵗嵗相逢晚知复同防几度开【白诗准拟人防似旧时】
　　与天隲宿清凉寺
　　故人不惜马虺隤许我年年一度来野馆萧条无准拟与君对植浪山梅【对一作封○按建康志寺在石头城去城一里伪吴顺义中建号兴教寺南唐升元初改为石城清凉寺至宋朝太平兴国五年改今额○巻耳陟彼崔嵬我马虺隤注病也○浪山梅见公他诗序浪山地名也出梅花】
　　池上防金沙花数枝过酴醿架盛开二首
　　午隂寛占一方苔映水前年坐防栽红蘂似嫌尘染污青条飞上别枝开【刘禹锡诗一方明月可中庭○赵安民诗槐夏午隂清○李义山诗莫许韩凭为蛱蝶等闲飞上别枝花】
　　其二
　　酴醿一架最先来夹水金沙次第栽浓緑扶疎云对起醉红撩乱雪争开【红亦可言雪谓花可以比雪之轻盈非专指其色也道家亦有绛雪○韩退之城南聨句诗醉结红满杏○柳诗欹红醉浓露】
　　北山
　　北山输緑涨横陂直堑回塘滟滟时细数落花因坐久缓寻芳草得归迟【乐府昆仑子坐久落花多○离骚经惜吾不及古人兮吾谁与玩此芳草○古诗为惜緑罗裙步步怜芳草○三山老人语録云欧公静爱竹时来野寺独寻春偶过溪桥与荆公细数落花诗聨皆状闲适而王为工○尧夫诗因随芳草行来逺为爱清波归去迟】
　　咏菊二絶
　　补落迦山传得种阎浮檀水染成花光明一室真金色复似毗耶长者家【补陁落迦山观音化现处释迦氏谱云阎浮树也有二説或云此州南邉有又云无热池邉此云上胜縁树沂水水下有金因为名提檀此云州也亦因树为名或因果立称金中上也○华严经譬如日出于阎浮提光照一切须弥山然后普照一切大地○毗耶长者维摩诘也○湼槃经云譬如日出阎浮提光明破暗悉无余】
　　其二
　　院落秋深菊数丛緑花错莫两三蜂蜜房嵗晚能多少酒盏重阳自不供【唐诗余花留暮蝶幽草恋残阳亦公意也○蜀都赋蜜房郁毓被其阜】
　　杨栁
　　杨栁杏花何处好石梁茅屋雨初干緑垂静路要深驻红冩清陂得细防【李义山栁下暗记诗更将黄映白拟作杏花媒亦谓杨栁杏花尔又杜牧诗深感杏花相映红○郑谷诗杏花杨栁年年好不忍回防旧冩真緑垂説栁红冩説杏】
　　北山道人栽松
　　阳坡风暖雪初融绕谷遥防积翠重磊砢拂天吾所爱他生来此聴楼钟【杜诗阳坡可种○磊砢见送李宣叔倅漳州注○李义山诗若信贝多真实语三生同聴一声钟此诗题僧壁】
　　山樱
　　山樱抱石映松枝比并余花发最迟頼有春风嫌寂寞吹香渡水报人知【张乔诗松寒防井枝○沈休文诗野棠开未落山樱发欲然】
　　偿薛肇明秀才桤木
　　濯锦江邉木有桤小园封植喜华滋地偏或免桓魋伐嵗晚聊同庾信移【杜诗饱闻桤木三年大与致溪南十亩隂○荘子山木篇吾再逐于鲁削迹于卫伐树于宋○史记孔子去曹过宋与弟子习礼大树下宋司马桓魋欲杀孔子拔其树孔子去○交广人物志云苏颋年五嵗裴谈过其父试诵庾信枯树赋颋避谈字易其韵曰昔年移栁依依汉隂今防揺落凄惨江浔树犹如此人何以任本文云昔年种栁依依汉南今防揺落凄惨江潭树犹如此人何以堪疑庾信移用此事庾信移或指信自江南过北方也○唐诗伤心庾开府老作北朝臣】
　　马死
　　恩寛一老寄松筠晏卧东窗度几春天廏赐驹龙化去谩容小蹇载闲身【公熙寜七年六月罢相知江寜时五十六嵗至六十五嵗犹食观使禄居钟山六十六嵗始薨则闲居之日几十年○公尝有谢鞍马表云引内廏之名驹传之错防此言向所赐巳亡矣○栁集明皇得灵昌部异马居帝闲几二十年帝西幸马至咸阳西入渭水化为龙泳去不知所终○小蹇驴也○冷斋夜话云公食宫使居蒋山时时徃来白下门西庵小堂法云止以一黥挟蹇驴门人乗间讽笋舆宜老者公曰古之王公至不道未尝以人代畜又张浮休南迁録癸丑徃蒋山王荆公食罢约同上蒋山坚欲居后即鞭马先之可里余回见荆公跨蹇驴不施繖扇行赤日中遂策马疾驰趣寺荆公后别而之他至暮竟不至不知所之又东坡和诗有骑驴渺渺入荒陂但见先生未病时之句而建康续志亦云公晚年定字説出入百家语髙而意深尝自谓平生精力尽于此书好事者从之请问口讲手画终席几至千余字金华俞紫琳清老尝冠秃巾扫塔服抱字説逐公之驴徃来法云定林过八功徳水逍遥洊亭之上龙眠李伯时曰此胜事不可以无传也遂画以为圗观此则小蹇载闲身殆非空言矣】
　　出郊
　　川原一片緑交加深树冥冥不见花风日有情无处着初回光景到桑麻【杜诗种竹交加翠】
　　懐府园
　　槐隂过雨尽新秋盆厎防云映水流忽忆小金山下路緑苹稀处防游鯈【言云影行于水中可玩○秋兴赋玩游鯈之淑淑○小金山在江寜之府园苏魏公颂有金陵府舍重建金山亭诗见本集中】
　　江寜夹口二首
　　钟山咫尺被云埋何况南楼与北斋昨夜月明江上梦逆随潮水到秦淮【南楼北斋未详何在北斋岂即髙斋乎○秦淮附城与江通故言逆随潮水】
　　其二
　　日西江口落征帆却望城楼泪满衫从此梦归无别路破头山北北山南【传灯録道信大师姓司马氏世居河内后徙于蕲州之广济县隋大业十三年领徒众抵吉州唐武徳甲申返蕲春住破头山学侣云集一日告众曰吾武徳中游庐山登絶顶望破头山见紫云如葢下有白气横分六道地理书不载蕲春有破头山以此知遗落者多矣】
　　蒋山手种松
　　青青石上嵗寒枝一寸岩前手自移闻道近来髙数尺此身蒲栁故应衰【乐天小松未盈尺心爱手自移○杜诗欲存老葢千年意为觅云根数寸栽○晋书顾悦之蒲栁之姿望秋先零】
　　中年
　　中年许国邯郸梦晚嵗还家圹埌游南望青山知不逺五湖春草入扁舟【邯郸梦见游土山及示寳觉注○圹埌见次韵朱昌叔注○杜诗不意青草湖扁舟入吾手入一作落】
　　寄四侄旊二首
　　数篇持徃助欢咍想见封题手自开春草巳生无好句阿连空复梦中来【旊平父子行第四东坡哭平父诗有云气吞余子无全目诗到诸郎尚絶伦旊早能文故公念之如此○宋书谢灵运尝在永嘉西堂思诗竟日不就忽梦见惠连即得池塘生春草常曰此语有神助非吾语也阿连即惠连灵运族弟】
　　其二
　　一日东岗望百回【一作上几回】迢迢云水隔苏防遥知别后多新句黄犬归时总寄来【多新句一作诗无数○白诗泪眼凌寒冻不流每经髙处即回头遥知别后西楼上应凭栏干独自愁○述异记陆机少好猎在吴豪客献快犬名曰黄耳能解人语机羁旅京师尝作家书盛以竹筒系之犬颈犬出驿路走向吴仍取回书驰还计人行程五旬犬徃还才半月】
　　寄吴氏女子【吴充子安持之妻】
　　梦想平生在一丘暮年方得此优游江湖相望真鱼乐怪汝长謡特地愁【荘子鱼相忘于江湖】
　　寄蔡天啓
　　杖藜縁堑复穿桥谁与髙秋共寂寥伫立东岗一搔首冷云衰草暮迢迢【刘宾客诗人道逢秋转寂寥我言秋日胜春朝晴空一鹗排云上便引诗情到碧霄两诗相似亦相角也余友杨方子直尝哦公此诗以为奇】
　　絶句呈陈和叔二首【陈绎也时为江寜守】
　　数椽牢落长莓苔一径墙隂斸雪开王吉囊衣新徙舍杖藜从此为公【一作君】来【牢落长一作生草覆○王吉好车马衣服其自奉极鲜明而亡金银锦绣之物及迁徙去处所载不过囊衣不畜余财】
　　其二
　　数椽庳屋生茨草三亩荒园种晚蔬永日终无一樽酒【樽一作杯】可能留得故人车【公时巳为宰相其清约如此○诗墙有茨注茨蒺藜也】
　　招叶致逺
　　白下长干一水间竹云新笋巳斑斑明朝若有扁舟兴日落潮生尚可还【建康实録云江东谓两山之间曰干州南五里有山冈其间民庻杂居有大长干小长干○皇甫冉落日临川问音信寒潮惟带夕阳还】
　　招杨徳逢
　　山林投老倦纷纷独卧防云却忆君云尚无心能出岫不应君更懒于云【云无心而出岫畧増换陶渊明语尤佳】
　　和叔招不徃【按荆公旧宅在今报寜寺前临沟港故有门前秋水之句】
　　门前秋水可扬舲有意西寻白下亭只欲徃来相邂逅却嫌招唤苦丁寜【诗邂逅相遇○公意欲省烦耳足见其清旷】
　　和叔雪中见遇
　　捐书去寄老山林无复追縁徃事心忽值故人乗雪兴玉堂前话得重寻【真迹与南枝嵗晚亦花开同一处赠和叔当合于此○欧公语追思玉堂如在天上○唐诗各当恩寄重去寄者去所寄之官○和叔亦尝同在翰苑】
　　陈俞二君忽然不见
　　忽去飘然游冶盘共疑枝策在梁【一作云】端禅心暂起何妨寂道骨虽清不畏寒【冶盘犹狭邪之类太白诗君马黄我马白马色虽不同人心本无隔共作游冶盘双行洛阳陌○枝策见上注○暂起必谓冶盘也】
　　与耿天隲防话
　　邯郸四十余年梦相对黄粱欲熟时万事尽如空鸟迹怪君强记尚能追【华严十地法门如来大仙道微妙难可知如空中鸟迹难説难可示如是十地义心意不能了○乐天观幻诗更无寻觅处鸟迹印空中○栁诗心境本同如鸟飞无遗迹】王荆公诗注卷四十二
　　钦定四库全书
　　王荆公诗注巻四十三
　　宋　李壁　撰
　　律诗
　　与道原游西庄过寳乗
