<!-- { "loadSidebar": true } -->
    夫至道难究，虚皇不测，虽无为无形，而有情有信。无为无形也，忘功用而起视听；有情有信也，孕生灵而运寒燠。乾坤得之以开辟，日月得之以贞明，天子得之以致理，国祚得之以太平。为一切之祖首，万物之父母也。若乃虚空自然，变见生为，凝灵结气，化成圣人，即元始天尊之谓也。故经云：“无状之状，无物之象，是谓恍惚。”又云：“恍惚中有物，恍惚中有象。杳冥中有精，其精甚真，其中有信。”又云：“元始者，道之应化，一之凝精。因气感生，转变自然。”此既不由胎诞，因经姓系。夫有天地，方有人焉。有人焉，方有氏族。天尊生於混沌之始，何宗祖之有乎？其後改号示变，应迹垂灵，胎洪氏之胞，降形李母之腋，盖有由矣。”
    然五身既分，三代斯别，随机应物，拯溺安危。汲引群迷，财成庶族，慈悲覆焘，难以胜言。所谓真身者，至道之体也。应身者，元始天尊太上道君也。法身者，真精布气，化生万物也。化生者，堀然独化天宝君等也。报身者，由积勤累德，广建福田，乐静信等也。然元始天尊太上道君高上老子，应号虽异，本源不殊。更师资，以度群品。或命尹喜入天竺，以化胡人；或与鬼谷之昆仑，以行圣教。慈济之道，无远不通。盖方圆动静，黑白燥湿，自然理性，不可易也。吹管操弦，修文学武，因缘习用，不可废也。
    夫自然者，性之质也。因缘者，性之用也。因缘以修之，自然以成之，由此而言，高仙上圣，合道归真，固增广善缘，精进无退。度人济已，通幽洞冥；变粗为精，炼凡成圣。而惑者遂云：“神仙当有仙骨，骨法应者，不学而得。”何其谬哉！然法界高深，天官悠旷。五亿五万，布其方域；三千大千，分其国土。则有元都妙境，玉京延至圣之游；宛利仙居，宝台致神君之化。真庭杳眇，阳和七曜之天；妙躅深沈，太微九灵之观。斯乃存诸浩劫，著自遐龄，厥迹纷纶，卒难详载。夫津梁所建，开度攸先。国土不安，阴阳致，凶衰系起，疫毒流行。遂能保帝王，安镇黎庶，此之功德，何以加焉？
    然道士立名，凡有七等。一者天真，二者神仙，三者幽逸，四者山居，五者出家，六者在家，七者祭酒。其天真神仙幽逸山居出家等，去尘离俗，守道全真，踪寄寰中，不拘世务。其在家祭酒等，愿辞声利，希入妙门，但在人间，救疗为事。今剑南江表，此道行焉。所以称之为道士者，以其务营常道故也。至於法衣，非无差降。黄裳绛褐，式崇正一之仪；凤气飞□，用表洞元之服。载诸经教，此不缕陈。原夫真经，实惟深奥，或凝空结气，自然成章；或浮黎协晨，圣人演妙；或天书下降，玉字方传；或代出圣师，撰述灵旨。其後递相传授，使得流通。或宝座敷扬，十方听受。所以护持帝王，使国土安宁；拔度沦亡，使魂神迁陟。利人济已，契道冥真，法力幽通，难以为喻。崇信者因而享福，毁谤者於是扌延灾，若影之随形，响之应声也。是以轩辕、夏後，崇信也，致仙之道，成太平之功；梁武、齐宣，毁谤也，招祸败之辱，受覆亡之报。
    我国家承宗李树，袭训骞林，恒缔想於真灵，每稽芳於道德。无为无事，载扬垂拱之风；圣神，逾阐不言之教。既而彤闱少事，紫掖多，披凤笈之仙章，启龙缄之秘诀，文多隐讳，字殊俗体。欲使普天率土，广识灵音，故敕金紫光禄大夫鸿胪卿员外置同正员上柱国、河内郡开国公、太清观主臣史崇为大使，银青光禄大夫、检校太子仆射、上柱国臣卢子真为副使，宣议郎、试右领军卫长史臣杲为判官，与银青光禄大夫、检校中书令兼太子右庶子、昭文馆学士、上柱国、平安县开国子臣崔，金紫光禄大夫、行礼部尚书、昭文馆学士、上柱国、晋国公臣薛稷，银青光禄大夫、右散骑常侍、昭文馆学士、权检校左羽林将军、上柱国、高平县开国公臣徐彦伯，银青光禄大夫、右散骑常侍、昭文馆学士、权检校右羽林将军、上柱国、寿昌县开国侯臣贾膺福，银青光禄大夫、行黄门侍郎、昭文馆学士、上柱国、赞皇县开国男臣竺，银青光禄大夫、行太子右谕德、昭文馆学士、兼宋王侍读、上柱国臣邱悦、正议大夫行工部侍郎昭文馆学士、柱国臣卢藏用，正议大夫行秘书少监、昭文馆学士、柱国臣韦利器，正议大夫、行太府少卿、昭文馆学士、上柱国、吴兴县开国臣沈期，通议大夫主爵郎中、权检校右羽林将军、兼昭文馆学士、上柱国臣李猷，正议大夫、行太子洗马、昭文馆学士、上柱国臣张齐贤，大中大夫、昭文馆学士、轻事都尉臣郑喜，朝散大夫、检校秘书丞、昭文馆学士臣胡皓，金紫光禄大夫、崇文馆学士、上柱国、鲁国公臣祝钦明，银青光禄大夫、行黄门侍郎、兼修国史崇文馆学士、东海郡开国公臣徐坚，朝散大夫、守中书侍郎、崇文馆学士臣王琚，银青光禄大夫、崇文馆学士、上柱国、平凉县开国子臣员半千，银青光禄大夫、崇文馆学士、上柱国臣胡雄，银青光禄大夫、行国子司业、崇文馆学士、兼皇太子侍读、上柱国臣褚无量，通议大夫行秘书少监、崇文馆学士知馆事、上柱国、居巢县开国子臣刘子元，朝议大夫、行中书舍人、崇文馆学士、上轻车都尉臣贾曾，朝散大夫、中书舍人、内供奉、崇文馆学士、柱国臣苏晋；大德京太清观大德张万福、大德刘静俨、大德田君楷、大德阮孝波、京元都观主尹敬崇、大德京东明观主寇义待、大德京太清观法师孙文俊、大德时居贞、大德单大易、大德高贞一、大德张范、大德田克勤、大德范仙厦、大德宗圣观主侯元爽、大德东都大福唐观法师侯抱虚、上座张至虚、刘元良、大德绛州玉京观主席抱舟等，集见在道经，稽其本末，撰其音义。然以运数绵旷，年代迁易，时有夷险，经有隐见。或劫初即下，劫末还；或无道之君，投以煨烬；或好尚之士，秘之岩穴：因而残缺，紊其部伍，据目而论，百不一存。今且据京中藏内见在经二千馀卷，以为音训，具如目录。馀经仪传论疏记等，文可易解者，此不详备。其所散逸，伫别搜求，续冀修缮，用补遗缺。而经且久远，字出灵圣，梵音罕测，□篆难窥。或为无识加增，或为传写妄误，或持浮伪之说，窃揉真文。或采菁华之言，将文释典，不可齐其所见，斥以灵篇。今之著述，或所未晤，中间阙疑，用俟能者。名曰《一切道经音义》，并撰《妙门由起》六篇，具列如左。及今所音经目与旧经目录，都为一百十三卷。崇等学昧琅书，情昏宝诀，伏承天涣，敢罄讠叟闻。披锦蕴而多惭，对丝言而自失。
    ☆王太霄
    太霄，成都人，武後时度为至真观道士。
    ○元珠录序
    先师族王氏，俗讳晖，法名元览。先祖自晋末从并州太原移来，今为广汉绵竹普闰人也。太霄继体承华，蒙恩入道，岂能敞先人之旧德，测天性之涯量哉？伏闻乡老说，师年十五时，忽异常日，独处静室，不群希言。自是之後，数道人之死生，儿童之寿命，皆如言。时人谓之“洞见”。至年三十馀，亦卜筮数年，云不定，弃之不为。而习弄元性燕反折法，捷利不可当，耽玩大乘，遇物成论，抄严子指，归於三字。後注《孝经》两卷，及乎神仙方法，丹药节度，咸心谋手试。既获其要，乃携二三乡友，往造茅山，半路觉同行人非仙才，遂却归乡里。叹长生之道，无可共修，此身既乖，须取心证。於是坐起行住，惟道是务。二教经论，悉遍披讨，究其源奥，慧发生知。思穷天纵，辩若悬河泻水，注而不竭。而好为人相蚕种，逆知丰损，别宅地之利害，见墓田之气色，识鬼神之情状。况众咸信重之。
    尝有一家欲造屋，材木已具，问立屋得不？不许立。至明年，又问得不？又言不得。更至明年，又问得不？亦言不好。於是数月间，家遭官事，屋宅资财，无以供卖，此人方念斯言。有一家儿子患眼，为祭其门前桑树朽孔，遂差。或有问病，为处方合药，验後以为奇。有人平常请问灾厄，或报云至明年四月一日方好，果至月前三十日夜中亡。县中故人家有患难，无远近皆往问，即便为言臧否，人信之，及还如所言。或到深厚家，莫不尽出子女亲表求相，皆为列言其贫富寿夭，预鉴於未然。行事多奇，皆此类也。亦教人九宫六甲，阴阳术数。作《遁甲四合图》，甚省要。
    年四十七，益州长史李孝逸召见，深礼爱，与同游诸寺，将诸德对论空义，皆语齐四句，理统一乘。问难虽众，无能屈者。李公甚喜。时遇恩度为道士，隶籍於至真观。太霄时年两岁也，既处成都，遐迩瞻仰，四方人士，钦挹风猷，贵胜追寻，谈经问道，将辞之际，多请著文。因是作《真人菩萨观门》两卷，贻诸好事。曾往还州路，遇道静人稀时，有贤者在後数十步。有一老人，如隐者状，逆行来过，顾视师良久。逢贤者语云：“此人是真人。”贤者问若为？老人曰：“眼瞳金色。”言讫行去。以是论之，亦元会於嘉号矣。年六十馀，渐不复言灾祥，恒坐忘行心。时被他事系狱一年，於狱中沈思，作《混或奥藏图》。晚年又著《九真任证颂》《道德诸行门》两卷。益州谢法师、彭州杜尊师、汉州李炼师等及诸弟子，每谘论妙义，询问经教，凡所受言，各录为私记。因解“洪元”义已後，诸子因以号师曰：“洪元先生”，师亦不拒焉。又请释《老经》，随口便书。记为《老经》《口诀》两卷，并传於世。时年七十二。
    则天神功元年戊戌岁，奉敕使张昌期就宅拜请，乘驿入都，闰十月九日，至洛州三乡驿羽化。呜呼！人而云亡，道焉乎在？非经文翰，千载谁传？《苏游灵验记》，虽略陈梗概，太霄以暗乏，不明慈训，有预闻见，寡於深远。谨集诸子私记，分为两卷，并为序传。题曰：“元珠”，取其明净圆流，好道“元”。人可贵为心宝，故以“珠”名之。师亦名之为法宝，故《法宝序》云：圣人之经，浅者见之有浅义，深者见之有深理。深浅俱通，真伪等用。窃以往古当今，元文空论，清言脆句，趋道之速，未居於上。非得之於赤水，奚以鉴诸云尔。
    ●卷九百二十四
    ☆司马承祯
    承祯，字子微，河内温人。为道士，事潘师正，传其符及辟导引服饵之术，止天台山。武後闻其名，召至都，降手敕赞美之。景□二年，睿宗复召之，固辞还山。开元九年十五年，元宗两召之，敕於王屋山建阳台观以居。卒年八十九，赠银青光禄大夫，谥“贞一先生”。
    ○请五岳别立斋祠所疏
