<!-- { "loadSidebar": true } -->
　　征南厚重，征西忠克。统时选士，猛将之烈。（赞赵子龙、陈叔至）
　　镇南粗强，监军尚笃。并豫戎任，任自封裔。（赞辅元弼、刘南和）
　　司农性才，敷述允章。藻丽辞理，斐斐有光。（赞秦子敕）
　　正方受遗，豫闻后纲。不陈不佥，造此异端。斥逐当时，任业以丧。（赞李正方）
　　文长刚粗，临难受命。折冲外御，镇保国境。不协不和，忘节言乱。疾终惜始，实惟厥性。（赞魏文长）
　　威公狷狭，取异众人。闲则及理，逼则伤侵。舍顺入凶，《大易》之云。（赞杨威公）
　　季常良实，文经勤类。士元言规，处仁闻计。孔休、文祥，或才或臧。播播述志，楚之兰芳。（赞马季常、卫文经、韩士元、张处仁、殷孔休、习文祥）
　　国山休风，永南耽思。盛衡、承伯，言藏言时。孙德果锐，伟南笃常。德绪、义强，志壮气刚。济济修志，蜀之芬香。（赞王国山、李永南、马盛衡、马承伯、李孙德、李伟南、龚德绪、王义强）
　　休元轻寇，损时致害。文进奋身，同此颠沛。患生一人，至于弘大。（赞冯休元、张文进）
　　江阳刚烈，立节明君，兵合遇寇，不屈其身，单夫只役，陨命于君。（赞程季然）
　　公弘後生，卓尔奇精，夭命二十，悼恨未呈。（赞程公弘）
　　古之奔臣，礼有来逼，怨兴司官，不顾大德。靡有匡救，倍成奔北，自绝于人，作笑二国。（赞糜芳、士仁、郝普、潘，《蜀志·杨戏传》）
　　◎雍
　　益州部大姓，闻先主崩，降吴，吴遥署为永昌太守。为高定部曲所杀。
　　◇答李严
　　盖闻天无二日，上无二王。今天下鼎立，正朔有三，是以远人惶惑，不所归也。（《蜀志·吕凯传》。又见《华阳国志》四，与此小异。）
　　◇假鬼教
　　张府君，如瓠壶，外虽泽而内实粗，不足杀令缚与吴。（《蜀志·张裔传》又见《华阳国志》四，与此小异。）
　　◇阙名
　　刘琰遗妇事议
　　卒非挝妻之人，面非受履之地。（《蜀志·刘琰传》。有司议）

卷六十三·吴一
◎长沙桓王
　　王姓孙讳策，字伯符，吴郡富春人，破虏将军坚之长子。曹公表为讨逆将军，封吴侯。建安五年薨。弟权称尊号，追谥曰长沙桓王。
　　◇获太史慈教
　　龙欲腾翥，先阶尺水。且今署慈为门下督，须军还，当更议。（《初学记》三十引《献帝春秋》）
　　◇诈令军中
　　顷连雨水浊，兵饮之多腹痛。今促具罂缶数百口澄水。（《吴志·宗室孙静传》）
　　◇给周瑜鼓吹令
　　周公瑾英俊异才，与孤有总角之好，骨肉之分。如前在丹阳，发众及船粮，以济大事。论德酬功，此未足以报者也。（《吴志·周瑜传》注引《江表传》。又见《文选》袁宏《三国名臣序赞》注，《御览》五百六十七）
　　◇明汉将军谢表
　　臣以固陋，孤持边陲。陛下广播高泽，不遗细节，以臣袭爵，兼典名郡。仰荣显顾，所不克堪。兴平二年十二月二十日，于吴郡曲阿得袁术所呈表，以臣行殄寇将军。至被诏书，乃知诈擅。虽辄捐废，犹用悚悸。臣年十七，丧失所怙，惧有不任堂构之鄙，以忝析薪之戒；诚无去病十八建功，世祖列将弱冠佐命。臣初领兵，年未弱冠，虽驽懦不武，然思竭微命。惟术狂惑，为恶深重。臣凭威灵，奉辞罚罪，庶必献捷，以报所授。（《吴志·孙讨逆传》注引《吴录》，策上表谢）
　　◇讨黄祖表
　　臣讨黄祖，以十二月八日到祖所屯沙羡县。刘表遣将助祖，并来趣臣。臣以十一日平旦部所领江夏太守行建威中郎将周瑜、领桂阳太守行征虏中郎将吕范、领零陵太守行荡寇中郎将程普、行奉业校尉孙权、行先登校尉韩当、行武锋校尉黄盖等同时俱进。身跨马扌乐陈，手击急鼓，以齐战势。吏士奋激，踊跃百倍，心精意果，各竞用命。越渡重堑，迅疾若飞。火放上风，兵激烟下，弓弩并发，流矢雨集，日加辰时，祖乃溃烂。锋刃所截，火所焚，前无生寇，惟祖迸走。获其妻息男女七人，斩虎狼、韩已下二万余级，其赴水溺者一万余口，船六千余艘，财物山积。虽表未禽，祖宿狡猾，为表腹心，出作爪牙，表之鸱张，以祖气息，而祖家属部曲，扫地无余，表孤特之虏，成鬼行尸。诚皆圣朝神武远振，臣讨有罪，得效微勤。（《吴志·孙讨逆传》注引《吴录》）
　　◇答记吕布
　　海产明珠，所在为宝。楚虽有才，晋实用之。英伟君子，所游见珍，何必本州哉！（《吴志·张传》注引《吴书》）
　　◇说刘勋书
　　海昏上缭宗人，数欺下国，患之有年矣。击之路繇不便，幸因将军之神武而临之。且上缭国富廪实，吴娃越姬，充于后庭；明珠大贝，被于帑藏。取之可以资军，虽蜀郡成都金碧之府，未能过也。策愿举敞邑士卒，以为外援。（□□□□□□□□）
　　上缭宗民，数欺下国，忿之有年矣。击之路不便，愿因大国伐之。上缭甚实，得之可以富国，请出兵为外援。（《魏志·刘晔传》）
　　◇与吴景等书
　　今征江东，未知二三君意云何耳。（《吴志·宗室孙贲传》注引《江表传》）
　　◇与虞翻书
　　今日之事，当与卿共之，勿谓孙策作郡吏相等也。（《吴志·虞翻传》注引《江表传》）
　　◇诘降人王朗
　　问逆贼故会稽太守王朗：朗受国恩当官，云何不惟报德，而阻兵安忍？大军征讨，幸免枭夷，不自扫屏，复聚党众，屯住郡境。远劳王诛，卒不悟顺。捕得云降，庶以欺诈，用全首领，得尔与不，具以状对。（《魏志·王朗传》注引《献帝春秋》）
　　◎大帝（一）
　　帝讳权，字仲谋，坚次子。建安五年，曹公表为讨虏将军，领会稽太守。十四年，刘先主表为车骑将军，领徐州牧。二十四年，曹公表为骠骑将军，领荆州牧，封南昌侯。魏黄初二年封吴王，改元黄武。太和三年称尊号，改元黄龙。后又改元三：嘉禾、赤乌、大元。在位二十四年。谥曰大皇帝。
　　◇诏孙虑假节开府治半州（黄武七年三月）
　　期运扰乱，凶邪肆虐，威罚有序，干戈不戢。以虑气志休懿，武略夙昭，必能为国佐定大业，故授以上将之位，显以殊特之荣，宠以兵马之势，委以偏方之任。外欲威振敌虏，厌难万里，内欲镇抚远近，慰恤将士，诚虑建功立事竭命之秋也。虑其内修文德，外经武训，持盈若冲，则满而不溢。敬慎乃心，无忝所受。（《吴志·孙虑传》注引《吴书》）
　　◇夏口议还都建业诏（黄龙元年）
　　诸将吏勿拘位任，其有计者，为国言之。（《吴志·孙奂传》注引《江表传》）
　　◇大赦天下诏（嘉禾二年春正月）
　　朕以不德，肇受元命，夙夜兢兢，不遑假寝。思平世难，救济黎庶，上答神，下慰民望。是以眷眷，勤求俊杰，将与戮力，共定海内。苟在同心，与之偕老。今使持节督幽州领青州牧辽东太守燕王，久胁贼虏，隔在一方，虽乃心于国，其路靡缘。今因天命，远遣二使，款诚显露，章表殷勤，朕之得此，何喜如之！虽汤遇伊尹，周获吕望，世祖未定而得河右，方之今日，岂复是过？普天一统，於是定矣。《书》不云乎：「一人有庆，兆民赖之。」其大赦天下，与之更始，其明下州郡，咸使闻知。特下燕国，奉宣诏恩，令普天率士备闻斯庆。（《吴志·大帝传》）
　　◇封公孙渊为燕王诏
　　故魏使持节车骑将军辽东太守平乐侯：天地失序，皇极不建，元恶大憝，作害于民，海内分崩，群生堙灭，虽周余黎民，靡有孑遗，方之今日，乱有甚焉。朕受历数，君临万国，夙夜战战，念在弭难，若涉渊水，罔知攸济。是以把旄杖钺，翦除凶虐，自东徂西，靡遑宁处，苟力所及，民无灾害。虽贼虏遗种，未伏辜诛，犹系囚枯木，待时而毙。
　　惟将军天姿特达，兼包文武，观时睹变，审於去就，逾越险阻，显致赤心，肇建大计，为天下先，元勋巨绩，侔于古人。虽昔窦融背弃陇右，卒占西河，以定光武，休名美实，岂复是过？钦嘉雅尚，朕实欣之。自古圣帝明王，建化垂统，以爵褒德，以禄报功；功大者禄存，德盛者礼崇。故周公有夹辅之劳，太师有鹰扬之功，并启土宇，兼受备物。今将军规万年之计，建不世之略，绝僭逆之虏，顺天人之肃，济成洪业，功无与比，齐鲁之事，奚足言哉！《诗》不云乎，「无言不雠，无德不报」。今以幽、青二州十七郡七十县封君为燕王，使持节守太常张弥授君玺绶策书，金虎符第一至第五，竹使符第一至第十。锡君玄土，苴以白茅，奚契尔龟，用锡冢社。方有戎事，典统兵马，以大将军曲盖麾幢，督幽州、青州牧辽东太守如故。今加君九锡，其敬听后命。以君三世相承，保绥一方，宁集四郡，训及异俗，民夷安业，无或携贰，是用锡君大辂、戎辂，玄牡二驷；君务在劝农，啬人成功，仓库盈积，官民俱丰，是用锡君衮冕之服，赤舄副焉；君正化以德，敬下以礼，敦义崇谦，内外咸和，是用锡君轩县之乐；君宣导休风，怀保边远，远人回面，莫不影附，是用锡君朱户以居；君运其才略，官方任贤，显直错枉，群善必举，是用锡君虎贲之士百人；君戎马整齐，威震遐方，纠虔天刑，彰厥有罪，是用锡君铁钺各一；君文和于内，武信于外，禽讨逆节，折冲掩难，是用锡君彤弓一、彤矢百，弓十、矢千；君忠勤有交，温恭为德，明允笃诚，感于朕心，是用锡君岂一卣，圭瓒副焉；钦哉！敬兹训典，寅亮天工，相我国家，永终尔休。（《吴志·大帝传》注引《江表传》）
　　◇宽逋诏（嘉禾三年春正月）
　　兵入不辍，民困于役，岁或不登，其宽诸逋，勿复督课。（《吴志·大帝传》）
　　◇答陈表诏
　　先将军有功于国，国家以此报之，卿何得辞焉！（《吴志·陈武传》。嘉禾三年，以表领新安都尉，初表所受赐复人得二百家，在会稽新安县，表简视其人，皆堪好兵，乃上疏陈让，乞以还官，充足精锐，诏曰云云。）
　　◇吕岱平贼诏（嘉禾四年）
　　厉负险作乱，自致枭首。桓凶狡反覆，已降复叛。前后讨伐，历年不禽，非君规略，谁能枭之？忠武之节，于是益箸。元恶既除，大小震慑，其余细类，扫地族矣。自今已去，国家永无南顾之虞，三郡晏然，无怵惕之惊。又得恶民以供赋役，重用叹息。赏不逾月，国之常典，制度所宜，君其裁之。（《吴志·吕岱传》）
　　◇诏议奔丧（嘉禾六年正月）
