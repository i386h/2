<!-- { "loadSidebar": true } -->
　　跋周云汉所述姓源便览
　　百家姓童蒙始习之书也孰不能诵且书之而东泉君必为之正其音校其字疏其源者何居以言乎事则近以言乎用则切以言乎人道则大矣梓而传之不亦可乎
　　叙女梦吉生死
　　女梦吉生壬寅五月十有三日先一夕予宿文溪书舎梦入大殿有巨人迎授之物曰此贝也既寤而内媪以女生告遂名之生四月即能翻书指字呀呀然言人莫能解也是冬予在南雍一夕不寐达旦起坐泣不止未几家人至曰吉病疹以正月四日死计之适合不寐之夕呜呼女吉生先之以梦宜其能育而遽死死而逺动予心胡然者邪明年甲辰予独处京师追思之甚悲乃叙其生死










　　容春堂别集巻九
