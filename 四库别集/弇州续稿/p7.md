<!-- { "loadSidebar": true } -->
　　唐虞建官百夏商始加倍周官固兼摄乃不为禄计王畿仅千里纷纷错采地但读妖莽书可望亡新治为食裁冗官省官仍省事任怨理则然曲徇反成累
　　
　　其四
　　
　　许由辞四岳髙蹈箕山侧饮水而弃瓢谁能伺其迹千载一羊裘吾恨堪物色图南就嘉征通明叅秘画自为大药资终招隠沦擿
　　
　　其五
　　
　　太公有丹书于道若卓尔剪殷首骏勋开齐垂世纪阴谋实种种安能涂人耳信史未敢凭吾闻诸夫子变鲁标深讥观乐示微旨却美齐桓正尊王固如此
　　
　　其六
　　
　　韩起执晋政下临东诸侯所觊一玉环再请再不售辞者既引义听者但包羞岩岩魏太子旦夕宰神州所获一玉玦卑辞谢锺繇丞相时晨起中郎或晏休充庭尽璆琳但颔不问酬似移勃律河拱置车门头
　　
　　其七
　　
　　穰侯太后弟勋贤无与伦握秉五十年山东半为秦唾手夺相印咄咄一旅人辎重东出关黄金贱于薪人生畏失职所忧岂在贫应侯功不多况乃疎间亲解绶不待晚翛然保其身
　　
　　其八
　　
　　翩翩原尝辈散金买虚名独有魏公子好义复知兵取士识其真肝腑为之倾一战邯郸完再战大梁宁五国从若风强秦闭崤■〈山黾〉积弱幸以强昏主堕维城身死社不木异代感英声
　　
　　其九
　　
　　秦皇与汉武雄畧盖一世如何求神仙毕死不能致醇秾日濡首二八更代侍一念杀机发九有为腥秽于力岂不饶于道转成悖所以雪山翁先辞转轮位
　　
　　其十
　　
　　商君挟强力焉能使秦王牖下亦已隃华衮徒滋谤如何羣小谋复树中丞相仲达策有走燕公雠可忘人巧一旦伸天威畴能抗万事翻覆手虽变理非诳
　　
　　其十一
　　
　　战国一子舆其德几素王仁义不获施千载訾齐梁侃侃程正叔矫矫朱紫阳宋室有遗恨不登中书堂造物护其偏欲令见所长微言在竹素千秋扬耿光
　　
　　其十二
　　
　　孙吴工用整起翦工用强神哉淮阴侯变化乃无常举目尽乌合出手成龙骧百战取中原黥彭那得方精诚拒武涉小谬请假王髙帝抚孤雏魂魄忧未央见谓髙鸟尽谓可良弓藏遗恨在匈奴冐顿骄大荒
　　
　　其十三
　　
　　石乞相白公能使楚社倾事覆不庇身怡然九鼎烹王邑卫渐台父子死汉兵磔肉县五父狗亦厌其腥淫女徇所欢一死犹胜生不覩西市倡改服奏银筝
　　
　　其十四
　　
　　汉祖提一劔西行取天下所过降名城畴非背主者两贤岂相阨丁公悔其舍刑赏在须臾乃复为名假不然卖国儿项伯开茅社宁如我髙皇福寿独褒借
　　
　　其十五
　　
　　韩彭既已族萧相请室归留侯始长叹赤松将见依受刼建成侯于事亦已危幸辞髙皇网复受吕后羁百榖土地腥既辟复食之商山自有人四皓了不知
　　
　　其十六
　　
　　秦始修封禅白骨尸撑连汉武修封禅宇内尽骚然开元修封禅妖女蘖其间文彩涂人目万眸自睊睊隋帝既平陈能为长者言虚言诬上帝薄德报名山
　　
　　其十七
　　
　　孝武驱三方快若风扫翳及乎遇匈奴往往不得志长平既雄武冠军复慓鋭横穿单于幕直夺金人祭拓地城五原雪雠光九世是时李飞将子长所深寄天幸与数竒词组成轩轾竟令挞伐威寥寥无可记
　　
　　其十八
　　
　　项羽千载雄淮阴万人敌兵谋归蒲山盗道推建德友谅据上流势压江南坼或臣或假手或抗或相扼天顾要有真人巧无不悉宁知嬴与赵攻瑕易为力
　　
　　其十九
　　
　　魏其既罢相武安客如云独有灌太仆捐身奉故君长平事势改舍旃趍冠军谁如任司直胶漆逾不分寸心既无负薄俗亦少敦信史表其贤异乎吾所闻七尺人自有安能老它门
　　
　　其二十
　　
　　汉武鞭九有所寄三腹心公孙为丞相脱粟一布衾张汤为大夫家不满千金弘羊为搜粟钩较穷飞沈横赏五十年民力犹可任即论守与才隠然亦国琛古人不足古今人良愧今
　　
　　其二十一
　　
　　李广僇降羌百战侯不成虞诩僇降羌百口不一増所以辛酒泉终屈赵营平天子诛南越霜戈荡烟箐畴举螳蜋臂卤级千万赢斗印悬肘间焉能使无腥
　　
　　其二十二
　　
　　淮阴独登坛髙密初杖策抵掌下关中缓颊定河北孔明出茅庐三分已先画人主恐不真真则鱼水得人才恐不真真则寄社稷竖儒就功名往往贱贫迫
　　
　　其二十三
　　
　　子孟秉精忠其功在受遗身死骨未寒五宗遂参夷林甫易君聪九有为之隳生时享万锺没不保其尸天威在人间臣子安得私所以余殃及贤否同一揆髙皇罢丞相赫哉千古师
　　
　　其二十四
　　
　　煌煌炎汉业九有将为新吏民颂功德四十三万人蜀傁方著书醊醨留其醇祸患将见迫仓皇成剧秦夫岂能钓荣苟在完其身一入霸儒手名尽言亦沦
　　
　　其二十五
　　
　　建武薄三公尚书领西掖虽复当枢要厥佩犹铜墨久次文无害始为二千石尾大终压身备物仍典册千载同兹恨学士充内职上可蔽主权下不膺吏责却顾九列人黯黮无颜色
　　
　　其二十六
　　
　　阳都当国秉五侯竞骄怙是时谷司农矫矫衡言路批鳞击君瑕凭社忧主悟张禹舐犊翁循黙滋巨蠧孔光首鼠徒依回市炎祚天下不为刘识者了其故彼莽何能为谏臣与两辅
　　
　　其二十七
　　
　　宋弘初宦汉仕莽为并牧承鼎建武中虽壮齿亦足抗言辞帝婚俛首甘新禄李密既陈情无何徇除目赋诗怨积薪曽是念初服翘首坐上尊晋耶当为蜀苟窃义孝名千秋宁无恧
　　
　　其二十八
　　
　　石显攻微文忠言被巧诋如何久不败与帝相终始惜哉匡说诗晚节终藿靡侵盗丽丹书经术遂不齿后贤小其规天权煽表里九重开宸断八柄俄在已虽复加诸膝委之若敝屣
　　
　　其二十九
　　
　　安史扇余氛河北成异域睢盱五十载国威为之屈时维田侍中精诚贯白日手挈六州归力收叛藩■〈骨或〉时宰不覩机捐之饱狂獝布也枕戈恨悍卒宁见恤何以报君亲刳心万事毕
　　
　　其三十
　　
　　翟相持短丧除服起视事皦皦刘司徒复明先王制侃侃富韩公千载伸兹谊嵩之触众喙不能保其位念非袵金革谁当使弗避亡论权君亲为君者谁氏
　　
　　其三十一
　　
　　汉明敦友于感自东海强唐明昵昆弟成器为子臧地逺天性出迹拟人伦妨龂龂隠太子纠纠巢刺王既迫螫手忧能辞喋血伤所以斗粟謡终愧鹡鸰章
　　
　　其三十二
　　
　　东京夸汝南北魏推弘农友于列九命祖祢尽三公名德冠时英礼让世所宗董卓盗天常尔朱纵穷凶贤哲俱骈首清渭为之红盛极必有衰世污以已隆虽无绍与侃宁能保丰终
　　
　　其三十三
　　
　　梁冀挟椒房人主在股翼一朝尸二公举朝皆胁息八使行按部先埋都亭轭带劔入尚书跪领张陵叱乐安与京兆犹能僇其客死者代相禅生者不改直宁如书生贵横行于八极
　　
　　其三十四
　　
　　和熹昔临朝文彩冠东都立幼擅天权不救昆弟诛宣仁善革故圣泽沛皇图荣名伸敌国不免子孙诬追惟正统初茕然五尺孤太后坐深宫格心但诗书九有颂慈孝千载仰深谟
　　
　　其三十五
　　
　　范公悲汉亡坐卧一车裀三十六载中不笑亦不嚬声在咽喉间畴能闭其呻万古宇宙间一见有心人次则颜见逺慨然能致身宁为江陵鬼不作建康臣顿令首阳薇奕奕神更新
　　
　　其三十六
　　
　　仲举诛左铛谋叅闻喜席其人虽可言其地终外戚何进屠酤儿一死媒汉贼扬汤而息沸焉能令沸息新莽盗汉炎隋坚成鼎革赫赫我皇猷万世垂内则
　　
　　其三十七
　　
　　梁侯既伏法伯始亦解宦元相死制狱缙也同兹难鼎足共承君椷口以成乱伴食犹可言窃脂良足叹方进媾红阳幸叨帝恩逭却条厚善者九列俱流窜于世虽已张于颜能无汗
　　
　　其三十八
　　
　　维汉有宣哀隆亲仅王号知者犹谓私凛然太和诏窃窥仁人志既考而复庙批鳞见臣节因心亦子道权佐修其郄陈章托媚奥自诧万古纲能无万古笑
　　
　　其三十九
　　
　　永明感竒征微言自西竺后果摄往因如环代相续楚英慕之诛崔浩排之族姚秦炽之亡周武熄之促趣舍同一途畴能明罪福是以有漏因智者了不録
　　
　　其四十
　　
　　东都蔽阉宦仪曜尽为腥八俊复三君皦皦露其嬴林宗巧弥缝遑遑竟无成太邱为包茹嘿嘿以苟生鲸波挟衡颷一苇安得争唯见黄叔度鸿飞独冥冥
　　
　　其四十一
　　
　　孔明讨汉贼祁山凡六出威惠等春膏精诚贯秋日讴謡道相属身死名不没阳都佐东主举朝服明决如何反掌间名身并遒灭即论新城挫不掩徐塘伐成败遂低昂千秋令中热
　　
　　其四十二
　　
　　曹氏据七州威力方盖世云长鼓偏师一战挫其锐似忆白马围欲徙铜驼避国贼碧眼儿窃败乃公事昭烈与孔明兹时诚失计三万黄头军顺流下白帝退可伐贼谋进当厚师继既蹶兴愤师中原了无意竟令涪江水酿作永安泪
　　
　　其四十三
　　
　　文若本名家志在匡社稷周览六合间畴能托其迹降心事阿瞒相与图僇力迅扫羣雄尽彼奸愈得职九锡从邺来一死明夙昔宁如寄奴相忧在后石画死犹擅元功生不念王室
　　
　　其四十四
　　
　　张鲁世竒衺乗险保梁州及乎降曹公五子万户侯全义亦盗雄所事无恩雠胙土享真王晚节更优游梁州无碪盎河南但锄耰是时二邦外柱骨如山丘乱世能庇民食报宁不优
　　
　　其四十五
　　
　　昔有王彦方闇然敦古谊讼者将取平望庐恧而逝淑问既已昭弓旌遂麇至一旦雠其身侩酤以自秽始悟矜名客良非终隠计众恶几于道吾闻之老氏
　　
　　其四十六
　　
　　文王实剪魏叔夜尸于市天子不为雠雠乃作天子当时侍中君衔愤栖田里新沓竟怜才终烦司徒启惜哉荡阴役终乃为雠死王裒恸蓼莪独行表君子
　　
　　其四十七
　　
　　晋武弛王度隋文擅天刑于德实不竞乗瑕乃合并苻秦任景畧七州差荡平慨然念大统夫岂徒佳兵淮淝误一蹶中原遂土崩竖儒轻相薄志士叹无成
　　
　　其四十八
　　
　　五胡肉晋室聪勒独狞凶王族无完领万姓一釡中靳凖小竖子而乃夷聪宗冉闵差强意羯血三台红伊昔新城役坑秦快六雄天地诚不仁代报以无终
　　
　　其四十九
　　
　　晋昭实剪商诞也谊弗受麾下数百人一一田横友矫矫继汉龙夫岂称魏狗攸之扶宋倾迥为宇文守二李起南北慨焉捐其首于心岂尽纯于道良无疚奉玺者何人心死亦已久
　　
　　其五十
　　
　　晋元起微弱夷吾为始兴武德中不竞因事就功名当时铮铮者仅一陶士行坐观武昌变龃龉歴阳兵珍贿倾王室睥睨折翼征竖儒不覩事谬比于孔明所以柴桑叟愤然振家声
　　
　　其五十一
　　
　　太元抗强秦江左一安石惜哉饶逺量而乃乏逺策车骑实堪胜用胜良未得淮淝再鼓后全秦皆丧魄胡不遂长驱归来偷宴息坐视慕容炽依然限南北
　　
　　其五十二
　　
