<!-- { "loadSidebar": true } -->
　　山东周先生以云南道监察御史擢河南按察司佥事整饬颍上兵备河南士夫在留都者相与议曰按察之职以明法禁奸警肃上下逺迩为任可谓难矣而兵备兼有地方安危之责盖又难焉颍上之治北控河洛西接蕲云南尽江淮之畔地广人众地广则奸宄之察有所难周人众则斗辨纷争虽劳心力以聴之而日不暇给况流移杂处风俗劲悍抚绥控御少失其机则祸或由是以作加以南畿河南各有巡抚都御史巡按御史而兵备政令皆与之相闗此四人之性行未必皆同方圆枘凿一有龃龉非惟动相掣肘事不可行而谤议往往由之以起兵备之难如此不知先生何以处之吾党有不为之虑者乎光禄张先生曰诸友谓兵备之任难称信然予窃以为天下之事纷至沓来非明敏之才不济有才矣而或至于败无他傲与肆之故也盖古之有才者谓天下人皆莫己若故多自是自是则不期傲而自傲谓天下事皆不难为故多率易率易则不期肆而自肆傲则忤物故行多龃龉而谤议随之矣肆则玩事故人情政体虑之或有所未周处之或有所未善而衅隙随之矣以是而往幸不败者有矣欲政成令行逺近蒙福盖未有也先生之任台谏卓有才名吾未及久相亲炙尽得其深然尝有以占之矣兵备之命始下也吾与一二僚友往拜焉先生冠带出迎客仪度甚肃称贺礼毕各即席坐语及兵备前政得失歴歴如指诸掌旁及时事井井乎有条理而不可乱混混乎有源委而不可穷沉思审处未尝轻发盖有才而又善用之者也其不傲而肆也较然矣以是而往何往不济吾见政成令行而逺近之皆受其福也上副朝廷之托下慰吾党之望于是乎可卜矣佥嘻然曰甚善先生戒行有期乃相与饯别于鸡鸣寺之凭虚阁而瑭次第其语以赠于是乎书 

　　赠陜西佥宪张履谦之任序 

　　南京刑部尚书郎张君履谦擢陜西佥宪南户部旧僚林君游君征予言以赠予惟人之赠言广忠告也第言有可尽有不可尽或交未深或其人未足与言辄尽言以相告非惟不见信且取怒者有矣是不可也交深矣而不尽言是谓隐情隠情不忠其人足与言矣而不尽言是谓失人失人不智正德辛未履谦以应进士举留京师与予居相近也数相往来盖十有五年于今矣交不可谓不深履谦歴官俱有声绩以户部改刑部而户部旧僚爱慕无已则其心事可想是不可谓不足与言然则予之言又安敢不尽哉予岂能知天下事然尝闻君子之论矣天下之治乱系民生之休戚民生之休戚系守令之贤否监司者守令之纲也朝廷者监司之本也朝廷以天下之大不能自治而分其责任于监司则监司之责任顾不重且大哉天下之事自戸婚田土赋税差役钱糓甲兵以至于奸盗诈伪之属监司无一不当问然司之所统凡几府府凡几县人民凡几戸是已不可胜数而政事若前所云杂出乎其间者纷至沓来盖又不可以数计也监司一人而聴断之欲各得其理以安吾民非惟精神不堪日月亦有所不足是知监司尽心于政事者贤则贤矣谓之得其要则未也府之政事统于守县统于令得一贤守则一郡事无不理而民无不安矣得一贤令则一县事无不理民无不安矣其不肖者反是则监司之要可知矣然非谓悉委政事于守令而无所问也率作兴事屡省乃成此古法也吾分政事于守令而省其成如事无不理民无不安则守令之贤者也既礼貌之又从而荐举之贤者有不勉乎事不能理民不获安则守令之不肖者也既诮让之又从而黜罚之不肖者有不惩乎其或才有所不逮事有所未谙吾姑教戒之以待其后有不黾勉而改行者乎然守令之贤不肖如白黒者易知也其疑似者则难知也寛似姑息严似苛暴敬似谄谀正似傲倨若此类不可胜计己之好恶或因以生人之毁誉或因以起少有不察贤不肖易位矣是则尤不可不加意也外貌之敬忽传闻之毁誉姑置勿论先详察其政事之理否则贤不肖可得矣守令之贤者进而不肖者退则事理民安而治无不成矣监司之责任有不尽乎朝廷之望我者有不副乎陜西之守令政事民情皆不可知所知者君子之论如此也敢尽以告于戏尚念哉履谦之贤自有公论朝廷所以待履谦者自有公道皆非赠言之所急也故畧 

　　赠郝玉卿四川佥事序 

　　郝玉卿先生由刑部正郎擢四川按察司佥事瑭往拜贺宾客咸集瑭曰蜀逺朝廷万里吏治污隆民生休戚土宇安危惟方面守臣宪臣是赖执事何以治蜀盍一言之使吾党知之乎玉卿笑不答客曰昔甲乙丙丁论政吾尝闻之矣甲之言曰太上能以德化民其次莫如猛火烈民望而畏之故鲜死焉水弱民狎而昵之故多死焉政亦猛而已矣乙曰政贵得中太刚则折太柔则废诗云不竞不絿不刚不柔敷政优优百禄是遒中也岂可一于猛哉丙曰政贵通变政寛则民慢慢则糺于猛猛则民残残则施之以寛传曰大火中而寒暑退天道也丁曰赏善罚恶命德讨罪施之有宜用之有时吾何容心于其间哉风霜雨露迭见错出四凶之诛元恺之举舜之事尧亦何尝倚于一哉道并行而不相悖天地之所以为大也窃评之甲之所言政之要也乙政之经也丙政之变也丁政之时也是各一道也然不无至否焉孰是孰非孰从孰违执事其择一于此以示吾党兆乎玉卿亦笑不答瑭乃为之歌曰山川兮悠悠蜀道兮阻修豺豕纵横兮民何以休辽哉邈邈兮我心用忧客有和之者曰山川兮苍苍蜀道兮阻长君子之政兮孔良不茹其柔兮不吐其刚豺豕伏匿兮鸾凤翱翔千秋万岁兮民谁忍忘 

　　叶正郎出守广南序 

　　掌科丘先生间枉顾曰屯部正郎叶君时举吾乡名士也中弘治乙丒进士初授福建浦城尹三载将考绩天官卿以风宪缺员行取值太夫人丧不克赴服阕升知直隶六安州期年又遭先大夫丧起复改知山西蒲州正德辛巳升南京缮部员外郎三载考绩实授屯部郎中癸未七月升云南广南府太守时举天性平易率直与人推心相信不诡不随其为政多从简易在州县上司累相旌异闻浦民有绘像者蒲民有留靴者其惠爱在人至今见之犹父母然其在工部职务修举大司空崔公甚益重之部院悉书上考今兹之擢公论咸以为屈时举亦以逺方郡守例以待资望之下者不然则羸老不任事者不然则有过而谪者今当道乃以吾往相待可知矣即欲谢病不之任同乡以时举年未艾后事未可知咸劝之行而时举未果也愿执事有言以速之幸甚予惟君之行止自有所据区区之言岂足以转移其志然有愚见敬为诵之俟君择焉可也士君子之在仕途履歴何常之有或在庙堂或在郡县或在日月之侧或在岭海之外其始同其终未必同其始异其终或不异盖未可以一律齐也君奈何辄以广南为逺而郁郁自沮哉即如君意逺方郡守多以待资望之下及羸老有过者则远方之民不获瞻士君子之光仪盖亦久矣君以甲科之英扬歴中外政声赫然庙堂缙绅交口称颂此固夫人之所知也今兹之往广南之民盖有如景星凤凰争先覩之为快者矣况逺方之民久困于贪残罢委之政今君之往乃被之以仁风沃之以膏泽使之休养生息于圣明之世是无异出之陷阱之中而卧于袵席之上援之豺虎之窟而纳之父母之怀矣其欢呼鼓舞当何如哉歌謡兴而德功成盖可以指日而待也士君子之在仕途虽有逺近之辨至于旬宣之使监临之长搜罗守令之贤能者以荐于上铨部简其卓异者置诸大位则不以逺近异也语称彭蠡之濵以鱼饲犬荆山之岩以玉抵鹊岂以鱼与玉为可贱哉多有之地人不见贵其势则然也近地郡守贤能相望亦仕途之荆岩彭蠡也若逺郡则不可多得矣旬宣之使监临之长欲搜罗贤能以荐于上舎叶君将奚取哉髙爵重任自可坐致由是而观又安知远之不为近而屈之不为伸耶昔文翁在西蜀兴庠序之教卫飒在桂阳制婚嫁之礼皆流声中朝驯至大任良史列之循吏至于今称颂不衰夫庠序之教嫁娶之礼亦常政耳使在中国夫何足称然则远地边方固士君子立功扬名之所也亦在乎为之而已矣君奈何返以逺自沮乎掌科乃作而谢曰得子之论逺方郡守之利害皎如指掌时举可以欢然就道矣请书之为临岐赠于是乎书 

　　黄掌科出守严州序 

　　圣天子起自外藩入继大统备知民事艰苦即位之初励精圗治庙堂大臣祗承德意谓宣布朝廷惠泽以赡养元元职莫重于郡守近年郡守迁转太速不暇行其政教故民鲜得安请久其任有功效者进其职衔仍理郡事功效大着则不次擢用制可天子复谓守贵得人狼贪虎噬及脂韦不职者岂可使之久在民上乃采廷臣之言令两京三品以上官各举堪任郡守者三人俱以名闻即有不称连坐羣臣奉命惟谨悉心搜访惟恐不副上意士民之望治者盖欣欣焉维时浙严州府缺守吏部乃以南刑科北川黄先生荐命下缙绅士夫相与论曰北川在谏垣纔三四年指陈缺失别白贤否补益于朝廷甚多陟明迁乔以公以卿无所不可奈何复劳以有司之事即资序未深俾久在谏垣其所补益当不止此且出谏官以补郡守昔人谓忧其末而忘其本兹得无近似之乎或曰不然子之论所谓知其一而不知其二者也天下之事耳闻不如目见之真思虑不如经歴之熟布衣之士一旦超处公卿之位于民情事体虽聪明博达者亦未必真知虽真知之其细微曲折之间亦未必能尽得其详况艰难险阻未尝则思虑多不深体悉多不至乃遽使之裁处天下之事进退百官之贤不肖欲一一中节而得宜是安可得哉以北川之聪明博达使之周旋于郡县之间则于民之休戚事之利弊与其行止兴革或势有不能尽如吾意者自当无不真知上下之交不谄不渎毁誉是非不为流言所惑以至于贤否失真者亦自当真知其曲折増益于拂乱之余而练达于操危虑深之后吾见政声之赫然也事治民安既足副九重之意功效大着且将有不次之擢他日居公卿之位辅圣天子于庙堂宰制万几进退天下之贤不肖固将有异于他人者矣试之于外然后大用之于内虽屈于一时实伸于永久然则一出入内外之间又安足为轻重欣戚也哉论者乃服已而同寅多赋诗为北川赠山东周先生等属瑭有言为引瑭不工文谨述所闻缙绅之论以告盖此其大者耳若严之民情事体北川莅任之后自能知之兹不暇言也 

　　王侍御出守汝宁序 

