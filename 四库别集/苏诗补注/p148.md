<!-- { "loadSidebar": true } -->
　　长安大雪年束薪抱衾裯云安市无井斗米寛百忧今我逃空谷孤城啸鸺鹠得米如得珠食菜不敢留况有松风声釡鬲鸣飕飕瓦盎深及膝时复冷暖投明灯一爪翦快若鹰辞鞲天低瘴云重地薄海气浮土无重膇药独以薪水瘳谁能更包裹冠履装沐猴
　　爪翦【庄子为天子之诸御不爪翦不穿耳】重膇【左传郇瑕氏土薄水浅其恶易觏易觏则民愁民愁则垫隘于是有沈溺重膇之疾注云沈溺湿疾重膇足肿】
　　附子由次韵
　　海民慢寒备不畜衾与裯虽苦地气泄亦无徒跣忧逐客久未安集舍上鸺鹠念昔使胡中车驰卒不留貂裘遡北风什袭犹飕飕中途履冰河马倒身自投宛足费冯翼千里烦帣鞲十年事汤剂风雨气辄浮南来足忧患此病何时瘳名身孰亲疎慎勿求封侯
　　苏诗补注巻四十一
　　钦定四库全书
　　苏诗补注巻四十二　翰林院编修查慎行撰古今体诗五十一首【起元符元年戊寅合明年己卯在儋州作】
　　正月五日与儿子过出游作
　　谪居澹无事何异老且休虽过靖节年未失斜川游春江渌未波人卧船自流我本无所适泛泛随鸣鸥中流遇伏洄舍舟步层丘有口可与饮何必逢我俦过子诗似翁我唱而【一作儿】辄酬未知陶彭泽颇有此乐不问防尔何如不与圣同忧问翁何所笑不为由与求
　　慎按此诗和游斜川作施氏原本不载今从和陶巻中据题分编
　　子由生日
　　上天不难知好恶与我一方其未定间人力破隂隲小忍待其定报应真可必季氏生而仁观过见其实端如柳下惠焉往不三黜天有时而定寿考未易毕儿孙七男子【公自注子由三子四孙】次第皆逢吉遥知设罗门独掩悬罄室回思十年事无愧箧中笔但愿白髪兄年年作生日子由生日【按子由生仁宗寳元二年己卯二月二十日迨戊寅六十矣此诗应编本年清明诗后姑从施氏之旧】悬罄室【左传室如悬罄野无青草何恃而不恐】箧中笔【杜甫诗箧中有旧笔情至时复援】
　　附子由次韵
　　弟兄本三人懐抱防其一颀然仲与叔耆老天所隲师心毎独往可否辄自必折足非所恨所恨覆鼎实上赖吾君仁义止海滨黜凄酸念母氏此恨何时毕平生贤孟博苟生不谓吉归心天若许定卜老泉室凄凉百年后事付何人笔于今兄独知言之泣生日
　　以黄子木拄杖为子由生日之夀
　　灵寿扶孔光菊潭饮伯始虽云闲草木岂乐防此耻一时偶收用千载相瘢疻海南无嘉植野果名黄子坚瘦多节目天材任操倚嗟我始翦裁世用或縁此贵从老夫手往配先生几相从归故山不愧仙人杞
　　仙人杞【抱朴子枸杞一名仙人杖或云西王母杖或名天精或名却老或名地骨或名枸杞也】附子由次韵
　　老至亦有渐五十惟杖始行年日辰匝幸免乡闾耻罪重疮难平余痂未脱疻登山足犹健不用扶儿子我兄念殷勤赠此携且倚他年赐环日田舍尤须此早收藤节杯旋缀乌皮几茅檐数间足不用伐桐杞
　　上元夜过赴儋守召独坐有感
　　使君置酒莫相违守舍何妨独掩扉静看月窻盘蜥蜴卧闻风幔落伊威灯花结尽吾犹梦香篆消时汝欲归搔首凄凉十年事传柑归遗满朝衣
　　儋守【时张中为儋州守详注后】
　　【按方回瀛奎律髓此诗元符元年戊寅作坡公年六十三矣在儋州己半年余十年前事当是元祐丁卯以翰林学士侍宴端门戊辰知贡举皆在朝至五十九自中山谪惠州乙亥年赋诗有云前年侍玉辇元祐八年癸酉正月也去年中山府甲戌正月也今年江海上即乙亥正月也当是时又安知涉海而过上元耶】
　　过于海舶得迈寄书酒作诗逺和之皆粲然可观子由有诗相庆也因用其韵赋一篇并寄诸子侄
　　我似老牛鞭不动雨滑泥深四蹄重汝如黄犊走却来海濶山髙百程送庶几门户有八慈不恨居邻无二仲他年汝曹笏满牀中夜起舞踏破罋防当洗眼看腾跃莫指痴腹笑空洞誉儿虽是两翁癖积徳己自三世种岂惟万一许生还尚恐九十烦珍从六子晨耕箪瓢出众妇夜绩灯火共春秋古史乃家法诗笔离骚亦时用但令文字还照世粪土腐余安足梦
　　夜绩【汉书食货志冬民既入妇人相从夜绩女工必相从者所以省费燎火同巧拙而合习俗也】古史【子由以司马迁作史记浅近疎畧故因迁之旧而作古史】
　　【慎按晁説之嵩山集有苏叔党墓志其畧云通直郎苏过叔党东坡先生之季子母同安夫人王氏元祐五年年十九以诗赋解两浙路七年先生为吏部尚书任右承务郎明年先生即谪英州继贬惠州迁儋耳万死不测之险独侍先生往来初至海外为文一篇曰志隠先生因欲自为广志隠以极穷通得防之理焉尝命叔党作孔子弟子列传先生放归卒于阳羡叔党遂家于颍昌偶从湖隂营水竹数畆名曰小斜川自号斜川居士宣和五年十二月以疾卒于镇阳道中年五十一云云宋史叔党虽有传而附见先生之后此志叙次为独详故具录之以备稽考】
　　附子由原作
　　孟子自夸心不动未试永嘉铁轮重弟兄六十老病余万里同遭海隅送长披羊裘类严子罢食猪肝同闵仲大男留处事田畆幼子随行供釜罋低眉语笑接邻父弹指吁嗟到蛮洞茅茨一日敢忘葺桑柘十年须勉种来时邂逅得相携归去逡巡应复从莫惊忧患尔来同久知出处平生共虽令子孙治家学休炫文章供世用颍川筑室久未成夜来忽作西湖梦
　　清明日闻过诵书声节闲美感念少时怅焉追懐先君宫师之遗意且念淮徳二幼孙无以自遣乃和渊明二篇随意所寓无复伦次也
　　今日复何日髙槐布初隂良辰非虚名清和盈我襟孺子巻书坐诵诗如鼓琴却去【一作念】四十年玉顔如汝今闭户未尝出出为邻里钦家世事酌古百史手自斟当年二老人喜我作此音淮徳入我梦角羁未胜簪孺子笑问我君【一作翁】何念之深
　　念深【汉书陆贾传右丞相陈平常燕居深念贾往不请直入坐陈平方念不见贾贾曰何念深也】
　　雀鷇含淳音竹萌抱静【一作靖】节【公自注先君少时诗失其全篇】诵我先君诗肝肺为澄澈犹如【一作为】鸣鹤和未作获麟絶愿因骑鲸李追此御风列丈夫贵出世功名岂人杰家书三万巻独取服食诀地行即空飞何必挟日月
　　丈夫【传灯録国清钦禅师曰出家乃大丈夫事】服食诀【道书有服饵要诀一巻太清神仙服食经五巻】挟日月【黄庭内景经出日入月呼吸存注谓常存日月于两目使照一身与日月光共合也○按先生所用正是修炼家语施氏原注引庄子昭昭乎如掲日月而行与诗意不合】慎按以上二首和渊明郭主簿韵施氏原本不载今从新刻本和陶巻中分编于此
　　海南人不作寒食而以上已上冢予携一瓢酒寻诸生皆出矣独老符秀才在因与饮至醉符盖儋人之安贫守静者也
　　老鸦衔肉纸飞灰万里家山安在哉苍耳林中太白过鹿门山下徳公回管宁投老终归去王式当年本不来记取城南【一作南城】上已日木棉花落刺桐开
　　老符【瀛奎律髓云昌黎不谪潮州后世岂知有赵徳东坡不落海南后世岂知有符林按林即老符之名也】刺桐【南方草木状刺桐其木为材三月三时布叶繁密后有花赤色间生叶间旁照他物皆朱殷然三五房凋则三五复发如是竟嵗】
　　往年宿瓜步梦中得小絶録示谢【别本无谢字】民师
　　吴塞蒹葭空碧海隋宫杨柳只金堤春风自恨无情水吹得东流竟日西
　　民师【本集有与谢民师推官尺牍当即其人他无可考】
　　慎按此诗施氏原本不载据外集编南海巻中今从续补下巻移编于此
　　五色雀【并引】
　　海南有五色雀常以两绛者为长进止必随焉俗谓之凤凰云久旱而见辄雨潦则反是吾卜居儋耳城南常一至庭下今日又见之进士黎子云及其弟威家既去吾举酒祝曰若为吾来者当再集也己而果然乃为赋诗
　　粲粲五色羽炎方凤之徒青黄缟服翼衞两绂朱仁心知闵农常告雨霁符我穷惟四壁破屋无瞻乌惠然此粲者来集竹与梧锵鸣如玉佩意欲相嬉娱寂莫两黎生食菜真臞儒小圃散春物野桃陈雪肤举杯得一笑见此红鸾雏髙情如飞仙未易握粟呼胡为去复来眷眷岂属吾回翔天壤间何必怀此都
　　和陶乞食韵
　　庄周昔贷粟犹欲舂脱之鲁公亦乞米炊煑尚不辞渊明端乞食亦不避嗟来呜呼天下士死生寄一杯斗水何所直逺汲苦姜诗幸有余薪米养此老不才至味久不坏可为子孙贻
　　姜诗【后汉人注详第一巻甘泉寺下】
　　和陶和胡西曹示顾赋曹韵
　　长春如稚女飘飖倚轻飔卯酒晕玉颊红绡巻生衣低顔香自敛含睇意颇微宁当配【一作娣】黄菊未肯似【一作姒】戎葵谁言此弱质阅世观盛衰頩然疑薄怒沃盥未可挥瘴雨吹蛮风凋零岂容迟老人不解饮短句余清悲长春【按本草金盏草一名长春花言耐久也但金盏花色深黄今诗云卯酒晕玉颊红绡巻生衣乃是红色当另是一种】戎葵【罗愿尔雅翼蜀葵名戎葵亦名胡葵夏小正云四月小满后五日胡葵华即此】
　　游城南谢氏废园作
　　乔木巻苍藤浩浩崩云积谢家堂前燕对语悲【一作非】宿昔仰看桄榔树鹤舞长翮新年结茘子主人黄壤隔溪隂宜馆我稍省薪水役相如卖车骑五畆亦可易但恐服鸟来此生还荡析谁能揷篱槿防此残竹柏篱槿【谢灵运诗揷槿别作墉沈约诗槿篱踈复密】
　　【按此诗和陶使都经钱溪韵】
　　和陶拟古九首
　　有客叩我门系马门前柳庭空鸟雀散门闭客立久主人枕书卧梦我平生友忽闻剥啄声惊散一杯酒倒裳起谢客梦觉两愧负坐谈杂今古不答顔愈厚问我何处来我来无何有
　　附子由次韵
　　客居逺林薄依墙种杨柳归期未可必成隂定非久邑中有佳士忠信可与友相逢话禅寂落日共杯酒艰难本何求缓急肯相负故人在万里不复为薄厚未尽鬻衣衾时劳问无有
　　酒尽君可起我歌已三终由来竹林人不数涛与戎有酒从孟公慎勿从扬雄﨑岖颂沙麓尘埃污西风昔我未尝达今者亦安穷穷达不到处我在阿堵中
　　三终【礼乡饮酒间歌三终合乐三终疏云毎一篇而一终一歌则一吹也】孟公【后汉书陈遵字孟公先是扬雄作酒箴以讽成帝其文为酒客难法度士遵大喜之】
　　附子由次韵
　　闭门不复出兹焉若将终萧然环堵间乃复有为戎我师柱下史久以雌守雄金刀虽云利未闻能斫风世人欲困我我己长安穷穷甚当辟谷徐观百年中
　　客去室幽幽服鸟来座隅引吭伸两翅太息意不舒吾生如寄耳何者为吾庐去此复何之少安与汝居夜中闻长啸月露荒榛芜无问亦无答吉凶两何如
　　座隅【史记贾谊服赋止于座隅貎甚闲暇】吉凶【服赋野鸟入室兮主人将去请问于服兮予去何之吉乎告我凶言其菑】
　　附子由次韵
　　萧萧发垂素晡日迫西隅道人闵我老元气时巻舒嵗晚风雨交何不完子庐万法灭无余方寸可久居将扫道上尘先拔庭中芜一净百亦净物我皆如如
　　少年好远游荡志隘八荒九夷为藩篱四海环我堂卢生与若士何足期渺茫稍喜海南州自古无战场竒峰望黎母何异嵩与邙飞泉写万仞舞鹤双低昂分流未入海膏泽弥此方芋魁倘可饱无肉亦奚伤
