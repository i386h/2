<!-- { "loadSidebar": true } -->
●钦定四库全书
范文正集补编巻三
○题跋
跋文正公手书伯夷颂墨迹
书从北海寄西豪开巻裁窥竦发毛范墨韩文传不朽首阳风节转孤高　戊申后三十有七日许昌郡齐中题平阳文彦博寛夫（手书伯夷颂系皇佑三年庚寅十一月戊申日）
夷清韩颂古皆无更得高平小楷书旧相嘉篇题巻后苏家能事复何如　壬辰岁正月才翁按察富弼题
青州资政寄示小楷伯夷颂许昌相公以诗跋尾因作诗谢二公兼呈永兴观文相公　舜元上
法书遥逐使车还嘉句新从相府颁牢落二贤天地外（孤竹之二贤）风流三絶古今间台文竞耀高逾丽化笔交挥老更闲不用悲吟恐飞去岂无神物护重关
转运度支得青州资政黄素书韩吏部伯夷颂许昌相公以诗跋尾遂为七言因而寄及谨用拙篇纪咏　殊上
首阳垂范逺吏部属辞深染翰着嘉尚系言光徳音襃崇亘千禩精妙极双金题咏益珍秘用昭贤彦心
逺蒙运使度支以资政范公所寄黄素小字韩文公伯夷颂请许昌文公淮西富公题诗于后才翁复缀雅什兼寄长安晏公公亦有作衍久兹休退人事仅废不意雅故未移悉以副本为贶俾愚继之对此怔忪既感且愧辄尔率强课成拙句奉呈敢言亦骥之乘聊为续貂之比耳　衍上
希文健笔钞韩文文为首阳山下人宁止一言旌义士欲教万古劝忠臣颂声益与英声逺事迹还随墨迹新当世宗工复题咏尤宜率土尽书绅
壬辰岁孟春月使车按部获一观焉　执中题
范希文好谈古贤人节义老而弥笃书此颂时六十有三矣癸已岁夏四月　昌朝书
此书皆谤毁艰难者读之益以自信故退之希文尤殷懃耳治平二年五月六日　襄题
河东薛嗣昌亢宗观
丹杨邵亢获观熈宁庚戌二月庚寅记（时领荥阳舟次泗上）
览才翁家希文手笔伯夷颂辄书短篇于纸尾熈宁庚戌岁初伏日颍川韩绛子华题
高贤忠义古今同手笔遗篇法甚工寳轴传家当不朽追怀余思凛生风
许昌题后及今二纪乃熈宁甲寅之岁仲冬中澣之日念往怀贤不觉悢悢　伊川逸老再题
番阳刘定金陵陈佑甫同观元丰四年三月廿八日辛酉季冬九日　当世题
颍昌韩缜玉汝屡尝观之元丰甲子岁仲秋社日又从安国借看西府东厅书（今墨迹佚）
元佑二年臈日靖恭杨杰京兆慎宗同观（今墨迹佚）
皇佑三年侍行于青社时先公书此颂以寄京西转运使苏公今再见手泽不胜悲慕元佑三年六月七日嗣子守尚书右仆射兼中书侍郎纯仁谨题
林种贾公望获观戊寅冬十月廿九日记
汾阳郭彭年建安陈昱同观宣和壬寅夏六月二十有六日
崇宁五年纯粹得见先公先兄遗墨于颍昌伏读久之涕落纸上七月八日谨题
范文正高风表表文采云为天下后世之仰服盖不独其书也此巻皆元老真儒翰墨使人竦然钦赏政和四年正月六日濮阳李孝彦跋（今墨迹佚）
政和丙申孟秋二十八日赵子琥王孝迪同观于高平三瑞堂
清江李开晋陵胡唐老同观髙贤邈已逺凛凛生气存韩范不时有此心谁与论
绍兴甲寅八月望建康秦桧谨题
伯夷古贤人昌黎追作颂文正小楷书尊仰世所共李侯吾故人收藏万金重适来尹平江范氏暂陪从一日拜祠下归诸子孙用三贤固自佳侯徳亦堪诵再拜书
五贤心芗办清供　大徳已亥四月十五日曹南马绍书于平江旅次舟中（子卿右丞）
皇佑三年十有一月文正范公在青社用黄素小楷书韩子伯夷颂遗京西转运使苏公舜元盖天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其众非文王意也兄弟奋然以身为天下万世争纲常继之以死其事诚卓絶然人乃或非之至孔子时犹有以为怨者而孔子独曰求仁而得仁又何怨至唐时犹有以为偏而不通者而韩子独曰伯夷者特立独行穷天地亘万世而不顾韩子之言上继孔子而公乎天下万世有功于纲常甚大时无韩子议论废则纲常泯吾为此惧而幸获睹范公之所书义士仁人壮颜毅色凛在心目间使顽者懦者一见且泚汗破胆知畏议论是范公亦与有功于纲常也公平生自许忠义前后縁论谏得罪至被以诬谤目以朋党摈斥逺外而公信道之笃踬而愈奋老而愈厉伯夷颂固其中素所蓄积者呜呼皇佑盛眀时公之书此犹义形于色设不幸处纲常之变当何如若公者真可畏而仰哉大兴李侯戡丁丑岁得此本于燕朅来守姑苏偕济南陈君祥汴梁焦君徳眀首诣公祠下访问其子孙而以畀之尊贤尚义有如此公之孙邦瑞士贵敬受而藏不啻珙璧始其家尝以摹本刻于义庄岁寒堂至是乃得真迹于二百四十八年之后若有神物护持以待其子孙而后付殆匪偶然二君议勒石传不朽辄具论颠末俾以刻晏元献杜正献文忠烈富文忠蔡忠恵诸贤与公忠义相期各有题赋而苏公词翰气槩又公所重宜并刻于后若昌朝执中辈虽素有抵牾亦不以人废焉抑予观忠宣公兄弟有感手泽言泯意外志念深矣尤后人所当取节二君皆有典刑文学能亢其宗族党所共推尚帅其族之人与其子弟谨守此寳图继前志用衍忠义之传其永永无斁大徳四年二月初吉陵阳牟巘识
长白山中名相出首阳山下若人贤古今如此能多少岁月相望越二千遗墨来从新画戟故家复取旧青毡伟哉君子无穷泽留得余芳奕世传　嘉兴张伯淳敬题（师道学士）
班固人表吾尝疑第一武王二伯夷我谓伯夷可第一武未尽美宜二之退之第一唐文人希文第一宋辅臣韩为夷颂范为写三絶谁欤什袭珍星奎运余三百年皇佑庆厯诸巨贤逮至渡江干淳后珠题玉跋盈长编（名士题跋不一）范氏衮衮饶公侯（丞相忠宣公纯仁以下）幽州栝州至苏州（范氏本幽州良乡人迁栝苍今江湘提学君泽居处州是文正始居姑苏）行军元昊惊破胆义庄睦族春复秋子子孙孙居吴中（族长主祭今八世孙邦瑞也）指李后人今黄龚（谓平江使君李公信之逸斋）锦囊偶贮此三絶燕香夜寒吐长虹衮衣绣衣观且夸（衮衣谓右丞马公性斋绣衣谓陈亷访君祥完颜亷访正卿）故国乔木兴咨嗟大尹不吝归赵璧祠以少牢复其家提学翰林索我诗（谓君泽自玉堂外补）肯捐此寳真复竒授者良难受者易即此可刋遗爱碑　大徳庚子春上丁之眀日紫阳方回万里（虚谷先生）
企清风兮薇山之阳寳芳帖兮薇露之香意人世不可以久留兮雷霆下而取将幸邺侯之巾袭兮俨墨迹之未亡把一麾而东来兮文正之乡乔木苍苍兮兰菲菲其弥芳嘉先正之有后兮伟徳泽之长出此帖而归之兮甚魏笏之辉煌时不可兮再得勉世世兮珍藏　天台柯谦（山斋先生）
小楷青州三絶碑复还范氏事尤竒不知百世闻风者更有何人似伯夷
古今一理是纲常范笔韩文妙发扬公饿首阳元不死春风岁岁蕨薇香　钱塘仇逺再拜（山村先生）
退之常作伯夷颂纲常更为文章重小范老子翰墨香唤醒首阳千古梦尔来宇宙三百年劫灰不坏宁非天姑苏李侯贤太守为将手泽归云玄因忆右军修禊叙智永藏之固其所今比萧翼谁贤愚豪夺何如能乐与君子于物不留意好徳终然胜好古剑许徐君自有心书还孔子非无故粟可不食国可辞较之一纸真豪厘闻风亷立遽如许信哉圣人百世师西山之薇何独美向微二子一草耳东海鲁连死犹生中书冯道生犹死承平文献传至今品题先后如盍簮就中何人合愧死九锡不是夷齐心　楚北村民汤炳龙题（北村先生）
逸斋总管相公以所藏文正公书伯夷颂归于范氏怀贤尚徳之心士大夫皆乐道之为诗若文盈轴甚盛事也不揣芜陋僭赋小诗髙沙龚璛拜手
一时端合拯斯民万世宁无启不臣此意圣贤非二致谁令今古共彝伦墨胎事逺颂声在青社人钞楷法新尺素郡侯还范氏先忧天下亦同仁　大徳庚子二月廿一日书于义宅之西序
吴兴赵孟俯子昻高邮龚璛子敬同观
海濵二老本同归末路殊途孰是非叩马匆匆扶义士怜渠未识首阳薇
韩辞范笔照千龄扶植纲常似六经日月争光宜下拜莫将此眼对兰亭　眉山史孝祥（药房先生）
豫章先生集有此帖跋云范文正公书伯夷颂极得前人笔意盖正书易为俗而小楷难于清劲有精神如斯人不必以书立名于来世然翰墨乃工如此盖喜多能虽大贤不免焉志仁伏读诸名公所题大篇短章于伯夷之清风昌黎之伟词文正公之寳墨贤侯归帖之美闻孙承家之懿藻绘尽矣尚何辞之措敬书山谷此跋以补阙遗又山谷尝跋公真迹云范文正公书落笔痛快沉着极近晋宋人书法往时苏才翁笔法妙天下不肯一世人惟称文正公书与乐毅论同法老年观此书乃知用笔实处是其最工想其钩指回腕皆优入古人法度中此跋首述才翁所云于冩伯夷颂亦相关渉因牵聨书以归之竹趣先生晚学清江罗志仁拜手（壶秋先生）
文正公所以师表百世者固不在书然笔法之妙自足追嫓古人故苏公号称能书者亦从公求之以为珍玩焉书此颂时已六十有三距公薨财一年耳而楷法谨严一笔不苟如此真可敬而仰哉夫书虽细事而最足以观人公书如是中之所存可知已同时如文富韩欧诸公书之工拙虽或不同而其浑厚端庄则亡以异此四五公者坐庙堂邦其有弗乂俗其有弗醇者乎世称王荆公书如斜风急雨其胸中躁扰可以想见一旦当国遂尽取成宪而纷更之天下骚然而风俗亦一变而趋于薄矣厥后温公复古而国再安章蔡崇新而世遂乱其正与邪皆莫逃于笔墨之间益信心画之说不诬然究其大归则熈宁以前之书多重厚而少轻浮熈宁以后之书多轻浮而少重厚兹盖世道之所以升降者予尝从故家尽得宋南渡前墨迹观之而窃为之说如此故并识之俾来者有考焉大徳庚子六月乙已朔陵阳牟应龙敬书（成甫先生）
文正公为苏舜元书伯夷颂名公题赞甚富二百年间不知凡几传至于贾秋壑宋亡北流于燕逸斋李侯时为部侍郎得之寳藏文府大徳戊戌侯自两淮都转运使来守是邦谒公祠下求公之后人以与之侯盛徳也衎奉檄来姑苏理海舟之狱范氏之族长竹趣先生出示幸获观焉大徳庚子秋七月小子李衎再拜谨识（息斋同知）
文正范公细书昌黎公伯夷颂石刻在建业玉麟堂墨迹传流大徳已亥复归于范氏庚子岁九月过吴中获观拜手敬赞余杭盛彪（虎林先生）
百世之师维孤竹氏六经之文维子韩子不有斯文孰绘厥媺维高平公髙山仰止素书铦锋羲献是似匪翰匪墨为纲为纪去珠斯逺良玉不毁有物护持复归于是庶几寳之有永千祀
