<!-- { "loadSidebar": true } -->
　　伏审光膺帝制荣领使符揔三江漕挽之权足一路兵民之食克当委寄允属老成恭惟都运閤学胄出神明时推俊杰茂着风猷之美早聫侍从之华琳馆燕闲士论久推于雅望枫宸进对渊衷益注于眷怀果奉明恩起司大计惟西江之奥壤乃南国之上防适当旱暵之余坐致财用之乏饥卒开口而待哺流民恋土而思归素钦术业之优宜寛宵旰之顾载惟疎拙获托芘辉咫尺清光方幸防恩而入觐峥嵘髙义行遂承顔而接辞欣抃之私敷宣罔既
　　与安抚胡侍郎啓
　　入觐轩墀误被宠光之渥出临民社叨承善政之余行造门庭遂交印绂恭惟知府安抚閤学侍郎儒林杞梓天府珪璋读书过于古人落笔妙于天下蚤持荷橐有论思献纳之忠乆分虎符为礼乐诗书之帅比奉锋车之召将为玉堂之游顾兹衰病之姿乃有交承之契规摹具在遵仿奚难今将军乃故将军素辨荣辱之境旧令尹告新令尹愿闻狱市之言斋閤匪遥声光在望其为欣颂罔既敷宣
　　制置江西回监司郡守啓
　　杜门却扫方遂养疴之私推毂授师误膺谋帅之选温诏不容于逊避便朝仍许于对敭【或云传车已戒于啓行或云传车仍许于造庙】愧竿牍之未修辱缄题之先贶过形褒饰殊佩眷懐力疾効官幸托庇辉之徳虚心奉教预深慰浣之情【逺郡云声采久违莫遂披承之幸门阑在望第深悁仰之情江西州郡云力疾効官实頼邻邦之助协心共治庶几荒政之修经过州郡云假道封圻将有披承之幸拭目符采预增慰浣之情】嵗律方新物华以始愿精调于鼎餗以茂对于宠光颂咏之诚敷宣罔既
　　贺秦相公啓
　　伏审显奉册书延登揆路丝纶所播朝野交欣恭惟驩庆伏以平章仆射相公毓徳髙明养气刚大临危着难夺之节奉上肩匪懈之心顷膺考慎之求未究经纶之业果符梦卜再秉钧衡居东三年政复归于姬旦辟国百里日有望于召公当天歩艰难之秋繄庙谟开济之力冀茂建于宏烈以光辅于中兴某罪戾余生衰迟晚景山林屏迹方逺托于帡幪钟鼎篆铭愿遹观于勲绩其为瞻咏罔既敷宣
　　贺执政啓
　　伏审光奉賛书入参大政【王枢云延登右府】纶言所播舆议交欣恭惟欢庆伏以某官挺杞梓之宏材蕴珪璋之粹徳【孙参云道义足以镇浮文章足以华国王枢云体髙明絶俗之姿禀刚大迈徃之气】以闻望乆孚于士论以精忠自结于主知果膺寤寐之求进贰机衡之柄【王枢云峻跻宥密之地韩信之拜大将一军皆惊汲黯之在本朝隂谋自息】方国歩艰难之际实庙谟经济之秋冀展尽于壮猷以扶持于休运某披风有素贺厦惟深未遑竿牍之修先辱缄题之贶山林屏迹正逺托于帡幪钟鼎篆铭愿遹观于勲烈其为瞻咏罔既敷宣【孙李云某披风有素贺厦惟深屏迹山林逺托帡幪之赐篆铭钟鼎伫观勲烈之成瞻咏之私敷宣罔既】
　　回福建郑运使啓
　　伏审运使郎中夙驾轺轩再临闽部江山动色欣旌斾之重来士民归心知恩威之素着顾兹衰病方托庇庥未遑尺牍之修先辱华缄之贶其为感愧罔既敷宣
　　回临安府张待制啓
　　伏审光被异恩峻陞次对纶言所播舆论交欣恭惟欢庆伏以知府安抚待制智术疏通才猷敏劭有崇雅黜浮之畧躬剸繁治剧之姿中外践扬声闻着甚作镇南服共推弹压之风进直西清宜有论思之益眷遇方宠擢任匪遥顾兹衰病之余累辱缄题之贶慰藉良渥佩服惟深方节序之严凝宜寝饔之调适伫闻休命以穆师言颂咏之诚敷宣罔既
　　回宫使王待制啓
　　伏审宠被新恩光复旧物恭惟驩庆窃以宫使待制受材宏愽毓徳粹温献纳论思蚤通班于法从承流宣化殆徧歴于名藩适当艰虞之秋久困闲散之地风雨如晦而鸡鸣不已玉璞韫石而山容不枯惟问学之愈精致年徳之弥劭果膺涣号一洗前非还通显之华资游燕闲之真馆玉堂金马行当翔集于天衢大册髙文伫闻脍炙于人口某久亲襟抱雅荷照知未遑翰墨之修先沐缄题之贶其为愧佩罔既敷宣
　　回汪相公啓
　　伏审入觐明庭显膺异数视亚傅品秩之峻备上将威仪之多以光乡郡之行实为儒者之宠恭惟懽庆伏以知府少傅节使相公赋材宏逹毓徳粹和久依日月之光遂感风云之防当国论于艰难之际结主知于宻勿之中去国十年眷注之怀不替造朝三接恩遇之礼特隆希冕篆车来恭桑梓碧油红斾照映川原岂唯乡里之荣观盖亦搢绅之盛事惟宣城之名郡乃江左之奥区民俗厚厐初岂劳于抚字江山秀发谅不废于登临伫观报政之优即听赐环之亟某久陪羁寓雅辱照知未遑竿牍之修先荷缄题之贶肃霜在清风戒寒愿精调于鼎茵以茂绥于寿祉其为颂咏罔既敷宣

　　梁谿集巻一百三十一
　　钦定四库全书
　　梁谿集巻一百三十二　　　宋　李纲　撰记上
　　报本殿记　　　　　求仁堂记
　　寓轩记　　　　　　拙轩记
　　凝翠閤记　　　　　丛桂堂记
　　文乡记　　　　　　报徳庵芝草记
　　本殿记报
　　佛教自东汉流入中国厯魏晋至梁其教浸盛于是防林善慧大士出焉以大智慧善巧方便创建法藏佛菩萨语悉贮其中机运轮旋于顷刻间转百千匝了无滞碍其有信者与受持读诵胜妙功徳亦无差别故后世语建藏者必以善慧大士为之本下逮隋唐其教愈隆然所谓经律论者犹不备也于是三藏法师奘出焉以坚固心发大誓愿逺求法要眇然一身经二十年行数十万里厯无数国土险阻艰难滨于九死乃得至所谓西天者讲习诸法以经律论归于此方而三乘教典始遂完具故后世语求法者必以三藏法师为之本是二大士宏阐佛教开示未来有不可称量之功后之置藏读经论律者多矣不能推其所自而为之报非阙典欤右文殿修撰罗公于寳峯栖云禅院既兴寳藏使信心士有所依归又辟经堂使具眼人有所阅习深惟建藏求法二大士之功不可弭忘乃即寳藏之西经堂之后别搆小殿设其像貎而奉祠之礼也殿成求名于予予窃谓古者以农而食则必为之祭先农以蚕而衣则必为之祭先蚕以牧马为政则必为之祭先牧凡祭祀之间所以仁鬼神者皆推其本而报之仁之至义之尽也今右文公知二大士为建藏求法之本搆殿设像使其徒日以香花饮饍歌呗讃叹修诸供养以昭报之实古之制宜名其殿曰报本则奉祠之意举矣惟转是藏阅是经者于焉瞻礼得其所自知善慧大士以大千经巻转弹指顷为立教故而不为易也知三藏法师不爱躯命逺渉异域为求法故而不为难也发无上心而有为者亦若是则所以报之者岂特香华饮饍歌呗讃叹修诸供养而已哉予既以此告公又退而为之记以授住持真戒大师可臣使镵诸石殿经始于宣和改元之夏告成于明年之秋可臣实防是役者甚力而才云宣和二年七月朔昭武李某记并书
　　求仁堂记
　　李子所居之堂以求仁名之客有过而问焉曰求仁而得仁仲尼所以称夷齐也子之名堂取诸此欤曰然客曰子将恶乎求之曰仁者如射反求诸已而已矣为仁由已而由人乎哉吾尝以是求之客曰然则得之欤曰否客曰何为其然也李子曰君子之于仁其求之也易其得之也难一心之外无余仁一仁之外无余法内之方寸外之万物周徧圎融同一仁体反身而诚乐莫大焉彊恕而行求仁莫近焉故曰仁逺乎哉我欲仁斯仁至矣非以其求之之易故耶然仁之为任重非彊有力者莫能胜也其为道逺非笃行者莫能至也一出处语黙之失当一视听言动之非礼足以害仁故曰仁者其言也讱为之难言之得无讱乎非以其得之之难故耶惟其求之也易故有能一日用其力于仁者圣人之所取也惟其得之也难故非见善明用心刚特立独行而不顾者未有能成其仁者孔子之门弟子多矣若由之可使治其赋也若求之可使为之宰也若赤之可使与宾客言也至于仁则曰不知其仁也以仁许之顔子一人而已故曰回也其心三月不违仁其余则日月至焉而已矣列国之卿大夫多矣若令尹子文之忠也若陈文子之清也至于仁则曰未知焉得仁以仁许之管仲一人而已故曰如其仁如其仁微管仲吾其被髪左衽矣得仁之难有如此者其于微子比干箕子则称之曰殷有三仁焉其于伯夷叔齐则称之曰求仁而得仁又何怨是皆见善明用心刚特立独行而不顾者也客曰然则求之有益于得欤李子曰求则得之舎则失之求而弗得者有矣未有不求而得者也君子之于仁也用之如水火熟之如五谷颠沛造次必于是也终食之间不敢违也当仁则虽师有所不让成仁则虽死有所不顾夫然故迩之事父逺之事君穷则善身达则善天下由自爱以至于愽爱由尽已之性以至于尽物之性而仁不可胜用矣客曰然则夫子如之何李子曰求仁者君子之所同也得仁者贤者之所独也以仲尼固天纵之将圣然而于仁则不敢居而罕言之况于予乎虽然尝试与子克已之私复礼之本立则见其参于前也在舆则见其倚于衡也夫然后行则所谓仁者固已粲然毕陈矣姑尽其所以求之在我有庻几乎死而后已又何容心于得不得之间哉客曰唯唯退而书其问答之辞以为求仁堂记云
　　寓轩记
　　梁谿居士既谪沙阳官廨陋甚不可以居而居于兴国佛宫自春徂夏气歊蒸思得寛敞幽防之宇以为燕居逰息之地而宫之傍有轩焉前此以为过客之馆芜废不治因命工以葺之架青松以障日植翠竹以来风饰曲栏以为花卉之囿埋小盆以为芰荷之池地之防垤者与瓦甓之破阙者墙壁楹槛之漫漶者皆以人绩加之不数日焕然一新于是易其旧而名之曰寓轩大哉寓乎谛观此身其本何有从虚幻生从颠倒起如梦中人如逆旅舎其百骸九窍六藏该而存者固已寓矣况夫奔走往来渉世而防宦乎况夫愚戆妄发负罪而逺谪乎以此身而居此轩无适而非寓者虽然自其细者观之以眇然之身而寄于四方上下无穷之间虽蛮触之国于蜗角浮沤之起于瀛渤未足喻也自其大者观之则方寸之中含容六合无有逺迩念现前大地山河视以一眼华藏世界包以一心则虽仕宦而等于游戯可也虽罪谪而随寓安之可也以此身而居此轩虽寓也其有非寓者存焉尝试晨起而坐于轩上取佛菩萨语而观之否则取经史百家之言而参订之否则焚香黙坐省循往咎以念前日之非否则宾客游从咏歌笑语以极一时之乐如幻人言如呼声响佛菩萨之语亦寓也如糟粕如筌蹄经史百家之言亦寓也念前日之非而罪性本空非亦何有极一时之乐而生灭相续乐亦不常是皆寓而已矣于诸寓中有非寓者则是轩之前青松翠竹花囿荷池墙壁瓦砾皆足以助发实相而况于佛菩萨之语经史百家之言与夫黙坐省循游从咏笑者乎噫安得防言之士与之坐寓轩之上而听梁谿之寓言则所谓非寓者庻几见之因寓意而为之记云宣和二年四月十二日
　　拙轩记
