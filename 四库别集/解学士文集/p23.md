<!-- { "loadSidebar": true } -->
　　县令行春酒□车一双鳬舄欵仙家晴看晓日浮珠树昏见河流涌玊华南极一峯撑宇宙五云双阙迥烟霞人生行乐真如寄懒问安期枣似瓜 

　　又 

　　山号中华福地偏一峯晴耸五云边削成翠玊三千丈立自鸿荒几万年天上有灯浑是幻人间无事只为仙闲来最爱东边阁笑拂烟霞白昼眠 

　　○翠竹轩 

　　萧公乐隐向清幽种得琅玕近屋头翠色入帘侵琖斝绿阴当户覆书楼八窓影散淇园夜四座凉生嶰谷秋我亦归休偏爱此携琴终拟访王猷 

　　○题冲虚观 

　　遍览冲虚益壮哉悬崖峭璧起楼台几多客旅潭边过无数神仙天上来蛰水尽教龙稳卧远松时有鹤飞回道人菜药归来晚洞口云生扫不开 

　　○正月初三祭始祖濮州公族议欲更旧门符山林城市寻常屋唐宋诗书第一家者予意不可因赋一律呈诸父 

　　九朝靖节扶龙驭十世联魁到凤池青史盛传当日事新桃昔换古人诗正三日祀参军庙七百年来显祖规共喜族人同北阮清明有约莫相违 

　　○洪武丙子承蜀府赐寄微和且欲一见自分不得往因以东平荅望焉二首 【丙子】 

　　帝子高居养道和儒臣进讲受恩多浣花溪暖青龙见濯锦江春翠辇过八极关河通使节百年风气转蓬科东平为善堪为乐三百篇诗取次哦 

　　又 

　　文渊阁下候鸣珂瞻望于今六载多春到锦城花匝地梦游丹府水盈科看云玊局依山入访道金舆载酒过自分不堪陪奉引秪将云汉日吟哦 

　　○奉天门外御桥东南莲花盛开陪邹侍讲同观赋此 

　　玊泉旧绕禁城流菡蓞开时满御沟翠盖拂波常带雨红衣照水未逢秋风翻凉影鸳鸯浴露湿寒香翡翠愁此处已看花似锦何湏远泛镜湖游 

　　○西行思亲 【戊寅】 

　　慈闱死别已经年九十严亲雪满颠徒步一身辞北阙苦寒万里到穷边斗牛注目青霄入葵藿倾心白日悬后土皇天念蝼蚁澹情先已赋归田 

　　○寄妻　 【洪武年间未赐归省时作】 

　　一去京华已十秋梦魂常在锦江游堂前土地勤勤扫架上诗书好好收禾黍熟时频照顾园篱破处且培修阿姑当奉儿当训辛苦终为远大谋 

　　○和王驸马 

　　忆昔金闺忝后尘莺花窈窕禁园春身随红日当霄汉笔遶青云动鬼神秦地山河形胜旧楚天风雨客怀新进怜九十严亲在黄发萧萧忆远人 

　　○述怀（三首） 

　　帝命臣归熟简编报恩情切去朝天塞鸿一呌惊谁梦宛马长鸣只自怜路去河州经几载眼空四海望山川覆盆日照乾坤大彩服归荣在卯年 

　　又 

　　闻道西羗路坦夷三千里外一娥曦英雄南北寻常事老太悲伤九十稀夜月书闱诗兴逸秋风驿路鴈声迟儒官莫恨文章误要识儒官显晦时 

　　又 

　　梦入长安散隐忧雨声到枕漾清秋檐花零落塞窓湿兰帐孤高夜气浮谩说故人俱大用不知老我竟何谋山中有酒难为醉一曲悠然自唱酬 

　　○回文诗（四首） 

　　年年自调曲吹笙乐处游人共笑行烟柳绿分双舞燕雨桃红落乱啼莺仙家酒琖千愁觧客馆山床一梦清弦筦和鸣春鸟好天阴半雨半开晴 

　　又 

　　伤悲少处乐闲身竹外窓开曲径深凉嫩爱书将扇却暑烦嫌酒把诗吟甞新得水凉沉李逸兴乘风晚鼓琴香篆袅烟青霭霭床侵树色翠阴阴 

　　又 

　　楼边竹度晚风清砌畔花笼夜月明鸥趁鹭飞孤渡远水连天碧一湖平浮云白处青山暮落叶红时晚日晴秋寂不知空极目游人远去寄诗情 

　　又 

　　看书对雪近前扉凛凛寒风透薄衣鞍马据吟孤客远石矶荒处老渔归漫漫晚夜垂云冻漠漠阴山暗霰飞欢极有醪无客共寒多尚活火炉围 

　　○题郭氏谱 

　　华冑遥遥将相家大唐忠武播声华素知勋业传青史屡锡褒封写白麻昭代源流传谱系明时嗣续振宗葩若为不负男儿志会见飞腾路更赊 

　　○贺友人母寿 

　　十月小春天气暄云旗何处下续翻瑶池瑞蔼来金母宝婺祥光炫玊罇哕哕八鸾迎象服融融双示鯸鱼轩歌锺华馆神仙旅共醉蟠桃实正繁 

　　○题善耕堂为张子善作 

　　几年尘俗不相关此志长存畎亩间麦垄春归云冉冉稻畦绿遍雨班班饥乌啼处烟含树黄犊归时月满山遥想当时莘野叟不知此地更清闲 

　　○豁如轩 

　　宽裕温柔积学功高轩新筑广函容量包元气鸿蒙外心与先天太极同洞达八荒皆我闼澜翻万卷载吾胸他时百万苍生治却在明公雅度中 

　　○映雪轩 

　　曾闻映雪有孙康几叶云仍意不忘华构方冬凝积素虚檐深夜透寒光恍疑尘世瑶台近更覩庭阶玊树长何日诛茆许邻并六花飞处尚徜徉 

　　○竹溪春晓图为刘孟雍题 

　　武陵溪远桃千树汴水春深柳万条何以此君多胜槩偏宜清隐绝尘嚣翠禽啼处烟如织绵箨裁来雪未消却笑此生惭六逸相思为寄白云谣 

　　○积庆堂 

　　凎水金膏浸碧华溪南见说好名家天边日月檐前系世上文章卷衷夸芝草晕随红药长彩霞常带白云斜尊中喜有嘉禾酿日共群仙醉晓霞 

　　○坦居 

　　幽居坦坦谢尘踪似与先人气味同云静泰阶平似砥潮回沧海直无东翩翩御冠红尘上荡荡伊祁化日中刬却昆仑筑场圃却将玄酒醉春风 

　　○题一梦老人卷 

　　高卧蓬莱最上峯希夷独许往来同三生风月形骸外百岁乾坤寤寐中槐树午凉秋秧薄梨花云暖夜床空黑甜自满平生愿不管东窓曙色红 

　　○潭溪刘氏秋江亭 

　　华亭屹立俯长流占断潭溪万古秋一霎金声人倚槛半篙寒绿客呼舟芙蓉露白江波冷梧竹风清枕簟幽车马红尘应不到此身何异在瀛州 

　　○琴月轩 

　　月来轩外自相寻人在轩中鼓素琴半榻影斜天浸水九臬声落鹤归林光涵石九秋无际冷逼氷弦夜正深我忆戴逵惭未识拟乘高兴借清音 

　　○杏林小隐为华山英先生作 

　　小隐当年远市廛杏花深处转幽偏一村矮屋疑勾漏数亩青山似辋川流水通桥春药碓闲云将雨润芝田华陀今见闻孙好雅度浑如董奉贤 

　　○送乌江曾惟简 

　　谈天有客气昂昂铁篴传家振四方大父声华悬日月贤孙音调泛富啇腾奔遡汉纤騕襄王树昆山呌凤凰邂逅槎山江口路摇动牛斗灿龙光 

　　○叔除华容赠行卷 

　　拜命趋朝出紫宸一官初受渥恩新来时共泛西江雪去日平分上苑春彭蠡望穷怀故国洞庭到处是通津华容凋弊劳苏息莫对双松岸帻巾 

　　○和刘应文韵 

　　异乡吟味转低回挽上银河挹斗魁甘露未埀新日月苦心谁识妙风雷玊堂挥翰先摛藻金鼎调羹未有梅待得上林花似锦玉虹翠浪棹歌回 

　　又 

　　金銮侍草诏平羗回首东风忆意乡侍女先颁红玊带宫官争系紫罗裳谩劳翰墨夸前事岂有琼瑶作报章若是纶音访遗逸画图应识浣花堂 

　　○和王恒齐　 【在河州作】 

　　自从杨子谈经后零落于今有几年夜喜天机云锦绚画看玉树彩衣新韶华舞凤光前圣兆应飞熊待老臣再遣龙奔三峡水犹能笔扫万家春 

　　又 

　　曾侍先皇燕紫宸宫官争识绣衣人螭头白简霜华重乌帽明珠露伙新缪忝地分当要职过蒙天语说能臣如今漂泊缠氷雪常想山河大地春 

　　又 

　　河州河桥似渭滨先生酷似渭滨人百年荣辱风烟改万古乾坤日月新槐树影浓占将相桐华药在用君臣玉堂如天上野草闲花别有春 

　　又 

　　布衣二十对枫宸今陌铜驼结贵人掌诰屡承恩宠旧读书未觉岁华新河州此日逢知己宣室何年访逐臣定有蒲轮天上至莺花同看上林春 

　　○松石轩 

　　手植青松不计年根株峙石翠相连勿嫌落子惊幽梦惟爱闲云伴醉 【眠半】 夜风声寒作雨一林阳气暖生烟昼长与客敲棋局忘却人间俗事缘 

　　○翠筠轩 

　　闻说华轩俯碧湍竹林适有晋衣冠光凝翡翠秋偏好色漾玻瓈夏亦寒留客何妨对棋局濯缨兼可把渔竿几回有意来相访只恐翻将白眼看 

　　○思贤 

　　八百兴周一钓钩人谋自古至□流除奢去侈苏民寞剪恶流奸觧世愁叩角欲为敲石烂弃侯不仕洗听湫是谁肯效前贤志共沐苍生演九畴 

　　○题郎中归隐竹轩图 

　　闻说刘郎侍谪仙竹轩不减洞中天蛟龙嘘气成楼阁岛屿无波到市廛鹤到诗坛通远信人看棋局惜流年卜居自爱三山好嬴得烟霞满目前 

　　○巢松云楼 

　　惟爱匡山五老峯结巢还与白云松当檐老干来秋蜃满座疏枝起蛰龙寂寞每教仙客过清高那得世人逢若为借得查州鹤洗涤尘埃一过从 

　　○具庆堂 

　　具庆传闻古已稀几人沉痛蓼莪诗青春彩服欢娱日永夜孤灯梦断时生寄死归何草草感今怀昔思依依信如菽水甘调鼎何用千锺叹藿藜 

　　○刘于京雪影图 

　　连宵苦雪结成氷谁剪鹅毛盖地琼白鹤立时惟见影鹭鸶飞处只闻声山林树木银妆褁殿阁楼台粉砌成不信与君高处望只看流水一条青 

　　○胡氏思乐齐 

　　接屋荷亭水满渠长松夹道影扶疏衣冠笑谑娱罇俎车马驱驰任卷舒茆舍行蓠金玊况风流云从古今殊追思前度为乐嬴得悠然一卷书 

　　○除夕寄萧时徽 

　　曾约同斟守岁杯荒城日听足音来地偏每取亲朋外客久那堪节序催刻烛有情同赋咏颂椒无侣重徘徊前盟独有寒梅在肯向天前伴雪开 

　　○题扇 

　　齐纨鲁缟谩纷纭曾似溪??溱独建勋玊斧裁成天上月金刀剪落洞中云三都价贵供赋词一榻清风却垢氛作字题诗緫相称练裙何必羡羊欣 

　　又 

　　汾阳公子在金川挥扇行吟爱碧湍风透湘帘云影碎露团荷叶镜光寒骖鸾驾鹤人千里明月扁舟行一竿我亦观澜沂沧海采风又拟奏　金銮 

　　又 

　　独上青霄跨紫鸾手挥明月下云端半弯素练霜威冷幅幅芙蓉雪色寒细擉龙头生翡翠轻摇凤尾动琅玕何时持向天门去十二琼楼子细看 

　　○牧牛图 

　　笛声吹度柳稍风叶叶晴云绕翠虹白石歌阑春雨歇青山半压夕阳重耕犁自足敲仙木膄液常教饱嫩菘文绣不衣金不络卧看天字月明中 

　　○题菖蒲 

　　三尺青青古大阿午风池畔荡晴波长桥有影蛟龙畏流水无声日夜磨两叶带烟生杀气五更弹雨和渔歌愁来只怕西风起消尽锋铓恨转多 

　　○戏题鸡卵 

　　圆不圆兮方不方却将天地尽包藏欲知内外两重白全在中央一点黄混沌未分先有象乾坤已判显形藏养成羽翼冲霄汉化作金乌运大阳 

　　○海青 

　　万里飞来度海西灵禽玉?不沾泥??双身吓破群鹅胆展趐惊翻万马啼势压凤毛嫌地窄气冲云眼恨天低生来自是鸾凰友不与苍鹰一样飞 

　　○秋蝉鸣 

　　透灵脱壳离黄沙游遍郊园不采花色似琉璃兼翡翠声如管笛共琵琶困穷叶底深阴处饥吸清风玉露芽秋来飞上高枝噪愁损孤寒百万家 

　　○七虫鸟 

