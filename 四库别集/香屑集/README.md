<!-- { "loadSidebar": true } -->
　　钦定四库全书　　　　　集部七
　　香屑集　　　　　　　　别集类六　【国朝】提要
　　【臣】等谨案香屑集十八巻
　　国朝黄之隽撰之隽字石牧号堂华亭人康熙辛丑进士官至右春坊右中允是编皆集唐人之句为香奁诗凡古今体九百三十余首前有自序亦集唐人文句为之凡二千六百余言集句为诗始晋傅咸今载于艺文类聚者皆寥寥数句声韵仅谐刘勰明诗不列是体葢继之者无其人也有唐一代无格不备而自韦蟾妓女续楚词两句之外是体竟亦阙如至北宋石延年王安石间以相角而未入于集而别録成巻尚未单行南宋李龏之梅花衲剪绡集文天祥之集杜诗始别着録然巻帙亦无多之隽是编虽杂取诸家之成句而对偶工整意气通贯排比联络浑若天成且惟第二巻无题五言长律中重用杜甫二句陆防二句余虽洒洒钜篇亦每人惟取一句不相重复且有叠韵不已至于倒前韵而一一如已出可谓前无古人后无来者虽其词皆艳冶千变万化不出于绮罗脂粉之间于风骚正轨未能有合而就诗论诗其记诵之博运用之巧亦不可无一之才矣乾隆四十五年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　香屑集巻一
　　中允黄之隽撰
　　自序
　　脂粉简编每讽词人之口花钿侍从终慙神女之工为芳草以怨王孙縁情不忍执定镜而求西子与影俱游不吟纨扇之诗自夺鸳衾之价岂敢传诸作者寻耻雕虫殊不类其为人希声刻鹄则有长卿消渴王霸幽居庾子山之染翰巧借丹青嵇叔夜之鸣琴防谐丝竹惜流光之不驻叹欢宴之难寻求女娲炼石之方肠回好繋是海燕窥梁之日花怯愁当于是彷佛烟光依稀仙躅千趣万态因珠翠以兴言六采五章凿金银为书字若夫春风昼荡明月宵悬珠网七重近接天孙之馆金釭二等暂疑王母之台弄药争花家家并翠佩兰廕竹乆乆逾芳鸟间闗而共娇鹊聮翩而不定既开瑶户綷云霞于玉楼即瞰铜街饰琥珀于虹栋原隰拥神仙之气轩庭映梅柳之春长庑生寒玉烧不热重扃驻燠烛醉始酣有美一人是焉栖托妍妆袨服风符三月之春丽质冶容价夺十城之美产耶溪而濯质兰麝氛氲觞瑶池以迭謡绮罗回薄曲眉丰颊流月亭亭鬒髪綘唇当闺脉脉谁能攀撷梦佳期于北方岂让娉婷赠灵修于南浦又若侯家琐第锦障如霞戚里池台美人似玉东吴信妇旁携緑鬟南国妖姬咸贮金屋江女穿鍼之阁季伦调伎之园相如之宅西子之里无不脩眉横波纤指如画霓裳鳯髻竞饰明珰云帔花冠来窥皎镜焕烂而锦绣入玩荧煌而户牖生春伴秾李以表年糅初梅而委色篱边种菊菊艳苕华野外纫兰兰仪蕙问姹花嫋竹疑佚女之瑶台长笛短箫类羣仙之广宴金钗十二巧笑工颦牙管一双能书善画洗镜光于月夜岂曰无娯疑佩响于风余何能窃似至如洛妃绰约玉女容华麻姑送酒智琼陪宴双珠絶价入王母之环四照灵葩扑江妃之佩霞浆玉醴散芳气之氤氲木蜜金膏映雕盘之错落芙蓉帐里一袭轻衣朱鸟窓前九茎仙草孕灵娥之秀彩匪隔云霄降神女之徜徉唯新风月聊比虙妃之馆遥通婺女之津隂兎息肩于绮寮归云纳影于重庑若集瑶池之上潜羡羿妻似临兠率之天更名佛婢神施鬼设非烟非云人欲天从若鱼若水既寄形于流艳凝睇相看苟有防于精灵持颐而笑春山歴歴扈鸳砌之仙游暮雨沈沈涨鹊桥之逺岸藐然姑射之上未足比其清华降于巫峡之阳不足冩其形状更若柳巷青楼倡姬荡媵丛台妙妓置层榻于南隅天水僊哥闻弦歌于北里韶顔稚齿始预风流曲榻温炉自然飘荡写琼毫而洞色绡縠参差索皓月而按歌管弦呕哑飘轻裾翳长袖拂花蕋之翩翾披绣闼俯雕甍辞红楼之婉娩纤歌凝而白云遏芳酒满而緑水春珠初涤其月华弦将调而雪舞瑶台吐镜翠发蛾眉银烛掩花美肤腻体朝堂夜阁俱为练玉之塲秋帐冬釭更示投香之所留姓名于金谷命妖侣于石城丽容嫣然顔如桃李鼻息咈然香浓兰桂花笺五幅遗天涯之美人琼树一枝狎兰房之伎女纤浓合度长短侔形一肌一容一盼一睐靡勿婵娟可翫枯槁皆苏回风遏云之艺此日增竒共被同车之欢如月斯仰他若郑婉秦妍燕姬赵女濮阳美妇把芳酒以留欢越国名姝咏归荑之自牧调丝擫管饯斜光于碧岫之前落絮飘花选丽质于绮罗之列独立窈窕髲髢峨峨侧身徘徊霜罗曳曳湔裙水上忽欲去而中留拾翠岩边若将翔而复倚覆彩鸳之瓦洞照一庭戴金雀之钗席芳十歩亭亭独处入华林而珠树非多矫矫无双见沧海之神山乍出灯前月下斜身倚帏日里风中回眸去扇仰仙云而摇曳登绮席以逶迤既彰絶代之姿须中倾城之色香堪愈病芳袭椒兰画以为屏气含烟雾霞扉昼敞吟哦于贝齿朱唇绣桷晨开眷恋于芳辰美景是以遇河间之姹女龙脑呈香骇汾水之佳人海绡掩丽笙簧触手能剏窈窕之思珠玉在傍可为属餍之具也于是新调铅粉兰圃多暄似隔窓纱琼台易接仙凡阻越见偶语而生疑姑姊引提与真情而合契还悦临卭之客始诣临卭遥疑洛浦之人同游洛浦顾我则笑不邀结而自亲望之若仙尚殷勤而未已微言相诱花艳丹唇美态入神云靡緑鬓初疑梦觉揽明镜于怀中遂致宵奔坠纤腰于掌上时则金灯照灼鳯胫吐花玉树玲珑鱼鳞积磴捧金炉而入侍轻攒翠蛾抗琼闼而同嬉全沉笑靥形影双美彼我一身价重兼金心同匪石丹鸎紫蝶必雄雌而与俱东鲽西鹣誓山海而长在言无漏口情皆发衷极千载之交欢荡百龄之疴恙至于晓钟初动晨光既升粉黛之坐頽髩云垂膏沐之余圆珰月聚是非双遣心口两齐与珠玉而俱灰将金石以齐固流光含睇不觉魂消敛袵易容如防胆怯暗闻珠翠顿华履以自持愿把瑚伴琼缄而不去此则窥形弄影留卧瑇瑁之牀心照神交欲学鸳鸯之性以妖以艳且叹且言是耶非耶盛矣美矣然而天长地乆良防不恒山髙海深长亭欲别泛素波而径去翦瑶带而犹欷路隔危桥已极伤春之目天销刼石谁怜此夜之心仙娥去月玉趾迟留织妇希风花顔缥缈晓开鱼钥望蹇修兮不来暝出香街想佳人兮如在谓翔鸾之欲舞近入离弦信梁燕之莫俦能摇别恨长烟苒惹尚悄悄以在眸余馥葳防亦伥伥而度日观媚丽则瑶房有寂问凉燠则芳树无情又或山中攀桂王孙游兮不归堂后生萱公子去而忘返织回文之锦目断意迷首歩摇之冠形单影只含情愈惑同销地媪之魂握手已违自有湘妃之泣踠长条于柔指着手成春掩离涕于交颐将刀断水何时促膝已无为雨之期讵肯动心复认吹箫之侣膏铅不御夺首饰于金钿衾被罔留却氷纨于寳笥何相思之可寄瀛海千寻非梦寐而不通金墉万仞遂使青郊晦色紫陌迷尘逮花落而春归竟月同而地隔夫陪欢北渚幸无折齿之慙动影南櫺多值敛眉之日五情空热翻笑鹊河两心似火亲当兽炭怅縁情而莫极难立节以自持倘未忘情曾因善赋洛川回雪许予以烟霄鸾鳯之交卫国报琼富我以琳琅圭璧之寳则重将越调劣近于讴歌不媿秦台将回于咳唾更伫丹青之玩无忘欢好之时明眸皓腕拂长袖而善留雪肤花顔拥寒炉而必出梳晓鬟也匣镜重窥嚬翠黛兮脩蛾再覩指兰而可掇托芙蓉以为媒喜满其家经过款狎入同其室朝夕窥临响环佩于层城可人如玉御兰芬于絶代煦我如春斜窓印月当绮疏而荐香彩槛临风下云帱而昵枕锦裀象榻斜领全开金琐银铺香风乍度可谓勤矣何其乐哉嗟乎情源九派浩无津涯情田万顷敞无垠堮天穿地巧男欢女娯愿亲桃李之蹊必尽荪荃之美列瑶窓而送燠本自无双孕兰畹而生姿素推第一雕帘绣轴挑锦停功寳树琼轩浣纱见影精灵惚怳爱罗幌之春风冶态嫣妍潄玉池之灵液纒绵巧妙弦管相催天绍婵娟琴棋间作嫮容色授以劝酒曼睩腾光以横波娇如连琐佩以幽襟妍若春晖题于团扇绮襦纨袴弹云璈而答歌碧繶缃絇绕霞廊而转歩金铺月坠抽簪叩扉锦席夜陈引臂替枕穷百年之乐事记兹夕之当歌大欲存焉宿心遂矣视彼饰嫫母之容窃窥明镜寄妇人之手空寻寳钗或滛言媟语忍赧汗以自媒或雌伏单栖顾容华之莫守布裙屝屦去也何縁朝虀暮盐丑而思嫁者髙下相悬妍自逺呜呼林何春而不花水何苔而不绿暖风习习瑶草萋萋兰欲芳而逼人鹦能言而入座聊因炜管庶几申骚客之情犹隔琐窓彷佛入神仙之境而授仆以幽忧孤愤之性不解衾裯博我以风赋比兴之防空持砚席是故心灵若丧梦想徒劳览绮纨之游践锦石封泥指簪履以翰怀纤罗碍日彼洛水之灵非匹犹赋陈思楚襄之梦应然思齐宋玉用开笔海竞落文河刻乎贞金翠珉贮之幽房密寝滛文艳韵诚非丈夫所为尽态极妍此为才子之最仆文非绮组学乏缣缃断章摘句取讥于书厨散藻摛华尚慙于风雅常持缥帙移东就西时阅瑶籖抽黄对白有欢有戚如见如闻乃为抚掌之资麄得捧心之态郁余怀其谁语式以风骚命女史以书之增诸巻轴呜呼花有情而独笑春度桃源月未仄而先隂轮消桂魄芬芳九醖不待尊罍荏苒百龄聊因牋简窥陈编以盗窃极耽玩以研精不三四年凡八百首烂若编贝章章贵竒端如贯珠句句欲活非锦非绣惟鸳惟鸯撮而集之情可知矣岂倩徐陵作序用极菁华为逸少装书别成新趣哉疑者曰鼓扇轻浮班扬扫地识者曰摹拟窜窃庄列寓言争致于瑶编绣轴终传郑国之香或讥于画虎续貂真谓羽陵之蠧
