<!-- { "loadSidebar": true } -->
　　畴昔未识君知君好贤才随山起馆宇凿石营池台星【一作大】火五月中景风从南来数枝石榴发一丈荷花开恨不当此时相过醉金罍我行值木落月苦清猿哀永夜逹五更呉歈送琼杯酒酣欲起舞四座歌相催日出逺海明轩车且徘徊更游龙潭去枕石拂莓苔【杜预左传注畴昔犹前日也书尧典日永星火以正仲夏蔡沈集传星火东方苍龙七宿火谓大火夏至昏之中星也淮南子清明风至四十五日景风至史记律书景风居南方景者言阳气道竟故曰景风王叔斋籁记景风一曰凯风又曰薰风亦曰巨风起自赤天之暑门从南方来谢灵运诗行觞奏悲永夜继白日金罍酒噐也详七巻注楚辞呉歈蔡讴奏大吕些王逸注歈讴皆也歈音于莓音梅】
　　待酒不至
　　玉壶系青丝沽酒来何遅山花向我笑正好衔杯时晩酌东下流莺复在兹春风与醉客今日乃相宜
　　独酌
　　春草如有意罗生玊堂隂东风吹愁来白髪坐相侵独酌劝孤影闲面芳林长松尔何知【一作本无情】萧瑟为谁吟手舞石上月膝横花间琴过此一壶外悠悠非我心【一本云春草遍野绿新莺有佳音落日不尽欢恐为愁所侵独酌劝孤影闲歌面芳林清风寻空来岩松与共吟手舞石上月膝横花下琴此一壶外悠悠非我心缪本第一句作春草变緑野第七句作碧松尔何知四字不同　楚词秋兰兮蘼芜罗生兮堂下王逸注环其堂下罗列而生陶渊明诗挥杯劝孤影素问松吟髙山虎啸岩岫张正见诗松吟欲舞风】
　　友人防宿
　　涤荡千古愁留连百壶饮良宵宜清谈皓月【一作然】未能寝醉来卧空山天地即衾枕
　　春日独酌二首
　　东风扇淑气水木荣春晖白日照绿草落花散且飞孤云还空山众鸟各已归彼物皆有托吾生独无依对此石上月长醉歌【缪本作歌醉】芳菲【南史衡阳王义季传阳和扇气播厥之始陆机诗蕙草饶淑气张铣注淑善也陶潜诗万族各有托孤云独无依谢灵运诗暝还云际宿弄此石上月】
　　其二
　　我有紫霞想缅懐沧洲间且【萧本作思】对一壶酒澹然万事闲横琴倚髙松把酒望逺山长空去鸟没落日孤云还但恐【缪本作悲】光景晚宿昔成秋顔【广韵缅逺也缅音勉】
　　金陵江上遇蓬池隐者【太白自注时于落星石上以紫绮裘换酒为欢地理广记开封县有蓬池亦曰蓬泽故卫国之匡地竹书纪年云梁惠王发逄忌之薮以赐民即此太平寰宇记蓬池在开封府尉氏县北五里按述征记云大梁西南九十里尉氏县有蓬池阮籍诗云徘徊蓬池上囬顾望大梁即此也隐者盖居于其间故因以为号江南通志落星冈在应天府西北九里一名落星墩又曰落星石景定建康志落星冈一名落星墩在城西北九里周廻二十六里髙一十二丈又江寕县西五十里临江亦有落星冈李白尝于落星石以紫绮裘换酒为欢此地也】
　　心爱名山游身随名山逺罗浮麻姑台此去或未返遇君蓬池隠就我石上饭空言不成欢强笑惜日晩绿水向雁门【缪本作关】黄云蔽龙山叹息两客鸟徘徊呉越间共【缪本作一】语一执手留连夜将乆解我紫绮裘且换金陵酒酒来笑复歌兴酣乐事多水影弄月色清光奈愁何明晨挂帆席离恨满沧波【广东通志麻姑峯在罗浮山之南其前有麻姑台下有白莲池池水注朱明洞罗浮山志冲虗观西南有石峯峭防名曰麻姑峯旁有岩曰麻姑台树石清幽其上常有彩云白鹤仙女集焉晋唐以来人多有见之者景定建康志雁门山在城东南六十里周廻二十里髙一百二十五丈西连彭城山南连大城山北连陵山山势连绵类北地雁门故以为名舆地志云山东北有温泉可以浴饮之能治冷疾江南通志雁门山在江寕府上元县东南六十里太平寰宇记岩山在升州江寕县南四十五里其山岩险故曰岩山宋孝武改曰龙山六朝事迹鸡笼山寰宇记云在城西北九里西接落星涧北临栖塘舆地志云鸡笼山在覆舟山之西二百余歩其状如鸡笼因以为名宋文帝元嘉中改为龙山以黒龙尝见真武湖此山此山正临湖上因以为名今去县六里又景定建康志龙山在城西南九十五里周廻二十四里髙一百二十丈太平州当涂县北有水以其山似龙形因以爲名木华海赋维长绡挂帆席】
　　月夜听卢子顺弹琴
　　闲夜坐【萧本作坐夜】明月幽人弹素琴忽闻悲风调宛若寒松吟白雪乱纎手绿水清虚心钟期乆已没世上无知音【释居月琴曲谱录有悲风操寒松操白雪操白帖阳春白雪绿水悲风幽兰别鹤并琴曲名风俗通伯子牙方鼔琴钟子期聼之而意在髙山子期曰善哉乎巍巍若泰山顷之间而意在流水子期曰善哉乎汤汤若江河子期死伯牙破琴絶终身不复鼔以世无足为知音者也】
　　青溪半夜闻笛【青溪当作清溪在江南池州府城西北五里其地在唐时为秋浦县】
　　羌笛梅花引呉溪陇水情【一作清】寒山秋浦月【一作空山满明月】肠断玊关声【一作情　羌笛见四巻注杨齐贤曰梅花引曲名乐府诗集梅花落夲笛中曲也古陇头流水分离四下念我行役飘然旷野详见愁阳春赋注玉关见四巻注】
　　日夕山中忽然有懐
　　乆卧青【一作名】山云遂爲青【一作名】山客山深【一作春】云更好赏弄终日夕月衔楼间峯泉潄阶下石素心自此得真趣非外借【萧本作惜】鼯啼桂方秋风籁归寂思洪崖术欲往沧海【一作岛】隔云车来何迟抚已空叹息【□礼善沟者水潄之鼯飞生鸟也见七巻注初学记风吹万物有声曰籁广韵逺也神仙传卫叔卿与数人博戏其子度世曰是谁也叔卿曰洪崖先生魏武帝诗乘驾云车骖驾白鹿古诗轩车来何迟　借音积音勉】
　　夏日山中
　　嬾揺白羽扇躶袒【缪本作体】青林中脱巾挂石壁露顶洒松风【北堂书钞语林云武侯乘素舆执白羽扇羽猎赋布乎青林之下】
　　山中与幽人对酒
　　两人对酌山花开一杯一杯复一杯我醉欲眠卿且去明朝有意抱琴来【宋书陶潜性嗜酒贵贱造之者有酒輙设潜若先醉便语客我醉欲眠卿可去其真率如此】
　　春日醉起言志
　　处世若大梦胡为劳其生所以终日醉頺然卧前楹觉来盼【缪本作眄】庭前一鸟花间鸣借问此何时春风语流莺感之欲叹息对酒还自倾浩歌待明月曲尽已忘情【宋书顔延之得酒必頺然自得张景阳诗借问此何时胡蝶飞南园浩大也楚辞临风悦兮浩　堂诗话太白天才絶出真所谓秋水出芙蓉天然去雕饰今所传石刻处世若大梦一诗序称大醉中作贺生为我读之此等诗皆信手纵笔而就他可知巳琦尝见石刻于星凤楼帖中觉来盼庭前作揽衣覧庭际一鸟作有鸟对酒还自倾作未叹酒已倾数字不同贺生不知为谁若指知章恐无此理其出于后人伪托也】庐山东林寺夜懐【江西通志东林寺在庐山之晋太元九年慧逺建此山仪形九叠峻竦天絶而寺之所居尤尽林壑之羙背负炉旁帯瀑布清流环阶白云生栋别营禅室最居深静凡在瞻礼神气为之清爽慎蒙名山记庐山有东林寺寺始于晋慧逺法师谢灵运为凿池种莲师与隐者十八人同修浄土社缁素咸在谓之莲社师送客至虎溪而止常与陶渊明陆修静谈不觉过溪共笑而反今三门内屋于桥上水淹塞云即虎溪旁稻田中有莲数本即莲池也出寺有大溪度石桥或云此为虎溪】
　　我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫髪湛然冥真心旷劫断出没【陈子昂诗闻道白云居窈窕青莲宇杨齐贤曰青莲宇梵宫也楚词章句谢去也阿弥陀经彼佛国土常作天乐维摩诘经舍利弗言忆念我昔会于林中宴坐树下释氏要覧宴坐又作燕坐燕安也安息貌也李善文选注大千者谓一三千界下至阿毗地狱上非想天为一世界千世界为小千世界千小世界为中千世界千中世界为大千世界法苑珠林须菩提答阿难曰我念一时入于三昧此大千世界广若斯置一毛端往来旋转如陶家轮南史帝问大僧正慧念曰见不可思议事不慧念答曰法身常住湛然不动楞严经一切众生从无始来生死相续皆由不知常住真心韵防梵书以一世为一劫谢灵运山居赋析旷劫之防言説象法之遗防】
　　寻雍尊师隐居
　　羣峭碧摩天逍遥不记年拨【萧本作防】云寻古道倚树聼流泉花暖青牛卧松髙白鹤眠语来江色暮独自下寒烟【列仙传老子乘青牛车去入大秦玉策记千歳之鹤随时而鸣能登于木其未千歳者终不集于树上也色纯白而脑尽成丹杨齐贤曰青牛花叶上青虫也有两角如蜗牛故云按青牛白鹤不过用道家事耳不必别作创解】
　　与史郎中钦【缪本作饮】聼黄鹤楼上吹笛【湖广通志黄鹤楼在武昌府城西南隅世传仙人乘黄鹤过此因名雄据江山为楚防大观】
　　一爲迁客去长沙西望长安不见家黄鹤楼中吹玉笛江城五月落梅花【江淹恨赋迁客海上乐府诗集梅花落本笛中曲也】
　　对酒
　　劝君莫拒杯春风笑人来桃李如旧识倾花向我开流莺啼碧树明月窥金罍昨日【缪本作来】朱顔子今日白髪催棘生石虎殿鹿走姑苏台自古帝王宅城阙闭黄埃君若不饮酒昔人安在哉【十六国春秋石虎飨羣臣于太武前殿佛圗澄殿上褰衣而行吟曰殿乎殿乎棘子成林将壊人衣虎令发石下而视之有棘子生焉汉书伍被传子胥諌呉工呉王不用廼曰臣今见麋鹿游姑蘓之台也鲍照芜城赋直视千里外唯见起黄埃李善注埃尘也又鲍照诗壮士皆死尽余人安在哉】
　　醉题王汉阳防
　　我似鹧鸪鸟南迁嬾北飞时寻汉阳令取醉月中归【张华禽经注广志云鹧鸪似雌雉飞伹徂南不北也异物记云鹧鸪白黒成文其鸣自呼象小雉其志懐南不北徂也】
　　嘲王歴阳不肯饮酒
　　地白风色寒雪花大如手笑杀陶渊【缪本作泉】明不饮杯中酒浪抚一张琴虚栽五秼桞空负头上巾吾于尔何有【陶渊明畜素琴一张宅邉有五柳树见十巻戏赠郑溧阳诗注陶渊明诗若复不快饮空负头上巾】独坐敬亭山【江南通志敬亭山宁国府城北十里古名昭亭山东临宛溪南俯城闉市风帆极目如画】
　　众鸟髙飞尽孤云独去闲相看两不厌只有敬亭山
　　自遣
　　对酒不觉暝落花盈我衣醉起歩溪月鸟还人亦稀【韵防暝夕也】
　　访戴天山道士不遇【西溪丛语绵州图经云戴天山在县北五十里有大明寺开元中李白读书于此寺又名大康山即杜甫所谓康山读书处也一统志大匡山在绵州彰明县北三十里一名康山亦名戴天山】
　　犬吠水声中桃花帯露【萧本作雨】浓树深时见鹿溪午不闻钟野竹分青霭飞泉挂碧峯无人知所去愁倚两三松【王筠诗日坂散朱雰天隅敛青霭陆机诗飞泉潄鸣玉唐仲言曰今人作诗多忌重叠右丞早朝妙絶古今犹未免五用衣冠之议如此诗水声飞泉树松桃竹语皆犯重吁古人于言外求佳今人于句中求隙失之逺矣】
　　秋日与张少府楚城韦公藏书髙斋作
　　日下空亭暮城荒古迹余地形连海尽天影落江虚旧赏人虽隔新知乐未疎防云思作赋丹壁问藏书查拥随流叶萍开出水鱼夕来秋兴满回首意何如【谢朓诗山川隔旧赏朋僚多雨散楚词乐莫乐兮新相知防云作赋用宋玉赋朝云事是赞其才思之美韵防楂水中浮木也】
　　秋夜独坐懐故山
