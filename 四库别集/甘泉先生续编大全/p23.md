<!-- { "loadSidebar": true } -->
二十一日晚，得手翰兼问目，喜而不寐，况有异器之贶，视我如亲者乎？少汾相从七八年矣，心欲少汾而未敢言者，待少汾自发而语之，为有力耳。夫岂爱於言哉？愤悱之诚，如射者执弓，引满而发，乃有力耳。此吾所以得之如获珍宝，喜而不寐也。石翁诗云：「一朝宝复来，辄复喜不已。」同此情也。此痛痒相关者也，斯文幸甚，自兹可以商量矣。问目急看数条，即送秦幼贞举人与钟叔辉阅之，同喜也。俟数日次第商量。幼贞立志甚确，到樵六七日矣。张督府闻其名，礼致西宾，拂袖谢之而来，卜筑云谷左阿，欲携家居学焉，有一日千里之志。近得方时素书云：「觉山不肯住福山，急治罗浮之装。」则前报妄矣。并报何古林极不易得，天资弘毅，有受道之器，可与定交，为终身三益之友也，不可失也。射器今日弓矢至矣，中丰福乏渐具矣，至日之约定矣，第恐人事不可前期耳。人有善愿，天必从之。敬复[十月]。

复曾廓斋太守

久念旷年无音，神亦劳止。忽接乡友冯尹带来华翰腆币，奚啻空谷之足音也！感慰！感慰！六载贤声，屡荐不转，时可知也。往者子抑，今日公敬，皆罹祸疚，又岂但不转而已耶！水见时俗，不可久居人间，今年五月望，携家入西樵烟霞旧隐居矣。而诸同志亦来聚集，又创云谷书院处之，与大科相表里。广右秦举人孺且来卜筑云谷之东阿，而洪觉山罢官亦欲来，且虚西阿以待之。区区自到山，血气增长，眠食皆安，[三日]开关而出，与诸贤坐进此道，恨不得与廓斋共之耳。冯尹人还，草率布复，所怀种种，临纸怅然。不悉。十月

复衡山唐石泉

桐冈人来，拜领石泉书，如见石泉矣，如见石泉相与笑歌於五峰之间、紫云之麓矣，何慰如之！再读来书，又见向往益切不怠，而骎骎於古人矣，何慰如之！自中夏携妻子入西樵，治云谷，如得此生，血气益健，旧疾顿除。人间事了不挂念，所未忘者衡岳耳。往往术者谓过百岁，明年或能再登祝融也。人还，草草布复。谨启。十一月

与何晦斋主政

●●念惓惓，此事诚足讱，仁者之心矣。此事虽逼於●●之不容已，然亦恶人之所恶，与执事同心也，与●●贤宰同心也。於此亦可以观人矣。且前日临●之时，中心矜悯，不觉泣下，因思大禹泣罪人，盖有[不期]然而然者也。吾人之心与圣人同，但圣人纯，吾人●养之扩充之以至盛大耳。昔者邂逅长安，●●非●●期待於执事。执事不久高谢荣禄，归●山林，足[迹不入]於官府，货利不入於心胸，圣贤之●●●过半矣。前日古林到山，亦共惓惓语及执事，执事得不有意同居山相丽泽乎？老夫老矣，念来日之无多，怅圣途之尚远，故(斤)[斥]断家事，挈家入山，二粥一饭，约以自励。闭关三日，一出会讲，期不负平生之志耳。感执事知己，谩语及之。谨启。丁未四月

与何於逵举人

某拜言。侧闻比试远回，天将老其才，为来科大魁也。知途中佳胜，为慰！适奉怀间，使者如古冈之便，布此奉问外，刻本叙规图一幅奉览。石川公北行不及知，怅怅！能来樵专功否？

甘泉先生续编大全卷之八

门人顺德何鸿校刊

书简

与太宰张西盘

樵中绝不作文，多谢请者，独於执事又不能默默也。静观堂记勉为公脱稿奉上，恐水不久住，而执事亦不久俯仰於时也，故急急为之。水贱体如相别之时，耳目不亏，灯下尚能作细字，登山尚能信步而上大科之巅，下上栖霞之楼，术者皆妄谓过百，而吾短世之心，则不复知有来日。陶渊明云：「今我乐不为，知有来日否？」所以鸡鸣而起，孳孳若不逮，恐不足以了平生之志也。未审公自别来进步高明何如？恨未之闻耳。於吕泾野未尝不遗憾也，何如？余不能悉。谨启。丁未十月

答三山诸同志

水承新安福山斗山黄山同志诸贤前后书来，无虑百幅，详略不同，大意皆欲区区有言，至意也。嘻！就使致书百幅，岂若吾意之无穷哉？吾近年深体无言之教，盖学不在多言，多言，道之贼也，顾力行何如耳。所谓力行者，默坐澄心，天理自见也。夫子曰：「予欲无言，四时行焉，百物生焉，天何言哉！」易曰：「默而成之，不言而信，存乎德行。」德行者，力行之谓也。故不言者，孔门之本教也，其不能不言者，不得已也。故言之入也浅，无言之入也深。故予今不能一一答诸贤，而总以一言奉答者，亦不得已也。诸贤其求予於意，而勿求予於言可也。丁未十二月

答汪生汝才

方洪二贤来，询知足下造诣益深，潜心先天之学，此颜子之学也，程子所谓乾道也。夫子又告仲弓以敬恕，程子谓之坤道也，何耶？智崇而礼卑，兼乾坤天地知行而一之，乃尽也。知与洪子明、洪如之、洪仲诚相友善，幸以吾意深究之，以成浑全之学可也。余非言语可及。

与冼少汾秋官十月五日

程子见人静坐，便叹其善学，不翕聚则不能发散，不专一则不能直遂，天地之道且然，而况於人乎！水只在楼垣上小朱明、朱陵两轩静坐，每出则与九山弟对坐，亦每戒杂言，默坐澄心而天地自见耳。寻思吾少汾绝须一静，将家事人事斥断，一味於鸣鹤楼上静坐。守礼终大事，自怨自艾，处仁迁义，在礼固如是，此为学进步之大机也，幸亟图之。盖少汾之质多警发，故须自矫其情之偏，以就中正也。不然，虚过岁月，负了大志，可惜可惜！余所怀非纸笔可既。

答萧师孔论柯乔可斋戒请学第一纸戊申十月九日

昔太公将传丹书之训於武王，武王君也，太公臣也，犹曰：「王欲闻之，请斋戒矣！」武王斋戒七日而后传，岂苟哉！柯生斋戒然后请学，此便是作圣基本。夫以丹书之训不过数言，圣武岂不素知之哉？而请斋戒焉！柯乔可平生於吾言岂不有所闻？於古圣贤之言岂不博有所闻？只恐吾言之出，闻之亦曰：「此吾素所闻所知者耳！」则又何益？请以此复，何如？

与师孔第二纸

适览乔可诗「黄唐以上道浑浑」之语，吾心正欲复此浑浑也。吾又读其大有省发，向时逐外之见，於身心无分毫益，又有结庐净身之说，又有回家不见先庐之说，是能舍己从人，致虚以受矣。其几矣！其几矣！若柯生者诚不易得矣，特趁此苗头之发，令小童引入大有洞天，坐小朱明、朱陵之轩，一默一语，弟恐所与语者不出乎乔可今斋戒之自有自为者耳。幸毋少之。

问闻人谤师当如何谤师嘲师者如何有自负圣学而犯之矣

闻谤师者，如闻君父之谤，击之斥之可也。孔子曰：「自吾得子路，而恶声不及於耳。」昔先师石翁闻匡斋公之弟谤匡斋，面斥曰：「吾二人数千里闻先生高风来从学，尔在家庭之内乃如此。」以手挥之曰：「尔再不必说。」何等英气！同行何潜在傍默默，后竟以於纵酒而废。吾在庶吉士时，闻梁厚斋公道乡人谤石翁之言云云，吾怒之，述陈远峰画士京师时，有乡人谤石翁亦云云，将其人打踢落楼，公默然。萧师孔闻其从弟谤议老朽，即踢打之曰：「吾师也，尔如何谤之？」此段英气不可无，无则不足与为善，终亦必亡之而已矣。边孝先曰：「师而可嘲，出何典记？谤师者类如谤君父，得罪於天，又学何事？以圣学自居者，远来何事？」昔有人言於伊川曰：「涪州之行，乃门弟邢恕、族子程公孙为之也。」伊川应之曰：「故人情厚不敢疑，族子至愚不足责。孟子既知天，安用尤臧氏？道之将行也与？命也。道之将废也与？命也。人奈之何！吾惟来者不拒，去者不追，何将何迎，本体自然。」又曰：「天理自然，不是安排出来。从古圣贤不曾赖门生妆点出来。」张子曰：「宁学圣人而不至，不可以一善成名於世。」吾固曰：「宁为由仁义之学而未至，不可行仁义以取名。宁为集义之学而未至，不可为义袭以取名。宁为君子儒而未至，不可为小人儒以取名。」昔方文襄公因论一当道以指擦其耳，又擦其嘴，言此老做老婆耳，又做老婆嘴也。大丈夫当磊磊落落，岂可作如此老婆口耳也。君子坦荡荡，小人常戚戚，惟洪觉山峻之则便默识，默识已做了一半圣贤了。

与蒋道林

别后得三水、连州二书，已悉雅意。承数千里之跋涉而来，未罄十余年所欲言未尽之意，怅怅耿耿！吾道林大抵尚滞於死生毁誉之中，而未见超然摆脱之意。孟子言圣人之学由仁义行，而行仁义者且非之，若假人妆点，则又出於行仁义之下矣。先师石翁云：「今人无识见，卑阘得甚，爱人道好，怕人道恶，做出世事不得。」吾辈心事质鬼神，焉往而不泰然耶？夫苟有毁誉之心，则惴惴焉，一尺风木之折，将压我於泥沙矣，其能抬头耶？其能泰然耶？道林以为何如？」己酉三月二十二日

与司府白方文襄事

方文襄立朝，当大狱根连之祸起，掷冠於地，以官与张、桂争论，赖免衣冠无穷之惨，如防之止水於滔天之势，其德之在人多矣。又能急流勇退，高卧西樵，其节之过人远矣。其盛德大节犹当十世庇之，今血肉未寒，而孤儿寡妇，彷徨无依，鸡犬不宁，仁者所宜动心焉者也。奴之亡者不顾，主之存者受殃，是求伸而反屈也。水卧病几危，而其幼子告急再至矣，病者亦不能为之安心帖枕矣。曾子云：「人之将死，其言也善。」白沙翁诗云：「八十头颅事事真。」念惟大贤为能伸大屈，能伸大屈者在大贤也，又夜梦文襄公来相与语也。俯仰幽明，有感於衷，谨以二帖进白焉。己酉四月二日

与古林何侍御及伦右溪诸士夫

前日扶病而出，与此公极论沙溪之事，无毛毫可疑。指天为证，且曰：「人之将死，其言也善。立朝要正直忠厚，此事俯从时义，止於送部可也。」渠闻之，即愕然称善，第恐其意未决耳。少汾帖子送览，亟与右溪诸公图之。泰泉公昨已帖告之矣。己酉四月二十四日力疾。

与黄琴冈大巡

水自再接丰采，细领微言，此心无日不在左右。适承差官下问，重赐绪言。伏枕读之，病暂为之释。其垂光斯馆，以觉来裔多矣，与钓台帽峰联壁辉映矣。斯文幸甚！第愚意绪言请作正言为记，刻诸贞?，以垂宇宙，则斯文之幸无穷矣。钧命一出，则旬日可成，摸传海内，则又非特一方之幸也。乞留神焉。谨启。[己酉五月十八]

　

与从弟文济论祠堂神主事

　来帖云：弟功武顿首拜。日昨趋贺，厚扰兵厨，无任感感！谅惟尊体近日迪吉矣，庆庆！外祠堂记敬令应兰送看，万惟令人刻入族谱，幸幸！

