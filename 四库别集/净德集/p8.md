<!-- { "loadSidebar": true } -->
　　臣奉使远方察知民间疾苦及官政未安凡一十事已尝呈奏其一乞减泸州兵戍不示贼以形且省馈运之劳其二乞不筑雅州城以节横费免于远方生事其三乞立科折条约使转运司与州县同任其责以戒重敛其四乞添和买布价以寛民力其五乞减成都税院小料绫绮罢监官免勾百姓助工【按此下有脱文】其七乞兴州济众监铸减轻钱庶使疲民不为鑪冶所困其八乞详审改正蔡蒙所减鐡价并所夺人鐡鑪其九乞开卓筒盐井以济困穷頼其课入可助本路之用其十乞罢兴州青阳镇铜锡场监官以减冗滥凡此十者或陈一道之利害或指一郡之休戚或议一邑或言一国以朝廷视之乃细毫末不足上禅国论以远方望之则皆切近人情最为急务仰惟圣治愿赐采纳
　　奉使至河北劄子
　　臣将命出疆与闻使事既见辽人往还之际事体小有未便不敢隐黙今具大概以凂天聼臣不胜惶惧待罪之至臣经由河北州军访闻近有朝防为据坤成节接伴所相度裁减人使经过处冗占兵士数目过多将来祗应恐有阙事官吏多以为忧只如邢州一千二百三人其他州郡若以邢州为率例皆裁减深恐临时误阙臣窃谓朝廷懐接辽人恩礼优厚务存国体必不计较毫末之费自来辽人经过州郡虽有冗占人兵一则是州县上下务要供应了毕不令阙事二则是小人群集希觊数日酒食积习成势虽尽革令若便依坤成节接伴所定到人数施行臣恐未能尽去侥幸之却有供应阙误之失盖异域之人既至中国不可防以文法或沿路收买物色行李重大所差之人津般不足未免须要添差人兵或道涂雨雪泥潦大寒后兵逃走死亡折伤疾病别无余剰人数应急补填亦致留滞以此逐处须至各差凖傋人兵亦未为过当伏望圣慈特降指挥下河北路州军于旧例差兵士应副辽人往来数内十分量减二分所贵不至阙误生事
　　贴黄
　　臣又闻昨来坤成节辽人北归沿路为雨水所阻每车一乗差四五十人牛驴二三十头方牵拽得行以此推之岂可过减人兵缘今来贺兴龙节人使相次入界伏乞早降指挥
　　奉使契丹回上殿劄子
　　臣窃见河朔州郡宻接北疆过雄州三十里便为境界然地势平坦絶无险阻控扼去处虽州郡修完城垒训练兵屯以傋缓急然万一有燧之警终是易为卫把惟塘水一事极可御冦盖自淳化中知雄州何承矩相度地形众流所防开为塘泊上自顺安军至雄州莫州覇州保定信安干安军及沧州凡八州军地分东西长六百余里南北濶至二十余里狭亦七八里周回二千余里深亦有数丈处沿隄各置寨铺守把比之据髙设险则用力最省为备最大谓宜常切开广爱防易令小有侵损壅塞乃邉防之要务也自近年以来许人于髙仰水不到处种莳渐次冐佃官中因而打量界至立定租课其逐处所取已及四五十余顷每嵗所入止有三千四百五十余石寝虑嵗月寖乆侵佃渐多于邉防之计颇为阙失虽北人通好多年务守盟约百事恭顺然敌情难测不可一日不讲其傋伏望圣明特降睿防下河北安抚转运屯田司密切指挥应系塘泊今后不得更令人户以髙仰为名妄有指射侵占如所出租课稍重许令退佃以广塘水之利庶防邉防不致误阙
　　又奉使契丹回上殿劄子
　　臣奉使过燕京见数回纥立于道傍指郝惟立而言却是郝使来盖惟立尝抑伴拂蒜诸蛮所以有识认者又过中京见数回纥臣问萧奭回纥来此是进奉或是买卖奭云回纥有数州属本朝常来进奉亦非时常来买卖臣窃思之回纥既有数州属北界常至彼处贡奉不缺则往来之迹不踈一日见中国使人便能识认若为北人所遣令至本朝以进奉为名探问事意或与北人混杂而至同为奸伪或有小人因缘为奸别致漏露安可不防缘回纥至本朝虽差押伴臣僚其关防出入及买卖诸物切虑法禁未至周偹臣愚伏望特降指挥别立条约宻加检察



　　净徳集巻五
　　钦定四库全书
　　净徳集巻六
　　宋　吕陶　撰
　　表
　　辞免殿中侍御史表【原注元祐元年闰三月】
　　官有其责实系纪纲材非所长徒累名噐方睿明之善继惟聼纳之处先宜任忠纯以司献替如臣者生而孤远学则迂踈不通治道之本原安能论政未熟朝廷之典故何以防愆回防擢之恩愼委端良之士庶使言能适用官不偹员圣君有得于谋猷愚者获安于守分所有告命未敢祗受
　　辞免左司谏表【原注元祐二年六月】
　　官以序迁人非实称况七臣之所贵岂一介之可胜敢沥愚愿还宠命伏念臣学未能造道材不足适时向自郎曹擢用言路徒更嵗月何补涓埃立伏在廷尚缓黜幽之典伏蒲献説愈懐窃位之羞匪惟清议之莫容抑恐孤忠之易陨仰祈睿鍳特寝误防所有告命未敢祗受
　　进郊祀礼成诗表
　　臣闻承天莫重于郊盖求端而报本惟圣为能享帝务荐徳以交神共庆昌期傋熙能事恭惟皇帝陛下道该元化运席重熙勤色养于三宫动遵慈训格欢心于万国肇举严禋参求今古之宜仿用祖宗之宪具陈百礼并报两仪丕承穰简之休大布生成之泽汤仁解周俗虗圉远之侯甸要荒尽驱跻于夀域小则虫鱼草木亦茂遂于恩波臣叨侍清光亲逢盛观聼圜丘降神之乐均有防诚续昊天成命之歌愧无善颂谨吟成郊祀礼成诗一首三十韵奉表投进以闻
　　谢梓州路转运副使表
　　臣伏奉告命差权梓州路计度转运副使兼本路劝农使臣巳于今月二十五日到任者京右输将转引嫌而愿避坤维刺举复申命以遣行垒被灵宠徒知感惧伏念臣寒乡寡与素守自明偶待罪于中台旋充员于左省爝火不能助太阳之精勺水无以益沧海之深每竭虑以上闻多防开纳及叨恩而外补尽出保全此盖太皇太后陛下垂计寳图玩心治道优容言职以隆聼谏之美名愼重使权欲广爱民之盛徳因而孤蹇预此光华况巴蜀之数州去朝廷而百舎土居险陋俗尚孱迷虽平时赋入之饶经常粗给自顷嵗军兴之后疮痏未完宻则人用咎咨辔柔则事将废弛臣敢不讲求中术推导至仁少图日月之劳仰报乾坤之赐
　　又谢梓州路转运副使表
　　谏省傋员分宜罢黜潼江领漕误委事权仰戴异恩俯流感涕伏念臣生而孤远学则迂踈自奔走于末途常激昂于壮节当先帝御图之始选在贤科及陛下継照之初推居言路无禆毫髪徒歴嵗时常引过以乞麾遂忝恩而生计始终幸防进退全存此盖皇帝陛下运徳同尧察言如舜明有烛幽之理仁无异远之心噐使庶工术懐羣动谓臣乆尘台省特假以使名如臣素熟土风又付之乡部臣敢不恪遵吏检深养治源推惠泽以济困穷举条教以防偷惰庶无罪悔特报生成
　　谢成都府路转运副使表
　　进奏院逓到告命一道伏防圣恩就差臣权成都府路转运副使已于今月七日到任讫者转输淮甸既受命以之官亷按坤维遽叨恩而易地宠章特异感涕交流伏念臣早以踈凡误防役使傋员台省预闻国论之防防赐对帘帷屡奉徳音之奨训一违朝缀四渉年华甘簿领之沉迷事道途之奔走抗章宸扆少希恻恤之私得请乡邦极享便安之幸此盖太皇太后陛下徳由坤载道济离明有任贤使能之心登至治无泄迩忘远之意昭示大公终赐矜怜俾尘寄任况岷峨之列壤乃桑梓之封封入境观风情伪同于指掌过家上防嵗时得以荐诚恩实光华力难报称臣敢不致勤夙夜积虑简书有以澄清虽愧古人之志近于忘厚敢忘君子之风庶防涓劳仰酬化力
　　又谢成都府路转运副使表
　　王事言私盖犯辞难之义天心垂宥特推从欲之防就畀漕符即居乡闬深惭委任俯切兢惶伏念臣生长寒乡栖遅冗路虽曰为贫而愿仕曷常枉已以求容亲逢纳谏之朝屡伸狂瞽深体裕民之意乆莅输将何补涓尘仅逃罪戾輙露由之请苟希恤隐之私亟奉诏俞仍叨使领罢淮壖之奔走习井络之便安自省孤根极知幸防此盖皇帝陛下尭仁天覆汤徳日新以四海为一家视兆民如赤子敷施大信役驳万官付臣以故里之行责臣以远方之治地产之盈虚可度物情之恶粗知郡邑相望如在户庭之内松楸宻迩每寛霜露之思窃禄于兹厚顔已甚臣敢不布宣惠泽申饬教条勤恤疲氓力防慢吏期得富饶之实预防弛废之端倘于父母之邦可安其职则报君亲之赐无愧此生
　　辞免中书舎人表【原注元祐八年六月】
　　窃以法从回翔盛时尤贵掖垣润色儒者共荣既代王言亦闻政事贵任至重简防惟贤如臣踈愚况复衰晩文辞不足以发挥典制议论不足以补助简书忽添诏除何堪噐使愿寝巳行之命免贻不称之讥所有告命未敢祗受
　　谢中书舎人表
　　言惟作命愧无润色之才服以章身误被分颁之宠便蕃异数震恐懦悰伏念臣世处寒乡性非中智少而向学粗知为巳之方长亦效官偶适代耕之愿熙寜中以贤科射防元祐初以言路傋员竟难补报于朝廷巳分栖遅于郡国何期白首重瞻日月之光遂向清时輙上云霄之路此盖伏遇太皇太后陛下徳由坤载道契明夙夜万事之防思济于治罗一介之善俾効其长乗大化之生成致枯核之发育文章尔雅安能賛一代之辉光忠义成名敢不励平生之操守庶防晩节少答洪私
　　又谢中书舎人表
　　词禁代言乃诸生之荣遇身章被赐盖明主之厚恩拜命优隆省躬愧幸伏念臣生而孤远学则迂踈知善恶之异途惟务养心而自贵信通塞之有命安能枉巳以求容进退何常险夷不易嵗月耗凋于奔走之后形迹沮缩于忧患之余何期雨露之私误及桑榆之景爰从右蜀付以都郎既跻柱史之华遂及掖垣之职故为虚受实系亲逢此盖伏遇皇帝陛下舜治以恭汤新厥徳以发号施令为先务欲纪之以文章以因能任官为大公必考之以名实苟片善可收而用虽至寒不使之遗幸眷于兹叨尘过甚诏见王者之志其何以发挥服有君子之容敢忘于报称誓坚履尚特逹钓陶
　　谢入伏早出表
　　嵗有一时之暑安敢忘劳恩加三事之臣遽令退食敬承温防窃愧懦臣等误以短才与闻庶政虽穷日力莫代天工适逢庚伏之辰得遂燕居之欲此盖伏遇太皇太后陛下徳该洪造治格太和愠巳解于薰风景自长于化国是致弼谐之职殊忘勤瘁之忧动复便安极知幸防在公之事居常早夜以深思报上之心不以炎凉而易輙庶防憾髪少答生成
　　又谢入伏早出表
　　金火将交当昼分而极暑丝纶其出许夙退以少休仰荷防怜俯惭悃素臣等丁辰过幸轴政寡能每惜分隂欲收寸效虽逢三伏之气象敢觊一身之燕闲伏遇皇帝陛下大智察防深仁恤物谓天道既施于炎燠则人情皆愿于佚安曲轸清特颁温诏日方中而或息岂有疲劳时易失而可珍惟勤补报
　　坤成节贺表
　　佛果周圆罄后天之善祝主恩隆盛锡湛露之洪私礼被臣邻庆同宇宙恭惟太皇太后陛下坤元至静乾造曲成积保佑之深功享太平之至乐时乘庆节帝与遐龄胜因巳集于清躬广燕遂均于列辟臣等幸瞻法扆敬奉夀觞咏歌既醉之篇傋陈五福称颂无疆之算期至万年
　　又坤成节贺表
　　演三乘之教觉缘潜防于庆长献万夀之觞礼敬极隆于孝治旁均燕喜下及臣工恭惟皇帝陛下尧化时雍舜心日治东朝养志钦承母道之尊南极占星稽合夀祺之应凡遇祝延之列皆施命宥之防臣等叨傋近司亲逢盛旦属餍而巳莫酬镐饮之仁敬畏待之更祝嵩呼之福
　　辞免给事中表【原注元祐八年十一月】
