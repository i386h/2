<!-- { "loadSidebar": true } -->
　　臣闻论语曰有始有卒者其唯圣人虖今陛下幸加惠留聴于承学之臣复下明册以切其意而究尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包函而无所殊建日月风雨以和之经隂阳寒暑以成之故圣人法天而立道亦溥爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而徃来相应【按此非学贯天人之际者不能言】此亦言天之一端也古者脩教训之官务以徳善化民民已大化之后天下常亡一人之狱矣今世废而不脩亡以化民民以故弃仁谊而死财利是以犯法而罪多一歳之狱以万千数以此见古之不可不用也故春秋变古则讥之天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也脩此三者而大本举矣人受命于天固超然异于羣生入有父子兄弟之亲出有君臣上下之谊会聚相遇则有耆老长防之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也册曰上嘉唐虞下悼桀纣寖微寖灭寖明寖昌之道虚心以改臣闻聚少成多积小致钜故圣人莫不以晻致明以微致显是以尧发于诸侯【师古曰谓从唐侯升天子之位】舜兴虖深山【孟康曰舜耕于歴山】非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎防者着诗云惟此文王小心翼翼故尧兢兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火销膏而人不见也非明虖情性察虖流俗者孰能知之此唐虞之所以得令名而桀纣之可为悼惧者也夫善恶之相从如景郷之应形声也故桀纣暴慢谗贼并进贤知隐伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也册曰三王之教所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世亡者道之失也先王之道必有偏而不起之处故政有眊而不行【师古曰眊不明也音莫报反】举其偏者以补其而已矣三王之道所祖不同非其相反将以捄溢扶衰所遭之变然也【师古曰捄古救字】故孔子曰无为而治者其舜虖改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变【愚按中庸曰天命之谓性率性之谓道道出于性而性出于天仲舒此言即中庸之意】是以禹继舜舜继尧三圣相受而守一道亡救之政也故不言其所损益也繇是观之继治世者其道同继乱世者其道变今汉继大乱之后若宜少损周之文致【师古曰致至极也】用夏之忠者【愚按致字当属下句盖周文不可尽变宜少损之夏忠则当极其用故曰致】陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失耳若乃论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海鳯凰来集麒麟来游以古准今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天党可得见乎夫天亦有所分予予之齿者去其角【师古曰谓牛无上齿则有角其余无角者则有上齿】傅其翼者两其足是所受大者不得取小也古之所予禄者不食于力不动于末【师古曰末谓工商之业也】是亦受大者不得取小与天同意者也夫已受大又取小天不能足而况人虖此民之所以嚣嚣苦不足也身宠而载高位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅博其产业畜其积委务此而亡已以迫蹵民民日削月朘【孟康曰朘音揎谓转蹇踧也师古曰揎音宣踧音子六反】寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁【师古曰公仪休】之其家见织帛怒而出其妻食于舍而茹葵愠而防其葵曰吾已食禄又夺园夫红女利虖古之贤人君子在列位者皆如是是故下高其行而从其教民化其廉而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乗致冦至乗车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六蓺之科孔子之术者皆絶其道勿使并进邪辟之说灭息然后统纪可一而法度可明民知所从矣【对既毕天子以仲舒为江都相汉自武帝初立魏其武安侯为相而隆儒矣及仲舒对册推明孔氏抑黜百家立学校之官州郡举茂材孝廉皆自仲舒发之○程正公曰汉儒如董仲舒最得圣贤之意然见道不分明○胡文定公曰董仲舒名儒也多得春秋要义所对切中当世之病如罢黜百家表章六经其功不在孟子下何谓缓而不切乎刘蕡虽直非其匹也○朱文公曰仲舒识得本原如云正心可以正朝廷如说仁义礼乐皆其具此等说话皆好若陆宣公之论事却精宻第恐本原处不如仲舒○问贾谊与仲舒如何曰谊有战国纵横之风仲舒儒者但见得不透○问仲舒见道不明处曰如命者天之令性者生之质情者人之欲命非圣人不行性非教化不成情非制度不节似不识性善模样又云明于天性知自贵于物云云又似识得性善终是说得间界不分明端的人问性者生之质如何曰不然性者生之理气者生之质】
　　魏相条国家便宜奏【本传相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊晁错董仲舒等所言奏请施行之时元康年间】
　　臣闻明主在上贤辅在下则君安虞而民和睦臣相幸得备位不能奉明法广教化理四方以宣圣徳民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庻忧水旱之灾为民贫穷发仓廪振乏馁遣谏大夫博士巡行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事【按先帝谓孝昭也说见昭帝诏下】臣谨案王法必本于农而务积聚量入制用以备凶灾亡六年之畜尚谓之急元鼎三年平原渤海太山东郡溥被灾害民饥死于道路二千石不豫虑其难使至于此赖明诏振捄乃得防更生今嵗不登谷暴腾踊临秋収敛犹有乏者至春恐甚亡以相恤西羗未平师旅在外兵革相乗臣窃寒心宜蚤图其备唯陛下留神元元帅繇先帝盛徳以抚海内【上施行其防】
　　王吉言得失防【本传吉字子阳琅邪臯虞人也郡吏举孝廉为郎累迁为昌邑中尉昌邑王废得减死髠为城旦起家复为益州刺史病去官复徴为博士谏大夫是时宣帝颇脩武帝故事宫室车服盛于昭帝时外戚许史王氏贵宠而上躬亲政事任用能吏吉上防言得失时神爵元年也】
