<!-- { "loadSidebar": true } -->
    谋危社稷，罪人反条。自述休徵，坐当妖例。反依斩法，妖从绞论。言著成文，犯标定状，状在事难越状，文存理无弃文。若违状以结刑，舍文而断狱，则乘民何俟衔勒，遏流岂用堤防？今判官处以反谋，句司批从妖说。不耻下问。窃欲当仁。李思顺解《大□经》，韦秀称共窃语，私解明非众说，窃语不合人知。处实惟出秀辞，是非更无佗让。纵解三五年少，只是自述休徵，既异结谋之踪，元非背叛之事。即从叛逆，籍没基家，便是状外弃文，岂曰文中据状？请依程仁正批妖不众处流三千里者。
    ○驳皇甫怀节李思徵处斩议
    思徵芳部宣条，怀节宕州分竹。爰因羌叛，奉使讨除，暂见思徵，屏人共语，即疑怀节与徵同谋。同谋须述谋由，共语当论语状，语既无状，谋反无由。思徵伏诛，一无牵引；薛陷辟，方始告言。元共徵同情，节复与徵连结。节当共徵私语，语状在合知。徵在不知语由，徵死谁明反状？宁有比州刺史奉敕讨羌，白日入州，官人参谒，暂与思徵相见，遂即平章反谋？察狱以情，未闻此理。羌走出界，无贼可击，所领之兵，更留何用？为此放散，例将为反，节实拟反，更须发兵，成集之兵，何须放？非谋之状，於此更明。怀节据状无反，请差使推鞫。无反为发兵迟断，为官当赦总免。
    ○赵推之唐子产诬告长孙仲宣议
    推之所告反由，元於子产处得。奉敕勘当，且状是诬，付法科绳，已断处斩，奏尽临决，恩旨遣停。圣上为子产引虚，则将奏之枉死。但令教告事，律者正文，告者为首。教首为从，若其事虚受责，推之合当重科；如其反实论功，子产才г薄赏。律开此制，本防避罪争功，在於宪司，固当守文奉法。
    ○驳韩纯孝家口籍没议
    案律：谋反者斩处斩。本为身存，身亡即无斩法。缘坐元因处斩，无斩岂合相缘？缘者是缘罪人，因者为因佗犯，法已法例是因。所缘之人先亡，所因之罪合减。合减止於徒坐，徒坐频会鸿恩。今日断没官，未知据何条例？若情状难舍，敕遣戮尸，除蛎此涂，理绝言象。伏准逆人独孤敬同、柳明肃之辈，身先殒殁，不许推寻，未敢比附敕文。但欲见其成例，勘当尚犹不许，家口宁容没官？
    ○驳李仁里等处斩议
    元淑里正无得人户，缘祖纷争，因相言告，或以反逆相唤，或将奔叛相牵。反逆须有同谋，奔叛宁无叶契？无谋天契，口语口陈，即以实论，颇亦以苛酷。抢擀元无影响，星文李自参差。纵使实有反言，只恨换其宗姓，因恨称有，正是口陈，徒侣绝无，明非实反。《贼盗律》云：“口陈欲反之言，心无真实之计，流三千里。”疏云：“口陈欲叛者杖八十。”准依告状，并是口陈之言。原究犯情，皆非心实之计。忝居商度，用此当宜，如是使推，请从鄙见，如将未允，终须重推。
    ☆逢行
    行，永徽中官华州郑县尉。
    ○进鬻子表
    臣行言：臣闻结绳以往，书疏蔑然；文字之初，教义斯起。记言之史设，贬之迹聿兴；书事之官置，劝诫之门由启。於是图版稠叠，谟训昭彰，唱赞之道以宏，阐扬之理兹畅。德业弥缛，英华日新，雕琢性情，振其徽烈。
    逮乎周文作圣，鬻子称贤，意合道同，实申师傅。鬻子以文王降已，大启心期，明宣布政之方，广立辅成之策，足使万机留想，一代咸休，稽古有宗，发明耳目。寻其著述之旨，探其匡救之辞，莫不原道心以裁章，研神理而启沃，弥纶彝训，经纬区中，不徒赞说微言，务於遗翰而已。鬻熊为诸子之首，文王则圣德之宗，熊既文王之师，书乃政教之体，虽篇轴残缺，提举犹备纪纲，譬彼盘盂，发扬有愈。
    臣家传儒素，积习忠良，睹明主奉师之踪，览贤者尽义之道，循环徵究，妙极机神，敢率至愚，为之注解。研覃析理，以叙私情；翦截浮辞，用申狂瞽。伏惟陛下则天垂训，越极宣风，稽太上之至和，兴帝王之炯诫，股肱谅直，献替无疑，大举贤良，宁济区宇，四海革面，八表宅心，务本修文，垂拱无事。臣以草莱卑贱，识度庸浅，荷尧沐舜，击壤讴歌，周施政教之端，属听太平之咏。志存缀辑，以述矢言，简牍难周，辞意斯拙，谨以缮写，奉献阙庭。庶日月照明，布馀晖於漏隙，时雨咸洎，洒馀润於纤枯，望希尘露之资，岂议沈舟之楫？天威咫尺，神魄震惊，谨上表以闻，伏听慈旨，谨言。
    ○鬻子序
    鬻子名熊，楚人，周文王之师也。年九十，见文王。王曰：“老矣。”鬻子曰：“使臣捕兽逐麋，已老矣。使臣坐策国事，尚少也。”文王师之。著书二十二篇，名曰《鬻子》。子者，男子之美称，贤不逮圣，不以为经，用题纪标子。因据刘氏九流，即道流也。遭秦暴乱，书记略尽。《鬻子》虽不预焚烧，编秩由此残缺。依《汉书艺文志》，虽有六篇，今此本乃有十四篇，未详孰是。篇或错乱，文多遗阙。至敷演大道，铨撰明文，阐域中之教化，论刑德之是非，虽卷轴不全，而其门可见。然邓林之枝，荆山之王，君子馀文，可得观矣。
    鬻子博怀道德，善谋政事，故使周文屈节，大圣谘询，情存帝王之道，辞多斥救之要。理致通远，旨趣恢宏。实先达之奥言，为诸子之首唱。织组仁义，经纬家邦，垂劝诫之风，陈宏济之术。王者览之，可以理国；吏者遵之，可以从政。足使贤者励志，不肖者涤心。语曰：“诗三百，一言以蔽之，曰思无邪。”言而不朽，可为龟镜。《鬻子》论道，无邪之谓欤？
    幸以休务之隙，披阅子史，而书籍实繁，不能精备。至於此子，颇复留心，寻其立迹之端，探其阐教之旨。岂如寓言迂恢，驰术飞辩者矣？亦乃字重千金，辞高万岁，聊为注解，略起指归。心驰於万古之上，寄怀於千载之下。庶垂道见志，悬诸日月，将来君子，幸无忽焉。
    ☆刘藏器
    藏器，徐州彭城人。高宗时为侍御史，稍迁比部员外郎监察御史，出为宋州司马，卒。
    ○对恤刑策
    问：《易》称议狱，《书》载恤刑，人命所系，於兹为重。然姬旦制三典之宜，萧何定九章之律，汉文除肉刑之科，孝景减笞之令，互相沿革，虽复不同，志在明威，终资慎罚。今既道符太古，德侔往初，化越可封，时当刑措。专欲道德齐礼，才画衣冠；反朴还淳，肌肤不惨。复恐随时之义，草艾不足惩其愆；揆事立方，赭墨无以防其伪；历代轻重舍用之规，幸为陈之，何者便俗？
    对：结绳以往，阙文字而不传；观迹以来，焕图书而可瞩。日温月冷，既畅之以阴阳；左春右秋，亦效之以生杀。方之四序，取则二仪。震雷霆以曜威，象天讨而明罚。至如赭衣艾笔之制，用於唐虞之朝；劓刖宫割之刑，施於夏殷之日。既申之以三刺，亦放之以五流。郑产铸书，吕侯训赎，秦炊鼎镬汉调菹醢。变三章而制九章，减五百而笞二百。历当途而且用，涉典午而兼行。今德冠往初，功高邃古，既反直淳之俗，还归仁义之衢。解网泣辜，惟刑是恤。断而难续，夙采缇萦之言；议狱缓刑，久纳温舒之奏。不轻不重，非省非繁，既合时宜，无劳横议。谨对。
    ○对刑法得失策
    问：象五星七宿，法壅水胜金，是何刑焉？深惑其义。卖爵缗钱之令，越官朝会之律，见知腹诽之法，直指夏兰之使，不知谁制？莫委所由。因戏加杖，其人绝命，解斗触刃，从子殒躬，有若此流，将欲何断？夫杖妻面，致大辟之科；妇搏姑耳，从减死之论。斯之所决，於礼安乎？鲍昱泣东海之杀人，陈忠纵颍川之请代，如其得失，亦可闻诸？
    对：某闻弧矢以威，用刑之迹遂兆；雷电皆至，折狱之义仍明。乃有金朴异俦，行乎舜日；劓刖殊类，施於姬年。莫不疏密随时，轻重沿事，语其数，各有像焉。土壅水而不流，宫条斯准；火胜金而逾墨，黥法是依。放七宿异节之精，实惟膑罚；则五星应改之变，爰在劓科。上郡罹旱，孝景复循卖爵；南亩不出，武帝遂下缗钱。越官起自张汤，朝会兴於赵禹。公孙生见知之渐，颜异为腹诽之初，直指夏兰之辈，出於惨刻之日，斯并虐主所行，佞臣攸致。至若因戏杖而绝命，触斗刃以亡身，既有误致之由，断取罚金之议。妻则为室，夫亦称天，虽云杖面，讵容大辟？良为情疑後主，肆其不敬；由斯之故，方致极刑。妇之承姑，严於子道，岂此陵辱，以从减论？然则鲍昱之科，於义失矣；仲远之驳，与礼符焉；赦子母之情，非无高趣；纵昆季之代，已在前讥。谨对。
    ○对往代为刑是非策
    问：乾灵著象，圣人仰则，左生右杀，天之道也。先宽後猛，王之度焉。何则，反鲁删诗，下车而诛少正；入关约法，缔构而封雍齿。为往迹之浮言，为後涂之令则。若云刑法不施於淳朴，杀戮必用於凋讹，则感电前皇，不应染刃；望云後帝，方示草缨。沈吟久之，未知孰是？至於宜狱宜犴，五刑九刑，清室黄沙之肇基，执秩仆区之创迹。墨抵罪，点服记刑。误法理而挥刀，谬刑名而伏剑。咸晦胎祖，侧伫根由。方听安于之言，复迓温舒之奏；景慕埋桐之术，欣闻观璧之规。欲揆何人，得阶斯理。锺繇、王朗，尚且相持；叔向、郑侨，犹疑竞爽。度长大，谁最指南？胜躅高踪，何代为是？
