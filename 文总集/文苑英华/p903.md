<!-- { "loadSidebar": true } -->
　　余为类选三十年神思耗竭不觉老之将至今大纲已定勒成一家庶及生存免负平昔若元相国【稹】白尚书【居易】擅名一时天下称为元白学者翕翕号元和诗其家集浩大不可雕摘今共无所取盖微志存焉所不足于此者以删定之初如相国令狐【楚】李凉公【逄吉】李淮海【绅】刘賔客【禹锡】杨茂卿卢仝沈亚之刘猛李渉李璆陆畅章孝标陈罕等十数公诗犹在世及稍沦谢即文集未行纵有一篇一咏得于人者亦未称所録僻逺孤儒有志难就粗随所见不可殚论终愧力不及心庶非耳目之过也近则杜舍人牧许鄂州浑洎张祜赵嘏顾非熊数公并有诗句播在人口身没才二三年亦正集未得絶笔之文若有所别为巻轴附于二十巻之外冀无见恨若湏待见全本则撰集必无成功若但泛取传闻则篇章不得其美已上并无采摭盖前序所谓终恨见之不徧者矣唯歙州敬方才力周备兴比之间独与前辈相近亡殁虽近家集已成三百首中间録律韵八篇而已虽前后夐接或畏多言而典刑具存非敢遐弃又前所谓无虑选之不公者矣嗟乎行年七十有四一名已成一官已弃不惧势逼不为利迁知我以类选起序者天也取舍之法二十通在故题之于后云耳
　　周朴诗集序　　　　　　　林　嵩
　　顔子圣声与日月而不尽黔娄贫誉等江河而共存呜呼先贫俱足亦顔黔之流而能于诗惜哉不雍容于金马门踧踖宣尼户干符七年闽城殒贼悲夫先生名朴字见素生于钓台而长于瓯闽与李建州频方处士干为诗友一篇一咏鲙炙人口鸑鷟屈轶祥瑞皇家迂避而贫聋瞽不重髙傲纵逸林观宇宙视富贵如浮云蔑珪璋如草芥惟山僧钓叟相与往还蓬门芦户不庇风雨稔不抗歉不变晏如也诗人张为尝贻先生诗曰到处只闭户逢君便展眉闽之防问杨公发李公诲中朝重徳羽翼词人竒君之诗召而不往或曰逹寮怜才而子避之何也先生曰二公怜才吾固不往苟或见之以吾之贫恐以摄假之牒见黦耳亦接舆于陵未能加也松蟠鹤翅泥曵尾一丘一壑寛于天地先生为诗思迟盈月方得一聫一句得必惊人未暇全篇已布人口有僧楼浩髙人也与先生善捃拾先生遗文得诗一百首中和二年冬十月擕来访余且惊且喜余欲先生之文与方干齐集毕遂为之序小子以词赋博挂投【疑作技】文非所业但直举其美文腼作者
　　唐风集序　　　　　　　　顾　云
　　大顺初皇帝命小宗伯河东裴公掌邦贡次二年遥者来隠者出异人俊士始大集都下于羣进士中得九华山【杜荀鹤集序有人字】杜荀鹤防居上第诸生谢恩日列坐既定公揖生谓曰圣上嫌文教未多【杜集作之未】张思得如髙宗朝拾遗陈公【四字杜集作射洪拾遗陈公子昂】作诗出继【杜集作没】二雅驰骤建安削苦涩僻碎畧淫靡浅切破艳冶之坚阵擒雕巧之酋帅皆摧撞【杜集作幢】折角崩溃解扫荡词塲廓清文祲然后有戴容州刘随州王江寜率其徒杨鞭按辔相与呵乐来朝于正道矣以生诗有陈体可以润国风广王泽故擢生以塞诏意生勉为中兴诗宗生谢而退次年寕亲江表以仆故山皆隠者出平生所着五七言三百篇见简咏其雅丽清苦【杜集作省】激越之句能使贪吏防邪臣正父慈子孝兄良弟顺【杜集作悌】人伦纪纲【杜集作之纪纲】备矣其壮语大言则决起逸发可以左揽工部袂右拍翰林肩吞贾喻八九于胸中曽不虿芥或情发乎中则极思冥搜游泳【杜集作神游】希夷形兀枯木五声劳于呼吸万象悉【杜集作贪】于抉剔信诗家之雄杰者也美哉裴公之知人为不诬矣于戱旌别淑慝史臣之职也仆幸得【杜集无此字】为之叙録【杜集有乃分为上中下三巻目曰唐风集十二字】视其人齿尚壮才力未尽讴吟之兴方酣俟其继作得如周颂鲁颂者广之为唐风集老而益精留次序【十三字杜集作别为之次序】景福元年壬子夏述
　　禅月集序　　　　　　　　吴　融
　　夫诗之作者善善则咏颂之恶恶则风刺之苟不能本此二者韵虽甚切犹土木偶不生于气血何所尚哉自风雅之道息为五言七言诗者皆率拘以句度属对焉既有所拘则演情叙事不尽矣且歌与诗其道一也然诗之所拘悉无之足得放意取非常语语非常意意又尽则为善矣国朝能为歌诗者不少独李太白为称首盖气骨髙举不失颂咏风刺之道厥后白乐天为讽諌五十篇亦一时之竒逸极言昔张为作诗图五层以白氏为广徳大教化主不错矣至于李长吉以降皆以刻削峭防飞动文彩为第一流有下笔不在洞房蛾眉神仙诡怪之间则掷之不顾迩来相斆学者靡漫浸滛困不知变呜呼亦风俗使然君子萌一心发一言亦当有益于事矧极思属词得不动闗于教化沙门贯休本江南人防得苦空理落发于东阳金华山机神頴秀止于荆门龙兴寺余谪官南行因造其室每谈论未尝不了于理性自是而往日入忘归邈然浩然使我不知放逐之感此外商搉二雅酬唱循环越三日不相往来恨疎矣如此者凡朞有半上人之作多以理胜复能创新意其语往往得景物于混茫之际然其防归必合于道太白乐天既殁可嗣其美者非上人而谁丙辰嵗余防恩诏归与上人别袖出歌诗草一本曰西岳集【后改曰禅月集】以为尽矣窃虑将来作者或未深知故题于巻之首时已未嵗嘉平月之三日
　　顔上人集序　　　　　　　顾　荛
　　顔公姓薛氏字茂圣少工为五言诗天赋其才逈超名辈荛同年文人故许州节度使尚书薛公字大拙以文人不言其名擅诗【一夲作时】名于天下无所与让唯于顔公许待优异每吟其警句尝曰吾不喜顔为僧喜有诗僧为吾支派以増薛氏之荣耳性端静寡合而价誉自彰名公钜人争识其面余景福间为尚书郎故相国陆希声为给事中一日谓余曰顔公自荆门恵然访我兴尽而去无以赠其行请于知交赋送别余亦勉为应命而莫之披覩也后数载余罢自合江沿峡流而下至荆之日方遂疑阙【二字疑】阅其篇章暏其仪相然后知师之盛名不虚得【一作传】也向之送别者自故太傅相国韦政公而下凡四十三首余亦别为一巻陆相国为序余继忝清华荐兼史任宜以师之名字书于文苑传中编缉未遑漏畧是惧今且掇师之序于诗集之前其五言七字诗凡四百篇以为儒释之光余与师周旋殆将十稔始仰师为诗家之杰今与师为方外之期契分知心言之无愧若师本教之行自为其徒所宗则非愚儒之所敢知也光化三年孟夏序
　　同前　　　　　　　　　　李　词
　　夫仁明至俭之君返淳覆邪惩嗜欲玩好俾竒侈捐隠异贡燬烈而不能致纯玉而不用者盖宗庙之彞器在贞逹和润之全徳也故和氏三刖而不死昆冈纵焚而不夷俾受瑞者于今称其美焉然则称其美固亦久矣而知其美之名者将在于何焉夫唯诗秦人焚之既烬益恬抑可对于是而又大矣则今之人称诗之美者亦久矣防也将在于何焉洎乎得其纲组【一作纽】序而明之则二南微隠之防行于世为百家宗防者在乎序也詷读左丘明传素王微防则知惩劝之道教化之本周孔之标度尽在于诗矣顾诗之言恶可容易而语乎释门髙徳顔公尚为诗不入声相得失哀乐怨叹直以清寂景搆成数百篇其音清以和其气刚以逹妙出无象虚涵不为冷然若悬未扣而响信其功之妙也不可得而称矣信其防之深也不可举而言矣于戱河汉荡荡而东人见其浮重载矣不知其所以浮者何也雅颂郁郁而南人见其化夷俗矣不知其所以化者何也吾师复不拔于彼植于此其所以者何也詷尝搜文猎儒乘邱索穴睹师之作异而序之不足举师之美为后人宗防也
　　又集序　　　　　　　　韦　荘
　　谢晖文集盈编止诵澄江之句曹子建诗名冠古唯吟清夜之篇是知美稼千箱两岐奚少繁九变大濩殊稀入华林而珠树非多阅众籁而紫箫唯一所以撷芳林下拾翠岩边沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑自国朝大手名人以至今之作者或百篇之内时纪一章或全集之中微徴数首但掇其清词丽句録在西斋莫穷其巨派洪澜任归东海搃其记得者才子一百五十人诵得者名诗三百首长乐暇日陋巷穷时聊撼以书绅非攅心而就简盖诗中鼔吹名下笙簧击鳬氏之钟霜清日观淬雷公之剑影动星津云间分合璧之光海上运摩天之翅夺造化而雷云涌起役鬼神而风雨奔驰但思其食马留肝徒云染指岂虑其烹鱼去乙或至伤鳞自慙乎鼹肠易盈非嗜其熊蹯独美然则律者既采繁者是除何知黒白之鹅强识淄渑之水左太冲十年三赋未必无瑕刘穆之一日百函焉能尽丽是知班张屈宋亦有芜辞沈谢应刘犹多累句虽遗妍可惜而备载斯难亦由执斧伐山止求嘉木挈瓶赴海但汲井泉等同于风月烟花各是其樝梨橘柚昔姚合所撰极集一巻传于当代已尽精微今更采其者勒成又集三巻记方流而目阅丽水而神疲鱼兎虽存筌蹄是弃所以金盘饮露唯采沆瀣之精花界食珍但享醍醐之味非独资于短见亦且贻于后昆采实去华俟诸来者光化三年七月二日前左补阙韦庄述



　　文苑英华巻七百十四
　　钦定四库全书
　　文苑英华巻七百十五　　宋　李昉等　编诗序一
　　夏日诸公见寻访诗序一首
　　入蜀纪行诗序一首
　　登秘书省阁诗序一首
　　崇文舘宴集诗序一首
　　李舍人山亭诗序一首
　　送徐録事诗序一首
　　送并州旻上人诗序一首
　　晦日药园诗序一首
　　羣官寻杨隠居诗序一首
　　宴皇甫兵曹宅诗序一首
　　送东海孙尉诗序一首
　　乐府杂诗序一首
　　宴梓州南亭诗序一首
　　七日绵州泛舟诗序一首
　　杨明府过访诗序一首
　　宴凤泉石翁神祠诗序一首
　　初春于圭峰送益府窦参军宴诗序一首
　　洪崖子鸾鸟诗序一首
　　送工部尚书弟赴定州诗序一首
　　送毛明府诗序一首
　　防诸友诗序一首
　　夏日诸公见寻访诗序　　　王　勃
　　天地不仁造化无力授仆以幽忧孤愤之性禀仆以耿介不平之气顿忘山岳坎坷于唐尧之朝傲想烟霞顦顇于圣明之代情可知矣頼乎神交胜友得山泽之虬龙隠路幽居降云霄之鸾凤杨公沈公行之者仁义礼知用之者乾元亨利经苦而白凤翔素牒开而紫麟降金门待诏谒天子于朝廷石室寻真访下官【一作客】于丘壑幽人待士非无北壁之书隠士迎賔自有西山之馔席门蓬巷伫髙士之来游丛桂幽兰喜王孙之相对山南花囿涧北松林黄雀至而清风生白鹤飞而苍云起停琴緑水仲长统之欢娱置酒青山郭子期之賔客足可银钩人探一字四韵成篇
　　入蜀纪行诗序
　　总章二年五月癸夘余自长安观景物于蜀遂出褒斜之隘道抵岷峨之絶径超谿厯翠阜迨弥月而臻焉若乃采江山之俊势观天地之竒作丹壑争流青峰杂起陵涛鼔怒以伏注天壁嵯峨而横立亦宇宙之絶者也虽庄周诧吕梁之险韩侯怯孟门之峻曽何足云盖登培塿者起衡霍之心游涓浍者发江湖之思况乎躬览胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编爲三十首投诸好事焉
　　登秘书省阁诗序　　　　　杨盈川
