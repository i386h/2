<!-- { "loadSidebar": true } -->
　　予始读翺复性书三篇曰此中庸之义疏耳智者诚【一作识】其性当读【一作复】中庸愚者虽读此不晓也不作可也又读与韩侍郎荐贤书以为翺特穷时愤世无荐已者故丁宁如此使其得志亦未必然以韩为秦汉间好侠【一作事】行义之一豪儁亦善论【一作谕】人者也最后读幽懐赋然后置书而叹叹已复读不自休恨翺不生于今不得与之交又恨予不得生翺时与翺上下其论也凡昔【二字一作况廼】翺一时人有道而能文者莫若韩愈愈尝有赋矣不过羡二鸟之光荣叹一饱之【一作而】无时尔此其【二字一作推是】心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视予心之不然兮虑行道之犹非又怪神尧以一旅取天下后世子孙不能以天下取河北以为忧呜呼使当时君子皆易其叹老嗟卑之心为翺所忧之心则唐之天下岂有乱与亡哉然翺幸不生今时见今之事则其忧又甚矣奈何今之人不忧也余行天下见人多矣脱有一人能如【一作知】翺忧者又皆贱【一作疏】逺与翺无异其余光荣而饱者一闻忧世之言不以为狂人则以为病痴子不怒则笑之矣呜呼在位而不肯自忧又禁他人使皆不得忧可叹也夫景【一作皇】祐二年十月十七日欧阳修书
　　书春秋繁露后
　　汉书董仲舒传载仲舒所著书百余篇第云清明竹林玉杯繁露之书葢略举其篇名今其书才四十篇又总名春秋繁露者失其真也予在馆中校勘羣书见有八十余篇然多错乱重复又有民间应募献书者献三【一作二】十余篇其间数篇在八十篇外乃知董生之书流散而不全矣方俟校勘而予得罪夷陵秀才田文初以此本示余不暇读明年春得假之许州以舟下南郡独卧阅此遂志之董生儒者其论深极春秋之防然惑于改正朔而云王者大一元者牵于其师之说不能髙其论以明圣人之道惜哉惜哉景祐四年四月四日书
　　书韦应物西涧诗后
　　右唐韦应物滁州西涧诗今州城之西乃是丰山无所谓西涧者独城之北有一涧水极浅遇夏潦涨溢但为州人之患其水亦不胜舟又江潮不至此岂诗家务作佳句而实无此耶然当时偶不以图经考正恐在州界中闻左司郭员外新授滁阳欲以此事问之
　　论尹师鲁墓志
　　志言天下之人识与不识皆知师鲁文学议论材能则文学之长议论之髙材能之美不言可知又恐太略故条析其事再述于后述其文则曰简而有法此一句在孔子六经惟春秋可当之其他经非孔子自作文章故虽有法而不简也修于师鲁之文不薄矣而世之无识者不考文之轻重但责言之多少云师鲁文章不合秪着一句道了既述其文则又述其学曰通知古今此语若必求其可当者惟孔孟也既述其学则又述其论议云是是非非务尽其道理不苟止而妄随亦非孟子不可当此语既述其议论则又述其材能备言师鲁厯贬自兵兴便在陜西尤深知西事未及施为而元昊臣师鲁得罪使天下之人尽知师鲁材能此三者皆君子之极美然在师鲁犹为末事其大节乃笃于仁义穷达祸福不媿古人其事不可徧举故举其要者一两事以取信如上书论范公而自请同贬临死而语不及私则平生忠义可知也其临穷达祸福不媿古人又可知也既已具言其文其学其论议其材能其忠义遂又言其为仇人挟情论告以贬死又言其死后妻子困穷之状欲使后世知有如此人以如此事废死至于妻子如此困穷所以深痛死者而切责当世君子致斯人之及此也春秋之义痛之益至则其辞益深子般卒是也诗人之意责之愈切则其言愈缓君子偕老是也不必号天叫屈然后为师鲁称寃【一作怨】也故于其铭又但云藏之深固之宻石可朽铭不灭意谓举世无可告语但深藏牢埋此铭使其不朽则后世必有知师鲁者其语愈缓其意愈切诗人之义也而世之无识者乃云铭文不合不讲德不辩师鲁以非罪盖为前言其穷达祸福无媿古人则必不犯法况是仇人所告故不必区区曲辩也今止直言所坐自然知非罪矣添之无害故勉狥议者添之若作古文自师鲁始则前有穆修郑条辈及有大宋先达甚多不敢防自师鲁始也偶俪之文苟合于理未必为非故不是此而非彼也若谓近年古文自师鲁始则范公祭文已言之矣可以互见不必重出也皇甫湜韩文公墓志李翶行状不必同亦互见之也志云师鲁喜论兵论兵儒者末事言喜无害喜非嬉戏之戏喜者好也君子固有所好矣孔子言回也好学岂是薄顔回乎后生小子未经师友苟恣所见岂足听哉修见韩退之与孟郊聨句便似孟郊诗与樊宗师作志便似樊文慕其如此故师鲁之志用意特深而语简葢为师鲁文简而意深又思平生作文惟师鲁一见展巻疾读五行俱下便晓人深处因谓死者有知必受此文所以慰吾亡友尔岂恤小子辈哉
　　书冲厚居士墓铭后
　　东南固多学者而徐氏为大族其子弟从予学者往往有闻于时视其子弟则可知其父兄之贤也庐陵欧阳修书
　　读裴寂传
　　予尝与尹师鲁论自魏晋而下佐命功臣皆可贬絶以其贰心旧朝叶成大谋【二字一作谋主】虽曰忠于所事而非人臣之正也及读裴寂传迹其终始良有以哉始寂为晋阳宫监私以宫人馈髙祖因见亲昵可谓贰隋矣及太宗以博奕啗之遂开义师之谋卒成唐室武周为冦请行自败不即就诛者非特佐命有功岂非曩时私狎之恩哉坐交沙门法虽免官见放复有所陈太宗数之曰计公勲庸不至于此数以武德时【一作朝】政之缪皆归其人又闻妖言不自明乃欲杀人缄【一作灭】口遂被流放列其四罪贷不致理葢由进身之私恩衰即败也韩彭之功犹终不保况寂也哉
　　书梅圣俞河豚鱼诗后
　　予友梅圣俞于范饶州席上赋此河豚鱼诗余每体中不康诵之数过輙佳亦屡书以示人为竒赠翰林东阁书
　　书三絶句诗后
　　前一篇梅圣俞咏泥滑滑次一篇苏子美咏黄鸎后一篇余咏画眉鸟三人者之作也出于偶然初未始相知及其至也意輙【一作趣】同归岂非其精神防通遂暗合耶自二子死余殆絶笔于斯矣翰林东阁书
　　跋晏元献公书
　　右观文殿大学士兵部尚书晏元献公一帖公为人真率其词翰亦如其性是可佳也
　　跋李西台书
　　嘉祐三年三月晦日和叔携以过余因得览之不能释手嗟今之人清尚如西台君者何少也遂书其后而还之庐陵欧阳修
　　同前
　　李公为人端重清方为当时所重不徒爱其笔迹也嘉祐三年三月晦日修题
　　跋李翰林昌武书
　　昌武笔画遒峻葢欲自成一家宜其见称于当时也修览其书知此道【七字一作风雅】寂寞乆矣向时苏梅二子以天下两穷人主张斯道一时士人【一作人士】倾想其风采奔走不暇自其沦亡遂无复继者岂孟子所谓折枝之易第不为耶覧李翰林诗笔见故时朝廷儒学侍从之臣未尝不以篇章翰墨为乐也
　　记旧本韩文后
　　予少家汉东汉东僻陋无学者吾家又贫无藏书州南有大姓李氏者其子尧【一作彦】辅颇好学予为儿童时多逰其家见有弊筐贮故书在壁间发而视之得唐昌黎先生文集六巻脱落颠倒无次序【一作第】因乞李氏以归读之见其言深厚而雄博然予犹少未能悉究其义徒见其浩然无涯若可爱是时天下学者杨刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然【一有而字】叹曰学者当至于是而止尔因怪时人之不道而顾巳亦未暇学徒时时独念于予心以为方从进士干禄以养亲苟得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今葢三十余年矣学者非韩不学也可谓盛矣呜呼道固有行于逺而止于近有忽于徃而贵于今者非惟世俗好恶之使然亦其理有当然者而孔孟皇皇于一时而师法于千万世韩氏之文没而不见者二百年而后大施于今此又非特好恶之所上下葢其乆而愈明不可磨灭虽蔽于暂而终耀于无穷者其道【一有皆字】当然也予之始得于韩也当其沉没弃废之时予固知其不足以追时好而取势利于是就而学之则予之所为者岂所以急名誉而干势利之用哉亦志乎乆而已矣故予之仕于进不为喜退不为惧者葢其志先定而所学者宜然也集本出于蜀文字刻画颇精于今世俗本而脱缪尤多凡三十年间闻人有善本者必求而改正之其最后巻帙不足今不复补者重增其故也予家藏书万巻独昌黎先生集为旧物也呜呼韩氏之文之道万世所共尊天下所共传而有也予于此本特以其旧物而尤惜之
　　题薛公期画
　　善言画者多云鬼神易为工以为画以形似为难鬼神人不见也然至其隂威惨淡变化超腾而穷竒极怪使人见輙惊絶及徐而定视则千状万态笔简而意足是不亦为难哉此画虽传自妙本然其笔力精劲亦自有佳处嘉祐八年仲春旬休日窃览而嘉之题还薛公期书室庐陵欧阳修题【一作俗言见画鬼神者易为工以其人不常见也然而隐见出没于无有之际千状万态笔简而意足难矣及其变化飞腾穷竒极怪使人见輙惊絶岂不又难哉此画虽所传好本然其笔力精劲亦自有佳处庐陵欧阳修窃览而嘉之遂题其后以还公期书室嘉祐八年仲春休日】
　　跋杜祁公书
　　右杜祁公墨迹公当景祐中为御史中丞时余以镇南军掌书记为馆阁校勘始登公门遂见知奬后十五年余以尚书礼部郎中龙图阁直学士留守南都公已罢相致仕于家者数年矣余嵗时率僚属问起居见公福寿康宁言笑不倦嵗余予遭内艰去居于颍服除来京师蒙恩召入翰林为学士与公书问徃还无虚月又二嵗公以疾薨于家予既泣而论次公之功德而铭之又集在南都时唱和诗为一巻以传二家之子孙又发箧得公手书简尺歌诗类为十巻而藏之余与时寡和辱公之知乆而愈笃宜于公有不能防矧公笔墨为世楷模人人皆寳而藏之然世人莫若余得之多也嘉祐八年六月晦日
　　跋永城县学记
　　唐世执笔之士工书者十八九葢自魏晋以来风流相承家传少习故易为能也下逮懿僖昭哀衰亡【一作世】之乱宜不暇矣接乎五代四海分裂士大夫生长干戈于积尸白刃之间时时犹有以挥翰驰名于当世者岂又唐之余习乎如王文秉之小篆李鄂郭忠恕之楷法杨凝式之行草至于罗绍威钱俶皆武夫骄将之子酣乐于狗马声色者其于字画亦有以过人及宋一天下于今百年儒学称盛矣唯以翰墨之妙中间寂寥者乆之岂其忽而不为乎将俗尚苟简废而不振乎抑亦难能而罕至也葢乆而得三人焉向时苏子美兄弟以行草称自二子亡而君谟书特出于世君谟笔有师法真草惟意所为动造精絶世人多藏以为寳而予得之尤多若荔枝谱永城县学记笔画尤精而有法者故聊志之俾世藏之知余所好而吾家之有此物也庐陵欧阳某书嘉祐八年嵗在癸卯中元日
　　荔枝谱后
