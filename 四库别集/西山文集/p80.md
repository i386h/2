<!-- { "loadSidebar": true } -->
　　物谓事物也自吾一身以至于万事万物皆各各有个道理须要逐件穷究且如此一身是从何来须是知天地赋我以此形与我以此性形既与禽兽不同性亦与禽兽絶异何谓性仁义礼智信是也惟其有此五者所以方名为人我便当力行此五者以不负天之所与而所谓仁者是如何义者是如何礼智信又是如何一一须理防得分晓此乃穷一心之理其次则我为人之子事亲当如何为人之弟事兄当如何为人之防事长当如何逐件理防如事亲须知冬便须温夏便须凊出便用告反便用面如曲礼内则等书所载事亲说话都要晓得以至事兄事长等事一一如此穷究此则穷一身之理也心之与身乃是最切要处其他世间事物皆用以渐考究令其一一分明皆所谓格物也格训至言于事物之理穷究到极至处也穷理既到至处则吾心之知识日明一日既久且熟则于天下之理无不通晓故曰格物而后知至也此一叚圣人教人最要处盖縁天下之理能知得方能行得若知得一分只是行得一分知得十分方能行得十分所以用逐事穷竟也今学者穷理之要全在读书如读此一书须穷此一书道理一字一句都用考究如未晓了即须咨问师友求其指归且如读大学自头至尾都穷究过既晓得此一书了又读论语孟子亦自头至尾穷究过理防既多自然通悟若泛泛读过便以为了何縁知得义理透彻义理既不透彻胷中见识亦无由能进虽穷理不止于读书而其大要却以读书为本不可不知也
　　万物各具一理万物同出一原所谓万物一原者太极也太极者乃万物总防之名有理即有气分而二则为隂阳分而五则为五行万事万物皆原于此人与物得之则为性性者即太极也仁义即隂阳也仁义礼智信即五行也万物各具一理是物物一太极也万理同出一原是万物统体一太极也太极非有形有器之物只是理之至者而已故曰无极而太极
　　问当然之则而自不容已【或问中语】
　　则者法则也凖则也汉书以律【十二律】度【尺度】量【斗斛】衡凖【又名臬】为五则言其轻重长短小大髙下各有一定自然之法不可得而过不可得而不及也易曰乃见天则诗曰顺帝之则皆指自然之理而言帝即天也谓天下之理皆天实为之莫不有一定之法非人力所可増损故曰天则帝则如父之慈子之孝兄之友弟之恭此谁使为之皆天也非人也尹吉甫有物有则之说亦此意
　　问心之为物实主于身
　　圜外窍中者心之形体可以物言备具众理神明不测此心之理不可以物言然有此形体方包得此理
　　问上帝所降之衷【或问中语下同】
　　书汤诰曰惟皇上帝降衷于下民衷谓无过不及而至善之理也上帝以此理畀付于人人之所得以为性者也
　　问烝民所秉之彛
　　诗大雅天生烝民有物有则民之秉彝好是懿徳言天生众民有此物必有此理如有耳目则有耳目之理非礼勿视非礼勿听是也【其余如口鼻四支之属皆然】君臣父子有君臣父子之理【其余兄弟夫妇之属皆然】则者谓凖则之则不可逾者也【物以形体言则以理言所谓理者仁义礼智信而已】民皆秉执此常理故其心无有不好善者【懿徳谓美徳也即所谓善也】
　　问刘子所谓天地之中
　　左传刘康公曰民受天地之中以生言民之生也皆禀受天地至中之理以为性也【与降之意同即中也】
　　问夫子所谓性与天道
　　子贡曰夫子之言性与天道不可得而闻也在天则谓之道隂阳五行之理是也在人则谓之性仁义礼智信是也性即道道即性
　　问子思所谓天命之性
　　中庸天命之谓性言天以隂阳五行化生万物人得之而为仁义礼智信之性在天曰命在人曰性一而已矣
　　问孟子所谓仁义之心
　　孟子曰恻隐之心仁也羞恶之心义也又曰虽存乎人者岂无仁义之心哉其所以放其良心者亦犹斧斤之于木也言人既得隂阳之理以为性则自然有仁义之心但为物欲所害则不能存之耳【只举仁义二字者仁包礼义包智故也礼是仁之着智是义之存】
　　问程子所谓天然自有之中
　　伊川先生曰事事物物上皆天然有个中不待安排也言凡百事物皆有个恰好底道理不可过不可不及也
　　问张子所谓万物之一原
　　横渠先生曰性者万物之一原非有我之得私也此性字指天道而言凡人物之性皆自此流出如百川之同一源也
　　问卲子所谓道之形体
　　康节先生曰性者道之形体心者性之郛郭言道不可得而见因性而后可见盖性之所具皆实理也故曰道之形体【舍性而言道则流入空虚矣】
　　问收其放心养其徳性
　　徳性谓得之于天者仁义礼智信是也收放心养徳性虽云二事其实一事盖徳性在人本皆全备縁放纵其心不知操存是致贼害其性若能收其放心即是养其徳性非有二事也
　　问其所当然而不容已与其所已然而不容易
　　所当然如为君当仁为臣当敬为子当孝为父当慈与国人交当信之类此乃道理合当如此不如此则不可故曰所当然也然仁敬孝慈信之属非是人力强为有生之初即禀此理是乃天之所与也故曰所以然所当然是知性【知其理当如此也】所以然是知天【谓知其理所自来也】
　　问人之所以为学心与理而已【或问中语】
　　存心穷理二者当表里用功盖知穷理而不知存心则思虑纷扰物欲交攻此心既昏且乱如何穷得义理但知存心而不务穷理虽能执持静定亦不过知禅家之空寂而已故必二者交进则心无不正而理无不通学之大端惟此而已
　　问端荘静一乃存养工夫【语録中语下同】
　　端庄主容貎而言静一主心而言盖表里交正之义合而言之则敬而已矣
　　问学问思辨乃穷理工夫
　　程子曰涵养须用敬进学则在致知盖穷理以此心为主必须敬以自持使心有主宰无私意邪念之纷扰然后有以为穷理之基本心既有所主宰矣又须事事物物各穷其理然后能致尽心之功欲穷理而不知持敬以养心则思虑纷纭精神昏乱于义理必无所得知以养心矣而不知穷理则此心虽清明虚静又只是个空荡荡厎物事而无许多义理以为之主其于应事接物必不能皆当释氏禅学正是如此故必以敬涵养而又讲学审问谨思明辨以致其知则于清明虚静之中而众理悉备其静则湛然寂然而有未发之中其动则泛应曲当而为中节之和天下义理学者工夫无以加于此者自伊川发而文公又从而阐明之中庸尊徳性道问学章皆同此意也
　　问今人行到五分便是只知得五分【语録中语下同】
　　朱文公曰知之与行如车两轮如鸟两翼阙一不可尚书说命乃云知之非艰行之惟艰何也盖髙宗天资髙明未即位之前已学于甘盘其于天下之义理多所通晓傅说恐其徒知而不力行故告之以非知之艰而行之惟艰欲其力行平日之所知故也若学者之事须是以致知为先知得一分方能行得一分知得十分方能行得十分若所知未真断无能行之理【所谓真知者伊川先生所谓如虎所伤是也又如饥必食渴必饮水不可入火不可如此方为真知佛家亦云知之一字众妙之门亦此意也】
　　问零零碎碎凑合将来不知不觉自然省悟
　　正如曽子平日学问皆是逐一用工如三省如问礼逐些逐小做将去积累之久一旦通悟夫子遂以吾道一以贯告之至此方知从前所为百行万善只是一理方其积累之时件件着力到此如炊之已熟酿之已就更不须着分毫之力
　　问程子论格物有説向内处有説向外处
　　孔子答门人问仁问孝亦是如此皆是随其资质而成就之圣人之教人犹化工之生物因材而笃于此可见
　　问大学只説格物不説穷理
　　器者有形之物也道者无形之理也明道先生曰道即器器即道两者未尝相离盖凡天下之物有形有象者皆器也其理便在其中大而天地亦形而下者乾坤乃形而上者【天地以形体言乾坤以性情言干徤也坤顺也即天地之理】日月星辰风雨霜露亦形而下者其理即形而上者以身言之身之形体皆形而下者曰性曰心之理乃形而上者至于一物一器莫不皆然且如灯烛者器也其所以能照物形而上之理也且如床卓器也而其用理也天下未尝有无理之器无器之理即器以求之则其理在其中如即天地则有徤顺之理即形体则有性情之理精粗本末初不相离若舍器而求理未有不于空虚之见非吾儒之实学也所以大学教人以格物致知盖即物而理在焉庶几学者有着实用功之地不至驰心于虚无之境也
　　问诚意章数条
　　自慊是为已言已之所以为善者乃是我合当如此若不为善则此心自不快足自不能安非是为他人而为善也
　　自欺是为人本无实意为善但外面畧假借以欺人欲人称好而已殊不知人心之灵昭如日月何可欺也只是自欺而已
　　自慊是诚【诚则一】自欺是伪【伪则二】譬如人子弟读书为学乃是为已之事若我不知读书不知为学是我身分上自有欠缺干他人甚事今人徃徃对父兄长上则读书讲学才独处便怠惰一切废弃如此则是为父兄长上而学也其为自欺孰大焉
　　问致知一叚是梦觉関诚意一叚是善恶关【语録中语】
　　言格物致知必穷得尽知得至则如梦之觉若穷理未尽见善未明则如梦之未觉故曰梦觉关好善必实然好之如饥之必食如渴之必饮恶恶必实然恶之如水之不可入火之不可如此方能尽人之道以充人之形若名为好善而好之不出于实名为恶恶而恶之不出于实则是为欺而已欺心一萌无徃而非恶矣亦何以异于禽兽哉故曰善恶关大学虽有八条要全在此两节若知己至意已诚则大本已立其他以序而进有用力之地矣若知不至意不诚既无其本无徃而可矣故朱文公以二关喻之言如行军然必须过此二重关隘方可进兵故也
　　问正心修身章
　　喜怒哀惧乃心之用非惟不能无亦不可无但平居无事之时不要先有此四者在胷中如平居先有四者即是私意人若有些私意塞在胷中便是不得其正须是涵养此心未应物时湛然虚静如镜之明如衡之平到得应物之时方不差错当喜而喜当怒而怒当忧而忧当惧而惧恰好则止更无过当如此方是本心之正问圣人恐无怒容否朱子曰当怒时亦必形于色如治人之罪却为笑容则不可曰如此则恐渉忿厉之气否曰天之怒雷霆亦震但当怒而怒便中节事过便消了更不积问古人喜怒不形于色是正否曰此是养得胷中和粹故虽中有喜怒而不形于色此正是涵养之效安得谓之不正又问古人忧国至于白首怒敌至于裂眦此正否曰忧国怒敌忧与怒之正者虽若太过然亦是不失其为正但此乃志义之士所为若圣人则未必然必如是观之乃尽
