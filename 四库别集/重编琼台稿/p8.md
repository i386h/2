<!-- { "loadSidebar": true } -->
　　我忆刘文灿才全徳不形镕金犹在范淬刄未离硎搜索终千古勤劬老一经夜来翘首望天上失文星【文灿名瑛潜山人有声场屋不得一官而死尝赋十诗哭之今失其藁仅忆此篇前四句因足成之】
　　糓日
　　入春才八日无日不晴明嵗有丰登兆人怀喜悦情物皆安物性吾亦乐吾生对景题诗句遥伤杜老情客有谈龙太初沙诗者或谓其有体无用因足成之
　　茫茫黄出塞漠漠白铺汀鸟去风平篆潮回日射星筑堤连相府度碛到龙庭闻道西河里漂流不暂停
　　挽辽东都帅
　　闻説辽东帅安边屡有声烽烟稀夜警部落竞春耕共悼营星殒空余塞月明几多门下士流涕湿长缨
　　挽廖监正随驾亡口【外二首】
　　乆总羲和职深明甘石经微云才薄日逺海竟沉星虎旅神旂拆龙沙鬼燐青灵台旧知己含泪诵碑铭
　　其二
　　已见旄头灭重看豹尾还灵台亡一老紫塞杳千山魂逐南风竞名悬北斗闲承家况有子文武列朝班
　　挽金尚书【二首】
　　圣主中兴日名臣独数公鬓因忧国白计为爱民穷物议终难掩军储不自充百身嗟莫赎谁复继髙踪
　　其二
　　职任公卿重才兼将相豪时难甘任怨志决顿忘劳气返山河壮名垂宇宙髙九重犹轸念无乃正忉忉
　　送谪宦者放还扬州
　　晓日都门道西风酒一巵几年悲玉后万里赐环时古木前朝寺残花后土祠淮南风景好归去莫教迟送友人涂景晏下第归五羊与同船来
　　晓日都门道春风酒一杯为怜君独去却忆我同来杨栁春堪折芙蓉秋始开临岐凝望邈目断越王台
　　送韩敬夫下第因柬同志王璠
　　怜君失意去一笑折垂杨老劔闲霜锷新诗重锦嚢人归盘谷逺山绕太行长好约王摩诘来薰汉殿香
　　送未忱弟
　　南人不识重况此北风吹桑梓乆违后弟兄相见时归云孤度影老树短垂枝一别又万里重来未有期
　　其二
　　嵗晩水成氷驱车陆路行感君难别意动我孔怀情望眼天同逺归心鴈独征百年能几许容易白头生
　　送僧还山
　　山人慵出山才出即思还举世惟僧乐谁人似汝闲风花空色界水月静禅关了却尘中事方能出世间
　　送袁秉诚省兄回【东莞主事秉中之弟】
　　一见惊骐骥双骞羡鹡鸰郊祁应接武徳圣本同经海错思乡味风防数驿亭还期随计吏蚤晩到天庭
　　挽伏伯
　　一代知名将三边屡建功帝怜何力义人比秺侯忠异鸟鸣牙上盘蛇堕镜中九原终不作大树起悲风
　　陈员韬方伯挽章【四首】
　　海内知名乆朝端属望频未登三事位遽殒百年身士忆无言教民怀有脚春清风逾十载今世少斯人
　　其二
　　学古今时用为儒吏事通顿忘身已显但觉道难穷白日郎官雉清风御史骢甘棠曽憇处过客泪无从
　　其三
　　半百人问世名途二十秋官登二品贵家乏十金留治行中牟最才名北海优九原终不作风雨尽萧飕
　　其四
　　名垂世英英子克家生前心不死身后秩还加霜凛崇台栢春余古县花平生刚劲气散作赤城霞
　　胡廷外舅挽章
　　白首隠明时云山足自怡翠深栽竹径清浅浴鸥池尘世眞如寄浮生忽若遗幽情谁尔发光彩在门楣
　　梅庄居士挽章【方伯刘公福之父】
　　梅庄老居士酷爱嵗寒枝清梦化云处淡香浮月时调羮留子在种徳有仁遗追想幽贞态长歌和靖词
　　送梁叔方行人养病还岭南【二首】
　　得告辞丹陛承恩归故乡暂除金殿籍闲检玉机方岭树秋云白潮田晩稻黄居家将息好况得侍高堂
　　其二
　　使节行初返君恩许暂还聊为六月息且得几年闲白绕飞云舍青连过海山自怜家更逺临别忆乡关
　　送陈修撰表兄
　　扰扰都门道征车日夜行人皆为名利尔独念亲情天际归防影云邉旅鴈声飘飘无所系来徃一身轻
　　春日游小城南花圃
　　歩出小城隂人家草树深花容十様景柳色七成金阵阵来香气时时闻妙音谁知京国里乃有此园林
　　晩适
　　向晩乘残兴穿林透水隈空林客鸟过树动觉人来山戴云头日风传涧底梅村居多石磴歩歩踏苍苔
　　梅溪处士挽章
　　惆怅清溪上梅飘雪后枝茶烟无鹤避梁月有人思披氅经行处巡檐索笑时空余陈迹在风雨草离离
　　姑苏陈氏佳城十景【十首缉熈学士先茔】
　　佳城何处在地脉逺从东古木前朝寺残花异代宫日光晴散彩树色晓生红千古钟灵秀令人叹鬰葱【灵岩晴旭】佳城何处在南望太湖隈地脉藏风宻波光送月来天髙桂子落岸濶浪花开霜露沾衣湿令人起暮哀【震泽秋蟾】佳城何处在西指古招提日淡暮山紫云重晓嶂低梵钟林外隔归鸟树边迷对景懐潜徳令人掩袂啼【光福烟霏】佳城何处在云气接穹窿晓起皆白秋来树不红洒空晴作雨出岫杳随风毎动河阳望令人恨未穷【穹窿云气】佳城何处在近北是天平萧寺林霏敛范祠松雨晴鹤来山防破云去树通明今古栖贤地令人感叹并【阙】佳城何处在咫尺海云庵出定僧飞锡看碑客住骖树连空翠立苔映落红酣想像茶屏景令人思不堪【海云茶屏】佳城何处在古庙倚寒松髙顶唳云鹤老枝擎雪龙秀钟如石干神防若堂封香火遥相望令人景慕重【古庙乔松】佳城何处在脩竹满禅林风起送清籁月斜移翠隂晦明随日异灵爽或时临按画看茔域令人忆寄心【寄心脩竹】佳城何处在一水抱田流望望浑无地芃芃大有秋白拖江练逺黄卧陇云稠嗣嵗粢盛备令人百不忧【沃壤西成】佳城何处在望断伏龙山逺势蜿蜒动羣峰迤环竒观残照里好景暮云间翘首频凝伫令人思忘还【伏龙残照】
　　送钱塘杨凯之南京膳部【六首】
　　共爱南京好江山气概雄山形同洛下江势极天东帝阙红云表皇陵紫气中晩凉公事暇瞻眺廓心胸
　　其二
　　共爱南京好江干气和风来尘不起雨过景偏多丹桂团清影金鱼泳碧波家家足幽赏吏散任经过
　　其三
　　共爱南京好春官事更稀礼仪咸有秩官守但无违昼静棊声逺风清香篆防花隂初转动已盼散堂归
　　其四
　　共爱南京好兹行惬素心逺山天外景团葢日中隂竹简闲挑蠧槐庭坐聼禽有时最逺出送客到江浔
　　其五
　　共爱南京好官聨得故人宦情同一淡乡语倍相亲药裹调胹共诗篇唱和频朝朝常接见忘却客中身
　　其六
　　共爱南京好因君忆旧游气浮龙虎壮台古鳯凰留白下吟诗社乌衣醉酒楼几时乞恩命亦得从华辀
　　朝回偶书
　　自分居人后那能与世同且须随日过长是祝年丰昼日多隂晦凉天亦蕴隆朝回闲叹息禄食有何功
　　卽事戊申
　　岂有随时态常懐隔世忧许身徒稷契知己却孙刘海上孤飞燕沙头决去鸥敛将经世志终老向菟裘
　　书怀
　　己为天所佚苦被帝频留未遂首丘愿深懐负乘忧极知千不允岂但七宜休万里还家梦分明驾海舟
　　雪
　　毎嵗祈无有今年不用求无风与吹散有日为融流眼见糓平岸心期麦有秋纷纷六花落防防是来麰
　　辛亥除夕
　　一年将尽夜好似我残生短晷无多刻通宵欲煞更心期应已毕身事亦垂成嵗去毋庸守从他天自明
　　雨后过访友人山居
　　竹杖穿云过柴扉冐雨开好山如洗出幽鸟似呼来感旧哀丝结开怀醉玉頽人生欢防切欲去重迟回
　　感旧偶书
　　忆昔欢游处青林蓊翠茅竹皮消旧粉榔腹解新苞沙暖鸡干浴泥稀燕湿巢故人谁复在梦里或神交












　　重编琼台藁卷三
　　钦定四库全书
　　重编琼台藁卷四
　　明　邱濬　撰
　　五言排律
　　李布政颙旌异巻【岁庚辰旌异天下朝觐官十人赐宴及衣服】
　　万国朝王日三年述职春乾坤开泰运岳牧贺昌辰期防逢千载褒嘉仅十臣天顔临下赫圣语为民谆鱼藻歌王在龙光荷帝仁赐衣明黼黻尚食出珍醇金缕盘银鹤鸾刀擘玉麟賔筵张锦绮仙乐奏韶钧共载需云厚亲承湛露均朝廷旌有徳臣庻愧无因岂是恩偏厚由来治最循一方劳抚字九徳克忱恂匪懈勋庸着无华悃愊眞姓名书国史风彩动朝绅品藻殊猷异丹青眷顾频暂教还外服行见据通津有美山东牧同为岭表人寸心颛为国余恵尚留闽新政孚青社先声逹紫宸上方期汝作诏再许于旬日下辞丹扆天边候皂轮此行应不乆四海待陶甄
　　苖学士挽章
　　一代文章伯才名海内传道随时共泰身与节俱全谦退心常下几防见独先九重思旧学万口颂高贤爱国丹悰切还乡素志坚忧如侍朝日贫似未官前风月闲情适溪山野思便当权无怨敌归老即神仙暑簟凉风坐寒檐曝日眠逢人谈徃事训子校遗编进退恒依礼行藏不愧天眞堪敦薄俗自合享脩年河岳收灵气星辰失旧躔九原今已矣四海共澘然
　　寄题南华寺大鍳禅师
　　佛法来东旦禅宗肇岭南一溪香气水万缕藕丝衫结子花开五先人枣示三心灯受忍梵派演瞿昙山顶青螺耸波心碧玉涵众流归大海孤月印寒潭蔼蔼花云暖瀼瀼法露甘未回烟水棹空费葛藤谈奏乐黄冈石读书张相岩也知祖堂近无暇一登参
　　哭吕学士逢原
　　忽得先生讣人心共有疑只期仁者寿岂意哲人萎慨念斯文谊同增世道悲仪型今已矣英爽果何之人竟空期望天胡不憖遗孤寒齐下泪舆亦赍咨物理难凭甚儒流更仗谁上心孤倚注后学失师资德量应谁继猷为未尽施平生无忤物矢口出真辞宠厚何曾怙才髙不自知学成尤亹亹身贵益卑卑世竞瞻威凤人皆识瑞芝饮河咸满量挹水辄沾滋事业方隆日光华待满时气还河岳去名并日星垂当宁怀遗直同寅想令仪自天来防典举世动哀思此别成千古无由酹一巵诗成二十韵聊以哭吾私
　　六言
　　春日即事
　　晴日花间蝶拍暖风栁畔莺声沂水咏歌气象前川随傍心情
　　秋思
　　水落浅滩石出霜冷疎林叶丹天外数声过鴈人在髙楼倚栏
　　江行
　　翠竹白沙村迳落霞飞鹜江天倚杖夕阳影里闲看江上归船
　　晩思
　　虹截长空收雨日放残光照霞午睡醒来无事独立闲庭数鸦
　　即景
　　天通屋漏生白日映窓纱透明扫地焚香坐处湛然心地清平
　　客窓三景次友人韵【三首】
　　明月欲上未上乌鸦东飞西飞物类皆知所憩何事游人未归【右黄昏】
　　漏滴铜壶恰半月到天心正圆人在子规声处几囘欲眠不眠【右半夜】
　　楼上更传五防隣家鸡呌三声正是销魂时候倚牀坐待天明【右五更】
　　厢房前有一桧树夏热甚向晩散堂闭门倚之而坐颇有林间之趣
　　午睡醒来无事斜阳转过松隂倚树科头箕踞宛然身在山林
　　夜半口占
　　虚室天光止止华池春水津津瞑目澄心定志明朝要用精神
　　梅窓
　　疎影横窓似画暗香拂鼻如焚天助梅花清趣微风淡月黄昏
　　冬夜
　　铁砚烘氷研墨瓦炉化雪烹茶月下忽来诗友窓前只欠梅花
　　偶书
　　方寸间潜天地书巻中来圣贤谁道先生无事一日万里千年
　　春意
　　借问春光何在花容栁色莺声日暖风和天气霏霏微雨初晴
　　四时吟【四首】
　　暖日轻云天宇芳丛幽草园林此景此时难遇悠然畅快人心【春】
　　桃花李花结实榆叶栁叶成隂眼前物物生遂自无热恼到心【夏】
