<!-- { "loadSidebar": true } -->
　　河北都转运使工部郎中张昷之可兵部郎中充天章阁待制三司户部副使　　张方平
　　唐自开元以还王室多故行在之所不能备官而从军兴之期顾多应卒之事爰从权便置诸使而天下庶政始不归于尚书省今之防府乃在三司盖自中台至于寺监之务凡关出纳无不总者故建其长以治要立其贰以治凡设其攷以治目以言乎三司之副是犹文昌之丞辖助上率下举纲振目常出髙选以赞大计具官张昷之才识器用政事风采称于朝廷着于方面今边多警戎车未脱凡物力之充屈系生齿之耗登职司版图必借精力故谋于众还尔外台尚悉乃心以集吾事
　　前秀州崇德县尉左惟温可涟水军录事参军
　　刘　敞
　　天下无事人得养老长幼修孝悌之行甚善而猾恶民起为贼盗夺攘以侵扰之郡县所患者也汝以邑尉捕击如律尚书条上阀阅迁尔糺曹祗服明命益思自奋太常少卿张铸可光禄卿致仕　　刘　敞
　　古者有司年至则致仕所以恭让而不尽其力也具官张铸履尚夷粹足以检俗精力强敏足以济物而能顾礼畏义愿上印韨朕闵劳以官职之烦今听其请夫佚老之士虽不输力于朝其矫厉风节不亦过絶保禄持宠不知止者乎俾列九卿以荣其归祗若休命思底终誉
　　无为军录事参军马易简可太子中舍致仕
　　刘　敞
　　控搏禄利者至于迁籍损年饰貌匿衰以缓退休之期尔齿未耄仕无缺行能决于去庸非廉乎自下郡掾升东宫属归安乡闾足为荣观矣
　　龙图阁直学士兵部郎中泾原路经畧使王素可
　　谏议大夫　　　　　　　　　刘　敞
　　朕临御天下赖宗庙之灵方内乂安元元防福而徃者戎狄窥间缘隙时入为暴患皆在守圉之臣文不能附众武不足威敌使贪暴之民震惊朕师具官王素假节剖符居边三年内镇抚百姓外教战士令行禁止惠于鳏寡爰及疆外覊縻之虏咸怀服集不失朝贡中国以安朝廷益尊此蕃卫之勲也诗不云乎大邦惟翰其议迁秩升于谏列以慰吏士出车东山之思
　　太子中舍通判衡州张兊可殿中丞
　　刘　敞
　　郡有倅贰关决众务所以优民事示重慎也俗吏不察大体而矜势怙权以争重轻吏民反苦之甚非朝廷意尔居职自若奏课亦善通籍循省以畴嵗劳方天之休其朂哉
　　前邠州观察推官李育可著作佐郎前赵州军事推官许林宗可大理寺丞　　　刘　敞
　　古之礼珪璋特达而璧琮有借宝非不同也所从用之异岂唯宝哉士亦宜然育用文学进有以自见林宗繇吏材选称于知己夫蓬丘图书之府廷尉法理之本徃为之属各践尔位思所以报毋隳而守
　　皇侄右监门卫将军克孝妻某氏可封仁和县君
　　刘　敞
　　常棣之诗其辑之乱曰宜尔家室乐尔妻孥知其为治内之本也今夫宗妇则有汤沐之邑封君之号此其所以称宜且乐不亦元大章显乎具官克孝妻某氏慿庆良奥作嫔懿近柔静之操足仪闺壸庄肃之风能承祭礼俾疏列壤且择令名尚无懈于夙夜思能对于休宠西京左藏库使忠州刺史髙阳关路驻泊兵马钤
　　辖时明可文思使　　　　　　刘　敞
　　执干戈典兵马之臣当以战多勇功受赏于朝而但累嵗月计资考以此取髙位壮士之耻也然今天下乂安士无所试其能故偏裨将帅例以恩进迁尔使列以观来效尔亦母谓易而得之因易而守之盖亦竭节顾义思所以报国者乎
　　宰相富弼奏试国子四门助教王渊宰相韩琦奏乡贡进士李常并可试将作监主簿
　　刘　敞
　　曩者朕亲祀清庙推恩延赏而大臣得荐其门下之士置之仕籍今丞相以常等闻夫与我陶冶万物长育人材者非丞相欤何惜一命以慰士大夫之望其慎所履毋辱已知
　　内殿崇班唐询可内殿承制　　　刘　敞
　　边吏欲其奉法守职以安吾民而不欲其徼功兴事以挠王畧也故嵗满无负者辄迁其秩尔有治状协于赏格进承制命无隳常守
　　定武军节度推官卫观可大理寺丞常州团练推
　　官沈披可卫尉寺丞　　　　　刘　敞
　　昔唐有天下诸侯自辟幕府之士唯其材能不问所从来而朝廷常收其俊伟以补王官之缺是以号称得人今州郡从事皆吏部防授然其试之临政而不苟察之行已而有立亦皆一时之选已故吾亦且命以九卿之属使渐而升于朝观与披也旣厯试于外又亟称于知已得人之声庶必能勉焉
　　翰林学士给事中知制诰欧阳修可礼部侍郎端明殿学士吏部侍郎宋祁可尚书左丞礼部郎中知制诰范镇可吏部郎中刑部郎中知制诰王畴可右司郎中三司度支判官太常博士集贤校理宋敏求可祠部员外郎并依旧职任
　　刘　敞
　　古之为国者法后王为其近于已制度文物可观故也唐有天下且三百年明君贤臣相与经营扶持之其盛德显功美政善谋固己多矣而史官非其人记述失序使兴坏成败之迹晦而不彰朕甚恨之故择廷臣笔削旧书勒成一家具官欧阳修宋祁创立统纪裁成大体具官范镇王畴宋敏求网罗遗逸厥协异同凡十有七年大典乃立闳富精覈度越诸子矣皆讐有功朕将据古鉴今以立时治为朕得法其劳不可忘也皆迁秩一等布其书天下使学者咸观焉
　　礼部侍郎参知政事曾公亮可加正奉大夫进封开国公食邑五百户赐雄忠佐理功臣
　　刘　敞
　　朕承七庙之光继三圣之绪惟慎祀时享未足副盛德委事有司未足尽诚孝故稽旷典厯吉日亲率公卿躬执豆笾昭见祖宗并受祉福若乃裒时之对申锡无疆天防之内莫不受获而况一二耄老肃雍显相者乎具官曾公亮德器浑厚智谟闳逺予欲观于雅颂参元鸟清庙之诗以追孝于前人汝明予欲谨予王事极四海九州之美以备物于大飨汝图予欲时和年丰以荐厥嘉生登黍稷之馨汝翼予欲制礼协乐以对越太室交神人之雍汝助夫赏国之典不可废也进阶中朝颁爵上公衍食加田勒忠甲令使百执事粲然皆知辅德致治之报焉不其伟欤
　　将作监林洙可司农卿　　　　　刘　敞
　　自周以来稷为大官今吾非废稷不务也而官益轻岂居其职者未能勉乎具官林洙资禀通裕临履修洁擢正卿位尚宜其事昔乃先正实领大农之任以迪文考今年谷未充边人望哺尔其勤身敏行无忝名实于以劝穑劭民庶有赖焉济尔世矣不其多乎
　　权郴州军事判官杨永可右赞善大夫致仕前岳州平江县张正已可大理寺丞致仕
　　刘　敞
　　年至还政典也而贪禄者或不能止能止者皆好礼者也至于以廉自嘉者有不待年去矣今永也礼而正已也廉忽而不录何以慰其子弟之心或升籍朝闺或丞事卿寺归荣乡闾以乐暮齿



　　宋文鉴巻三十七
　　钦定四库全书
　　宋文鉴巻三十八
　　宋　吕祖谦　编
　　诰
　　都官员外郎邢梦臣可侍御史殿中丞沈起可监
　　察御史里行　　　　　　　　刘　敞
　　御史执宪毂下纪纲国体非雅亮劲正之士不足参论议广聪明拯与景初吾所信也使之慎柬厥僚必皆其人而拯也以起闻景初也以梦臣可稽之阀阅察之望誉人咸曰允哉予甚嘉之夫鉴以明故可正容绳以直故可形枉毋勤小补而遗大体毋忽近务而隳常守事君尽礼其可以报知己乎
　　兵部员外郎张中庸可开封府判官
　　刘　敞
　　京师众大之居其俗具五方而诸侯所视法也号称难治盖自古记之为之尹者专用击断则网宻俗敝崇之以寛则威信不立故常择精明疏通之人以参其职具官张中庸材剧而用博行修而志坚处烦决疑必有余裕俾赞浩穰之政当适寛猛之中根本之地尔惟钦哉屯田员外郎胡揆除都官员外郎　刘　敞
　　朝廷镇抚四夷以绥中国贵于息民而不务佳兵故常申敕边吏毋邀竒功五岭已南蛮夷杂居其俗剽悍尤为易动而桂州一都防也前通判军州事尚书屯田员外郎胡揆承用诏防悉心疆事终揆之任帖然无虞亦可谓善吏能宣明威信者矣夫守边之患常在见小利而不达大体以侵迫驱夺之为故至大乱贻忧吾民则若揆者不可以不赏也稍增其秩以示褒宠
　　度支郎中李硕可三司户部判官　刘　敞
　　财赋大计一出于民取之寡则用不足然而民逸取之多则用有余然而民困此三司之难也术不能通轻重智不能调盈虚则吾不以为人僚具官李硕常以名字典郡风采奉使敏以为政精于检下所到而治有迹可纪使之参计耗登赞举筹防庶可以不伤财不害民乎徃即防府毋乏乃事
　　陜西路都转运使兵部郎中天章阁待制傅求可右谏议大夫河北都转运使工部郎中天章阁待制周沆可兵部郎中依旧　　刘　敞
　　岐毕吾西土也被山带河百二之险而有昆夷之虞燕亳吾北土也平原广牧四战之地而有玁狁之警赡足兵食纲领郡县将命宣指甚难其人具官傅求明智敏察表以文雅具官周沆深中笃厚居以名检并委节传分按州郡皆有述职之勤美俗之风夫较考陟明其来尚矣或正諌省之列或迁夏卿之属所以褒善劝能尔其钦哉
　　司门员外郎张巩可开封府推官　刘　敞
　　京师者举众大之辞名之者也风俗杂而狱市繁治称浩穰吾令襄为尹急吏缓民甚有文理其僚虚席思得敏才以左右之具官张巩尝使行河决川涤源众工胥作挽漕以通其精力干用效在已试俾赞辇毂之政尚克有立夫都邑翼翼四方是则无习苟且违道干誉则予一人汝嘉
　　曹颍叔充天章阁待制知福州　　蔡　襄
　　朕念善为维持之防者运天下如臂使指欲其大小相临而威令必达故也东南之郡长乐都防表山环海地险而逺八州生众系乎总帅非有干明之资能办吾事者不可以遣具官曹颍叔智力精敏应机必决荐更器任籍有声称将漕益部还贰计省而猥繁之务罔不给肃今属以方面之重宠以延阁之华尔其缮除兵械补完城堞怀绥困穷剪遏凶猾使吾人无愁苦之叹朝家有专倚之頼朕志唯是尔仪图之
　　张昷之可光禄卿致仕　　　　　蔡　襄
　　朕于羣臣进退之际曷尝不缅然思之方其强仕发智能以济务则有官赏以懋其材逮其谢归养志意以自佚则有恩渥以宠其行仕宦者岂不雍然得其所耶具官张昷之立节清峻无缁磷之苟临事明敏有批导之利恤民以惠屏奸以严循吏之风闻于当世自升禁近之列屡委宣藩之重服老耼之言而知止蹑疎广之迹而告老尔其还上官事秩以列卿休于而家尚体朕意王元可右卫大将军遥郡观察使　胡　宿
　　阃制之师盖威于不若岩除之卫乃备于非常唯中外之迭更在倚毗之兼厚具官王元才资沉敏节尚刚严少厉武锋博通军志干方授任政屡服于藩方厌难折冲功实施于边境眷言雍部控于西州委以牙爪之师屯乃襟喉之地苛慝不作部分有严阅牍奏之爰来叙足腓之防苦愿寘环卫乞朝京师须药石之有瘳虽金革而无避忠言可壮诚实不诬朕以拱扈之严当资于宿将察廉之任用寄于旧勲遥总十连聨司二卫式表疏恩之数且伸从欲之仁惟忠力之是图亦威名之斯頼体兹优遇更竭乃诚
　　皇侄右卫大将军岳州团练使宗实可起复旧官
　　泰州防御使知宗正寺　　　　王安石
