<!-- { "loadSidebar": true } -->
    三兄报汝：吾疹疾一定，汝忧吾疾，令吾将息，一一用汝语，念汝知之。且作判官，事中丞叔父，小心戒慎，不离使司。昔田仁、任安，俱为大将军舍人，卧马厩中。无何，诏大将军出征匈奴，遣大夫赵禹选大将军官属。舍人衣服鲜明，二子冠带憔，赵禹独与二子言论於禁中，即日召见，皆拜二千石。汝有二子之实，未遇赵公之举，马厩高眠，古今一也。又仲尼尝为委吏，叹曰：“富贵如可求，虽执鞭之士，吾亦为之。”魏舒为郎官，时属沙汰，乃幞被而出，自言曰：“当自我始。”大才当大用，如时人不识，何为叹愤哉？先师曰：“不患无位，患所以立。”汝能自修，况事叔父？吾之休废，永无荣耀於伯仲之间，自非深仁高义、长才厚德，又焉肯惠於朽坏枯木哉？莒省吾书，当努力也！不次，三兄报。
    ○与表弟卢复书
    八月八日，外兄李华敬简卢十五弟则之处：秋风渐高，路出泗上，将诣职役，如所料乎？往返劳止，当与时俱畅也。华疹疾无聊，贤姊与诸君寻常耳，福卿渐减，弟勿忧之。与弟别来十馀年，比闻在代朔之地，明时道举出身，乃能上为寡姊，下为孤甥，求为雁门主簿，束身戎马之间，始终无过之地，此一难也。时方艰危，动隔生死，骨肉妻子，寄在河朔，一身万里，省姊淮南，此二难也。丧乱以来，时多苟且，松贞玉粹，亦变颓流，唯弟卓然，介立寒俗，文词学问，守正不移，金石之声，氵今然在听，此三难也。五姓之中，卢为峻茂，根源上古，历世著明，降及圣唐，仁贤不绝。外家陵替稍久，弟其勉之。卢氏有谌翁祭法，又世以书闻，华恨未见，弟为广访求也。南祖分於何祖？帝师今有四房，谁各承後？弟为华具条流相报也。顷撰军器舅神道碑，後其房族由来，意欲如军器之志，广外家之美，令万代闻见，不复讨谱牒也。华质性钝弱，而慕汲黯、卜式之直，晚岁思夫子互乡之见。林宗、贾淑之後，若悟此道，仁在其中。《坤元》之说曰：“含宏光大，品物咸亨。”《大雅》曰：“既明且哲，德合天德。”老氏所宏，夫子所述，既自以为戒，亦规弟持正也。弟正直太过，不能容纳时人，以是相箴，努力无忽！近有郑五书信否？四姊处得消息无？不次，华敬简。
    ○与外孙崔氏二孩书
    八月十五日，翁告崔氏之子两孩省：吾出身入仕，行四十年，晚有汝母，已养汝二人矣。吾逮事裴氏、郑氏、崔氏诸姑、于氏堂姑，皆贤明淑哲，为内外师范，意欲与汝言之。裴氏姑恩慈，见吾一善，未尝不流涕祝吾成立。见吾伯仲书题，诲责疏略，话及旧事，云无此例；吾伯仲书题比今日中外书题，其间疏密不啻百十也。吾小时犹省长幼，每日两时栉盥，起居尊行，三时侍食，饮良讫然後敢食，犹责不如礼。今者诸子日出高眠，争览盘器，何曾有此仪？可为叹息！世教如此，何得不乱？妇人亦要读书解文字，知今古情状，事父母舅姑，然可无咎。《诗序》云：“哀窈窕，思贤才，而无伤善之心焉，是《关雎》之义也。”《易》曰：“主中馈，无攸遂。”妇人但当主酒食、待宾客而已，其馀无自专之礼。《诗》云：“将翱将翔，佩玉琼琚。”此奉舅姑、助祭祀之仪也。又曰：“将翱将翔，弋凫与雁。”此主酒食、待宾客之仪也。礼经所载，汝其记之。又妇人将嫁三月，教於公宫；祖庙既毁，教於宗室。嫁则庙见，不见庙者，不得为妇。今此礼凌夷，人从苟且，妇人尊於丈夫，群阴制於太阳。世教沦替，一至於此，可为堕泪！汝等当学读《诗》、《礼》、《论语》、《孝经》，此最为要也。吾小时南市帽行，见貂帽多、帷帽少，当时旧人，已叹风俗。中年至西京市，帽行乃无帷帽，貂帽亦无。男子衫袖蒙鼻，妇人领巾覆头。向有帷帽幂离，必为瓦石所及。此乃妇人为丈夫之象、丈夫为妇人之饰，颠之倒之，莫甚於此。触类而长，不可胜言，举其一端，告及汝耳。勿谓幼小，不遵训诫。所见所闻，颓风败俗，故申明旧事，不能一一也。阿马来，说汝诵得数十篇诗赋，丽丽已能承顺十五市颜色，十七伯极锺念。吾旅病，乍闻甚慰，意凡人不患尊行不慈训，患身不能承顺耳。汝承十五市仁慈，十七伯训诱，又质性柔顺，当不扶自直，吾所告者括羽汝耳。不次，翁告崔氏二子省。
    ○赠礼部尚书清河孝公崔沔集序
    文章本乎作者，而哀乐系乎时。本乎作者，六经之志也；系乎时者，乐文武而哀幽厉也。立身扬名，有国有家，化人成俗，安危存亡。於是乎观之，宣於志者曰言，饰而成之曰文。有德之文信，无德之文诈。皋陶之歌，史克之颂，信也；子朝之告，宰之词，诈也；而士君子耻之，夫子之文章，偃、商传焉，偃、商殁而孔、孟轲作，盖六经之遗也。屈平、宋玉哀而伤，靡而不返，六经之道Т矣。论及後世，力足者不能知之，知之者力或不足，则文义寝以微矣。文顾行，行顾文，此其与於古欤！帝唐文行大臣太子宾客赠礼部尚书博陵孝公崔氏，讳沔，字若冲，安平公岂之少子也。世为德表，门为上族。振发纯英，滋渐名训，大包淑和，高厉遐清。行先乎孝，艺裕乎文；资孝可以股肱王室，揆文可以弼成邦教。进士登第，举贤良方正对策第一，召见拜校书郎，历陆浑主簿。朝廷以公直躬正词，擢左补阙，以公嫉邪忿佞，除殿中侍御史；文端武淑，迁起居舍人；学该典礼，拜尚书祠部员外郎；议事惟允，迁给事中；立言成训，改中书舍人；辞乞就养，授虞部郎中；节高天下，擢御史中丞；刚亦不吐，降著作郎；道冠儒林，迁秘书少监；动为人范，除左庶子；宜均大政，拜中书侍郎；望尊地逼，出为魏州刺史；人惟求旧，入为左散骑常侍贰东宫居守、集贤院学士、秘书监、太子宾客兼怀州刺史。罢州复职副守，薨於位，时开元二十四年冬仲月旬有七日，春秋六十七。赠礼部尚书。海内冠带，涕哀宗师。公为御史，缓输诚之囚，持国属之罪。为给事中，拒贵幸怙恩之诏，削大臣忤旨之刑。为中丞，数发太仓，减上林禽鸟之给，以赈艰食。陕东之人，仆而复起。宦官犯法，执以按劾，权宠屏息，朝章大行。权贡举时，得陆尚书景融、来扬州、宋上党遥、宋兵部鼎等，佥为国器。在中书，诏命之出，上考天时，下从人心。异於斯者，必替其否。在魏州，属雨水败稼，乃弛禁便人，先行後闻，活者万计。公自为常侍宾客，恒任介正，德播天下，而不容於朝，置之散地，竟孤其道，时乎？初公与元兄御史浑齐名，弱冠游京师，缙绅儒学之士，皆曰：“崔氏伯仲，必至台司。”既而御史君夭没，公终於副守，则向之所属，适为人恸。悲哉！公之侍疾也，孝达於神祗；居忧也，哀贯乎天地。丧期有数，而茹蔬终身。慈不贷奸，贞不肆直，道胜而齐物，德全而及人。博厚崇高，笃实有耀，俦於古烈，盖鲁卫之君子欤！在魏州，车驾东巡关外诸侯，公为上第，由是分掌选署，仕进之族知劝焉。亲友邻里，饥者待公而炊，寒者待公而裘，尝之奠，待公而後具。故禄廪虽厚，家未尝足。开元中，天下富穰，车服过制。公菲饮食，卑宫室，濯衣汗冠，俾人瞻我而化，其不化者亦惭乎心矣。见天下之善如不及，从而佐之；见天下之不善如扌突汤，从而诲之。则卒蹈於中庸，翻然於不迪，已过半矣。中朝议政或疑，群谋未允，公援六经，伸百氏，覆於时事，事举其中，天下莫不讽诵焉。文集经乱离多散逸，今其存者二十九卷。长子成甫，进士擢第，校书郎、陕县尉，知名当时，不幸早世。嗣子甫，论撰《先志》一卷，为第三十卷，传祖祢之美，合於礼经。见公文章，知公行事，则人伦之叙、治乱之源备矣，岂唯化物谐声、为文章而已乎！奉诏修《道德经疏》，藏於三阁，行乎天下，反魏晋之浮诞，合立言於世教，其於道也至乎哉！甫纯孝而文，直清而和，希公门者，谓公存焉。明发不寐，泣次遗文，以华北州邻壤、婚姻之旧，尝趋公门，备阅家编，甫代华为校书郎，华以是味公之道也熟，词则不敏，有古之直焉。
    ○扬州功曹萧颖士文集序
    开元天宝间词人，以德行著於时者，曰河南元君德秀字紫芝，其行事，赵郡李华为墓碣，已书之矣。以文学著於时者，曰兰陵萧君颖士字茂挺，梁鄱阳忠烈王之後。曾祖某官，大父某官，考讳某，莒县丞，咸有德不至尊位。君七岁能诵数经，背碑覆局。十岁以文章知名，十五誉高天下。十九进士擢第，历金坛尉、桂州参军、秘书正字、河南参军。辞官避地江左，永王修书请君，君遁逃不与相见。淮南节度使表君为扬州功曹参军，相国诸道租庸使第五琦请君为介，君以先世寄殡嵩条，因之迁终事，至汝南而殁。呜呼！春秋若干。天下儒林，为之憔。君为金坛尉也，会官不成，为扬州参军也，丁家艰去官。为正字也，亲故请君著书，未终篇，御史中丞以君为慢官离局，奏谪罢职。为河南参军也，寮属多嫉君才名，上司以吏事责君，群拂衣渡江，遇天下多故。其高节深识，皎皎如此。君以为六经之後，有屈原、宋玉，文甚雄壮，而不能经。厥後有贾谊，文词最正，近於理体。枚乘、司马相如，亦瑰丽才士，然而不近风雅。扬雄用意颇深，班彪识理，张衡宏旷，曹植丰赡，王粲超逸，稽康标举，此外皆金相玉质，所尚或殊，不能备举。左思诗赋有《雅》、《颂》遗风，干宝著论近王化根源，此後绝无闻焉。近日陈拾遗子昂文体最正，以此而言，见君之述作矣。君以文章制度为已任，时人咸以此许之，不幸殁於旅次。有文十卷，卷行於代，其篇目虽存，章句遗落，古所谓有其义而无其词者也。後之为文者，取以为法焉。今海内至广，人民至众，求君之比，不可复得，难乎哉！君有子一人曰存，为苏州常熟县主簿，雅有父风，知名於代。以华平生最深，见托为叙，力疾直书云尔。
    ○杨骑曹集序
