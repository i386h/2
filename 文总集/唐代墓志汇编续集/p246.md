<!-- { "loadSidebar": true } -->
娶夫人宋氏，鹊巢之德，行于六姻，鱼轩之荣，冠于九族。每公历任，皆以轮辕并驾同适，之后任吉州，到府一旦而谢世。有子二人长曰□任楚州司兵参军；禀性弘裕，动息匪拘。蕴金石间代之声，负松篁凌云之器。公以天性之道尚切，加乎严训，常以孜孜雕琢，虑他时而非成器焉。次曰王五，幼小，仍在黉堂；聪峻风，堪传祖德。有女一人，承颜禀训，动叶礼仪，气绪雍和，克茂懿范，守于闺室。未卜归焉。公棣萼皆登缙绅之荣，豫章别驾，职副执金，佐禁卫之夙清；宛陵别驾，名挂凤池，随舟戢而渡物。谓叶六艺，言应万机。清廉抱节，长为相府之股肱；秉牍洒毫，助□钧衡之陶铸。名辅迭任，靡不眷焉。是以藉其才敏，勒留中书，专掌枢务。其予手足，岂暇备讼嘉誉矣。以咸通十四年二月七日卜窆于万年县崇道乡也村里，先礼也。公及夫人，岁月非宜，未遂葬，且异窨焉。今别驾以泣血请志，敢欺神明，但愧词芜，终惭不让。虑年代之寝□，将松贾而变迁。爰斯文，刻石为志。铭曰：
思公之德，温恭允塞，动息成规，门传风则。莹若寒璋，白之守黑，靖言思之，其仪不忒。思公被义，一旦已已，霜剪香兰，风摧秀ぇ。迹谢金门，名标逝水，道赞隆，人咸遵旨。感三德而遽谢□间，可千秋兮芳传闾里，思公永诀，悼哉咸忉。亲戚悲摧，□不啼咽，骨肉垂Д，沾襟迸血。夫人贤良，时歼玉块，一思一咏兮戚无穷，空永永兮流传风节。思公雁行，天授其良，克仁克孝，礼乐昭彰。英叶元子，孝极孟壮，或垂紫绶，或佩银章。名皆行著，位因德昌官阶叠□，宠锡弥光。冀咸怀之瑚琏，永保于无疆。
　　邵易刻字（录自《隋唐五代墓志汇编》陕西卷二册）
№咸通０９３
【盖】
　张君墓志
【志文】
君讳诚，昔轩□之胤绪，承帝族之皇王，子子孙孙，引无极也。昔日从官，遂立家为上党郡人也。曾讳泰，祖讳光，考讳谘，肃承严训，德自我方，弱冠受勋，佐辅王国。岂期日月不居，大限俄临，会昌四年十二月廿日，＊於大夜，春秋七十五。夫人杨氏。守居闺阃，寂寂私家，内则美彰，妇容贞白。奈何日月遄迈，大中十一年三月五日，俄然逝水，享年七十九。长兄忠信、忠顺、友晟等，谦恭守则，孝义为先，竭力奉亲。穹苍降祸，大和二年四月七日＊。新妇荆氏，女仪礼备，四德无亏，咸通八年十月三日亡。新妇李氏，志性温和，礼仪贞白，年五十三，咸通三年正月廿六日殁於幽壤。今嗣子公素、孙男行宽、行恭、行谨、□泉，□言、行简、行讠是等，竭孝敬之礼，称家之有无，想父母鞠育□劬劳，报洪恩之厚德。咸通十四年岁月十九日，葬西南□□□□□□□死同穴合□□其地左望□□远氵爪□海相连右里□谨地合□□□□□□□□迹屹□□□□□□临花县，北垂霄汉。恐陵谷改变，海为桑田，勒石幽坟，用彰之厥美。其词曰：
英英志人，□高其德，宇内称贤，辅弼王国。其一。在生侃侃，立性りり，义重倾盖，□及六亲。其二。峨峨＊岫，冥夜幽坟，生徒一别，万古千春。其三。
（录自《隋唐五代墓志汇编》山西卷第一册）
№咸通０９４
【盖】
失。
【志文】
唐知盐铁陈许院事侍御史内供奉赐绯鱼袋孙虬故室河东裴氏墓志铭并序盐铁推宫殿中侍御史内供奉赐绯鱼袋孙纬撰裴氏其先河东闻喜人，显於晋魏，隆于有唐，官族蝉联，焕在史谍，斯故略而不载也。曾王父昱，京兆府高陵令，赠工部尚书；烈祖，以德行文学擢进士第，升贤良科；当元和朝，天子以武定河塞之犭制吠者，且急於自辅，故擢公於宰相之任。方是权臣怙宠，封事者多背驰，虽耆儒钜德，角角焉尚何敢指斥言。
独公抗疏以理其曲直。天子感悟，褒公爵而用其策。繇是内外惕然，盛德益炽矣。
显考讳处休，少嗜天竺法，虽宰相子，顾轩冕如婴罗耳，繇是自并州掾肆志丘樊，灰心名利，绝荤茹，读佛书者五纪。君子以为难。娶陇西李氏，敦煌太守之裔，即世所谓四公子者。父讳有则，官至宣州治中。裴妇乃李氏之自出，正而慧，柔而干，婉匿孝敬，可为内则。元昆故卫尉少卿裴君尝言：非清懿令绪，才实兼之者，不足以付吾女弟。其後果得归我李氏。孙氏世嗣厥德，代承冠缨，自非华轩著姓不尝许婚嫁。纳采之夕，两家交贺，皆曰得令夫而获贤妇矣。则如宾之道，冀克成家。以岁不利，未遑□弥祭于孙氏之庙，以成来妇之义。及乎将迎（去声）。
不幸以疾终于绛州裴氏之私第，享年三十二。以咸通十四年二月二十五日，虬自故许之郾城鹾院，将长子会事归于河南府河南县平乐乡杜郭里。我先尚书之兆，礼也。先是虬以裴氏官族德行告仲兄纬，请为铭志。时杨帅姑臧公司牢盆于淮南，余实从事盐铁府。已而铭曰：
婉婉令妇，族茂以华，鸣佩有归，辉映吾家。贤淑则赋，寿考不遐，报应茫昧，将安在耶？隐隐邙山，悠悠洛水，壤厦松阡，於焉已矣！亲侄乡贡进士岩书（录自《洛阳出土历代墓志辑绳》）
№咸通０９５
【盖】
大唐故张府君墓志铭
【志文】
唐故中大夫前洪州都督府司马上柱国清河张府君墓志铭并序　乡贡进士冯撰府君讳元氵利，字德润，清河人也。其系本出於轩黄，自夫汉魏晋已降，功名辉烈，垂诸信史，可披而阅焉。枝派分流，今为弘农号略人也。曾大父讳孟觉。
大父讳昌龄。并节行高洁，德操昭彰。视轩冕於网罗，晦名迹於林薮。虽三徵五辟，固不降其志矣。父超，皇卫尉寺主簿。其出陇西关氏。府君即先府君之季子也。府君垂髫岁，机性沉敏；弱冠年，礼貌环奇。博究诗书，情详礼□。负通方廓大之志，蕴经国纵横之才。克振徽猷，迥称师表。长庆初，户部侍郎张公平叔掌邦计，素闻公名器雅重，勋绩殊尤。始命饶州余干主簿。俾绾要权，繇是经费有常，勾督无滞。颇达变通之略，深明利害之源。次补楚州兵掾，进黄州司马，拜道州长史。开成中，工部尚书社公以公才能干裕，筹画□深，荐遂州司马，历潭州司马，寻命为朝散大夫，累加中大夫。青云自叙，朱绂斯皇。转寿州长史，迁洪州司马，靖恭既久，底绩弥彰。既而年逮从心，试深知足，蹑疏大夫之懿躅，袭田卫尉之清风。退位韬光，静居养素。恭亲朋而尽敬，抚幼稚而益慈。以文行忠信饰其身，以诗酒琴□邀其志。而三乘克重，五福攸臻。陶陶然以至于降年有水。以咸通十四年二月廿七日寿终于私第，享年九十，得武王之梦焉。於戏！诗云：靡不有初，鲜克有终。公之禄寿道艺，可谓有初终矣。始娶京兆杜氏，生女一人，适蔡州遂平尉高平曹长文。复娶长乐冯氏。夫人即鸿胪丞之女也。兰□早芳，花先落。皆前公而殁。有子男曰敬儒。女一人，尚室。咸□泣血□□□奉丧事。以蒲坂先兆不便，其年八月廿八日□□於长安县龙首乡祁村长乐夫人茔之前，礼也。嗣子敬儒蓼然丧□□□□□□纪其善道，刻于贞珉，期乎不朽。铭曰：
□□□□，庆锺于身，既禄而寿，人胡比伦。白日西□，蒲源东逝，玉折兰摧，曾何足继。□□□□，马鬣封焉，泉扃永，亿万斯年。
（录自《隋唐五代墓志汇编》陕西卷第二册）　
№咸通０９６
【盖】
失。
【志文】
唐张氏墓记张氏者，号三英，许人也。家为乐工，系许乐府籍。伯姊季妹及英，悉歌舞縻于部内。咸通五年，有刘异自凤翔节度使移于许，始面张氏。八年，纳而贮于别馆。从余罢许憩于洛，官于朝。十一，又从余出镇荆南。十三年，余得罪，分司东洛。十四年十月十七日，张氏殁于东都履信里，享年廿四。吁！痛乎天也！张氏明眸巧笑，知音声。所喜者，从余学佛于上都兴善阿犁。捐馆时神不乱，必归于殊胜所。其年十一月七日归许州颍阳乡北冯村。
咸通十四年十一月三日河间刘异记（录自《隋唐五代墓志汇编》河南卷第一册）
№咸通０９７
【盖】
失。
【志文】
唐故东海严夫人墓志铭并序将仕郎前守凤翔府参军马若讷撰夫人姓严氏，名字故隐而不书，其先後汉国师子陵之胤嗣也。世以韬钳术见称，多封列侯，览十三代史，则代有其人，此即不复备书其事。曾祖光，皇不仕；祖庭仲，赠信州司马，父师□，前左监门卫大将军，银青光禄大夫、检校国子祭酒、使持节黎州诸军事、守黎州刺史；充本州团练使兼御史中丞第三十四女也。
内外皆勋业□崇，轩盖相继，辉赫图谋，高步一时，施紫□朱，孰可方比。夫人贞闲毓德，弘范清风，闻礼闻诗，郁为人表。及笄之齿，属兹贤良，适于秦宁军节度马军都知兵马使兼押衙、银青光禄大夫、检校太子宾客兼侍御史、上柱国、苍梧翟建武之长子、当军节度押衙银青光禄大大、检校太子宾客兼监察御史、上柱国怡、齐鲁之间，推为亮尹，彼以勋庸，定□此□礼义匡□时，出入中朝，不相上下，乡人谓之二姓，惧贤杰也。以咸通十三年六月廿七日寝疾，终于鲁国私第，享年三十。呜呼！鸾飞半镜，凤宿孤桐，天胡不仁，有如是苦。有子四：长曰天王奴，次曰喜郎，次曰重喜，小曰四喜，皆龃龀稚孺，抚视□□，虽庄周鼓盆，亦未达理。卜用十四年癸巳十一月壬戍朔廿三日甲申，窆天人之柩於兖州瑕丘县进贤乡教正□之原陪□大茔之礼也。虑历数迁移，陵谷更变，匪兹玄石，敦表贞节？若讷乡里词人，中外有旧，既不牢让，安可文为？其铭曰：
泰山嶷嶷，汶水汤汤，中有贤淑，如齐如姜。及笄之齿，适于哲良，天不与善，薜萎春霜。刊在金石，万祀馨芳，山倾水竭，令德弥长。
（录自《隋唐五代墓志汇编》江苏山东卷第一册）
№咸通０９８
【盖】
唐故颍川陈夫人墓铭
【志文】
