<!-- { "loadSidebar": true } -->
　　钦定四库全书　　　　　集部二
　　颜鲁公集总目　　　　　别集类一【唐】
　　巻一
　　奏议
　　巻二
　　表上
　　巻三
　　表下
　　巻四
　　碑
　　巻五
　　碑
　　巻六
　　碑
　　巻七
　　碑
　　巻八
　　碑
　　巻九
　　碑
　　巻十
　　墓碣墓志
　　祭文
　　巻十一
　　书帖
　　讃
　　题名
　　巻十二
　　序
　　巻十三
　　记
　　巻十四
　　记
　　巻十五
　　诗
　　巻十六
　　补遗
　　【臣】等谨案颜鲁公集十五巻补遗一巻唐顔真卿撰后附以年谱及碑状真卿事迹具唐书本传其集见于艺文志者有兴观集十巻庐陵集十巻临川集十巻至北宋皆亡有吴兴沈某者采掇遗佚编为十五巻刘敞为之序但称沈侯而不著名字嘉祐中又有宋敏求编本亦十五巻见馆阁书目江休复笔録极称其采録之博至南宋时又多漫漶不完嘉定间留元刚守永嘉得敏求残本十二巻失其三巻乃以所见真卿文别为补遗并撰次年谱附之详为考订而宋沈所编全书皆不存后人复分元刚之十二巻为十五巻以当之迨明而流传益罕今世所行本乃明万厯中真卿裔孙允祚重刋脱漏舛错尽失其旧独此本为锡山安国所刻虽已分十五巻然犹元刚原本也真卿大节炳着史册而文章典博庄重称其为人集中庙享议等篇说礼尤为精审特遗文在宋散佚已多故元刚所编亦不免缺畧今去唐益逺而其文之见于石刻者尚间有可采谨详加搜辑得殷府君夫人颜氏碑铭一首尉迟迥庙碑铭一首太尉宋文贞公神道碑侧记一首赠秘书少监颜君庙碑碑侧记碑额阴记各一首竹山聨句诗一首奉使蔡州书一首皆有碑帖现存又政和公主碑残文颜元孙墓志残文二篇见江氏笔録陶公栗里诗见困学纪闻今俱采出増入补遗巻内至留元刚所録禘祫议其文既与庙享议复见而篇末时议者举然云云乃新唐书陈京传叙事之辞亦非真卿本文又干禄字书序乃颜元孙作真卿特书之刻石元刚遂以为真卿文亦为舛误今并从刋削焉后附年谱一巻旧亦题元刚作而谱中所列诗文诸目多集中所无疑亦元刚因旧本増辑也元刚字茂潜丞相留正之子官终起居舍人云乾隆四十五年八月恭
　　校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀





　　颜鲁公集原序
　　鲁公极忠不避难临难不违义是其尘垢糠粃犹祗饰而诵习之将以劝事君况其所自造之文乎然鲁公没且三百年未有祖述其书者其在旧史施之行事葢仅有存焉而杂出传记流于简牍则百而一二铭载功业藏于山川则十而一二非好学不倦周流天下则不能徧知而尽见彼简牍者有尽而山川者有坏不幸而不传则又至于千万而一二未可知也吴兴沈侯哀鲁公之忠而又佳其文惧久而有不传与虽传而不广也于是采掇遗逸辑而编之得诗赋铭记凡若干篇为十五巻学者可观焉葢君子多见则守之以约沈侯好学喜聚书聚书至三万巻若是多矣然犹常汲汲如不足者至其集鲁公之文使必传于天下必信于后世可谓守之以约而尚友者乎予是以序其意刘敞


　　钦定四库全书
　　颜鲁公集巻一
　　唐　颜真卿　撰
　　奏议
　　请复七圣諡号状
　　谨按礼记曰先王諡以尊名节以一惠故行出于已而名生于人使夫善者劝而恶者惧也而虞夏之质殷周之文至矣而禹汤文武之君咸以一字为諡言文则不称武言武则不称文岂圣德所不优乎葢羣臣称其至者是以子不得议父臣不得议君天子崩则臣下制諡于南郊明受之于天也诸侯薨则太子赴告于天子明受之于君也至于周室卑大朴散諡始以两字为重人或以虚美为荣汉承战国余烈参而用之君臣易名事归至当少不以为贬多不以为褒虽美众所归可一言而尽矣魏晋以降葢不足征圣唐钦明宪章周汉爰初创业顺考古道髙祖諡太武用汉制太宗諡曰文行周道也名正理顺垂之无穷上元中政在宫壸乱名改作始建神尧文武大圣之号葢非髙宗之所获已洎宗之末奸臣窃柄析言而乱旧法轻议以改鸿名遂广累圣之諡有加至十一字者皇帝则悉有大圣之号皇后则皆有顺圣之名使言之者惑于今行之者异于古非旧制也其后剑门下罪已之诏叙髙祖已下累圣悉用旧諡则宗悔既往之失亦以明矣宝应中二圣山陵有司议諡事不师古变而行权去古质而尚浮华舍旧名而广新諡谓一名不足以节惠乃十倍于古焉而累圣諡名悉以字多者为定是废髙祖太宗之令岂曰爱君今制諡非古人皆知之有司因循其事而无敢言者假使当今守之而不改后人议之以为非然所失岂不大哉何者臣子之于君父莫不欲广其美称先王制礼不敢过也故至敬无文至文尚质质之数极于一尧舜之美足以彰矣文之数极于二孝文孝景之德亦以明矣质则近古文则近今此髙祖太宗所以更用其法后王所宜守之法也非天下之至圣其孰能定之此天皇所以兴圣主而正鸿名太宗所以待孝孙而修废典微臣所以守经义而崇圣朝陛下宜奉天心继先太宗之志使子孙防其法而万代守之此天下之能事也臣愚以为髙祖已下累圣諡号悉宜取初諡为定谨按旧制宜上髙祖为武皇帝太宗为文皇帝髙宗为天皇大帝中宗为孝和皇帝睿宗为圣真皇帝其二圣諡名字数太广有逾古制臣愚请择其美称而正之谨按諡法秉德不囘曰孝照临四方曰明宜上宗为孝明皇帝又按諡法圣善周闻曰宣宜上肃宗为孝宣皇帝仍准汉魏及国朝故事于尚书省议定奏御夫文敝则救之以质至敬也名惑而反之于正至明也祖作之而孙述之至孝也三者备矣然后能立天下之大本正天下之大名建天下之大名建天下之大业能事毕矣伏惟皇帝陛下详择
　　论元皇帝祧迁状
　　王制天子七庙三昭三穆与太祖之庙而七又礼器云有以多为贵者天子七庙又伊尹曰七世之庙可以观德此经典之明证也七庙之外则曰去祧为坛去坛为墠故厯代儒者制迭毁之礼皆亲尽宜毁伏以太宗文皇帝七代之祖髙祖神尧皇帝国朝首祚万叶所承太祖景皇帝受命于天始封于唐元本皆在不毁之典代祖元皇帝地非开綂亲在七庙之外代宗皇帝升祔有曰元皇帝神主礼合祧迁或议者以祖宗之名难于迭毁昔汉朝廷近古不敢以私灭公故前汉十二帝为祖宗者四而已至后汉渐违经意子孙以推美为先自光武以下皆有庙号则祖宗之名莫不建也安帝以谗害大臣废太子及崩无上宗之奏后自建武以来无毁者因以陵号称宗至桓帝失德尚有宗号故初平中左中郎蔡邕以和帝以下功德无殊而有过差不应为宗及余非宗者追尊三代皆奏毁之是知祖有功宗有德存至公之议非其人不居葢三代立礼之本也自东汉已来则此道丧矣魏明帝自称烈祖论者以为逆自称祖宗故近代此名悉为庙号未有子孙践祚而不祖宗先王者以此明之则不得独据两字而为不祧迁之证假令传祚百代岂可上存百代以为孝乎请依三昭三穆之义永为通典寳应二年升祔宗肃宗则献祖懿祖已从迭毁伏以代宗睿文孝皇帝卒哭而祔则合上迁一室元皇帝代数已逺其神主凖礼祧而禘祫之时然后飨祀
　　庙享议
　　议者或云献祖懿祖亲逺庙迁不当祫享宜永閟于西夹室又议者云二祖宜同祫享与太祖并列昭穆而空太祖东向之位又议者云二祖若祫同享即太祖之位永不得正宜奉迁二祖神主祔藏于德明皇帝庙臣伏以三议俱未为允且礼经残缺既无明据儒者能比方义类斟酌其中则可举而行之葢叶于正也伏以太祖景皇帝以受命始封之功处百代不迁之庙配天崇享是极尊严且至禘祫之时暂居昭穆之位屈已伸孝敬奉祖宗缘齿族之礼广尊天之道此实太祖明神烝烝之本意亦所以化被天下率循孝悌也请依晋蔡谟等议至五年十月祫享之日奉献祖神主居东面之位懿祖太祖洎诸祖宗遵左昭右穆之列此有以彰国家重本尚顺之明义足为万代不易之令典也又议者请奉迁二祖神主于德明皇帝庙行祫祭之礼夫祫合也故公羊传曰大事者何祫也若祫祭不陈于太庙而享于德明庙斯乃分食也岂谓合食乎名实相乖尤失礼意固不可行
　　论百官论事疏
　　御史中丞李进等传宰相语称奉进止缘诸司官奏事颇多朕不惮省览但所奏多挟私谗毁自今论事者诸司官皆须先白长官长官白宰相宰相定可否然后奏闻者臣自闻此语已来朝野嚣然人心亦多衰退何则诸司长官皆达官也言皆専达于天子也郎官御史陛下腹心耳目之臣也故其出使天下事无巨细得失皆令访察回日奏闻所以明四目达四聦也今陛下欲自屏耳目使不聦明则天下何述焉诗云营营青蝇止于棘谗言罔极交乱四国以其能变白为黒变黒为白也诗人深恶之故曰取彼谗人投畀豺虎豺虎不食投畀有北则夏之伯明楚之无极汉之江充皆谗人也孰不恶之陛下恶之深得君人之体矣陛下何不深回聴察其言虚诬者则谗人也因诛殛之其言不虚者则正人也因奬励之陛下舍此不为使众人皆谓陛下不能明察倦于听览以此为辞拒其諌诤臣窃为陛下痛惜之臣闻太宗勤于听览庶政以理故着司门式云其有无门籍人有急奏者皆令监门司与仗家引对不许关碍所以防壅蔽也并置立仗马二疋须有乗骑便往所以平治天下正用此道也天寳已后李林甫威权日盛羣臣不先谘宰相辄奏事者仍托以他故中伤之不敢明约百官令先白宰相又阉官袁思艺日宣诏至中书宗动静必告林甫先意奏请宗惊喜若神以此权柄恩宠日甚道路以目上意不下宣下情不上达所以渐致潼关之祸皆权臣误主不遵太宗之法故也陵夷至于今日天下之弊尽萃于圣躬岂陛下招致之乎葢其所从来者渐矣自艰难之初百姓尚未雕敝太平之理立可便致属李辅国用权宰相専政逓相姑息莫肯直言大开三司不安反侧逆贼散落将士北走党项合集土贼至今为患伪将更相惊恐因思明危惧扇动却反又今相州败散东都陷没先帝由此忧勤至于损寿臣每思之痛切心骨今天下兵戈未戢疮痏未平陛下岂得不日闻谠言以广视听而欲顿隔忠谠之路乎臣窃闻陛下在陜州时奏事者不限贵贱务广闻见乃尧舜之事也凡百臣庶以为太宗之理可翘足而待也臣又闻君子难进易退由此言之朝廷开不讳之路犹恐不言况怀猒怠令宰相宣进止使御史台作条目不令直进从此人人不敢奏事则陛下闻见只在三数人耳天下之士方钳口结舌陛下后见无人奏事必谓朝廷无事可论岂知惧不敢进即林甫国忠复起矣凡百臣庶以为危殆之期又翘足而至也如今日之事旷古未有虽李林甫杨国忠犹不敢公然如此今陛下不早觉悟渐成孤立后纵悔之无及矣臣实知忤大臣者罪在不测不忍孤负陛下无任恳迫之至
　　朝防有故去乐议
