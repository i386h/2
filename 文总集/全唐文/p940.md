<!-- { "loadSidebar": true } -->
    ○进海内华夷图及古今郡国县道四夷述表
    臣闻地以博厚载物，万国棋布；海以委输环外，百蛮绣错。中夏则五服九州，殊俗则七戎六狄，普天之下，莫非王臣。昔母邱出师，东铭不耐；甘英奉使，西抵条支。奄蔡乃大泽无涯，宾则悬度作险。或道里回远，或名号改移，古来通儒，罕遍详究。臣弱冠之岁，好闻方言，筮仕之辰，注意地理，究观研考，垂三十年。绝域之比邻，异蕃之习俗，梯山献琛之路，乘舶来朝之人，咸究竟其源流，访求其居处。之行贾，戎貊之遗老，莫不听其言而掇其要；闾阎之琐语，风谣之小说，亦收其是而芟其伪。然殷周以降，封略益明。承历数者八家，浑区宇者五姓，声教所及，惟唐为大。秦皇罢侯置守，长城起於临洮；孝武却地开边，障塞限於鸡鹿。东汉则哀牢请吏，西晋则裨离结辙。隋室列四郡於卑和海西，创三州於扶南江北，辽阳失律，因而弃之。高祖神尧皇帝诞膺天命，奄有四方。太宗继明重熙，柔远能迩，逾大碛通道，北至仙娥，於骨利干置元阙州。高宗嗣守丕绩，克广前烈，遣单车赍诏，西越葱山，於波刺斯立疾陵府。中宗复配天之业，不失旧物；睿宗含先天之量，惟新永图。元宗以大孝清内，以无为理外，大宛骥，岁充内厩，与贰师之穷兵黩武，岂同年哉？肃宗扫平氛，润泽生人；代宗除残孽，彝伦攸叙。伏惟皇帝陛下以上圣之资，当太平之运，敦信明义，履仁包元，惠养黎蒸，怀柔遐裔。故泸南贡机房水之金，漠北献余吾之马，元化洋溢，率土г濡。臣幼切嗟於师友，长趋侍於轩墀，自揣孱愚，叨荣非据，鸿私莫答，夙夜兢惶。去兴元元年，伏奉进止，令臣修撰国图。旋即充使魏州、汴州，出镇东洛、东郡，间以众务，不遂专门，绩用久亏，忧愧弥切。近乃力衰朽，竭思虑，殚所闻见，於丹青。谨令工人画《海内华夷图》一轴，广三丈，从三丈三尺，率以一寸折成百里。别章甫左衽，奠高山大川，缩四极於纤缟，分百郡於作绘。宇宙虽广，舒之不盈庭；舟车所通，览之咸在目。并撰《古今郡国县道四夷述》四十卷，中国以《禹贡》为首，外夷以《班史》发源，郡县纪其增减，蕃落叙其衰盛。前《地理书》以黔州属酉阳，今则改入巴郡；前《西戎志》以安国为安息，今则改入康居。凡诸疏舛，悉从正。陇西北地，播弃於永初之中；辽东乐浪，陷屈於建安之际。曹公弃陉北，晋氏迁江南，缘边累经侵盗，故墟日致堙毁。旧史撰录，十得二三；今书搜补，所获太半。《周礼职方》，以淄时为幽州之浸，以华山为荆河之镇，既有乖於《禹贡》，又不出於淹中。多闻阙疑，讵敢编次。其古郡国题以墨，今州县题以朱，今古殊文，执玩简易。臣学谢小成，才非博物。伏波之聚米，开示众军；ガ侯之图书，方知厄塞。企慕前哲，尝所寄心，辄罄庸陋，多惭纰略。无任战惕之至。
    ○说文字源序
    庖牺氏观鸟兽之文，象形指事，作书契以代结绳。降及夏殷周，通谓之古文。至宣王太史史籀，著《大篆》十五篇，古文小异。七国分裂，篆与古文，随其所尚。始皇兼并海内，丞相李斯作《仓颉》七章，中车府令赵高作《爰历》六章，太史令胡毋敬作《博学》七章，并约籀文，而篆体转工，即世谓之小篆。後发卒理狱兹多，吏省易，隶书出焉。汉兴，书师以隶合小篆，为五十五章教闾里。平帝元始中，徵通小学会京师者百有馀人，扬雄采掇其可用者，作《训纂》八十九章，除其重复。东汉班固，加十三章，共一百二章，六千一百二十字，群书所载略备。自三国後，隶书盛行，古文、篆、籀浸微矣。历晋、魏、周、隋、宋、齐、梁、陈，通篆、籀者日寡，惟碑颂之额，时睹数字，仍十中八九，检文题之。国家成均六馆，书居其一，学者粗纪画点，鲜造精微。至德後，方事之殷，乡吏富家，咸俯拾青紫，郡邑髦楚，不复积功於六艺。惟赵郡李阳冰，神假篆法，上邻李斯，时人获之，悉藏箧笥。大历中，篆故李司徒《新驿记》於东厅之门右，笔法古淡，识者宗师。犹子检校祠部员外郎腾，能嗣其业。耽每叹隶书转讹，难究会意；篆体如正，方辨发源。小学中独许慎《说文》最为首出，目录五百四十言，众字之根。若能研虑於中，则圣人之旨趣，可得而知。因请腾继世父之妙，书坯山之石，藉其久，垂示将来。兹亭控白马之古津，实皇华之都会，流传模写，以俟君子。
    ☆令狐彰
    彰字伯阳，京兆富平人。天宝中以军功累迁至左卫员外郎将。安禄山叛，伪署博、滑二州刺史，统兵屯滑台。彰思以节自显，悉籍士马州县以献，拜御史中丞兼滑州刺史滑亳魏博等六州节度使。史朝义灭，迁御史大夫，封霍国公。加检校工部尚书右仆射，赠太傅。
    ○遗表
    臣自事陛下，得备藩守，受恩则重，效节未终，长辞圣朝，痛入心骨。臣诚哀恳顿首顿首，臣受性刚拙，亦能包含。顷因鱼朝恩将掠亳州，遂与臣结怨，当其纵暴，臣不敢入朝，专听天诛，即欲奔谒。及鱼朝恩死，即臣属疾苦，又遭家艰，力微眼暗，行动须人，拜舞不能。数月有阙，欲请替辞退，即日望稍瘳，冀得康强，荣归朝觐。自冬末旧疾益重，疮肿又生，气息奄奄，遂期殒殁，不遂一朝天阙、一拜龙颜。臣礼不终，忠诚莫展，臣之大罪，下惭先代，仰愧圣朝。臣谒诚事上，誓立大节，天地神明，实知臣心，心不遂行，言发自痛。当使仓粮钱绢、羊马牛畜，一切已上，并先有部署。三军兵士、州县官吏等，各恭旧职，祗待圣恩。臣伏见吏部尚书刘晏及工部尚书李勉，知识忠贞，堪委大事，伏愿陛下速令检校，上副圣心。臣男建等，性不为非，行亦近道，今勒归东都私第，使他年为臣报国，下慰幽魂。临殁昏乱，伏表哀咽。
    ☆令狐亘
    亘，德五世孙。天宝末进士，累迁起居舍人。大历中迁司封郎中、知制诰。建中初进礼部侍郎，累贬衢州别驾。顺宗立，以秘书少监召，未至卒。元和中赠工部尚书。
    ○谏厚奉元陵疏
    臣闻《传》曰“近臣尽规”，《礼记》曰：“事君有犯而无隐”。臣幸遇昌运，谬参近列，敢竭狂愚，庶裨分寸，伏惟陛下详察焉。臣尝读《汉书》，见刘向抗疏论王者山陵之诫，良史称叹，万古芬芳。何者？圣贤之心，勤俭是务，必求诸道，不作无益。故舜葬苍梧，不变其肆；禹葬会稽，不改其列。周武葬於毕陌，无邱陇之处；汉文葬於霸陵，因山谷之势。禹非不忠也，启非不顺也，周公非不友也，景帝非不孝也，其葬君亲，皆守微薄。至宋文公始厚葬，用蜃炭益车马，其臣华元、乐举，《春秋》书为不臣。秦始皇葬於骊山，鱼膏为灯烛，水银为江海，珍宝之藏，不可胜计，千载非之。故桓为石椁，夫子曰“不如速朽”，子游问丧具，夫子曰“称家有无”，张释之对孝文曰：“使其中无可欲，虽无石椁，又何戚焉？”是以汉修霸陵，皆以瓦器，不以金银为饰。繇是观之，有德者葬逾薄，无德者葬逾厚，昭然可睹矣。陛下自临御天下，圣政日新，进忠去邪，减膳节用，不珍□物之瑞，不近鹰犬之娱。有司给物，悉依元估，利於人也；四方底贡，惟供祀事，薄於己也。故泽州奏庆云，诏曰“以时和为嘉祥”；邕州奏金坑，诏曰“以不贪为宝”。恭惟圣虑，无非至理。而独六月一日制节文云“应缘山陵制度，务取优厚，当竭帑藏，以供费用”者。此缘仁孝之德，切於圣衷。伏以奠亲之义，贵於合礼。陛下每下明诏，发德音，皆比踪唐虞，超迈周汉，岂取悦凡常之目，有违贤哲之心，与失德之君竞其奢侈者也？臣又伏读遗诏曰：“其丧仪制度，务从俭约，不得以金银锦彩为饰。”陛下恭顺先志，动无违者，若制度优厚，岂顾命之意邪？伏惟陛下远鉴虞夏、周汉之仪，深惟夫子、释之之戒，虔奉先旨，俯遵礼经，为万代法，天下幸甚。今赦书虽颁行，诸条犹未出，因之奉遗制敷圣理，固其时也。伏望速诏有司，悉从古礼。臣闻愚夫之言，圣王择焉。况臣忝职史官，亲述睿德，耻同华元、乐举之为臣也，愿以舜禹之理纪圣猷也，夙夜恳迫，不敢不言。祗犯圣明，实忧罪谴，言行身黜，虽死犹生。
    ○光禄大夫太子太师上柱国鲁郡开国公颜真卿墓志铭
