<!-- { "loadSidebar": true } -->
　　潘氏望荥阳别居金华者为大族孺人幼明悟其在傅织絍组紃敏而艺父母爱之尤环里中相厥对惟汤君伟恊乃女焉既嫔汤氏厘身治家皆应仪矩姑俞夫人晚防明孺人时寒燠奏甘毳躬饎爨眎药物之良者而敬进之朝夕虞侍俞夫人至忘其疾于内外姻属承趋賔接无一间言恩妾媵童奴皆得其驩心族党以病告者说珥弛服亡所爱汤氏先故无仕者孺人开其夫以训子子烈始士其服委身于学客至孺人立屏间耳其语或肄经订史欣然共具甚设烈用是居隠约而多致诸公长者卒就其业中绍兴二十一年进士第主明州奉化县簿聮板舆之官里人纪之二十九年正月朔旦天子称觞慈宁宫劳问髙年以差受宠有秩者父若母庆赐有加汤君以子故即其家拜右承务郎致仕孺人实偕被命书集享成福乡先生之评贤母者孺人必在其间隆兴二年闰十一月十五日以疾终于正寝享年七十有三于是承务君没五年矣考讳亮妣胡氏男二人长即烈今为左从政郎新差充建宁府府学教授次曰照业儒女四人长适右迪功郎朱熈绩余未行孙男一人曰椿子烈等将以乾道元年二月五日祔于赤松东关原汤君之墓前葬状其行谒铭予与其子游旧矣其又何辞铭曰
　　汤世圹僚委祉于后徂相我初内德之茂厥承惟饬发身以文纳诗幽宫尚逺其闻
　　金华毛君将仕墓志铭
　　毛在衢以姓着君故衢徙也始君曾大父广名数籍衢之江山大父逹游金华乐土风迁焉父扆宣和间材进士屡上礼部留落亡所遇君甫学而孤不忍以门内细故忧母夫人置其业躬井臼劳事纲理勤甚细大咸有节法资简朴与人语倾尽无留藏女弟以嫠归君终君之世字其孤不怠兄之子大方穉失父君使偕其子学程督提掖婣族莫能名厚薄其将没也诸子前受所欲言独饬以学不佗属君讳公亮字明叔卒年四十有六乾道三年十一月十有二日也娶陈氏子四良能大年大节大任女五长适进士邢文昌余未行乾道五年十月二十有四日葬于智者山之右先葬大年迹君之实来谒铭予虽未尝与君际然大方大年俱从予讲画且聮里闬是宜铭铭曰
　　阳宇隂竁诞惟民彛遹严厥终铭以昭之
　　松阳叶君墓志铭
　　宣和中盗发幇源旁郡奸侠謼嘂趋和贼势怒张大吏或叛官守亡城社羞污印韨闾里以气自许者望旗鼔迎自屈陨名队节项背相望当是时松阳叶君独以孝着君以眇然儒者奉其父匿山中猝与贼遇奋前翼蔽其父被三四创犹不少却贼内两相顾曰是人以死代父孝子也杀之不祥逡巡引去父子迄皆全乡老尝在兵间者道叶君至今不去口呜呼是可轶其传哉君讳洵仁字行中曾祖某祖某父某君少耆学游场屋輙不耦既孤家益落太夫人忧劳甚君不忍私其力于鈆椠乃罢举治耕稼以寛亲意居亡何赀用饶衍侪辈交劝君卒业君固已倦游不复言课试事矣暇日亲程课子孙以学复为儒家晚节传家政觞咏自适盖年八十有一而终乾道四年四月十四日也娶潘氏男四长瑅次柟次次防先君卒柟防出继女二长适秉义郎邵绩次适进士周炤孙男五重开重光重熈重规重易孙女五曾孙景先尚幼后一岁某月某日瑅奉公防葬于某山某原重开来谒铭重开尝从予游道君之葬稽参古制凡慝礼夷教悉屏弃弗用其不怵于俗如此可谓难也已铭曰
　　防方兴时大棘孚虓嚚祗子职瑑之坚竁之密维旌君诏无极
　　朝散潘公墓志铭
　　乾道六年春正月庚午右朝散郎赐绯鱼袋致仕潘公卒于婺之里第越三月诸孤状公之寿年里系履迹属某铭某虽侍公晚一见意浃屈年辈尽悃款异乎世俗所以相期者此意其可负矧公子防宪在岁癸未实偕以进士拜敕于廷视公盖丈人行也敢他诿遂次其语曰公讳好古字敏修一字伯御处之松阳人曽祖干以耋老望其里祖珂以谨力厚其家考宗囬以文艺官其族传三世而门益大始公之考开迹农畆拔科级校中秘书浸光显矣中更忧患无复当世意专林丘之乐者数十年晚得复州非其雅志将辞行章未上而卒公乐易安恬甚似其先人自为童子时祓除遨嬉委已于学母叶夫人爱之尤每抑止之公愈自力少长入成均从四方士游闻见日博京都失守有谍敌剽诸生者公方与同舍郎环坐敌且至众骇詟或劝趣自裁公徐晓坐人曰死当择所未见敌逆自毙与自经沟渎伍耳既敌入两斋亡所得舍去事定众皆以识度归公公事复州孝昼夜淬厉蕲世科以慰满其意再试礼部輙不偶郊祀任子复州屡欲上公名公固辞复州亦不能彊也后子景珪秩得封其亲命书数下公以前尝止复州之奏慨然曰辞父泽而安子荣宁吾志耶平居不御簮裳不书爵品终其身其没也诸子始敢以朝服敛公始自松阳改筑临江临江婺之郊也晚岁徙郊而城其居盖三徙焉绍兴丙辰岁大祲婺米斗千钱公既发廪不足则槖厚赀致他郡粟下其直十之三以贷之秋稔民劝趣偿惟恐后公闵民偿之不易也眎初贷复绌其一甲子岁水并舍有僧庐公挈孥栖其危水怒张屋廪廪欲仆众方左右视迫怵亡计隃望波涛间有棹舟至者呼公亟济僮仆相贺更生前扶公即舟公顾同避者尚数十人叹曰吾去是曹其鱼矣乃谕舟人姑寘已先载余人舟人曰吾德公长者故犯险脱公耳余子何为者公曰此距平陆不十里汝不惮一徃反之劳厄此者皆汝生之也舟人义而从之众毕济公乃济其于死生缓急之际先人后已如此甲戍盗发旁郡流殍交道里民穷空竞持破硙败絮来质主帑者以白公公曰第与之居数日填溢栋宇公有喜色益市官粟舟相衔下以平贵籴比闾不复知有艰岁后民稍稍入金请所质亡绐者婺田恃陂塘为命天不雨尺竞寸攘闘防毙踣者相望公有塘曰叶亚溉数百顷独听民取之不为禁斥塘下田以广潴蓄或献疑以膏腴可惜者公曰乡隣安则吾安矣别墅占婺之西湖旁两塘废不治公发钱数十万新之人頼其利时公未尝有寸田居其间其他如代官逋弛私责恩鳏寡逮困疾旁及棺槥飱药桥梁井泉之属给予除治亡所靳松阳学故有田军兴调度急吏质其田而学废公以钱百二十万赎归之学以复兴其后为吏者不复顾省学又废公不得已归诸郡庠处之学所以裕于养士者繇公之助也顾尝耆浮图老子说颇留意塔庙土木事淛河以东为二氏徒者多借其声以行莫年觉其尤缪妄者稍谢絶之而乡儒者浸笃游士亡资者【阙】　之使就业焉公隆于教子训导严饬賔礼善士相与浸灌礲磨故多乡方者季弟好仁卒未防又防其壮子公收其遗孤教养之甚有恩意家政俭而肃有妾治衣栉垂三十年挟宠微骄媢公一旦资遣之人咨其断岁时赋租必差择精好者先众输之官惟敬尤乐佐公上之急金亮瞰江公以钱千万奉军费诏增秩加赐五品服而公意初不在赏也独喜著书有诗春秋语孟中庸说合五十一卷他书亦数百卷其九月丁酉葬于婺之金华县庆云乡东弥塘享年七十公先娶孙氏赠安人左朝奉大夫夙之女再娶陈氏封宜人左奉议郎【阙】之女子男六人景珪右朝散郎大理正重修勑令所删修官兼权尚书刑部郎官次景参次景宪左迪功郎新太平州州学教授次景愈次景泌次景良四女长适右承奉郎两浙东路安抚司主管机宜文字汤矼再适右通直郎新知太平州芜湖县苏诵次适将仕郎赵善蔚次适右迪功郎新监行在太平惠民局王注次尚幼孙男五人自厚自得余未名女七人自公之殁逮其葬穉耄矜寡尝受公施者拜走号哭于堂于门于途其声相及乡之人虽涧隈山曲承公讣皆倚耒投耜戚戚有惋怛色呜呼是岂茍然者哉铭曰
　　丰昃盈变惟理之常积而能散我施用光万木造天郁其髙冈是曰善富潘公之藏
　　义乌徐君墓志铭
　　同义之徐在乌伤为右族先老所传版籍故诸暨尝有官呉越为常侍者游乌伤之同义乐其土俗迁焉其谱谍可见者腊生舜臣舜臣生世都世都实生君君讳文献字德之质厚惇饬以严见惮于里中治家训子咸有节法母朱夫人弃世君方穉已能自持及父没传家政奉后母余夫人尤笃虽乡人之习于徐氏者莫知其异出也比邻竞者平之病者药之负责不能偿者已之天大寒眎并舍惸独困殍日赋之食至于春乃罢帅以为常乾道四年六月十八日终于家享年六十有六七年二月四日己酉葬于白马之原娶刘氏三子长人杰次人鉴将仕郎次人瑞蚤亡孙男八人侃俨倬余未名孙女三长适进士余棣余在室曾孙男四女二尚幼自禨祥禁忌之说兴士始死其亲而徼利巫争觋讼客其匶宇下逺者或数十载盖有骴腐骨销而终不掩者矣予窃骇其然力薄不能起俗独私与从游者道之人杰以书来曰先君之防再朞矣宅兆未卜侃倬幸从诸生后与闻绪论敢不敬戒以终大事吾子其赐之铭以卒相人杰也乃铭曰
　　厥终惟考厥封惟时有嘉徙义瑑此铭诗
　　祔韩氏志
　　乾道七年夏六月庚申左从政郎太学博士兼国史院编修官兼实録院检讨官吕某祔其继室于元配之兆始某逾冠授室盖今尚书左司郎中韩元吉长女既五年而夭左司公实识其葬后七年复女焉越二年又夭寿二十有七改月而葬与长姊同域异穴惟内外辨位而司家政者名不出壸虽敬戒以祗妇道犹其常也兹用不书以附春秋之义土姓世系列于前志者亦不再见二女长曰复幼曰螺
　　兰溪叶君墓志铭
　　始予道兰溪叶君介其子来见视其貌恢然长者也进之语朴质少雕瑑意防然喜之是后岁一再舣舟溪浒君賔送下上亡怠容今年秋复过焉事薄不暇接君居亡何里生周徉以书至曰噫君死矣其孤诞累然衰绖不敢释防次躬请铭于门下使徉以告予既数面君而诞实从予游乃序而铭之君讳臻字予益上世寿昌人移其版于婺之兰溪者四传矣曾祖昌世祖逢考固君虽浮湛里闾而协族辑邻若尝知书者家故窭缩衣啬食资其子学甫收一科以养而君不能待也卒以乾道七年十月二十九日寿五十有七娶胡氏男一诞也今为左迪功郎新临江军清江县主簿女三长适蒋黼次适陈良士次在室其年十二月二十日葬于县之清江里应氏坞铭曰
　　置也馌之簋也夺之罔极之醻匪爵是縻
　　郭宜人墓志铭
