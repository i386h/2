<!-- { "loadSidebar": true } -->
　　山阴蔡生绍基之父遨游诸幕府得端研一区细润吐靑花其阴有鸜鹆眼十双雕之为星旁皆作云气护之雕工之精非后世所能也其阳有眼二其居中者作蕉叶色其旁以小楷字志曰曾大父魏公在禁林日以此研赐从祖待制后六十有六年芾蒙恩寓直季父复以归于芾子子孙孙其世宝之干道改元二月八日芾书其阴志以草字曰玉堂挥翰颖书而不知所谓芾者为谁所谓曾大父魏公为谁所谓颖者为谁也予长蕺山蔡生持是研来问于予予曰是元佑枢密蒋文穆公之奇物也文穆封于魏其曾孙则丞相芾也文穆在熙宁元佑崇宁推为博闻强识之儒曾在禁林记诸典章文物之旧曰逸史至数百卷兵火后尽失之丞相为捃摭遗稾仅得二十卷将以奏御以其副上之太史且板行之已而不果洪文敏公记之马竹村通考尚载其目是研也正属蒋氏禁林世直之物当日花砖视景如椽之笔前光后辉研其豫有力焉靖康之变汴都之球璧弓刃已与文穆之书不可复问而砚尚存于其家德佑之变至今几同于蓬莱之三浅丞相之书不可复问而研尚得留落人间可不谓幸欤其所谓颖者殆工部尚书章公也与丞相同时文穆名在元佑党籍章公亦名在庆元党籍其人均足为是研重也其旁别有志曰天籁阁眞赏曰墨林家藏曰项氏子京秘用乃知明时在禾中葢墨林之法物甲于天下而今日亦寥寥蔡生其宝之矣文穆于北宋时固名臣也惜其受欧公之知而好不终竟至于劾之荐祢之墨射羿之弓至今读之有余恫焉是则文穆平生一大玷也东坡谓褚文忠公之书以大节重而惜其有刘洎一事予于文穆亦以为然所幸者晩节抵牾新法卒得以风槩见七百余年摩挲故物尚不免论及生平君子可不愼欤吾友中吴宝研居士沈君李岩其人雅有研癖所酷嗜者尤在古研其藏弃最富惜不得与共赏之乃以是记邮寄之

　　○宋婺女倅厅旧本记（有跋）

　　宋人婺女兰亭本有三桑泽卿曰其一在倅厅自第十三行至末横裂而上又自二十八行直裂处五行询之耆老云其石碎已百年王自牧家有未经刓阙时本庻几定武典刑也其一在南涧家南涧为韩公无咎东莱先生之妇翁其一为贞观八年褚文忠公摹本叙首无永字虽古未善去年余友仁和赵君谷林之子小林归自京师得婺女本为明故晋藩所藏审其横裂直裂之行旣与泽卿相符而元跋云得之婺倅廷平赵健则其为本厅物无疑也旁有赵孟林私印予考宋理宗兰亭十集其丁集中亦有婺女一本但系府治中物葢卽文忠所摹者非倅厅物据泽卿言则府治书法在倅厅下倅厅之刻当泽卿时碎已百年是元丰元佑之间卽不完矣又追溯其上石之年虽无可稽大略当在眞仁之际卽用定武初出本上石者故泽卿以王自牧家完本为庶几去今又六百余年卽孟林刓阙之遗何可多觏况又属理宗十集中所未有乎理宗兰亭分十集贾秋壑多至八百匣而是匣亦分甲乙诸帙想见当时自天子至诸臣各以此夸其风雅考天水诸孟所藏孟吁有王顺伯本后亦归孟俯孟坚落水本后归秋壑皆不损本也孟俯后有陈直斋本与此本皆损本也而独孟林本得完于厯劫之余复归小山以为天水宗器幸矣婺本尚有东莱先生族弟祖志摹刻一通乃定武肥本亦损本其前钤以申国后裔私印予曾见之是又泽卿所未及也谷林父子乞予为记因诠次之

　　穆陵十集有旧梅花本新梅花本又有婺州倅厅本初以为各是一种今是帖元跋则卽以倅厅本为梅花本故李太常辈皆疑之予前此作记亦未能有所证也粤三年重翻刘潜夫集云婺州倅厅本初裂为三后裂为五一名梅花本乃悟旧梅花本者初裂本也新梅花本者后裂本也其谓之梅花者葢以其裂文似之疑窦一旦可释矣然是帖乃旧梅花本也二十年前潜夫之集二百卷皆能举其本末未老而衰以健忘致瞶瞶其亦可嘅也夫

　　○明孝宗御箑记

　　同里杨碧川太宰当明孝宗时直庐燕见尝邀御箑之赐其阳作空山老树其阴作文藻游鱼绘事极工而疎落之中居然函葢一切有明列代莫若孝宗为最贤一时大臣魁望硕德如刘公健韩公文刘公大夏戴公珊密勿倚眷同心一体亦莫若是时为最洽相传羣臣召见不时奏对暇卽观永乐大典以资博闻而丹靑挥洒则又其余也太平令主翫物适情侍从淸班燕闲倡和宛然中天时气象三百年中所仅见太宰身后归其甥陆少石督学跋以古诗一首至今其家宝藏之吾乡前代着姓并推杨陆杨氏自文懿公后父子兄弟登九列者四居两司者二陆氏则以观察为父中丞方伯为兄而督学其季也太宰之女归于观察实生三子一如其外家之连枝接叶而出斯为衣冠中盛事而太宰以一甲第二成进士入翰林督学之科名适与之符宅相之美更有非寻常可比者则是箑之归口若有衣钵之传默为之兆殆未可以忽视也虽然门第之甲乙是犹其小焉者太宰立朝大节卓絶尝忤新都近则为同里冡臣所忌至于身后尚遭摧挫易名之典阙焉而督学亦以争大礼岀为外寮其风规亦能无忝也是箑自太宰时至残明百四十年易代以来又复百年九阍之荣光五云之椽笔渺然寄于一箑而厯劫犹存可不谓难与吾乡文献惟宋高宗尝御题象山红木犀扇以赐羣臣可以与是箑并垂掌故抑孝宗之丹靑世未有知之者是又可以补画苑之遗也

　　○先侍郞府君生辰记

　　宏治十年戊午闰十月三十日先侍郞府君生辰也閠旣希逢于岁杪而晦更多阙故遇之甚难至五十八岁为嘉靖乙卯置闰于是月而无晦又二年丁巳六十适以生辰下掌院学士之命九卿同馆庆府君于柯亭有诗二卷曰玉堂倡和集又八年巳丑六十八岁谢世又九年为隆庆甲戌置闰于是月亦无晦长公宗正府君次公赠宫詹府君少公和州府君追和柯亭元韵以志桮桊之痛又九年为万厯癸未置闰于是月亦无晦宗正府君兄弟再和又十年为万厯癸巳置闰于是月亦无晦宗正府君兄弟三和诗又十九年为万厯壬子葢一百一十五年甲子几再周而始遇闰又遇晦时宗正府君家居称庆于影堂和州府君在江上称庆于官舍皆有追和诗而赠宫詹府君先卒宫詹府君在馆为位于柯亭亦有追和诗羣从子孙家居者皆和之曰续玉堂倡和集又十九年为崇祯辛未置闰于是月亦无晦时宗正和州二老尚无恙而玉牒之子都事府君和州之子应山府君口口口口宫詹之子中翰府君俱逝国运将衰世卿之门戸亦随之二老感伤今昔悄然见于追和之章又十一年则崇祯之壬午又八年则顺治之庚寅皆置闰于是月而无晦然丧乱倥偬篇什俱散佚不可求矣和州府君尝曰古礼不祭生辰今世之祭之者非也故吾家列祖之祀皆不及焉惟府君令节生前尚难遇之则后此若不期而値子孙能无永慕故苟遇闰而不遇晦荐以特羊若并遇晦荐一豕为少牢世世无得有失以凖事生事存之义此和州之命也乃自洪治戊午至顺治庚寅一百五十三年而九遇闰再遇晦自顺治辛卯至今年为乾隆癸亥九十三年而竟寂然不一遇之岂非置闰之失乎顾安得师旷诸公精于甲子者推二首六身之考证以正厯学之疎夫厯旣有失则亦时而疎时而密后此必有数十年而频遇之者吾日望之

　　○钱忠介公降神记

　　城隍之祀始于六朝而唐以后遍天下其详见于宋赵氏宾退录中然必求实其人以实之则吾终未之敢信也且相传以为神亦有代谢如世上之迁更者其果然与前代忠节诸公如靖难时之周观察嘉靖间杨员外魏奄所杀前后七子中则李黄两御史皆世所指名也呜呼日星在天河岳在地忠节之魂魄发扬昭明何所不之亦岂必以冕旒香火而重惟是生为明圣殁为明神斯民爱敬之至卽成灵爽则至理所融结而未可以为愚夫愚妇之说也鄞江城隍之神里党莫称其为谁氏予考之开庆四明志则以为汉初之纪将军信吾不晓纪将军之何以得祀于吾乡也其殆如奉国军谯楼祀唐睢阳六忠之例葢宋髙宗航海时崇祀以励臣节者乎近忽传故太保阁学忠介钱公嗣其任一时遗民皆为歌诗以记之吾闻江右建宁之城隍为明故总督侍郞揭公重熙广右桂林之城隍为明故总督侍郞张公同敞亦此例也呜呼忠介初唱义时六狂生拥之而出布衣戴少峯奋臂一呼众人云集在斯庙也予每徘徊神字旁皇追溯当日力疾誓师墨衰指麾光景如或遇之则其降神于斯也亦宜

　　○太保钱忠介公画像记

　　钱忠介公之举计吏也岀武进吴公穉山之门忠介官江南之太仓有巨室公子坐罪百方营救不能得乃以重弊致吴公为属而忠介卒不可吴公叹曰吾观钱止亭状貌如处女耳不料其刚如此此太史公所以疑留侯也不十年而忠介以起兵从亡死于海上果与留侯之报韩若合符节虽然求忠介于相良不类其人若求忠介于文又不类其相吾读忠介集其江上海上诸封事两制代言诸诏勅及和文山六歌沁园春唐多令诸词慷慨淋漓风雷变色如易水之濵白衣冠而歌变征如鸿门之啖彘肩目眦迸裂可以想见其人矣而瞻仰须眉芒角浑然则又龙德之潜豹雾之隐几不可以一望而得者古今来振奇之人物容或在嵯峨剑佩之表耶忠介之自浙入闽也福州亦不久而陷遯迹龙峯祝发为人外计然非其志也会监国至则翻然起从之凡二年竟以尽瘁而殒一门六棺停海上者六年义士姚兴公辈为葬之黄蘗山而置祀田以奉其香火至今犹盛故忠介画像存于黄蘗者尚有数幅而不特甬东之影堂也忠介临殁时感怀国难深以无成自咎遗言仍以部郞章服入殓画像有用五品饰者葢以此也亦有作披缁相者龙峯时笔也其在影堂者乃吴中作牧时所绘一小轴留贻于相州之盛氏而令弟退山待御得之以归者也厓山文陆诸公后世史臣未尝不称其爵忠介之欲自降抑者其实过也然而弥可悲矣军持则偶寄之幻耳予在京师有福淸李生者邮致其家所有忠介像乞予记之卽所云五品饰者也予旣尝应其请矣归里后忠介嗣子浚恭摹影堂之本为大轴而以元本令予取前所应李生之记题之予嫌旧文之失于繁也乃重为删节更定而录之

　　○蕺山相韩旧塾记

