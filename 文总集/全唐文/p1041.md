<!-- { "loadSidebar": true } -->
    〈甲通梢沟三十里，主者按兴役不申。甲云：水氵敕之不合申。〉
    先王之制，庐井有伍。爰自浍畎，达以沟洫。拯下人之垫溺，变彼汾之沮洳。故河渠式修，焕马迁之典；衡漳既导，美夏禹之绩。今甲之所施，用酌前训，不资穿凿，坐看通引。顾源流之所触，望平畴之有艺。况承兹水氵敕，罔殚众庸；同史起之利人，类王尊之济物。遂使苞萧发咏，无浸彼之虞；汾浍兴言，多流恶之美。既称裨益，闻此损费。自可旌其殊效，劝彼异能；岂宜按以不申，加之底戾？但刑期不僭，令著明文。役且不满千夫，法难从於五罪。既不合上请，即宜原宥。
    ○对河卒判
    〈甲充河卒，官给平价，又被差外徭。诉有兼丁不合倍赋。〉
    徒骇既导，诚《禹贡》之宏规；宣防式歌，亦汉国之盛业。莫不功勤酾决，绩著疏开。既输闽越之，行漕海陵之粟。河渠既设，控引是资。青翰晨移，背吴江而电骛；ゴサ夕至，仰天府以云趁。眷彼泛舟，良资鼓。瞻言河卒，实系水官。平价允叶於酬庸，轻役雅符於悦使。报者倦矣，在彝典而无乖；施者未厌，论外徭而有诉。《羔羊》起咏，节俭宁闻；《硕鼠》兴谣，贪婪何甚？论古既闻此役，设法不合辄蠲。无端之词，请从告记。
    ○对大比判
    〈乙因大比，有橘奴不书於版，三老罪之，用赋不阙。〉
    贡赋有差，彰乎昔典；贫赡斯别，焕彼前书。故地之居人，因俗而理，制以庐舍，为之井田。考市籍而有伦，工商式叙；稽版图而作范，众寡必登。斯道或愆，彝伦攸攵。乙产均猗顿，术得计然，忝列编，有虞常赋。虽贞筠十顷，稍异渭滨之饶；而木奴千头，自擅江陵之富。爰因大比，用奉旧章。隐而不言，国有彝宪。籍为大信，命出维行。三老论辜，宜察乡人之恶；五刑必审，是诘所由之科。庶书橘有差，自甘於屈法；坐棠流惠克念於旬时。
    ☆何士干
    士干，肃宗时抉书判拔萃科。
    ○对工商食货判
    〈得乙为县令，授田不均，科之。诉云：工食功，商食货，田故少。〉
    三壤异宜，四人差给，用惩末作，示禁淫利。乙任当抚字，能率典礼。以为播植务农，实粢盛之备；贸迁变业，非礼节之本。遂用均其利役，别以等差。类农家之一夫，视工商之五口。详夫周礼，则异井田之制；稽诸汉制，是同平土之法。冀以无而易有，期彼竭而我盈；各适所宜，足见人而无党。不相僭夺，可谓政之有经。诚往诉之有孚，将议刑而奚据？
    ☆刘肱
    肱，屯田员外郎敦实子。
    ○对西陆朝觌判
    〈西陆朝觌，阙月绎之。御史劾之非其时不合礼。〉
    气改东风，日在西陆。鱼称祭獭，人用献羔。乙为冰司，预闻政事。朝之禄位，尚合班行。祭之彤绎，俄闻悔吝。诚应鉴室初启，以享司寒；何得羽龠载阐，仍亏如在。既苹藻而有阙，仰袁敬而难逃。青龙御辰，二月行及；骢马问罪，三尺须加。自得噬脐，那应腾口。
    ○对泽宫置福判
    〈甲司泽宫，将祭，而习礼所由置福不设。中御史劾之。诉云：自邦国以下，则有名制王者之式，未之前闻。〉
    天圣嗣文，明时偃武。弧矢之利，可以训戎；礼容之规，於焉观德。将因舍奠，是用求贤。甲为主司，素非违吏。泽宫之制，何昧周官？相圃之仪，旋乖鲁典。既而工歌九夏，庭列三侯；决拾既似於雕弓，并夹则陈於扬矢。标名鹿兕，或有国之前闻；皮称熊豹，盖王者之恒制。语而有诉，虽以执礼为词；阙而不供，终当毁椟之责。请以中典，以劝无良。
    ☆蒋准
    准，肃宗朝擢书判拔萃科。
    ○对泽宫置福判
    〈甲司泽宫，将祭，而习礼所由置福不设。中御史劾之。诉云：自邦国以下，则有名制王者之式，未之前闻。〉
    射以观德，礼先择士。是明五善之义，岂从六艺之卑？况圣敬日跻，王假有庙。将期预祭之事，是知必争之道。甲学乎相圃，司彼泽宫，并夹既陈，决拾斯。思备物以致用，奚旷官以速尤？竟不具於鹿中，乃空歌於狸首。末学兹甚，不敏则多。天子之仪，用或兼下；诸侯之礼，事乃举中。使扬觯而有言，（阙）发的而足献。遂合会稽之美，每抽厨子之房。肃慎之贡仍韬，夏后之服系谓。
    ☆陶朝
    朝，肃宗时擢书判拔萃科。
    ○对国公嘉礼判
    〈国公有嘉礼，竭者不示仪式，科之。云非五品已上仰处分。〉
    五等之仪，必从轨物；六礼之数，非无令典。或表著而失节，固宪章而在斯。惟彼国公，责称列土。慎尔侯度，见锡命之有常；睹於承家，知礼容之必盛。谒者久闻从事，云在司存；仪式且亏於职官，论刑未免於离次。法有常制，从徵於五品；义而能伏，实伫於三缄。必也位居袭封，时在散职。将申直笔，应候正名。
    ☆司马滔
    滔，肃宗时擢书判拔萃科。
    ○对省官员判
    〈有司议户口减耗，请省州悬。百姓诉云：州县废，则所隶阔远，罢人益困，请省官员。〉
    时康官备，所藉为理；户减务烦，则害於政。有司縻我王爵，思立国体。知师旅之後，版籍徒悬；念闾里之空，州县宜省。诚有可尚，议未得中。虽在济物之规，实亦勤人於远。请依百姓之诉，用减庶寮之员。省事省官，晋朝高其论；从人从欲，鲁史异其文。自古以然，孰谓非允？
    ☆牛耸
    耸，泾阳人，官太常博士。
    ○对被替请选判
    〈甲授官累日，被奏替请非时选，废置不许。云：准敕旨冬已过旬限。丁诉云：今正在冬，当替只在下牒之日，且辨论官材，不合拘以限约废置，又执贤能，以岁时入其书，岂可无限。〉
    用行舍藏，宣尼所诫；难进易退，老氏格言。伊丁效官，先甲入用。曾未浃辰，见代而解乎印绶；已在後时，参选而趋乎衡镜。虽牵丝失位，情有可矜；而如纶与能，材或无取。诚宜委命而去，何至滕口与争。但使如如璋，不僭不滥，弓旌自辟，仁远乎哉。今则天鉴孔明，星郎守法；进退不遇，斯害也已。吏曹引乎周礼，前言是徵；丁意昧於随时，厚颜何格？告令知分，用止躁求。
    ☆卢藻
    藻，肃宗时擢书判拔萃科。
    ○对请命服判
    〈庚为伯，有拓境之功而请命服，所由以旧有不许。曰：非新命，未敢自安。请受其衣，未知合否？〉
    列爵有等，自称分地，厥功惟茂，爰加命服。惟庚廓兹疆宇，却彼戎夷。若置朔方，如通西域，同秦襄之绩，宁徵旧有；美晋文之勋，实兹新命。以斯而请，谁曰不然？方今文教式敷，武功载阐。将趋卫霍，屡饮月氐之头；谟盖贾终，几系单于之颈。绝漠无惊，缘边罢候；无闻茅土之封，宁正衣裳之锡。所由不许，胡以自安？岂曰无衣，受六其而或可；顾兹拓境，听彼伯而为宜。
    ○对公廨供给判
    〈丁以公廨供给亲属，郡科之。云：亦是宾。〉
    禄以驭贤，矧兹宾客；将不速而是敬，岂乾糇而以愆。眷彼丁也，给兹亲属。未闻辍已之仁，且有害公之负，於焉获谴，何以为辞？然狱贵原情，事资惬众。必若行高曾史，才茂邹枚。箪食恨空，未改颜生之乐；樵苏不爨，能师范子之廉。乃谓国贤，岂惟家食？以之恤乏，何必正名，
    ☆郑
    ，荥阳人。建中元年登第。
    ○对请命服判
    〈庚为伯，有拓境之功而请命服，所由以旧有不许。曰：非新命，未敢自安。请受其衣。未知合否。〉
    爵无及恶，必在赏功，服以旌礼，岂忘裒德？苟忠诚之不匮，则礼命之可嘉。惟庚五等受封，九命作伯。怀赞国之义，无忘尽忠；申拓境之谋，是为节。既而敢忘锡命，以循已荣；功则成焉，赏宜及矣。虽名器所慎，不欲假人；而车服以庸，是宜劝善。所为将为赏僭，难议书劳；彼庚自为功能，敢为固请。荣之不报，善欲何归？宜裒晋武之六衣，伫美吉甫之三捷。必也爵无逾等，道在守官，未可亲新加，请从旧制。臧否之理，其在兹乎？
    ☆长孙宪
    宪，河南洛阳人，官屯田郎中德州刺史。
    ○对拜命布武判
    〈王季拜命堂下布武，王人谓失恭肃，正以简书。季云：其仪得中。〉
    拜有九命，光锡之道长；人有十等，尊卑之位殊。今者王人斯来，王季拜命。固宜鞫躬以进，安得布武而行？天威咫尺，异齐桓之尽敬；纶命涣汗，无考父之益恭。实以乖仪，奈何文过。简书既正，噬腊空勤。
    ○对反古修火利判
    〈乙学修火利，合土为之用，人言其反古。辞云：皆从其朔。〉
    博考终古，厥惟敦庞。大智未萌，尚质巢窟。後圣有作，乃教炮燔。尔来钦哉，孰谓为利？乙或工者，举而修之。以火化物，岂特熔金之利；若泥在钧，斯从合土之法。既埏埴以为用，非陶甄而谓何？苟学非乖方，笃在守业；得高曾之规矩，无窳滥之悔尤。则彼有虞，以协还淳之化；绍於上古，宁云反古之道。从朔者称其有典，薄言者则谓无稽。
    ☆崔厦
    厦，乾元时人。
    ○驳追谥陇右节度使郭知运议
    郭知运承恩诏葬，向五十年，今请易名，窃恐非礼。谨按《礼》经云：“《礼》时为大。”又曰：“过时不为礼也。”昔卫公叔文子卒，将葬。其子戍请谥於君曰：“日月有时，将葬矣。”请易其名者，盖时不可逾也。节度既名不浮行，数纪之前，门生故吏，已合谋谥，今乃申请，窃将有为而作。节度嗣子英义，顷属多故，属制方隅，朝廷策勋，位表端揆。附从者窃不中之礼，会无妄之求。况节度当开元初，赠特加，碑志并建，皆出恩命，追悼之遇，亦已当矣。今又卤莽，外於典章，追送往之阙遗，启将来之冒昧。况今列土者接畛，专政者百辈，若率而行之，谁曰无请。不惟有司疲於简牍，抑恐名器等於草芥，虽欲曲全，窃将不可。又《礼》经云：“已孤暴贵，不为父作谥。”若节度合谥而不以其时，则嗣子废先君之德；若不合谥而苟逐其志，则先君因嗣子而见尊。以仆射而言之，恐贻越礼之议；以国家而言之，又殊旌善之体。请下太常重议。谨议。
    ☆达奚挚
    挚，肃宗时擢书判拔萃科。
    ○对国公嘉礼判
    〈国公有嘉礼，谒者不示仪式。科之，云：非五品已上，仰处分。〉
