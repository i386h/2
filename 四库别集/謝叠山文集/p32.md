<!-- { "loadSidebar": true } -->
去远即相忘，归近不可忍。儿女已在眼，眉目略不省。喜极不得语，泪尽方一哂。了【一作不】知不是梦，忽忽心未稳。


　　　　评陈后山雪后黄楼寄负山居士【(张仲连号)】

谢迭山云：「『云日明松雪，溪山进晚风。』二句绝妙。余尝独步山巅水涯，积雪初霁，云敛日明。遥望松林，徘徊溪桥，踏月而归，始知此两句如善画。作诗之妙，至此神矣。末句意思尤妙。盖相见则意惬，意惬则不复忆之矣。王徽之之不见戴逵而反，乃天留此相思之情于无穷也。」
　　　　附陈后山原诗

林庐烟不起，城郭岁将穷。云日明松雪，溪山进晚风。人行图画里，鸟度醉吟中。不尽山阴兴，天留忆戴公。


　　　　评陈后山送苏公知杭州

谢迭山云：「此诗云：『一雨五月凉，中宵大江满。风帆目力短，江空岁年晚』。盖熙丰新法，虐于惔焚。元佑初年，温公当国，更化善治，人心欢欣，如五月得雨，岂不快哉！温公云：『亡人已知后日必有反复之患。』此诗谓元佑初政，膏泽下于民者，犹未浃洽。如五月得一雨，亦能变暴暑而为清凉。若雨至中宵，大江亦满，则田畴之沾足，禾稼之畅茂可知矣。惜乎！元佑之政，仅如五月之凉，未至大江满也。今苏公以议论不合而去国，国事将日非矣！朝无真宰相，奇才如东坡者，不得大用。譬如江边送行舟，顺风张帆，一息数百里。风帆已远，恨吾目力短，而望之不及。回视江中，更无行舟，此必天寒岁晚之时。以喻朝庭无人才，不信仁贤，则国空虚，非叔末之世而何。」
　　　　附陈后山原诗

平生羊荆州【(指晋羊祜，以比东坡。)】，追送不作远。岂不畏简书【(泛指文书)】，放麑诚不忍。一代不数人，百年能几见。昔如马口衔，今为禁门键。一雨五月凉，中宵大江满。风帆目力短，江空岁年晚。


　　　　评陈后生以拄杖供仁山主【二首】


　　　　其一

谢迭山云：「『一生用底今相赠，更问林间有此无。』此二句有无限意味，见柱杖之奇，又见后山与仁山主契好之厚。」
　　　　附陈后山原诗一

错节孤根劲有余，坐床须按起须扶。一生用底今相赠，更问林间有此无。


　　　　其二

谢迭山云：「孙真人云：『人之处世，智欲圆，行欲方。』柳子厚云：『凿去方心，规以大圆。』此言世俗喜圆恶方。方者难合，圆者易投，今不复与人间事，不必揉方为圆矣。」
　　　　附陈后山原诗二

洗足投笻只坐禅，厌寻岐路费行缠。老来不复人间事，不用山公更削圆。


　　　　评陈后山项城道中寄刘令劝修溪桥

谢迭山云：「此言好事到手不肯做，将后被别人做了。」
　　　　附陈后山原诗

老怯溪桥泥没膝，喜闻吾党政如春。须君不惜千金费，此后宁无我辈人。


　　　　评陈后山蝇虎

谢迭山云：「此讥小人之好搏击者。」
　　　　附陈后山原诗

物微趣下世不数，随力捕生得称虎。匿形注目摇两股，卒然一击势莫御。十中失一八九取，吻间流血腹如鼓。却行奋臂【一作击】吾甚武，明日淮南作端午。


　　　　评陈后山谢宪台赵史惠米

谢迭山云：「后山能忍贫，达官名贤哀其贫，袖白金馈之，见其辞色无穷态，议论愈介洁，竟不敢出。建中靖国辛巳，仕于朝，郊祀为执事官，其内子闻郊坛高寒，非挟纩不可，借姨夫赵挺之绵裘衣之。临行，后山问此裘所从来，妻以实对，后山脱而掷之地。其夜寒冻，得疾不起。此宪台，一都史，惠米则受，以诗谢之。盖取其俸薄身清，能尊敬贤人也。此诗起句紧切，后山清介，真是如此，即非寓言。『忍欲忍贫』亦不苟也。」
　　　　附陈后山原诗

平生忍欲今忍贫，闭口逢人不少陈。俸薄身清赵都史，也能作意向诗人。


　　　　评陈后山绝句

谢迭山云：「无已此诗云：『好怀百岁几回开』，其化事甚巧。盖是用《庄子•盗跖》之言曰：『人上寿百岁，中寿八十，下寿六十。除病瘐死伤忧患，其中开口而笑者，一月之中，不过四、五日而已。』不用其语，而用其意，谓之化。」
　　　　附陈后山原诗

书当快意读易尽，客有可人期不来。世事相违每如此，好怀百岁几回开。
