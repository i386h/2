<!-- { "loadSidebar": true } -->
东西晋演义   明 杨尔增著
第一回　王浚王浑大争功
　　庚子太康元年五月，却说晋世祖姓司马氏，名炎，字安世，乃河南人。司马昭之子，司马懿之孙也。纂魏陈留王之位，自立为世祖武皇帝，国号大晋，改元太康，都于洛阳。是岁首月，帝以杜预、王浑、王浚三将率水军十五万去伐江东，所向皆克。
　　浚兵直抵石头，吴主孙皓大惧，面缚舆榇，诣浚军门投降。王浚焚榇受降，遂入建业屯扎。封宫门府库，令人守把，待王浑至。
　　明日，王浑兵始济江，闻浚已专受纳吴降，先得入城，因此王浑以浚不待己至，先受皓降，意甚愧忿。欲以兵攻浚，当参军何攀谏止之。攀又急来劝浚曰：“足下成此大功，朝廷所闻。奈王将军疾足下专纳吴降，不待其至，心甚有不忿之意，欲将兵来攻足下。昔许由、巢父曾让天子之贵，今世称为大贤。足下何不效之，以是功让与之，岂不美乎？”王浚曰：“市道之人，尚争半钱之利，灭吴大勋，安肯逊彼？舜何人也？予何人也？彼丈夫也，我丈夫也。天生德于予，王浑其奈我何？吾不惮之！”何攀又曰：“功既不让，可将吴主孙皓付与王浑，吾与公二人讲和此事，云何？”浚曰：“此言可依。”遂以孙皓付与何攀，攀请吴主皓出军门，同见王浑，浑令人监之，方释此忿。
　　史说王浚，字士治，乃宏农郡人，家世二千石。浚博览坟典，美容貌，不修名行，不为乡曲所称。晚乃变节，疏通亮达，恢廓有大志。起宅开门前路，广数十步，邻人或谓之太过。浚曰：“吾欲便长戟、幡旗。”众咸笑之。浚曰：“陈胜有言，燕雀安知鸿鹄之志哉？”
　　州郡辟为河东从事，刺史燕国徐邈有女才淑，择夫不嫁。
　　邈乃大会佐吏，使女于内观之。女指浚告母，邈遂以女妻之。
　　后除巴郡太守，吴境兵土苦役，生男多不养。浚乃严其科条，示之宽其徭税，迟之产育者与休复，所全活者数千人。浚至夜，梦悬三刀于其卧屋梁上，须臾又益一刀。惊觉，意甚恶之。次日，问从事孚毅，毅再拜贺曰：“三刀为州，又益一者，明府其临益州矣。”后果迁为益州刺史。今伐吴有大功，王浑欲争之。而王浑虽得监孙皓，心终不悦，阴使奸细人备书，令其子王济表浚违诏不受节度。当周浚、何攀谏而不纳。
　　却说其子王济得父之书，浼有司奏知武帝，请以槛车囚浚。
　　武帝弗许，命有司以诏书入吴，责浚违诏不受节度。王浚大惊，令人入朝上书曰：臣前被诏，直造秣陵，以十五日至三山。浑屯北岸，遗书邀臣。臣因水军风发，不遑回船，及以日中至秣陵，暮乃得。
　　浑所下当受节度之符，欲令明日还围石头。又索诸军人名定见，臣以为皓已来降，无缘空围石头。又兵人定见，亦非当今之急，不可承用，非敢忽略明制也。事君之道，苟利社稷，死生以之。
　　若顾嫌避咎，此人臣不忠之利，非明主社稷之福也。
　　武帝览书，知王浑嫉浚功高于己，冒奏朝廷，故不责浚之罪。王浑见武帝不罪王浚，又使人驰书周浚，云浚烧皓宫得宝，私不入朝。又奏，武帝弗听。王浚探知，连忙复遣人上表曰：臣犯上干主，其罪可究。逆忤贵臣，祸在不测。孙皓方图降贡，左右已劫其财物，放火烧宫，臣至，乃救止之。周浚先入皓宫，王浑先登皓舟，及臣后入，乃无席可坐。若有遗宝，则浚、浑已先得之矣。今年平吴，诚为大庆，于臣之身，更受咎累也。
　　武帝览表，作置不问。却说杜预与王浑、王浚等既受吴降，领众振旅还京。次日，王浑、杜预、王浚等将同吴主面君。吴主皓拜伏称臣，武帝宣皓上殿，赐绣墩而坐。武帝曰：“朕设此座待卿久矣。”皓曰：“臣在南方，亦设此座以待陛下。”
　　武帝大笑，设宴待之。封皓为归命侯，以其子孙瑾为中郎将，随降臣宰皆封列职。丞相张悌死节，封其子孙。史臣断之云：《历年图》曰：破虏坚以孤远之兵，决忠愤之志。首犯贼锋，深入洛川，除扫陵寝，有足多者。讨逆策以童子提一旅之众，挥马箠以下江东。耆儒宿将，狼狈失据。开地千里，真英才也。文帝承父兄之业，师友忠贤，以成前志。赤壁之役，决疑定虑，以挥大敌。非明而有勇，能如是乎？奄有荆扬，薄于南海，传祚累世宜矣。侯官、景帝皆明惠敢决，有先世之风。
　　归命骄愎残虐，深于桀、纣，求欲不亡得乎？
　　却说王浑、王浚二人因伐吴构怨，不相推伏，互各争功，因是武帝未曾封赏诸将。时王浑表浚违诏不受节度，专擅吴降，宜以加法庶禁。将士知，劝武帝弗从，由是灭吴之勋不有封赏。
　　王浚自以功大，而为王浑及党与所挫抑，每入朝，奏帝曰：“臣有汗马之劳，而为指鹿之愬却似一无功业矣。臣非敢图赏，所以激发之后将士勇于立勋。”武帝亦不之听。浚不胜忿愤，径出不辞，帝亦容恕之。次日，有司奏王浚违诏，人放纵，宜请付廷尉问罪。武帝不许，命廷尉刘讼校二人事功，讼以王浑为上功，以王浚违诏为中功。帝怒刘讼折法失理，左迁京兆太守。既而，诏增贾充及王浑邑八千户，进浑爵为公，以杜预、王戎皆封县侯，诸将赏赐有差。策告羊枯庙，封其夫人为万岁乡君，食邑五千户。
　　至是，王浚每日在家，怨望朝廷。时有浚之外亲，益州都护范通，知其挹意，因谓浚曰：“将军功则美矣，然恨所以居美者，未尽善也。”浚问曰：“何如？愿闻其详。”通曰：“将军旋旆之日，角巾私第，口不言平吴之事。有问者，辄曰：‘圣主之德，群师之力，老夫何功之有哉？’如斯颜子之不伐，龚遂之雅量，何以过之？此蔺生所以屈廉颇也。王浑能无愧乎？安能谮也？”王浚曰：“吾始惩邓艾之事，惧祸及身，不得无言。夫不能遣诸胸中，是吾偏也。”于是王浚愤挹之。其时人亦以浚功重报轻，为之叹息。当博士秦秀上表，论王浚功高枉屈，武帝始迁王浚为镇东大将军，封杜预为襄阳县侯。因此浚大悦，谢恩归第。杜预亦谢恩，辞武帝出镇襄阳。
　　预到襄阳，以为天下虽安，忘战必危。乃勤于讲武，申严戍守。史说预不跨马，射不穿甲，而用兵制胜，诸将莫及。
第二回　罢武备诸胡兵起
　　却说晋武帝以为天下平息，四海晏然，聚集文武商议罢州郡武备。大臣山涛谏曰：“州郡之兵留防境患，古来有之，岂宜去也？伏望陛下学古制而获大治，慎先谟以怀永图。”武帝弗听，自主决之。次日出诏，往发州郡，命州郡悉去兵政。其诏曰：昔在汉末，四海分崩，刺史内亲民事，外领兵马。今天下为一，当韬戢干戈，刺史分职，皆为汉氏故事。悉去州郡之兵，大郡置吏百人，小郡五十人为例。
　　时交州牧陶璜见沼，以为不可，亦上言曰：交州东西数千里，不宾属者六万余户，服官役才五千余家。
　　二州唇齿，惟兵是镇。又宁州诸夷，接据上流，水陆益通。州兵未宜约损，以示单虚，州郡之兵，宜存卫边城，不可约损。
　　时山涛极言不宜去州郡武备，帝拒不纳。至永宁以至盗贼蜂起，州郡无备，不能擒制，天下大乱。
　　初，鲜卑莫护跋始自塞外入居辽西棘城之北，号慕容部。
　　至孙涉归，迁于辽东之北，内附中国。数从征讨，有功拜大单于。至是始叛，以兵五万寇昌黎，此乃戎乱之始。如涛、璜所言，因此各州郡雪片上表，入朝奏知武帝。武帝大惊，急与群臣计议。颁诏去各州郡，命刺史各兼兵民之政，因是州郡镇之政尤繁重焉。天下不宁，其后诸胡因忿愤，杀害长史，渐为民害。是因此当时都御史郭钦等上疏曰：戎狄强胡，历古为患。魏初民少，西北诸郡皆为戎居，内及京兆、魏郡、宏农，往往有之。今虽服从，若百年之后，有风尘之警，胡骑自平阳、上党，不三日而至孟津。北地、西河、太原、冯翊、安定、上郡尽为戎有矣。伏望陛下以平吴之威，谋臣猛将之略，渐徙内郡杂胡于边地，峻四夷出入之防，明先王荒服之制，此万世之长策也。
　　武帝览之，弗从。曰：“秦始皇时筑墙万里以防胡虏，谁知祸起萧墙之内，不在匈奴之中。今天下一统，谁敢贰叛？”
　　因谓群臣曰：“朕闻治天下有道在于得人，卿等何如不举贤良、方正有才之士入用，专进迂阔之言？”言讫，命有司发诏往各州郡，命举贤良、方正、才学之士赴选朝用。
　　颁诏去讫，大臣何曾上言曰：“臣闻广陵华谭有殊节操，好学敏慧。陛下若能用之，国政可定。”武帝曰：“既有此贤，即宣至京中，亲试策之。”于是遣使往广陵，诏华谭至金阶之下。
　　谭拜舞毕，武帝亲策之。曰：“今四海一统，万里同风。然北有未服之虏，西有丑施之氐，故谋夫未得高枕，边人未获晏然，将何以长泯斯患，混清六合乎？”华谭对曰：“臣闻圣人之临天下也，祖乾纲以流化，顺谷风以兴仁，兼三才以御物，闻四德以招贤。故劳谦日昃，务在择贤俊，义龙跃，帝道以光也。”武帝嘉其对。又策之曰：“舜以二八成功，文、武以多士兴周，夫制化在于得人，而贤才难得。”谭又对曰：“今州郡贡秀孝，台府简贤良，譬南海不少明月之宝，大宛不乏千里之驹也。”武帝悦之，以为郎中，于是罢朝。
第三回　袁甫衔玉于何勖
　　史说淮南袁甫，字公胄，亦好学，以词辨见称。知朝廷招举贤土，及闻中领军上将军何勖重贤纳士，敬往谒之。因言曰：“甫乃驽钝之才，不足以骋千里。百里花封，能为剧耳。久闻将军爱土，吾侪方怀干禄，何不纳之？”勖笑曰：“今子之请，徒欲宰县，反不思为台阁之职，何也？”甫曰：“人各有能，譬缯中之好莫过锦绣，不可以为韬；谷中之美莫过稻粱，不可以为齑。是以贾霸驰名于州郡，而息誉于京邑，廷尉之才，不为三公，自昔然也。”勖闻之大悦，除为松滋令。
　　时慕宾石珩闻甫能辩，故难问曰：“卿果能辩，乃今寿阳以西何以恒旱？寿阳以东何以恒水？”甫应声答曰：“寿阳以东皆是吴人，夫亡国之音哀而思。鼎足强邦一朝失职，愤怨甚积。积忧成阴，阴积成雨，雨久成水，其域恒水也。寿阳以西皆是中国，新平强吴，美宝皆入。志盈心满，用长欢娱，《公羊》有言：‘鲁嬉悦，故其域旱。京师若能抑强扶弱，先亲后疏，则天下和平，灾害不生矣。’君虽高士，安识此理耶？”
　　珩因是服其高辩，敏捷胜己，后不复问难。
　　史说皇甫谥，字安士，安定人，汉太尉皇甫嵩之曾孙也。
