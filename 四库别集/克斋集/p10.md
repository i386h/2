<!-- { "loadSidebar": true } -->
　　商书说命之篇曰惟学逊志务时敏厥脩乃来允懐于兹道积于厥躬惟斆学半念终始典于学厥德脩罔觉大抵为学必先逊志逊志则卑谦以求益降心以玩理既无自髙之志且无自足之心一或反是则不肯下气以资益于人亦将轻视道理而不肯濳玩细索深入其中所见率皆肤浅矣既能逊志又湏时敏时敏者及时而勇于进功则无悠悠之患为学大忌悠悠悠悠害道之最者故逊志必济之以时敏二者相须若首尾然不可缺一兼是二者厥脩乃来言德业自至也允怀于兹允信也懐常在念也兹指逊敏二者而言信能念此二者则道积于厥躬葢所得愈多不止厥脩乃来而已惟斆学半斆者教也学者非特成已又将成物为学之时读书穷理探微索隠固有所得教人之日因其问难辨折磨礲切磋有温故知新之益又有所得虽曰教人亦半是学所谓斆学相长者是矣然则学也教也无非学焉终始尝于学而无湏臾之离则德脩罔觉葢不知不觉而入于圣贤之域罔觉云者初无计效课得之心功深力到不期至而自至耳愚尝因是说而推之终始典学非惟学者为然仕者亦然学有余用则将以仕仕有余力不可不学葢学而仕则学为有用而非溺于记诵词章之末仕而学则见理益明而临政不至于面墙故曰学而优则仕仕而优则学圣贤之训厥有深防学之一字从前未有人分明说破傅说始初拈出而示人精切乃如此虽为髙宗言之实万世为学之通法有志于当世者不可以不讲也
　　龙山书院讲义【甲午正月十五日】
　　古人为学期于有用非事乎记诵词章之末其次第节目悉具于大学之书要之则以明善为法大抵学者所以不为君子儒而甘心于卑汚浅陋之域者正以善恶是非之理不明有如大路不繇而趋委曲之邪径卒于冥昧虽有康庄之衢而终身不知所适矣可哀也哉所以大学之书极其功效而言必至于齐家治国平天下而至精至要不外乎致知格物而已葢天下之物莫不有理而吾心之灵蔽于私欲繇其物之不格故理不能穷心虽至灵蔽于私欲而知有所不至矣虽脩身当然之事亦不能反观而洞炤故身不能脩身不能脩则家不能齐而况于治国平天下乎自后世以科目取士所尚者经学词章虽曰经学惟务记诵而不明圣经之防虽曰词章不足以润色皇猷而徒事乎藻绘下以是而媒利防上以是而失真材欲望其致君泽民以开太平之路万无是也龙山主人捐私帑开黉舎买田以为粮延师以授业招徕四方之英隽以成就人才为己任真美意也今日之集不独以文防友正欲以友辅仁诸君不辞担簦负笈之劳羣然来集亦既贤矣幸从事于古人为己之学格物致知正心脩身志在天下而不私于一已光明炜煜将有见于后日非特为龙山贺抑以为明时贺诸君其勉之
　　袁州州学讲义【乙未八月十五日】
　　大学之书古先圣贤之所以教人者莫先于此其规模广大节目详备葢古人八嵗入小学十五入大学大学之理未明则无以为士而终身之事业亦可窥矣故始于一身而终于国家天下皆吾身分内事也孔门传授无非此理曽子传之子思子思传之孟子孟子之后不得其传湮晦几二千年至于我宋二程夫子始出而表章之至文公朱先生又加之精密且补其缺漏书始浑备吾軰因是而窃有闻焉岂不幸哉但世之儒者所见卑陋平居暇日畧无天下国家之志相与防谈聚议自荣身肥家之外无他説也繇是大学之书古人所以期望于后世者不几于无用矣哉虽然大学之道其用甚博其功甚约不过始于格物致知而终可以治国平天下葢天生蒸民有物有则民之秉彛好是懿德夫秉彛好德无智愚贤不肖皆然也繇其不能格物致知虽天之所以予我者未尝不清明纯粹而拘于气禀之偏防于物欲之累遂不知善之当为恶之当去而圣贤之生本与我同类乃甘心与草木俱腐而自以为当然呜呼使其皆若人则天下国家何頼焉然天下之本在国国之本在家家之本在身前所谓格物致知者乃脩身之要葢天下之物莫不有理人心之灵莫不有知格物则穷事物之理而无不到致知则极吾心之知而无不尽惟物格知致然后意乃可诚传于诚意一条示人以入德之门必严于谨独二字葢非谨独虽欲诚意意不可得而诚矣故传文于此丁宁而再言之也于正心一条欲人之正其心必使之存其心心茍不存则视聼无所闻见饮食且不知味心其能正乎修身将以接物也身与物接不能无厚薄之间好恶之异情一狥于所偏则有不得其平矣接物而不得其平则家不能齐而况于治国平天下乎葢自天子至于庶人壹是以脩身为本其本既立推之于国家天下特举而措之耳然则学者于诚意正心脩身其可不加之意乎然此三者乃学者所当为之事而能为之者何寥寥如是葢根于性识之不明而内无所知问有知之而知之不真必其如恶恶臭如好好色求以自快足于其心则岂有不为圣贤之事哉或曰修身固士子之所当为治国平天下乃逹而在上之事为士者岂能皆有天下国家哉殊不知士之为学正以天下国家为志【伊尹居畎畆之中已冇尧舜其君民之志】岂平日素无此志不为此学而能以一日为之也孔子曰隠居以求其志行义以逹其道葢行义所逹之道即隠居所求之志也岂有志外之道哉孟子曰得志与民繇之不得志脩身见于世士之为学岂以穷逹而异其心哉士君子无志于天下国家则已有志于天下国家则讲明诚意正心之学其可已乎某老矣不足进于是也惟诸君勉之
　　南轩书院讲义
　　中庸一书约而精防之理泛而日用之事无所不备然其切要者不越乎人伦之常故曰天下之逹道五夫所谓逹道者乃古今通行之理故尧之命舜曰谨徽五典舜之命契曰敬敷五教夫所谓五典五教者即此书之逹道君臣父子夫妇兄弟朋友之交是也自古圣贤心相授受垂训立教如出一辙世之学者其可外是而他求哉然逹道之行必在乎逹德逹德者三知仁勇是也知足以知之仁足以守之勇足以决之无是三者虽有逹道不能行也是三者人之所同得茍非诚则三者之行无其实矣所谓一者诚是也诚者实此三者而已非三者之外别有诚也然德虽人之所同得而资禀则有异矣或生而知之或学而知之或困而知之或安而行之或利而行之或勉强而行之三知三行虽不同及其知之成功则一也茍以生知安行为不可及而甘于自自弃则终于为愚为不肖而已可胜惜哉在乎人十已百人百已千卓然自立以变化其气质则愚可使明柔可使强而圣贤之域可至也故圣人不以资禀而絶人葢谓降衷秉彛天之所以赋与人者未尝不一人不可以负天之所赋与而自自弃可也圣人至此其仁天下亦深矣继此又曰好学近乎知力行近乎仁知耻近乎勇葢谓虽未能知而好学则近乎知矣好学足以破愚故也虽未能仁而力行则近乎仁矣力行足以克己故也虽未能勇知耻则近乎勇矣知耻足以起懦故也知斯三者则知所以脩身知所以脩身则知所以治人知所以治人则知所以治天下国家矣成效至此亦庶几于知之成功一也然必先知之而后行之如大学之道亦必自格物致知始葢不知之则义理不能明物欲不能去虽万善皆僃于吾身而亦不能为己有故中庸又曰不明乎善不诚其身矣大学中庸其义一也学者诚能以致知为力行之本以力行尽致知之实交用其力无敢偏废则逹德以全逹道以行中庸在我矣
　　饶州州学讲义
　　滕文公为世子将之楚过宋而见孟子孟子道性善言必称尧舜世子自楚反复见孟子孟子曰世子疑吾言乎夫道一而已矣成覸谓齐景公曰彼丈夫也我丈夫也吾何畏彼哉顔渊曰舜何人也予何人也有为者亦若是公明仪曰文王我师也周公岂欺我哉今滕絶长补短将五十里也犹可以为善国书曰若药不瞑厥疾不瘳
　　孟子之在当时齐梁之君非不知其为贤也未尝委国以聼其教滕虽小国文公方为世子因之楚过宋而见孟子见之之意必不苟而又受教之诚故孟子道性善言必称尧舜夫人之为不善者以不知性之本善故也性善之説孟子七篇之纲领孔子固不甚言性虽或言之而亦未尝直指其善性善之説自孟子发之葢人之为性实天之所命其理则为仁义礼智其情则为恻隠羞恶辞逊是非以之事亲从兄以之忠君弟长以之应事接物无徃而不得其当则性之本善可知也然天命之性固无不善而气禀之质不能皆齐故或清而或浊或厚而或薄或者徒见清浊厚薄之不齐遂以为性不能皆善殊不知本然之性未尝不善而有清浊厚薄之不齐者杂于气质而然也荀子言性恶固不识性扬子谓善恶混韩子谓性有三品是皆以气质言或以其才言而非性之本也故孟子既道性善而言必称尧舜观尧舜则性善可知此孟子道性善所以言必称尧舜也葢道无古今人无智愚为之则是性善故也文公方以为疑孟子遂援成覸之言顔子之论公明仪之説谓彼丈夫也我丈夫也舜何人也予何人也文王我师也皆不以彼为髙而已为卑谓圣贤与我同类茍为圣贤之事是亦圣贤而已虽然果如是也何后世圣贤之不多得哉葢资禀既不同而用力有勇怯茍以卤莽灭裂之功而欲以变卑汚不美之质谓质之不可变也则亦自诬甚矣故中庸于学问思辨笃行之五者必欲加弗措之功则虽愚必明虽柔必强而孟子亦有若药不瞑厥疾不瘳之语葢赋性虽出于天而成功则在乎人可为而不为与为之而不勇其为自弃一也然自本然气质之辨不明而世之言性者不知有毫厘之差遂不知所以为善我朝濓溪先生以无极太极明性之体以隂阳五行万物化生言性之气其説固己明矣至程先生发为论性不论气不备论气不论性不明之论尤为深切于是孟子之言始大彰明于天下而诸儒之惑可不攻而自破矣学者于此必知讲论切磋以明其理勇决果断以行其事变化其气质以复其本然之善可也奈何志趣卑陋者则视性理之説为迂濶而求胜于言语者又不能真体而实践之以可为尧舜之性反甘心与禽兽无别亦可哀也已判府侍郎识为政之本以建学立师为重以尊贤育材为急广七贤之祠以示表范葢将使士之学于此者推七先生之学以续孔孟之传因孔孟之传而得尧舜之心意至厚也文蔚衰晚无闻误蒙进之讲席辞不获已敢摭孟子道性善一章以求教于先逹及诸同志其当其否未能自信因其不及而有以厘正之窃有望焉
　　白鹿洞讲义
