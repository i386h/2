<!-- { "loadSidebar": true } -->
　　南丰先生文録本四册起第九巻至五十巻録于金谕徳防孜阙前八巻诗未録先生之文所为可贵非独文之工言于濂洛之学未着之先而往往相合亦由学之正也古之君子为文皆本于学学博矣又必贵乎正故先生之文与苏氏虽皆传于世而学则不可以槩论也
　　黄山谷刀笔
　　山谷先生刀笔一册余得之苏州秀才萧湘凡二十巻不独书词之工其论为学作文写字皆有至理惜此夲钞本缺折处多错谬未得善本正之
　　朱文公文集
　　晦庵先生文集一百巻先生平昔于四书诸经史传发先哲之精蕴启来学之聪明者其书多矣乃其余力见诸文章其多又如此而皆至理之所寓也学士君子所不可无者吾家二十二册得诸杨庶子勉仁云
　　吕东莱文
　　东莱先生文集十五巻别集十六巻集録十巻外集五巻又有附録在后吾家八册得于中书舍人陈彞训总题曰文集刻板在北京国子监所阙盖四之一云
　　栟榈集
　　栟榈集者闽沙县邓肃志宏所着肃有传在宋史初为大学生进花石诗讽徽宗被斥髙宗即位擢左正言数言国家大计又被斥观其诗文可以想见其人吾家二册得诸肃邑人今吏科给事中陈山云
　　録崇古文诀
　　右録崇古文诀一册起韩退之毛頴传讫钱君倚义田记不完书也前徳安贰守罗先生手笔先生为人整洁虽细微事及造次之顷必不苟尝曰小事不敢茍则于大事亦不苟矣此编盖避兵乱山谷中所録也
　　録吴草庐文
　　右録草庐先生文一册余得之晏彦文甫总叙録问答书说记序一百六十一首皆理致精粹后学所宜尽心者
　　支言集
　　右支言集元吴文正公草庐先生所着也刻板在衢州常山县余得之金司直用诚自一巻至三十六巻凡三册元之盛际北有许文正公南有先生皆道学大儒其功在朝廷在学者表然重当时而垂后世文虽先生余事然使后学得以窥见先生万一而私淑焉者独有頼于斯先生诸经皆有著述及支言集皆巳板行兵后散失其家所存惟支言集公五世孙瓘为常山丞能持身爱民欲重刻支言集而贫无资乃归卖其家园田为之刻未毕坐事去官其巳刻者余所得是巳未刻尚多盖碑志之类
　　支言后集
　　右草庐先生支言集自三十七巻至一百巻凡二册余续得之先生五世孙子常先生元大儒又先待制延祐甲寅鄊闱座主有通家之旧故余所至闻其后世輙愿见之所遇如常山丞子宣如子常皆敦雅有行义不愧其世家而此集实子宣子常所恊力而成之者也
　　録虞学士文
　　録虞学士文六册传于周编修崇述家即韩克庄所刻本也世又有大字刻本欧阳圭斋为序者与此微异二刻皆不存今书坊本视余家所録缺三之一公以道学自重而今所传者文耳读者可以即此而窥彼也
　　録掲文安公文四集【四首】
　　掲文安公笃学清操为文章义正辞洁矩矱森严一代之望也尝见公文集刻本有二考之皆为授经郎以前所作余家所録文二册传于蒋立恭家比闻僧録司官溥洽有公文集十册询之巳失其一所存九册其徒持归四明不及得观也
　　右掲学士诗及颂表亦旧録于蒋立恭者今书坊所刻掲诗多此録所无宜补之未暇也
　　元史掲公传见公上太平政要四十九册而无其文凡余见公文集数本亦无之独此本旧録于蒋立恭家者有固当为善本也
　　右掲文安公曼硕文集十二册永乐丁酉録于朱中书李宁盖得礼部郎中王仪之家藏刻本也凡五十巻而巳缺十三巻八巻至十四巻十八巻至二十一巻皆诗二十二巻赋四十巻题跋此十三巻所缺者余旧録本盖间有之然此集诗文亦有目録虽有而巻内无者不知如何也
　　黄文献公文二集【二首】
　　黄文献公溍字晋卿金华人与先待制同登元延祐乙卯进士第此科得士最盛左右榜通五十六人其文行政治国史有传者欧阳原功马永古特祖常伯庸许有任可用张起巗梦臣于文传寿道杨载仲公与先待制十数人也而兵后文集之存者惟公一人盖亦门人之力余家六册得诸王杰文英公之鄊人云
　　进士岭南郭瑛为金华令能守身爱民民归之如父母有古良吏之风焉其来京师也惠余文献集及胡仲子文文献先曽祖同年进士余所宜重矧郭令所惠乎
　　栁待制文
　　栁待制文集四册二十巻金华栁贯道传所着道传初受学金仁山而为文古雅辨博金华故文献郡元之盛际道传及黄晋卿先后而出与虞掲欧阳诸君子齐名可谓盛矣其文皆有刻板在郡学余皆得之文英初得晋卿文尚完道传缺三之一耳至今未数年然闻晋卿文无复全书而道传所存仅五之二惜哉此其邦之文献固可知乎而亦岂独金华为然
　　刘申斋文
　　刘申斋先生名岳申字髙仲吾庐陵人元史有传与先待制友善考家集先祖兄弟皆出其门此集一册余録于胡学士光大闻今吉水一士人家藏先生亲笔文槀甚富欲求一见无由得造也盖非独其文髙古于吾郡故家文献多可考也
　　濂洛诸儒像
　　濂洛二程紫阳四先生皆道统之正宗万物之元气孔孟以来至矣哉不可尚巳诸先生明圣人之精为之辅翼皆盛有功斯道者也紫阳先生赞辞备矣学者瞻仰徳容涵泳赞辞盖庶乎如及礼义之门而望见道徳之堂也然所为不可尚与夫盛有功者具在成书学者不可即此以求至乎易曰知至至之余与克已虽老亦可以巳哉因拜观此巻敬书于后
　　余青阳文
　　右余青阳文集一册得之乡贡进士柯暹盖近年安庆所刻附以事迹及传诚当然何用以祭文挽诗赘其后也挽诗有恶谬者此编刻者之陋盖又甚于南昌刻文山集也
　　李云阳文
　　云阳李祈别号祈字一初茶陵人元至顺癸酉进士第二人官至儒学提举元亡遂不仕此刻板在永新余近得之永嘉秀才徐道
　　续潜溪文粹
　　右续潜溪文粹二册多缺板本曹兾成家书借余而未归者也对之每兴山阳闻笛之叹
　　覆瓿集
　　覆瓿集诚意伯括苍刘基着其家有刻板余所蓄三册得之黄学士宗豫刘之文不减宋潜溪而世独称宋者刘掩于功业耳
　　郁离子
　　郁离子一册括苍刘基伯温撰郁离以言其文也刻板在其家余得之前浙江布政司照磨王仲志
　　胡仲子文
　　胡仲子文刻板在金华吾家二册周纪善是修所惠者仲子名翰一字仲申与宋学士同门洪武初尝预修元史其文粹深宋甚推重云
　　贝清江集
　　清江集者檇李贝琼廷臣着琼尝师杨防夫洪武初预修元史仕为国子助教以卒余家三册洪武乙亥得之其子楚府纪善季翔云
　　苏编修文
　　苏编修伯衡字平仲宋文定公之裔洪武初文名与宋潜溪伯仲间潜溪为学士尝举以自代此集刻于处州余家四册得之王景彰学士
　　吴鲁客文
　　闽人吴鲁客名海近时闽中之文以鲁客为巨擘其徒王孟杨编刻以传此册孟杨为翰林检讨时见赠者也
　　郑氏文集
　　右浦江义门郑氏文集总十二册翰林检讨叔美所惠其麟溪集二册载时贤诗文及谱图规范药房集五册随庵集一册半轩集二册遂初斋集二册皆郑氏先世之文义门郑氏闻于四方乆矣其累世徳行文章皆具于此可以考征而规范之井然则治家者皆可以为法矣
　　师山文集
　　师山集者元歙人郑玉着同郡程以文为之序朝廷尝征玉为待制以疾辞家居惟日著书为事国朝兵入徽州守将将要致之曰吾岂事二姓者明日具衣冠北面再拜自经死见元史忠义传此集吾得之欧阳允和
　　刘文霆集
　　右刘文霆集文霆名闻安城人元天厯庚午进士官至沔阳知府文名重当时后以沔阳之节不完故不见称于世今其家巳无嗣此集近年其外孙杨嗣庆所编刻余得之安城尹道冲
　　山隂集
　　山隂集者清江刘永之仲脩着仲修治春秋学其诗文清丽古雅尤为当时所重工书法篆楷行草皆有师承尝闻之长者始仲修既冠未知学因过妇翁同郡练伯升翁长子婿也蚤有文誉翁家特异视之而庸众人视仲修即发愤归就学穷日夜不懈亲良师友讲论切磋三年学业大进时誉更出伯叔右是以士贵乎立志也又闻仲修家富赀賖贷施数郡仲修独泊然布素日静处一室书籍翰墨自娱客至不为盛馔酒数行论文赋诗焚香鸣琴而巳家事未尝一留意非逢掖士未尝一接言笑也可谓幽贞絶俗者矣此集吾得之右春坊中允吴君仲平甫云
　　静修文集
　　大贤君子其身系国家之元气斯文之命脉实天生之为世道计初非有出处之异也元之盛际许鲁斋刘静修其人焉鲁斋勋业在朝廷在学者静修不出而髙风清节与之齐驾盖百世之师也静修之书传于今者惟此集学者岂可忽哉
　　交州稾
　　右元天台陈孚刚中交州槀一册盖至元壬辰奉使安南所作有玉堂槀附在后士以气为主有其志无其气不能有为志与气俱而不得乎命亦不能以有为也若刚中其亦不得于命者欤此集刻板在淛江余旧得之庐陵王仲志云
　　朱文公年谱二集【二首】
　　朱文公年谱一册刻板在徽州余得之翰林典籍陈寿朱子年谱永乐初元得之前江西佥宪吕升视新得者差明白
　　元城先生语録
　　右元城刘忠定公语録一册亦黎教授所赠者公之学得于司马文正公横浦先生序之的矣学者不可忽也
　　谷轩槀后
　　平生懒作诗文往往为亲朋乡人所强不得己应之前年王防钟防及康荣甥在京师各为取槀草録出数十篇遂缀作一帙而题其首曰谷轩槀既不复次第其作之嵗月其间多错误亦不及尽改也寄遗仲子使姑藏之耳
　　崇古文诀
　　楼迂斋选古文诀虽其去取自有意要之不若真西山文章正宗之精而粹也吾家四册市之于张侗中书之子
　　金石例
　　金石例十巻元侍讲学士潘文僖公着纂辑古式及例至详备文僖名昂霄字景梁号苍崕先待制延祐乙卯廷试读巻官其书固吾所当重惜此册得之湖广佥宪王霖而出于吏人所録不整未有暇力更録也永乐丁酉九月一日识
　　南北史
　　李延寿譔南北史南起宋尽陈凡八十巻北起魏尽隋凡一百巻延寿唐史官为此书先儒多善之所少者于妖异謡防颇繁猥然过旧史逺矣今刻板在福州府学吾家南史十五册北史十三册总二十八册得之欧阳允和者也
　　吴彦直诗后
　　此合浦令吴彦直谪居任丘临终所作二诗一以寄朋友一念其子之在逺外皆天理民彛之正也余尝闻翰林王侍讲时彦道其为学与政盖一时士大夫之贤者而属纩之际其所言切而婉整而不乱如此尤足以见平生之所养彦直临川文正公之曽孙也可为不辱者矣
　　清类经星分野大畧抄本
　　右所録郡县详畧不同者盖以分野书与今刋行郡县参对如全郡所辖州县星域皆同则但书其目而欲知其详则于刋行郡县中考之如所辖州县星域不同则明着其州某县庶防不紊盖偶遇此书仓卒抄録不能详整而为此简便有暇当録过然闻南京太学有全书刻板必求史志静印寄也永乐甲辰四月朔志




　　东里续集巻十八
　　钦定四库全书
　　东里续集巻十九　　　　明　杨士竒　撰跋
　　古乐府
　　古乐府元南昌铁柱观道士左克明徳昭编起唐虞讫陈隋按曲分类为十巻其縁起具见题下虞文靖公为之序刻板今在南昌余家二册得于太常寺丞谢靖贞凡吾家文籍得于故人朋友之遗者必谨着所自不敢忽其出于货致者不着也
