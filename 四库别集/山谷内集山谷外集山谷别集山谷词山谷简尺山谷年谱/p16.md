<!-- { "loadSidebar": true } -->
　　江氏芝木铭【为江懋相作】
　　江望陈留汉轑侯徳七祖兆于园南七祖竁于园北起居之阡既有拱木嵗行三十一舎丧客土者二十有六宗子有孝子使客归其宅爰发其祥缃芝紫茎凡园南北孝思作则












　　山谷集巻十三
　　钦定四库全书
　　山谷集巻十四
　　宋　黄庭坚　撰
　　赞八十首
　　江氏家藏仁宗皇帝墨迹赞
　　昭陵仁圣与天同功不刻不雕万国文明日月照临无有隠侧一滴之雨泽及万物简言易从易言易知皇祖有训信如四时雷声不作天地渊黙遗黎怀仁霣泣翰墨
　　钱忠懿王画像赞
　　文武忠懿堂堂如春中有樗里不以示人雷行八区震惊听闻提十五州共为帝民送君者自崖而反以安乐其子孙九万里则风斯在下眇大物而成仁
　　王元之真赞
　　天赐王公佐我太宗学问文章致于匪躬四方来庭上稍宴衎公舍瓦石责君尧舜采芝商山以切直去惟是文章许以独步白髪还朝泣思轩辕鸡犬防鼎羣飞上天真宗好文且大用公太阿出柙公挺其锋龙怒鳞逆在廷岌岌万物并流砥柱中立古之遗直叔向以之呜呼王公其尚似之
　　东坡先生真赞三首
　　子瞻堂堂出于峨眉司马班扬【一作严扬】金马【一作金门】石渠阅士如墙上前论事释之冯唐言语以为阶而投诸云梦之黄东坡之酒赤壁之笛嬉笑怒骂皆成文章解覊而归紫微玉堂子瞻之德未变于初尔而名之曰元祐之党放之珠厓儋耳方其金马石渠不自知其东坡赤壁也及其东坡赤壁不自意其紫微玉堂也及其紫微玉堂不自知其珠厓儋耳也九州四海知有东坡东坡归矣民笑且歌【一本有义形于色为国山河】一日不朝其间容戈至其一丘一壑则无如此道人何
　　岌岌堂堂如山如河其爱之也引之上西掖銮坡是亦一东坡非亦一东坡槁项黄馘触时干戈其恶之也投之于鲲鲸之波是亦一东坡非亦一东坡计东坡之在天下如太仓之一稊米至于临大节而不可夺则与天地相终始
　　眉目云开月静文章豹蔚虎炳逢世爱憎怡怡五【一作立】朝公忠炯炯
　　写真自赞五首【并序】
　　余往嵗登山临水未尝不讽咏王摩诘辋川别业之篇想见其人如与并世故元丰间作能诗王右辖之句以嘉素写寄舒城李伯时求作右丞像此时与伯时未相识而伯时所作摩诘偶似不肖但多髯尔今观秦少章所蓄画像甚类而瘦岂山泽之儒故应臞哉少章因请余自赞赞曰
　　饮不过一瓢食不过一箪田夫亦不改其乐而夫子不谓之能贤何也顔渊当首出万物而奉以四海九州而享之若是故曰人不堪其忧若余之于山泽鱼在深藻鹿得丰草伊其野性则然葢非抱陆沈之屈怀迷邦之宝既不能诗成无色之画画出无声之诗又白首而不闻道则奚取于似摩诘为若乃登山临水喜见清扬岂以优孟为孙叔敖虎贲似蔡中郎者耶
　　吏能精密里行婣防则不如兄元明而无元明忧疑万事之敝斟酌世故铨品人物则不如其弟知命而无知命强项好胜之累葢元明以寡过而知命以傲世如鲁直者欲寡过而未能以傲世则不敢自江南乘一虚舟又安知乘流之与遇坎者哉
　　或问鲁直似不似似与不似是何等语前乎鲁直若甲若乙不可胜纪后乎鲁直若甲若乙不可胜纪此一时也则鲁直而已矣一以我为牛予因以渡河而彻源底一以我为马予因以日千里计鲁直之在万化何翅太仓之一稊米吏能不如赵张三王文章不如司马班扬颀颀以富贵酖毒而酖毒不能入其城府投之以世故豺虎而豺虎无所措其爪角则于数子有一日之长道是鲁直亦得道不是鲁直亦得是与不是且置勿道唤那个作鲁直若要斩截一句藏头白海头黑
　　似僧有髪似俗无尘作梦中梦见身外身
　　张大同写予真请自赞
　　秀眉广宇不如鲁山槁项黄馘不如漆园韬光匿名将在双井谈说妙热谩两川枯木突兀死灰不然虚舟送物成百漏船
　　张子谦写予真请自赞
　　见人金玉满堂而不贪看人鳯阁鸾台而不妬自疑是南岳懒瓒师人言是前身黄叔度
　　故僰道廖君画像赞【并序】
　　廖君翰字仲良治生有猗顿之材知子有朱公之智初居郁鄢而迁于僰道推郁鄢之田以业其兄买山于夷戸即其人以耕稼不征其财力数年遂役属数百家而富以十倍乃大治产居延儒学以为子师礼游士以为子友命子琮为进士遂登嘉祐二年进士第戎人仕于朝自琮始君年三十以郡吏与夷战于马鸣溪败绩自没水中流数里或获以舟得不死后五十年而为士大夫家有家法居戎州第一君夀七十九而终里人爱之故有画像于夀昌院后三十年琮以承议郎致仕家居赠君某官思配前人之徳乃新画像之室而请余为之赞
　　廖君朴遬卒享五福其艰其勤天畀戬谷治生之材可以治邦知子之智可以使能耋老于乡以福孙曾在尔后人思其艰勤思其好贤维衣食之源瞻像思孝勿堕其教
　　故江阳杨君画像赞【并序】
　　杨君存道累世以儒学知名荐于乡乃登治平四年进士第于予为同年进士其为人孝弟慈祥其文学乡先生以为可宗其为吏不愧古之长民者不幸年四十九而卒其葬也予为赞其画像以教其乡县之子弟云存道讳从居江阳久矣莫知其所从迁也赞曰
　　显允临卭吏师文宗能者述之徳宇恢恢疎而不失有物实之于义当然确乎不夺强者屈之爱民如子曰予用威谁其防之图像如生虽不能言谁敢忽之其事在人嵗月其逝勿坠失之后有南董询事考言尚其笔之
　　故陈氏画像赞
　　女归能妇义止宜家谁其向道探深见遐入古人室立妙法句自履实地告人悟处忽尔心疾累嵗狂痴为忘我难使人厌之迨其解化庄语告戒堂堂夫人凌郑同派
　　乔令真赞
　　抱璞而居其谁别玉乔君不献自尊两足窥其狱戸视其邑庭吏无重糈民有颂声提平如砥持防如水观其中公清有余相其貌固凡人耳
　　文勋真赞
　　荣如辱如谁丧谁得萃如嗟如不见声色为吏不残去其败羣好贤喜士黾勉而勤子克家吾税驾舍几而寝漠然即化眉目在图慰尔时思蔼然粹温似无恙时
　　李冲元真赞
　　冶百錬之金而中黄钟之宫琢无瑕之玉而成夜光之璧可用飨帝可用活国师旷不世而无闻韫椟藏之而无闷士亦何得于山林元勋而荩谷也故肥遯
　　宋乔年真赞
　　士之坎防以其智多因坎防以为师用其多以见已相遭于功名之会图像麒麟独行于寂寞之滨照影溪壑大者四时尔小者风尔岂真我哉
　　宋宗儒真赞
　　宋子勃窣心有古镜朝四暮三为笑不竞放一捻一犹着禅病探丸起死味药知性忧患不入乎杯中抱胡琴而风听若乃脱冠袒裼扪虱应客目如愁胡拊髀而呼是必追橡栗于云杪探水月于江湖然后怏于心与
　　陶兀居士赞
　　眉山吴元祥得意于酒与世相忘者史应之赞之曰兀兀陶陶陶陶兀兀是醒是醉布衣簪绂涪翁乃名之陶兀居士而增赞之
　　兀兀陶陶借书借不得陶陶兀兀问字问不得是醒是醉佛也会不得布衣簪绂有人扶便得
　　史应之赞
　　眉山史应之爱酒而滑稽对鄙不肖醉眼一笑司马徳操万事但好东方戏嘲惊动汉朝穷则徳操逹则方朔天地一壶不胶者卓应之老矣似愚不愚江安食不足江阳酒有余
　　麟趾赞
　　麟有趾而不踶仁哉麟哉有定而不抵仁哉麟哉有角而不触仁哉麟哉今之人一朝之忿以触人防身辱亲呜呼人中有兽兽中有人
　　笻竹杖赞
　　厉防隅而不刿故窃比于彭耽之夀屈曲而有直体能独立于雪霜之后伯夷食薇而清陈仲咽李而瘦涪翁昼寝苍龙挂壁涪翁履危心如铁石穷山独行解两虎争终不使卞庄乘间而孺子成名
　　义松赞【洪州西山翊真观】
　　西山之松有嵗寒之质怀其同气耶既分矣复合而为一涔露云雨老大霜雪匠石辍斤樵夫叹息人之同气去本未逺宰上之杞蔽芾成阴有其干戈日寻余不知其何心
　　三笑图赞
　　二豪之所争不满三隠之一笑三隠之所笑不解耶舍之顔耶舍之印雾锁云埋九年面壁此印方开
　　倦鹤图赞【子瞻画石伯时为作归鹤余题曰倦鹤图】
　　伟万里之仙骥羾九闗而天翶亦倦飞而归止矧人生之嗟劳饥食北山之薇蕨寒缉江南之落毛安能作河中之桴木宁为篱落之系匏
　　席子泽槃礴图赞
　　百遇毒而成医九折臂而信道慈子而长人之防爱亲而夀人之老葢尝饮长桑之丸而得耆域之草此天地之仁气也而席子以游方之内知万化之如今防一世之遗我临流濯足脱帽箕坐寄槁竹以孤唳哂秋叶之惊堕此天地之义气也而席子以游方之外观壑若陵对卿若兵客或箴之曰俯仰之间祸之橐也虎不可暴河不可乘席子笑而应之曰此天地之强阳气也谁能以久生于是方嘘竹莩致膜眼吟弄风月使客防返吾但恠其多能不穷不知去方朔之近逺
　　赵景仁弹琴舞鹤图赞
　　无山而隠不褐而禅听松风以度曲按舞鹤而防年铿尔舍琴而对吏忽坌入而来前察朱墨之如蚁初不病其超然
　　胡逸老吴生画屏赞
　　两虎戏搏文章露千林号风雷欲雨慎勿私鬬伤距豺狼野子即当路
　　易生画麞猿猴貛赞
　　穴居木处相安以饮食生渴饥爱憎无师而自能其皮之美也自立辟其肉之肴也故多兵风林露壑伐木丁丁雄雌同声去之逺而犹鸣彼其不同臭味故眴目而相惊惟虫能虫惟虫能天余是以观万物之情
　　画墨竹赞
　　人有嵗寒心乃有嵗寒节何能貌不枯虚心听霜雪
　　画牧牛赞
　　鼻之柔也以绳牧之心之柔也以道牧之纵而不蹊人之田其谁早服之
　　画马赞
　　御与马相得维予止作万里不日而复士志于学则亦无息以师友为辔防及其至焉维尔力
　　黄庭画赞
　　君诵黄庭内外篇本欲洗心不求仙夜眎片月堕我前黒气剥尽朝日鲜一暑一寒久自坚体中风行上通天亭亭孤立孰旁縁至哉道师昔云然既已得之戒不传知我此心未亏骞指我婴儿藏谷渊言未絶口行已旋我记其言夜不眠
　　观世音赞六首
　　海岸孤絶补陀岩有一众生圆正觉八万四千清净眼见尘劳中华藏海八万四千母陀臂接引有情到彼岸湼槃生死不二见是则名为施无畏八风吹播老病死无一众生得安穏心华照了十方空即见观世音慈眼设欲真见观世音金沙滩头马郎妇
　　自心海岸孤絶处戒定慧香补陀伽观身实相净圣果自度众生大悲愿一一浮沤镜本空八万四千垂手处梦时捉得水中月亲与猕猴观古镜
　　圣慈悲愿观自在海岸孤絶补陀岩贯花缨络普庄严度生如幻现微笑有一众生起圆觉即现三十二应身壁立千仞无依倚住空还以自念力
　　以法界印印诸善根以平等印普印诸业八万四千母陀臂诸佛承我称提力八万四千清净眼众生依我成正觉补陀岩下白花风月照海漩三昧底
　　圣慈悲愿观自在小白花山住道埸海漩三昧觉澄圆三十二应施无畏有一众生发大心愿度我身及舍识万仞峯前撒手过观音岂复异人乎
　　敬礼补陀岩下水边十方三世无不现前愿我亦证空觉极圆处处悲救火中生莲
　　江南李后主梦观世音像赞
　　补陀岩中大慈圣沧浪石上观生死南州麽圣师子王感梦白衣施无畏梦回洒笔具光相照镜还与我面同当时若会照镜句放下江南作闲客
　　了观师绣观音赞
