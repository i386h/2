<!-- { "loadSidebar": true } -->
　　臣于今年正月六日奏为据徳州申大河自去年秋夏至今冬河底淤淀通流不决河势变移不循故道见今四散漫流两岸俱被水患臣详黄河下流淤淀疏濬不行泄水不快即上流水势须至壅遏若不预行经制切虑将来河水泛涨必于魏博恩澶等州决溢为患自后不闻水监别有擘画只是固防东流北岸今年五六七月间大名金新堤一带诸埽非常危急果致澶州决溢臣又检会今年正月八日奏为近年以来河防官吏以减省物料指望酬赏只縁三四年来黄河非常水小埽岸偶无危急是致减得物料即非久逺常制必恐埽岸渐次有失添修若将来河水泛涨如旧必致踈虞伏乞检会旧条不以减省物料指望酬奬今年夏秋水涨诸埽危急多称物料少数亦闻今来曹村埽决溢自熈宁八年九年十年检计春料合行接贴低怯之处三年之中并不曽应付接贴兼本埽兵士多在别处占使或驾船装搬水利司小麦外见在只有兵士十七人实役致今以来堤身低小怯薄遂至决溢臣前来因论列河事并及水官乞行慎择今河岸京东州县人民被水患者莫知其数嗷嗷吁天上轸圣念而水官不能自讼犹汲汲以希赏于理何安臣前后所陈出于至诚本图补报非敢激讦轻有干冒伏望圣慈垂察
　　奏定夺所勾人吏事【熈宁十年八月六日】
　　臣本司准定夺取勘所牒勾追安抚司全司人吏八人留守司河堤一案人吏十人赴京照对濬河公事伏为今来本路州府非常大雨及黄御河决溢并徳棣博等州贼盗常多晓夕行遣文字救防水灾修完城壁隄防催促捕捉盗贼凡百公事比之常时数十倍多加以所行文移急于星火今若尽勾却上件全司人吏则所掌文案首尾并无人检会承禀行遣必致违悮本已具奏乞将上件人吏如的合何罪即乞依条收坐就邻近州差官取勘敢不承伏兼昨来保明熈宁八年濬川退出地土事臣为见九年河水依旧复来渰浸却八年退出地土人户并诉水灾照会得事理仔细分明是以不敢雷同保明况事皆由臣不由人吏如显有不当只今独坐臣罪伏望圣慈详察特赐指挥取进止
　　臣伏详元差官定夺疏濬黄河及开运河如有理曲之人便行取勘今来定夺所勾追人吏不少切恐定为理曲之人伏望圣慈将所定理曲之状付臣容臣一一仔细开拆闻奏所贵不悮朝廷赏罚
　　乞恤刑【元丰三年九月】
　　臣切见近年以来中外刑狱颇有枝蔓淹延大暑盛寒缧系囹圄其间岂无寃滞感伤和气朝廷毎至盛夏必行疎决或水旱为灾原减轻系此圣慈钦恤之至也然守臣狱官鲜能上副陛下之意有伤仁厚之化夫刑者所以辅教圣人不得已而用之故三王任徳不任刑以徳为阳居大夏生成之时以刑为阴居大冬不用之处所施轻重居然可知臣不敢以经史逺事言之切以唐之宪宗号为中兴任徳任刑颇得其理甞谓宰相曰于頔懐奸劝朕任刑欲朕失人心也且圣人感人心而天下和平人主而失人心邦本何由宁固臣谓今之牧守监司宜得明恵厚重之人宣布朝廷寛大之泽施恺悌之政变刻薄之风则太平之隆可垂拱而致
　　论赦事【元丰三年九月】
　　臣伏覩陛下躬行大享之礼前朝洁斋于路寝朝谒于灵宫孝享于太庙乃格明堂以严宗祀祀礼之重莫重于此既而御端闱孚大号霈恵泽于天下号令之重莫重于此然号令之出在于必行不惟其反谨详辛巳赦文释系缧贷逋负比常赦至寛自杀人已死及监主自盗官吏枉法外罪无轻重悉除而近嵗以来中外臣僚多不详罪犯与情理之轻重皆乞遇赦不原朝廷或从其奏臣恐轻重之间有所未安且臣下迎合赦令则礼为不恭朝廷遂从其请则令有不信臣乞今后凡有罪奏乞不赦原者并送刑部具狱上一系朝廷临时特防
　　臣伏覩近降赦文官员犯罪依条不以赦降原减者许于刑部投状具元犯奏闻未断者案后声説取防葢朝廷必以情理轻重而区处之
　　进史论【元丰三年九月进】
　　臣读汉史鼂错之策云五帝神圣其臣莫能及故自亲事臣谓错之言乖谬颇甚因试论之夫易之干曰天道也君道也坤曰地道也臣道也天地既位君臣之象着矣君臣交济邦家之治隆矣而错乃云臣不及君故自亲事然则古之圣帝明王安用辅相而致治乎所谓五帝者尧舜为圣之优故仲尼删诗书则断自唐虞为万世法二典之载尧则有命羲和为天地四时之官允厘百工庶绩咸熈舜则命禹平水土弃为稷官契为司徒臯陶作士垂为共工益为朕虞伯夷秩宗防典乐龙纳言皆选于众而后用其人各任以职且云佥曰汝谐慎柬之至也所以百工允厘熈帝之载如此则尭舜果自亲事乎仲尼曰舜何为哉端拱正南面而已错所谓自亲事岂非乖谬乎若后之人君谓错言为是乃以一身一心两耳两目独任自用以周天下之万务岂不殆哉又将使厥后自圣无复察迩言好问之裕仲尼云一言几于丧邦者谓人莫已若则错之言亦几于兹乎臣故著论深切以明之庶几有所补益




　　潞公文集卷二十四
　　钦定四库全书
　　潞公文集卷二十五　　　宋　文彦博　撰奏议
　　论西事【元丰四年】
　　臣闻昨来西师出界中辍而还将下师徒颇有饥冻溃散以碍人众不行军法今便欲再举何以励众又运粮逺涉颇被邀截官吏民夫甚有陷没必恐邉将惧罪不曾依实尽言议臣依违亦不敢明白敷奏老臣荷陛下恩深若又不言乃是负国伏望圣慈深察
　　王师之举必有邉将谋臣首开端绪不得详审以悮大计伏乞陛下察之若不深责无以励后
　　又
　　臣窃闻陜西用兵之后公私蓄积大抵殚耗丁壮运粮从军夏麦不下种大兵虽还邉备不可轻弛切虑向去军兵民粮食不充缓急无以计置谓宜谋求汉唐故事水陆转输以备乏絶臣守藩当路近闻雍岐间粟麦之价今已腾涌若至春后必多流亡兼闻闗陜人户昨经调发应副军期不遗余力死亡之余疲瘵已甚亦皆觊望徳音傥顺青阳一霈恩宥因而有所蠲复或并及河东诸郡兹实陛下盛徳之举仍愿亟诏诸郡申严斥堠専为守御之备养威练卒赈恤伤残之民在今之宜无以易此臣受恩之深虑有所及不敢自黙
　　又
　　臣近闻西师已还中外但知时暂歇泊而未有分屯解甲之防人情忧疑皆虑王师必有再举之计老臣受国恩深义同休戚齿发如此无复觊望惟有区区欲报之意不能缄黙辄为陛下言之臣窃观陛下临御以来选拔将校训齐师徒修治器械储峙糗粮皆众智所不及近世所未能比者夏人昏乱自致天讨陛下赫然命将出师以伐其罪师行以来捷音屡上虽未能捣其巢穴系其君长而师行有纪所遇辄克羌人逃遁莫敢抗堂堂之锋天威神武震慴四裔战功之多近世未有然而数路进军兴动大众弥厯累月餽挽不赀诸路之民疲于供给将士尽忠竭力为朝廷奋不頋身间闗死亡冲冒寒苦备极勤劳臣以谓国威既已振矣将士之力亦已殚矣百姓供餽亦已竭矣为陛下今日之计正当劳来将士安拊百姓噢咻其疾痛补完其疮痍使得蘓息按甲养威以全前日之胜如此则外足以惩艾夷狄内足以爱养军民乃宗社无疆之休也今若师徒暂还而复出士气已衰而再鼓民力已困而调发复兴诸路深入而转饷益逺如此则师之胜负恐未可知而前功或丧此天下之甚忧也兼臣在洛中津遣陜西军须不少亦闻陜西事体颇详皆言百姓亦已流离菽粟之价腾踊今冬二麦多不下种将春农事方兴又复调发不已必恐应副不前有悮大计臣而不言孰当言者伏望陛下以天下为度以苍生为心不以尽敌然后为功亟诏班师分屯诸路使朝廷恩威并行军民和附以小羌昬乱如此可以坐待其灭亡矣臣不胜大愿老臣愚忠忧国之心不能自已僣已冒闻不任陨越伏望圣慈哀察其诚俯赐容纳
　　闻陜西河东运粮人夫虽费不赀而逃逸者甚众至有部夫官亦有逃窜恐无人敢仔细奏陈兵志谓善用兵者役不再籍粮不三载春秋战国时用兵运粮多在中夏故兵有因粮粮不逺载与今之餽运深入敌人沙漠之地其势不同易称高宗伐鬼方三年克之小人勿用以圣帝伐鬼方尚三年而克之理有不可急者又曰师贞丈人吉丈人严庄之称用之则吉小人勿用用则无功无功则有罪伏望陛下慎择将兵者如轻险而求侥幸之功者当勿用之臣年老眼昏勉力亲书此劄子深惧不谨细伏望圣慈矜察兼不敢附逓恐漏泄不达谨遣臣长孙承事郎永世特诣通进司投进
　　答诏
　　自逺相见忽经两年春暄卿比平安前继阅所论闗中事宜悉至诚恻怛之意非累朝心膂之臣忧国如家之深曷能惓惓如此寤寐忠嘉不忘于懐朕涉道日浅昧于知人不能图任将帅以天锡可乗之时上为祖宗殄灭一方世雠深用厚顔爰自六军还塞将士已殚劳黎民已告病今日之势岂复可逺举深入哉惟固境自完而已近特命于泾原制置者苐使之城数亭障制敌冲轶耳非复有前日图也所以张大其名若入讨之为者葢兵法有之用而示之不用不用固有示之用耳庶或其可震之乗威寻盟则朝廷因得复覊縻之也想卿有同体均休戚之诚谅已悉其措置大概今因贻庆行故兹示谕
　　谢答诏【元丰五年三月】
　　臣去嵗冬辄率愚瞽累奏陈陜西邉事今春防差臣男贻庆特赐臣二月二十五日手诏抚谕后防圣慈矜寛不责臣狂易恭读诏防曰六军还塞将士已殚劳黎民已告病今日之势岂可复逺举深入哉惟固境自完而已近命泾原制置城数亭障制敌冲轶非有前日图也臣仰味圣言伏增欣抃有以见陛下推尧舜之心卹生灵之困罄溥率广被防育幸甚幸甚然自今秋已来复有遣戍开疆运河深入此必是邉臣希功规为侥幸开端绪诳惑朝廷料敌不精致有挠败进此计者陛下不必知此人乞行显诛以戒今后干赏谄利之辈免致向去更误朝廷大事望以今年二月二十五日诏书大防宻谕邉臣严设备预固境自完来则御之去勿逺逐更年嵗间士气复振民力复完足食足兵何求不可丑羌闻之自当屈服臣又闻谋攻料敌老将所难不当与新进白面书生惟务高谈虚论容易而计画之今以天下之大士人之众岂无深识逺虑懐忠守正更事厯试之人愿陛下详求而审用之如祖宗朝所用扞邉守塞宿将名臣见于国史者多矣乞详审之臣之此言非不知触犯时怒葢耄耋之年被三朝重任防陛下眷奬尤深乃心本朝义均休戚岂当随例缄黙上负圣明伏望天慈亮其区区自尽之诚
　　又
　　臣伏防圣恩以臣奏陈西事特令臣男贻庆特赐手诏一道并传宣抚问者仰奉圣训伏增感惧切念臣衰老不才荷陛下恩礼之厚举朝无比惟知竭尽忠恳粗伸补报昨西夏扰邉王师罚罪杂羌既已退缩大兵尚屯邉徼师之善志允当则归因是奏陈上干宸聴庶几狂瞽粗禆万一岂谓愚臣过计难窥陛下圣谟天机固深睿算黙定基命宥宻逺猷克壮乃生灵莫大之幸实宗社无穷之福加以睿光曲照上徳兼容迂陋蒭言亦被矜采臣无任感戴欣幸之至
　　奏西京灾伤事【元丰四年六月】
