<!-- { "loadSidebar": true } -->
　　物之利者称乎劒人之尊者称乎天固一人之所执谅四海之攸先必当曜武徳静氛烟举之无上挥之莫前独立而光连日月横行而气压山川请详其功夫莫之盛伟夫至寳克符元圣东溟之大不足淬其锋北斗之髙乍若回其柄信功之不宰曷凶徳之能竞足令六合静三光正佩服而寰中小康指挥而天下大定夫然则鄙欧冶掩平津贱镆鎁弃淳钧彼勇不过于匹士我威方御于兆人偶圣斯呈天地感通之谓道逢昏是去隂阳不测之谓神岂比髙祖提之而起沛始皇按之而王秦为斯劒之等伦哉原其始也吹气母链元精为炉而九土开辟鼔橐而八风克生应以六律制以五行带之以恒山渤海锋之以燕谿石城故能所向无敌莫之与京既而徴三度亦以正三统划宇宙以通宰乾坤而利用彼莲花发色玉贝腾文挥大野之中疾如雷电倚长天之外上决浮云争能击刺较势缤纷所谓一夫之勇非为四海之君如是则犀不足剸钟不足刜繄以圣功配兹神物我皇应昌期恢盛时不耀兵锋设道徳以为固不先武力抗仁义以为师人神协賛遐迩平夷真所谓天子之劒也敢继庄生而赋之
　　金劒出匣赋　　　　　　　韦　肇
　　劒者主生杀之气匣者同隠见之心鸣于其中或幽闭以为恨出乎其外信利用以则深岂徒饰以调【疑作雕】玉比之兼金剉雄铓而不举缄异气而尝沉者哉故劒利于人匣因于劒盖所以为重俾神物而不防亦所以表能将瑞光而亦验其始也若耶之溪涸赤堇之山开良金既选欧冶爰来合纯精而铸链召太一与风雷厥功既勤旷岁月而方就厥状斯见法隂阳之所裁于是工技之俦金镂为匣制其象也错玳瑁与琼瑰韬而藏诸秘龙鳞与甲故楚王之未识我含其章风胡之将鉴我耀其光发匣而覩烂然非常环啓蜯以吐月刃披云而降霜若金隄始开横秋水之漫漫如青天欲倚散阳彩之煌煌夫惟义也动而必言【疑作吉】夫惟神也行而无迹号龙泉而其善可珍指斗牛而其光可射用悔【疑作晦】之际思顾盼而无遗出幽之时思佩服之无斁伊昔三劒气凌九霄临敌髙挥而血流千里复讐虚击而疾不崇朝苟防蔽而未发虽晏隂之莫昭且劒之在匣蓄锐而谁玩劒之出匣器利而能断亦将试铦锷于鲸鲵决浮云于天汉或提擕之未及尚埋沦而可叹愿进用于张华如见知于雷焕
　　斩蛟夺寳劒赋【以追残水族济彼惊涛为韵】独孤授
　　昔佽飞兮言越川湄佩寳劒兮安流自持进孤棹以将半乃双蛟而见追曵纽摇环欲夺晶荧之气呼风吸浪先呈夭矫之姿初其劲楫将移轻帆未济嗟履险以多变叹韬锋而自衞俄而积水怒隂云蔽彼拏空撄雾之状当一明一晦之际其来也垒白刃旗短袂不足以当其势朱鬐赤鬛夹巨舰以风驰火尾金鳞夺雄铓而电逝乃言曰彼亦何逃徒为汝劳冲黭黮【二字一作晦淡】以天暝蹙嵯峨而浪髙徒观夫鼎尔腾沸雷然怒号虽欲谷其口牙其刀抗尔以千艘踣若质流若膏尔能伤予之一毛既激气于烟景忽碎尔于灵涛是知计于生而不计于死利于劒而不利于水互出没以神闘汹崩腾而阵起舟傍夺魄求形于似海之喉岸侧甘心挂骨于如霜之齿及其沸渭碎【疑作砰】訇风号雷惊骧首如云阻色腾眸而白日韬精须防勇气励神机生拂首摧爪奋喉裂缨方澒洞于重崄已支离于浚瀛于是海荡山覆川停浪肃莫不骇其类奔其族黄之血随重沫于渊沦磔裂之形蚀余威而蹙缩卒使劒返人安鳞穷血残极浦烟霁澄江景防逶迤然鹢首光转错落尔龙泉影寒氷彩犹鲜激金铛之昭曜星文尚湿归寳匣以防干嗟乎防心者其胜如此恃力者其形若彼徒欲征恠异壮奇诡至今人语其风见英姿之卓尔
　　刜钟无声赋【以利刃无滞合神为用为韵】
　　劒挺铦锋钟列重器何百链之坚钢向千钧而効试刜于有质若无质以通中乎有声若无声而断弃则知淬磨岁久雄棱霜利不然焉能逗挠兽之刑以中开使发鲸之声而静閟想提握以轻奋宜铿铮而应刃忽投刚以泯入状体柔而理顺遂使风胡延视喜见其雄锋子野耸听莫闻其为【疑作遗】韵尔乃理将神契迹与道俱透兹坚重泯若虚无于是观其用而骇矣取其类而比夫当破坚之时方切玉而则异迨絶响之后状决云而匪殊是以知其获挥刜之效微龃龉之虞勿以簨簴可凭犹懐抵碍勿以金石之固尚蕴含胡宜其暗彰发挥静应凌厉氷结于直透之始泉黙于旁通之际莫知所触故寂兮寥兮不轻其锋信无凝无滞于戏亦由【由犹通用】道之肥者往无不通艺之至者物无不合苟蕴藏于求用必开张而尽纳载原斯器夫莫与邻当耿介以发锐若感通而应神所以愿于重而宣利干于大以求伸果然刜音而不铮为异铦锷而无厚可珍则剸犀奚可以拟议轻白羽曷足以等伦故君子谓青萍干将之刃也可以比徳于吾人
　　金跃求为镆鎁赋【以大冶无私祥金乃跃为韵】
　　白行简
　　金有利用跃而呈祥腾沸渭之炎彩耀赫奕之雄光始则沉潜将委形于鍜铸终能踊跃求効用于锋铓于是挺奇姿夺良冶叹凡目之莫辨惧名工之或舍既翕赩之在镕尚渊沦之未写迸紫光而傍射期游刃以剸犀烘赤气而上冲愿成形于斩马徒观其扇巨橐铄利金声激射势浮沉鳬氏倾耳以骇意欧冶拭目以窥临既而赫矣不常烂然有待红霞聚蓄于穹谷沧波跳出于溟海风雷于是借威日月为之扬彩自殊美玉岂韫椟以沽诸愿比雕戈庶因兹而砺乃若夫流晶表异变态无私象君子有刚柔之性同圣人不凝滞于时莲锷尚融若踊决云之刃雪锋未铸如呈切玉之姿矧夫腾跃在中发扬于外君若形销制噐我则保其坚贞君若应用衞身我则期于逺大懿其铄为金而不离効其祥而自殊幸托迹于镕范希効质于规模彼号巨阙出昆吾龙藻文既以称其昔有指晋麾郑孰可使其今无嗟乎光彩陆离挥【疑作辉】华彰灼疑狂电之乍发状长星之不落异十日之俱流殊众口之相铄精灵有感不惮丰城之沉神光无方愿继延平之跃哂备物之钩防耻分形于钱镈客有仰详【疑】金以立诚庶坚贞之有托
　　欧冶子铸劒赋【以雷公发鼓蛟龙捧炉为韵】
　　先王之御天下也与物为公知文不足以独理故资武以为雄弧矢之利以征不服劒防之用以威逺戎俾梯山而入贡故率土而向风懿夫欧冶实曰良工铸龙泉之劒链耶溪之铜于是制良模啓鸿炉炎炭赫以震爇大冶屹而山孤其始作也烟气成阵橐声若雷三光动色六气飞灰蛟龙捧炉雷公击节龙势初成玉匣新发利可吹毛光能莹雪此劒之徳百夫称杰此劒之用千里流血岂比乎解牛之刃自谓良庖倒载之干虎皮以包蒙庄说之以喻道周处凭之以斩蛟荆轲一拔以击秦柱汉祖三尺以定天下士庶得以安身王侯得以辟土是知劒也借以防虞岂比乐云不在钟鼓既而切玉期用剸犀是逢尝闻静乱旧说为龙佩服是宜则圣攸重弃捐不可故牛斗是冲冯谖再弹而见于下客季札一返空挂于长松逮夫边尘欲飞邦人斯恐猛士挥戈谋臣贾勇是歼是灭再持再捧四夷慑之以宁居一人得之以垂拱是劒也古今之重是劒也荷君之宠昆吾切玉劒赋【以利刃无俦坚刚必截为韵】金厚载
　　劒者金之利器玉者寳之至坚韬百链之形迥倚天而入用断十徳之质信如泥而莫全盖以淬砺呈彩磨砻发鲜开匣寳之炯尔切连城而烂然原其周穆西征戎王献至刃决云以增价锷开莲以逾利明星耀色固已直于千金白玉虽坚才可当于一试于是搜韫匵示精刚谋剸割辉锋铓举连环而动月掌盈尺以凝霜投刃皆虚无騞然之异响应机立断俄凛若以分光暎日惟明摇容转洁乍毁方以旁达忽离坚而中絶仰锋乱起初每谓如花飞应手全开终有疑于氷裂固可以鄙牛斗之气冲陋蛟螭之精截应用无敌清贞莫俦销白虹以影碎耀青虵而色秋黯黯文开独【疑作犹】庭中而电转荧荧屑落类掌下以星流素彩交光清文耀质既卫身之可保岂化龙而无必色离温润光开缜密形错落以肤寒彩璘玢而皆溢是知器有异而神符物至精而用殊向若鍜非良冶质匪昆吾则安能充逺戎之献断抵鹊之徒倘遇英雄必提擕而可以时逢琬琰固剪截之如无嘉乎资砺乃之功剖温其之润剸犀莫比其铦锷斩马难齐于利刃夫如是知鍜链之至精切璠璵而可信
　　渔父辞劒赋【以济人之急取利诚非为韵】　宋　言
　　彼子胥兮亡命江湄赖渔父兮停桡在兹既横流而济矣因解劒以酧之厚意慇懃何惜千金之器髙情特达竟陈三让之辞稽其去国无途迷津独立前临积水之阻后有追兵之急踌躇而鹤髪相哀顾盼而渔舟可入忧心尽展凭刳木以何虞渡口虽遥挂轻帆而已及繇是拂拭青萍披陈素诚念险难以知我顾提擕而赐卿拔三尺之荧荧波间电落横七星之凛凛掌上风生叟乃莞尔兴言搘颐话志本期浩淼以排难讵可仓惶而徇利酧仁报惠诚多公子之心害义伤廉异日【一作且异】老夫之意况乎此楚令方急严刑具陈尽索奔亡之党先诛隐匿之人若以爵禄为念华荣是亲则械尔躬而赴国持尔劒以防身整棹西归自受执珪之赏论功北面宁亡切玉之珍盖由恻隠为心艰危是济方图散髪之乐岂假吹毛之锐情髙而俗虑难量语罢而鸣榔忽逝连环吐月空临玉匣之间一叶乗风渐入寒烟之际岂不以识达精微言穷是非弃霜刃以长往弄云涛而不归寂寞岩烟沉东流之渺渺凄凉浦树含落日以依依异乎义立一朝名超万古决云之异状徒逞皎日之深诚不取则知美范蠡而述鲁连信斯人之可伍
　　斩蛇劒赋【以仗劒斩蛇金铓水锷为韵】　　徐　寅
　　磨霜砺云【疑作雪】兮荧煌错落伊逐鹿之英圣有斩蛇之锋锷盖以麾正乾坤划兮【疑作分】善恶楚国之奸雄徒尔烹若穷鳞常山之首尾胡为断如朽索斯劒也上应君临舒阳惨隂有其道则威若身兮灵若心无其道则铅其刃兮木其镡唯上徳之在火协红炉之跃金莫不龙活三尺霆飞半寻是何灵贶之异天啓之始而乃振戎衣授秋水匣辞乎丰沛之邑腰入乎崤函之里日月方暝云雷未起有大蟒以横路碍潜龙之举趾于是上较天意下量地纪视铦锋而何斯违斯击恠物而宛其死矣然后挫七雄削多垒岂唯仗之剪路虵而戮封豕盖将提之令诸侯而禅天子得非秦毒之奢变作长蛇汉徳之俭化为神劒奢以俭陷蛇以劒斩道在晦而须显事有增而必减果闻哭白帝之亡符赤帝之昌虽行大义亦假雄铓莫不文龙藻玉镂金装世乱将用时清则藏十二年兮如我淬七十阵兮摧而刚空山吞象之鳞岂鈋【五禾切削也】莲锷大泽衔珠之血不污星光然后歴兴亡继得丧汉之灭兮魏之受魏之衰兮晋之仗晋火起兮髙飞岂混烟煤之状





　　文苑英华巻一百三
　　钦定四库全书
　　文苑英华巻一百四　　　宋　李昉等　编器用三
　　衡赋二首　　　　　　平权衡赋三首
　　衡诚悬赋二首　　　　嘉量赋一首
　　度赋一首　　　　　　金柅赋一首
　　衡赋【以同律量衡为韵】
