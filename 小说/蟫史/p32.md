<!-- { "loadSidebar": true } -->
    木兰画水行，江中一日夜，历关城土门二重，见龙宫罨晦色，其殿瓦以蓝靛合蚌壳为之。罘七间，室三隅而无柱，制铜龛为座。寝宫一处，与二龙子合坐处二，食处三，旁列周庐，长三百步，中挂人兽皮，及水族之鳞介衣，不见一士卒。惟卧地皆水虫，切切语，听之亦模糊。木兰入其宫，闻呼曰：“大王将餐！”有鱼面长如二尺人者，以蒸艾肉进。王嚼巨骨尽咽，二龙子争割肾肉以献，王还给脏肉答之。又一鱼面者，进山鸡三尾，引炬□其毛，父子各尽一物，又献菰米之饭，是切人肝同煮者。王饭而辄叹曰：“群肉满盘，不如一片人肝。”二龙子皆曰：“须吸白王小子之髓，作羹以奉甘旨，儿等方快于心。”王答曰：“彼军多妇人，得尝其佳处一脔味，较胜于白玉豚儿也。”遂投箸起。

    木兰入外庐觇之，见前水虫皆变，披人兽皮者即如其形，而立能语言，进宫中奏事。披鳞甲衣者，争执兵械，林立待令。木兰走出土城，水涸为淤泥。知毒龙闭水之术，投之必陷顶踵矣。出竹杖化蟒骑之而行，登江岸，觅知古于店，乃向之村落。一夕而变为大池。未解所以，疑玛师以地陷，遽迁徙，天人间转盼事，皆无一定，上云际望，十里外露镜光，下寻其径，则知古坐石上，嗟呀不已。见木兰之来，急告曰：“昨夜镜啸，吾故出走以避之，悬镜待天女，将有谋也。”木兰以毒龙宫中事相告，知古曰：“天女速往军中，请总帅亟为备，若毒龙之众来劫，不可当也。适吾镜山巅复吟，今日必与神人遇，宜仍于店舍伺之。”

    木兰先归，知古行旧地，则大池水深，黝然不见底。一村妪携钓竿坐池畔，投饵致鱼，而脱竿者九，此妪不去，犹增饵焉。知古谓妪：“钓者无必欲得之心，若是其不惮烦也，何不结网？”妪曰：“小儿辈所为，吾老矣。假以须眉，当学后车之吕望耳。”言毕，有大鱼衔钩而上，鬣鼓荡，将及丈余。妪不能掣，呼曰：“小乌贼何在？”即有两小子奔至，并曳鱼出。盖呼其孙也。鱼向知古动腮颊，如有言然，知古展镜窃视，乃王者相。知其白龙鱼服者，谓妪曰：“若得此鱼，烹而食诸，抑鬻诸乎？”妪曰：“鬻之且不爱千金，食之亦不图一箸，将献之垓大王。”知古曰：“垓大王为谁？”其二孙曰：“即乌蛮江之龙君，吾祖母假子也。”知古曰：“龙君嗜人肉，未必献此鱼得其欢心。”妪曰：“客谓此鱼耶，人而尊者也，献于垓大王。自能复其人相而餍饫之，吾诚爱吾子，不妄钓耳。”知古见妪意不可挽，私开镜向妪，敲镜背而密咒，妪倒地为蛇。二孙泣跪请免死。知古曰：“速解鱼，将尔祖母去，迟则镜及矣。”二子顶礼，一置鱼于地，一负蛇以归，其鱼跃入池。雷雨大作，四野晦冥，知古镜之，则池中现大山庄，如贵人别墅。雨稍霁，一长须人从池中出，请玛大师与主人话。但从之行，即无水也。知古随此人入池，不数武，紫衫人迎于门，入中庭，再拜。谢知古曰：“非吾师神镜，仆为毒龙所鱼肉矣。”知古叩所自，答曰：“故郴州柳秀才，以洞庭君禅位，司龙职，诛灭水族之叛乱。前者受帝敕，来治乌蛮江毒龙，化大池为小居停，避物色也。小劫无避法，为鱼以当之，亦计有吾师镜光之援耳。往时天女在吾宫中，小童已报之矣。烦吾师告甘总帅，忍数日之厄，仆自讨灭之。然总帅大功垂成，必有觊觎公侯之封爵者。尧舜之时，亦有谗说，甘非外廷重臣，亦殊禁近勋戚。徒以海滨俘斩，有古罴虎之风，统领大军，专征五省。虽不自满假，深得士心。然如道人克敌，易入讹言瞽女子从军，堪污介节。彼将造谤，吾岂无因，凯歌方来，惧有阻抑。吾师以为然否乎？”知古曰：“龙君所云，凡立功之臣，均宜奉为龟鉴。甘总帅今事，即知其将然，不敢有所顾虑耳。”

    紫衫人送于门外，前长须人导之出池面。

    归而亟白总帅。甘君服其论，铭坐右云：“幕客以下，各治锻业！”化醇曰：“嵇生好此，养生也瞽吾辈为之，畏死也。但玛师之意，非以毒龙畏铁物，故锻铁以阻其来侵乎？”知古曰：“是也，犹恐不及。”木兰曰：“柳龙君待拯之事，王妃已告于吾，此时诸将各染瘴疠，两女徒中夜畏鬼，副参不能守，吾自护之。庆喜汕妮，为鬼物所攫去，慕炜力战夺还，今炜亦病矣。矩儿防护中军，乐王父子相守，吾日夜巡警，恐有不虞。夫毒龙之潜相侵扰，其害过于战斗也。”知古曰：“毒龙鬼之属，宜不安于夕，今晚以计饵之，吾镜尚存，乐王子与天女合力。先破其鬼胆，而后待柳龙君策勋也。”木兰乃召四女至，置一房栊，戒曰：“鬼至但敲屈戌，无得声大疾呼也。”四女如教。犷儿亦谓木兰：“吾两人各伏房栊之左右，以救四女。”

    知古入夜，取镜远视，告总帅曰：“毒龙已出乌蛮江，帅群鬼由地道薄营矣！”总帅命将士持火炬列帐下。毒龙之众，转入后营，见四女一室，两龙子由地起，径持庆喜。汕妮儿，亦为毒龙所拥。魔妗急敲屈戌，知古悬镜于房栊外。木兰从左至，犷儿从右至，毒龙未及斗，已为犷儿所擒。两龙子入地走，木兰追获之。群鬼不敢出地。知古大喜，送总帅帐下勘治，毒龙自称垓□，两儿涂涂，先寄乌蛮江，黑苗来约，乘夜劫营，图私汉女，死罪也。总帅命斩之。行刑者以无血告，木兰曰：“遁矣。”知古悬镜呼曰：“四女已为毒龙摄去也。”犷儿先追之，四女不能从地道行，入云端五里而落地。毒龙父子，将拥之淫。犷儿咒疾雷急击，劈其阳，木兰呼四神将下，各曳一女返，毒龙父子来斗，两人各变异相为金甲神，口鼻耳目，俱出火焰，毒龙料不能胜，径率两龙子，从地道奔还。至江边，柳龙君已指麾洞庭诸介士合围，先诛殛其水虫。毒龙父子尽在罗网，大呼乞缓擒捉。柳龙君曰：“缚汝已迟五日，再缓焉，吾且得罪天帝。”命力士并缚之，先钉其魂，后断其首，俱无复生理。入江中，火其故窟，斯足以报命帝廷矣。毒龙已灭，苻大惊无措。总帅方议进剿，适枢密院使臣至，宣谕云：

    尔甘鼎招降白苗之功，自不可没。今妖氛遽炽，困及元戎，三日之陷身，千秋之蒙垢也。自贬三株，虽万不获已，顾国家赏罚，人臣不当自言。若屡著战功，则将自请加秩乎？诸葛大臣，用人失措，然后议贬。若自为敌掳，岂直为斯请哉！宜夺全官，并勘失律。姑以用人之间，及于宽宥，暂解总帅任，以都督领千人驻黔州，候代者来，即以大兵付。著枢密使遣官驰谕。

    甘君泥首谢恩毕，使臣慰曰：“总帅奇功布于天下，行道之人，谁不啧啧？或议其后者。谓以道术取胜瞽以女戎随行，耸上听闻，遂奉此谕，非寻常蹉跌者比。”甘君曰：“鼎之被辱，深挫国威。今命为都督，犹未至贬三秩也。国家厚恩，敢不图报哉。”使者去，幕客皆不为甘君惋惜，以不终左迁也。李节使进曰：“顷闻代者为斛斯贵，世袭柔远侯，以高门伟望，时在军旅，不战而人多自降。四方每著懋绩，今苗将平矣，彼合应其时乎？”郭节使曰：“闻其嗜酒善陶情，军士无所触迕。惟挥霍不能遂，往往告逋遍都下，人目之为债侯。夫吾两人，分大圻，有李郭之目。然听总帅令，如诸生之受教于学官，彼金张许史，皆望族也。其服总帅何如哉。今易此侯雅镇有余，而戮力同心，未必不让美前人矣。”矩儿曰：“果是此侯，乃酒星所转也。忆阿母尝言：‘数年后，朝廷当用酒星，则总帅功益显。’儿问何人，阿母又言贵不可言，今其名适符，当前定耳。”李节使曰：“斛斯侯尝思饮，则呼地下出酒瓮，人谓其术神，如小军使言，则非酒星无此醉福也。”

    不数日，斛斯侯到营，甘君以兵属，而请受节制，与李郭两节使，张许史三都督，皆进谒。侯曰：“吾至此间，亦非易易，身为贵戚，且典重兵，自非十万金，无以偿十年之积负。诸君何以策我？”李郭两节使曰：“经理粮饷，向由两大都督，金殁，计与张筹之，侯可自支取。”侯曰：“吾曩日荡平四方，犒劳军士之物，其为十万也多矣。今日支取送都下，明当檄诸省补益之，无不可对主上者。”众皆嘿然。营中兵制，仍甘之旧章，命甘以千人分驻别部，为大营犄角焉。

    苻闻甘君罢总帅，大喜，以乌蛮数千，索斛斯侯战。侯自临阵，矢及其冠缨，稍失利，遂坚壁不出。请朝廷增兵，调滇粤将士二万人协剿。苻知黑苗兵单，汉兵大至，将无以抵御，乃遣人约黄苗蚺吼，集兵盘江，以分西南之势。蚺吼自噩青气来奔后，相得甚欢，为别置一营，分健苗三百隶之，给苗女十二人，更番侍直，噩与谭纵横之略，出没之机，蚺每至惬心处，执噩手，以指爪掴之出血。曰：“快哉！王言。”不觉手指无位置所，噩至畅所欲言之顷，辄动足创蚺胫骨，蚺亦怡然。适使至，蚺曰：“何以应之？”噩曰：“盘江曲折，在黔中，如人之有脏腑，请为笮渡五，筒渡三，桥渡一，王分万人夹江而营，捣虚四扰，可以睥睨黔疆。讫乎滇国，王之据乌蛮，失其地利，不久为汉兵所剪，佯与为声援，藉以牵制汉兵耳。王所部之苻蛮，三日不饥，而能斗山兕，因粮于草实，及射生之虫，一日可战，经年可眠，雄图不可弃也。吾近结猡鬼十三家，炼之得男猓二千，女猓四百，其术智均过寻常，计立营，江上，攻山之暇，兼治舟师，以王之福威。此行亦不复作穷苗想矣。”蚺曰：“聆王之论，将使我据有全黔，而王得以潜窥东粤也，何其蔚苻哉。”噩因代蚺作书与，致连兵之意，蚺阅其词云：

    苗五色，配于五行而联一气，如一掌五指，不容有残缺者。自白苗乐王，献其生命，国祚忽斩，灾眚及乎四邻。红苗噩王，虽属颠蹶，丧其家室，而胆益横，气愈昌，匹马来宾，吾为之助薪以延烬，此火未可灭也。青苗王，绝其姻好，身殉土兽，愚何足怜。即其国不灭，吾亦遣人绝之。若尔王之长黑苗也，强悍自天，翼飞则避其林，胫走则违其穴，积威约之渐矣。乃列阵而魔丧其金，借兵而龙诛于毒，妃死身窜，尚能营窟乌蛮，又何其善败不败也。来使云云，诚如所约，然吾闻王能致鬼，卒败于汉人，恐致之非其鬼耳。夫乌蛮一带多瘴鬼，段氏莫氏他氏，皆为瘴神，王能以钟鼓乐之，荐其牲帛酒醴，则可以结欢，使之效命。彼中死瘴，足困阿罗汉，以之染汉兵，胜于十万蛮卒矣。有奇计不用，为王惜之。

    得书，谓左右曰：“微蚺王指示，吾失策久也。”乃访之江上，果得瘴神之庙，男曰“段将军，”女曰“莫夫人，”其大将曰“他无敌。”

