<!-- { "loadSidebar": true } -->
唐故张府君及妻沈夫人墓志府君讳子文，吴郡人。夫人吴兴人。以天宝二年八月十八日葬於先茔，礼也。
有子四人。
（录自《文物》一九八七年第八期）
№天宝００７
【盖】
大唐故刘府君墓志铭
【志文】
唐故御侮校尉右金吾卫定襄郡定襄府右果毅都尉刘府君墓志铭并序武功苏邈撰颍川陈书弘农杨刻有唐刘元爽，字元爽，望本旧丰，炎汉之裔。祖达，隋氏失德，隐身不仕；曾祖宝属，皇并州太原府左果毅都尉；董戎有伦，习武能训，父常住，心洞音律，工於乐章，典夔之官，不败厥职。以子有元勋之故，开元中，制追赠恒州司马。
君即司马府君之第四子也。性倜傥有义分，纯孝公忠，仁恕鲠直，黜放名性之学。
吁嗟！万人之敌，不读兵书，密合韬略，有材力，善骑射，头小而锐，犭爰臂虎肩，陆能荡舟，水吐奔浪。至若簸巨石，扛飞梁，夷长钩，縻劲铁，腰旌断布，手抉悬门，怒发立植，雄髭傍戟，尝闻之於古，乃见之於今矣。道有羿之射、卞之刺、由之勇、蘧之智，兼此四德而高戟未竦，金章不耀，岂非命也！夫君年卅，丁恒州府君忧，乃归心佛乘，精尚内典，不过中食卅余载，转一切经凡三遍。复於处道上人咨禀禅要，深入寂境，悟诸空门。虽体罹沉疴，宴坐靡息，每一趣定，累日方解。始期寿变皤眉，身坐绿毳，不谓天香密应，金座下迎。顾谓傍人不令号哭，如人三昧，薪尽火灭，春秋六十二，以逾月廿四日，安神於龙首原，礼也。
嗣子孝光等，恭守遗训，茹荼过毁，咨我直笔，叙其耿光。铭曰：
汉之族，唐之臣，有勇略，敌万人。功高兮位薄，守道兮安贫。提期青莲之果，证夫金色之身。
（录自《隋唐五代墓志汇编》陕西卷第三册）
№天宝００８
【盖】
失。
【志文】
大唐故陪戎副尉张君墓志铭并序君讳剑，字求剑，其望出南阳，因宦派分，为高平郡晋城人焉。尔其洪源括地，长澜浴日月之晖；茂族凌霄，层干蓄风云之气。若乃灵符天瑞，硕学多才，异术奇能，深谋远略，代有人焉，不可言也。祖俭，父，并强学成器，孝悌飞声，安乎卑职，富於道义。君恭而能安，扰而能义，挺出代之材，拔不俦之勇，取微勋以效国，立重名於乡闾。夫人何代而不新，代何人而不故？沈疴有日，反魄无因，以天宝二年九月六日卒於私第，春秋五十有九。其年十月二十日葬於高平郡城东南二里乎原，礼也。太行一望，仲仙灵而入云汉。嗣子尚宾，攀号痛远，摧悲何及。恐千龄万古，变化有时；大海桑田，不有铭记？其词曰：
明明桂月□不芳，皎皎秦楼凤已翔。一及黄泉空积恨，千年白日夜何长？其一。吾葬以後一百卅年，被彭里来开发，破坟者凶，茔坟者吉。
（山西省晋城市古建筑艺术博物馆藏石）
№天宝００９
【盖】
李君墓志
【志文】
大唐陇西李氏先君先夫人墓志铭并序君讳超，字元超，其先陇西成纪人也。今为汲郡黎阳县人也，昔李信仕秦为俘，後为上郡太守，曾祖俭，信州刺史；祖客，隋朝授上柱国，又制大将军。君幼而逊悌，长而习礼，出身事主，补左翊府翊卫。不幸遭疾而终，春秋五十行二，以先天二年卒，假殡於黎阳县。夫人太原王氏。孀室有居，备敬姜之礼；挥邻而处，有孟母之教。享年六十有七，开元廿九年七月廿七日，终於私第。大唐天宝二年，岁次癸未十一月景申朔二日丁酉，合葬於邺郡临河县城东北五里之平原礼。
孤子，检身承家，扬名为孝，思我母是感秦伯之诗；谢於先君取周公之礼，式刊幽石，表其不朽。其词曰：
茫茫万物，天地之，父生我，欲报未从，天乎何辜，罗此鞠凶？在礼有制，触地无容。合葬自周，九原可作，负土筑陵，执斧登概勒铭立石，百龄可。
（录自《隋唐五代墓志汇编》河南卷第一册）
№天宝０１０
【盖】
大唐故王府君墓志铭
【志文】
大唐左龙武军翊府中郎将王府君墓志铭并序公讳泰，字元泰，太原祁人也，周灵王太子之后。曾祖献、祖，并忠孝承家，履名谦慎，守林泉而自逸，赏乐烟霞；轻冠冕而若遗，啸吟风月。高尚之志，难与为俦。父训，赠通州司马，用光茔域；是知忠以奉上，孝以荣亲，南宫图佐命之功，东岱变游魂之号。公即司马之子也。公材力绝人，忠超俗。皇上潜跃之际，参预经始之谋，杖剑营门，标壮夫之气；宣力王室，怀烈士之风。虽外有桓文而内无平勃，不有俊杰，安能济哉？信知飞龙御天，必资云雨；帝王兴运，俟事英髦。景数冥符，若有神应，斯天意也，岂人事欤？昔夷吾体仁，翼乎小国；孔明践义，以辅遐邦。曷若振幽涧之贞柯，耸青云之乔干。繁霜降节，劲心后。
落落焉可谓有风飚者矣。嗟夫！大道亏盈，祸福相倚。孔丘梦奠，俄成负杖之灾；声伯涉洹，遽速琼殊之疾。公养神淡泊，冀保遐龄，福善无徵，奄归泉壤。天宝元年十二月十二日寝疾，终於真安里之私第，春秋七十有五。夫人李氏，镇恶之女，作嫔君子，取则家人，绸直有仪，先公而逝。嗣子大琛，保家之风，无坠於世；先远之义，必诚於物。即以天宝二年二月三日葬于长安龙首原之礼也。便门启路，遥悲清渭东流；汉时连茔，但见寒松西靡。铭曰：
山高辉润，乃蕴琼璋，人厚德业，必嗣忠良。粤我君子，庆祚灵长，旆移新邑，魂返故乡。笳箫凄楚，云野苍茫，想平生兮犹昨，顾松楸兮已行。
（录自《隋唐五代墓志汇编》陕西卷第四册）
№天宝０１１
【盖】
郑君墓铭之碑
【志文】
志石类碑形，两面刻。文似未完，是否在两侧，待考。
唐故处士郑君墓碣文并序君讳参，字仁楷，其先自荥阳，即郑举之遐绪，冠冕代袭，锺鼎承家，汉代传名，留於史籍，即相州长史郑玄之后裔，比因历任，遂为邺郡安阳县人焉。曾祖彦，隋任镇国大将军；祖贽，唐任魏州长史；父胨，唐兴雄炽，龙驾京城，尽□忠勤，封为元从。君为子志孝，为父尽忠，恒行五常言同柱，不求高仕，散诞丘园，祸及夭殇，俄然奄化，去开元二年十一月十七日，＊于家第，春秋有五。
夫人清河张氏。妇□远播，母则罕闻，疋适贤夫，如鱼履水。未及斑白，忽遇夫终，子女幼童，随宜安厝，孀居守志，卅余年，以天宝二年十一月十二日终於斯室。嗣子□昭等，怀高□之泣血，等曾参以绝浆，卜兆安□，恭营□□，便以其年岁次癸未十二月丙寅朔七日壬申，窆在郡西卅五里张泉村西□祖茔之右岗原，礼也。东瞻故邺，西望□□，南临控＊之踪，北顾茔堂之领。仍（录自《隋唐五代墓志汇编》河南卷第一册）
№天宝０１２
【盖】
失。
【志文】
□□□□州大都督参军陇西李公墓志铭并序外孙□通事舍人□□公讳尚旦，陇西狄道人也。伊昔放勋广运，颛顼後图，指木为宗，保姓受氏。
犹□□□□之德，射虎感李广之贤，国史继书，人谋载笔。曾祖西平王安，周开府仪同三司、隋□侍郎。位总前朝，宠延圣代，天光裂壤，右号盘牙。大父河间王孝□，礼部尚书，□道行台左仆射。缔构之初，经纶之始，凿门受律，推毂出征，遂得辑宁邦家，造我区宇。□高萧相，勇冠任城，旌德景锺，勒勋彝器。故尚书□履，出入於南宫；元帅之□，＊曳於□□。父崇义，宗正卿、蒲、同等州刺史、封谯国公，食实封一千二百户。爰掌帝籍，□□宗□□惟多郭贺，露冕得贾琮之政。陈平受於曲逆，太公封於营丘。到今食菜克明，垂□□□□公之第四子也。公必复前烈，有孚象贤，忠信以为宝，强学以待问。经德秉哲，体□□贞，造次必合乎威仪，周旋不愆于仁义。是以风雨如晦，我心则宁，玉帛云乎，大节□夺，势得维城之固，地连盘石之亲，尽饰我躬，信光天族。夙以等亲出身，弱冠授益府□军事。求贤审官，列爵惟德，思不出位，立岂易方，水壶照心，松筠守节。参谋六联之事，□扬百城之能，於是巴蜀澄清，岷峨化洽，人吏雄富，咸赖清通。洎乎大周惟新，我唐□□，贼臣构扇，蠹政干时，衅起萧墙，祸连宗室，乃受谴谪，流落荒陬。荏苒岁时，心若悬□，□忧江海，首如飞蓬。与鲸鲵而为邻，杂魑魅而共处。舍季孙於西河之上，放卢蒲於□□之□，无以加也。既久处炎氛，旋婴瘴疠，六气相，四体不勤，寤寐无为，沉□□□，□□离事于子重，郁结乃同乎范睢，聿怀东首之忧，不及西山之药。夫子适顺，桑扈反真。以□□二年二月廿九日终于罗州，春秋卅一，呜呼！公宗室琼环，衣冠领袖，唯德是务，见贤思齐。彼苍不仁，惜君平远大；昊天不＊，哀仲举声华。夫人河南豆卢氏，仆射钦望之妹，□县令怀素之女。言成母训，动合内仪，年及初笄，甫归於我。
躬行必竭於孝友，□□□□於舅姑，遂令闺门雍和，妇道柔婉。维天宝二载寝疾弥留，享年八十有三，终于私第。呜呼！物不终久，逝者如斯。敬姜敏而能贤，曹女文而得礼。有子三人：孟子仙鹤，汲郡司功事；季子仙芝，金坛令；并降年不永，早世无凋。仲子左千牛中郎仙童，棘心虚赢，丧容毁瘠，屺岵无，荒凉独悲，封树以送终，窀穸以还窆。引归块於交趾，祖神道於邙山。以尽祷祠之心，旁求诸□之义。至诚必感，子产知有所归；魂无不之，百有犹能为变。则明军中，以矢邾娄，用之於升陉左毂，以绥诸侯，将於道路，乃如刻木，是不忘亲。夫人早岁孀居，常悲一剑先坠，今未葬，是有双魂共归。得杜氏之仪，合周人之礼，而后九原永，百代不迁，恐陵谷将移，以贞石纪事。讠叟才多惭於宅相，昧识有愧於孙谋，敢率繁芜，敬扬休烈。其词曰：
厥初高阳，垂裕重耳。硕大且俨，柔嘉具美。绵绵瓜瓞，振振公子。世继时髦，光乎良史。妙年筮仕，弱冠参卿。谪居魑魅，冀保元亨。如何孙楚，翻悲屈平。敬招归魂，来此俱灭。於妇宜家，作嫔世胄。徒称积庆，罕闻余。陇树常阴，夜台不昼。岿岿高坟，此双正。
（录自《隋唐五代墓志汇编》洛阳卷第十一册）
№天宝０１３
【盖】
大唐故将军琅琊王府君志铭
【志文】
