<!-- { "loadSidebar": true } -->
　　陈本妫姓虞舜之蘖满封于陈后为楚灭完也奔齐以国为氏歴秦汉唐闻人益起呉之有陈自洛而迁荡析离居有徳以延根柢完固枝叶华鲜迨至有明逾三百年曰镒有戒伟然深中长宪内台事我三宗出厘西土入保东宫以亢其家自卑而崇厥五兄弟公也其季在洪武末壬午之嵗四月七日诞生于第铸以命名有成其字公生嶷然越自童穉一似其兄美须钜鼻匪貌似之行实拟之流泽浅深隠显使之赫赫门墙惊动小夫公处其门视之如无岂无锦绮为衣为裳大布厚缯我服则光岂无肥甘为肴为酒盂蔬勺水我奉则厚不惟其身及其子孙以俭居侈以谦居尊昔在同气求异其居公让不取如逺而疎匪家为谋唯子之敎僎也秀异置之乡校遂登甲科监察一道分司南都不墨不虣究厥自来惟敎之效帝曰汝僎予为汝报锡之封章烂然堂奥豸冠峩峩绣服煌煌南街北里逍遥徜徉匪夸乡人君赐惟彰以颉以颃以接其兄公年七十宛然壮夫献酬百拜从者不扶达人大观万年须防临渊履冰幸全髪肤成必有坏惕焉预圗石湖之濵呉山之麓累累若堂郁郁拱木凿窽于兹我所自卜从我先人敛我手足厥既讫功既坚既实载其初终磨此山石公之先代有乘有谱有讳徳卿是曰曽祖均锡孟玉曰祖曰父以子孙贵诰赠三老赠之何如都宪宫保母髙继翁赠皆皆夫人公娶顾氏封孺人焉生三男子曰俊仪僎僎终佥宪卒与俊先女子惟一周纪是姻孙淮汉潮浙汴沆泾维汉暨汴将有科名有三女孙其一未行男一女四是维孙曽陈徳未衰后当绳绳论撰执笔着之兹铭封奉直大夫户部贠外郎林公墓志铭
　　林为闽着姓考其初多迁自固始公之先则始迁者曰唐左朝奉大夫穆数传至禹臣宋中神童科长子津为尚干官而家益大津三传曰天锡天锡生必方必方生昌茂世有隠徳昌茂娶宋氏生子四人其季公也公讳樵字汝谈以字行别号梅竹翁为人孝其父母而友爱其诸兄甚至居乡里间惇尚礼义至老不倦人皆能道之盖谓其孝曰公侍母疾必躬奉汤药不以委人夜必独处而嘿祷于神以祈佑母没事父益谨他日父疾更作适邻郡盗起人争为避匿计公独抱持其父无使惊动及父没日惟守丧次不以事变中少违于礼谓其友爱曰兄有患劳瘵疾者俗忌传染或谓公宜逺之则侍奉益亲兄竟没于其手其奉先忌日必祭月朔必荐以至出告反面一遵古礼而行雅好客所以欵接而餽遗者礼意甚洽尝筑别墅以与客游置琴奕樽爼其中相与欢然也家故饶裕至邻里有急难輙周防之无所悋尝曰吾父嵗散谷三百石行之七年而没今吾以食口众费去所散谷安得如吾父之数终身行之乎盖谓其尚礼义又如此公有子尤善训诲防即谕以先世事使知立家之难稍长延良师于塾敎之而时亲校其所业不少纵也后二子防壂相继擢进士第列官于朝人为公荣之于是公用防贵初封工部主事加封今官嵗丙午年已七十余二子竝以公事过家捧觞称夀人益为公荣而公亦自以为乐也已而公戒其子曰吾幸康强汝辈宜勿以私情顾恋及皆还京师而公以明年正月五日卒矣享年七十有三二子既闻讣予往吊之则悲恸不胜且以墓铭跽而固请明日乃奉其友周户部公载之状来公为人予昔闻之故翰林编修李士英盖士英尝敎其家塾知之为深予既信其状之不诬而防又与予为同年相好其何忍违之公娶叶氏封宜人子男四曰防今为吏部郎中曰壂工部贠外郎曰址曰垐乡贡进士女二长适黄刚次适府学生陈铿孙男四曰鑛曰釴曰钥曰锏女二以戊申某月某日葬于闽某山之原铭曰
　　闽越有民居海壖汉世徙实江淮间异时或从固始迁爰自五季厯宋元其间林族久更繁仕版不絶世屡传贤哉若人处丘园善诲厥子嗣厥先甲科继登两曹聨推恩锡封属髙年五福向用亦已全振振后来者益蕃世济其美美且专乡人论徳无间言后欲考之石斯镌闽山归全在髙原
　　明故承徳郎刑部主事赵公墓志铭
　　承徳郎刑部主事泾阳赵公就其子太守兰之养居兖州者数年他日有归志其子不忍与别公谕所以涖官者曰汝第行此以终惠斯民过养吾多矣兰泣而志之公归既抵家辟园林日与賔友为乐又逾年以病卒实治三年三月二十五日也享年七十五后二十三日太守闻讣哀恸不自胜即日觧印奔丧使人走京师乞墓铭于予而济宁学正卢君其邑人也为之状赵世家泾阳公之曽祖均玉祖仲良父秉才皆有隠徳秉才娶王氏生子四人曰肃寛谧整后用谧贵赠至奉训大夫南京兵部贠外郎而王氏初封安人再赠宜人整即公也其字子齐以永乐十四年十一月二十五日生生数嵗丧兵部公既长奉王宜人孝而事诸兄更恭兄谧初防邑庠颇以家业为虑公挺然请身任其劳有所得輙资给之谧遂得颛意问学竟首冠乡举继登进士第仕至江西左参政有声于时尝曰吾所以有今日者吾弟之力居多其何忍负之当之官南京乃携其子去躬督敎之不倦其子竟亦登进士第以仕即太守兰也兰以初官刑部亦获封公人以为公友恭之效云公为人介而有容恭而有礼乐善好施恩意蔼然一族人少孤贫无依特加抚养及长仍为备礼以娶邻人遭嵗歉将鬻田谕以不可而助遣之就食于外后归复助之耕其人竟保产业余凡以婚丧缺乏来告往往斥所有以助畧无责报意公既好义人益信服有争讼者多往决于门得一言即止而尤见礼于邑大夫比嵗行乡饮必延致为大賔更数及门存问公虽贵自持益谦谨人以是贤之初公年五十尝病昬不知人事者数日俄醒而言曰吾病其愈矣诸子惊喜问故曰适见一老人谓我平生力善未宜死俾随行约数步指以归路遂醒人皆异之已而病果愈盖至是又二十五年始卒公娶陈氏有贤行封安人子男三人长萱不仕次即兰次芝吏部听选官女一人适邑庠生孙璟孙男八人曰细蚤卒曰縡曰防曰纬余尚幼女十一人曽孙女一人以卒之年某月某日葬于邑安吉乡东原先茔之次予与太守以同年相好知其有贤父亦久序而铭之岂独为孝子之慰而已铭曰
　　泾水洋洋属于渭汭溉彼田畴其利不可计嗟嗟徳人与水而逝其泽则存尚被乎后裔松栢在原爰识幽竁封而崇之永矣百世
　　莫君善庆墓志铭
　　君讳庆字善庆别号南溪常之无锡人也无锡在江南为上邑最称富饶而君雅有特操凡衣服饮食所以奉其身者未尝因时俗好尚为少变也家有僮奴数人各授以事门庭终日寂无人声常暮扄门不再啓俄夜有扣而呼者甚亟君曰吾家固无事也岂有赴吾乞药者乎盖君尝得竒方每以济暴疾者问之果然平生于佛老巫觋之谬妄一切屏絶读史至奸侫事輙忿然作色谓子弟曰是宜为戒然为人虽严厉若不可犯至所合者更欵洽兵部郎中秦公修敬以齿徳髙一乡不妄交际每过君必留坐竟日而返家有重屋数楹雅洁可居更即溪上开别墅与同里有隠徳者四五辈往防其间赋诗饮酒萧然林泉之风庸俗人莫得而预也惟其中少容卒为人所不乐而君亦卒不少变是真有特操者矣君有子骥与兄子骢爱而敎之必等二子用其敎竟成而骢遂登甲科为名进士时君已没骢数感泣曰吾何以报吾叔父也防以例暂还其乡因得葬君乃来乞铭意恳恳不休曰吾兄弟欲借此以自慰耳予感其孝卒诺之君生于宣徳庚戌五月十日卒于成化癸卯五月十九日以卒之又明年某月某日墓在青山之原娶龚氏有贤行子男二人长曰骏早卒次即骥女一人适龚复莫之先为汴人从宋南渡遂家无锡君之曽大父曰能兴大父曰顺昌父曰文盛皆有隠徳至君虽益好隠然能教骢仕自是莫之显实君启之铭曰
　　流俗靡靡未见其涘孰为障之有隠君子介而不近乎名清而莫凂乎已考其平生是亦贤已其亡者身其归于是
　　明故封监察御史李公墓志铭
　　成化二十三年四月天子恭上母后徽号推恩臣庶凡京官七品以上父母存而未及封者悉与封之于是闽县李公中美用其子江西道监察御史之贵封如其官乡邦荣之盖公至是年已髙明年改元治正月十日遂以疾终夀八十二越三月讣至御史君方按行畿内即入朝纳上玺书将归守制以葬其父宜有铭乃奉其乡林广州之状来请广州于李有姻友之好固知公之为人而予与君为同年昔者君为秀水钱塘二县其地皆与吾苏密迩则知其为政防平清谨使民爱慕及君居内台益得宪体予窃敬之乃今知君之所以贤繄有公之敎也公讳得嘉字仲美别号安素世居怀安之焦溪大父琚始迁福城其地曰兴贤者居焉琚生遂明娶孙氏生公甫成童失恃执丧如成人比长奉母母安其养而规画家政悉有条理更能持勤俭遂裕其家母心益乐性坦直和易待人无良贱皆尽礼意尤乐施予每斥其子所分禄以济贫乏自奉虽薄不计也郡尝大疫里俗惑于巫公家亦多病者日惟饮药而已平居喜读史见古人贤否得失可为法戒者輙书置座隅以自儆其敎诸子必业儒数延良师于家塾而躬率之学诸子或少懈必督责之后多有成云娶陈氏赠儒人先十年卒子男四人烜乡贡进士未仕而卒娶陈氏以守节旌表次炤亦早世娶林氏次即娶蓝氏次炫县学生娶谢氏女二人适朱灼黄世孚孙男六人賔实寛寰宥宪以卒之年某月某日葬于邑长兴山之原铭曰惟徳之崇惟吉之逢遗其子孙复还其躬贵而考终尚閟兹幽宫
　　封文林郎江西道监察御史王公墓志铭
