<!-- { "loadSidebar": true } -->
    班氏父子踵太史公纪作书，以谓慎核其事，整齐其文，而其体例各有不同。《史》于汉元年诸侯罢戏下就国之后，历举楚之所以失天下、汉之所以得者，使后世了然见其全局。楚之杀义帝，不义之大者也，故首举之，并次年江中贼杀之事而终言之，不复系之某年也。废韩王成为侯，已又杀之，而诸侯心离矣。臧荼因此击杀韩广，而诸侯不用命矣。田荣以怒楚故杀三田并王三齐，而齐叛矣。荣与彭越印，令反梁地，而梁叛矣。陈馀说田荣击常山以复赵，而赵叛矣。是时汉还定三秦、起而乘其敝，复以征兵怨英布，而九江亦将叛矣。所至残灭，齐人相聚而叛，而田横亦反城阳矣。撮项王举事失人心局势之大者，总序于汉元、二之间，提纲挈领，较如指掌，此太史公作史之大法也。《班书》以事之先后为次，首序田荣之反，次及汉定三秦，遗羽书，次及九江称疾，次及羽使布杀义帝，次及陈馀立赵，年经月纬，一循史家之例，而于太史公序事之指意，则失之远矣。于《高祖本纪》亦然，项羽出关至北击齐一段是也。《楚本纪》不系年月，而详具于《月表》，观者可以参考而得。不然则如刘知几之所谓载诸史传，成其烦费，而表可以不作矣。此史之又一法也。《史》云：“汉之四年，楚遂拔成皋，汉使兵距之巩，令其不得西。是时彭越渡河击楚东阿，杀楚将军薛公。项王乃自东击彭越。汉王得淮阴兵，欲渡河南。郑忠说汉王，乃止壁河内，使刘贾将兵佐彭越。烧楚积聚。项王东击破之，走彭越，汉王则引兵渡河，复取城皋。军广武，就敖仓食。项王已定东海来西，与汉俱临广武而军，相守数月。”此一段总叙楚、汉荥阳、成皋间转战相持之事，先举其纲而后目之也。次云：“当此时，彭越数反梁地，绝楚粮食。项王患之。为高俎，置太公其上，愿与汉王挑战。此在羽东击彭越，汉杀曹咎等汜水上，复取成皋之后。项王与汉王临广武间而语，汉王伤，走入成皋，即上文与汉俱临广武而军，相守数月之事，而终言之也。此已下又详书楚王命大司马咎守成皋及汉复取成皋之事曰：“我十五日必诛彭越，定梁地。”即上所纪项王东击破之，走彭越者是也，非又一事也。汉大破楚军汜水上，尽收楚国货赂，即上所纪引兵渡河，复取成皋，军广武就敖仓食之事，而又终言之也。下文云：“项王在睢阳，闻海春侯军败，则引兵还。汉军方围钟离昧于荥阳东，项王至。汉军畏楚，尽走险阻。”此一段又应前项王已定东海来西，与汉临广武而军，相守数月之事，而又终言之也。先后皆此一事也。纲而目之，目而纲之，错综反覆，非复史家常例。然于《高纪》则以事系年，部居井然，使后人可以互考也。班、马之异同，学者之所有事也。繇吾言而求之，庶几大书特书，发凡起例，得古人作史之指要，而不徒汩没于句读行墨之间乎？书之以俟好学深思者政焉。 

    △又 
    以《项》《高》二《纪》观之，二公之序事，笔力曲折，盖亦有可窃窥者。鸿门、霸上之事，《史》在《项纪》，《汉》在《高纪》。《史》云：“项羽遂入，至于戏西，沛公军霸上，未得与项羽相见。”此两军相望之形也。而《汉》略之。沛公左司马曹无伤云云。项羽大怒曰：“旦日飨士卒，为击破沛公军。”当是时，项羽兵四十万在新丰、鸿门，沛公兵十万在霸上。此两军强弱之大势也。而《汉》又略之。且《羽纪》项羽大怒系于曹无伤云云之下，然后及范增说羽云云。《汉纪》旦日合战，直系于增言之后，虽略本《高纪》，而序事之先后则有间矣。《史》序项伯欲呼张良与俱去。良乃入，具告沛公。沛公大惊曰：“为之奈何？”张良曰：“谁为大王画此计者？”曰：“鲰生说我曰：‘距关毋内诸侯，秦地可尽王也。’故听之。”良曰：“料大王士卒，足以当项王乎？”沛公默然，曰：“固不如也。且为之奈何？”危急之际，突兀谯让，归咎于设谋者。家人絮语，所谓溺人必笑也。而《汉》略之。张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之。今事有急，故幸来告臣。”事已亟矣，却穷究其所以告良之故。娓娓相告语。此情语也，而汉略之。沛公曰：“孰与君少长？”良曰：“长于臣。”沛公曰：“君为我呼入，我得兄事之。”张良出，要项伯。项伯即入，见沛公。沛公奉卮酒为寿，约为婚姻。问其少长，愿得兄事。一时无可奈何讠垂诿相属之意，可以想见。奉卮酒为寿，何其郑重也！而《汉》略之。“项王即日因留沛公与饮，项王、项伯东向坐，亚父南向坐。亚父者，范增也。沛公北向坐，张良西向侍。范增数目项王，举所佩玉以示之者三”。序某向坐者，为下文舞剑翼蔽张本也。亚父之下独云亚父者，范增也，于此燕一坐中点出眼目，所谓国有人焉者也。而《汉》略之。樊哙直入谯羽之事，《汉纪》从略，具哙传中。《史》云：“于是张良至军门见樊哙。樊哙曰：‘今日之事何如？’良曰：‘甚急。今者项庄拔剑舞，其意常在沛公也。’哙曰：‘此迫矣，臣请入，与之同命。’良与哙偶语惶骇。哙曰：‘与之同命。’”何其壮也？而哙传略之。“哙即带剑拥盾入军门，交戟之卫士欲止不内，哙侧其盾以撞卫士仆地，哙遂入。披帷西向立，目视项王，头发上指，目眦尽裂。项王按剑而跽曰：‘客何为者？’”披帷西向立，立于张良之次也。哙目无项羽，羽亦稍心折于哙。“与一生彘肩，哙覆其盾于地，加彘肩上，拔剑切而之。”此真为哙开生面矣，而哙传略之。《史》云：“项王未有以应，曰：‘坐。’樊哙从良坐。”《史》状项羽冒毛 毛 气夺，一语曲尽。《汉》但云项王默然而已。从良坐，又与西向立相应也。沛公曰：“今者出，未辞也。为之奈何？”樊哙曰：“云云何辞为？”于是遂去。此脱身至军之决策，而《汉》弗载也。当是时，项王军在鸿门下，沛公军在霸上，相去四十里。欲叙沛公置车骑间行之事，而先言两军相去若干里。又谓张良曰：“从此道至吾军，不过二十里耳。度我至军中，公乃入。”昏夜间道，踟蹰促迫，狙伺兔脱，可悲可喜，而《汉》亦弗载也。由此观之，二史之体例，岂不画然迥别与？抑亦班氏父子所谓慎核其事，整齐其文者，乃其所以不逮太史公者与？二书之可拟议者多矣，聊因二《纪》以发其端尔。 

    （跋季氏《春秋私考》） 
    近代之经学，凿空杜撰，纰缪不经，未有甚于季本者也。本著《春秋私考》，于惠公仲子则曰隐公之母；盗杀郑三卿则曰戍虎牢之诸侯使刺客杀之。此何异于中风病鬼，而世儒犹传道之，不亦悲乎！传《春秋》者三家，杜预出而左氏几孤行于世。自韩愈之称卢仝，以为“《春秋》三传束高阁，独抱遗经究终始”。世远言湮，讹以传讹，而季氏之徒出焉。《孟子》曰：“始作俑者，其无后乎？”太和添丁之祸，其殆高阁三传之报与？季于《诗经》、三《礼》皆有书，其鄙倍略同。有志于经学者，见即当焚弃之，勿令缪种流传，贻误后生也。 

    （题何平子《禹贡解》） 
    往余搜采国史，独《儒林》一传，寥寥乏人。国初则有赵子长，嘉靖中则有熊南沙。近见何玄子之注《易》，私心服膺，以为可与二公接踵者也。玄子之弟平子，作《禹贡解》，上自《山海经》，下逮桑、郦《水经》，古今水道，分劈理解，如堂观庭，如掌见指。此亦括地之珠囊，治水之金镜也。昔谢庄分左氏经传，随国立篇。制木方丈，图山川土地，各有分理，离之则州别县殊，合之则宇内为一。吾每叹之，以为绝学。今平子殆可以语此。平子其茂勉之，更与玄子努力遗经，兄弟并列《儒林》，岂非本朝盛事哉！ 

    （跋王右丞集） 
    《文苑英华》载王右丞诗，多与今行椠本小异。如“松下清斋折露葵”，清斋作“行斋”；“种松皆作老龙鳞”，作“种松皆老作龙鳞”。并以《英华》为佳。《送梓州李使君》诗：“山中一夜雨，树杪百重泉。”作“山中一半雨”，尤佳。盖送行之诗，言其风土，深山冥晦，晴雨相半，故曰“一半雨”，而续之以女巴人之联也。崔颢诗：“寄语西河使，知余报国心。”英华云：“余知报国心。”如俗本，则颢此句为求知矣。如此类甚多，读者宜详之。 

    （读《南丰集》） 
    临川李涂曰：“曾子固文学刘向。”余每读子固之文，浩汗演迤，不知其所自来。因涂之言而深思之，乃知西汉文章，刘向自为一宗，以向封事及《烈女传》观之，信涂之知言也。及观王子发《南丰集序》云：“异时齿发壮，志气锐，其文章之鸷奔放，雄浑瑰伟，若三军之朝气，猛兽之抉，江湖之波涛，烟云之姿状，一何奇也？”方是时，先生自负为刘向，不知韩愈为何如耳。退之《进学解》言太史、相如、子云而不及刘向。盖古人之学问各有原本，深造独得，如昌蜀羊枣之嗜，甘苦自知，非如今之人夸多炫博，而其中茫无所解也。欧阳公曝书，得介甫《许氏世谱》，忘其谁作，曰：“当是子固作，介甫未便会如此。”荆公铭子固之母曰：“宋且百年，大江之南，有名世者先焉，是为夫人之子。”今人或訾子固，不知其自视于欧阳公及荆公果如何也？ 

    （读苏长公文） 
