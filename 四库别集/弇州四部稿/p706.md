<!-- { "loadSidebar": true } -->
　　司空在南北朝为三公齐明帝之世宁有司空张岊耶东昏嗣位日寻杀僇岂有容司空解官令百僚饯送事耶大抵多宋徽时縁饰以乞恩泽者种种皆此类也真子隠沦之无累者也几于道矣然所谓铺席水上安坐饮酒来往若飞与顔鲁公作别挥手上升则正史稗官与吴兴掌故俱无之可谓画蛇之足矣
　　张果宇宙初辟白蝙蝠精也叶法善既以太极紫微左仙卿谪降其格高果逺甚何以一泄果宿因遽殒絶耶明皇月夜事一于西凉州观灯两游月宫而其所奉引之人曰叶法善曰罗公逺曰申元之葢一事一人而所传闻异辞耳然恐亦诬罔不足信也申元之张云容事别有传奇甚详
　　郑遨迹极奇然是隠逸之有至趣者也非仙也欧阳子五代史何以遗之
　　谭紫霄在五代时已识得庄列之防与释氏合岂不开士哉辞荣谢施百五十而恬然以解贤于杜光庭逺矣黄损仕南汉时为尚书仆射忽遁去三十二岁而归题诗竟去亦奇矣然此诗所云惟有门前鉴湖水春风不改旧时波凡四句皆见贺季真集恐好事者妄传之耳崔伟事诞幻不足信灰袋道士张口如箕五脏悉露见酉阳杂俎然已于舒虚寂传见之而又皆翟天师干祐弟子疑必有一误
　　李升传与元白饮有絶句所谓谁能无路趣名利臣事玉皇归上清者钟离云房传亦有之谓为吕先生作当以升传为是
　　纯阳传不当入邯郸卢生事邯郸吕翁开元中所遇也纯阳尚未生
　　贺员外传谓有乔仝者少得大风疾去家自弃荒山遇水部敎之啗松腴年八十上下水如飞数从水部东游过维县元祐初来见苏子瞻曰吾师尝游密州识君于常山道中意若喜君者子瞻留之不可吾师以上元期我于蒙山矣子瞻作诗送仝并以絶句五解寄水部自是世无有见者攷子瞻集有之诗甚佳子由亦有赠然其时有识者云仝妄人也元无识贺员外得诗竟去夸于人遂絶不见子瞻
　　陶隠居孙思邈陈圗南三先生皆不能断九重还往觉陶公微涉有意余素好博综负才鬼之慕则陶公我师晩来殊厌射欲从孙先生乞数丸药救道上贫子归借希夷一枕传五龙睡法耳
　　水丘子语不多而煞有至理当是得道者
　　王筌传始遇一妇人乳长于脐【阙】　曰吾萧三娘也按西京杂记妇人乳垂三尺者北斗中第七星东方朔知之
　　张拱传载道士语曰神仙以辟谷为下然却粒则无滓浊无滓浊则不漏由此亦可入道子房诸人乃以丹药疗饥固已迂矣汝欲得此道自此不淫色可也灼然之事吾所服膺
　　余读宋史林灵素传怪其诞幻甚口而无它奇术今览此传则又甚矣中间有与史不合者故记之传言灵素本名灵蘁灵素者宣和所赐名也其所称以术召致刘后事比之少君致李夫人尤怪伟史云灵素谓蔡京为左元仙伯王黼为褚慧而今云蔡京乃北都六洞魔王第二洞大鬼头童贯则飞天大鬼母劝帝诛之又云与张虚静侍帝晏游禁中见元祐奸党碑因与虚静各俛首致敬上诗云苏黄不作文章客童蔡翻为社稷臣三十年来无定论不知奸党是何人帝翌日以示蔡京京皇恐乞出而已灵蘁居通真宫宻室人所不能入京探知其有黄龙帐金龙牀朱红几案以为僣妄而疏论之上即与京掩入其室则明浄几别无一物京乃伏罪而至云即时致西王母降于其室则又诞也史言大水犯都城灵素竭其术不能退而传云水自太子致但请太子拜之当自退其后复上疏云臣初奉上帝命为陛下去隂魔断妖异崇大道赞忠贤今蔡京鬼魁童贯国贼任以重权付之兵衞国事不脩奢华太甚切忌丙午丁未北兵长驱流血万里两宫天眷不能保守因乞骸骨归乡降诏不允至冬全台攻之灵素即日封闭赐物携一童子步出国门帝赐宫于温州居之明年八月朔携奏疏托温守上于朝授弟子张如晦偈而化去先于郭外相墓令于穴下更开深五尺见蛇即下棺见五色气不候葢土即走至百歩外俄而山崩石裂不知所在帝闻而震悼赐文而祭之其官曰高上神霄玉清府右极西台仙卿雷霆玉枢元明普化天师洞明文逸契元应真传道辅敎宗师金门羽客冲和殿侍宸行特进太宰同中书门下平章事上柱国鲁郡开国公食邑八千七百户实封三千户赐紫玉方符通真达灵元妙防国先生云至渊圣即位索取元赐七宝珠寻墓所不可得复有雷电蛇兽之异渊圣大惊使使赐御香设醮致谢封为通真达灵真人据此传称为尚书左仆射赵鼎谪后所撰似必有据而史辞第云食邑实封云云不知政和官制无封邑也
　　皇甫坦即尝为淳熙定光宗后者淳熙晚见间椒风遏之至死所谓皇甫误我即此人也此公故有道术然传不过据碑志防墓之辞耳陆务观西防録尝过其居殊有轩轾语姚平仲朱仙事大有纪之者絶类钟离云房若此夜功成即不终裹马革亦当于通侯甲第五欲瓮中淹杀苏养直事葢别有纪之者非赵所张饰第尝见一小说忘其名云苏晩年病殆得丹药以起与洪庆善云云后竟以老病终亦无所为元日欢饮达旦披衣曳杖出门驰而立化事也养直少有文行眉山长公尝为作研铭太阳太隂女几诸仙此稍晦其辞耳列仙传记之葢容成素女之术也如楞严经所称坚固而不休息者天地间自有此理亦自有此事第不可为训耳
　　钩弋夫人奇女也为武帝所识孕十四月而产昭帝燕齐方伎之余士尚好言之若以为仙则梦呓耳
　　传以麻姑为王方平妺尤可笑此事惟顔鲁公所撰坛记一见之何尝有兄弟语
　　紫素元君传所载任生事疑即传奇所称封生也韩太华为韩安国妹贰师将军之妇得道在易迁宫中若贰师妇则以巫蛊僇矣意化不在事后耶安国老死者三十年而贰师始贵当是最稚妹耳
　　王进贤传尚书令衍之小女为愍怀太子妃洛阳乱刘曜掠得之渡孟津欲乱之进贤骂曰我皇太子妇司徒公女而羌夷小丑敢干我乎即投河死其婢田六出亦不屈投河死遇嵩高女真韩西华得度居华阳易迁宫真诰记之甚详按本传太子妃字惠风刘曜拔洛阳得之以赐其将乔属欲妻之惠风拔劒抗詈而死其死节同特死水死刃小异耳惠风以抗刘曜得死而父衍以劝石勒即位亦得死死等耳不有愧其女乎
　　徐仙姑传仆射之才女年数百岁常如二十四五人独游江湖间寓止寺院有恶少数辈欲以刃制而辱之姑笑曰我女子也而能弃家云水不避蛟龙虎兕岂惧汝鼠辈乎即解衣卧遽彻烛焉众大喜欲趋之忽皆僵坐口不能言明日姑徐理策出山久之乃解姑往来江表顔色转少其行如飞所至神明畏敬亡敢以非意干者愚谓毋论姑得仙道即之才有女能如此真所谓淤泥中莲花也第不知少时何以过活花姑为女道士黄灵微也行止亦相类
　　李腾空乃李林甫女人以为疑不知林甫亦谪仙也而况其女乎大抵宰官贵臣多夙生有来厯者要在籍失之耳
　　书陈上阳金丹大要后
　　陈上阳者名致虚元人也道家书几无所不读于文虽不能雅驯而亦闳肆辨博成一家语其论精气神援据法语警防动人金丹药物妙用亦自可采而至鼎器一章所谓偃月罏者必取之女子之身中则谬矣吾独怪其妄引儒释狎侮圣言以为其罪不减调达善星于悟真篇后已详言之迩来江陵宜黄尚遭毒手不知二大夫下泥犛阿鼻时亦与此老革相见否
　　李素庵中和集
　　余始得此书而读之觉其爽有味其于一切内外丹药吐纳伸经之术如黄庭参同悟真之类皆指以为傍门小道而究其大指多出禅门如四祖启法融南岳醒大寂语又杂以中庸饰之大要欲成一家言耳非必有所得也吾所闻如尹蓬头赤度子所见如阎蓬头刘大瓢辈逺者至数百岁迩者亦自强力饮噉兼人傍门小道行之久久亦自有益第不能出世耳此曹子眉山公所谓啖猪肉者也李先生所谓啖龙肉美者也
　　书诸真奥集成指篇第六卷后
　　此卷所论金液还丹最为详切其引喻亦甚当而不渉彼家话紫阳之诤臣紫贤上阳之司败也
　　我昙阳师将化之夕以十六字授张厚德而志之曰絶笔也张子装为卷虚左以示世贞曰惟是先师之命所以诏不谷而览者称厪厪焉则子以为奚若世贞乃拜手曰道至矣尽矣蔑以加矣子有心而子自了之曰子而由人乎哉抑鼻祖之训曰常无欲以观其妙又云上德无为而无以为上仁为之而无以为无欲也无为也三圣之道道之管也虽然欲不可作麄观也为不可作外观也凡境接而中有爱皆欲也凡履境而中有动皆为也静而湛然廓然动而不失所以湛然廓然是故无欲无欲也欲亦无欲也无为无为也为亦无为也斯心了矣了心即佛矣了心即太上及吾夫子矣昙阳师之训诸子弟葢未有如张子者也何言厪厪哉




　　弇州续稿卷一百五十九
　　钦定四库全书
　　弇州续稿卷一百六十
　　明　王世贞　撰
　　文部
　　杂文跋
　　题杨忠愍公三札
　　先友杨应芳以一身持宗社大计维万古宏纲虽片纸只字皆从忠肝义胆流出以故人争拱璧视之覩此与少司冦吉阳何公三札可知己记应芳下狱时不肖以槖饘获侍谈笑从容谓留铨有三君子郑公晓吾所师杨公豫孙吾所友何公吾师友之间又谓吾即死以累足下不者三君子可不朽也明年君赴义已杨公用中丞卒官郑公用大司冦卒于里盖十二周而应芳之天大定赠秩易名专祠録后之典备而何公亦老且死矣不朽之托是三君子者不一酬也而余幸与少师华亭公终之人不可以无年信夫何公之子仁仲以三札索余题后不觉泪下沾楮
　　题袁柳庄卷
　　明兴以相术名世者独袁太常珙尚宝忠彻父子太常术尤神妙而稗史仅载其识文皇龙潜一事即姚少师广孝奉敕撰志铭亦不能致详仅有云事具九灵山人戴良传而已偶有鬻书者以一牛腰卷来则戴传与诸公之序跋皆俨然戴传极为典覈而诸公中如苏平仲唐愚士王达善曽子啓胡若思辈尤号文学知名士又有所谓僧道衍者即广孝也余故稍为次第之而命学生王应宾书志铭附于后庶几异日传方技者不至寥寥此亦其一助云尔
　　又题袁柳庄卷
　　双槐岁抄记廷玉自丁丑谒成祖于藩邸至己卯遣归为民人周继祖讦告按察佥事唐泰械至京释之惟命大医院使戴原礼取相书以进壬午六月成祖登极命千户张勇典膳徐福驿召之既至拜太常寺丞又云廷玉尝以事过靳见一妇乳女于榜廊哭甚哀问之云夫当戍赵州今在酒肆饮毕即行矣廷玉恻然与俱至肆所诘其夫曰我韩岭金世忠也居以卜度日今缺戍为族人赂卒长以我行廷玉为相曰此尚书骨也勿虑因代偿其酒价且贷米二斗赠之曰富贵毋相忘金至戍以卜行文皇召而试之金有才辨应对蠭起不穷遂得幸迨举兵俾署长史篆累迁兵部尚书兼詹事此皆可以补志传之佚其相金公事甚奇然永乐中诸贤题赞皆极称廷玉之騐而了不及此事何也因附题于后以备考
　　题李文正都氏节义卷
　　李文正公宾之为太仆都先生敬序其先节妇唐氏及义士文信事而手书之都氏之后微而敬有女归于陆司训肖孙年九十一而终文正以词翰名天下搢绅大夫得其只字若拱璧而两家文献独司训之子昌孺在因举而归之为昌孺母者栢舟之操既不愧于唐而昌孺复博雅能古文辞又庶几成都先生宅相者其寘之青箱中昔人所谓文敏外孙多异书此亦一证也
　　先司马翰墨后
