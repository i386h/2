<!-- { "loadSidebar": true } -->
朝出看花车暮回辕西东望复徘徊黄昏蜂蝶休虚闹明日深枝花更开 

万蕋千葩枉自奇海棠临牖独专姿今人尽仗繁枝叶国色纷纷却未知 

百花丛里一茅堂独坐时传百和香隔帘谁放游蜂入扑酒冲琴特恁狂 

分行种树非无意薙秽薅烦亦用情何事草蒿欺便得芊芊满地不知名 

旧种丁香间石榴花时榴叶未曾抽试看赤艳倾阳日乱萼繁英何处求 

护径扃园意自知百年今日是花期昨属客过贪劝酒僮人背折两三枝 

呼童刈草栽吾菊夹径分行补种葵怕认野人为鲁相旋刚修竹起东篱 

人生无求心自宽酒香花明身幸安忘忧岂帝凭萱草蠲铌何劳问合欢 

吾园亦在东门外昨日清明手种不信邵平能五色吾园兼有武陵花 

痔不可车旬日乃造于东园春葩向残夏英欲起慨焉动于老怀再赋绝句十首 

鲍归昨夸百结胜惜我病阻孤春妍岂谓今开两荆树分枝的的照红烟 

桃杏叶尖荷叶圆杨花乱扑如白绵若言春事浑无曲榆荚缘何亦贯钱 

昨当春色散年芳竞媚争妍各擅场一出牡丹诸便歇固知渠是百花王 

槛西新笋不太甚一夜迸阶横我檐汝虽天生刚直物岂容出地头头尖 

吾园种种无樛木两葛萦纡底自芳客到更无愁醉酒醉时但卧此花傍 

情闲有时被物恼即无恚怒亦生嗔频来语燕如疑主独立鸣鸠不怕人 

为园偏种闲花草我欲移松无处栽深山瑟瑟谁知汝可惜凌云耸壑材 

亦知盆沼非源水试放鱼苗喜即成敢说寸鳞无变化煦花吹絮巳横行 

花时酒客围花坐今日红稀客不看即使盛衰遵物理何须反复似波涛 

万□羙竹修修翠爱此朝朝坐竹中困酒实应惭阮老挥弦聊窃此嵇公 

东园澷兴之作 

大麦初黄小麦齐樱桃半熟压枝低先生皁帽何为者白首看花日每西 

客有欲除我东园草者诗以止之 

绿匝红稀可柰春友车朋马故应频行边莫便锄闲草但入林园仗主人 

牡丹绝句二首 

自知国色无伦比放徧羣花每后开独艳不教霜雪妬先春甘让冻园梅 

自尽羣芳见此花后时莫澷为渠嗟争开若使先桃李谁与春风殿岁华 

葡萄 

万里西风过鴈时绿云玄玉影参差酒醒试取氷丸嚼不说天南有荔支 

除前五更闻习仪皷角感而有作二首 

苍龙阙动朝元日玉笋班齐舞蹈时枕上忽闻新皷角眼中如闪旧旌旗 

两朝旧是含香吏豹隐俄惊二十年犹记习仪端笏地朝天宫里听鸣鞭 

景帝陵 【集古句凡五首】 

北极朝廷终不改崩年亦在永安宫云车一去无消息古木回岩楼阁风 

望湖亭 与客携壶上翠微千家山郭静朝晖平沙渺渺来人远黄鸟时兼白鸟飞 

功德寺 忆昔霓旌下南苑江亭晚色凈年芳重门深锁无人到僧在翠微开竹房 

翠华岩 晓行不厌湖上山别有天地非人间安得移家此中老白云常在水潺潺 

香山 二月巳破三月来山下碧桃春自开半醒半醉游三日并马今朝未拟回 

白纻曲 

吴中女儿白纻衣薄暮横塘荡桨归荷花港里无人见惊起颅鹚队队飞 

秋风曲 

袅袅秋风生渌波菱角鸡头满御河藻间游鱼不知数荷上灵龟浑未多 

新立金川书院祠练公父子文碑幸成 

力修书院缘栖主碑石新成颇慰心薄劣实惭文太减特书应不待如今 

宴豫斋翁苐次韵 

面面危楼对曲台枝枝花树向楼开主人不有生生意隙地宁容长绿莱 

端午曲二首 

殿门朝凉虚縠垂菖蒲艾叶青离离千尺辘轳转金井氷盘荐黍鸳鸯冷 

彩绳累累作端午石青蜥蜴泥金虎老奴催恩拜纨扇香纱笼头半遮面 



【卷第三十六】 

【六言十首】漫兴六首 月夜泛湖二首 明山草亭 南康除夕 

【五言绝句一百四十八首 】神京乐四首望南城晚出禁闼二首 东华门偶述采莲曲大堤曲艳曲二首 春曲二首 杨白花二首相和歌月夜吟九月见花 闻笛 □望浦烟九日京中 正月见鴈出郭 望野 晚出大堤侄叶来迓 石头口竹饮南康元日 龙沙晚行 闻夜笛龙沙见新月村夜三首 晚烧吟黄河氷二首宿苏门是夜雨泉上独酌二首 黄州二首 鄱阳歌双泉寺题壁二首书院 白塔寺上方寺钓台 白鹿洞圣泽泉枕流桥风雩石门前溪回流山井开先寺五首宿开先寺 归宗寺王右军故居 吴溪 望龟峯江行杂诗七首 新庄漫兴四首 紫霞洞主歌五首田园诗五首寄徐子二首赠何舍人 寄都主事穆送余客送人 赠客 过夏口寄恽君 诸公石头口舟饯寄黄子广东浔阳寄耿参政致仕 送郑生送人赴举 赠王左史二首 赠刘东戏郑生求欧帖看送酒郑生 送王生北行二首观袁永之乐府戏裁子夜歌二首寄之咏李花咏鹭 获麂 馈鴈 花鸭 莺晓 咏萤 名花 炭篓盆架【以下狱中八物】砂锅盆船板床砖枕 芦席几坏墩 麻绳椸葛衫帐渔村夕照【以下潇湘八景】山寺晚钟 平沙落鴈 江天暮雪 洞庭秋月 潇湘夜雨 远浦归帆 山市晴岚 薜荔园【以下寄咏徐学士园亭】恩乐堂石假山水鉴楼 

【杂言四首】三五七言 四六八言 三五七言 四六八言 



空同集卷第三十六 北郡李梦阳撰 　六言十首 

漫兴六首 

北叟临门种棘南翁过路钩衣楚楚纤鳞水跃英英鸷翮云飞 

二 鹦鹉窥笼百遍狝猴上树千回紫燕衔泥入室黄麋啮草登台 

三 西海昆丘阆苑仙人王子安期春至蟠桃艳艳秋来弱水弥弥 

四 黄帝清游化国虞皇穆拱玄宫殷主爰消雏雉文王载梦非熊 

五 种豆南山一顷朝来丰草离离岂若蓝田种玉何如商岭餐芝 

六 圃口翻翻瓠也门前潏潏流湍凫鹭轻轻不下鹓鸿冉冉高抟 

月夜泛湖二首 

水天上下一色棹鸣波月同翻渔丹欵乃何处旁山杳冥吐吞 

二 月鹭惊飞不见遥看片帆影来双桨如飞荡去一道流光镜开 

明山草亭 

旧业门前五柳绿橘黄柑数亩烟霞不负闲身社稷空余白首看月天拄峯头采药洞庭湖口扁舟薄暮归来疑是波钓叟 

南康除夕 

夕阳山色湖波将春夜寂风和何事邻姬独哭谁家金皷时过客舍萧萧酒烛归人杳杳关河览镜颜容尚在方言儿女能歌 



五言绝句一百四十八首 

神京乐四首 蓟谷襟东海居庸锁北门王者本无外天险壮乾坤 

二 天回金气合星顺玉衡平云生翡翠殿日丽鳯凰城 

三 锺鸣长乐馆乐奏未央宫寿域皇图迥钩陈紫极通 

四 卫霍干城旧伊夔鼎鼐新万年天子寿四海一家春 

望南城 南内夕烟敛玉楼春望空禁籞年年锁园禽巢殿中 

晚出禁闼二首 杨柳南城道芙蓉小苑通内使来调马君王勑射熊 

二 夹城云气夕露掌隐金盘杨花白云乱风起满长安 

东华门偶述 银瓮烂生光盘龙绣袱香但知从内出不省旸何王 

采莲曲 白鹭青天映红籹绿水遥笑语荷花里争荡木兰桡 

大堤曲 腊月大堤边春风思宛然杨枝摇白日烟花袅金鞭 

艳曲二首 盈盈绮闼女生长不知春开窻见百结背面掩罗巾 

二 父母爱少女女是聪明子生不识鸳鸯绣出鸳鸯□ 

春曲二首 春风度山阁凭轩望江路帘动时有香不见花开处 

二 翩翩谁家燕衔泥向何所避人花丛里忽复梁间语 

杨白花二首 三月大路旁绿杨美芳春可怜雪白花来往送行人 

二 宁唱采菱曲休歌扬白花菱生犹有蔕花去落谁家 

相和歌 羙人罗带长风吹不到地低头采玉簪头上玉簪坠 

月夜吟 月出东方高刺刺灯下语漂摇林中箨浙浙如寒雨 

九月见花 长安桃李树秋晚复花枝九陌寒烟里无风自落时 

闻笛 白日挂云间谁家玉笛闲北风吹杨柳落叶满关山 

□ 城云白欲曙沙月上犹残独步怜红叶空庭玉露团 

望浦烟 客愁何处落涤涤冬浦烟日出浦烟歇客愁还复然 

九日京中 白鴈独横秋黄花伴醉游眼看风物换愁杀仲宣楼 

正月见鴈 忆昨辞京邑相随南鴈归如何早春日独见北鸿飞 

出郭 出郭携尊屡寻园步屧迟莫言春事晚犹是百花时 

望野 久静山容敛秋凝野色凄白云留绝巘苍雾隔前溪 

晚出大堤侄叶来迓 袅袅绿杨西双翻碧玉蹄何由识小阮为听紫骝嘶 

石头口竹饮 白日竹林中隤然脱巾醉风吹乱叶响醒看江日坠 

南康元日 此日故乡酒应怜千里违是处萋萋草王孙归不归 

龙沙晚行 晚风度疏松琳琅动仙阙回波滚明沙错认地上月 

闻夜笛 五月梅花落羁魂羗笛惊孰能风月夜更听陇头清 

龙沙见新月 每讶沙如月龙蟠作后山如何今夜月却又学沙□ 

村夜三首 万物既有息我亦中林卧云开迥水白地闪飞星过 

二 清林不知暑一觉群鸡鸣野圹气森飒天空夜虚明 

三 霞明鸟声起行人语中路微微林下风泫泫花上露 

晚烧吟 早烧不出门晚烧行千里达人贵知时天道有终始 

黄河氷二首 黄河一夜水日光惨不发安得万里鞭白马弄晴雪 

二 夜氷白莾莾风来但飞沙梁园一夜雪枯树皆梅花 

宿苏门 朝发阳武城暮宿苏门里卧听青山钟遥在白云里 

是夜雨 北风吹山云不见山上月苏门一夜雨千峯尽成雪 

泉上独酌二首 涌金亭畔路细雨不思回独酌看流水山花映酒杯 

二 白石谁家濑轻鸥二月湍踏歌逢卫女风曩似长干 

黄州二首 浩浩长江水黄州那个边岸回山一转船到堞楼前 

二 日落清江远光摇赤壁山无人说吴魏来往钓丹闲 

鄱阳歌 汉水亦太急江浑只恁流何如彭蠡泽清莹解人愁 

双泉寺题壁二首 寺僻无人行夜雨长秋草山僧出迎客落叶不曾扫 

二 我昔寺中游题诗在东壁三年不见僧见之头半白 

书院 书院今人迹繁台古代名楼花番入燕塔树不巢莺 

白塔寺 遥访青莲宇相将白塔原春风亦自动争柰碧莎繁 

上方寺 饮罢塔廊坐塔深萝叶垂欲枕石头卧待有清风吹 

钓台 终日钓石坐清波闲我钩掷竿望山月回见众鱼游 

白鹿洞 白鹿昔成群鹿去谁复来樵子暮行下洞中云自开 

圣泽泉 嘈嘈鸣山泉日日喷悲壑日照一匹练空中万珠落 

枕流桥 峡急岂有心临桥石相激蓦惊桥上听夕阳人独立 

风雩石 倚崖坐孤石北对五老峯中有千尺虹挂断岩上松 

门前溪 山溪信清浅入海作洪波果向地中转应随天上河 

回流山 登山眺四极一坐日每夕行看夜来径苔上有鹿迹 

井 新穿崖下井微霞映深静松风时来拂娜娜匡岳影 

开先寺五首 瀑峡生烟暝山杯坐不归笼灯过潭水疑有玉龙飞 

二 潭色何所似黛玉空人心可道清见底龙蟠不在深 

三 瀑布半天上飞响落人间莫言此潭小摇动匡庐山 

四 垂垂千仞瀑随风下山去吹作半天雨飘散不知处 

五 飞瀑涌寒峡流云静幽壑夕日倒峰影杯中双剑落 

宿开先寺 僧阁暮钟静夏凉风色幽月出照瀑布猿啼西磵流 

