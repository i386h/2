<!-- { "loadSidebar": true } -->
　　昔太公之理齐也尊贤知尚有功泱泱大风千载不泯石庆古之良相也临淄社焉于公古之良吏曹也东海祠焉裴公今之良太守也济北颂焉今古一揆谓之齐志茍非其人名不伪立君子是以知裴公之为政有异能矣初公以甲子嵗秋八月莅于是邦祗遹明命敷令典教之诲之养之育之俾夫阖境之内靡清风渐膏雨醉纯徳饱话言若卜筮之是孚如草木之允殖用克畏慕外于大繇其明年也皇帝东廵狩至岱宗自洛及充于皇时迈雷毂万乗云旗千里供帐于东道者凡十有六州焉大或数圻次或万井中产者轻币膏粱者倍征方事之殷犹惧不给兹郡徧小实难图也公渊然深识卓然逺谋择利而行虑善以动西自于阳台【一无此字】谷东尽于良清造舟为三桥置骑为马驿辟野为西顷除道为九逵或緫或秸或薪或槱或饔或饩或粮或糗防之踖踖积之栗栗其崇如牖其比如栉皆先之以方畧继之以生聚因吏禄之竒赢杂官用之余羡通变合度丰省中程编户之民秋毫勿兴繇是邑无征【一作征徴】令乡无敛法贾不利于乗急农不伤于甚贱且狎其野而安其业人所谓勤而不得【疑作徳】施而弗费虽小必济不亦宜乎抑又闻之居简则易于徳绥处烦则难于柔克大抵皆是其谁不然公始自知供迨于卒业不鞭一卒不贯一吏绳责勿用镌谯无施礼以生其恭恱以尽其力役不令事无后期虽子文治兵之举叔敖城拆【左传作城圻】之政类能比徳曷足称多洎銮舆反斾旌别淑慝监顿使刘日正劝农使卢怡并奏公理行第一议者以为当矣其三年秋大水河堤壊决诸郡有闻皆俟诏到莫敢兴役害既滋甚功无已时公以为执事诿上者非至公之法也便文自营者非尽忠之计也亦既成奏因而发卒播告厥指率吁于人荷锸者襁属负畚者麏至从公于迈祁祁如云公俯临决河躬自防作雨不张盖尘不振衣馈不致鲜寝不处馆蔬食以同其烹餁野次以同【一作均】其燥湿板筑竞勤鼛鼓弗胜克巩而成匪亟而速以浃辰之役兴百倍之利澹【一作减】灾革弊人到于今頼焉古之所谓敏则有功岂虚言矣公之方在河上也有执讯者传诏命公为宣州刺史公悼其功之不成且惧人之休怠未即宣布周之宻之公抚廵如初食【疑】厉不辍及提役既毕国人皆贺公于是解印出次启籥见书莫不瞿然而骇曰不虞公去之速也呜呼曷归乎乃大哭既而幢棨就国千旟首途野有辍耕巷无服马男女以辨号泣相望或觞于郊或饯于境扶服遮道汍澜驻车莫肯旋归殆过信宿【一作归】夫所居人富所去见思前史以为有徳【一有让字】君子之遗风猗嗟裴公盖有之矣公名曜卿字焕之河东闻喜人祖某皇庙亳州鄼县令父守真皇朝成寜二州刺史赠晋州刺史又赠充州都督偕受祉必大垂裕不朽彰彻简册布昭政【一作赌】闻其绪业有如此者公之昆友故冀州刺史子余等六人俱以儒行逹天下之人谓之六龙公之自出令屯田员外郎韦述等七人俱以才名进天下之人谓之七子其族姻有如此者公毕【疑作覃】訏有声髫非克类公侯表于筮诗礼成于小学八嵗神童擢第则已殊于公路矣下髦之后尤邃于文长安中则天首命有司考试调集之士而第其词之髙下公以甲科授秘书省正字异其对也睿宗之在藩邸精选寮属公为典籖兼掌文翰爱其材也其文艺有如此者顷之迁国子主簿试詹事府丞歴河南府事曹叅军拜考功员外郎除右司兵部二郎中自长安令临此郡自宣城守改授冀州翁归为政不移于故迹延夀理人亟登于髙第入拜户部侍郎今为左庶子其阀阅有如此者若乃迈徳由已全诚自衷出入孝悌周旋礼乐幅利以俭葆光以和仁而有刚直而不倨防妙析理入于无间清明开物周于有象享兹具羙可谓大贤其庇身也矣其所凭也厚矣诗曰布政优优百禄是遒又曰君子万年介尔景福夫如是欲辞福禄其可得乎方当弥纶帝绩岂徒润色吏事而已卢县父老某乙等懐公之惠不可弭忘思欲铭徳颂羙计功称伐以予国之史臣也学于春秋褒贬之义乃因邑子校书郎卫凭假词不能徴拙于我事则详实言多遗恨着循吏之传愿守文翁述马野之诗慙非史克词曰瞻彼济矣湜湜其沚有斐君子令闻不已帝省其方和銮央央务穑布常骏惠于王我隄既溢我民既恤成之不日有始有卒黄髪畨畨饮公之和矢之不多维以遂歌
　　唐故幽州都督河北节度使燕国文贞张公遗爱颂【并序】
　　有唐开府仪同三司行尚书左丞赠太师燕国文贞公讳说字道济张氏圣文神武皇帝佐命之臣也开元六祀宅于幽朔及公既殁御撰丰碑以为用公于是邦当革弊之举讯彼故老徴于前事有以见圣人之情见于辞矣夫防碣之北有山戎焉乍臣乍骄或息或纵镇之以大府府有都督威之以大军军有节度二者之任万邦之屏弥缝其阙必在宗臣曩者天册之初王尚书不反命则我天后以纳言狄公颂之先天之际孙将军不振旅则我睿宗以太尉宋公为之洎陉口之役薛公小衂后数稔伤痍未平易置诸将少有称者则我皇帝注意于文贞公社稷之固生民之杰伊昔徇节未尝顾身靣折二竖辩邪正于君侧首谋四防决安危于天下勇于义力于忠虽有贲育不能夺已自受命处此声振殊俗终公之代不敢近边圣人金城其在是矣先是公之未至也军实耗斁边储匮少帑藏乏中人之产革车无百驷之羣将欲丰之不其难也公问以謡俗因而化之命□人采铜于黄山使兴鼔铸之利命杼人斩木于燕岳使通林麓之财命圉人市骏于两蕃使颁质马之政命廪人搜粟于塞下使循平籴之法物有其官官瞻其事如川之至以莫不增一年而财用肃给二年而蓄聚饶羡军声武备百倍于徃时矣犹以为不一劳者不久逸不暂费者不永寜既庶且富人可用也于是堑山泽起亭障塞鸡鸣之阨守阜陵之冲遮大厦之路距卢龙之口延袤千里横絶一方以顺天地之心且为华夷之限命下之日脩塞之后人到于今頼焉夫戎狄逺却暴禁矣货食滋至财丰矣封守以固人安矣师徒不劳兵戢矣武有七徳我其四焉坐致必胜之道以销未形之患是公之深计逺虑所致也初公之大用实以词宗虽亟持国钧而未执兵柄及台揆中废荆衡外牧上将复【一有内字】由因以为将惟幽都克慎厥始惟大原克和厥中惟朔方克成厥终三驾而时靡有争繇是复践中枢之任矣文武为宪斯之谓欤乔岳告成遂登仲虺之相金华念旧仍遵尚父之师髙朗令终固其宜也昔周有张仲是称孝友汉有留侯见推筹画太守飞声于朔野司空迈绩于西晋及公之贵世徳其昌光于祖考则庆州都督刑部尚书追孝于前烈友于兄弟则国子祭酒懐州刺史致羙于当代施于祚则兵部侍郎驸马都尉纉戎于后叶人臣尊宠举集其门岂伊朱纶之盛方继缁衣之好辩其谱系范阳之大族也叙其封畧燕国之名都也徴其政理幽州之良牧也美数多矣斯人之徳与夫班伯之荣故郡买臣之惊守邸盖不侔矣蓟县父老某乙等感之所致久而益思逺诉不才追书盛徳徽音已隔空悲梁木之歌碑颂独存应堕岘山之泪仍系辞曰圣出贤覩为师为辅大国宗文殊方畏武帝谓幽朔人思镇抚受命再赡聿来兹土谋猷既壮阙漏咸补守固邦寜财丰人聚四牡既驾三边无侮又何与文【疑作之】衮及黼范阳宗邑燕垂守宇徳被塞翁恩深召父卓彼遗爱传于终古贞石不塞【疑作骞】蓟丘之下
　　唐故洪州刺史张公遗爱颂并序【集作唐太子宾客兼御史大夫洪州刺史洪吉八州都防御观察处置使平原郡开国公张公遗爱颂】
　　独孤及
