<!-- { "loadSidebar": true } -->
    夫释缚脱艰，全真导气，拯黎元於仁寿，济羸劣以获安者，非三圣道，则不能致之矣。孔安国序《尚书》曰：“伏羲、神农、黄帝之书，谓之三坟，言大道也。”班固《汉书艺文志》曰：“《黄帝内经》十八卷。”《素问》即其经之九卷也，兼《灵枢》九卷，乃共数焉。虽复年移代革，而授学犹存，惧非其人，而时有所隐。故第七一卷，师氏藏之，今之奉行，惟八卷耳。然而其文简，其意博，共理奥，其趣深。天地之象分，阴阳之候列，变化之由表，死生之兆彰。不谋而遐迩自同，勿约而幽明斯契。稽其言有徵，验之事不忒，诚可谓至道之宗，养生之始矣。假若天机迅发，妙识元通，蒇谋虽属乎生知，标格亦资乎诂训，未尝有行不由径，出不由户者也。然刻意研精，探微索隐，或识契真要，则目牛无全，故动则有成，犹鬼神幽赞，而命世奇杰，时时闲出焉。则周有秦公，汉有淳于公，魏有张公华公，皆得斯妙道者也。咸日新其用，大济人，华叶递荣，声实相副，盖教之著矣，亦天之假也。冰弱龄慕道，夙好养生，幸遇真经，式为龟镜。而世本纰缪，篇目重叠，前後不伦，文义悬隔，施行不易，披会亦难，岁月既淹，袭以成弊。或一篇重出，而别立二名，或两论并吞，而都为一目：或问答未已，别树篇题；或脱简不书，而云世阙。重合经而冠针服，并方宜而为篇，隔虚实而为逆从，合经络而为论要，节皮部为经络，退至道以先针，诸如此流，不可胜数。且将升岱岳。非迳奚为？欲诣扶桑，无舟莫适。乃精勤博访，而并有其人，历十二年，方臻理要，询谋得失，深遂夙心。时於先生郭子斋堂受得先师张公秘本，文字昭晰义理环周，一以参详，群疑冰释。恐散於末学，绝彼师资，因而撰注，用传不朽。兼旧藏之卷，合八十一篇二十四卷，勒成一部，冀乎究尾明首，寻注会经，开发童蒙，宣扬至理而已。其中简脱文断，义不相接者，搜法语经论所有，迁移以补其处。篇目坠缺，指事不明者，量其意趣，加字以昭其义。篇论吞并，义不相涉，阙漏名目者，区分事类，别目以冠其首。君臣请问，礼义乖失者，考校尊卑，增益以光其意。错简碎文，前後重叠者，详其指趣，削去繁杂，以存其要。辞理秘密，难粗论述者，别撰元珠，以陈其道。凡所加字，皆朱书其文，使今古必分，字不杂糅，庶厥昭彰圣旨，敷畅元言，有如列宿高悬，奎张不乱，深泉净滢，鳞介咸分，君臣无夭枉之期，夷夏有延龄之望。俾工徒勿误，学者惟明，至道流行，徽音标累属，干载之後，方知大圣之慈惠无穷。时大唐宝应元年岁次壬寅序。
    ○素问六气元珠密语序
    余少精吾道，苦志文儒，三冬不倦，於寒窗，九夏岂辞於炎暑。後值则天理位，忠良多见被害，遂乃退志休儒，继日优游，栖心至道。每思大数，忧短景以无依；欲究真诠，虑流年而不久。故乃专心问道，执志求贤，得遇元珠子，乃师事之尔。即数年间，未敢询太元至妙之门，以渐穷渊源方言妙旨授余曰：“百年间可授一人也，不得其志逑这者，勿妄泄矣。”余即遇元珠子与我启萌，故自号启元子也，谓启问於元珠子也。今则直书一本，计十卷，共目曰《元珠密语》，乃元珠子密而口授之言也。今余於百年间不逢志求之士，亦不敢隐没圣人之言，遂书五本，每本一十卷，头尾篇类同义，藏於五岳深洞中，先飨山神，後乃藏之。恐後人志求之者，可以遇之，如得遇者，可以珍重之，宝爱之，勿妄传之，不得其人，不可轻授之尔，此元珠子授余之深诫也。此十卷书，可以见天之令，运之化，地产之物，将来之灾害，可以预见之。《素问》中隐奥之言，可以直而申之，可以修养五内，资益群生有伐强补弱之门，有邪全正之法。故圣人云：“天生天杀，道之理也。”若能究其元珠之义，见天之生，可以延生；见天之杀，可以逃杀。《阴符经》曰：“观天之道，执天之行尽矣。”此者使人能顺天之五行六气者，可尽天年一百二十岁矣，其有夭亡者，盖自五行六气递相罚夭也。故祖师言，六气之道，本天之机，其来可见，其往可追。可以著之玉板，藏之金匮；传之非人，殃堕九祖尔。
    ☆刘
    ，录宗时人。
    ○取士先德行而後才艺疏
    国家以礼部为孝秀之门，考文章於甲乙，故天下响应，驱驰於才艺，不务於德行。夫德行者，可以化人成俗；才艺者，可以约法立名。致有朝登科甲，而夕陷刑辟，制法守度，使之然也，陛下焉得不改而张之？至如日诵万言，何关理体；文成七步，未足化人。昔子张学于禄，仲尼曰：“言寡尤行寡悔，禄在其中矣。”又曰：“行有馀力，则以学文。”今舍其本而循其末。况古之作文，必谐《风》、《雅》，今之末学，不近典谟。劳心於草木之闲，极笔於烟□之际，以此成俗，斯大谬也。昔之采诗，以观风俗。咏《卷耳》则忠臣喜，诵《蓼莪》而孝子悲，温良敦厚，诗教也，岂主於淫文哉？夫人之爱名，如水之就下，上有所好，下必甚焉。陛下若以德行为先，才艺为末，必敦德励行，以伫甲科；存舒俊才，没而不齿；陈实长者，拔而用之。则多士雷奔，四方风动。风动於下，圣理於上，岂有不变者欤？
    ●卷四百三十四
    ☆萧定
    定字梅臣，太子太保曾孙。以荫起家陕州参军事，擢右司郎中，外历袁州润刺史。大历中迁户部侍郎，转太常卿。朱Г反，变姓名为张诞，不污贼，事平，抉太子少师。兴元元年卒，年七十七，赠太子太师。
    ○袁州文宣王庙记
    於戏！大朴既往，淳风不扇。天将以夫子为木铎，而大赍于生人；天纵夫子以圣德，而诞敷于文教。不然，则礼乐坠于地，宪章弛而不张；忠信薄于家，人其被左衽矣。周德既衰，诸侯擅命。君非尧舜，其能以天下让於圣人；道在先天，其能违天命要於富贵。故夫子屈身以行道，而道济天下；迈德以立训，而训被家邦。向使夫子为有土之君，南面而治，则大道洽于群物，而况于人乎？大化行於蛮貊，而况於华夏乎？夫天运这陵夷，下人之昏垫，若虞泉之不可画也。故夫子郁厄於当时，生人之未穷，世数之相变，若长江之不可竭也。故夫子道行乎千载，观乎有国有家者，微夫子之教，其何以行之哉？夫子之教也，修身以及家，自家以刑国，而治道备矣。是以治万人如治其身，治天下犹治其家，使君君臣臣父父子子之道，粲然明白，若日月之照临，光於上下。是故用其大者其治大，用其小者其治小，不用而能治者，未之有也。且三代之主，皆圣君也，而犹社稷与世数存没，祀典将子孙废兴，则其馀皆可得而知矣。夫子官为司寇，道冠百王，历万古而弥尊，与四时而并运，生徒满天下，祠宇充郡国与，生人终始，同天地盈虚，非天下之至圣，孰能与於此乎？稽夫两楹坐奠惟夫子畴昔之夜梦之；尊为人君，惟开元御历之辰应这。则开元叶明王之符，夫子播人君之化矣。大历元祀，定自尚书左司郎中试秘书少监兼此州刺史。祗膺典礼，式展诚敬，入夫子之庭庑，美盛德之形容。高堂岿然，垣墉半落，俎豆斯在，榱桷全朽，灵像颓容，门人虚位。乃谋及寮吏，撰日增修。府寮从，胄子从，黾从筮从，是之曰大同。敢徵良匠，祗敬蒇事，改造夫子及四科之像，兼画七十二子之容。江乡土卑，垣墉多隙，以板易竹，以粉代圬，廊庑庭除，四顾交葺，笾豆簋，罔不毕陈。入其室，若闻讲诵之音，升其堂，如聆金石之响。冀夫袁江之上，将宏洙泗之风；袁山之人，能传邹鲁之学。儒行充於比屋，中庸化而为俗矣。非曰能之也，冀能者赓之，述而不作，识之可已。时大历二年疆圉协洽岁律中无放射之月，兼刺史萧定记。
    ○改修吴延陵季子庙记
    有吴之兴也，泰伯让以得之；有吴之衰也，季子让以失之。为让之情同，而兴衰之体异，何哉？泰伯之让，让以贤也，故周有天下，而吴建国焉。季子之让，贤以让也，当周德之衰，而吴丧邦焉。或曰：非所让而让之，使宗祀泯绝，而不血食，岂曰能贤？斯可谓知存而不知亡者矣。夫治乱时也，兴亡运也，故至至而不可却，终终而不可留。黄河既浊，阿胶无以正其色；盐池斯，咸弊不能匡其味。与夫当浊乱之世，召力胜之戎，让与争孰贤乎？《易》曰：“知几其神”，则季子之见，可谓知几矣；季子之明，可谓知进退存亡，而不失其正矣。至於听乐辨列国之兴亡，审贤知世数之存没收，挂剑示不言之信，避国保无欲之贞。故有吴之祀寂寥，而延陵之飨如在。元风可想，至德兴叹美之词；哲人其萎，表墓著呜呼之篆。向微德仁两至，则夫子不复叹焉。详其精义被物钩深致远之旨，乌可究其津涯而窥其墙仞哉？是知让之为德，在於生灵，不独其子孙明矣。国有祀典，人怀永思。定忝列藩条，钦崇懿范，于以加敬，严乎官。别闺壶之内外，正众臣之序位。旧以泰伯之庙，在於苏台；而制季子之祠，像设东面。非由典礼，谅无取焉，必也正名，於是乎在。祈报献奠，贽币宜列于轩厢；春秋礼荐，俎豆当陈于正寝。俾观像者识贤人之遗风可律，审度者知经德之礼秩无差。末学陋词，不足颂其休烈；寒来暑往，敢用同於纪年。时大唐大历十四年岁在己未八月戊戌朔二十七日甲子，正议大夫使持节润州诸军事守润州刺史上柱国赐紫金鱼袋新拜尚书户部侍郎兰陵萧定字梅臣记，
    ☆张献诚
    献诚，辅国大将军守子。天宝末陷安禄山授伪署，後事史思明，将兵守汴，州东都平史朝义走还汴献诚不纳，藉所统兵以州降。诏即拜汴州刺史，封南阳郡公，改宝应军左厢兵马使，更封邓国公，擢山南西道节度使兼节度剑南东川。大历三年疾归京师，以检校户部尚书知省事。
    ○让户部尚书疏
    臣闻在满防溢，则无其咎；知进忘退，是必凶终。闻之往贤。深以为诫。微臣获宥宽政，于兹六年，猬蒙驱策，委以心膂。总戎持宪，按俗宣风，皆匪因人，率鹞睿奖。每用刻骨，内讼于心，何德于天，何功至此？誓斯死节，上报生成。不谓去岁以来，风Φ成疾，而圣恩益厚，光宠愈深。俾堂弟献功代臣节制，授臣右职，复检校户部尚书，渥恩蝉联，昼日三接。臣以寝瘵之故，竟不得趋拜轩墀；授官累日，又不得入曹视事，多所旷废，职臣之繇。今形貌支离，精魂荡越，窃自诊视，虑不终朝。大惧禄位逾涯以速颠沛。伏愿察臣丹恳，罢臣此官，消臣满盈之祸，延臣晷刻之命。倘光天下照，曲遂愚衰，粉骨糜躯，死将不朽。
    ☆韦元甫
