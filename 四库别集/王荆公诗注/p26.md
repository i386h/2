<!-- { "loadSidebar": true } -->
　　三江五湖口地与天不隔【书疏三江谓震泽之三江周礼职方扬州薮曰具区浸曰五湖五湖即震泽也按三江者在苏州东南三十里名三江口一江西南上七十里至太湖名曰松江古笠泽江一江东南上七十里自蚬湖名曰上江亦曰东江一江东北下三百余里入海名曰下江亦曰娄江于其分处号曰三江口】日月所蔽亏东西然白【日月蔽亏见登景德防注】漫漫浸北斗浩浩浮南极谁投此虹蜺欲济两间阨【演孔图曰天子外苦兵威内夺臣无忠则天投蜺后汉五行志灵帝光和元年有黒气坠温明殿庭中身五色有头长十余丈似龙上问蔡邕对曰所谓天投蜺者也】中流杂蜃气栏楯相承翼【昭元年鱼盐蜃蛤弗加于海○汉天文志海旁蜃气象楼台】初疑神所爲灭没在顷刻【汉天马歌走灭没】晨兴坐其上傲兀至中昃犹怜变化功不谓因人力今君持酒浆谈笑顾宾客颇夸九州物壮丽此无敌荧煌丹砂柱璀璨黄金壁【退之诗洞庭九州间厥大谁与让○柱以丹砂涂之如赤石脂泥壁之类壁谓璧当相如赋华欀璧当注以玉爲椽头当即所谓璇题玉题者也】中家不虑始助我皆豪殖喟予独感此剥烂有终极改作不可无还当采民力【商君传民不可与虑始而可与乐成言中人之家力薄不遑虑始助我者皆货殖之徒也贾生传豪殖而大彊注殖立也】
　　张氏静居院
　　动者利进为静者乐止居物性有偏得惟贤时巻舒张侯始出仕所至多名誉老矣归偃休买地斸荒芜屋成爲令名名实与时俱南堂栖幽真晨起瞻像图北堂画五禽游戏养形躯【华佗传古之仙者爲导引之事名五禽之戏一曰虎二曰鹿三曰熊四曰猨五曰鸟引挽要体动诸闗节以求难老】燕有诸宾庭学有诸子庐问侯年几何矫矫八十余问侯何能尔心不藏忧愉【唐栁公度善摄生年八十余尚强力常云吾初无术但未尝以气海暖冷物熟生物不以元气佐喜怒耳】问侯客何爲歌饮投壶问侯儿何读夏商及唐虞嵩山填门户洛水绕阶除侯于山水间结驷有通衢我念老退者古多贤大夫留侯亦养生乃欲凌空虚闭门不饮酒岂异山中臞疏傅稍喜客挥金能自娱不闻喜教子满屋青紫朱【汉书疏广父子俱移病乞骸骨上以其老皆许之加赐黄金二十斤皇太子赠以五十斤广归日令家设酒食请族人故旧宾客广所爱信老人説广买田宅广曰此金者圣主所以惠飬老臣也故乐与乡党宗族共飨其赐以尽吾余日不亦可乎于是族人悦服○广传曰吾既无以教化子孙不欲益其过而生怨不得云不教子○疏广之后无闻故公云尔】张侯能兼取胜事古所无褒称有乐石丞相爲之书而我不自量闻风亦歌呼【秦峄山碑云刻此乐石顔师古注以泗滨浮磬作碑也】
　　丙戌五月京师作二首
　　北风阁雨去不下惊沙苍茫乱昏晓传闻城外八九里雹大如拳死飞鸟【庆歴六年五月甲申雨雹地震即此年也○汉五行志雹者隂胁阳也地节四年五月山阳济隂雨雹如鸡子深二尺五寸杀二十人飞鸟皆死】
　　其二
　　浮云离披久不合太阳独行干万物谁令昨夜雨滂沱北风萧萧寒到骨
　　答客
　　士常疑西伯何至羑里辱【文王囚于羑里】瞽鳏亲父子尚脱井廪酷昏主虽圣臣飞祸安可卜致命遂其志虽穷不为戮【舜之父曰瞽叟书尧典有鳏在下曰虞舜○史记游侠传虞舜窘于井廪○后汉周荣尝勅妻子若卒遇飞祸无得殡殓冀以区区腐身觉悟朝廷○困卦君子以致命遂志言身虽穷困而不干刑戮】
　　次韵唐彦猷华亭十咏【彦猷名询】
　　顾林亭
　　寥寥湖上亭不见野王居【野王所居也顾野王梁大同中爲黄门侍郎又仕陈爲左将军尝撰玉篇者梅圣俞集及刘贡父集皆有华亭十韵题云和杨令此称唐彦猷当是林亭主人也○寰宇志野王建州人仕陈爲光禄卿有宅在建安县今此亦有之疑既显遂不复归乡耳】平林岂旧物嵗晩空扶疎自古贤圣人邑国皆丘墟【易谦卦可用行师征邑国也】不朽在名德千秋想其余【野王无足称公羞言事理如此】
　　寒穴
　　神泉冽冰霜髙穴与云平【易言山下出泉而此穴与云平所以爲神】空山渟千秋不出呜咽声山风吹更寒山月相与清北客不到此如何洗烦酲
　　吴王猎场
　　吴王好射虎但射不操戈【吴志孙权好射虎所乘马为虎所伤投以双防虎却废常从张武击以戈获之○据贡父咏猎场云水犀十万士白羽横雕戈若用水犀事则吴王爲夫差非孙权也】匹马掠广埸万兵助遮罗【沈存中观画马诗四蹄双翻掠草头飞入平原不霑土】时平事非昔此地桑麻多【髙适宋中诗时清更何有禾黍遍空山】猛兽亦已尽牛羊在田坡
　　始皇驰道
　　穆王得八骏万事得期修【昭公十二年昔穆王欲肆其心周行天下将皆必有车辙马迹焉周穆王即位三十二年廵行天下驭八龙之骏一名絶地足不践土二名翻羽行越飞禽三名奔宵夜行万里四名越影逐日而行五名逾辉毛色炳燿六名超光一形十影七名腾雾乘云而趋八名挟翼身有肉翅递而驾焉案辔徐行以廵天下○穆王神智远谋使辙迹遍于四海故絶异之物不期自服】茫茫千载间复此好远游【远游谓始皇也】车轮与马迹此地亦尝留【汉书贾山传秦为驰道于天下东穷燕齐南极吴楚江湖之上滨海之观毕至华亭吴境宜辙迹之所歴也】想当治道时劳者尸如丘【言治道以备廵行死于征役者尸积如丘山甚言秦之无道也】
　　柘湖【公自注云湖中有山生柘故名柘湖记云女子为湖神今有庙】
　　柘林着湖山菱叶蔓湖滨秦氏亦何事能为此湖神年年赛鸡豚渔子自知津幽妖窟险阻祸福易欺人【诗意言未必秦女能神乃幽妖假托耳】
　　陆瑁养鱼池【公自注云陆瑁仕吴为吏部尚书喜之父吴平喜仕晋为散骑常侍】
　　野人非昔人亦复水上居纷纷水中游岂是昔时鱼【鱼谓阳桥之鱼】吹波浮还没竞食糟糠余吞舟不可见守此嵗月除【庄子吞舟之鱼砀而失水○诗今我不乐日月其除注除去也笺云今不自乐日月且过去不复暇爲之】
　　华亭谷【公自注云水行三百里入松江】
　　巨川非一源源亦在众流此谷乃清浅松江能覆舟【荀子云水则载舟水则覆舟言水发源处尚浅至其末派弥乃能覆舟犹岷江滥觞东合百川爲稽天之浸】虫鱼何所知上下相沉浮徒嗟大盈北浩浩无春愁【华亭水自大盈入松江而北入海】
　　陆机宅
　　故物一巳尽嗟此嵗年深野桃自着花荒棘自生鍼芊芊谷水阳郁郁昆山隂俛仰但如昨游者不可寻【机思乡诗云彷佛谷水阳婉婉昆山隂】
　　昆山【公自注云世传陆氏家生机云故名昆山言生玉也○按吴地志云华亭水东有昆山】
　　玉人生此山山亦传此名崖风与穴水清越有余声【礼记聘义扣之其声清越以长】悲哉世所珍一出受欹倾不如猿与鹤栖息尚全生【潘尼传不能猗靡容悦出入﨑倾○机以河桥之败爲成都王頴所杀孙惠与朱诞书曰不意二陆相擕暗朝一旦湮灭道业沦防痛酷之深荼毒难言国防隽望悲岂一人】
　　三女岗【公自注云吴王葬三女于此】
　　自古世上雄慷慨擅功名当时岂有力能使死者生【言英雄虽有盖世之力不能使死者复活也】三女死一丘此恨亦难平【按寰宇志吴县有女坟湖吴王葬女取土成湖又郡国志三女坟在郭西阖闾食防鱼羙留半赐小女女怨自杀王痛之于郭西文石爲椁金印银尊悉以送又吴王女墓在阊门外山川记云夫差女年十八童子韩重私悦之王怒女结恨而死葬后重徃吊之以径寸珠匣赠重据郡国志山川记皆有吴王女坟一以爲阖闾一以爲夫差未知孰是或二王各有女冢也】音容若有作无力倾人城
　　太白岩【鄞县时作】
　　太白巃嵸东南驰众岭还合青分披烟云厚薄皆可爱树石疎密自相宜阳春已归鸟语乐溪水不动鱼行迟生民何由得处所与兹鱼鸟相谐熙【日观鱼鸟之乐而感民生之艰○退之祭李氏文出从于人既相谐熙】
　　秃山
　　吏役沧海上瞻山一停舟怪此秃谁使乡人语其由一狙山上鸣一狙从之游相匹乃生子子众孙还稠山中草木盛根实始易求攀挽上极髙屈曲亦穷幽众狙各丰肥山乃尽侵牟【庄子吴王浮江登于狙之山众狙见恂然弃而走栁子厚憎王孙文山之小草木必凌挫折挽使之瘁然后巳故王孙之居山常蒿然汉景帝纪侵牟万民】攘争取一饱岂暇议藏收大狙尚自苦小狙亦已愁稍稍受咋啮一毛不得留狙虽巧过人不善操锄耰所嗜在果谷得之常以偷嗟此海中山四顾无所投生生未云已嵗晩将安谋【似言天下生齿日众吏为贪牟公家无储积而上未尽教养之方也】
　　赠曾子固
　　曽子文章众无有水之江汉星之斗挟才乘气不媚柔羣儿谤伤均一口【韩诗不知羣儿愚那用故谤伤子固晚稍用神宗尝语之曰以卿才学宜爲人所忌也】吾语羣儿勿谤伤岂有曽子终皇皇借令不幸贱且死后日犹爲班与扬【陈胜传籍第令无斩服防云籍犹借也师古曰第但也言但令无斩也班固与扬雄也王震作子固集叙亦云先生自负要似刘向不知韩愈为何如也○公平生最多谤余尝辨之见于所爲公集后序及建昌甯君书院记当摘取附此如荆公与段缝书云足下姑自重无轻议巩之类】
　　鲍公水【水在临川未详鲍公何人】
　　村南鲍公山山北鲍公水髙穴逗远源泠泠落山觜玉色与饴味不可他味比竹树四防密翠藤相披靡漫郎昔少年幽居得之此【漫郎元次山自号也事见别注漫郎公自谓也】临窥若有遇爱叹无时已浮名未染污求矢终焉尔奈何中弃入长安十载风尘化旧顔讙嚣满耳不可洗此水泠泠空在山【晋孙楚所以枕流欲洗其耳】
　　寄李士宁先生【士宁本末见七言八句律诗详注】
　　楼台髙耸间晴霞松桧隂森夹栁斜渴愁如箭去年华陶情满满倾榴花自嗟不及门前水流到先生云外家【王右军曰年在桑榆自然至此正赖丝竹陶写○乐天咏家醖诗常嫌竹叶犹凡浊始觉榴花不正真○通典扶南传顿逊国有安石榴取汁停盆中数日成美酒又李义山诗我爲伤春心自醉不劳君劝石榴花○刘原甫词桃叶新声榴花美味】
　　僧德殊家水求予咏
　　淙淙万音落石颠【髙适还山吟石泉淙淙若风雨桂花松子常满地】皎皎一派当檐前清风髙吹鸾鹤唳白日下照蛟龙涎浮云装额自能巻缺月琢钩相与悬朱门试问幽人价翡翠鲛绡不直钱【东方朔大衣诗装以浮云縁以四海○包何秤诗钩悬新月吐衡举众星随○翡翠宝玉之类非谓翠羽也欧公归田録云余家有一玉罂形制甚古而精巧始得之梅圣俞以爲碧玉在颖州时尝以示僚属坐有兵马钤辖邓保吉者真宗朝老内臣也识之曰此宝器也谓之翡翠云禁中宝物皆藏宜圣库库中有翡翠盏一只所以识也○北梦琐言张建章于渤海遇水仙遗之鲛绡以进明皇以爲珤○又绞绡即龙纱也其价百金以爲服入水不濡】









　　王荆公诗注巻十九
　　钦定四库全书
　　王荆公诗注巻二十
　　宋　李壁　撰
　　古诗
　　杭州修广师法喜堂
