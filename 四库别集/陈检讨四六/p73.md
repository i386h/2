<!-- { "loadSidebar": true } -->
　　粤稽结绳邈矣代有篇章【见园次序】断竹斐然人多述作【古弹歌断竹续竹飞土逐宍刘勰云断竹黄歌乃二言之始注黄帝歌也呉祐传注古人写书以竹简其简用火炙令汗出拭去易书复不蠧曰汗青】洎于伏胜陈农之辈【见映碧启】沿及王俭任昉诸人【宋书王俭言论造次必依儒者自比谢安梁书任昉乐安人通经术号五经笥尤长载笔】艺文之录价重连城【见昭华序】馆库之林名班七畧【见尺牍序】然而间有亡书【见天篆序】悉多善本【东都事畧世之藏书以宋次道家为善本书皆校讐三五遍住春明坊晋昭陵时士大夫多僦书其侧便于借观】书淫左癖【见憺园赋】好古者奚翅连珠【见尺牍序】宋艳班香【见瀛台序】临文者宁无编贝【见璿玑赋】逸诗缺史行是丈人【汉史单于曰汉天子我丈人行】汲冡秦碑礼先一饭【汲冡见尺牍序秦碑见归田序路史余论礼食必祭祭先饭祭乎其始饭者也国语夫差求成于勾践曰寡人礼先一饭矣注言已年稍长于越王觉差一饭之间】此既无借于表童我亦何烦夫钞撮若乃胜衣所见【见素伯序】每遇上流总角之交【诗】恒逢才子左家籓溷【见憺园赋】借铅椠为畋渔【铅椠见尺牍序畋渔见庵序】王氏巾箱【见尺牍序】以文章作衣食断自本朝而上溯乎就传以还【礼十年出就外传】曾通音译名作居多【珠林晋鸠摩罗什通辨夏言旧经多有乖谬乃考校三百余巻皆其所音译】间奉鞭弭高文不少【史记假令晏子而在虽为之执鞭所欣慕焉左传左执鞭弭以与君周旋】遂燃脂而瞑写爰弄笔以晨书【见得仲序】不幸中更兵燹洊歴乱离帐中之秘【见黄门序】与银雁以俱飞【见半茧赋】箧衍所藏【见尺牍序】共珠囊而不见【见鸿客序】他若庾开府生平所作五存五亡杜荆州畴昔之碑一山一谷【见黄门序】凡诸遁甲【事原遁甲书王母授黄帝】以及秘辛【杨慎题辞汉杂事秘辛一巻载桓帝懿宪梁皇后被选及六礼册立事而呉姁入后燕处审视一段最为竒艳载津逮秘书】老兵既裂以补袍【唐本事诗开元中颁赐边将纩衣制于宫人有兵士于短袍中得诗曰沙塲征戍客寒苦若为眠战袍经手作知落阿谁边边帅进之宗命示六宫有一宫人自言万死帝悯之遂以嫁得诗者】里媪亦借之覆酱【见悬圃序】残通恶栈烂然四部之珠英败纸烟煤宛似五车之玉屑【四部五车见园次序王安石诗人间荣愿付苓通注苓猪矢通马矢山谷书跋往时士大夫罕能道宣献书札之美者今始于败纸蛛丝煤尾之余轴以象玉晋书胡母辅之字彦回吐佳言如锯木屑霏霏不絶沈约序笑玉屑之谏】集逢作贼视沈约而弥惭【三图典畧魏收每陋邢邵文邵尝云任昉文体本疎收非直摹拟亦大偷窃收闻之乃曰邵尝于沈约集中作贼何意道我偷任语】诗供挦撦较义山而逾酷【古今诗话李义山西昆体后进效之多窃取诗句尝内宴优人有为义山者衣服败裂告人曰吾为诸馆职挦撦至此闻者大噱】能无叹息良用酸感是以遘彼鸡林【见储太翁启】探其象罔【见璿玑赋】都为一集派以两家斆秦汉六朝者入萧家文选之中【见素伯序】仿韩柳欧苏者归茅氏文钞之部【按茅鹿门选八家文名文钞】庶几两美【离骚两美其必合兮】要可单行【补注】所望高贤共成胜事至夫往昔篇章古今坟索【见天篆序】上者作圣世之笙簧【见素伯序】下者代闲居之博奕【论语】若有性喜刺讥语工怨悱宋玉既口多微辞【见良辅序】孙盛复直书时事者【晋书孙盛字安国着晋阳秋世称良史桓温见其书枋头败衂之事怒谓盛子曰若此史行自是关君家门户诸子因号泣盛前盛不从诸子潜改之】鄙人惟怯不登杨恽之歌【见看奕赋】君子温柔母为赵壹之赋【见莼庵序及任邱启】有一于此勿付典籖苟有他乐敢求记室【书有一于此未或不亡左传虽有他乐弗敢请也典籖记室见尺牍序】
　　征刻呉园次宋元诗选启
　　何地无愁【见翠怨序】有天长醉【见观槿序】英雄未老借选句以移情【见井叔序】嵗月多闲仗钞诗而送日【见观槿序】维时祝融煽虐【月令孟夏之月其神祝融】鹑火扬辉【见邺园启】流金烁石如逢十日之年【楚词十日代出流金铄石淮南子尧时十日并出焦禾稼杀草木尧乃使羿射之】望雨瞻云若在无龙之国【见邺园启】乃约论文之侣同过看奕之轩忽有微凉濯予烦暑缫来氷茧爽气袭于牀头【拾遗记东海员峤山有氷蚕长七寸以霜雪覆之然后作茧取之织为文锦入水不濡投火不燎一作霜蚕】啖罢哀梨好风生于帐里【世説秣陵有哀仲家梨甚美大如升入口消释古诗好风从东来】迫而视之是编斯在夫其语必生新篇皆矜隽龙编鸟篆【龙编见半茧赋鸟篆见银台启】书得之壊冡之中【见尺牍序】禁脔侯鲭味或在庶馐之外【见瀛台序】么弦急拍务寻歴代之遗声【见悬圃序】迂叟漫郎讵录三唐之残客【司马光传光因论新法忤时居洛十五年自号迂叟漫郎见庵序梁书张缵为尚书仆射与何敬容居权贵賔客辐辏有诣缵者缵拒之曰我不能对敬容残客三唐见瀛台序】问石家之厮养衣火浣者三千【厮养见皇士序世説石崇厠常有十余婢侍列丽服藻饰列子西戎献周穆王火浣之布浣之必投于火皓然疑乎雪】询赵氏之璵璠酬名城以十五【见归田序】洵他选所莫收亦诸贤所未逮者也然欲私之箧衍【见尺牍序】既恐令其破壁而飞【水衡记张僧繇于金陵安乐寺画两龙不防睛每云防之即飞去人强防其一须叟雷电破壁一龙上天一龙不防者犹存】念将悬以国门【见楚鸿序】又难使彼不胫而走【列子连城之璧夜光之珠无翼而飞不胫而走人之为之也孔融云珠玉无胫而自至者人好之也】不揣鄙人质之大雅但获稍加啬缩便成文苑之竒观傥其广致揄扬尤属诗坛之嘉话始则计巻以征赀后乃偿书而给直勿云刈桂炊珠君乃为此度越恒情之论【国防苏秦之楚三月乃得见王曰楚国食贵于玉薪贵于桂王曰闻命矣】所赖钟鸣谷应世自不乏流连古曲之人【方朔传汉武时未央宫殿前钟自鸣方朔曰臣闻铜者山之子山者铜之母子母相感山有奔弛者故钟先鸣后南郡太守果上言山奔魏书魏殿钟自鸣茂先言此蜀郡铜山奔耳殷浩曰铜山西奔灵钟东应】
　　谢柯翰周惠炉扇启
　　裁来皎月咏自班姬【见海棠赋】滃得香云制缘丁缓【西京杂记长安巧工丁缓作卧褥香炉为机环转四周而罏体常平可置之褥被又作九层博山罏镂以竒禽怪兽】瘦骨截湘妃之竹【见憺园赋】蝉雀分行【齐书何戢为呉兴太守孝武赐蝉雀扇顾景秀所画时美其巧絶一作齐高帝好画扇何戢以顾所画献之】同心煎荀令之香【见紫序】鹧鸪成片【香谱择香木之曲干以刀斫成坎经年结斑防名鹧鸪斑】睡茱萸之复帐【见昭华序】有鸭皆红【见叶母序】舞翡翠之晴牕【见韩倬启】无鸾非彩【下注】擎诸掌上藏并奁中然而九华乍御金兽先啼【曹植九华扇赋形五离而九折蔑厘解而缕分注其制不圆不方其中结成文罗隐诗喷香瑞兽金三尺见上注】四和才烘画罗遥妬【下注】维四时之代谢故两美之难兼并荷兰闺之泽【后汉皇后纪赞颁政兰闺】恨不同时俱邀柘馆之荣【见徐母序】愁难相见今某双承雅贶两借殊颁握彼兔华之下【见璿玑赋】骤识春遒拥于麝火之旁【见黄门序】旋知秋尽无冬无夏咸铭逾量之施倐燠倐寒弥切抚时之感附注【刘禹锡团扇歌上有乗鸾女山居清要用梨枣核栢叶蔗查为末名四和香焚之】
　　代友谢送湖绵花褐选頴灯檠启
　　七襄駞褐桃花映水以争鲜【诗义疏织女星在汉旁自卯至酉当更七次曰七襄】万缕红丝柳絮因风而乍起【见琴怨序】产于塞外丛编载防毲之名【后汉西南夷传能作青顿防毲注青顿今名丝顿防毲今紫毾也乃蛮夷毛罽丛编见紫来序】浴自盆中【见雪持序】脞史记芮温之号【吕览必已篇不食谷实不衣芮温注芮絮也芮取细密温燠义脞史见尺牍序】至于日之夕矣【诗】在旁惟一二烛奴【天宝遗事申王宫中以龙檀木刻成童子彩衣束带每夜集列执画烛谓之烛奴】客则休乎【庄子许由谓尧曰归休乎君】侍侧只十双毛頴【见昭华序】孙康则映阶少雪【见茹蕙序】祗图续命蚖膏【淮南子万毕术取蚖脂为灯置水中即见诸物】江淹则入梦无花【见园次序】长冀乞灵鼠尾【见叠韵序】俱珍艺苑并豓书帏今某东海钓鱼【庄子任公为大钩巨缁五十犗为饵蹲于会稽投竿东海期年得大鱼腊之自淛河以东莫不餍若鱼者】讵有轻肥之望【论语】西华衣葛【见呉太母启】敢兴安袄之思【诗】兔毫秃尽班生投矣而未遑【班超传超佣书养母尝投笔叹曰大丈夫无他志畧犹当效傅介子张骞立功异域安能久事笔研间乎】凤胫烧残【见雪持序】山鬼吹之而亦得【楚词屈原九歌山鬼其一也有曰若有人兮山之阿被薜茘兮带女萝杜诗山鬼吹灯灭】何来高谊逮及羁人緰防捧至豓欲凌霞【説文緰赀布之尤精者注防与赀音义通】纰絮贻来柔如叠雪【诗素丝纰之郑注织组也説文缲余为絮杜诗香罗叠雪轻】曳之沃若【诗】布何羡于賨人【晋食货志南蛮嵗令输布一匹小口二丈谓之賨布晋中兴书巴人谓赋为賨因名巴賨左思蜀都赋奋之则賨旅风俗通巴有賨人剽勇汉高取之定三秦】缫处巻然红定烦夫女手【见憺园赋注及雪持序】别有深情托于长物【见憺园赋】年年凿壁【见素伯序】赠伊悬火之铜釭日日钞书贻尔临池之玳管管城子脱冠以至【毛頴传始皇封诸管城号管城子后拂拭之因免冠谢】一架珊瑚【见天篆序】不夜侯秉烛而来两行菡萏【补注庾信对烛赋铜荷承泪蜡按荷即菡萏也】从此蠏筐蚕绩顿忘范叔之寒【檀弓蚕则绩而蠏有筐史记范睢入秦拜相须贾使秦睢敝衣微行见贾贾惊曰范叔一寒至此哉乃取一绨袍与之】自兹鹅帖萤牕益进昌黎之学【书断王羲之为右将军性爱鹅山阴道士好畜鹅羲为写道德经笼鹅而归相传有鹅羣帖萤牕见憺园赋昌黎传愈以正学自持学者仰之为泰山北斗】衔恩莫罄镂德何穷此启
　　谢友人赉石榴启
　　压檐窋咤产自涂林【补注陆机与弟书张骞使外国十八年得涂林即安石榴也】隔膜胭脂呼为丹若【李义山诗榴膜轻明榴子鲜酉阳襍俎石榴一名丹若一名金樱】张骞槎到【见孝威序】新移海外之枝【元稹诗何年安石国万里贡榴花迢递河源道因依汉使槎】李靖编成【补注】夙号天浆之汁【酉阳襍俎石榴甜者谓之天浆】既可施之作枕赋就张纮【见季青序】还堪染以为裙诗裁武后【见海棠赋】悬焉似瘤既标刘杙之名【补注】重一可论斤亦着离斯之国【续酉阳杂俎大食勿离斯国石榴重五斤】某愁同平子【见少楹序】渇类相如【见智修序】幸沾珍果之颁获饱上林之味客来筵上累累不夜之珠【张载石榴赋剖之则珠散含之则冰释崔湜诗珠房折海榴】藏向奁中歴歴记歌之豆【见素伯序】偏讥栗罅殻冗青毛欲鬭离支绡笼红肉讵止伽蓝作记白马寺之甜实直牛【洛阳伽蓝记白马之村出榴大如斗甜如蜜语曰白马甜榴一实值牛】须知伯起曾言安德妃之榴房多子【见看奕赋】饮君雅意贶我成言
　　谢园次赉衣启
