<!-- { "loadSidebar": true } -->
　　某伏以雨装秋好风送凉新恭惟亲家乡之善人国之大老神示僎介台候动止万福某洁涤颍具酬椟于五云阁下某切惟君子一身起居服食曲礼乡党诸书讲之既熟庄叟养生之论黄庭内景之祝概用薙去某伯氏有聨榜之盟贱生忝同甲之好于令象贤托葛之姻于里闬席枌榆之防举斯四者契谊之笃虽金石有不能渝讵谓今日又使之因亲而亲抑何其幸自兹胥晤之期当不负少陵动如参与商之句矣某载惟亲家齿尊德劭气溢体充秋满桂闱唤起香名之旧风清竹径颂形美奂之新时方滔滔公其卓卓永锡难老幸偕乐于藻芹寒然后知尚相期于松柏毋曰隠居而自适行观大器之晚成掇梁灏之科名维其时矣展太公之事业跂予望之某非佞某蛙坎门戸鲋枯生理齐大郑小岂其俦焉令郎下访欲以某侄女与令侄孙议缔正耦或者夤缘有在不容辞揆以难嫁之家焉敢扳附然嫁女必胜吾家又未免世俗之见竹笥练裳有昔人之遗躅荷令侄亲家高谊特逹首承肯可令郎之言在耳也某恃以无恐某交婚伊叔过勤贽礼极佩荣宠薄有囘仪非所以报琼倘不赐讶幸甚某仰睇十二楼之婘均膺九五畴之福剡中有委不敢以耄辞
　　代董时迁定蒋氏劄
　　某揆辰红绣园林緑茸郊野恭惟亲家养誉里闾怡神丘壑百神森卫尊候起居纳福某泽毫雪茧奏记于典籖氏惠徼鉴在某切惟箕峯扈前修岭拥后君子长者攸宅焉况对此春和景明傍花随柳政得昔人前川之乐何物阴阳或敢窥闯鼎茵等祝奚容进熟某获聫越防同采泮芹第风南枝北不得以时簮盍高山仰止岂不夙夜讵意斯今以蒹葭而倚玉树非幸而何某仰惟亲家桂种阶庭以清门径耆英集上共推齿德之素尊安乐窝中最羡风尘之不到滔滔彼俗卓卓此贤但经济之有需恐老成之难遯榜登龙虎年将望魁谱之占梦叶熊罴时盍应帅垣之聘某拭目某未绪卑微不强人意华宗赫奕借在人耳相望不翅霄壤有如英嗣令女兰姿婉娩葆育深闺自宜相攸佳偶而某男某既匪琼环瑜珥妻侄汝朝辄效柯议俾缀姻盟高明何见遽肯屑红丝之爱印赤绳之縁百年之好一旦而谐某实过望某问名莫重初敬非币帛则不交也菲然贽仪介于副楮是特借茅之遗意惟忠信是采某睇三神山遡五云阁霞裾缥缈紫气缤纷剡溪委驱执鞭以从
　　代侄孙霖为子灼纳采卢氏劄
　　某伏以清晨挟润緑隂吹香恭惟亲家书林养恬珂里归重神示森相台候起居多福某敬戒墨卿仰酬籖史某窃惟三神山上万巻楼中有物防持与道游戏尊
　　生之祷奚庸赘　某繇奉川之鄞水清波百里素风一家旧相知者良稠有未见者犹久或其在今日也　某官清而自修静而无竞游堂之后文华其九传鄞城之西傲典刑之独立旦评所属晚节弥坚草木荣华之风非所知也芹藻芳洁之地不亦乐乎某非佞　某冰门谁偶月店我縁男灼既冠未婚令女方筓于室有来媒斧可谓友琴惭非润玉之姿顾宠订金之诺且欲引之自近庶可教之成终楼上和声或可谐于鸣鳯门间喜色恐莫副于乗龙惧益以増幸过于望冈头卢虽为甲族于义则高柎中陈当为世姻自今其始幸之至也拜而承之　某菲甚聘仪介于副楮所恃清风之扇庶无流俗之嫌特与斥留岂胜忻感　某仰止宝集遽在瑶台一和所都多福如海
　　代王得淦为子纳采林氏劄
　　某伏以一雨连日六月如秋恭惟亲家养望书林増重珂曲神示森相台候动止纳福某更不赘尊生之祷仰祈涵宥　某牵聨葛披拂芝兰未见犹既见也机縁之来乃有今日当何如其幸喜某恭惟某官典刑老成文学蕴借上桥衣冠之裔济美月评东甬衿佩之区助成风教谓时名之若凂以古道而自将桃李争春酷爱藻芹之薄采松柏耐晚笑看蒲柳之易衰亦贤已哉可敬也已　某自分氷门敢睇云阀夤縁或到形迹自忘有如令女蕙性芳香男某乳口犹臭而亲家主盟益坚媒氏传言孔力此皆天作之合是岂人谋所能此时之男角女覊何如同队他日之妇随夫唱方责成人敢彻里言以定夙约当继今而有请殆之子之于归　某僭越拜问云云
　　代族孙文焴答唐氏聘女劄
　　某维时多雨饯夏已凉迎秋恭惟某官安适家林靖镇里曲明示森相台候动止纳福某请涓子墨仰复主书某恭惟蔡峯峻极昆阆遥连神仙所游风月自别尊
　　生之祷奚容赘凟某睇五云之下距一舍而西亦已相闻未降既见就知有縁乃在今日也　某恭惟亲家言行相顾典刑则优池有濓溪之莲与君子友山宜盘谷之稼真隠者居此外又何求哉其中足以乐矣桃李春事付荣华于飘风松柏岁寒俨老苍其傲世某非佞某听氷上语说月下縁以令侄黄巻早亲培梓桐之秀质而某女緑窻自分抱兰蕙之幽姿若曰好逑之勤且言筮从之吉殆天所合于我莫辞竹笥为装当不嫌于古道杏村入画须相好于新婚敢缴清风以洗流俗某兹承嘉命式定初盟纳采有严拜辱惟谨薄甚囘篚介于别藤　某遥遡星问益届川祉一有委戒三肃愿承
　　代族孙桧纳采刘氏劄
　　某伏以十月为阳一晴逗暖恭惟亲家书林养望里曲擅评神示相之台候动止多福某僭凭子墨仰凟主书某谓嵩溪之渌源流则一月店之縁脉络尤多孰谓
　　今日夤縁未涯也喜欲越舞　某恭惟某官宦绪传芳儒冠集旧襟懐洒落谱风月而有余典刑老成家山林而自重我其卓卓彼哉滔滔某非佞某一冷如水多縁倚玉兹审令侄女素闲姆训许嫁方严而某季六舍侄之子桧粗守家传好逑自急既无世俗形骸之索况有舅甥心腹之通百世之盟片言而定成于不日于六礼乎何拘合者其天乃一门之至幸　某问名兹昉居简而行介诸副笺愧甚非礼就拜问蓬壶仙婘川祉攸同
　　代族侄孙为子梓煓纳采张氏劄
　　某伏以露节才过秋光最好恭惟亲家家传文献乡有典刑明示森映台候动止多福某敬饬子墨仰溷主书不敢洊赘尊生长语首祈台照某聨桑梓之姻忝葭莩之谱为日已久披云未谐今为何时月下老又以夤縁相属何幸如之喜之欲舞　某恭惟某人学无时装行为世表正元衣冠之后依然古风义兴松菊之门乐有余地彼滔滔其方竞此卓卓其自高束帛蒲轮固已付之炊枕貉裘氊帽焉能免于角巾某非佞　某不揆氷寒辄徼玉倚有如令女闺闱婉娩如兰斯芳而某子某笔砚荒嬉既木而纳本来非偶何敢好逑惟里言之助孔勤而下采之情无间况容出赘尤见笃亲百世丝萝又成盟于今日一家桃李已鼓舞于春风感烈良深敷宣罔既　某僭易某物聊旌纳采大愧非仪倘辱容留岂胜荣幸就拜问蓬壶燕聚茨福骈臻或有委驱拱听戒晓
　　代侄孙楠聘屠氏请期劄
　　某维时岁晚方雪春香在梅恭惟某人林泉养高明示翼德台候动止多福　某家与门墙只隔南山实朱陈一村也世谱姻聨道谊顔靣之接良狎兹好又新当与桃李春风话旧矣　某恭惟亲家家谱擅芳乡评推老濯缨两溪之口波涛不惊倚袖万竹之隂风月自足当今之日得此者谁起居无时维适之安何如李愿曲直将质或至而退当为彦方某非佞　某牵聨夤縁昨以舍侄孙楠议姻于令侄女荷不遗菲葑既谐纳采男女各欲及时敢以迎请从简行速亦古人所许而高谊亮之卜吉辛卯诺以订金薄礼将诚介于右楮万望容留　某僭易拜问星珠月璧之集福海寿山之同嵩溪有委九顿愿承




　　本堂集巻八十四
　　钦定四库全书
　　本堂集巻八十五
　　宋　陈着　撰
　　婚劄
　　代陈囘竺劄
　　某维时一晴借暖万物如春恭惟亲家闲郷课鹤夀境盟穹示翼扶台候动止纳福某洁涤颖辄修竿牍仰酬籖史先辱之宠　某窃以金庭五峯之秀逵溪一水之清仁人长者之居左右焉动静语黙何福不随黄庭卫生之祷奚容赘　某尝登陈公岭遡竺君之门清风凛凛可望不可即惟诵未见君子忧心冲冲之诗而已若夫贱氏则在桃李谱中亦既有日　某载惟某人雪月襟度山岳精神芝兰静而自芳世尘不染松柏老而益壮歳寒后知倚欤斯人卓乎古道藏乎密也有时养蕙品之恬行或使之不日聴蒲轮之召某非佞某蛙坎戸门鲋枯生理崔卢之谱所不敢闻梁孟之盟或者相契令侄孙姑侄间欲令小女与令弟议缔室家葭玉重新又是一番佳话但小女拙丑百露四壁萧然恐误箕帚之奉而令侄孙必欲强其从不容固辞姑聴夤缘谩尔过承倘肝胆相照庶乎其可也　某贽仪甚腆拜命为荣回篚菲薄尚望情亮　某敬问三神山上五云楼中緑英福华山増川至里中有委九顿愿承
　　代求彰叔回朱益仲劄
　　某伏以花日春明兰风泛午恭惟亲家懐玉需时鸣珂积望后皇森相台候动止万福某洁蠲子墨遡凟司籖仰祈委鉴　某惟兰台英弭蓬莱斾挥山君先后云仙导扶醉海吟哦杨栁何适非畅某不敢赘茵鼎祝　某窃枌榆隂通葭莩谱迟迟半面积结寸心玉防横空瓣香永夜　某恭惟某人学问玉海文章锦江五鳯楼成一鹗表上醉月灯之舫展云翮之程劵内功名斗南声价頋少淹于隽轨将厚养于宏材此造物心为逺业地某非佞　某门寒如灰望赊倚玉舍侄某有女第求鸿光之偶敢缔崔卢之盟辱枉云裾载披月籍谓侄妇托在内表而令似屑以下婚瑟缩自量辞避者久恐终违亲亲之笃眷遂不觉唯唯而敬承三生夤縁一味惭腼某俄听青翼之音拱拜素鱼之牍词情温缛盟好绸
　　缪宠以鳞番贲之雁币光四浮于圭窦礼百倍于玉台登嘉以还感荣无量不腆回篚防载副藤倘辱容留是又过望　某僭易拜问三神山上五云楼中月璧星珠霞裾风袂内外均燕福禄攸同凡有驱役拱候颁示
　　代斗门王定榆林陈劄
　　某即辰中和雨际花木生香恭惟亲家鸠杖盘旋燕居岂弟台候动膺福祉某敬雪颖泽三肃贡书于下执事切祈采瞩　某惟丹山之南雷峯之北皆神仙【阙】伯之所都物无不灵人无不夀而耆厐福艾尤集于守道君子自冝与广成齐齿希夷拍肩区区养生之祝抑末矣　某惟亲家禀气之和得道之纯胷中万巻吐为汉庭三防取青紫妙年真如拾芥易调羮秉轴谓在骎夫何儒冠有误归老菟裘优游恬适以诗书自泽于是年愈髙而徳邵旦评推让谁出公右今泰亨嘉防旁求俊彦徴文献于东鲁则申公伏叟必应时需某为后学庆某壤地相聫溪山相绕缥缈片云势同隔凡毎于杖
　　笻曳屦以遂识荆之愿天其兀我跬步莫前惟有中心藏之而已犹思曩日戚故琴剑逗遛平湖俾诸子侄执经受业得所矜式某于时虽处竹林与有光焉今舍侄子吉与令侄孙仲学学士又在邢侯谭公之列欲以第三子某求姻于仲学之女况执柯匪异伊人兄弟甥舅一言才及遂成胶漆礼不可虚拘微物将情具于副楮某夤縁既叶仰慕弥深其敢不承寳眷春祺之问着
　　则近乎谩某虽老难强履凡百驱役当坐令子侄辈遵承
　　餽送小劄
　　餽妗氏生日
　　某拜覆妗氏太安人尊前某兹者恭审右帨书辰西瑶宴晚九五福曰夀早从夫子之心培八十耄而期晚称儿郎之色养欢雷既合暑月自凉某忝在甥聫幸随宾履僭易某物敬进贺筵之末少见献芹之忱倘赐容留岂胜荣感
　　答董霆
　　某老矣无能矣遑记垂弧歌之故叹之乃厪度曲益重蓼莪之感况増离黍之悲如此为懐何以拜辱谨録副而珍袭用巻还于锦机
　　答董月峤【寛仁】餽生日
