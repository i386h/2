<!-- { "loadSidebar": true } -->
    ○又田达当讨救之际索马不与拒门不开覆奏往来宜失机速合处极法不伏
    田达襟神劲烈，志节坚贞，天子之腹心，皇朝之牙爪。鸡鸣高树，风雨不易其音；尘尾长松，冰霜不改其操。一兵一马，咸待竹符；门闭门开，皆凭木契。循环复奏，务在从真；仓卒辄来，焉知非诈？薛广断鞅，情发於衷；郅恽拒门，意无非恶。一心可以事百主，百心不可事一君。苟不践於邪途，固无亏於正道。卫绾敦实，谨厚见称；王陵朴光，真专可尚。宜除旧过，不夺前班，则劝沮有归，政刑无失。
    ○右卫状称驾幸西京诉事人梁敬冲三卫仗遂被翊卫张忠以刀斫折右臂断徒不伏（左右卫一条）
    肆觐群后，列圣所以乘时；五载一巡，明王以之顺动。周穆八骏，车辙市於寰区；夏启二龙，骑迹光於县。汉家箫鼓，屡向汾河；魏帝鸣銮，式临谯郡。皇上俯从中路，幸望西畿，万骑皎而星罗，六军发而雷动。江腾海运，拥列缺以前驱；雾集云屯，命蒙公而启路。张忠家承积阀，业盛良弓，非无大树之荣，实有小棠之荫。公侯圭璧，百代相仍；带砺山河，千秋不绝。腰鞭此闼，方申御海之劳；荷戟丹闱，式展干城之效。
    ○杜俊对仗遗箭於仗内御史弹付法（左右千牛卫一条）
    杜俊幼乏过庭，少亏函丈，滥荷苴茅之荫，叨居兰桂之丛，故得佩<韦>龙轩，腰凤阙。不能翕肩敛气，对黼帐以兢魂；俯首曲躬，临玉阶而侧足。岂得钦承圣旨，曾无战灼之心；侍奉天威，敢纵卢胡之笑？石庆谨厚，未著於朝仪；邓通骄淫，已尘於国典。不恭之罪，付石昔以惩科；无礼之徒，从日而训戒。虽仗内落箭，未见遗弓，律有正条，相须乃坐。二罪俱发，自合从重而论；一状既轻，不可累成其过。
    ○卫状称扬州贡大人鲁敬身长九尺力敌十夫配上押门凶粗酗酒不堪宿卫请退还本邑（左右监门卫二条）
    铜街八会，开十二之通门；金城九重，列三条之广路。严扃设禁，随日月之昏明；秘键凝规，顺阴阳以开阖。龟掩映，对金马以翻光；鹤钮参差，间铜人而乱色。押门守当，必藉身材；击柝防闲，良资壮健。鲁敬家临海曲，禀大海之精灵；地迩江滨，得长江之粹气。容仪绝大，骨节非常，批熊拉虎之威，扛鼎翘关之力。冯勤八尺，象貌过人；虞延十围，英资出众。置之阶陛，可以启发朝端；列於宫闱，可以光辉廊庙。昔季布使酒，响振於河东；樊哙饮卮，功高於霸上。典韦长啜，身为时倾，蔡裔雄声，才堪国用。凶粗小失，可峻之以刑书；沈酗微愆，可惩之以清宪。宜渐戒励，未可退还。
    ○将军鲁庆诸州租调多被欺贿赂入已始给门牒船车壅滞进退无由
    鲁庆位在监门，职惟防御，理须孜孜匪懈，恭慎小心，耿耿恪勤，方崇大略。察奸非无隐伏，知左道有孤虚。上思郅恽之心，下戒田仁之失。但任土作贡，玉帛星繁；税熟贡新，粮储岳积。赤马之舸，万里连樯；青牛之车，千接轴。岂得不遵公法，直纵私求；故作畴蹰，专为颉颃？鹤绫未入，遂高卧而闲闲；蚨镪忽来，即倾身而急急。赃贿溢室，谤讼盈庭。外不惧於乘骢，内无惭於相鼠。待知赃估，方可论刑；宜更推穷，以实裁断。
    ○都留守左右屯卫将军王林状称驾在西京恐有警急请屯兵於宣仁门外以备非常（左右屯卫二条）
    皇天震怒，发雷霆以申威；圣帝除残，用干戈而肃杀。莫不先声後实，转败为功。就逆命以迎师，因不庭而动将。五十二战，非黩武而穷兵；二十七征，盖除凶而翦暴。期门七萃，列刃以攒镞；卫尉八屯，警夜而巡昼。
    王林位参八校，职列五营，朝检察於周庐，夕严更於徼道。请於都郭，列置屯兵，思患预防，不虞先备。但王者之货，藏之於天下；王者之师，守之於海外。以骑数十，振彼威容；卧鼓歇鞍，示其闲暇。岂有制兵城内，列骑街中；百贼叩门，万夫何用？掩扉拒寇，终为自死之人；入井逃灾，乃是成埋之鬼。虎豹在槛，无复施其爪牙；鹰鹗处笼，何以张其羽翼？絷猿庑下，求其し捷之功；绊骥庭中，责以超骧之用。五尺童子，尚以为愚；三事大夫。若为通计。所请非理，告记为宜。
    ○飞骑将军刘恭膂力轶群弓马超众眇其一目恐不堪侍奉欲放归乡里又惜其身材
    主上股肱，是为心膂。汉高之得樊哙，廓去妖氛；曹公之有典韦，克宁寰宇。刘恭力齐乌获，勇若专诸，非无孟悦之才，实兼任鄙之状。登城断布，所向无前；荷石投人，谁当馀勇？越稷门之宇，俊健有闻；举大国之关，骁雄可尚。昔子夏丧目，犹授讲於河西；左邱失明，亦修书於东鲁。殷堪虽眇，作牧於江滨；丁仪止婚，兴嗟於魏帝。用大掩小，弃短从长。川泽纳，山薮藏疾。蛇衔辉乘，不以细类为嫌；虹气连城，不以微瑕致损。大材可录，小疹何伤？既要所须，宜依旧定。
    ○将军任季状称於蔚州飞狐口累石墙灌以铁汁一劳永逸无北狄之忧（左右武卫二条）
    地称穷，星应髦头，既号匈奴，实为骄子。国宜羊马，逐水草以迁居；境带风尘，抗沙场而杂处。霜寒弓劲，虏骑扰於边庭；月满兵强，胡笳市於荒徼。五千深入，李陵於是失机；十万横行，季布犹其未许。任季忝司武卫，谬典戎昭，既沾兰之班，须委韬钤之略，昔汉屯上谷，未遑中权；秦筑长城，惟闻下策。乃欲出塞杜贼，闭间防胡，累之以石墙，灌之以铁汁，长兹贼气，沮我军容，生敌国之凶顽，示中州之怯懦。但飞狐险径，与天地而同开；度雁危峰，共山河而并立。咽喉塞绝，血脉无以通流；谷横，川泽如何引气？上亏天道，下费人功，无益皇威，有同儿戏。
    ○又请削橛於塞上数千里钉以刺突厥马蹄断贼北道
    穷沙逦迤，南北千重；绝漠萧条，东西万里。岂有钉橛遍地，断十角之人踪；铁椿插荒，刺三边之马迹？未逾数月，朽木先摧；不及周年，危根遽烂。费功庸於北塞，人力已殚。防寇贼於南庭，马蹄无损。此愚夫之浅计，非达士之宏图。未陈英将之规，被夷人之笑。不如命李广，选郅都，断匈奴之咽喉，裁贤王之右臂。元甲镜野，朱旗绛天，扫鸡鹿之妖，廓鲸鲵之。去而勿逐，来而必擒。织丝网以障鱼，张布囊而待鼠。兔游犬室，讵有还期？雀入狙丛，终无去处。上智之，此谓攸宜；下愚所裁，斯为长策。
    ○将军宋敬状被差防河恐冰合贼过请差州兵上下数千里椎冰庶存通镇（左右领军卫二条）
    蛮夷猾夏，肇自遐年；獯鬻不臣，匪惟今日。猎狁孔炽，太原称六月之兵；冒顿不恭，平城有七朝之弊。濡学之士，守玉帛以和亲；介胄之夫，励金旌而薄伐。宋敬身参八校，名班五戎，分铜兽以握兵，佩银龟而按节。长驱鹿塞，须崇卫霍之勋；直迈龙沙，宜建班张之效。如千寻紫塞，远接天山；万里黄河，遥通瀚海。雁飞霜早，拥积雪而埋□；狐听冰初，寺层冰而裂地。浮澌岳耸，讵烦王霸之机？累冻天平，无劳宋玉之请。斯显河宗肃令，风伯申威。既夕破而晨凝，亦朝开而暮合。
    ○中郎将田海请於旧长城堑东至辽海西至临洮各阔十步深三丈并仰审利害
    区区病卒，遂与造化争衡；琐琐平人，拟共阴阳角戾。下泣添浪，为拙已深；低身负天，在愚何甚？匈奴犷俗，戎狄兽心，为恶比於豺狼，作逆愈於枭獍。同夫猛虎，饥则食人；类彼苍鹰，饱则高。汉施亭堠，三边於是不虞；泰筑长城，四海由其大乱。东渐巨海，西至流沙，路阻三十六蕃，途经八千馀里。掘三丈之堑，下彻九泉；阔十步之壕，傍通万岭。鬼兵是役，尚自难全；人力所营，如何克济？边夷未损，中国已空。非直顿失天心，亦复徒伤地脉。所请非计，无理在知。
    ●卷一百七十四
    ☆张（三）
    ○疏勒镇军大使左骁卫将田慎状称安西路远沙碛极深国家镇遏甚为劳弊一住十年死亡殆尽欲益反损请停四镇（左右骁卫二条）
    狼望萧条，龙堆莽荡。迤逦白兰之表，迢递苍松之外。傍通鬼域，远绝人区。绵亘三十六蕃，经过数万馀里。公主远嫁，徒闻黄鹄之歌；高昌入朝，即动金驴之唱。陈汤斩首之烈，遥靖郅支；班超定远之踪，俯临蒲海。戊已校尉，镇靖遐荒；都护羌夷，招携异域。
    田慎名参越骑，位典戎韬，仗节乌垒之前，扬旆绛宾之右。不能因利乘便，蹑充国之英规；矫制申功，展陈汤之盛绩。羸师远入，追广早以长驱；煮弩充饥，慕耿恭之无退。岂得暂辞艰弊，不顾宏图。才住十年，即停四镇？功无缩地，阻境界於边庭；虚奏闻天，失威严於大国。遂使皇威旷荡，莫渐於流沙；圣泽滂沱，不行於近碛。区区炎汉，犹拓土以开垣；赫赫隆唐，拟抽边而削地。诚合解退，以肃朝章，所请无端，告记为允。
    ○郎将侯使西域市马属碛石乏食遂将赍马价籴食以救之并免饥饿御史弹不承制命擅用官物
    大宛之国，旧出名驹；小月氐郊，素宜良马。出阳关而直望，但见平沙；历险固以遐征，惟多积雪。秋风旦惨，白日黯而将昏；寒□夕愁，黄尘暗而无色。斜冲乌弋，直指龟兹，践无雷之旧墟，驰不霜之故地。东道之骏，仍未交关；西回之兵，辄为赈。但重人贱畜，往哲之嘉谟；救死扶危，明王之盛事。若逢兵饿，汲黯之擅无伤；矫费赍资，敬声之状无舍。柏台奏劾，合严科。棘署论刑，更宜推鞫。待知的状，方可量裁。
    ○御史弹东宫每乘牛车微行游诸寺观左右清道元不设仪仗殊失礼容所由率丁让等并请付法（左右卫率府二条）
    天孙东岳，有国之元储；帝子前星，通邦之上嗣。河海重润，控玉槛以疏源；日月重轮，顺珠囊而叶度。位隆银榜，青方列长子之宫；望重铜楼，紫极纂承祧之业。济南凤集，天骨已彰；清河蛇盘，灵资早应。丁让职惟清道，务掌干城，列羽卫於瑶山，典戎旗於望苑。自可画堂之侧，肃肃霜戈；甲观之前，森森电戟。何得安细针於座上，竟未匡毗；带长剑於街中，会无觉察？遂使盘游无度，玩好非宜，日远之对蔑闻，星流之瑞徒应。昔乘小马，尚致讥嫌；今驾牛车，深乖典则。所由既不匡正，群下竟未上闻，亏失朝章，理须明法。
    ○东宫无事辄发四府兵猎未经奏许所司不言有亏国法
