<!-- { "loadSidebar": true } -->
　　昔孟子辟邪距滛而先于正人心人心者天下之所以一治而一乱也生于心害于事作于事害于政子云曰杨墨塞路孟子辞而辟之廓如也廓如之云有味乎其言之也我国家当神庙英嵗笃叙正父无斁康事鳬鹥既醉之风巻阿天保之乐有过无不及焉而二三憸人窥牀第之微生动揺之计紫芝之歌难招黄台之蔓几摘于是一时君子起而争之而枋国者阴阳捭阖以剪鸿鹄之羽今夫刑人杀人之不可得于明主也无曰刑人杀人乃以輭持而巧锢之朝去一人暮去一人积渐以往如易地形人心之司南者不在朝宁而在草野矣于是鄗上则梦白赵先生江右则尔瞻邹先生三吴则顾叔时先生昆弟高存之先生领衷正人如衣裳之有冠冕山川之有河岳若高则赵先生所举士也诸君子言性命言气节言文章要皆以正人心固宗社万年之本为主诸小人之诟厉者不曰彼直寄焉而曰是好为党引绳而批根吾以东冈之陂困之耳困刚掩也诸君子以忠义愤发之故掩而不得出不能无所发舒于是以讲学之祸明禁之邢恕胡纮林栗之徒羣阴翩翩矣诸君子之言有物而行有恒也皆能脱屣富贵尘芥功名彼翩翩者岂知诸人之不可以厉鼠吓哉俾诸君子之道穷桎不行则天下之人心皆眯而入于邪怀山襄陵千变百出惟吾所为耳诸君子之为言与学或以广大或以和平或以精简而赵先生一以刚毅发之养其浩然之气配道义而出辟仁义之途使之廓如其为人如麒麟之不可羁绁其为才如干将莫邪刜钟立断其出辞不问大章小言尺牍务出于直截痛快如日月之光华如卢扁之鍼石又如霆鬬电走百邪坐碎间或蜇吻裂唇乂杂以微辞巵言使人愉怿其文辞具在有心者可揽而得也先生驾虬骖螭不可一世鸩毒鸠佻不敢睨其门墙即萧艾易臭龙蠖行权一经先生之目黑白炳如宁以瑕瑜不掩为忠而以浮沉挫鋭为大恶其慷慨自矢者兰枯玉碎之志至老不衰盖自斥于考功及神庙末年立起田间骤登三事而切云之冠明月之被崭如也煇如也卒于荷戈荒塞溘从彭咸正人之祸极于北寺雅儒之叹悲于南操矰弋机于上罻罗横于下先生殂而其巨子至于自沉嗟乎非圣明登极天宇重开返旅榇于雷州招忠魂于汨水赠以孤卿諡以美号天下人谁知为善之福与显遂之典哉然生为国柱死为世砥五十年之内安危是非之极先生身行之者以言纪之身不能行者以言昌之其文可以嫓经坟其诗歌足以昭信史若止以篱验天问少陵太白诵其诗以两司马班范读其文犹之乎买椟而还珠矣丹阳姜抱宏以大司马范公之命发其师门之藏尽以付之劂氏先生之灵借以不朽不佞翔承命序之爰告同志曰昔吾乡先正其言明且清即以为孟子复出非私于所好矣
　　合刻杨南峯先生全集序【钱府】
　　吾郡南濠杨南峯先生举成化甲辰进士为礼部主事俄而致仕尝读书支硎山之南峯寺故以南峯自命资性警敏若有宿习于书无所不好无所不窥博览防搜饮食都废自经史而外稗官小説佛老方志星家厯数罔不罗列胸中咀菁猎华潄芳浥润贯串融通徐而出之自运机轴务去陈言故其文简洁严整意尽而止诗清婉爽亮自成一家四方请乞者踵至而先生性僻好侮弄世人不一一应之虽应之亦不曲狥其情故人亦畏而不敢近雅不喜宋儒议论而于考亭尤多掊击又最恶近世学术不然其説然援证端确不茍是非笔之于书皆琅琅可诵其他杂著如松筹堂集攅眉集灯末艺云峯广要奚囊手镜等书不下二十余种惟手镜巻帙颇多亦颇散逸郡中好事者互有收藏先生殁后子孙日微类为邻家取去侄可略有梓行然存十一于千百非全书也刘侍御子威亦居南濠曾拜先生称弟子多有藏本然尚不及见辽金二小史况其他乎侄可之弥甥史辰伯雅好先生书辛勤博采次第付梓乃问序于予曰嗟乎诗文之传有幸有不幸今坊间所鬻汗牛充栋非钩棘之举业则缪悠之道学非荒唐之小説则空寂之异端九经三史付之茫然若吾南峯先生殁仅六十三年遂尔湮没况汉唐宋以前之人物乎又尝披览范卢二志所载名公钜卿文集章疏不下数十百种今非独子孙不存试问其书曽有一留者乎所传者如此所不传者如彼非幸不幸而何哉予每过南濠南峯之间及经先生之墓穹碑巍然松楸濯濯未尝不徘徊不忍去想见其人今二子殷勤传刻之心甚盛虽先生乆游道山九京有知宁不喜千载而下有识子云者耶老生不识忌讳纵言及此览者幸谅之
　　姬命文集序【舒曰敬】
　　予尝评举子业至今日而坏乱极也则以时事多艰为据盖主持世道之人皆奋迹举业者也世危不持犹谓有举业乎乃论古文与诗则反是古文与诗之足传也叹国家之盛者固多因乱而见者不少也故春秋成于乱贼之季仁义揭于纵横之秋济溺起衰丁李唐之中叶紫阳絶学岂赵宋之盛时论世者皆跻之乎一治即世不必治而治在万世矣此非神理不谬于圣贤拟议折乎今古抑扬幽赞乎神孰能当此显懿而曰文在兹乎予老而服膺惟吕新吾先生一人先生眞气淋漓综艺林儒林之华实而树其帜独其书晩出海内不尽传诵然天壤间布濩弥漫无非眞气取以成文则凡昭明有融议论无颇者予必目之为吕先生之徒罗浮韩姬命师予十数年而予不敢私姬命也姬命竒博自弱龄著称其业富有岂必尽肖吕先生苐从一眞发脉虽变化百端而驰驱自范必不宣骄恣吻顚倒贤奸如李秃必不程秦矩汉肖貌遗神如济南序记诸体据事纬情亦鬯亦古论说与辩尤擅胜塲盖穷原委参经史公是非粹然一轨于正矣极其才致韵语可以舍筏而婉婉合度则洽见该闻之力也岭南文献开自张曲江忆杜少陵颂曲江句云仙鹤下人间独立霜毛整又云自成一家则未阙只字警持此可赠韩姬命盖少年而侈千古之业斯已难矣矧狂澜洞之日屹然不波于书无乎不读于天下士无乎不友而作想作合逈与世之所读所友者异将陈文恭之解悟丘文庄之经济海忠介之风裁合铸成体而世道实嘉頼之予安能穷其所诣也请循其本尊人嵩少先生为今日上万寿赋于神庙钜丽有闻预料一疏令吾友沈何山有深于谋国之叹而引为同心良弓良冶则所谓开之者矣
　　欧苏选集序【游居敬】
　　予读欧阳永叔之文温纯而婉委如百川之纡廻百折而竟滙于海也又读苏眉山父子之文老泉雄而竒东坡爽而健颍濵典而实皆蔚乎其有文铿然其相宣如观涿鹿之鏖战而竦然忘倦如听箫韶九成之奏律吕调适而神怡而心怿不自知其身之生于千百世之后也呜呼盛矣故甞窃谓为文至于欧苏亦可以止矣而何必秦汉云哉虽然文以秦汉为上谓其近于古也然古之文不可以强至非况浸于欧苏之文而有得焉而遽欲效于秦汉诸人之作则不过剽窃其字句之竒而模拟其篇章之似耳求其至焉则未也其能逃于羊质虎皮之诮耶况欧公自谓其文得于韩愈氏与断之六经苏老泉亦云孟韩之温醇东坡昆仲大抵守老泉之教而自得于班固马迁庄骚左氏战国策之间故其随遇而施方圆短长竒崛衍迤无不如意使欧苏而不出于孟韩六经与夫秦汉诸人之言论则亦何以能使其文之醇秾而至足古雅而隽永浩浩无涯涘若此其盛与知乎此则学秦汉而不先于欧苏者舛也既学欧苏而不进于秦汉者画也学文者其无蹈于舛与画之弊焉则庻乎其至尔予因选集二家之文而僣为之説如此以俟知言者倘有所取云







　　明文海巻二百五十二
　　钦定四库全书
　　明文海卷二百五十三　　余姚黄宗羲编序四十四
　　文集
　　李翰林集【徐熥】
　　李太白姑孰十咏东坡怪其语浅不类太白孙邈子思以为李赤之诗且谓赤诗止此而以太白自比则其心疾已久矣岂厠之罪哉今观十咏体格声调无可指摘且中多佳句如波翻晓霞影岸叠春山色又小女棹轻舟歌声逐流水又竹里无人声地中虚月白又石甃冷苍苔寒泉湛孤月又翠色落波深虚声带寒早又岸映松色寒石分浪花碎此非太白不能辨也借令果出赤手亦自可传何至诋为病狂丧心之语俗儒吠声一至于此愚又谓唐人讥讽时事多托为寓言如李赤河间妇亦乌有先生之类耳以为实有其人似亦愦愦苏东坡谓李太白集中笑矣乎悲来乎及赠怀素草书诗决非太白作为唐宋五代贯休齐已軰诗此苏公望太白过高非真知太白者太白豪宕歌行中率易之句时见笔端不独此诗也又谓太白或有妄庸假托子美断无僞譔此亦尊杜之过非确论也后世学杜者众矣岂无一篇相肖杂于集中而莫辨者耶
　　读弇州山人集【徐应雷】
　　所谓山人者必有名山不朽之业若弇州山人是真山人先朝孙一元自号太白山人其标韵高絶是真山人其有位无位勿论也尝闻有布衣投诗于弇州公自称山人弇州公批其诗尾曰此曹何所长而称山人耶山人之不易称如此今人大愦愦以轩冕为青云之士以布衣为山人于是公卿録録不能望齐景公鲁季氏之万一并曰青云之士布衣挟诗文奔走公卿之门并曰山人庸知巢由固青云之士而弇州公尚书可称山人哉今之称山人者大都号能诗文若书若畵当试语之曰本朝为山人者曰李山人梦阳何山人景明徐山人祯卿李山人攀龙宗山人臣王山人世贞祝山人允明王山人龙文山人征明沈山人周唐山人寅如是而已
　　俞仲蔚先生集序【顾绍芳】
　　仲蔚俞先生卒之三年而其友歙人程于行氏情笃旧雨为捐橐梓其集以行于世而廷尉王先生序之廷尉名文章大家而习俞先生故其所扬扢文义及称引俞先生隠徳至详覈矣世或谓俞先生附青云而益显意若推功于廷尉以为其推毂之力居多要之廷尉公初以诗定交俞先生而又生平好播扬人善其推毂于诸名公间固当假令廷尉公阿私俞先生以为名高无论非廷尉公意指即俞先生亦岸然弗屑也今俞先生言及当世布衣之业具在可考镜已盖明兴词人之业蠭起漂涌然大抵皆出于搢绅之徒而布衣穷巷之士往往十不得一此无异故士方穷时咀藜防褐不厌死而已者曾几何人是故饥寒憔悴頫首而从干谒其于词特椎剽希合以自附于风骚之致以成其游道而其著者仅亦冯妇小材陵轹顿挫争为名髙以鲭五侯而已此于不朽之业奚当焉而耳观者犹传之然而士不虚得名不虚附当其身或势激相重以夸诩得声而百年之后形影销灭同腐草木计无复之矣乃俞先生迹不能一廛之外游不能千里之外蓬蒿自拥婆娑乎图史即逹官贵人郡国守相传响而求先生先生聊一应之泊如也岂与夫儇巧机辩趋时混俗游大人以成名者同乎哉然俞先生顾以是得耑精覃思成一家言语不必规时好声不必谐里耳若诡若匿以自致于不朽之域骤而读其集渟奥衍苍然其色非今世人也其素所蓄积岂偶然也哉昔永叔论圣俞之诗以为穷而后工圣俞穷矣然甞仕于朝至七品官有禄秩以赡其妻子方诸永叔穷矣以视俞先生不犹泰乎俞先生以穷故工以固穷故比老而其穷不衰而其工亦日以益甚廷尉公盛称俞先生之文词而推夲其隐德夫俞先生之隐德固其所以昌于词者也其褎然为当世布衣之杰复何疑俞先生有子伯安以瞽废然能亟图其亲不朽而属予嗣廷尉公言诸末简予纵有所论述亦安能出廷尉公意表念当俞先生时家大夫最厚善惟绍芳亦得以通家子数过从先生折行而进之不可以谓不知先生于是卒由廷尉公之指为序其所以俾闾巷之士欲砥行立名者庶有兴焉
