<!-- { "loadSidebar": true } -->
    臣本国朝天二百馀载，尝差质子宿卫阙庭。每有天使临蕃，即充副使，转通圣旨，下告国中。今在城宿卫质子，臣次当行之。
    ☆崔仁氵兖
    仁氵兖，辰韩茂竣人。天中官新罗国翰林学士，守兵部侍郎知端书院事。
    ○新罗国故两朝国师教谥朗空大师白月栖云之塔碑铭
    闻夫真境希夷，元津杳渺。澄如沧海，邈若太虚，智舟何以达其涯，慧驾莫能寻其际。况复去圣逾远，滞凡既深，靡制心猿，难调意马。由是徇虚弃实者，俱怀逐块之情；执有迷空者，尽起趋炎之想。若非哲人出世，开士乘时，高演真宗，广宣善诱，何以爰析重元之礼，得归众妙之门。潜认髻珠，密传心印，达斯道者，岂异人乎？大师是也！
    大师法讳行寂，俗姓崔氏，其先周朝之尚父遐苗，齐国之丁公远裔。其後使乎兔郡，留寓鸡林，今为京万河南人也。祖讳金，避世辞荣，幽居养志。父讳佩常，年登九岁。学冠三冬，长牵投笔之心，仍效止戈之艺。所以系名军旅，充职戎行。母薛氏，梦见僧谓曰：“宿因所追，愿为阿襄之子。”觉後感其灵瑞，备启所天，自屏膻腴，勤为胎教，以太和六年十二月三十日诞生。大师生标奇骨，有异凡流，游戏之时，须为佛事。每聚沙而造塔，常摘叶以为香，爰自青衿，寻师绛帐，请业则都忘寝食，临文则总括宗源。尝以深信金言，志遗尘俗，谓父曰：“所愿出家修道，以报罔极之恩。”其父知有夙根，合符前梦，不阻其志，爱而许之。遂乃削染披缁，苦求游学，欲寻学海，历选名山。至於伽耶海印寺，便谒宗师，精探经论，统杂花之妙义，玩贝叶之真文。师谓学徒曰：“释子多闻，颜生好学，昔闻其语，今见其人，岂与青眼赤髭同年而语哉？”大中九年，於福泉寺官坛受其具戒。既而浮囊志切，系草情深，像教之宗，已劳力学；元机之旨，盍以心求？所以杖策挈瓶，下山寻路，径诣崛山，谒通晓大师，自投五体，虔启衷怀。大师便许升堂，遂令入室，从此服膺数载，勤苦多方，虽至道（阙二字）目击罄成山之志。而常斋淡薄，神疲增煮海之劳。则知历试诸艰，多能鄙事，每於坐卧，只念游方。遂於咸通十一年，投入备朝使金公紧萦（阙一字）笑之心备陈所志。金公情深倾盖，许以同舟。无何，利涉大川，达於西岸，此际不远千里，至於上都，寻蒙有司特具事由，奏闻天听，降敕宜令左街宝堂寺孔雀子院安置。大师所喜神居驻足，胜境栖心。未几降诞之辰，敕徵入内，懿宗皇帝遽宏至化，虔仰元风。问大师曰：“远涉沧溟，有何求事？”大师对敕曰：“贫道幸获观风上国，问道中华。今日叨沐鸿恩，得窥盛事。所求遍游灵迹，追寻赤水之珠；还耀吾乡，更作青邱之印。”天子厚加宠赍，甚善其言，犹如法秀之逢晋文，昙鸾之对梁武，古今虽异，名德尤同。以後至五台山，投花严寺，求感於文殊大圣。先上中台，忽遇神人，鬓眉皓尔，叩头作礼，膜拜祈恩，谓大师曰：“不易远来，善哉佛子！莫淹此地，速向南方。认其五色之霜，必沐昙摩之雨。”
    大师含悲顶别，渐次南行。乾符二年，至成都府，巡谒到静众精舍，礼无相大师影堂。大师新罗人也，因谒写真。具闻遗美。为唐帝导师，元宗之师。同乡唯恨异其时，後代所求追其迹。企闻石霜庆诸和尚，启如来之室，演迦叶之宗，道树之阴，禅流所聚。大师殷勤礼足，曲尽虔诚，仍栖方便之门，果得摩尼之宝。俄而追游衡岳，参知识之禅居；远至曹溪，礼祖师之宝塔。傍东山之遐秀，采六叶之遗芳，四远参寻，无方不到，虽观空色，岂忘偏陲？以中和五年，来归故国。时也至於崛岭，重谒大师。大师云：“且喜早归，岂期相见。”後学各得其赐，念兹在兹，所以再托扉莲，不离左右。中间忽携瓶钵，重访水云，或锡飞於五岳之初；暂栖天柱，或杯渡於三河之後，方住水精。至文德二年四月中，崛山大师寝疾。便往故山，精勤侍疾，至於归化，付嘱传心者，惟在大师一人而已。初憩锡於朔州之建子岩，才修茅舍，始启山门，来者如云，朝三暮四。顷岁时当厄运，世属屯蒙，灾星长照於三韩，毒雾常铺於四郡，况於岩谷，无计潜藏。乾宁初至止王城，薰エ葡於焚香之寺；光化末旋归野郡。植旃檀於草之墟。所恨正值魔军，将宣佛道，孝恭大王骤登宝位，钦重禅宗，以大师独步海东，孤标天下，特遣僧正法贤等聊飞凤笔，徵赴皇居。大师谓门人曰：“自欲安禅，终须助化。吾道之流於末代，外护之恩也。”乃以天三年秋九月初，忽出溟郊，方归京邑。至十六日，引登秘殿。孤坐禅床之上，预净宸襟，整其冕服，待以国师之礼，虔申钻仰之情。大师辞色从容，神仪自若，尊道说羲、轩之术，治邦谈尧、舜之风（阙一字），镜忘疲，洪钟待扣。有亲从上殿者四人，曰行谦邃、安信宗、让规、让景，行超十哲，名盖二禅。探元乡之秘宗，论绝境之幽致。圣人见，频回麈尾，甚悦龙颜。
    至於明年夏末，乍别京畿，略游海峤，至金海府，苏公忠子知府及第律熙领军，莫不敛衽钦风，开襟慕道，请居名寺，冀福苍生。大师可以栖迟，暗垂慈化，扫妖烟於塞外，洒甘露於山中。
    神德大王光统丕图，笼徵赴阙。至贞明元年春，大师遽携禅众，来至帝乡，依前命南山实际寺安之。此寺则先是圣上以黄阁潜龙，禅扃附凤，寻付大师，永为禅宇。此时奉迎行在，重谒慈颜，爰开有待之心，再听无为之说。辞还之际，特结良因。爰有女弟子明瑶夫人，鳌岛宗枝，鸠林冠族，仰止高山，尊崇佛礼，以石南山寺请为收领，永以住持。秋七月，大师以甚惬雅怀，始谋栖止。此寺也，远连四岳，高压南溟，溪涧争流，酷似金与之谷；岩峦斗峻，凝如紫盖之峰，诚招隐之幽居，亦栖禅之佳境者也。大师远探灵，未有定居，初至此山，以为终焉之所。至明年春二月初，大师觉其不，称染微疴。至十二日诘旦，告众曰：“生也有涯，吾将行矣！守而勿失，汝等勉旃。”趺坐绳床，俨然就灭。报龄八十五，僧腊六十一。於时□雾晦冥，山峦震动，有山下人望山顶者，五色光气冲於空中，中有一物上天，宛然金柱。岂止智顺则天垂花盖，法成则空敛灵棺而已哉！
    於是门人等伤割五情，若亡天属。至十七日，敬奉色身，假隶於西峰之麓。圣考大王忽聆迁化，良恻仙襟，特遣中使监护葬仪，仍令吊祭。至三年十一月中，改葬於东峦之顶，去寺三百来步。全身不散，神色如常，门下等重睹慈颜，不胜感慕，仍施石户封闭。大师资灵河岳，禀气星辰，居缕褐之英，应黄裳之吉。由是早栖禅境，久拂客尘，裨二主於两朝，济群生於三界，邦家安泰，魔贼归降。则知大觉真身，观音後体，启元关而敷扬至理，开慈室而汲引元流。生命示亡，效鹤树归真之迹，化身如在，追鸡峰住寂之心，存没化人，始终宏道，可谓定慧无方，神通自在者焉。弟子信宗禅师、周解禅师、林亻品禅师等五百来人，共保一心，皆居上足，常勤守护，永切追攀，每念巨海尘飞，高风电绝，累趋魏阙，请树丰碑。今上克缵洪基，恭承宝，钦崇禅化，不异前朝。赠谥曰“朗空大师”，塔名“白月栖云之塔”，爰命微臣，宜修齑臼。仁氵兖固辞不免，惟命是从，辄课菲词，式扬馀烈。譬如提壶酌海，莫知溟渤之深；执管天，难测穹苍之阔。然而早蒙慈诲，眷以宗盟，惟以援笔有情，著文无愧，强名元道，将报法恩。其词曰：
    至道无为，犹如大地。万法同归，千门一致。粤惟正觉，诱彼群类。圣凡有殊，开悟无异。懿欤禅伯，生我海东。明同日月，量等虚空。名由德显，智与慈融。去传法要，来化童蒙。水月澄心，烟霞匿曜。忽飞美誉，频降佳召。扶赞两朝，阐扬元教。瓶破灯明，云开月照。哲人去世，缁素伤心。门徒愿切，国主恩深。塔封峦顶，碑倚溪浔。芥城虽尽，永曜禅林。
    ○高丽王王建
    建字若夫，松岳郡人。大顺景福间，新罗政衰，弓裔据高句丽之地，国号泰封。建事裔为侍中，梁贞明四年，逐裔自立。後唐长兴中册为大义军使特进检校太保，使持节元菟州都督上柱国高丽王。晋天福六年加授开府仪同三司检校太师，开运二年卒。
    ○诏谕八首
    天授元年六月丁巳诏曰：“前主当四郡土崩之时，铲除寇贼，渐拓封疆，未及兼并海内，俄以酷暴御众，以奸回为至道，以威侮为要术。徭烦赋重，人耗土虚。而犹宫室宏壮，不遵制度，劳役不止，怨ゥ滋兴。於是窃号称尊，杀妻戮子，天地不容，神人共怨！荒坠厥绪，可不戒乎？朕资群公推戴之心，登九五统临之极，移风易俗，咸与惟新，宜遵改辙之规，深鉴伐柯之则。君臣谐鱼水之欢，河海协宴清之庆，内外群庶，宜悉朕怀。”
    辛酉诏曰：“设官分职，任能之道斯存；利俗安民，选贤之务是急。诚无官旷，何有政荒？朕叨膺景命，显驭丕图，顾临莅以难安，念庸虚之可惧。惟虑知人不明，审官多失，俾起遗贤之叹，深乖得士之宜，寝兴载怀，职此而已。内外庶僚，并称其职，则匪独今时之致理，足贻後代之可称，宜其登庸列辟，历试群公，勉务精选，咸使佥谐。自中及外，具悉朕怀。”
    乙丑诏曰：“为国当务节俭，民富仓实，虽有水旱饥馑，不能为患。所有内庄及东宫食邑积谷，岁久必多朽损。其以内奉郎中能梵为审谷使。”
    戊辰诏曰：“朕闻乘机革制，正谬是详，导俗训民，号令必顺。前主以新罗阶官郡邑之号，悉皆鄙野，改为新制行之，累年民不习知，以至惑乱。今悉从新罗之制，其名义易知者，可从新制。”
    辛亥诏曰：“前王视民如草芥，而惟欲之从，乃信谶纬，遽弃松岳，还居斧壤，营立宫室，百姓困於土功，三时失於农业。加以饥馑荐臻，疾疫仍起，室家弃背，道堇相望，一匹细布，直米五升，至使齐民卖身鬻子，为人奴婢。朕甚闵焉！其令所在具录以闻。”
