<!-- { "loadSidebar": true } -->
　　呜呼夫子有言未见刚者又曰未知生焉知死葢甚难之也自与兄同年举进士耳其姓名貌其靣目不能知其人后十余年俱归田嵗时往来接其色温然以为犹夫人也已而聴其言侃然异之矣已而观其行事崭然则又异之矣已而得其心盖屹然戛然于是乐与之交而时受其益自以为处山林而不寂寞者有斯人也神骨坚完思虑恬澹可恃无恙呜呼曽几时而兄病又几时而讣至矣哀哉哀哉兄之病起于顷刻语妻子后事精明不乱如去逆旅返乡井无恋恋可怜状呜呼夫人之情莫掩于妻子之前而至重者莫逾于死生之际兄烈烈若此则知其侃然而崭然而屹然戛然者可易致耶盖于其死也而益重其生窃幸夫子之难见者乃今得之又窃悲方恃以为益而遽失之其何以生而死也呜呼或者咸谓当今之世四方多虞有兄在位足以弭大变决大疑而奸谀畏首庸懦增气万一有他其必能卫邦国死封疆为世轻重而乃枯槁牖下不亦悲乎此属之天者无论矣且夫刚者多疾恶而不能忍垢安知其出也不为兄之深忧矣乎兄不以死生介意即冺冺何憾用不用乌足计也敝庐去佳城未百里分当执绋垅上病有所拘徒盻盻不获往而以斯言进呜呼金川汤汤一苇可航所谓同心不复可望兄亦永伤矣乎
　　祭曾梅台公
　　惟公沉嘿任资朴素授器思而有文俭而不肆早嵗处约食苦程书竞先艺苑如取弃余明庭选材宗伯是属展采矢谟尊垒璧玉圣人御世礼乐方崇乃帝献考孝养两宫南省视学北扉校録庙垣倡议焉计荣辱公是不冺师锡有言肃雝摄事乃賔四门出佐大藩憸人谗直降监自天旋畀初秩峻跻酬枉岂拟品伦西粤敷政夷民戴仁紏宪于贵遂司滇辖镇帅弗率莫敢弹压引经就列不愆于仪邦纪用张官谤何辞亦既悬车曾不废业物数繙研国故该浃且擅取力词锋铦腾近宗献吉逺祖少陵惟愚不类寡才短识早以婚媾频为植掖归田以来结社可盟世事错迕日月迅征嵗非龙蛇人化猿鹤七泉云亡二仲不作悠悠莫问苍天盖髙栾栾弱子跣袒长号生则相怜没矣安招尚忆芳襟或御浊醪
　　祭友人陈防庵
　　呜呼兄之平生大要已尽于志铭矣惟昔简记见谋弟不谓然而兄不遽信是其误在兄也土丸弗白兄不能忍而弟不相成是其误在弟也呜呼兄之误今则已矣弟且可何如哉夫智人之判茂宰必逢台下之占鲁国卒騐伯松之归贤者不免又何説哉盖错迕者人也久而寒者天也又何説哉洒泣荐言永慰防漠兄其闻乎否乎呜呼
　　奠李竹塘妹夫
　　呜呼竹塘别几何时遽尔云亡今春省子翰池之上掩戸避客语以摄生之方意固望其平康也予且外游音书莫将八月中旬返棹江黄乡人告予以防问仰天洒泪而徬徨不独悲骨肉之离析将福善难必疑天道之杳茫忆昔师门之载贽见子佩觹而侍旁言不出诸其口行惟恐其或伤匪直青衿属意即宗戚闾里莫不交羡其慈良于是先君为予妹以相攸期百年之永昌参差中道失此孟光哀孤甥之孑遗泣瞻望于渭阳节序餽劳借慰有常胡八口之相依兼二竪之见戕子通于医治剂检方弃掷儒冠野服徜徉予谓子得逍遥之举而子毎语予以膏育之疾多中槁而外疆昨嵗执手体羸而尫惊问曷故勉以预防子颔不语有泪盈眶自视脉理当近不祥百言相譬诸药偹尝息奄奄以就逝魄沉滞而不扬岂纯质之易瘁抑沴气之方张螣髙穹而莫问不知鸷悍险狼顾渥丹而垂白者将何术以媚彼苍既逾朔之六七予亦罹乎百殃慨井臼之肇祸实余行之靡臧积摧怆以内割乃奔驰而奠觞感今昔之悬迹悔存没之异乡病不闻乎诀辞殓不入乎襚裳抚尘几而长号徒失声而裂肠魂悠悠以何之情悄悄而凄凉闻不闻乎斯语来不来兮帷堂陈肴醑以荐哀或庶几乎少尝呜呼
　　奠亡室曾孺人
　　呜呼呜呼自子于归以来三十有五年吾以学且仕忧且病与子居室者不过数年耳虽逺在数千里外未尝以馈祀賔祭之事一日戚吾之心者以子能知吾之心敬承不违虽勤瘁澹泊能久安之诚足恃也自吾归田以来十有五年吾以讲学聚友外出者嵗不知其几矣虽逺在数百里外未尝以取与酬应之事一日戚吾之心者以子能知吾之心敬承不违虽其身甚弱然不易病即病亦不逾日速愈诚足恃也三二年间子虽易病吾亦外出未尝以子之病一日戚吾之心者以子命数问之术者咸谓必夀吾方以后事委之固不意在吾前也呜呼呜呼今嵗何嵗出不及千里别不逾半朞而子不胜病何为子之身可恃于三十五年之间而不少待于旬日术者之言苐验于十有五年之前而不见信于今嵗岂吾积衅多过上天降罚故虐子以困吾耶抑命数本不可测吾惶惑于人言轻视子之身耶将子之身固不胜病其速愈者皆强起耶可悲也吾毎出门未尝问期今嵗期以七月吾亦漫然应诺相慰藉耳吾出而病病而归正在六月使臂不痈痈不甚必且践诺子或不病未可知也闻子得报旦夕邑邑岂子之身固不易病吾以背痈病子耶七月之期意在庶子庶子不举旦夕邑邑将为广祀然耶抑亦有他疑也使举庶子背又不痈子必不病即病亦必速愈是子之命数固不当终吾且为子促之可悲也寻常有往必来告揖舟车治装悉出经纪吾劳子三十有五年之久今为千古之别乃病不知其时药不辨其宜没不闻其语殓不执其手子其有遗恨于吾否耶可悲也性资淑慎动遵礼训非大病不肯迎医非至戚不敢见客今自诊视至于含饭一切他属弱息世光惟有累累熟视仰天长号而已子其有深憾于吾否耶可悲也即子委命能不吾憾吾出而反顾莫为之主入而独处莫为之语吾纵有四方之志其终能恝然耶可悲也术者言吾命数明嵗当厄使命数果不可测言或不验斯亦已矣不尔则后之视吾者果能如子否耶即使吾之命数幸而稍延为吾供馈祀节取与守礼训而不违者谁耶其能如子之勤瘁澹泊一不以戚吾之心否耶吾亦何恃而能遽忘耶可悲也去嵗此日授我衣裳劝我酒浆今嵗此日呼之不应食之不尝吾之学非老非庄是触于目而戚于心者方长也子亦寜无重伤耶呜呼呜呼
　　祭华山鸣岗府君
　　繄夫君之磈礧兮肆宻植于厥家弗掩蘙于菲薄兮拔清漪而独华方芬敷之旖旎兮有奕叶之竒葩众睥睨之憇息兮胡蠧蚀之生嗟将覆庇之为兮顾摧折之是加岂栽培之舛施兮抑世运之弗嘉惟烈风之犹存兮吾何悲于有生之涯遥陈辞以泄哀兮君归来乎去无遐
　　罗生汝奎诔文
　　呜呼哀哉兮尚忍言斯今日何日兮与子分离天胡弗仁兮神明降毒殱此良人兮百身奚赎忆昔求友兮春鸟交鸣子独何为兮与予目成弃捐旧服兮究精长途漫漫兮力未倾夹驷毂兮交衢纵横羣志弛靡兮独倚芳衡呜呼哀哉兮歳不我与日居月诸兮于时语语语不惰兮往弗御互争更抵兮心自许各相将兮道为侣授子馆兮肻顾造小子兮恨迟暮佩青青兮扬和风来于于兮席未空呜呼哀哉兮周行茂草我生后时兮早未闻道嗟嗟有生兮少壮易老逝将与子兮探极要渺驾兰舟兮指沅湘登祝融兮共翺翔歴八极兮超天荒游无穷兮保贞常朅扬舲兮文水日悲风来兮何大疾五日期兮六不詹岂知永絶兮不少淹呜呼哀哉孰余辅直谅不闻兮善将阻踽踽伥伥兮怀伤思苦岂曰无人兮同心莫睹繄古之人兮云才难今时滔滔兮况永叹众方鸿渐兮子梦狸残何知天命兮今子阻艰呜呼哀哉兮难重宣今也则亡兮谁为怜揽文采兮泪如泉攷终量受兮或弗然登蚪挐螭兮溥九天委置浊滓兮竟何縁哀哀童冠兮涕泗涟瑶琴不鼓兮春思绵长号招子兮还不还上天下天兮何处攀呜呼哀哉兮归何所有言不闻兮抱凄楚中夜徬徨兮明月入戸皎皎流光兮莎鸡泣露露叶下兮声湒湒疑子来兮望不及望不及兮心转愁空摅词兮告沉幽谁念百年兮一交游
　　罗母刘氏诔文
　　嘉靖癸未冬罗子有庆贤母贞媛刘氏卒有庆恩懐罔极形求莫肖茹哀临忌服苦承遗越十有三年不衰友人某闻而悲之忆巨卿之义未伸感臯鱼之辞足恸作为诔曰峩峩扁石烁烁巨宗毓此名姝懿质希踪时也结褵展如邦媛承尊以柔嫓美斯眷惟舅相国惟乡之模青衿祁祁芳佩于于戸屦常满井辖时即有严尸饔不皇旰食有敦夫子正位罔家賔祭牢醴牧孳茧蔴拮据是营威贞如束穉无号饥冬有防蓄筒跃江鱼春耀庭枝百堵具作三族靡私希哲正容上谷训俭誉驰鳯毛迹超鸿渐呜呼哀哉蒿歌惨兮露华浓萱堦凄兮秋雨空寥寥松云兮山谷寂迢迢鴈语兮哀怨同杯棬尘集机杼夜悲戸帷垂凄云叶披离形杳蔼兮竟谁测音防絶兮望无极芳菲菲兮嵗律移思黯黯兮梦魂恻丁生疑像王氏废诗逝既不返痛寜有期呜呼哀哉元气纠缠规缤纷类锡者昌徳馨则闻蕙兰先折瑾瑜必凿萧艾成丘瓦砾日塞匪物贵之自得孰修啬之可程天道恒与善兮固靡朝夕之亏盈列彤管兮贞迹美幽闲兮有获永终诵兮些辞托遗矩兮袆防呜呼哀哉
　　祭族祖宋朝请大夫涧谷府君墓文
　　惟府君代为宗望辈出世儒学接防峰之传语演江西之派早困徽缠晩职币金愤似道之误君呌阍请剑悲徳祐之逼虏倾家募兵史不絶于美谈人犹传其遗事顾乃空吊季札莫报仲宣瞻封域之有严感乡邻之无暴于是剥苔识往勒石告来其文曰繄余灵之初降兮乗灏气之融竒既懐璧而无璺兮复抱器之咸宜砺贞介于心膂兮揉黼绣为肝脾政声借以四溢兮杳前驱之犹疑美考亭之探赜兮就饶氏之师资窥中庸之窔突兮烛百家之纷岐出古澹于靡靡兮萦理绪而综之发兴观于诗教兮受骚人之降麾何良时不余遘兮与患掇也矫羣龙之跻朝兮蹇莫达也进数鼓而将防兮困弗夺也晩得路而上征兮道梗其孰阏也嘿迍迍于下陈兮曷之敢怨羗试难而益振兮靡近与逺谓余姱而不害兮女须为怜俾职内于王廷兮仍总总于利权何国歩之日蹙兮众呶以嬉嘷赤狐于天阍兮莫或击之将手撄而毛擢兮翼者为逞言朝闻而夕斥兮孰有谅余之懐耿进不得以攘谗兮退顑颔以奈何披柴桑之晨风兮望汨罗之扬波纷种髪以捐冠兮当一食而九噎捐私帑以佐急兮忍余室独嵲哲人萎而夏变夷兮彼食粟其何情日月冉冉不待兮正首丘以余寜樵牧识而窃指兮嘅俜伶之遥昆春雨秋霜惨恻兮莾萧艾与榛荆惟天道之幽兮人代相促华瘁亏盈迭互兮岂惟余族名不没实兮国不灭史奸谀流秽兮贤者弗死增封树表兮剔藓吊遗里仁可处兮洵美足思辞剪伐于拱木兮来者观徳慙修辞之不文兮曷诏无极
　　祭从兄闇斋
