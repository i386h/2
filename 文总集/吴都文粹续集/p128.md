<!-- { "loadSidebar": true } -->
　　自天如师坐师子林中地益辟景益竒四方之来得于观覧悟恱者益众于是内而京师集贤翰林之名徳重望外而郡邑词林赋薮之才俊英逸皆托之诗章以写其景物之胜至有足未及造其境而心与之防者亦想像摹写以极其趣夫如是则师子林之得名当时亦已逺矣余尝观其地之广不过十余亩非若名山钜刹之宏基厚址也屋不过一二十楹非若雄殿杰阁之壮丽焜燿也其徒众仆役不过十数人非若髙堂聚食常数千指也若是而能得名于当时之士大夫无乃以其人而不以其地欤盖天如师夙自警防又恒居天目侍中峰国师而尽得其防功深力到愈久而弥彰是以世之贤士大夫莫不慕其为人而乐谈其道即其地而赋其景耳师之上弟讵可庭将裒之以为卷持以示予予复之曰昔之佛舍僧房托名羣贤集中以不朽者多矣若师子林则固无待于诗也无待于诗而诗以美之者当世之士夫也裒之为卷以传永久者可庭也可庭之意非天如师之意也欲知师之道者当于此卷之外求之时至正庚寅夏五月茶陵李祁书于呉城之状元坊
　　师子林图序　　　　　　　　朱徳润
　　泰定中仆自京师还吴中适侍御史岳石木公郡守多通公防于城南询仆以归来意仆告之以归林泉以遂息肩意二公曰子有退休志盍求侣乎近城东偏有天如则师者旧逰松江九峰间振锡来呉结屋树竹号师子林其为学也真实谨宻平淡无为子盍与之言也仆于是谒师师喜曰先生来何晩耶相闻旧矣遂欵净室蒲圑茶具接引清话薄扣其防则问辩明敏了无滞碍余益信岳通二公之言为然他日出其所撰语録别録余读之叹曰师真所谓有识者耶因观其林木蔽翳苍石巉立所谓师子峰者突然乎其中乃谂诸师曰昔达摩传言法中龙象智度论解曰水行中龙力大陆行中象力大兹林曰师子岂非以其猛威可以慑伏而为名也若以威相则文殊固有精进勇猛之喻矣仆又曰昔人言作师子吼得非以其声容可以破诸障乎师曰非也以声容则无此声容也其有不言而喻者乎仆曰不言而喻余知之矣不言而喻其惟师乎噫世道纷嚣不以形色则不能慑诸敬信而吾师以师子名其林者姑以遏世纷而自得于不言者乎矧师之真实可以破诸妄平淡可以消诸欲若以静黙不二则虽有形有声犹不能悸况乎无声无形而托诸狻猊以警羣动者乎虽然观于林者虽师石异质一念在师石皆师也一念在石师亦石也然不若师石两忘者耶师曰唯唯余识之久矣不能寄诸笔墨也师既示寂其徒卓峰立师克嗣其学与余交请为图之且系其説于左至正二十三年嵗在癸卯重阳日老睢阳山人朱徳润谨序
　　师子林十二咏序　　　　　　髙启
　　师子林呉城东兰若也其规制特小而号为幽胜清池流其前崇丘峙其后怪石崒而罗立美竹隂森而交翳闲轩净室可息可防至者皆栖迟忘归如在嵓谷不知去尘境之宻迩也好事者取其胜概十二赋诗咏之名人韵士属有继作住山因公裒为卷帙冠以睢阳朱泽民旧所绘图而请予记焉夫呉之佛庐最盛丛林招提据城郭之要坊占山水之灵壤者数十百区穹台杰阁甍栋相摩而钟梵之音相闻也其宏壮严丽岂师子林可拟哉然兵燹之余皆委废于榛芜扄闭于风雨过者为之踟蹰而凄怆而师子林泉益清林益茂屋宇益完人之来逰而纪咏者益众夫岂偶然哉盖创于天如则公愿力之深继以卓峰立公承守之谨迨今因公髙昌宦族弃其膏粱而就空寂又能保持而修举之故经变而不堕也由是观之则凡天下之事虽废兴有时亦岂不系于人哉余久为世驱身心攫攘莫知所以自释间访因公于林下周览丘池复取十二咏者讽之觉脱然有得如病暍人入清凉之境顿失所苦乃知清泉白石悉解谈禅细语麤言皆堪悟入因公所以葺理之勤而集録之备者盖为是也不然则饰耳目之观赏词华之美皆虚幻事岂学道者所取哉是则来逰而有得者固不得不咏因公亦不得而不编既编则予又不得而不序也洪武五年秋七月渤海髙启序
　　逰师子林记　　　　　　　　王彝
　　苏城之东北区有林若干亩佛者居之曰师子师子者林之一峰如其形故名而其地特隆然以起为丘焉襍植竹树丘之北洼然以下为谷焉皆植竹多至数十万本始升其丘之南麓便仰见师子峰高仅若干尺如舞且踞两傍复各有峰亚匹之东曰含晖作人立左腋下有穴一腹枵然有四穴日始出则其晖映暧相射西曰吐月颇峭且鋭稍夕月即见其上师子之北有室曰禅窝含晖之东有隙地逾寻甃以石子为环坐者之所借曰繙经台傍有峰特出曰立玉然其状嵌若刀剑划作四五叶者或曰以地肺名之为宜吐月之西有涧自竹谷中来因架石为梁曰飞虹逾飞虹以西而下其西麓乃北入竹谷中委蛇东来折以南出立玉后而上其东麓复折而南且西出师子前而下其南麓凡丘之巅踵自三西峰外诸小峰又十数计且丛列怪石什伯为羣而所取道往往经纬其间既下南麓有二道其循麓而东者至立雪堂方堂之南为卧云室又南为指柏轩其循麓而西者至问梅閤问梅与指柏相直梅与柏各一皆相结为蛟虬其夀几二百年柏之南有池曰玉鉴若鉴影以自媚者梅之西有井曰冰壶初凿井时得古壶罇地下而其泉冽且甘以瀹茗味尤胜云余在昔于斯逰也盖屡焉而不厌今年秋复与茅宅民陈彦濓张曼端来防而因师者予故人也止予宿问梅閤得咏歌其丘与谷者累日师曰是果可以咏歌欤愿有记也故书之石而使刋之先是有十二咏书石上其倡者髙太史季廸和者张水部子宜王文学止仲谢翰林懿今亦为同逰者洪武五年秋七月稽丘王彞记
　　记中所述髙张诸公咏不及备録今各采其一于后
　　师子林十二咏
　　师子峰　　　　　　　　　髙启
　　风生百兽低欲吼空山夜疑是天目嵓飞来此林下
　　含晖峰　　　　　　　　　张适
　　特起云成朶髙明玉有晖竒岑映初旭霁色舞罗衣
　　吐月峰　　　　　　　　　王行
　　昨吐月不缺今吐遽非圆圆缺防多少孤峰只宛然
　　小飞虹　　　　　　　　　申屠衡
　　渴虹饮不足连蜷渐僵缩我来蹑其背下瞰无底谷
　　禅窝　　　　　　　　　　张简
　　草窝防树下借与定僧居防待虚空境坐卧摠从渠
　　立雪堂　　　　　　　　　陶琛
　　升堂独立时一言悟未彻皓皓雪齐腰凄凄夜寒切
　　竹谷【一作栖鳯亭】　　　　　　　僧道衍
　　万竹云朝合孤亭月夜明鳯来縁览徳不为玉箫声
　　卧云室　　　　　　　　　王彝
　　秋潭防月还片雨千山暝独有鉢中龙蜿蜒伴僧定
　　指柏轩　　　　　　　　　髙启
　　清隂防燕几中有忘言客人来问不譍笑指庭前柏
　　问梅阁　　　　　　　　　张适
　　阳回知几许问信腊花前月白无言答如防不二禅
　　玉鉴池　　　　　　　　　王行
　　方池开玉鉴烱烱湛虚明痩影何须照心源巳共清
　　冰壶井　　　　　　　　　谢徽
　　冰花覆银床云液沁瑶甃一勺甘露浆入口不敢潄
　　奉题师子林二十韵就简天如和尚
　　张翥
　　老佛丛林伯休居得名园幽藏嵓壑胜夐絶城市喧除径去宿莽引池发真源鳯亭遡涧桥梅阁临柏轩咄嗟龙象地丹碧峩云骞怪石洞庭来荒台洗秋痕散落万竹里劣若熊豹蹲中有青狻猊主当众峰尊凴陵鬼神防呀呷风雷奔道人一饭已趺坐蒲圑温来者自名相何有眼耳根伊昔幻住翁千偈波涛翻作大师子吼洪音殷乾坤师传一灯出与世烁羣昏抠衣雨花外讵厌防学繁要知天目下广辟甘露门平生楞严读衲侣夙所敦身虽縻尘絫是心了然存彼中林社迟暮或往论期师法檀度此道非空言
　　小偈奉简卧云室中老师六首　危素
　　坐禅铭自集云传一念还超佛祖前此是菩提真种子成华成实自年年
　　天目嵓前涧水声絶厓荒径少人行等闲防取楞严防云散天空月自明
　　九衢尘土自漫漫瞬息光隂孰控抟师子林中方入定天花如雨落嵓端
　　道人燕坐万縁空栖鳯亭深一径通只有庭前柏树子无言长日倚东风
　　乡僧几载客吴门世味萧然道义尊等是江湖未归去寸心何日与同论【卓峰上人与素同里故云】
　　落拓京华久未归山中闲却緑蓑衣闲来描写虚空防但説虚空早巳非
　　五十六字奉上如禅伯　　　　周伯琦
　　多士来防萃若林阿师语黙示无心鉢中龙起窥禅定洞口猿吟学梵音鄮岭寒烟阿育塔祗园秋雨给孤金柏轩梅阁春无恙解组何时遂雅寻
　　夏日过天如禅师　　　　　　钱良石
　　余夏日过天如禅师竹院周览欢甚师呼茶坐予竹下因问西来意作麽意生师答曰修竹不受暑余嗟叹而咏歌之不已遂集杜少陵之句以纪师之髙蹈以发来者之清悟云
　　东下姑苏台惊浪满呉楚江山巳定居喜无多屋宇一丘藏曲折户牖粲可数开轩纳微凉脩竹不受暑賛老释门子文物多师古价重百砗磲荣贵如粪土端居茗续煎香美胜牛乳隠几亦无心敢为故林主今我一残老衰谢身何补潇洒共安禅沉思情延伫出门复入门天欲今朝雨庶足充淹留夜防接软语
　　狮子林即景十四首　　　　　维则
　　鸟啼花落屋西东柏子烟青芋火红人道我居城市里我疑身在万山中
　　万竿緑玉绕禅房头角森森笋稚长坐起自防藤七尺廵林络绎似廵堂
　　素壁光揺眼倍明隔林风树弄新晴树根瓦鼓鸣残雨恍惚南山水乐声
　　指柏轩中六七僧坐忘忽怪异香生推窗日色防如火薝卜花开雪一棚
　　相君来扣少林宗官从盈门隘不通散入鳯亭深竹处石林分坐绕飞虹
　　半檐落日晒寒衣一鉢香羮埜蕨肥春雨春烟二三子水西原上种松归
　　鸦鹊争巢似愤兵怒鸣死鬬乱纵横可怜踏壊桫椤树满地落花无路行
　　道人肩水灌畦蔬托鉢船归粟有余饱饭禅和无一事绕池分食餧逰鱼
　　卧云室冷睡魔醒残漏深深促五更一梦又如过一世东方日出是来生
　　西隣母鹤唳无休鹤意吾知为主忧养得鹤成骑鹤去扬州未必胜苏州
　　灶儿深夜诵莲花月度墙西桂影斜经罢辘轳声忽动汲泉自试雨前茶
　　林下禅闗尽日开放人来防卧龙梅山童莫厌门庭闹不是爱闲人不来
　　斜梅势压石阑干花似垂头照影防白昼隂云天欲雪半池星斗逼人寒
　　雪深三尺闭柴荆嵗晩无心打葛藤立雪堂前人不见秀云峰似白头僧
　　师子林三十韵　　　　　　　僧道衍
　　上士栖禅地精蓝故有名胜逾林屋洞竒冠阖闾城岌岌诸峰秀青青万竹荣室同图藻丽地等布金平刹顶灵光集幢隂瑞霭萦梁飞晴蝀见矿踞怒猊狞近恱罘罳拥遥怜睥睨横桂临经阁暝蕉傍佛龛清井甃冰壶净池开玉鉴明鉢拘龙伏卧亭接鳯来鸣昙萼还如菊频伽讵类莺庭梅新着弹轩柏老垂缨槲叶欺螺翠榴英妬罽赪露晨知蕙吐日午觉葵倾磵覆丛生荔渠隂树列柽药栏蜂恣绕藓砌蚁艰征风籁吟防径天花雨两楹炊香驯鸽恋屧响睡厖惊日下旛交影云深磬一声兰灯长际晓莲漏不违更暖触松炀灶清喧茗沸铛篆烟重翳幌镜月独悬甍僧出斋房静童归化器盈蝉号随梵奏鹤舞逐经行慕境人勤过忘形客倦迎参时机较宻定处步宜轻踈阔縁方絶孤髙道始成逺闲思结社潜醉愿投盟要识林中趣应存物外情防须来扫石宴坐学无生
