<!-- { "loadSidebar": true } -->
　　世承文献之懿家传专门之学得褒贬于师承究微言于先觉浩然而气愈充欿焉而志弥约接论议于搢绅与讐校于馆阁是将鸣太平之盛为道德之光而作髦士之矩矱也
　　于中书子楫画像赞
　　翛然林壑之清烱乎氷玉之洁托阛阓以自高处布衣而弗折际熙运于昕朝沐荣恩于晚节伟命服之雍容兼防侍以娯悦适几杖于燕休寄啸歌于风月绥福履之未央享眉夀于大老至
　　郭郎中鼎贞画像赞
　　衣冠之族汾阳之胄振家声于两郡之间承世泽于千年之后爰发身于科目遂擢任于郎官平恕每存于心曲声华素满于朝端显融幸际于清时补报敢忘于白首庶几眉夀以为期尚播休光于永久
　　赠翰林编修曹处士画像赞【编修义之父也】
　　养以澹泊居以坦夷春风秋月衎乐以熙优防太平夀考遄跻爰用子贵畀以清秩命服之华仪容有饬子孙其承永世无斁
　　张和卿画像赞【陜人今冬官正明之父也】
　　在昔夀州牧守维良酡顔鹤髪煜其有光皇用追锡宠以天章善既弗替庆则未央猗与夀州其永弗亡
　　郭处士桧林画像赞
　　汾阳之系忠武之胄诗礼之传衣冠之旧惟善是承惟德是懋尚永无替以贻厥后
　　龚仲埙画像赞
　　养乎内澹然而自足接于外温然而可掬虽托迹于公卿亦忘情乎荣辱緑髩朱顔角巾时服步天上之春风散杏林之朝旭匪余识其平生伊谁知其幽独于戏此所以为吾仲埙而有此康宁之福
　　字説
　　郭用桧林字説
　　乡先辈孔公贯道尝名其郭氏之甥曰用而字之曰桧林且曰桧非常木吾夫子尝植之阙里至于今子孙族人护视之益谨而不敢怠四方过者必拜而后敢仰观焉桧之见重于圣人见重于后世若此则字岂可轻哉于戏先生之期待于甥者何其切至若是也先生殁已久其甥既长恒为余道其舅氏所以命名与字之意且屡请为之説余不获辞则进而告之曰桧贞木也其质劲其性确其内栗而文其根盘而深其榦端而直其枝叶蓊宻隂翳滋润上可以蔽天日嵗寒霜雪凌厉挺立霄汉气色芒寒而略不为之变及取其材而试之则足以任重负厚柱明堂栋大厦屹立宇宙以为四方之仰瞻则桧之用岂不大矣哉人之为人钟和萃秀直方雅厚以端其性敦柔温裕以养其心辅之以仁义忠信载之以诗书礼乐刚正毅内之而无所歉外之而无所怵一旦推而达之于天下国家则足以尊主而庇民济人而泽物建功立事显融当时以埀声光于久逺者其用亦矣桧林尚顾名思义兢兢焉闵闵焉生息涵养以充于其内培封扶植以立于其外将见繁殖滋荣摩霄戞云郁然成林材不可胜用矣昔桧林之先人德存甫温雅笃厚好施予以医药济人与先少保尚书雪厓先生交莫逆其时贯道公尚无恙先少保与公往来尤极雅善四十年之间前辈风流若逝波不可复见矣独桧林犹能称道其一二以益余之所不及此为可嘉者桧林勉勉尚求之无负于舅氏之命以为斯文之光则他日所至又未可量也
　　传
　　蒋侍郎传
　　公讳骥字良夫姓蒋氏钱塘人也祖秀实以隐德终父均美以公贵封左春坊司直郎母姚氏封安人公少好学攻文辞弱冠以春秋经试淛江乡闱居前列遂第进士擢行人能其官永乐初太宗皇帝诏文学之臣纂修高庙实録公与焉书成陞翰林检讨赐白金文绮袭衣已又与修永乐大典为副总裁赐楮币绮帛前翰林学士解公出为交阯防议以事逮狱公坐累拘幽者十余年中扃坦然日以书史自娯未始有几微怨怼仁宗皇帝即位宥复前官逾月陞左春坊司直司郎今上皇帝嗣统之初以宫僚恩迁翰林侍讲宣德纪元奉命祀东镇洎大禹南宋诸帝陵竣事遂得便道省谒其亲公家钱塘二亲高年在堂且膺封秩公复使命归本郡方岳重臣以及郡邑官僚咸瞻望下风公歉然不敢当日戏防承顔以夀其亲椎牛酾酒以宴集其姻防乡人荣之归朝与修两朝实録书成赉赐循永乐故事复进秩侍讲学士无何上命左春坊大臣简廷臣之才且良者佐六卿公膺选授礼部右侍郎众庆得人莅职逾二旬得夙疾不移时遂卒上闻为之悼叹遣使赐祭且给舟归其丧命有司为治祠坟恩典之加可谓厚矣于乎公天性孝友尝迎司直公就养京师朝夕起居侍奉备至独母安人道逺弗克就居尝悒悒以前此奉祀匆遽不尽膝下欢屡欲归省值编摩事剧不果言及輙欷歔慨叹兄弟二人公居长与其弟友爱无间言公素善笔札尝奉命书列女传特被褒赏礼部会试两为同考官时推其公为人美丰仪善谈论尤喜宾客所居轩楹清旷几席整洁佳花异卉杂植前后客至咏歌觞酌欢如也其雅怀洒落葢如此予毎私窃自念同年数人在朝多显仕公独居散秩洎迁学士深以为庆拜侍郎益为之庆葢兾其有为以遂其平生所志也奈何天不憖遗遽焉殒逝闻者莫不痛之公享年五十有三所为诗文总六巻前后所録公多手笔云赞曰　士之负才器问学固将有为于世也其或仕与时违不能奋扬其蕴蓄葢有命焉耳一旦遭逢可以有为矣而天不假年志与愿乖岂非命耶若蒋公久居散秩中值坎坷仕将终身逮逾中岁跻于显融足以自见而奄焉捐世信夫命之不可以强也虽然公平生所致磊磊若此亦可谓杰特之士矣夫复何憾哉
　　袁义士传
　　袁大珍字仲仁其先鄞人也自其曾祖以礼来官金华遂为金华人仲仁生元之季遭乱而废学其父尝告之曰汝无以弗学为歉古人往往有不知书而所行自不悖于道者汝苐能笃于信义使乡闾称为善人斯可矣仲仁谨识之不防遂刻意树立营植生产孝事二亲朝夕惟谨父殁哀毁几弗胜母董氏患末疾日扶持在侧未尝顷刻违去至躬亲矢溲前后凡五载如一日从兄大通客死东瓯仲仁匍匐往收其遗骸以归嫂张氏呉氏孀居无子仲仁养之终身二姊适寗氏与皇甫氏皆寡为迎归于家毕其男女婚嫁割田园赡之度能自给乃已抚其孤甥姜某为之择配养其外姑杨氏几四十年而终友人张彦希仕为云南幕官致政于家一夕夫妇为仇家所杀惟一女甫生仲仁往哭彦希甚哀为持其女归养之如已子且为迹其盗禽之皆置于法鄞人苏某至金华遇疾同行者委之而去仲仁遣人舁至家求医药甚切疾愈其人弗忍去者久之郡人死无葬地多焚烧弃其骨江流中仲仁乃捐其负郭田若干亩俾葬之人呼为义塜又尝用己赀为石梁造二舟以济行者人感德之乡党皆称为义士云赞曰　古之人虽一才之美一行之懿莫不着之史传以至百世之下犹使人仰而望之得以感发而兴起矧仲仁平生善行之昭著于时非一而足其传于后世复何疑哉故为之传以俟时之观民风者有所采焉
　　王母洪孺人传
　　王母姓洪氏字宗南台之宁海人唐开元间有为谏议大夫讳某者其始祖也代有衣缨为乡钜族祖某父某洪既笄适奉化王宗礼王故着姓与洪阀阅相望宗礼父元帅府万户伯英伯英父连山乡官希伯希伯父两淛运榦子震而距唐银青光禄大夫检校太子太傅敬玘寔宗礼十三世祖云洪归王氏生四男子文琳文葩文琖文防时王氏之族人被乡人诬告逮赴京宗礼为白之皆得免及还道感疾剧甚临终谓洪曰死生命也吾无所顾惜所念者二亲埀老诸孤稚弱未有所托耳君能成吾志乎洪泣曰夫在且犹敬事抚育不敢怠矧夫亡乎有不一心王氏者有如日遂断髪为誓宗礼卒洪年甫三十居丧哀戚甚终身不事膏沐躬亲馈食养其舅姑舅姑殁尽礼丧葬且日夕攻丝枲资遣诸子就外傅受业时今户部尚书兼谨身殿大学士延平陈公伯高典敎奉化洪谓其仲子文葩曰吾闻陈先生贤而善敎汝家世以宦业着闻汝父尝以早卒不获继先绪为憾汝盍往就学以成父志文葩遂负箧入县庠从陈公游学成今为国子生方向用于时洪性严正而好施与王氏族聚蕃大洪于诸母行最尊羣子弟有不循先世遗训者入见辄谆谆训谕有不悛者嵗节会拜必公言于众愧之否则令诸子侄白于族长黜辱之必改而后已乡邻宗姻死丧患难不能济者即捐赀助之且语诸子曰此为汝辈植德计勿吝也年登七十有七尚康强无恙乡闾闺阃之称女范者悉归之见孙曾四世云太史氏曰女妇之德见于载记尚矣守贞节者孝慈或鲜闻况能以敎淑其子及其宗族乎若王母洪氏者其兼而有之若此岂非女妇而士行者耶则享有夀考宜矣其子方将佩服懿敎力学以显名于时吾见其与古之称于载记者不几矣哉
　　哀辞
　　赠奉直大夫左春坊左谕德杨公哀辞【有序】
　　泰和杨公子将其先葢出汉太尉震之裔转徙钱唐歴庐陵吉水始家于此祖景行元进士官至翰林待制有盛名公自少頴敏过人读书力学总角已有声借借其为文操笔立就逈出时辈儒先长者皆器重之平居孝于亲友于昆弟忠信笃厚出自天性阅歴险夷终始一致拯颠济危汲汲然惟恐不及而不幸享年不永卒之嵗才三十有四一时贤士大夫莫不哀悼之予生晚弗及瞻望公之风采幸与公子士竒同官禁林出入侍从几二十年公以子贵荷蒙恩眷赠职宫僚宠光下临贲及幽壤公之所以得于天而敷遗于其后者可谓盛矣公潜德懿行以具载墓碑予不能无言独哀之以辞且以慰吾士竒罔极之思而昭示于无穷也辞曰　繄闗西之苗裔兮瞻阀阅之孔华抑太尉之盛德兮矢清白以传家羌华隂之遥遥兮卜钱唐而转徙再迁于庐陵兮耀官牒之有炜繇文江与西昌兮潏庆泽之弥深骋逸轨于文塲兮待制处乎词林睠夫子之克承兮伟妙龄之英秀方髫龀而知学兮披奥义而研究惟天性之孝友兮敦行谊于彛亲探圣贤之遗言兮廼克践于其身年甫冠而驰声兮抱韦编以就试掇余思于仓卒兮尚足防乎高第播鳯雏之美誉兮忽振举而逺扬蟠锦绣于胸臆兮摛五采而成章倐元季之驿骚兮聚羣盗而蜂午既焚刼于州闾兮肆苍黄而莫措痛叔父之罹害兮竟殒命于异区还抚棺以号痛兮宁暇防于吾躯因脱生于虎口兮遂窜伏乎山间撷涧芳以为养兮怡菽水之欢顔奄二亲之倾逝兮勉致力于襄事妥窀穸以安厝兮惟敛葬之兼备际寰宇之廓清兮揭日月于中天言将返乎故业兮复先世之清氊何天道之难谌兮遽婴疾而弗起慨山木其頺坏兮惨悲风之满耳谓夀夭之不齐兮谅资禀之既丰胡天俾其才兮而竟啬其逢念厥躬之韬晦兮实流庆于嗣蔼令望于士林兮职清华而严防膺紫诰以宠赠兮焕云汉之天章岂曰耀荣于今日兮虽百世而有光嗟予生之独晚兮仰夫子之遐躅慕高风之寥廓兮空徬徨以于郁盘古之崔嵬兮閟音容于夜台聊寓情于一些兮志予心之永哀
　　黄孟铉哀辞
