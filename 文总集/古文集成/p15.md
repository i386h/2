<!-- { "loadSidebar": true } -->
　　孔子既没千古之下驾邪怪之说肆竒险之行【善造语】侵轶我圣人之道者众矣而杨墨为之魁故其罪剧孔子既没千古之下攘邪怪之说夷苛险之行夹辅我圣人之道者多矣而孟子为之首故其功钜【双关论杨墨孟子好】昔者二竪去孔子之世未百年也以无君无父之教行乎天下天下惑而归之嗟乎君君臣臣父父子子邦国之大经也人伦之大本也不可斯须去矣而彼皆无之是敺天下之民而陷溺穽窖之也祸孰甚焉非孟子莫能救之故孟子慨然奋起大陈尧舜禹汤文武周公孔子之法驱除之以絶其后抜天下之民于陷溺之中而复置之中国【发得孟子有功】俾我圣人之道炳焉不坠故扬子云有言曰古者杨墨塞路孟子辞而辟之廓如也韩退之有言曰孟子之功予以谓不在禹下然子云述孟子之功不若退之之言深且至也何哉洚水横流大禹不作则天下之民鱼鳖矣杨墨暴行孟子不作则天下之民禽兽矣谓诸此也景祐丁丑歳夕拜龙图孔公为东鲁之二年也公圣人之后以恢张大教兴复斯文为己任尝谓诸儒之有大功于圣人门者无先于孟子力平二坚之祸而不得血食于后兹其阙也甚矣祭法曰能御大菑则祀之能捍大患则祀之孟子可谓能御大菑能捍大患者也且邹昔为孟子之里今为所治之属邑吾当访其墓而表之新其祠而祀之以旌其烈于是符下俾其官吏愽求之果于邑之东北三十里有山曰四基四基之阳得其基焉遂命去其榛莽肇其堂宇以公孙万章之徒配越明年春庙成俾泰山孙复铭而志之复学孔而希孟者也世有蹈邪怪竒险之迹者常思嗣而攻之况承公命而志其庙又何敢让嘻子云能述孟子之功而不能尽之退之能尽之而不能祀之惟公既能尽之又能祀之不其美哉故直笔以书年月日记【末结有力】
　　齐州闵子祠堂记【苏辙】
　　郎学士云【此篇论夫子之力大故歴聘而求仕顔闵之力小故不敢仕】迂斋批【文字有关鎻首尾相绾发明理致】
　　歴城之东五里有丘焉曰闵子之墓坟而不庙秩祀不至邦人不宁守土之吏有将举焉而不克者熈宁七年天章阁待制右諌议濮阳李公来守济南越明年政修事治邦之耋老相与来告曰此邦之旧有如闵子而不庙食岂不大阙公唯不知苟知之其有不饬公曰噫信其不可以缓于是庀工为祠堂且使春秋修其常事堂成具三献焉笾豆有列傧相有位百年之废一日而举学士大夫观礼祠下咨嗟涕洟有言者曰惟夫子生于乱世周流齐鲁宋卫之间无所不仕其弟子之髙弟亦咸仕于诸国宰我仕齐子贡冉有子游仕鲁季路仕卫子夏仕魏弟子之仕者亦众矣然其称徳行者四人【自逺及近一节进一节】独仲弓尝为季氏宰其上三人皆未尝仕季氏尝欲以闵子骞为费宰闵子辞曰如有复我者则吾必在汶上矣且以夫子之贤犹不以仕为汚也而三子之不仕独何欤言未卒有应者曰子独不见夫适东海者乎【以此譬周家之难】望之茫洋不知其边即之汗漫不测其深其舟如蔽天之山其帆如浮空之云然后履风涛而不偾触蛟龙而不詟若夫以江河之舟楫而夸东海之难则亦十里而返百里而溺不足以经万里之害矣方周之衰礼乐崩弛天下大壊而有欲救之譬如涉海有甚焉者【有此意方来得下文】今夫夫子之不顾而仕则其舟楫之足恃也诸子之汲汲而忘返盖亦有陋舟而将试焉【此江湖之舟】则亦随其力之所及而已矣若夫三子愿为夫子而未能【出脱得好】下顾诸子而以为不足为也是以止而有待【佳】夫子尝曰世之学柳下恵者未有若鲁独居之男子吾于三子亦云众曰然退而书之遂刻于石
　　严先生祠堂记【范希文】
　　本传【陵本姓庄避明帝讳改姓严光武拜諌议不受耕钓于富春山今有钓台祠堂在严州桐庐县】
　　迂斋批【字少词严笔力老健】
　　先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之【两下并説并无抑扬便见严光不屈光武光武不臣严光之意】在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之【引两卦天造地设】盖先生之心出乎日月之上光武之器包乎天地之外微先生不能成光武之大微光武岂能遂先生之髙哉【结】而使贪夫廉懦夫立是有大功于名教也【干归立祠意】仲淹来守是邦【縁所以立祠】始构堂而奠焉乃复为其后者四家以奉祠事又从而歌曰云山苍苍江水泱泱先生之风山髙水长【含无限意】
　　钓台记【东莱】
　　由东阳江而下迳新定郡五十里得严陵瀬盖东汉严先生遯世不屈耕钓于冨春山后人因以名其瀬也孙吴析冨春为桐庐是瀬亦来属焉顾野王舆地志曰桐庐县南有严子陵渔钓处石上平可坐十人名为钓坛即今纪之钓台也独两台对峙野王所不纪葢亦觕言之耳明道二年范文正公自司谏来守是邦始筑屋祠先生而为之记瀬之旁白云源乃唐诗人方处士故庐文正公之游钓台也尝絶江访其遗迹以其像寘祠之左文正公没郡人思之遂侑食于右坐焉歳祀浸逺此意弗嗣淳熈五年侍郎萧公出镇道祠下慨然曰国家稽用唐武徳旧典姓是州为严则先生之祠乃名教之首頽圮若是可乎顾急于民瘼未暇也居二年政成化洽以余钱新之时某病废卧旁郡公以书见诿记其成固辞不可乃复于公曰方王氏移国以光武之大志先生之髙气相与共学夫岂区区呻吟占毕之末哉汉官威仪既复薄海内外臣子之责皆塞矣亦何必臂其间哉没身丘壑固先生之素尚也帝睠焉有懐俾以形旁求于天下得非在廷诸臣奉令承教之不给未有当帝意者邪三聘而至车驾即日幸其馆勉其相助为理所以处先生者不薄矣匪徒屈万乘之重为故人之光宠也先生虽以巢由自命视一世若不足以凂之观与侯霸尺牍劘切之意见于言外岂于帝惓惓未能忘邪浩然而归使人主有终身瞻望不及之叹施及后世賔友耆俊遂为家法士之闻风兴起者坚节正操见危授命项背相望其有益人之国与朝夕献纳云台之下者未知其孰多孰少也枝必类本响必报声使先生微有意于傲世立名一再传之后且将为西晋之清虚矣而东京之俗乆而益励名检之外综理干畧亦往往髙出后世泝其流而寻其源则建武之髙节孰可訾邪至于节义之弊变为亢激特上无建用皇极之君均调消息之尔非造端者之过也后先生且千年文正公来主斯地祀典始举旷百世而相感者固自不当遇邪今公作牧复大葺祠宇以续前人之绪继自今以往泝江而上者欵门而心开升堂而容肃风清樾濯寒泉哦山髙水长之诗致足乐也则公岂専为一邦劝哉祠之前则羊裘轩其东则客星阁招隠堂岸江立表以识路缭山作亭以待憇或革或因面势位置各有思致皆受成于公以非大指所存故不详列主其役者司户叅军吴桂
　　刻严陵钓台【罗隠】
　　岩岩而髙者严子陵之钓台也寥寥而不归者光武之故人也故人之道睨苍苔以言之尊莫尊于天子贱莫贱于布衣龙争蛇蛰兮风雨相遗干戈载靡兮悠人梦思何冨贵不易节而穷逹无所欺故得脱邯郸之难破犀象之师造二百年之业继三尺劒之基者其唯有始有卒者乎下之世风俗偷去禄位相尚朝为一旅人暮为九品官而亲戚骨肉已有防差矣况故人乎呜呼往者不可见来者未可期已而已而
　　抚州顔鲁公祠记【南丰】
　　迂斋批【议论正笔力髙简而有法质而不佻】
　　赠司徒鲁郡顔公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守防安禄山必反为之备禄山既举兵公与常山太守杲卿伐其后贼之不能直闚潼关以公与杲卿挠其势也【有力】在肃宗时数正言宰相不悦斥去之又为御史唐旻所构连輙斥李辅国迁太上皇居西宫公首率百官请问起居又輙斥代宗时与元载争论是非载欲有所壅蔽公极论之又輙斥【都应在后】杨炎卢杞既相徳宗益恶公所为连斥之【看他连用许多斥字便见他布置】犹不满意李希烈防汝州杞即以公使希烈希烈初慙其言后卒缢公以死是时公年七十有五矣天寳之际乆不见兵禄山既反天下莫不震动公独以区区平原遂折其锋四方闻之争而起唐卒以振者公为之倡也【有力】当公之开土门同日归公者七十郡得兵二十余万繇此观之苟顺且诚天下从之矣自此至公殁垂三十年小人继续任政天下日入于弊大盗继起天子輙出避之唐之在朝臣多畏怯观望能居其间一忤于世失所而不自悔者寡矣至于再三忤于世失所不自悔者盖未有也若至于起且仆以至于七八【应前面许多斥字】遂死而不自悔者则天下一人而已若公是也【接有力】公之学问文章往往杂于神仙浮图之説【瑕瑜不相掩】不皆合于理及其然自立能至于此者盖天性然也故公之能处其死不足以观公之大何则及至于势穷义有不得不死虽中人可勉焉况公之自信也欤惟歴忤大奸颠跌撼顿至于七八【又应前】而始终不以死生祸福为秋毫顾虑【推本之论】非笃于道者不能如此此足以观公之大也夫世之治乱不同而士之去就亦异若伯夷之清伊尹之任孔子之时彼各有义夫既自比于古之任者矣乃欲睠顾回隠以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子嘉祐元年尚书都官郎中知抚州聂君某尚书屯田贠外郎通判抚州林君某相与慕公之烈以公之尝为此邦也遂为堂而祠之既成二君过予之家而告之曰愿有述夫公之赫赫不可盖者固不系于祠之有无盖人之向往之不足者非祠则无以致其至也闻其烈足以感人况拜其祠为亲炙之者欤今州县之政非法令所及者世不复议二君独能追公之节尊而事之以风示当世为法令之所不及是可谓有志者也
　　阆州新政县顔鲁公祠记【唐庚】
　　迂斋批【词气发动议论正大】
　　上元中顔鲁公为蓬州长史过新政作离堆记四百余言书而刻之石壁上字径三寸虽崩壊剥落之余而典刑具在使人见之凛然也元符三年余友疆叔来尹是邑始为公作祠于其侧而求文以为记余谓仁之胜不仁乆矣【议论好】然有时乎不胜而反为所防者命也史臣论公晚节偃蹇为奸臣所挤见殒贼手是未必然【先取彼之説而后伸己之説】公孙丞相以仲舒相胶西梁冀以张纲守广陵李逢吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观之士之成败存亡岂不有命邪而小人防然自以为得计【破此説好】不亦缪乎且吾闻古之尚友者以友天下之善士为未足又尚论古之人诵其诗读其书思见其人而不可得则方且欲招屈子于江濵起士会于九原盖其志所愿则超然慕于数千载之后而况于公乎公之功名事业已絶于人而文字之妙又不可及因其心画之所在而祠之【与起头数句相应】此昔人尚友之意也尝试与疆叔登离堆探石堂【看他笔势】观其遗迹而味其平生则公之精神风采犹或可以想见也夫






　　古文集成巻十一
　　钦定四库全书
　　古文集成巻十二　　　　宋　王霆震　编前乙集六
　　记
　　吉州州学记【欧公】
