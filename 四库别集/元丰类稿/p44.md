<!-- { "loadSidebar": true } -->
　　盖闻尧之治曰百姓昭明，舜之治曰四门穆穆。然则当是之时，在位皆君子，其是非不惑可知也。故尧欲厘百工，舜欲熙帝载，求可任者，皆访诸四岳。因四岳以命禹，又因禹以命稷、契、皋陶，因群臣之佥曰以命垂、益、伯夷，因伯夷以命夔、龙，其审官用贤，不自任其聪明，而稽之于众如此。然存于《书》，二帝所命者，义和、九官、十二牧，皆官之正长也。至于属官，则未有二帝尝命之者。其遗法之可考，则周穆王命伯ぁ为太仆正，戒之曰：“慎简乃僚，无以巧言令色，便辟侧媚，其惟吉士。”则自择其官之属者，官之正长之事，此先王之成法也。

　　汉魏以来，公府郡国亦皆自辟其属，而唐陆贽请使台省长官自择僚属。盖上下之体相承如此，以周天下之务，此古今之通理也。

　　今朕董正治官，始自三省。至于百工，皆正其名。夫使在位皆君子，而是非不惑，此朕素所以厉士大夫也。故凡官之长贰，朕既考择而任之。尚书政本也，自郎已下用吏甚众，其令仆射、左右丞、尚书、侍郎，各于其所部员有未备，皆举二人以闻，朕将择而用之。其未用者，亦识其名以待用。朕稽于古以正百官，稽于众以求天下之士，其勤可谓至矣。惟官之长贰之臣，皆朕所属以共成天下之治。其尚体朕意。所举惟公，以应朕之求；所陈惟实，以严朕之诏。其得材失士，有司其各以等差，具为赏罚之格，朕将举而行之。赏吾不吝，罚亦无舍。非独搜扬幽滞，庶几为官得人。亦将以观吾大臣之能，使朕得与众士大夫合志同心，以进天下之材。作则垂法，行之于今，以诒后世。追于先王之成宪，无令唐虞有周专美于古，不其美欤！咨尔庶位，其谕朕意〈一作怀〉。

　　【赐高丽诏】

　　盖闻昔在夏后，分天下为五服。地有远近，故治有详略。而声教之盛，东渐于海。朕甚慕之。顾德不明，何以逮此。而尔东国之君，款诚内附，数遣使者，乘不测之川，献其方贡。惟尔之义，朕实宠嘉。宜有异恩，以称勤恪。而尔比缘养疴，以医为请。眷然东顾，朕预忧之。是用择遣方技之官，具舟以往。尔惠彼一方，神明相祚。药剂所补，以时康宁。达于予闻，欣庆方属，而遽驰僚从，来致谢章。览以慰怀，奖叹良厚。尔自乃祖以来，保彼土，其尚颐精神，强饮食，格于眉寿，以均福于有众。使尔有世济其美之功，而朕预声教及远之休。其始自今，永孚于好。

　　【拟代廷试进士策问三首·策问一】

　　朕有志于卑汉唐之治，而欲比迹于唐虞三代之盛。故于书无所不学，而通其意；于天下之事无所不讲，而极其本末。于人之材，长养成就之者甚厚，求而用之者甚至；于民之务，忧勤思念者甚详，抚而绥之者甚力。患风俗之敝也，正己以先百姓，而明于教示；患政理之陋也，稽古以定制度，而谨于持循。欲斥大疆土也，劳于经武；欲怀附夷狄也，广于推恩。人之所欲者不敢违，人之所恶者不敢强；赏不敢以喜而滥，刑不敢以怒而淫。群臣之进对者，夕请而朝见之；四方之奏事者，旦入而暮报之。未尝有声色之娱，未尝有畋游之好。不营宫室，不崇苑囿。衣服饮食，取具而已。兢兢业业，不敢暇逸，日慎一日，十有六年于兹矣。

　　惟先圣王之烈，虽自视然，察其用心，如朕者亦可以无憾矣。然古之大有为之君，必有大效于天下，至于小能小善，亦各有小补焉。奚独至于朕也，意弥笃而功未见于人，行弥励而德未见于世。岂所谓是者非欤？所谓能者否欤？抑所行者为可止欤？所舍者为可用欤？将在位者奉承法令，苟为空文而不务究宣朕意欤？意者今去古远，先王之政不可以复欤？凡朕之所为由前者，其失安在？宜于今者，先后施设，其要如何？唐虞三代之所以成功德者，孰近于今，可推而行之？汉唐之卑者，孰存于今，可革而去之？其悉心以对，朕将自择。

　　【拟代廷试进士策问三首·策问二】

　　夫有《二南》之化，则有《羔羊》之大夫，《兔》之士，《汉广》之女。其成人之材，则见于《思齐》；其成物之性，则见于《行苇》。盖王者之治，由近及远，其效如此，何其风俗美而流泽深也。今朕躬礼义以先天下，恐其未喻也，崇庠序以导之，縻〈一作靡〉爵赏以劝之。患其未从也，以政率之，以威董之，可谓尽心矣。然朝廷之臣，未能有素丝之节，正直之行；中林之士，未能有慎独之心；女子之谊，未能有翘翘之绝。况于有德有造，成人之材，牛羊勿践，遂物之性，可望其仿佛乎？朕于士民，惫精刻〈一作克〉意，以待其善，而天下靡靡，便文苟偷而已，何其习之难变也。

　　夫先王之教，其本岂易于身先之？其具岂易于崇庠序、縻爵赏、修政刑以将之？与今之所务者同也。然以今方古，违从之效异，何也？岂今之所知者不明，所尚者不审欤？抑人散久矣，不可以复化欤？子大夫待问于廷，其以经对。

　　【拟代廷试进士策问三首·策问三】

　　朕获承祖考，惧德不明，故小大之事，躬亲省决，以夜继日，不敢自暇，而政未加善；侧身践行，兢兢业业，不敢自逸，为天下先，而俗未加厚；崇庠序之化，信赏罚之法，以开导，而士未加励；悯农惠商，补其乏阙，除其疾苦，以劝助，而民未加富。砺器械，教士卒，所以经营之者甚具，而武事未立也；定制度，正官号，所以弥纶之者至备，而文治未洽也。至于百工未昭，彝伦未叙，四民未尽得其职，万物未尽遂其性。中国之势，或诎于夷狄；九州之地，未一于旧服。是一皆戾古。岂朕之不敏，所知者非其要，所由者失其统欤？抑群臣之在事者不称其任，不能辅朕欤？将乖缪之习久，更革损益之始，其功难见欤？朕之待物者，未尝不以诚，而下之应上者，皆文具而已，是何故也？意朕之所为，与古之所以致治者无异，而其效之不同，何也？二帝、三王、秦汉以来，迄于唐及五代，虽功德有间，然其所以治且昌，与夫所以衰乱失之者，其迹可考，其原必有在。方其治且昌也，所由之路，末本先后，其一致欤？抑有殊也？其衰乱失之也，浸渐积累，所以致之，一揆而已耶？抑不然也？知古今，明治乱，子大夫之职也。其具著于篇，朕将亲览。 
　

　




　

　
●卷二十七·表十三首
【谢中书舍人表】
　　伏承制命，授臣试中书舍人者，甫上程篇，遽尘宠任，载惟遭遇，倍集兢惭。〈中谢。〉

　　盖圣君难谕之情，将欲施于号令；得当世能言之士，然后达于文辞。矧今纲理四方，弥纶庶政。肇维新之王度，备久简之官仪。计谋常越于拘挛，注错举为于希阔。岂伊凡庶，可测高深。方当觉悟迩遐，使遍知于上意；训齐内外，用丕变于群心。尤资演畅之材，曲尽丁宁之旨。布为邦典，兹谓人文。顾在臣愚，岂堪此选？

　　伏惟皇帝陛下超逾千载，特起一时。躬尧舜之聪明，而不忘讲学；集成汤之勇智，而无倦咨询。惟左右前后之臣，有耳目腹心之寄，尤非浅识所可叨居。如臣性实滞蒙，器非广博。知自强于名节，耻阴附于贵权。无因缘毫发之拔援，有积累丘山之忌嫉。晚逢睿圣，独赐收怜。褒嘉特异于常伦，进用每从于中出。猥以五朝之大典，属于一介之孤生。已愧缺然，将安称此？敢期误宠，仍置近班。敷导训辞，惧空疏之难强；追参讽议，忧蹇浅之易穷。于风波流落之余，以蒲柳衰残之质，自循涯分，曷副恩荣。虽日月之光，何加于润色；而天地之德，无待于论思。然臣素坚好古之诚，粗识爱君之义，既抗颜而就列，敢恕己以怀私？谨当寻绎旧闻，用阐扬于名命；激昂懦志，庶补助于谋猷。仰答主知，誓殚臣节。臣无任〈云云〉。

　　【齐州谢到任表】

　　伏奉敕命，就差知齐州军州事，已于今月十六日到任上讫。顾以诸生，备兹烦使，据非其所，惧不克堪。〈中谢。〉

　　伏念臣素乏他长，偶知好学。议先王之制作，尝究本原；论夫子之文章，颇探阃奥。历事圣君于三世，与游儒馆者十年。不知苟曲以取容，但信朴愚而自守。比缘私计，请贰外藩。嗟疾病之余生，困米盐之细务。方指期于满岁，将垂翼于故栖。遽此外迁，处之剧郡。维般阳之列壤，实季﹀之遗区。习诈而夸，著流风于在昔；多盗与讼，号难治于当今。比试用于此邦，必咨求于强吏。盖因能而任官者不违其分，则量力而受位者得竭其材。岂伊儒懦之资，可副浩烦之用。恐殚精思，无补毫分。然而由积累以冒恩，实养成之有自。

　　此盖伏遇皇帝陛下智周万物，明照四方。在疏远污贱之中，而察其所守；无左右游谈之助，而知其所长。故令覆露之仁，及此滞蒙之质。敢不无忘夙夜，勉尽疲驽。行归于周，久自安于直道；老当益壮，誓无易于初心。仰望阙庭，臣无任〈云云〉。

　　【襄州谢到任表】

　　伏奉敕命，就差权知襄州，已于今月二十七日到任上讫。缘同气之私恩，陈便亲之微志，就更善郡，得侍安舆。〈中谢。〉

　　伏念臣素坚向学之心，幸遇好文之主，备名儒馆十有三年。然而三易外邦，五回星岁。比亦再过于双阙，未尝一对于清光。常存倾藿之诚，虽知向日；居有戴盆之势，何以望天？而臣昨治济南，最为烦剧。野有群行之盗，里多武断之豪。驯致肃清，始熄凶残之害；自强柔懦，颇殚竭蹙之劳。今者获就安闲，少休疲钝。出观美俗，尤多《汉广》之高；入奉慈颜，不悯《汝坟》之瘁。兹为窃冒，厥有端原。此盖伏遇皇帝陛下奖引士伦，推崇世教。小艺片言之善，偏长一曲之材，皆欲养成，未尝弃废。故令优佚，俯及孤蒙。敢不拊慰此民，宣明上德。永念沉碑之旧，自顾何功；未忘投博之勤，庶几小补。臣无任〈云云〉。

　　【洪州谢到任表】

　　伏奉敕命，就差臣权知洪州军州事，充江南西路兵马都钤辖，已于今月二十四日到任上讫。抚临便郡，获奉于亲闱；总制属城，实兼于故里。〈中谢。〉

　　伏念臣志虽择善，材不过人。玩思诗书，无出伦之异见；游心翰墨，多涉俗之尘言。窃食累朝，备官儒馆。智非早悟，曾不习于人情；学匪兼通，固难堪于世用。兹缘私请，得假善藩。惟八换于岁期，已四临于外服。幸遇非常之主，未奉燕闲；实当难得之时，独无称效。傥获伸于肝膈，冀少益于毫分。伏惟皇帝陛下恭俭爱人，聪明好古，卑汉唐之近事，慕尧舜之远图。臣敢不上体圣心，勤修民政？奉行宽大，方尽瘁于兹时；补助高深，庶纳忠于来日。仰望旒，臣无任〈云云〉。

　　【福州谢到任表】

