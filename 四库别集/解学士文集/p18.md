<!-- { "loadSidebar": true } -->
　　洪武年中泰运回桂花香里棘闱开砚池新渴蔷薇水天遣蛟龙送雨来 

　　○寄胡驸马河州作 

　　忆昔相陪侍　紫宸祥云初日照庼麟即今漂泊西河上敢道青云有故人 

　　○己卯蒙恩再过华山 

　　万里东归不怨嗟华阴两度见红霞如今又看擎天手掌上分明现玊华 

　　○客中元夕 

　　去年此日宴传柑两袖天香御酒酣今夜客中风又雨可无归梦到江南 

　　○送子恭杨先生　 【庚辰】 

　　几年物外逢颠道大笑猖狂醉碧山今日烟霞天上客不胜清苦忆人间 

　　○寄新淦胡能定 

　　庚辰取士魁天下又要名宗第一家桃李眼前看欲厌大开东阁咏梅花 

　　○山阴和太史宋韵　 【壬午】 

　　日华东上五云开阁老新从蜀道回染尽东风作桃李又闻南国咏台莱 

　　○忆友 

　　尔在湖南我在京别离两地最关情遥知此夜相思处惟向天中看月明 

　　○郭珏 

　　晚云飞扑玊騘归不断香风酒力微夜久坐怜明月好细铺花影绣罗衣 

　　又 

　　君上孤舟妾上楼望中烟雨意中愁江波若解离情苦一夜东风水倒流 

　　○子享参谋 

　　多病文园渴未消自从人日到花朝不知杨柳将春色绿到淮阳第几桥 

　　○寄何岳　 【乙酉】 

　　君家伯仲情如海一望南云思一回好护庭前双桂子初平去后几花开 

　　○过新淦寄胡能定（三首） 

　　紫淦提封十万家市南多见使君车凭将旧日阳春曲散作候官棠棣花 

　　又 

　　许逊山林紫淦边弹琴躭酒过年年信知伴鹤游诸洞何用攀龙上碧天 

　　又 

　　剧县闽中说候官喜君谈笑拂征鞍桑阴驯雉闲清昼相见弹棊赋荔丹 

　　又 

　　二十年来识隐君几回樽俎共论文只见出宰闽关去行见榕阴下度云 

　　○雪后登钟山作　 【丙戌】 

　　夜梦红云拥万娃参差玊手散琪花觉来直上钟山望瑞雪初凝衬晚霞 

　　○永乐己丑恭遇太祖圣节有感（二首） 

　　少事　高皇仅十年每因　圣节赐归舡丁宁天语看严父八十闲居似列仙 

　　又 

　　瞻望　宸游又十年三年宦辙到穷边天回地转星河近夜梦升朝奉　御筵 

　　○送淳夫弟南归（四首） 

　　扁舟新自海门来兄弟承恩入上台金匮琅函都写遍锦袍应逐早春回 

　　又 

　　吾家诗礼旧箕裘当代承恩孰与传三入翰林真忝窃莫言投笔可封侯 

　　又 

　　吉水城东旧鉴湖参军书屋景屠苏问渠一日千金者得似吾家风味无 

　　又 

　　芙蓉山下有唐阡筭到于今八百年归去殷勤看松栢白云常望五云边 

　　○立陈彛训 

　　豸冠归到故乡荣快覩清秋一鹗横自说三年应政事东山高望看云生 

　　○送边文进归闽 

　　当代边鸾最得名几回待诏话西清春风作伴归乡郡若见房山为寄声 

　　○送人往田州（三首） 

　　都城二月忽逢君为道南行路入云边境也知民待久莫言客里惜离群 

　　又 

　　圣主恩深四海春百年礼乐俗全淳去时已作皇华使正好咨询及远人 

　　又 

　　凤凰台下笑分携南望龙河入广西到日想应相忆处青山两岸听猿啼 

　　○送吴子申（二首） 

　　龙岩老守无一钱解官闭门经十年澜翻雅颂□作管出为诸生裁斐然 

　　又 

　　南望云台入楚云乡心迢逓更纷纭何因得共飞帆上细看螺江濯锦文 

　　○送刘子章归庐陵 

　　卷中题遍古人诗只羡刘真诗更奇绝胜骊珠千万斛蛟龙相让不相疑 

　　○送教授王芳荪之杭州 

　　十月霜华载客舟钱塘东去访瀛洲更无紫气浮衣锦只见文星入斗牛 

　　○送教授张子彛之成都 

　　之官远向锦宫城不用金牛役五丁庠序贤才古邹鲁献王声誉汉东平 

　　○送沈诚庄还皋兰兼简徐叔拱 

　　画舡载酒过枫桥送别东风雪未消此日相逢又相别监关西去路迢迢 

　　○送徐大傅南征 

　　勒马桥边去送卿送卿远去早回程朝廷不可无卿在卿在朝廷有大明 

　　○送高塘王子舟之巴陵学官（三首） 

　　仁山字水多君子忠厚如君复几人致意南巡老虞舜相思烟树不胜春 

　　又 

　　洞庭曾奏钧天乐水里鱼龙也会听自昔巴陵多俊彦好敷时雨细谈经 

　　又 

　　吾家叔父华容县舡到津头定一过小弟侍边凭寄意过庭诗礼近如何 

　　○送游达善（二首） 

　　庐陵山水似蟠溪林下偏宜隐者栖光照豫章徐孺子高风千载重江西 

　　又 

　　云物凄凉浅复深或浮□守或为□即如独善能兼善穷达何曾肯用心 

　　○送刘子禄给事佥宪云南 

　　夜郎西出入南中铜鼓声喧忆卧龙若有氷壶消瘴疠不妨千载又同风 

　　○送聂廷春之官东莞 

　　百里香林瀚海滨蜑人珠网露华新孟尝郄又之东莞露冕行看棠树春 

　　○送邹季行 

　　忆昔君家清白轩一回南望一凄然三年阙下纔相见君又承恩衣锦还 

　　○送王知府归琼州（二首） 

　　二十年中瞬息过又从丹禁共鸣珂喜君风度还如旧□觉于今白发多 

　　又 

　　东都循吏不曾多皂盖朱旛事若何见说琼台边大海近来瀛海不杨波 

　　○送彭师举还乡（三首） 

　　相送翩翩出帝都西风落日听号鸟即今便有千锺粟得似先生一日无 

　　又 

　　青山石径省元家五百年前书未涯致意阖门诸旧友香风丹桂几重花 

　　又 

　　一官未拜即辞荣孝养如山富贵轻愧甚蓬莱云外客赐归犹待颂升平 

　　○送西昌陈孟旦（二首） 

　　白下昔逢陈孟旦渥洼风采称行空龙头虎榜湏臾事宝剑千年气似虹 

　　又 

　　金縢竹简会澜翻孔壁尧阶指顾间壁土龙梭纔尺许时来风雨抬湖山 

　　○送子高刘先生 

　　三江江上刘夫子五百余年旧宦家十载京华重会面照人白璧敻无瑕 

　　○送刘日升 

　　濡桥轻雨落尘沙送子南行访汉槎为寄音书大庾岭臈前有客看梅花 

　　○赠萧世英（二首） 

　　十九年中别更逢逢君又别意重重煎茶扫地同明月相对弹琴到晚钟 

　　又 

　　江乡忆别异乡逢十九年中意万重沾酒满舡赊月色同寻流水奏疏钟 

　　○赠萧宗 

　　乡里相逢簇绣鞍客中重见别离难新诗为写齐纨扇一度相思一检看 

　　○赠镏若斋 

　　社燕秋鸿各自飞我来君去若相违西湖西畔梅如雪应有亲朋待子归（三首） 

　　又 

　　阿母当窓缝绣衣愿儿穿着念春晖却嫌相别落花里果老山头几日归 

　　又 

　　万柳千花沸酒旗南陵北苑草离离居庸关下泉呜咽又是东风欲去时 

　　○峡江别高峻（五首） 

　　雅山峡前春一日黄金江口水如蓝扁舟不忍分携去路拥梅花暮膳潭 

　　又 

　　踏破苍苔玊峡前是时微暑熟梅天乌纱白苎人如玊后夜相思望月圆 

　　又 

　　梅雨初收欲晚晴白沙官路马蹄轻大安桥上簪缨集似送高人上　玊京 

　　又 

　　从容语笑见情真交谊平生有几人明日分襟江上去送行恐逐马蹄轻 

　　又 

　　新篁如戟草如茵锦江风细波粼粼忍歌三迭阳关曲绝胜汪沦送故人 

　　○别邓经（二首） 

　　记得京华识管宁衣沾辽雪上青冥善吟李白诗千首能使时人侧耳听 

　　又 

　　龙门溪下水珊珊鲁公大书云采间烦君为借几只鹿待我重来骑看山 

　　○别甘霖 

　　甘家兄弟皆绝奇琼林玊树珊瑚枝忽然倾盖得知已花雨逢桥春暮时 

　　○别周巽 

　　二十年前同虎榜八千里外客殊乡匆匆又说明朝别离恨长江有许长 

　　○喜张宾旸相见 

　　我经客路八千里君住人间八十年一别东西又相见筭来都是地行仙 

　　○别张宾旸 

　　自我论交二十年家君相与十年前泉阿剑去张华在还有龙光夜斸天 

　　○别若璟因寄子环 

　　韦衣三回识　圣颜黑头归去看青山贤郎射策应期早相待红云玊笋班 

　　○别徐崇威巡宰宜山时在峡江舟中 

　　我上京师君复还匆匆潇峡酒杯间春风先到大曹镇桴鼓无声花满山 

　　○寄朝夫文夫朋至三弟 

　　我已西行及早回南山松栢好栽培平生忠孝兼兄弟常有音书日下来 

　　○寄简夫弟 

　　神雷白日呌晴空万丈寒湫舞蛰龙笑指池鱼也飞起共为霖雨九秋中 

　　○寄胡光大 

　　天狱山前别鹤群　金鸾殿上共承恩常时只忆同明月江上赓歌倒一樽 

　　○寄元节（二首） 

　　字江藂桂倚云栽　金殿传宣次第开万斛新条香粟满天风吹上凤凰台 

　　又 

　　崖桂偏承雨露浓彩衣先入广寒宫盘盘老干风雪外有待他年起热龙 

　　○寄进士倪以孚（六首） 

　　新安进士旧名家紫气龙光动物华不但古人有雷焕如何一水隔天涯 

　　又 

　　四书辑释日星垂倪氏声名海宇知中叶文华更清淑桂林争覩凤凰枝 

　　又 

　　引锥剌膝枕铃眠徒跣行沙髻自悬苦到功成便忘却卧薪尝胆亦徒然 

　　又 

　　我家曾有松文砚玊带金鱼出歙州贡士汪君能脱赠至今长念水东流 

　　又 

　　每读坡翁凤吹铭信知端石未为精若能知我穷愁者眉子金精付一泓 

　　又 

　　泓下龙吟岂化梭歙溪龙尾近如何故家定有收藏者满处千金未觉多 

　　○寄倪以孚（二首） 

　　孔璧遗经义可寻都因传注惑人心从头且莫生枝节记得全文直万金 

　　又 

　　每念斯文骨肉均紫阳阙里更情亲明朝再展青天翼九万扶摇海宇春 

　　○寄张叔豫刘孟恂（六首） 

　　绕县清江月一湾君家别墅在屏山当时故老犹能说情日笙歌夹路还 

　　又 

　　节义庐陵古所夸宋朝冠盖盛中华张君旧住禾川上里巷传呼御带家 

　　又 

　　禾川三湘总名贤山水余清世共传弦诵声多杂机杼上怜应许錻归田 

　　又 

　　梦中见说回仙观二月扁舟过永阳岩客有灵优诏许便从渔父钓沧浪 

　　又 

　　东华观在县城东先月楼前江水通莫向山头吹铁笛月来惟怕引蛟龙 

　　又 

　　久客怀归归便休乡园随处辄淹留淋漓宫锦千锺醉何用人间万户侯 

　　○送刘子龄（二首） 

　　解空寺里同游处鴈塔红榴几度花为问龙潭香沁水几时松下试新茶 

　　又 

　　高骈庙下青松树每到源头驻马看红雾白云都散尽祗宜霜雪共清寒 

