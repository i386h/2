<!-- { "loadSidebar": true } -->
　　翩翩一朱鸟，毓德祝融丘。羽映五云色，将母来神州。亦有游子衣，慈母手中线。何如京兆君？日日侍亲膳。天子至仁孝，诏许扶亲归。亲欢日不足，皇命有程期。直知归荣欢，勿言别时苦。我歌北山诗，子为彩衣舞。 
　　
　　送谢考功显之任福建少参 
　　
　　昔行长千里，欣然得贞幽。斋分金屋色，门带玉河流。中有天曹星，光照闽海陬。丈夫抱经济，及时展才猷。手挹上林春，去播薇垣秋。 
　　
　　奉赠叶时举之任广南 
　　
　　朱光正中天，阳和倏南流。行迈越万里，山川何阻修？长风负大翼，六月须云游。遐以酬宿昔，道义敦所投。夫君工垂佐，一麾守遐州。踟蹰临岐路，执手野绸缪。王风四海同，毋曰蛮荒陬。君其嗣德音，慰此友生求。 
　　
　　於朱玉峰太宰宅修会得匏字 
　　
　　诸公青云器，鄙人长系匏。九载面石壁，烟霞与游遨。知匪适时韵，世网忽复遭，天官闻胜会，满座皆贤豪。人豪事自胜，蓬瀛何必高？作者已七人，伊予惭续貂。 
　　
　　於李薄汀少宰宅修会得巽字 
　　
　　清风东南来，阳德方在巽。抚己感时物，天道有常运。八位皆乘时，万年如转瞬。荣华逐飘风，柔条为煨烬。是形岂不坏？万有归空□。何以觅真常？至道在贞信。敬告同盟子，无忘金石论。 
　　
　　於何柏斋奉常宅修会得牛首秋云 
　　
　　主人且莫言，听我歌秋云。逍遥望牛首，神爽已翛然。牛首夫何如？我尝造其区。坐小西南峰，蒸郁浮翠虚。人言秋云薄，我爱秋云淡。淡以明我心，薄以忘世念。白衣与苍狗，变态竟何有？此山长尊居，万化有形后。山高有大云，云大能施雨。若待春阳时，万物皆煦煦。 
　　
　　陈琴溪司成於凭虚阁修会得绳字 
　　
　　主人如酒清，未对心先澄。酒似主人意，不尽来如绳。清燕依兰若，回席近前楹。江山献佳丽，乐极悄怀生。六朝豪俊地，风花忽飘零。维彼长江水，滔滔去不停。 
　　
　　送太学生蔡羽归洞庭山 
　　
　　昔我游太湖，欲访洞庭山。匪为爱僻绝，自古多隐贤。翠壁浮大泽，洪涛春高天。道阻不可致，怅望二十年。蔡生从予游，秀出西山巅。爱之如爱山，神爽超尘凡。虚无指归路，渺渺在云间。为我卜角里，先扫茅公坛。 
　　
　　送张别驾之琼州汝范名楷 
　　
　　忆昔张公子，倾盖淮南道。宛宛青阳色，侃侃金玉吐。邂逅金陵游，抚臆道衷素。往来二十霜，头颅各非故。君今渡琼台，海岸孤绝处。别驾展骥足，千群看独步。 
　　
　　题毖齐为宪副查君约 
　　
　　三阳舒盛德，万物皆发生。试问胡乃尔？隆冬闭元精。天道专乃直，地道翕而辟。欲会天地心，毖之在恭默。小毖通神明，大毖天地贞。毖之复毖之，上下同流行。查子开名斋，独得毖之义。不愧此屋漏，可以配天地。 
　　
　　题东湖书院为吴献臣中丞也，不就大司空之曜，飘然辞归。 
　　
　　中丞谢司空，书院开湖渚。静观山下泉，因知水来处。湛然涵太虚，余波欲东注。湖光入帘明，照见先生语。逝者其如斯，自然本无作。一画起於无，六经皆我注。自以我自观，自感还我悟。寄语湖外人，湖源尔当泝。 
　　
　　赠何公志别驾事竣还湖州 
　　
　　忆予年向立，同君西瓮间。尔年方二六，志气千里驹。君今已二毛，我衰当何如？别驾展骥足，会计赴留都。把酒谈故旧，美恶成虚无。君自崇明德，爱此金玉躯。 
　　
　　寓思图诗有序 
　　
　　　　　安福王生仰孔乔曰：「家君失怙恃，既葬，兄弟[悲]号无及。后客沅湘，不得守墓，图墓之形以寓□思。」甘泉子曰：「夫人子之於亲葬，则忽焉亡之矣，思之至也。今夫失形而墓，失墓而图，思之切也。若夫失图而心焉，孝子之至矣。」 
　　
　　悠悠寸草心，荡荡三春德。亲恩此昊天，昊天元罔极。罔极何所思？目击双坟白。双坟不可见，游子沅湘客。泪下斑竹枝，染泪图坟色。於以寓孝思，孝思本无迹。体魄归黄壤，神理陟玄寂。潜思无不通，见之在恭默。 
　　
　　於中和桥饯毛古庵黄门式之即席赋赠 
　　
　　晨光曜白日，宿雪倏然消。借问乘除理，阴阳谁与调？适此中和天，送君中和桥。此桥君自度，自度还自超。行行戒多岐，天路谅不遥。 
　　
　　予友方子思道弃湖广宪佥逃归三衢山筑室以居号逋吏窝寄题数语名豪 
　　
　　逋吏不逋吏，逋吏莫逋心。逋吏吏身洁，逋心心不神。不神乃滞物，天理自微灭。兀兀此窝中，无言自超越。我则何所逋？八方皆我闼。 
　　
　　送邹司徒考绩之京名文盛 
　　
　　留都根本地，兵食夙告亏。闻有颜司徒，旋斡如神输。蔼蔼黄山公，画一守不违。后先协乃心，会计靡毫遗。月计一不足，岁计今几余？秣马腾□鸣，壮士歌以嬉。春光入报政，南风满征旗。幸承前席问，请进阜财诗。 
　　
　　送沈宗伯三年考绩之京名冬魁 
　　
　　草树动微旭，江介清风生。都城尽冠盖，出饯春官卿。际此晴和天，矧伊皇路平。揽辔即长?，去去觐朝廷。伯夷典三礼，夙夜惟寅清。会见神人协，几年南教成。 
　　
　　送少司空何燕泉谢病归衡山名孟春 
　　
　　君来钟山秀，君去衡山高。问山何以高？为有人之豪。山高得撑天，炼石可补地。君今采药行，为我重留意。 
　　
　　赠人出守严州 
　　
　　五马何跄跄？朱轮何喤喤？青天曜白日，送子之大邦。钓台有清风，世远道弥光。为我一再拜，山高流水长。 
　　
　　赠彭鹤泉黄门汝寔考绩之京 
　　
　　鹤泉我所慕，爱之如爱鹤。独立雪山高，意气轻寥廓。一鸣天以清，再鸣地以宁。去去凌紫云，对扬在王庭。 
　　
　　送萧山张先生名嵿 
　　
　　萧山何高高？白云何游游？白云有去来，此山屹不摇。朝出暮知归，白云为我师。寄语萧山灵，主人今疑扉。 
　　
　　送陈静斋中丞致仕还泰和名凤梧 
　　
　　螺川接南浦，岭雪通鸟道。送君归快阁，因思我来处。天道好乘除，有来孰不去？我若归西樵，访子洲之浒。 
　　
　　於盛符台宅会郑君邦教，语及畏暴，求为藩僚，赠此。 
　　
　　潮客金陵游，邂逅谈暴虎。南山有白额，白日食人脑。嗟予几不免，藏身入藩府。非爱曳长裾，惴惴戒余暴。地虎尚可撄，飞虎谁能捕？寄语[虐]政人，归来学周处。 
　　
　　送少司空韩信山致仕归东鲁名荆 
　　
　　鲁有柳下圣，士师亦三黜。直道古难容，焉往而不屈。送君江水东，正是开笼日。羁鸟得旧林，安能顾俦匹。若过展禽祠，为我一拜之。身屈道弥尊，千秋映余辉。 
　　
　　送司马周贞庵之京名伦 
　　
　　北虏瞰天关，长?宵旰忧。谁能请长缨？系耴单於囚。挽弧射天狼，拥彗扫旄头。元戎十乘出，胡骑宵奔遒。本兵得贤佐，深沈出智谋。庙堂有成算，群公更运筹。折冲在尊俎，全功幸蚤收。 
　　
　　赠少司徒王舆浦之京名軏 
　　
　　负?颓檐下，嗒然若无怀。清?东南来，吹我灵襟开。舆浦有好音，召命从天来。邦储得佐理，兵食靡遗乖。朝廷有正人，四方无厉阶。 
　　
　　送大司空胡静庵奉诏改掌都宪名世宁 
　　
　　平生子魏子，称道十年前。夙闻艰贞节，兼知文武贤。倾盖金陵下，初赋缁衣篇。秋风爽鸠鸣，鸾凤为鹰鹯。凌厉翀九霄，众鸟皆回旋。独自持风裁，肃肃都城天。 
　　
　　送李逊斋冢宰赴召之京名承勋 
　　
　　维皇立民极，冢宰为天官。何名为天官？心亦如天然。好恶一不作，天鉴何昭全。君子抱明德，心学自家传。好素慕其人，神交倾盖前。一朝简帝心，四海望平平。山公日有启，野人献无芹。迹以参商隔，浩浩心同天。 
　　
　　送冢宰朱玉峰致政还姑苏名希周 
　　
　　丈夫负志气，投笔当封侯。奇文抱经纬，星斗罗清秋。甲科耴大魁，仕宦至将相。收身归五湖，鸿飞紫寔上。 
　　
　　题方西樵宗伯凤鸣朝阳图 
　　
　　朝阳出东方，仪凤正皇皇。凤鸣自有时，得时为休祥。会看日中天，普照弥八荒。照见箫韶鸣，五彩成文章。宣尼有遗叹，礼乐空虞唐。何期千载下，重见春官堂。 
　　
　　题趣菊 
　　
　　　　　南雍博士杨君中，孝敬无间存殁，厥考号趣菊。索予为题之，三辞之而十至焉，可以观孝矣。因名附义，知菊者或可考焉。 
　　
　　菊亦有何趣？趣之存乎人。花光映天地，自性求灵根。植根植欲深，采花采其神。欲辨神灵理，南山已忘言。我闻云子子，藏心亦云渊。寄语趣菊翁，难为俗人传。 
　　
　　泉翁大全卷之四十二 
　　
　　门人新兴潘洋校刊 
　　
　　五言古诗 
　　
　　题三石有序 
　　
　　　　　三石者，冯冬官之号也。冬官何号尔？以寓终身之慕也，求予随之。 
　　
　　仰观有三光，俯察有三石。谁能参两间，许尔齐三极。三极本同原，是名为一体。世惟精一者，可以与於此。在天则成象，在地则成形。无违大父母，子道自完成。戊子三月上巳，同毛古庵黄门、梁天壶长史、周纪 
　　
　　善诸生游善权三洞。 
　　
　　善权善洞府，神僊逸其名惜其不在洞天之列也。嘉名吾夙慕，於兹扣岩扃。地气通灵窍，天神启虚明。谁能履兹境？可游神之庭。明公翕然至，如云集诸生。心同理有惬，景澹心自澄。 
　　
　　赠马溪田纳言归陜右有序。名理 
　　
　　　　　君生西北，予产东南，异天一方，同心同理。於其谢病而归也，慨知己之难，念合并之不易，情见乎辞。 
　　
　　圣途日芜秽，宇宙何寥焉？天下皆尚同，人人信其贤。自我抱兹独，世贤多烦?。蔼蔼溪田子，倾盖独相怜。见嗟大科训，交契十年前。邂逅金陵游，载歌伐木篇。岂伊人事乖，聚散如云烟。风云安可期？见月忆同天。 
　　
　　送胡樾冈少司徒六载考绩之京名锭 
　　
　　见君廿载前，倾盖湖西东。重逢每追想，惚惚如梦中。君才本明哲，所志在事功。足迹亘南北，威声动虏戎。功成尚久次，六七阅春冬。手持经济策，於以献(童)[重]曈。 
　　
　　送何柏斋少司空应召迁北部名瑭 
　　
　　秋高霜露繁，木落鴈南迁。南鹏幸相遇，息养待时骞。江东送司空，飞盖如云烟。寒江深碧流，白日曜青天。瞻望嗟弗及，北斗紫微前。 
　　
　　董东湖道卿母挽 
　　
