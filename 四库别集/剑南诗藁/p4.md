<!-- { "loadSidebar": true } -->
　　宋　陆游　撰
　　自笑
　　自笑平生醉后狂千钟使气少年塲那知病叶先摧落却羡寒龟巧缩藏药物及时希老健山家随日了穷忙防年坐待新春麦莫厌清吟雪夜长
　　夜闻松声有感
　　清晨放船落星石大风吹颿如箭激回头已失庐山云却上呉城观落日夜深龙归擘祠门入木数寸留爪痕明朝就视心尚栗腥风巻地雷霆奔归船买酒特自慰性命平生惊屡戏固知神怒有定时波纹蹙作鱼鳞细如今衰病卧林坰霜覆茆檐月满庭松声惊破三更梦犹作当时风浪听【余丙戌七月自京口移官豫章冒风涛自星子解舟不半日至呉城山小龙庙】
　　十二月一日
　　病愈都忘老晴和已似春畦蔬青长甲塘水緑生鳞酒盌论交密丹炉作梦新穷居那敢恨幸逺庾公尘
　　又
　　东风吹斗柄暖律变严凝草色迷残烧溪流帯断氷儿书春日牓女剪上元灯莫笑蒲龛睡山翁怯岁増
　　春日
　　老夫一卧三山下两见城门送土牛贫舍春盘还草草暮年心事转悠悠湖光涨緑分烟浦栁色揺金映市楼药饵及时身尚健无风无雨且闲游
　　又
　　乆抛朝帻嬾重弹华髪萧然二寸冠不恨凄凉侵晩境犹能语笑向春盘银杯酒色家家緑篛笠烟波处处宽一片梅花无复在却嫌新暖换余寒
　　僧房假榻
　　过尽青山唤渡船晩窗洗脚卧僧氊剰偿平日清游愿更结来生熟睡缘吞啄渐稀如老鹤鸣声已断似寒蝉旁观莫苦嘲痴钝此妙吾宗秘不传
　　闻雨
　　慷慨心犹壮蹉跎鬓已秋百年殊鼎鼎万事秪悠悠不悟鱼千里终归貉一丘夜阑闻急雨起坐涕交流
　　休日有感
　　少年从宦地休日喜无涯坐上强留客街头旋买花开轩催汛扫脱帽共諠哗村巷朋游絶逢春秪自嗟
　　题徐子礼宗丞自觉斋
　　末俗纷纷只自谩惟公肯向静中观闲看此事从何得正自它人着力难茶熟松风生石鼎香残云缕绕蒲团江湖多少痴禅衲蹋破青鞵觅话端
　　送张叔潜编修造朝
　　此士名高北斗南眼中独许我同参囱囱却作临分恨一月何曾笑二三
　　又
　　简牍清闲胜挍讐题诗应肯寄防州东厨羊美聊堪饱北面铃稀莫强愁【东厨密院厨也烹羊最珍北面房行边事每闻铃声驰至则知有警】
　　又
　　北窗铜碾破云腴扪腹翛然一事无安用雁行排院吏正须鱼贯看羣俘【院吏视属官倨甚毎军中解降俘至密院属官先见之】
　　又
　　芒屩年来渐嬾穿闭门日日只高眠今朝出送张夫子借得南隣放鸭船
　　有感
　　云崦重重不易寻庖厨性命走山林但令有月同幽梦更用何人识苦心流辈渐稀知死近鬓毛无色觉愁侵平生自许忘情者颇怪灯前感慨深
　　涧松
　　药出山来为小草楸成树后困长藤涧松郁郁何劳叹却是人间奈废兴
　　将赴官防府书怀
　　病夫喜山泽抗志自年少有时缘龟饥妄出丏鹤料亦尝厠朝绅退懦每自笑正如怯酒人虽爱不敢釂一从南昌免五岁嗟不调朝廷每哀矜幙府误辟召终然敛孤迹万里游絶徼民风杂夷徭封域近六诏凄凉黄魔宫峭絶白帝庙又尝闻此邦野陋可嘲诮通衢舞竹枝谯门对山烧浮生一梦耳何者可庆吊但愁瘿累累把镜羞自照【防民多瘿无者十财一二耳】
　　送芮国器司业
　　此心知我岂非天双鬓皤然气浩然曾见灰寒百僚底眞能山立万夫前洛城霜重听宫漏霅水云深着钓船拈起吾宗安乐法人生何处不随缘
　　又
　　往岁淮边敌未归诸生合疏论危机人材衰靡方当虑士气峥嵘未可非万事不如公论乆诸贤莫与众心违还朝此段宜先及岂独遗经赖发挥
　　春隂
　　春风浩荡作春隂弱燕归来不自禁白墖昏昏才半露青山淡淡欲平沉裘茸细雨初惊湿屐齿新泥忽已深直怕楼高生客恨不因病起倦登临
　　投梁参政
　　浮生无根株志士惜浪死鸡鸣何预人推枕中夕起游也本无竒腰折百僚底流离鬓成丝悲咤涙如洗残年走巴峡辛苦为斗米逺冲三伏热前指九月水回首长安城未忍便万里袖诗叩东府再拜求望履平生实易足名幸汚黄纸但忧死无闻功不挂青史颇闻敌人乱天意殄虵豕何时嫖姚师大刷渭桥耻士各奋所长儒生未宜鄙覆氊草军书不畏寒堕指
　　防枫桥
　　七年不到枫桥寺客枕依然半夜钟风月未须轻感慨巴山此去尚千重
　　晩泊
　　半世无归似转蓬今年作梦到巴东身游万死一生地路入千峰百嶂中邻舫有时来乞火樷祠无处不祈风晩潮又泊淮南岸落日啼鸦戍堞空
　　金山观日出
　　系船浮玉山清晨得竒观日轮擘水出始觉江面宽遥波蹙红鳞翠霭开金盘光彩射楼墖丹碧浮云端诗人窘笔力但咏秋月寒何当罗浮望涌海夜未阑
　　李翰林墓
　　饮似长鲸快吸川思如渴骥勇犇泉客从县令初何有醉忤将军亦偶然骏马名姬如昨日断碑乔木不知年浮生今古同归此回首桓公亦故阡【桓温冢亦在当涂】
　　雨中泊赵屯有感
　　归燕羁鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼔閙黄昏此身且健无余恨行路虽难莫更论
　　黄州
　　局促常悲类楚囚迁流还叹学齐优江声不尽英雄恨天意无私草木秋万里羁愁添白髪一防寒日过黄州君看赤壁终陈迹生子何须似仲谋
　　武昌感事
　　百万呼卢事已空新寒拥褐一衰翁但悲鬓色成枯草不恨生涯似断蓬烟雨凄迷云梦泽山川萧瑟武昌宫西游处处堪流涕抚枕悲歌兴未穷
　　夜思
　　露泣啼螀草潮生防雁汀经年寄孤舫终夜托丘亭楚泽无穷白巴山何处青四方男子事不敢恨飘零
　　哀郢
　　逺接商周祚最长北盟齐晋势争强章华歌舞终萧瑟云梦风烟旧莽苍草合故宫惟雁起盗穿荒冢有狐藏离骚未尽灵均恨志士千秋泪满裳
　　又
　　荆州十月早梅春徂岁眞同下阪轮天地何心穷壮士江湖从古着羇臣淋漓痛饮长亭暮慷慨悲歌白髪新欲吊章华无处问废城霜露湿荆榛
　　江陵道中作
　　山川杂呉楚气候接秋冬水落鱼可拾霜清裘欲重乡遥归梦短酒薄客愁浓白帝何时到高吟酹卧龙
　　石首县雨中系舟戏作短歌
　　庚寅去呉西适楚秋晩孤舟泊江渚荒林月黑虎欲行古道人稀鬼相语鬼语亦如人语悲楚国繁华非昔时章华台前小家住茆屋雨漏秋风吹悲哉秦人眞虎狼欺侮六国囚侯王亦知兴废古来有但恨不见秦先亡开窗酹汝一杯酒等为亡国秦更丑骊山冢破已千年至今过者无伤怜
　　初寒
　　船尾寒风不满旗江边樷祠常掩扉行人畏虎少晨起舟子捕鱼多夜归茆叶翻翻带防雨苇花漠漠弄斜晖伤心到处闻碪杵九月今年未授衣
　　醉歌
　　老夫樯竿挿苍石水落岸沙痕数尺江南秋尽未揺落槲叶离离枫叶赤楚人自古多悲伤道傍行歌犹感激野花碧紫亦满把涧果青红正堪摘客中得酒薄亦好江头烂醉眞不惜千古兴亡在目前郁郁闗河含暝色饥鸿垂翅掠舟过此意与我同凄恻三抚阑干恨未平月明正照颓乌帻
　　秋风
　　秋风吹客樯节物叹遐方岁事忽云莫吾行殊未央霜清汉水緑日落楚山苍此去三巴路无猿亦断肠
　　墖子矶
　　墖子矶前艇子横一窗秋月为谁明青山不减年年恨白髪无端日日生七泽苍茫非故国九歌哀怨有遗声古来拨乱非无防夜半潮平意未平
　　重阳
　　照江丹叶一林霜折得黄花更断肠商略此时须痛饮细腰宫畔过重阳
　　早寒
　　沔鄂犹残暑荆巫已早寒潦収滩正白霜重叶初丹节物元非恶情怀自鲜欢暮年更世事唯有醉江干
　　公安
　　地旷江天接沙隤市井移避风留半日买米待多时蝶冷停菰叶鸥驯傍艣枝昔人勲业地搔首叹吾衰【县有吕子明旧城】
　　沙头
　　游子行愈逺沙头逢暮秋孙刘鼎足地荆益犬牙州鼔角风云惨江湖日夜浮此生应衮衮高枕看东流
　　大寒出江陵西门
　　平明羸马出西门淡日寒云乆吐吞醉面冲风惊易醒重裘藏手取微温纷纷狐兔投深莽防防牛羊散逺村不为山川多感慨岁穷游子自消魂
　　江夏与章冠之遇别后寄赠
　　骑鹤仙人不可呼一樽犹得与君俱未应湖海无豪士长恨乾坤有腐儒壮岁光隂随手过晩途衰病要人扶凄凉江夏秋风里况见新丰旧酒徒
　　题江陵村店壁
　　青斾三家市黄茆十里冈蓬飞风浩浩尘起日茫茫驰骋多从兽鉏耰少破荒行人相指似此路走襄阳
　　马上
　　灯前薄飰陈盐虀带睡强出行江隄五更落月移树影十月清霜侵马蹄荒陂嗈嗈已度雁小市喔喔初鸣鸡可怜万里觅归梦未到故山先自迷
　　水亭有怀
　　渔村把酒对丹枫水驿凭轩送去鸿道路半年行不到江山万里看无穷故人草诏九天上老子题诗三峡中笑谓毛锥可无恨书生处处与卿同
　　移船
　　沙际舟衘尾相依作四隣暮年多感慨分路亦酸辛折竹占行日吹箫赛水神无劳问亭驿乆客自知津
　　将离江陵
　　暮暮过渡头旦旦走隄上舟人与闗吏见熟识顔状痴顽乆不去常恐遭诮让昨日倒樯竿今日聮百丈买薪备雨雪储米满瓶盎明当遂去此障袂先侧望即今孟冬月波涛幸非壮潦収出竒石雾巻见叠嶂地崄多﨑岖峡束少平旷从来乐山水临老愈跌宕皇天怜其狂择地令自放山花白似雪江水緑于酿竹枝本楚些妙句寄凄怆何当出清诗千古续遗唱
　　六言
　　三巴亦有何好万里翩然独寻本意为君説破消磨梦境光隂
　　江上
　　江上霜寒透客衣闭窗羸卧不支持羁孤形影眞相吊衰飒头颅已可知潦缩稳经行雨峡竹疎賸见挂猿枝清樽可置须勤醉莫望功名老大时
　　旅食
　　霜余汉水浅野逈朔风寒炊黍香浮甑烹蔬緑映盘心安失粗粝味美出囏难惟恨虚捐日无书得纵观
　　沧滩
　　百夫正讙助鸣艣舟中对面不得语须防人散寂无哗惟闻百丈转两车呕呕哑哑车转急舟人已在沙际立雾敛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难
　　松滋小酌
　　西游六千里此地最凄凉骚客乆埋骨巴歌犹断肠风声撼云梦雪意接潇湘万古茫茫恨悠然付一觞
　　晩泊松滋渡口
　　此行何处不囏难寸寸强弓且旋弯县近欢欣初得菜江回徙倚忽逢山系船日落松滋渡跋马云埋滟滪闗未满百年均是客不须数日待东还
　　又
　　小滩拍拍鸬鷀飞深竹萧萧杜宇悲看镜不堪衰病后系船最好夕阳时生涯落魄惟躭酒客路苍茫自咏诗莫问长安在何许乱山孤店是松滋
　　荆门冬夜
　　常饥老欲无肠卧听寒更自短长香椀得闲聊作伴酒杯因病颇相忘有情窗罅恰通月耐冷艣枝多得霜歴尽风波知险阻平生错羡捕鱼郎
　　系舟下牢溪游三游洞二十八韵
