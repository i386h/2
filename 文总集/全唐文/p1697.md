<!-- { "loadSidebar": true } -->
    一、回鹘马军，难於支敌，依林守险，须用弓弩。望於浙西取弩手四百人，宣州取弩手三百人，令从河曲路赴天德。如所在逢回鹘，便令把隘，及依丛林射马。河曲路与天德直对，兼经历盐、夏等州所在要处，便堪应急。到天德後，权取田牟指挥。
    一、け没斯诚款虽未知真伪，然早要别加官爵，纵使不诚，亦是反间。且要奖其忠义，为讨伐之名，令远近诸蕃知朝廷只是责可汗犯顺，非是要灭回鹘。
    一、回鹘既乏粮食，又累年劳苦，人心易动，必可招降。望且遣田牟速招降者，许以优赏。如有降虏，旋给粮食，递过太原取优赏，不得留在天德。
    以前，臣等商量，若待天德奏到，已恐不及事机。望付翰林各撰密诏，令中使向前审详事势，如已接战，便须准此处分。如蒙允许，其石雄便须今日降敕，未审可否？
    ○请发镇州马军状
    右，太原奏事官孙俦适到，云：“回鹘移营近南四十里，刘沔料必是缘契丹不同，恐袭其背，所以移营。”又幽州进奏官孙方造云：“仲武破回鹘之时，收得室韦部落主妻儿。昨室韦部落主欲将羊马金帛赎妻儿，仲武并不要，只令杀回鹘监使，即还妻儿。室韦使已领幽州军将同去杀回鹘监使。缘军将未回，仲武未敢闻奏。”据此事势，正堪驱除。臣等问孙俦：“与幽州合势向前移营，驱除得否？更要添多少兵马？”孙俦答云：“若系移营，亦不要添大段兵马。只缘大同军兵少，得易定一千人助大同，即得其镇州马军。”臣等商量，不用征发稳便。未审可否？
    ○请市蕃马状
    右，访闻蕃、浑羊马，多在浑河川，恐启戎心，更来侵掠，回鹘未退，尤须备边。朝廷比来所乏，最在戎马，因此收市，深得事机。宜收壮马，令入东（阙）保无散失。臣等商量，望委刘沔诱谕蕃人，缘回鹘常有意劫夺，恐蕃人作主不得，应堪服衣甲壮马并与收市，其以太原见贮户部物充赏价。如市收得後，旋送楼烦监收管。诸道若有欠缺，即量赐与。如蒙允许，望付翰林赐刘沔诏处分。未审可否？
    ○请契通等分领沙陀退浑马军共六千人状
    右，奉宣旨，思忠请前件马军合势，令商量奏来者。臣等商量，令刘沔与幽州、振武、天德合出大军置营栅，渐移向前逼蹙，即令思忠领蕃、浑马军深入。计思忠兵势相及，可汗牙帐必自有变，兼令招其降者，即易成功。其蕃兵分为两厢，各令蕃将押领，至为稳便。何清朝、契通是蕃人，各令管一厢，所冀谙识虏情，易为指使。如蒙允许，其何清朝计行李未远，望便以中书门下帖追。未审可否？
    ○李思忠下蕃骑状
    右，臣等访闻退浑与回鹘入为仇怨，恐合势後不与思忠叶心，或别生事。须令遂泰审与刘沔商量，如有可疑，即便假发遣。其兴唐、感义、奉诚等军，及契、退浑等部落，先各有本管者使者督，须令部领自去，即得兵将各相谙识，易於指挥。望付翰林赐刘沔、忠顺、遂泰等诏处分。
    ○河东奏请留沙陀马军状
    右，思忠本请蕃骑，缘言语相通，赐於指使。若令易定兵去，恐不相当。魏楚又称，向北进军，每头军事须得蕃兵一二百骑引行，若全令抽却，进军不得。臣等商量，沙陀兵望许刘沔量留一半，其一半依前令与思忠合势。如蒙俞允，望赐刘沔诏处分。
    ○请何清朝等分领李思忠下蕃兵状
    右，臣等前日商量，令契通等不受思忠指挥，何清朝分领部落，临事取思忠指挥。昨日奉宣，恐契通等不受思忠指挥，不要分领。臣等亦有深虑，不敢不再陈论。沙陀部落比在太原衙内，性至循良，於人情狎熟，不令别人管领亦得。所虏退浑，昨者张献节才欲责罚，便疑为恶，忽恐思忠制御不得，却自因此生事。契通本自蕃中王子，先在蔚州，且遣分领，必上下情通，更无所虑。又思忠虽志诚效顺，然使用之初，亦未可独任，汉将分领，事亦得宜。契通等虽是蕃人，任使已熟，切更诫励，岂敢不顺思忠？臣等所见如此，伏望圣明裁断，未审可否？
    ○请改单於大都护状
    右，访闻塞北诸蕃，皆云振武是单於故地，不可存其名号，以启戎心。臣等谨详国史，武德平突厥後，於振武置云州都督，麟德三年改为单於大都督，圣历元年改为安北都护，开元八年复为单於都护。其安北都护本在天德，自贞观二十一年以来，移在甘州，迁徙不定。今单於都护望改为安北都护，如此制置，稍存故事，未审可否。
    ○驸马不许至要官私第状
    臣伏见国朝故事，驸马缘是亲密，并不合与朝廷要官往来。元宗开元中，禁止尤切。臣访闻近日驸马公至宰相及要官私第。此辈无他才伎可以延接，惟是漏泄禁密，交通中外，群情所知，以为甚弊。其朝官素是杂流，则不妨来往，若职在清列，岂可知闻？伏望宣示宰相，其驸马诸亲，自今已後，有公事任至中书见宰相，此外更不得至宰相及台省要官宅。
    ○代高平公进书画状
    〈锺、张、卫、索真迹各一卷，二王真迹各五卷，晋、魏、宋、齐、梁、陈、隋真迹务一卷，顾、陆、张、郑、田、杨、董洎国朝名画各一卷。〉
    伏以前代帝王，多求遗逸，朝观夕览，取鉴於斯。陛下睿圣钦明，凝情好古，听政之暇，将以怡神。前件书画，历代共宝，是称珍绝。其陆探微《萧史图》，妙冠一时，名居上品，所希睿鉴，别赐省览。
    ○进元宗马射图状
    伏以元宗皇帝天纵神武，艺冠前王，凡所畋游，必存绘事，岂止云梦殪兕，楚人美旌盖之雄，浔阳射蛟，汉史称舳舻之盛？前件图，臣瞻奉当灵，素所宝惜，陛下旁求珍迹，以备石渠，祖宗之美，敢不呈献？
    ○奏银妆具状
    臣有生多幸，获遇昌期，受寄名藩，每忧旷职，孜孜夙夜，上报国恩。数年以来，灾旱相继，罄竭微虑，粗免流亡，物力之间，尚未完复。臣伏准今年三月初三日赦文，常贡之外，不令进献。此则陛下至圣至明，细微洞照，一恐聚敛之吏，缘以成奸，瘵之人，不胜其弊，上宏俭约之德，下敷恻悯之仁，万国群，鼓舞未息。昨奉五月二十三日诏书，令访茅山真隐，将欲师处谦守约之道，敦务实去华之美。虽无人上塞丹诏，实率土已偃元风，岂止微臣，独怀忭贺？况进献之事，臣子之常心，虽有敕文不许，亦合竭力上贡。惟臣当道，素号富饶，近年以来，比旧则异。贞元中李任观察使日，职兼盐铁，百姓除实出榷酒钱外，更置官酤，两重纳榷，获利至厚。又访闻当时进奉，亦兼用盐铁羡余，贡献繁多，自後莫及。至薛苹任观察使时，又奏置榷酒，上供之外，颇有馀财，军用之间，实为优足。自元和十四年七月三日敕，却停榷酤。又准元和十五年五月七日赦文，诸州羡馀，不令送使，惟有留使钱五十万贯支用，犹欠十三万贯不足，须自诸事节用，百计补填，经费之中，未免悬阙。至於绫纱等物，犹是本州所出，易於方圆；金银不出当州，皆须外处回市。去年二月中奉宣，令进子，计用银九千四百馀两。其时贮备都无二三百两，乃诸头收市，此时亦稍优饶，悉力上供，幸免败阙。昨又奉宣旨，令进妆具二十件，计用银一万三千两，金一百三十两，寻令并合圣节进奉金银造成两具进纳讫。今差人於淮南收买，旋到旋造，星夜不辍，竭力营求，深忧不迨。臣若因循不奏，则负陛下任使之恩，若分外诛求，又累陛下慈俭之德。伏乞陛下览前件榷酤及诸州羡馀之目，则知臣军用短阙，本未有由。伏料陛下见臣论奏，必赐详悉，知臣竭爱君守官之节，尽纳忠罄直之心。伏乞圣慈宣令宰臣商议，何以遣臣得上不违宣旨，下不阙军储，不困疲人，不招物议，前後诏敕，并可遵承？辄冒宸严，敢陈丹恳，无任战汗之至。
    ○奏缭绫状
    臣昨缘宣索，已具军资岁计及近年物力闻奏，伏料圣慈必垂省览。又奉诏旨，令织定罗纱袍段及可幅盘绦缭绫等一千匹。伏读诏书，倍增惶灼。臣伏见太宗朝台使至凉州，见名鹰，讽李大亮令献之，大亮密表陈诚，太宗赐诏报云：“有臣如此，朕（一本有复字）何忧！”再三嘉叹，事载史书。又元宗令中使於江南采诸鸟，汴州刺史倪若水抗表陈论，元宗亦赐诏嘉纳，其鸟即时皆放。又令皇甫询於益州织半臂背子、琵琶焊拨、镂牙合子等，苏不奉诏书，辄自停织，元宗皆不加罪，忻纳所陈。臣窃以为、镂牙，至为微细，若水等尚以劳人损德，沥款效忠。当圣祖之朝，有臣如此，岂明王之代，独无其人？盖有位者蔽而勿言，必非陛下拒而不纳。又伏睹四月二十三日德音云：“侯伯有位之士，无或弃予，谓不可谏。其有违道伤理，徇欲怀安，而刺廷争，无有隐讳。”则是容纳善道，增光祖宗，不尽忠规，过在臣下。况元鹅天马，掬豹盘绦，文彩珍奇，只合圣躬自服，今所织千匹，费用至多，臣愚亦所未晓。昔汉文衣弋绨之衣，元帝罢轻纤之服，仁德慈俭，至今称之。伏乞陛下近览太宗、元宗之容纳，远思文帝、孝元之恭己，以臣前表，宣示群臣，酌当道物力所宜，更赐节减，则海隅苍生，无不受赐。臣不任惶惕恳诚之至。
    ●卷七百六
    ☆李德裕（十一）
    ○亳州圣水状
    臣访闻此水本因妖僧诳惑，狡计丐钱。数月以来，江南之人，奔走塞路，每三十家都雇一人取水。拟取之时，病者断食荤血，既饮之後，又二七日蔬食，危疾之人，俟之病愈。其水斗价三贯，而取者益之他水，沿路转以市人，老病饮之，多至危笃。昨点两浙、福建百姓，渡江者日三五千人。臣於蒜山，已加捉搦，若不绝其根本，终恐无益黎。昔吴时有圣水，宋齐有圣火，事皆妖妄，古人所非。乞下本道观察使令狐楚，速令填塞，以绝妖源。
    ○王智兴度僧尼状
    王智兴於所属泗州置僧尼戒坛，自去冬於江淮以南，所在悬榜招置。江淮自元和二年後，不敢私度，闻泗州有坛，户有三丁，必令一丁落发，意欲规避王徭，影庇资产。自正月以来，落发者无虑数万。臣今於蒜山渡点其过者，一日一百馀人，勘问惟十四人是旧人沙弥，馀是苏常百姓，亦无本州文凭，寻已勒还本贯。访闻泗州置坛次第，丹髡夫到者，人纳二缗，给牒即回，别无法事。若不特行禁止，比至诞节，计江淮以南，失却六十万丁壮。此事非细，系元朝廷法度。（下阙）
    ○请尊宪宗章武孝皇帝为不迁庙状
