<!-- { "loadSidebar": true } -->
　　松崖叶君名伯诚徽州歙县人幼从其亲族贾眞州性巽慈澹于财利收本赀之直亦噤而不能出一语以是责家多负之赀遂尽落其贩地产也主常昂其直予之至鬻必折意葢不屑心计防两目病几瞽乃从脩链之士游欲以治目脩錬之士亦往往喜其为人以其所传授之最后自江东而游衡阳所得于运气之术功巳积久不运而能通三关以下丹田其髪如鹤其目如电其面莹然如玉见莫不知其为脩仙者流当先君居龙隐山中一晤而语合凡君之术先君固稍稍用之足以不病然不竟行余之家食病也母孺人尝令人诘之曰君自负有大药坐视吾儿病安乎君即入视余卧内口授余而病立瘥自先君没余与诸弟逓舘糓之余又迎之京师相与处者三年君不善病然吾知其不能仙仙有夙生胎骨名在仙籍中生而慕真之道一物不能入其心异人将秘授之而秘脩之功行满而冲举矣故功非偏至之积也行非一术之成也性命双脩道术浑成天人辐凑乃得上升不然孰能逃五行之数哉今年冬弟守斋书来曰叶松崖君物故矣余旣悼君之不得再见而重叹仙道之果难成如此
　　髙石门【丘云霄】
　　世之慕旷达者皆谓嵇阮刘李诸贤得醉乡之乐为能养其眞以成其名丘子曰醉乡之徒乃负其不羁以俛仰于时不得直其志乃托诸酒以自广焉耳当其酣湎沈着任眞率出绳度以傲睨一世眞若有以忘天地之为髙厚日月之为晦明古今之为久暂与万物相忘于无何有之乡矣使其酲解寐寤或触而感其能释然于怀邪愚谓醉乡之徒非眞乐也晋安石门子早善属词不乐进士业每谓文至牵饰比偶犹之留须眉以傅脂粉无足学也遂洗意爵禄之门而结霞上之居又自号曰霞居子善画善草善八分书家贫性嗜酒日以饮为事遇饮輙尽醉醉则狂叫放歌由由焉任所适醉甚则散发赤脚飘然举舞仙幻宇宙又自号曰髼仙子由是孤洁一世知名海内时轩葢造之迫则见之求其所能则不得葢不欲以所能工媚也及醉则虽寻常人投之楮素懽然挥墨任意纵横而结搆峻古意态突兀醒则虽工意为之皆所不逮葢其适在酒而神在醉故邪乡有宋子者与之善疟岁弗愈一日造问之宋强疾移榻就堂相见因享之酒酣宋出素请画遂染笔写鞠数本倒垂悬厓而掩映于江波之间香态隐隐有飘拂流动之状宋子泠然疎爽因再请复写奇石亭立双竹凌空萧萧数叶风韵若有闻焉宋跃起视之毛发俱竦是日疟不复发而少瘥焉因为之语曰少陵有佳句不若霞仙笔醉后扫丹青往往神鬼泣其妙入神态有如此者夫求乐而得所乐乐在物也乐所乐而忘所乐乐不在物在我也石门子于酒视醉乡诸贤托以自广焉者何如也岁癸卯行年五十疾革夣有画舫载巵酒促其登舟者遂呼家人进之酒再饮而醉先数月武夷霞峰子卒相去千里不及有闻垂没之日曰霞峰子先我往矣此人志在当时不酬所欲惜也闻者谓其讝语而不知其守灵不乱而能前知如此旣没闻者惜之丘子曰孰谓忘势分一贵贱者顾不能了生死邪夫生寄也死归也彼不悲而人悲之不能使彼之不悲人也石门子姓髙氏名濲字宗吕居于石门山贫以自耕又自号曰庖羲谷老农氏云
　　景荣【丘云霄】
　　工者景荣氏巧人也精于制器凡厥施巧虽大匠莫之喻者葢忘于法而得之心也有索其器必越数月然后得或期年得或一二年得或四三年得迟囘而出之昭其重也命以众之能则辞设难以困其知则勇跃穷思以应之戹于贫必窘饿然后出一器而鬻于市好事者奔之仅免则否弗病力焉一日见丘子丘子曰广若巧则富若直何忧于贫对曰小人工于巧而不工于求富也取者弗诚我且弗轻以众遇我心且弗乐又何枉其巧为亟亟器于家仆仆衒于市虽得之如倚顿则如死于饿丘子怅然曰今之工仕者不泚若人也其几作景荣传
　　楚人【丘云霄】
　　楚人有入闽业锁钥者居清宪河之上巨足求履于市弗可称者乃嘱皮氏为制之成持以鬻之又弗称楚人自愤曰约而还之是不信也取而寘之是不情也终身而不履是亡礼也遂引槌凿刖左一趾喷血满室不色变又则其右趾雀跃于河之干濯以就履焉视者环堵而愚之楚人莫之顾傲然若得丘子闻之曰使天下皆能痛治其私以循厥度如楚人之勇焉俗其几矣其后丘子遭之途果无二趾














　　明文海巻四百十八
　　钦定四库全书
　　明文海卷四百十九　　　　余姚黄宗羲编传三十三
　　方技
　　日者蒋训【刘伯燮】
　　日者蒋训蜀荣昌人也训大父万有以术显蜀王王好饮酒为长夜之宴一夕忽大醉凭几而卧左右皆酣睡几跗故可移易迁转者卧重而沈遂断跗并折其齿王起大呼曰寡人何为有此左右皆起懊恨无已时左右从解曰莫非数也一从者犹记昔年荣昌日者蒋万有故推有禄命曷取试之则已业称某月某日某时应折一齿矣王起叹曰术固至此乎神哉奇哉立候爽驰驿使荣昌召万有万有至则舘以华屋食以余珍被以锦服自是凡一饮食一举足必试问曰万有云何云何成都市中一日万有名满四境矣后锡其子四掾皆充公家用季子竟得出身河泊所云万有起家逾千金再传至训训受大父学能一一通解其理不为游谈滇屯察马平徐公尝语余曰训隆庆间谭亷访常熟徐公禄命一一如持左券亷访甚神之名动公卿间万厯丁丑秋余至滇闻训名未之见训亦不来谒余驿察松江张公召训见言某日应迁转果应是日转言某日部檄应至亦以是日至初部檄之至也余与驿察方接杯酒懽谓余曰训固言此日至耳余曰有是哉驿察濒行间忽病不出者旬日召训与语训曰状固已陈之矣取状来阅果然训确有大父风哉嗣是余与之语亦多奇中间有不然不逺矣天不足西北星辰西北移地不足东南以海为池司马季主固已言之矣贾谊曰古之至人不居朝廷必居卜医之中有味乎其言哉逸史元甫氏曰世言屈原卜居篇言詹尹执防事以为徒寓言耳及读伏羲八卦孔子演易尚象尚占尚辞又不信其为卜蓍事然则卜筮之作曷故哉如吾游寰中见蒋生训者是可称日者矣
　　张平山先生【朱安】
　　张平山先生者大梁之画史也讳路字天墀世为闻家先生竒姿英发隽迈絶伦身躯短小而双瞳烱然初习举子业即于书案之上或课藁之末画人物山水之状弱冠考入郡庠为弟子员属文隽永为时辈所宗尔乃清介持身忠义自许慨然有经济之志既屡举不第是以弃置旧学专精画理观古人之旧迹遂能神解得其六法其气运生动乃自得于天成也作人物山水花竹翎毛俱入神品始仿王谔之缜细人物衣纹用游丝笔后喜吴伟之豪迈山水树石之飘逸而自加浑厚遂方驾前人自以名家也以膺例入太学其名倾动京师大司马李恭简公尤喜之延于賔馆一时公卿贵游造之者无虚日也得其一幅数笔寳之以为珍玩焉先生欲览胜探幽舒豁襟抱于是东游海岱登日观谒阙里访先圣之遗风南涉江湖蹑金焦探禹穴慨时物之变态至于岩壑之嵚岑源泉之涛涌树石之交错禽鱼之翔泳必凝睇久之乃展缣素黙坐搆思神防意到则扬袂而起落笔如造化之生物而无穷也先生既归豹隠林薮布袍芒履逍遥物外未尝以尘事婴懐平生不乐造请足迹不至公门当路者欲得其画必拜先生之庐先生亦不答谢尝有监司以势位加于光生欲得其画先生避去之监司怒欲中以危法先生怡然俟之监司亦莫如之何也时过亲友之舍人皆预陈楮墨先生剧谈浩歌引满举白兴到輙作一幅凡四方求画者若韵人佳士无不应之有以货财至者必却之尝云画乃士君子游戏翰墨耳岂可以货取哉亳郡考功薛公蕙精于内典请先生画佛赠之以诗云江夏吴生乆物故画手人间无独步尔来张子出大梁又见丹青照缣素奈何絶艺多自惜未许千金换真迹髙士飞扬不易驯贵人造请空无益遥闻病叟耽理为画释家兼大士贯休罗汉殊未工虎头金粟真堪拟精舍安居伴白云玉毫瞻礼对炉薫他年负入深山去应写伽佗重赠君噫先生之为海内闻人之所推重如此也先生暮齿髙卧谢客年七十四嵗终于家焉余与先生居止接近气味颇同乃以弱息妻其季子柯有忘形之契焉常与先生评品画理至于夜分先生每叹古今之画赏鉴者絶少葢不能画之人多而能画者少故也且不识字之人必不能读文章观法帖不能画之人岂能识画哉间有天资之髙者不过观其大槩而己至于用笔之老嫩开墨之清浊则不能尽知矣其运用之际若扁匠之斵轮庖丁之解牛有出于笔墨之外者矣呜呼自先生之殁也余株守一室无复心赏矣每玩其遗迹未尝不兴惠子知我之叹也其嘉遯之迹迈往之行余恐久而遂湮聊括其素履而为之传云
　　逸史氏曰东方朔为嵗星之祥李太白有长庚之兆诗云维岳降神生甫及申盖山川之灵异必产防羣之轶材昔我太祖髙皇帝削平元季之乱车驾至大梁望城外东南之繁防有王气命军士夷其巅使与城平尝闻故老云有异人过而太息语汴人曰此塔乃状元笔此地当生一状元今秃其峯矣其生名画手乎先生祖茔在塔之左遂钟其秀而为一代之名笔虽使顾陆复生先生亦可居伯仲之间也
　　鲍奕士【侯一麐】
　　侯子曰古今论奕数多矣余独爱班氏奕防而参以鲍君之奕葢天性焉鲍君以此游京洛名显当世钜卿大夫之文其游扬至矣余曷以言哉然余与君同里闬知君平生窃自以有闚而诸论者未备云夫鲍君奕遇敌絶矣然尤让子其让子以少击众始拙顾益竒初行往往为阵不求生道聴敌人环之也譬则全燕困即墨赵空壁背水旁观者共危之然今之奕者类多竭外而罢内者也君用批亢捣虚之防设开户突围之竒须防亡者存死者生庖丁提刀而踌躇工倕旋指与物化斯忘适者也四坐愕然变色嗟叹曰艺葢至此哉君算胜什九不胜什一亦蚁空溃隄忽不容髪然其徒手震匈奴李陵之竒反旗鸣鼔走仲达诸葛之威孰知君不胜犹胜也岂肯从风而靡哉君懐沈澹饮醇啜醨陶然一醉有胜负两忘之徳处人不辨泾渭黙而识之其游嵬巾博服华矣居家顾勤俭桔橰灌园察鸡豚事其尊人惟谨诸弟窭贫君游所得百金尽散之此其孝友有足称者昔毛公薛公藏于博徒卖浆者卒赖二人危言以感魏公子彼能为人谋者能自为者也以余所覩鲍君葢毛薛隠而有得乎藏用雌守者非耶嗟乎鲍君非奕士也
　　马又如【何伟然】
