<!-- { "loadSidebar": true } -->
　　臣缵承丕绪励翼七年不敢怠荒以思无逸北制强虏东剪叛徒享此鸿名实由造常欲述帝尧之典钦若昊天修周武之法建用皇极成于王道以黜异端释氏之教兴于戎狄悖君臣之礼废父子之亲耗蠧蒸人殚竭物命宣尼垂训不语怪神因而渐除咸一于正袭前圣之业灿而光明臣之本心谅在于此伏以书载五行当被水土名有五义不以山川后之称名稍违古典今则循汉宣之故事禀皇祖之诒谋采用离明以符一德又臣近因微恙巳及二时感此阳和物皆畅茂未逢勿药之喜独有向隅之忧如臣政教不明宜有隂谴刑罚不中未合天心伏愿舍臣咎许臣改悔永保宗庙以安邦家所疾日瘳平复如旧五星度理百福来臻敢不克己厉精祗事上帝洗心斋戒严奉神祗恳陈至诚仰望照鉴
　　祈祭西岳文
　　惟神作镇中土据于西陲积高炳灵宅神明之粤少隂协德成天地之功恭闻烈祖宗御厯永年祭必受福秘防昭赛金刻犹存近者隂泽稍宿种未茂精意才达甘液骤零既纾播种之勤巳获流根之润今因报德再竭至诚某缵奉丕图勤劳七载恭巳思道岂敢怠荒属黠防南侵震惊朔野兵锋一举毳幕皆焚潞子婴儿枭首魏阙参墟叛将面防垒门成此武功无非幽赞又以释氏之教出于西夷弃五常之典絶三纲之常殚竭财力蠧耗生人黜其异端以正王度庶可复古谅非近名属以忽于所慎寒暑成疾旷时且乖于勿药昧旦徒切于求衣如某政教不明宜有隂谴刑罚不中未合天心实希明神许其改悔永保宗庙以安邦家所疾日瘳平复如旧昔成汤自咎者六零雨消灾宋景善言者三法星退舍至诚所感前史昭然诚信不欺恃神正直敢不誓于丹腑严奉明灵敬陈忠恳伏望临鉴
　　贺废毁诸寺德音表
　　臣某等伏奉今日制拆寺兰若共四万六千六百余所还俗僧尼并奴婢为两税户共约四十一万余人得良田约数千顷其僧尼令主客户大秦穆防袄二十余人并令还俗者臣闻仲尼祖述尧舜宪章文武大圣道以黜异端末季以来斯道乆废不遇大圣孰能极之臣某等【中谢】伏以三王之前皆垂拱而理不可得而言也厥后周美成康汉称文景至化深厚大道和平人自禀于孝慈俗必臻于仁寿岂尝有外夷之教防中夏之风东汉楚王英始盛桑门之馔沦于左道桓帝更増犀葢之饰归于乱政魏之三祖西晋太康虽君非大圣臣非上哲然犹祖尚老庄斯教未行至东晋因呉人之佻薄袭孙权之弊政始建塔庙乃译梵书宋齐梁陈其教浸盛好大不经之説陋乃诗书因报拔济之谈隆于仁孝运祚浮促簒夺相寻二百年间五变朝市君无殷宗之福臣靡衞武之年感验寂寥斯可明矣高宗祖尧皇帝方欲刬除斯弊扫刷中区时属宰臣萧瑀本梁氏之子孙寻覆车之轨辙废格明诏以迄于今遂使土木兴妖山林増构一岩之秀必极雕鑴一川之膄已布高刹鬼功不可人力宁堪耗蠧生灵侵减征税国家大蠧千有余年伏惟仁圣文武章天成功神德明道大孝皇帝陛下明绍于天粹合于道黜覇图而功盛入圣域而德优常欲天下之动咸贞于一以一言之蔽思必无邪先定宸心独发英防破逃亡之薮皆列齐人收高壤之田尽归王税正羣生之大惑返六合之浇风出前圣之谟为后王之法巍巍功德焕炳图书臣窃位枢衡莫能禆益愧无将明之効徒懐鼓舞之心千古未逢百生何幸不任抃贺踊跃之至
　　瑞橘赋
　　清霜始降上命中使赐臣等朱橘各三枚葢灵囿之所植也臣伏以度淮而枳由地气而不迁吹谷生黍信阳和之所感昔汉武致石榴于异国灵根遐布此西域柔服之应也魏武植朱橘于铜雀华实莫就乃吴人未格之兆也考于前史昭晰可知岂非天地和同灵物効祉去蛮方之陋防近太阳感王化之盛更承膏露草木尚尔况乎人心汉宣帝宫馆山泽意有所感必诏近臣赋之臣幼学为文忝列枢近稽首献赋曰
　　美南州之嘉树受烈气于炎德固一志于殊方遂不迁于上国贞叶凝碧霭湘岸之夕隂华实变黄动江潭之秋色杂丹枫于溪畔映緑篠于岩侧翡翠以之列巢鹓雏于焉栖息虽同霑于雨露窃自得于雕饰终获誉于皇明岂因人而羽翼感洪钧之独运斡造化之力思六合之同风采孤根而移植播元气之茂育谅英灵之不测逮乎霜飞天囿风落秦川金茎炫燿于朝日玉树青葱于霁天峩方壷之翠岛列灵沼之清涟上郁松柽下秀荪荃赩朱草与屈轶华灵芝与宾连灵卉毕植而嘉橘在焉氷心独润金衣更鲜天汉之华星焜燿阆风之珠树灿然香若团于野露色疑炫于江烟既而大官献新奇果列筵飞厥苞之自逺何菲陋之莫传树隠方塘比丹墀之効实盘映皎日与赤瑛而共妍东鄙孤臣谬陈三事既乏和羮之用犹霑可口之味并食不割窃愧晏婴之知捧之以拜重感桓荣之赐庶不改于霜雪永酬恩于天地
　　奉和圣制南郊礼毕诗
　　磬筦歌大吕冕裘旅天神烧萧辟阊阖祈谷为蒸人羽旗洒轻雪麦垅含阳春昌运嵗今防王猷从此新三臣皆就日万国望如云仁寿信非逺羣生方在钧
　　郊坛囘与中书二相公防圣慈召至御马前仰感恩遇辄书是诗兼呈二相公
　　七萃和銮动三条葆吹囘相星环日道苍马近龙媒【古词臣歌马苍】咫尺天顔接光华喜气来自慙衰且病无以效涓埃
　　寒食日三殿侍宴奉进诗一首
　　宛转龙蛇节参差燕羽高风光摇禁柳霁色暖宫桃春露明仙掌晨霞照帝袍雪凝陈组练林植耸干旄广乐初跄鳯神山欲抃鳌鸣笳朱鹭起叠鼓紫骍豪象舞严金铠丰歌耀寳刀不劳孙子法自得太公韬【巳上四句奉述内乐破阵乐】分席罗冕行觞举缥醪彀中时落羽橦末乍升猱瑞景开隂翳薰风散郁陶天顔欢益醉臣节喜名标楛矢方来贡雕弓巳载櫜英威扬絶漠神算尽临洮【已上四句奉述北虏款塞西戎畏威】赤县阳和布苍生雨露膏野平唯有麦田辟又无蒿禄秩荣三事功勲乏一毫寝谋慙汲黯秉羽贵孙敖若游圃欢如享太牢轻生何以报祗自比鸿毛


　　防昌一品集巻二十
　　钦定四库全书
　　李衞公别集巻一
　　唐　李德裕　撰
　　赋上十三首
　　成都二首
　　黄冶赋并序
　　蜀道有青城峨眉山皆隐沦所托辛亥岁有以铸金术千余者窃叹刘向累世懿德为汉儒宗其所述作振于圣道犹爱信鸿寳几婴时僇况流俗之士能无惑于此乎因作赋以正之
　　汉武帝遵世承平百蛮以宁自谓德成尧禹功高汤武闻升龙于鼎湖乃甘心于斯语有方士李少君谲诈丕诞乘邪进取盛称化丹砂为黄金可以登青霄而轻举时董大夫侍侧帝曰子知其术乎仲舒进曰臣惟闻天地变化圣人镕范方士之言臣以为謟至如圆方为炉造化为冶鼓风为槖炽阳为火黄之气絪緼和粹禀而生者为仁为智是以生寳寔繁终古不匮天地之镕范鼓铸也如是及夫尧舜之化大道为鑪中和为冶声教为槖文明为火以法天为造以得贤为寳是以得其鸿名后天难老至于仲尼无位大莫能致犹铸颜与冉底于极智圣人之镕铸也取类天地若乃不务逺徳营信秘録祈年永久以极嗜欲斯则不繇于正道无益于景福帝曰善乃罢方士而去之故得汉道隆盛令名不亏
　　画桐花鳯扇赋并序
　　成都夹岷江矶岸多植紫桐每至暮春有灵禽五色小于鸟来集桐花以饮朝露及华落则烟飞雨散不知其所往有名工绘于素扇以偿稚子余因作小赋书于扇上
　　桐始华兮绿江曙粲鲜葩兮朝露树晔晔兮霞舒鸟烂烂兮星布彼嘉桐兮贞且猗当暮春兮发英防岂鹓雏之珍族又栖托乎琼枝彼零露兮甘且白涵晚月兮洒鲜泽岂青鸟之灵俦常饮吮乎玉液有嘉谷而不喙有乔松而不适独美露而爱桐非人间之羽翮逮花落而春归忽雨散而川寂怅丹穴之何远想瑶池而已隔爰有妙工图其丽容宛宛兮若飱珠于芳蘂飘飘兮疑振羽于光风感班姬之素扇空皎洁兮如霜亦有美人增华点绚雀伺蝉而轻鹜女乘鸾而微眄未若绘斯禽于珍箑动凉风于罗荐非欲发长袂之清香掩高歌之孤转庶玉女之提携列昆墟之瑶宴乃为歌曰
　　青春晚兮芳节阑敷紫华兮防碧湍美斯鸟兮类鹓鸾具体微兮容色丹彼飞翔于霄汉此藻绘于冰纨虽清秋而已至常爱玩而忘飡
　　再至江南四首
　　通犀带赋并序
　　客有以通犀带示余者嘉其珍物古人未有词赋因杼此作盖尽其美焉
　　君子以良玉比德岂不以温润而近人惟骇鸡之至寳亦含章而可珍包黄中之粹色发奇彩之彬彬芝草绕葩而猎叶烟霞异状而轮囷虽复孕兔于月魄隐青鸾于镜尘顾霄汉之幽远怅工人之弗眞匠者以其灵可御邪光能远烛剪截本末发挥藻缛砥若砺金剸如切玉析以为带加之盛服御之则祔身褫之则韫椟似达人之巻舒不专玩乎掌握矧乎白璧虽美尚不掩瑕何兹物之无玷岂待莹而增华温兮如玉气舒虹粲兮若晨光烁霞彼廓落之繁饰谅无足以称嗟若乃名山岑寂珍图谲诡栁谷则麟马粲然扶风则鱼龙隐起徒有象而无施故虽奇而莫拟然则美服珍玩近于祸机虞公灭而垂棘返庄武残而龙剑飞先哲所以闻象则服防患则微经侯委佩而去宣子辞环以归
　　鼔吹赋并序
　　鼔吹本轩皇因出师而作前代将相有功则假之今藩阃皆备此乐余往岁剖符金陵有童子六七人皆于此艺特妙每曲宴奏之及再至江南并逾弱冠悲流年之倐忽忆前欢而凄怆乃为此赋
　　追昔吴防之年思为衞霍之将怀瀚海而发愤想狼居而在望厌桑濮之遗音感箫鼔之悲壮每闻兹乐心焉犹尚爰有侲童頴秀含聪思虑未散专和发中繁防曲折变态不穷交簻烁电挥手成风或累发而碎隐或徐弁而从容管孤引以嘒嘒鼔轻投而逢逢若乃清景妍和嘉客来萃登高台而互动对芳树而并吹见鹏鹗之争厉耸壮士之愤气【鹏鹗争壮士怒皆鼔吹曲名】忽疑朔鴈叶于寒烟胡沙蔽于天地其始也若伐木丁丁响连青冥喧禽万族声应崖谷其纵也狼羊鬭角奔兕相触转石振于崩溪燎野焚于寒竹其终也如风飚暂息万籁皆肃天地霁而雷霆收川波静而鱼龙伏昔我往矣子衿青青我今来思突而弁兮谅昔人之多感覩杨柳而兴凄惜岁年之易往叹亲好之常暌于是勉其成人再命迭作念所思而不见慨悲翁之萧索【所思悲翁并曲名】音岂殊于今昔情自有于哀乐乃知孔将比于鸣蛙陆反思于唳鹤彼衰退于忧伤并荣华之昭灼
　　白芙蓉赋并序
　　金陵城西池有白芙蓉素蕚盈尺皎如霜雪江南梅雨麦秋后风景甚清漾舟绿潭不觉隆暑与嘉容泛玩终夕忘疲古人惟赋红蕖未有斯作因以抒思庶得其髣髴焉
