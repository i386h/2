<!-- { "loadSidebar": true } -->
　　豹书御已来，十有二日，而圣旨高远，未垂采察，不赐一字之令，不敕可否之宜。盖霸王之神宝，安危之秘术，不可须臾而忽者也。伏思明公挟大功，抱大名，怀大德，执大权，此四大者，域中所不能容，贤圣所以战战兢兢，日昃不暇食，虽休勿休者也。昔周公以武王为兄，成王为君，伐纣有功，以亲辅政，执德弘深，圣恩博远，至忠至仁，至孝至敬。而摄事之日，四国流言，离主出奔，居东三年，赖风雨之变，成王感悟。若不遭皇天之应，神人之察，恐公旦之祸未知所限也。至于执政，犹与召公分陕为伯。今明公自视功德孰如周公。且元康以来，宰相之患，危机窃发，不及容思，密祸潜起，辄在呼翕，岂复晏然得全生计！前鉴不远，公所亲见也。君子不有远虑，必有近忧，忧至乃悟，悔无所及也。

　　今若从豹此策，皆遣王侯之国，北与成都分河为伯，成都在邺，明公都宛，宽方千里，以与圻内侯伯子男小大相率，结好要盟，同奖皇家；贡御之法，一如周典。若合圣规，可先旨与成都共论。虽以小才，愿备行人。昔厮养，燕赵之微者耳，百里奚，秦、楚之商人也。一开其说，两国以宁。况豹虽陋，大州之纲纪，（《文选传》亮《为宋公修张良庙教》注引虞预《晋书》，大州上有“故”字。）加明公起事险难之主簿也。故身虽轻，其言未必否也。（《晋书·忠义王豹传》）
锺雅
雅字彦胄，颍川长社人，魏太傅繇弟仲常之曾孙。为汝阳令，徵著作佐郎。东海王越请为参军，迁尚书郎，避乱江东。元帝为丞相，引为记室参军，迁临淮内史振威将军，徵拜散骑侍郎，转尚书右丞，又转北军中候。王敦请为从事中郎，补宣城内史。明帝时加广武将军，徵拜尚书左丞。成帝即位，迁御史中丞，拜骁骑将军侍中。苏峻反，从驾石头遇害，追赠光禄勋。

　　○奏改太庙祝文

　　陛下继承世数，于京兆府君为玄孙，而今祝文称曾孙，恐此因循之失，宜见改正。又礼，祖之昆弟，从祖父也。景皇帝自以功德为世宗，不以伯祖而登庙，亦宜除伯祖之文。（《晋书·锺雅传》）

　　○秦劾尚书梅陶

　　臣闻放勋之殂，八音遏密，虽在凡庶，犹能三载。自兹以来，历代所同。肃祖明皇帝崩背万国，当期来月。圣主缟素，泣血临朝，百僚惨怆，动无欢容。陶无大臣忠慕之节，家庭侈靡，声妓纷葩，丝竹之音，流闻衢路。宜加放黜，以整王宪。请下司徒，论正清议。（《晋书·锺雅传》）
颜含
含字弘都，琅邪华人。惠帝时，太傅东海王越以为参军，出补阳令。元帝镇下邳，复为参军；及渡江，以为上虞令，转王国郎中、丞相东阁祭酒，出为东阳太守，补太子中庶子。明帝时迁黄门侍郎、本州大中正，历散骑常侍大司农。成帝时豫讨苏峻功封西平县侯，拜侍中，除国子祭酒，加散骑常侍，迁右光禄大夫光禄勋。以年老致仕，後二十馀年卒，年九十三，谥曰靖。

　　○驳陆晔假归制日

　　晔内蕴至德，清一其心，受托付之重，居台司之位。既蒙诏许，归省坟茔。大臣之义，本在忘己，岂容有期而反，无期必违？愚谓宜还自还，不须制日。（《晋书·陆晔传》。咸和中，求归拜坟墓，有司奏旧制假六十日，侍中颜含侍郎游怀驳。）
郗鉴
鉴字道徽，高平金乡人。赵王伦辟为掾，称疾去职。伦诛，司空何劭引为参军，累迁太子中舍人、中书侍郎。元帝承制，假龙骧将军、兖州刺史，镇邹山；就加辅国将军、都督兖州诸军事。永昌初徵拜领军将军。明帝即位，拜安西将军、兖州刺史、都督扬州江西诸军事，假节镇合肥，徵为尚书令。王敦平，封高平侯，迁车骑将军、都督徐兖青三州军事、兖州刺史，镇广陵。成帝即位，进车骑大将军，加散骑常侍，领兖州刺史。苏峻反，进司空，都督扬州八郡军事。峻平，加侍中，封南昌县公，进太尉。卒年七十一，赠太宰，谥曰文成，有集十卷。（案：《晋书·郗鉴传》有“讨苏峻誓师”文，《艺文类聚》三十三以为庾阐作，今编入《庾阐集》。）

　　○上疏逊位

　　臣疾弥留，遂至沈笃，自忖气力，差理难冀。有生有死，自然之分。但忝位过才，曾无以报，上惭先帝，下愧日月。伏枕哀叹，抱恨黄泉，臣今虚乏，救命朝夕，辄以府事付长史刘遐，乞骸骨归丘园。惟愿陛下崇山海之量，弘济大猷，任贤使能，事从简易，使康哉之歌复兴于今，则臣虽死，犹生之日耳。臣所统错杂，率多北人，或逼迁徙，或是新附，百姓怀土，皆有归本之心。臣宣国恩，示以好恶，处与田宅，渐得少安。闻臣疾笃，众情骇动，若当北渡，必启寇心。太常臣谟，平简贞正，素望所归，谓可以为都督、徐州刺史。臣亡兄息晋陵内史迈，谦爱养士，甚为流亡所宗，又是臣门户子弟，堪任兖州剌史。公家之事，知无不为。是以敢希祁奚之举。（《晋书·郗鉴传》）

　　○周札加赠议

　　夫褒贬臧否，宜令体明例通。今周、戴以死节复位，周札以开门同例，事异赏均，意所疑惑。如司徒议，谓往年之事。自有识以上皆与札不异，此为邪正坦然有在。昔宋文失礼，华乐荷不臣之罚，齐灵嬖孽，高厚有从昏之戮。以古况今，谯王、周、戴宜受若此之责，何加赠复位之有乎！今据已显复，则札宜贬责明矣。（《晋书·周札传》）

　　○又驳

　　敦之逆谋，履霜日久，缘札开门，令王师不振。若敦前者之举，义同桓、文，则先帝可为幽、厉邪！（《晋书·郗鉴传》）

　　○书

　　鉴顿首顿首：灾祸无常，奄承遘难。念孝性攀慕兼剥，不可堪胜，柰何柰何？望远未缘叙苦，以增酸楚。鉴顿首顿首。（《淳化阁帖》二）
郗
鉴字方回，鉴子。成帝时袭爵南昌县公，徵拜中书侍郎；历骠骑何充征北褚褒长史，迁黄门侍郎，转临海太守。以疾去职，居章安十馀年。简文辅政，徵拜光禄大夫，加散骑常侍，出为辅国将军、会稽内史，迁都督徐、兖、青、幽、扬州之晋陵诸军事、领徐兖二州刺史、平北将军假节，转冠军将军会稽内史。简文即位，就加镇军将军都督浙江东五郡军事。孝武时致仕，徵拜司空不起。太元九年卒，年七十二，赠侍中司空，谥曰文穆。有集四卷。

　　○上言魏骘事

　　功曹魏骘，周丧内迎妇拜时，乡曲以违礼讥之。（《通典》五十九。太和中，平北将军郗上言。）

　　○论丧遇闰书则时

　　省别书并诸议具。《三礼》证据，诚所未详。然恐祥忌异月，于理既为不安；又十三月而祥，二十五月而毕，明文焕然。而闰在周内，合而不数者，则闰正月遭艰，便应以十二月祥，于时则未及周年，于忌则时尚平吉。若由天无是月，故略而不许，则凡在五服，皆应包闰，具如足下所论。若云情重则宜包，情轻故宜数，是为制之由情，而未本乎历数。苟本乎历数，必天无是月，则虽情有轻重，而含闰宜一。且齐衰之制，遇闰而包，降为大功，则数而除，天性攸同，而包数异制。以月为断者数闰，以年为断者除闰，推此而言，则除数所由，盖以所遇为分断，非情本之所以。以後月为周者，故是上之所论，以吉为忌，于理不通故耳。云闰在周後，将非其喻。至于凶事尚远，盖施于卜日祥葬，制无定期，故不得即伸物情，务从其远耳。若理例坦然，义无疑昧，岂得不循成制，而以过限为重。或谓闰者盖年中余分，故宜计其正限，以补不足。今再周无闰，则不补小月之限。闰在周後，便欲以六十日为一月者，当以既已遇闰，便宜在尽其月节故也。月节之难，足下释之。且节必在闰月之中，则含月从节，即复进退致阙。（《通典》一百。孝武宁康二年，会稽内郗书。）

　　○杂帖

　　九月七日报；比得章，知弟渐佳，至庆。想今渐胜，食进不新，差，难将适，犹悬忧，遣不具。报。（《淳化阁帖》二）

　　二十四日报：比书想悉达，日谅弟佳，不及数字。报。（同上）

　　远近何也？王右军竟去不？付石首干一节。（同上）

　　想亲亲悉如常。敬豫何当来耶？道祖故未善差，恒在尚书不？见来多日。（同上）
卷一百十
郗超
超字景兴，或作敬舆，（见《文选·天台山赋》注、《褚渊碑》注。）一字嘉宾，子。为桓温征西椽，随府迁大司马参军除散骑侍郎，迁中书侍郎，转司徒左长史。有集十卷。

　　○与桓温笺

　　超言：远近无他说，荀异问者，定虚耳。云段龛归顺，不知审不？王江州为宗正，似又定，前所传者，虚妄耳。异同自旨启。超言。（《淳化阁帖》二）

　　○与亲友书论支道林

　　林法师神理所通，玄拔独悟。数百年来绍明大法，令真理不绝者，一人而已。（《高僧传》四。又隋费长房《历代三宝纪》。）

　　○与谢庆绪书论三幡义

　　近论三幡，诸人犹多欲，既观色空，别更观识，同在一有，而重假二观，于理为长。（《文选·天台山赋》注）

　　○奉法要

　　三自归者，归佛，归十二部经，归比丘僧；过去、现在、当来三世十方佛，三世十方经法，三世十方僧。每礼拜，忏悔皆当至心归命，并慈念一切众生。愿令悉得度脱。外国音称“南无”，汉曰“归命”；佛者汉音曰“觉”，僧者汉音曰“众”。五戒，一者不杀，不得教人杀，常当坚持尽形寿，二者不盗，不得教人盗，常当坚持尽形寿，三者不淫，不得教人淫，常当坚持尽形寿，四者不欺，不得教人欺，常当坚持尽形寿；五者不饮酒，不得以酒为惠施，常当坚持尽形寿。若以酒为药，当推其轻重，要于不可致醉。有三十六失经教，以为深戒：不杀则长寿，不盗则长泰，不淫则清净，不欺则人常敬信，不醉则神理明治。

　　已行五戒，便修岁三月六斋。岁三斋者，正月一日至十五日、五月一日至十五日、九月一日至十五日。月六斋者，月八日，十四日，十五日，二十三日、二十九日，三十日。凡斋日，皆当鱼肉不御，迎中而食，既中之後，甘香美味，一不得尝，洗心念道，归命三尊；悔过自责行，四等心；远离房室，不著六欲。不得鞭挝骂詈，乘驾牛马，带持兵仗。妇人则兼去香花脂粉之饰，端心正意，务存柔顺。斋者普为先亡见在知识亲属并及一切众生，皆当因此至诚，玄想感发。心既感发则终免罪苦。是以忠孝之士，务加勉励，良以兼拯之功，非徒在已故也。斋日唯得专惟玄观，讲诵法言，若不能行空，当习六思念。

