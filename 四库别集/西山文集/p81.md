<!-- { "loadSidebar": true } -->
　　鉴空衡平之体鉴空衡平之用此二句切须玩味盖未曽应物之时此心只要清明虚静不可先有一物如鉴未照物只是一个空衡未称物只是一个平此乃心之本体【此即中庸所谓喜怒哀乐之未发谓之中盖喜怒哀乐未曽发动浑然一理不偏不倚故谓之中】此所谓鉴空衡平之体也及至事物之来随感而应因其可喜而喜因其可怒而怒因其当忧而忧因其当惧而惧在我本未尝先有此心但随物所感而应之耳故其喜怒忧惧无不中节此所谓鉴空衡平之用【此即中庸所谓发而皆中节谓之和盖喜怒忧惧应物而动恰好便止不可少过其分事过即已更不留在胷中如此即是中节即谓之和】
　　问体用二字
　　大凡有体而后有用如天地造化发生于春夏【元亨】而敛藏于秋冬【利贞】发生是用敛藏是体自十月纯坤阳气既尽不知者谓生意已熄不知敛藏者乃所以为发生之根自此霜雪凝沍草木凋落虫蛇伏藏微阳虽生于下隐而未露一年造化实基于此惟冬间敛藏凝固然后春来发生有力所以冬暖无霜雪则来嵗五谷不登正以阳气发泄之故也人之一心亦是如此须是平居湛然虚静如秋冬之闭藏皆不发露浑然一理无所偏倚然后应事之时方不差错如春夏之发生物物得所若静时先已纷扰则动时岂能中节故周子以主静为本程子以主敬为本皆此理也【动静皆道而周子乃以主静为本者盖静时养得虚明然后动而不失其时故中庸于喜怒哀乐未发之时须要戒谨恐惧以养本然之中然后发而为中节之和程子主敬之说即中庸之意也】
　　问大学不要先有恐惧中庸却要恐惧何也曰圣贤之言有似同而实异者大学之恐惧与中庸之恐惧不同【中庸戒谨乎其所不睹恐惧乎其所不闻只是事物未形之时常常持敬令心不昏昧而已大学之恐惧是俗语所谓怖畏之意自与中庸有异】
　　问治国平天下章
　　絜矩絜字本出贾谊过秦论度长絜大【度谓以尺量物之长短絜谓以带量物之小大如今人之围木也故字文从絜先儒解絜字未分晓建阳范直阁讳如圭乃胡文定公之外甥朱文公之父友方以絜度为说文公从之】言我有此心人亦有此心在上之君子当以已之心度人之心如以矩而度物也矩制方之器俗谓曲尺是也荀子曰五寸之矩尽天下之方言矩虽止长五寸然天下之为方器者必以此为则以譬一心虽微而推之以度人之心虽千万人无不同者我欲孝于亲人亦欲孝于亲我欲弟于长人亦欲弟于长故为君子者必使人各得以遂其孝弟之心我欲安人亦欲安我欲寿人亦欲寿我欲富人亦欲富故君子者必使人各遂其所欲此皆所谓絜矩也【俗言以心比心即是此义】义者天理之公也利者人欲之私也二者如冰炭之相反然一于义则利自在其中盖义者宜也利亦宜也茍以义为心则事无不宜矣不惟宜于已亦且宜于人人已两得其宜何利如之若以徇利为心则利于已必害于人争鬬攘夺于是乎兴已亦岂能享其利哉
　　大学所谓利専指财利而言伊川先生云利不独财利之利凡有一毫自便之心即是利此论尤有补于心术之微南轩先生又谓无所为而为皆义也有所为而为即利也其言愈精且微学者不可不知也【且如见赤子入井有恻隐之心此乃天理自然形见非有所为然此即义也若有一毫纳交要誉之心即是有所为而为即利心也二者相去毫厘之间而公私邪正之分则天渊矣故朱子谓南轩此语乃发先贤之所未发有功于圣门学者所宜深味也】
　　大抵学者存心行事只当以义理为主义所当然虽害不防义所不当然虽利不计如此方合乎天理之正若此心一出一入于义利之间终是为利所胜正如白黒相和黒必揜白薰莸共器莸必揜薰立志之初不可不察也大学程子南轩三说不同大学只说财利犹是粗处伊川南轩之说乃入细工夫世亦有能不贪财利之人然未必无自便之私亦有能不求自便者其心未必无所为此是一节之上又有一节工夫以大学至善譬之不贪财利与不求自便是善到无所为而为始是至善然必先以不贪财利为根脚基址方可说上两节正如贫而无谄富而无骄方能渐至乐与好礼之地若未能不贪财利又岂能有上两节亦如未能无谄无骄安得便有乐与好礼故学者当以不贪财利为本又未可谓不贪财利为已足驯序用力自粗至精方可至纯乎天理之地
　　恕者如心之谓非寛厚之谓也如我能为善亦欲他人如我之善我无恶亦欲人如我之无恶我欲立亦欲人之立我欲逹亦欲人之逹【大槩是视人如已推已及物之谓】
　　问新民章【此叚当在止于至善之前】
　　朱文公言洗濯其心以去恶犹沐洛其身以去垢斯言尽矣盖身之有垢特形骸之碍耳然人犹知沐浴以去之惟恐尘垢存则其体汚秽至于心者神明之府乃甘心为利欲所溺以昏蔽之甚如积粪壤如聚蛲蚘而不肯一用其力以去之是以形体为重以心性为轻也岂不缪哉唐人有栉铭曰人之有髪朝朝思理有身有心胡不如是深得成汤铭盘之意【禅家亦有所谓身似菩提树心如明镜台时时勤拂拭莫遣有尘埃之句虽云异端然此言亦自可取也】
　　礼记儒行篇云儒有澡身而浴徳谓洗濯其身沐浴其徳亦盘铭之义
　　问仁字之义【此下并论语】
　　仁之一字从古无训且如义训宜礼训理又训履智训知皆可以一字名其义惟仁不可以一字训孟子曰仁者人也亦只是言仁者乃人之所以为人之理亦不是以人训仁盖縁仁之道大包五常贯万善所以不可以一言尽之自汉以后儒者只将爱字说仁殊不知仁固主乎爱然爱不足以尽仁孟子曰恻隐之心仁之端也恻隐者此心恻然有隐即所谓爱也然只是仁之发端而已韩文公言博爱之谓仁程先生非之以为仁自是性爱自是情以爱为仁是以情为性也至哉言乎朱文公先生始以爱之理心之徳六字形容之所谓爱之理者言仁非止乎爱乃爱之理也盖以体言之则仁之道大无所不包发而为用则主乎爱【仁者爱之体也爱者仁之用也】爱者如见赤子入井而恻然欲有以救之以至矜怜悯惜慈祥恩惠爱之谓也性中既有仁发出来便是爱仁如根上发出苗以苗为出于根则可以苗便为根则不可以爱出于仁则可以爱便作仁则不可故文公以爱之理三字言之方说得尽又曰心之徳何也盖心者此身之主而其理则得于天仁义礼智皆此心之徳而仁又为五常之本如元亨利贞皆干之徳而元独为四徳之长天之元即人之仁也元为天之全徳故仁亦为人心之全徳然仁之所以为心之徳者正以主乎爱故也仁所以能爱者盖天地以生物为心而人得以为心是以主乎爱也爱之理心之徳六字之义乃先儒所未发而文公始发之其有功于学者至矣岂可不深味之乎
　　问行有余力章与四教不同
　　行有余力则以学文是以力行为先子以四教文行忠信文者讲学之事主乎知忠信者修身之事主乎行此又以知为先此二章实相表里正当合而观之大抵致知力行二者不可一阙既知其理不可不行其事既行其事不可不知其理二者并进则为学之功至矣
　　问主忠信章【程子曰不成无物】
　　论语止言主忠信不言诚至子思孟子然后言诚盖诚指全体而言忠信指用功处而言忠是尽于中者信是形于外者有忠方有信不信则非所以为忠二者表里体用之谓如形之与影也心无不尽之谓忠言与行无不实之谓信尽得忠与信即是诚故孔子虽不言诚但欲人于忠信上着力忠信无不尽则诚在其中矣孔子教人大抵只就行处说行到尽处自知诚则本源子思孟子则并本源发出以示人其义一也
　　问过则勿惮改
　　过虽圣贤不能无盖过者过误之谓也知其为过而速改则无过矣故论语曰过而不改是谓过矣左传云人谁无过过而能改善孰大焉子贡曰君子之过如日月之食焉过也人皆见之更也人皆仰之孟子曰古之君子过则改之今之君子过则顺之成汤之圣犹且改过不吝顔子之贤犹曰不贰过以此可见虽圣贤必以改过为贵若知其为过不肯速改则是文过遂非而流于恶矣盖无心而误则谓之过有心而为则谓之恶不待别为不善方谓之恶只知过不改是有心便谓之恶易曰风雷益君子以见善则迁有过则改天下之至迅疾者莫如风雷故圣人以此为迁善改过之象此即过勿惮改之意也
　　问姑息二字【主忠信章注】
　　姑息姑训且息训止言事理合当十分做却只做三五分且如是而止此之谓姑息今人柔懦者以小惠及人便以为仁不知是姑息而已
　　问温良恭俭譲
　　温和厚也只和一字不足尽温之义只厚一字亦不足尽温之义必兼二字者和如春风和气之和厚如坤厚载物之厚和不惨暴也厚不刻薄也良易直也亦如前义易者平易也不艰险也直者正直也不邪曲也恭庄敬也庄主容貎而言敬主内心而言自中而发外故曰恭俭节制也节制二字相似而实不同节乃自然之限节且如一年有八节四立二分二至是也四十五日而一换乃天道自然之界限故曰节制乃用力裁制之意义以制事礼以制心谓如事理合当如此即以义裁制之若以刀裁物也一念虑之非即以礼裁制之亦如刀之裁物也【凡事事物物有自然界限不可逾处谓之节所云一年八节者乃其一也】让谦逊也谦谓不矜已之美逊谓推善以及人
　　问过化存神【温良注】
　　过化存神此四字本出孟子过化谓圣人凡所经歴处人皆化之存神谓其中所存神妙正意只是如此至横渠先生乃谓性性为能存神物物为能过化下性字指本然者而言上性字是谓我能存其性而不为情所荡而失其性则所存者神妙而不可测下物字指事物而言上物字指我之应物而言谓物物各自有理我随其理以应之物各付物不以已之私意参乎其间则事过弗留如冰之释如风之休后来诸老先生多本其说独文公不以为然者盖孟子之意未说到如此深故也文公解经每务平实如此然横渠先生之说亦不可不知也
　　问礼乐【用和为贵章】
　　敬者礼之本制度威仪礼之文和者乐之本钟鼓管磬乐之文礼乐二者阙一不可记曰乐由阳来礼由隂作天髙地下万物散殊而礼制行焉【天尊于上地卑于下万物散殊有大有小此即制之所由起盖礼主乎别故也】流而不息合同而化而乐兴焉【隂阳二气流行于天地之间未尝止息二气和合而化生万物此乐之所由兴盖乐主乎和故也所谓隂阳二气者日月雷霆风雨寒暑之类皆是二气和合方能生成万物】故礼属隂【凡天地间道理一定而不可易者皆属隂】乐属阳【凡天地间流行运转者皆属阳】礼乐之不可阙一如隂阳之不可偏胜【一嵗之间寒暑之相易雨露霜雪之相济方能气候和平物遂其生阳太胜则亢而为旱隂太胜则溢而为水有隂无阳则物不生有阳无隂则生而不成】礼胜则离以其太严而不通乎人情故离而难合乐胜则流以其太和而无所限节则流荡忘返所以有礼须用有乐有乐须用有礼此礼乐且是就性情上说然粗精本末亦初无二理礼中有乐【言严肃之中有自然之和此即是礼中之乐】乐中有礼【言和乐之中有自然之节此即是乐中之礼】朱文公谓严而泰【此即礼中有乐】和而节【此即乐中有礼】
　　问因不失其亲
