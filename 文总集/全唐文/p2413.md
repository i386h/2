<!-- { "loadSidebar": true } -->
    君讳师亮，字永徽，安定乌氏人也。若夫河汾浔，大启滥觞之源，豳雍林，勃兴拳石之址。则有武威太守，轩冕赫奕於乡亭；并州刺史，旌骈阗於门巷。大父殊，隋任右监门录事。显考金柱，唐奉义郎。并行高周壤，道蔑王侯。扬雄非圣之书，我家时习；方朔易农之仕，吾人所尚。君珠薮夜光，玉田朝彩。张仲孝友，早为立身之具；夫子温良，特作扬名之本。未尝欺於暗室，何谢古人？初不忤於虚舟，自符先达。栖迟礼让，摈落骄奢，弋钓邱坟，耕耘道艺。词包吐凤，傲三变而英峙；字抱回鸾，雄一台而介立。驰声日下，辩振云间，後进钦其领袖，时辈宗其瑚琏。起家任唐朝左春坊别教医生，抠衣鹤禁，函丈龙楼，究农皇之草经，研葛洪之药录。术兼元化，可以涤疲こ。学该仲景，因而升上第。属龙庭日满，鹿塞尘惊。命将出师，千金之费逾广；飞刍挽粟，万里之粮宜继。君户庭不出，鞍甲匪疲，遥同转输之勤，遂获茂功之赏。永隆二年，以运粮勋蒙授上柱国。既而钦明餍代，宫车晏出，守文承历，园陵缮修。纪市功成，实凭子来之力；谷林务毕，仍覃发哀之旨。垂拱二年，以乾陵当作功别敕放选，释褐补隐陵署丞。解巾从宦，智效聿宣，结绶当官，干能斯著。秩满，俄而上延朝谴，授珍州荣德县丞。贰职千石，赞务一同。蛮陬宁，平人是赖。终使悠悠墨绶，方宏上艾之风；泛泛铜章，行阐中牟之化。随牒行满，解印言归。吹蛊馀灾，缠迫少城之地；游魂永逝，崩摧武山之石。以万岁通天元年七月二日，终於益州蜀县，春秋有七。呜呼哀哉！即以万岁通天二年三月六日，葬於雍州城南终南山至相寺便梓谷信禅师塔院之东，陪先茔也。嗣子齐望，婴号越日，孺慕弥年，悲怀袖之靡依，慨舟壑之潜运。黄垆九地，始殷荒恋之情；元夜三泉，终藉题镌之事。乃为铭曰：
    东京後族，北地邦君。七侯驰誉，三主扬芬。瑞掩金册，荣繁宝樽。核诸隆盛，曾何足云？祖考馀庆，英髦间出。啸傲参元，乘凌喻日。温恭宅性，廉白成质。谭思漆书，储精绿。鸿陆初渐，龙门早升。声敷寝庙，智效园陵。天朝我黜，县道为丞。凝边徼，化协黎。还途未极，生涯遽已。瞑目他乡，归骸故里。新封暂启，宾御而野云愁；旧陇长扃，松贾昏而山雾起。碑阙兮交映，陵谷兮潜徙。所悲蝼蚁之埏，销沦天地之纪。
    ○孝子朝议郎行大理司直上柱国郭府君墓志铭
    公讳思训，字逸，太原平阳人也。昔姬文作周，运玑而一宇宙；虢叔命氏，锡介而列山河。郁为国师，燕台揭起，诞降人母，金穴横开，世绪蝉联，公侯克复。曾祖兴，周上党郡守平东将军。青绶登朝，朱旗降野，执霜戈而问罪，方薤水而澄心。祖则，隋淮陵郡守度支郎银青光禄大夫。珥金貂而伏奏，凫舄将飞；齐乱绳以临人，牛刀自解。父敬同，徙居洛阳，今为洛阳人也。幽素举及第，以孝不仕。弄鸟承颜，耻毛生之捧檄；悬鸡就养，式茅容之致欢。不屈道而期荣。穆真风而自逸。公乾纲之精，融密泉洁，学以天授，言以行成，袭门绪解褐睦州建德县主簿，应吏职清白举及第，转沧州乐陵县丞。南郡地狭，屈仇香而佐时；六安路遥，坐桓谭而不乐。敕除温王府兵曹参军事，转太子典膳监。芙蓉映水，攀仙树而逢仙；莲莆牵风，坐瑶山而和鼎。应孝悌廉让举及第，敕授大理司直，灼灼四方，简孚其正。哀敬折狱，对霜练而论刑；上帝弗蠲，泣丹毫而书罪。彼苍不吊。歼我良图，以景□二年九月十三日，寝疾终於长安醴泉里之私第。公孝友温恭，文行忠信，哀昊天之罔极，式闾巷以光时，荫棠棣而聚星，肃闺门之有礼。奄弃於代，与善何徵？辞北寺之荣班，旧车长谢；望东周之故里，旅榇空归。夫人清河张氏平阳柴氏，并华贲春，轻云蔽月。结衤离作俪，乘旭雁而移天，采是羞，应鹊巢而主馈。昔时南斗，两剑分辉；今日西阶，双魂共穴。以景□二年岁次辛亥十二月辛丑朔十五日乙卯，迁合於洛阳北部乡之原，陪葬先茔之壬地。礼也。青乌卜地，白鹤标坟。桂酒兰肴，无复平生之赏；佳城む帐，空馀冥漠之悲。嗣子审之弟雍州武功县尉思谟，乃攀号擗踊，沥泣摧心，长怀陟岵之哀，永结在原之思。呜呼哀哉！乃为铭曰：
    荣最之绪，累代重昌。其人如玉，邦家有光。道全忠孝，德裕岩廊。士林萧索，人之云亡。寒郊惨兮山门险，松扃闭兮宿草荒。
    ○处士胡君墓志铭
    君讳，字尚真，安定人也。远祖因宦，遂居介休。夫榱椽是佐，错胡综之文章；清白知名，见胡威之父子。光光懿烈，不替先风。简牒详诸，可略言矣！祖买，隋孝廉举文林郎。幼洽诗书，长崇礼乐。太初玉树，夙擅嘉声；韦氏金ぷ，遽升高第。父端，养素不仕，情贪野薜，志蔑裘裳。道在邱岑，迹存山水。
    君濯濯仪形，汪汪轨度，珠胎孕月，光彩绝伦，兰若衔风，幽芳自远。乡里称善，喻彼少游，文籍自娱，同夫孟陋。遗累嚣滓，傲性烟霄，簪轩不介於怀，宠辱不惊其虑。岁临辰已，郑康成於是云亡；月犯少微，谢庆绪俄而致陨。春秋七十，卒於私第。夫人石氏，荷比秀，美箭齐贞。宜其室家，和如琴瑟。翰林之鸟，始双飞而只飞；龙门之桐，俄半生而半死。嗣子怀爽、怀玉，岵屺长违，霜露增感。粤以开元三年岁次乙卯龙集单阏十月己酉朔二十五日癸酉，迁窆於介休县东二十里平原。礼也。绵上山傍，昭馀泽右。惧陵谷而骤易，思封树而永怀。乃为铭曰：
    盘根安定，散叶汾ヂ。乃祖乃父，光後光前。惟君节，业尚虚元。鬼瞰庭宇，鸟鸣座筵。不逢石髓，俄归玉泉。一邱陇，长嗟逝川。
    ○太常协律郎裴公故妻贺兰氏墓志铭
    夫人贺兰氏，曾祖虔，隋上柱国。祖静，皇朝左千牛。父元η，潞州司士，并宏翰深识，布声於代。夫人即协律之姑女也，童姿粉妍，笄态琼淑，惟德是与。乃宾我裴公，宜其锵锵和鸣，晏晏偕老。女也不慝，天胡降灾？绵联沉こ，三浃其岁。洎大渐，移寝於济法寺之方丈，盖攘衰也。粤翌日，奄臻其凶，春秋有四。即开元四年十二月十日，至十九日，迁殡於鸱鸣追，实陪信行禅师之塔，礼也。夫怛化妙域，归真香茔。衡之冥果，则已无量。有子大元等。或孩提而孤，擗В以泣。
    呜呼！生人之至艰也。裴公伤奉倩之神，痛安仁之簟，图范贞石，俾光泉门。铭曰：
    芙蓉剑兮蛟龙质，梧桐枝兮凤凰匹。天何为兮降斯疾？俾雌雄兮欢不卒，延津女床奄相失，千年万古哀白日。
    ●卷九百九十五
    ☆阙名（三十六）
    ○故银青光禄大夫秘书监兼昭文馆学士侍读上柱国常山县开国公赠润州刺史马公墓志铭
    公讳怀素，字贞规，本原扶风。其先自伯翳马服，具诸史载。暨汉南郡太守融，命代大儒。公即其後也。十一代祖机，抗直不挠，晋御史中丞，扈元帝渡江，家南徐州丹徒，故今为郡人也，代以学闻。高祖涓，博综坟典，仕陈为奉朝请。曾祖法雄，慷慨倜傥，好孙吴，不事笔研，陈横将军。祖果，愿学《礼经》，不陨素业，即学士抠之从父兄也。少为尚书毛喜所知，陈本州文学从事。父文超，果行毓德，精意《易》道及《洪范》，颇晓气候。贞观中，以有事辽氵贝，策名勋府。龙朔初，黜陟使举检校江州寻阳丞，弃官从好，遂寓居广陵，与学士孟文意、魏令谟专为讨论，具有撰著。公即寻阳府君第三子也。幼聪颖，六岁能诵书，一见不忘，气韵和雅，乡党以为必兴此宗。十五遍诵《诗》《礼》《骚》《雅》，能属文。有史力。长史鱼承尽特见器异，举孝廉，引同载入洛（阙一字）尚书仓部郎河东裴炎之，博学深识，见名知人，音旨仪形，海内藉甚。公年甫弱冠，便蒙引汲，令与子（阙一字）研覃，遂博游史籍，无不毕综。以文学优赡对策乙科，乃尉。无何，丁太夫人（阙二字）忧，即陈学士宏直曾孙女也。本自名家，贞高博识。公在艰疚，骨立柴毁，殆不胜丧。服阕，授麟台正字。少监京兆韦方直，好学喜士，善飞白书，以公既及冠礼，未尝立字，遂大署飞白云：“怀素字贞规，扶风之学士也”，封以相遗，其为时贤所重如此。
    以忠鲠举除左鹰扬卫兵曹参军，转咸阳尉。[B093]则天太後大崇谏职，授左拾遗，深尽规讽，寻改左台监察御史。历殿中，弹纠不避强御，加朝散大夫，转詹尹丞。朝论称屈，迁礼部员外郎，与范阳卢怀慎、陇西李杰俱以清白严明，分为十道按察。以公词学赡洽，精核文章，转授考功员外郎修文馆直学士，迁中书舍人，与李同掌黄画。逾年，检校吏部侍郎，实允佥（阙一字）属朝廷以刑政所急，改授大理少卿。关畿伫材，除虢州刺史，惠实在人。入为太子少詹事，判刑部侍郎，加银青光禄大夫兼判礼部，寻而正除刑部，时称慎恤，转户部侍郎。上以河南蝗旱，令公驰驿赈给，宣布圣泽，所至甘雨。使回拜光禄卿，迁左散骑常侍，转秘书监。四部舛杂，颇多残蠹，公倍加校定，广内充积，加兼昭文馆学士，与右散骑常侍褚无量更日入内侍读。每至宫门，恩敕令（阙一字）小[B17
]上殿。自车丞相已来，殆将千载，始见此礼。
    公畴日自序云：“慕善嫉恶，好学洁己，自谓不惭古人，无负幽明矣”，直哉是言，不骞厥信。以开元六年三月十日遘疾，中旨遣御医赐药，相望道路，以开元六年七月廿七日，终於河南之毓材里第，春秋六十。皇上辍朝二日，举哀（阙一字）次。乃下制曰：“存树高烈，君子所以立身；没垂令名，古人所以贻范。银青光禄大夫、故秘书监、兼昭文馆学士侍读、上柱国、常山县开国公马怀素，越箭含贞，楚材登用，清芬独英，至德可师。自服勤典籍，纳训帷，辅朕以[A134]道，弼予以正言，允资惠迪，实表泉懿，而曾不留，焉落。思甘盘之旧学，临宣明以增叹，兴言感怆，用震悼於厥怀，可赠使持节润州诸军事润州刺史，赠物三百廿段，米粟三百廿硕。丧葬所须，并令官给。京官六品一人检校。
    公虽累登台阁，率身俭素。俸禄之资，赡亲友。及启手归全，家无资产，惟有书数千卷，以为燕翼。以其年十月十三日，窆於洛阳古城之北原。礼也。有子巽等，虽年在童孺，礼过成人，棘心栾栾，感於邻巷。敬勒行事，以旌泉户。铭曰：
    益佐理水，功施主人。羡於马服，守赵却秦。东京戚贵，南郡儒珍。德先惟永，奕奕振振。（其一）
