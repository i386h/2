<!-- { "loadSidebar": true } -->





　　钦定四库全书
　　北海集巻三十　　　　　宋　綦崇礼　撰啓
　　及第谢乡郡守倅啓
　　逐队而趋愧匪处囊之颖缀行以出亦陪入彀之英仰被恩荣伏深战惧惟圣世之先务以得人爲最难素养弗加成材斯寡委楩楠而莫植孰观在沚之菁菁舍騄骥而不闲讵覩食塲之皎皎道有升降时因盛衰泮水不歌子衿是作遂使成周之里选流爲近世之科名天佑斯文运开列考本六经而造士建三舍以成能训廸一新尽黜雕虫之陋指归有在谁夸绣帨之工渊源既纯器质咸美頋今日庙堂之老皆当时庠序之才迨嗣圣之膺图伏先猷而燕翼丕崇子构有隆不拔之基恢广文声増耀无前之迹干戈载戢礼乐并兴爰更取士之科大阐育材之地扫千年之弊习追三代之宏规简秀彦于一乡采芹在泮收英豪于万国振鹭飞雝神化诞孚士风丕变耆龆胥劝诵相闻贤闗来鼓箧之游农野无带经之苦云汉每瞻于圣作范模兼得于师儒五尺之童羞道威文之事一介之贱愿归尧舜之朝既由学以化民可因言而頋行文皆尔雅孰非体要之辞仕必慕君自许功名之防翘翘竞秀蔼蔼争驰仰繄乐育之风克底美成之效属三年之大比率多士以同升賔兴已尽于贤能辩论更先于俊造虽人人抱玉未免于遗珍而一一吹竽岂容于滥奏頋此誉髦之选宜登杰异之材如某者学术不优性质甚下徒守箕裘之业仅闻诗礼之言幸遘昌期久濡善教三充方贡两冠贤书倦翼何堪望絶一飞之便曲材无取谁爲万乗之容方蹑屩以观光遂操觚而试艺中非尔力命岂人爲偶叨兰省之奏篇获与枫宸之赐防宸章深灏迈典诰之遗文圣问渊微究天人之妙蕴岂彼腐儒之论可当睿鉴之求显黜是虞明扬忽逮簉鸳鹭而并进罗鳬鹜以前趋交防森森恍再游于帝所睟容穆穆惊并近于天光传丹陛以宣恩曵青纶而拜命名聨帝子共夸金榜之荣喜动亲顔更乐萱堂之庆布韦歆艳闾巷咨嗟夫何千载之逢有此一时之幸静言侥冐厥有夤縁此葢伏遇某官黼黻帝庭甄陶士类不屑之教曲尽于平时有味之言隂爲于道地俯怜衰踬力赐提携防因乡党之同推更与郡侯而劝驾遂容蹇步亦陟亨途某谨当恪守士规寖娴吏道幸保一经之遗子更希三釜之及亲学于田野之间粗知爲政服在缙绅之后敢怠修身勉効古人用酬知己
　　上中书张侍郎啓【懿】
　　某闻不愿万户侯欲识荆州之重徒见二千石莫如逢掖之贤事有相须理宜共济岂独风流之慕实惟声气之求故下之资上也若丝萝之附长松必因髙而借势而上之与下也如鳯凰之将众羽必引类而逢辰泛观昔人尽由此道书勤三上情可见于退之善取一言贤愈称于叔向敢陈固陋上渎髙明恭惟某官岳降炳灵天钟间气僊风道骨髙丹台紫府之名赡智宏材伟清庙明堂之具映儒林而絶类防经术以无双射防妙龄早入英雄之彀着鞭夷路径跻侍从之班更掖垣学省之游歴崇伯禁林之选论思献纳谋猷深契于一人号令文章制作逺追于三代益蔼具瞻之望亟庸注意之求乗太平熙盛之隆参庶务几微之重振中台之纲辖化源已頼于澄清秉两省之枢衡政本更资于宻勿独当鳯诏茂对龙光恪恭加小物之勤慎重得大臣之体萧瑀任职曽无一尺之违元超在中岂借多人之助内弥纶于百度外镇抚于四夷陈继述之源力守熙丰之政致威怀之畧尽收燕蓟之封明良咸庆于千龄文轨永同于四海允頼忠嘉之防克成俊伟之功方帝念于元勲属位虚于次辅考慎其相登庸将在于真儒训廸厥官师表莫先于钜德伫闻显册下慰舆情富贵难能黒髪遂登于鼎铉恩荣可羡彩衣长奉于庭闱惟福禄之甚崇保谦冲而克荷不掩丝毫之善务收尺寸之长安国推贤悉举知名之士当时好客隂加有味之言期博尽于人材用増光于相业髙风所暨多士同归伏念某天与惷地资寒素愚耽古道罔通世务之宜学守陈言未覩圣经之奥早袭箕裘之业久从庠序之游蹭蹬十年淹留累上壮志潜消于萤雪亨期望絶于风云三釜何爲觊有及亲之喜一经孰授难忘遗子之勤猥幸奏篇叨荣赐第洎待年于太学尝分于西廱接武英躔谓中师儒之选失身铨调乃沉俗吏之卑一佐县章四更岁籥困装怀之牒诉走扑面之埃尘拄笏西山何知官事扶犁南畆思老故园将投帻以言归防及而更代念良时之难得喜正路之方开蔼蔼而多吉人虽不乏羣材之用断断而无他技犹能占一艺之长强整尘冠言趋金阙望平津之馆益广招延登元礼之门窃深欣慕载叙归栖之愿冀回教载之私伏望某官廓宏度以兼容收众能而并蓄靡间匹夫之贱许窥数仞之严拭铓艳于华隂爲加淬砺借扶揺于穷髪俾托吹嘘庶终此身不爲弃物若山若水傥遇于知音守道守官誓图于报効
　　上尚书李左丞啓【邴字汉老】
　　伏念墙仞弥髙夐絶潭潭之府阶躔在列还瞻两两之星眷兹绛帐之诸生实忝青氊之旧物望翘材之深峻曵裾曽见于当年抚驽驾以疲劳骧首犹知于故道久叹泥涂之辱岂忘德宇之归恭惟某官名世上贤济时逺畧学该理贯穷天人精祲之原德粹量夷蕴山河深厚之气挺儒林而独秀鼓文阵以无前发策决科起冠英雄之彀簮毫持槖偏宜侍从之班推论思献纳之勤厯翰墨文章之选訏谟帝载润色皇猷注上意以弥深系舆情而久属遂登庸于丞弼以参秉于钧衡当熙洽之千龄萃几微之万务振维纲于管辖独髙曹魏之风奉赓载于岩廊叶济臯防之美文教诞敷于华夏武威逺畅于蛮夷维政事之交修肆边疆之广辟举燕云之境尽归舆地之图扫边漠之区悉变衣冠之俗绵烟火于万里同车书于一家亶繄庙胜之谋坐致时雍之化仰忠劳之显著宜宠任之专崇况天监有周世克生于山甫而帝赉良弼梦夙兆于髙宗适兹宰席之虚行见制麻之出履姬公之赤舄进凴鼎铉之安戏莱子之斑衣退奉庭闱之养兼忠孝功名之两得极古今臣子之至荣方将举幽隠而振滞淹程功能而明黜陟躬吐握以来寒畯之士走旌车以搜尤异之材共图乂于王家用光明于相业好贤有素善颂匪私某顷以孤生言趋上国春闱较艺误甄采于文衡辟水育材叨选抡于师鉴识鬷蔑于堂下得孟嘉于坐中骤蒙国士之知躐置众人之右览文词之小技借以扬称指庠序之清聨许将提掖靡因介绍直出遭逢静惟特达之风窃厉激昻之气顾蝇翼莫陪于骥尾而鷃飞难望于鹏抟命与时愿将事阻遽随选牒轻去师门甘沉下邑之劳分絶华途之望一从吏役四易岁隂纷牒诉以装怀积簿书而目红尘棰楚忧或未辞黄巻圣贤邈无复对蹉跎末路辜负初心唯贪冐于斗升敢进图于尺寸尚幸当路上官之假借谓更贤人君子之器题委幕府之文书领泮宫之衿佩礼教每殊于俗吏吹嘘迭奉于褒章得稍进于阶资乃复从于铨调念方急逮亲之禄曽莫知窃食之期孤舟絶维信中流之漂激层崖失足仰行路以号呼追曩遇于前时卜新恩于今日燕贺欣成于大厦犬离还望于朱门岂无他人谁将引手伸于知己是用倾心輙干黄阁之严欲附青云之末敛板再趋于荧座抠衣如在于鳣堂问劳勤勤俯记沉沦之迹矜怜恻恻曲形教载之私体恩意之未忘作懦衷而思奋冶金无跃姑听命于鑪锤匠木有宜终成材于斤斧更陈尺纸重叙寸诚伏望某官廓大雅以兼容收众长而并用虽文儒之选非寒陋之故居而学校之游亦妄庸之巳试愿力鞭于蹇步俾追蹑于英躔克终平昔之言尽出生成之赐麞头防目奚妄意以求官狗盗鸡鸣亦有时而报効
　　贺吕忠穆公着左相啓
　　播告大廷还登上宰峻班仪于左棘首揆路于中台四夷耸闻九鼎増重伏惟某官贤推名世道富经邦岳降神而生申实维周翰帝赉弼而得说用作商霖变故屡更精忠弥着扫除内难髙五龙夹日之勲攘却外虞成一马渡江之业方辅宁于法驾将经济于神州贝锦遽兴扁舟径去属分江而谋帅乃仗钺以临戎羽扇纶巾已坐清于妖祲命珪相印葢叠赏于元功矧独兼文武之资宜并注安危之意逮闻虚位果趣赐环非衣之谤何伤有衮之思咸属顾乃心王室喜魁柄之重归而戮力中原伫皇家之再造天时有待物望攸同某迹滞一涯神驰数仞聆制麻而相庆曽无瘴海之殊引賔履以交趋独叹翘材之阻其如瞻颂可尽名言
　　贺张帅啓
　　伏审显膺褒渥峻陟防严出殿大邦尽防诸将仁风所被和气已舒恭惟某官忠厚沉深直清端亮国爵綦贵旬五迁而不矜王臣匪躬仕三已而益壮凛然劲节激徙顽风方腾九万里之夷涂聊总四千石之重寄论思朝夕初无出处之殊宣布中和仍在循良之冠矧全雍之剧部乃前朝之旧都民物伙繁冠葢聨属惟兼控制于诸道何止抚绥于一方故应变则擅颇牧之威名而治民则有赵张之故事西京耆旧初怀借冦之私北阙公卿已贮举臯之望某获以贱士列于儒官适在总临窃希教载愿饰陋质御元礼于龙门将与诸生颂僖公于泮水永言瞻抃曷罄敷陈
　　贺孟叅政啓
　　伏审清庙策勲岩廊进秩腹心所寄式酬管钥之勤班级愈隆更觉陛帘之峻纶音诞告舆颂交欢窃惟庆慰恭以某官智蕴帝谟才钟王佐典刑有在堂堂耆艾之姿悃愊无华偘偘忠纯之节久叅大政深注上心入辅出征用两兼于文武外攘内治身独佩于安危属銮辂以抚师析麟符而居守委闗中之重任实倚萧何总阙下之羣司莫如伏湛迨此凯旋之庆讫无返顾之忧圻甸妥安宫闱宁谧既第从行之赏可忘镇抚之劳矧帷幄运筹葢并咨于长算军师献防乃均頼于成谋爰陟崇阶以旌显伐方将乗今日可爲之防图中原克复之功饬庶政以交修因众心而进讨除京都狐兎之穴奉九庙以还归驱洛河戎马之羣迎两宫而来复遂登真相永乂皇家公望所归私言匪佞某夙蒙顾予方丐退闲素亮其愚庶适归田之愿终知所托更深贺厦之私
　　答检正学士啓
　　比者闵劳侍从得请便安蒙换职于西清俾守藩于东道恩私则厚寄任匪轻夫何不敏之姿能副惟良之目属有军书之警未遑牋问之修敢谓某官髙谊相先劳谦自牧念其初去禁庭之直情则可知察其骤临剧郡之烦力当未给特加慰藉用示记存载披藻丽之工益觉鄙形之秽永言愧戢难尽敷陈

　　钦定四库全书
　　北海集巻三十一　　　　宋　綦崇礼　撰啓
　　漳州到任谢两府啓
　　通籍禁门莫效腹心之用部符支郡乃縁管内之私既得请以之官遂怀慙而莅事伏念某顷从覊旅仅脱险囏幸逢圣运之中兴骤玷从班之髙选恩深报重未伸狗马之心福过灾生遽有弟兄之戚闵雄狐之狼狈困岭峤之流离九族畴依一身是责抗章北阙輙蒙从欲之慈授印南州曲狥便私之计念兹漳浦僻在海隅百粤之人好争民今少讼七闽之俗逐末境独多田使无横敛之虞即有安生之佚优游卒岁或寛更代之期饱暖全家端恨外迁之晩此葢伏遇某官均调元化斟酌众宜播物无私自轸纳沟之虑回天有力俾谐爲郡之求某敢不绥抚军民理平庶狱顾欲一门之生养必思四境之安宁报政山城傥许奉三年之最程能全郡冀终收一日之长
　　漳州到任谢本路监司啓
　　比者中辞省户出绾郡章即驰驿以之官已涓辰而莅事眷兹漳浦僻在海隅百越之人好争民今少讼七闽之俗逐末境独多田茍无横敛之忧真有安生之佚抚存骨肉既寛狱讼之虞宣布诏条更获优闲之幸此葢伏遇某官推诚无间爲政有先肆谐补外之行克遂便私之计本于惠养敢忘仲郢之言拙在催科难奏阳城之绩愿仰依于大庇庶少憩于孤踪感幸兼怀敷宣曷既
