<!-- { "loadSidebar": true } -->
　　虞元长者永兴公之后工书属文近从军河中奉使宣歙因赠【一作赠河东虞押衙】

　　吴门风水各萍流月满花开懒独游万里山川分晓梦四邻歌管送春愁昔年顾我长青眼今日逢君已白头莫向尊前悲易水古来投笔尽封侯

　　凌歊台【当涂县西宋髙祖筑今太平州】

　　宋祖凌歊乐未回三千歌舞宿层台湘潭云尽莫烟出巴蜀雪消春水来行殿有基荒荠合寝园无主野棠开百年便作万年计岩畔古碑空緑苔

　　咸阳城西楼晩眺

　　一上髙城万里愁蒹葭杨柳似汀洲溪云初起日沈阁山雨欲来风满楼鸟下緑芜秦苑夕蝉鸣黄叶汉宫秋行人莫问当年事故国东来渭水流

　　姑熟官舍

　　草生官舍似闲居雪照南窗满素书贫后始知为吏拙病来还喜识人踈青云岂有窥梁燕浊水应无避钓鱼不待秋风便归去紫阳山下是吾庐

　　凌歊台送韦秀才

　　云起髙台日未沈数村残照半巗阴野蚕成茧桑柘尽溪鸟引雏蒲稗深帆势依依投极浦钟声杳杳隔前林故山迢■〈辶蔕〉故人去一夜月明千里心

　　南庭夜坐贻开元禅定二道者

　　莫莫焚香何处宿西巗一室暎踈藤光阴难驻迹如客寒暑不惊心是僧髙树有风闻夜磬逺山无月见秋灯身闲境静日为乐若问其余非我能

　　秋日早朝

　　宵衣应待絶更筹环佩锵锵月下楼井转辘轳千树晓鎻开阊阖万山秋龙旟尽列趋金殿雉扇纔分拜玉旒虚戴鐡冠无一事沧江归去老渔舟

　　题勤尊师歴阳山居【并序】

　　师即思齐之孙顷为故相国萧公録用相国致政尊师亦自边将入道因赠是诗
　　三十知兵在羽林中年潜识子房心苍鹰出塞边尘灭白鹤还乡楚水深春坼酒瓶浮药气晩携棊局带松阴鸡笼山上云多处自劚黄精不可寻

　　淮阴阻风寄楚州韦中丞

　　垂钓京江欲白头江鱼堪钓却西游刘伶台下稻花晩韩信庙前枫叶秋淮月未明先倚槛海云初起更维舟河桥有酒无人醉独上髙城望庾楼

　　○油蔚【一首】

　　赠别营妓卿卿【时为淮南幙职奉使塞北】

　　怜君无那是多情枕上相看直到明日照緑窗人去住鸦题红粉泪从横愁肠只向金闺断白髪应从玉塞生为报花时少惆怅此生终不负卿卿

　　○张祜【六首】

　　观杭州柘枝

　　舞停歌罢鼓连催软骨纎蛾暂起来红罨画衫纒腕出碧排方胯背腰□旁收拍拍金铃摆却踏声声锦袎摧看着遍头香袖折粉屏香帕又重隈

　　周员外出双舞柘枝妓

　　画鼔拖环锦臂攘小娥双换舞衣裳金丝蹙雾红衫薄银蔓垂花紫带长鸾影乍逥头并举鳯声初歇翅齐张一时折腕招残拍斜敛轻身拜玉郎

　　观杨瑗柘枝

　　促疉蛮鼍引柘枝巻檐虚帽带交垂紫罗衫宛蹲身处红锦靴柔踏节时微动翠蛾抛旧态缓遮檀口唱新词看看舞罢轻云起却赴襄王梦里期

　　感王将军柘枝妓殁

　　寂寞春风旧柘枝羙人休舞曲停吹鸳鸯钿带抛何处孔雀罗衫付阿谁画鼔不闻招节拍锦靴虚想挫腰肢今来座上翻如醉曽见梨园教彻时

　　贵家郎

　　二十便封侯名居第一流緑鬟深小院清管下髙楼醉把金船掷闲敲玉镫游带盘红■〈晏鼠〉鼠袍砑紫犀牛碧瓦坊墙上朱桥柳巷头眼前长少贵那信有春愁

　　病宫人【或重见第九卷作袁不约今删】

　　佳人卧病动经秋帘幕繿縿不挂钩四体强扶藤夹膝双鬟慵挿玉搔头花颜有幸君王问药饵无征待诏愁惆怅近来销瘦尽泪珠时傍枕函流

　　○来鹏【二首】

　　宛陵送李明府罢任归江州

　　菊花村晩雁来天共把离杯向水边官满便寻垂钓侣家贫已用卖琴钱浪生盆浦千层雪云起炉峯一炷烟傥见吾乡旧知已为言憔悴过新年

　　清明日与友人游玉塘庄

　　几宿春山逐陆郎清明时节好风光归穿緑荇船头滑醉踏残花屐齿香风急岭云飘迥野雨余田水落方塘不堪吟罢东回首满耳蛙声正夕阳

　　○施肩吾【四首】

　　夜宴曲

　　兰缸如昼买不眠玉堂夜起沈香烟青娥一行十二仙欲笑不笑桃花燃碧窗弄娇梳洗晩户外不知银汉转被郎嗔罚瑠璃盏酒入四肢红玉软

　　效古词

　　姊妹无多兄弟少举家钟爱年最少有时绕树山鹊飞贪看不待画眉了

　　山中得刘秀才京书

　　自笑家贫客到踈满庭烟草不能锄今朝谁料三千里忽得刘京一纸书

　　望夫词

　　手爇寒灯向影频回文机上暗生尘自家夫壻无消息却恨桥头卖卜人

　　○刘得仁【一首】

　　悲老宫人

　　白髪宫娃不解悲满头犹自挿花枝曽縁玉貌君王宠凖拟人看似旧时

　　○髙軿【四首】

　　歩虚词

　　清溪道士人不识上天下地鹤一只洞门深鎻碧窗寒滴露硏朱点周易

　　冩懐

　　渔竿消日酒消愁一醉忘情万事休却恨韩彭兴汉室功成不向五湖游

　　又

　　花满西园月满池笙歌摇曵画船移如今暗与心相约不动征旗动酒旗

　　风筝

　　夜静弦声响碧空宫商信任往来风依稀似曲纔堪听又被风吹别调中

　　○李端【一首】

　　代弃妇答贾客【一刻妾薄命】

　　五疉城边争走马铜堤寺里共乘舟鸣环动佩恩能尽掩袖低巾泪不流畴昔将歌邀客醉如今欲舞对君羞忍懐贱妾平生曲独上襄阳旧酒楼

　　○赵嘏【十一首】

　　长安秋望

　　云物凄清拂曙流汉家宫阙动髙秋残星几点雁横塞长笛一声人倚楼紫艳半开篱菊静红衣落尽渚莲愁鲈鱼正羙不归去空戴南冠学楚囚

　　长安月夜与友生话故人

　　宅边秋水浸苔矶日日持竿去不归杨柳风多潮未落蒹葭霜在雁初飞重嘶匹马吟红叶却听踈钟忆翠微今夜秦城满楼月故人相见一沾衣

　　汾上宴别

　　云物如故乡山川知异路年来未归客马上春色莫一尊花下酒残日水西树不待管弦终摇鞭背花去

　　曲江春望懐江南故人

　　杜若洲边人未归水寒烟暖想柴扉故园何处风吹柳一雁南来雪满衣目极思随原草遍浪髙书到海门稀此时愁望情多少万里春流遶钓矶

　　自遣

　　晩树疎蝉起别愁逺人回首忆沧洲江连故国无穷恨日带残云一片秋久客转谙时态薄多情只为酒淹留到头生长烟霞者须向烟霞老始休

　　新月

　　玉钩斜傍画檐生云匣初开一寸明何事最能伤少妇夜来依约落边城

　　东望

　　楚江横在草堂前杨柳洲边载酒船两见梨花归不得每逢寒食一澘然斜阳暎阁山当寺微緑含风树满川同郡故人攀桂尽把诗吟向泬寥天

　　寄归

　　三年踏尽化衣尘只见长戈不见春马过雪街天未曙客迷关路泪空频桃花坞接啼猿寺野竹亭通画鹢津早晩相酬身事了水边归去一闲人

　　寒食新丰别友人

　　一百五日家未归新丰鸡犬独依依满楼春色傍人醉半夜雨声前计非缭绕沟塍含緑晩荒凉树石向川微东风吹泪对花落顦顇故交相见稀

　　感懐【一刻江楼旧感】

　　独上江楼思渺然月光如水水如天同来望月人何处风景依稀似去年

　　茅山道中

　　烟树重重水乱流马嘶残雨晩程秋门前便是仙山路目送归鸿不得游

　　○朱绛【一首】

　　春女怨

　　独坐纱窗刺绣迟紫荆花下啭黄鹂欲知无限伤春意尽在停针不语时

　　○姚伦【一首】

　　感秋【中兴集作感秋林】

　　试向踈林望方知节候殊乱声千叶下寒影一巢孤不蔽秋天雁惊飞夜月乌霜风与春日几度遣荣枯【中兴集踈作东知作悲】

　　○刘方平【二首】

　　秋夜泛舟【御览诗无秋夜二字】

　　林塘夜泛舟虫响荻飕飕万影皆因月千声各为秋岁华空复晩乡思不胜愁西北浮云外伊川何处流【御览诗泛作发胜作堪】

　　春怨

　　纱窗日落渐黄昏金屋无人见泪痕寂寞闲庭春欲晩梨花满院不开门【御览诗闲作空院作地开作关】

　　○陈羽【一首】

　　长安卧病秋夜言懐

　　九重门鏁禁城秋月过南宫渐暎楼紫陌夜深槐露滴碧空云尽火星流风清刻漏传三殿甲第歌钟乐五侯楚客病来乡思苦寂寥灯下不胜愁

　　○薛能【三首】

　　游嘉州后溪

　　山屐经过满径踪隔溪遥见夕阳舂当时诸葛成何事只合终身作卧龙

　　老圃堂

　　邵平瓜地接吾庐糓雨干时偶自锄昨日春风欺不在就床吹落读残书

　　铜雀台

　　魏帝当时铜雀台黄花深暎棘丛开人生冨贵须回首此地岂无歌舞来

　　○李郢【一首】

　　江上逢王将军

　　虬髯憔悴羽林郎曽入甘泉侍武皇鵰没夜云知御苑马随春仗识天香五湖归去孤舟月六国平来两鬓霜惟有桓伊江上笛卧吹三弄送残阳

　　○薛逢【二首】

　　开元后乐

　　莫奏开元旧乐章乐中髙曲断人肠邠王玉笛三更咽虢国金车十里香一自犬戎生蓟北便从征战老汾阳中原骏马搜求尽沙苑年来草又芳

　　汉武宫词

　　武帝清斋夜筑坛自斟明水醮仙官殿前童女移香案庭际金人捧露盘绛节有时还入梦碧桃何处更骖鸾茂陵烟雨埋冠剑石马无声蔓草寒

　　○崔涂【一首或不载姓名】

　　读庾信集

　　四朝十帝尽风流建业长安两醉游唯有一篇杨柳曲江南江北为君愁

　　○项斯【一首】

　　苍梧云气

　　何年化作愁漠漠便难收数点山能逺平铺水不流湿连湘竹莫浓葢舜坟秋亦有思归客看来尽白头

　　○崔峝【一首】

　　江上书懐

　　骨肉天涯别江山日落时泪流襟上血髪白镜中丝吴越书难到存亡梦岂知登髙回首处形影自相随

　　○李宣逺【一首】

　　塞下作【御览集同】

　　秋日并州路黄榆落故关孤城吹角罢数骑射鵰还帐幙遥临水牛羊自下山征人正垂泪烽火照云间

　　○陶翰【二首】

　　古塞下曲

　　进军飞狐北穷冦势将变日落沙尘昏背河更一战骏马黄金勒雕弓白羽箭射杀左贤王归奏未央殿欲言塞下事天子不召见西出咸阳门哀哀泪如霰

　　新安江林

　　江源南去永野饭暂维梢古戍悬渔网空林露鸟巢雪晴山脊见沙浅浪痕交自笑无谋者逢人作解嘲

　　○温宪【三首】

　　春鸠

　　村南微雨新平緑凈无尘散睡桑条暖闲鸣屋脊春逺闻和晓梦相应在诸邻行乐花时节追飞见亦频

　　郊居

　　村前村后树寓赏有余情青麦路初断紫花田未畊雉声闻不到山势望犹横寂寞春风里吟酣信马行

　　杏花

　　团雪上晴梢红明暎碧寥店香风起夜村白雨休朝静落犹和蒂繁开正蔽条澹然闲赏久无以破妖娆

　　○李频【六首】

　　湖口送友人

　　中流欲莫见湘烟苇岸无穷接楚天去雁逺冲云梦雪离人独上洞庭船风波尽日依山转星汉通宵向水连零落梅花过残腊故园归去醉新年

　　送友人往太原

