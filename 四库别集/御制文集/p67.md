<!-- { "loadSidebar": true } -->
　　小金首祸曰僧格桑兵救鄂什【向称沃日今定为鄂克什急呼之则鄂什也】竟抗顔行【僧格桑于庚寅夏与鄂克什土司搆怨称兵阿尔泰董天弼亲往诫谕奏称逆酋遵教退归亦遂释而不问未数月复围鄂克什辛夘夏阿尔泰乃遣兵防鄂克什而逆酋亦遂与官兵交战】督臣提臣每事迁就知弗胜任将军别授【阿尔泰等名为进兵仍思迁就完事因谕温福由滇赴川经理军务且命桂林驰往视之辛夘冬因阿尔泰始终迟疑玩误遂罢其职而以温福代为大学士授定边将军由西路督兵进攻其四川总督则令桂林代之统兵攻南路】攻破巴朗【向讹为斑斓山今改】直取达围进抵资哩数月克之两路夹击遂得美诺鼠窜狼奔金川助恶【温福初至西路即策励将士攻克巴朗拉乘胜直取达围进攻资哩数月而克之继命丰升额为副将军同温福进贼寻退还木阑垻我兵进抵路顶宗桂林在南路其始颇合机宜连破约咱卡了诸寨并复革布什咱侵地寻为宋元俊所误致有墨垄沟之失桂林匿不上闻为阿尔泰所劾因即罢斥而令阿桂为副将军赴南路代领其兵南路自达鸟至僧格宗皆峭壁悬崖碉卡林立阿桂董饬官军励勇摧坚罙入其阻乘胜进捣美诺贼巢壬辰十一月遂克之温福亦攻克明郭宗至美诺与阿桂防复督兵攻取布朗郭宗逆酋由僻径窜入金川擒其父泽旺解京乃传檄抚定汗牛大板昭等寨落小金川悉平而金川逆酋索诺木复敢党恶拒命因移兵并之】既平防拉【小金川畨语本名】遂讨促浸【即金川畨语名】雪多境险奏功以沈奏功以沈贼更遮郄緑营怯懦遇战辟易【攻促浸之兵温福由功噶尔拉阿桂由当噶尔拉分两路并进功噶之前为卡撒了口贼筑碉断径不能进遂别由昔岭绕攻而碉坚地险兼多雨雪攻之半年虽屡得贼卡终未扼其要害緑旗兵既懦葸温福又不善调度以二万余人散布各卡防守遂以分而见单贼窥其罅隙于癸巳六月遣畨众数百由间道潜出煽诱防拉降畨复叛董天弼庸懦失守为贼所戕贼益猖獗扰温福后路直侵大营緑营兵众先溃将领战殁者多温福率亲兵与贼搏战亦遇害趱拉之地复失逆酋等罪大恶极愈不可寛矣】兵既无能将复失算岂如南路全师而返【叶　阿桂在当噶军律明而士心固贼不敢犯然木果木有事之后当噶亦难独驻遂整励兵众由南路全师而出】重调劲旅吉林索伦健鋭火器其心忠纯【前已简派八旗兵三千令赴川助为温福等奏止使木果木军营有满洲兵在彼则緑营得所依恃亦不致仓皇溃窜是其事仍由温福自误幸阿桂一路军气甚整即授为定西将军并选健鋭火器营兵三千吉林索伦黒龙江兵四千迅赴军营重筹进】仍分两路堂堂正正不旬日间美诺重定【癸巳冬将军阿桂统兵由西路进攻其南路则令明亮为副将军进两路并进所向克捷旬日之间即收复小金川全部】谷噶既入马尼【去声】并克豢养旗兵允得其力【阿桂等于甲午正月抢占谷噶了口山梁明亮等亦于是时攻克马尼两路之兵皆因有八旗劲旅奋勇先登緑营观感激劝皆效法恐后奏绩甚速】酾三路进一阻宜喜及彼绒布遇险而止【副将军丰升额同舒常于宜喜驻兵与阿桂明亮共成三路第宜喜之兵攻半载未能寸进而明亮则由马尼攻得木谿卡卡角及抵庚额特亦阻险未能进遂驻绒布寨】阿桂西路则屡建功罗博淜普逮逊克宗【甲午三月阿桂攻克罗博瓦山梁六月攻克色淜普此诸寨并峯峻碉坚贼众悉力死守官军皆陟险鋭攻殱丑甚众遂临逊克尔宗】喇穆山梁日则了口举黙格尔以扰其后【我兵攻克色淜普后贼众防守益力阿桂侦知喇穆喇穆迤西峯厓陡削贼备御稍疎因分兵超越进攻尽据其碉并攻克日则了口亦六月中事其后兵进稍阻至十月初复绕遒攻得黙格尔山梁其荣噶尔博日尔入当噶之贼皆截于后】明亮宜喜亦据岭梁而复难进徒然望洋【宜喜为贼要隘守御极严丰升额舒常攻之一年未下继而命丰升额改赴西路舒常在彼更不能进甲午夏因明亮在绒布屡攻未进不宜顿兵于无用之地令其分兵七千移攻正地明亮遣侦卒往探不见贼踪难以轻进亦赴西路协阿桂札止之防绰斯甲布土司恳明亮驻宜喜并愿効前驱明亮乃出其不意分兵冒雨直进遂据宜喜山梁并攻得俄坡格勒古贼因掘濠断路明亮等复为所阻矣】逮昨乙未略康萨尔木思工噶贼碉并毁【阿桂自攻得黙格尔欲乗胜直进贼复于康萨尔山梁抗阻两月余乙未正月阿桂派兵分路潜进拔其鹿角连越重壕跃上碉顶遂毁其碉殱贼甚众四月复攻得木思工噶克了口从此下压势益顺矣】明亮河西亦有所据日旁以前五十里路【明亮因达尔图之路为贼所断商之阿桂谓当仍由宜喜一路进攻并派西路兵一千令福康安带往攻克甲索碉卡海兰察亦往防攻合力并击先克撒撒谷其日旁右之沙坝山并达尔图得楞及沟内之斯年木咱尔各贼皆纷纷弃碉遁周围五十余里寨落悉行焚烧】夹河两军声息可通并清后路逊克尔宗【五月中明亮攻克额尔替碉卡可下至平坡六月间复攻克石真噶寨阿桂派兵沿河从赤尔寨攻打隔河之沙尔尼一带两岸夹击声息可通迨阿桂攻得噶尔丹喇嘛寺等处居髙得势以逊克尔宗在我兵之后留之非计遂派兵三路分进丰升额督率攻或斫寨而入或梯墙而进遂得其碉杀贼无算后路益肃清矣】菑则大海昆色拉枯层层破要步步披岖【阿桂以昆色尔喇嘛寺在拉枯喇嘛寺之上于此路尤为扼要其菑则大海亦当并分派将领统兵同往其昆色尔山梁最险官兵皆蚁附上攻占其碉寨复纵火焚烧拉枯喇嘛寺又攻得菑则大海官兵无不超越而登飞腾而入】遂克勒围红旗飞递而何四月大捷未至既克西里乃若建瓴科布【曲】索隆【古】不日而倾【阿桂于八月十五夜攻克勒乌围其附近碉卡木城六十余处一夕无不摧破八日而红旗递至木兰详见闻捷凯歌及志事诗自奏捷后四阅月虽时有克获未能罙入直至十一月初攻克西里军声愈壮而贼势愈蹙寻即攻得科布曲索隆古山梁并克格隆古兜窝等要隘又扫清安布鲁木一带益据建瓴之势矣】雍中舍齐易如拉朽宻围噶【喇】依贼其奚走【阿桂既由索隆古进攻朗阿古则朗噶克了口等处皆克之并据噶占山梁十二月十七日遂由玛尔古当噶一带寨落悉行扫荡并克舎齐喇嘛寺次日复攻克雍中喇嘛寺即于十九日统兵直噶喇依四面围攻水陆俱防促浸畨众自攻克勒乌围以来大小男妇纷纷投出其大头人布笼普阿纳木达什阿库鲁等遂皆相率乞降并索诺木之母阿仓姑阿青及其姊妹亦皆投至军营佥云索诺木莎罗奔兄弟并作恶之大头人丹巴沃杂尔等皆在围中此盖逆酋贼党等罪孽深重天夺其魄驱之一处以就擒也】是时河西明亮亦入富徳马邦传檄芥拾【明亮既克阿尔古等寨克取独古木开通乃当山梁并甲襍扫独松河西一带悉行洗过河防阿桂合攻贼巢富徳亦将河南北之噶咱普庚额特曽达等各寨落全行扫清直据马尔邦亦遣兵与阿桂防富徳所得之地俱不烦兵力易如拾芥】设非西路围噶喇依则其两路亦无进期【明亮富徳两路向皆艰于攻取而富徳久驻绒布尤未能寸进自阿桂既克索隆古乗胜席卷已围噶喇依各处之贼皆胆破心散望风溃降非果由力战而得若非西路官兵直贼巢则明亮富徳两路仍未有进取之期也】诸军既合火攻周遭虽据三穴讫其奚逃然犹死守四十余日计穷力竭乞命而出【官军四面合围贼犹负嵎力抗继用大礟环轰摧其碉卡将士等乗势克取旁近寨落层层进逼殱贼日多逆酋惶惧遣其兄冈达克彭楚克次第诣营并即拘系于是攻围益急据其近碉防其水道索诺木窘迫无计遂于二月初四日早率其兄弟莎罗奔甲尔瓦沃襍尔斯丹巴并两土妇及党恶大头人丹巴沃襍尔阿木鲁绰窝斯甲尼玛噶喇克巴并两喇嘛挈大小头目男妇二千余人出寨逆酋跪捧印信乞免诛戮因即悉就擒获俘献京师自围以来计四十余日至是全境荡平罪人斯得红旗于二月十二日驰至桃花寺行宫适当告功　　东陵之期此实仰赖　　皇祖黙佑益深感敬随谕将军阿桂等统成功将士择日凯旋俟东巡回跸至黄新荘举行郊劳大典以昭偃武策勲之盛】金川之功阿桂居首特恩异数加之宜厚【征金川之役实由将军阿桂荩诚体国不惮艰劳制胜运筹克成伟绩寔为此事首功特封为头等诚谋英勇公加赏双眼孔雀翎红寳石帽顶四团龙补褂金黄带紫辔以昭崇奨】能出能入有权有经运长击短后实先声金川之功允资羣力寸步层峰氷滑石仄将军指挥无不奋勇以此破敌鹿埵陇种金川之功非予所期事弗可已久而得之鬬犹兽困舍惩鸡肋念我众劳至今心恻金川之功允赖上苍靖彼蕃徼我武惟扬勒碑太学用遵成例静言思之文以志愧












　　御制文二集巻二十八
　　钦定四库全书
　　御制文二集巻二十九
　　碑文
　　平定金川勒铭美诺之碑
　　首祸者必有竒祸之遭偝徳者必有凶徳之报盖儹拉之首祸实由促浸之教而促浸之偝徳亦因儹拉之肇故戊辰之役以救儹拉而有促浸之征【前因金川侵扰小金川拘其土司泽旺地方官谕之不从辄敢干抗戊辰冬遣经畧大学士傅恒统禁旅往我武方扬而莎罗奔郎卡穷蹙乞命因矜其顽蠢遂允受降泽旺乃得复归故地郎卡始尚畏惧敛迹未十年辄思吞噬隣封时相仇杀彼时以蛮触争衡乃其常事亦遂听之郎卡既死其子索诺木转与小金川僧格桑狼狈为奸负恩梗化遂致复劳师旅深悔前此之姑息矣】兹辛夘之师以伐儹拉乃并促浸而扫【僧格桑恃有索诺木党恶欺蔑隣疆攻围鄂克什官寨占其境地羁其土司经前督臣阿尔泰等往谕罢兵退地逆酋阳奉隂违浸至辛夘夏僧格桑乗索诺木侵害革布什咱土司之衅益复滋横并且修筑碉卡谋抗天朝势不得不加以兵革而阿尔泰因循贻误遂命温福由滇入蜀授以大学士统兵征即攻克巴朗拉继又克复达围一带以至资哩官兵前抵路顶宗仍不能进壬辰夏阿桂以叅赞赴南路统兵于是年冬攻克僧格宗甫半月即乗胜攻得美诺其余寨落悉传檄抚定小金川平而僧格桑逃往金川索诺木匿而不献于是移兵并讨促浸矣】彼其缓则颉利突利之相猜急则侨如荣如之相保然而地险人强机谋深造则儹拉逺不如促浸故美诺再入而再克【美诺未甞不险而一克僧格宗其势遂如破竹逆酋僧格桑初窜布朗郭宗温福由明郭宗统兵往捕僧格桑已从美卧沟遁入金川擒其父泽旺以归温福为将军始犹勇往继乃昧于筹画又不得人心癸巳夏贼众从后路潜出遂有木果木之变美诺亦寻失去乃命阿桂为定西将军发八旗劲旅往阿桂部署稍定于十月廿九日进兵自资哩至美诺五昼夜悉行恢复实为神速而僧格桑既至金川索诺木即羁留不遣即其谋扰木果木但令小金川贼目七图安堵尔同往美诺号召而不使僧格桑复还故巢则索诺木之密图吞并儹拉以次蚕食旁近土司并且欲侵及内地固已渐露端倪罪恶贯盈实难轻逭耳】虽南有僧格宗北有明郭宗而我师奋力攻取无不立摧坚碉遂据官寨之穴窖【美诺为小金川官寨即其巢穴也】此固皇天助顺将卒尽力而亦其首祸偝徳之招是用勒铭酋巢永镇筰徼
　　平定金川勒铭勒乌围之碑
