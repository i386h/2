<!-- { "loadSidebar": true } -->
　　云闱重侍夙承贻燕之谋【诗贻厥孙谋以燕翼子】天号涣扬防奉归尊之册【汉髙帝纪父有天下传归于子子有天下尊归于父】驩孚有截【诗相土烈烈海外有截汉书注截整齐也李白集武义烜赫于有截栁文我唐徳泽光于有截】福介无疆【易受兹介福于其王母象曰受兹介福以中正也】臣闻汉立四宫莫隆乎长信【三辅黄图长乐宫有长信长秋永夀永宁四殿长信宫汉太后常居之东方朔传武帝夜出夕还赍五日粮防朝长信宫外戚传求共养太后长信宫百官表长信詹事掌皇太后宫张晏曰以太后所居宫为名也汉官仪帝祖母称长信宫文选哀长信之莫临】周称三母实始于太姜【后汉邓太后纪上考诗书有虞二妃周室三母修行佐徳恩不逾阈前汉外戚传周之兴也以姜嫄及太任太姒诗思齐太任文王之母思媚周姜京室之妇注周姜太姜也张华诗皇英垂天则大雅咏三妃成公绥诗二妃济有虞三母翊周王涂山兴大禹有莘佐成汤】葢孝之大者显其亲【司马迁传扬名于后世以显父母此孝之大也】必等而上之至于祖【礼记自仁率亲等而上之至于祖名曰轻自义率祖顺而下之至于祢名曰重一轻一重其义然也】先朝资辅赞之力【太后即孝宗成肃谢皇后也光宗受禅上尊号寿成皇后孝宗崩尊为皇太后歴光孝二朝故云】再世防拥祐之功信非常名【老子名可名非常名】可尽至美恭惟皇帝陛下大猷稽众髙行冠伦钦天语之洋洋聆徳音之秩秩五日东朝本列圣相传之懿【汉书注五日一朝长信宫故赍五日粮灌夫传东朝廷辩之注东朝太后朝也】一星南极正老人出见之时夀龄将七袠之荣【野客丛书以十年为一袠其説见白乐天集中诗曰年开第七袠屈指几多人又曰行开第八袠可谓尽天年注曰时俗谓七十以上开为第八袠葢以十年为一袠尔近时夀圣皇太后庆八十而庙堂有辞免恩例劄子云昌运协千龄之防东朝开八袠之期又曰庆闱开八袠之算三世奉万年之觞葢改开字为登字】寳牒不一书而足【韩愈与元稹书足下嗣徳有继将大书特书不一书而足也】对扬景耀【栁宗元请上尊号表或取其徳或昭其功葢所以扬景光昭纯懿以示逺也】丕阐上仪【蔡邕文皇代之遐迹帝王之上仪栁宗元上尊号表受自中古实为上仪】形爱敬于四方【文选仪刑孚于万国爱敬尽于祖考】奉怡愉于亿载【韩文皇帝大孝慈祥友悌怡怡愉愉奉皇太后】臣縻身淮浒矫首日邉赫赫巍巍而超古今亶増华于帝典【韩文可谓赫赫巍巍光前后矣又赫赫巍巍超古冠今】蛰蛰防防而宜子孙愿播美于王风【诗序螽斯后妃子孙众多也其诗云螽斯羽薨薨兮宜尔子孙防防兮螽斯羽揖揖兮宜尔子孙蛰蛰兮栁文播正始于王风】
　　贺太后牋
　　神怡广内夙推坤则之成【文选坤则顺成】位极常尊宜配干称之大【系辞干天也故称乎父栁文配干称大】勤崇丕号裒对修龄恭惟太皇太后齐曜星轩【文选星轩润饰星轩轩辕星也谢荘殷妃諡防奉轩景以柔明发迹谢晀齐明后册轩曜懐光素舒伫徳汉书权轩辕黄龙体前大星女主象小星御者后宫属援神契轩辕十二星后宫属石氏星赞轩辕龙体主后妃也】发祥沙麓【诗长发其祥王莽传皇太后肇有元城沙麓之右隂精女主圣明之祥汉元后传元城建公曰昔春秋沙麓崩晋史占之曰隂为阳雄土火相乘故沙麓崩后六百四十五年宜有圣女兴其齐田乎今翁孺之徙正直其地日月当之元城郭东有五鹿之虚即沙麓也后八十年当有贵女兴云扬雄诔太隂之精沙麓之灵作合于汉配元生成宋文帝路淑媛传歴集周邦徽音克嗣气淳汉国沙麓发祥谢晀齐明后哀册文清汉表灵曽沙膺庆】言动中乎防矩功徳被于诗歌辅烈祖以中兴柔仪斯正【祖烈谓孝宗】抱神孙而内嬗大计以安【神孙谓宁宗嬗古禅字前律厯志尧嬗舜以天下文帝纪博求天下贤圣有徳之人而嬗天下焉千寳晋论尧舜内禅体文徳也汉魏外禅顺大名也】方游心少广之庭【荘子西王母得之传乎少广莫知其始莫知其终】信比迹太任之圣【列女传太任王季之妃溲于豕牢而生文王】徽名叠上【诗太姒嗣徽音张华诗徽音穆清风】钜典载新臣叨领邉麾阻陪朝缀唐宫受册逖瞻万舞之仪【韩文光膺令典受册宫门懽心始自于内朝孝理遂刑于寰海诗简兮简兮方将万舞又硕人俣俣公庭万舞又庸鼔有斁万舞有奕又万舞洋洋诗正义万者舞之总名公羊传万者何干舞也籥者何羽舞也刘炫云羽者为文万者为武大戴礼汤武以万人得天下故干舞称万舞乐书武舞谓之干舞干其名也万其数也】汉殿献觞窃效三呼之祝【武帝纪诏朕亲登嵩高御史乘属在庙旁吏卒咸闻呼万岁者三】
　　太后加尊号贺皇帝表
　　光动钩钤侈重亲之孝养【史记注钩钤天子之御也前天文志右旁有两星曰钩钤故曰天子之御石氏星经钩钤二星主法若近夫妻同心逺者夫妻不和大明则羣臣奉职天下道洽雒书灵准聴首戴钩钤足文履已胷懐玉斗孝经内事昆弟有亲亲之恩则钩钤不离房宋均曰钩钤逺房则疎阔今昆弟相亲故天相近明其及也晋天文志键闭一星在房东北钩钤主闗籥王者孝则钩钤明】名垂琬琰蒇旷代之庆仪【竹书纪年后桀命扁伐岷山岷山女于桀二人曰琬曰琰斵其名于苕华之玉唐宗孝经序写之琬琰庶有补于将来】宗社有荣人祗胥抃臣闻君子重抱孙之义【礼记君子抱孙不抱子此言孙可以为王父尸子不可以为王父尸】生民推尊祖之功【注见后】故唐册显于懿安【唐书宪宗懿安皇后郭氏汾阳王子仪之孙居兴庆宫与贞宪皇后寳厯太后号三宫文宗谨孝事后冇礼奉觞进夀礼如家人】而汉号隆乎长信【傅朝仪传皇太后称永信宫帝太后称中安宫成帝母太皇太后称长信宫】虽非三朝全盛之典要皆一时归美之名视昔加崇在今创见恭惟皇帝陛下缉熈王化表显圣伦承上天与子之心既亲传于厯数体先皇事母之礼益严奉于晨昏夀袠有开徽音未鬯载肃鸣鸾之驾肆登镂玉之文【韩文镂白玉之牒玉海乘翠鳯之车镂白玉之牒又维册伊何镂玉垂鸿维寳伊何范金钮龙】虽太极之髙可诵而不可名而薄海以外知孝而又知敬臣滥将华指阻缀清班七六经之传既极坤称之美【司马相如封禅书袭六为七传之无禅系辞坤地也故称母】九五福之锡第勤封祝之诚
　　贺太后牋
　　燕谋啓后尊归长乐之母仪鸿号殊常丕显思齐之圣徳【诗思齐大任文王之母毛苌注齐荘也诗序思齐文王所以圣也】事光史牒礼洽宸闱恭惟太皇太后母仪天下尊极域中【刘禹锡贺表徽号极域中之尊慈仁为天下之母】妫水源深【皇甫规女史箴唐媛兴妫文母盛周魏收后魏书二妃嫔妫虞道克昌】涂山基正【吴越春秋禹三十未娶行涂山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也其九尾者王之证也于是涂山之人歌之曰绥绥白狐九尾痝疣我家嘉夷来宾为王成子室家我都攸昌天人之际于兹则行明矣哉禹因娶涂山谓之女娇吕覧禹行功见涂山之女禹未之遇而巡省南土涂山氏之女乃令其妾待禹于涂山之阳乃作歌歌曰人兮猗列女传涂山氏之女夏禹娶以为妃既生唘涂山独明教训启化其徳外戚传夏之兴也以涂山诗序周南召南正始之道王化之基】羡本支于百世首推佑命之勲【诗文王孙子本支百世】侈福禄于万年垂及从心之境养以天下莫伸于归报至哉坤元可得而形容【易至哉坤元万物资生乃顺成天】册寳告成【简文颂寳册葳蕤帝图掩映宪宗本纪发扬鸿休膺受显册】旂常増焕孝治通乎三极懽声匝于九围【诗式于九围】臣钦覩弥文属行邉部对金波而称夀厥路无繇【汉书月穆穆以金波李寻传月者众隂之长后妃大臣诸侯之象也晋书后妃传象玉牀之连后星喻金波之合羲璧金楼子星如玉李月上金波谢脁诗金波丽鳷鹊玉衡低建章杜诗金波耿玉防】奉玉检以扬休乃心则喜
　　贺皇帝加太皇太后尊号表【庆元元年上夀圣隆慈备福太皇太后尊号曰寿圣隆慈备福光祐太皇太后】
　　庆衍瑶图备文孙之至养【唐类表践寳祚握瑶图】光昭玉册崇太母之丕称礼洽宸闱驩腾海县【史记中国名曰赤县神州中国外如赤县神州者九乃所谓九州也于是有禆海环之】中贺臣闻义先乎祖化始于家后世之法姚虞必观妫汭【帝王世纪瞽瞍妻曰握登见大虹意感而生舜于姚墟故姓姚氏海赋昔在帝妫巨唐之世尚书厘降二女于妫汭】生民之尊后稷爰美姜嫄【姜嫄帝喾元妃后稷之母诗厥初生民时维姜嫄生民如何克禋克祀又赫赫姜嫄其徳不囬是生后稷降之百福】视前懿以增辉属熈辰之盛举恭惟皇帝陛下徳茂成康道隆尧舜绳绳善继业业致思【董仲舒传尧兢兢日行其道舜业业日致其孝】列圣贻谋莫重天伦之爱三宫顺事共推坤极之隆恩有加而报亦防位无上者名斯显侈殊常之令典鬯有炜之柔风【诗彤管有炜説怿女美】臣叨与乗轺防逢出綍朝于五日阻陪长乐之仙班奉以万年愿颂元和之圣徳
　　贺太皇太后牋
　　层闱阐庆丕膺难老之符【诗永锡难老顺彼长道】前殿诒谋崇建极尊之号一新孝理【班超传陛下以至孝理天下得万国之懽心杜诗圣朝新孝理】四达懽声中贺恭惟寿成惠慈太皇太后殿下祥开梦月【汉元后传元后母梦月入懐而生后】兆卜扪天播美河洲发祥渭涘【诗文定厥祥亲迎于渭玉海涂山之徳渭涘之祥】聴宜家之治徽风备畅于六宫【周礼内宰以隂礼教六宫郑曰六宫谓后也妇人称寝曰宫后象王立六宫而居之亦正寝一燕寝五共六宫若今称皇后为中宫矣】俾与子之谋寳命有光于再世【齐诰宸运肇创宝命惟新】俪重华而迪徳坐少广以凝神【老子用志不分乃凝于神】龙衮称觞竝举日三之礼金车受册益迎时万之休【后汉舆服志太皇太后皇太后法驾六御金根车玉辂辇非法驾则乗紫軿车】燕及云仍【尔雅子之子为孙孙之子为曽孙曽孙之子为孙孙之子为来孙来孙之子为仍孙仍孙之子为云孙】冠于今昔臣猥叨华遣欣际盛明望东朝太后之班鳬趋莫旅上南极老人之祝鼇抃惟勤【鼇海中大鼈説文抃拊手也楚辞鼇藏山抃张衡赋登蓬莱而容与兮鼇虽抃而不倾】
　　贺皇后牋【按宁宗元配为恭淑韩皇后继为恭圣仁烈杨皇后韩后庆元间崩此杨后也】
