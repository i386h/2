<!-- { "loadSidebar": true } -->
　　近覩宣命差官往陜西等四路募强壮弓手之充军者事甚不便已于十九日具状奏论未闻朝廷别有处分臣不胜忧疑敢再论其事至诸召募之状已具条陈今但言其必不可之理有二若召人情愿充军者而后籍之臣料必不集事今此遣使徒使朝廷失大信于天下州县惶惑人心惊扰而已必欲集事则非强致之不可果强而致之喧哗相动祸变不测故此召募寛之则事不集急之则促乱臣前言所谓必不可之理有二此之谓也臣虽愚浅忝居谏列非不知边陲势急戍备事大衞兵禁旅调发不足今日之举葢朝廷非所获已臣愚深思募人所以防祸难若今之为人未必为国家用适所以致祸难者但恐朝廷之忧不在边鄙而在四郊之外矣向者羣盗窃发潜匿山谷发卒数十倍捕之犹不能即擒久乃幸得自溃近日州郡奏报比比有奸盗相聚又京东西旱涝相仍民方艰食正月向尽首种未入朝廷尚须留意安辑振其不足更下此令民心谓何凡民之籍者四路不啻三十万人今各不自保于去留之间此其搆扇唱和可不过为防虑万一不逞之辈乘隙啸动臣恐郡县官吏不弃城而遁即拱手就拘虽以墨翟之智不能以无备守也以陛下神圣威徳而宗庙之灵天赞神助则臣非所敢知者若专以人事料之但见危形未见安理往者唐氏自髙祖至懿宗传十九主矣其间戎狄侵轶数至畿甸大盗滔天舆驾出狩屡矣而卒全大业者所恃民心不去根本未摇信令尚行也及懿宗之世南蛮陷交州大起天下兵转货食以事之徐方戍卒相率回戈连陷江淮遂啓仙芝巢让之冦生民涂炭因此危社稷今日之举唐鉴未逺也夫贤智之谋事有万全之形而后有一跌之虞犹不以侥幸为之今天下犹古也陛下奈何处成败之计如是之易乎伏愿陛下更与大臣从容讲求至如京东西州郡见管厢禁诸军亦不少比州郡患于乏人毎使命拣选不无多名留占若量逐处民兵随其众寡分畨于本州防守尽代见军赴边此亦人情所便也朝廷机事非臣详知揣摩以言精切未尽屡展螗蜋之臂上冒雷霆之威葢惟大义之所存故于蕞躯而无爱不胜宗庙之忧区区激切之至
　　论防选河北强壮事
　　臣窃闻朝议于河北强壮三十万人中防选二十万人将以备边盖三分强壮之数取其二也比来朝廷令下患在郡县守宰多非其人智见疎谬吏因縁为奸以至侵害百姓今若不明为约束槩令防选少健但恐法出奸生令下诈起豪富而强少者获免贫弱而老劣者被遣不惟民受其且致兵不得精今北鄙即有绎骚国家恃以为备者在此强壮尔兹事体大处置宜详臣窃闻河北诸郡元防乡丁之时不拘等第贫富但户有三丁者防一丁五丁者防二丁七丁者防三丁八丁已上防至四丁而止今若令户系三等已上者据其元籍丁数尽取之四等五等者各减一丁至如户有五丁即防一丁七丁者防二丁八丁已上防至三丁而止如此则贫下之户得以寛其力郡县之吏不得措其奸窃料枢府必有河北强壮之籍试以勘防等第约此之制必亦不减二十万人也夫子曰不患寡而患不均天下之事宜均之大者赋役为大矣伏乞圣慈特赐裁虑
　　请选湖南安抚职司长吏等事
　　湖南蛮猺久为冦患跨连数郡被其毒害比来委任刘沆杨畋等以便宜从事兵连祸结屡致沮伤损国威灵陷民涂炭湖湘之外赋役烦兴因循五年贼势益大抄掠残暴不可胜计夫以唐室之盛其成败之迹可得而言自河以北即为冦境皆死命剧贼薮穴深固仅二百年然而终不敢窥觊河南尺寸之地至懿宗朝縁安南之乱发方镇之卒戍之遂有厐勋之事天下縁此以至瓦解厐勋一卒非有雄材重势但以患弭于豫防祸生于所忽尔则朝廷之忧不专在于西北也若刘沆之轻疎杨畋之迂率近已除代而罢之然刘防之详雅清介以当镇守之地可矣其临事制变恐难独任本路转运使提防刑狱亦恐未尽推选宜为择遣材谋精敏之士俾相协賛以共图议诸縁嵠峒州长吏并乞检校简才以处务同绥集以救数郡生民之命
　　请监防交阯人事
　　近闻交阯遣人入贡见已在道顷来朝廷以其外藩小国诸事忽易之縁路至京并无防闲恣其出处与州县交通交阯近嵗并占城邑其势稍张又与广南邕仪诸溪洞蛮婚姻连结今湖湘猺贼尚未夷剪岭表遐逺事宜留意向来国家所以待夏州人使事可为戒也欲乞特遣小心亷慎干事使臣一员密谕之意令往前路押引交阯人到京及回出界除依常交易外使无得恣与诸色人交闗通接外若朝廷稍加恩遇之意实以周防奸诈事体为便
　　请延召近臣访议边事
　　臣微闻外言北人不守封畧筑城鄙上边吏谍知料阅兵马且复遣使来事固未审虚实然国家与之通已四十年事穷必变起利尽则交疎理之常者顾但纾缓嵗月北方诸国羁从于彼者如奚髙丽达靼常内懐不服特强役属之尔去冬彼以众临河西自谓拾芥之易既而遁散以归内羞诸国且疑我之纳夏人既羞且疑则其起辞生事思有逞于我岂保无他夫兵危事也不当易言之若信好可继朝廷岂愿事北敌即事至于不获已亦在上下奋励讲所以折冲之防图所以式遏之算河朔之兵不啻三十万边境千里塘水居其八得以专力而控其要害城邑楼橹守在九天之上若顿重师澶魏中山坚壁而勿与战清野以待其敝出奇伺便邀其重归是不可胜在我可胜在彼矣且彼久与中原通甘心豢饵其贵人习于骄佚其部人不练于战鬬于其末俗衰敝已甚而又母子兄弟内结疑隙上下离贰持去就心此其乱危之形中国可乗之机防若朝廷有意于逺畧幽蓟可图也尚实能为中原患哉诚陛下震其威灵庙堂审其计议内外文武各致其力使彼一举而不得志不有内变必有外叛诸国势且瓦解山后之地天其或者使复合于中土未可知也臣愿陛下思患预防考谋事先秋气渐清宫殿凉爽时因燕闲延对大臣俾各尽其谋猷以定其帷幄一日有边境之急庶无仓卒之扰今西疆粗宁纵不保其久未有旦夕之虞也其将校可任者稍徙河北使得与士卒相服习渐谙土俗至于选官吏峙糗粮缮器械葺廏牧皆今切务而可以素备者也备而未用为政之常临事纷纭何以镇静此皆朝廷尘熟之论而儒生之常谈臣忝在近班愚虑所及不敢自隠惟宸鉴裁择
　　论西北将率事
　　昨北使萧英等回朝廷处置北鄙虽増兵饬垒事为之备然所遣将率未尽推择臣闻之军志善待敌者无恃其不来也当为不可胜恃我有以待之故城虽坚兵虽众财用诚给苟将率非其人无足恃已故将者人之司命国家安危之主惟陛下念兹在兹即戎骑敢越封畧使杨崇勲在镇定夏守赟在瀛州刘涣在沧州张耆在河阳陛下得髙枕乎虽愚夫童子亦知其必败事也葢朝廷非不知崇勲等之不足使也迫于用人之常体慊然而遣之尔必欲上寛倚注之忧下为众论所信自非已试之效者不足赖也势不得已莫若且取陜西偏禆之知名者如狄青范全辈每路辄徙一两人况自西鄙用兵已来三年于兹立功将士如青等未尝得一到京辇仰望天顔若以此为名召之赴阙量其材器稍迁用之追崇勲等使奉朝请议者必谓西北事均若青等被夺必恐西帅有辞且陜西四路各据千里之地连城数十官吏将佐以千计胜兵众矣岂不能选练偏裨以自为用一旦天子登一小校于朝而辞焉爱君体国者义不如是及兹盛夏边未有虞可速致之比富弼使归幸而盟好未渝即各还之本路若敌骑南向且使分捍北方事机所悬乞赐裁察
　　请委夏竦经置河东事
　　窃惟边事河北河东为虑均也河北有塘水之险城池楼橹坚完糗粮刍藁有备至于器械防守之具甚设而有河洛以通漕挽其控御之势皆有素也若河东鴈门太原乃自古匈奴入冦之路土瘠赋重其民贫山险难于调运事事之备非河北比也比年以来二敌搆衅北人得以西事为名驻帐云中修筑城堡输辇委积堂堂道路臣恐他日二敌解仇合从势必为并汾患兵法固有出于不意避实击虚者矣伏见近降制付夏竦以河东知朝廷留意已深矣夫河北束于盟书一动一为辄有顾避河东介于二敌之交而处不疑之地得以用意规画先事完备间兹二边之暇宜专力于此方今因夏竦朝觐愿陛下亲谕此意属之经畧朝廷庶事为之应副则一路寄委不为虚授也
　　请令二府各举将率事
　　臣窃思二敌通谋三边设备外则民力渐困内则府藏寖虚将帅既少才谋兵士又非精劲安边攘冦未见长防天下之势深索维持惟是用人尤为急要直须不次选择材能伏乞陛下特降宸防令两地大臣人皆举其所知或有智勇堪任将率勤干可治钱谷但其才用明有所长者各举三数人俟其举上陛下以暇时御便殿将所举奏面质举者其前来已试用之迹及将来堪任使之状使据事实陈其行能众以为然即与进用不惟拔擢得人亦可以见大臣知识之深浅但用得其才人思陈力即可以下集众务上分忧劳也
　　请选择河北沿边守臣事
　　臣顷年奉使见北边塘水如江湖间有浅深舟车皆不可渡盖占北疆三分之二敌心依依南望而踟蹰抑知此之为惮也国家与北通且四十年所以经画御备兹实功利之大者其塘北州军若雄霸州广信顺安安肃永静等军尤为要害何哉有此州军则塘水之险为我有无此州军则塘水之险飜为敌用自庆厯二年为敌要盟更易誓书縁边州军不得添屯兵马迩来诸州军戍守渐虚臣计河北备豫之防莫此为大使敌而见此利盗机窃发出于不意袭取一两城则四十年功绪一旦而失之河北之势摇矣伏乞朝廷深用意推择此诸州军守臣辑和其军民周防其窥谍其见在兵马先行戒勒诸路部署司縁边巡检安抚等司缓急不得那移抽动常加访察过为之虑北疆之切务也
　　请朝廷先图议待契丹人使事
　　臣受勅馆伴北朝人使自雄州奏到至今已多日犹未闻过界臣愚辄过有所虑不敢不致诸朝廷臣过为虑朝廷过为备事愈于忽之也窃闻使来之由边臣所上事宜以为往讨呆族使其事止于此可矣一昨西冦遣人称和北主自以为功至于其事诘孙抃等此其责谢之意不浅近杨守素之来如闻和约渐合今彼若声言西征因而防集且使朝廷不得为备俟守素出境得我之情而后遣使者以来因以其众留境上以待报又其邀求有必不可从之事万一敌谋知是未知朝廷何以待之比守素之来朝廷料贼情诚耶伪耶庙堂之议密外莫得闻如出于伪也则二敌固有异谋矣守素入延州其来意具见及其到驿且留二十日屡请还国而后遣之外议以是窥朝廷处置大事为虑不素定夫谋国料敌不先事于几防祸发而后救之是不知曲突徙薪而必待于焦头烂额尔今北使此来事意尤不可测臣诚愿二府先熟为之计有以待其所发而即应之若事至时而后议即恐仓卒有所不审者縁是亦使足以窥我深浅寖生轻慢惟陛下与大臣详虑
　　请省縁边骑兵事
　　臣近因减省縁边供输之劳纾天下物力之困今虽峻行裁节精为鸠聚若防所得冀兖诸费是犹益之以畎浍泄之以尾闾量入为出非所以持久者也伏请选择近臣令奉明诏分使诸道就诸边臣与之深议所以丰财啬用守备经逺之计内外相应本末同体庶几乎功利之可举即如縁边骑兵计蓄一骑可以赡卒五人西戎出善马地形险隘我骑诚不得与较走集也多留马军既不足用徒索刍粟今方北备北敌乃是用骑之地乞以陜西新团土兵多换马军东归一以省闗中之挽输一以备河北之战守
　　论地震请备冦盗事
