<!-- { "loadSidebar": true } -->
　　黙斋铭
　　陵川和君原徳以文行称赵晋间尝被荐入朝称疾辞去结庐太行之顚题曰黙斋其友汤子上为之请铭铭曰
　　昊穹上运垆下处风雨霜露得其平日月星辰得其轨江河山岳以流以峙百物以生万彚咸叙不发一言而莫敢失其恒职者以其本乎至诚之理也维人之生内则五性七情外则三纲六纪所以发于中而应乎事者欲其酬酢适宜辨析非是固不能归之于一黙而已然茍无诚慤存乎心徒欲以三寸之舌取胜角靡上陈为谀下喻为诡隂谋规利邪说夸己其去道不亦愈逺矣乎昔者孔子尝欲无言顔氏如愚亟誉其美彼由与赐佞口多言弃弗之取其所尚可知也绛灌不文外若拙鄙而功茂绩伟晁氏之子号称智囊卒启戎兵身毙于市惟躬行之为贵何言语之足恃晋有和君力学未仕期实践以自脩独黙黙而无语此盖将矫便佞之陋习而庶防乎顔氏者非耶
　　恒斋铭
　　考功丞李君名永永为恒久之义遂以守恒为之字复自号其藏修之所曰恒斋易有之恒乆也葢恒之为卦震上而巽下雷震风发二者势必相须所以恒乆而不已也李君有学有守之人也既取是义为字与名又掲以命斋其笃于信道常而能久者欤为着铭曰天地之道恒而不穷刚柔相应雷动风从君子观象随时变易终始循环惟道之适茍执一涂子莫之中无权以行是谓眞凶日月在天旋运不息躔次所经防有差忒阳隂代谢寒暑迭更荡摩呼吸万物乃成唯久故恒动有常则惟恒故乆静不留物圣有明训树此教基逐物而迁有愧巫医侃侃李君所学渊奥立不易方大中是蹈彼不度势独浚之求或处非据无禽致羞孰正孰偏有若白黒愼而行之永保终吉
　　冲虚室铭
　　冲虚二言廼门之闗键道学之符徴也嗣天师张公取以自号复名其斋居金华宋濓为掇其义而为之铭铭曰
　　惟其冲足以全黄之功惟其虚可以斡造化之枢盖和气盎于四体而空以涵夫中腴壹脗契乎自然曽弗爽于无为迎于先而不见其合推于后而不见其离虽恍惚其有物竟孰探其防微彼専气如伏此抱一若婴儿以大道之难言姑假象而示斯神明之胄为世师约万言之喉衿贯一理之妙机琼台小史执笔受书掇三洞之隠文请掲之于座隅
　　陈彦正丹室铭
　　陈君彦正家在浦阳大山间实与龙湫五泄为隣岩峦回互林木荟翳絶不类人世彦正日走其下当夜静月白时辄登髙危坐然长思欲求古仙人与防而不可得毎天风翛翛作声辄以为王子乔韩众辈眞蹑鳯吹箫而来也如是者数年一旦有贝君一黙者过之谓曰子若是甚无益也子欲求之盍学长生乎一气孔灵凝之者神神之攸庭黄房窈绵绵若存是为天根子能有意于斯古仙人不难致也彦正乐其説之美乃稽首再拜膝行而前曰某不敏窃妄意浮防尘埃之外不自期凡质之未易化也先生不以为非而辱教之愿终身服役为弟子敢问其所欲者何先贝君复曰吾道贵清静吾飬神丹鸡犬不可近子盍别为丹室以处我彦正欣然从之乃即所居之东若干歩作室一间中设一榻贝君与彦正对坐其中而钥其所从之门外不可入内不可出前留一窍以纳浆食后通一窦以传便液盖将専一心志以絶外慕云室既成彦正録贝君之言以告濓曰子宜为我广而铭之濓闻古仙人之往来多在霍庐五岳金庭洞阳赤水仙都诸山攷之九微志可见已五泄处越水之濵固不足以附丽诸名山而齐之谢卿曽采药其中后竟仙去濓尝至其处乘风放歌便觉精神遐漂驾灏气于溟涬莽苍之间惜不得卿辈与之共语怅然而还今闻彦正结室其傍又得贝君为之依归焉得无歆艳乎因不辞彦正之请而备书贝君之言广其意而为之铭铭曰
　　天地搆精日月撢持雌隂黄包雄阳施内有太虚明灵所都是谓规中执神之机超乎羣品不分精粗古之眞人日与之俱三笔生津五气布基水虎敛魄火龙藏珠金华先倡白液后追阖辟泥丸天行空飞入火蹈水不不濡或婴霓幢或翳鳯舆杳然化莫知所如五泄之山蛟龙所居下有隠者山泽之臞乃连曲房乃列鼎炉浮防黄宫神光舒舒蛮君背剑鬼伯执殳以呵弗祥以卫不虞养尔神婴出有入无定见金童手持简书致上帝命召还玉枢尚慎旃哉勿亟勿徐我作斯铭勒之座隅
　　苍云轩铭【有序】
　　世皆称严子陵不屈光武以为髙士之问学固求所以行之耳茍得贤君事之而行所志君子之所乐也况光武素知子陵哉子陵之不以隠为髙也审矣其隠盖有有所为尔人之志意材量明者能烛之于事为之先子陵光武少相友善使光武能任人可为尽力子陵何所苦而不出既出而决去哉盖光武察察自用其后宰辅多不以礼退子陵预知其如此故决然避去而不疑以全故旧之义此子陵所以为髙也茍徒以隠为髙孰不可为子陵哉子陵裔孙居余姚者曰宗道取范文正公祠堂记苍云语名轩余恐其昧乎出处之义也告之故系以铭铭曰
　　维士为学志大行于时孰肯乐隠屈而弗为卓哉子陵识时之防防不可以出甘耕钓以嬉此为百世之师茍时可行而饰隠以欺是弃其天而失时宜嗟吾子陵志岂在斯尔宜则之勿执固以违视时推移如云在山何滞敛与施或不盈握或雨四庶乎于道之归
　　韦轩铭
　　闽有大儒曰朱公乔年自以性偏于刚效西门氏佩韦以为警因号其斋曰韦靖江府伴读陈伯武亦闽人也有景行先哲之志用韦名轩所以禔其身者勤矣濓惧其矫枉而过正也为之铭铭曰
　　韦之为义乃兽之皮可以束物枉戻而相违故其文上下为舛而中则从围自非柔而熟之安能变生革而如脂古先君子佩之自随盖戒夫刚悻以自好狠愎而为非矫其过固不宜不力若驯致于纯柔纯弱又必招削薄之讥呜呼噫嘻大中之为物也微若神蓍坦若九逵何不泄泄于于濶歩而长趋近则入善人之室逺则为圣贤之归不亦畅志乎而陈氏之子问学得师木渐者必上升膏蓄者必有辉指柔人以作极纂前脩之风徽予造铭而昭之竟不敢褒而以规
　　菊轩铭
　　金华韩先生进之以耆年硕徳为州里后进所矜式文章问学既不获用于世乃寄情于鞠华东篱之下环植之亡虑数十本盖以鞠有正色与先生所禀正性相符故当风露髙洁之时独致其妍而非凡花艳卉之可同也濓四十余年之老友也虽不能文为着鞠轩铭一首先生当与我删之铭曰
　　鞠有正色具中之徳君子法之以无颇与僻鞠有落英斯鞠其馨君子餐之期不爽厥眞菊兮君子兮合为一兮终无忒兮永为民则兮
　　篷轩铭【有序】
　　新安胡君宁之作室城东隅旁隘中寛翼以栏楯而其制类舟招弟子肄业其间杨内翰刚中曰是期以济川者也宜名汝舟宁之之子英复搆轩于前以篷为字篷者舟之蔽也雍虞文靖公白野忠介公宣城汪文节公咸为赋诗壬辰兵变化为菑翳之墟英亦避地城北岐阳山及四海底宁英择地山阳洊造书室而轩亦继完书云若考作室既底法厥子乃弗肯堂矧肯搆古亦有是言矣今若英者能承先志而弗坠可不谓贤乎哉为作篷轩铭铭曰
　　歙多大山下瞰平陆岭接峯聨前奔后逐如瀛海内波涛起伏有美君子搆室山麓因水取象揭以汝舟功期济川朂之进脩维舟之用视篷为急籍以苇蒲纫以靲防障除雨风奠安衽席岂无桂櫂舣河之洲亦有兰桡载泛载浮匪篷斯完厥用焉求父唱于前子和于后兵燹之余聿新良构宁事般防思学之懋学功伊何夙夜无諐极夫颠连如渉大川脱彼垫溺升诸堂筵谁无斋居乃名为舫以燕以娱以速官谤儆戒或怠其心则放斯堂暨轩闲闲言言有瑟有琴有典有坟春诵夏弦启廸后昆凡厥弟子泳涵圣髓一苇杭之毋或中止大书轩楹铭者太史
　　耘庵铭
　　良乡丞陈谦益仲东瓯人也嗜学弗倦慨然有志于事功陈翰林元达以飞白书其憇止之室曰耘庵夫耘之为义耨治芜秽之谓也种而能耘黍苗芃芃然兴矣益仲其知自治者哉作耘庵铭铭曰
　　伊人之情譬彼良田嘉种诞布黍苖芊绵耘耔不加载芜载秽既茁而轧长莫之遂我田我耘我苖日丰有实其同迄于获功记礼之家人以为奥得奥斯理失则防效和其柔刚脩礼以耕陈义而种善道乃亨耨在讲学去非存是合其所盛本仁以聚感之使坚播乐以安五者既至学功始完惟益仲氏孜孜好礼以耘名室义或取此古训洋洋触类而通毋拘一曲滞而不融太史作铭勒于坐侧上慎旃哉服之无忒
　　三竒石后铭【有序】
　　三竒石后铭为吴士朱孟辨作孟辨获石聚寳山间制为山肤玉芝朶断云角三名其友王防先生圗而铭之铭邃甚至不容继孟辨强余述之信乎珠玉在侧觉我形秽也其词曰
　　山肤割紫蕤星霣魄石抱腴苍水使者佩失琚山鬼环守目睢盱内藏一升白龙酥餐之凌霄蹑双鳬奋迅八极逰清都山肤玉为徒　玉芝朶自天堕晕翠霞裁猗傩煅以九阳真澒火有声噌玉之瑳不学三秀脆而伙韩终欲攓意仍叵青鸟传信以需我玉芝朶青嫷嫷　断云角鬼斧琢秀棱棱文斮斮霓旌难攀泝寥廓手析祥氛防一握尚带蛟龙气旁魄神毎变幻资槖籥上冲牛斗香如濯断云角镇书幄
　　诗塜铭【有序】
　　番有竒男子曰鲁脩学诗李存先生先生以文雄江东独才脩脩有诗朋十人皆縁情善赋番数罹兵燹脩惧其诗失传埏埴为甓刻瘗芝山中瘗已请太史宋濓勒铭其上铭曰
　　河清岳明効坤之灵何蕤绥兮鸟文龙章于粲其英【叶】昌厥辞兮智敛真返诸至神薶黄垆兮泄为醴泉三秀千眠合贞符兮番山可夷番川可移道如初兮
　　丹井铭
　　海虞有虞山梁天监初汉天师十二代孙张道裕来隠其下建招眞之冶凿丹井焉宋淳熙中道士李正则浚井得藏丹石防启之化为双红鸽飞入上湖至今湖中丹光煜煜然迩年井且废莫知其所周尊师眞穷日力寻获之重加以甓构亭覆其上时皇明洪武元年也然僊家炼丹必以井故名山多有之其在今海虞者旧废而新治岂学复兴之徴与铭曰
　　太隂委精自天一融而为液养万物神丹浴之赤如日有夫巾发我室双禽冲霞飞翐翐灵泉重喷甘逾宻饮焉夀与天地毕
　　了圜铭
　　嗣汉天师张真人宇初筑室龙虎山中脩链琼丹动静两忘已而神聚气凝混含为一至和坱圠返乎太初真人既获覩内景之秘因题其室曰了圜所以识也贞道士为原牝之防而勒铭曰
　　髙上洞阳隂之根凝和摄真是谓昆仑中有三闗七守阍上絶霞表下沦洞遡而索之黄房绛庭灵明潜通空澄浄真人之居规中为城龙帔鳯舄灵裙飞翻左挟元英右卫白元仰睨太防嘘气成云化生万神合妙为真升眞玉虚朗气洞清哀厥下士麄秽莫澄神随形化降于北隂廼勅雷电指麾六丁授以赤书制魄摄魂还乎混混闭絶九门南阳熙真爽朗秀英三灵发曜八素启琼出入泥丸翺翔紫清羽葆先导颷台后登与天为徒振古长存
