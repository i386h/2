<!-- { "loadSidebar": true } -->
　　○蔡文姬

　　家亡国破祸重临，弱质飘零岂自禁；千古伤心悲愤作，失身漫比白头吟。

　　○答豁轩

　　尽把描花旧帖焚，琐■〈宀公心，上中下〉初遇薛灵芸；从今若得金针度，绣出鸳鸯更示君。

　　缥缈琼楼耸碧空，箫声鹤背好乘风；相期凡骨金丹换，痛下千年洗伐功。

　　○范蠡

　　沼吴功就卸朝衫，三徙成名更不凡；越国黄金空铸像，江湖已署散人衔。

　　○李广

　　射虎蓝田着短衣，老来未悟出山非；封侯校尉何嫌妄，失道将军竟不飞。对簿能堪长史责，摧锋曾突左贤围；一刀断送胡沙外，才气无双是祸机。

　　○和留仙女史集句

　　亦应风月动关思，却是同袍不得知；经卷药炉新活计，晚来专赴白莲期。

　　芙蓉巷里木犀门，霞佩香风缟袂温；何事欲攀尘外契，也容河鼓过天孙。

　　○马融

　　据图刎颈笑痴呆，一念贪生是祸胎；老向权门作鹰犬，当时何苦朔方回！帐中十二金钗列，门下三千弟子来；绝代风流兼尔雅，东京儒者此通才。

　　○汉高祖

　　轵道降王拜马头，关中形势掌中收；布衣革命开新局，汤武当年起列侯。俎上杯羹脱楚囚，西归假意割鸿沟；君王闘智真长技，云梦他年亦伪游。

　　○汉武帝

　　天马西来自大宛，极东郡县及真番；版图拓到要荒外，消得山呼万岁尊。

　　临朝尽绌百家言，独表崇儒雅意存；对策春秋居第一，菑川牧豕相公孙。

　　上书献赋满金门，争及官家藻思繁；汾水秋风传绝唱，依稀楚客咏兰荪。

　　○秋柳

　　荏苒轻盈不自持，东门曾闘舞腰肢；那堪摇落秋江上，正是芙蓉得意时。

　　○周公瑾

　　赤壁矶头战舰烧，军声百万付寒潮；谁知顾曲风流客，伯业东南启六朝。

　　○孔融

　　独立朝端不屈挠，曹瞒侧目避讥嘲；暂时延得金刀祚，终见遗孤泣破巢。

　　○偶从报上见云从寄赠诗，次韵答之

　　烟波浩淼道途修，久矣华胥托梦游；漫笑院门持钵去，新亭何处哭神州！

　　○观获稻

　　打稻家家趁早冬，寒郊游眺一携笻；村童拾穗归来晚，笑指斜阳挂远峰。

　　篝车声起又初冬，山下人家半业农；闲踏前村红叶去，寻他田叟话丰凶。

　　○冬笋

　　孝子精诚草木知，霜林忽见笋离离；临风暗咒休成竹，正是高堂进膳时。

　　○台北东荟芳与诸同人祝献堂第三十初度

　　灯火如雪映楼台，一曲清歌酒一杯；不约人从千里至，有情花尽并头开。谈心此夕惟风月，冷眼中原几劫灰！愿傍岭梅铺寿宴，年年长逐小春来。

　　○瀛社诸友招宴，即席赋谢

　　钗光鬓影映高楼，一醉从教万事休；交好无分新旧雨，花娇能散古今愁。江山北府空形胜，鸿雁西风感素秋；俱是新亭南度客，可怜无泪哭神州。

　　○杨宅赏菊醉后作

　　陶公隐柴桑，逸兴托秋菊；采采东篱下，南山时在目。君非避世者，爱菊如陶公；花开日延客，置酒三径中。花艳既惊目，酒香亦扑鼻；谓余能咏花，许向花前醉。今年花信晚，十月始盛开；佳期误重九，请罚酒一杯。主人广长舌，巧为花解说；此酒宜罚君，奈何轻晚节。我时饮半醺，狂言乞紫云；不待主人诺，折归遗细君。

　　○买花

　　一生花里蝶翩翩，愿得群芳在眼前；旧梦扬州犹未觉，甘心十万解腰缠。

　　○蜀后主（以下壬子）

　　平襄疏远奉车升，锺邓西来隙可乘；汉火伤心从此灭，改元空自号炎兴。

　　○昨填牡丹词，意有未尽，更赋一律

　　莺歌蝶舞送春忙，一笑人间更艳阳；忍使唐宫忘旧宠，争夸汉殿倚新妆。锦嫣日炙煌煌焰，玉暖烟全漠漠香；恰应洛中天子气，万花低首拜真王。

　　○吴通事歌

　　武峦山边鬼昼哭，年年豺虎厌人肉；金戈铁马闘神兵，一夜群魔旗下伏。人头饮器三年欠，甘心血溅雕题剑；欲将法雨洗腥风，成佛当时由一念。惨惨髑髅满秋草，即今车马诸罗道；子子孙孙拜君赐，千秋万岁吴通事。

　　○和昌谷浩歌

　　琪花玉树三山地，几度黄尘换清水？孤负阳春岁岁来，梧桐未老心半死。杖头恰有沽春钱，旗亭青帘扬暮烟；小玉调琴侑玉卮，歌声怨抑知恨谁？云屏六曲花间护，鸾凤画楼皆有主；可怜汉殿号无双，身殉琵琶葬胡土。檐钓斜挂银蟾蜍，毵毵柳发暗风梳；请君更尽杯中绿，莫待丁东漏壶促。

　　○和昌谷梦天

　　鳞云砌就蔚蓝色，玉犬吠花天乍白；金阙争呈劝进书，仙官凤驾填香陌。旌旗变更白榆下，张翁偷跨刘翁马；此际天孙最断肠，机中泪共银河泻。

　　○和昌谷金铜仙人辞汉歌

　　汉宫不见偷桃客，青雀西飞也无迹；悔把黄金铸此身，劫灰吹尽昆池碧。东指许都几千里，灞桥柳色悲行子；前度刘郎似梦中，秋风空记歌汾水。一生泪尽长安道，月照茂陵松柏老；无复江山属汉家，区区况乃金盘小。

　　○学书

　　敛得粗心细若丝，晴窗砥墨麝香吹；近来爱仿簪花格，亲录金荃集内词。

　　合势分锋要适宜，眠时画腹尚沉思；只愁秃笔埋成冢，终逊闺中卫茂猗。

　　花映纱窗白日迟，纸光玉版砚红丝；墨猪笔虎关名誉，珍重濡毫欲写时。

　　信笔涂鸦识者嗤，何须伏案苦无师；笼鹅去换羲之帖，驻马来观索靖碑。

　　书苑千秋笔数枝，真行草隶各争奇；成名恐落锺王后，远仿周秦以上碑。

　　姜芽敛手人非拙，珠玉挥毫我太痴；便恐求书穿户限，何须远过永禅师。

　　○袁世凯

　　又向燕都见子之，欺人寡妇与孤儿；只今秦患方西起，未是奸雄高卧时。

　　优诏东山起视师，负恩倒把太阿持；禅台筑罢尧城筑，千古纲常扫地时。

　　○孙逸仙

　　早重民权唱自由，黄袍加体视如疣；漫将拿破仑相比，专制终为法国忧。

　　共和新国耀寰球，名冠中华四百州；才学征诛还揖让，亦为尧舜亦商周。

　　新君丹穴不须求，一舸迎归自美洲；扫尽五千年帝政，伫看黄种出人头。

　　○阿片

　　一炬珠江竟不然，纷纷贾舶下西天；睡狮二百余年睡，何日烟霞痼疾捐。

　　○山行

　　万树松杉倚碧山，更无人处鸟间关；不知身与诸天近，俯视邱陵总等闲。

　　○枕山、豁轩令萱堂寿辰，诗以祝之

　　寿星光射婺星躔，五月蒲觞设帨天；爱日高悬珠树杪，慈云长护画檐前。孟家大被曾为客，杨氏铜盘别敞筵；百里登堂来拜母，道南公瑾是同年。

　　○追怀刘壮肃公

　　乾坤东港谁家地，金碧楼台笼海气；日浴咸池水尽红，珊瑚万树鲛人泪。当日仙洲筑将坛，淮南丛桂忆刘安；雷声千里开驰道，铜柱萧萧影尚寒。灿烂黄金新世界，等闲掷过恒河外；空费经营一片心，弯弓六载扶桑挂。万事人间总可哀，骑麟被发莫归来；匆匆海底扬尘后，闻说昆明亦劫灰。

　　○笨港进香词

　　几度人间易市朝，朝天宫殿尚苕峣；果然玉女神通大，长共开山社不祧。

　　金宇红旗绣进香，落花风里寿筵张；璇宫不见灵来去，惟见天魔舞一场。

　　○暑雨

　　飒飒声来菡苕池，小楼连日苦催诗；炎埃扫尽嫌泥泞，好事难兼在一时。

　　○夏木

　　绿森森处乱蝉多，忍遣樵夫用斧柯；无限道旁人病暍，帡幪一失欲如何。

　　○挽陈瘦云

　　仙人偷下紫清殿，手琢娲皇石为砚；千金买赋笔如飞，噫气生风笑成电。巉绝海山碧四围，竹花不实凤苦饥；灵鳌顶上接何处，渺渺秦桥断此时。呼天无路天知否？聊且佯狂托醇酒；爱看梨园舞羽衣，广寒桂树别来久。三十四年春梦间，忽闻黄鹤呼子安；人生哀乐有何味？岁星虚位当早还。玉棺白日当空堕，蝉蜕尘中脱缰锁；末法三灾水火风，茫茫浩劫应怜我。神交方外久忘形，学到忘情却未能；拟待白杨秋月夜，绕坟来听唱诗声。

　　○秋渔

　　秋江渺渺去安之，生计全家倚钓丝；爱向芦碕招楚客，自纫兰佩赠湘累。镜空雁带凉云度，叶落鱼兼细浪吹；一舸西风无定处，羊裘未许世人知。

　　○眼镜

　　目虾师水母，不厌着篱轻；修月轮双现，看花雾一清。宁因遮隔暗，转使视瞻明；持此骄虞舜，重瞳空有名。

　　○墨莲

　　沦落红颜黑劫中，当时恨不嫁东风；无端竟避淤泥染，争笑濂溪论未公。

　　○旧历日

　　灾祥占候事原痴，况复陈编六甲推；留与儿孙知汉腊，兔园册子任人嗤。

　　不分匆匆正朔移，案头旧历忍重披；分明一卷陶潜集，甲子前朝纪义熙。

　　○尘

　　弱草暗相依，么么势力微；偶然借风助，并欲上天飞。滚滚无时已，飘飘何处归？轻狂休任性，留到雨中稀。

　　○发

　　大好头颅斫与谁，心长发短不胜悲；半生寂寂羞看镜，万事茫茫泣染丝。叫月秃鸧声最苦，经霜髡柳态先衰；江山满目空搔首，风景全殊总角时。

　　○泥

　　滑滑春郊好鸟鸣，陶家埏埴器初成；郑泉一语真堪笑，贮酒为壶祝后生。

　　○次仲衡雾峰夜雨之作

　　广庭狼籍落花深，遥夜清愁易满襟；细雨空斋闻北雁，远钟残梦忆东林。酒香不暖交杯玉，灯影偏明屈戍金；老去吹箫还说剑，市儿匿笑已难禁。

　　○落花

　　回首繁华事可悲，飘零况在日斜时；眼看榆荚飞相趁，肠断金铃系已迟。叶暗巢蜂初熟蜜，庭空啅雀尚争枝；匆匆小劫家园里，岂独长安似奕棋。

　　○古镜

　　何年大冶炼元精，敲日玻璃讶有声；多寿固应能久视，不亏总为善持盈。照人肝胆无今古，与世浮沉几晦明；此是千秋真宝鉴，玉台儿女漫牵情。

　　汉殿唐宫历几春？玉盘龙匣久生尘；百花过尽空中影，一笑擎来劫后身。显晦有时刚遇我，兴亡借鉴定何人；绿窗静里偷垂泪，勋业无成白发新。

　　双鸾开匣滟秋波，万劫情缘影里过；温峤风流佳话在，乐昌离合泪痕多。六朝金粉都归尽，一片冰心自不磨；飞去若为天上月，只应愁照旧山河。

　　○秦始皇

　　美人钟鼓萃咸京，骑虎翻思八极行；宫里但闻金镜失，海边谁见石桥成。受封松柏千寻辱，避水桃源一水清；燕市酒酣携剑去，买丝吾欲绣荆卿。

　　一死沙丘地遂分，鲍鱼遗臭不堪闻；江南王气金难厌，圯上兵书火未焚。荒诞海船徐市药，缺讹山石李斯文；只今惟有长城在，阅尽神州几姓君？

　　○枯树

　　仙鹤归飞认旧枝，荒山坐老岁寒姿；心空尽有客人处，材大终无构厦时。千尺排云犹气势，百年阅世几荣衰；婆娑月里阎浮影，羡煞风霜总不知。

