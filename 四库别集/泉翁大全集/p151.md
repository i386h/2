<!-- { "loadSidebar": true } -->
　　道义骨肉爱，异姓如周亲。而母亦吾母，一体同戚忻。尊慈享善养，况乃及百春。即化何遗憾？而令吾戚焉。子爱本罔极，吾母仅八旬。哀哀蓼莪篇，吾宁为子陈。显扬乃不朽，相期未死前。 
　　
　　为牛举人恺寿母 
　　
　　牛生久侍侧，因知慈母贤。念长衣上线，心苦手中丸。曷报三春晖？愿寿三千年。努力显扬事，行道在尔身。 
　　
　　题都督马君望云思亲图名永 
　　
　　望云复望云，少间云无存。云化心不化，如将见其亲。移忠本在孝，五云扶至尊。伏波尔世业，狄公为后身。 
　　
　　送王南渠奉诏终养名爌 
　　
　　王母垂百龄，王子瞻云起。自兹一日养，岂以三公比？孝子是忠臣，圣明重孝理。疏入赐俞允，金紫归闾里。孝弟人人同，尧舜一而已。天子崇百年，村落走童稚。招呼天姥精，寿酒从头起。 
　　
　　孟母寿诗有序 
　　
　　　　　孟氏子兄弟二人源、津，皆从予新泉讲孔孟绝学七年，十一月二日，其家君诞，既称寿毕，母索太夫人促津来新泉，津以十九日方母诞辞，母谓之：「汝第往学焉，即寿我也。」同门谓：「昔者孟子尝以母命游学於鲁，数年不归矣，而孟母之名至今不朽。(请为)请为诗寿焉。」 
　　
　　既有孟氏子，岂无孟氏母。经年学不归，寿亲在行道。暮宿新泉源，朝望滁阳云。愿酌无穷泉，永言不寿萱。 
　　
　　答黄生理夫 
　　
　　黄生将北征，停辀问予路。答云致子知，胡乃更外慕。纶也避席言，吾心有知觉。南北又西东，岐径须咨度。四方与多岐，良知孰带来。所以贵问学，聪明乃日开。 
　　
　　送王太常赴京 
　　
　　君随北鴈来，又随南鴈去。始悟乘除理，因知去来处。迟回三纪下，礼乐一朝举。随子听(钓)[钧]天，谁能插六羽。 
　　
　　送高司寇之京名友玑 
　　
　　日照江水涯，凄风爽鸠飞。严霜始消尽，正是好春时。满城送司寇，冠盖何陆离？登高云雾合，望断继以诗。 
　　
　　送柴黼庵少光禄进贺中宫笺赴京名奇 
　　
　　云间一青鸟，口衔红锦笺。遥遥度北极，飞去玉皇前。之子怀明德，养翮八九年。大试调羹手，持向紫微垣。昨霄帝座明，光芒烛中天。瞻望广寒宫，姮娥正娟娟。 
　　
　　赴毅斋光禄招游东山翼善寺即席赋此 
　　
　　驱车出正阳，逍遥望东山。地灵何必高？葱郁浮其颠。云是谢安宅，莽为梵林禅。昔是钟鼎地，虚磬空堂悬。境在豪华尽，时去春自还。六朝多胜流，衣冠芳草间。复有争?子，愚哉一何愆？哀荣竟奚论，醉歌光禄筵。 
　　
　　雨中赴杨鸥溪饮清凉山题石壁名果 
　　
　　清凉如我心，洒落双眸豁。地高人寰表，天阔诸峰落。抚境兴已高，何必求庐霍。暮雨韬天光，朝旭开云幕。而我以一观，何用不寥廓？对之已忘言，得意本无作。 
　　
　　题友泉 
　　
　　举世无可友，可友在山泉。心若学泉清，许尔来结缘。 
　　
　　送陈天游京兆致政归浮丘 
　　
　　与君二纪前，看花逐年少。逢君二纪后，解组去京兆。君今如冥鹏，我如笼中鸟。岂不念俦侣？羁迹徒悄悄。六月奋图南，谁道南溟小。君若归浮丘，肯访樵云峤。 
　　
　　送林寺丞升大理寺少卿名有孚 
　　
　　大江淼西来，势浮凤凰台。凤凰去千载，借问何时回？送子凤凰西，相看燕两飞。北风吹爽气，贯城摇清辉。哲人佐廷尉，刑措期几致。民物协中和，凤鸟或可至。 
　　
　　送葛两溪大理赴北名浩 
　　
　　两溪似溪水，澄然清且平。?历遍中外，上应执法星。素手持三尺，五月霜风冷。若人怀明德，惨舒无容情。行将是非鉴，努力事廷争。 
　　
　　送奉常牛西唐致仕归河南名凤 
　　
　　西唐中州秀，秀出金芙蓉。因君棱层姿，每忆西唐峰。自君正清卿，接之吾眼明。见君如见山，矻然两棱层。北鸟无越想，南翎快朔征。自得开笼去，安知羁鸟情？ 
　　
　　送吴北川学士召还翰林重修大明会典名 
　　
　　天与锦绣心，岂无锦绣口？既有锦绣口，岂无锦绣手？信手摘星辰，开襟见珠斗。重登白玉堂，经纬罗户牖。上天抉云汉，五色天章就。愿开广大胸，点缀周官后。 
　　
　　送光禄刘毅斋致仕有序。名乾 
　　
　　　　　光禄一章，送刘光禄毅斋归靖江也。毅斋上疏求致仕，得允而归，吾重其别，诗以送之。吾观於世，多?忌者、多丑正者、多慢傲者，毅斋独谦虚乐道人之善，不乐道人之短，故其词特重焉。 
　　
　　光禄江阴彦，素业出靖江。开疆垂百载，维君破天荒。天道不远人，於人情最真。好贤与乐义，区区迈等伦。靖江若桴浮，人烟载浮居。君今乘桴去，吾欲与尔俱。 
　　
　　送邹山人归锡山 
　　
　　　　　　逸士邹近辰，以其所著通史补遗见我新泉精舍，多自得语，及观心性图，而云：「益有所悟。」於其归，诗以赠之。 
　　
　　山人手新编，造我新泉源。一语尽今古，微言入冥玄。何以为冥玄？心性维一圈。非隐亦非显，宇宙何超全？君今领略后，宇宙在乎手。万化与万事，敛之亦无有。有无常相通，一体靡先后。如彼天地然，高明与慱厚。山人吾爱焉，为爱山之泉。源泉锡山下，蟹眼长涓涓。送子归山去，观泉无观澜。心性如自得，浩浩同渊渊。 
　　
　　送杨迁乔银台奉诏归淮侍养名谷 
　　
　　淮南靡丽地，门巿多纷华。闭户事太玄，将非杨子家。寂寞葆清静，上堂致温(清)[凊]。十年一斑衣，恭命银台省。陈情如令伯，忠孝帝俞怿。入门昼锦裳，爱日照颜色。 
　　
　　为黄理夫寿亲 
　　
　　得道彭祖先，失道殇子后。得失在一念，修短何足较？江南八百僊，僊僊可祝寿。何如握莫穷，天地共不朽。 
　　
　　题天机感应卷为刘秋官子中名应受 
　　
　　生道以杀人，虽死亦不怨。因知感应理，不以幽明间。为君大书之，用为王道劝。 
　　
　　送周克道吕汝德入九华兼寄先在山诸君有序 
　　
　　　　　　九华山甘泉书院，盖为甘泉子他时退藏之地也。青阳尹祝君增与庠诸生江生学曾、施生宗道成之，而太学生李君呈祥亦与经营焉，周纪善冲、尹生、唐先往居之。今乡进士周生孚先、吕生怀送予至彭城而还，亦浩然以往。朋友道义之会，乐当何如？诗以赠之。 
　　
　　祝尹开山主，江施擅樾成。李子尚清修，亦来同经营。尹生周藩史，长住心期亭。周吕同声应，翕然迅遐征。四野云龙集，五星奎璧明。九华九仙人，举手来相迎。八君称八逸，归心共惟精。为山不厌高，山高必有灵；为水不厌深，水深蛟龙生。神物贵变化，九仞安可停。 
　　
　　甘泉山诗有序 
　　
　　　　　嘉靖己丑秋，予被召入京，过广陵。广陵有葛生涧兄弟所为行窝，迤逦甘泉山二十里而近。甘泉之名，若预为我设者。七月二十日，予与巡盐朱侍御子礼、毛黄门式之、周纪善道通陆廷评伯载、萧督学子鸣及志学之士吕、郑诸君数十人，同往观焉。酌其泉，甘而洌，登其巅，四顾洒然，特出一方，朱侍御为置酒尽乐而返，诗以纪之。 
　　
　　是山皆我乐，何必吾家山。此山非我有，胡乃名甘泉？而我有行窝，适在泉山前。始知天所作，意或遗斯人。我来陟山巘，翕然集群贤。谁为引天瓢？谁为酌天泉？一歃尘虑散，再歃澄心魂。岂止澄心魂？毛骨皆通神。安得将此泽，普为天下春？ 
　　
　　东溪诗有序 
　　
　　　　东溪诗者，甘泉子为郑东溪居士而作也。东溪居士有二子：为经正、经哲，皆业进士，从甘泉子讲圣贤之学，居士乐善贻谋，乡称善人，比之太丘父子云。 
　　
　　东溪何所乐？我乐无东西，亦复无南北，亦复无高卑。何以乐东溪？溪月初生时。乘流观我生，月庭长相随。月庭者，处士，向白沙门人也，与东溪友。大行人柯子归寿其大人云门先生七十寿诞柯迁之，名乔丈人九华秀，曳裾自王门。归来逐云月，壁立华山尊。有子恭皇命，适逢岳降辰。天寿祝平格，百龄安足论。 
　　
　　过高仲子思齐园中宴坐名景贤 
　　
　　澄心万泉渊，因过仲子园。时方尚桔槔，抱瓮胡独然。智或忧不足，愚或有余欢。燮理[畦蔬]外，生生对无言。本自得心性，难为世人传。 
　　
　　葵轩诗为张仪制时辙之父 
　　
　　艺葵复艺葵，艺葵当前轩。葵心向我赤，我心与葵新。何以与葵新，维以美灵根。心心同向日，君家多荩臣。 
　　
　　题星石亭 
　　
　　在天成星象，在地成石形。谁能参两间？可住星石亭。 
　　
　　　　 
　　
　　赠易栗夫归安成 
　　
　　是形有聚散，本心无来去。如何夜半心？又挂安成树。 
　　
　　东隐为李文宗 
　　
　　君隐相江东，东江汇门前。园涉日成趣，猿鸟相周旋。问是谁东邻，我屋罗浮烟。 
　　
　　送张少司成子阳之南雍名星 
　　
　　昔忝司成席，亦作南雍游。壁水汇门清，钟山翠空浮。观光多英才，函丈交问酬。昔如鱼泳渊，今如鹰上讲。君今往持铎，声闻超前修。为问弦歌地，钟鼓今存不？ 
　　
　　庚寅仲冬三日奉命同大司空章朴庵如西山诸处查看风水因得胜游诗以纪之 
　　
　　恭命历形胜，因兹恣玄览。仲冬草木落，山色逾古淡。似我无情游，不爱春芳艳。天青画幅阔，湖净开一鉴。遵曲得真源，寻岩履崎巘。超绝金山巅，寥廓一全瞰。天山逼斗极，帝座尊而俨。吾君古尧舜，所务在宽简。礼乐重留神，制作虑霄(肝)[旰]。梵宿闻晨钟，悄然动归念。 
　　
　　赠畅佥宪子实华之西山 
　　
　　山西天下脊，为唐帝皇都。使君按其地，问俗今何如？宽简与时雍，於今尚有无。赠子执中语，政学无两途。 
　　
　　赠赵惟用分教江阴 
　　
　　吾师闇然翁，一见一百拜。道高人伦表，忠信世无配。过乡见乡人，肃肃起敬爱。矧子久立门，托孤姻娅外。素衷靡边幅，古器绝雕伪。持此忠信教，一洗文俗弊。永佩溪中兰，馨香满江介。 
　　
　　游胜泉寺 
　　
　　驱车暂出郭，□□□□喧□□□□□□□□中尘□止耳中尘因□□□□□□□□□□□□□□□□既已尽天地皆□□□□□□□□□□□□□□□ 
　　
　　赠蒋生莅赴镇沅经历 
　　
