<!-- { "loadSidebar": true } -->
　　夫含气之伦有生必终盖天地之常期自然之至数是以通人逹士鉴兹性命以存亡为晦明死生为朝夕故其生也不为娱亡也不为戚夫亡者元气去体真魂游散反素复始归于无端既已消仆还合粪土土为弃物岂有性情而欲制其厚薄调其燥湿邪但以生者之情不忍见形之毁乃有掩骼埋窆之制易曰古之葬者衣以薪藏之中野后世圣人易之以棺椁棺椁之造自黄帝始爰自陶唐逮扵虞夏犹尚简朴或瓦或木及至殷人而有加焉周室因之制兼二代复重以墙翣之饰表以旌铭之仪招复含敛之礼殡葬宅兆之期棺椁周重之制衣衾称袭之数其事烦而害实品物碎而难备然而秩爵异级贵贱殊等自成康以下其典稍乖至于战国渐至穨陵法度衰毁上下僣杂终使晋侯请隧秦伯殉葬陈大夫设参门之木宋司马造石椁之奢爰暨暴秦违道废徳灭三代之制兴滛邪之法国赀迷于三泉人力单于郦墓玩好穷于粪土伎巧费扵窀穸自生民以来厚终之敝未有若此者虽有仲尼重明周礼墨子勉以古道犹不能御也是以华夏之士争相陵尚违礼之本事礼之末务礼之华弃礼之实单家竭财以相营赴废事生而营终亡替所养而为厚葬岂云圣人制礼之意乎记曰防虽有礼哀为主矣又曰丧与其易也宁戚今则不然并棺合椁以为孝恺丰赀重襚以昭恻隐吾所不取也昔舜葬苍梧二妃不从岂有匹配之防守常之所乎圣主明王其犹若斯况扵品庶礼所不及古人时同即防时乖则别动静应礼临事合宜王孙裸葬墨夷露骸皆逹于性理贵于速变梁伯鸾父没巻席而葬身亡不反其尸彼数子岂薄至亲之恩亡忠孝之道邪况我鄙闇不徳不敏薄意内昭志有所慕上同古人下不为咎果必行之勿生疑异恐尔等目厌所见耳讳所议必欲改殡以乖吾志故逺采古圣近揆行事以悟尔心但欲制坎令容棺椁棺归即葬平地无坟勿卜时日葬无设奠勿留墓侧无起封树于戏小子其勉之防吾蔑复有言矣【后汉书】
　　郦炎【字文胜范阳人】
　　对事
　　客问郦炎曰吴王昌不传子而传兄弟四人传者将以致国乎季札季札不受虽有僚立阖闾之弑春秋犹以不受为义不杀为仁而桓谭以吴之簒弑灭亡衅由季札札不思上放周公之摄位而下慕曹臧之谦让名已细矣春秋之趋岂谓公乎炎曰夫四王之轻命致国乎季子谓其能流庆百世也季子不受内有簒弑之乱外致灭亡之祸虽知洁已之可为不惟宗庙之絶祀其痛矣问曰周制诸侯父死子继若札从先私志受非所继是浮行岂节义之谓与阖闾之欲国盖縁札之雅意故曰季子虽至不吾废也今如吾子之云则君子何称乎炎曰光知季子仁而无权故肆意焉季子不能讨是则春秋所讥仁而不武无能达也子之云公羊也公羊不以父命辞王父命以王父命辞父命不以家事辞国政以国政辞家事卫辄拒父犹谓之可况以国治簒弑之子乎祭仲行权公羊嘉之云君可以死易生国可以存易亡季子不然犹可善乎此盖公羊之失非义之通者也周公诛二叔不为不仁宋穆受兄国不为不义君子急病而让夷故践明堂朝诸侯非荣其位为时之急也以季子之才君国子民行化四方与夫勾践相去几何若令向时见国危乱慕周公急时之义思先君致国之意摄政持统迈其威徳奚翅迁都琅琊尚征上国朝齐宋郑鲁卫执玉之君哉孔子称可与立道未可与权权反经而善圣之达节者也季子守节之士故非其量度乎问者因又谓炎曰古者圣人封建诸侯皆云百里取象于雷雷者何取也炎曰易震为雷亦为诸侯雷震惊百里曰何以知之炎曰以其数知之夫阳动为九其数卅六隂静为八其数卅二震一阳动二隂静故曰百里问者称善【古文苑】
　　遗令书【四首炎有文才州郡辟命皆不就后病风慌忽性至孝遭母忧病甚发动妻始产惊死妻家讼之收系狱因病不能理遂死狱中】
　　白严考之神坐炎荷天之罪以致于死名殁身弊神而有知炎之归觐在旦夕之间耳若其无知将何面目少见灵魂哉其自即安其自爱臣去矣乱矣永灭亡矣
　　又
　　白老母无懐忧懐忧何为无増悲増悲何施寒必厚衣无炎谁为毋厚衣暑必轻服无炎谁为母轻服弃炎无念此常厚衣不尤不怨此常轻服圣人达于死生贤者力而慕之炎之中心私有所慕每读汉书杨王孙裸葬班固以为贤于秦始皇意常壮之然裸以见先人若炎不为也其布巾取覆头布衣用蔽形具棺取容身凿地取容棺若获罪于众耶石椁速朽蠲其罪哉坚固不加丧葬无渎先君之兆域必于瘠确之处而已呼甘陵夫人共居也【章樵云炎病不省母已死念之至此可谓孝根于性矣○华佗传甘陵相夫人胎死腹中甞从佗治炎妻新乳而死故云】
　　又
　　白兴让考丧早葬让之等元昆勉之以老母相累不可使老母无曹也加供养谢嫂以老母相托若死者复知必使其言不愧【章樵云兴让当是兄之子】
　　又【郦篇州书皆字学之书七平盖效枚乗七发体】
　　嗟防邈之遗孤其名曰止戈汝长自为之宁咨尔止戈汝未有所识吾谓汝有所识其先见汝耳汝未有所闻吾犹谓汝耳有所闻而告汝人之防也非父则母非昆则弟非姊则妺人之孤也齓齿其少矣汝之孤也曾未满两旬汝无自以为防弱物有防弱于汝者乃其长而繁焉后稷弃之寒氷隘巷矣汝比之犹逸焉于菟之在虎乳极矣汝比之犹易焉乃终不在乃始在在惧惟生无惧管蔡之逸厥终乃不逸之易厥终不易言咨嗟止戈汝能言则赞之顾言汝能行则履我之所训刚焉柔焉弱焉强焉学焉愚焉仕焉隐焉惧汝身之柔可不厉汝以刚乎惧汝之刚可不厉汝以柔乎惧汝之弱可不训汝以强惧汝之愚可不朂汝以学惧汝之隐可不勅汝以仕乎消息汝躬调和汝体思乃考言念乃考训必博学以著书以续受父母久业我十七而作郦篇二十四而州书矣二十七而作七平矣其赋诵诔自少为之苟我戒汝尅从祭为甘茍示戒汝克违梁奠为苦汝无逸于丘无湎于酒无安于忍事君莫如忠事亲莫如孝朋友莫如信修身莫如礼汝哉其勉之下邳卫府君我之诸曹掾督邮济北府君我由之成就陈留韩府君察我孝亷陈留杨使君辟我右北平从事祭酒今我溺于地下思恩则孤而靡报汝有可以倒防背戈无孤之矣陈留蔡伯喈与我初不相见吾仰之犹父不敢以为兄彼必爱以为弟九江卢府君吾父事之张公裒张子传幼业王延夀王子衍我之朋友也鲜于中优吾先姑之所出也若不足焉汝茍足徃而朝觐之汝不敏徃从之学焉汝苟徃取任焉咨尔止戈吾蔑复有言焉其永览于此维熹平六年冬十二月乃裂裳书【古文苑】
　　范冉【一作丹字史云陈留外黄人为莱芜长未上辟三府】
　　遗令【冉违时絶俗为激诡之行惟与汉中李固河内王奂善中平二年卒临命遗令勑子】
　　吾生于昏闇之世值乎淫侈之俗生不得匡世济时死何忍自同于世气絶便敛敛以时服衣足蔽形棺足周身敛毕便穿穿毕便埋其明堂之奠干饭寒水饮食之物勿有所下坟封髙下令足自隠知我心者李子坚王子炳也今皆不在制之在尔勿令郷人宗亲有所知也
　　赵岐【字邠卿京兆长陵人初名嘉生扵御史台字台卿歴位太常】
　　与友书
　　【岐取马融兄敦女宗姜融外戚豪家岐常鄙之不与相见尝与其友书】
　　马季长虽有名当世而不持士节三辅髙士未曽以衣裾撇其门也【三辅决録注○别传云岐娶融从妹融尝至其家宴饮作乐日夕乃出岐与友书曽读周官二义不通不徃贱融如此○衣一作华】
　　遗令【岐仕州郡以亷直疾恶见惮年三十余有重疾自虑奄忽乃为遗令敕兄子其后疾瘳永兴二年辟司空掾】
　　大丈夫生世遯无箕山之操仕无伊吕之勲天不我与复何言哉可立一圆石于吾墓前刻之曰汉有逸人姓赵名嘉有志无时命也奈何
　　三辅决録序
　　三辅者本雍州之地世世从公卿吏二千石及高赀皆以陪诸陵五方之俗杂防非一国之风不但系于诗秦豳也其为士好髙尚义贵于名行其俗失则趣埶进权唯利是视余以不才生于西土耳能听而闻故老之言目能视见衣冠之俦心能识而观其贤愚常以冬修夜梦黄髪之士姓名明字子真与余寤言言必有中善否之间无所依违命操笔者书之近从建武以来暨扵斯今其人既亡行乃可书玉石朱紫由此定矣故谓之决録矣
　　孟子题辞
