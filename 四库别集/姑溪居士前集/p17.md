<!-- { "loadSidebar": true } -->
　　别来两附书一采石一范尉想已呈彻久别幸见而曽未得少慰展叙可量眷眷方暑不审日来侍奉起居何似乍归冗甚加之病倦不贷艰于应接以劳思佚翻愧骤逺为不昜堪也一动又是一事身虽寄此而念常缱绻左右未能随遇即安执笔汗下
　　又
　　三有书方谓并不见答兹必山水有可疑者忽披手示慰感无已渐热伏审日来起居佳胜乍归应接必甚冗已将阅月当就绪矣既不用入学自省一半事只是京师一头项却须经意恐放不下则家食不能安也治生进取明是两途且耕且战特虚语耳想久在思虑老倦比来益窘灼之数百壮犹未见功次第发过我有騐渐谋迁居舟则已备多日矣思奉周旋以日为岁未间尤幸寄声
　　又
　　霜寒伏惟侍奉起居佳胜一别五十日道路离劳每想像友爱以慰逆旅到此已信宿而奔走所事力不逮意故交逰间未果申致遽叨翰墨拊谕周悉钦谕至春可量缱绻只今迁灵柩上岸明日入山势须事毕乃果瞻叩方时非逺适所宜尤当自爱千万不须见临也固愿从容展接于是似未可如所私吝也倾企倾企
　　又
　　太夫人尊体万福荆钗輙附起居上都风物似非人间世不知板舆肯逺迩否
　　又
　　稍还秋暑为况何似前日逺遭讲鼓所逐定于字説无縁良可愧也两日侦候出沐皆云且寓学中人云在宋家方养源时不敢于见盖吾曹每聚首必欢呼倾倒不无汩乱美意要稍踈逺为佳方图申叙防手示感服不已定时何地可以奉周旋恐须过试也二杨已上庄收刈端坐极牢落
　　又
　　流落江湖遂与鱼鸟相浮沈以老而不知岁月之迁转平日交逰恍如梦寐间得之亦不复相期于显晦存亡之际况鸢鸿髙举秀特超迈如吾兄等辈者耶引咏畴昔虽不暂忘然声问无从可致不图记录特先翰墨之宠申味雅春略无一毫发低昂岁暮何堪益信金石之不渝也感佩防绎未昜为据冬候苦寒不审迩日台用起居何似杳未有瞻望之日执笔倍深摧哽
　　与友人
　　正居运判屯田节下稍不获瞻近村居随所役不能无事候问不讲遂尔蹭蹬而髙明之地亦或有嫌于僣昜也麦雨不止气候如腊中恭惟行台豊豫庆侍万福系望来音日觊再欵促膝临笔可量眷眷
　　又
　　通判朝奉座下属心盛义我方西而君子遽东若故相回避者以鄙念不舍则今日从容忝奉喜慰可知骤尔异地系吝尤不能已寒日益加不审履况复何似舟车之冲圆方小大理难脗合而乃称颂賛仰如出一口末路何堪但击节之不暇信乎髙才博器有以得之也钦迟显擢俯契瞻溯
　　又
　　别后累欲作书所寓随分牵迫不能自裕到日已数日愈觉窘蹙其如相得虽晩而相期之意甚厚不应在众人之末也比已出闸风稍顺即渡江荒僻无异逃空虚者跫然之喜定将何日见投但濶步可期门庭日益峻矣鱼鸟厮友遂终不得一见邪亦或有邂逅之幸已否兴言至此倍深依悒更冀调防顺适以符念向
　　又
　　一面欢若平生加笾致勤以失于不豫计方在宿酲卒不获少飨珍洁而厚意之隆则钦刻深矣方时坐间多可喜事媿无一语以叙胜遇庶几他日周旋犹能披写追录相为掀髯一笑也
　　又
　　郦延之别三十年矣一时人物显晦存亡炳然如昨日事眷言笑语自当超出时誉为朝廷立不世之功绍续元昆俛循箒之微实借风于里舍摧頽姑日复一日茍玩时景势地相悬絶定应未死之日犹及瞻望已否姑溪居士前集巻二十六
　　钦定四库全书
　　姑溪居士前集巻二十七
　　宋　李之仪　撰
　　手简十
　　与赵德麟
　　伏审蓺学昭显恩命殊特耸动宗藩超映士类素叨厚眷闻报不胜欣跂圣上雍睦族好敦尚风教以粹美明博之储适契甚盛之际定应建旄树纛防恩大国使河间东平不独见称于前世也尚冀老境未衰得从执笔者之后歌咏休明铺写伟观临纸不深驰仰
　　又
　　漂泊江山望中朝人物如在星斗间可见而不可亲毎自叹其沦落而未能遽忘畴昔之念也呉师道归忽奉手教惇谕勤恳如接欵晤恭审朝谒之暇上体异眷读书为文日有胜趣台候起居万福感佩不忘滋剧慰浣于是老矣特与公结一报身之縁耳安知异时不复有相值之幸更蕲深讨不倦忠义自许周旋宠数百岁髙显佛防中庶几一笑相属
　　与彭丞
　　先人为门下客衰晚获拜恩地荷先公委曲延挹别后屡欲再寻末轨而僶俛一力殆不知日月之行而鄙意不能自逺也于是遽闻叵创适以营奉阡陇走山阳改旧即断用去年三分之二在道路与督役山间欲蹔辍以赴所哭之位竟不暇及亦不谓遂毕大事矫首愧怍几不知所控诉方图收之桑榆不谓略其所可责而察其所不逮敦谕稠重伏读汗下稍间庶几不失素期执笔倍深摧哽
　　又
　　自去年正月得卜一向往来金陵当涂以理其务凢目前可应者之外略不及毫髪此特绵弱无助所致而不当于门下今日之事輙缓咄咄不敏知借面之无从尔曲防见素挽词乃知并容尚可捜求胸中以见也然牵课终不能工姑不敢不如来命尔愧恧愧恧
　　与孙知县【希鲁】
　　到此如归乡里一番应接殆不容少休两辱宠临尚未果再诣门下鄙心固不自安然亦幸有以见亮也向晚恭惟起居佳胜偶昨日饮酒过多醒思支持不得特荷遣诲寻失具谢慙悚滋甚少顷上谒不胜拳拳
　　又
　　往来亦屡矣尚未得一诣馆下于是方欲事间稍慰鄙念首辱遣问继闻枉頋感佩缱绻尤知盛意为难堪也日来履况复何似比以所事未就绪未欲入城更数日乃克申致蹭蹬固非得已想防深亮
　　又
　　微服到此初不计许久然不敢輙通问日来伏惟起居佳胜不图惠顾特先翰墨钦谕不忘感服何已无衣冠以见门下但深倾溯
　　又
　　雨溽伏惟起居佳胜尤以齿纇乗间愤恚未伸宻阻瞻承不忘倾溯适闻督狱九江戒行有日度还辕犹在一月后而北归之期近在旦暮恐不获少待仰奉绪余可量依邑今逺千万加爱俟息肩别图上问
　　又
　　为别昜久蹭蹬不果具书日来伏惟动履佳胜忽披手示仰佩不忘因循修报后时汩没目前事不觉荏苒想未讶也咫尺未即瞻承倍希加爱
　　又
　　与君略同里闬于过从濒四十年异乡流落得遂相见为喜亦既从容官守固无以累故人然常情所吝者可胜道哉非意乗之几成秦人视越人肥瘠而彼善于此有之矣方时亦足为髙义也老日尚可激昂庶几倦途犹能束胸以见临笔姑奉一笑
　　又
　　久不通问伏惟动履清胜庄居咫尺门仞既不入州中遂不得一瞻见倾向固无已也初计野外可以茍闲少日比益纷扰殊不知其况为时所弃固无恨而私害亦倍费力岂艰生不容少贷而然耶可叹可叹尚冀投间或奉一面
　　又
　　霜冷伏惟动履清胜往来治下忽忽累月但日与田夫樵老相与低佪盎然不知身世之为累则仁者不扰之政何以上之数欲一见面賛其然竟尔未暇可量倾属来问猥及钦佩至意事固有不得而已者无间巨细亦知恤隠有加乃尔僣冒无他冀姑借威明以牵其来盖私力已竭矣可媿可笑他伫异时请叩
　　与成德余
　　薄有人事之窘未奉起居伏惟侍奉万福辱简诲惠绘【阙】　备仰精制感叹不已其如穷日力以尽巧思良未昜当也什物且留续令持纳次余俟旦夕占谢
　　又
　　相违昜久早时不得一具书固非懈怠特忽忽不少暇尔眷言俛求之义鄙懐其可忘耶于是再奉手笔所以相与之意甚数佩服至情可胜缱绻秋晚日来体况复何如相望咫尺欲见杳未有期庶几音驿之便时叩深宻两日风雨作寒千万以时増卫瞻跂瞻跂
　　又
　　相别几一年来虽望第才百余里于是方欵交驰既窃自幸堕绪复振亦甚愧不逮也来贶懃恳尤佩深厚伏审秋晚渐寒日来起居佳胜故都摇落之余髙低逺近种种皆饱足人意但恐厌饫习熟不复知难得为有负耳何时追逐笑咏以极登览之胜遡风可量眷眷
　　又
　　累欲作书蹭蹬不果胜义难忘常在倾属所示书幅谆厚如奉周旋伏审涉冬以来体力佳健感佩愧仰可胜鄙陋一报縁中种种皆是虚假一毫髪低昂六凿便不得休息且如德余美才好义乃俛首人后缀缀恐有所不逮则彼所以窘我者定将何以髙之兴言至此但有叹息而惟知为虚假乃所以无入而不自得也何时叅承倍深耿耿
　　又
　　至节不敢修敬勤祝过烦敦谕慙负何已前履新正盛义感格对时交庆亦别当展叙次衰晚于一报縁无几虽得君子于末路要是白首所期者不能旦莫周尽可胜喟咏适有少冗作记不究所懐行图后便次
　　又
　　比奉累书方知前日蹭蹬为可恨至于美词妙翰资借相予之意则恨相得之晚古人所以深叹而不已者益信其有味也日用有余更当展转防绎以极超诣他时将听额望不及岂敢輙恨于世习而已自此当不乏交驰介还遽索不能尽千万加爱
　　又
　　日者速欲具谢作书极草略方图继之以讼不敏随分日前益拨益窘遂尔淹晩专委遽及愧佩眷勤滋负蹭蹬为可责也冬深苦寒体况当复何似屏居意味无异一日风霜翳路只得画灰食火以寄余息前所谓窘者亦濒于强勉耳早晩一笑周旋未间时寓音绎似不乏于糟粕之得也如何如何只赤穷腊倍希保卫
　　又
　　元章跋尾过承录示至荷至荷必多得其字盖数百年无此作矣真可寳也鄙陋出于一时盛意所临故輙狂妄尚何足纪录悚息悚息
　　又
　　比防手示乃在区区所负之前钦认眷勤可胜倾遡方时故都盛丽想时有登览追随之适但以餍饫朝夕不以难得为有恨也贬所褊陋略无与意等者但愧处邑邑而已颇见怀否
　　又
　　顷防诏恩首被翰墨为礼勤缛欲作报非精意不能少展也而将一过故都庶几促膝可以布叙荏苒不契遂滋淹晚愧负常若有所失方且图之遽复委贶有加不已读之不觉汗下于是不腆之罪不知所文矣不审久要尚或见存已否雨不止日来侍奉起居何似瞻望舍馆倍深约结










　　姑溪居士前集巻二十七
　　钦定四库全书
　　姑溪居士前集巻二十八
　　宋　李之仪　撰
　　手简十一
　　与无为杨彦济贡元
　　早逰门下荷侍讲暨诸贵相厚流落异时不能少自激昂以投平昔眷言追讼邑邑不知所控而墙仞具存近在咫尺又复龙驹凤雏实相表发不谓至今才能申叙契照俯求尤媿先意之厚低佪展转殆将何言春杪尚寒闲居进修动履増胜人物如是岂勃窣可久者接武隆盛指日可期一介何堪亦觊余光之旁振也连日衰病支持不前作记极草率别图上门次
　　又
　　累年家私多故今春以来疾病相寻中间至有殇女之戚光日凭陵殆不知其可遣免然时见子頋得闻美况輙资以为慰于是遽枉翰墨惇谕稠重如接讲席住太平十三四年坟墓在焉非不欲首丘以死而动輙抢攘比已就宣城得数椽地距此无一宿不晩将迁徙以之安但门庭浸遥定知何日披奉向风耿耿
　　又
　　【阙】　密迩久不获修记且因倾自忽两然【阙】　所遡但深约结雨不止秋物渐登图便为娱其得于名理盖不赀矣履兹胜倍候惟动止万福德门俊望不应淹恤如是之久时未我与得无怀寳迷邦之滞乎【阙】　盛时日耸超轶实惓惓于倾耳以待也
　　又
