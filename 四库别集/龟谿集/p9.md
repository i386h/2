<!-- { "loadSidebar": true } -->
　　瑶光呈象锡一人有庆之符火徳继明开万世无疆之福驩声亘地和气浃天【中贺】恭惟皇帝陛下徳契分人道极妙物用端命于上帝能保恵于庶民雷厉风飞极号令之鼓舞金声玉振备条理之始终丕承九庙之休茂对三灵之佑防逢良月允遘诞辰四海梯航永奉人正之统千官劒佩交腾天保之歌臣屏迹江湖驰心轩陛望尧云之纷郁莫预称觞祝舜日之舒长唯知击壤
　　代谢侍讲表
　　趋诏江湖还寘论思之列执经帷幄进陪劝讲之聨叨恩每念于超逾沥恳靡容于控避威顔密迩感涕纵横【中谢】臣闻圣主辑稽古之勤实关政理儒臣共守成之乐专在艺文故立诵説之官时赐清闲之燕终始典于学庸备多闻之求左右惟其人庶资一徳之协况万世亲逢于大圣而羣臣莫望于清光必有异能庶存故事臣学殖浮浅文思淹迟多病早衰乆矣寖忘于旧业少徒寡耦介然唯恃于孤忠顷扈属车之后尘尝预外廷之末议空縻岁月无补丝毫拜州虽切于拊循去国盖深于眷恋遽膺召节重歴禁扃翺翔玉笋之班防绎金华之业食殊庭之祠廪并冒新除对延阁之直庐犹惊昨梦顾宠光之若此嗟报称之谓何此盖伏遇皇帝陛下躬揽万几心游众妙文谟武烈治登三代之隆周诰商盘言合六经之懿然犹亲御便坐延见迩臣深研上古之书愽询当世之务轸怀遗履辄命赐环臣敢不益戒庸行少酬睿睠尽精极虑顾何以增日月之光擿句分章恐于此穷沟浍之涸
　　为吏部魏侍郎谢表
　　奔命造朝防万乗亲巡之所叨恩拜职就七年旧立之班尝试可而无功辄辞难而有请俞音终閟感涕空流【中谢】伏念臣章句之学而昧于通方田野之姿而拙于任剧昨荷朝廷之过用猥縁场屋之虚名齿发已凋事功奚取念邉尘之俶扰伤国步之艰难方八骏啓涂既不获执干戈而效臣节暨六龙御极又未能扈警跸而賛帝谟愧耻涂顔忧愤切骨比膺迅召即戒疾驱冀殚毣毣之思少效拳拳之义虽枕戈待旦每诵斯言然坐井观天了知何补敢谓奬怜之渥亟収流落之余旋拜训词再贰铨部属师旅兴行之际正人材淹滞之初名曰故官事非前日矧兹衰病岂克堪任兹盖伏遇皇帝陛下神圣先知英武大度负扆而朝万宇更延奕世之休折棰以笞四夷将靖中原之乱畴咨众俊宏济多艰凡防惟旧之求莫夺已成之命有如臣辈亦玷此恩臣敢不黾勉夙宵依附日月着鞭虽晚尚肩励职之心借箸可前期尽报君之防
　　为魏侍郎谢得宫观表
　　婴疾告休自惊累月祈哀引退尚悯余生再仍延阁之班更食珍祠之廪衔恩侥幸抚事徊徨【中谢】伏念臣顷迫衰迟久投闲散办严上道起从一节之趋扶惫造朝愿殚千虑之得而臣孤踪晩达薄命终穷未施横草之劳已抱负薪之叹庶期少间或能殉国而捐躯况值多虞岂忍卧家而避事悼初心而莫遂荷成命之已行满盈招盭之灾天其或者冒昧拜支离之赐臣犹知之此盖伏遇皇帝陛下燀扬天威恢廓皇度忧勤政事讲明兴废之端爱惜人材保全进退之节姑从所欲用恤其私臣敢不休养朞年防图后日畎畆不忘之意终恋盖帷沟壑未填之身尚期鞭防
　　为顔左丞谢赐生日生饩表
　　纶言温厚曲记始生品物便蕃特存故事荷云天之施渥知蝼蚁之命轻【中谢】伏念臣奋身衰迟遭世艰棘抵而决偶阶扳附之荣骖乗而行蔑闻陪辅之效适屇劬劳之日更叨锡予之私庆溢庭闱惊传里巷此盖伏遇皇帝陛下英威驭世雄武兴邦恢张远图首启腹心之密昭示至意独全体貌之隆故捐此恩以华其老回念终身之慕岂废縻捐兴言末路之艰唯知感励
　　为顔左丞谢赐生日生饩笏记
　　御府分珍加贲劬劳之日亲庭拜贶益光衰朽之年此盖伏遇皇帝陛下独智沈几深仁徧爱特朌宠数以励臣邻谨如慈母之教臣当委微躯而报上
　　谿集卷五
　　钦定四库全书
　　龟谿集巻六　　　　　宋　沈与求　撰
　　表
　　谢除御史中丞表
　　一节造朝已玷持书之旧十行锡命遽叨执法之荣危悃上陈温言狎至腼顔就列揽涕知惭【中谢】臣窃以风宪之司政事所系台纲正则百度举国论定故羣慝消专务抨弹宁容畏忌必也深达治体更练事情本之以仁厚爱物之诚加之以正直事君之道身任众怨屹如柱砥之鎭頽波言切上心沛若巨鱼之纵大壑俾率其属克大厥官伏念臣多病早衰少徒寡与叨防异眷祗罄孤忠危哉楼子之言将共扶于公道甚矣汲黯之戆尝自触于骇机一去天墀甫更歳籥召从下泽归觐清光心惊仗马之鸣初疑昨梦目骇台乌之集复守故栖空贻尸素之讥敢有超迁之望忽传明命骤躐峻班宠过食浮莫遂循墙之避位髙责重更深临谷之忧此盖伏遇皇帝陛下自诚而明能哲而惠羣防屈羣力并辑谋猷之良公事当公言兼收听纳之美察臣论每专于国计悯臣志独缓于身谋出自亲除就加器使臣敢不益坚素守仰称殊私明目达聪方广求言之路摩顶放踵尽是报恩之身
　　谢赐对衣金带鞍辔表
　　衣裳出笥加寳带之烂然觼軜在庭传华鞯之沃若叨光焜燿顾影徘徊【中谢】伏念臣才不逮中识非致逺念起家之寒甚惊巻髪之班如早对妻孥尝动王章之泣晚懐乡里宁忘马援之言顷荷宸慈再纡召节故里靡容于懐绂旧班俄俾于乘骢寖冐宠私每逾分愿此盖伏遇皇帝陛下仁深约已礼厚好贤蕃饰庶邦不待无衣之请命驾驭多士使知有駜之在公特示匪颁以昭睠遇臣谨当依附日月黾勉夙宵负赤芾三百之讥偶先结绶竭驽马十驾之力敢后着鞭
　　谢除吏部尚书兼权翰林学士表
　　柏台五院之游屡经冒进兰省六卿之列首玷超除更被诏函兼陪辞禁宠荣并集愧惧交深【中谢】伏念臣涉学迂疎起家寒琐寸心许国但知直道而行片言得君肯借游谈之助悼竒节之未有惭他技之猗无祗以孤忠数叨异数择笏而赐李绛独防曲误之知前席而见贾生每奉清闲之燕念殊恩之难报宜严谴之必加岂谓忽拜明纶骤跻华序从事铨衡之地力已弗胜寓直翰墨之林才将焉彊靡容俯偻罙积战兢此盖伏遇皇帝陛下叡智先知英武大度勤于接下图宣王复古之功寛以用中得成汤立贤之道矜怜狂直之末躐寘俊髦之先臣敢不外竭罢驽中存丹赤上山涛之啓事何敢不公草陆贽之诏书终忧靡称
　　谢兼侍读表
　　轩墀载槖备甘泉之近班帷幄执经绍金华之絶业皆极儒臣之选悉繇睿主之知衔恩有加收涕无所【中谢】伏念臣资材戆甚诵数缺然学者以圣王为师叹清光之难望春秋乃天子之事惧微言之罕通岂图申锡赞书更侍便坐讨论三传之防叅陪五学之游莫遂循墙终宜避席此盖伏遇皇帝陛下道侔天运德懋日跻左右惟其人辑搢绅于燕闲之际终始典于学脱笔削于废锢之余致误简知与叨防绎而臣丹心独在华髪半因事献言虽欲殚千虑之得断章取义岂能副多闻之求伛偻以还局蹐而已
　　谢除职名宫观表
　　叨荣帅阃甫囘南纪之行养疾祠宫复忝西清之直荷大恩之委曲抚孤迹之凌兢形影自随涕洟交溢【中谢】伏念臣家世寒甚质状然不虞朴拙之易危殆至迂疎而难合祗凭直道屡发狂言每期特立而独行是致多仇而少予向纡三组本繇上圣特达之知寖阅九迁弥处众人必争之地了无裨补积有罪愆间防赐对于燕朝数丏投闲于散地迨膺重寄自列初心何敢徇于身谋诚恐乖于国事既寛威命亟下俞音望蓬莱之昔游虽云引去指柴桑之旧隐傥遂来归禄赐尚丰宠名益侈此盖防遇皇帝陛下皇明并照圣度兼容驭众得官司之宜图功乘事几之防怜臣憃愚有守盖尝备腹心之臣察臣緜弱无堪不复责爪牙之事故捐异渥以佚残骸臣敢不追悟昨非退安素分魂防防而去国莫效余忠思毣毣而慕君庶存晚节
　　贺冬至节表
　　律随应验一气之濳萌卦以类通知七日之来复【中贺】恭惟皇帝陛下厐恩浃物刚徳御时图回每惜于分隂恢复靡忘于尺地法宫展寀将陈亚歳之仪神防延年必享后天之福臣屏居故里阻预周行测舜日之长徒倾葵藿望尧云之近分隔泥涂
　　谢知鎭江府到任表
　　奉祠眞馆本避宠而投闲试守名邦忽叨恩而任剧已布哀矜之诏庶销愁恨之声下听民言皆知上徳【中谢】伏念臣衰羸多病朴拙少文奋身无半面之交最为孤立遇主有一言之合亟被深知向尘耳目之司即受腹心之托虽触犯忌讳每恃包容然排击奸邪多招仇怨而臣忠在许国义难徇人迨陞铨总之曹罙积顚隮之惧稍求散地俄奉俞音一自去于朝班已再更于年所形潜穷谷方追麋鹿之游梦入修门空想鹓鸾之侣敢图简记复玷使令矧此凋残之余居然控扼之要江山犹昔虽云襟带之存城郭已非但见丘墟之积志徒防励才岂堪任此盖伏遇皇帝陛下器使羣才陶成庶类念臣进繇亲擢姑务保全于始终察臣退在自安更令扬歴于中外肉骨之恩逾厚糜躯之报益坚诚恐技穷敢辞责重谨当奉承徳意劳还縁畮之民凭藉威灵和辑扞边之士粗能办职犹觊乞身
　　谢除吏部尚书表
　　拥麾临郡靡闻治状之优曳履还朝忽拜召音之迅班联虽旧眷渥弥新【中谢】伏念臣奋迹孤生受知明主越从羇旅之次寘在英游之间六年于兹一节以守犯顔狂论仰翳全度之容率意妄行频触骇机之发顷违表着退即丘樊庶少避于满盈亦茍逃于罪戾恩縁谋帅诏使牧民虽公家之利无不为粗识所向然军旅之事未之学终媿斯言曾坐席之未温已赐环之亟下自惊衰朽重歴禁严此盖伏遇皇帝陛下信顺尚贤聪明稽古多士杂遝皆洞照其肺肝羣防跳梁已隂得其要领将开兴运并用旧人如臣等夷亦在比数臣敢不激昻于事洗涤其衷涉世蹈忧患之途其身已老报君持忠义之节此志不移
　　谢除兼侍读表
　　召节始颁已冠六卿之列除书继下亟从五学之游拜命便蕃抚躬局蹐【中谢】窃以顾问之职讲读为荣在汉襃絶业之功第叅陪于贵戚至唐修更侍之令遂专用于耆儒洪惟本朝逺鉴前代御迩英之便坐延劝学之近臣贵徳上贤本以示四方之好恶分章擿句乂将质千载之是非必惟其人庶益于国伏念臣闻道最晚涉世甚迂顷防特达之知频侍清闲之燕考祖考已行之事每获口陈诵春秋不刋之书终惭肤引矧兹謇讷之素加以衰羸之余复玷充员益难塞责此盖伏遇皇帝陛下道惟天合徳与日新能自得师者王岂清光之可望智而好问曰圣犹多闻之是求乃縁旧恩而及凡品臣敢不勉羞薄技务竭精思收之桑榆心歉东隅之失出于涯涘魂惊北海之观
　　辞免除叅知政事表
　　任重人微敢殚危悃恩隆命确未锡俞音更陈迫切之辞仰渎盖髙之听【中谢】伏念臣章句之学拙于济时田野之资昧于谋国徒以四海至孤之迹曲荷九重特达之知徧歴髙华曽微补发比膺召命复长铨曹方日俟于谴诃遽叅陪于机政况风尘之警未息郊垒滋多而宵旰之虑益深朝纲犹紊简求误及称塞愈难伏望皇帝陛下徧察猷为先求望实公回宸渥别授时英虽独智之有临宅心奚隐茍众听之无咈反汗何嫌
　　谢除叅知政事表
