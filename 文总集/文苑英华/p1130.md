<!-- { "loadSidebar": true } -->
　　贤刼千佛生于后世法轮逓转应现随相或国王大臣宰官居士降生有地不以色相故如来言以色见我声音求我为行邪道故不以金色瑞相莲花化生降胎示报以潜灵圣上人姓唐氏生于邑之安吉母梅氏竒孕而夣协灵祥在娠而不茹荤血既生能言不为戱弄未齓之嵗思求佛乗发念法华三月通贯传凡【疑作梵】音于性禀精防念于神契经声一发而顽鄙革心昼集夜持而七部圆满从容音响指顾闲雅虽防口利辩者皆随慕念及登戒之嵗僧仪首冠西逰长安祥气达于函闗瑞相通于帝夣上上以持经为国诣阙请见肃宗皇帝召对禁中上拱而叹曰昔夣呉僧口念大乗五光随发音容宛若协我嘉徴因锡名大光以瑞唐姓肃宗元年降诞之辰防斋于定国寺因赐上人墨诏许以天下名寺持意徃者住持令内臣赵思温送于千福寺持经道塲经日四七而呉音清亮常达【一作通】圣听上表异其事令髙力士以宣谕焉后居蓝田精舎先期而寺僧夣天童来降称曰大光经声达【一作通】于峯顶师既宴坐自见神手从天而降抚光之心师乃忆先达抱玉大师常志斯言今髙其法音当有神辅夕夣神僧乳见于心命光口饮自是功力显扬神形不劳寻山探幽偶坠穷谷龙泉莫测沦溺其间心灵了然无所惑乱因以本经多寳塔为诚愿持十万遍恍然出泉若有神捧后诏住资圣寺大师以慈亲在呉未荅慈力表乞归养恩未许还犹系烦恼之念遂生无妄之疾策蹇强力将投于泉驴伏不前羣乌佛顶心既时觉疾乃随瘳昔如来防鹊巢顶而定惠坚明大师羣鸟摩首而烦疑觧脱廼以寳轴加餙首载法华于千福寺行道日夜事命有诏许还既止乌程崇修寳塔日持法华偈以成徃愿焉永防元年浙西亷察使韦元甫表大师为六郡别驾道塲将念之音大厯癸丑嵗文忠公顔真卿领郡余先人主邑乌程余生未朞嵗乳病暴作而不啼不览者七辰师至命乳母洗涤焚香乃朗念法华至功徳品遂起席而坐拱而开目师饮以杯水遂命乳哺疾乃随愈大师视而笑曰汝何愿返之速乎因以法师易余防名已及成童之嵗贞元中余甫弱冠再逰霅上舟泊之次大师以贮于溪侧而笑曰戱抚如儿童焉余为州将饮醉于舘大师引宿于道塲夜分将醒白光满室朗然如画覩大师宴坐妙音方阐若闻毫相经音既息光亦随敛余是嵗西迈辞大师于法筵抚予顶曰尔得径山之言我则无以为谕行矣自爱去留有时空王教平等者防念大师以永贞元年十二月黑月既夕示灭于法华寺经之院兽号鸟坠山林惊振异香飘馥二日不息是月告刺史顔防曰去矣人世无牵夣泡大师熈和畅达无入而不自得焉随机见教经行无阂维摩诘之俦也知机同如藏徃察来黙而不显晋寳公之伦也经通梵界瑞降天童灵【一作佛】相神光昭融显见昙上人之徒也大哉明徳慈悲防世通异相于王者示法轮之寳重昏外识于黎庶惧色相之迷妄是以居若长桥动如浮云随鸥自亲入兽不乱一衲四十嵗无浣濯而诚香芬馥一飰七十载滋禅悦而肤体温然余遭大师留驻于世而不覩大师寂灭之日年逾耳顺昏寄尘劳无法舸以济河悲火宅之迷室忝门徒者【一作迹忝门者】追书梵宫时予乌防旧僚天官郎敬君守郡呉兴寄言刋石铭曰
　　多寳如来闻经诵塔伴尼阐教以宏正法受持三世以成贤刼或降忉利或生人天金相不显真如黙传明灯继熖水月分圆示抱金【疑】徳资于上贤体实戒珠心惟法镜怀寳不迷含光不竟【欵】布夷要妙法凝清浄发谕开蒙藏机匿圣瑞协皇夣功致天童声宣梵界响达宸聦降灵神手捧溺龙宫迹隠三昧心符六通金粟分身普贤驰象譬谕言词光明显相仁滋一雨功归无量法性天髙慈门海旷我昔婴儿迷蒙疾痼靡曰沉魄返年师驻梵音耳听神光目覩白马先镳迷津莫泝鼔音以息慈云不浮寳树摧叶祥泉涸流稠林防斧苦海沉舟色相归空法身无际莫测徃来谁分显晦三表阐仁深乎宴谛
　　东林寺经藏碑　　　　　　李　肇
　　释迦者流有十二部经由【或作犹】儒之诗书易礼乐春秋皆立言垂教之本儒无文字则天下乆已大坏三藏之説不行西方圣人之教防乎息矣若声闻乗之四谛门縁觉乗之十二因縁门菩萨乗之六波罗宻门以至佛乗之一切种智生而知之则已学而知之者向微【一作自非】斯文是必懵然不自知其术也人主擅万乗之权富有四海至于生死报应之际常【一作恒】必瞿然有生之徒奔走之不暇实由斯言之烜赫而致化【一作比】夫塔庙庄严之为像教其用大矣佛有天龙大防未尝不以契经为事佛灭后大迦叶召于罗汉结集法藏阿难传焉西土以胡文纪之谓之梵书科斗文字之类也着于贝叶谓之梵夹杀青为简之类也后汉天竺人摩腾始至中国出其文四十二章翻为书其后稍稍不絶至晋沙门法防遍游西国逹言语之不通者防三十六书之体而还梵书之诂训音义然后大备虽为道滋广而难能亦甚盖以事生六合之外教出五常之后时人无能知者少则误于文句大则失其宗防道安尝叹释经有五失本三不易故信奉之代亦以名臣佐而成之自汉永平至唐开元祖述之士凡一百七十六人有桑门之重译有居士之覃思有长老之辩论有才人之撰集校其经律论传记文集删改之揔五千四十八巻号为实录其中贞观法师装【一作述】作居多五分其数有其一其为该博首出前軰而厯代精舍能者藏之方之兰防秘阁而不系之官府也五都之市十室之邑必设书写之肆惟王公达于众庶靡不求之以至徼福祐防患难严之堂室载之舟车此其所以浩瀚于九流也庐山山岳之神秀而东西林为海内名刹有恵逺道安【一作生是】之遗风四百余年钟磬之音不絶然而三藏经论阙而无补元和四年云门僧灵彻流窜而归栖泊此山将去言于亷问武阳韦公公应曰【一作之是】如响徃年公夫人兰陵萧氏终有梳【一作钏】佩服之资而于荆州买良田数顷收其租入以奉檀施至是取之增以清白之俸而经营焉爰即洪州诸寺杂理其事雕凾餙轴渍蘗磨墨僧谋而吏书【一作藏】暑徃【一作兆是】而寒就先命度地之宜以图建置黙设规制悬成剞劂【一作□疑】乃结构而浮于江以至于东林施为殿堂用尊秘藏得浮槎大徳义彤为之主受持洒扫者七人以备名山之阙而资学者公之素志尔初彤公受具【一作叶】于庐山浮槎寺尝讨大藏恶其部帙繁乱将理之不可遂发宏誓四十余夏果得至焉于是搜逺近之逸凾坠巻目在辞亡者得之互文合部者兼之断品独行者类之本同名异者存之以伪乱真者标之又病前贤编次不以注疏入藏非尊师之意并开元庚午之后洎徳宗神武孝文皇帝之季年相继新译大凡匕目四千九百余卷立为别藏着杂録七巻以条贯之合开元崇福旧録揔一万卷举藏以志亟随亟以命轴防尘句偈如在常中然后金口之説流于娑婆者尽在于兹山也五年韦公薨七年博陵崔公以仁和政成悯黙旧绩由是东林以遗公得请篆刻之盛其成公故家府从事李肇为之文曰
　　多罗之教神道不测迦叶承之布西域兮毗尼之用其法翼翼优波受之垂作则兮阿昙之文演畅宗极苾刍龙象甚竒特兮三者之藏倾如轥墨王公大人为之餙兮韦公之绩崔公之徳及兹寳藏何崱屴兮崇崇彤【一作二】公合发愿力传之厯刼千百亿兮鑪峯之北灵坛之侧系之迦陁金石刻兮
　　一作皆续庐山记








　　文苑英华巻八百六十五
　　钦定四库全书
　　文苑英华巻八百六十六　宋　李昉等　编释十七
　　故章敬寺百岩大师碑一首
　　南岳弥陀寺承逺和尚碑一首
　　西京兴善寺传法堂碑一首
　　抚州景云寺故律大徳上和尚塔碑一首江州兴果寺律大徳凑公塔碑一首
　　故章敬寺百岩大师碑　　　权徳舆
　　禅宗长老百岩大师之师曰大寂禅师传佛语心法始自达摩至于惠能之【文粹作能】化行于南服流于天下大抵以五蕴九识十八界皆空犹镜之明也虽万象毕呈而光性无累心之虚也虽三际不住而觉观湛然得于此者即凡成圣不然一尘瞥起六入胶固循环回复于生死之中风涛火轮迷忘不息授受□合大师得之一言宗通深入无碍师讳怀晖姓谢氏东晋流寓今为泉州人孩提秀发博防书术一旦慨然曰我之祖先今安在耶四肢百体视听动用孰使之然耶漼然雨泣改服缁褐志在楞伽行在曹溪得圆明清浄之本去妄想因縁之习百八句义照其身心心离文字化无方所于是抵清凉下幽都登徂徕入太行所至之邦蒙破法味止于太行百岩寺门人因以百岩号焉元和三年有诏徴至京师宴坐于章敬寺每嵗召入麟徳殿讲论后以疾固辞十年十二月二十一日恬然示灭其年六十其夏三十五弟子智朗志操等以明年正月起塔于防陵原凡一灯所传一雨所润入法界者不可胜书着法师资传一编自鸡足山大迦叶而下至六祖【二字集作于】能秀论次详实或问心要者荅曰心本清浄而无境者也非遗境以防心非去垢以取浄神妙独立不与物俱能悟斯者不为习气生死幻蕴之所累也故荐绅先生知道入理者多防焉尝试言之以中庸之自诚而明以尽万物之性以大易之寂然不动感而遂通则方抱褒衣其极致一也向使师与孔圣同时其顔回闵损之列与释尊在代其大慧纲明之伦欤至若从师受具之次第宰臣大官之尊信诞生入灭之感异今皆不书徳舆三十年前尝闻道于大寂聿来京下时款师言顷因哀伤似获悟入则知烦恼不逺【文粹作逮】菩提虽聚散于此生期防归于彼岸铭曰
　　西方之教南宗之妙与日并照百岩得之为代导师频若琉璃结火燔性爱流溺正痴冥奔命即心是佛即色是空师之通兮无来无去无防无觧师之化兮掲兹灵塔丹素周匝示尘刼兮
　　南岳弥陀寺承逺和尚碑【集作南岳大师逺公塔铭记】
　　吕　温
