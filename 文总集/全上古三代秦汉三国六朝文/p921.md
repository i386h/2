<!-- { "loadSidebar": true } -->
　　所言是狩不失其时，此礼久废。今时表晏，讲武教人，又虔供乾豆，先荐二庙，礼情俱允。社主土神，司空士官，故祭社使司空行事，太庙宜使上公。参议狩之礼，四时异议，礼有损益，时代不固。今既无复四方之祭，三杀之仪，旷废来久，禽获牲物，面伤翦毛，未成禽不献。太宰令谒者择上杀奉送，先荐庙社二庙，依旧以太尉行事。（《宋书·礼志》四，大明七年二月，兼太常丞庾蔚之议。）
　　◇晋陵国庙祭议
　　缌不祭者，据主为言也，晋陵虽未有嗣，宜依有嗣致服，依阙祭之限，衡阳为族伯缌麻，则应祭三月。（《宋书·礼志》四，大明七年十一月，太常丞庾蔚之议。）
　　◇婚礼不贺议
　　按《礼》文及郑《注》，是亲友闻主人有吉事，故遣人送酒肉以贺之。但婚有嗣亲之感，故不斥主人以贺婚。唯云为有客而已。今上礼既所为者婚，亦不得都无庆辞，彪之议为允。（《通典》五十九，庾蔚之议。）
　　◇晋惠怀庙次
　　尔时愍帝尚在关中，元帝为晋王立庙，犹以愍帝为主，故上至颍川为六代。怀景二帝，虽非昭穆之正数，而庙不合毁，是以见位馀八也。（《通典》五十一）
　　◇兄弟昭穆
　　大夫、士尊不相绝，故必宗嫡而立宗，承别子之嫡，谓之宗子，收族合食，纠正一宗者也。故特加齐三月之服。至四小宗则服无所加，唯昆弟之为人後，姊妹虽出，一降而已。《曾子问》：「宗子为士，庶子为大夫，以上牲祭於宗子之家。」郑云：「贵禄重宗也。」《小记》：「庶子不祭祢者，明其宗也。」至诸侯尊绝大夫，不得以太牢祭卿大夫之家。是以经无诸侯为宗服文，则知诸侯夺宗各自祭，不复就宗祭也。又诸侯别子封为国君，亦得各祭四代。何以知其然？诸侯既不就祭，人子不可终身不得享其祖考，居然别祭四代。或疑神不雨享，举鲁郑祭文祖厉足塞矣。徐以弟禄卑於兄，不得两祭。虞以为可两祭，由於父非诸侯，又未善也。（《通典》五十一。）
　　◇缌不祭
　　殷、庾释文句甚允，但未统立言大意。《记》所明重其已与神交而不终，外丧尸殡不在此，可得少申其事。故大夫之祭，鼎俎既陈，笾豆既设，内丧小功缌麻，外丧齐以下，行。特为已与神交，故随轻重，各有所行。又云：「士之所以异缌不祭」者，加大夫，有小功缌麻皆废。故郑云「然则士不得成礼者十一」也又云「所於死者无服则祭」者，言所异於未与神交时有此，则内外之丧通废，士卑故也。言有始末，义统有本。寻礼者多断取义，不辨已与神交之异，故申之云。（《通典》五十二。）
　　◇公除祭
　　公除是公家除其丧服以从公家之吉事。若公家无斋禁，则其受吊临灵，及私常著丧服，岂得辄释凶服，以执吉祭乎？徐藻乃云外丧公除，虽停殡，可吉祭，恐此非祖祢之所享也。兄弟别居，便为外丧，未葬公除，而可以尝，未之闻也。（《通典》五十二。）
　　◇周丧迎妇拜时
　　俗既流弊，故以拜时代三日，推其始意，当是贪得从省以赴吉。岁若周，大功之丧既葬，不可迎已拜之妇，则与始婚不异，非其旨也。（《通典》五十九。）
　　◇周服降小功嫁娶
　　《礼》云：「下殇之小功则不可。」而不云再降之小功，则知再降之小功可以娶。（《通典》六十。）
　　◇降服嫁女
　　昔为《礼记略解》，已通此议。大功重而嫁轻，小功轻而娶重，故大功之末可以嫁，小功之末可以娶也。所以然者，下殇小功，本周亲者，以其殇折之痛，既人情所哀，不可以娶。长殇大功，邻於成人大功，接於齐，犹亲服之内，於情差申；冠嫁之事，可同於成人之大功，故不言长殇大功之不嫁也。（《通典》六十。）
　　◇四孤
　　四孤之父母，是事亥不得存养其子，岂不欲子之活？推父母之情，岂不欲与人为後，而苟使其子不存邪？如此，则与父命後人亦何异？既为人後，何必戴其姓？「神不歆非类」，盖舍己族，而取他人之族为後。若己族无所取而养他子者，生得养己之老，死得奉其先祀，神有灵化，岂不嘉其功乎？唯所养之父自有後，而本宗绝嗣者，便当还其本宗，奉其宗祀，服所养父母，依继父齐衰周。若二家俱无後，则宜停所养家，依为人後服其本亲例，降一等，有子以後，其父未有後之间，别立室以祭祀之是也。（《通典》六十九。）
　　◇天子为庶祖母服
　　《公羊》明母以子贵者，明妾贵贱，若无嫡子，则妾之子为先立。又子既得立，则母随贵，岂谓可得与嫡同邪？成风称夫人，非礼之正。《谷梁》己自为通。《小记》云：「大夫降其庶子，其孙不降其父」。此谓凡庶子，故郑玄云：「祖不厌孙」耳。非谓承祖之重，而可得申其私服也。庶子为後，不得服其母，以废祭故也。则己卒，己子亦不得服庶祖母可知矣。《小记》言「妾子不代祭」，《谷梁传》言「於子祭，於孙止。」此所明凡妾，非谓有加崇之礼者也。古今异礼，三代殊制。汉魏以来，既加庶以尊号徽旗章服，为天下小君，与嫡不异，故可得重服而庙祭，传祀六代耳，非古有其议也。（《通典》八十一。）
　　◇天子立庶子为太子死服
　　王堪以为拜为太子，则全同嫡正。王接据庶子为後，为其母缌，庶名不去，故虽为太子，犹应与众子同，天子不为服。可谓两失其衷，尝试言之。按《丧服传》通经，长子三年，言以正体乎上，又将所传重。明二义兼足，乃得加至三年。今拜为太子，虽将所传重，而非正体，安得便同嫡正而为之斩衰乎？既拜为太子，则是将所传重，宁得犹与众庶子同其无服乎？天子诸侯绝）傍周。今拜庶子为太子，不容得以尊降之。既非正嫡，但无加崇耳。自宜伸其本服一周。庶子为後，不得全与嫡同。庶名何由得去？己服祖曾，与嫡不异，是与嫡同者也。祖曾为己服无加崇，是与嫡异者也。天子诸侯大夫不以尊降，又与众子不同矣。（《通典》八十一。）
　　◇天子为母党服
　　礼：父所不服，子不敢服，嫡子为妻之父母服，则天子诸侯亦服妻之父母可知也。妻之父母犹服，况母之父母乎？（《通典》八十一。）
　　◇公主为其母服
　　公主为其母，应周。何以言之？在室有馀尊之厌，服不得过大功，故服母及兄弟，不得有异。既出则无厌，故为母得周，所以知既出则无厌者。《礼》，尊降、出降，亲疏不异，尊降唯不及其嫡耳。至於厌降，唯子而已。在室，父在为母周；既出，服母与父同。是故知既出则无厌也。又。正尊不报，礼之大例。而女子适人，父报以周，使其移重於夫族，推旁亲也。以此推之，出则无厌，理据益明。（《通典》八十一。）
　　◇诸王子所生母嫁为慈母服
　　母出，无相鞠养，便为无母，不必限其母亡。谯王所命，不为乖礼。此子自宜依慈母如母之服。按晋朝诸王用士礼，则应附父在为母之条。凡慈母以功勤致服，本无天属之爱，宁有心丧之文乎？（《通典》八十一，晋谯王恬问范甯：「妾有二子而出嫁，君命他妾兼子为其母，所命妾今亡，子当有服不？」故云。）
　　◇童子行服
　　马融以童子为未成人，郑玄以为未成人之称，并不明下至几岁。戴德以童子当室，十五至十九。谯周云「十四已下，不堪麻，则不？」《记》云：「十五成童舞《象》耳，岂是《经》所云童子当室者邪？按《礼》称童子，参差不一，以事推之，则大小可知矣。愚谓当室与族人为礼，若是八岁已上及礼之人，以其当室，故令与成人同。昔射慈以为未八岁者，服其近属布深衣，或合礼意。（《通典》八十一。）
　　◇皇后亲为皇后服
　　与天子有服，既为之斩，与王后有服，则宜齐周也。虽妇亦宜以有服为断，应如孔恢议。（《通典》八十一，晋孝后崩，庾家访服，孔恢云：「庾家男女宜齐，庾家诸妇今服周。）
　　◇诸侯公卿妻为皇后服
　　《服问》云：「君为天子三年，夫人如外宗之为君。」按郑玄注云：「外宗，君外亲之妇也。其夫与诸侯为兄弟，服斩，妻从服周。诸侯为天子服斩，夫人亦从服周。」按王肃注云：「外宗，外女之嫁於卿大夫者也为君服周。」今郑、王虽小异，而同谓夫服君斩，故妻从服周耳。未闻王妃服后与不？《杂记》云：「外宗为君夫人，犹内宗也。」郑注：「皆谓嫁於国中者也。为君服斩，夫人齐，不敢以其亲服服至尊。外宗谓姑姊之女，舅之女及从母，皆是也。内宗五属之亲也。其无服而嫁於诸臣者，从为夫之君。」按先儒皆以有亲服之故，成以君臣之服。琅琊王妃者，是司马道子妻，於孝武定后，本绨姒小功之服。王者绝旁亲，故宜成以臣妾齐琅之周。（《通典》八十一，晋泰元中，琅琊王纳妃，裁登车，而定后凶祸至，即依在途遭丧，改服即位哭。）
　　◇藩国臣为皇后服
　　《经》但云诸侯大夫为天子，而不及后，则知后无服也。若有服，则当连言。且《传》云「时接见乎天子」，益知后不在其例矣。」弘据引大夫之祭不成礼者，凡后之丧在其数，以明后必有服。蔚之按：《记》云：「士之所以异，缌不祭。」郑氏云：「然则士不得成礼。」诸侯之士，亦不服天子及后，而亦不成礼。」明不成礼，不必为服，止以君有天王及后之丧，以宜随例哀致，故亦同废祭耳。（《通典》八十一，晋恭皇后崩，东海国臣弘据刺问礼官，故云。）
　　◇皇太子降服
　　今唯太子从君所，皇子公子则无厌降。（《通典》八十二。）
　　◇诸王持重为所生母服
　　「庶子为後，为所生服缌」，此《礼》之正文。近遂为三年，失之甚也。按晋乐安王所生母丧，议者谓小功，孝武诏令大功，乃合馀尊之义。但馀尊之厌，不言为後者也，即今犹皆三年。（《通典》八十二。）
　　◇诸王出後降所生母服
　　晋简文爱其膝下之慕，不寻为後移天之重。（《通典》八十二。）
　　◇为诸王殇服
　　嗣子之体，不以成人为义，故经有诸侯嫡子之殇服。臣子不殇君父，宫臣得服斩耳。自馀亲自依其本服。《记》云：「能执干戈以死社稷，则以成人服之。」先儒又推年未二十而冠婚及为大夫者，皆不为殇。至若诸侯继体象贤，君临一国，事过大夫远矣，而可反殇之乎。（《通典》八十二。）
　　◇王侯庶子殇服
　　臣以义服，故所从极於三年。《经》举重服必从，则轻不从可知也。若从服世子之殇，亦可从服嫡妇，岂其然乎？唯小君非从，故与君同。（《通典》八十二。）
　　◇五服
