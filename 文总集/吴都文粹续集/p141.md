<!-- { "loadSidebar": true } -->
　　巍乎此阳山有石怪可诵形将水怪截势与莲花共仰观一何髙轻陟不可鞚鸟飞必回翔云出自腾滃孤圆外成峤空朗中含洞痩如辟谷良清若食蚓仲深思殆天设乍至令人恐浓萝谁作隂寒泉滴为冻戴庵亦颠危携觞更反综耳脇忽骈攅勒拳时独送巍巍上少林森森下多从荒崕始谁开倒树谅非种在兹三吴间当以九鼎重崇岩借冠冕卑峦听提控劳呼猿固匿被压松堪讼曲躬始得门侧身还入衖拂苔劣容眠收乳兼资用志犹记秦余材曷遗禹贡立久气湿袍啸高声答瓮论年越殷周言时晦唐宋一为佛者居永作逰人奉病宜谧着史寐称抟养汞四方传不诬诸公评切中临谷足还酸乘岭目偏纵支頥讵厌防极口难竭讽鬼凿手须胼鲸负背应痛东岱徒小鲁西华谬推雍悬磬风发鸣香炉烟结供曝沙伏灵鼋食冈停逺鳯是知隆防羣所贵秀合众偷余殿容榱就隙亭阁栋枯藤蔓穿窍长蛇舌撩缝轻清受指弹玲珑脱泥拥芾拜本无忝羽撼乍得动栽培稀尺闲构架靡寸空炎伏凉自生清秋月堪弄林深必赖烛岚酷能作齆星化犹立芒龙吟殊叶防岭狮驯已賔阜虎狞敢哄久嗟隔胜赏频劳落清梦即欲营终栖其奈懐防俸
　　观阳山大石　　　　　　　沈周
　　望望秦余杭首尾行不了大石突其凥翘然一拳挢山体厚藏骨吐秀此特表正类抱中婴头顶露于褓形大气则散趣足喜在小其深虽未即接目逺已好顷来莫能穷继至敢艸艸循墙道林麓记曲乃遗杳登登觉向峻渐渐驾木杪猊峰据门左呵禁口欲齩有磴沿百级有殿嵌山造正殿跨偃石悬身龙嫋矫行人目其下恍惚布四爪转高蹐其背股栗身亦掉镇脑结佛亭所仗力可扰四壁满题句贵贱成襍扫同逰惩涉险旋踵促及早次寻石间寮蜂房互窈窕縁势尽西向局地窄接橑云栈中贯穿所厯平地少山静日自长石瘠人亦槁坐僻觊居安传竒被逰搅阳崕诧唇掀隂窦疑目窅虚含风泠泠湿映云稍稍众皱不可熨乱璺拆兆层叠百宝合正绀或侧缥亘此金刚座千古不可勦危椒压屋脊雷雨常怯倒草木亦作怪牢络万萝茑苍松长深缝本矮枝节老斜见山桃花防红映丛篠草异传多药采掇未谙晓欲宿偿三过衾裯悔忘抱既夕气更佳延月象倍皎尚欠一踏雪意先有瑶岛情状要细述言语未获巧东坡昔袖去援例我非狡山僧苦着相便觉生烦恼
　　同前　　　　　　　　　　徐源
　　兹山有竒观巍峩设形胜神禹刋木避女娲补天剰磷磷柱国臣钧力倏与竞日华生锦绣烟云罩苔径盘桓上中峰仰睇复危磴絶顶谅扪天筋力頋不劲岱宗不可磨此石宜自庆
　　同前　　　　　　　　　　徐缙
　　阳山宿称竒大石更灵怪崕峭忽中空岩连复萦带烟霞敛夕霏荔薜留雾霭未经神禹凿冀受米生拜曰予抱幽僻薄逰竟谁碍攀萝蹑巉岏采芳越森荟道以沉毅超赏与孤高防想念山中人秋空发虚籁虚籁能娱人客心殊未艾何当谢尘纷乘云弄烟瀣
　　同前　　　　　　　　　　方凤
　　殷勤挟小艇迤登大石怪险若神造幽真鬼宅凌汉龙头昻负重背磔倒拽万牛喘列坐千人窄眇视笑一拳端拜俯半额凴肩防胫酸呼酒镇心忒古壁剥旧题灰窦碍頽屐甫快雨忽晴刚醉日欲夕老禅嗜文词短巻盈咫尺挥毫神欲飞云开万峰碧
　　同前　　　　　　　　　　薛章宪
　　陨星自天着山巅与天作石知何年谽谺赑屭断复裂欲堕不堕相钩连硄然蹄股躩且跧霜饕雪虐成坚顽夸娥负山跂一足罔象防河耸两肩嵌空窒罅鬼手刓蜂房聨络僧庐悬崚嶒石磴蛇倒退决往未省愁攀援还从青衣驾赤犊更覔小有穷兠
　　同前　　　　　　　　　　朱节
　　山深閟竒迹步散漫探索春尽强登临与众信云乐岂茫去去还咨度伊谁呜玉琴飞瀑出幽壑扪萝苦多岐蹑磴恃轻屫绕耳响松筠瞥眼惜花萼眺逺挹湖光兴逸超鱼跃倚马擅三长得鸟在一博穿云衣自濡嚼茗泉堪酌薄暝忘言旋余情恋酬酢明月脱沙中清风下飞阁此会良不虚重来订初约
　　与诸寮登大石　　　　　　　胡缵宗
　　昔闻大石大于圜今见大石大于山崚嶒絶顶垒初出缥缈中桥欲悬波涌洞庭高入座防围浒墅近当筵氅衣两两随鹤天路纡回望若仙
　　欲别子循登大石云泉庵　　　皇甫涍
　　惜别向何处山龛到竹林以予独往意怜尔倦防心石壁飞残叶萝轩下夕隂清溪一回首惆怅白云深大石云泉庵在阳山之北麓
　　上方寺置田畴记　　　　　　僧淮海
　　具区为东南之胜湖以顷者三万六千山以名者七十有二天光上下烟云有无风防出没渺乎蓬峤之可到者也夫差留连于销夏毛公栖迟于林屋葢洞庭佳絶处也艸木葱蒨居民淳古业以渔钓艺植五峰尤为崒秀文冈蔓麓佛仙多依而庐孤园寺在其下梁将军吴猛所施盛时众至无所容僧有厌愦闹者陟上方构别业数椽高明澄逺宜禅诵唐防昌六年也厥后嵗增月建成院干淳间有无证修善师出自闽徧参访方迁基考室矻矻垂三十年所当有者必具嘉泰开禧无证再主万夀衲子归心信风倾向昙秀上人复佩师道力于弹指间耸大楼阁于门庋奉血书华严经乃师旧所业也上方之名始着师曰美哉吾莵裘也防恒产曷能久安倾囊尚得千缗属其徒可任者曰元素纠坛立局置畮仅二百入租斛倍之香积院饶云行水至平等无碍永香火于深云传钟鼓于下界巍然窣堵无证固已顶雪垂垂素亦老矣念厥艰难庸诏来者请记余曰道非人不人非仓不支行乞吾法也当时已有过午馁况农末兼并嫉吾病民者伙矣于戯井赋既开病民非一端也今上方营二顷田存千指之众安居而暇食五观之余罔或逸豫盍思所以淑民者而去其所以病民者则素之心可塞也若田乡都比界备载于劵予书其序如此西山之逰栩栩飞动寻香山之留咏访角里之遗迹穿幽透深穷高极逺他日尚能赋之
　　上方寺　　　　　　　　　范成大
　　舣棹古销夏搘笻新上方珠湾锁圆折氷镜沉空光枫缬醉晴日橘黄明早霜闭门松竹径随处有清凉
　　同前　　　　　　　　　　张雨
　　橘林千黄金林尽路逾僻忽临销夏湾云海浩如积绮季不可追空余骐骥迹
　　同前　　　　　　　　　　王宠
　　山水云门会林篁石径防毫光空翠落花雨瀑泉飞麋鹿参金镜莓苔积宝衣浮沉竟何益转觉此生非上方教寺在洞庭西山唐会昌六年僧道彻开山本名孤园寺宋嘉泰间万夀寺僧无证重建始着今额复置田畴僧淮海记
　　祗园寺记　　　　　　　　李居仁
　　释氏称给孤园只陀太子之园也以黄金布地得八十畆施为寺南朝散骑常侍施所居为寺名孤园其心必有契于只陀之心而以名寺耶不然则他人以其事符于施给孤园之事而以寺名耶抑猛之名多载儒典予尝求猛之行夏月不驱蚊恐去已啮亲夫爱亲好善也崇释好善也若猛信善人矣施所居为寺宜乎有其事也复闻猛好道术回豫章江急莫可济画水成陆路而行夫猛好道学长生也好释求不死也若猛者释道兼好者焉施所居为寺宜乎有其事也寺在陈隋间规模壮丽栖僧半千唐初有彻道师者脱俗其间宗风大振实居猛之居既而以人伙务繁无以成学乃作别室于北山麓今上方院也广明间巢冦作寺弛僧絶惟上方克存无恙宋咸淳年僧有名能名门名辉者欲兴其废共力为之遂募缘于乡之巨室铢积寸累成五十余楹亦以猛之址也工毕请记于余余尝阅郡乘知寺肇于猛故不辞而书之
　　只园寺　　　　　　　　　蔡羽
　　空白静云水古木亦萧森钟鼎丹砂厚碑文緑字深溪光动灵籁野旷飒秋隂放棹过湖去青天叠翠岑只园寺在五峰岭下本名孤园寺一名下方寺
　　华山寺记　　　　　　　　僧懐深
　　洞庭华山观音院者本在胥湖之北宋元嘉中会稽内史张裕请于朝而立焉初裕尝事应真谨甚感池产千叶莲因名院曰华山隋大业间废唐开成四年迁于此往时浚治得会昌断石碑其畧云罗浮常安禅师卜其地即里人徐正甫所施也咸通十五载奏赐今名再废于会昌至是复兴有屋十楹视洞庭西峰诸刹最为胜絶处主僧维照笃志学佛材气足以立事尝语其徒曰兹院号观音葢未覩其像名存实亡于是用紫旃檀八百两造像饰以黄金工妙天下并刻诸天十六为大殿以居之规模雄伟动人心目费钱三百万毫累铢积阅二十年厥功乃就弟子维监实左右之既而照公欲刻诸石自太湖泛舟登灵岩谒慈受叟懐深求记其事懐深曰华严经云海上有山多圣贤众宝所成极清净是大宝殿起于层波中鬼工神运岂异此耶请试宴坐反聴黙观则风涛澎湃水石相薄林木鸟兽粥鱼斋鼓由此也喜照公能以成就故乐为之书像造于崇宁五年二月工休于四月殿作于靖康二年之二月落成于建炎改元之七月记以是冬之十月初八日也
　　华山寺即观音院在龙头山之西宋元嘉二年会稽内史张裕池生千叶莲奏建本在胥湖之旁唐开成四年通寺僧契元移置于此宋僧懐深有圆通殿记
　　福源寺田记　　　　　　　　王公振
　　田畴利天下尚矣神农作耒耜后稷教稼穑一或去食人类絶矣释氏虽以虚无为教非田畴则何以哉福源肇于梁之大同废于隋之大业复于唐之贞观大于国朝之绍兴殿宇巍然古迹仅存东西廊庑映带皆比年草创之规模也寺之初未有阡陌庆元改元比邱志宁矢心发愿营浮屠宫抵仪真会里人劳公檀越相与言曰学道无有自虚空入者常住二时葢谋饘粥之计乃慷慨兴念与钱三十万归今之常住慧通戮力营置田二十一畆有竒慧明又募众积勤累年合为八十余畆嵗有常产以充净供始免谋食之忧有金穰之应无水旱之灾彼给孤施园知末而不知本妙意设食可蹔而不可常视此孰胜恒沙有竭此食无竭劳氏之徳溥矣予逰西山十二年知寺僧亦不妄食人之施者于是乎书嘉庆十二年二月望日三山黄公振撰
　　福源寺在毛公坛之南攅云岭梁大同二年吴县令黄祯舍山园置僧普国开山隋废唐贞观中兴
　　华山寺　　　　　　　　　范成大
　　五湖西岸孤絶处栴檀大士来同住性空真水遍清凉随縁出现无方所防泉新洁鉴泉明瀹茗羮藜甘似乳何须苦问莲开未桂子菖花了今古三翁彩笔照青霞从此他山都不数我今闲行作闲客暂借云窗解包具魂清骨冷不成眠彻晓跏趺聴粥鼓脚力有余西隖尽明日湾头更鸣艣却上东山唤徳云别峰应在银涛许寺在西山尽处多泉僧房中数处有之有汤岐公胡茂老孙仲益题诗
　　同孟文质弟元大游华山寺　　陆川
　　岭畔华山仄径通新年防兴有人同桂垂玉筯消残雪壑涌松涛防晩风鸟背日斜屏嶂緑岩腰泉落镜潭空云深更是幽栖处修竹竒杉翠不穷
　　西小湖寺记　　　　　　　曾棨
