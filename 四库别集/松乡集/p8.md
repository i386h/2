<!-- { "loadSidebar": true } -->
　　承事郎栁惠贰奉化州事三年且归将以大德某年某月某甲子合葬考妣于某州某县某乡之原墨而谒诸州民任士林以告曰某不天生二嵗而孤侍母氏洪之鹿邑淩氏淩氏爱如已出俾冒其姓者三十年母氏病且没恸哭以语曰尔河东栁氏子也曽祖考居商水今有其族尔父年来四十辇财沙河之浒河溢知不可免乃以髪挂车上卒溺尸遂不流予号哭七日得其尸迄瘗于商水之南门尔呱呱在疚予愳不能以婴儿存仲氏日至未亡人之侧予啮指以誓不贰逮兵震山东杀气蔽野予抱尔以泣曰天乎不惠我孤寡使图存乎时淩氏居元帅郝公麾下母子頼以苟活今天不乏栁氏祀俾尔有仕进事我死尔其复栁氏姓且启南门之瘗以予骨沟而合诸墓不然生不能事死又离之以重渝也栁氏其谓我何于是母子哭失声而属纩不起矣呜呼痛哉某乃行哭商水求故族拜吾父南门瘗中既辟江浙省掾乞改姓栁氏今以考满入仕为七品且贰民社其敢忘吾毋言乎呜呼以不肖孤累吾毋大节以存圣善之德皇天实闻使栁氏祀不坠死同穴以明初心妇道之至隐人子之至痛子其怜而赐之铭予闻而悲曰异哉人事之变乎春秋书事以示惩君子原情而要礼昔宋范文正公飬朱氏祥符八年以朱説上第且登朝始复范氏姓宗祏之奉事考妣如一栁氏之志视范氏无越予不得而辞铭铭曰呜呼父也卒不得其命也呜呼子也壮不知其姓也母也天也全其孤以为贞也沟而合诸墓也范朱説氏以为徴也示人子之痛也尚于此乎订也
　　郑氏夫人墓志铭
　　夫人郑氏濮州观城县东谷疃人年十六适同县皇甫瑞是为皇甫氏冡妇至元六年初籍户为军南戍襄阳皇甫君在行中夫人泣别愿功业自爱妾在勿以亲老为忧也夫人髪曲局不膏沐躬劳苦事舅姑晨省夕定礼如良人稻粱鱼鴈必具必恭菅蒯蚕丝以诒以肄退则絺练茧緼宻缝手熨逺将屯戍不爽寒暑舅姑嵗时毎叹曰嗟予子使不兴行役之懐而妇力也逮十有一年移戍京口且从事府帅家间至舅姑坐堂上召夫人语曰而夫身在军旅遂参画诺是归来有日也尔以壮年得配未有嗣息尔其往虽有离忧吾志乐也且叔娣良遂命仲氏以夫人行夫人至军中卑抑以和樛萦有度良人言笑有如信誓未几姑刘氏卒夫人以舅命召还而子师曽生既以师曽见事舅如姑在益恭及思曽六嵗夫人教读书早夜或曰南戍逺汝父不得朝夕子视尔其勤学不负汝也迨师曽年十有一而皇甫君在杭召师曾侍由是母子相望数千里外夫人以子存亡不可知病或屡月而师曽亦念母氏之独留濮也大德三年春师曽授徒为飬六年冬迎夫人来子母相依才数年尔而夫人以没哀哉夫人生于丙午八月二十六日大德九年十月二日卒于钱唐客舍享年六十男一即师曽也女一大姐适同县王氏孙男二杭州驴重喜孙女一娇娇以某年某月某甲子归于濮州观城县东社杨疃之原祔姑兆也且其良人皇甫君语其子师曽曰而母事舅姑尽妇道事余尽妻道其教汝也尽母道敬戒之节独何愧乎而余之愧独何尤乎今尔事母无日而事余长也独无悲乎苍苍者天果孰为之哀乎师曽泣不敢忘状夫人之行以求铭于余余感母子之情着夫妇之义乃为之铭曰行役劳兮我思其閟尊章具兮我力其瘁子诗书兮我教其遂胡不百年兮以永中弃人有母兮父怜之独使令子兮终身其悲全以事父兮扬名以为期庶防有慰兮母氏之思
　　汴张府君墓志代赵子昂作
　　余汴人也不及闻汴父兄往行垂二百年至元十七年始识汴张好德于杭读书好古退让有礼固知汴父兄之教未衰也然梦寐故乡蹢躅余息居防固相好也余既召为夏官入直集贤出贰济南罢归复擢汾州既又聨师儒于外十数年间靡有定役好德才一相盐防事不仕在陋巷情未尝一日去余大德九年冬十月乃载拜致辞于余曰先君没江南且返于汴然不得铭墓上重念先君操行侔古人当天下广大不屑以仕为意独以诗书礼乐之旧散落江南乆车笠故交终不以游故辱言色是固识超于人也而忍没吾先君乎余闻而哀之曰是固余责也好德兄事余若翁即吾翁死而潜之岂情也耶君讳谦字子让世居上谷完顔氏既渉河以迁遂为汴人大父某业修躬行尤长老庄故不乐仕进父某以赀入为宣武将军佩银符镇防行营都统君生兵末魁梧有志行孝亲弟长履人所难都统府君既没女弟四人少长笄嫁妇奁用将一事望族而畬而构称在乡党晚防江南歴聘遗落属纩之日戒好德曰地广趋烦苟得易患尔其慎之言毕而逝君生于戊戌嵗十一月某甲子至元二十二年十月某甲子卒于钱唐客舍得年四十有八娶髙氏中书省参议明之妹男三人长即好德次好义好善女四人荣适曹希古锦适王氏鸾适行台中丞程某子仲绵适呉氏孙男三人松居椿居雪居女四人鳯适刘世昌雪适徐氏余尚防好德以君卒之嵗十二月某甲子奉柩归葬汴南薫门外龙冈祖墓之原越二十年呉兴赵孟頫为之铭铭曰惟不竞也孝友以为政也惟不赀也命义以为贞也怀散亡也乃南适也死返卜也惟汴食也彼肯畬也苖则硕也获挃挃也耜畟畟也
　　临淮府君王公墓志铭
　　府君姓王氏讳庭玉字国宝保定路清苑县人其先完顔氏也髙祖太保公四子讳三圣仕金河间路兵马都总管畨译是为曽祖考祖考讳留干不仕考讳安住授怀逺大将军安州刺史嵗戊寅臣附寻始译姓改名安生子璧次府君也府君生有机略习兵书识吏事仁厚其天性也在蔡国张公军中以材勇闻己未从攻鄂州最陞亳州万户府长员首领官事蔡公终始一节屈小就大蔡公终念之凢幕府筹画必聴无迁事成败胜负如龟卜数计至元九年迁河南路统军司知事受勑牒成淮蔡壁襄樊城光化凢应机出竒功不在诸将下军储措置士有余饷从贾统军诣阙赐衣袄鞁辔弓箭银钞有差改迁招讨司经歴佩银符从获南渡自丁家洲与宋孙虎臣遇克之追之龙江矶兵南舟二校自称太平州帐下持守臣蜡书诣军前军中欲杀人于货府君力争之曰是絶篚迎之心也明日大军临其城民以不降死寃哉况大功未成无以示信乃以二校见受檄而还太平乃获全民至今祠之丞相由是知府君兵至建康令给事中阿里召府君军中曰建康新附民未知政宜宣抚之府君曰某少兵间莫谙民事固谢不能丞相曰好勾当退幕府曰签事公丞相意也遂受檄充江东路宣抚司事时元帅唆都左丞亷公以军兴事殷凢郡政大小府君理之流者集附者归一郡按堵溧阳既下行伍间有系累良民妇子为虏者府君出其属还之十四年宣授建康路总管府治中丞相曰王治中吾府帅师也民其理矣十五年陞朝列大夫招信路总管府达鲁花赤佩虎符招信寻改临淮俾仍旧任佩金符时丞相方解兵政闻之咨中书省俾仍佩虎符府君固让于是首崇教化新庙学治官廨饰使馆劝农桑励风俗整如师律洽如父兄初淮盗起暴甚俄二男子饮酒临淮兵家军伍张喜踪迹之乃命録事徐霆逮捕果吕文景吉二其魁也尽获其党一百七十六人杀人二百余情得中书省以闻戮者七十人淮内以治先録司李哇哇道临淮过泗州吏诬哇狱既具省府以府君亷明命谳之府君得其事出之哇得不死御史大夫相威奏江南亷能官五十人府君在中改授涟海州等处屯田总管先是上屯田防者伪以垦荒为言官给钞市牛耕实未尝有牛也年输皮给市数谓以劳死田未尝収而牛数市无已也府君不忍欺实白之人或诬公不治世祖皇帝素闻公长者不报府君遂去官居亳筑亭曰飬志筑堂曰乐善与清时大儒政枢钜公以年老归其乡及仕而未擢者赋诗饮酒优防杖履相适也诗书以课子孙耕植以治生理于是府君老矣大德二年六月某甲子卒于亳州寓舍遂殡焉卒年七十有五生于甲申嵗六月某甲子娶同郡魏氏録事之长女先府君十五年卒于髙邮官舍归清苑县中阳村祖茔之右子二人长曰源侍官建康以卒次淳以父泽授保义校尉杭州等处检校大使女二人长适江东道肃政亷访司经歴奥屯履次适管军总把庆都邸某孙女二长在室次适江南浙西道签肃政亷访司事焦昉孙谦孙男一可道以某年某月某甲子奉柩合先夫人之墓淳以状请铭于句章任士林呜呼完顔氏亡且百年子孙散落卒为善人忠在朝廷泽在民社人何独不然顾余乃得铭墓上淳实知予子可道又从予学铭宜无辞为也遂为铭铭曰以仁厚为兵兵乃强以仁厚为政政乃成以仁厚为家子孙其有承匪府君之私抑国之庆过者式焉以视此铭
　　庆元路道録陈君墓志铭
