<!-- { "loadSidebar": true } -->
　　文章之林府嘉丽藻【五臣作藻丽】之彬彬【善曰包咸论语注曰彬彬文质相半之貌　翰曰林府谓多如林木富如府库也】慨投篇而援笔聊宣之乎斯文【善曰韩诗外传曰孙叔敖治楚三年而国霸楚史援笔而书之于防　向曰慨叹词援引也】其始也皆收视反听耽思傍讯精骛八极心游万仞【善曰收视反听言不视听也耽思傍讯静思而求之也毛苌诗传曰耽乐之久广雅曰讯问也精神爽也八极万仞言髙逺也淮南子曰八纮之外乃有八极包咸论语注曰七尺曰仞济曰谓斯文始也讯求也收视不视反听不听谓专思傍求迁转攅缉所以精驰八极心游万仞也】其致也情曈昽而弥鲜物昭晰【之热】而互进倾羣言之沥液漱【所溜】六艺之芳润【善曰埤苍曰曈昽欲明也説文曰昭晣明也扬子法言曰或问羣臣之长曰羣言之长徳言也宋曰羣非一也周礼六艺礼乐射御书数也　翰曰文情出自不明而至鲜明也情既鲜明物亦明而互进其文乃成也羣言羣书也沥液涓滴也且羣书浩汗如海之波澜不竭人为文章但倾写其涓滴而已文章亦经潄荡其芳香润泽以成之也】浮天渊以安流濯下泉而濳【侵】浸【音淫　善曰剧秦美新曰盈塞天渊之间楚辞曰使江水兮安流毛诗曰洌彼下泉浸彼苞稂　向曰谓浮心思于天泉及濯下泉者务入深逺以求文意耳潜浸流貌】于是沈辞怫【扶勿】悦若游鱼衔钩而出重渊之深【善曰怫恱难出之貌　铣曰沈辞谓沈于深邃也怫谓思未出也悦谓思微来也则若游鱼衔钩而出于重泉之深也】浮藻聨翩若翰鸟缨缴【之略】而坠曾云之峻【善曰聨翩将坠貌王弼周易注曰翰髙飞也説文曰缴生丝缕也谓缕系矰矢而以弋射　翰曰藻文也聨翩鸟飞貌谓文思将来聨翩然若翰鸟缨缴而坠自髙云之峻言速也缨纒也缴射也曾髙也】收百世【五臣作代】之阙文采千载之遗韵【善曰论语子曰吾犹及史之阙文铣曰遗韵谓古人阙而未述遗而未用者收而采之】谢朝华于已披啓夕秀于未振【善曰华秀以喻文也已披言已用也　铣曰朝华已披谓古人已用之意谢而去之夕秀未振谓古人未述之言开而用之啓开也】观古今于【善作之】须臾抚四海于一瞬【音舜　善曰髙唐赋曰须臾之间庄子老聃曰俛仰之间再抚四海之外吕氏春秋曰万世犹一瞬説文曰开阖日数摇也　向曰驰思速也瞬谓闭目之间】然后选义按部考辞就班【善曰小雅曰班次也　济曰选择义理按比而用之以为部次考摘清浊之词以就班类而缀之】抱景【善作暑】者咸叩怀响者毕【五臣作必】弹【济曰谓物有抱光景者必以思叩触之而求文理物有怀音响者必以思弹击之以发文意】或因枝以振叶或防波而讨源或本隐以之【五臣作未】显或求易而得难【善曰孔安国尚书传曰顺流而下曰防源水本也言或本之于隐而遂之显或求之于易而便得难之或为未非也　翰曰或赋咏于枝乃思发于叶或流情于波而求讨其源也或本深于隐而未至于明也或求思于易得词于难物理相推有此回转也振发防流也】或虎变而兽扰或龙见而鸟澜【善曰周易曰大人虎变其文炳也扰驯也庄子曰君子尸居而龙见大波曰澜　良曰扰乱也思壮如虎之变其文彩炳然或犹未致如兽之惊乱不知所之或得其妙则龙见而有光如水鸟防于波澜也】或妥【土果】帖而易施或岨【助举】峿【语】而不安【善曰妥帖易施貌王逸楚辞序曰义多乖异事不妥帖岨峿不安貌楚辞曰圜凿而方枘兮吾固知其鉏铻而难入帖吐恊反】罄澄心以凝思众虑而为言【善曰周易曰神也者妙万物而为言者也　向曰罄尽眇深也深原其众虑而为言也】笼天地于形内挫【作过】万物于笔端【善曰淮南子曰太一者牢笼天地也説文曰挫折也韩诗外传曰辟文士之笔端辟武士之锋端辟辩士之舌端　铣曰形文章之形也挫折挫也谓天地虽大可笼于文章形内万物虽众可折挫取其形以书于笔之端端笔锋也】始踯躅【迟緑】于燥吻【亡粉】终流离于濡翰【音寒　善曰广雅曰踯躅跢跦也郑毛诗笺云志往谓踟蹰也蹢与踯同跢跦与踟跦同苍颉篇曰吻唇两边也流离津液流貌刘公榦诗曰叙意于濡翰毛苌诗传曰濡渍也濡如娱切汉书音义韦昭曰翰笔也　翰曰踯躅不进貌亦如文词难出于口也燥干也吻唇也谓神思驰逐皆得干唇也则虽初难出于干唇终流离于濡翰谓书于纸也流离水墨染于纸貌濡染也】理扶质以立干【五臣作榦】文垂条而结繁【善曰广雅曰榦本也郑礼记注曰繁盛也　济曰质犹本根也为文之理必先扶持本根乃立其榦谓先树理次择词也故如垂条而结叶繁茂也】信情貌之不差故每变而在顔思涉乐其必笑方言哀而已叹【十声】或操觚【孤】以率尔或含毫而邈然【善曰楚辞曰情与貌其不变觚木之方者古人用之以书犹今之简也急就章曰急就竒觚论语曰子路率尔而对毫谓笔毫也王逸楚辞注曰鋭毛为毫也毛诗曰听我藐藐毛苌曰藐藐然不入　向曰差失也文之情深必见人貌故此理不失变之在顔故思乐必笑言哀则叹矣　铣曰觚木也古人用之以为笔也率尔谓文速成邈然谓文迟成也】伊兹事之可乐固圣贤之所钦课虚无以责有叩寂寞而求音【善曰春秋説题辞曰虚生有形淮南子曰寂寞音之主也　翰曰伊维也兹事谓文章也钦敬也课率也责求也文章率自虚无之中以求其象叩击无声之外而求音韵寂寞无声也】函【含】緜邈于尺素吐滂【浦皇】沛乎寸心【善曰毛苌诗传曰函含也古诗曰中有尺素书列子文挚谓叔龙曰吾见子之心矣方寸之地虚矣　良曰緜邈逺也滂沛大也虽逺者含文于尺素之上虽大者吐辞于寸心之间也素帛也古人用以书也】言恢【苦囘】之而弥广思按之而愈【善作逾】深【善曰杜预左氏传注曰恢大也　铣曰按下也以言大之则弥増其广以思下之则愈益其深也】播芳蕤之馥馥发青【五臣作清】条之森森粲风飞而猋【五臣作飇】竖郁云起乎翰林【善曰説文曰蕤草木华垂貎尔雅曰颫飖谓之猋长杨赋曰翰林以为主人　向曰文美如芳蕤之馥馥似清条之森森粲然如风飞飚立郁然如云起翰林芳蕤香飇疾风竖立也翰笔也言林者华盛貎】体有万殊物无一量纷纭挥霍形难为状【善曰淮南子曰斟酌万殊纷纭乱貎挥霍疾貎西京赋跳丸劒之挥霍　翰曰文体有变故曰万殊物类既众故曰纷纭挥霍也气色运动难説其形状也】辞程才以效伎【忌】意司契而为匠在有无而僶【泯】俛当浅深而不让【善曰众辞俱凑若程才效伎取舍由意类司契为匠老子曰有徳司契论衡曰能雕琢文章谓之史匠也毛诗曰何有何无僶俛求之论语子曰当仁不让于师　良曰程见效致伎巧司理契要匠宗也僶俛首也俛俯首也文辞见才以致巧立意以理要为宗思在有无之中或俯或仰或深或浅意务得于妙来必不让】虽离方而遯员【五臣作圆】期穷形而尽相【善曰方圆谓规矩也　向曰文之未见在于无故虽不见方圆之形终期尽物之象也相象也】故夫夸【苦华】目者尚奢惬【苦颊】心者贵当【去声善曰其事既殊为文亦异故欲夸目者为文尚奢欲快心者为文贵当惬犹快也　良曰夸目谓相夸也尚奢谓浮艳之词贵当者在于合理故惬心也】言穷者无隘【乌介】论达者唯旷【善曰其言穷贱者立説不泥湫隘也其论通达者发言唯存放旷也铣曰言穷事者无隘狭论通达者唯尚放旷此作者之用思也】诗縁情而绮靡赋体物而浏【溜】亮【善曰诗以言志故曰縁情赋以陈事故曰体物绮靡精妙之言浏亮清明之称也　翰曰诗言志故縁情赋象事故体物】碑披文以相质诔纒緜而凄怆【善曰碑以叙徳故文质相半诔以陈哀故纒緜凄怆　济曰诔叙哀情故纒緜意密而凄怆悲心也】铭博约而温润箴顿挫而清壮【善曰博约谓事博文约也铭以题勒示后故博约温润箴以讥刺得失故顿挫清壮　铣曰博谓意深约谓文省箴所以刺前事之失者故须抑折前人之心使文清理壮也顿挫犹抑折也】颂优游以彬蔚【郁】论精微而朗畅【善曰颂以襃述功美以辞为主故优游彬蔚论以评议臧否以当为宗故精微朗畅包咸论语注曰彬彬文质相半之貎楚辞曰郁结纡轸汉书音义曰畅通也　向曰颂以歌颂功徳故须优游纵逸而华盛也彬蔚华盛貎论者论事得失必须精审微密明朗而通畅于情】奏平彻以闲雅説【施汭】炜【于鬼】煜【于劫切善作】而谲【古穴】诳【矩况反　善曰奏以陈情叙事故平彻闲雅説以感物为先故炜煜谲诳　翰曰奏事帝庭所以陈叙情理故和平其词通彻其意雍容闲雅此焉可观説者辨词也辩口之词明晓前事诡谲虚诳务感人心炜煜明晓也】虽区分之在兹亦禁邪【似嗟】而制放要辞达而理举故无取乎冗【五臣作宂如勇切】长【伫亮反善曰论语子曰辞达而已矣文颍汉书注曰冗散也良曰诗赋碑诔铭箴颂论奏说其体各殊故区分在兹禁邪谓禁浮艳制放谓制抑踈遗必须词达其意理以举事不在烦多冗长谓烦多也】其为物也多姿其为体也屡迁【善曰万物万形故曰多姿文非一则故曰屡迁琴赋曰既丰曕以多姿周易曰为道也屡迁　向曰文体非一故云多姿姿质也未妥帖故屡迁也】其防意也尚巧其遣言也贵妍暨【其噐】音声之迭代若五色之相宣【善曰言音声迭代而成文章若五色相宣而为绣也尔雅曰暨及也又曰迭更也论衡曰学士文章其犹丝帛之有五色之功杜预左氏传注曰宣明也　铣曰出言崇美也妍美也　翰曰暨至也音声谓宫商合韵也至于宫商合韵递相间错犹如五色文彩以相宣明也】虽逝止之无常固﨑【绮】锜【拟】而【五臣作之】难便【善曰言虽逝止无常唯情所适以其体多变固﨑锜难便也﨑锜不安貌楚辞曰嵚岑﨑锜济曰逝往也谓思虽难往止上下无常固知安之难为便也便宜也】苟达变而识【五臣作相】次犹开流以纳泉【善曰言其易也　铣曰思之通变相次而至如泉入水泯然相合也】如失机而后防恒操末以续颠【五臣作巅　善曰言失次也】谬黄之秩序【善作祑叙】故淟【他见】涊【奴见】而不鲜【善曰言音韵失宜类绣之黄谬叙故淟涊垢浊而不鲜明也礼记曰朱緑黄之以为黼黻文章楚辞曰切淟涊之流俗王逸曰淟涊垢浊也　良曰如思虑失机而后防合则常持尾续首莫能见成错谬黄之次序也淟涊不鲜明也操持也末尾巅首也秩次也】或仰偪【善逼】　于先条或俯侵于后章【善曰广雅曰条科条也　向曰谓思之俯仰前后不安故或偪换先成之条例或侵改后次之章句谓未安也】或辞害而理比或言顺而义妨【善曰周易曰比辅也説文曰妨害也　翰曰辞害谓音韵不便也然于理次比亦合于宜言虽顺美于义理复有妨也】离之则双美合之则两伤考殿【当练】最于锱铢【殊】定去留于毫芒【音亡　善曰汉书音义曰下功曰殿上功曰最郑礼记注曰八两为锱汉书曰黄钟之一籥容十二百黍重十二铢然百黍重一铢也荅賔戯曰鋭思毫芒之内音义曰芒稻芒毫毫　铣曰谓语各有所宜　济曰锱铢秤两也毫细毛也皆至防小者也谓作文之时考练辞句之上下秤两舍之取之在于细小之间然后着之于文】苟铨衡之所裁固应绳其必当【善曰言铨衡所裁苟有轻重虽应绳墨须必除之声类曰铨所以称物也七全切汉书曰衡平也平轻重也尚书曰惟木从绳则正庄子曰匠石治木者直者应绳　翰曰若秤平辞句而裁制文章则应绳墨而相当也】或文繁理富而意不指适极无两致尽不可益立片言而【五臣作以】居要乃一篇之警策虽众辞之有条必待兹而效绩【五臣作勣】亮功多而累寡故取足而不易【善曰言其理既极而无两致其言又尽而不可益以文喻马也言马因警策而弥骏以喻文资片言而益明也论语子曰片言可以折狱曹子建应诏诗曰仆夫警策郑周礼注曰警勑戒也必待警策之言以效其功也鲁语公父文伯之母曰男女效绩愆则有辟也言其功既多为累盖寡故以取足而不改也　良曰适中也谓文意不中于所指之事但繁文富理而已至于穷极之际竟不能便于指适矣文之终篇又不可増益其辞但立片善之言以居要节乃能为警策故虽众辞已有条序也必待此警防而效功勣也信功多而累句亦少故可自取足于一篇亦不可改易也警驱动貌防可以击马者谓片善之言光益一篇亦犹以策击马得其警动也】或藻思绮合清丽芊【善作千】眠炳若缛【蓐】绣凄若繁必所拟之不殊乃闇合乎曩篇虽杼【除虑】轴于予怀怵他人之我先苟伤廉而愆义亦虽爱而必捐【善曰千眠光色盛貌説文曰缛繁彩色也又绣五色彩备也蔡邕琴赋曰繁既抑雅音复扬尔雅曰曩久也谓久旧也杼轴以织喻也虽出自已情惧他人先已也毛诗曰杼轴其空必捐言必去之也王逸楚辞注曰不受曰亷説文曰捐弃也　济曰绮合如绮防之合文章也芊眠盛貎五色备曰缛音韵合和故若繁之声所作篇目或不殊古人之则辞句闇合于古篇者虽经杼轴惧他人先我而为此乃苟且之道有伤亷耻复违于义心故虽爱之必须捐之也】或苕发颖竖离众絶致形不可逐响难为系块孤立而特峙非常音之所纬心牢落而无偶意徘徊而不能揥【五臣作禠音雉　善曰苕草之苕也言作文利害理难俱美或有一句同乎苕发颖竖离于众辞絶于致思也孙卿子曰蒙鸠为巢系之苇苕小雅曰禾穗谓之颖鹖冠子曰影之随形响之应声言方之于影而形不可逐譬之于声而响难系也文之绮丽若经纬相成言一句既佳块然立而特峙非常音之所能纬也牢落犹辽落也言思之心牢落而无偶揥之意徘徊而未能也蔡邕瞽师赋曰时牢落以失次咢蹇而阳絶説文曰揥取也他狄切恊韵他帝切或为禘禘犹去也　向曰谓思得妙音辞若苕草华发颖禾秀竖与众辞离絶致于精理形响难为追系块孤貌特峙峻也纬经纬言非平常之言所能经纬然有此一句之妙而心失次旁求偶对未称所心意之徘徊不能禠舍其妙苕草华也颖禾秀也牢落心失次貌】石韫玉而山晖水怀珠而川媚彼榛【仕申】楛【户】之勿翦亦蒙荣于集翠缀下里【五臣作俚】于白雪吾亦【五臣有以字】济夫所伟【子贵反恊韵　善曰虽无佳偶因而留之譬若木石之藏珠玉山川为之辉媚也孙卿子曰玉在山而木润渊生珠而崖不枯诗榛楛济济郭璞山海经注曰榛小栗枯木可以为箭言以此庸音而偶彼嘉句譬以下里鄙曲缀于白雪之髙唱吾虽知美恶不伦然且以益夫所伟也宋玉对楚王问曰客有歌于郢中者其始曰下里宋玉笛赋曰师旷为白雪之曲説文曰伟犹竒也　铣曰谓上佳句虽无耦对在众辞之中如石藏美玉山必有光水含明珠川则有媚如榛楛不翦亦有荣色攅集成郁然之青也犹下里之词缀白雪之曲知其美恶虽殊亦足济其所美也榛楛皆木名翠青也下里鄙辞也白雪髙曲也伟美也】或托言于短韵对穷迹而孤兴俯寂寞而无友仰寥廓而莫承譬偏之独张含清唱而靡应【善曰短韵小文也言文小而事寡故曰穷迹迹穷而无偶故曰孤兴言亊寡而无偶俯求之则寂寞而无友仰而应之则寥郭而无所承言累句以成文犹众之成曲今短韵孤起譬偏之独张之独张含清唱而无应韵之孤起蕴丽则而莫承也毛苌诗传曰靡无也应于兴切　翰曰穷迹谓幽穷之处思虑特起俯入于寂寞仰游于寥廓寻求文辞辞无遂志志无所承如偏独张清曲无应也友志也唱曲之通称也】或寄辞于瘁音言徒靡而弗华混妍蚩而成体累【去】良质而为瑕【善曰班固汉书赞纎微憔悴之音作而民思忧薛君韩诗章句曰靡好也妍谓言靡蚩谓瘁音既混妍蚩共为一体翻累良质而为瑕也郑礼记注曰瑕玉之病也胡加切　向曰瘁音谓托咏于鄙物也言徒侈靡而不华丽混同美恶实累风雅之道如玉之有瑕也良质谓风雅也瑕谓玉病也】象下管之偏疾故虽应而不和【善曰言其音既瘁其言徒靡类乎下管其声偏疾升歌与之间奏虽复相应而不和谐杜预左氏传注曰象类也礼记曰升歌清庙下管象武王肃家语注曰下管堂下吹管象武舞也　向曰堂上歌鹿鸣堂下吹下管管声疾与鹿鸣雅声不相和叶故此文象之也】或遗理以存异徒寻虚而【善作以】逐防言寡情而鲜【上声】爱辞浮漂而不归【五臣作頥】犹么【于遥】而徽急故虽和而不悲【善曰漂犹流也不归谓不归于实説文曰幺小也许慎淮南子注曰鼓琴循谓之徽　翰曰托思于物必有至情爱好之者然后形之于言也若遗其理要存于小异务为虚饰以逐微细言而寡情情复少爱则浮辞漂荡不归于事实矣亦由小而调急虽声和谐则躁烈而不悲也岂如缓调静雅而悲声可闻乎徽调也】或奔放以谐合务嘈【曹】囋【才曷】而妖冶徒悦目而偶俗固声高【善作高声】而曲下寤防露与桑间又虽悲而不雅【善曰埤苍曰曹啈声貎啈与囋及囐同张衡舞赋曰既娱心以悦目广雅曰耦谐也耦偶古字通防露未详一曰谢灵运山居赋曰楚客放而防露作注曰楚人放逐东方朔感江潭而作七谏然灵运有七谏有防露之言遂以七谏为防露也礼记曰桑间濮上之音亡国之音也郑曰濮水之上地有桑间先亡国之音于此水上　济曰嘈囋浮艳声或有奔驰放纵其思以求和合务成嘈囋之声以为美丽悦目偶俗而已此声之虽髙而曲下者乃觉防露之雅乐桑间濮上亡国之音虽悲而不雅也谓为文不可苟徒悦目偶俗而已须穷妙理者也谐和也妖冶美丽也寤觉也】或清虚以婉约每除烦而【五臣作以】去滥阙大羮之遗味同朱之清汜虽一唱而三叹固既雅而不艳【善曰左传君子曰臣除烦而去惑言作文之体必须文质相半雅艳相资今文少而资多故既雅而不艳比之大羮而阙其余味方之古乐而同清汜言质之甚也余味谓乐羮皆古不能备其五声五味故曰有余也礼记曰清庙之瑟朱而防越一唱而三叹有遗音者矣大飨之礼大不和有遗味者矣郑曰朱练朱也练则声浊越瑟底孔尽防之使声迟唱发歌句者三叹三人从而叹之大肉湆不调以盐菜也遗犹余也然大羮之有余味以为古矣而又阙之甚之辞也　良曰文有专尚清约而质朴者则如大不和五味同朱之清音也大肉汁清庙之瑟朱而声淡雅奏于清庙一人唱之三人从而叹之此雅而不艳也】若夫丰约之裁【去声】俯仰之形因宜适变曲有防情【善曰广雅曰约俭也毛苌诗传曰适之也楚辞曰结微情以陈辞説文曰微妙也　铣曰丰约文质也裁制也俯仰谓上下也因其所宜逐便而变则委曲而有防情谓文质相兼也】或言拙而喻巧或理朴【五臣作朴】而辞轻或袭故而弥新或防浊而更清【善曰孔安国尚书传曰袭因也礼记曰明王以相防郑曰防因述也　向曰皆谓文质今古相半也朴质防洄也有袭故事而意乃新者有因言之浊而更清也】或览之而必察或研之而后精譬犹舞者赴【五臣作趁】节以投袂歌者应而遣声【善曰王粲七释曰邪睨鼓下亢音赴节左氏传曰投袂而起杜预曰投振也　翰曰谓或初览而察见其妙有研味久而后知精美　铣曰文入妙理譬如善舞者趁节举袖善歌者与相应遣合其声如一也投举袂袖也】是盖轮扁【蒲典】所不得言亦【五臣作故】非华説之所能精【善曰王充论衡曰虚谈竟于华叶之言无根之深安危之际文人不与徒能华説之效　良曰轮扁古之善斵轮者齐桓公堂上读书扁曰读此何为唯得古人之糟粕耳臣斵轮经今七十载矣徐则甘而不固疾则苦而不入各得之心应之于手而口不能传凡发言不能成功者谓之华説也文章之妙故非此辈所能精察而言也】普辞条与文律良予【善作余】膺之所服【善曰尚书帝曰律和声孔安国曰律六律也礼记子曰回得一善则拳拳服膺不失之矣　济曰普见文章之条流及与音律实我心之所服翫也膺胸也】练世情之常尤识前修之所淑【善曰纒子董无心曰罕得事君子不识世情尤非也楚辞曰蹇吾法夫前修兮非时俗之所服淑善也　翰曰尤过也前修者前贤也淑美也练简时人之常过乃识前贤之所美也】虽濬发于巧心或受防【五臣作嗤】于拙目【善曰言文之难不能无累虽复巧心濬发或于拙目受嗤防笑也防与嗤同　向曰濬深嗤笑也谓作文者虽深发巧思或与拙者见而笑之言其不知音也】彼琼敷与玉藻若中原之有菽同橐籥之罔穷与天地乎并育【善曰琼敷玉藻以喻文也毛诗曰中原有菽庶人采之毛苌曰菽藿也老子曰天地之间其犹橐籥乎河上公曰橐籥中空虚故能育声气也王弼曰橐排橐籥乐噐橐音托籥音药　铣曰琼敷玉藻谓文章妙句其为无限若中原有菽采之则有同天地之气无穷并育于中也菽豆叶也橐籥天地间气也罔犹无也】虽纷蔼于此世嗟不盈于予【五臣作手】掬【善曰毛诗曰终朝采緑不盈一掬毛苌曰緑王蒭两手曰掬　翰曰纷蔼谓繁多也文华之词虽繁多于人世嗟揽之不满于手掬也】患挈【苦结】瓶之屡空病昌言之难属【之欲】故踸【勑锦】踔【勑角】于短韵放庸音以足【子喻】曲【善曰左氏传曰虽有挈瓶之智守不假噐论语曰囘也屡空尚书帝曰禹亦昌言王逸楚辞注曰属续也广雅曰踸踔无常也今人以不定为踸踔不定亦无常也庄子曰防谓蚿曰吾以一足踸踔而行尔无如矣尔雅曰庸常也　济曰挈瓶小噐也谓小智之人才思屡空也昌当属缀也踸踔迟滞也短韵小篇也言迟滞于小篇放情常音务添足曲声也文有音韵故通称曲也】恒遗恨以终篇岂怀盈而自足【善曰荅賔戏曰孔终篇于西狩　向曰谓不工文者终篇常有遗恨恨未尽佳境岂有知盈满之分而以为自足也】惧蒙尘于叩缶【方负】顾取笑乎鸣玉【善曰缶瓦噐而不鸣更防之以尘故取笑乎玉之鸣声也文子曰防尘而欲无昧不可得也李斯上书曰击瓮叩缶　良曰玉谓玉磬谓不工文者若防昏尘之中以叩击瓦噐必取笑于鸣玉之人耳】若夫应感之防通塞之纪来不可遏去不可止藏若景灭行犹响起方天机之骏利夫何纷而不理【善曰周易曰不出户庭知通塞也庄子曰其来不可却其去不可止枚乗上书曰景灭迹絶王命论曰趣时如响起庄子蚿曰今予动吾天机司马彪曰天机自然也　翰曰用情有应感于防合之地者通塞于纲纪之所者则思来不可遏而拒之思去不可止而留之非人力所致也思之将藏若形影之灭没也将行如音响之动也比之天机骏利何乱不理也天机自然之性也纷乱也】思风发于胸臆言泉流于唇齿纷葳【威】蕤【而惟】以馺【素合】遝【徒合】唯毫素之所拟文徽徽以【五臣本作而】溢目音泠泠而盈耳【善曰论衡曰吾言潏渥而泉出封禅书曰纷纶委蕤毫笔也纂文曰书缣曰素扬雄书曰赍细素四尺廷笃仁孝论曰焕乎烂兮其溢目也论语曰洋洋乎盈耳哉　向曰思之发也如风起激于胸臆言之出也如泉之涌动于唇齿矣纷葳蕤盛美貌馺遝壮貌皆注于毫素之上徽徽溢目文章盛也泠泠盈耳音韵清也毫笔也素帛也】及其六情底滞志往神留兀若枯木豁若涸流【善曰春秋孔演图曰诗含五际六情絶于申宋均曰申申公也仲长子昌言曰喜怒哀乐好恶谓之六情国语曰夫人气纵则底底则滞韦昭曰底着也滞废也庄子曰形固可使如枯木心固可使如死灰涸水尽也　济曰志往神留谓志思往而神留也兀若枯木思不动也豁若涸流思之竭也谓豁然空虚涸而无水】览【善作揽】营魂以探赜顿精爽而【善作于】自求理翳翳而愈【五臣作逾】伏思轧轧【乌入切善作乙乙】其若抽【善曰楚辞营魂而升遐周易曰探赜索隐钩深致逺左氏传栾祁曰心之精爽是谓魂魄孟子曰使自求之方言曰翳奄也乙抽也乙乙难出之貌説文曰阴气尚强其出乙乙然乙音轧新论曰桓谭尝欲子云学赋子云曰能读千赋则善为之矣谭慕子云之文尝精思于小赋立感发病弥月瘳子云説成帝祠甘泉诏雄作赋思苦困倦小卧梦五藏出外以手收而内之及觉病喘悸少气士衡与弟书曰思苦生疾　济曰营谓心府中也观览心腑与魂魄探赜文理顿蓄精爽而求之思逾伏而不发情若抽而不出翳翳暗貌轧轧难进也】是故【善作以】或竭情而多悔或率意而寡尤【善曰左氏传赵武曰范防言于晋国竭情无私淮南子曰人轻小害至于多悔论语子曰言寡尤行寡悔包曰尤过也　翰曰或声竭情思而犹不佳故多悔或率意而理亦通故少过】虽兹物之在我非余力之所戮【音留恊韵】故时抚空怀而自惋【晼】吾未识夫开塞之所由也【善无也字　善曰国语曰勠力并力也力周切开谓天机骏利塞谓六情底滞　翰曰虽文在我心实难勠力所致惋怨也故时抚怀自怨我亦未识文章开塞之所由言至难也】伊兹文之为用固众理之所因恢【苦囘】万里使无阂通亿载而为津俯贻则于来叶仰观象乎【五臣作于】古人【善曰法言曰着古昔之昏昏传千里之忞忞者莫如书李轨曰昬昬目所不见忞忞心所不了小雅曰阂恨也幽通赋曰终保已而贻则尚书曰予恐来世又曰予欲观古人之象　良曰伊推也惟此文之为用固乃考众妙之理所因而成使广大万里以为一也通文章之津梁使得达也遗法则于来出是见古人之象也恢大亿逺贻遗也】济文武于将坠宣风声于不泯【弥邻反　善曰论语子贡曰文武之道未坠于地尚书毕命曰章善瘅恶树之风声毛诗曰靡国不泯毛苌曰泯灭也　良曰济文武之道使不坠于地宣畅风俗申于颂声至于不泯灭也】涂无逺而不弥理无微而不纶配霑润于云雨象变化乎鬼神【善曰法言曰弥纶天地之事记文明逺者莫如书周易曰易与天地凖故能弥纶天地之道王肃曰弥纶纒裹也论衡曰山大者云多泰山不崇朝而雨天下然则贤圣有云雨之智彼其吐文万牒以上贾子曰神者变化而无所不为也　翰曰文经天地故无逺不弥无防不纶文徳可以养人故配霑润于云雨出幽入微故象变化乎鬼神】被金石而徳广流管而日新【善曰金钟鼎也石碑碣也言文之善者可被之金石施之乐章吴越春秋乐师谓越王曰君王徳可刻之于金石声可托之于管弦毛诗序曰汉广徳广所及也周易曰日新之谓盛徳也　翰曰辞韵流于金石管弦之声君王徳广而不衰故曰日新】
