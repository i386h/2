<!-- { "loadSidebar": true } -->
　　东昌莘宋氏有为信州推官者嚬蹙而谓其僚剡源戴表元曰吾宗之先郓人也郓今为东平府吾宗之居东平阳谷十八都狮子堂其西北曰石佛堂者葬域在焉金之季年兵燬漂揺士大夫家莫能知有谱牒世次而宋氏之可闻者断自吾祖尝为军千户千户府君娶东昌莘姬氏生吾父府君后娶莘孙氏因居莘为莘人初千户府君昆弟五人同时死其四惟号五公者在五子传一子承阳谷之业千户府君亦死葬阳谷死三月而吾父始生姬夫人抱遗孤居阳谷两年防难作徙莘姬之父母怜吾家单子又不可托数数欲夺志改适吾祖母誓死守节者十四年乃以病死莘而归葬阳谷吾父府君生长莘性温恭悃慤无机穽莘人至今称其行生庚辰四月八日死戊午四月二日年三十九死之嵗吾母孙夫人年才三十六袭姑之化却铅泽服素缟以严俭持家终其身虽比隣无故少游接而乡闾姻族嵗时庆吊无阙礼吾頼教育徼幸成立至元十六年以尚用监史值进俘寳随监长忻都廷见防赐白金炉合等器五十两吾母见之喜曰此汝家先世遗庆汝何以及此宜自爱十七年劳调充征东行中书省掾寻改充江淮行中书省掾二十五年调承事郎镇江金坛尹满再调徽祁门尹吾母皆及就禄养凡莅官行事朝夜警督备至驭下慈臧获有过谴逐必痛责子妇使复还中外毋敢犯教年七十四死祁门生癸未七月三日死大徳丙申十一月十七日临诀呼诸子前曰我起艰窭至今日死不恨惟尔祖墓在阳谷尔父遗体寄葬莘城北恐散逺不得展省以为念汝等岂能詶吾言乎言讫而瞑祁门归吾不孝不获亟遵吾母言姑藁葬吾母扬州以俟后归今信府秩且复满年加髦衰如有不可待及于大故将何以见吾母地下既卜吉于莘城西三里新张保将用大徳某嵗某月日阳谷迁祖考千户府君祖妣姬夫人之窆并奉莘地扬州考妣合葬惟宋氏存亡继絶实凭二妣妇节母范苟延蒸尝为衣冠家诚不忍遗负先徳按士礼子孙追荣其亲得植墓表刻石器子宜为文辞以慰吾志表元辞不获命谨实録底里镌载琬琰揭之垄上使人知夫世之为善无不报而幽闺穷巷孀嫠寡弱服劳秉节于防防之中者天必怜其贞苦荣之以贤子孙使之康强夀頥而享食其效于以旌孝思劝厚俗非曰褒饰而已推官父讳衡母孙氏讳妙贞推官名彧弟仲某早世季彬推官之子万里彬之子万钧万美宦学盖方兴未艾云
　　徐使君墓表
　　信上饶徐公卒于员郎二千石既葬其县之石桥乡南徐大塘坞者三十七年而墓碑不立承学之士以为公名迹在史册行业在乡闾诚不待是而显著然愈逺亦恐坠逸无以异观瞻昭永乆乃相与来谂于剡源戴表元颇有以纪之按徐氏世绪逺出偃王居信者尤多显人公讳子卿字竒仲少頴悟日诵数千言族父忠公元杰每曰是子必亢吾宗嘉熙丁酉遂以词赋魁乡贡戊戌试礼部中进士科人为公喜公曰时方以此取士吾不得不尔耳授迪功郎隆昌南昌尉尉治左有南州髙士塜荆芜没人一日命薙去筑思贤亭以见志转运使何君处乆倾盖器重檄摄郡文学寻檄分司抚州小事许専决州苦和籴斛靣及田宅税契钱为民害立罢之再檄瑞阳如在抚考满未谒选防赵信父视师江上欲屈公而淮西总领所辟监鳯台酒库因赴其聘而兼賛赵公幕府当是时军兴事烦公年少入预筹画出理鞭筭精采猎猎诸公间用赵公荐特差充两浙转运使司准备差遣荣王府夺民田公断归民田王怒语侵使林使公改断公曰吾职可削笔不可改也辇下供亿重嵗入不足以支撙节出纳作漕计本末一书示来者癸丑春以考举及格改官授临川民喜见顔色问是吾分司公耶至则兴学立黄勉斋先生祠清版曹宿负覈经界隐籍邑以大治有杀人委于隍者吏执王应亨奴主七人鍜链诬服公白郡改鞫杀人者常平司都吏冯汝能也事闻转一官旧例试院未揭名许健者疾足报防以邀厚犒乙夘秋举禁卒与马营争其利致闭郡守主兵官不能制且乱公单车徃谕咸聴命广县廨创莲华漏建相业堂成皆自为记包枢宻闻其政谓人曰江西五十余县临川第一丁巳除尚书检阅官书拟右司文字初立朝感激欲言事輙劄入乞建储不报戊午出通判平江改嘉兴守挟同袍为执政傲愎甚公极力规正不可则以监州不职自劾守为敛戢悉却俸外无名事例作一杯水亭暇日啸咏其间愉如也除太常寺丞就守嘉兴命下丁母忧去家食不通贵人书防婆娑东山下自号东山翁文酒耕渔相娱数年以疾卒生壬申八月四日卒甲子八月二十一日得年五十三曾祖功懋妣王氏祖思聪妣陈氏父质通直郎两浙转运使司主管文字妣张氏赠安人配华氏通直郎建寜嘉禾令君女性端淑俭恪佐公居官无纷华意公盛年思退賛其决尽义嘉兴归相张安人防尽礼公疾侍药尽劳卒持制尽哀通直公在堂华【缺】通直亦老迎致相驩养尽诚宗姻乡党急乏赒贷尽恵既贵不忘蚕桑常夜绩课儿诵书教尽方生壬午三月二十六日卒至正壬辰十二月丁酉以遗命葬郑坞距公墓八百举武而近子男三忠甫歴上饶南城建平三尉有能名次迪吉登仕郎出为外家后先卒次志甫以军功补官垂换授州教授卒女道韫适池州教授管茂孙男二拱辰徽州教授次宿老女二曾孙男若干女若干公生平为文有体裁自举子时声撼场屋及宦学东西师友益广如袁广微兄弟汤伯纪父子徐景恱蔡仲节诸公俱以刚介防静见交在淮西朞年增饷额十一万有竒奏减磨勘十一年耻自陈并他赏皆不叙吕节使文徳举亲民却不受在两浙吴谢二相贤公争致门下两辞之在右司当宁顾辅臣称信有三徐可进用指公与忠愍公之子直谅台守宗仁也丁大全贪其功诱公监察御史且嘱以林防政弹文公曰台官可为当路私人乎即日告假出闗去里居服阕有荐于朝予江西一州不拜予归班不拜翁祭酒冯舎人皆同年在朝屡道贾平章意将处之清要以父年八十不可出力辞终父之世不过朝奉郎赐紫鱼服呜呼科举法敝乆矣敝极则可废然由隋唐以至近世所得名卿材大夫不少其人必皆沉潜好气节防通知体要无有肯遽然阘茸不振者而风骨稍髙即成竒杰盖其获之也不以求而以知责之也不以役而以礼故人人得自持重而尽其材余生晚虽不逮事公即公之渊源趣向皆耳目所睹记贤者不必以不仕为髙仕矣天下共名为奸邪者嫉之不可主天下或名为奸邪或名为忠良者疑之不可主至于天下共名为忠良可主而亦不苟就焉若公之落落于吴谢丁贾之间所向偃蹇盘旋孤行直立此非可徒以科举士论也昔者延陵义死墓有旌题仲舒贫葬行路展礼庸敢窃附二贤之例揭之垄端使百世之下想遗风谈故事者犹有所考不亦可乎
　　五山陈公墓表
　　呜呼是为信上饶五山陈先生之墓公之世本籍玉山后稍徙上饶沙溪之旁有五山公晚居其间学者因尊称之为五山先生焉方公少年上饶多名士大夫徐祭酒父子韩直院兄弟诸贤为领袖叠山谢氏城山林氏蓝山张氏之徒为羽翼风采扇动东南而公生世家能以义气招致衣冠爼豆不彻于门篇章笺翰日积其席乙夘秋寻用诗赋充乡贡州人谓一蹴且蹑通衢云逰矣春官失之恬不以介意益广问学筑室聚书辟馆聘客笑谈歩趋皆有法度乆之名成行孚乡邻有争则聴之决官府有急则倚之助盖古之善人君子布衣韦带而尊于王公重于専城者其道类如此也丙午兵起始避孔道入深谷苃舎相依者至数百家药病饭饥全活甚众事定起领邑校扫烬地立讲庐于是大防民数郡博士以儒籍为忧托公扶之闻命不辞殚劳罄资凡留连省户下逾年迄脱同袍于编氓而归防广信阙长长广信州将部使者闻其名方议荐擢而公竟还五山遂终身焉喜为诗有古近体并杂著若干巻蔵于家性笃直好义重然诺见人善称诵如已出及闻其恶一不挂口待交游能始终犯不较施不伐由是无丝粟怨嫉于人美须眉耆年华皓意行郊防间识与不识望之知为吉徳讳尧龙字继臣曾祖伯运祖徳寜父良才世为儒娶郑继张皆先公卒又继施氏子男三公美舜懋早世次舜清婺州永康教授女二适徽州婺源学正祝防次适赵谘皆郑出孙男六禹畴禹锡禹逺禹范禹谦可崇女二曾孙男若干女若干年八十生壬午正月八日卒大徳五年九月十日葬五山西十里双峰以其年十二月庚寅公事亲以孝闻居父防治葬极尽力至是双峰亦自卜余之来后公死才一年每临事接物兴扳援不及之叹尝作诗哀伤之又以事尝至五山亦及拜双峰阡婆娑松桧抚问泉石遗风犹存顾安得复有斯人乎而其子孙多善文雅喜从余防爰采家乗订以乡邦公言揭辞植表双峰之下使后来为者知劝慕云
　　徐耕道迁葬碣
　　嵗甲戍乙亥余客金陵四幕文武掾佐浮沉徃来以千计徐君耕道在数中余接之不及稔也尔后三十年来上饶于君为乡始获知君之家世出处及诵君词赋盖上饶之徐自衢徙而居世黄塘讳元得字耕道曾祖赐迪功郎祖植礼部进士父华甫自号橘隐翁世以儒素科级自重至君从兄忠愍公遂为壬辰进士第一人仕终于大司成冬官二卿当忠愍公时四方宦学之士无不愿登其门君擕超頴之质入则与二季端友龙圗立大侍郎绸理书防出则与赵茂实尚书徐景说秘书軰商略义理及既不得志场屋而逰则与扬州李制置江州赵安抚之徒讲画筹防逰倦而归则与蜀郡杨防预天台叶集贤诸公考问故实声渐气摩意谕色授不劳而成良器江淮旧称功名驰骤之地尝奉檄筑懐逺军城补进勇副尉升授滁州散祗移淮隂文家峰廵检淮隂尉进保重庆转进义副尉又剿广益盗湘南转进武校尉又五转自承信郎至忠翊皆身犯矢石得之非他书生用空言寄功幕府之比然盘旋曲折亦不足尽其才而嵗年老矣于是归傍乡井既而避地于饶徳兴之宗儒村宗儒有王氏故大家能以礼馆谷君学徒为之填委防李制置弟宰祁门于徳兴邻邑也复招游祁门为刋所为诗词曰横塘小草一笔二笔者若干篇君平生轻财有俸餽即散以周人之急故晚而益贫三年不得已遂归黄塘课子读书督奴灌畦殊不为前时意度闲暇惟去宗族乡党相倡和命诗社曰眀逺并主隣社香林社友又为刋小草六笔者若干篇癸巳夏感疾至秋加剧索纸作书别所尝交徃有此行遥指柯山云云数十字若寓升逰洞天之意书毕而逝十月某日也生庚辰十一月某日年七十四葬之新卜在祖茔白土山侧子男四长某次某皆早世次某出为衢官堂宗人后次直谦铭曰不局于趋亦不失吾儒不急于营亦不害吾生大袖长绅魁颡豪膺閟此佳城
　　周府君碣
　　饶安仁周君讳文清字清之年六十四以至元辛夘二月十六日卒乙未二月二十七日既葬于附郭之谭山而石表未立其孤惧无逺于刍牧持武冈王侯之志来请铭按志君曾祖讳某祖讳逺父讳志家世循良君早从乡缙绅问学恬于进取而训儿女一以孝悌忠信邑大夫推其贤尊为耆宿常礼貌之嵗饥荒力劝赈恤人有鬬防为质决是否皆喻而止安仁路当孔道每观风问俗之使至纳其雅言民受寛赐晚嵗益屏人事灌畦种蔬以自乐号爱圃翁文士赋诗盈编君不介意颇好西方之书繙诵梵译若有深得者迨婚嫁将毕遂感疾命家人衣周身棺周衣翛然而逝世之谈儒者尝诋释氏为诞其弊也华言雅趋而少诚慤观周君之于出处死生之际不近于有恒者邪君生于戊子六月二十四日先娶李氏继夏氏俱先卒子男三宗垕宗懋李出宗允夏出女一嫁支以良孙男三女四铭曰吾闻适邱墓道不施哀而哀生呜呼兹冈吉人之蔵其固其康

