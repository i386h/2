<!-- { "loadSidebar": true } -->
　　恩平古恩州之域国朝置恩平驿隶阳江县今恩平堡是也堡立于成化之己丑先是西獠入冦景泰天顺间剽掠髙凉以东亘数百里无完城民争起从贼逺迩巢垒相望此其地也成化改元圣天子念而广夷贼未平命将讨之而用其偏师于此既而贼势复炽当道者以恩平地四达难守简畀我邑令郁林陶侯素有威略至则急捣其巢穴亦既杀其桀黠者遂以其众还各郡县且数万人而虑其向背靡常即一旦复起为患有如前日充斥其将何以待之此堡所以建也成化丙申左都御史彬阳朱公奉勅总督而广军务既至环眂列郡昔常为贼所破者亟谋所以善其后谓恩平故多虞且其地介数邑之间当东西行之冲送往迎来民劬于道路者无虚日不如以堡为邑便会我陶侯亦以边功累升按察副使奉玺书専经畧是方公于是俾侯成之区画既定悉以上闻凡割阳江新会新兴三县人户三千户粮一万石县仍驿名城以堡建无所改于其旧城之中为治戎之所东则县治西则学宫既成诸士子逺近云集学舍不能容诵弦之声盈耳过者叹曰美哉洋洋乎昔为盗贼之垒今为诗书之府谁之力欤邑令翁君以书属予记其亊而于学宫尤惓惓焉甚矣翁君之明而保民也自有边患以来狼吞虎噬以残民之生人所知也汤沸火烈以贼民之性人未必知也颠沛流离死生利害怵于前而父子失其亲兄弟失其爱鼓之以鬬争之风置之于水火之地则五品之伦五常之性与生俱灭诚不可不惧也卫灵公问军旅之事孔子辞以未学曰俎豆之事则尝闻之矣自今观之昔者军旅之兴虽以拯民亦以弊民弊民之政孔子所不忍言岂得已哉今地方宁谧文教聿新俎豆之事安可一日而不讲耶邑长俎豆其政而忠信发之学宫俎豆其教而忠信导之诸士子俎豆其志而忠信体之习端而俗正教立而风行民乐生而好乱者息士有耻而慕义者众则刑罚可省礼义可兴囹圄可空干戈可戢守令之责尽矣而君之志宁不亦乐于斯乎予不文谨具其事始末与其所当先者以复君碑于学宫俾来者有考焉君名俨莆阳人 

　　新迁电白县儒学记 

　　邑何迁迁避冦也先是电白在髙州府治之东按察佥事陶公提兵过之顾谓其守宰曰形胜不足以守邑宜迁迁必于神电卫焉其地广可以容其城固可以守去危即安民之赖也舍兹弗图志不在民也知府孔侯镛以公之说闻于上遂迁焉时成化戊子岁也学宫在县治东南当是时寇贼未殄草屋一间奉大成木主而已岁丙申公以秩满迁副使奉玺书専经略是方每一过之未尝不瞻顾徘徊以学校之兴废为己责而叹其力之未遑也明年冦乃克平是方之民寄命于盗贼之水火者几二十年至是始逭公暇时巡省诸郡县俾劳来匡直咸尽其方越二载而民之病者苏仆者起矣公顾力可及以状请于钦差总督两广军务右都御史朱公首创学宫次及诸役许之于是辟土为基度财为用而属是役于某官某使督之以已亥三月某甲子始事越明年八月某甲子而舍菜焉宫宇峩兀门观轩敞神像清严器用具足缭之以宫墙饰之以丹漆诚壮诚丽遂为一郡学校之冠其它若县治若城隍社庙若藩臬行司以及邮传邸舍桥梁道路一一区画成之营材于山民不知劳为陶于野财不妄费而皆以一当百以百当万故役之烦者化而为简难者化而为易公勋庸着于武事不可胜计世称公通变无方亦焉往而非是也哉韩君某来守是郡既至睹众美之具成乃叹曰博哉功乎歴审其为之先后又叹曰公留意学校功先庶务其重如是乎乃具书弊遣其属蔡锺英如白沙请予记之辞不获推古学校之意而言曰学校一也所以有古今之异者存乎人孔子曰古之学者为已今之学者为人程子曰古之仕者为人今之仕者为已夫学以求仕之所施仕以明学之所藴如表里形影然皋夔稷契伊傅周召其载于典谟训诰仕者之所施也有为已之心乎颜曾思孟周程张朱其传于著述文字学者之所藴也有为人之心乎诸君子显晦不同易地而处之有不相能者乎自古有国家者未始不以兴学育才为务然自汉而下求诸学校之所得名世者几人有不由庠序而兴者乎是故学校之设其重在于得人学之道其要在于为已古之名世者舍是无以成徳甚矣斯学之不讲于世也久矣公所望于学校意者其在此乎公名鲁字自强广右之郁林人也始恩授吾邑丞公之先公成浙江按察副使死事武义云 

　　新会县辅城记 

　　吾邑辅城周遭六七里髙若干尺东南际水西北凿城下为池旁植刺竹施蒺■〈艹梨〉其中为营门以守尝记往年西冦之来凭陵髙凉以东破闗袭城势如建瓴至此则截然而止如虹霓之收急雨由是而吾民之丘陇以完室家以安鸡犬以宁仓箱以盈燕有岁时乐有宾客至于今各得其所者则谁之赐乎始者吾谓陶公曰孔子曰言忠信行笃敬虽蛮貊之邦行矣以此而尽吾心则庶政无不修用人无不当理财无不富治兵无不强不知乎此而欲徒恃其末葢后世以法劫制天下区区之为也公之功固大矣而圣人之道非耶公曰不然行圣人之道有二术内之曰心外之曰权无其心则权为挟私妄作矣无其权虽有其心将安施哉今夫用行伍之人取其长不责其备宥其过以图其功可也或者过于求实一疵不贷而用舍乖张矣今夫理财于扰攘之秋非常赋克取之民故椎牛洒酒丰犒厚享非以醉饱为徳所以作士气也顾小利而忘其大体者则朝夕与小吏计牙筹算赢余矣今夫治兵于阃外号令则大将主之而吾每以偏师从事况夫深山穷谷民獠杂居善恶同状生杀在前而节制不一沮我者惟以杀无辜为言矣此事之所以难行而心之所以不孚于人也乌虖兵凶器也岂得已哉公从事于兹余二十年吾民之老者以死少者以壮事功在边隅日逺日忘葢不可以无纪而垂告于将来今西师戒严盗贼塞路吾欲于知力之外而纲维乎是则孰与语哉 

　　云潭记 

　　白沙之西山则圭峯也东北连数峯最胜者为緑护屏屏之南有潭渊然曰圣池下蟠蛟龙龙嘘气成云变化万状里生周镐偕其季京来谒予白沙时维仲春风日晴美予与二子携酒饮于西山之麓班荆而坐仰而四顾有云起緑护屏炫烂如丹青郁纷若祥瑞予顾谓二子曰是圣池之云也伟哉观乎二子愀然正襟侍侧曰是吾先子之志也先子居龙溪垂五十年无他嗜好惟喜为云潭之观故先子之号曰云潭予曰嘻有是哉若先子我旧不幸早世不及见若兄弟长也若岂尽闻之乎居吾语汝夫潭取其洁也云取其变也洁者其本乎变者其用乎二子齐应曰然予曰未也野马也尘埃也云也是气也而云以苏枯泽物为功易曰密云不雨自我西郊是也水以动为用而潭以静为用物之至者妍亦妍媸亦媸因物赋形潭何容心焉是之取尔二子喜相谓曰先生命我矣于是复进而告之曰天地间一气而已诎信相感其变无穷人自少而壮自壮而老其欢悲得丧出处语黙之变亦若是而已孰能久而不变哉变之未形也以为不变既形也而谓之变非知变者也夫变也者日夜相代乎前虽一息变也况于冬夏乎生于一息成于冬夏者也夫气上蒸为水下注为潭气水之未变者也一为云一为潭变之不一而成形也其必有将然而未形者乎黙而识之可与论易矣二子于是起而再拜乞书为云潭记 

　　潘氏祠堂记 

　　一善可书也吾书之吾畏多言也信多乎哉不多也伤俗之益偷吾无位也言不能化而入恶在乎多言也善者吾斯进之而已矣潘某氏者南海之着姓老而无子曰吾无继可也兄弟之子犹子也同吾胞者几人继其世者若干人可以执笾豆可以守宗庙可以事继述而传无穷矣吾何忧吾无继可也以其所有者归之祠以卒噫兹可悯也已若是者其亦足与乎其无足与也尧之时比屋可封降自后世不以善而以利父子也而不用情兄弟也而阋于墙妇姑勃豀朋友按剑者皆是也夫恒人之情莫甚于顾其私而不忘其后某也致孝乎祖祢委祝乎兄弟其生也若遗其死也若虚非求马于唐肆者欤未可知也伯氏某成某之志以其地三畆构祠屋三间以奉四代神主其田若干畆以供常祀诗曰兄及弟矣式相好矣其斯之谓欤某之从子上舍生汉也有一日之雅于白沙来请记其事予不能辞也于是乎书 

　　增城刘氏祠堂记 

　　古圣贤以民徳归厚必曰追逺又曰宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也庙始迁之祖而祭之古之制不可考已君子随时变易以不犯其分而得其心葢人情出于天理之不容己者夫何嫌欤古之仕者世继死者有庙生者有宗恩相庆而死相吊百世不相忘世降俗偷葢有不然者矣邸第之雄田园之美肥甘艳丽饱妻子祖考所栖与虫鼠为伍残膏剩馥何有及之其鄙陋污秽可胜道哉中古之王天下者尝为卿大夫作家庙以愧之卿大夫犹然况士庶乎先世之流风余韵至此几絶以吾之一身散而为百体拔其一毛而心为之痛是孰使之然哉且人之赋于天命者有贤不肖贫贱富贵之差吾之所以仁爱者未能皆然贫贱不薄于骨肉富贵不加于父兄宗族者谁乎故曰收合人心必原于庙宋之惠州守刘仲明自南雄迁增城有刘氏自仲明始也传至今太学生瓛十有二世其先世尝庙而祀之不迁又置田以供祀事以图无穷颓而复起者再矣父有积薪子不析而爨之世岂少哉瓛自言系本元城世有衣冠曰縁者瓛之父也曰汉曰孔祥者瓛之诸父行也一念追逺之同天顺甲申始拓庙旁之地而新之庙成而诸父亡矣成化庚子瓛之兄瓒又率其族兄弟而增修之前堂后院栋宇层起焕如也四垣竹树周遭过其门者咸以是称焉于前有光于后有继于士大夫其无愧哉今年秋瓛因林时嘉再至白沙子示之诗云一雨变新凉炎埃洗除尽庐山昨夜灯已照刘宗信故为之记以诏其后人 

　　永慕堂记 

　　予幼时读孟子人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣窃疑孟子之言抑扬太过爱亲人子之至情也不待教而能不因物而迁人之异于圣人也岂相悬絶若是耶比弱冠求友于四方多识当世之士择其贤者能者而师之其不可者而改诸内外轻重之间槩以孟子之论其役志于功名其循情于妻子其思慕其亲其不以皓首而媿垂髫者希矣然后信孟子之知道不茍于言也成化甲辰江阴李君昆以侍御史被命清理军伍于两广始过白沙进拜老母于堂予雅未识君之色而讶其忧之余耳君之孝而讶其哀之余意风木其心者恒怵惕于见人之亲欤君曰然少留君坐语之以丱角所疑于孟子以壮而后信其言不予欺因与君论交焉它日再过白沙索书永慕堂扁予申以孟子之言曰人各有所慕仁者慕亲义者慕君士慕学农慕稼穑百工慕能商贾慕贸迁无无慕者慕之至死而勿替乃至形乎动静接乎梦寐通乎幽明皆性之所发而为情有莫知其然而然者此之永慕是也夫孰得而夺之彼幼而慕壮而衰老而遂忘慕之不至而迁于物是之谓情其性非知内外轻重之别者也夫忠孝之推也不孝于亲而忠于君古未之有也御史谏官也绳人以身者也名堂之义其以忠孝示天下乎君闻之悦命左右涤砚乞书为永慕堂记 

　　潮州三利溪记 

