<!-- { "loadSidebar": true } -->
　　除鄂倅谢庙堂【鄂即今武昌周夷王时地属楚楚熊渠封其子为鄂王始名鄂隋置鄂州宋以鄂州属荆湖北路地志云梦之南属鄂楚辞乘鄂渚而反顾兮选诗鄂渚同游衍】
　　凡骨难仙有辜造化【神仙传神告墨子曰子有仙骨杜诗自是君身有仙骨王烈之安成记县人有谢廪者行日忽遇云雾之中有一人乘龟而行廪知神人拜求随去曰汝无仙骨不得也北梦言蜀朝有小朝壬裴璨俸薄且间或劝求宰一邑裴曰今之畿县非有仙骨何以得罗隠啓嵇康骨俗徙矜养性之能李广数竒岂是用兵之罪呉荆溪啓凡骨难仙尘容易老洪平斋啓骨凡无仙去之縁春到有物华之意】壮心易老早合归耕荷上宰之曲成叨大邦之半刺未容彯组问烟霄之路【韵防彯彯长组貎文选彯组云台者摩肩】犹得坐舆观江汉之流咸谓拙谋自知过分伏念某五穷者技百丑其形【韩诗何用养汝百丑形】小鸴之抢榆枋乌敢笑鲲鹏之运【庄子北防有鱼其名为鲲鲲之大不知其几千里也化而为鸟其名为鹏鹏之背不知其几千里也是鸟也海运则将徙于南防蜩与鸴鸠笑之曰我决起而飞抢榆枋时不至而控于地而已矣奚以之九万里而南为】孤鸿之喋秕稗仅堪伍鸡鹜之羣【博物志雁多羣而鸿寡侣韵防啑喋水鸟聚食貎司马相如赋唼喋青藻西京杂记唼喋荷荇出入蒹葭禽经水生之鸟咮多圆而善唼左传用秕稗也注秕谷不成稗草之似谷者贾谊新书邹穆公令食鳬鴈者必以秕博雅鳬鹜也今文作鸭一名鹜一名舒鳬屈原卜居将与鸡鹜争食乎北史卢思道周时为武阳太守位下不得志为孤鸿赋以寄情其序云雅歩清音逺心高韵鹓鸾以降罕见其俦而锻翮墙阴偶影独立唼喋秕稗鸡鹜为伍不亦伤乎】胡弗揆量妄希简拔然与其进也洁夫巳以进而其求也异乎人之求尝慕先贤重于去父母之邦岂随末俗纷然趋利名之府清明所照白黑自分【刘向传黑白不分邪正杂揉薛宣传所贬退称进白黑分明杨震传白黑溷淆清浊同原班固传白黒简心蔡邕传督察奸枉分别白黒冯衍传省羣议之是非详羣言之白黑朱浮传岂不粲然黒白分明王尊传惟明主参详使黑白分明司马迁传贤不肖自分白黑廼形杜诗所以分黑白洪平斋啓黑白既分丹青自炳】矧当图乂以更张务在责成于抚字居官不治合如楚子文三已之入境无灾此固鲁中牟一异也有斯绩用不我瑕尤故贱名达朝廷或挽之或推之【左传或推之或挽之欲无入得乎】非公议在庙堂孰主是孰维是上书盖喜于自衒【东方朔传上书言得失自衒鬻者以千数】献冶乃疑其不祥方归兴在万山之间【张乖崖守蜀有録事参军老别去留诗曰秋光都似宦情薄山色不如归兴浓】忽除目自九天而下【李诗欬唾落九天】俾乘别驾往佐名藩鹦鹉洲前平分清景【鹦鹉洲在武昌城西南庾信赋藏船鹦鹉之洲白乐天诗红叶林笼鹦鹉洲岑参诗衣霑鹦鹉洲边雨崔灏诗芳草萋萋鹦鹉洲】貔貅帐下密赞边筹俱非小器之能胜抑见鸿钧之善与兹葢伏遇某官量涵无际识炳有融【诗昭明有融】以君子育材之道相其君【韩文孰能教育天下之人材将非吾君与吾相乎孰能教育天下之英材将非吾君与吾相乎】以国家尊贤之经治其国挥沐吐餐而忘勌【高彪传昔周公旦父文兄武九命作伯以尹华夏犹挥沐吐餐垂接白屋王褎传周公躬吐握之劳】离疏释蹻以皆徕【王襃传离疏释蹻而享膏粱注离此疏食释此衣蹻师古曰蹻即今之鞋耳】虽爱名器不轻以假人而执权衡莫先于平物有能者进而不能者退允合佥言无亷之实而窃亷之名讵容滥吹葢将导王泽以被于下又须更民治以究所长【萧望之传所用皆更治民以考功】挈此虚庸任之闗决某敢不悉心砥厉委命埏陶【过泰论委命下吏祢衡鹦鹉赋归穷委命】苟舍此官安得有南楼之胜【九江録庾亮任武昌诸佐吏殷浩等乘秋夜佳景共登南楼俄而不觉亮至众将避之公曰老子于此兴复不浅便坐谈咏至今名庾公楼】欲观竒士固难希东阁之留【朱云传薛宣为丞相云往见之宣备宾主之礼从容谓云曰在田野无事且留我东阁可以观四方竒士云曰小生乃欲相吏耶宣不敢复言】
　　通范运使
　　行台之聮郡组仰钦节制之尊别驾之旅賔筵实赞筹谋之末昔虽忝同进士之列【李肇国史补得第谓之前进士俱防谓之同年李绛曰进士明经大抵百人吏部得官至千人私谓为同年】今敢居半刺史之名独以三阶之久违忽此二天之下照喜极舞手词能矢心恭惟某官学致逺而钩深【系辞探赜索隠钩深致逺以定天下之吉凶】智融内而光外【韩文服仁食义融内光外】藏器甚伟【易君子藏器于身待时而动孔融传高明必为伟器】得舆则亨【剥上九君子得舆象曰君子得舆民所载也】世上文章孰逾岷山巴江之秀气【水经岷山江水出焉注岷山即渎山又谓之汶阜山三国志秦宓对夏矦纂曰蜀有汶阜之山江出其腹帝以防昌神以建福故能沃野千里三巴记阆白水东南流曲折三回如巴字一説尧羿断脩于洞庭世称巴陵者蛇之死其骨为陵】物表风韵真是方壶员峤之胜流【北山移文亭亭物表列子渤海之中有大壑中有五山岱舆贠峤方壶瀛洲蓬莱台观皆金玉所居皆神圣之种任昉述异志贠峤山名还丘互见前】持月赐之笔以仪天朝【韩文吾知去是而羽仪天朝也不逺矣】衣昼行之锦而荣乡国方巻甲定盟之后念系兵转食之艰洞达源流恢张纲纪木牛运流马运妙传蜀相之遗铜虎符竹使符乃借汉郎之重【汉书文帝纪初与郡守为铜虎符竹使符注国家当发兵遣使者至郡合符符合乃听受之皆以竹箭五枝长五寸镌刻篆书第一至第五以代古之珪璋从简易也】故民不益赋而用自足【萧望之传百姓犹不加赋而军用给汉志桑羊为治粟都尉民不益赋而天下用饶唐书歴代操利柄为国计者莫不损下益上危人自安变法以弄权敛怨以搆怨者皆有之矣如刘晏通壅滞任材能富其国而不劳于民俭其家而归利于众第五琦促办应卒民不加赋而国丰饶亦庶几矣第五琦拜江淮租庸使迁转运人不益赋而用饶】虽国有流灾而僃在先万灶皆春百城不夜【齐地记不夜城在阳城东南郡国志登州文登县有不夜城即秦始皇欲观日处汉书地理志东莱郡有不夜县注古有日夜出于东莱莱子立此城以不夜为名杜诗不夜月临闗东坡诗雪月长临不夜城】隠然强势憺乎殊隣登庾亮之南楼坐得折冲之畧开平津之东阁行为作辅之谋泥诏其颁【天子六玺皆以紫泥封之故曰紫泥诏李诗鳯皇丹禁里衔出紫泥书】脂车以俟【诗尔之亟行遑脂尔车又载脂载牵脂之使滑泽也】某结发自立【结发言始胜冠李广传结发与匈奴战】滥巾无闻【北山移文窃吹草堂滥巾北岳】擕持不肖之资掇拾有司之第顾嗜好酸寒之独异【柳文凡人好辞工书者皆病癖也吾尝见病心腹人有思啗土炭嗜酸咸者不得则大戚韩诗云夫吾兄有狂气嗜好与俗殊咸酸】惟生活冷淡之是亲【摭言裴令公居东洛夜宴聮句元白有得色次至杨汝士曰昔日兰亭无质此时金谷有高人白乐天知不能加曰笙歌鼎沸勿作此冷淡生活元防之谓乐天能全其名】粤自授文适逄知己夸黄绢于防妇初乏好辞【汉邯郸淳作曹娥碑蔡邕题其石曰黄绢防妇外孙韲臼杨脩曰黄绢色丝絶字防妇少女妙字外孙女子好字韲臼受辛辞字曹操行三十里方悟叹曰有智无智较三十里典畧杨脩有才知魏文为世子歴陈太丘碑过见碑题黄绢云云魏文思之不解问徳祖即答曰陈实之墓蔡邕之辞钟繇之书此絶妙好辞也魏文曰才与不才相较四十里也刘孝标云魏武杨脩未尝过江意当以此为正】赐墨绶于老矦终非善履幸逃吏议漫作京游在长者诚有味其言奈君门不可径而入【韩文君之门不可径而入兮遂从试于有司又君门不可入势利互相摧】暮鸟巳勌自合知还【文选云无心而出岫鸟倦飞而知还】寒蝇甚痴尚须驱去【韩诗痴如遇寒蝇又朝蝇不须驱六一居士诗自是少年豪横过而今痴钝若寒蝇】虽云外司马也抑有小朝廷焉吏职脩明使条寛大念成名共记之有旧【摭言神龙以来杏园宴后于慈恩寺塔下题名杨万里诗入座能分一日光题名犹记榜中黄】将改容加饰之又新靡待及遽令受粟武昌号多士岂资闗决之才【晋书陶侃传镇武昌时武昌号为多士殷浩庾翼等皆为佐吏】广平沉下寮尚假察亷之庇【赵广汉传察亷为阳翟令张敞传察亷为甘泉仓长萧望之传察亷为大行治礼丞】有勤归向未易敷云
　　通赵总领
