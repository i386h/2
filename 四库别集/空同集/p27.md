<!-- { "loadSidebar": true } -->
惠爱前人迹追思后代心洪都观察庙香火古江浔白日江山过青松霜露深亦知精爽异应厌皷鼙音 

徐苏二祠 

孺子真高特云卿崛后先挥锄傲汉冕捆屦卧江烟宁饫糟糠毕耻同贪浊全凄凉百代宇怅望一潸然 

鹅湖书院 

书院佛堂边颓垣岭谷连四时僧酒扫千古俨高贤立壁东莱毅悬河子静偏众流终一海流泪考亭前 

经长陵诣黄花镇 

沙岭群峯会黄花一径穿临崖防马骇枯木有蛇悬锁钥关门壮星辰陵阙连旧驱悲虏贼得失岂皇天 

白洋城 

京西太行崦孤垒白洋间巳巳曾通贼居庸并立关水合桑干去峰连塞上山圣君敷远德秋日战旗闲 

至黄花 

黄花城压岑山合昼多阴坐见五陵雾来为九月霖泥生剑戟涩寒重皷鼙沉寂寞松林外那传孤鴈音 

银山寺 

银山倚铁壁天外削三峯下见林中寺来闻午后钟僧徒住石屋雷雨拔门松西望诸陵接云成五色龙 

出塞二首 

胡蔓黄河限秦亡紫塞存碛沙浮落日寒雾宿疏墩哨马三边动烧荒千里昏将军拜金印白骨不曾论 

二 碛日淡无晖胡沙惊自飞望烟寻戊垒闻鴈忽沾衣大将搜河套游兵出武威贺兰山下战昨日几人归 

环县道中 

西人习鞍马而我惮孤征水抱琵琶寨山御本钵城裹疮新罢战插羽又征兵不到穷边处那知远戍情 

寺 

不覩空王宇谁兴浩刼心散花疑白象布地果黄金水雾飞梁洒夕阳迥殿阴独口簪绂客游赏托云林 

繁台春望 

野旷孤烟静高台独望时地残隋氏苑天阔禹王祠晚日云争白阴崖花自迟目断南来鴈萧然故国思 

繁台别业 

地亦因台峻天能纵屋高宋朝四帝国禹庙九河涛上下见陵墓风烟含野蒿昔人闻醉此简懒愧吾豪 

高远亭 

虚亭盖树杪四顾果平芜嵩岳杯前出浊河牎外纡寺杉时送响塔鹳每来乎一约朋知饮归车醉每扶 

诣别业 

局蹐岂吾事郊游惟独行风回疑引骑雪落故连城塔树凝先白台云曳未平感时侵岁晚白发暗心惊 

登盘山顶顾望三湖 

为访三湖寺春山独自来千盘不到顶万壑划争回石罅鸣鸡犬林风过虎豺俯观侯赵树西望白云台峯日明寒雪溪泉激暗雷若非武陵口那得有桃开 

中湖寺二首 

龙象何年地千岩一涧回我来寻石镜隔竹望香台树绕啼猿入人从鸟道来坐飧霞气晚只拟是天台 

二 陟崄扣岩扉一钟鸣翠微丹崖森竹树雪壁映花飞屋隙鸣泉写山昏麋鹿归松风高壑起云卧欲沾衣 

南湖 

中湖果奇绝逾岭复南湖石磴回相倚岩泉有乍无开牎众壑积当殿一峯孤更览千林竹因怀长啸徒 

北望畏雨不至 

乱山上云气孤客发西岑徒瞻北湖寺其如东路心岭猿愁瞑雨岩鸟下空阴回首太行麓萧萧松橡林 

下南湖 

湖僧骑牝马相送石门峯欹仄乱石路日瞑渔樵逢苍茫翠微里风落青山钟羡尔岩居者终期尘外踪 

晓行云梦泽 

晓行云梦泽云起失湖村历历横江雨冥冥远岫□鼋鼍当马吼鸥鹭背人翻欲拟浮湘作吾生异楚魂 

刘家隔 

匹马淮山尽孤舟渐楚歌远商吴蜀杂新雨汉江波骄鴈斜斜下轻鸥片片过整帆迟明发天色定如何 

浮汉 

杳杳向前城杨船浮汉行水闻天上转色出雨中明已近鸣鵙月长看龙雾生陈诗叹秣马风浪独含情 

浮江 

浮江晴放舸挂席晓须风日倒明波底天平落镜中开牎问赤壁捩柁失吴宫万古滔滔意浔阳更向东 

九江 

九江江九流庐岳负江州世代催前浪图书羡上游城孤落日映虎去暮天幽夜笛邻岳送曲终无限愁 

发九江 

已发南风盛须时且复停岸沙延系缆竹色隐回汀行待江水稳卧看庐阜青此生谁固料湖海一浮萍 

丰安庄 

地气南逾热僧林晚暂栖云开一江去日在万山西修竹凉风至昏鸦古木齐凭高忽洒泪清世有征鼙 

圆通寺阻雨 

岩扉邻虎穴淹坐面猴江山动云生服风回雨入牎渐交松际响蓦鬪石间泷铃磬烟萝外高峯只自双 

圆通寺阻雨闻石门磵桥断水涌阻往东林 

石门雨断桥途阻虎溪遥仄想远公室秋莲应尽飘愁猿吟雾里落叶重林腰更有天池望岩岩向碧霄 

五老峯 

东南涛浪吞五老古今存秀色彭湖浴诸峯庐岳尊中宵见海日南斗豁天门霜雪颜常静云烟解变魂 

再至洞院 

昔别秋色苦今游风涧清穿石竹犹活雨过泉自生礼殿古门换钓台新路平独来谁每见云日此峯情 

回流山亭 

亭高山尽入回首见鄱阳天地开吴楚弦歌有宋唐峯云低栋白湖日倒碑黄六月吾来此凉风不可当 

折桂寺 

折桂何朝院开基分翠峯牎明五老雪门掩半崖松泉瀑飞人过香台印虎踪千岩谁得到百里但闻钟 

团山登望【石壁朝饶三山名】 

团山当县口石壁对朝饶日静湖波敛天低岛色遥风云余霸气吴楚混前朝秋水年年落英雄恨不消 

芝山望 

吴楚分何代乾坤此郡孤江从树里断山入雨中无战鬪名空在英雄世与徂酒酣抚长剑极目尽重湖 

芝山寺感事 

偶到芝山寺遥伤荐福碑霜雷十月动秋战万家悲凉入丹枫堕崖高黄葛垂洪钧融万物黔首独旌旗 

龟峯 

立壁有天地浮云无古今仲冬诸客到落日乱峯阴峭峡通人过危岩把酒唫奇多看不彻昏黑更登临 

泊安仁 

官舟商泊同城近月蒙蒙戍皷夜长击渔灯时自红乌鹊枝难稳豺狼穴易空向来论大树心切古人风 

铅山 

山水交闽越东南古县闻一峯晴冐雪雨水昼蒸云石井鹅湖倚车盘鸟道分儒宫荆棘里寒叶痛纷纷 

明远楼春望 

贡院初开阁春阴独倚栏柳边千舰聚花里万家残风雨江声壮兵戈地色寒断肠沙鴈北羣起向长安 

市汊夜泊 

此夜章江月无端照独舟人生真梗泛岁暮且帆游腊逼寒灯焰波吞霁雪流坐吟风鴈起渔笛满前洲 

丰城夜泊 

夏至北风至晚清凉意增江船逼新月沙色乱疏灯暗桨故相拨浮阳还自蒸倚樯看剑气仍见斗间曾 

舟往临江即事 

直岸含风细中江放舸安地随帆席转风进晚潮残霞树迎牎过晴山卷帽看遥惊双浴鹭色举向云湍 

雨泊丰城 

古岸花层湿阴江鸥半飞波回撼船重雨侧入帘微潭爱金华涌亭伤宝气稀二年三历此肠断北舟归 

夜行旰江 

灯火遵山闪旌旗折路频仙坛沓不见片月故须亲土俗渐异楚人言多杂闽岂无嚚不足讼简爱吾民 

赴新喻 

露树且乌啼孤舟晨向西萧滩千百转昏暮到罗溪古驿屯云密平沙没日低扬帆更前去月夜不须迷 

自进贤趋抚州 

炎域霜何厉寒泉木欲稀肩舆随落叶晨日上征衣路势东南转北风鸿鴈归东乡新血战巢破鸟犹飞 

云山渡 

渡古云山积江明日色饶霜融木更落野静路堪遥冠盖行相望干戈气未消伤心弄兵者汝业本渔樵 

玉峡驿夜泊 

暑泊无风夜江船深自凉云纤沾葛细月涌去波长古峡御孤驿名山引玉梁前途堪跃马旦发问仙乡 

白沙驿 

沙古幽幽白江新泯泯清水御村作国山绕驿为城万里将南徼孤槎且暮征壮心与落日的的向波明 

宜春台春望 

古州图记见今望临高台人倚楚天尽风驱湘色来密云生晓瞑远水上春雷尚有干戈泪冯轩眼倦开 

涧富岭赴安福二首 

三月赴安城遥攀岭路行前驱真避虎绝壁亦啼莺周览物色换极高云气迎俯看南贑路孤舸会将征 

二 山行忽百里步步山情新萝拥千盘透花齐万谷春寒暄不异地忧喜暂随人默诵垂堂戒私嗟名利身 

郁孤台 

朔日送客返慨然登郁孤悲歌为闽广指顾尽江湖南俗羗夷杂北流章贡俱兵舸尚满眼绎绎诣饶都 

晓至邬子驿 

湖夜乘风过天明见驿楼数家依独树落日隐春洲日抱越峯上江奔吴徼流姚源东水外兵甲气还浮 

再至玉虚观 

龙沙欣自昔久泊遂今期雨露新松大丹青旧殿移岸云通绣栱江日抱金池欲倚门东阁愁看日暮时 

仙楼 

仙楼忽欲暝钟皷下江烟独坐一烛秉当门新月悬石寒坛近斗沙静树浮天半夜朝羣帝珊珊羽节还 

谢岩秋日始集 

百战江山在吾来草木秋孤城洞口落襄水席边流去国双王灿题岩只谢侯醉归忆山简飞兴习池头 

秋望 

蝶戏犹余蘂蝉吟已怯枝乾坤入汉日霜露望乡时屈子偏生楚王通不负隋晚风江更苦莫上岘山祠 

古城春望 

阴阴日欲暮迢迢春望稀野色吹寒立林鸦逆雨归孤城还麦秀白首且花飞临路长杨袅前朝今是非 

东陂秋泛三首 

久说东陂好今陪上客游绮筵开画舫哀笛奋中流舞每低轻燕歌先起白鸥稍前休更进吾爱荻花洲 

二 水寺通人少松亭隔芰荷问僧舟暂舣登岸酒同过草木秋风入湖山晚色和返桡须痛饮前路满渔歌 

三 进艇晨烟碧回槹晚日黄宿禽喧乱苇饥獭窜空梁放浪形骸得牵缠世路忙要君待明月此水是沧浪 

与骆子游三山陂三首 

库部平生友湖山百代心追思宫阙地芜没水云深连马穿芦入羣鸥坐石吟谁能堪落日莾莾古城阴 

二 岳壑胸应满乾坤眼独真扬鞭指河洛立马说周秦古墓笙歌地前朝战伐尘秋风飒飒起白草正愁人 

三 日扇逢林却风旗改路回悲凉元此岳攀陟复何台云破远峯出天秋孤鴈来明朝异南北归骑莫教催 

上方寺钟楼 

台上一钟鸣登台万里平蒹葭天正远云气暮还生饥雀喧空泽黄蒿断古城不堪临眺屡况是感秋情 

上方寺钟楼晚登 

危阁秋登霁寒烟晚坐重长风欲动地落日故御峰苇飐腾双鹜云拖挂一龙此怀吾不浅恠尔暮鸣钟 

春日台寺 

寺僻春还丽人闲午任游行随碧草远话为老僧留池竹晴常润龛花晚更幽塔端两巢鹤恠尔亦优游 

春晴野寺和李大 

野阔爱春幽新晴觅寺游立僧当径望融雪向门流凈色悲诸界浮生哂一丘怜君厌嚣俗行处即沧洲 

城南夏望和王相国 

散步郊南望雏鸦欵欵飞园林惟草色时序巳絺衣试粉莲初腻残香栋乍稀亦思河朔饮无柰赏心违 



【卷第二十四】 

