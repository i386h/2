<!-- { "loadSidebar": true } -->
　　勅具官某中台诸郎分厘曹务皆天下之高选时方用武财用是资则金谷之司为重尔比由才谞擢列秋官属相府之临戎欲旧寮之在世其易司珍之职留供军戍之须往悉乃心以佐尔长功事成定朕不汝防可朝散大夫直秘阁苏迟可除中书门下省检正诸房公事制
　　勅具官某朕于故家积习名教更练世务见谓老成曩陟郎闱尝聨宰属惟朝廷之事台阁之仪其知之详矣宜还朝着往践此官尚既乃心以佐而长可
　　中奉大夫新除右司员外郎张公济可除中书门下省检正诸房公事制
　　勅具官某朕权时之宜合东西省防稽旧制设检正之官以分厘细务任阶给舎秩视都司而机事亦与闻焉其选可谓重矣以尔智术疏通才资敏达践扬中外绰着风猷顷重列卿首将使指方召还于宰属且更命于是官其悉乃心以佐长吏纲条不紊而庶政以行予则汝嘉钦哉毋忽可
　　沂州防御使张宗贤可授崇信军承宣使制
　　勅朕遭时艰难亟登俊乂思以御灾捍患弥盗息兵以尔克敌有功临戎无懦既良勤扵任事岂独缓于酬庸嘉兹戎马之劳晋以承宣之职往膺休命益励逺猷可责授安逺军节度使范致可复旧官除资政殿学士提举中太一宫制
　　勅山有猛兽知藜藿之无伤国倚老臣视典刑而犹重眷惟故弼久屈遐荒宜颁起废之恩用示急亲之举具官某才兼文武学贯古今望夙领于搢绅名素闻于夷夏逢时被用虽一嵗九迁而人靡间言去国遭防盖终朝三褫而已无愠色更百为于夷险挺一节以周旋顾国步之艰难正人情之危惧咨老成之智思获壮猷访仁人之言冀闻长利召从岭表入对省中嘉谋既沃于朕心宠命可稽于朝听其复文阶之峻秩并还秘阁之隆名假领真祠式优耆哲军机未定正资借箸之谋国事有疑更伫抵之决维我旧德岂烦训辞可
　　端明殿学士朝奉大夫同签书枢宻院事周望可除两浙宣抚使制
　　勅自南渡以来乱靡有定敌不去境人情未安思得魁垒之臣付以折冲之寄尽护诸将镇兹要津我求其人得于近辅具官某深沈而精敏敦大而高明行义足以厉风俗之媮忠诚足以荷邦家之重居无择事任不辞难北使强邻衔命冒兵交之险南平逋冦出师行天讨之诛载畴勲庸延置宥宻摅发经纶之蕴备闻帷幄之谋朕方移跸南巡留屯近戍其即枢机之任往宣鈇钺之威维患必豫防正循江而严备顾兵难预度烦总众以亲临伫闻绥靖之期还倚赞襄之助体予注意勉尔成功可
　　刘文舜可特授左武大夫遥郡团练使制
　　勅朕比遣大臣追捕逆徒巨猾成擒已从枭戮余妖假息犹肆跳梁具官某谊激报君志存疾恶全师掩击残党尽殱载省忠勤良深嘉叹进阶横列兼领戎团并锡茂恩用昭殊赏益思奋励尚有宠褒可
　　神龙卫四厢都指挥使降授明州观察使闾丘勍可复保宁军承宣使制
　　勅罚以示惩盖本至公之义赦当除罪用推更始之仁具官某材禀骁雄性资沈毅奋由行阵展为筋力之能总此师徒任我爪牙之寄失于戢下坐以败官既获宥于宠恩俾还陞于故秩惟勤劳可以补过惟忠谊可以报君往服予言益图乃绩可
　　朝奉郎中书门下省检正诸房公事傅崧卿可除直龙图阁知越州制
　　勅具官某乃者长江失守敌骑南侵爰及防稽并防烽火念戎车之退徒委空城而兵火之余尚多失业肆求良牧往抚疲民以尔富有艺文通知世务辍自机衡之地往从金革之劳扞牧圉以临戎既心存于王室即乡邦而为政庶身习于民情其陞延阁之华以侈绣衣之宠烟尘甫熄益脩御敌之宜郡邑新残务致安民之惠勉赴功名之防永为闾里之荣可
　　检校少保光山军节度使同知大宗正事士防可除知大宗正事制
　　勅朕以衅结外夷痛两宫之逺狩兵纒中夏悯九族之散迁肆择宗英俾司属籍庶赖纠绥之力克隆惇叙之思具官某率礼无违好贤有誉宠先近属盖惟道德之亲位在元戎允谓诗书之帅歴更事任备着材猷宜典领于宗盟以保宁于公族朕方驰驱戎马力图家国之安尔其收合天枝用固本根之庇益祗厥职以副所期可
　　高卫可除显谟阁待制知防州制
　　勅大江之西防为剧郡平时狱市已称伙繁矧胡马南侵而豫章不守宫闱官府迁寓是邦必资宿望之臣俾任分忧之责具官某蚤更器使久着能声防通之才多所练达深厚之量见谓老成顷擢贰于天官俾分曹于行省适兹择守佥曰汝贤爰更次对之班就畀藩宣之寄军民未靖其镇抚于营屯兵革甫宁尚保安于宫掖政成事定朕不汝防可





　　钦定四库全书
　　北海集巻五　　　　　　宋　綦崇礼　撰制
　　朝奉大夫直龙图阁知福州林安上可落职与宫观制
　　勅具官某人臣事上当慎于私交君子持身尤严于内行尔久更事任蚤励材猷夫何操履之间未免士大夫之责薄于伉俪伤闺门雍睦之恩厚彼苞苴结将帅勤渠之意师徒既逺馈遗何名至于有士卒而不知抚循之方任蕃宣而不知镇靖之术惟居家而弗理宜治郡以无闻兹继览于弹章省尝兴于讼牒优容至此观聴谓何念其经侍于轩墀姑俾上还于符竹并罢龙图之直往从祠馆之游尚识寛恩益思前过可
　　朝散大夫充徽猷阁待制季陵可落职依旧宫观制
　　勅朕操予夺以驭臣明赏刑以励世行之以公义处之以无心茍自致于人言固难逃于邦宪具官某顷当明受实掌赞书属逆党之啸防惧外臣之赴难谋夺之兵而不可欲加之罪其无辞尔适代言乃颛顺指肆为诬诋曽靡嫌疑朕方资耳目于言官委心腹于枢辅览抨弹之继上酌好恶之甚明其收从橐之华尚假真祠之逸往加惕励毋重悔尤可
　　资政殿学士朝请大夫权知三省枢宻院事滕康可落职提举亳州明道宫资政殿学士朝散大夫权同知三省枢宻院事刘珏可落职提举江州太平观制
　　勅朕以边尘未靖江戍方严式图近辅之臣往总行台之务即豫章之便郡奉长乐之安居分厘政事之常期固邦家之本茍辜委遇曷逭谴诃具官某等各以时名扬于禁路偶承人乏进视柄司俾陪侍从之行兾副囏难之托既同责任防克寅恭或狠愎而无逺谋或烦碎而失大体两执所短交诋其非弗思备御之图旋致奔逃之祸敌兵既逼军伍皆离慈闱寜免于惊惶宫掖半遭于刦辱衣冠顿仆黎庻伤残谋实尔乖咎将谁执览彼台臣之奏劳予旰食之忧其镌秘殿之华资尚假真祠之优禄往加循省毋重悔尤可
　　中大夫直秘阁韩思永可落职与宫观制
　　勅具官某臣无择事义可辞难邦有常刑罪当茍免尔顷违北阙出守南阳欲借重于军权俾还兼于帅节谓朝授命当夕引途何宿留以逾年尚迁延于他郡妄言就职弗省厥官防欲脱身善交乃事任人若此误国何疑褫内阁之清资莅真祠之散局犹寛尔罚宜识朕恩可
　　殿前都指挥使昭化军节度使郭仲茍可责授汝州团练副使广州安置制
　　勅自干戈外侮防攘日深皆縁将帅之臣莫适任患虽有国家之法曽不加诛至因循成姑息之风肆偃蹇蓄自安之志欲严师律宜正邦刑具官某蚤践戎行尝更邉寄久典周庐之衞遂分斋钺之雄谓其被宠以知恩庻克临危而効死属江津之失守当淛部之戒严考彼师言汝为宿将俾副宣威之任冀收御敌之功贼已侵杭兵宜备越懐私顾望智岂迷于利昏闻敌仓黄胆真惭于身大规作奔逃之计漫陈分戍之宜未闻朝命而遽行多取军须而妄费既移师而逺遁乃委众以先驰居民惊扰于闾阎部曲散离于山谷逮还经于行在輙潜过于轻舟隳军而长防雠既负畔官之责委质而为臣子敢乖事上之恭览近臣之抗言用中司而即讯靡知引咎犹欲餙非此而弗惩孰不可忍尚念勤劳之旧时寛典宪之常黜以散员投之逺服往体涵容之徳毋忘惕励之诚可
　　朝奉郎提举亳州明道宫卲薄可责授汝州团练副使峡州安置制
　　勅具官某仲尼上圣也君命召则不俟而行杇者贱工也而其为言曰食焉不怠其事夫圣与庸亦逺矣然义之所在不相为谋而有合焉尔儒服衣冠世有名节久习朝廷之事尝为侍从之臣稔行治之有闻宜险夷之不易而乃避匿君命务从便安耗蠧公钱坐縻供馈忘圣人之大训为贱工之所羞岂尔之贤而安处此至于干挠府政妄腾事端则又非所望于尔者呜呼靖康建炎之际尔则未免于累矣乃惮从朕于囏难是诚何心哉度尔之私其以亲故览近臣之劾状益有恻于朕懐姑易散员迁之逺郡体兹寛宪毋重悔尤可
　　邢倞责授汝州团练副使英州安置制
　　九月十六日三省枢宻院同奉圣防靖康之春金人既退正国家坚明信誓以靖多难而邢倞小生首倡结伊都之议李纲和之遂令敌国有辞再致淩犯廹迁二圣涂炭万民职此厉阶至今为梗则生事败国义不容诛而乃雄据要藩尚临民社虽倞之顔面无耻而国之典型当正可责授汝州团练副使英州安置仍令荆湖北路提刑司差人押赴贬所
　　勅具官某乃者靖康之难戎骑既旋盍思守约以靖民何至徼功而生事维时愚相信尔狂生弗量用间之难徒负败盟之曲结其贵将为此厉阶肆敌国之有辞乗中原之无备荐兴军旅再犯京师致两宫勤沙漠之行使万民罹涂炭之苦噬脐靡及流涕何追顾当时主议之臣既从逺斥独先事首谋之罪未抵严诛犹窃任于藩宣乃安临于民社尔则无耻国当有刑其更散秩之员往即遐荒之窜尚知寛宥无重悔尤可
　　降授通议大夫充显谟阁待制知袁州王仲薿可先次落职放罢制
　　勅昔天寳之乱河北诸郡悉防独常山平原能为国守则以杲卿真卿二顔在焉功虽不遂而堂堂忠烈之姿相望一时可谓不辱其门而无负于国矣以尔具官某出自相阀宜知义方久尘侍从之班未闻报効尚縁家世毎与使令为郡江西与其弟并属秋师之南冦顾城守之弗图力诚不支死犹有説乃敢显亏臣节颓其家声临川既降宜春继屈鲁衞之政若循一途偷生之计则然教忠之训安在汝虽不惭于顔氏兄弟亦何施面目见汝先人于地下乎其解郡章并收从槖往需后命以省前非可
　　奉直大夫充集英殿修撰知洪州王子猷可先次落职放罢制
　　勅具官某朝廷置守以典一州命帅以临一路固欲任民社之托遏防攘之侵傥乖所期奚逭明宪尔顷由宿望分牧江西庻资御敌之方可兾折冲之効而有城弗守闻防遽奔捐井邑于豺狼防生灵于涂炭力虽不足责欲谁归乃引咎于抗章方原情而议罪其上帅藩之符节仍镌禁殿之班资往讼前愆以需后命可
　　中奉大夫集英殿修撰防江制置副使王义升可先次落职放罢制
　　勅具官某尔顷尝条上防秋之防若可施行论者固以尔为疑矣朕不欲以人废言故置羣议而付之以其事乃自去冬以来寂无奏报而冦得济江而南者则尔所部也噫使经画几察有以先之如尔之言能至是乎用人之失果败吾事其镌禁职乃罢厥官往省尔愆以俟后命可
　　内侍黎楶可特降五官授武显大夫归吏部制
　　勅具官某先王之时大小之臣咸懐忠良虽侍御仆从罔匪正人未闻左右近习而慢令营私者也尔结髪入侍给事禁庭罔知恪恭以聴上命而意所自便不即遵承此而可容何以示戒黜官五等归就吏铨服我寛恩往思而过可
　　吏部侍郎兼权户部侍郎髙衞可降一官制
