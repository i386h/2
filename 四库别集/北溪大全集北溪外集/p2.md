<!-- { "loadSidebar": true } -->
　　榘子名字义
　　小子尔定孙来前吾语汝尔今旣加冠盍以成人遇今尔名以榘字尔以方叟告尔名字义尔其敬听受榘所以为方是为法度器极天下之方不能外乎是在人事而言不越乎此理此理根所性其本一而已散诸事物间各各有所止当然不容易万殊而一揆截截有成法方正无少陂圣人安而行所欲不逾此贤者勉而复折旋必中矣学者思圣贤于学亦必以所择要精明所执在固致法皆自中定方非由外至如或非礼视是以不法视于视为不方随物而妄伺如或非礼听是以不法听于听为不方随物而妄应如或非礼言是以不法言于言为不方随物而妄宣如或非礼动是以不法动于动为不方随物而妄徃惟视方而明不为非礼倾惟听方而聪不为非礼从惟言方而信不为非礼徇惟动方而直不为非礼适一一守吾法私意无容杂寻絶枉尺为乘戒诡遇合直道范驰驱何行不检押其可者则与不可者必拒交游自正方不随不可去有善者则从不善者必克处事自正方不随不善溺随物则为圆非圆特其偏同流而合污在方诚有愆先方而后圆于圆乃可全旣无一不方斯无一不圆动容皆中礼从心得孔传岂但方之熟实惟圆之安圣法万世在榘尔其勉旃称名惕自省闻字肃反观斯义无尔愧服膺常拳拳
　　警懦
　　顔子之克已镆鎁斫空桑曽子毅于仁重担硬梁子路勇有行劲兵赴敌场孟轲刚不屈砥柱立沧浪嗟哉入圣门迢迢万里长傥非四子才寜不中道僵尔宜变尔质变尔柔而刚
　　寓严陵郡学王生震欲徃四明求师因作谨所之以赠之
　　我赠王氏子作此谨所之之子何所喜喜有近道资妙龄正弱冠立志巳不卑与之语则解知弗流俗随今闻欲有行问之如何其曰取天下友曰求天下师斯言羙则羙乃大人之为在子则太早恐非其所宜去圣嗟已逺名家好相持师者毎异戸友焉亦多岐志稚未坚定焉保无转移识嫩未的确那知眞是非同人遽于野懔乎其亦危旣慕圣贤学须循圣贤规圣功有次序躐进徒尔疲非益欲速成孔深阙童讥登髙必自下子思端不欺道尔求诸逺孟轲尤所嗤小学极纎悉无非固骸肌洒扫进退间三千其威仪子曽与周旋有亏已无亏大学入德门纲条备无遗开端在格物大当致吾知子曽与讲贯有疑已无疑语孟两部书坦坦无峣﨑尽是平实语中蕴至寳辉子曽得其趣抑尔猎其皮入道贵有主何湏事支离进德贵着实何容慕新竒后生所可畏不在华藻摛亦非记览博亦匪谈辨飞勇徃识其正路头不参差终始一敬入絶无傲岸私驱车万里道最谨发轫时豪厘稍有差千里谬莫追志学错所学从心竟相违知止失所止能得之者希康庄大通衢无用径捷窥章韶大雅音不必转调吹羙璞要成器切戒浪琢锤良苖善保养粢盛方可期惜兹少壮力正宜自鞭治一一务下学俛焉日孜孜圣门缜宻功不容漏毫丝眞积中欠缺虚劳外奔驰杂乎其胷臆决堕狂与痴不为子行喜抑为子行悲子旣扣我门吾何吝子医不觉写肝肺有此谆谆词此理无强聒姑以诚吾思于乎王氏子念我谨所之
　　名陈宪友清轩
　　陈宪于仁智堂之西结小轩植梅竹求名因以友清命之而述其意云
　　名轩何以清惟有梅与竹梅清清且白竹清清更緑雪蕊破清洒霜操挺清肃至哉双友清格韵眞寒玉伊谁与之友相对淡无欲清心仁智翁妙趣于中足
　　赠伯翔相师
　　孔孟不説相于人洞肺肝由也行行如不得其死然括也未闻道其躯难以全赐亿亦屡中执玉俯仰间经礼视平衡下忧倾则奸兹皆以理决初匪由术传刘君以相名表里须相闗备道最上格温防厉而安晬靣盎于背德人盛容顔论心勿徇形心广体自胖敬吉怠则灭炳炳眞如丹此诀若未喻所阅非神观
　　赴调归忧时题壁
　　上林一株木其大千百围栽培自上古婆娑防八维云何岁月老頽衰复頽衰守者勿灌溉伐者交剥椎木根旣不固枝叶何所依心骨又有蠧皮肤何能为安得善场师转回阳春熈变却乆悴态如彼正茂时坐令万虫蚁稍托庇命丝嗟嗟难尔必慨然动长悲
　　秋夜玩月
　　月出已林杪夜深光更佳可爱满地隂扶踈漏琼花兴来不能寐庭除歩百回微吟弄清辉幽意谁防哉














　　北溪大全集巻一
　　钦定四库全书
　　北溪大全集巻二
　　宋　陈淳　撰
　　古诗
　　四十
　　孔子四十而不惑孟子四十不动心尔年巳及德未就可不汲汲痛自箴
　　和丁祖舜绿笋之韵
　　哦风径游卫山峬溢耳謡言如春敷猗猗青青发三叹熟察其调未免麄当年载歌淇水澳区区但取枝叶绿恶知中有至味存爽人神思胜于玉料想厥种未为良校之吾邦君视仆吾邦此君最佳处惟在根萌毓坤腹出尘妙质莹无疑彻骨不容疵纎厘地灵精白气所孕圃师培壅工弗施火行用事正炎郁故遣特特清南垂钻泥苯防伸蛰龙轧石胧肿亚卧狮蓄节正直巳不防藏心塞实如无私新班黄甲固脆润半露青簪犹珍竒雨余荷锄试一访頴頴竞脱毛囊锥发封奏之金错刀片片逐刃滋琼脂未数氷谷素龙肝岂逊金墉白云芝天然真味本自足不待滑瀡甘以饴烹煎燔炙无不可论材宜为百品师防肠涤胃扫烦秽侑巵赞膳功谁知九饤槃中若得此方贡诸羞特余子箪瓢陋巷时相逢炳腹琅玕熖欲起从知种种山海腴那有似此清中癯吴莼楚荇傥埒羙恰类防【音麦厯酪滓也】拟醍醐猫舄班孙眞徒胥何复敢校荣与枯信哉超越天地炉君子之德他所无
　　和丁祖舜二月隂寒之作
　　东皇涖事已告半农村恰恰脂田车胡为元冥尚偃蹇暗弄威权未退斜阿【于今切】最痴锁乌脚阿香亦懒龙芽竟日欲雨竟不雨号寒徃徃悲啼鵶原苖缩澁鲜生意且悴且腐眞可嗟皇天本自爱下氓隂阳舒惨元不差不知当轴爕理人此剂得之谁氏家傅霖遁迹莫与用邹律束手难为夸安得巨力挽天河洗净妖气无蘖芽放开和气充人寰均敷菽麦荣禾麻同作尧民含哺乐毋但独醉盈畦花
　　晴和再用丁韵
　　膏霖漑注旣优渥璇穹顿扫顽云车沉香乆郁悉清豁无复沴气东西斜金盘拥出三足乌赫赫耀目伸爪牙融融熈熈遍林谷鸣有喜莺无愁鵶东阡土脉浸温畅颇颇释我农人嗟壮者举耜趾相摩少者行馌肩相差乃知乾元父万物仁育两间同一家太和生生终莫遏不容痴寒固骄夸残隂曀曀终必退安能掩轧壮阳芽日渉老僊忧民隐诗词恳恻如黄麻料对兹晨少慰怿行歌幽颂笔生花
　　西征铅山遇霜
　　年来五十筋力衰不耐风霜不耐雪手为寒凋可鑢磋足为冻冽如刀切泥泞防渉负涂豕硗确陟降蟠山鼈欹行横行又跳行忍痛忍饥复忍渴此劳此苦岂再堪焚舟之战惟一决
　　遭族人横逆
　　顔子有犯不之校胷懐洒落氷雪融孟轲横逆必自反律已程度严秋霜君子于物本无闷小人胡尔好有攻矧今薄俗抑又甚絶无礼义争豪强大伦大法毁瓦砾小计小数横干将背靣反覆盖常态是非毁誉无定章朝为懿亲暮仇虏外结同好中豺狼奉之屈膝转揺尾挤之下石仍挥枪喜跻跖蹻夷齐上怒黜皋益共鲧傍要之搃搃皆吾外于我内者庸何伤逹人大观等毫毛不为欣戚留心胸刚应以柔逆以顺噪应以静暴以防红炉防雪不少凝曲直胜负何所量况乎他石可攻玉火经百錬金始刚坚吾志节熟吾仁理义之益端无穷
　　上赵寺丞修学释菜防馂
　　嘉定四年日在房赵侯来守南清漳下车百事所未遑先务化原修泮宫发帑市材鸠众工改偏易陋规模洪大门复旧正当阳直挹名第眞仙峯泮渠下防清波溶时与潮汐相流通两廊轩轩如翚飞朱栏翼之森衞防讲堂嵓嵓峙中央髙明洞豁无暧曚东西两舍夹其旁扉楹新厰标祠堂诸祠畴昔乱无章从今一正嶤相望东祀无极濓溪翁浑沦再辟如羲皇二程从而大发扬千载絶学始有光文公继之撷精刚发挥大学明中庸善集诸儒粲朝纲金声玉振眞珑此邦况又旧游乡流风遗泽尤洋洋合为四座俨颙颙卓示师表开羣蒙女令圣门知所从无徒自弃甘靣墙西祀唐人相国常【名衮】首变蛮俗趋文风配以周欧二俊良破荒桂籍先传芳端明蔡公着清忠始自莲幕起腾骧东溪髙公抜上庠劲节凛凛凌秋霜力摧秦桧鋭锋铓濒死奋不顾厥躬列为五像竦昻昻论世尚友激懦慵要令片善有磨砻无徃不切进修功越惟明年神祝融羣工告备襡器藏侯曰轮奂羙而彰落成合与诸賔同释菜之礼乆已亡在泮饮酒仪亦荒今其举之始自卬不宜草略宜周详时惟月琯中林钟旬有三日方曈昽阖郡文武诸曹郎下及生员学供庙廷叙立严班行银青错间绯紫裳主人升自阼阶东束茅灌献文宣王韭芹蔬笋罗芬芗配食兖邹二国封跪伏拜起仪从容精神昭格孚冥茫恭惟道德万世隆参天配地相始终再诣东祠诸儒宗荐以时器陈时饔粢盛醴齐烹羔羊尊师一意昭无穷三诣西祠诸贤踪馈荐一视东祠丰岂应故事诚有将示人友善何日忘祀事旣毕登堂堭峩冠列坐咸肃防广文巍榻歌鲁颂【古音容】讲扬经义发童蒙巻经羣趋跻而跄旧堂序列环而重老少团拜敬而雍申明孝弟消强梁更衣紫袖巾缩缝旋复故坐举馂觞羞桃华仍蕉黄左殽右胾羮及粱五行大白益静庄威仪秩秩无忀徉【徙倚也】三劝和乐恩意浓酬酢指逊交更相主人载笑色而康方今太平无征攘幸与诸賔相庆逢愿均饮醉文字中众賔欣谢且惭惶此防旷典昔未尝今幸亲与沾霈霶报之愧无圭与璋文班进请输肺肠泮仪民则诗言飏风教基本今旣崇礼逊兴行道义充观听感德还降自逹闾巷无奸凶异时刺史入三公又推此道柔万邦移风易俗归醇酿均令天下跻虞唐武班进请披心胷侯饮于泮为道长可屈羣丑服淮羗献囚献馘不告讻坐格飞鸮食我桑赂金贡齿皆来降异时锡命侯弓彤又相君德成安强樽俎自折万里冲防同四海来氐诸生继进吐卑悰惟申文武无异方加之俾尔炽而昌加之俾尔夀而臧降尔遐福如陵冈嗣续与国同无疆北溪野人狷且狂躬陪盛仪喜莫量直述诗史为铺张昭示来世惊盲聋
　　送赵寺丞解南漳赴湖北仓
　　前年邦人迎公来人人喜公来何暮今年邦人送公去人人恨公去何遽公在南漳甫三年仁政率起百年慕在民条目皆可书及人惠爱何胜数农歌田野士歌学工歌市廛商歌路攀辕无愿以公归断鞅必欲留公住天子爱民南北均岂暇私漳一隅故命公乘轺使荆湖厯访民瘼清民蠧况曰古来用武地直瞰中原正门户英才分布岂偶然筹画端为恢柘具北视敌众纷蠢蠢义槩寜无激素挽河洗兵特余功不日人为圣明辅沃心迪德文太平上窥周召参伊傅鲰生沗出陶镕下日望清光日以阻阖门惟知自好修何敢越分求攀附窃幸斯道有主盟用舍行藏无所与
　　用敖教所赠诗韵送行
