<!-- { "loadSidebar": true } -->
唐故壮武将军右龙武军翊府中郎将武威郡史府君墓志铭并序　应集贤院校理主史陈留郡申屠Г撰文并书君讳思礼，字伯，武威人也。其光辅周克殷，展九鼎之宝；佐魏理邺，绾百里之樱自是以来，含章间出，柔嘉挺生。西汉全盛之时，月以外戚居宠；东京陵夷之日，弼以直臣见知。代不绝贤，门休厥德。曾祖爽，皇任翊麾校尉、右卫中候；安卑守道，从谦效官；禄位逾微，名实弥著。祖感，皇任昭武副尉、右卫司戈，□□□肩，习武继踵，侍以严更之署，巡以周庐之区。父岳，皇赠青州司马，□锡朱私，宠加存没。莱夷上佐之郡，海岱半刻之城，可谓政及幽灵，化沾朽骨。□□公阴德而高其门，张贺行仁而尊其家。方诸圣代，未可同年而语哉！君盖右卫司戈之元孙，青州司马之长子也。素多奇节，罕拘小谨，临难不易其洁，见危不顾其身。志在雄飞，岂能雌伏？属唐元初载六月廿日，巨猾开衅，邪孽如聚，戮褒姒於周京，斩吕禄於汉阙。班赐获级，俾勤赏功。至七月十三日，恩敕授君平阳郡仁寿府左果毅都尉，借绯，以旌社稷之勋，用表河山之绩也。考满，授冯翊郡唐安府左果毅都尉，重任两政。考满，又选授伏龙、洪泉二府折冲。考满，加游击将军，授京兆神鼎府折冲都尉。训兵养士，秣马脂车，计不□时，算无遗策。寻加宁远将军、守左武卫翊府右郎将，赐紫金鱼袋，又转右龙武军翊府右郎将，累迁明威将军。无何又选壮武将军、右龙武军翊府中郎将、上柱国。北军开壁垒之营，南宫列钩陈之卫。君以爪牙王室，羽翼圣明，同韩彭而推高，方耿寇而见重。至若倾心於下，接物於众，寮友取则，雅望攸归。生也有涯，彼苍不＊。呜呼哀哉！以天宝三载岁在甲申八月辛卯朔廿日庚戌终于兴宁里之私第，春秋七十有七焉。君尊贤慕道，好德善邻，以廉正居官，以忠勇报国。壮志未弭，良图忽诸。夫人武功郡君苏氏之女也。母以子贵，妻以夫荣，悲龙剑而一存，伤凤梧之半死。以其载十一月庚申朔廿三日壬午，迁窆於京兆府万年县川乡白鹿之原，礼也。水临灞岸，山接芷阳。风传长乐之□，日下新丰之树。嗣子元柬，宣节副尉、长上宿卫，仍委检校闲厩修造使；次子元亮，御侮校尉、右武卫绛郡神泉府别将；次子元忠，翊麾校尉、右武卫仁寿府别将等，哀不胜丧，毁几灭性，能举孝道，咸遵令仪，勒其精泯，纪夫幽壤。铭曰：
□□之才，武威之宝，出逢大运，吕兴王道。其一。国章优渥，宠命频繁，□□□府，攉波期门。其二。天奚不仁，於兹明哲，长河未乾，大树先折。其三。
孤坟闭迹，□□□□，□生到此，□□何书。其四。
（录自《隋唐五代墓志汇编》陕西卷第一册）
№天宝０２０
【盖】
大唐故周府君墓志铭
【志文】
大唐故壮武将军行□龙武军翊府中郎将周公墓志并序鱼有鲲也，浮沧海而吞百谷；山有鹏也，搏扶摇而行万里。士有遇於世则云霄可致，虽鲲鹏其大，用之莫齐，况我周公兴齐国，虽桓桓之士乎？公讳思忠，字思忠，京兆奉天人也。自稷兴于周，至王季文武三□□□，剪商室之暴，封子孙之邑。昔天子建德，因生以赐姓，锡土以命氏，公之世族，自兹相袭，郁为上望。曾隋冠军大将军讳求；祖皇右卫将军讳嶷；考冯翊司马讳朗。公三代英英，冠冕秀杰，幼而颖拔，长而干勇。属中宗晏驾之载，同恤社稷之难，□除勃逆，捧日再明。夫公能经国家，定祸乱，序民人，利後嗣，岂彭韩周邵同年而语哉！且夫度德以辅之，公其智也；量力以行之，公共勇也；相时以动之，公其效也；此三策，公能弼谐厥谋，翼戴我后，功冠今古，允谓难矣。初拜咸宁右果毅，迁天古府折冲，加爵游击将军，赐紫金鱼袋，稍迁右威卫郎将，累加明威将军、壮武将军，转翊府中郎。公屡迁荣职，简在帝心，委以爪牙之任，光以金紫之秩。
洎乎晚载，深厌轮回之俗境，志求出世之妙道。常谓子孙曰：吾欲归身极乐之界，安可以少善枞力，而能生於彼国乎？乃绝茹荤血，栖身禅寂，修以十六观门，劲以乘正路，精念不辍，行愿乃成。公将欲离生灭之苦，示归化之迹，先端然结趺，静居其室，断攀缘於四趣，祈真相於十念，遘疾□□□□□滞室，天乐远送而声闻于空。以天宝三载冬十一月十一日，坐薨于西京普宁里之私第也，春秋七十有一。观其颐颢若生，容色转丽，岂不以公之愿力，惟精惟一，得置乎斯道，能成乎胜果。夫人云氏，即扶风太守弘嗣之从孙也。鼎族之胤，嫔于公，不幸早卒，□所不合，迁而葬之，亦公之遗命矣。又以其载十二月七日，迁兆于长安西□平乡之礼也。公有三子焉，庭玉、庭竣庭诲等。佥傥傥之士，有义有孝。义能恭顺，孝能徇力，用存泉壤之记，刻斯铭曰：太山之颓，良木坏。有裴忠节，功能济世。
身荣金紫，魂归静界。坐兮若生，神杳杳力何有？卜宅兆而长居，记兹名於不朽。
（西安碑林藏石）
№天宝０２１
【盖】
失。
【志文】
大唐故内侍苏公志铭并序国子进士崔亻垂撰夫造化功成，三求明见，天地长久，惟人寿期。公讳思勖，字有竞，武功邢人也。建乘帝舜之叶，近族司寇之苏，荣茂於武功，因仕迁于诸郡。祖璩，皇检校南昌郡周罗县令；可比宰城之职。考忠，赠夜郎郡太守；孝悌为怀，神襟□沓，芳华白骨，赫弈圭庐。公禀岳渎之色，涵列宿之晖。居家之日，唯存爱亲；事君之晨，弥勤弥敬。良才间出，鸣鹤修成。白天皇大帝即入禁闱，勤才忘冫食，圣德休识。大足之中，授陪戎校尉、直内侍剩至神龙初飞，迁儒休郎、宫教士，朝游凤阙，夕憩龙楼。每事承恩太上，特加朝散大夫、内给事。制曰：校职宫壶，克著恭勤，覃思进给，抑惟恒典；亲侍克能，义光皇屋。朱衣拂飞花之上，银鱼挂五带之中。肃穆妃居，履冰紫极。太上复加常侍。诰曰：恭慎居怀，恪勤奉职。
既遇郊之典，宜加命秩之荣。即先天历也，炎凉虽改，南恭不移。幸达开元天宝圣文神武皇帝，又蒙宠禄。君臣道合，言简天聪，开元十三夏，授内侍。纶言：
忠义奉国，勤而效官，出入无违，周慎斯著。元辰既挥，赏命以颁，宜加等数，可银青光禄大夫、行内侍省内侍员外置同正员、上柱国，食邑三百户。又至开廿三，奉诏：长才授职，雅望荣，风誉美於当朝，忠谨彰於列位。沐以雷雨，既增色而疏封；锡之田土，兼推恩以及嗣。可进常山县开国伯，食邑七百户、检校云韶使。移风易俗，属此司马。於是声雄益代，凤阁持名，宠辱不惊，实为辅翼。
朱缨紫盖，满路光晖。意气为称，帝心，厚禄良为，勤正一从。初事九刃，不落纤篚，发绪至升，无少毫之缕。可谓帝宫一炬，明朝平人。岂图岁非我乘，悬车寿及，悫乎难拔，而惊电光，薤露见啼，白杨风急。以天宝四载三月十四日遘疾，薨於安兴里私第，春秋七十。悲夫！生荣死哀也。至乌上耀，子犹怀堂上之欢；玉兔流晖，□惟忉存情之痛。以其载十月廿五日景□，葬万年县长乐原，礼也。
乃天锡玉帛，敕司太乐，设田横之歌，列当旷之器。红尘起而鼓声震，霜野素而白辅遥佳城已奄，泉室长霄。子宾璋、献璧等，毁瘁嬴瘦，倍结高柴之容；仲诉无攀，弥想趋庭之训。敢乖古表，何比今旌。恐日有摧川，以铭勒记。铭曰：
有□司寇，式诫八方，今我苏公，六宫盛光。其一。银青大夫，冠盖国伯，三品荣门，五帝光赫。其二。大夫容德，守廉清美，能奉丹墀，朝廷华伟。□以简上，且光王旨，岂生长久，岂生无始。忽穷簪黼，莫归蒿里。水泉恸哀，寒风悲起，佳城一□，却终天畿。其三。
天宝四载十月廿五日（录自《隋唐五代墓志汇编》陕西卷第四册）
№天宝０２２
【盖】
失。
【志文】
□唐故岐王府祭酒崔公豆卢夫人墓志铭并序夫人讳＊，始家北燕，徙宅中夏。其先本姓慕容氏，匡难□时，剪分器。
慕二仪之德，继三光之容，若斯之盛也。至後魏道武皇帝，念功建德，陈锡宠光，因赐为豆卢氏，自兹□发鸿源，京国。故金紫光禄大夫，光禄、卫尉、鸿胪三卿，郢城郡开国公楷，夫人大王父也。祖玄俨，集、□二郡太守、上柱国。父志静，大中大夫、坊、延二郡太守，袭郢城公。□□济其美，不陨其名。夫人秀而文，清而□，歌彼矣，迨其吉兮。亦既有行，归於崔氏，克谐君子，宜其室家。虽冀缺之见敬如宾，曷足尚也。夫人敦穆桥梓，法度苹蘩，是得九千其仪，六二中吉，宗姻之内，以为美谈。及君子早违，夫人画哭，颜尚稚，葆发衔凄，孤节霜凝，清心玉映。诗所叹恭姜自誓，夫人有焉。存秋六十有六，天宝四载三月廿四日，卒於洛阳县毓德里之私第也。乌呼！谓天盖高，辅仁奚谬。谅纯懿之攸假，俾荐瘥之谓何。万化同归，九泉无赎。以其载五月廿七日，葬於河南县平乐陶村之原也。嗣子日知，茹酷既窆，号恸彼苍，丧事惟约，奄成先志，光□圣善，思图令名。其词曰：
硕人其颀，象服锦衣。及尔偕老，德音莫违。天假其才，道合於性。执德惟一，秉心无竞。夕阳西□，逝水东流。奄□芝□，□叹松揪。徒刊幽石，永念芳猷。
（录自《隋唐五代墓志汇编》洛阳卷第十一册）
№天宝０２３
【盖】
大唐故王君之墓铭
【志文】
唐故王君墓志铭并序君讳仁行，太原人也。根英挺秀，江色回九折之车；宗骨天奇，邺郡动双凫之舄。其後系临上党，而家屯留焉。君依仁履德，月朗风清。□属雁塞尘惊，龙庭燧举，君所征无敌，所伐无坚。主悦奇功，蟹上骑都尉。开元十七载四月，终於私第，春秋八十三。夫人郭氏。四德柔闲，母仪婉顺，开廿七三月，终于正寝，载八十四。子梵相，以天宝四载十月廿五日，葬县东北廿里，礼也。川阜形胜，乐哉斯丘，虽海变陵移，而冀兹长久。铭曰：
声雄上晋，邦分太原，＊裾代袭，钟鼎家傅，文武之道，主功立言。其一。
百龄倏注，人代俄迁，荣主哀死，今古同然，风悲松路，日修荒埏，一归丘陇，毕地终天。其三。
（录自《隋唐五代墓志汇编》山西卷第一册）
№天宝０２４
【盖】
赵君墓志
【志文】
