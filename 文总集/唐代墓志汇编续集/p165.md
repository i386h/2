<!-- { "loadSidebar": true } -->
唐故洪州武宁县令房府君墓志记洪州武宁县令房从会，清河人也。源流系序，谱谍具详。曾祖融，皇正谏大夫，鸾台凤阁平章事。祖璩，皇兵部郎中。父宪商，皇淄州邹平县尉。尔生於德门，长获高荫，年过志学，补弘文生及第。解褐，授右清道率府兵曹。次授郑州荥泽县主簿。秩满，选授陆浑县尉。自陆浑授於武宁，凡四任，三居州县，皆以清干称。以贞元十二年二月十一日遇疾殁於武宁官舍，享年五十七。新妇赵郡李序女，先一岁而终。葬於伊阳县子平旧业北山之阳。以其年十月廿七日，合葬於兹，与弟从正坟而邻。次先有一子，名欢欢，李氏之出，年十□，前数岁而夭。
汝无后嗣，深所痛哉！恐岁月滋深，陵谷莫辩，用记於石，知尔骨归於此焉。呜呼哀哉！廿五叔前滁州刺史济记（录自《隋唐五代墓志汇编》洛阳卷第十二册）
№贞元０４０
【盖】
失。
【志文】
唐故元从定难功臣金紫光禄大夫行左金吾卫大将军兼殿中监上柱国彭域县开国侯刘府君墓志铭并序君讳朝，字升朝，其先沛国彭城人也。高祖丕纂鸿业，□□昆季，□弟交王於楚。分瓞实茂，公其继焉。先因厥官□□京兆，今为泾阳人矣。曾祖讳敬，皇左武卫折冲。祖讳柱，□□太府卿，偕当代英髦，为人师范。考讳奉进，皇骠骑大将□□开府仪同三司。识达古今，道高前哲，声播遐迩，垂裕后昆。公即开府之第二子也。忠直自然，孝友天假。幼而俊迈，弓剑□□。矛长七尺，腰带十围。容貌魁梧，力能扛鼎。顷羯胡构乱，□□平武。肃宗辟为细臣，俾觇贼势。
昼伏宵征，往返十度。□□＊张从舍。悉皆闻奏。随机应变，致天之罚。选为射生，克□北鄙，犹虞党项凭凌、坊、丹、延等州。帝择为假回纥首领，领五百人，登山涉川，环崖透谷。若秋鹘之击群雁，似韩庐之逐狡兔。□捕必获，拾之无遗。功加上等，改宝应卫前将。代宗幸陕，元从扈跸。励节竭诚，忘其寝食。
旋复后，大历十四年□分御□□师，镇守畿甸。特授十将，镇云阳县。洎朱Г暴乱，乘舆出狩。首末元从，□□翊卫。还宫，迁金紫光禄大夫，兼殿中监。前後三朝元从功臣，特承宠渥。及夫年过从心，功成身退，持斋念佛，修未来因。忽缨疹疚，药饵不救。以贞元十二年六月十二日，终於辅兴里私第，春秋七十二。
呜呼！天丧善人，□□速欤？夫人李氏，乐棘缠悲，循陔兴感。长子全珍，次子叔□□并崩心泣血，杖而能起。匍匐问吉，龟兆叶从。即以十三年四月十一日安葬於先茔西，礼也。桓词殚识寡，不足叙其□音；昆季情殷，乃敢傅其遗烈。
铭曰：
吾兄奄逝兮去何长？盛德雄名闻四方。身痤泉台兮□寂寂，青松明月兮空苍苍。
弟桓撰并书（录自《隋唐五代墓志汇编》陕西卷第二册）
№贞元０４１
【盖】
无
【志文】
唐圣善寺故证禅师玄堂铭并序　河南府进士姚公素撰玄堂者，故证禅师权窆之所也。族轩辕氏，陈州太康人。伯父如林，昆季比翼，儒行华冕，累叶义居，双阙夹耸，旌表其义。和上独糠秕儒史，梏侄□□□方幼之岁，归佛而师，乃诣陈留封禅寺，□英公所授业，曾开悲敬二田；数载，前後於吴防、圣善两处化导，识量冲和，风仪雅静，容多慈悲之□，发言含柔软之音，解行全知，见普允所谓法藏德□，禅林智月，至贞元十三祀十月初微疾，廿日，右胁以归寂，廿六日，厝於龙门先师塔得用之地，礼从权也。僧腊六，□龄七十一。门人等或哀踊於地，或叫擗於天，克思□泽之深，式鬼慈荫之厚。
公素谬得□履，□门亦尝□其法，誓将寝庵□茔侧扫享献，澡沐俗虑，杜□□游，助营塔焉。乃略述□德，斫石志之。铭曰：
冥冥玄堂，白龙之岗，我师是处，慈眼斯藏。杳□□□，拱木斯丛，我师爰宅，灵骨告终。行者敬之，禅法□□。
贞元十三年岁次丁丑十月癸丑朔廿六日戊寅建（录自《隋唐五代墓志汇编》北京大学卷第二册）
№贞元０４２
【盖】
失。
【志文】
唐故法云寺内外临坛律大德超寂墓志　侄朝散郎前行同州韩城尉晤撰并书大师字超寂，俗姓韩，昌黎人也。归依释氏六十年矣。皇朝司封郎中文静之曾孙，赠礼部侍郎秘书琮之孙，扬州大都督府左司马兼侍御史志清之长女。居然善人，八岁入道。授经乃师同院辩姓和尚，依正当寺净觉和尚授诫，听读即安国寺，大辩政律和尚也。从授大诫，至於登坛，不求而大德众信，缘业乃远近输诚。
五十年间，三千子弟。至於铸画佛像，装写藏经，广设文斋，舍入常祝大师每岁有之，不可具纪。以贞元十四年遘疾，终於当寺院，时年六十九。真像归寂之时，色身安厝之日，缁流哀痛，衢路伤嗟。以其年三月廿二日归葬於万年县长乐乡城东原，礼也。故当寺大德照空，虽同学事师，如异姓骨肉无何，早岁奄化，每言，泣涕涟ㄝ，常愿同茔。无卜吉地，俯瞰灵塔，以慰平生，更对贞松，爰申久契。
恐陵谷迁变，遂刻石记之。侄前行同州韩城县尉晤，衔哀叙述，直书事能，空纪年月官石，是以其铭不载。
（西安碑林藏石）
№贞元０４３
【盖】
故邵州别驾陇西李府君墓志
【志文】
唐正议大夫行邵州别驾充右神策军判官食邑三千户□□□李府君墓志铭并序府君讳通进，字，其先陇西人也。自□□之後，散居西土。曾高□□，家於安乡，历数百岁矣。迭居领袖，州党具瞻。公袭出中林，挺身入□，□冠有扬名之志，业经著拾青之节。年廿四，起□□□□安乐因时□□关不从，瀚海无波，朱绂银章，□耀家国。洎天宝末，□□□□□罔□□余年，鼓鼙不息。公多材多艺，且武且文。□载笔□□□□清河雒。或□□铩羽，拓定幽燕。位以勋崇，名由绩著。阶登骠骑，官至刑□，所以不日□不月之者，盖纶诰溢于缥囊，印绶盈于□□矣。贞元初，右神策□营节度留后兼御史中丞马公班师中山，饮至西雍。
因拜右神策□大将军，为心旅之寄。公幕中故吏，既贤又亲，乃表荐之，与陈阮接武。□理以直，就刊惟和。帝嘉之，特授正议大夫，行澧州司马。俾登廪食，式奖殊恩。秩满，迁邵州别驾，宾幕如故。甲第□陈，逸骥星驰。文结近臣，姻连列将。亦足以垂裕裔嗣，旌别里闾。贞元戊寅岁夏四月廿有二日，以常疾终于禁苑，春秋七十。呜呼哀哉！越六日迁于辅兴里私第。七校辍舂，五营罢社。寮吏垂涕，焉如夫。□逾月，外姻皆至。嗣子前右神武车左中侯赐紫金鱼袋武定等，启其手足，光厥衣衾。以其年仲夏月旬有七日，合于京城西龙首原先夫人之茔，礼也。夫人乐安任氏，花早凋，宰木成拱。宛其同穴，孰曰不然。恐陵谷□□□□代□，刻石□其令德永年，播其风烈，乃为铭曰：
李公英英，西裔挺生。克己从华，官达名成。□兴江郡，飞翰柳营。人瞻清德，俗美嘉声。如何不淑，天覆其□垅头夜月，千祀孤明。
贞元十四十夏五月十七日建造（录自《隋唐五代墓志汇编》陕西卷第二册）
№贞元０４４
【盖】
失。
【志文】
大唐故元从朝议郎行内侍省内府局令上柱国刘公墓志铭并序公讳奇秀，字幼成，先彭城人也。昔迁豕韦氏於固□棠杜氏。晋主夏盟，为范氏，后交质於秦。在晋为范，居秦则刘。因生以赐姓，开国承家，保性命氏，其来尚矣。祖思宾，皇澧州司马；烈考志远，皇潭州别驾；奕叶仁贤，承家令德。
积庆储祉。华於我公，公幼则孝於而家，长则忠能奉国。策名枢掖，存诫执中，翼戴天，股肱宸。俭素居身，清贞入仕。或掌饔饩，或监饣鬼饣军。出纳之吝之於最，始终不愆，白无玷。四朝辅主，五任历官。心苟无瑕，位终内府。令春秋六十一祀。噫，才位两立，功节双全。天不＊遗，所不永者，寿也。阴阳为寇，遘疾膏盲。以贞元十四年六月四日薨於兴宁里之私第，其年十月廿六日迁厝於川乡，礼也。夫人会稽骆氏，吏部常选骆万福之子。贞柔懿质，淑慎威仪。
四德雍雍，九族穆穆。茹悲衔哀，礼经允叶。送终往返，执德无违。长子曰荣，内养供奉。柴毁泣血，寝苫绝浆，未尝见齿。孝子之户，必出忠臣。宜其翼戴圣听，股肱王室。孝子不匮，永锡尔类是也。次子佶，果毅、金吾别驾。惜哉！寿不永也。先夭札矣。太白之阴，清渭之滨。粹气郁郁，诞孕哲仁。於锁内府，四朝翼辅，出入凤台，捧戴銮辂。将谓云天，谁谋下士，川吉地，宅兆安厝。陵谷推迁，摧残贾树，纪於贞石，永族徽祚。
（录自《隋唐五代墓志汇编》陕西卷第二册）
№贞元０４５
【盖】
唐故扶风马府君墓志
【志文】
大唐故金紫光禄大夫行潭州别驾上柱国扶风郡开国公马府君墓志铭并序　男通直郎前行湖州乌程县主簿莘撰并书维贞元八年四月廿五日，金紫光禄大夫、行潭州别驾、上柱国、扶风郡开国公薨於位，享年七十四。呜呼！道术多诬，服食皆谬，人非金固，寿考有终。公讳浩，字灵长，本扶风人也。曾祖建旆，皇通议大夫安州长史。祖叔常，皇游击将军。父元裕，皇太子家令，赠曹州刺史。公忠孝备躬，强学立志，有济世纵横之略，无邪亻妄谄觎之心。释褐任易州遂城尉，以禄山包危代兴灭之机，献策於金门之侧。帝其念之，恩降加劳，授左领军卫兵曹参军。衔命皇使。当寒溯之月，处彻冻之晨，跋涉海隅，＊露霜霰，戍马四合，挺生一身，安东平虑，几死而至，抚绥元士，归顺贰师，匡国宁人，以兹颇久。出入丹禁，宣传四维，克复中华，以卫社稷，特拜少府少监，充天下宣慰处置使。赫赫堂堂，君臣一体，累迁卿寺，数佐军谋，出典颍川，兼领亳社。属残孽余弥，陈许交锋，磨励戈矛，训习卒乘，攻城百战，连下三州。天命爰来，屡加爵赏。又总寿春牧，才经考秩，改四镇节度参谋。後以权臣不德，执柄协私，除寿王府长史。十载班朝，四转别乘，优游骥足，徇禄江潭。虽怀捧日之心，终愧负山无力。呜呼！壮志何剧，流年有涯。
比为岁月未通，窀穸斯阻。今以贞元十四年十一月十五日迁窆於万年县高平乡凤栖原之礼也。前夫人河东裴氏。祖守一，皇幽府长史。父依业，皇忻州秀容令。
夫人即军城之孙，驯翟之女。门承阀阅，代袭簪缨，懿行饰容，令仪播巳，随夫之秩，释褐遂城，寝疾路隅，瑰归固里。爰因通岁，启就良晨，迁祖姑加之礼也。公有子十二人：长曰准，前成都府田曹参军。次曰牟，任处州司功参军。次曰聿，前绛州司田参军。次曰巩。次曰莘，前湖州乌程县主簿。次曰罕。次曰。
次曰举。次曰奉。次曰晕。次曰覃。季曰芊。咸皆殒坠，泣血临封，永玄堂，刊石终古，其词曰：
