<!-- { "loadSidebar": true } -->
　　臣闻大河行流，自来东西移徙皆有常理。盖河水重浊，所至辄淤，淤填既高，必就下而决。以往事验之，皆东行至太山之麓，则决而西，西行至西山之麓，则决而东。向者天禧之中，河至太山，决而西行，于今仅八十年矣。自是以来，避高就下，至今屡决：始决天台，次决龙门，次决王楚，次决横陇，次决商胡，及元丰之中，决于大吴。每其始决，朝廷多议闭塞，令复行故道。故道既高，复行不久，辄又冲决。要之水性润下，导之下流，河乃得安。是以大吴之决，虽先帝天锡智勇，喜立事功，而导之使行，不敢复塞，兹实至当之举也。惟是时民力凋弊，堤防未完，经流汗漫，失于陂障。由是元之初，大臣过听，始开孙村之议，欲导河使东，以复故道。此议一起，都水官吏侥幸回河之功，河上使臣、壕寨利在差遣请受，相与唱和，争请回河。自是公私困竭，河北、京东西之民，为之不聊生矣。伏惟太皇太后陛下、皇帝陛下，仁民爱物，恭俭节用，如恐伤之。今河本无事，而生事之人公然欺罔，坐使公私俱弊。臣实深痛之，谨采河朔民言，效之左右，惟陛下裁察。夫河自天禧西行，及其决于大吴，其去西山不远。惟有此地未经淤填，比之他处地形最下，故河水自择其处，决而北流，直至瀛、莫之郊。地势北高，河遂东折入海，其为顺便，殆天意也。惟北京之南孙村在其东岸，东接故道，其间数十里，地颇污下，每岁夏秋涨水，多自此溢出。昔之治河者，以为北京宫阙所在，兵民夥烦，而孙村近在城南之外，若使涨水从此流入故道，则都城生聚皆有鱼鳖之忧。故于河之东岸，孙村之南，开清丰口，以泄涨水，流入故道。于河之西岸，开阚村等三河门，亦以泄涨水，行无人之地，迤逦流至馆陶，复令入大河。昨来朝廷如一依昔人措置，则北京每岁夏秋涨水自可无虞，城南堤防所费并可省罢。自北京以北，至瀛、莫以南，地迫西山，渐有冈阜，河水至此，自不能为害。惟有深州当河流这冲，所宜经画。今若徙武强县开近东旧河道〈具见画图，〉引河稍东，则深州之危必自纾解，然后完治山公一带北堤，极令高厚，则河流赴海，可无大患矣。今自建孙村回河之议，先闭塞阚村等三河门，又于梁村筑东西马头及锯牙，侵入河身几半，迫胁大河，强之使东。既河身噎塞，则上流阳武、灵平等处，去秋并告危急，涨水至北京之南，东西两岸无所分减。又为马头、锯牙所迫，并入孙村，直上北京签横堤面。北京告急，尝称若雨不止，风不定，本京必定疏虞，其得平安，盖出天幸。由此横堤、顺水堤皆作木岸，所费不赀，然终亦不可全恃。兼梁村东马头，下崖至水面，高七尺，水深二丈以上，若欲开掘马头以东，回夺河身，须及三丈乃可。访闻入地一丈，泥水不可复开，虽复倾国应副，力亦不及。若欲略行开掘，令涨水冲刷成河，则二年以来，已试不效，况故道一带堤内，直高一丈上下，而堤外直高二丈有余，架水行空，最为危事。谨按自来河决，必先因下流于高，上流不快，然后乃决。然则大吴之决，已缘故道于高，今乃欲回河使行于此，理必不可。且见今北流深处，水行地中，实得水性，舍此不用，而欲引入故道，使水行空中，虽三尺童子，皆知其妄。而建议之臣，恣行欺罔，居之不疑。令虽变回河之名为分水之议，据都水奏请，本谓回河与减水事体不同，所有已修进马头三百余步，乞从修河司随宜措置。马头既在大河之中，横栏水势，泛涨之时，理须斟酌，可存可折，一面施行。朝廷虽许其所请，然本司收买马头物料至今不绝，又与本路监司同奏，乞随宜开导口地一带河槽，务令深阔，并修葺紧急堤岸，酾为二渠。臣观其指意，虽名为减水，其实暗作回河之计也。且自置修河司以来，使过朝廷应副见钱四十九万余贯，其他公私所费，犹不在此数。今岁春夫共得一十万人，而北流止得三万，东流独占七万。盖自来河北只管一河东西两岸而已。今为分水之故，添为两河东西四岸。内北流横添四十五埽，使臣三十四员，河清兵士三千六百余人，物料七百一十六万三千余束。其为耗蠹，何可胜言。盖都水官吏，专欲成就决不可行之故道，而疵病已行之北流。其欲成就故道，则孙村开河马头等役，当罢而不罢。其欲疵病北流，则深州、武强等患，当讲而不讲。〈建议分水之人，利在深州危急，以显北河可废而东流当开，其为不忠，莫甚于此。〉北京、灵平、阳武诸处危急，实由分水所致，则讳而不言。深、瀛、恩、冀去岁无害，实由北流堤防稍立之功，则指为分水之效。其为罔上，众所愤叹。臣职在风宪，疾之久矣。近因访问习知河事之人，颇得其实，采画成图，随事签贴，指掌可见，今随札子上进。臣虽未尝阅视形势，然而朝廷大臣亦未尝按行其地，不可便以都水官吏为信也。欲乞圣慈，特选骨鲠臣僚及左右亲信，往河北计会，逐处安抚转运提刑州县及北外监丞司员，同共踏行，详其图录，开述利害，保明闻奏。如臣所言不妄，即乞罢分水指挥，废东流一行官吏役兵，拆去马头锯牙，依上件所陈施行。今年春天，仍并拨付北流开河筑堤役使。所贵河朔及邻路兵民，早获休息，国家财赋，不至枉费，有丰足之渐，则天下幸甚，天下幸甚！取进止。

　　贴黄：今河上夫役，不过二月半下手，如蒙圣意，允臣所请，伏乞火急差官前去定夺，所贵未役之前早见可否，不误兴役。 
　

　



　

　
●栾城集卷四十七
◆中书舍人撰两府请贺谢表状十首
　　【请太皇太后受册表】

　　臣辙等言：臣等近奉表请太皇太后以时备礼，膺受册宝，伏奉批答不许者。臣等闻，谦虽盛德，过则失中，礼有必然，义非所避。方旱灾未解，则克己安众，人主之令猷，及神人既和，则备物正名，有国之常法。若乃务于损而不复，有其实而弗居，使礼典不修，则臣子何赖。臣等诚惶诚恐，顿首顿首。伏惟太皇太后陛下，躬任、姒之至德，蹈舜、禹之休功。无为而遐迩自安，不言而忠邪自辨。四海蒙福，三年于今。乃者雨不应时，民斯艰食。然而振廪已责之惠，饥馑所以再生，侧身修行之诚，鬼神所以助顺。今蚕麦既阜，黍稷可期，人获安居，朝亦无事，而礼废不举，众将谓何。夫以拥佑神孙，缉熙大业。名号之施，本由其实，文物之盛，复沿其名。夫何嫌疑，固执谦畏。而况遏密之期已极，爱戴之愿方深，抑损逾涯，进退无据。臣等重念君父之道不独为身，其于臣子之谋当使无过。今时日协吉，册宝告成，却而不施，自为则至，而使皇帝陛下，不得尽人子之义，百官有司，不得举人臣之职，此臣等区区窃所未喻也。伏愿太皇太后陛下，勉循斯请，以安众心，仰以奉祖宗之旧仪，俯以为国家之荣观。臣等无任恳款激切屏营之至，谨奉表以闻。

　　【贺擒鬼章表】

　　臣辙等言：伏睹熙河、兰、会经略司奏，今月十九日，洮东安抚种谊等，领兵攻破洮州城，生擒西蕃首领鬼章者。天网虽宽，久而必获，神理助顺，叛者自亡。曾是偏师之出疆，遂闻元恶之授首。诸戎震叠，西鄙肃清。臣辙等诚欢诚，顿首顿首。伏惟太皇太后陛下，天复四方，坤载万物，好生之德，发于自然，柔远之功，覃于无外。昆虫草木咸知此心，天地鬼神阴相其业。顾西蕃之遗种，孤累圣之鸿私。顷在熙宁之间，诱陷思立之众，置而不问，犹觊知恩，爵秩兼降，赐予不绝。而乃潜结西夏，攻围南川，焚荡伤夷，动以万计，发掘驱虏，不可数知。筑据临洮，傲睨天讨。当宁太息，念疆场之无辜，诸将激昂，知背诞之不赦。兵刃既接，凶党奔亡，临冲未施，壁垒自破，老羌夺气，白首就擒。即听槛车之行，以正藁街之戮。乃者拓跋畜，凭恃解仇之谋，猖狂大言，阴蓄窥边之计。唇亡则齿知难久，臂解则肩不自持。料其破胆之余，款塞无日。信矣得天之助，本于爱物之诚。臣等镇抚无功，黾勉备位，幸依干羽之化，庶睹兵革之藏，欣戴之心，倍万伦等。臣辙等无任瞻天望圣激切屏营之至，谨奉表称贺以闻。

　　【谢入伏早出状二首】

　　伏以火老而烦，金微斯伏。忽被早归之诏，仰惭内恕之恩。退食委蛇，抚躬战汗。臣等叨尘近辅，与闻政几，庇广厦之清阴，饱素餐而终日。方惭惧于无补，何劳苦之足云。伏惟太皇太后陛下，推己及人，使臣以礼，深念早衰之质，许以中昃之休。顾惟民事之至艰，盖有日入而后息。臣等敢不上怀主眷，俯念人劳，广清净之余风，致安佚于无外。伏以候极南讹，日临庚伏。方斋居之暇豫，闵政务之勤劳。亟命遄归，得从燕息。臣等猥以一介，获览万微，殚日力而不遑，知寸阴之可惜。惕然祗畏，敢有怠荒。伏惟皇帝陛下，鸡鸣求衣，日旰忘食。致海内无警急之奏，而朝廷有清净之风。膺化国之舒长，念暑雨之咨怨。曾匪贤劳之久，遽蒙夙退之安。臣等敢不上体眷怀，益励愚拙，更寒暑而不易，期岁月之有成。

　　【谢坤成斋筵状二首】

　　清光可企，初奉万年之觞，妙供已成，共荐三乘之福。遽传温诏，式燕群工。举磬管以示和，陈肴核而饱德。与众同乐，既均夷夏之欢，俾寿而康，当遂臣邻之愿。寅奉东朝，方庆诞弥之节，均慈列辟，俾同既醉之欢。饫以和羹，作之备乐。举太平之旧事，竦众目以荣观。呦呦鹿鸣，士有尽心之愿，振振鹭下，众知胥乐之诚。

　　【谢讲彻论语赐燕状二首】

　　志在多闻，亲讲前王之训，功惟日就，遽见一经之终。深念勤劳，式均燕喜。笾豆有楚，钟鼓毕陈。勉兴好我之心，既优以礼，将闻善道之告，不绝于时。宸心莫测，方笃志于诗书，坤德无为，但勤求于俊彦。曾未阅岁，已闻终经。式均燕豆之私，以荣讲席之报。始于好学，伫观圣政之新，终克肯堂，益助慈心之喜。

　　【贺雪御筵谢状二首】

　　伏以微阳将复，温气尚浮，诚意感天，不日而应。同云覆地，雨雪载均，信哉牟麦之祥，复称疠疫之药。时方嗣岁，已知天造之回，功在庶农，益验坤元之德。臣等弼谐虽幸，燮理何功。安此丰年，日有素餐之愧，锡之备礼，重叨曲燕之私。醉饱而归，震惶无措。伏以近自频年，每愆时雪。圣心勤念，虽渊默以无言，天意密符，变凝阴而有作。飞花先自于宫阙，布润俄遍于寰瀛。九轨澄清，已消尘之浊，三农踊跃，载歌牟麦之丰。臣等幸此有年，共安无事。锡之醴酒，益知和气之充，饫以肴，愿均足食之惠。醉饱盛德，歌舞休功。

　　◆编神宗御集奏请表状二首

　　【乞御制集叙状】

