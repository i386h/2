<!-- { "loadSidebar": true } -->
　　伏承示近诗属刋定为序亲举玉趾追送昏黑乃返忘形故人不督我过反厚存我悚息不敢当省览终帙多确然可传者直欲争座古人不揆顽戅辄尔删窜舴艋倾侧风浪中头目交又适患寒知必无万一当要是朋友磨切之益借此为献老年翁再加持择可也徧观古人著作不能豪髪无憾何况时贤然我辈志在行逺决不可自恕正使痛自针砭不审去古人防许当今家曹刘而人李杜一邑之中卓尔竖鼓旗者常数辈求其铁壁坚城无懈可击者难言也酬赠诗不易作老杜且然七言为甚稍纵则手滑调浮矣闺情绮语数见不鲜且伤盛徳尤宜割爱仆终嵗鹿鹿去古学日逺鼠光萤火自照不足庸遑及人嗟乎仆亦惩俗忌絶口不泚笔久矣所以云者感年翁夙谊悃愊骨肉友生勉竭一得之愚所谓士为知已者用也山郡寡闻时有小作徧示闾巷同人莫肯下一语辄用为恨曩惟陈伯玑方尔止二君间有可否称益友而蕲州顾赤方出其诗相雠挍尝握手笑曰吾侪相好也攻瑕索垢当猛鸷如寇雠毋留纤尘为后人口实时叹为名言毛稚老昨为定二记感甚且头俯至地矣古人诗文以一字分工拙见于诗话者不胜称引刘舍人云改字难于造篇故有以一语而腐唇断须者矣率尔涉笔诚不能悉当抑彼善于此改之犹贤乎已且一经弹擿存而思之久之必有工稳字句如天造地设特患人草草混恕无从省发耳此仆所身试者年翁得失冷暖岂待仆之毕其辞哉夫神尧之智不无畴咨于四岳夷光之美不免借照于明镜不独文章尔尔也知旦暮剞劂故先归稿本倘不河汉其言嗣当奏薄技于左右矣嵗晏多冗春以为期但勿以语他人也
　　与曹太守言紫阳书院事
　　客有来自紫阳者言拙诗防镌置书院甚媿甚感辄不自揆敢布其愚于左右忆去秋陪侍见书院屋瓦十裂四三上雨旁风行就倾圯明公慨然有亟修之议此葢文公父子之灵实式凭之故诚发于中心非他人所敢请也间者迫公事或未暇及此然窃念朱子为孔孟后一人紫阳为朱子讲学之地朱子在闽著书武彛考亭之间必自书紫阳朱某其不忘此故土也生则魂梦是归殁则精爽来格实与他处祠祀不同且宋建紫阳书院理宗御书院额以宠之载稽往籍其时建在歙学南偏非紫阳山也其屡废而兴佥议在山为可久亡兵火患故入明改建于紫阳其经始者新淦张公继修者蒲坂何公其将圯而新是图则维当湖陆公然其时亦止养士课业未尝授餐防讲也明季六邑大防嵗三日当事辙迹罕至兵兴以来不絶如缕今汪胡诸耆旧徒步就米习礼歌诗修复防事未敢邀重于缙绅大夫其闻风惠顾枉车骑而戾止者则自明公始也嗟乎此道希阔乆矣当途贵人不以为迂事则薄为腐谈故村氓巷卒皆从而目笑之今明公亲率僚属官师嵗及朱子诞生之辰诣祠讲学与诸生布衣周旋揖让肆筵授餐不倦在防之士及观者千余人皆烝烝心向即陈述无甚高论所谓存什一于千百守坠绪于来兹赖兹一举不可谓非盛事惜其祠宇之壊漏将不可复支也说者曰往例取之赎锾今既无锾金又难募助如仰屋何然自明公涖郡脩举废缺可指数者多矣勉为其难者先治漏瓦易腐椽稍免倾压余以次徐及要在任用得人其费当不甚滥明公继当湖之后举从来未有之典又修前人将坠之业使学者奉祀俎豆嵗时防聚叹兴于学其功在先儒后学轻重何如也仆往官豫章曾檄修吉袁诸郡书院不辞劳瘁去嵗游紫阳公亦欣然自任曰此吾事也故敢以闻
　　复王便朴
　　一寸未成真事业百年虚负好光隂此王文成句也以文成学业尚云尔我辈何处生活近来此事借先生稍稍振兴从者不乏未可谓徒托空言矣但不明性体则学无本源不法先圣则学无规矩此是先生定论与尊徳性而道问学相合今后学或侈言性悟全薄躬行遂有打七坐禅之说似显涉异端矣先生宜有以亟正之莫谓其流不可惧且恐开有道者之指摘而阻真实学人向往之心也仆非知学者偶有所闻不敢不以告耳
　　寄魏凝叔
　　仆闻之君子尚友古人读其书不见其人可也然读其书尝恨不见其人古人往矣且恨不得见况当吾世近在二千里之外者乎仆读先生之文有年矣往备官湖西讲学白鹭书院穷岩浚谷之士迹絶阛阓衣如黄绮者皆惠然来集易堂诸君子以隔郡抗迹金精山不得致顷年先生屡客呉越维间卖文为活仆又卧病山中无因缘相见向从程穆倩逓中得所惠文集知有意向仆窃闻当世之论文者多举汪户部钝庵魏叔子凝叔为二家于户部既习游而上下其议论矣念不可独失魏叔子今天下文学之流皆被征召集阙下先生褎然启事廹再命卧不肯起则是相见终未可期也私心怏怏以为恨故敢因便风寓书左右古之取人者先器识而后文章其为文也先根柢而后枝叶非无枝叶也根柢既立枝叶万千重花累萼夺缯彩而焕云霞皆是物也言之不文行之不逺孔子葢亦属意于文者近世词人比户骈肩权舆于八股优孟于八家求其庶几于道者颇少七言律古人所难今下笔四首十首五排动至百韵又填词累寸才情驱煽前无古人有道者私忧之夫苕楚之华随风辄陨沟浍之盈移时立尽其原本然也若夫平原浅水独树疎花望之立尽撷之无余又非文之大者见近世所推一二名家偏矫王李之失遽以为冠一代而抗欧曽窃未敢深信以其清真自放而波澜不阔光焰不长也先生之文原本经传动闗风教其间层折顿挫有古法读之改观易听庶几怀文抱质有彬彬之概又闻先生行已介以严与人和以恕砥砺岩穴之行而乐交士大夫凡文人相轻相轧骄吝之气皆不见诸词色殆所谓言有物而行有恒者故愿与朝夕游仆尝憾文人不防细行为世口实顾不幸好为文词因取古之文人近道者嘉言懿行集为一书目曰文人盛徳裒辑垂竟葢有慨乎其言之也仆先世皆笃学力行从郡大夫旴江之遗泽肆力于圣人之道仆少孤无恒产稍长用括帖教授生徒尠识寡闻辄以诗文见称人苦不知耻一涉宦游便多传布虽尝刳心涤肠从事于其上焉者薄有闚测寒暴洊更终未深造垂老不寐当中夜饮泣性癖嗜诗二十年来未尝一付剞劂诸公流传并友人选刻近始合编为集约近四十巻尚须捡括今视所往三册可得其梗概也文二百余篇多牵率昌黎所谓俗下文字适偶抄一帙中有李忠肃袁江督二传据其家传成文并贵乡先进倘有抵牾烦为是正立言不朽盛事仆何敢觊觎但半生精血所在积习难忘顷有防城金使君肯解俸镌全集敦索良切不知有一二言之几于道否丁敬礼谁定吾文之叹陈思王喜人讥弹之语味之嗟赏如在把臂近日直道寖寡士大夫不折节受砻错人莫肯倾冩为一言者故言行日芜陋而交道日衰仆窃痛之古人有云白头如新倾葢如故人之相知千里神交未必不亲厚于衔杯接膝也比闻有同气之痛旦晚或未得出敝门人姜学在尝获私于先生称行谊甚悉呉门距宣城一航可达诗文之友有呉雨若梅耦长诸子可往还扁舟枉过有敬亭叠嶂可为主人仆老矣苦被敦廹入待诏昏耗迂钝明年当如杨朴处士一诵诗即见放矣新令君王如老敝乡同年老友也作吏廉平又倾向良至当一切咨访仁人为桑梓计可倾心悉告之所谓上下相与有成也一缣伴缄窃附于古人缟纻之义幸勿遐心呵冻信笔以当接对悚媿悚媿
　　寄魏和公
　　客嵗宋使君邮到令兄叔子先生一书词义勤恳以仆为有合于古人之道虽执手定交称平生欢者无以逾此且见属为先生夀序书到时已十月矣方患怔忡罢笔墨既以得备采择为喜又惧无以副委重逡巡至嵗晚始属草骋欵段于伯乐之前耀鱼目于隋侯之室固宜却步而沮色矣防乏确使不即报每忆叔子嵗前之约未尝不怦怦于心庸讵知叔子之不待报哉初传凶问北来以为妄也既而程子山尊数接广陵书皆云然则果尔矣为惊悼累日子瞻尝言文人未老而衰病无恶而得罪叔子劳心耗神以文字致衰病既已敝屣利禄而就医江南不能无万一冀于生子今既靳其子又啬其年吾不知天之疾视君子何至此极也天之生才不易既生矣又不爱惜而喜摧折岂不悲哉力疾作诔偕诸同人南望呜咽曽斗酒只鸡之不若冀逝者有知或当邀其冥契耳往承叔子大序过尔谦抑云候仆定其文始敢剞劂仆何敢当今其人往矣愿为补入以存知已赠言之雅至仆奉报一序不过取叔子令兄所述叙其崖畧又逾期久之无所逃罪其文词牵率借躬庵邦士诸君子为之点削以定稿还示俾可留存幸甚
　　寄毛大可
　　中州不及相闻白门距宣城三驿复尔尔空同有云海内诗朋官罢减城中酒伴病来稀咏之抚牀于邑伯调锦雯相继去吾曹亦皆老矣小毛子才调风华不让古人巻帙较侈金汝州曽为料理剞劂否向承寄一册为他友所夺至今怏怏幸加倍偿我前嵗嵩少诸作惜不令吾兄见之诗文见在校讐萧瑟掩闗不敢望故人命驾或出游道路之便枉过溪亭留数日谢李千年已还又当使敬亭小破岑寂也
　　寄陈转庵太守
　　日者令甥雁老南行敬附尺一言先贤依仁斋事今未浃月复有所陈是渎也虽然所言私即一言犹渎也所言义即千百言未渎也况复理前说非更端而他请固知长者所乐闻也曩因叙述南中耆旧叹顾与治杨商贤后人零落因及商贤嫠妾孤女终嵗嗷嗷所望不过甔石而先生慨然叹息许锓其遗诗甚且欲为择壻嫁女此葢仆所嗫嚅而不敢固请者以视文季恤张堪之妻孝标悲任昉之子殆为过之何则彼二君者犹感于知己之言笃于夙昔之好而先生之于商贤初无邂逅接席之欢故为难也度先生不忘于心旦暮且行之矣顷贱累北上过江宁饷米数斗杨氏防防母女受之感泣葢以时方絶粮括及缾罍之类易米二升日晡方炊贱内闻之流涕渠因告以女年十六贫无媒妁倘覔得一壻衣食粗遣母随女去获免饿死便毕所愿语罢辄复吞声观其窘蹙至此及今不救将有沟渎之忧矣夫周之以粟后恐难继不若嫁女活母均得所依且闻其女才质大是上流闺秀但隐之既殁并无犬可牵卖耳倘先生公事之余偶一垂忆进上江两邑父母或两庠学师面属之不出旬日之间此事必报谐矣夫商贤之先公以副都御史尽节于南京门望不薄商贤之文章行谊见称四方亦白门人所共闻也况其女又足称林下风致不责聘金重以煌煌郡侯负一时之望者亲为作计光宠十倍闾巷人士有不忻然乐就者哉事有惠而不费顺而易行恩及于寡妇孤女而感彻于先达泉壤者此类是也先生惟速图之仆且借以报商贤地下其他刻诗之役不妨姑缓之仆别为之所也
　　寄王昊庐
　　去嵗获侍左右容接勤恳谈防数四几顾恋不能辞去今日名公卿擅学行如公能复几人乃拳拳于偃蹇需次迂步疎节之人不知先生将何所取也今且以嘉与士大夫者衡校多士矣
　　帝畿固天下人才根柢得大贤而为之师存独醒于众醉之中砥頺澜于既倒之后为天下所独难非公其谁近闻言路绳摘学政极为痛切防须我公一洗之耳嵩少之游所过多贤主人登封叶君尤欢甚葢其笃词学重交游出之天性又知为公之故人辱公之推重故也惜其以公事赴洛信宿辄别嵩阳夜雨有诗奉怀道逺莫致今借手贵门人蒋年兄请正自揆疎拙无仕进之念惟辑着小书诗文各十余巻力不能刻又耻以告世俗之人将恐终饱蠧鱼南来州县有可语者或语及之次第分刻不敢谓其可传亦庶几存苦心万一其他干谒之事久谢不敢为矣无可为献嵩山诗不能录谨呈游记数篇伏惟示绳削焉
　　与伯玑
