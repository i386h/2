<!-- { "loadSidebar": true } -->
　　爪牙之臣，典领周卫，非特强主威以镇内外也。盖礼弥盛者备弥饬，上下之节然也。则任吾事者，岂可以非其人哉？某沉勇忠实，劳阅有闻，蔽自朕心，俾供厥服，仍迁位等，其尚钦承。

　　【将军制】

　　朕有连营列校之众，以宿卫京师，镇抚诸夏。能使士齐而奋，其惟统督之臣。求之在廷，其选甚重。某忠勇仁厚，将以智谋。使治吾军，必能副朕所属。今闳士之艺，朕皆亲临，拔其异能而汰其疲软，其于抚循训励之方，可谓至矣。尔于典领，惟公赏罚，可以服其心；惟笃恩信，可以致其力。使处则有以养朕之威，出则有以扬朕之武。待尔任职，称朕意焉。

　　【都虞候制】

　　士之以材武宿卫左右者，其选甚精；而虞度候视于军中者，其任甚宠。某忠勇有劳，宜在此位。进迁使号，其往钦承。

　　【都知制】

　　门闱房闼之间，朝夕给事，非谨信忠笃，乌可以处斯任哉？某服劳左右，阅岁已深，淑慎厥躬，朕所考察，俾率厥属，往惟汝宜。其思永于厥修，尚终绥于荣禄。

　　【内臣制】

　　给事长秋，服勤惟旧。今其老矣，思就便安。录尔之劳，宜进位等。尚思祗服，以称朕恩。

　　【责帅制】

　　朕拊士于闲暇之时，盖将责其效也。至于临敌逋亡，朕虽假之以恩，而将帅之臣，则当济之以肃，使纪律章明，然后威可厉而士可用也。尔握兵之要，宜知其职，而溃卒之入，煦煦受之，劳问饷给，如劳归师。使夫三军之众，将何视焉！有苟简姑息之心，无守正奉公之谊。阃外之事，朕孰赖哉！议罪正刑，有国之典。夺其近职，处以偏州。尚自省循，兹为薄责。

　　【监司制】

　　分部而使，连数十城，事之与夺，吏之黜陟系焉。古方伯之任也，其选甚重，固无假人。尔修洁纯明，治行强敏。刺督之寄，往共厥服。夫能使政举刑清，和乐交于上下；人足家给，富饶洽于公私。皆汝守也，可不念哉！

　　【广西转运使制】

　　自既开百粤，而地尽南海，提封万里，莫不内属。本朝之制，始分桂林以为西部，非独镇抚吾民，亦以绥驭山居谷聚并海之蛮夷。故将命而使，其选常重。尔尝试而可用，是用任属。夫柔远则能迩，其务宣布上恩，辑宁异土，无失朕指，往钦厥司。

　　【蜀转运判官制】

　　西南之地，延袤数千里，外临殊俗，内杂溪谷诸蛮。列州成县，以保安吾民，境大人众，故蜀部为四，而利居其一，最远且险。参于使事，其选甚高。求于在廷，是用属尔。夫保民以仁，而怀远以德，兹朕所向，其往钦哉。

　　【转运使制】

　　国家岁漕东南之粟，以实京师。故命使部之臣，推择能吏。使度材具舟，以济其役。尔应其选，岁课甚优。是用迁秩京司，以为尔宠。朕于臣下之勤劳，虽微且远，无所遗矣。则尔之自效，可不勉哉！

　　【陕西转运使制】

　　分部而使，兼地数千里。治兵与民，与夫征赋之出入。自陕以右，则又与疆场之事。其于寄属，必惟其人。察于在廷，无以易尔。夫使督课明而政事举，经画当而财用足，吏与士皆悦而劝，兵与民皆赡而靖，尔之任也。其尚起哉！

　　【提举常平制一】

　　朕悯农之不易，故择材之臣，分部四出，以平其政令，而佐其衣食之业。尔以能闻，当是任属。其务知朕之意在于惠民，往慎厥司，慰彼黎庶。

　　【提举常平制二】

　　朕悯夫农之艰且勤，故详为劝助之政。又择能吏，分部四出，使推而行之。尔以材闻，预在兹选。其思宣布朕恩，使敦本业之民，安其田里而足于衣食，则尔为能称其职，可不勉欤！ 
　

　




　

　
●卷二十六·制诰拟词十六首、诏四首、策三首
【知州制】
　　昔先王之法，导民以德，齐之以礼，而有耻且格。后世不及。然破觚以为圆，斫雕以为朴，禁罔疏阔，而吏治蒸蒸，不至于奸，犹为近古。朕甚慕之。今能与吾共成此理者，其唯循良之吏乎！以尔为能，与在兹选，使刑罚清而风俗美。尔能善于其职，则明考察而公赏劝，朕岂贰于必行。其尚自强，方观尔效。

　　【知河阳制】

　　盟津冀豫之域，背河向洛。成皋之间，天下之重地也。山川之固，为国屏翰。分土而治，非文武之特，曷可以当选授哉？某以材进拔，阅试已孚。俾仍近班，往祗厥服。有生齿之众，属尔抚和；有连营之师，待尔绥辑。尚茂循良之效，庶宽西顾之忧。

　　【知军制】

　　开建城壁，本以辑治军旅。今四方既平，而假守之臣，实任民事，列于有土之官，矧朔北并边，寄属尤慎。尔以选择，往祗朕命。夫能宣布恩威，以拊循吾人，而怀附异俗，则为善于其职。尚思尔守，无替训辞。

　　【通判制】

　　州有治中，以助其长纪纲众务旧矣。今列城之守，皆有贰焉，盖亦其任也。尔以考择，往祗厥叙。尚思称职，以报朕恩。

　　【罢馆职加官制】

　　夫为官择人，处其名者必任其事。而儒馆之设，有位号而无分职，使学士大夫将何以效其实欤？是用命尔进阶一等，而罢其虚称。其有异能，朕将明试以功，庶尔之材得施于用，以成朕招俊、康庶位之意焉。其尚懋哉。

　　【赏功制一】

　　王师西讨，尔能奋力行阵，斩献首馘。稽诸赏典，宜进官荣。尔尚勉哉，益图来效。

　　【赏功制二】

　　擐甲执兵，人之重任。赏信而速，所以劝功。尔爰整我师，徂征西土。大歼丑类，来献厥俘。图尔之劳，进阶一等。尚思奋励，以伫异恩。

　　【团练使驸马都尉制】

　　大长公主，吾姑也。位号礼服，褒崇光大，国有彝章，盖其下嫁，必得勋阀之门，良能之士，然后可以成先帝爱育之仁，而称朕隆崇之谊。某贵旧家子，内外行完，是用选见于庭，命之进尚。团兵重任，ヘ马美名，兼而授之，盖稽故事。夫恭俭靖慎，可以保令问而绥宠禄。兹惟朕训，汝尚勉哉。

　　【磨勘转官制一】

　　吏之在其位者，积岁月之勤，应有司之格，必有甄进，以明劝奖，此国家之典也。今序尔之劳，迁位一等。往思祗服，以称朕恩。

　　【磨勘转官制二】

　　朕谨名分，正官守，以董齐百工。至其有试用之劳，无践履之玷，则皆稽其岁月，法有甄进，所以使吾勤事之吏知所劝也。今有司比尔之课，应于迁格，宜升阶品，以允新书。其服朕恩，往思来效。

　　【军功制一】

　　惟羌稔恶，世盗西疆，理将殄除。内自生变，致天之伐，非朕敢私。尔躬提偏师，摧陷丑类。震动河外，宣明国威。破竹之功，成在旦夕。赏不逾月，朕尚迟之。用迁尔官，以励众士。能歼大憝，当有异恩。

　　【军功制二】

　　河外之地，我之旧服。羌能靖纵，则以畀之。今其将亡，自相戕害。爰命讨伐，盖将天威。某沉勇有谋，提兵以出，献俘斩馘，屡奏厥功。擢进使名，以招信赏。能歼首恶，尚有异恩。

　　【军功制三】

　　朕惟羌之猖狂，内相贼杀，致天之伐，爰命六师，止除罪人，复吾故地而已。尔握兵而出，屡以捷闻。盖夫军赏之行速则众劝，是用选尔之秩，以激士心。尚有不次之恩，以待凯还之喜。

　　【新及第授官制】

　　朕立学以养天下之材，设科以进其造秀之士。其于教导推择，欲成美俗于四方，得群能于庶位者，可谓尽其意矣。尔以经行文学，选自朕躬。命以一官，将观汝效。往祗厥叙，思称朕恩。

　　【责将制】

　　汝始以微功进。朕不次用汝，而属之守边。乃冒吾法，出蛮夷之中，发人采金。无出入之籍，有侵盗之形。朕惟不欲数使远人，烦于追逮系狱也，宁失汝罪，不究穷之。

　　【堂后官转官制】

　　吾调兵于外，而号令节制之由中出者，汝以宰属，与于治文书，赴期会，能办吾事，进秩一等，以奖尔劳。尚思恪勤，无坠厥守。

　　【劝学诏】

　　朕惟先王兴庠序以风四方，所以使学士大夫明其心也。夫心无蔽，故施之于己，则身治而家齐；推之于人，则官修而政举。其流及远，则化民成俗，常必由之。古之所以长人材、厚人伦者，本是而已。朕甚慕之，故设学校，重学官之选，而厚其禄。凡欲以诱诲学者，庶几于古也。而在位者无任职之心，承业者无慕善之志。至于师生相冒，挟赂为奸，へ讼嚣然，骇于众听，而况欲倡率训导，洽于礼义；磨砻陶冶，积于人心。使方闻修洁之士，充于朝廷；孝悌忠笃之风，行于乡邑，其可得乎？朕甚悯焉。故更制博士，而讲求所以训厉之方。定著于令，以为学制。予乐育天下之材，而庶几先王之治者，可谓至矣。自今有敦行谊、谨名节、肃政教、出入无悖、明于经术者，有司其以次升之，使闻于朕，将考择而用之，以劝于尔众士。有偷懦怠惰，不循于教，学不通明者，博士吾所属也。其申之以诱导，使其能有易于志，而卒归于善，固吾之所受也，予既明立学之教，具为科条，其于学者，有奖进退黜之格，以昭劝戒。至于学官，其能明于教率，而详于考察，有得人之称，则待以信赏。若训授无方，而取舍失实，亦将论其罚焉。明以告尔，朕言不欺。尚其懋哉，无诒尔悔。

　　【劝农诏】

　　夫农，衣食之所由出也。生民之业，莫重焉。一夫之力，所耕百亩，养生送死，与夫出赋税、给公上者，皆取具焉。不幸水旱螟货之灾，往往而有，可谓劳且艰矣。从政者知其如此，故不违其时，不夺其力以使之，明时之因析以授之，差地之叟瘠以处之。春省耕、秋省敛以助之。《诗》曰：“饣盍彼南亩，田至喜。”言上所以劳之也。又曰：“骏发尔私，终三十里。”言上所以劝之也。其奖励成就之者如此。朕自承天序，内重司农之官，外遣劭农之使。为之弛力役，均地征，修水利。或一雨愆期，则忧见于色；或一谷不成，则为加恻怛。有复除之科，有赈恤之令。夙夜孜孜，焦心劳思者，凡以为农也。今耕者众矣，而尚有未勉；垦田广矣，而尚有未辟。岂拊循劝率有所未备与？抑吏怠而忽，不能宣究与？有司其于农桑之务，益思所以除害兴利。诏令已具者，无或壅阏；所未尽者，勿惮以闻。要使缘南亩之民，举欣欣然，乐职安业，洽于富足，称朕意焉。

　　【正长各举属官诏】

