<!-- { "loadSidebar": true } -->
　　賛
　　南京礼部左侍郎乐清章恭毅公忠在朝廷名在天地纪述在史官典刑重在后进俊辱公子给事顺徳交获览事状艳慕公益深谨作赞曰
　　为而难时而又难奚觊而安楚而毒鍜而又毒奚仰而告胡以见刚公也斯偿胡以见直公也时式畴曰匪天公死载完畴曰史亡公世载光天锡公祉公糓而齿天锡公祉公令有孙子
　　族祖伯安公赞
　　完朴道散百途竞新公乐其独自序齐民縁达任旷骈首进趋公违尘枉辞辟中书孤逰逺蹈体素含真知白守黒执谦如盈述作从志殁弗终否吁嗟先生叅军之父宗伯之子
　　方水庒像
　　此吾友水庒之像其行乐时也意度闲逺不问可知为君躯榦脩伟绘事化之要其妙不在此也东坡自规其貌于灯影之间把玩形似谑浪谐笑朱墨之工亦末矣毓晦丘樊无求闻达公车不登而乡曲有令问鹿门谷口居然风致种放董英之议无及焉是为冩君之像
　　题达小像
　　盛年何自多病达多病又未有丈夫子学成否未得逆知也皆所宜为念者命作小像进之曰达吾语汝父母惟疾之忧夫子所慎在此也念之哉子承父后汝为长宗祊汝属也念之哉形天地间灵而秀于物者人汝形貌人也亦具所为人者乎灵而秀于人者士汝巾汝衣则士也亦具所以为士者乎汝懐抱之隠道风行业之显然吾不得而知也吾欲汝为子瞻汝弟适子由吾不能老泉欲汝为纯仁适纯礼吾不能希文欲汝为伯子适叔子吾不能大中独汝愧乎哉吾老矣所不能为汝兄弟及为之念之哉谓子贤愚不足挂懐抱任达语也孰不爱其子教之圣与贤教之的也元亮责子天道茍如此且进杯中物尧夫亦谓望子大贤不知天意从否二贤距拔頴脱流俗外于诸子特未忘情为善由已圣贤可学而至无与于天也借天而言责之子者至矣父见素言
　　题长城林氏始祖沙公赞有序
　　公讳沙字用淘林氏入闽黄门侍郎十九世始祖也居长城惠寛翁父也公起省元为台州知州再为宣州同知三子伯氏通判昌徙谷城季氏节推旻徙梨岭仲氏提举寳仍居长城孕祉毓灵骈发逓盛生中允夀夀生评事从楷生太常卿上柱国诞曰三世青云者诞之子金紫光禄大夫文忠公英英子太常卿定定子鸿胪卿思明也曰五太常者诞英定思明英之弟秦之子太常少卿惟亮也户部郎中堂者惟亮九世孙县丞玉者堂之孙至玉子而家始落长城一亦易旧观玉之孙谦徳甫侨寓隙宇中虽自溷编氓而拳柯磥节居然古意嵗时祀事悬金服紫真影列满家予群儿时从隣壁伺之吾祖教授府君语曰是故吾族壁间者皆其祖也一孙弗立遂以有今汝曹戒之公矦复始是后宜有兴者固未宜渠易也故甫过吾家吾祖必引与亢礼是后甫之子啓善氏兄弟颇植有家诸孙颇儒业公之后又将蛰蛰然起复始行騐矣呜呼弓箕世业也遗书手泽存焉耳今夫旧家故族得先世之告身墨迹十袭传寳如璧天球矧始祖千百年遗像瞻对有奕者乎宜啓善氏之珍爱也展玩慰浣敬作赞词词曰古貌长身气清以神索而内之可详公真袭紫承绯道业允绍穷而逺之可观公世大物屡改公系公支大数屡刼公像公遗孰谓鬼神而不执其几开必先晋安数百年之武贻若后长城数十世之传孰谓天道而斯乃偶然同源分流眷言畴昔式告来仍永思无斁
　　方体安赞
　　流不易东绘不易素从事中更服儒故歩殷敦夏彞古物存焉周行蹊径时命屯焉朝霞夕烟轩冕傥焉宜崇而卑防计当焉孰速其归来鸟飞则倦焉委分食贫全真佚老乡邦则劝焉
　　五马行春赞有序
　　此圗吾友黄文大化州时也劳农劝民守之常职而化乗数乱之后人无定心四逺逃难之民与迯死之盗叅伍走界上求受防而民先是时非诛则逐耳公开释兼受而民处之故俗耻为盗而盗亦尽化为民菜辟我壤地实我民版而化成完州公之行春如此赞曰有贤化州政是优防无择奸良并蓄而收毋纽习常干我官纪诲谕谆勤家人父子维昔化人沸粥纷麻自公来只始室而家维昔逋流骸骨暴露自公来只溢我编户时劳时循于化之乡我公戾止树如甘棠愠有惠风旱有时雨民是饱嬉歌有召父公施不有在贵而贫推而放之三族为春翌翌归鸿丛桂招隠种秫开园徳星东井
　　王石泉赞
　　维实维畜有舒自履动维雷行静乃山峙载驰载奔道允黙存以偃以息贲彼之园于谦有鸣声搜影迹谓聨其翔乃滞其翮莫我有知弗容奚病无成与亏松栢命正
　　郑嵒山赞
　　韵脱神洒风宣气融有煜标表黄裳在中棘钩心迎意防有黄鼎耳文成彪外流电一瞬劲颷八纮目无寥廓飞走畴争曰止曰时含章于晦柴立厥中与天日对
　　竹亭夀意赞
　　匪附匪岐有虚斯直有美斯亭净焉如拭逺韵孤标于淇允式霜清玉寒作我金石
　　山斋行乐赞
　　掞耀含精指呼五城有翔厥酬以皇厥声紫气斗间神物化冶有秘其芒一函天假立厓痩竹真风送恬舒弗竟懐伊世之占
　　黄后峰野服像赞
　　后峰非时人其小影巾服也殆野之人吾不知吾不知心则独畏也赞曰太始易位售赝瞀真孰与其还我思古人维髙易揺维白易黒敛以若无安此晦黙学由正基亦以虚受搜广裒以畜其有絶瑕去纇玉洁氷寒野中山服曷有其官独峰亭亭乡国予眼有宣厥灵缔是归晩
　　睦州公赞
　　公讳披字茂彦挺特充实年十五手抄六经子史千余巻天寳十一年年二十擢第为将乐令迁潭州刺史澧州司马康州刺史贬临汀郡曹掾改临汀令地多山鬼作无鬼论鬼竟不妖奏授临汀别驾知州事风流人化治声闻阙下御史李栖筠奏授太子詹事蘓州别驾赐紫金鱼袋上柱国解绶四十年志尚髙洁宠辱不惊广帅薛景公奏授都督不受故相国常衮曰林公出处犹龙所居有青蛇白雀之异子九人为刺史寳庆元年以蕴恩赠睦州刺史事见唐书赞曰天夀忠烈因生锡氏玉钮金绳鸾停鹄峙温陵十六我公愈伟气直道完论著无鬼出处犹龙徳星萃止休符显祚嗣九刺史
　　端州公赞
　　公讳苇小名曽奴睦州长子初朝散大夫奏授西平太守终端州刺史赞曰林显肇周百叶弥盛自固徙闽寔首钜姓瀛高睦祖三叶从政笃生大宗黙允敬作刺上州弗宪有令九侯并列锡类衍庆
　　江陵公赞
　　公讳藻字纬干睦州次子兄弟业文度梨岭誓曰彼鹄彼鹄睨在目坚取乃速二三子无替省试合浦还珠赋假寐梦神人语曰何不叙珠去来比悟修曰珠之去也山无色兮氛雾海无光兮空水浩浩珠之来也川有媚兮祥风习习地有润兮生物振振果中第主司杜黄裳曰叙珠去来有神助贞元七年擢进士为闽破荒弟蕴亦明经及第归复题曰昔向岭头题姓字不穿杨叶不言归而今各折一枝桂同向岭头聨影飞初容州支使殿中侍御史内供奉岭南节度副使终江陵府使郡守陈伟祠于学事见唐书赞曰华夷轸懐遐农负耻相先业儒彼鹄自矢赋成神助破荒伊始并影于飞穿杨符喜容州江陵四仕首尾庙食垂庆【叶平】光有前史
　　横州公赞
　　公讳着小名友直睦州第三子贞元六年明经及第初归州巴东令次邕州经略推官终横州刺史赞曰薛鳯骞腾荀龙夭矫三仁系殷十徳闻赵乌斋宣灵白雀明兆及第聨芳前良聿绍符竹横州俗是驯扰逺操孤风寓懐物表
　　韶州公赞
　　公讳荐睦州第四子贞元十二年侍郎陆贽下明经及第初衢州文学守郊社令厯北阳终韶州刺史赞曰郁郁北螺窿窿澄渚人物一时芝兰玉树懿懿韶阳舂容矩矱芥拾大魁文学掌故载令载刺亨衢杰歩沿秩赐绯位隆道素
　　通州公赞
　　公讳晔旧名思睦州第五子奏授沧景司马赐绯鱼袋除通州刺史赞曰烈烈通州松栢受命绯衣银鱼穆庄有敬为民作常执维申令由晋入闽缨簮辉映五百逾期于斯焉盛胥成而坚旋轸归庆
　　卲州公赞
　　公讳蕴字梦复睦州第六子与兄藻欧阳詹读书泉山贞元四年明经及第复举贤良有天不厌直复生防臣之对辟蜀推官刘辟反公切諌辟怒欲杀之公曰危邦不入乱邦不居得死为幸辟隂戒侩人以刀磨其颈胁使屈公叱曰死即死我颈岂尔砺石耶贬摄唐昌尉辟败还京説沧帅程权归阙除水部贠外郎拜卲州刺史知洪州唐书有传赞曰明明我祖精忠卓识结志藏脩奎纒有奕贤良落对式是亭直抗义陈词秋霜杲日载罹虎口刺史攸职几若成仁智不可及传纪儒林百祀庙食
　　循州公赞
　　公讳防旧名芃睦州第七子奏授孟陵主簿累迁金吾卫长史桐州刺史终循州刺史赞曰肃肃诸祖不竞不絿勾稽匪懈乐是辑柔乃执金吾乃殿循州袭芳序迹良冶作求横行独歩并有九侯东堂陵谷世逺名流
　　雷州公赞
　　公讳迈旧名□睦州第八子明经及第初调循州兴宁县主簿累迁商州雷州刺史赞曰洵美我公执徳弗回席庥承祚出頴抡魁兴宁伊始嗣有商雷靖恭黙以封以培政是靡忒萃涣激隤波余后萌遗像兴哀
　　福唐公赞
　　公讳蔇睦州第九子睦州夫人郑氏生端州江陵横州韶州通州朝廷以莫侯陈氏有采蘩之徳主继睦州封南安县太君生卲州循州同州最后朱氏生公自号四明处士初调京兆防军春秋博士累迁福唐刺史赞曰衍衍四明纉授潜业囿其醇源云居有奬恬起落防军以徴博士嗣迁刺史是承谓难其八又终其九父子弟兄十烈并韪虎皮羊质画脂镂氷允扬其休式告来仍
　　福唐尉公赞
　　公讳攅字防通尊之子睦州之诸孙为福唐县尉闻母病奔还母没埏砖甓开坎室有白乌甘露之祥徳宗诏褒嘉立双阙祀乡贤祠唐书有传赞曰谢故兰玉复其尤许国诸子夷简维优宪宪九牧忠则卲州公公从子纯孝作求荒庐口血木断山秋白乌哑哑甘露油油事闻旌命有斯邱沧桑物改防阙时留
　　宗正寺簿公赞
　　公讳应成字汝大号矩轩宋两请进士得之公之子严重平粹时复斋山师事朱文公独不惧师事二公公师事二公师友独不惧又友其子四如循仰止规约续讲东湖得文公渊源之懿防见卓识为一时道学推宗与子栋同登宋咸淳辛未张镇孙榜进士摄官宁徳以理裁事法折势入台幕获上信友宋衰以宗正寺簿宣抚司机宜安退讲道东湖之上一时名士多宗焉赞曰莆兴道学艾轩始之复斋继之复斋山偕事文公公事二公获闻文公咸淳之间父子进士不利于施乃见其志东湖讲道戢景逃虚一时相推则有四如文公过吾家题曰门对小壶山楼接尊经阁四时趣兴清万代诗书乐断墨犹存相传公逮事焉今考文公卒庆元庚申去公咸淳辛未登第尚六十年岂题述在公祖贡元父两请时耶
　　同安公赞
　　公讳栋字用可号松湖矩轩公长子父子师事潘山陈复斋讲道东湖最后公又事黄独不惧友四如与父同登咸淳辛未进士厯知同安县事有亷直髙古之声慨宋社云屋托兴迷途寻焦光旧隠之处讲明道学以淑诸人文公之泽注东湖而演迤以盛公父子达之也赞曰公事陈潘又事于黄父子师友金玉其章建水有泚日逺弥长潴之东湖临视泱泱孰利于渉公也其航载遡之源载潄之芳有开道先永裔之庆
　　知州公赞
