<!-- { "loadSidebar": true } -->
　　濑中夫子偕逰细栁之营【吴越春秋子胥过溧阳濑水之上注即今溧水汉宫阙疏细栁仓有栁市详万栁启】毛頴先生并辔长楸之舘【毛颍传秦恬南伐楚次中山围毛氏之族防其毛载頴而归曹植名都篇走马长楸间复斋漫录古人种楸扵道故舘曰长楸】铜沟清泚【见铜雀赋】啸咏方遒绮陌轻隂谈谐甫畅相与数朋逰扵故国抑且论人物扵当年顾谓毛君卿家扵越【详邺园启】学杨雄之竒字定有侯芭【见集生序按汉书刘棻従杨雄学竒字】传正则之离骚宁无唐勒【正则见集生序唐勒见天篆序】君笑而言居吾语汝频年濩落【广雅布濩流散也】比嵗幽忧【见海棠赋】人屑瑟而在芦【吴越春秋伍员奔吴有渔父欲渡因歌曰日月昭昭乎寝已驰与子期乎芦之漪既渡渔父为持麦饭饲之因歌曰芦中人芦中人岂非穷士乎】坛萧条而无杏【见天篆序】篮舆寂寞半讳言陶令之门生【陶潜传王欲识渊明尝往庐山令渊眀友厐通之赍酒具扵半道栗里要之渊眀有脚疾使一门生二儿篮舆既至欣然便共饮酌俄顷至亦无忤色】绛帐飘零畴自引马融之弟子【见修禊序】爰有一人猗与独立讵圗徐淑【见闺秀序】知有毛公【详篇下】隔纱屏而请受经文濡防笔而愿为都讲【见得仲序】拟之贤媛不愧窦妻鲍妹之间【窦妻见璿玑赋诗品齐鲍昭字令晖尝答孝武云臣妹才自亚扵左芬臣才不及太冲耳】其在词流何惭宋豓班香之辈【见瀛台序】余也侧聆髙论窃慕惊才神惝怳以靡宁心狐疑而未果【见瑞木赋】倘其善谑【诗】姑好大言【见天章序】如谓非诬求观丽制若乃椒花新句【见瑞木赋】探自枕中【汉书淮南王有枕中鸿寳苑秘书言神仙使鬼巫为金之术】香茗清文出之袖里【后注】散葡萄之帙约有千篇【见三芝序】解玳瑁之装都为一巻【见天篆序】扵是防吟永昼宻咏逾时晨炉烬麝浑忘绮旭之将斜【李义山诗融麝暖金釭纂要日初出曰旭日】宵箭沉虬【见瀛台序】顿觉素灵之欲上【见良辅序注】借之索粲何烦再投玉女之骁【见半茧赋及琴怨序西京杂记投壶言骁如博之拏枭扵鳬中为骁杰也按雉歌有骁壶隋炀帝所造以投壶跃矢为骁与枭通】假以蠲愁讵须更射大夫之雉【见澹庵序】解颐不少【前汉书匡衡字防圭深术谚曰无説诗匡鼎来匡説诗解人颐】抚掌偏多【详乐府序】时则仆也玩荳蔲牕前之集诸什咸工【见海棠赋】覧茱萸帐底之篇古诗尤妙【梁简文烛赋茱萸幔里铺锦筵张正见豓歌并卷茱萸帐争移翡翠牀刘瑶诗吴刀剪破机头锦茱萸花坠相思枕】盖自殷淳作集徧辑裙笄【宋书殷景仁弟淳编妇人集三十巻仕在秘书阁撰四部书目凡四十巻】常璩成编间传闺闼【晋书常璩叙蜀事撰华阳国志十二巻汉书义十卷有华阳士女】戴妫荘姜而后世擅风诗【见滕王赋】诸姑伯娣之俦【诗】代沿制作循环纎手岂尽习夫琵琶掩抑丹唇宁第耽夫笙管瑚架北【见天篆序】曽繙五色之花笺【见尺牍序】翡翠牕前【见滕王赋】竞织千行之锦字【见璿玑赋】莫不文缥黄绢曲谱乌丝【杨修传修为曹操主簿従操至江南读曹娥碑昔有八字曰黄绢幼妇外孙虀臼修曰黄绢丝色絶字幼妇少女妙字外孙女之子好字虀臼受辛辞字乃是絶妙好辞也国史补宋亳间有纸织成界道名乌丝栏丽情集霍小玉出乌丝栏素段李生援笔成章】仿陈后不平之句【见海棠赋玉台新咏集宠闻长乐陈后知而不平】破粉成痕【见良辅序】效班姬善恨之词【见海棠赋】结眉表色【见良辅序】然或新妆甫竟粗晓之无【元稹白氏序居易生七月姆展书指之无二字示之百试不差唐文学传乐天云仆生七月乳母抱弄扵书屏下有指之无二字者口未能言心黙识之】巧笑余闲略谐竞病【见尺牍序】答曹洪之笺唘未免倩人【陈琳为曹洪与魏文书云欲令陈琳作报琳顷多事不能得为又云怪乃轻其家邱谓为倩人魏文集曰上平防汉中族父都防还书扵余观其辞如陈琳所叙为也魏志曹植曰言出为论下笔成章頋当面试奈何倩人】嫁韩偓之香奁将无赝作【梦溪茟谈和鲁公凝有籝金集又有香奁艳词后贵恐防乃嫁其名为韩偓世传韩偓香奁集乃凝所为也韩非子齐伐鲁索馋鼎鲁以其赝往注一作雁非真也】歌喉乍啭便号绵驹【孟子】舞袖才回遽夸飞燕【汉书赵后以体轻故名飞燕为掌上舞如流风回雪体不胜风制七寳避风台】红初晕頬得豓雪以逾融【补注】翠欲成螺【南部烟花录炀帝宫女降仙争画长娥司宫日给螺子黛五升号娥子緑又号蛾緑螺】拟春山而无别【见皇士序注】正须防缀还借逰扬【庾信赋终朝防缀分夜吟呻史记季布传曹邱生揖季布曰仆逰扬下之名扵天下頋不重耶】亦有夙敏才情素耽文史嬴舘吹箫之暇即弄新声【见艺圃序】杨家挟瑟之余偏摹旧曲【见看奕赋】然而祗工近体但辨唐音托兴则赠别懐人而外曽未经心拟古则龙标供奉而还都无渉笔【唐书王昌龄字龙标有诗名应草泽遗逸诏按昌龄曾左迁龙标尉李白传宗见白扵金銮殿有诏供奉翰林】不知前者乃有隂铿【见园次序诗评隂铿之作体用兼优】猥类时贤妄嗤庾信【见滕王赋】仲卿孔雀従未入其籓篱【见素伯序】都尉鸳鸯何自窥其堂奥【见无忝序】絮因风而正弱花裛露以偏慵缘斯两者之谈暨彼诸家之失此则绮嵗挥毫【详圣期序】非闗姆教【内则姆教婉娩聴従注姆女师也妇人五十无子出不复嫁以妇道教人者】髫龄握椠【见尺牍序】绰有门风小鬟桂子揄薄袂以求题【丽情集浣纱桂子皆霍小玉侍儿之名】短幅桃花障轻绡而乞试【桃花纸见璿玑赋】母原道韫发函而私讶其情【见琴怨序】父则徐陵伸纸而弥嗟其妙【见憺园赋】固已才髙撃鉢【见三芝序】何难誉起连城【魏文帝与钟会书不损连城之价又送玉玦书价越万金贵重连城注秦欲以十五城易赵玉和氏璧故号连城】况复别裁律絶极擅清新上溯齐梁尤多风骨绿杨幔卷魂消赠嫂之篇新月蛾长色豓催妆之句【见上】坐久则梅开鬓上眠迟而衣寄邉头【演繁露宋武帝女夀阳公主人日卧含章殿檐下梅花飘着额上成五出之花因橅仿之以为妆様按含章起名后汉古乐府有寄边衣曲张借诗织素缝衣独苦辛逺因回使问征人】索来画烛体学丁娘【绿窗女史梁丁六娘有十索诗従郎索花烛従郎索衣带之句其二也】倚罢朱栏情同刘媛【见闺秀序】温邢掩嫮【见园次序】定空北部之胭脂【见琴怨序】鲍谢惭工【古今诗评为诗欲词格清美当如鲍昭谢灵运】直压南朝之金粉【见楚鸿序】吴都士女従前枉説绮罗越国山川自此不生花草传向妆梳记内共许无双【下注】选归才调集中还推第一【书目蜀人韦縠着有才调集选】仆也天涯薄宦惜潘鬓之徒凋故国难归怅江花之早谢【见园次序】酒无玉药【世説白子髙好仙术尝为美酒以药杂之遇四仙人云子有仙药扵是子髙服之随仙人飞去】聊凭管以消愁【诗】花少青棠谩托缃籢而释忿【嵇康论合懽蠲忿注欲蠲人之忿则赠以青棠合欢也通雅籨即奁也】愿为逸少长学书扵茂漪【书断卫夫人名茂漪廷尉展之弟汝南太守李矩之妻王逸少之师善钟法能正书入妙能品法帖卫夫人书云卫有弟子王逸少甚好学卫真书咄咄逼人】讵意毛苌反授经扵伏氏【汉列传毛苌赵人河间献王博士精诗学称毛诗通考毛诗始扵毛公言大毛公苌也别有小毛公汉书文帝求専治尚书者伏胜老不能行使晁错往受之胜复口呐令幼女传言教错今文尚书是也】羡诚有是妬亦宜然爰缀俚言用题新咏问其桑梓【诗】千春西子之乡【见园次序】询彼丝罗【古乐府与君为婚姻兔丝附女萝】四杰骆丞之壻【见祖徳赋注按賔王为义乌丞今昭华壻乃诸暨骆生加采故云】附注【鲍照妹字君徽作香茗赋】附注【后有妆梳记】
　　茹蕙集序
