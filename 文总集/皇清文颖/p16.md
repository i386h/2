<!-- { "loadSidebar": true } -->
　　朕惟道原于天之者圣自庖牺氏观图画象阐乾坤之秘尧舜理析危微厥中允执禹亲受其传汤与文武周公递承其统靡不奉若天道建极绥猷夐乎尚矣孔子生周之季韦布以老非若伏羲尧舜之圣焉而帝禹汤文武之圣焉而王周公之圣焉而相也岿然以师道作则与及门贤喆绍明絶业教思所及陶成万世伏羲尧舜禹汤文武周公之统惟孔子继续而光大之矣间尝诵习诗书之所删述大易之所演系春秋之所笔削礼乐之所修明本末一贯根柢万有殆与覆载合其徳日月竝其明四时寒暑协其序焉故曰仲尼之道一天道也朕敬法至圣景仰宫墙向往之诚弗释寤寐歳甲子十有一月时迈东鲁躬诣曲阜展修祀事复谒圣墓循抚松栝仪型在望僾乎至徳之亲人也朕忝作君启牖下民深惟夫子师道所建百王治理备焉舍是而图郅隆曷所依据哉因勒文于石彰朕尊崇圣教以承天治民之意系以辞曰
　　遐哉三五维辟之式于皇尼山师道允植天畀木铎觉彼羣生百行以正六籍以明贤迈唐虞圣则河洛绥和动来文博礼约性天峻极伦教孔彰学昌洙泗统归素王炎汉崇儒少牢用飨厥后贤君髙山是仰予怀至圣莅彼东方音徽云邈道徳弥光郁郁茔林峩峩祠殿企慕安穷羮墙如见泰岱匪髙东海匪深敬扬懿轨终古式钦







　　平定朔漠告成太学碑
　　惟
　　天尽所覆海内外日月所出入之区悉以畀予一人自践阼迄今蚤夜殚思休养生息冀臻熙皥以克副维皇大徳好生之意庶几疆域无事得以偃兵息民廼厄鲁特噶尔丹阻险北陲困此一方人既荼毒塞外复狡焉肆其凶逆犯我边鄙虐我臣服人用弗宁夫荡寇所以息民攘外所以安内边寇不除则吾民不安此神人所共愤天讨所必加岂惮一人之劳弗贻天下之逸于是断自朕心躬临朔漠欲使悔而革心故每许以不杀彼怙终不悛我师三出絶塞朕皆亲御以行深入不毛屡涉寒暑劳苦艰难与偏裨士卒共之迨彼狂授首胁从归诚荒外君长来享阙下西北万里灌燧销烽中外乂谧惟朕不得已用兵以安民既告厥成事廼蠲释灾洁祀禋望为亿兆祈升平之福而廷臣请纪功太学垂示来兹朕劳心于邦本尝欲以文徳化成天下顾兹武略廷臣佥谓所以建威消萌宜昭斯绩于有永也朕不获辞攷之礼王制有曰天子将出征受成于学出征执有罪反释奠于学以讯馘告而泮宫之诗亦曰矫矫虎臣在泮献馘又礼王师大献则奏恺乐大司乐掌其事则是古者文事武事为一折冲之用具在樽俎之间故受成献馘一归于学此文武之盛制也朕向意于三代故斯举也出则告于神祗归而遣祀阙里兹允廷臣之请犹礼先师以告克之遗意而于六经之防为相符合也爰取思乐泮水之义为诗以铭之以见取乱侮亡之师在朕有不得已而用之之实或者不戾于古帝王伐罪安民之意云尔铭曰
　　巍巍先圣万世之师敬信爱人治平所基煌煌圣言文武道一礼乐征伐自天子出朕临域中逾兹三纪尝见羮墙寤寐永矢下念民瘼上承帝谓四海无外尽隶侯尉维彼凶丑凟乱典常既梗声教遂窥我疆譬之于农患在螟螣秉畀不施将害稼穑度彼游魂险逺是怙震以徳威可往而取朕志先定龟筮其依属车万乘建以龙旂祝融骖鸾风伯戒涂宜旸而旸利我樵苏大野水涸川渎効灵泉忽自涌其甘如设为犄角一出其西一出其东中自将之絶域无人兽羣自掩五日穷追彼狂走险大歼于路波血其孥翦其党孽俘彼卒徒众乌昼号单马宵遁恐久驻师重为民困慎固戍守还辕于京自夏徂冬雨雪其零载驰载驱我行至再蠢兹穷寇昏惑不悔我编我氓以休以助爰宁其居爰复其赋藩落老稚斯恬斯嬉歳晏来归春与之期春风飘翩扬我斾旓我今于迈如涉我郊言秣我马狼居胥山登髙以眺闵彼弹丸天降凶罚孤雏就羁三驾三防封狼舆尸既腊枭獍既狝豺防大漠西北解甲弃殳振旅凯入泽霈郊卜明禋肆赦用迓景福昔我往矣在泮饮酒陈师鞠旅誓屈羣丑今我来思在泮献功有赫颂声文轨来同采芹采藻颂兴东鲁车攻马同亦镌石鼓师在安民出非得己古人有作昭示斯防缅维虞廷诞敷文徳圣如先师战慎必克惟兵宜戢惟徳乃绥亿万斯年视此铭词














　　东岳庙碑文
　　京师朝阳门外向有东岳庙自元明迄今歴有年所康熙三十七年居民不戒而燬于火其明年朕发广善库金鸠工庀材命和硕裕亲王董其事不劳一民不兴一役经始于三十九年三月讫工于四十一年六月不三歳而落成殿阁廊庑视旧加饬焉夫五岳为名山之长而泰山尤羣岳之宗于时为春于徳为仁而其神之灵又能肤寸成云霖雨天下故诸岳止祀于其方而泰山之祠徧宇内崇徳报功所从来久矣朕即位以来殚心治理访求民隐阅视河工屡经鲁地皆命专官致祭凡以为苍生祈福祉也兹朝阳既都城之巽位而东岳庙又适在其地则因其方位之宜以隆望秩之典亦礼之可以义起者然则斯庙之成也神既得所凭依而民亦遂其瞻仰自兹以往风雨以节寒暑以时俾海宇得休养生息以共乐于丰穰之世庶于朕四十余年惠爱黎元之意其稍有慰乎爰书重建之歳月以昭示来兹云尔















　　彚宗寺碑文
　　我国家承天顺人统一寰宇薄海内外悉宾悉臣自太祖
　　太宗握枢秉轴驾驭风云防古诸部相继効顺暨于朕躬克受厥成前所未格防不思服惟喀尔喀分部最多而又强盛朕绥徳辑威薫陶渐革二十余载七家之众既震且豫咸来受吏乃除其顽梗扶其良弱锡之封爵卑以土疆朕亲北巡以镇抚之于康熙庚午之秋大宴赉于多伦诺罗四十八家名王君长世官贵族靡不毕集拜觞起舞稽首踊跃盖至是而要荒混同中外一家矣酺赐既毕合词请曰斯地川原平衍水泉清溢去天闲刍牧之塲甚近而诸部在瀚海龙堆之东西北者道里至此亦适相中而今日之筵赏敷锡合万国以事一人又从古所无也愿建寺以彰盛典朕为之立庙一区令各部落居一僧以住持朕或间歳一巡诸部长于此防同述职焉至于今又二十余年矣殿宇廊庑钟鼓台阁日就新整而居民鳞比屋庐望接俨然一大都防也先是寺未有额兹特允寺僧之请赐名曰彚宗盖四十八家家各一僧佛法无二统之一宗而防其有极归其有极诸防古恪守侯度奔走来同犹江汉朝宗于海其亦有宗之义也夫是为之记以垂永久云










　　皇清文頴巻首二
　　钦定四库全书
　　皇清文頴巻首三
　　圣祖仁皇帝御制文
　　杂著
　　读大学
　　自古治道盛于唐虞而其所以为治之道即其所以为学之功后世圣人绍眀厥绪以诏来者虽渺然千百载其大义防言岂有殊指哉大学首言眀德新民诚不异于尧典所言固可因以推论其符合之故而溯其所由致力之端矣尧典曰克眀俊德以亲九族九族既睦平章百姓百姓昭眀协和万邦黎民于变时雍大学之言眀德新民曰格物致知诚意正心脩身齐家治国平天下此所谓先圣后圣若合符节者欤其言克眀俊德者统言之也犹大学言眀眀徳也格物致知诚意正心脩身者分言之也而尧典阙然未眀其义葢甞以是而求之书曰人心惟危道心惟防惟精惟一允执厥中则其所以致力之端不外是矣夫曰惟危曰惟微则辨之不可不早辨所贵致其知矣曰惟精则格物之谓也知之既极其眀则守之贵极其诚曰惟一则诚意之谓也以至正心脩身皆主于一而允执厥中之义以全继此而家齐国治天下平胥于此受裁成焉孰谓十六字之心传不可以括大学之全书欤朕于帝王脩已治人之道虽日加自励而未之有得念大学所由致力之端而合之尧典以眀其义云








　　读周礼书后
　　周礼一书先儒信者半疑者半其疑者曰周衰诸侯灭去其籍自孔子时已不具至孟子时尤残缺莫考故曰其详不可得而闻夫孟子当秦未燔书之前已不见周礼汉世焉得而有之且其大者莫如建官封建井田诸事然东西都为地甚狭何得王畿道里四方各距千里宫府内外官制何得比夏商遂益万倍五等封地何所幷徙而能斥大九州沟洫井田乡遂公邑何以利害同而法制异其为后儒伪造之书而非周公之旧也其信者曰周礼寓兵农则以井田定惟正则以什一教万民则以乡遂飬士秀则以学校治天下则以封建其要有六典八法八则九柄九贡九式之序其次有祭祀朝觐冠昏丧纪师田行役之条无不详备周宻虽其间细职事或出后人附防然大体要所在非圣人创建不能也朕谓二说皆儒者读书考究之言未可偏废若夫帝王法古致治总在师其意而不泥其迹孔子曰殷因于夏礼所损益可知也周因于殷礼所损益可知也夫损益者因时制宜之谓程颢曰有关雎麟趾之意然后可行周官之法度朱熹曰周礼是圣人姑为一代之法尔到可用处圣人须别有权变之道诚哉斯言夫泥其说而用之王莽王安石遂致流毒天下若师其忠厚之意以措诸纪纲法制之中则何遂不可比隆成周朕故以孔子及程朱之言为读周礼法









　　七询
　　体元主人膺期运抚寰海纪星次者垂七十年临云陛者周六十载常以薫风应律梅雨戒涂驻跸兴州之域栖神无暑之区追畴昔感居诸意怫郁乎其不舒也自冲嵗承基弱龄亲政敬天眀威察民视听夙寤晨兴虑惭前圣更歴多艰无忘执竞有若三藩叛命尾大必芟氛连海峤烽起西南选熊虎鉏豺豻驱以雷扫以电神弧弯而天狼落枉矢飞而妖鸟散覩六幕之尘清费八年之庙算黄淮幷溢决岸溃茭波漂百室道阻千艘翠华频省橇檋周遭然后息桃花之怒浪平竹箭之惊涛人归庐井帆接亭泉安知候之寒暑而躬之焦劳也西戎跳踉窥我藩籞张皇王师陵厉禁旅再嵗三征云屯颷举越瀚海度碛卤忘渇饥均甘苦夫乃馘冒顿服侯防紫鷰徐入朱鹭凯还虽守成而述事等缔造之囏难也至于户口繁滋禆瀛表里地震天灾习闻前史岂有遐遗痌瘝在已昼膳弗甘宵眠屡起恩不逾晷泽必下行牂羊靡叹鸿鴈辍鸣民咸安其居而后释然于中情也躬不遑息心不自逸于兹五纪常如一日内则畏天闵人勤身恤物外则沐雨栉风冲霜犯雪扰灵府损精和荣卫结轖神气消磨年芳冉冉星髪皤皤劳稍渉而輙倦歩方跬而虑蹉思每短于再审事旋忘于既过来日不可期去日已苦多矢干惕以时行恐菁华之莫继彼曦轮之既中异东隅之初丽将息意而燕游凛鸿业之攸系诫一篑之功亏宁始勤而终替疲形竭智永思长吟歴年久而虑愈逺阅事多而忧弥深冀家给而人足财未阜于虞琴语风移与俗易化未致夫仪禽慕视履之元吉知上佑之难谌其何以寛无穷之烦念发垂老之欢心于是左右侍臣文武有位二氏缁黄九流方伎奔走辇下负曝献暄愿言舒志锡福元元主人乃博采不遗从容顾问俾无忌讳各摅厥蕴
