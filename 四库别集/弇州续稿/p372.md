<!-- { "loadSidebar": true } -->
　　祝京兆感知诗墨迹
　　
　　在昔延之五君子美七哀非托况前哲即狥感故知而吾郡文征仲亦仿之第皆逝者献吉仲黙则稍稍兼存没而祝京兆希哲则以古体怀逝者以近体怀存者为人十有八为诗十有九盖独王履吉得二章以孔穪忘年之契深耳此书乃晩年笔尤雅健儿曹不知何自得之喜于怀知之目拟赠其师龙身之先生而合仇英所图竹林七贤成一巻岂谓持此谒先生便堪把臂入林耶得援戴司农例后堂受经之暇博一醉足矣欣然为捉笔题其后
　　
　　祝京兆草书二歌
　　
　　此书初览而甚骇其牛鬼蛇神以为不类京兆稍一再展而后觉其妙非京兆不能也其取势全用元章而清臣筋平原骨隐隐自露诗歌亦称是虽然以拟右军之虚和右丞之秀雅则俱有所不足耳
　　
　　祝京兆书成趣园记
　　
　　祝京兆希哲为华光禄尚古成趣园记几三千言状其峰峦池馆纡余曲折之胜不遗余力其书法颇出赵吴兴然吴兴遒而媚京兆遒而古似更胜之余初得一本付骏儿为楷式八月自金陵过里中华之宗人叔逹强以投余辄去追而返之不肯纳稍间校前本行欵大小不甚逺而结构微有出入然各遵其妙岂光禄有二子京兆各为书一本耶华之园余八十载不复可踪迹而此记尚存言之不可以已也如此
　　
　　祝京兆诸体法书跋
　　
　　祝京兆拟古以下四章拟黄庭春游二章拟兰亭差小若闺怀则曹娥洛神之流耳古言一跋拟章草跋及古调亦然而微涉仲温然皆古雅有深趣昆福寺以下五章锋微敛六宫戏婴图以下三章锋微露然姿态似胜不知洵然谁拟要之自晋人流出朝元引以下九章拟眉山秋夜以下四章拟双井小米山水以下二章及渡口一拟南宫（阙）风神宛然第中间微杂一二已笔盖不欲为韩干似也修夕辞以下六章结法与黄庭并观书之巻末当似拟赵吴兴恐吴兴尚少此一段古趣余老矣所见京兆墨迹不下百余本未有若此之种种臻妙者真令人心折内所拟欧颜峭者病姿庄者病韵二家本自难学毫厘千里少损连城可惜二月病疮金陵十指木强览此兴发题其后真是狗尾
　　
　　又
　　
　　书之古无如京兆者文之古亦无如京兆者古书似亦得不似亦得古文辞似亦不得不似亦不得
　　
　　题祝氏迹
　　
　　祝希哲五诗真迹一字外老笔纷披始露轶尘之妙使皮相之眼覩之未有不以为张翼之乱真也诗语弱而有佳趣大似晩唐人或即希哲老忘不能辨姑识于是
　　
　　祝京兆书夷坚志
　　
　　祝京兆手书夷坚丁志凡三巻皆小楷虽不甚经意而结体出吴兴时时有晋人法计此例之为巻尚当有九十七今不知所在矣夷坚志在诸说家中尤为卑猥庸杂即刻本览一过便舍之不足留何至作此不急事耶京兆任诞好怪与景卢臭味合宜其尔也比之待诏杜阳春风斯下矣
　　
　　祝京兆书祖廷贵墓志真迹
　　
　　祝京兆此书虽仿眉山而微堕樗寮堑然斤斤有古意其文吃吃期期极步趣古而乏古意可谓两反也
　　
　　祝京兆书李太白传后
　　
　　太白歌诗既竒其人与事又竒不敢望司马子卿手作传得李延寿亦小快无柰宋景文于喉咽间作嗫嚅语令人愦闷幸而有祝希哲书之差足快也祝书初看若草草而不乏意又似沓拖而不没骨依约虔礼纬干间然以拟太白诗尚隔一大尘
　　
　　文待诏行书
　　
　　右文待诏行书先友诗八章岁朝次日立春七章对雪三章皆五言古体过竹堂一章春寒一章次蔡九逵汤子重王履仁各一章履约二章皆七言近体流丽清逸时时有会心语书法摹圣教序遂无毫发遗恨优孟虎贲不足言也晩笔虽老苍觉稍离去之耳此诗书于外家为吴遯庵参政时正德之甲戌也岁朝所谓开岁四十五吾行已云衰然又四十五年而后游道山人生固难量也此帖今归吾吾年已五十四不知后日云何捉笔一叹
　　
　　文待诏书杜阳编
　　
　　苏鹗杜阳编乃郭子横洞冥王子年拾遗之类而自诡胜之以其颇杂时事也文待诏征仲小诗以精楷録之无一笔失度昔人称孟蜀王仁锴好手録书至数千巻巻皆白藤纸细书极为端好每候朝尚于檐子上得一二畨若待诏与仁锴真可谓笃好书者也第公以诚实心信侈诞事以精谨笔书狂肆语大若相反者聊识于后
　　
　　尤叔野赤壁巻
　　
　　余以癸酉七月望与守巡三君同登赤壁泛大江痛饮剧谈于月色中几逹曙乃成此二律今春卧弇山园屈指四周岁矣无锡尤叔野得文待诏征仲书苏长公二赋托待诏子休承补图口占余诗俾録于后余名位何敢望苏公不幸讥谗起踬之迹乃复过之俯仰今古可发一慨征仲书小楷古隶皆工独休承所画絶不类而苏公赋语竒胜处小似过情异日叔野能壮游当为一勘破本来面目也
　　
　　文待诏小楷周召二南诗二王目録
　　
　　文待诏后先书周召二南中字谊之类诂者及临江二王帖目録中之有元章长睿考订语者皆作蝇头小楷精工之甚第毛诗全传当更有数百千条二王帖当更有大令而今不知落何所矣待诏此书在正德已夘业五十岁而矻矻作老蠧鱼不休当是通德里翁张乌巾合作一人前辈用力精乃尔真使人慨羡
　　
　　文征仲手札后
　　
　　右文待诏公征仲手札二十八纸中多与赵梁父陆子传二先生者赵先生之孙某陆先生之馆甥也装池成巻俾余题其后余尝考之晋唐以还名笔于髙文大篇絶不多见所存唯尺牍今海内传文公舂容之作既富而寂寥数行如兹巻者亦复宝之不啻拱璧亦盛矣哉第巻中多谢饷物语即不过一算器食公勤拳手书以报知世之欲得之也昔颜鲁公贵至八座而乞米乞鹿脯于李太保岂鲁公临池不公若抑（阙）岩穴之包苴更饶于廊庙也若二先生者贤于姚麟殿帅多矣
　　
　　跋文待诏欧体千文
　　
　　文待诏不多作率更体所见唯张奉直墓表石刻及此千文手迹耳石刻小于皇甫碑笔近肥千文细于化度铭笔稍纵于整栗遒劲中不失虚和舒徐意致佳本也唯彭孔嘉中岁书有出蓝之美晚节则一束楚耳夏日三四舒展令人忘暑
　　
　　文衡山手柬
　　
　　文待诏与韩懋赏及祖父三代手札大要是谢饷物语耳懋赏能宝之且乞诸贤题识以侈之贤于蕺山姥姚殿帅多矣
　　
　　文待诏书程乡令遗爱碑墨迹跋
　　
　　昔太丘长文范陈公卒而蔡中郎伯喈为文勒于碑且手书之古今以为胜谈今读盛宗伯端明所志程乡令平湖陆公遗爱碑亦何以异也陆公名德不敢遽谓如文范然程乡之政循循殆欲过太丘矣宗伯之文与人亦不敢遽谓如中郎晩途一蹷差类之至于少年风节矫矫亦中郎流亚也中郎之所撰中郎自书之宗伯之所撰文待诏征仲书之以待诏之小楷虽不敢望中郎之八分要亦有云仍也太丘有子元方季方元方之子长文贤贵者累世程乡之子光禄卿光禄之子少司空尚书郎郎之子大司冦学宪名德不下陈氏而盛过之人谓长文公惭卿卿惭长司冦学宪于其先则有光矣司冦之子基忠出其碑乞不佞跋盖谓不佞能尚论前哲而俾之厕于徐文贞许太常陆少保莫方伯之后将无使不佞作盛公恧也今海内所知称者大司冦耳以语光禄卿则忞忞何况乃程乡公虽然陆氏之文献固程乡公滥觞也毋念尔祖聿修厥德基忠勉之乎哉
　　
　　文王二君诗墨
　　
　　文征仲先生诗有致书有格王履吉先生诗有格书有致此册作于嘉靖改元壬午征仲年五十二履吉仅二十八视晩岁结法稍不为遒紧而风韵却更蔼然诗亦楚楚称是赵承旨称右军禊帖谓乘退笔之势而用之二先生皆能用退笔尤可爱也
　　
　　续名贤遗墨巻
　　
　　续名贤遗墨一巻首为杨铁崖廉夫七言律句句使事而古人姓名居其六甚可怪余所以收廉夫书者盖入明之八年而后捐馆也所以廉夫压巻者虽明人不为明禄縻也王学士逹善折简一僧内云徐殿下尚未授职得非谓中山王少子膺绪乎亦以见当时称谓如此林学士（阙）题张氏手泽辞与翰俱质胜此君及第垂四十年踰七袠而尚滞五品彼时故如是也解舍人祯期临右军二纸字大于本书而踈隽自喜似不失春雨门风马宗伯性和张学士士谦所题城南书屋诗其画为戴文进笔余故有之今割此二纸刘参政钦谟余太保子俊跋诗皆巻册中物也而皆真迹陆太常鼎仪伤张亨父二诗不能佳不知亨父何与刘后邨也趂韵之难乃尔罗祭酒明仲似得宋仲温笔而未成长然在其时亦铮铮张修撰亨父萧佥事文明各诗一纸文明书鴈行汝弼而今仅先驱亨父何也谢文肃鸣治李文安世贤谢文正于乔亦巻册中笔耳然各微有致程侍郎敏政合处不减李宾之而时带俗气林贞肃待用邵文庄国贤之所可重者固不在书也第邵稍近临池而尤行行陆太宰全卿跋李文正诗余割留于此以备一家顾文僖公廉为太宰赋也适园诗着意笔也殊令人眼明王文定廷献赠王父司马公一章仿汝弼而稍麄劲刘清惠元瑞与履吉尺牍甚佳盖敌手相值耳元瑞书已见前余喜而复留之顾文康九和复先王父纸当是以先逹故加审谨魏恭简子材手札二纸严凝笃励使人悚然书所不论夏文愍公谨简朱令令吾乡人辞旨贵态浡浡第笔苍老可取也王中丞履约寄弟履吉家信内言劾榆林帅及中贵人忤当道意几致纷纭在其时已如此王吏部禄之一小札也与履约笔俱楚楚大抵诸公以人重其能兼以书重者十不三四耳全卿九和公谨最贵而不无齿颊微恨漫识于此
　　
　　弇州续稿巻一百六十三
　　

　　●钦定四库全书
　　
　　弇州续稿巻一百六十四
　　
　　（明）王世贞 撰
　　
　　○文部
　　
　　△墨迹跋
　　
　　有明三吴楷法二十四册
　　
　　有明三吴楷法第一册吴郡宋仲温书赵文敏阁帖跋按文敏跋阁帖而叙及书家源体故当有意仲温亦似以有意书之结法精纯圆媺比之七姬帖差不为古然亦足以暎带来学矣陆子渊谓陈文东品胜仲温又有以文东肉胜仲温骨胜者文东此书圣主得贤臣颂笔法全仿永兴精熟可爱而亦微使人狎又书张怀瓘録章草三品人名氏韦续五十六种书怀瓘十体断内章草一条杂正行体而皆有小法风度溢出所临急就几于优孟抵掌释文小楷尤精后书叶梦得及自撰小跋皆与前三书笔同大抵仲温作章草劲而露文东则柔而蓄正书其犹鲁卫也髙槎轩季迪所作眠云轩诗虽非大得意语而翩翩度骅骝前书法亦近仲温特小疎耳此君既以事见法而又寥寥象贤此帋几于吉光零羽矣姚道衍广孝书所作凡（阙）十（阙）首得意句小楷亦楚楚而自谓笔不佳故多偏锋王文恪陆文量纪姚公年或以为八十四或以为六十五按公以永乐四年书此自云七十二年而十六年始物故国史称其少时与季迪杨金载齐名则为八十四无疑也吾吴诗盛于昌榖而启之则季迪书盛于希哲征仲而启之则仲温若文东则云间之破天荒者二沈鼎贵此其滥觞故纪之如右
　　
