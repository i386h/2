<!-- { "loadSidebar": true } -->
　　云门寺自晋唐以来名天下父老言昔盛时缭山并谿楼墖重复依岩跨壑金碧飞踊居之者忘老寓之者忘归游观者累日乃徧往往迷不得出虽寺中人或旬月不相觌也入寺稍西石壁峯为看经院又西为药师院又西缭而北为上方已而少衰于是看经别为寺曰显圣药师别为寺曰雍熙最后上方亦别曰寿圣而古云门寺更曰淳化一山凡四寺寿圣最小不得与三寺班然山尤胜絶游山者自淳化歴显圣雍熙酌炼丹泉闚笔仓追想葛稚川王子敬之遗风行聴滩声而坐防木影徘徊好泉亭上山水之乐餍饫极矣而亭之旁始得支径逶迤如线脩竹老木怪藤丑石交覆而角立破崖絶涧奔泉迅流喊呀而喷薄方暑凛然以寒正昼仰视不见日景如此行百余步始至寿圣崭然孤絶老僧四五人引水种蔬见客不知拱揖客无所主而去僧亦竟不知辞谢好奇者或更以此喜之今年予来南而四五人者相与送予至新谿且曰吾寺旧无记愿得君之文磨刻崖石予异其朴埜而能知此也遂与为记然忆为儿时往来山中今三十年屋益古竹树益苍老而物色益幽奇予亦有白髪久矣顾未知予之文辞亦能少加老否寺得额以治平某年某月后九十余年绍兴丁丑歳十一月十七日吴郡陆某记
　　宁徳县重修城隍庙记
　　礼不必皆出于古求之义而称揆之心而安者皆可举也斯人之生食稻而祭先啬衣帛而祭先蚕饮而祭先酒畜而祭先牧犹以为未则凡日用起居所赖者皆祭祭门祭灶祭中霤之类是也城者以保民禁奸通节内外其有功于人最大顾以非古黜其祭岂人心所安哉故自唐以来郡县皆祭城隍至今世尤谨守令谒见其仪在他神祠上社稷虽尊特以令式从事至祈禳报赛独城隍而已则其礼顾不重欤宁德为邑带山负海双岩白鹤之岭其髙摩天其崄立壁负者股栗乗者心掉飞鸾闗井之水涛澜汹涌蛟鳄出没登舟者涕泣与父母妻子别已济者同舟更相贺又有气雾之毒鼃黾蛇蚕守宫之蛊邮亭逆旅往往大署墙壁以道出宁德为戒然邑之吏民独不得避则惟神之归是以城隍祠比他邑尤盛祠故在西山之麓绍兴元年知县事赵君诜之始迁于此二十八年五月权县事陈君摅复増筑之髙明壮大称邑人尊祀之意既成属某为记某曰幽显之际逺矣惟以其类可感故古之祭者必思其所嗜好夫神之所以为神惟正直所好亦惟正直君傥无愧于此则撷涧谿之毛挹行潦之水足以格神不然丰豆硕俎是谄以求福也得无与神之意异邪既以励君亦以自励又因以励邑人八月一日右迪功郎主簿陆某记
　　亭记
　　山道人广勤庐于防稽之下伐木作亭苫之以名之曰亭而求记于陆子吾闻乡居邑处父兄子弟相扶持以生相安乐以老且死者民之常也士大夫去而立朝散之四方功名富贵足以老而忘返矣犹或以不得车骑冠盖雍容于途以夸其邻里而光耀其族婣为憾惟浮屠师一切反此其出游惟恐不逺其游之日惟恐不久至相与语其平生则计道里逺近歳月久暂以相髙呜呼亦异矣勤公之心独不然言曰吾出游三十年无一日不思而适不得归未尝以逺游夸其朋侪其在亭语则也食则也烟云变灭风雨晦冥吾视之若之山樵牧往来老稚啸歌吾视之若之人疏一泉移一石蓺一草木率以观之恍然不知身之客也夫人之情无不懐其故者浮屠师亦人也而忘其乡邑父兄子弟无乃非人之情乎自尧舜周孔其圣智千万于常人矣然犹不以异于人情为髙浮屠师独安取此哉则吾勤公可谓笃于自信而不移于习俗者矣故与为记绍兴三十年十二月十二日记
　　烟艇记
　　陆子寓居得屋二楹甚隘而深若小舟然名之曰烟艇客曰异哉屋之非舟犹舟之非屋也以为似欤舟固有髙明奥丽逾于宫室者矣遂谓之屋可不可邪陆子曰不然新丰非楚也虎贲非中郎也谁则不知意所诚好而不得焉麤得其似则名之矣因名以课实子则过矣而予何罪予少而多病自计不能效尺寸之用于斯世盖尝慨然有江湖之思而饥寒妻子之累劫而留之则寄其趣于烟波州岛苍茫杳霭之间未尝一日忘也使加数年男胜鉏犂女任纺绩衣食麤足然后得一叶之舟伐荻钓鱼而卖芰芡入松陵上严濑歴石门沃洲而还泊于玉笥之下醉则散髪扣舷为吴歌顾不乐哉虽然万钟之禄与一叶之舟穷达异矣而皆外物吾知彼之不可求而不能不眷眷于此也其果可求欤意者使吾胸中浩然廓然纳烟云日月之伟观揽雷霆风雨之奇变虽坐容膝之室而常若顺流放櫂瞬息千里者则安知此室果非烟艇也哉绍兴三十一年八月一日记
　　复斋记
　　仲髙于某为从祖兄某盖少仲髙十有二歳方某为童子时仲髙文章论议已称成材冠峩带博车骑雍容一时名公卿皆慕与之交诸老先生不敢少之皆谓仲髙仕进且一日千里自从官御史识者惟恐不得如仲髙者为之及其丞大宗正出使一道在他人亦足称美仕在仲髙则谓之蹉跌不偶可也顾曽不暖席遂遭口语南迁万里凡七阅寒暑不得内徙与仲髙亲厚者毎相与燕游辄南望叹息出涕因罢酒去如是数矣然客自海上来言仲髙初不以迁谪瘴疠动其心方与学佛者游落其浮华以反本根非复昔日仲髙矣闻者皆怅然自以为不足测斯人之浅深也隆兴元年夏某自都还里中始与兄遇视其貌渊乎似道聴其言简而尽所谓落浮华反本根者乃亲见之尝对榻语至丙夜谓某曰吾名吾燕居之室曰复斋子为我记某自念少贫贱仕而加甚凡世所谓利欲声色足以败志汨心者一不践其境兀然枯槁似可学道者然从事于此数年卒无毛发之得若仲髙驰骋于得丧之场出入于忧乐之域而自得者乃如此非深于性命之理其孰能之某盖将就学焉敢极道本末以为复斋记
　　青州罗汉堂记
　　隆兴改元秋九月某访故人弈公于青山之下与弈公别盖十有余年矣闻某至曳杖出迎松间黔瘠腊如残雪覆顶相与握手访问朋旧且悲且喜既至其居脩廊邃屋曲折皆有意已而入法堂之东室忽见涧壑岩窦飞泉迅流菩萨阿罗汉翔游其中使人如身在峩眉天台应接不暇弈公从旁笑曰此吾使工人幻为之者也始王君某筑是庵于墓左以资其先人之福而请吾居焉王君闭门读书未尝少贬于世顾于吾独委曲周尽吾亦感其意为之留而弗去者十年凡此土木金碧以为像设供养之具者积费千金王君无丝毫计惜而吾之心志亦竭于是矣子为我记呜呼某不天少罹闵凶今且老矣而益贫困毎游四方见人之有亲而得致养者与不幸丧亲而葬祭之具可以无憾者辄悲痛流涕怆然不知生之为乐也闻王君之事既动予心又况弈公勤勤之意乎记其可辞明年七月一日甫里陆某记
　　镇江府城隍忠祐庙记
　　汉将军纪侯以死脱髙皇帝于荥阳之围而史失其行事司马迁班固作列传弗载也维宋十一叶天子驻跸吴防改元乾道正月甲子右中奉大夫直敷文阁知镇江府方滋言府当淮江之冲屏衞王室号称大邦自故时祠纪侯为城隍神莫知其所以始然实有灵徳以芘其邦之人祷祈禬禳昭荅如响绍兴隆兴之间虏比入塞金鼓之声震于江壖吏民不知所为则惟神之归虽虏畏天子威徳折北不支退舎请盟府以无事至于流徙蔽野兵民参错而居处弗惊疾疠以息则神实隂相之吏其敢贪神之功以为巳力乎谨上尚书愿有以褒显之以慰父兄子弟之心越三月癸丑有诏赐庙额曰忠祐诏下而方公为两浙转运副使右朝散大夫直徽猷阁吕公擢来知府事侈上之赐五月癸亥大合乐盛服齐庄躬致上命神人协心雾雨澄霁灵风肃然来享来临于是吕公以属某曰愿有纪焉某惟纪侯忠奋于一时而暴名于万世功施于汉室而见褒于圣宋身陨于荥阳而血食于是邦士惟力于为善而已岂有有其善而不享其报者乎吏之仕乎是邦者必将有事于庙有事于庙者必将有考于碑其尚知所勉焉毋为神羞六月癸未记
　　黄龙山崇恩禅院三门记
　　自浮屠氏之说盛于天下其学者尤喜治宫室穷极侈靡儒者或病焉然其成也无政令期防惟太平久公私饶余师与弟子四出丐乞积累歳月而后能举其壊也无衞守谁何一日防至则立为草莽丘墟故天下乱则先壊治则后成予于是盖独有感焉黄龙山方南公时学者之盛名天下而其居亦称焉中更夷狄盗贼大乱之后学者散去施者弗至昔之闳壮钜丽者尝委地矣自庚申讫丁亥二十余年之间乃能粲然复兴楼墖殿阁空翔地踊钟鱼之声闻十余里法席之盛殆庶几南公时是非兵革之祸不作逺方之氓蕃息阜安得以其公赋私养之余及于学佛者则此山且为虎狼魑魅之所宅矣而安能若是哉禅师升公于其寺门之成也属予为记予谓升公方以身任道起其法于将坠门盖未足言独书予所感使凡至山中者皆知前日之祸乱尝如此而国家之覆焘函育斯民若是其深吏勤其官民力其业相与思报上之施焉升公岂不得所愿哉乾道三年正月十四日左通直郎陆某记
　　王侍御生祠记
　　乾道七年二月知夔州济南王公新作贡院成越三年夔归万施梁山大宁六郡之士不谋同辞曰夔虽号都督府而僻在巴硖无赢财羡工公之为是役也寸寸铢铢心计而手度之累月乃成形容为癯发为尽白其徳于士岂有既邪盍思所以报者乃相与筑祠于院之东堂画像惟肖又相与属予记之予曰公之施厚矣祠未足报也士则曰吾等将日夜勉于学父兄诏子弟于家长老先生训诸生于乡期有以应有司之求如是足乎予曰未也郡国贡士于天子天子命近臣与馆阁文学之士选其尤者而亲策之于廷策既上天子为亲第其名谓之进士进士将相储也自是而起于朝其任政事毋伏嘉言毋丑众正其任言责毋比大吏毋置宵人其任百执事守节秉谊宿道乡方毋懐谖毋服防使天下称之史臣书之曰是夔州所贡士也士以是报公公以是报天子乃可无媿而予于记亦无媿辞矣若何皆曰唯敢不力乾道七年三月十五日左奉议郎通判军州主管学事兼管内劝农事陆某记
　　东屯髙斋记
　　少陵先生晚游夔州爱其山川不忍去三徙居皆名髙斋质于其诗曰次水门者白帝城之髙斋也曰依药饵者瀼西之髙斋也曰见一川者东屯之髙斋也故其诗又曰髙斋非一处予至防数月吊先生之遗迹则白帝城巳废为丘墟百有余年自城郭府寺父老无知其处者况所谓髙斋乎瀼西盖今防府治所画为阡陌裂为坊市髙斋尤不可识独东屯有李氏者居巳数世上距少陵财三易主大歴中故券犹在而髙斋负山带谿气象良是李氏业进士名襄因郡博士雍君大椿属子记之予太息曰少陵天下士也早遇明皇肃宗官爵虽不尊显而见知实深盖尝慨然以稷卨自许及落魄巴蜀感汉昭烈诸葛丞相之事屡见于诗顿挫悲壮反覆动人其规模志意岂小哉然去国寖久诸公故人熟睨其穷无肯出力比至防客于柏中丞严明府之间如九尺丈夫俛首居小屋下思一吐气而不可得予读其诗至小臣议论絶老病客殊方之句未尝不流涕也嗟夫辞之悲乃至是乎荆卿之歌阮嗣宗之哭不加于此矣少陵非区区于仕进者不胜爱君忧国之心思少出所学佐天子兴正观开元之治而身愈老命愈大谬坎防且死则其悲至此亦无足怪也今李君初不践通塞荣辱之机读书弦歌忽焉忘老无少陵之忧而有其髙少陵家东屯不浃歳而君数世居之使死者复生予未知少陵自谓与君孰失得也若予者仕不能无媿于义退又无地可耕是直有慕于李君尔故乐与为记乾道七年四月十日山隂陆某记
　　乐郊记
