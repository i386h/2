<!-- { "loadSidebar": true } -->
　　虎牢闗行【至元三年夏六月予与总管陈庆甫考试洛阳东还汴京道出其下】
　　巩原北望河洛郊嵩邙东走脊尾高忆初洪水势方割汤汤北汇深渊壕千年水去两崖出天险东阨开成臯中原失鹿在所逐河山战气秋萧骚当年刘项尽勍敌阮生犹为欢非豪窦王掎角更可笑如蛾赴燎其能逃秋烟古戍深黄蒿狐狸夜上闗头嘷空余千古荒城路输与行人説尔曹
　　商鼎歌【并序】
　　燕士张君父季读书不求官治生不务富稍有赢余即购求古器书画为事故其家藏三代已来鼎彛敦卣及前贤法书名画甚富素负藻识遇夫奇妙不惜资货期于必得既得之传观借玩初不吝惜暇则明牕棐几展布陈列乃沾沾而喜曰古人不作古意尚在三代之英精诸贤之纯粹今吾何修一朝尽得而有之其稽古尚友之诚静观适懐之乐于斯时也中心充实意得所寓回视晋楚之富赵孟之贵不啻如云烟之过目遇佳客踵门焚香煑茗尽发秘藏为序説家数评论其优劣雍容文雅有都城古家风味于足称也仙露寺僧寳藏商鼎有年不惜百金易而得之爱玩不足复求馆阁诸名胜诗咏喜为序其平生澹癖仍以古调歌之其辞曰
　　维商贤君六七作礼重烝尝制于铄只缘近古俗忠厚象形作器穷精凿敦彛钟鼎赐臣工重比諡赠縻天爵当时文献不足征故家余俗归寥索苍铜不逐太社亡千古流传夸灏噩供佛牀头夜壑深物归所好得真托张君稽古负精识入手摩挲三叹息两耳高撑足拱三六乳附觚何的歴饕餮绕腹杂雷纹紫翠英英怅犹湿细观款识商父丁昆玉南金非所惜平生澹癖心不足此日大嚼情畅适模形逺绍考古图发挥假手词人笔君不见当年莘叟负谒汤高宗肜祭雉雊鬲黄金涂耳玉铉光此事传闻已陈迹一朝怳堕三亳间神明之器今目击或防沈烟读诰盘或挹殷谿煑岩石尚友直探三代英平生阅古心方毕
　　悯雨行
　　至元十七年夏四月二十四日自束鹿县入深泽午憩西河乡录父老语车中足成此诗时所在祈雨
　　旱虫食桑桑叶无谷不出垅麦欲枯人间四月号清润物色惨悴几焚如车前田畯向予説半岁无雨曾霑濡春蚕满箔弃欲尽锄户趂熟多空庐社翁致祷略不神盻盻一雨何时苏尝闻古人遇灾惧牲币徧走山川雩外修政务内自责念及女谒并包苴昨朝冠盖称劝使田务督责湏勤劬农非耕稼何所事劝至无劝将何趍一和缪盭良有谓蝪蜥满盎真无辜我初闻言顔已厚食不下咽心为瘉凭轼归时长叹息欲对畸人意先屈因思汉相问行防燮和恐是三公职近年气运例险食忍待湏臾莫仓猝驱车疾去指前途落日苍茫下乔木
　　宣和寳墨歌【赠顔提防仲复】
　　宣和殿深春昼长老徽宸翰昭回光墨卿入奏少许可追逐五李参三张犹卑古法出新意万笏细捣和龙香宫鸦借色翻朝日三十六宫香雾湿鳯飞龙舞九天来双影盘盘落璧流传人间今几春顔公得之知所珍有时一勺试曹溪翠研霮防看云锦囊举世为寳玩何知尤物反玩人以兹过客目有属重似连璧轻埃尘厐眉书客秋涧子老不道进技乃伸右军笔端有阵法需此甲盾方通神作謌一笑师应闻
　　聚星鳯池砚歌
　　宋賔客宏道出端研示予背有七眼题曰星聚鳯池其状皆作人目平坚盖未尝见也先生喜翰墨又目疾新愈即得此砚岂尤物有归将为文字之祥耶将洞发神光增双明于桑榆之境耶喜为作诗以歌之其辞曰
　　砚之同功甲与鋋试之敌场惟利坚其或返是奚用焉呜呼此砚从何传墨华犹带红云鲜景星防弁舌有泉鳯池春涨光流渊松风瑟瑟听磨研君看泪眼真茫然斵手爱惜犹珠蠙江山秀发骇一世乃令碧眼开癯仙先生神光还旧观皎如明月澄秋烟潜心虽澹开有兆不尔此物胡为前砚园唤起襄阳米走虺惊蛇见醉颠
　　读五代史记作古乐府五首
　　杨栁枝辞
　　唐昭宗天复三年梁王温辞归镇留宴寿春殿又饯于延喜楼上临轩泣别因赐杨栁枝辞今亡乃为补作
　　杨栁枝风吹何嫋嫋暖烟如织绿丝柔延喜楼前春色好临轩奏曲送行频梁王重有回天勲一忠之外何复云安得高祖太宗之业如栁新
　　檀来歌
　　泛楼船下淮浦百万豼貅歌且舞不杀降不掠虏吾君吊伐真汤武尔檀来不欺汝皥皥王风乐吾土
　　椒兰怨
　　昭皇迫东迁望絶忠臣援堂堂鴈门兵祗足速祸变帝酣长星杯醉魄迷椒殿神龙失水机上肉恶枭啄门夜漏半龙兴赤雾天为红一竁三百皆皇宗唐家大业至此尽自古亡国未有若此之哀恫梁王归罪将谁绐奴辈虽诛天有在金祥殿空杀气高贱珪白刃专相待
　　泛水行
　　五季权在兵逆顺系财贿同光当宁能几朝牝鸡司晨颁内外添都买宴物山积尽入掖庭充内费君王政荒优宦狎将相无辜恣诛杀蜀资百万贼所徼纵有其能供近渴一夫夜呼汜水东绛霄楼头兵反攻雍陵竟堕所好死英武杳逐仙音空先皇有识如相问三矢虽还未克终
　　刘山人歌
　　刘山人黄须糢糊衣袖防蓍囊药笼手自携亲诣宫门来省女将军物色不少差其奈后方争宠妩被驱吾父已兵死何物田翁来辱汚椒房恩遇望遂空破帽东归心痛楚长吁行念乐天歌不重生男重生女此事到吾为妄语呜呼五季皆天民人伦浊乱疎反亲当时乖盭同一气天理何有刘山人刘山人莫悲泣伎方终老固贱贫却免诛夷为外戚
　　过宋义墓
　　予往年东走魏过楚上将军宋义墓欲作诗为吊而未暇今日与诸生讲读至义之本末前后诸儒略不见论説因赋此篇以发前贤之所未发者
　　秦兵西来势莫当羣防假义尊懐王我虽三户秦可灭彼蝱可搏微者或莫伤将军乘势思一扫当时筹策诚难量项家父子本强暴以谋制胜非渠长义维去暴失之易一死竟堕贪如狼重瞳子何猖狂只知帐中奇兵化青血不悟钜鹿之战开天亡风云惨澹蛇作龙安得即遇隆准翁使我目乱狐裘茸高阳酒徒号狂客醉中两眼何其瞳攀鳞掉舌才数语两女辍洗来趍风英雄有时利不利俛首何限甘长终楚王店头土一丘至今草棘荒烟愁我来吊古还一嘅西风黄乌声啾啾
　　秋涧著书图歌赠画工张仁卿
　　张生写出秋涧图先生胡为此游居知余读书乐幽寂况复野麋之性宜与水石俱西风萧条秋气余浮云身世将何如江蓠托咏太哀怨老松卧壑甘扶疎逢时不作栋梁用且湏著论希潜夫盘盘涧曲深几许长呑逺泛知攸徂百川横障使东往细大不择羞潢汚考槃有歌谁与伍山鸟山花吾友于张画师王宰徒云烟落纸何舒徐吾今屏居日已久为我作此真良谟平生未常学学焉于此初古人尚友无老壮要欲静泊志可明而逺可逾骎骎晚景几桑榆不知此去澹泊得似画中无目明神王骨相臞一丘一壑着幼舆毕此一事为成书此外何有于余乎此外何有于余乎【时集录古今相业为调元事鉴】
　　圯上行【邳州道中作十一月初四午刻书于宿迁】
　　楚兵东来杀为嬉烈火西卷如飇驰为藂驱爵恐过惨天赐汉以兴王师忆初椎秦天下震盛气不折将徒为泥中进履屈亦至不尔安制重瞳儿往年亲祀济北石此日还赋圯桥诗神龙变化不复见仿像鬼物来阴机素书三巻不必怪要本老氏持其雌
　　飞廉舘瓦研歌【癸巳六月六日病中作赠王冲霄】
　　洛邑西迁汉灵泣一炬南宫三月赤飞廉铩翮化青凫老瓦沦胥何所得太阴凝魄秘兴亡土花千年不敢蚀刘郎杳杳秋风客神鸟冥飞忆初格豹章爵首尾蟠蛇建章千门风洌洌磨砻头角入孤圜收敛松声聼萧瑟墨花供笔发幽光长日玉堂生五色张华愽物见初心笑泚为渠説昭陵柏城初覩汝十五年来莫渠别防军纪汉明有书应劭笺形更精洁道初在迩求转遐半世看书眼空缬冲霄持赠有深意澹僻怜予如任侠一朝入手与神防过户不知吾屐折呜呼三代不复见两汉规模尽堪説寳藏宜与瓦砾殊隄备有人来揭箧【昭陵柏城宋仁宗陵也在河南巩县西南】
　　七言律诗
　　登凌云阁
　　布衣尘满戴儒冠风袂来登上将坛栋藻云飞朱栱湿檐牙霜重玉梯寒风烟逺胜筹边逈气势雄吞汴水干经略江淮有成算不湏重展地图看
　　登资圣阁
　　杰阁当年瑞霭氤乱余金碧半尘昏岂知象教移中土犹揭雄名防国门法界冷沈梁苑月寳香难返汝阳魂伤心五岭腾烟语举世从风莫与论
　　过朝歌
　　山势西来拥废宫荒烟回首接南缅懐艺祖初经野忍见狂童到覆宗野水作声知客恨幽花含露为谁容千年快意商郊战流谤争教有二凶
　　铜台懐古
　　都邑盘盘据四冲登临形势觉天雄歌楼暖响春风细绮陌香销寳气空笑着孱王承宋弊至今奸孽擅唐终凭高谁识神州恨付与衡漳日夜东
　　闻诏
　　滦水嵩呼万岁觞纶章飞下紫泥香九天空有风云梦万国争依日月光草木变衰元气活乾坤开济老阴藏两都耆旧欣相告四十年来未省尝
　　上王翰林
　　白衣如鹄禁闱春九万曾搏北海鲲独翼龙顔潜代邸亲承云锦织天孙两朝耆徳尊元老千古雄文説赦恩寂寞黄金台下客咏归心久在龙门
　　祗谒昭烈皇帝庙
　　一劔功成百战场三年章武事堪伤力扶汉祚图燃烬规取刘璋出侮亡若论托孤徒启簒试评含泣到分香秋风一掬宗臣血五丈原头落日苍
　　燕城书事二首
　　都防盘盘控北垂当年宫阙五云飞峥嵘寳气沈箕尾惨澹阴风贮朔威审势有人观督亢封章无地论王畿荒寒照破龙山月依旧中原半落晖
　　朔风千里卷孤蓬斗酒难浇磈磊胸清浊沧浪知自取防茸狐服竟谁从燕台坐老黄金客甲第争高白玉钟拨土便成千尺榦露恩初不负嵓松
　　望西陵
　　漳川北岸望西陵驰道东连讲武城将略有余开战伐墓碑无谓自题评一棺何在弥天力九锡徒夸盗汉名千古遗墟冷烟底定军山树拂云平
　　牧野道中
　　野人川浴振裳衣况接恩波沐鳯池莫讶出门何刺刺湏知去国自迟迟河桥饮饯无千骑文物声名又一时有泪不挥离别际西风空送鴈行悲
　　上史丞相
　　百揆端归一相尊中台潜隠北溟鲲人间桃李争时昼天上风云拥防门驽蹇遇知思一顾家山回首惜空奔幸防翦拂长鸣去防有文章报至恩
　　直中书省
　　紫禁彤庭尺五天沈沈碧绮锁秋烟鳯池波暖锵鸣佩翰苑才疎愧昔贤人世好懐能几度风尘长路已三年绿阴好在西园树辜负移牀听晚蝉
　　白楼晚眺
　　条山东峙画屏开楼外长河一线来檐瓦蘸波鸳梦渚镜鸾空影月临台千年事往情如昨满目春伤恨未裁更着野花留寳靥女墙随意防晴苔
　　洛阳懐古
　　重城缭绕枕邙腰二水交缠防洛桥势即土中多汉制锦围林苑讶隋妖山川开阖悲今昔陵谷更迁笑市朝万古消沈竟何有总成闲话付渔樵
　　游玉泉山
　　山腰一径转云萝照眼平湖涨碧波形胜左蟠辽海逺风烟还觉玉泉多自怜俗驾来逋客急遣清樽发浩歌笑拂岩花醉归去山林钟鼎两蹉跎
　　归潜洞
　　眼冷朱门鹤盖阴自开幽洞事幽寻飘萧书劔三秦客盘礴风云万里心竹涧度凉便夏永药囱留暖爱冬深何时为濯长缨土丹灶茶烟共一林
　　至元七年庚午奉陪宪台诸公阙下贺正口号
　　盘盘帐殿敞彤庭天仗宵严拥万灵玉笋东班分列辟龙墀首拜认前星烟蟠鼇柱霑吟袖乐泛仙音近御幈歳岁大酺恩例溥自慙虚薄仰皇扄
　　司马才卿暇日登昊天寺寳严墖有懐
