<!-- { "loadSidebar": true } -->
　　圣天子崇儒右文其将稽士成以稽官成胥视此矣乃为文曰【文缺】
　　西河集卷六十九
　　钦定四库全书
　　西河集卷七十
　　翰林院检讨毛竒龄撰
　　碑记【九】
　　两浙提督学政翰林院检讨顔君试士碑记
　　国家三载一论秀而三载之内必一岁一类取民间俊秀而填之学中故曩时科目有所称秀才科者而填学之士即假以是名以为俊秀者即论秀之所自始也但从来试例四民之子不露名籍贫者固无容自白而高訾厚稸亦并无可为物色之地以故每一试出纵令至公亦定有一二纨袴居于其间凡树碑五达乞贵官谀文雕朱镵素较易为力试而颂之再试再颂之今学使顔君吾不知所鉴何等其在杭已两试计所得士两县三学己不减百十有余而乃衣卉而食藿一若漆室拣火吹纎尘而扬大秦举髙訾厚稸之子而尽却之囊无一金通衢大涂不能购一石乃相与羣聚而咨嗟曰猗嗟我公欲颂何从颂乎公乎能瞢瞢乎于是一人四铢合两人而成一锱三人十二铢合六人而成一两计若干人得若干两纠工琢块将树之眀伦之堂而属予为文曰惟公文之足以嬗后来也予尝考明制学使悉用监司惟两京首善之地始以南台长官兼董其任监司道也而台则以院名焉今
　　天子以两浙文盛改道为院使东南一区得厠之三辅之后斯已幸矣顾院使新开初但以坊局之能者充之谓中赞以上讲读以下堪荷斯职而
　　皇上崇文右学惟恐狃于成习即不足以大非常之典因故为不测内而尚书副貮外而枢台使相开府仪同皆一时互相擢用而独于君则侍従臣也检校秘书与讨论国史尚将有事于草制之班记事之列而
　　圣眷优渥即与中台侍郎同参其选夫
　　上以非常遇我即当以非常报之此时君之报
　　主知不啻如士子之报君然且
　　简畀稠叠今兹之使学即昨嵗之主文也癸酉之役君主文两浙实为得人因之甲戌首春即以是任当先茅之奬三载升秀与两试课俊并举而萃之一身是在朝所必不能已于君者而草莽在野安能以心所难已而反已之且夫士风而日下矣従来清论是非出于学校故左传有云郑人入学而执政善否于是乎定今则旌扬赞诵视为故事士子进身即以此为谀人之借铭功纪德不可信矣有如此之慷忾踊跃吹浡而赋海把箪土而颂丘山此非寻常碑碣所可例也眀伦堂者公学之堂也
　　两浙布政使司布政使蒋君左迁去任碑记
　　王者建邦辨治设诸道以领庶吏无非为斯民通上下之情是以卿长率属每建行省于诸道使上初不过饬纲纪整官方升贤举才编织户版以统诸筦钥之要一若居髙处尊不必与民间子妇披沥情愫而民率呼吸归之况两浙为东南要区贤能财赋甲天下民之望大吏如望嵗焉襄平蒋君由西江观察开藩杭州者越五年亦已纲举而目张官不即于衺户口生齿已溢于图版三年论书者已得良士嵗月举仓庾防要而任土作贡已倍他日四方军需及一概坑冶钱币薪奉颁赉之典俱已权衡度量各得其理而偶以庶司关移检校稍疎之故卷纛而去民之闻之者男废耕耒女罢蚕绩商估阖市门士子撤学损课读百计思所以留之不得乃相率为画像为侻屦为立祀版为讴唫哀思而终之勒石以纪其事予思蚉防之俗只趣膻附暖往往长吏迁官则树碑以应故事未有拂衣以行而复为之疏往昔戴恩膏者夫虚公之言其言可信不讇之辞其辞足録夫人而知之矣乃较君生平以行军司马开辟东瓯防天子威行海外举溟渤而耕犂之复简君为长城之寄龙鳞马齿井画其地则自兹以往岂无天风之动筑其禾而起其木者况前事者后事之规也民聴者天聴之本也夫以尚书仆射兼门下中书两相之任推为行省古所称左右丞相开政事堂者縦有蹉跌进可为开府仪同退之仍不失为大小参知之职而苟其规前事以策后効即民心以觇天意白石在前不必伸桐乡之思下岘山之泪也吾是以应民请而乐为之记
　　长山心庵自置食田碑记
　　长山心庵者新建之庵也其义以新旧得名而住持者曰吾将以求吾心焉顾地近海塘前此山界于海潮汐抵山麓桑田万顷在洪波中而今则延袤百里皆良园美荡茭苇之外间产竹木故傍塘而居好善者归之乃住僧凡白尝为我言开山者非他予法弟慧彰师也彰与白皆长山人且同师落染而彰长于白徒以桑门次第先入为兄故白弟视彰而实则开山大事皆彰主而白辅之乃彰本氏富白本氏金彰俗犹子有兄弟三人实舍得分地以为庵基因于康熙甲寅冬十一月彰与白同剏此庵阅今二十有四年而彰已逝矣特庵有食产皆两人自置不布施不经防各摅其力积铢粒而贾买之播植艺获量所入以给僧众终嵗之用皆于两族无与焉夫捐金布地不还所捐募钱以造像不复翦莲片以作钱用况释已舍姓一切身受非本姓所有岂有给孤余地自耕自食而人犹得以觊觎之者夫茫茫沧海已为桑田而欲其遽就刧灰不得也夫心庵者心不可壊也凡白名某自置沙田如干亩沙地如千亩复有再置者列此末
　　重修萧山县儒学文庙碑记
　　汉制诸侯王相及郡县长吏之官必先赴庙谒而后従政至隋唐定例往往以春秋二仲释奠责之州县而惟宋及眀则又増之以朔朢行香之礼是庙学之设创自朝廷而其仰承之以延其制则实州县所有事也苐居官递代等之传舍典礼十废难于一举况三征九赋惟正不足必欲统会计以戒功事则秦瘠而越视之矣国家建学垂五十年厘定典制整饬庙防而
　　皇上复临雍讲经亲理帟羃其于崇儒右文之意可谓备至乃郡县学宫每易倾圮大抵殿宇崇闳成艰毁易加之官府工作轻于审辨诸凡辇铜合土脂胶圬镘所至以一切従事故子铸而丑三衅焉桐城姚侯莅吾萧有年自庙谒以迄释奠释菜其为屈折尽礼者已非一日而独于栖神之地尤厪俯仰盖十年以来凡数修矣今迁官在即而濒行之顷犹不无徘徊而警未雨者乃首捐月奉经营载事损防入而考出之稽器倚具皆有程法自殿庭两庑以及防门垣墙凡刻桐画梓笵金饰木皆量其疎密以辨工滥上眡櫩楹下审坪墄朱丹而黝垩次第涂雘一若桥増其圜而池益其洁计长功中功阅两更朔而告成予乃于馂奠之后拜觯言曰不观学乎学贵有补修之者所以补也学贵有继重修者凡以为继也顾其説尤有进者夫天下之以因循而隳吾学者岂少也哉事当可为其始未尝不欲其急行而既而逡巡又既而以为此非吾事可俟之将来而于是退诿之情生矣向使侯当政成其视此未雨之事可姑待也且夫春秋递嬗成功相推吾第従容焉留此成效以俟后之继此者夫亦孰得而非之而乃奋焉勉焉不假瞻顾而兴焉夫然后知当仁之不让与见义之必为固有在也他日任国事有如此庙矣因为记其事而复为之词其词曰
　　惟昔阙庙在鲁观右两汉幸学别作妥侑唐改庙祀于州县学泽宫岿然上有榱桷従此圣宇较殿陛隆几筵笾豆乃实其中特因严事飨荐有时铜槽浏晩金铺启迟邑设学在文眀门内璧水东环笔峰南峙防千百年勿咏茂草鸟鼠既去风雨殊尠独其嵬耸长借修筑比之艺业不殖将落我侯戾止胡然念之彼髙坐者实惟吾师虽当政成早赖神祐敢废羮墙以自贻咎乃涤范釜用饰顔庐天宇方澄地轴载舒従来颂祷矢棘翚革试观櫩楹如万斯翼礲磶砥砫绮欐香橑自兹泮林有梅无鸮在学言学不教而教业无推诿此是领要式瞻既往言规将来斯文无諐庶嬗勿衰
　　湘湖水利永禁私筑勒石记【此文县申藩臬二司敕勒石者县复以不便于已假他绅一文刻县志中后改正】
　　萧山湘湖宋邑令杨公所开湖也公据熙宁大观间县民殷氏等有请筑湘湖之奏而下议未决公决议成之遂开此湖用以灌九乡田一十四万六千八百余亩歴南渡髙孝两朝邑令顾公讳冲者以九乡争水度地势髙下定诸乡放水之则算毫厘酌多寡勒石县门因有划堤断臂穴水釱趾之令而其后郭公渊眀于嘉定之末来宰斯邑则益加疏濬凡湖傍山足尺寸皆湖所谓以金线为界者谓山足黄土外皆湖水也自眀治间湖豪孙全等渐起侵占乡官致仕尚书文靖魏公力为恢复而御史何公舜賔继之不幸御史被害孝子伏阙孝宗皇帝亲遣给事李举郎中李时大理寺曹防同外镇巡官反覆审理置孙全于辟敕邑令杨公铎勒石湖口毋侵毋佃毋私筑毋蚀水涘毋倚圩傍岸以渔以草以栽以畜犯则重者辟轻者钉发辽东衞永逺充军载在实录播诸志传彰彰也今康熙二十八年距向勒石时防一百八十余载恪遵旧制无敢越者乃忽以秋暵湖涸湖豪孙凯臣等纠集畚锸一麾而千人不鸣官不暴众筑堤数里自湖西至东两山之间横跨湖靣而拦截之邑令刘君据水利衙报文申请而无如阻之者之众也夫湖职蓄泄不职行走况两山阸塞従非五达揣其用心不过为风水计耳夫两山坟墓下有关沙可以动势家巨族相助之心而实则倚圩而栽滙岩而渔正曩时侵占所由禁也夫湖分为三其于上湖下湖不无偏曲然且放水早晩限有时刻堤截水缓则于限刻最少者每有水未出堤而即行闸止之患然而九乡泄泄独涝湖蒋棫等争先控告防郡伯李君初下车时惑于阻挠屡敕集议而卒之用予末议始敕令刬削榜杻示众而豪党多力抗拒官法府复据县申之藩臬二宪司藩臬二宪司仍下之府县刬削按律且为之永禁以勒之石夫创始之难不如守成开之者一时而争而守之者乃在万世第宋代敕法皆当事主之故洪武祀功尚有杨赵顾郭之祠建于湖滨而入眀以来则借乡官为力持故治赐祠特敕名德惠以祀杨魏而其后何氏父子得祔其傍今乡人委蛇动多退诿筑堤变制无一人为之争执而一二州县守令傥惑于豪强而动多变法此则生斯土者之一大患事也夫以宋世侵牟虽郡王之尊招讨之贵一丞尹持之而有余而孙氏一占即极之尚书御史门生数世之恢复而犹不足今遗孽复兴防壊大事及此不戒将何底止因为布诸石而禁之如右若其禁条则具见宋淳熙十一年嘉定六年眀正统五年景泰四年治十三年正德十五年今
　　大清康熙二十八年禁罚各例载湘湖水利志中
　　沈氏放生池碑记
