<!-- { "loadSidebar": true } -->
　　汝水出山险，汝民多病瘿。或如鸟长满，或若猿兼并。女惭高掩襟，男大阔裁领。饮水疑注壶，吐词侔有梗。樗里既巳闻，杜预亦不幸。秦人号智囊，吴瓠挂狗颈。鬼常柱颐，伶仃安及胫。只欲仰问天，无由俯窥井。挟带岁月深，冒犯风霜冷。厌恶虽自知，剖割且谁肯。不惟羞把镜，仍亦愁吊影。内疗烦羊靥，外砭废针颖。在木曰楠榴，刳之可曰皿。此诚无所用，既有何能屏。膨亨厕元首，臃肿异颅顶。难将面目施，可与胞胎逞。贤者临汝守，世德调金鼎。珉俗虽丑乖，教令日修整。风土恐随改，晨昏忧屡省。倘欲观慈颜，名城不难请。（同上。）

　　【三月十日韩子华招饮归城】

　　清明晓赴韩侯家，自买白杏丁香花。雀眼涂金银篾笼，贮在当庭呼舞娃。舞娃聊捧笑向客，不顾插坏新乌纱。朝来我舍报生子，贺劝太白浮红霞。酒狂有持梧桐板，暴谑一似渔阳挝。袒裼击鼓祢处士，当时偶脱猛虎牙。褊衷不容又何益，鹦鹉洲上空蒹葭。（同上。）

　　【勿去草（或云是杨次公诗。）】

　　勿去草，草无恶，若比世俗俗浮薄。君不见长安公卿家，公卿盛时客如麻，公卿去后门无车，惟有芳草年年佳。又不见千里万里江湖滨，触目凄凄无故人，惟有芳草随车轮。一日还旧居，门前草先锄。草于生人实无负，主人于草宜何如。勿去草，草无恶，若比世俗俗浮薄。（同上。）

　　【东城】

　　昔予出东城，初见垄上耕。忽忽日北至，岁月良可惊。虽云一草死，万物尚华荣。谁能当此时，叹息微阴生。（同上。）

　　【哀贤亭】

　　《黄鸟》哀子车，强埋非天为。天夺不待老，还能使人悲。马侯东南秀，鞭策要路驰。归骨万里州，乃当强壮时。墓门闭空原，白日无履綦。苍苍柏与松，浩浩山风吹。我初羞夷吾，鲍叔亦我知。终欲往一恸，咏言慰孤嫠。（同上。）

　　【梁王吹台】

　　繁台繁姓人，埋灭为蒿蓬。况乃汉骄子，魂游谁肯逢。缅思当盛时，警跸在虚空。蛾眉倚高寒，环佩吹玲珑。大梁千万家，回首云。仰不见王处，云间指青红。宾客有司马，邹枚避其锋。洒笔飞鸟上，为王赋雌雄。惜今此不传，《楚辞》擅无穷。空馀一丘土，千载播悲风。（同上。）

　　【灵山寺】

　　灵山名谁自，波涛截孤峰。何年佛子住，四面凭危空。折椽与裂瓦，委弃填西东。库廓行抑首，居者莽谁容。吾舟维其侧，落日生秋风。瞰崖聊寄目，万物极纤。震荡江海思，洗涤堙郁中。胡为嬉游人，过此无留踪。景岂龙游殊，盛衰浩无穷。吾闻世所好，楼殿浮青红。那知山水乐，岂在豪华宫。世好幻变尔，感激难为工。（同上。）

　　【白鸥】

　　江鸥好羽毛，玉雪无尘垢。灭没波浪间，生涯亦何有。雄雌屡惊矫，机弋常纷纠。顾我独无心，相随如得友。飘然纷华地，此物乖隔久。白发望东南，春江绿如酒。（同上。）

　　【咏风】

　　风从北海起，至此南海上。问风来何事，去复欲何向？谁遣汝而号，谁应汝而唱？汝于何时息，汝作无乃妄？风初无一言，试以问云将。（同上。）

　　【白云】

　　英英白云浮在天，下无根蒂旁无连。西风来吹欲消散，落日起望心悠然。愿回羲和借光景，常使秀色当檐边。时来不道能为雨，直以无心最可怜。（同上。）

　　【江邻几邀观三馆书画】

　　五月秘府始曝书，一日江君来约予。世间虽有古画笔，可往共观临石渠。我时冒热跨马去，开厨发匣鸣锁鱼。羲献墨迹十一卷，水玉作轴排疏疏。最奇小楷《乐毅论》，永和题尾付官奴。又有四山绝品画，戴嵩吴牛望青芜。李成寒林树半枯，黄筌工妙《白兔图》。不知名姓貌人物，二公对奕旁观俱。黄金错镂为投壶，粉幛复画一病夫。后有女子执巾裾，床前红毯平火炉。床上二姝展氍毹，绕床屏风山有无。堂上列画三重铺，此幅巧甚意思殊。孰真孰假丹青摹，世事若此还可吁。（同上。）

　　【河北民】

　　河北民，生近二边长苦辛，家家养子学耕织，输与官家事夷狄。国今年大旱千里赤，州县仍催给河役。老小相携来就南，南人丰年自无食。悲愁白日天地昏，路傍过者无颜色。汝生不及贞观中，斗粟数钱无兵戎。（同上。）

　　【君难托】

　　槿花朝开暮还坠，妾身与花宁独异。忆昔相逢俱少年，两情未许谁最先。感君绸缪逐君去，成君家计良辛苦。人事反复那能知，谗言入耳须臾离。嫁时罗衣羞更著，如今始悟君难托。君难托，妾亦不忘旧时约。（同上。）

　　◎律诗（五言）

　　【次韵张子野秋中久雨晚晴】

　　天沈四山黑，池涨百泉黄。苦湿欲千里，愿晴非一乡。埽除供晚色，洗刷放秋光。菊泣花犹重，梗肥穗稍长。积阴消户牖，返照媚林塘。想见阳台路，神归发彩凉。（见《诗注》卷二十五。）

　　【射亭】

　　因射构兹亭，序贤仍阅兵。庶民观礼教，群寇避威声。城垒前相壮，溪山势尽倾。宜哉百里地，桴鼓未尝鸣。（同上。）

　　【寄王补之】

　　平居相值晚，况复道途留。今我思挥麈，逢君为舣舟。人情方慕贵，吾道合归休。吏责真难塞，聊为泮水游。（同上。）

　　【寄谢师直】

　　湖海三年隔，相逢塞路中。黄金酌卯酒，白发对春风。所愿乖平日，何知即老翁。悠悠越溪水，好在钓鱼筒。（同上。）

　　【次韵留题僧假山】

　　态足万峰奇，功才一篑微。愚公谁助徙，灵鹫却愁飞。窦雪藏银镒，檐曦散玉辉。未应颓蚁壤，方此镇禅扉。物理有真伪，僧言无是非。但知名尽假，不必故山归。（同上。）

　　【春怨】

　　扫地待花落，惜花轻著尘。游人少春恋，踏去却寻春。（见《诗注》卷四十。）

　　【同应之登大宋陂】

　　望阔真多思，凭高更损神。山川散白日，草木更青春。寂寂兴亡事，悠悠来往人。素衣吴白，尽化洛阳尘。（《永乐大典》卷二七五五。）

　　【题杨溪】

　　桥横葛仙陂，住近杨雄宅。主人胡不归，为我炊香白。（《全宋诗》卷五七七，引明彭泽《弘治徽州府志》卷一二。）

　　【桑】

　　溪桥接桑畦，钩笼晓群过。今朝去何早，向晚既恐饿。（同上。宋陈景沂《全芳备祖》后集卷二二。）

　　【题宝岩寺寒碧亭】

　　风吹洞口云，水动山头月。野老时问人，前村多少雪。（同上。元袁桷《延绑四明志》卷二。此题原作二首，另为七言，见后。）

　　【用字谜】

　　一月又一月，两月共半边。上有可耕田，下有长流川。一家有六口，两口不团圆。（同上。宋胡仔《苕溪渔隐丛话》后集卷二五。）

　　【和叔才岸旁古庙】

　　树老垂缨乱，祠荒向水开。偶人经雨踣，古屋为风摧。野鸟凄尘座，渔浪奠竹杯。欲传山鬼曲，奈何楚词哀。（《全宋诗》卷五七七，元方回《瀛奎律髓》卷二八。）

　　【题回峰寺诗】

　　山势欲压海，禅扃向此开。鱼龙腥不到，日月影先来。树色秋擎出，钟声浪答回。何期乘吏役，暂此拂尘埃。（同上。元冯京《大德昌国州图》卷六。）

　　【胡氏逢原堂】

　　我爱铜官好，君实家其间。山水相萦萃，花卉矜春妍。有鸣林间禽，有跃池中鲜。叶山何嗟峨，秀峙东南偏。峰峦日在望，远色涵云边。宾客此遴集，觞饮常留连。君家世儒雅，子弟清风传。前日辟书堂，名之曰逢原。有志在古道，驰情慕高贤。深哉堂名意，推此宜勉旃。木茂贵培本，流长思养源。左右无不宜，愿献小诗篇。（同上。明李士元《嘉靖铜陵县志》卷八。）

　　【海棠】

　　桂宁辞月窟，桃合避仙源。赠别难饶柳，忘忧好树萱。轻轻飞燕舞，脉脉息妫言。蕙陋虚侵径，梨凡浪占园。论心留蝶宿，低面厌莺喧。不奈神仙品，何辜造化恩。烟愁思旧梦，雨泣怨新婚。画恐明妃恨，移同卓氏奔。（同上。宋陈景沂《全芳备祖》前集卷七。

　　◎律诗（七言）

　　【寄池州夏太初（叙云：不到太初郎中兄所居遂已十年，以诗奉寄。）】

　　一水衣巾剪翠绡，九华环佩刻青瑶。生才故有山川气，卜筑兼无市井嚣。三叶素风门阀在，十年尘迹履綦销。归来早晚重携手，莫负幽人久见招。（见《能改斋漫录》卷十一。）

　　【次韵王禹玉平戎庆捷】

　　熙河形势压西陲，不觉连营列汉旗。天子坐筹星两两，将军归佩印累累。称觞别殿传新曲，衔璧名王按旧仪。江汉一篇犹未美，周宣方事伐淮夷。（见《诗注》卷三十六。）

　　【得孙正之诗因寄呈曾子固】

　　一岁已阑人意倦，出门风物更萧然。水摇疏树荒城路，日带浮云欲雪天。未有诗书论进退，谩期身世托林泉。因思漠北离群久，此日穷居赖见贤。（见《诗注》卷三十七。）

　　【和金陵怀古】

　　怀乡访古事悠悠，独上江城满目秋。一鸟带烟来别渚，数帆和雨下归舟。萧萧暮吹惊红叶，惨惨寒云压旧楼。故国凄凉谁与问，人心无复更风流。（同上。）

　　【豫章道中次韵答曾子固】

　　离别何言邂逅同，今知相逐似云龙。苍烟白雾千山合，绿树青天一水容。己谢道途多自放，将归田里更谁从。庞公有意安巢穴，肯问箪瓢与万钟。（同上。）

　　【离北山寄平甫】

　　日月与水争，披襟照见发华惊。少年忧患伤豪气，老去经纶误半生。休向朝廷论一鹗，只知田里守三荆。清溪几曲春风好，己约归时载酒行。（同上。）

　　【答孙正之】

　　无才处处是穷途，两地谁传万里书。节物峥嵘催岁暮，溪山萧洒入吾庐。南归犹喜寻同志，北去还闻困索居。佳句不须论旧约，相随阳羡有篮舆。（同上。）

　　【寄程给事】

　　忆昔都门手一携，春禽初向苎罗啼。梦回金殿风光别，吟到银河月影低。舞急锦腰迎十八，酒酣金盏照东西。何时得遂扁舟去，邂逅从君访剡溪。（此诗恐非公作。）

　　【寄胜之运使】

　　萧然生事委江皋，壮志何尝似钓鳌。千里得书来见约，一朝秉兴去忘劳。已将流景休（一作供）谈笑，聊为知音破郁陶。正是东风将欲发，湖山春色助挥毫。（以上并见《诗注》卷三十七。）

　　【寄国清处谦】

　　三江风浪隔天台，想见当时赋咏才。近有高僧飞锡去，更无馀事出山来。猿猱历历窥香火，日月纷纷付劫灰。我欲相期谈实相，东林何必谢刘雷。（同上。）

　　【将至丹阳寄表民】

