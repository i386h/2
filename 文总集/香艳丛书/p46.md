<!-- { "loadSidebar": true } -->
　　〖《十国春秋》：康宗同李后葬莲花山侧，先是陈后与惠宗亦葬是山，后乱兵发诸陵，剔取宝玉，后及陈后容色如生，鲜血流溃，山为之赤。世遂呼其山曰“胭脂山”。〗 
　　银叶杯深醉不醒，醉中生杀任倾城。九龙殿内簪花出，怪是桃林又鼓声。
　　〖《五国故事》延羲在位，炼银叶为酒杯，名曰“醉如泥”。《十国春秋》：妃尚氏，有殊色，景宗最怜宠焉。醉中，妃所欲杀，则杀之；所欲宥，则宥之。《五国故事》：延羲将与伪妃上官氏出幸上官之私第，首簪花，自九龙殿搴帘而出。三为帘所拂，花坠于地，既而不逾数步，遇害。《稽神录》：桃林一小村中，有声如鸣数百面鼓。其年，审知克晋安，尽有瓯闽之地，至子延羲，桃林地中复有鼓声。其年，延羲为左右所杀，王氏遂灭。〗 
　　吴姬唱罢又韩娥，听遍春风几曲歌。锦段鲜明红破束，歌声何似哭声多。
　　〖按：高季兴，唐同光元年为南平王，传从诲、保融、保勖、继冲四主，为宋所灭。《尧山堂外纪》：贯休避地渚宫，荆帅高氏优待之，会有言时政不治，乃作《酷吏词》以刺之。有：“吴姬唱一曲，等闲破红束。韩娥唱一曲，锦段鲜照屋。宁知一曲两曲歌，曾使千人万人哭。”〗 
　　渚宫亭上宴仙曹，簇簇红妆束锦绦。四十朱弦声竞奏，当筵齐抱紫檀槽。
　　〖《十国春秋》：天福八年，王凿江陵城西南隅为池，立亭于上，曰“渚宫”。《尧山堂外纪》：王仁裕尝使江渚高从诲出女妓数十，并善弹胡琴。仁裕有诗美之云：“红妆齐抱紫檀槽，一抹朱弦四十条。”〗 
　　看花台畔绕春风，几醉金堤十里中。作得琅玕新槛子，一枝深护海珠丛。
　　〖《江陵志馀》：高氏常修筑金堤，厥后江势改徙，而看花台一带十五里，犹存古迹，士人呼为“高王古堤”焉。《十国春秋》：侍中保勖，好营造台榭。有估客自岭外来，得龙眼一枝，献于保勖。保勖命作琅玕槛子置之，曰“海珠丛”。〗 
　　杞梓堂开后苑连，清泉一镜子城边。辘轳声断肩舆日，孤柏萧萧泣杜鹃。
　　〖《十国春秋》：开运二年，建杞梓堂。《江陵志馀》：高氏井在子城内，高王后苑之井也。宋兵入城，继冲以肩舆幕井上，给内人入舆，多堕井死。后人哀之，植柏建祠于上。〗 
　　净业同修入化城，云鬟剪却戒衣成。最怜年少金闺女，帘外钟传五寺声。
　　〖《十国春秋》：武信王五女失其名。相传五女俱幼年好道，雉发为女僧，各止一处。一曰佛华寺，一曰菩提寺，一曰庄严寺，一曰石佛寺，一曰法轮寺。〗 
　　幼读黄庭内外经，梦中仿佛遇湘灵。琵琶翻尽人间调，疑向麻姑指上听。
　　〖《十国春秋》：荆南仙女适文献王子保节，五岁通《黄庭内外经》及长，善琵琶。一夕，梦见金银宫阙中，有仙人披羽服，自称曰“麻姑”，传以乐曲，每夕辄梦遇之。岁馀，得百馀调，都非人间所曾有。〗 
　　昆玉金友汉家孙，母后深宫鞠育恩。不分麻衣还似雪，碧天凉月照冤魂。
　　〖按：刘崇更名明，称帝于晋阳，是为北汉。传钧、继恩、继元三主，为宋所灭。《十国春秋》：睿宗后郭氏，天会时常养英武帝兄弟为子。《宋史》：北汉主继元妻段氏，尝以小过为孝和后郭氏所责，既而病卒。继元疑后杀之，后方缞服哭孝和帝于柩前。继元遣其嬖臣范超执而私缢杀之。〗 
　　僧女翩翩入禁阑，承恩椒寝独乘鸾。册妃底事贻邻笑，问罪遗书自契丹。
　　〖《宋史》：北汉主宠姬郭氏，医僧之女也，有殊色。北汉主嬖之，将立为妃。枢密使段常以所出非偶，恐贻笑邻国。北汉主乃止。《十国春秋》：辽主贻书来责，其词曰：“段常，尔父故吏，本无大恶，一旦诬害，妇言是听，非尔而谁？”帝惶恐谢罪。〗 
　　手挥如意讲华严，施积如山国用添。知是后宫多内宠，更将首饰助香奁。
　　〖《十国春秋》：五台山僧继容，故燕王刘守光子也。睿宗嗣位，用宗姓，例拜鸿胪卿。继容能讲《华严经》，手执香如意，四方争为供施，多积蓄，以佐国用。《宋史》：北汉多内宠，继容献首饰数百副。〗 
　　霏霏大雪碎琼妆，一夜春风入苑墙。官妓如花齐拜赐，晋阳宫里作端阳。
　　〖《清异录》：周季年，东汉国大雪，盛唱曰：“生怕赤真人，都来一夜春。”后大宋受命。《十国春秋》：广运六年，帝奉表请降，献官妓百馀人于宋，以赐将校。先是，宋太宗将至晋阳，语侍者：“我以端午日，当置酒高会于太原城中。”及帝降，果五月五日也。〗 

　　跋 
　　《五代史》之阙佚，不可枚举。即如周世宗有两皇后，俱系符氏。薛、欧所载，只有宣懿皇后符氏而已。《文献通考》则云：“世宗后符后，宋初号周太后。太平兴国中入道，号玉清仙师。”大事且不能纪，而况琐事乎？孟赋鱼先生搜罗十国典故，作为《宫词百首》，而以其事分注于下，非特情词悱恻，能动阅者之心，即其所征引，亦足以广见闻而昭鉴戒。故亟登之。壬寅初夏，吴江沈懋真识 


　　〖注：■，剩，月改贝shèng，同“剩”。〗 

　　十国宫词　清　南汇吴省兰泉之　撰 

　　吴 
　　〖太祖杨行密传，子烈祖渥，被弑。弟高祖隆演立，薨，弟睿帝溥立。让位于南唐，历四主，凡四十六年。〗 
　　黑云都外阵云收，卅六英雄扈豫游。滁上甜梅新赐号，蜂糖早又讳扬州。 
　　〖孔传《六帖》：杨行密有锐士五千，衣以黑缯、黑甲，号“黑云都”。欧阳修《五代史?吴世家》：行密所与起事刘威、陶雅之徒，号三十六英雄。刘斧《翰府名谈》：杨行密据江淮，滁人谓“荇溪”，为“菱溪”，“杏”为“甜梅”，扬州民呼“密”为“蜂糖”。〗 
　　郎君玉貌款和来，忽地箫声起凤台。邂逅早联两姓好，杨头钱眼各无猜。 
　　〖陶岳《五代史补》：杨行密尝命宣州刺史田郡围钱塘，钱镠危急，遣其子元璙修好于行密。元璙风神俊迈，行密见之甚喜，因以女妻之，遂命郡罢兵。又：先是，行密与镠势力相敌，行密尝命以大索为钱贯，号曰“穿钱眼”。镠闻之，每岁命以大斧科柳，谓之“斫杨头”。至以元璙通婚，二境渐睦，穿眼斫头之论始止。〗 
　　东院亲军署职优，射场无事更勾留。十围地室光明烛，夜夜麻衣试击球。 
　　〖吴任臣《十国春秋?吴烈祖世家》：初，内营有亲军数千，屯于牙城之内，王悉迁出于外，以其地为射场。已而选壮土号“东院马军”，广署亲信，以为将吏。陈彭年《江南别录》：景王居父丧，掘地为室，作音乐，夜燃烛击球。烛大者十围，一烛之费数万钱。〗 
　　拥柱盘桓见白衣，真龙托梦是耶非。参军惯作逢场戏，又试金丸顶上飞。 
　　〖《十国春秋?吴高祖世家》：徐温尝夜梦入宫，见白龙绕殿柱。诘旦见隆演衣白衣拥柱而立，心异之。至是得嗣立。又：徐氏专权，王幼懦，不能自持，而知训尤凌侮之。尝与王为优，自为参军，使王为苍鹘以从。又汛舟浊河，王先起，知训以弹弹之。〗 
　　俚谣传唱渺无端，雪似杨花李玉团。江上楼船亲试览，书生挟策话迎銮。 
　　〗《十国春秋?吴高祖世家》：武义元年，有音谣云：“东海鲤鱼飞上天”。又有谣云：“江北杨花作雪飞，江南李树玉团枝，李花结子可怜在，不似杨花无了期”。又《吴睿帝本纪》：顺义四年冬十月，王如白沙观楼船。太学博士王谷上书，请改白沙为迎銮。略曰：“日月所经，星辰尽为黄道。銮舆所止，井邑皆为赤县。”王命更其名曰“迎銮镇”。〗 
　　辟谷长辞庙算劳，嵯峨殿牓列仙曹。丹阳何处寻渔父，残笛声声忆渐高。 
　　〖《十国春秋?吴睿帝本纪》：天祚三年冬十月已丑，齐主表请改江都宫殿名，皆于《仙经》内取之。帝常服羽衣，习辟谷术。陆游《南唐书?烈祖本纪》：升元二年夏五月，让皇屡请徙居。戊午，改润州治为丹阳宫，以平章事李建勋充迎奉让皇使。甲寅，徙让皇居丹阳宫。《十国春秋?糁潭渔者传》：太祖初起庐州，称八营都知兵马使。巡警至糁潭，有渔父鼓舟至前，馈鱼数头。曰：“此犹公子孙鳞次而霸也。”又《申渐高传》：渐高事睿帝为乐工，常吹三孔笛。〗 

　　南唐 
　　〖烈祖李升，传子元宗璟，璟传后主煜，降于宋。历三主，凡三十九年。〗 
　　木再呈奇月再延，维新鼎命百灵骈。内家从识驼蹄餤，夜捧金奴侍御筵。 
　　〖龙兖《江南野录》：李升受徐温之禅也。其日，江西杨化为李，洪州李生连理。诏还李姓，国还号唐。又：南唐圜丘之际，太史奏月延三刻。陆书《杂艺传》某御厨，烈祖受禅，御膳晏设赖之，其食味有鹭鸶饼、天喜饼、驼蹄餤、春分餤、密云饼、铛糟炙、珑璁餤、红头签、五色馄饨、子母馒头，旧法具存。陶谷《清异录》：江南烈祖素俭，寝殿烛不用脂蜡，灌以鸟桕子，但呼为“乌舅”。案上捧烛铁人，高尺五。云是杨氏时马厩中物。一日黄氏急须烛，唤小黄门“掇过我金奴来。”〗 
　　图画天然摹雪夜，交辉棣萼小楼西。朝元才了芳菲早，又纵宜春绿耳梯。 
　　〖郑文宝《江表志》：元宗友爱之分，备极天伦。太弟景遂，江王景逖，齐王景达，出处游晏，未尝相舍。保大五年元日大雪，召太弟以下登楼展晏，咸命赋诗，夜分方散。侍臣皆有诗咏，徐铉为前后序，太弟合为一图，召名公图绘，曲尽一时之妙。御容高冲古主之，太弟以下侍臣，法部丝竹，周文矩主之。楼阁宫殿，朱澄主之。雪竹寒林，董元主之。池沼禽鱼，徐崇嗣主之。图成，无非绝笔。《清异录》：宜春王从谦尝春日与妃侍游宫中后圃，妃睹桃花盛开，意欲折而条高，小黄门取彩梯献。从廉乘骏马击球，乃引鞚至花底，痛采芳菲，顾谓嫔妾曰：“我之绿耳梯何如？”〗 
　　裘衫杳渺去青城，无复金门羽客迎。别试承浆熔雪手，内廷重款耿先生。 
