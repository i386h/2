<!-- { "loadSidebar": true } -->
　　我墙东北隅张王【二字皆去声】维老谷树先樗栎大叶等桑柘沃流膏马乳涨堕子杨梅熟胡为寻丈地养此不材木蹶之得舆薪规以种松菊静言求其用畧数得五六肤为蔡侯纸子入桐君録黄缯练成素黝面颒作玉灌洒烝生腐余光吐烛虽无傲霜节幸免狂酲毒孤根信微陋生理有倚伏投斧为赋诗徳怨聊相赎
　　老谷【本草构一名谷桑毛诗疏构幽州人谓之谷桑荆阳人谓之谷中州人谓之楮殷中宗时桑谷共生是也】膏乳【本草楚人呼乳为谷其木中白汁如乳故以为名】堕子杨梅【抱朴子楮实赤者服之令老者成少酉阳杂俎医方贵楮实初夏生六七月渐深红色如杨梅乃成熟八九月采取】纸【陆玑诗疏江南人绩其皮以为布又持以为纸谓之谷皮纸洁白光辉其里甚好陶景曰南人呼谷纸亦为楮纸】桐君録【施氏原注药録载楮实正赤时收取中子隂干用之刘禹锡试茶诗桐君有録那知味此段新刻本删去今补録】缯素【按诗疏谷皮可为布裴渊广州记蛮夷取谷皮为罽布以拟氊甚暖故诗云然王氏注谓世以楮实练绢不知何据施氏补注复引之吾所不取今驳正】烝菌【庄子蒸生菌广州记其木腐后成菌耳味甚佳】
　　观碁【并引】
　　予素不解碁尝独游庐山白鹤观观中人皆阖户昼寝独闻碁声于古松流水之间意欣然喜之自尔欲学然终不解也儿子过乃粗能者儋守张中日从之戯予亦隅坐竟日不以为厌也
　　五老峰前白鹤遗址长松防庭风日清美我时独游不逢一士谁欤碁者户外屦二不闻人声时闻落子纹枰坐对谁究此味空钩意钓岂在鲂鲤小儿近道剥啄信指胜固欣然败亦可喜优哉游哉聊复尔耳
　　庐山白鹤观【陈舜俞庐山记庐山峯峦竒秀岩穴深防林泉茂美为江南第一白鹤观复为庐山第一虞集白鹤观记唐开元道士刘混成名和故居初以老子降诏天下皆建白鹤观九江之观在德化之白鹤乡景隆中迁于山阳宋祥符中改名承天观旧名古栢坛庐山纪事白鹤观在凌霄峯西南】
　　籴米
　　籴米买束薪百物资之市不縁耕樵得饱食殊少味再拜请邦君愿受一防地知非笑昨梦食力免内愧春秧几时花夏稗忽已穟怅焉抚耒耜谁复识此意
　　耕樵得【后汉书周燮传有先人草庐结于冈畔下有陂田常肄勤以自给非身所耕渔则不食也按先生不缘耕樵得二句正用此事】食力【后汉徐穉传家贫常自耕稼非其力不食】
　　入寺
　　曳杖入寺门辑杖挹世尊我是玉堂仙谪来海南村多生宿业尽一气中夜存旦随老鸦起饥食扶桑暾光圆摩尼珠照耀玻瓈盆来从佛印可稍觉魔忙奔闲看树转午坐到钟鸣昏敛收平生心耿耿聊自温
　　世尊【翻译名义世尊天上人间所共尊具十号义无虚妄故名如来良福田故名应供知法界故名正徧知具三明故名明行足不还来故名善逝知众生国土故名世间解与无等故名无上士调他心故名调御大夫为众生眼故名天人师知三聚故名佛具此十徳名世间尊】印可【维摩经若能如是坐者佛所印可传灯録慧光问达摩曰诸佛印可得闻乎师曰诸佛法印非从人得】
　　次韵子由三首
　　东亭
　　仙山佛国本同归世路闗两背驰到处不妨闲卜筑流年自可数期颐遥知小槛临防市定有新松长棘茨谁道茅檐劣容膝海天风雨看纷披
　　闗【王简栖头陀寺碑闗幽键感而遂通】
　　附子由原作【栾城集题云寓居二首】
　　十口南迁粗有归一轩临路阅奔驰市人不惯频回首坐客相谙便解颐慙愧天涯善知识增添城外小茅茨华严未读河沙偈偃仰明窻手自披东楼
　　白发苍顔自照盆董生端合是前身独栖髙阁多词客为着新书未絶麟小醉易醒风力软安眠无梦雨声新长歌自誷真堪笑底处人间是所欣【公自注栁子厚诗云髙歌返故室自誷非所欣】
　　东楼【名胜志雷州城南有苏公楼苏黄门以论熙丰邪説安置雷州章惇下令流人不许占官舍郡人吴国鉴造屋于此以处子由惇又以为强夺民居赖有僦劵而止○慎按遗老传子由居雷州未期年或言方南行兄弟相遇中途至雷赁富民屋以居复移循州云云所云富民即呉国鉴也计子由寓此不久其移循年月别无可考】着新书【慎按此诗第二句以董仲舒比子由第四句复云为着新书未絶麟意是时子由方着春秋传而未成故云尔合颍滨遗老传考之可见】
　　附子由原作
　　月从海上涌金盆直入东楼照病身久已无心问南北时能闭目待仪麟飓风不作三农喜舶客初来百物新归去有时无定在漫随里俗共欣欣椰子冠
　　天教日饮欲全丝美酒生林不待仪自漉疎巾邀醉客更将空殻付冠师【公自注前汉髙纪注云薛有作冠师】规模简古人争看簪导轻安发不知更着短檐髙屋帽东坡何事不违时椰子【南方草木状椰树实大如寒瓜外有粗皮次有殻圆而且坚孙公谈圃椰子本出伽卢国其实中有酒能醉人若他国所酿多不同太平寰宇记椰子树如槟榔而髙大殻堪为器皮堪缚船】附子由原作【栾城集题云过侄寄椰子冠】
　　衰鬓秋来半是丝幅巾缁撮强为仪垂空旋取海棕子束发装成老法师变化密移人不悟壊成相续我心知茅檐竹屋南溟上亦似当年廊庙时次韵子由月季花再生
　　幽芳本长春暂瘁如蚀月且当付造物未易料枯枿也知宿根深便作紫笋茁乗时出婉娩为我暖栗烈【一作冽】先生蚤贵重庙论推英拔而今城东瓜不记召南茇陋居有远寄小圃无濶蹑还为久处计坐待行年匝【公自注子由明年六十】腊果缀梅枝春杯浮竹叶谁言一萌动已觉万木活聊将玉蘂新【公自注世谓此玫瑰花也】揷向纶巾折
　　月季花【本草月季花一名鬬雪红逐月开花蔷薇类也】枯枿【庾信枯树赋枯枿年年】附子由原作【栾城集题云所寓堂后月季再生与逺同赋】
　　客背有芳丛开花不遗月何人纵寻斧害意肯留枿偶乘秋雨滋冒土见微茁猗猗抽条颖颇欲傲寒冽势穷虽云病根大未容拔我行天涯逺幸此城南茇小堂劣容卧幽阁粗可蹑中无一寻空外有四邻匝窥墙数柚实隔屋看椰叶葱蒨独兹苗愍愍待其活及春见开敷三嗅何忍折
　　次韵子由浴罢
　　理发千梳净风晞胜汤沐闭息万窍通雾散名干浴頺然语黙丧静见天地复时令具薪水漫欲濯腰腹陶匠不可求盆斛何由足【公自注海南无浴器故常干浴而巳】老鸡卧粪土振羽双瞑目倦马风沙奋鬛一喷玉垢净各殊性快惬聊自沃云母透蜀纱琉璃莹蕲竹稍能梦中觉渐使生处熟楞严在牀头妙偈时仰读返流归照性独立遗所瞩未知仰山禅已就季主卜安心防自得助长母相督垢净性【维摩经垢净为二见垢实性则无净相】琉璃【韩愈蕲簟诗一府传看黄琉璃】返流【楞严经汝今欲逆生死欲流反穷流根至不生防当騐此等六受用根谁合谁离谁深谁浅谁为圆通谁不圆满又云于外六尘不多流逸因不流逸旋元自归尘既不缘根无所偶反流全一六用不行】照性【楞严经觉海性澄圆圆澄觉元妙元明照所生所立照性亡】所瞩【楞严经是诸逺近诸有物性虽复差殊同汝见精清净所瞩则诸物类自有差别又云若是见者应有所指若非见者应无所瞩】仰山禅【髙僧传袁州慧寂参大沩山禅师时号跛脚驱乌凡所商确多示其相谓之仰山门风今传仰山法示成圆相行于代也】安心自得【楞严经跋陀婆罗于浴僧时随例入室忽悟水因既不洗尘亦不洗体中间安然得无所有】
　　附子由原作
　　逐客例幽忧多年不洗沐予发栉无垢身垢要须浴颠隮本天运愤恨谁当复茅檐容病躯稻饭饱枵腹形骸但癯瘁气血尚丰足微阳阅九地浮彩见双目枯槁如束薪坚致比温玉长斋虽云净阅月聊一沃石泉澣巾帨土釜煑桃竹南窻日未移困卧久弥熟华严有余帙黙坐心自读诸尘忽散尽法界了无瞩恍如仰山翁欲就沩叟卜犹恐堕声闻大愿勤自督
　　借前韵贺子由生第四孙斗老
　　今日散幽忧弹冠及新沐况闻万里孙已报三日浴朋来四男子大壮泰临复开书喜见面未饮春生腹无官一身轻有子万事足举家传吉梦殊相惊凡目烂烂开眼电硗硗峙头玉【公自注李贺杜豳公之子唐儿歌头玉硗硗眉刷翠杜郎生得真男子】但令强筋骨可以耕衍沃不须富文章端解耗楮【一作纸】竹君归定何日我计久已熟长留五车书要使九子读【公自注吾与子由共九孙男矣】箪瓢有内乐轩冕无流瞩人言适似我穷达己可卜蚤谋二顷田莫待八州督【公自注吾前后典八州】衍沃【张衡西京赋广衍沃野厥田上上】
　　独觉
　　瘴雾三年恬不怪反畏北风生体疥朝来缩颈似寒鸦熖火生薪聊一快红波翻屋春风起先生黙坐春风里浮空眼缬散云霞无数心花发桃李翛然独觉午窻明欲觉犹闻醉鼾声回首向来萧瑟处也无风雨也无晴心花【圆觉经心花发明道家元气论气运息调荣枝叶也性清心悦开花也固精留胎结实也】附子由次韵
　　咄咄书空中有怪内热搜膏发痈疥羮藜饭芋如固然饱食安眠真一快午鸡鸣屋呼不起欠伸吉贝重衾里此身南北付天工竹杖芒鞋即行李夜长却对一灯明上池溢流微有声幻中非幻人不见本来日月无隂晴
　　十二月十七日夜坐达晓寄子由
　　灯烬不挑垂暗蘂炉灰重拨尚余薰清风欲发鸦翻树缺月初升犬吠云闭眼此心新活计随身孤影旧知闻雷州别驾【一作乘】应危坐跨海清光与子分
　　附子由次韵
　　月入虚窻疑欲旦香凝幽室久犹薰清风巧为吹余瘴疎雨时来报防云南海炎凉身已惯北方毁誉耳谁闻遥知挂壁瓢无酒归舶还将一勺分谪居三适
　　旦起理发
　　安眠海自运浩浩朝黄宫日出露未晞郁郁蒙霜松老栉从我久齿疎含清风一洗耳目明习习万窍通少年苦嗜睡朝谒常悤悤爬搔未云足己困冠巾重何异服辕马沙尘满风騣雕鞍响珂月实与械杻同解放不可期枯柳岂易逢谁能书此乐献与腰金翁【当作公】
　　栉齿【诗其比如栉疏其比迫如栉齿之相次刘熈释名梳言其齿疏也】爬搔【嵇康絶交书性复多虱爬搔无已】枯柳【传灯録癞马揩枯柳注见十九巻游法华山诗下】
　　【慎按末句翁字韵据栾城集当作公】
　　附子由次韵
　　道人鸡鸣起趺坐存九宫灵液流下田茯苓抱长松颠毛得余润冉冉欺霜风俯就无数栉九九为一通洗沐废己久徐之勿悤悤气来自涌泉至此知几重近闻西边将袒裼拥马騣归来建赤油不复侪伍同笑我守寻尺求与真源逢人生安有安未肯易三公
　　午窻坐睡
　　蒲团蟠【一作盘】两膝竹几阁双肘此间道路熟径到无何有身心两不见息息安且久睡蛇本亦无何用钩与手神凝疑夜禅体适剧卯酒我生有定数禄尽空余夀枯杨不飞花膏泽回衰朽谓我此为觉物至了不受谓我今方梦此心初不垢非梦亦非觉请【一作敢】问希夷叟
　　附子由次韵
　　定中龙眠膝定起柳生肘心无出入异三昧亦何有晴窻午隂转坐睡一何久頺然拥褐身剥啄叩门手搴帷顾我笑疑我困宿酒不知吾丧我氷消不遗夀空虚无一物彼物自枯朽梦中得灵药此药从谁受侵寻入四肢欲洗自无垢从今百不欠只欠归田叟
　　夜卧濯足
