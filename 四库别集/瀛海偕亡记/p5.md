<!-- { "loadSidebar": true } -->
　　日军至斗六，夜已黑，警守至天明，亦聚众谋报复。聚既多，越二日，再行，再至大坪。柯铁至是则不复避，招所与处者，益以旁近山民数十，出伏林间。兵既过而伏发，截成两处，在内者突欲出，在外者猛欲入。柯铁等列枪齐起，上等兵、下等兵殪五十余人，守备队长亡二人，狼狈奔返。
　　大坪顶人有归巢者，遂作廞塞计。而部庭尾村长张考家饶裕，商业数处，不欲仇倭；乃遣人至大坪劝柯铁徙入山内，愿资铁筑室，毋生事。柯铁悦。而众人者，素听张总理言，则亦散。张考乃令人至斗六，托保良局关说民政局，以张考兄张是作引导，穷治起事者罪。守备队随之行。既入山，则閴无人。张是引至数村，焚之。村各遗有鸡豕、米粟，餂使掠之。复穷搜数山，还报土匪远扬，俟缉获，冀可了事。民政局，日官也，许之，令约束近庄民，毋助匪类。而守备军以队长亡，兵多暴骨，不可已。顾畏大坪顶路险，虽引导不敢入，于是出哨，见有从山出者，即谓匪人，辄捕之，杀无辜十数辈。而张是子到斗六贸易，亦被逮，张是闻之，恃有前日向导功，则至军保之，亦被收。民政局长闻之，亲至守备队劝释之，而武人藐文吏甚，立杀之。
　　张考既丧一侄、一兄，则愤不为保家计，招匪徒黄选等助柯铁任为之。张考家素豪，山中往来者多就宿，闻其欲举事，则群至。张考乃收买军械，舂硝药，磨刀砺枪，出饷食。其族属张大猷、张吕赤、张吕良咸攘臂起。于是白昼列队至斗六，攻守备兵屯所。柯铁佩刀挟枪，袒而行，众酣呼即随之。分数道，守备兵一日数惊。
　　五月辛丑（初七日），飞递集台中、嘉义、彰化各处防军，至云林谋剿之。而大坪顶已先有守御，插木为杙，编竹为籓，诛茅为寮。自小坪至大坪，一路数寮，寮为营；营大者数十人，小者十余人。复出前官军所弃巨炮，置险要。自山上堑■〈一上且下〉山下，俱设伏，明警堠，有敌至，鸣枪为号，则他处应之。所聚皆亡命徒。有无父者，无兄者，无子侄者，皆兵所杀也。有无家宅耕业者，无牲畜者，无菽粟者，皆兵所焚所掠者也。众至山，无有厌恨，以报仇为快，恨倭不大至。
　　于是五月壬寅（初八日），兵集斗六者，天未明，吹喇叭造饭，秣马蓐食，人带饭丸，携水饭，负枪横刀，牵马辇炮，红帽兵、黄帽兵、皂帽兵，各以色分队行。挑夫成群，以吴明为向导，望大坪顶进发。未至山，天明，进至山麓，搜伏然后行。近小坪，巨炮望山壑深黝处轰之，炮震山谷，林木簌簌下。见无人，再行，或攀藤，或爬石。既入小坪，诸山民度兵入伏，四山鸣炮齐起，或前或后，或出中间，杀声殷山。枪大至，皆出林木间，或隔溪壑呼噪以惊之。兵大队不能行，少辄为所算。草木阴翳处，数枪起，则疑为大众。山头见人形，往则不可及。而呼声、枪声愈出愈近，有截击者。军遂乱，于是中枪者，踬者、踣者、颠者，俯前坠者，仰后絓者，奔散者，有被牵入林木中惨杀哀鸣者。计军位凡九等，自将以下曰大佐、中佐、少佐，曰大、中、少尉为差。是役集各处军自大佐、大尉以下，死者数人，兵丁杂目死三百余，具见文报。负伤遯归者：嘉义守备队长中佐益田氏、少佐佐藤氏、中队长大尉古市氏，暨云林支厅宪兵警察人员，或溃或伤，不可胜数。中尉中村益明为山人生获，凌迟死，悬尸山麓，越数日迹得之，军中大号恸恚恨。于是电至台北总督府，始报土匪猖獗，请益兵。盖前此兵队一度登山焚毁，则报一次土匪扫攘，实不见敌，而骈杀山下人为功，及是始不可掩。
　　然是时台北、台南各有暴徒纷起。台北旁山诸处，徒党众多，起非一地，扰非一时，倡首非一二，而以简大狮、陈秋菊为主名。台南之乱，则凤山县北为大冈山，凤山县南为凤山岭。二山不及大坪山之邃。大冈山屹起平地，西至海，南至小冈山，东去后山尚远，介安平、凤山二县中。郑青之部，自应募一当日军，刘军去，遂窜伏四处。及是合新附之众，出没于大冈山，攻至阿公店。阿公店之街，当台、凤孔道，有驻兵，有支厅，一蹂躏而南路梗塞，故凤山岭之徒，益不可制。凤山岭在凤山治南三十里，倡首为林小猫，山中聚党数百，出新草岭，致凤山城，更远攻阿猴街（在凤山东北），纵横剽悍，出辄有二、三千人，二处守备兵无如何。其地远，战迹不详。然凤山官署至遣人议和，划地分界，约曰：『界以内军警不许入，界以外武装不许出』，其势力伟大可知。当是时，台北简大狮，台南林小猫，中路柯铁虎，不约而同，各建旗鼓，谓之「三猛」。
　　大坪顶屡攻不破，众以铁故，咸目之曰「铁国山」。五月已酉望，遂立铁国旗，旗鼓游奕下山，駸駸乎势力伸于平地。于是复有庵古坑、林杞埔事。
　　庵古坑距大坪顶八里，在山麓，如小坪然。日军既败于大坪，无援军不敢深入，则循大坪山麓而毁。至庵古坑，村人素守法，惧甚。村中总理庄民宰鸡豕，列酒食出迎。兵至不问，齐缚之。使列两旁，一兵对一人，喊声枪杀之。村民或骇走，则追屠之。放火焚屋，至梅子坑（在庵古坑南）等村亦然。然有先走者，于是远近鸣锣，集众竞起截击，各队兵豕突而归。远近村乃尽切齿，皆附大坪顶，挟老携幼，麕入其中，壮者则矢出报复。
　　林杞埔距大坪顶、斗六各二十里，亦苦其地宪兵暴，不能堪。有强徒在陈水家，众谈及曰：『何不杀之』？陈水曰：『无其人』！有陈细条者，素聚亡命，习与匪类依，曰：『我能致之』。一夕而聚，历数之，八十七人。曰：『可作矣』！陈水本云林县胥，计长取巧者，曰：『姑徐徐』。而细条之徒出入市中，藏利匕短枪，众譁土匪至。土匪者，倭指目大坪顶之名也，宪兵殊畏之。越二日愈譁，陈细条度不可已，日中舂，群起攻之。宪兵将出，而枪至，急闭屯所门。屯所本占陈姓祠堂，门户坚不入，众灌石油火之，夜逸于斗六。
　　其时复有集集街杀兵事。集集在高山中，为人内山埔里社孔道，距斗六、大坪顶七、八十里，亦先为兵残而后残兵。人众者胜，兵队不支，窜走南投，各地骚然矣。
　　陈细条既攻破宪兵，林杞埔人惧祸，齐见陈水曰：『君等孟浪，今奈何』？陈水乃招诸长老，往大枰见陈舫。陈舫者，细条叔父也，居刺桐巷，为一方豪，亦避兵徙此。细条不敢见，陈水述之。舫乃召细条来。细条兄大条亦来。舫曰：『少年乃作事累人乎？既作之，当受之，可寻臃鼻发』。臃鼻发亦舫侄，清时行劫，为舫所欲杀。迨日本亦命拿，逃入东势坑，距大坪不远。至是始出。
　　陈发出，则集所与游椎埋徒出山，十人一小队，五十人一大队。六大队至斗六，急攻以阻日军。负挺随后者，漫山野，而斗六已添有来军。先是斗六数被柯铁、黄选、张吕赤等劫营，至是所屯皆筑墙。日兵行无营制，无壁垒，其有墙堡，大惧也。五月壬子（十八日），天未明，而陈发率众来，势猛甚，冲入云林斗六街，一攻守备兵，一攻宪兵队，科头跣足，匍匐望枪炮中伏而进，闻枪声则偃仰而倒，以足擎枪发之。日军严守陴，发排枪，山民则盘身于地，转而进，或跪挟枪而前，近墙不可登，则或攻，或穴墙，或跳而斗，或转从民家破壁入而放火。陈发率诸从兄弟六、七人，无不一当百，奋居前。日军不轻退，然未尝遇此恶战。至是见墙下横尸，屯内火起，则己悸。及日午，而张考发人从柯铁至，人益众，声震城衢，遂大溃。且战且望南投（在台中草鞋墩之南，林杞埔之北）走，或走刺桐巷。文吏或匿民家。
　　走刺桐巷者，陈发率众进攻之。走南投，则陈钗、陈越兄弟围之。钗、越居迩南投，三月中避宪兵杀戮他徙，至是率众入街，逢兵则杀，遂攻屯所。宪兵与守备兵驻两处，及是与各败兵合屯吴廷仪巨厦。廷仪家富媚倭，于是谨助之守，男女尽躬汲水，雇人入内，运木石。陈钗率众，掷火、掘墙、越壁无不至，俱为内阻，乃从外围困之。而刺桐巷有陈发旧党，陈发至，多助之攻，日兵遂不守，群走北斗街，告急各处。台中县中将儿玉源太郎鸠县内兵及彰化、鹿港各防兵赴之。而南投军索救急，复分军援南投，阻于牛牯岭，人不能过，而集集败军遯至台中，儿玉氏复遣之救南投。从他路至北投，见草鞋墩市集，乱杀乱掠，农商死者四、五十，草鞋墩宪兵部阻之不听。及至南投，民众先出街攻之，窜一大屋，民众围之。陈钗、陈越等无陈发、柯铁勇敢，故祗能困敌，不能破敌。
　　五月丙辰（二十二日），台中县复遣兵出。而北投民愤于乙卯日之戮，无不寒心，先已通约各村严备。而兵过者杀一幼童，于是凭乌溪一带村庄，齐起追之。日兵奔散死，或复逃返大墩。大墩者，台中县治也。而草鞋墩商户李乌毛先被兵屠，妻朱氏大恸，及是则散财募众攻大墩，得倭馘者奖二百金。是日三馘，立予四百二十金。丁己（二十三日）黎明，众至大墩，攻台中县治。朱氏亲至大墩，给粮食水饮。台中兵不多，而四方俶扰，恨甚，民众一呼，即入城中，守备、警察、宪兵各队悉退守试院。试院者，前清督学试士所，规模广阔，今中将居也。日兵悉登墙发枪，民众自外围不得入，日薄暮，方谋掷火而雨大至，民众乌合，无雨具，遂有散归者。日军见民众渐稀，则出院逐之，遂烧杀近城村落。村落实不敢与众食宿，众散而亦及于难。
　　方北投人之攻县治也，道过林朝栋本居地阿■〈冖八卓，上中下〉雾（在县治与草鞋墩之间），赀郎林文钦、林朝选欲尼之，见势壮不可遏，而林族一方及他姓苦倭暴，亦勃勃欲起。朝栋临去，戒弟朝选毋生事，故林族始终不助清兵饷。及日兵屯阿■〈冖八卓，上中下〉雾，则首扰林家，妇女亦不许避。朝选迫于众，知难阻，则搜出所藏军器予众，劝俟明日。而是晚攻大墩者散归，乃匿军器，欲遮留过者以自免，众意不同而止。而南投日兵脱出。
　　先是南投军得集集窜军来合，即出冲至街，而大尉山田万次郎被枪死，宪兵守备兵死无数，复退入。越二日，北斗援军至，内外战，始拔出之。于是尽烧南投街市周庐，遯回大墩。大墩方受围，见军至，则再遣四出烧庄示威，而戊午（五月二十四日）北斗街失矣。
