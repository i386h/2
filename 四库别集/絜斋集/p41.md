<!-- { "loadSidebar": true } -->
嘉泰中余官富沙有东南副将沈君者姿沉毅善治兵约束严甚于其教也卒皆奔走以赴稍或愆期即大惧曰吾将性刚必痛惩我矣以故人人奋励武艺精习呜呼使掌兵之官皆能举职如是岂复有不可用之卒哉余爱其才因与还往访其家世则武功大夫成州团练使讳徳之子也武功尝隶大将少保岳公麾下亲见其谋略勇鸷禽敌决胜之方以语其子习闻旧矣军政之熟教阅之严兹其所自来者耶君讳世显字光祖世居开封今为庐陵人曽大父讳福大父讳全生武功其门始大赠其亲武显郎奏补君承节郎初调湖南提刑司缉捕官次沅州大田巡检宻迹蛮猺有克日欲侵扰者君督厉士卒俘十余人为首者罪焉羣猺固以请君不许俾从至境上断头以示之皆怖而走自是无敢犯者尉衡之茶陵为漳之沿海廉之管界二巡检摄合浦石康二县皆以治办称漳人为之立祠充东南第十将副将分驻于建秩满升东南第十三将驻于邕管先是买马有劳捕峒宼时峒长黄□坐法系狱朝家督马方急无应之者郡将良窘僚佐共议君曰使功不如使过□诚有罪而蛮人之所信宥而遣之必感恩尽力从之未旬日事果办嘉定六年正月九日以疾卒寿六十三官至武翼大夫娶萧氏先二十一年卒赠宜人子四人师宗从义郎雷州徐闻令余并补承节郎师孟先卒师尹监潭州衡山酒税师皋监邕州都作院女三人进士刘应运张孝祥陈士豪其壻也士豪尝乡贡孙六人应期以遗恩补承信郎次应麟应诚应符应龙应瑞孙女六人七年三月七日葬于庐陵县儒林乡长岗之原君秉心忠实居处朴陋疎财笃义其在邕也士大夫之家有落拓不能归者为教其子而助其孀幼道里费还之故乡设心如是其抚爱士卒当如何哉掊克之政奉一已之欲君之所必不为也故教阅虽严而人不怨可尚也已师尹请铭余不敢辞铭曰养兵之费吾民膏脂养而不教虽众奚为猗嗟若人汲汲于兹岂不懐安是心敢欺相彼流俗知此者希兴懐若人我心伤悲 

胡府君墓志铭 

士君子生乎斯世非必器业宏伟名位显荣足以取重也修身为善无大玷阙足以行于家人信于乡党亦可谓之贤矣崄巇以规利缘饰以沽名反诸其中恧然不安虽复光荣于一时必将得罪于公议则亦奚足贵哉呜乎若吾友壻胡君讳玘字致广者真乡党之善人也颓乎其貌讷乎其辞循循谨饬若无异于常人然考其平生稽诸公论实有非众人之所能及是则可贵也君之上世家于金陵避五季之乱徙四明之慈溪曽祖讳奕祖讳祚俱不仕考讳竦累赠中大夫君襁褓而孤伯氏修职君抚养之恩意备至又延师以教督之束以规矩故能保其真淳不迁于末俗待人以信一言之发金石弗渝居家严整虽隆暑不袒裼无声伎之奉无游观之娱无戏谑之语每旦早作至老不倦人或犯之恕而不校无一毫害物之心家故饶财当兄弟析产之时未习于事生理寖微率先俭约衣不华采食不择味又得贤配为之助资用以丰然有所贸易听其自至未尝笼以智术所储榖粟务在济人不多取赢岁歉尤不靳故朝奉大夫知澧州讳瓘者君之兄也自少至老雍睦无间兄宦游既久至绾郡符虽同处然无欣慕之心盖尝补官歴阶而上亦足以为荣安于定分不求加益虽澧州不能强也以道义终其身焉平生寡嗜欲善调养高年华髪颜渥如丹病且革谓诸子孙曰生必有死吾亦何憾晏然而终寔嘉定十年七月十日享年八十五娶孙氏朝议大夫宗孟之女先五十一年卒葬于金川乡觉林僧舍之南冈继室边氏先十有二年卒子五人该先十七年卒详谔宜革女一人适进士高贤之孙男十二人源淮浩灏浤正余早亡孙女八人其壻曰沈端臣章楷高麟之方克柔高益谦陈傅弼高櫄伯冯惟信曽孙男六人橚橞植桶楎朴曽孙女二人明年十二月壬寅诸孤奉公之丧与元配合葬焉初季子革勇于自立不得志于儒科必欲以武奋仕为镇江府都统司左军统领帅甚重之骎骎荣途志不克遂君未葬而先卒盖尝嘱某铭其先君子之墓既诺之矣遂敬为之铭曰居家孝友是亦为政旨哉斯言发于先圣人道之立笃实不欺贤若斯人奚以仕为 

统领胡君墓志铭 

君讳革字从之庆元慈溪人也少从余学余爱其气质之纯茂志操之坚确名之曰谌字以实之读书穷日夜不懈忘饥渇不知寒暑苦心刻意自期有立而拙于辞华度不足以进取喟然叹曰吾终于此而已乎吾不得志于场屋吾习骑射读兵书结交豪杰智勇之士独不能自奋其身乎由是逸气骎骎班定逺投笔之兴不可复遏矣每曰志士不忘在沟壑勇士不忘丧其元遂更其名并字易之取从革之义图变通之功也呜呼亦可谓不羣矣曽祖祚祖竦父玘妣孙氏边氏祖以子瓘仕至朝奉大夫知澧州累赠为中大夫澧州于君为伯父竒君而爱之尤与之谋议语及出处劝以止足四任祠禄遂挂衣冠者从忠告也君既欲以武发身乃不惮逺役周旋江淮襄汉之间审观形势熟察事宜虽二广烟瘴之域亦深入焉九江大军所驻谒其主帅一见契合遂从之游峒寇之平君预有劳焉又尝至京口军帅尤器重之得旨权马司准备将久之改镇江都统司准备再升副将遂权统领竟以竭诚尽力劳瘁得疾至于大故寔嘉定十二年四月二十三日也享年五十有五统帅刘侯归其丧于故乡且厚给之娶戴氏诸暨丞樟之女一男济一女适进士冯信道十三年十一月壬寅葬于县之金川乡龙山应墺之原君事亲笃孝承颜顺志克敬以和家于狭乡役频费广将无以自立每以门户为念求所以兴起者然不忍一日辄离亲傍偶读山谷诗有云但使新年胜旧年即如常在郎罢前乃知立身扬名不必朝夕膝下始有驱驰四方之志父尝属疾危甚奔走营求不胜痛切得善医者治之立愈人以为诚感后母严毅察其意向奉承惟谨母为之感悦大监慈湖杨公今之师表也君尝亲炙诲益服膺不忘杨公闻君轻财赈穷无所靳惜语人曰此君家不甚裕而能施乃尔未易得也其在京也抚爱士卒病则药之虽疫疠流行而挟医躬问觊其安全不遑自恤故有疾者多愈呜呼有如君之志节推以事君必能尽忠捐躯徇国之举心诚甘之天不假年赍志以殁余故表而出之使人观焉寿虽不究爵虽不贵而众推其贤与夫眉寿高爵而公论弗归者其孰为愈亦足以警斯世矣然则可无述乎铭曰士而懐居不足为士先圣此言端有深旨君如骅骝致逺不倦岂若驽骀栈豆是恋草居露宿艰阻备尝卒陨于途可为悲伤人皆伤之我则壮之裹尸藁葬古人尚之 

训武郎荆湖北路兵马都监顾君义先墓志铭 

昔我曽大父宣和间由仓部郎中出知泗州待次于乡屡与东湖顾君还往金人肆虐避地其家相亲倚如骨肉夫曽大父何如人哉其守婺也以法诛蔡氏党亲曹宗触京怒获罪及登省属时事纷纷尝因面对力劝徽皇清心省事安不忘危敢于犯颜不顾利害其坚正如此讵肯交非其人哉而顾君乃与同其休戚相与甚厚则其贤可知路分君缘先世之契遇某亦不薄路分殁其孤哀泣请铭其墓辞之不获乃敬述之君讳义先字忠卿庆元鄞人曽祖将仕郎宗明与先仓部交游者也祖文强考成忠赠武义大夫妣宜人毕氏故史越王之童幼也曽祖竒其风骨曰他日必甚贵既冠而壮每接对必款语太师位登台鼎果如平昔所期眷之不衰燕及诸孙得以为依归之地君之补官太师所奏也承信郎十迁为训武郎歴浙运催纲军器所受给枢宻院正将京畿第二将提举邕州左江四镇兵马都监主管华州云台观军器所久不葺物多朽腐増造屋百余间经画有方出纳有时庋之而不壊秩之而不紊计虑深长堤防严宻而躬率以公亷凡服役其中者无所容其奸而宿弊革矣同寮有以病卒而家贫甚者为经纪其棺敛纎毫无阙多费而不靳京师之卒所以増壮国威弹压奸宄关系至不轻也而向来为将者多以私意挠之凡公宇营葺之费从者供给之物悉取办于军伍君深念之曰是安从出捐金自为丝毫不扰察其饥寒而犒之访其疾痛而药之官用不给常为之助无不感悦而阅习则甚严虽执役于朝士者无敢不至恩威并用弛张随宜人人争奋缓急可仗尝考此军颠末本东京畿邑驻兵建炎间调发以平陈通遂留钱塘指挥十六凡七千六百六十六人及嘉定十一年春教阅纔一千六百七十二人军弱如此君深虑之尽复其旧诚难猝办稍増于今而定为定额春秋大阅之时募其子弟试以武艺有阙随补则兵不至寖亏而粮不至于顿増已具槀矣会得疾而归不果上此君居官之大畧也敬奉二亲凡可以养其体悦其心者委曲周尽父母既终兄弟四人相依为命产虽已析故庐犹在日集于此欢然无间对人如宾客酷暑亦正衣冠肃乎其严温乎其和亲故以急难告必竭力拯救之其子之师妻丧未举不俟其有请捐地葬之闾巷困穷施惠不倦乡为义役首以膏腴倡之人情孚洽厥应如响遂次第其高下循环为之无复异议钱湖之葑岁岁滋长水利日亏君每欲纠率乡人合钱买田岁收其入买葑而逺运之葑减则水増诚无穷之利前太守程公经理此事颇与君合因助成之其始约束以物力最髙者为典领未为不善也然敷买民田官自为之则非私家之所得专数年之后郡计不足未免移用典领之家故为遏之而买葑之本于是寖微矣输租稍稽追逮立至民又不堪其扰此所谓未覩其利先见其害也君以为此事正如义役听民之所自为以官司参之乃可以经久念之至熟将以为请而君已疾不起矣卒之日寔嘉定十五年三月丙子也享年七十有七娶陈氏封孺人先六年卒葬于邑之翔鳯乡青雷峯之原三子锜镛皆蚤世泳之女适奉议郎添差通判绍兴府赵师俌朝奉郎通判建宁府赵善并通直郎前主管城北石厢汪之纲孙似道立道孙女适国子监进士陈巨是岁十有一月壬申泳之举君之柩启陈夫人之窆而合葬焉君操心有常策名仕路不无知已而局于天分不甚如其志晚所得阙又抱疾不克徃是其真有命耶然其居家効官处乡党皆行善道有补于当世夫士患无补尔安于卑陋不能奋发自同于鄙夫贱隶而尺寸无补于时者竟何为哉此亦足以知君之所为贤于众人也士有一节犹当书之况此数美乎此余所以不能自已也铭曰拔足闾里之中致身簪缨之列苟无其才胡能晔晔我懐故交怅焉永诀铭以昭之庶不泯灭 



絜斋集卷二十宋袁燮撰 

志铭 

章府君墓志铭 

