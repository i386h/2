<!-- { "loadSidebar": true } -->
　　璠按庾子山以梁武帝天监十二年癸巳某月日生大通元年丁未十有五岁侍梁东宫讲读起家湘东王国常侍转安南府叅军中大通三年辛亥年十九岁晋安王为皇太子与父肩吾及东海徐摛摛子陵并为抄撰学士宫中号徐庾体大同六年壬戌三十岁为郢州别驾时安城郡人刘敬躬反信与湘东王论中流水战事深为武帝所赏遂擒敬躬斩之都市大同十一年乙丑三十三嵗为通直散骑常侍与徐君房聘于东魏中大同元年丙寅三十四岁为东宫学士领建康令太清二年戊辰年三十有六遇侯景之乱简文帝命以本官率宫中文武千人营朱雀航北景至以众先退遂尔西奔至大寳三年辛未三十九岁夏四月途遇侯景袭郢之兵濳迹江夏景退至郢州时刺史萧韶昔爲幼童与信有断袖之欢信至接信甚薄是年秋奔江陵元帝承制除御史中丞遂遭父丧时年四十承圣元年壬申四十一岁转右衞将军袭爵武康县侯加散骑常侍承圣三年甲戌四十二岁聘于西魏属大军南讨遂留长安是年魏师来伐岳阳王率众防之江陵陷魏人戕帝立萧詧为梁王都江陵献俘长安信为魏相安定公所知其老幼入闗特防礼送由是烝烝色养矣即以是年仕魏拜持节抚军将军右金紫光禄大夫都督寻进车骑大将军仪同三司敬帝太平元年魏恭帝之三年也魏禅周二年梁亦禅陈于是陈氏王江表矣周孝闵帝践阼时年四十有五封临清县子邑五百户除司水下大夫出为农守迁骠骑大将军开府仪同三司司宪中大夫进爵义城县侯周闵帝即位明帝立帝好文学深加优礼武成二年四十七岁与王褒庾季才等并为麟趾学士得预校书俄拜洛州刺史明帝崩武帝立亦复好之如眀帝焉建德四年陈之太监七年也南北通好陈氏乃请王褒及信十数人髙祖惟放王克殷不害等信及褒并惜而不遣时年已六十四矣建德六年犹治洛州寻征为司宗中大夫宣帝大象元年已亥六十七岁以疾去职是年滕王逌撰集二十巻静帝大定元年即隋开皇元年辛丑六十有九卒自梁武帝天监十二年至隋开皇元年凡六十九年谨纂年谱四十五岁敬帝太平二年以上梁未亡时皆取南朝旧朔每年附録东西二魏及岳阳西附江陵立故主之仇陈氏南迁建邺蹈让王之辙子山既餐周粟此二十三年用后周年号末附梁陈二主犹魏志也信仕周位望通显凡厯二十八年以夀终信事母以孝闻惟丁母忧未详何年其孝情毁至曾为晋公所叹当在获诛之前建德以上事也余备列年谱南北二史凡于子山集中有相发明者亦兼及之昔汉有二帝魏称三祖求之异代且曰才难信在江南则有梁武帝二子简文元帝及过江北则有周太祖二子世宗高祖并新情艳发雅辞云委又得滕赵诸王周旋款至皆一时之俊君臣酬唱之际文人遇合可谓至矣













　　庾子山集巻首上
　　钦定四库全书
　　庾子山集巻首下
　　钱塘倪璠纂注
　　本传
　　庾信字子山南阳新野人祖易【周书本传云齐徴士】父肩吾【周书云梁防骑常侍中书令】竝南史有传【注见滕王序】信幼而俊迈聪敏絶伦博览羣书尤善春秋左氏传身长八尺腰带十围容止頽然有过人者【周书此下云起家湘东国常侍转安南府防军时肩吾为梁太子中庶子掌管记云云】父肩吾为梁太子中庶子掌管记东海徐摛为右卫率摛子陵及信竝为抄撰学士父子东宫出入禁闼恩礼莫与比隆既文竝绮艳故世号徐庾体焉【南史曰徐摛字士秀东海剡人也晋安王纲入为皇太子转家令兼管记寻带领直摛文体既别春坊尽学之宫体之号自斯而始子陵字孝穆王立为皇太子东宫置学士陵充其选北史文苑传曰徐陵庾信分路扬镳其意浅而繁其文匿而采辞尚轻险情多哀思文中子曰徐陵庾信古之夸人也其文诞按徐庾竝称盖子山江南少作宫体之文也及至江北而庾进矣是以轻险之目楚既失之夸诞之评齐未为得】当时后进竞相模范毎有一文都下莫不传诵累迁通直散骑常侍【周书曰累迁尚书度支郎中通直正员郎出为郢州别驾寻兼通直散骑常侍】聘于东魏文章辞令盛为邺下所称【梁大通六年魏武帝永熙三年魏武帝西都长安为西魏髙欢别奉清河王庶子善见为主徙都邺是为东魏魏于是始分为两隋书地理志曰魏郡邺县东魏所都按子山聘魏南史梁书纪年阙文考魏齐诸书子山副徐君房将命至邺魏令祖孝隐卢孔景等宴梁使故集中有将命至邺酬祖正员诗祖正员即祖孝隐也及魏使尉瑾魏肇师来聘梁朝又令庾信徐君房同宴魏使其文章辞令皆足称也北齐书祖珽传云珽弟孝隐魏末为散骑常侍迎梁使时徐君房庾信来聘名誉甚髙魏朝闻而重之接对者多取一时之秀卢孔景之徒并降阶摄职更逓司賔酉阳杂俎云梁徐君房劝魏使尉瑾酒一噏即尽笑曰竒快瑾曰卿在邺饮酒未尝倾巵武州已来举无遗滴君房曰我饮实少亦是习惯微学其进非有由然庾信曰庶子年之髙卑酒之多少与时升降使不可得而度魏肇师曰徐君年随情少酒因境多未知方十复作若为重轻又云梁宴魏使魏肇师举酒劝陈昭曰此席已后便与卿少时阻阔念此甚以凄眷昭曰我钦仰名贤亦何已也路中都不尽深心便乖隔叹如何俄而酒至鹦鹉杯徐君房饮不尽属肇师肇师曰海蠡蜿蜒尾翅皆张非独为玩好亦所以为罚卿今日真不得辞责信曰庶子好为术数遂命更满君房谓信曰相持何乃急肇师曰此谓直道而行乃非豆萁之喻君房乃覆椀信谓瑾肇师曰适信家饷致醁酒数器泥封全但不知其味若为必不敢先尝谨当奉荐肇师曰毎有珍藏多相费累顾更以多惭又曰庾信作诗用西京杂记事旋自追改曰此呉均语恐不足用也魏肇师曰古人托曲者多矣然鹦鹉赋祢衡潘尼二集并载奕赋曹植左思之言正同古人用意何至于此君房曰词人自是好相采取一字不异良是后人莫辩魏尉瑾曰九锡或称王粲六代亦言曹植信曰我江南才士今日亦无举世所推如温子升独擅邺下常见其词笔亦足称是逺名近得魏收数巻碑制作富逸特是髙才也按子山为通直散骑常侍聘魏及还为正员郎魏人来聘对宴魏使其文章辞令如此】还【滕逌序云还本国为正员郎】为东宫学士领建康令【隋志丹阳郡建康县】侯景作乱梁简文帝命信率宫中文武千余人营于朱雀航及景至信以众先退【南史贼臣传曰侯景魏之懐朔镇人也事尔朱荣为定州刺史髙欢诛尔朱氏景以众降稍至吏部尚书欢使拥兵十万专制河南仗任若己之半体太清元年二月遣其行台郎中丁和上表求降帝封景河南王大将军使持节督河南北军事大行台承制如邓禹故事二年八月景遂发兵反建康令庾信率兵千余人屯航北及景至彻航始除一舶见贼军皆着鐡面遂弃军走南塘防军复闭航度景皇太子以所乗马授王质配精兵三千使援庾信质至领军府与贼遇未阵便奔景乗胜至阙下】台城陷后信奔于江陵【台城本吴后苑城晋建康宫城江陵汉南郡江陵是】梁元帝承制除御史中丞及即位转右卫将军封武康县侯加散骑侍郎【周书作常侍】聘于西魏【周书作来聘于我以其为一代耑史也今以子山之志故录是篇若春秋郑志宋志矣】属大军南讨遂留长安江陵平累迁仪同三司【周书云江陵平拜使持节抚军将军古金紫光禄大夫大都督寻进车骑大将军仪同三司】周孝闵帝践阼封临清县子【周书邑五百戸】除司水下大夫出为农郡守迁骠骑大将军开府仪同三司司宪中大夫进爵义城县侯俄拜洛州刺史信为政简静吏人安之【周书为政简静上有多识旧章四字】时陈氏与周【周书作朝廷】通好南北流寓之士各许还其旧国陈氏乃请王襃及信等十数人武帝惟放王克殷不害等【周书列传曰王襃字子渊琅邪临沂人也美风仪善谈笑博览史传尤工属文元帝出降襃与王克刘防宗懔殷不害等数十人俱至长安世宗即位笃好文学时襃与庾信才名最髙特加亲待帝毎游宴命襃等赋诗谈论常在左右南史列传曰王克美容貌善容止仕梁厯司徒右长史尚书仆射台城陷仕侯景位太宰侍中録尚书事景败克迎王僧辩僧辩诮克曰王氏百世卿族便是一朝而坠仕陈位尚书右仆射又孝义传曰殷不害字长卿陈郡长平人也性至孝事老母养小弟勤剧无所不至魏平江陵失母所在时天寒雪冻死者填满沟壑不害行哭寻求声不暂辍过见死人沟中即投身捧视举体冻僵水浆不入口者七日始得母尸即江陵权殡与王襃庾信俱入长安自是蔬食布衣枯槁骨立见者莫不哀之大建七年自周还陈除司农卿位至给事中是陈氏请襃及信在大建七年周武帝之建徳四年也】信及褎竝惜而不遣寻徴为司宗中大夫【周书武帝纪云保定四年五月丁亥改礼部为司宗】明帝武帝【周书作世宗髙祖称其庙号也】竝雅好文学信特防恩礼至于滕赵诸王【滕王逌赵王招也】周旋欵至有若布衣之交羣公碑志多相托焉惟王襃颇与信埒自余文人莫有逮者【周书论曰王襃庾信竒才秀出牢笼于一代是时世宗雅词云委滕赵二王雕章间发咸筑宫虚馆有如布衣之交由是朝廷之人闾阎之士莫不忘味于遗韵精于末光犹丘陵之仰嵩岱川流之宗溟渤也然则子山之文发源于宋末盛行于梁季其体以淫放为本其词以轻险为宗故能夸目侈于红紫荡心逾于郑卫昔杨子云有言诗人之赋丽以则词人之赋丽以淫若以庾氏方之斯又词赋之罪人也按子山少年宫体之作当时习称徐庾及至晚年又与王襃竝埒而后世无庾王之目若欲品藻斯文子山之作求之六季罕有其俦徐王二家难可提衡矣至其乡关之文竝多哀思是亦大雅之遗而令狐以为夸目荡心词赋之罪殆不然矣】信虽位望通显常作乡关之思乃作哀江南赋以致其意【周书备载其文】大象初以疾去职【大象周静帝年号】隋开皇元年卒有文集二十巻【隋开皇元年即周静帝大定元年也静帝禅位于隋改元开皇信卒时年六十九嵗按此及滕王序竝称文集二十巻惟隋书经籍志称后周开府仪同庾信集二十一巻疑隋平陈以后得扬都之文较滕王本増多一巻也周书卒不纪年亦不记其文集此为较详矣】文帝悼之赠本官加荆雍【周书作淮】二州刺史子立嗣【谢赵王啓云某息荀娘荀娘疑即庾立小字旧唐书贼薛举传曰仁杲举长子也多力善骑射军中号万人敌然所至多杀人纳其妻妾获庾信子立怒其不降磔于猛火之上渐割以啖军士按此知立亦志节之士也】


　　原序
　　周　滕王逌　撰
　　【滕王逌周文帝子也周书列传曰滕闻王逌字尔固突少好经史解属文武成初封滕国公建徳三年进爵为王六年为行军总管与齐王宪征稽胡逌破其渠帅穆友等还除河阳总管宣政元年进位上柱国其年伐陈诏逌为元帅节度诸军事大象元年五月诏以荆州新野郡邑万户为滕逌出就国明年朝京其年冬为隋文帝所害国除逌所着文章颇行于世　按此序大象元年滕王在新野时作所撰止魏周著述不及梁时盖以太清罹乱江陵兵燹之故今集中多杂南朝旧作又非滕王故本矣序出文苑英华今录为弁首加注释焉】
