<!-- { "loadSidebar": true } -->
　　河东闻喜裴君【童曰闻喜县名在唐属绛州裴君讳字不可得而考】讳某字某好学未仕年若干元和十四年月日终于京兆渭南墅【童曰墅田庐也○墅承与切】君之弟中丞公督桂州命其僚栁宗元【孙曰元和十二年以御史中丞裴行立为桂州都督桂管观察使公时为栁州刺史其管内也故云其僚】以铭君之出河间邢羣以状来告曰曽祖讳某【孙曰讳守真】宁州刺史赠户部尚书祖讳某【孙曰讳侨卿】起居郎父讳某【孙曰讳伯言】尚书刑部员外郎议官及浮图事独出载在史册以八使行天下当河北道疑危顽狠难处分之地【分扶问切一无分字】用天子命制断得宜于时为第一【孙曰建中元年二月命黜陟使十一人分巡天下刑部员外郎裴伯言为幽东泽潞磁邢等道黜陟使】天下皆仰以为相防疾终再赠至大理卿长老咸曰裴氏世积德起居丞相弟也【孙曰丞相名耀卿字焕之事宗为丞相】以文史用大理名世人也咸闻而不大君以友悌慤植承其休幽光而不扬岂天钟美于中丞啬而不克并耶不然君无位以夭其可问哉君前娶韦氏成都少尹士谟女生二子字曰某名曰某【字名二字误】以文敏中丞公尢爱幸恒从不幸卒于桂林某举明经后娶于薛氏无子父寀位卑是年月日渭南某里迁韦夫人之丧【韦字诸本作奉】自万年来有俟犹异室铭曰
　　畴之沃沃【童曰説文畴耕治之田】宜其嘉谷有耕有耨同施异禄明昭次穆【昭音韶】丞相之族尚书之孙大理之门有庆实延宜硕而繁不位不年晦于丘园懿懿大理惟德之元摧佞抑释太史是论【孙曰即上云议官及浮图事载在史册也摧佞俗本作权佞误】黜陟冀幽邦命以尊神啬丰福不弃于君渭之洋洋爰墓其南孝思是怀祖考之依郡人作铭惟相其哀【一作不并于君】
　　覃季子墓铭
　　【童曰本篇云永州作】
　　覃季子其人生爱书贫甚尢介特不茍受施【施智切】读经传言其説数家推太史公班固书下到今横竪钩贯【竪音树】又且数十家通为书号覃子史纂又取鬻老管庄子思晏孟下到今【孙曰鬻子书名名熊为周师自文王以下问焉汉志鬻子二十二篇○鬻音育】其术自儒墨名法【韩曰汉志有儒墨名法等九流】至于狗彘草木凡有益于世者为子纂又百有若干家笃于闻不以仕为事黜陟使取其书以氏名闻【孙曰建中元年二月遣黜陟使十一人分巡天下】除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎【踬音致】将溷而遂乎【溷胡囷切】其乡【孙曰其乡所死之乡也】后若干年栁先生来永州戚其文不大于世求其墓以石铭铭曰
　　困其独丰其辱
　　续荣泽尉崔君墓志
　　【韩曰前志赠太傅崔公祐甫为之祐甫既卒而未克故公续志以书其缓之故云】
　　太傅公既志荥泽君之明年为中书侍郎同中书门下平章事以卒【孙曰大厯十四年闰五月以河南少尹崔祐甫同平章事明年建中元年六月卒赠太傅○一本云卒赠太傅无以字】荥泽君之嗣曰膺备物具货入于汴汴陷于戎【孙曰四年十二月淮西节度使李希烈陷汴州】丧焉不果行防世难不幸膺亦死膺之亚曰太素【孙曰太素膺之弟】仕至云阳令求其志将行谪南海上元和九年移信中【一作州】犹有累不克如其乡大惧缓慢兹久哭命其子某以某月日启君之丧至于某用某月甲子志用太傅公之辞又命河东栁某书缓故且志终事之年月日









　　五百家注栁先生集巻十一
　　钦定四库全书
　　五百家注柳先生集巻十二
　　墓志
　　先侍御史府君神道表
　　【韩曰公永贞元年八月谪永州司马明年元和改元先夫人卒于永明年归祔于侍御之墓表当作于是时】
　　呜呼先君之墓仲父殿中君志焉【韩曰殿中君即公为作墓表及墓版文所谓叔父殿中侍御史者是也墓表及版文皆不载其讳唐宰相世系表亦止曰某朔方营田副使殿中侍御史故其名不得考焉】孤宗元不敢称道先德然而无以昭于外者用敢悉取仲父之所陈而系其辞【孙曰系辞者谓系属于正文之下犹易系辞之义】刻兹石表先君讳镇字某六代祖讳庆后魏侍中平齐公【孙曰庆字更兴河东解人魏尚书左仆射】五代祖讳旦周中书侍郎济阴公【孙曰庆四子机旦肃旦字匡德仕隋为黄门侍郎】髙祖讳楷【孙曰旦三子燮则楷】隋刺济房兰廓四州曾伯祖讳奭【施只切】字子燕唐中书令【孙曰则子奭髙宗永徽三年三月为中书令韩曰奭为侍御曾祖则当为公髙伯祖矣新史公传及韩文公为公作墓志皆云曾伯祖若有误焉】曾祖讳子夏徐州长史【孙曰楷二子长曰子夏次曰绎】祖讳从裕沧州清池令皇考讳察躬【孙曰察躬弟为临邛令】湖州德清令世德廉孝飏于河浒【孙曰诗在河之浒浒涯也栁氏世家河东故云○飏音阳又余亮切】士之称家风者归焉先君之道得诗之羣【童曰诗可以羣】书之政【童曰汉太史公传书记先王之事故长于政】易之直方大【童曰易坤六二直方大不习无不利】春秋之惩劝【童曰左氏春秋之称微而显志而晦婉而成章尽而不污惩恶而劝善】以植于内而文于外垂声当时天宝末经术髙第遇乱奉德清君夫人【孙曰徳清君夫人镇母也】载家书隐王屋山间行以求食深处以修业作避暑赋合羣从弟子侄讲春秋左氏易王氏衎衎无倦【衎空旱切又嘘旱切】以忘其忧德清君喜曰兹谓遯世无闷矣【童曰易不易乎世不成乎名遯世无闷遯逃也】乱有间举族如吴无以为食先君独乗驴无僮御以出求仁者冀以给食尝经山涧水卒至流抵大壑得以无苦被濡涂以行无愠容观者哀悼而致礼加焉季王父六合君忤贵臣【忤逆也音误】死于吏舍犹鞫其状先君改服徒行逾四千里告于上由是贷其问既而以为天子平大难发大号且致太平人罹兵戎农去耒耜宜以时兴太学劝耦耕【童曰并二耜而耕曰耦耕】作三老五更议【孙曰礼记文王世子天子视学设三老五更之位郑注云三老象三辰五更象五星蔡邕云三老三人五更五人更当为叟叟老称】籍田书斋沐以献道不果用授左衞率府兵曹叅军尚父汾阳王居朔方【韩曰尚父郭子仪为朔方节度使】备礼延望授左金吾衞仓曹叅军为节度推官专掌书奏进大理评事以为刑法者军旅之桢干【童曰书峙乃桢干注云题曰桢旁曰干○桢音贞】斥者边鄙之视听不可以不具作晋文公三罪议【补注僖二十九年左氏晋文公杀颠颉祁瞒舟之侨君子谓文公能用刑矣三罪而民服】守边论议事确直世不能容表为晋州録事叅军晋之守故将也少文而悍酣嗜杀戮吏莫敢与之争先君独抗以理无辜将死常以身扞笞棰拒不受命守大怒投几折箦【音责】而无以夺焉以为自下绳上其势将殆作泉竭木摧诗终秉直以免于耻调长安主簿居德清君之丧哀有过而礼不逾为士者咸服服既除常吏部命为太常博士【韩曰常吏部名衮】先君固曰有尊老孤弱在吴愿为宣城令三辞而后获徙为宣城四年作阌郷令【张曰阌农郷名○阌音闻又音珉】考绩皆最吏人懐思立石颂德迁殿中侍御史为鄂岳沔都团练判官元戎大攘狡虏增地进律作夏口破虏颂后数年登朝为真防宰相与宪府比周诬陷正士【陷一作谄】以校私雠【孙曰贞元四年陜虢观察使卢岳卒岳妻分赀不及妾子妾诉之御史中丞卢佋欲重妾罪侍御史穆赞不听佋与窦参共诬赞受金捕送狱】有击登闻鼓以闻于上上命先君总三司以听理至则平反之【孙曰镇时为殿中侍御史诏镇与刑部员外郎李觌大理卿杨瑀为三司覆治无之○反音番】为相者不敢恃威以济欲为长者不敢怀私以请间羣寃获宥邪党侧目封章密献归命天子遂莫敢言逾年卒中以他事【中丁仲切】贬夔州司马【逾年参卒中以他事贬镇夔州司马】作鹰鹯诗居三年丑类就殛拜侍御史【贞元八年四月参得罪复以镇为侍御史】制书曰守正为心疾恶不惧先君捧以流涕曰【此本太史公自叙云迁俯首流涕曰云云前贤文章必有祖法】吾唯一子爱甚方谪去至蓝田诀曰吾目无涕今而不知衣之濡也抑有当我哉作喜霁之歌副职持宪以正经纪贞元九年宗元得进士第上问有司曰得无以朝士子冒进者乎有司以闻上曰是故抗奸臣窦叅者耶吾知其不为子求举矣是歳五月十七日终于亲仁里第享年五十五七月某日葬于万年县栖凤原后十一年宗元由御史为尚书郎【为尚书礼部员外郎】天子行庆于下申命崇赠而有司草创颇缓防宗元得罪遂寝不行太夫人范阳卢氏某官某之女实有全德为九族宗师用柔明勤俭以行其志用图史箴诫以施其教故二女之归他姓【镇二女长适崔简次适裴墐】咸为表式太夫人既授封河东县太君防册太上皇后于兴庆宫【永贞元年八月宪宗尊其母良娣王氏为太上皇后】既乃宗元贬秩【乃一作及】为永州司马奉侍温凊未尝见忧元和元年五月十五日终于州之佛寺享年六十八呜呼宗元不谨先君之教以陷大祸幸而缓于死既不克成先君之宠赠又无以宁太夫人之饮食天殛荐酷名在刑书不得手开堂以奉安祔罪恶甚大世无所容尚顾嗣续不敢即死支缀气息以严邦刑大惧祭祀之无主以忝盛德敢用特牲昭告神道号叫万里以毕其辞云
　　先君石表阴先友记
　　【东坡云栁子厚记其先友六十七人于其墓碑之阴攷之于传卓然知名者葢二十人补注陈长方云子厚先友记乃用孔子七十弟子传体】
　　袁髙河南人【孙曰髙字公頥沧州东光人】以给事中敢谏争贞直忠蹇举无与比【孙曰贞元元年正月德宗欲用吉州长史卢为饶州刺史命髙草诏书髙不从改命舍人草之制出髙执之不下因言奸邪乃改澧州别驾】能使所居官大再赠至礼部尚书【孙曰宪宗朝宰相李吉甫言髙忠蹇特赠礼部尚书见袁恕已传】
　　姜公辅【孙曰爱州日南人】为内学士以奇防取相位【孙曰公辅为翰林学士朱泚叛从帝幸奉天屡献奇防建中十四年十月自谏议大夫同平章事】好谏诤免【孙曰从幸山南唐安公主薨主上之长女也诏厚其葬公辅谏曰即平贼主必归葬今行道所宜从俭以济军兴帝怒兴元元年四月罢为太子左庶子】后以罪贬为复州刺史卒【孙曰贞元八年十一月贬公辅为吉州别驾顺宗立拜吉州刺史未就官卒韩曰公辅史有传】
　　齐映南阳人【孙曰映瀛州髙阳人今作南阳误】为相【孙曰贞元二年正月以映为同平章事】以文敏显用【有传】
　　严郢河南人【孙曰郢字叔敖华州华阴人】刚厉好杀号忠能为京兆河南尹【孙曰大厯十四年三月自河南尹水陆转运使为京兆尹】御史大夫【孙曰建中二年七月杨炎罢相卢杞引为御史大夫】善举职为邪险构扇以贬死【孙曰是歳十月炎自左仆射贬崖州司马用郢炎罢内忌之因事出为贵州刺史有传】
　　元全柔【孙曰后魏孝文皇帝之后】河南人气象甚伟好以德报怨恢然者也为大官有土地【孙曰建中二年九月自杭州刺史拜黔中观察使贞元二年四月迁湖南观察使】入为太子宾客
