<!-- { "loadSidebar": true } -->
　　与王宪
　　伏审某官舂容风义震耀一世然著书之工穷易之秘某下士也乡者在汤侍郎门下从旁获覩斯文因论今世名流第一是时心往形留恨无庭下一日之趋而亲至教也岂期天幸获在郡县使令之末则景仰自慰之素一日伸矣
　　某肤末于学虽有意于先民古书然志有余而识不逮乡者滥以明经冠蜀士万里风涛冒死而归有司使试簿书退省不敏人微才下奔役固宜然去嵗许大卿今兹王郎中皆以充幕下使令某深惟进身循分当从勅书此非势之然盖天所启因至幸堂下之见也懽抃之极不胜卑悰
　　某恭想中和惠民之风既已称冠则庆闳上下百趣均祐亦不祷而至也今学士行膺襃然之选西南佥祝防俟防俟
　　与喻少穆知县
　　某防门言分转首陈迹矣俯仰再见冬候此情惝恍何如也即日伏计燕息余闲台候万福表弟度已荣改今必归憇乡山去冬榜目倒指吾弟必无逃名既而相遗邂逅决科择防为璞者有司例尔耶安之安之以迓晚成盖至望也令兄今安在已之官下耶因风寄音不一某束行李南来局退独静坐一僧而髪耳天南俗物盈前此道竟谁与语然荷渠侬相推可也表弟知仆乐否乎某来此并去冬已面两得对皆不自疑外每以表伯郎中扪膝先生为法巾车候去官之穹卑置之度外或者尚以为矫不能防也一对劄皆拆今日碌碌长成背脇疽根异时心腹肘腋之变可坐而须者幸上圣明能容之虮虱臣无憾矣舍侄归可问劄意谨不敢于此泄之耳有可以开晓者表弟勿外
　　某贱累皆未能成立亦未谋般挈然梦魂飞于三山之下无日得宁耳表弟何以垂教旧见表伯扪膝先生檄蜀迁都等议岂可令后世无传便风録示一本并寄行状志铭之类及劣表勘书于此可为公言之忠节不遂冺没也少邈曾说及否此最不可缓惟昆仲重图之
　　慰蒋右相塟母夫人
　　某稽首慰言伏承国封太夫人捐箦日深防营在目恭惟某官哀摧感慕何以堪处某因风敬唁寄意澘然更祈上为君国社稷抑情俯礼某不胜诚悃之请
　　某窃以摇落之秋风露凄旅人履之百感自集又况大孝天钟徳性夙禀者乎伏想某官内衔大恤追恸永久天摧川湮无以喻也苦痛苦痛然退闻先太夫人抱神虚寂虽寓世谛而初无生死往来之相也一生为家植礼为国生贤轲亲珪母皆不足进是所以为不朽也万兾孝情超脱俗苦之外庶广先志云
　　某尝思日者国论参辰世故瘠病非得大贤一手抚摩岌岌乎其艰矣前此主上用是进丞相于羣望之中声业就绪不谓济川有期而陟屺增悲矣此非独大门之忧乃元元之忧也某深知故事窃谓富文忠苫席守志确然不夺天下与其孝赵韩王径以从政视国如家天下以忠孝兼与之况主上今日视丞相一体也一体既外天日炯炯能无望乎愿加三思绎至礼以伸大义中外之瞻惟丞相重图之
　　某两随下僚尾拜灵几而又声慰于大路之侧传谓孝子不忘草木则门下贱士度或在记忆之列也卒卒瞻望如不得门秪益悁耳
　　慰韩叔厚表甥丁父忧
　　某慰言不意凶变祸延大门三哥知府遽然捐箦天涯老表闻问失声痛怛涕泪不自已己想惟孝性所钟天地摧裂悲踊奈何苦痛奈何恨以宦游縻身一方不能振号几筵生平中表把臂之旧黯然万里消魂而已更望裁哀严灭性之戒为门户名业重
　　某窃知三哥半世壮懐不舒近方有一日之适兄弟六千石大门伟事也尝三叹以贺矣西人续续来或说病状初不以为信继又信然终已不起意亦有定数乎直履清致弗遂止此令人不省惊心惊心某所赋危浅须髪又与日化旦暮苦求祠禄以西桑榆心迫归访肺腑之戚则遂隔世矣此悰此抱凄楚如何慰唁礼如别章表姐钟意外之祸想惟哀疚不易子孙贤雅晚日可以慰前耳深亮深亮
　　答喻徳称
　　某辱移记劳勉渠渠哀中铭感倍万矣属来暑未减伏计苫几翼如以礼自支某不子之咎转首遂迩祥琴之期痛疚之忘曷日自已也过承以斋信见惠感刻感刻先丈铲迹民伍而左诗右书退然隠君子之风向年促赋以赠由是也兄乃欲令书幽堂之铭恐不足以酬盛意如何尚容嗣记以既区区之懐也
　　答陈经干
　　某久违教绪殊切瞻企南州匆匆度嵗每厪三山中表之思忽被牋尺感颂殆不可名秋旻流火尊候间来敬惟万福某冒顔玉府方惧无以称塞又归意促促每驰神鼇之巅矣尚想一陪几杖里中至乐邈存梦境也见彦瞻丈武翁叔凡文社诸父兄敬再拜附乡仰意起居之间万兾以寿祉崇啬至布至颂
　　与荣州勾龙知郡
　　某顿首具禀辱叠纸感思两极向日逆旅岷下得瞻近先中丞雅意相厚自时嵗月如流老成凋谢使人心感无穷耳既被教约申实如此信然称其家儿也慰甚慰甚俯仰俄顷名门有人岂容使君久空山耶防体病劣劣作答字不能佳幸孚照
　　与喻子真表兄
　　某顿首启王子春来闻问具之即日坐计侍候殊休某前此偕舍弟诸人已适山寺四顾幽寂其于文字可防搜也仙井里儒千百为羣吾表兄不相求之顾欲见咨意者欲相从寂寞之道退之所谓请继今以言也闻令表李君亦同访其人盖寛中隠厚者宜与偕也
　　与喻汉辅
　　某顿首去嵗闻公首冠三山缄书逺贲蹈抃可胜意谓日月即至都下有司冒文墨竟亦相遗乃尔怪事怪事仆老矣初奉征命至江上而主者去国一二相知又连去并斥自分饥寒路旁矣无可言者君相欲招示逺服遂特创此阙司羣士于馆此退之所解譲者而况仆矣哉然肝鬲楚越未易言状愿公更勉前修又再周嵗观光上国矣当有休问也
　　某顿首中间承知首奉计书矣意谓便絶青冥老将又复伏垒耶可念可念嵗易经春比来作止何如运干文丈里居万福仆冒顔下馆滥为时士且敬且嫉间亦同尘汨泥以自免尔终未若与公辈抵足洞前形神相与也伯椿君节子发徳茂相安好否仆侍诏此间客愁防人臣朔之饥又不免也一笑一笑具手墨达汉辅今已再矣公非遗我者也
　　某南州恍恍度嵗如更朝晚然尚思田间与故人一饷把臂之乐惟梦值耳真感真感秋作矣为父拱侍有佳趣否得所示字大瞻尉某官一念捐竭以报所天此寒儒职分也南冠例亦相乡独吾土人数加沮谤欲少加辩质恐为岷峨羞今姑安之耳近奏艺中禁上恱可之赐诰第一不免谗嫉愈众所倚者正论而已汉辅何以药我望时惠音切伫切伫















　　钦定四库全书
　　九华集巻十七　　　　　宋　员兴宗　撰论
　　圣人和同天人之际论
　　天下皆知神之用而不知神之所以用虽上下之异圣人必有以一之一之则能贯之矣虽物之类不可以合至此不能不合也故天之髙也人之卑也圣尽已而存神和同于其间而不能不合矣何者神之所以用一而能贯之效也扬雄曰圣人和同天人之际呜呼非神之所为乎甞论天人相合之际甚可畏也圣人能得于天且不得于人乎不得于人且得于天乎圣人奉天所以治人也治人所以奉天也天道虽非人之可及然未见舍人而得天者也人理虽非天道之所备然未见安于天而不安于人也世之言曰天自天也人自人也是知形之所为影而不知影之无异乎形也形影之不异则天人之无间也故智者不可以告语者虽语不信也今指雨以为湿日以为燥风以为动星辰以为盈虚曰此无为也天也殊不知知天无为所以知人也人理寓焉天不人不因也指礼以为极指刑以为防指教以为具指名义以为本曰此有为也人也殊不知知人有为所以知天也天理寓焉人不天不成也故圣人和于己而后和于人和于人而后和于天万物莫不和矣天人交相和圣人处之无间和之至也虽然势如此其相邈也用如此其相絶也一有不和有不同圣人如之何其可也呜呼圣人于此无伤也圣人之诚明则形形则着着则神神则于天地亦有以贯之矣他日有不期和而和不期同而同者自然之效也昔者五帝之盛帝惟尧为然尧之圣可自用也钦昊天授人时钦天而授时故尧徳动天尧无废人然则于变时雍者不期和而和不期同而同之效也虽然天下知其二不知其一二则天也人也一则神之用也二而能一则吾不知人之异天耶天之异人耶圣不容言之妙而雄言之乃知雄者亦圣人之徒也不然存神索至神之用者雄何自知之
　　唐虞三代之纯懿论
　　帝王之心自有真天下宜以心寓而不可以迹考何则天下之心日竞于伪而习于诈此非其外之罪也利害交蔽乎其中物日胜而心日流则其心之本真杂然而溷乱者决矣是以古之帝王先存是心于精一之地黙全其粹而明着于用使天下发防解蔽可教可治而其道不入于駮异之域何者吾心自有真举斯心加诸彼而已矣隋王通子者知之故举纯懿而归之唐虞三代呜呼其伤时不能古而思有以复古也欤此唐虞三代之纯懿之説窃窥天地之间得其至神之机一气之运然后知帝王用心不偶然也二帝之道元气之未判也混沦磅礴发达万物而不自名于万物如是者隂阳邪一气邪天下强以一气名之不谓一气之纯其可哉三代之道隂阳之既判也有赏则春之熈然有罚则秋之肃然可以循而化未可指而议也拟之二帝若未甚纯然措诸后世则亦大纯耳故隂阳虽具而天地无心刑政虽具而三代无心亦不谓之气之纯其可哉自帝王之后天下教治每变而每下所谓世主者漓其纯诈其愿盖亦飘风暴雨摧败倾折隂阳之变穷于此无所复入则已矣故人伪之胜不息而帝之真不见是宜王通氏推纯懿之道而有所思也虽然通之论著谓汉魏其心正其迹谲彼于汉魏犹未知之则于帝王知之宜未悉也何则唐虞三代之世有所异者揖逊征伐则其时之异典谟训诰则其书之异章韶濩武则其乐之异若是异甚者政迹也政迹虽足以见纯懿然未足以尽纯懿天下曷若退而深思其心矣乎彼其心真之所寓即纯懿之所在也尧舜禹相诏以执中汤之临民以建中文王之所以立民极武王之所以建用皇极盖中极一物也而均不蓠帝王之心不谓之尽纯懿而何故曰帝王之心自有真天下宜以心寓而不可以迹考惜乎王通子之不出乎此也呜呼人之为心本于纯懿一也不自帝王有不由桀跖无然帝王不肯为桀跖桀跖不敢望帝王卒相倍蓰何也桀跖心本诈帝王自反之帝王心本真桀跖自伪之真伪异而狂圣分彼世主欲知帝王之纯懿其可忘是心真也哉虽然天下之人能寓是心使喜怒哀乐之中节则在我之真必不丧其所寓者庶防纯懿矣彼秦之治喜之过则流入于任使而不纯汉之治乐之过则流入于乡原而不纯东京之治怒之过则流入于狂狷而不纯齐梁之治哀之过则流入于空寂而不纯孰望如唐虞三代之一心谨治如出一家如交一臂哉有隋世道之区区通之及此言也通之念深矣
　　舜道形于防乐论
