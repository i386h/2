<!-- { "loadSidebar": true } -->
　　昔唐以万国致时雍之政，虞、夏以多群后飨共己之治。汤法三圣，殷氏太平。周封八百，重译来贺。是以内恕之君乐继绝世，隆名之主安立亡国，至於不及下车，德念深矣。成王察牧野之克，顾群后之勤，知其恩结於民心，功光於王府也。故追述先父之志，录遗老之策，高其位，大其宇，爱敬饬尽，命锡备厚。大孝之隆，於是为至。及其没也，世主叹其功，无民而不思，所息之树，且犹不伐，况其庙乎？是以燕、齐之祀与周并传，子继弟及，历载不堕，岂无刑辟，繇祖之竭力，故支庶赖焉。逮汉功臣，亦皆剖符世爵，受山河之誓，存以著其号，亡以显其魂，赏亦不细矣。百馀年间，而袭封者尽，或绝失姓，或乏无主，朽骨孤於墓，苗裔流於道，生为愍隶，死为转尸。以往况今，甚可悲伤。圣朝怜闵，诏求其后，四方忻忻，靡不归心，出入数年而不省察，恐议者不思大义，设言虚亡，则厚德掩息，遴柬布章，非所以示化劝后也。三人为众，虽难尽继，宜从尤功。（《汉书·高惠高后文功臣表序》：「善乎杜业之纳说也」云云，於是成帝复绍萧何。哀、平之世，增修曹参、周勃之属。）

卷三十二
◎杨敞
　　敞，华阴人。昭帝初为大将军霍光军司马，历长史搜粟都尉。始元末迁大司农。元凤中为御史大夫，代王讠斤为丞相。元平元年九月卒，谥曰敬侯。
　　◇奏废昌邑王
　　丞相臣敞、大司马大将军臣光、车骑将军臣安世、度辽将军臣明友、前将军臣增、后将军臣充国、御史大夫臣谊、宜春侯臣谭、当涂侯臣圣、随桃侯臣昌乐，杜侯臣屠耆堂、太仆臣延年、太常臣昌、大司农臣延年、宗正臣德、少府臣乐成、廷尉臣光、执金吾臣延寿、大鸿胪臣贤、左冯翊臣广明、右扶风臣德、长信少府臣嘉、典属国臣武、京辅都尉臣广汉、司隶校尉臣辟兵、诸吏文学光禄大夫臣迁、臣畸、臣吉、臣赐、臣管、臣胜、臣梁、臣长幸、臣夏侯胜、大中大夫臣德、臣昧死言皇太后陛下：臣敞等顿首死罪。天子所以永保宗庙总壹海内者，以慈孝礼谊赏罚为本。孝昭皇帝早弃天下，亡嗣，臣敞等议，礼曰「为人后者为之子也」，昌邑王宜嗣后，遣宗正、大鸿胪、光禄大夫奉节使征昌邑王典丧。服斩，亡悲哀之心，废礼谊，居道上不素食，使从官略女子载衣车，内所居传舍，始至谒见，立为皇太子，常私买鸡豚以食。受皇帝信玺、行玺大行前，就次发玺不封。从官更持节，引内昌邑从官驺宰官奴二百馀人，常与居禁闼内敖戏。自之符玺取节十六，朝暮临，令从官更持节从。为书曰「皇帝问侍中君卿：使中御府令高昌奉黄金千斤，赐君卿取十妻。」大行在前殿，发乐府乐器，引内昌邑乐人，击鼓歌吹作俳倡。会下还，上前殿，击钟磬，召内泰壹宗庙乐人辇道牟首，鼓吹歌舞，悉奏众乐。发长安厨三太牢具祠阁室中，祀已，与从官饮啖。驾法驾，皮轩鸾旗，驱驰北宫、桂宫，弄彘斗虎。召皇太后御小马车，使官奴骑乘，游戏掖庭中。与孝昭皇帝宫人蒙等淫乱，诏掖庭令敢泄言要斩。
　　取诸侯王、列侯、二千石绶及墨绶、黄绶以并佩昌邑郎官者免奴。变易节上黄旄以赤。发御府金钱刀剑玉器采缯，赏赐所与游戏者。与从官宫奴夜饮，湛沔於酒。诏太官上乘舆食如故。食监奏未释服，未可御故食，复召太官趣具，无关食监。太官不敢具，即使从官出买鸡豚，诏殿门内，以为常。独夜设九宾温室，延见姊夫昌邑关内侯。祖宗庙祠未举，为玺书使使者持节，以三太牢祠昌邑哀王园庙，称嗣子皇帝。受玺以来二十七日，使者旁午，持节诏诸官署征发，凡千一百二十七事。文学光禄大夫夏侯胜等及侍中傅嘉数进谏以过失，使人簿责胜，缚嘉系狱。荒淫迷惑，失帝王礼谊，乱汉制度。臣敞等数进谏，不变更，日以益甚，恐危社稷，天下不安。
　　臣敞等谨与博士臣霸、臣隽舍、臣德、臣虞舍、臣射、臣仓议，皆曰：「高皇帝建功业为汉太祖，孝文皇帝慈仁节俭为太宗，今陛下嗣孝昭皇帝后，行淫辟不轨。《诗》云『籍曰未知，亦既抱子。』五辟之属，莫大不孝。周襄王不能事母，《春秋》曰『天王出居于郑，』繇不孝出之，绝之於天下也。宗庙重於君，陛下未见命高庙，不可以承天序，奉祖宗庙，子万姓，当废。」臣请有司御史大夫臣谊、宗正臣德、太常臣昌与太祝以一太牢具，告祠高庙。臣敞等昧死以闻。（《汉书·霍光传》：光与群臣连名奏王，尚书令读奏，太后诏曰「可」。）
　　◇奏立皇曾孙
　　《礼》曰「人道亲亲故尊祖，尊祖故敬宗。」太宗无嗣，择支子孙贤者为嗣。孝武皇帝曾孙病已，武帝时有诏掖庭养视，至今年十八，师受《诗》、《论语》、《孝经》，躬行节俭，慈仁爱人，可以嗣孝昭皇帝后，奉承祖宗庙，子万姓。臣昧死以闻。（《汉书·霍光传》：光复与丞相敞等上书，皇太后诏曰「可」。）
　　◎杨恽
　　恽字子幼，敞第二子，初为郎，补常侍骑，擢左曹。地节中封平通侯，迁中郎将。神爵初拜光禄勋。五凤二年，与太仆戴长乐相失，免为庶人，后岁馀要斩。
　　◇报孙会宗书
　　恽材朽行秽，文质无所底，幸赖先人馀业得备宿卫，遭遇时变以获爵位，终非其任，卒与祸会。足下哀其愚，蒙赐书教督以所不及，殷勤甚厚。然窃恨足下不深惟其终始，而猥随俗之毁誉也。言鄙陋之愚心，若逆指而文过，默而息乎，恐违孔氏「各言尔志」之义，故敢略陈其愚，唯君子察焉！
　　恽家方隆盛时，乘朱轮者十人，位在列卿，爵为通侯，总领从官，与闻政事，曾不能以此时有所建明，以宣德化，又不能与群僚同心并力，陪辅朝廷之遗忘，已负窃位素餐之责久矣。怀禄贪势，不能自退，遭遇变故，横被口语，身幽北阙，妻子满狱。当此之时，自以灭夷不足以塞责，岂意得全首领，复奉先人之丘墓乎？伏惟圣主之恩，不可胜量。君子游道，乐以忘忧；小人全躯，说以忘罪。窃自思念，过已大矣，行已亏矣，长为农夫以没世矣。是故身率妻子，戮力耕桑，灌园治产，以给公上，不意当复用此为讥议也。
　　夫人情所不能止者，圣人弗禁，故君父至尊亲，送其终也，有时而既。臣之得罪，已三年矣。田家作苦，岁时伏腊，亨羊い羔，斗酒自劳。家本秦也，能为秦声。妇，赵女也，雅善鼓瑟。奴婢歌者数人，酒后耳热，仰天拊缶而呼乌乌，其诗曰：「田彼南山，芜秽不治。种一顷豆，落而为萁。人生行乐耳，须富贵何时！」是日也，拂衣而喜，奋袖低，顿足起舞，诚淫荒无度，不知其不可也。恽幸有馀禄，方籴贱贩贵，逐什一之利，此贾竖之事，污辱之处，恽亲行之。下流之人，众毁所归，不寒而栗。虽雅知恽者，犹随风而靡，尚何称誉之有！董生不云乎？「明明求仁义，常恐不能化民者，卿大夫之意也；明明求财利，常恐困乏者，庶人之事也。」故「道不同，不相为谋。」今子尚安得以卿大夫之制而责仆哉！
　　夫西河魏土，文侯所兴，有段干木、田子方之遗风，漂然皆有节概，知去就之分。顷者，足下离旧土，临安定，安定山谷之间，昆戎旧壤，子弟贪鄙，岂习俗之移人哉？於今乃睹子之志矣。方当盛汉之隆，愿勉旃，毋多谈。（《汉书·杨敞传》、《文选》）
　　◇闲居
　　养羊酤酪，以供伏腊之费。（《御览》三十一）
　　◎眭弘
　　弘字孟，鲁国蕃人，以字行，为议郎，至符节令。元凤三年坐妖言伏诛。
　　◇上书预推昌邑王宣帝事
　　先师董仲舒有言，虽有继体守文之君，不害圣人之受命。汉家尧后，有传国之运。汉帝宜谁差天下，求索贤人，禅以帝位，而退自封百里，如殷周二王后，以承顺天命。（《汉书·眭弘传》：昌邑有枯社木复生，上林苑中有断柳自立生，有虫食树叶成文字，曰《公孙病》：已立」。孟推《春秋》之意，即说曰云云。使友人内官长赐上此书。）
　　◎路温舒
　　温舒字长君，钜鹿东里人。初为狱小吏，转狱吏。始元中，郡署决曹吏，举孝廉，除山邑丞，坐法免。复为郡吏。元凤中，廷尉解光请署奏曹掾，守廷尉史。宣帝即位，迁广阳私府长，内史举文学高第，迁右扶风丞，后为临淮太守，卒於官。
　　◇上书言宜尚德缓刑
　　臣闻齐有无知之祸，而桓公以兴；晋有骊姬之难，而文公用伯。近世赵王不终，诸吕作乱，而孝文为太宗。由是观之，祸乱之作，将以开圣人也。故桓文扶微兴坏，尊文武之业，泽加百姓，功润诸侯，虽不及三王，天下归仁焉。文帝永思至德，以承天心，崇仁义，省刑罚，通关梁，一远近，敬贤如大宾，爱民如赤子，内恕情之所安，而施之於海内，是以囹圄空虚，天下太平。夫继变化之后，必有异旧之恩，此贤圣所以昭天命也。往者，昭帝即世而无嗣，大臣忧戚，焦心合谋，皆以昌邑尊亲，援而立之。然天不授命，淫乱其心，遂以自亡。深察祸变之故，乃皇天之所以开至圣也。故大将军受命武帝，股肱汉国，披肝胆，决大计，黜亡义，立有德，辅天而行，然后宗庙以安，天下咸宁。
　　臣闻《春秋》正即位，大一统而慎始也。陛下初登至尊，与天合符，宜改前世之失，正始受之统，涤烦文，除民疾，存亡继绝，以应天意。
　　臣闻秦有十失，其一尚存，治狱之吏是也。秦之时，羞文学，好武勇，贱仁义之士，贵治狱之吏；正言者谓之诽谤，遏过者谓之妖言。故盛服先生不用於世，忠良切言，皆郁於胸，誉谀之声，日满於耳；虚美熏心，实祸蔽塞。此乃秦之所以亡天下也。方今天下赖陛下恩厚，亡金革之危，饥寒之患，父子夫妻戮力安家，然太平未洽者，狱乱之也。夫狱者，天下之大命也，死者不可复生，绝者不可复属。《书》曰：「与其杀不辜，宁失不经。」今治狱吏则不然，上下相驱，以刻为明；深者获公名，平者多后患。故治狱之吏皆欲人死，非憎人也，自安之道在人之死。是以死人之血流离於市，被刑之徒比肩而立，大辟之计岁以万数，此仁圣之所以伤也。太平之未洽，凡以此也。夫人情安则乐生，痛则思死。棰楚之下，何求而不得？故囚人不胜痛，则饰辞以视之；吏治者利其然，则指道以明之；上奏畏却，则锻练而周内之。盖奏当之成，虽咎繇听之，犹以为死有馀辜。何则？成练者众，文致之罪明也。是以狱吏专为深刻，残贼而亡极，俞为一切，不顾国患，此世之大贼也。故俗语曰：「画地为狱，议不入；刻木为吏，期不对。」此皆疾吏之风，悲痛之辞也。故天下之患，莫深於狱；败法乱正，离亲塞道，莫甚乎治狱之吏。此所谓一尚存者也。
