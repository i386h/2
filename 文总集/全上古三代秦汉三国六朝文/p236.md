<!-- { "loadSidebar": true } -->
　　述氏，鲁大夫仲述之后。（《广韵》六《术》）
　　谒氏。古有谒者官，因以为氏。汉有汝南太守谒涣。又张汤小吏谒居。（《广韵》十《月》，《容斋五笔》，《通志·氏族略》）
　　阙氏，承阙党童子之后。纵横家有阙子，著书（《后汉·献帝纪》注，《通鉴注·汉纪》五十二）。汉有荆州刺史阙翊。（《通志·氏族略》）
　　勃氏，宋左师勃之后也。晋有寺人勃。（《通志·氏族略》）
　　葛氏，葛天氏之裔。（同上）
　　滑氏。汉有詹事滑典。（《广韵》十四《黠》）
　　颉氏。苍颉，古之贤人。颉卫，古之贤者。（《广韵》十六《屑》）
　　铎氏。汉有廷尉铎政。（《通志·氏族略》）
　　幕氏，舜祖幕之后。
　　落氏。皋落氏，翟国也。此赤翟别种。（俱同上）
　　作氏。周公之子胙侯，子孙因避地改焉。汉有涿郡太守作显。（《通志·氏族略》，《容斋五笔》）
　　博氏。汉有博子芳，善相马。（《通志·氏族略》。《广韵》云：「古有博劳。」）
　　薄氏。卫贤臣薄疑。汉高帝薄夫人，生文帝。夫人弟昭，封轵侯，官至车骑将军，子戎奴嗣。（《通志·氏族略》，《通鉴注·周纪》四）
　　柏氏，柏皇氏之裔。（《通志·氏族略》）
　　笮氏。楚有笮伦。（《通鉴注·汉纪》六十一）
　　获氏，宋大夫猛获之后。（《通志·氏族略》）
　　昔氏。周大夫封昔，因氏焉。汉有昔登，为乌伤令。（《路史·国名纪》，《容斋五笔》，《通志·氏族略》）
　　赤氏，帝喾师赤松子之后。（《通志·氏族略》）
　　析氏。齐大夫析归父。（《广韵》十三《锡》）
　　职氏。汉有山阳令职洪。（《广韵》二十四《职》，《容斋五笔》）
　　啬氏，古啬氏，子孙因氏焉。（《通志·氏族略》）
　　即氏。汉有单父令即卖（《广韵》二十四《职》，《容斋五笔》，《通志》，「卖」作「费」。）其先食采即墨，因以命氏。（《通志·氏族略》）
　　习氏。习，国名。汉有习响，为陈相。（《通志·氏族略》，《通鉴注·魏纪》四）
　　集氏。汉有外黄令集一。（《广韵》二十六《缉》，《容斋五笔》，《通鉴注·魏纪》九「集」作「习」，疑彼误。）
　　汲氏，卫宣公太子亻及之后，居汲，因以为氏。（《通志·氏族略》）
　　叶氏。楚沈尹戌生诸梁，食采于叶，因氏焉。
　　捷氏，邾公子捷之后。《汉艺文志》有《捷子》二篇，六国时人。
　　辄氏，卫出公辄之后。汉有辄终古。
　　荚氏。荚成僖子，晋大夫，见《世本》。
　　甲氏，大甲之后。一云郑大夫石甲之后。（俱同上）
　　邺氏。汉有梁令邺风。（《广韵》三十三《业》）
　　东郭氏。东郭牙，齐大夫，咸阳其后也。（《史记·平准书》索隐）
　　东陵氏。东陵侯邵平，子孙氏焉。（《通志·氏族略》）
　　东方氏，伏羲之后。帝出于震，位东方，子孙因氏焉（《通志·氏族略》，《能改斋漫录》，《通鉴注·汉纪》九）。平原厌次汉太中大夫东方朔。（《能改斋漫录》）
　　公乘，姓也。（《晋书音义》）
　　公宾，姓也。鲁大夫公宾庚之后。（《后汉·刘圣公传》注，《通鉴注·汉纪》三十一）
　　公族氏。晋成公立嫡子为公族大夫，韩无忌号公族穆子。（《后汉书·党锢传》注）
　　公玉氏。齐王臣有公玉冉，其后也。（《史记·孝武纪》索隐）
　　中垒氏。刘向为中垒校尉，支孙氏焉。（《通志·氏族略》）
　　终黎氏。（《史记·秦本纪》集解）
　　终古氏。终古，纣内史也，因氏焉。（《通志·氏族略》）
　　龙丘氏。汉有高士龙丘苌。（同上）
　　司寇氏。苏忿生为武王司寇，后以官为氏。《礼记》「司寇惠子，鲁大夫」。（《广韵》五十候，《通志·氏族略》）
　　司鸿氏。古有司鸿苟，著书。汉中大夫司鸿仪。（《通志·氏族略》）
　　鸱夷氏，本范蠡也。
　　綦毋氏。汉有廷尉綦毋参。（俱同上）
　　期思氏。有期思国。（《广韵》七《之》）
　　威王氏。汉有中郎威王弼，出自楚威王后。（《广韵》十《阳》）
　　诸葛氏。葛婴为陈涉将军，有功而诛。孝文帝追录，封其孙诸县侯，因并氏焉。（《吴志·诸葛瑾传》注，《通志·氏族略》，《通鉴注·汉纪》二十）
　　渠丘氏。晋有渠丘公。（《路史·国名纪》。「晋」疑「莒」之讹。）
　　於陵氏。陈仲子，齐世家，辞爵灌园于於陵，因氏焉。（《通志·氏族略》）
　　夫馀氏。吴公夫奔楚，馀子在吴。以夫馀为氏。（《广韵》九《鱼》，《通志·氏族略》）
　　毋车氏。乐安毋车伯奇为下邳相，有主簿步邵南，时人称毋车府君步主簿。（《广韵》十《虞》）
　　胡毋氏，本陈胡公之后也。公子完奔齐，遂有齐国。齐宣王母弟别分毋乡，远本胡公，近取毋邑，故曰胡毋氏也。（《后汉·献帝纪》注，《通鉴注·汉纪》四十八）
　　西乡氏，宋大夫西乡错之后。（《通志·氏族略》，《路史·高帝纪下》注）
　　申徒氏，随音改为申屠氏。申徒狄，夏贤人也，汤以天下授之，耻以不义闻己，自投于河。《庄子》「申徒兀者，郑人也」。汉有平西将申徒建（《通志·氏族略》）。胜屠，即申徒也。（《史记·酷吏传》索隐）
　　新垣氏。魏将新垣衍，毕公高之后。《汉书》「文帝时，新垣平善望气」。（《通志·氏族略》）
　　淳于，小国也。桓五年不复其国，子孙以国为氏。（同上）
　　闻人氏。少正卯，鲁之闻人也，其后氏焉。（《后汉·灵帝纪》注，《通志·氏族略》，《通鉴注·汉纪》四十八）
　　轩辕氏。轩辕，即黄帝也，姓公孙，或言姓姬。（《通志·氏族略》）
　　盆成氏。盆成括仕齐，孟轲知其必死，其子逃难，改氏成焉。（《广韵》二十三《魂》）
　　根牟子，古贤者，著书。（《广韵》二十四《痕》）
　　邯郸氏，因国为姓。汉有卫尉邯郸义。（《广韵》二十五《寒》）
　　鲜于氏。武王封箕子于朝鲜，其子食采于朝鲜，因氏焉。（《后汉·第五伦传》注。案：《通鉴注》引《姓谱》云：「武王封箕子于朝鲜，支子仲食采于于，因以鲜于为氏。」此称「食采朝鲜」，疑讹。）
　　高堂氏。齐卿高敬仲食采于高堂，因氏焉。（《通志·氏族略》，《通鉴注·魏纪》五）
　　阳成氏，阳成胥渠，晋隐士也。汉有谏议大夫阳成公衡。（《通志·氏族略》）
　　将作氏。汉官有将作少府，因官为氏。
　　王人氏，王人子突之后，因氏焉。汉有安平太守王人宰公。
　　王史氏。周先王太史，号王史氏。（俱同上）
　　棠氏。吴夫王奔楚，封棠，因以为氏。（《后汉·延笃传》注）
　　青乌氏。汉有青乌子，善数术。（《广韵》十五《青》）
　　青阳氏。青阳，黄帝子也，始得姓焉。（《通志·氏族略》）
　　丁若氏。齐丁公子懿伯食采于若，因氏焉。（同上）
　　周生，姓也。（《后汉·冯衍传》注）
　　投壶氏。晋中行穆子相投壶，因以氏焉。（《广韵》十九《侯》）
　　侯史氏。董狐为晋侯史官，因氏焉。（《通志·氏族略》）
　　斟灌氏，夏诸侯也，子孙氏焉。
　　三乌氏。有三乌大夫，因氏焉。
　　澹台氏。澹台灭明字子羽，武城人。汉有博士澹台恭。
　　子仲氏，鲁宣公子仲之后。
　　子献氏，齐大夫子献之后也。楚文王时，子献辽为大夫。（俱同上）
　　鬼谷氏。鬼谷先生，六国时纵横家。（《通鉴注·周纪》二）
　　武强氏。汉武强侯王梁，其后因封为氏。（《广韵》九鹿吴）
　　武成氏。赵平原君胜封武成君，因氏焉。（《通志·氏族略》）
　　五鹿氏。五鹿，卫邑也。晋公子重耳封舅犯于五鹿，支孙氏焉。汉有少府五鹿充宗。
　　五王氏。齐自威、宣、、襄至建五王，因以为氏。
　　古成氏，苦成之后，后随音改焉。汉有广汉都尉古成云。（俱同上）
　　混沌氏，少昊之良佐。汉有屯莫如，为常山太守。（《宋景文公笔记》引萧该《汉书音义》，《困学纪闻》十二）
　　浩羊氏。齐大夫浩羊嘉。（《通志·氏族略》）
　　社南氏。其先齐倡，徙居社南，因以为氏。（《广韵》三十五《马》）
　　社北氏，与社南皆齐倡。（《通志·氏族略》）
　　义渠氏，狄国为秦所灭，因氏焉。
　　御龙氏，陶唐氏之后，有刘累，学扰龙，事夏孔甲，赐氏曰御龙氏。
　　库成氏，本苦成，方言音变为库城。（俱同上）
　　帝畴氏。（《路史》四）
　　第八氏，亦齐诸田之后。田广弟田英为第八门，因氏焉。王莽时有讲学大夫第八矫。（《通志·氏族略》。案：《后汉·第五伦传》云：「其先齐诸田，徙周陵者多，故以次第为氏。」）
　　内史氏，周内史叔兴之后也。周又有内史过。（《通志·氏族略》）
　　信都氏。张敖尚汉鲁元公主，封于信都，因氏焉。
　　谢丘氏。周宣王支子，食采谢丘。
　　祝其氏。宋戴公之子公子祝其为大司寇，因氏焉。汉有清河都尉祝其承先。（俱同上）
　　牧师氏。（《广韵》六《脂》）
　　窒中姓。（《史记·高祖功臣表》索隐）
　　屈侯氏。魏贤人屈侯鲋。汉有郎中令屈侯豫。（《通志·氏族略》，《路史》注）
　　褐冠氏。宾人以褐寇为姓。褐冠子著书。（《通志·氏族略》）
　　列仙氏。（《路史》四）
　　栎阳氏。汉景丹封栎阳侯，丹曾孙分避乱栎阳，因封为氏焉。（《通志·氏族略》）
　　白马氏。微子乘白马朝周，因氏焉。
　　白象氏。白象先生，古隐者。
　　白鹿氏。白鹿先生，古贤人，著书。
　　柏成氏。柏成子高，尧时诸侯也。
　　百里氏，秦大夫百里奚之后。其先虞人，家于百里，因氏焉。
　　息夫氏。息公子边为大夫，因氏焉。汉有光禄大夫息夫躬。
　　墨夷氏。宋大夫有墨夷须、墨夷皋。（俱同上）

卷四十一
◎应劭（九）
　　◇风俗通义（六）
　　灾异（《续汉·五行志》「故太山太守应劭、给事中董巴、散骑常侍谯周并撰建武以来灾异」，故知当有《灾异》一篇。）
　　顺帝之末，京师谣曰：「直如弦，死道边；曲如钩，反封侯。」（《文选·袁淑》〈白马篇〉》注，《御览》七百六十七）
