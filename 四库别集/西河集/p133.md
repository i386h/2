<!-- { "loadSidebar": true } -->
　　康熙三十二年知仁和县事王公以疾卒于署卒之日嘱其子曰予承命知此土已尽职死节官下顾青衫出门今以白木还念无可为饰木地者萧山毛太史僦居仁和羲同里工文而知予其文能嘘枯而不能于媚人苟还骨故地棺无朱緑应借其文以饰之而子泣曰诺会予甫东渡大旱渠底龟坼舟壅格不得行暨归而哭公于署则已逾月日驾柩于车出关将以诘朝解舟绋去乃故防其舟孝子扶服登岸间适同里丁君以访故来杭其尊人与公同出自浏阳刘公门下世谊遂介之诣予寓亭泣拜述公言请所以表其墓者予泣询其状而无有也因抆泪就坐叙其语以表以状公讳庻善字衡麓湖广黄陂人也始祖彰卿公明永乐间仕太仆寺卿由豫章迁陂家于陂之石阳城阅十余传矣公祖之遇入成均有名而伯父鸿胪公立偁与父国子公立份俱以文章声于时而鸿胪公无嗣以公嗣之会陂当明季献贼蹂躏蕲黄间破产御贼家中落暨鼎革而豪民巨族且有妄占公产者时公年十三从容对簿于提刑之讼堂亷使李君竒公言试以文公倚讼桉援桉间墨笔迅书立就李君大竒之留公读书于官署中苐公少孤事母黄太孺人孝每疾必告于祖请身代人每以孝童称之康熙癸卯登贤书以一经冠于乡计车数上家贫不能给乃乞署秭归教事俸满迁杭州仁和县知县会
　　天子南巡出水衡所掌綂为储偫不费地方官一钱而仁和为两浙首县帅诸司起居自
　　车驾所到行在止茇以及楫筏桥道梐枑铃之设昼夜搘画虽入官伊始未尝一谙宫府事而动合法令所至无误台使深嘉之乃于下车之会相视所治谓仁和省会地比户阛阓四民皆街居交利而计其嬴日以财货相主賔举目无禾稼与循良吏兴农劝功之意絶异乃首兴学校创葺大成殿延诸生试之其后庚午领解者即首取士也于是渐及估贩及官府工作若所云工与商者调其争平其侩牙简覈其木石铜铁黍角丝枲诸物价大略治之以不治曰为政去太甚而已假有刧訾者断还之负责者偿之质子女鬻家口者则赎而完之如是而已其一切璅屑俱置不问他司有所索不应即不谅者或指为慢事急操之渐至征于色发于声而究不之顾尝读汉史叹循良为政痛百姓苦吏急宁为寛平彼刻轹是视者亦何尝不念及小民之艰然且假公亷不发私书问遗请寄俱一无所听而究之严酷所至重足一迹不至生民不尽祸不止是曷故哉大抵煦煦呕呕祗及之霑体涂足之民而市籍商贩给衣浃食即目为轻薄动加摧抑则愚者相顾称快既而渐及于文儒以为衣冠侮人当辱之大吏则时之不为儒者称之而至于邮亭乡官以及士大夫之家居者吹毛而求疵文致之故曲其法以明直而椎鲁无知为之啧啧以为平政者如是而不知斯世之猜祸遂不可底何则裁富以悦贫则富亦贫诎尊以立威则威愈酷也公之治杭无是已公赋性和厚而不善于修饰处已洁清而不为皦皦之行遇士大夫必以礼而相对落落自朝至昃公家事棘棘偶有间即推桉饮酒或赋诗一章以遣其靡烦之意尝和台使观海诗台使爱之时属吏多篇独取公诗附之石公治以慈胜而至于弭盗则不遗余力城北湖市为舟车辐辏地尝患盗公捕其渠朱新者枭之而城北以安至乡之大镇如乔司如塘栖皆居积坌集而盗每阴行其间公递鉏其渠曰丘二曰赵三而雈苻无乘间者至若苕之积逋瓯江之大砦攻剽近境公悉密捕掩杀之而杭之四境逮今晏然至于近旗之民因縁无厉至有鬻身入旗者公悉禁絶之而为之赎比比也公生于崇祯四年十月十七日距康熙三十二年八月二十八日卒春秋六十有二会是嵗亢早公昼跣走烈日中夜露宿以祷大瘁稍间则文簿堆垜秉烛不能给又日伺上官执板奔驰之其有不合意指者遂引躬受不韪抑郁成疾哀哉卒之次日四民皆市哭予在越闻讣有杭人客越者相对哭不止予询之曰有所旧耶曰无有徳之耶曰无有然则何哭曰吾哀夫公之至于此而民安之也公配陈氏又周氏皆封孺人子四长堦庠生陈出次式绪国学生次式载次式域周出女七三陈出四周出孙三长文鏊国学生堦出次文镇次文铎式绪出其所娶所聘所适所许皆名族乃为表之其词曰
　　以公之首斯丘也而归其身其归之者形也而浙人依其神盖公之处已以介而治人以仁虽抑郁死官下而其志未尝不伸曰此公之生平也而并以告之桐乡之民








　　西河集巻八十九
　　钦定四库全书
　　西河集巻九十
　　翰林院检讨毛竒龄撰
　　墓表【五】
　　金文学鲁孺人合葬墓表
　　君以崇祯十四年卒卒之时知山隂县事周君辑君善行传人间名晤善録予时受其书而未省也越二十年君遗子子闇重取録锓木属予为序且具言宿昔为善赍志之状涕泗滂霑予时已为文记其事终以其事渉隐昧罢去康熙十年君配鲁孺人以单居三十载从君地下子闇复寓书属予铭墓防予从淮西转徙嵩少不得书暨予应诏从京师归医痹杭州子闇乃以对防赴
　　天安门请宫詹学士朱君填铭圹中而丽牲之碑尚有俟也且朱君之铭与予友吕子弦绩所为传仍以待予表墓语行之文间然则予又何辞矣崇祯十三年两浙凶饥君父太常公以监察御史典南京学使院事事竣归里发粟赈里门然后还台其明年雨黄雪十日斗米千钱君立救饥法预开坊局遍画诸坊之在城者与四乡表里择乡士官师主之以籍记受赈口数先设散钱给米局以安其家然后分别逺迩自官粜民粜官积民积诸大法外条列出粥移粥验病传药诸碎事凡若干则立厰若干所每厰分主若干人且徐徐于经画之暇勒荒政全书凡若干巻会绍兴府知府王君推官陈君皆悉心任事举君为倡而简其能者副之时在城诸坊惟城南大云【坊名】概有丳串则以君为主而胡君讳鉴者为之副也乃是年五月一十六日君卒越十日二十六日胡君又卒坊人奔走哭于路号于里门比户惊相告曰善人亡矣善人亡矣虽然善人不可为如之何无何胡君苏大言君居钧天甚乐钧天穹窿别构一堂以居君名善人堂堂布千坐坐止百余人而君居其中顾见鉴即呼与坐而既而却之曰胡八兄何庸至此耶八兄者胡之行也时传道其事或疑或信即其家人亦惶惑越十日六月六日俗六月六日浴猫犬曰猫犬生是辰为之沐兰君外弟呉君年十四浴猫呉所居宅则玉虚道院左也猫走院依神而呉就神捕得之神击之颠既而神凭以为言曰非善人相救其能生哉且曰善人愿致太夫人太夫人无恙穹窿之间将建堂以居善人太夫人善人行也请贻金为工师劝成太夫人者君继母呉之姑也言讫而起如平常时坊人龚勲章启初胡铣项发张先声王龙光辈上其事知府王君推官陈君山阴县知县周君各拜稽首曰善夫即以其事辑记之名晤善録且敇载府县志中金氏为西京大姓然日防族也君氏出汉裔避莽簒减刘为金既而复之至呉越王时有为民部尚书者讳王嫌名仍氏金南渡后迁于贤庄既而迁观港为观港金氏君为太常公长子生六嵗而母王太夫人卒是时太常公登贤书暨君年十四乙丑而太常公成进士然君已能补学生食下士禄早以艺文噪于时其配鲁孺人则戊辰进士翰林院修撰公息女也年二十八而单居一子六嵗其一尚在腹即子闇也子闇生而弱甫期以惊仆孺人狼仓走庭外不识户以未尝窥庭也既而悔之
　　王师下江东邑里奔逃男妇啣曵走出城一城皆虚孺人曰嫠妇何之焉指所佩裙刀曰脱不幸饮此已耳暨四垣键户独防二儿居重屋而竟已得全太常公尝曰儿善而死新妇善而不死死而乐与不死而苦均等耳然而苦可知而乐不可知善何可为矣予尝怪魏晋以后多言鬼神事不之信子闇在广坐曾争之曰君不读春秋乎春秋多怪事而夫子修之何也遂杂引春秋时事并列代史文一如邢劭之论名理娓娓成説予尝载其言别篇而晤善録所记事终不敢多及然而概可睹焉君讳枢字伯星或曰此斗星精也而泄以名宜其行矣君生于万歴壬子三月二十五日卒于崇祯辛巳五月十六日享年三十孺人生于万歴甲寅十月七日卒于康熙辛亥七月二十九日享年五十有八例守志五十许建坊越中绅士与子闇游者请学使题旌而孺人辞之曰吾敢以赢年沽宠誉哉子二焯烺铭曰
　　维昔末造天降鞠饥岂翳公子而解信施乳瘵用药餔馁以藜不报黄雀反夣白鸡人事已矣天道何知古亦有言善不可为上帝示意此岂有差弥罗飨善与穹窿齐玉楼既召金台可梯钧天广乐赵简所知应遣苏韶回世説之十日两告千秋不疑脱或未信名字足稽酂侯归昴傅相乘箕矧瞻闺中实共伯妻思君心苦有子腹遗世徳务大家声是基东山谈理西园赋诗感兹异事作搜神词广彼晤善助我孝思越五十载犹念先仪砻石以待将为丰碑身藏兹土神升云霓尚疑藏者惟冠衣兮
　　文学洪君偕张孺人合塟墓表
