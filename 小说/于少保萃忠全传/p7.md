<!-- { "loadSidebar": true } -->
　　宣德当日令汉庶人殿廷朝见，庶人犹强辩不服。忽左班中闪出一员官来，众视之乃是侍御史于谦。谦当殿大声叱曰：“汉庶人不得强辩，吾今与汝明正其罪。汝且听着：天生烝民，立君为亿兆之主。海内诸侯，莫不臣服，欣戴奉命。今我皇上与汝，名虽叔侄，分实君臣。既有君臣之分，当尽臣子之心。昔者先帝临御，待汝恩隆无比。今日陛下即位，首加汝之爵封。惟愿共辅邦家，睦亲骨肉。岂意汝不思尽忠报国，辄敢谋为不轨。初令徐颅四出劫掠，复遣枚青潜结勋臣。用铁瓜挝死指挥徐郧，而多营求护卫；陈盛兵赫劫中官侯泰，而强邀绝马驼。瞻圻是汝之子，宠妾而杀其母，仍绝其嗣。父子夫妇间，垂恩绝义，亦已甚矣。且先帝是汝之兄，谗构百端，谋夺储位，实欲推刃同气，大灭彝伦。何忍为哉！散骑军劫夺旁郡，养亡命横杀士民。如此逆恶，死有余辜，尚何强辨？”
　　汉庶人听于公喝出平日所为，心胆皆颤，不敢复言。两班文武见于公言词严凛，声若洪钟，矢口发出庶人真正情状，皆暗暗称羡他。宣德帝闻于公之言，触起雷霆大怒，曰：“朕宥得汝，国法不能容也。”即令金瓜武士，拿庶人幽于逍遥城中。过数日夕，朝廷令排宴，大宴庶人三日，令其自尽了。
　　宣帝日前因于谦扈车驾从征之际，料度庶人之谋，灼见无差，今又证庶人之罪，言词严厉如此，宸扆大喜，乃属意用公。不数月，忽有奏山西、河南二省荒乱。有内旨：特差侍御史于谦，即升都察院佥都御史，兼兵部右侍郎，巡抚二省。明朝御史竟升侍郎，于公一人起也。
　　于公闻旨，即辞别父母并夫人董氏，单骑带二仆人前往到任。公时年三十二岁。行香毕，乃立二木牌于院门首：一写着求通民情；一写着愿闻利弊。二省里老皆自远来迎公。公皆和颜悦色，款问风俗。里老见公开诚下问，无不悉言风俗。公曰：“今二省饥荒最甚，此为急务。吾欲与诸里老议平籴之法。汝众里老，俱将吾善言劝谕富豪之家，将所积米谷麦粟，先扣足本家食用之数，其盈余者照依时价粜与饥民，以救其急。自古贫富相周，有无相济，此亦一乡、一邑邻里之通义也。若有仗义者，每石肯减价二钱，减价至百石以上者，给与冠带荣身，免其终身差役，并杂色差役。若一二千石以上者，奏请建坊旌表。若不愿减价者，勿强之，但行平籴之法。若有奸民擅富要利，坐视饥民，不与平籴者，汝等里老从实举呈，吾当重罚不恕。”诸里老唯唯领诺。
　　公又谓里老曰：“今蒙我朝廷发一十三万银两赈饥，吾尽发于二省州、县官员，分给赈济。中间多有豪富奸猾之徒，不思饥民得银止可苟延数月残喘，反恃强挟逼赈济银两，以偿往日拖欠私债者，汝诸里老并饥民被挟逼者，即时鸣告，吾当重治不贷。凡有欠私债者，俱候年丰，渐渐还纳。”诸里老唯唯听命。公又嘱曰：“今凶荒之年，多有骨肉至亲，不能保全，有遗弃子女者甚多。汝诸里老当即开报州、县等官，务要设法收养，候岁熟查访还之。若汝等里甲地方贤良之民，能收养四五口者，吾即犒以羊酒，给尚义之匾；十口以上者，加彩缎，免其各差役；二十口以上者，给与冠带荣身。汝众里老当听吾嘱，勿使遗失。”众里老闻嘱，领诺而出。
　　公即领各府、州、县，一一开报明白，分上、中、下三户造册。限半月之间，排门册籍，俱赴本院稽查。然亦不时体访。乃大开仓廪，发粟出谷，赈济饥民。先将前朝廷发十三万银两，分赈二省。仍每里煮粥于通衢，如穷乡村落之处，亦每里给米四石，令四人兼押一缸粥。每一饥民来就食者，止许吃四、五碗，即令止之，复令他行动半日，再与之食。此乃是公为民深虑，恐一时食之过多，久不得食之饥民，反伤脾胃，损命者有之，故令行动，不使过伤，实救饥民之良法也。于是饥民扶老携幼，俱来就食。有惜体面者，有年老并少年妇女，不好出外就食者，着查实计口给米。或给粟麦，或颁与粥食，不使失养。
　　公又思饥民虽目下得食延生，奈仓廪空虚，倘再遇凶荒，何以接济？乃大书榜示，告谕富家巨族，劝其捐贷资粟，以备仓廒，以济饥荒。告谕才出，早有河南富民赵守贤者，家资巨万，年近七旬无子，乃亲赴院中投词案下，情愿将家资悉捐到官，籴谷赈饥，余者存之义仓。于公见词，亲令起来，以礼优待之。着府官设席款待，加以宾礼，令簪花赐酒，仍备鞍马旗鼓旌匾，迎送街衢。又以花红、羊酒、彩缎犒赐其家。即星夜赍本奏闻。
　　不一月旨下，着有司建坊旌表义民于闾里，仍月给米一石，冠带荣身。当时赵老冠带到院拜谢于公。公令免拜，曰：“此是朝廷旌尚义之典，何劳拜谢。”因问赵老：“汝年几何，有儿子？”赵守贤禀曰：“某今年正七十岁，并无子嗣。”于公曰：“吾观汝首能尚义，阴德不小。年虽七旬，体貌健厚，非无后者。”乃劝其纳妾，以生后嗣。公令里老择一贫家女到院，命赵老纳之。赵老领谢而出。后赵守贤将及一年，果生一子。至院中叩谢于公。公心甚喜，以为天之报施善人，如此之速。于公思：吾才出告谕：赵守贤先来损资赈济，亦良民之豪杰也。叹羡久之。仍大张榜文劝示。各处张挂。 
第十传 于院示捐资劝谕 众民诵赈济歌谣
　
　　于公即令出榜，大书劝示千馀张，悬挂通衢。其略云：
　　巡抚河南、山西都察院佥都御史，兼兵部右侍郎于，为承奉朝命抚济饥荒事。照得河南、山西二省，饥荒为甚。贫民流散，缺食嗷嗷。本院莅任以来，即将前钦赐赈济银两，并各府州县无碍钱粮，及预备仓粮，尽行赈散，以济其急。虽目下少苏民困，将来犹恐不支。昔尧有九年之水，汤有七年之旱，民无枵腹而啼饥号寒者，其故何也？能预为备耳。
　　今本院即捐俸资二千五百两，复蒙贤有司王、高、孙、李、刘、杨诸公，各捐俸资五百金，为蓄粟麦之本。然虽有此，尚未充盈。倘遇凶年，将何周济？本院悉访民情，颇知闾阎之事。今特出榜，功谕尔等贤良富家巨室：有能捐二百金以上者，当即与冠带奖励。有能捐四百金以上者，当即奏闻，录为义民官，建坊旌表；或本身原有官职者，即荣封其祖父，或录其子之名，衣巾寄学。有昔年贱价籴粟米，今肯输千百石，仍照昔日贱价卖于民间者，亦同前样旌奖。或收留遗弃子女五、六口乃至十口以上者，或肯减一二钱时价粜卖者，本院已前日面谕众里老，皆照前给赏旌表不谬。有贤士大夫能捐贷者，亦即保奏，不时擢用。本院每思富贵之家，如有三千金家资者，可捐贷百金；有万金者，可捐贷三百金，亦不过三十分中出其一分。况捐一分之资，而活数千人之命，阴功岂浅浅哉！后必有报之者。
　　本院常见有司官因饥荒之岁，每令州、县官督察里闾勒报大户，其富豪大户，不知捐贷赈济之德甚洪，而反百计夤缘，用钱贿赂，求其脱免，里胥得遂其奸，脱上户而报中户。有司不查其实，又不再三开谕，往往转相扰害，亦何上下之愚哉！假如用夤缘贿赂之费，孰若捐贷以赈饥贫，上舒朝廷之隐忧，下为子孙之积福，中又不致为里甲之科需。本院今谕捐贷赈济，实劝汝等为此好事，汝等反吝财难舍。及一闻僧尼设法化缘，遂能舍大资财，以邀来世福德，岂非妄谬乎！孰若捐数十百金，以济嗷嗷饥苦之民，实有见在无量功德。故西蜀张咏能立法捐资济贫，子孙数世荣贵；浙江蒋氏以平粜贱谷，兄弟三代为神。所谓仁人者，其利甚溥，其报甚隆。生前则万人感戴，死后则百世流芳。多有富豪之家，平昔悭吝，不肯捐资赈济，行此美事，是诚愚而不悟者。嗟乎！(耳少)(耳少)一身在世，食用有限，死又将不去。且终日营营，千谋百计，作牛马不肯少输一二。
　　为此美事，今本院每县置二仓，一曰尚义仓，一曰平准仓。义仓即贤良捐资输谷之仓。平仓即丰年贱价买进，若遇凶年，照昔贱价平粜者。即于仓前立碑勒名大书某人捐贷若干，某人输粟麦若干，计全活人若干，不但立碑建坊旌奖，亦在在口碑，为人传诵。贤良仁富，见此荒年，岂无恻隐良心？欲捐输济困，又有奸徒，不思本院推诚劝谕，反设言阻塞其尚义良心，且言今捐百金不难，恐他日又有别项大役；又有言捐贷不难，倘又要人去买谷输仓，则人财两为赔累。今本院一心为贫民苏困，功尔贤良，既肯捐贷资谷，又岂复劳汝买输，决无是理，切不可听奸徒惑阻。本院所以立碑勒名留后者，一则旌贤良尚义之功，二则杜后不许再将尚义之家，有别项大役索扰也。本院亦思尔等富家巨室皆辛苦营生，成家立业，必不强致之。但本院推诚待人，谆谆劝示。尔众当以本院之心为心，待后丰熟，必计数给还，安肯欺谬？今出示后，尔众若不体本院之诚，他日府、州、县官详实报名到院，是顽民也，反为不美。
　　故示。
　　二省人民见于院榜示开诚劝谕，有富豪良善，莫不欣然乐捐资粟，以尊明示。其最尚义者，河南则赵守贤、高从善、孙祖祐、刘德洪；山西则杨有年、王永、李文科、邵承芳、朱朝卿。至今高、孙、杨、王、朱五宅，皆累世簪缨。赵、李、刘、邵四家，子孙蕃盛。可见济人活命之功，天必阴祐其后也。
　　公乃着县官每里选忠正耆老二人，协同里中，照旧日册籍，查计人口，给与半年粟谷银两。仍着县官不时稽查，不许里书作弊徇私。如有别省流民饥馁到来，亦令随在地方就食度命，不可赶逐。此法行之，民沾实惠，而得全生。公即每县置二仓立碑，刊诸尚义之名。又给与冠带，奏闻建坊旌表给匾，犒赐其家，免后各色差徭冗役，一一照示与面谕里老之言，一毫不谬。
　　公又差人于成熟处收买粟麦，如湖广、四川等处，皆起本院勘合公文，备书救灾恤邻，无遏籴等语，“仰体朝廷德意，皆吾赤子。若分彼此，大非仁人君子之心。若有人到贵省籴买米麦，及贵省之人搬运米麦前来者，俱不许恃强之徒，遏闭拦截。若贵省有此之徒，系是刁恶害民之蠹，希重治之。若州县官有遏闭者，当为推情毋阻。”其差人输买之处，是以无人敢遏。其买籴来上仓粟谷，公算其盘费，点折虚耗，皆公自蠲资，赔补其数，置之仓廒。若遇凶年，乃分次贫、极贫，谅人计口给与。
　　后两年之间，时岁成熟。公即查计先年捐贷资谷之家，各各照数算明给还。有尚义音，感公大德，不愿领者，仍贮库贮仓。又有几处仓廒，如先年贱价买谷者，资本三钱加利五分，六七钱者，加利八分，给还原籴之家。故富家巨室，并小户贫家，无不感德思恩。
