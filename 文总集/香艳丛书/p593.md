<!-- { "loadSidebar": true } -->
　　中原消息断，胡地风沙寒。
　　经年不逢春，凄恻摧心肝。
　　君王遣妾和戎虏，万里辞家心独苦。
　　早知塞外不胜愁，那怪将军怕边土。
　　君不见百战生降李少卿，西留绝域一身轻。
　　丈夫失路尚如此，贱妾含悲空复情。（《国朝诗别裁集》）
　　（国朝）查景璠（字灌渔，号冠与，休宁人。康熙间诸生，客汉阳，刻王五柳诗，生平好吟咏，为当世名公卿所重。刻有《敬恕堂诗集》。）
　　明妃曲
　　匹马和番去，安边仗此身。
　　红颜生白发，多少汉宫人？

　　马上琵琶出，和番用美人。
　　至今青草墓，胜似汉宫春。（本集）
　　（国朝）王彭泽（字五柳，汉阳人。康熙间诸生，少孤，嗜学，壮年旅食南昌，沈思苦吟，自称五柳道人。着有《尺一堂诗钞》。）
　　明妃曲
　　一曲琵琶万马宁，至今坟上草青青。
　　汉家倘肯归功汝，麟阁先当画汝形。
　　（国朝）何梦篆（字耕迟，号退夫，江宁人。康熙庚子举人，雍正癸卯进士，荐举博学鸿词，官广东新安县知县。着有《思无邪斋诗集》。）
　　王明君词二首
　　王明君者，色擅蛾眉，遇同贝锦。
　　琵琶弦切，争传凄惋之声；阏氏宠娇，已泄沉沦之气。
　　月昏昏兮，青冢漫拟长城；沙漠漠兮，红颜恐羞壮士。
　　死苟得所，名不浪垂，义而安之，怨何有焉！

　　汉宫薄朱颜，春风面不识。
　　颠倒任画师，远嫁单于域。
　　驱马出玉关，卷地风沙疾。
　　琵琵嘈杂弹，凄凄情何极。
　　拨弦玉琮铮，转柱霓裳立。
　　行行配贤王，宠我阏氏色。
　　乃令号夫人，由来足倾国。
　　所好竞为美，在欢能忘蹙。
　　酪饮与旃裘，犹胜长门夕。
　　长门如羁客，搅衣夜徘徊。
　　所向无知己，奋身陵边陲。
　　伟矣汉社稷，许婚谁所为？
　　国门争饯饮，烽熄由结缡。
　　庙堂得至理，太平会有期。
　　虽然和亲就，未可忘城陴！
　　终军缨以请，贾生恸何悲。
　　遥遥千载下，青冢名岂微。（《思无邪斋集》）
　　（国朝）宋　荦（字牧仲，商邱人。文康公子。康熙初由荫生官至江苏巡抚，入为吏部尚书。着有《绵津山人诗集》。）
　　昭君曲
　　回首温风解冻时，阴风雪气尚难支。
　　昭阳殿裹春风满，今日承恩知是谁？（本集）
　　（国朝）屈大均（字翁山，顺德人，着有《道援堂集》。）
　　昭君曲
　　憔悴朱颜出塞时，殷勤山上采燕支。
　　无功正复惭西子，薄命何时怨画师。（本集）
　　（国朝）贺理昭（字孟循，号着轩，丹阳人。康熙间太学生。孟循生匝岁，父向竣以诸生殉节死，母史孺人矢节抚孤。十岁从叔父天山受经，颖悟异常，母泣曰：“儿父惨死，但得勉读父书，使天下知尔父有孤幸矣，功名非所望也。”着有《桐露轩文集》。）
　　明妃曲
　　焉支山失地无花，薄命红颜泣汉家。
　　新□呼韩坐毡帐，雕陶亲手进琵琶。（《曲阿诗综》）
　　（国朝）黄世成（见卷五）
　　明妃曲五解
　　非不爱珠色，其如信画深。
　　妍媸不在貌，得宠是黄金。（一解）

　　黄金工所欲，殊色官所娱。
　　美女偏贫极，如何入画图？（二解）

　　一入画图中，蛾眉变颜色。
　　虽作汉宫人，君王不曾识。（三解）

　　君王不曾识，妾貌自倾城。
　　黄金不肯用，万里向龙庭。（四解）

　　龙庭有何好，天边白如扫？
　　朽骨埋千年，冢上惟青草。（五解　同上）
　　（国朝）胡天游（见卷五）
　　琵琶曲
　　一曲琵琶百恨催，金盘吹彻綘荷灰。
　　合罗公主无消息，才是乌孙马上来。

　　陇头流水人怀流，犹为明妃作许愁。
　　一片明明汉时月，胡沙风卷黑山秋。

　　少小中丞弟子行，教成左手似曹纲。
　　都来不遣轻弹得，倒尽长城万里长。

　　小怜走马斛金歌，马上琵琵金叵罗。
　　一片燕支看不见，夜深无奈四弦何。（本集）
　　（国朝）袁　枚（见卷五）
　　明妃曲
　　明驼一群角数声，汉家宫女昭君行。
　　六宫送别泪如雨，怨入民间小儿女。
　　昭君上马鞍，手取琵琶弹。
　　生来绝色原难画，影落黄河自爱看。
　　诏书殷勤选容质，传到龙庭转幽咽。
　　侍女浓熏甲帐香，倾城还扫天山雪。
　　横波满脸向名王，手拂穹庐作洞房。
　　生长内家风味惯，酒酣时作汉宫妆。
　　从今甥舅息干戈，塞上呼韩日请和。
　　寄言侍寝昭阳者，同报君恩若个多。（《小仓山房诗集》）
　　（国朝）朱彝尊（字锡鬯，号竹垞，秀水人。康熙已未以布衣召试博学鸿词，授检讨。着有《曝书亭集》。）
　　明妃曲
　　上林消息断归鸿，记把琵琶出汉宫。
　　红颊近来憔悴尽，春风更逊画图中。（本集）
　　（国朝）姚汝金（字改之，初名世铼，字念慈，号贞庵，归安人。延着曾孙。雍正乞卯、乾隆辛酉两中顺天副榜贡生，举博学鸿词，报罢。以荐充三礼馆纂修官，授长沙县丞，不赴。有《孤笑集》、《五台山游草》。）
　　明妃曲
　　任他图画误婵娟，召见昭阳已受怜。
　　拟更自描鸾镜影，附他名马贡君前。（《湖州诗录》）
　　（国朝）刘　墉（字崇如，号石庵，诸城人。乾隆辛未进士，官至体仁阁大学士，加太子太保，谥文清。着有《石庵诗集》。）
　　明妃曲
　　不惜倾城色，心期静塞尘。
　　汉庭空顾影，胡地忽惊春。
　　一识君王面，长为异域人。
　　远谋竟何有，无策始和亲。（本集）
　　（国朝）陆　耀（见卷二）
　　王昭君词
　　征鸿西北飞，褵褷沙塞月。
　　千里一徘徊，回见汉宫阙。
　　汉宫有美女，昭君肤白雪。
　　天子坐明堂，单于上朝谒。
　　顾问红粉群，谁能为此别？
　　昭君前致辞，意气何决烈。
　　群臣视愕胎，天子心吁咈。
　　何以事呼韩，忠信为开说。
　　何以报汉恩，覊縻勿侵夺。
　　脚下远游履，腰间明月玦。
　　上马不执鞭，秋风杨柳歇。
　　萧萧騵马尘，岁岁输无绝。
　　坐使亭隧安，并撤外城卒。
　　乃知烈女胸，羞与群婢列。
　　始乏箕帚劳，终树干城节。
　　至今青冢草，牛羊不敢龁。（本集）
　　（国朝）龚景瀚（字惟广，一字海峰，闽县人。乾隆辛卯进士，官至陕西兰州府知府。同治朝崇祀名宦。着有《澹静斋诗钞》。）
　　昭君词
　　佳人伏处颜如玉，长抱芳心媚幽独。
　　画师不肯画蛾眉，对镜空嗟远山绿。
　　千金无复赋长门，漠漠沙尘白昼昏。
　　一曲琵琶非诉怨，毡裘羊酪亦君恩。
　　君王莫杀毛延寿，命薄还应名不朽。
　　千年冢草尚青青，六宫粉黛终何有？
　　却思国事在持钧，岂独安危妾一身？
　　一女飘零何足惜，君王此后慎知人！（本集）
　　（国朝）余允遴（字秀书，婺源人。乾隆间廪生。着有《染学斋诗集》。）
　　明妃曲
　　柔远宁无策，安边托妇人。
　　自嗟缘命薄，不敢怨和亲。（本集）
　　（国朝）钱时雍（字尧民，号虎川，别号寄圃，江西清江人。乾隆间诸生，以诗古文词名世。着有《寄圃诗稿》。）
　　明妃词
　　马上琵琶曲，边人亦断肠。
　　可怜倾国貌，画史笑空囊。（本集）
　　（国朝）程尚濓（字敦夫，号息庐，永康人。乾隆甲午举人，官四川青神知县，调键为。着有《心吾子诗抄》。）
　　明妃曲
　　兔丝蔓生难自立，此事天定无讹差。
　　既得所天事便了，那论松柏还蓬麻。
　　明妃承命嫁绝域，黄沙惨淡披琼华。
　　故乡之思固应深，凄音苦调传琵琶。
　　琵琶一曲匪云怨，亦如尺素来天涯。
　　媪祝燕后志永决，载驰河广空咨嗟。
　　一与之齐终不改，髧髦之死矢靡他。
　　或云明珠乃暗投，胡为窜我呼韩邪？
　　穷荒绝漠不毛土，天之所覆皆一家。
　　肝胆宁复异楚越，女吴涕泣胡为耶？
　　我命不犹行我素，松筠劲节谁汝瑕？
　　圣人删诗一言蔽，要奖贞静惩淫哇。
　　君不见赎得文姬还故土，含羞空复吹胡笳。（本集）
　　（国朝）那彦成（字韶九，一字东甫，号绎堂，满洲人。乾隆己酉进士，官至陕甘总督，谥文毅。）
　　昭君曲
　　秋草黄云冷夕曛，不堪回首汉宫春。
　　龙城飞将看犹在，却使蛾眉靖塞尘。

　　胭脂零落倍销魂，急雪严霜泣暗吞。
　　敢向琵琶传怨语？只今青冢亦君恩。（《兰言集》）
　　（国朝）张四科（字喆士，号渔川，临渔人。乾隆间贡生。着有《宾闲堂集》。）
　　昭君词
　　千载明妃怨，分明画里存。
　　君王不好色，贱妾莫承恩。
　　环佩思巫峡，琵琶泣塞垣。
　　始知薄命者，无分老长门。（本集）
　　（国朝）王　梁（字绍曾，一字絸庭，号稻香亭长，吴江人，乾隆间监生。着有《絸庭诗集》。）
　　明妃咏
　　呼韩入侍汉庭回，青冢空留掩绿苔。
　　一种春风离国恨，不知何处李陵台？（本集）
　　（国朝）周廷熺（字启宸，金华人。乾隆间诸生，善文章，崇品概，事亲尤孝。着有《薇岩诗草》。）
　　昭君咏
　　人彘穷凶出汉宫，当熊妃子泣秋风。
　　昭君不抱琵琶去，未必恩私竟得终。

　　深闭长门春复春，云和斜抱月华新。
　　黄金若买毛延寿，不过寻常抱桍人。

　　汉室和戎在结亲，天孙犹嫁织皮人。
　　驱车紫塞休嗟叹，作得阏氏冠九嫔。

　　岂恃芳姿故自尊，禔躬圭璧肯求恩。
　　宫人行赂知多少，那有青青冢独存！（本集）
　　（国朝）赵　珪（字玠生，东阳人。躭吟咏，陶情怡性，以自适其适，名其所作诗曰《自适吟》，四卷，续一卷。）
　　明妃曲
　　汉代离宫三十六，宫嫔三千隔珠箔。
　　恨乏黄金赂画师，独住深宫甘寂寞。
　　琵琶拨断长相思，徒抱此心君不知。
　　君不知，守蜥蜴，应图何意辞丹阙。
　　马上攒眉出玉关，回首君颜邈难接。
　　惊闻塞外风，覆想宫中月。
　　酥酪不为欢，穹庐长叹息。
　　画师已杀君心回，香魂梦入故宫来。
　　谁知至今青冢堆，萋萋蔓草猿啼哀。（《金华诗录》）
　　（国朝）诸廷槐（字殿揄，号□■⑷，又号佃楞，嘉定人。乾隆间诸牛。着有《啸雪斋集》。）
　　明妃曲
　　蛾眉宛转欲销魂，一曲琵琶双泪痕。
　　不到阴山冰雪地，那知永巷是君恩？（本集）
