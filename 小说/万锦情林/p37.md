<!-- { "loadSidebar": true } -->
　　汉，朱买臣者，旧吴郡由拳县人也。字翁子，与同邑严助，垂髫而相善，结为刎颈之交。且曰："苟富贵，无相忘。"家虽甚贫，不喜生业事，惟好读书。夫妻艰于口食，遂采薪以为给身负担，读书遇有悦解处，则吟哦讽之声，迤逦道上。其妻，尝耻之，谓买臣曰："丈夫立身，上不能弧天以行志，下不能货殖以营生，筋骨体肤，劳饥已倦，方且悲伤之不暇，而乃狂歌若得。窃为君不取也。"买臣曰："贫者，士之常。若非分而强求，则悖命矣。君子耻之。负薪行歌，何耻之有？"其妻复劝曰："吾闻读书以治生为先，未闻作一词撰一赋而可易斗粟于农，尺帛于女者。今君欲仗章句，以却饥寒计，诚拙矣。况医卜农工，一能立业，何不舍此务彼，徙久误足文场，困身艺圃，栖然效秦坑酸鬼，以自若哉。"买臣又笑慰曰："富贵两途，贤者所难致。子以我为池中物耶。一旦云雷假我，鼓浪沧溟，斯子得志之秋矣。何不俟命待时，徒然奚为。"妻遂大怒曰："邑中挟策之士，连袂同升者十不下八九，尔犹奔走，衣食且不逮。是天不欲竟尔弃也。若复迷执而不改图，吾恐力尽计穷，沟壑有日，何得志之可望耶！"买臣乃长叹曰："鸿鹄非燕雀所知，此苏秦、百里奚之见辱于其妇也。及其取相六国，辅政两朝，是即前日见辱之人也。然二妇既不能料二子，而子独能料我乎！"其妻怒，且泣曰："尔自娶吾以来误我已久。及今思悔犹且难为，而况痴泥古人，梦想以邀难必之福。吾知啼饥之态终不能免也，仰望岂不愈绝乎？故或受我忠言，偕老可托。不尔，则巾栉不敢复待矣。尔将何从？"买臣亦怒曰："丈夫志节，岂为妇人所挠。汝身可无，我业决不可辍也。"妻遂再拜曰："半生即枉，再误何堪。吾虽混迹尼童婢子，亦得以温饱终岁，岂不愈于铄骨销形，立成冻馁之殍乎哉。从此请辞，望即荣贵。"买臣忿不为止。将行，时邻家一犬，趋摇首尾，前啮其裙，不使之走，似若劝阻之意。妇虽怒，不为挥喝，牢不肯脱。家中一鸡，亦相扑啄其衣，又似和其犬者。邻妪以为异，婉言援之。妻不纳，竟去，遂自嫁于青衫吏人。买臣见妻不能为情，复歌以自遣曰：
　　朱买臣，朱买臣，行歌负担妻子嗔。恩情难系薄劣妇，一旦捐弃如轻尘，鸳鸯分翼比目破，孤灯举眼无相亲。贫富于世果炎热，结发尚尔况路人。功名到手未为晚，太公八十荣泽新。细君何必苦翻覆，吾岂樵采终其身。
　　朱买臣，何灾屯，食比玉粒衣悬鹑。自知一卷胜万贯，时不遇兮肯怨贫。数年衾枕一宵冷，飘花流梗同逡巡。回嗔何处已作喜，鬟云重整眉新颦。
　　朱买臣，莫笑颦，隐忍依旧肩横薪。山光泉韵两怡悦，醉卧危石花为茵。翠萝青鸟皆宾主，芒鞋踏碎岩头春。有时此斧得利柄，一斩天下之荆蓁。歌残烟卷日已暮，松梢新月钩桂银。
　　歌罢忿自叹曰："古人功业，成于激发者恒多，我何若尔也。"遂诣长安上书。时严助已贵，见买臣即谓曰："吾幸先达，而故人犹寒如旧，负约之罪，鸣鼓难偿矣。"乃嘱寿王，同荐买臣于武帝。帝召见，说春秋楚辞，甚悦其意，遂拜为中大夫，与司马相如、东方朔，枚皋等，每交相难论。时东粤素反复不轨，买臣请："将兵数千，浮海而下，可席卷取也。"帝又拜为会稽守。买臣至郡，即治战县，储粮草，发兵征之，一击而破。
　　帝壮其功，征为丞相长史。时舟过杉青闸下，闸吏奔趋惶惧。其妻审之，买臣也。即脱簪珥，拜伏舟次。曰："贱妾某氏也。事尊官有年矣。一念迫于饥寒，遂致分手，然心实未尝昧也。伏望沧海容流，泰山让土，追思花烛在情，不以妾为大罪，俾得破镜复圆，断弦再续，则妾万幸万幸。"买臣长叹曰："汝记昔日之言乎？怨恨求离，数我为泥中蛆蚓。讵料贫贱未必恒，富贵未必久。绝情断义，实鸡犬之不若。而今又赴热趋炎，置闸吏于何地？抚今追昔，扬水不能收矣，何乃冒方汗之颜，出重赧之色，以来见我哉！羞死宜甘，强辞奚补。"言下辟易，莫敢对。良久，遂自投于河中溺死。买臣即以尸骸，葬于亭湾，名曰羞墓。
　　后人有诗题亭，亦备于左。一说谓买臣既贵，见故妻及夫，载之归家，使居园下以给食，其妻愧悔，自经园树而死。予不敢主。并录梅诗以俟详者。
　　宋郡守周□诗曰：
　　当年一弃会稽侯，大漠烟雾锁别愁。
　　惆怅不逢郎衣锦，至今粉骨尚含羞。
　　本朝方孝孺诗曰：
　　青草池边一故丘，千年埋骨不埋羞。
　　叮咛嘱咐人间妇，自古糟糠合到头。
　　宋梅尧臣诗曰：
　　食藕莫问浊水泥，嫁婿莫惆寒家儿。
　　寒儿儿黑面如脂，骥子纵瘦骨骼奇。
　　买臣贫贱妻生怒，行歌负薪何愧之。
　　高车远驾建朱节，铜牙文弩擐犀皮。
　　官迎吏走马万蹄，江湖昼夜横白霓。
　　旧妻呼载后乘归，悔泪夜落无声啼。
　　吴酒虽美吴鱼肥，侬今豢养□楮鸡。
　　园中主树多曲枝，一日挂与弃虫齐。
【卖妇化蛇记】
　　秀水人张鉴，落魄无魂，不事生产，日惟买笑缠头，纵情趋孽，家计为之一空。其妻织纺自给，略无怨意。鉴则反生薄幸，谋诸牙婆，卖妻于江南人，得重价焉。妻负死不往，江南人驱迫下船，载至一处，四面都水乡茂林，中崇垣叠屋。叩门有老妪出，喜曰："行货至矣。"须臾，鉴妻入一室，木栅旋绕，不异囹圄。间中妇十余，有颦眉而坐者，有挥涕而立者。鉴妻与俱，终日不食，达旦不睡，惟号泣以求死。守者怒，究其故。鉴妻诒之曰："妾有金饰一匣，乃亡母所贻者。因夫浪费，不与知之，寄在舅家，自以不忍舍去也。"守者闻言，告于主人，欲行所有，不逆其诈也，遂复载之回。至则鉴妻疾走呼救，邻众悉聚，江南人被擒到官。比及拘鉴，先已遁去矣，情竟不白。今适遇鉴妻，道掠人之事，因作《卖妇叹》一篇，欲献执政而不果，并载此集以警世。
　　西家有女少且妍，嫁与东邻恶少年。
　　可怜一旦成反目，宝刀拟绝瑶琴弦。
　　西南有等掠人虎，潜令牙妪来吾所。
　　百金无吝买佳人，落花已被风为主。
　　悠上夜抵武林村，有舍无邻牢闭门。
　　其中坐卧多女伴，彼此泣下难相存。
　　置妇如在囹圄内，鹄寡鸾孤不成对。
　　掠人更待掠人来，此时计财宁计类。
　　晨昏逼逐下江船，江水茫茫恨接天。
　　回首乡关云树隔，未知落在阿谁边。
　　假令卖作良人妇，以顺相从苟如故。
　　若教为妾得专房，负妒招嫌恩不固，
　　又或卖为富家奴，汲水负薪历若途。
　　供承少错即凌虐，有路难归空怨夫。
　　无端堕落风尘里，向人强以悲为喜。
　　知心日少恶交多，送旧迎新徒免死。
　　人间情爱莫妻孥，忍卖何异吴起徒。
　　寄言并致买臣妇，贫贱相守当永图。
　　江南人深恨鉴妻之咏，不吝挥金赎之，系以铁扭，恣加捶楚，不胜痛苦。过江时，议欲卖与娼家。讵料鉴妻受责颇多，绝粒又久，卧病竟不起矣。
　　一日，忽长吁而逝，黑气弥漫，上有巨蛇跃出，居人甚骇，买棺贮而之。时遇医人经其处，草际见蛇蜕一条，腮红鳞白，异而收于囊，将为药饵之料。是夜即梦少妇，拜于前曰："妾秀水人也，被夫卖至此地，不愿忍辱偷生，已至况珠碎玉。但关山迢递，冤气趑趄。今公有龙舌之游，妾敢效骥尾之托，万弗疑拒为幸。"言讫大恸，医人遂觉。反复思之，莫晓梦妇所谓。至嘉兴东栅外，少憩白莲寺前，药笼中闻阁阁之声，极力不能举。怪而起之，见蛇蜕化为白蛇，奋起越湖而去。伫望间，隔岸车水人，倏然拥沸。急往其处，则蛇将一人噬其咽喉，绞结而难脱。久之，人蛇俱死矣。审知其人，即张鉴。昔尝卖妻于江南，其地即龙舌头上。始知梦妇变幻之灵，报复之速。呜呼，可不惧哉。
【联芳楼记】
　　吴郡富室有姓薛者，至正初，居于阊阖门外，以粜米为业。有二女，长曰兰英，次曰蕙英，皆聪明秀丽，能为诗赋。遂于宅后建一楼以处之，名曰兰蕙联芳之楼。适承天寺僧雪窗，善以水墨写兰蕙，乃以粉涂四壁，邀其绘画于上，登之者蔼然如入春风之室矣。二女日夕于其间吟咏不辍，有诗数百首，号《联芳集》，好事者往往传诵。时会稽杨铁崖制西湖《竹枝曲》，和者百余家，镂版书肆。二女见之，笑曰："西湖有《竹枝曲》东吴独无《竹枝曲》乎？"乃效其体，作苏台《竹枝曲》十章曰：
　　姑苏台上月团团，姑苏台下水潺潺。
　　月落西边有时出，水流东去几时还？
　　馆娃宫中麋鹿游，西施去泛五湖舟。
　　香魂玉骨归何处？不及真娘葬虎丘。
　　虎丘山上塔层层，夜静分明见佛灯。
　　约伴烧香寺中去，自将钗钏施山僧。
　　门泊东吴万里船，乌啼月落水如烟。
　　寒山寺里钟声早，渔火江枫恼客眠。
　　洞庭金柑三寸黄，笠泽银鱼一尺长。
　　东南佳味人知少，玉食无由进尚方。
　　荻芽抽笋楝花开，不见河豚石首来。
　　早起腥风满城市，郎从海口贩鲜回。
　　杨柳青青杨柳黄，青黄变色过年光。
　　妾似柳丝易憔悴，郎如柳絮太颠狂。
　　翡翠双飞不待呼，鸳鸯并宿几曾孤！
　　生憎宝带桥头水，半入吴江半太湖。
　　一塬凤髻绿于云，八字牙梳白似银。
　　斜倚朱门翘首立，往来多少断肠人。
　　百尺高楼倚碧天，阑干曲曲画屏连。
　　侬家自有苏台曲，不去西湖唱采莲。
　　他作亦皆称是，其才可知矣。铁崖见其稿，手写二诗于后曰：
　　锦江只说薛涛笺，吴郡今传兰蕙篇。
　　文采风流知有自，联珠合璧照华筵。
　　难弟难兄并有名，英英端不让琼琼。
　　好将笔底春风句，谱作瑶筝弦上声。
　　由是名播远迩，咸以为班姬、蔡女复出，易安、淑真而下不论也。其楼下瞰官河，舟楫皆经过焉。昆山有郑生者，亦甲族，其父与薛素厚，乃令生兴贩于郡。至则泊舟楼下，依薛为主。薛以其父之故，待以通家子弟，往来无间也。生以青年，气韵温和，性质俊雅。夏月于船首澡浴，二女于窗隙窥见之，以荔枝一双投下。生虽会其意，然仰视飞甍峻宇，缥缈于霄汉，自非身具羽翼，莫能至也。既而更深漏静，月堕河倾，万籁俱寂，企立船舷，如有所俟。忽闻楼窗哑然有声，顾盼之顷，则二女以秋千绒索，垂一竹兜，坠于其前，生乃乘之而上。既见，喜极不能言，相携入寝，尽缱绻之意焉。长女口占一诗赠生曰：
　　玉砌雕栏花两枝，相逢恰是未开时。
　　妖姿未惯风和雨，吩咐东君好护持。
　　次女亦吟曰：
