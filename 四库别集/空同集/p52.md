<!-- { "loadSidebar": true } -->
窃惟礼义人之大闲纲常国之命脉是以忠臣孝子义夫节妇史册标记典章崇重所以厚人伦而敦化原者也我　朝祖制列激劝之条　列圣下旌举之诏　皇上临御褒奖尤切数年两　诏凡孝子顺孙义夫节妇皆许有司开具实迹以闻　圣德羙意雷动人心谁不感激劝励正德六年六月臣奉勑谕廵视江西学校所过地方采访风俗布宣德意见得各府州县多有笃行义士贞妇烈女率泯没无闻追问其故皆言穷乡小户有善莫录即蒙有司申达而展转核实胥吏乘机勒取酒食财物往往坐寝其事臣职掌风化凡有此等臣合与闻闻之不举厥惟臣罪当令各该有司查报据永丰县各申潘应高等民妇共九名口到臣惟恐弗的驳取乡耆里老师生人等勘结各同委各系穷乡小户实善无闻及展转核实寝灭未旌人数臣窃矢思旌德劝善罚罪惩恶二者迹异用同故有白刃不惧而畏陈公所短亦有犷悍掉臂之徒见五尺童子拱手徐行而为敛容者此盖礼义淑人之明验先王所恃以化暴域民者也况江西素称文献今成盗薮虽潢池弄兵命悬旦夕而澄源固本要在忠信为此将各该孝节民妇潘应高等开坐　上请伏乞俯纳　勑部查照旌表免再核勘以励风俗以淑人心干冐　天严不胜悚惧战栗之至 

潘应高广信府永丰县南隅民事父母以孝闻景泰三年父病刲股夜感异梦父病遂瘳天顺八年本县奏闻未旌其父再病应高尝粪父死庐墓三年成化四年本县复具始终实迹奏准勘实旌表彼因各官迁代不一其事废阁未行缘潘应高委系生前奏准旌表人数比之死后奏闻不同例合旌表 

毛氏广信府玉山县九都二图民詹清妻年二十二岁丧夫生遗腹子詹杓誓不再嫁垢容恶衣姑徐氏久风瘫床毛氏共寝浣涤秽恶服劳竭力孝谨笃至今七十四岁孀节五十二年勘结得实 

蔡氏饶州府安仁县四都民易会妻正德四年十月十九日流贼劫县被执蔡氏以计绐贼抱子投塘面覆于水贼曰第起吾舍汝蔡氏终不起背中贼数鎗身死勘结得实 

周氏广信府玉山县四十都民郑叔松妻年二十三岁丧夫生遗腹子郑吉誓不再嫁今六十八岁孀节四十五年志行无玷勘结得实 

徐氏广信府永丰县进士刘伯川妻天顺元年刘伯川授汝州知州到任八个月亡故彼徐氏年二十二岁誓不再嫁今七十八岁孀节五十六年志行无玷勘结得实 

李氏临江府清江县三十八都三图民熊怕顺妻年一十八岁丧夫无子誓不再嫁今七十七岁孀节五十九年志行无玷勘结得实 

彭氏临江府清江县儒学生熊斐妻正德六年六月十日华林贼攻府至东作门获彭氏执之彭氏抗节不污厉声骂贼被乱力砍死流血满地勘结得实 

彭氏饶州府余干县八都民康万钦妻正德三年三月七日夜贼劫富邻叚氏会彭氏匿叚氏家贼炬搜得之系之行过祝家桥彭氏投水死三日夫迹获其尸其面如生勘结得实 

齐氏饶州府余干县宋儒山民曹旺七妻亦遇贼被执齐氏团树行不就污贼以刃廹之齐氏曰死即死此树下耳不汝从也贼恚断其指戡其胷而去齐氏遂死勘结得实 

乞休致本【亦提学时撰】 

臣生长塞鄙出身寒细荷蒙　先皇帝奖拔列之郎署比臣愚少无知屡僣有论白触忤势贵伏蒙　先帝优容不加臣罪后刘瑾用事矫托　圣旨夺官逐臣寻又罗织械缚要置臣死地幸而脱免臣伏自思秉性直戆罔谐时俗摈斥丘壑臣实宜之日者　皇上断殛元恶起用无罪臣亦得与甄录授以佐宪之职专以风教之任使枯杨再华曝鳞复活顾臣何人可以堪此每伏窃念　先帝优容之德　皇上再造之恩感激涕泣粉身莫报但臣体质绵弱饮食素少年逾四十白发种种自到江西水土不服吐痰头晕腰膝酸软日渐瘦痿去年秋冬之交便血疾作用心苟劳此疾辄发医者诊视谓血少劳火之病臣虽扶疾巡视府州县学第事烦体病作人寡效恐固循岁月使德意不宣风俗不成是臣鳏厥职而妨贤路也伏望　皇上矜察愚恳闵臣多病放归田里别选贤能提督江西学校庶臣免鳏旷之诮 



【卷第四十 】 

【碑文八篇】禹庙碑双忠祠碑 啸台重修碑少保兵部尚书于公祠重修碑 大梁书院田碑 鄢陵县城碑河南省城修五门碑 河南清军察院名碑 



空同集卷第四十 北郡李梦阳撰　碑文八篇 

禹庙碑 

李子游于禹庙之台览长河之防孤城古宫平沙四澷遐睇故流北尽碣石九泒湮淤云草浩浩于是怆然而悲曰嗟乎予于是知王霸之功也霸之功驩久之疑王之功忘久之思昔者禹之治水也导川为陆易臬兀为宁地以之平天以之成去巢就庐而粒而耕生生至今者固其功也所谓万世永赖者也然问之耕者弗知粒者弗知庐者弗知宁者弗知陆者弗知故曰王之功忘譬之天生物而物忘之泳者忘其川栖者忘其枝民者忘其圣人非忘之也不知之也不知自忘及其菑也号呼而祈恤于是智者则指之所从来而庙者兴矣河盟津东也蹙旷肆悍势犹建瓴堤堰一决数郡鱼龞于是昏垫之民匍匐诣庙稽首号曰王在吾奚溺而防丁堰夫桩户草门输筑困苦则又各诣庙稽首号曰王在吾奚役斯所谓思也故不忘不大不思不深深莫如地大莫如天王之道也伯者非不功也然不能使之不忘而不能使之不疑何也不忘者小小则近近则浅浅则疑如秦穆赐食善马肉酒是也夫天下未闻有庙桓文者也故曰子观禹庙而知王霸之功也或问汤文不庙李子曰圣人各有其至尧仁舜孝禹功汤义文王之忠周公之才孔子之学是也夫功者切乎菑者也大梁以菑故是故独庙禹是时监察御史澶州王子会按河南登台四顾乃亦怆然而悲曰嗟乎予于是而知功之言征也吾少也览尝蹑州城眺沧渤南目大梁之墟乃今历三河揽淮泗极洪流而尽滔滔使非有神者主之桑而海者久矣尚能粒邦耕邪庐邪能臬兀者宁邪川者陆邪嗟乎予于是而知功之言征也所谓微禹吾其鱼者邪所谓羙哉勤而不得者邪于是饬所司葺其庙而属李子碑焉王子名溱以嘉靖元年春按河南明年秋代去乃李子则为迎送神辞三章俾祭者歌之侑神焉其辞曰天门兮显辟赫赤赤兮云吐窈黄屋兮陆离灵緫緫兮上下羗若来兮鯈不见不见兮柰何望羙人兮徒怨苦横四海兮怒波　右迎神　絙弦兮镗鼓神不来兮谁怒执河伯兮显戮饬阳侯兮清路露雨奄霭兮来至风泠泠兮堂户舞我兮我醑尸既饱兮颜酡惠我人兮乃土乃粒日云暮兮尸柰何　右降神　风九河兮涛暮云曀曀兮昏雨王驾鳯兮骖文鱼龙翼翼兮两旟怅佳期兮难屡心有爱兮易离爱君兮思君肴芳兮酒芬君归来兮庇我民兮　右送神 

双忠祠碑 

双忠祠者祠关龙逢比干者也祠比干者何长垣去千墓百里而近祠逢者何逢千俦也又邑有村曰龙相龙相人掘地而获石文曰龙逢云双之谁知县杜子开也大之者伍畴中也伍侯之来也诣祠谒览焉而叹曰是尚不足以恢恢耀乎乃兹猥焉卑也窃闻之标迷者必显其臬成大者罔恤其小故欲启遐诏来必有阐名撝实于是蒇工庀物度时节力厥祠是新崇其堂室峻其垣墉浚池莳木旁屋翼如财靡帑出役罔农妨再阅月而祠成起瞻壮睹望之岿如枚枚渠渠于是二忠哲者知之过之欷以悲瞢者问之知黯焉内摧逐臣放子过之涕淫淫垂亦有颡泚面赤者车将过而辕为之回也斯伍子之绩也或问逢干之事李梦阳曰余曩道朝歌之墟盖数谒于墓云及灵宝西南又望见逢墓于心实摧之不自知涕淫淫下也然谍记备之圣者述之余复何说矣曰干于纣无去之义是矣志曰人臣三谏其君而弗听则退而待放逢何死也李子曰忠臣必君之悟也斯杀身从之矣有君而不有身也传曰见危授命当是时暇戚疏计哉曰三代异兴而同亡周之亡也稽首奉图籍西向纳土不闻有死之何也曰文弊之也文弊则天下横议横议则从横行从横行则乱贼肆而贞纯匿故苏洵者从横者也其言曰比干有心而无术苏秦有术而无心秦何人也鴳雀与孔鸾长短邪故祸天下者必洵之言者也设使干有术亦效秦揣摩捭阖以诱之邪诚使揣摩捭阖足以诱之秦奚不使战国君为禹汤邪故忠臣成仁义士死国舍仁义何术矣曰若是则干辛恶来胡久于人朝李子曰夏商之亡以人周之亡以俗俗坏于从横从横始于横议横议由于文弊故言从横者必洵者也祸天下者也李子既赋迎送神辞三章俾恊之律被之弦管发之皷钟以妥灵侑尸矣乃复载祠由拜私所撰说刻之碑曰斯文也余盖嘉伍子绩云伍子名余福姑苏人也宰邑之年是为正德庚辰而祠成立碑伍盖遣邑学生王汉杨桂来言碑事辞曰君各乘兮两螭分前导兮四旗沛连蜷兮云际鯈若留兮歘若逝执天枰兮震河鼓灵禗禗兮畴怨苦林冥冥兮崄艰惊风兮河波瞰二墟兮心酸涕旧都兮滂沱　右迎神　巍颡兮广颧怒目兮颜丹左设瑚兮右琏灵并惨兮不欢按长铗兮凝视风琅琅兮鸣户云迤迤兮覆宇日窈杳兮即暮兰镫兮桂醑琴瑟絙兮万舞僾有闻兮太息祝申申兮告予曰秉直兮匪躬遭闵兮遘凶噂沓兮绰约庸之弗疑兮谓为哲邦殄瘁兮后陨颠二代墟兮心劳煎　右降神　天门兮显通腾而上兮云中陟降兮帝左右夹长剑兮曳文绶入不独兮出与双凌倒景兮斡阴阳五风兮十雨福我氓兮有稌有黍　右送神 

啸台重修碑 

