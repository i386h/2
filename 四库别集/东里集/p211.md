<!-- { "loadSidebar": true } -->
　　宣徳二年十月黎利遣人进前安南陈王三世嫡孙暠表乞立为陈氏后其辞恳恻上览之宻示英国公张辅辅对曰此不可从将士劳苦数年然后得之此表出黎利之谲当益发兵诛此贼耳辅退乃召尚书蹇义夏原吉示之且谕二人曰何以处之二人对曰举以与之无名徒示弱于天下二人退遂召杨荣及臣士竒出表示之且谕以三人所对曰今日与尔两人决之荣对曰永乐中费数万人命得此至今劳者未息困者未苏发兵之説必不可从不若因其请而与之可旋祸为福上顾问臣云何对曰荣言当从求立陈氏后者太宗皇帝之初心求之不得乃郡县其地十数年来兵民困于交阯之役极矣此皆祖宗之赤子行祖宗之初心以保祖宗之赤子此正陛下之盛徳何谓无名且汉弃珠厓前史为荣何谓示弱臣侍仁宗皇帝久圣心数数追憾此事臣愿陛下今日明决上曰汝两人言正合吾意皇考言吾亦闻之屡矣今吾三人可谓同心同徳遂命尚膳赐酒馔明旦朝罢出暠表示文武羣臣且谕之曰太祖皇帝初平天下安南最先朝贡及黎氏簒弑毒虐国人太宗皇帝发兵诛之本求陈氏之后立之求之不得始郡县其地至我皇考每追念往事形诸嘅叹此数年来一方不靖不得已屡勤王师岂朕所乐今陈氏既有后尔等试观表中所言其从之便抑不从之便羣臣对曰陛下之心即祖宗之心且偃兵息民上合天心从之便上曰论者不达止戈之意必谓从之不武但得民安朕何恤人言其从之宣徳二年十月二十七日上将赦交阯命羣臣举奉使者佥举上闻已定明旦尚书蹇义欲易以伏伯安众莫敢异之士竒私与夏原吉曰此无籍小人用之必辱朝廷公当榻前力主张葢时上多主夏言既而有防召众皆入蹇遂奏用伏上顾问夏对曰不可用蹇曰伏善言语非众所及臣士竒曰伏有秽行而无学识遣之必辱国遂不用又数日臣士竒独对上曰朕旁询伏伯安之行乃贪淫无耻人蹇何为欲用之对曰蹇不过取其能言然言不当理虽蛮夷之邦不能行且恣其所行必为蛮夷所鄙上曰蹇举固非众何以皆黙不言对曰非比蹇也葢亦重其能言上曰蹇不尤夏与尔否对曰蹇平日和厚无人已心况于国事孰敢偏任已见上喜曰君子和而不同是已向因尔言伏之力故决不用之朕已知尔心继今但一志为国毋惮违众士竒叩首言谨遵圣谕
　　宣徳三年十月刘观有罪下狱先是六月中一日早朝罢召杨荣及臣士竒至文华门命光禄赐食既上曰吾三人商量一事京师端本澄源之地祖宗时朝臣无贪者年来贪浊之风满朝何也臣对曰贪风永乐之末巳作但至今甚耳上问永乐何如对曰十五六年以后太宗有疾多不出扈从之臣放肆无顾借请托贿赂公行无忌此事已彻九重但未举发仁宗尝为臣言初到北京上问南京臣僚有能守亷者否对曰无敢不守上曰扈从来此者赃赂竞行其能守亷惟吏部侍郎师逵一人汝当知之荣曰是时赃贪方賔最甚上问今日之贪谁最甚者荣对曰莫甚刘观臣曰风宪所以警肃百僚宪长如此则不肖御史皆效之不肖御史差出四方则不肖有司皆效之上抚掌叹曰除恶务本又问廷臣中今谁可使掌宪两人久未对上曰未必都无一人臣士竒对曰通政使顾佐廉公有威曾任御史及按察司皆有风采荣曰佐亦尝为京尹能防禁下吏政清弊革上喜曰顾佐乃能如此命赐茶而退数日有防令刘观廵阅河道观行十数日陞顾佐右都御史赐玺书令考黜不肖洗涤积弊佐奏黜其属不肖者二十余人罪甚者发辽东于是御史连章劾奏观贪赃狼藉并奏其子辐胁制诸道骋私灭公皆明着实迹上大怒追观父子皆至出御史章示之既承伏法司坐观重法以辐同犯免科具奏次年四月上召荣及臣以奏示之且曰观负朝廷处重非过臣对曰观诚有罪但经事四朝数受显任愿姑屈法全其生荣亦乞贷之上曰为汝二人曲贷其死发为边吏荣曰辱之过甚与死等尔上曰欲父子皆贷乎荣曰子发戍边而令观随居恩与法两尽矣遂命法司发辽东
　　宣徳四年十月一日朝罢侍上于左顺门遥望见大学士陈山上曰汝试言山为人对曰君父有问不敢不尽诚以对山虽侍从陛下久然其人寡学多欲而昧于大体非君子也上曰然赵王事几为所误朕已甚薄之近闻渠于诸司日有干求不厌当不令溷内阁也葢上初临御以山及张瑛东宫旧臣俱陞内阁眎事二人行相类至是浸闻于上数日后有防调瑛南京礼部山专教内竖俱罢内阁之任朝士皆颂上明决山遂见疎不复得近扆前矣
　　宣徳四年顾佐自陞都御史宪度严明宿弊清革下至吏卒悚仄懔然吏有遭笞者捃佐之过谓受皂赂放归悉具姓名诉通政司以闻上宻以示臣士竒且曰尔不举佐廉乎对曰所诉之事诚有非诬葢今朝臣月俸止给米一石薪炭马刍咸资于皂不得不遣半归使备所用皂亦皆乐得归耕实官皂两便此京师大小臣僚皆然臣亦然自永乐以来如此仁宗皇帝固知之所以增朝臣之俸上叹曰朝臣之艰如此因怒诉者曰朝廷用一好人辄为小人所排欲下法司治之臣对曰此末事不足上干圣怒但付佐自治恩与法并行矣臣退上召佐以吏诉状授之谕之曰放皂归耕使给薪刍京官皆然不足为过小人不乐检束诬陷正人汝自治之佐叩首退召吏示之状吏恐甚佐曰上命我治汝我姑容汝但改行为善竟不治之上闻之喜曰佐得大体矣数月有囚告佐累累枉人重罪不听诉理者上大怒召杨荣及臣谕曰此必有重囚教之排佐小人陷正人不可不究治遂命三法司鞫之实千户臧清杀一家无罪三人当死代冩状教之诬告上曰不诛之佐何以行事立命磔清于市葢上去恶佑善明决率类此
　　宣徳五年二月十九日上御南斋宫召臣士竒谕曰吾欲下一寛恤之令今独与尔商之然吾未能悉知尔当效助益遂命内侍具楮笔上曰免灾伤税粮当是首事闻民间亏欠畜马驴骡所司追偿甚廹民计无出亦甚艰难部官坐视而不言对曰陛下圣念及此生民之幸各部惟知督责下民以供公家而不顾民心之离故一切民瘼蔽不以闻今所当寛恤者殆非此两事上曰汝所知者具言之对曰百姓积年负欠薪刍及采办买办之物所司责偿甚急皆当寛贷各处官田起科不一而租额皆重细民困之郡县不以闻苏州尤甚户部固执悉不与除豁细民多有委弃逃徙者此当量与减除部符下郡县采办买办诸物但一概徴更无分别出产与否非出产处百姓数十倍价买纳此请戒约该部今后凡物只派产有之处不许一概均派苦民年来刑狱寃滥者多感召旱涝恐由于此请戒饬法司敦用平恕务求情实今工匠之弊尤多四方逺近每户不问几丁悉徴在京役于公者什不一二余皆为所管之人私役不得营生嗟怨溢路此请命官廵察究治及分豁户丁之半放回单丁者免老病无余丁者除籍又有平民本非业匠为怨家诬引者当审实除豁南方运粮至此人力甚艰而仓廪无闗防奸人盗窃动辄数万前者就执后者复继恬无警畏此请命风宪闗防廵察上叹曰朝廷任六卿但知苛责下民而不能察奸清弊有愧厚禄矣尔所陈有益于朕有益于民此皆应行命即草勅明旦颁下遂令尚膳赐馔勅谕既下上闻众心悦戴召臣赐钞三千缗文绮二端及羊酒臣叩首受赐上笑曰薄用润笔耳
　　宣徳五年三月清明节上奉皇太后谒陵谒毕上侍皇太后于行殿赐英国公张辅尚书蹇义及臣士竒杨荣金幼孜杨溥四人见太后曰尔等皆先朝旧臣勉辅嗣君【云　云】遂赐酒馔及白金防币皆叩首退既还京臣间因独对上曰前日陵上汝等谒太后退太后为朕言皇考往年在京中谈汝等姓名及行事甚熟太后悉能记忆其间才学孰优孰劣孰肯任事不任事皆有讥评言辅虽武臣而达大义蹇重厚小心但多思而少断汝等持正言不避忤意议事之际先帝数不乐汝然终从汝以不败事尝有一二事之失先帝甚悔不从汝言太后又谓朕曰凡正直之言尔不可以为忤而不从谨之谨之士竒对曰太后之盛徳仁宗皇帝之盛徳也愿陛下常奉圣训
　　宣徳五年六月一日上于文华门御道屏左右独召臣士竒谕曰杨荣家畜马甚富初闻之张瑛未信今察之皆得之边将荣交通边将甚宻岂可任于亲宻之地对曰荣与诸将交葢因永乐中扈从北征太宗皇帝命掌兵马之数以此于诸将稔熟今内阁诸臣知边将之强弱才否边将之逺近险易四裔之顺逆委曲惟荣一人知之详臣等皆所不及方今用人之际荣未可辄他用且其在宻地凡制勅中予夺高下皆禀上防又有臣等同议而行岂荣所得独专且臣与之同官及亦尝观其廐马三五匹有之多亦不能畜葢刍菽未易办上曰尔未知其家马多即鬻于市朕知之审矣渠数请复永乐以来调卫军官朕询兵部言有罪调卫洪武旧制无可复之理朕固已疑之对曰此事亦未明但其人尚有他长可用幸姑容之上曰朕初嗣位若惟信荣言而不听蹇夏则士竒不得在此久矣今士竒乃力佑荣乎对曰陛下曲容臣天地之恩也臣今日亦愿陛下推天地之量容荣使之改过自效此道在陛下今日所当行上意乃解然自是不专任之矣
　　宣徳六年七月时上颇好微行一夕漏下二十刻以四骑出过臣前报者言范太监来臣仓惶出迎上已入门立月中臣俯伏悚惧言陛下奈何以宗庙社稷之身而自轻扰扰尘埃昏暗中谁识至尊万一或有识者变起仓卒何以备之上笑曰思见卿一言故来耳遂屏左右语竟顾谓臣曰此居且弊当为尔葺理臣叩头恳辞曰陛下宫殿未建臣必不敢当且车驾今夕俯临外间明日必有知者万万自此愼出事变不测当虑也驾还宫明旦遣太监范宻问臣车驾幸临曷不谢对曰至尊夜出愚臣迨今中心惴栗未巳岂敢言谢又数日遣问臣曰今天下平静上时一微行何足过虑尧不微行乎臣对曰陛下尊居九重恩泽岂能遍洽幽隠万一有寃夫怨卒窥伺窃发诚不可无虑后旬余锦衣卫获至二盗葢盗尝杀人官捕之急遂私结约车驾之玉泉寺挟弓矢伏道边林莽中作乱时有捕盗校尉亦变服如盗入盗羣不疑以其谋告之遂为所获上既诛二盗叹曰士竒言不虚即日遣范太监赐白金文绮士竒明旦入谢上谕以盗谋且曰爱朕莫如汝自今如汝言不复微行士竒叩首葢大臣中先有导上以天下平寜可微行而生日得赐钞及马者故至是有爱朕莫如臣之説云
