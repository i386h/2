<!-- { "loadSidebar": true } -->
　　夫人姓孙氏池之石埭人世为大家曽祖某祖某父某夫人幼而警敏事父母以孝长归故中书舍人直学士院王公镃公以一时名儒笃学洽闻典内外制光显于朝每语人曰我方穷约时刻意于学夫妇攻苦食淡久而愈相安及从仕以来尤能齐家治内賔祭省礼略不以累吾心所以得专意宦学者皆其助也以是人益知夫人之贤舍人书无不通尤精于易一日自卜卦顾家人曰吾殆将死矣遽捐馆舍年甫四十有三夫人不堪其忧时舅姑在堂幼孤满前舍人清贵无生业家道艰窘姑实继室性又严厉夫人身任一门之责娱侍阿姑率能当其意舍人有弟为庐州録事防军亦早世孤嫠又众夫人经纪其家抚爱其子女不翅已私忧乐与之同婚嫁与之均人尤以为难孀居十余年二子长立从仕则尽付家事不复介意且曰我辛苦教子幸尔辈能任事吾何求哉安舆往来两间优游自适专精佛课讽呗无倦色暇则歌酒为娱含饴弄孙如此防二十年长子宰鄂之崇阳迎侍满秩夫人以微恙卒于郡中头陀寺之寓舍淳熙二年九月五日也享年七十有三二子长曰溉朝请大夫直秘阁知平江军府事次曰渥故朝请郎守大理少卿致仕女五人承议郎新通判施州汤允徳迪功郎临安府教授章纲进士李昌龄汪淼李熙载其壻也孙男七人长木蚤卒次克昌从事郎充四川都大茶马司干办公事次伯昌迪功郎次东文林郎江州彭泽县主簿次梦昌次汝昌次楠迪功郎严州夀昌县主簿克昌暨东俱尝上礼部而梦昌两预首选孙女二人长适承事郎监建宁府大挺场叶延年次适承事郎监无为军昆山镇虞方简夫人始于石埭之黄龙山少卿尝位于朝方以才奋而遽下世东其子也痛其父赍志而殁日者又盛言黄龙山之不利绍兴三年启夫人之穴谋改卜焉平江时方将漕西蜀既归遂以五年九月望相与迁于九华山下钥少尝诵舍人之文三入脩门不及识少卿及平江为戸部郎一见如旧识庆元改元自吴门贻书以夫人之铭相属且示以巴之通江陈宰淇所状遗行而钥已得婺而归今日又以书来曰子既得闲其遂成吾志惟夫人淑范懿行皆可得铭因平江之请勤甚敢敬书之铭曰
　　惟紫微公掌内外制谓将枋用而不永世二子克家以才致身熟知阃范自孙夫人夫人之贤用心均壹始任其劳终享其逸九华之麓千载是藏我飏以诗后其允臧






　　攻媿集卷一百二
　　钦定四库全书
　　攻媿集卷一百三
　　宋　楼钥　撰
　　志铭
　　高端叔墓志铭
　　余与端叔游旧矣宦游契阔而情好愈笃盖其清苦勤敏皆余所畏而与人薫然又不得而疎也投闲来归携变离骚一轴遗余曰试读之当相与论其当余退而读之击叹其精深而悲其志方将与之痛饮而极论之而端叔已病病久而不可为精爽犹前日也一日遣女奴来手札炳然以所藏欧阳公为进士时白襴及其史藁诗章见遗且曰吾将亡以此为永好辞之又至未几而亡矣实庆元三年九月癸丑也往而哭之哀将葬其门人来告曰先生葬有日愿得铭其墓余为之泣曰向固尝状其先君之行今又忍铭端叔耶卒叙而铭之君姓高氏讳元之端叔其字也韩国武烈王曾孙曰士擥朝议大夫是为君之曾祖祖公仔右宣教郎燕山府路宣抚使司主管机宜文字考世埴修职郎致仕母洪氏封孺人高氏家蓟门五代之乱徙濠梁又徙亳是为蒙城高氏后居京师建炎衣冠南渡修职始寓明州今曰庆元府着籍于鄞安贫而喜教子君性颖悟絶人勤笃亦絶人居近市独处赭山萧寺顾无书得易一编昼夜诵不辍遂晓大防邻士异焉稍借以书君下意质疑谨听强记执礼甚恭人亦乐告之饥寒寥落辛苦万状人或厌且怒至排摈不容濒死者屡矣而志愈厉夜依佛灯寒拥败楮或数月不盥栉由是博通经史诸子百家之书少未知名屯田郎三山郑公锷一见竒之俾训其子郑公为鄞士师表人以此加敬始寖得束修以奉亲且力于学今漳州使君傅公伯成为教授折节定交不以诸生遇之由是门人益众殆数百人少读襄陵许公翰书及从沙随程公回故尤邃于春秋博采诸儒所长搜抉无遗闻人有书曾不惮远裹粮徒步而求之前后凡三百余家订其指归删其不合者防稡为一书间出已意号义宗盖十余年而后成晚多所更定专务明经自三传而下不尽以为可吾乡及旁郡之为春秋者多出君之门或其门人之弟子也尝病学者不务下学上达骤而求之太高故自天文地理稗官小説隂阳方技种艺之书靡不防极虽庸人一技可取亦尽礼问焉佛氏大藏经五千卷读之再过他可知也含英咀华以昌其文困阨多故其思苦愤悱极故其得深真有刿目鉥心穿天出月之工既乃日造平淡以几于古作诗数万存不能什一自谓乐府不媿前作尝谓离骚之学几亡矣为之九篇曰愍畸志曰臣薄才曰惜来日曰感囘波曰力敶曰危衷曰悲婵娟曰古诵曰绎思深得三闾大夫防意且曰变离骚者沿流于千载之后而探端于千载之前非变而求异于骚所以极其志之所归引而达于理义之衷以障隄于隤波之不反者也又者班固扬雄王逸刘勰顔之推扬之者或过其实抑之者多损其真宋玉贾谊东方朔严忌淮南小山王襃刘向之徒皆悲原意各有纂着大抵防续绪言相与詹咏而已原之微防不能有所建明噫君以为骚人之本意将亡君之意又将谁明之耶性嗜书家藏数千卷手自防勘宝之如珠玉遇所未见解衣辍餐不计其直又好周人之急有古人内沟之心田不满半顷或割十畮以遗亲党事父母尽孝浣濯炊爨必身亲之初入郡庠一羮胾必以奉甘防而食淡自如人设异馔不敢尝必归以遗亲平居无疾言遽色彊力而忍訽薄之以患难而不可夺教导生徒勤慤尽诚如训己子贫者致货财则却之而训愈力有念其孤苦衣食教诲卒名于乡君无德色也婺士柳义老于逆旅君哀其穷率乡人供给之死为之棺敛至殡于家皆人所难乾道四年荐于乡淳熙改元又为第一凡五上春官卒不第仅得因庆霈以荣其亲去年当受特恩不就年才五十有六而卒疾既革不食者月余自分必死却药屏医而处之怡然区处身后事纤悉无遗独以不得终养母氏为痛修职葬奉化之察亷冈力疾作书以母氏他日事属其门人屠君槐以其居近察亷也且为书以别亲旧君子曰终岂不信哉岂不哀哉娶朱氏里士友闻之女先三年卒子男三人子高子亯子文一女淑尚幼家贫无以葬门人相与经纪其家以十二月甲申葬君于桃源乡蒋山新盛隩之原始修职生名门实为殿撰睢阳刘公棐之甥君学问固有自来蚤受知于殿撰从子侍郎孝韪周公侍郎绾周公年八十有二为君记谦斋称君之刻苦虽聚萤积雪和胆刺股不能过也属文赡蔚咄咄逼人学益富文益进行益修此其志欲立于万人之上而以谦名斋可谓有志之士矣客游括苍吏部何公偁风裁最高爱君之才教以诗律其子参政公遇君尤厚至今不衰也礼部防稽陆公游文章少所许可以诗人称君君又好前辈遗墨故物对之则起敬如见其人得之则喜而不寐以遗余者一二也老校退卒与之语中原及兵家事抵掌忼慨有封狼居胥之志故论兵法尤精或得其一防以干时宰诸公为之惊叹使得少分自见且将着于事业而坎防终身不得一官以死岂非命耶义宗百五十卷又有易论诗説论语传后汉厯志解各一卷扬子发挥三卷诗三千杂著五百号荼甘甲乙藁藏于家尝结庐察廉在大小万竹之间着万竹先生传自言为人达生任性不拘拘儒者之节好学而未至于道好文而不中绳墨好闲而刳心于古澹苦吟而不能自已乡评亦谓君有不可晓者三贫而疎财貎古气严而乐易已甚衣冠垢敝望之如木鸡而胸次洒落绰有晋韵知君者以为然铭曰
　　君之生兮何为君之往兮何之学穷百氏兮五上而空归蓄书万卷兮竟死而何裨天不可问兮吾将谁诉君视如归兮吾又何悲志在乎鲁史之义宗文存乎楚人之骚词噫后有欲知万竹先生者其视诸斯
　　工部郎中曹公墓志铭【代汪尚书】
