<!-- { "loadSidebar": true } -->
　　右南岳弥陁和尚碑柳宗元撰并书自唐以来言文章者惟韩柳柳岂韩之徒哉直韩门之罪人也葢世俗不知其所学之非第以当时辈流言之尔今余又多録其文惧益后人之惑也故书以见余意【右集本】
　　唐元稹修桐栢宫碑【太和四年】
　　右唐元稹撰文并书其题云修桐栢宫碑又其文以四言为韵语既牵声韵有述事不能详者则自为法以解之为文自注非作者之法且碑者石柱尔古者刻石为碑谓之碑铭碑文之类可也后世伐石刻文既非因柱石不宜谓之碑文然习俗相传理犹可考今特题云修桐栢宫碑者甚无谓也此在文章诚为小瑕病前人时有忽略然而后之学者不可不知自汉以来墓碑多题云某人之碑者此乃无害葢目此石为某人之墓柱非谓自题其文目也今稹云修桐栢宫碑则于理何稽也【右集本】
　　唐虞城李令去思颂【元和四年】
　　右虞城李令去思颂李白撰文王遹篆唐世以书自名者多而小篆之学不【集本作十】数家自阳冰独擅后无继者其前惟有碧落碑而不见名氏遹开元天寳时人在阳冰前而相去不逺【集本有亦工八分四字】然当时不甚知名虽字画不为工而一时未有及者所书篆字惟有此尔世亦罕传余以【集本无此字】集録求【集本无此字】之勤且博厪得此尔今世以小篆名家如邵不疑杨南仲章友直问之皆云未尝见也治平元年二月七日书【右真迹】
　　唐阳公旧隐碣【元和中】
　　右阳公旧隐碣胡证撰黎焨书李灵省篆额唐世篆法自李阳冰后寂然未有显于当世而能自名家者灵省所书阳公碣笔画甚可佳既不显闻于时亦不见于他处以余家所藏之博而见于録者惟此虽未为絶笔亦可惜哉呜呼士有负其能而不为人所知者可胜道哉【右真迹】
　　唐于夐神道碑【元和中】
　　右于夐神道碑卢景亮撰其文辞虽不甚雅而书事能不没其实夐之为人如其所书葢笃于信道者也碑云司马迁儒之外五家班固儒之外八流其语虽拙葢言其【集本作夐】学不驳杂也然则非徒贬去释老而已自儒术之外余皆不学尔碑又云其弟可封好释氏夐毎非之夐于頔父也然可封之后不大显而夐之后甚盛以此见释氏之教信向者未必获福毁贬者未必有祸也碑言夐笃于孝悌守节安贫不可动以势利其所履如此足以兴其后世矣治平元年八月十一日书【右真迹】
　　唐昭懿公主碑【元和中】
　　右昭懿公主碑孟简撰皇甫镈书公主代宗女也号升平公主嫁郭氏公主之号自汉以来始有谓天子之女礼不自主婚【集本作壻】以公主之因以为名尔后世号某国公主者虽实不以国公为主而名犹不失其义唐世始别择佳名以加之如升平之类是也已失其本义矣今此碑乃云讳升平公主字升平公主【集本无此五字】斯莫可晓也已治平元年八月八日书【右真迹】
　　唐李光进碑【元和中】
　　右李光进碑杨炎撰韩秀实书唐有两李光进其一光顔之兄其一光弼之兄弟也此碑乃光弼弟也唐史书此两人事多误新书各为传以附顔弼遂得其正【右集本】











　　文忠集巻一百四十一
　　钦定四库全书
　　文忠集巻一百四十二
　　宋　欧阳修　撰
　　集古録跋尾
　　唐樊宗师绛守居园池记【长庆三年】
　　右绛守居园池记唐樊宗师撰或云此石宗师自书呜呼元和之际文章之盛极矣其怪竒至于如此【右集本】
　　唐张九龄碑【长庆三年】
　　右张九龄碑按唐书列传所载大节多同而时时小异传云寿六十八而碑云六十三传自左补阙改司勲员外郎而碑云迁礼部传言【集本作云】张説卒召为秘书少监集贤院学士知院事碑云副知至后作相迁中书令始云知院事其载张守珪请诛安禄山事【集本无此字】传云九龄判守珪状碑云守珪所请留中不行而公以状諌然其为语则略同碑长庆中立而公薨在开元二十八年至长庆三年实八十四年所传或有同异而至于年夀官爵其子孙宜不缪当以碑为是也治平元年二月十日书【右真迹】
　　唐田布碑【长庆四年】
　　右田布碑庾承宣撰布之事壮矣承宣不能发于文也葢其力不足尔布之风烈非得左丘明司马迁笔不能书也故士有不顾其死以成后世之名者【集本有犹字】有幸不幸【集本有焉字】各视其所遭如何尔今有道史汉时事者其人伟然甚着而市儿俚妪犹能道之自魏晋以下不为无人而其显赫不及于前者无左丘明司马迁之笔以起其文也治平甲辰秋社日书【右真迹】
　　唐沈传师游道林岳麓寺诗【长庆中】
　　右岳麓寺诗沈传师撰并书题云酬唐侍御姚员外而二人之诗不见不知为何人也独此诗以字画传于世而诗亦自佳传师书非一体此尤放逸可爱也【右集本】
　　唐崔能神道碑【长庆三年】
　　右崔能神道碑李宗闵撰能弟从书碑云拜御史中丞持节观察黔中仍赐紫衣金印按唐世无赐金印者官制古今【集本作古今官制】沿革不同而其名号尚或相袭自汉以来有银青金紫之号当时所谓青紫者绶也金银者乃其所佩印章尔绶所以系印者也后世官不佩印此名虚设矣隋唐以来有随身鱼而青紫为服色所谓金紫者乃服紫衣而佩金鱼尔宗闵谓赐金印者缪也今世自以赐绯银鱼袋赐紫金鱼袋结入官衔【集本有矣字】而【集本作今有】阶至金紫光禄大夫者遂于结衔去赐紫金鱼袋皆流俗相承不复讨【集本作计】正乆矣故因宗闵之失并记之治平元年七月二十日书【右真迹】
　　唐李德裕茅山三像记【寳厯二年】
　　右茅山三像记李德裕撰德裕自号上清都大洞三景弟子上为九庙圣主次为七代先灵下为一切含识敬造老君孔子尹真人像三躯此固俚巷庸鄙人之所常为德裕为之有不足怪然以孔子与老君为伍而又居其下此岂止德裕之独可罪耶今史记载孔子问礼于老【集本作下同】戒孔子去其骄气多欲而孔子叹其道【集本无此字】犹龙之语着于耳目自汉以来学者未有以为非者岂止德裕之罪哉治平元年八月八日书【右真迹】
　　唐李德裕平泉草木记【开成五年】
　　【已下三篇同是李卫公撰故不与别碑歳月为叙】
　　右平原草木记李德裕撰余尝读鬼谷子书见其驰説诸侯之国必视其为人材性贤愚刚柔缓急而因其好恶喜惧忧乐而捭阖之阳开隂塞变化无穷顾天下诸侯无不在其术中者惟不见其所好者不可得而説也以此知君子宜慎其所好葢泊然无欲而祸福不能动其利害不能诱此鬼谷之术所不能为者圣贤之髙致也其次简其所欲不溺于所好斯可矣若德裕者处富贵招权利而好竒贪得之心不已至或疲敝精神于草木斯其所以败也其遗戒有云壊一草一木者非吾子孙此又近乎愚矣【右集本】
　　唐李文饶平泉山居诗【开成五年】
　　读山居诗见文饶梦寐不忘于平泉而终不得少偿其志者人事固多如此也余闻释子有云出家是大丈夫事葢勇决者人之所难也而文饶诗亦云自是功髙临尽处祸来名灭不由人者诚哉是言也熈寜壬子正月二十九日书【右真迹】
　　唐李德裕大孤山赋【防昌五年】
　　赞皇文辞甚可爱也其所及祸或责其不能自免然古今聪明贤智之士不能免者多矣岂独斯人也欤【右集本】
　　唐大孤山赋【歳月未详】
　　右字画颇佳而伤于柔媚世传工小篆此岂其笔耶【右见绵本拾遗】
　　唐辨石钟山记【太和元年】
　　右辨石钟山记并善权寺诗游灵岩记附览三子之文皆有幽人之思迹其风尚想见其人至于书画亦皆可喜葢自唐以前贤杰之士莫不工于字书其残篇断槀为世所寳传于今者何可胜数彼其事业超然髙爽不当留精于此小艺岂其习俗承流家为常事抑学者犹有师法而后世偷薄渐趣苟简乆而遂至于废絶欤今士大夫务以逺自髙忽书为不足学往往仅能执笔而间有以书自名者世亦不甚知为贵也至于荒林败冢时得埋没之余皆前世碌碌无名子然其笔画有法往往今人不及兹甚可叹也石钟山记字画在二者间颇为劣而亦不为俗态皆忘忧之佳玩也【右真迹】
　　唐法华寺诗【太和八年】
　　右法华寺诗唐越州刺史李绅撰其后自序题云太和甲寅歳游寺刻诗于壁详自序所言似绅自书然以端州题名较之字体殊不类甲寅太和八年也【右集本】
　　唐薛苹唱和诗【太和中】
　　右薛苹唱和诗其间马宿冯定李绅皆唐显人灵澈以诗名后世皆人所想见者【集本有而宿尤有诗名六字】然诗皆不及苹岂唱者得于自然和者牵于强作耶【右真迹】
　　唐僧灵澈诗【元和四年】
　　右灵澈诗云相逄尽道休官去林下何曽见一人世俗相传以为俚谚庆厯中天章阁待制许元为江淮发运使因修江岸得斯石于池阳江水中始知为灵澈诗也澈以诗称于唐故其与相唱和者皆当时知名之士包侍郎者佶也徐广州者浩也代宗时为岭南节度使【右集本】
　　唐李藏用碑【太和四年】
　　右李藏用碑王源中撰唐度书度以书自名于一时其笔法柔弱非复前人之体而流俗妄称借之尔故存之以俟识者【右真迹】
　　唐度十体书【歳月未详】
　　右唐度十体书前本得于苏氏后本得于李丕绪少卿丕绪长安人名家子喜收碑文二家之本大体则同而文有得失故并存之览者得以自择焉【右集本】
　　唐郑澣隂符经序【开成二年】
　　右隂符经序郑澣撰柳公权书唐世碑碣顔柳二家书最多而笔法往往不同虽其意趣或出于临时而模勒镌刻亦有工拙【集本无此十八字】公权书髙重碑余特爱模者不失其真而锋铓皆在至【集本有于字】隂符经序则蔡君谟以为柳书之最精者云善藏笔锋与余之説正相反然君谟书擅当世其论必精故为志之治平元年二月六日书【右真迹】
　　又【已下七篇同是柳诚悬书或撰故不与别碑歳月为叙】
　　余自皇祐中得公权所书隂符经序遂求其经云石已亡矣常意必有藏于人间者求之十余年莫可得治平三年有镌工张景儒忽以此遗余家小吏遽録之信乎余所谓物常聚于所好也【右真迹】
　　唐山南西道驿路记【开成四年】
　　公权书往往以模刻失其真虽然其体骨终在也【右见绵本拾遗】
　　唐何进滔德政碑【开成五年】
　　右何进滔德政碑唐翰林学士承防兼侍书柳公权撰并书进滔唐书有传开成五年立其髙数丈制度甚闳伟在今河北都转运使公园中【右集本】
　　唐李听神道碑【开成五年柳公权书】
　　右李听神道碑李石撰听父子为唐名将其勲业昭彰故以碑考传少所差异而史家当着其大节其微时所歴官多不书于体宜然惟其自安州刺史迁神武将军史不宜略而不书者葢阙也【右集本】
　　唐李石神道碑【会昌三年】
　　右李石碑柳公权书余家集録顔柳书尤多惟碑石不完者则其字尤佳非字之然也譬夫金玉埋没于泥滓时时发见其一二则粲然在目特为可喜尔熈寜三年季夏既望书【右真迹】
　　唐髙重碑【会昌四年】
