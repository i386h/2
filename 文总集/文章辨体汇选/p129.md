<!-- { "loadSidebar": true } -->
　　题为建言事臣观自古以来近边之祸未有甚于今日也古者如晋懐愍之陷于匈奴宋徽钦之陷于女真其时皆因边塞外破藩镇内溃救援不集播迁无所然后有蒙尘之祸未有若今日天下之大数十万之众奉上皇至于漠外委以与卫拉特者也至于晋宋既遭此祸之后元帝继统髙宗嗣服皆舍弃故都偏安一隅然尚能奋既衰之势以御方张之敌使刘曜石勒敛其虐焰而不侵梓宫韦后因其讲和而来归未有若今日额森乗胜入冦直抵京城奉上皇以来而天下之大数十万之众既不能奋武以破敌又不能约和以迎驾聴其自来又聴其自去者也盖国势之弱久矣虽非陛下所能遽使之强然岂可不思其自强之术而力行之乎臣愚无知晓敢条陈所见以俟采择其一曰战陈臣观昨者之战但知闭营坚壁假托持重之说而不能出竒尽力以收胜捷之功甚至前队败而后队不救左哨出而右哨不随宜仿宋吴玠吴璘兄弟三叠阵之法前一行刀楯蹲伏以俟其阵最低第二行矛戟大鎗立地以俟其阵稍髙后一行骑兵弓矢其阵最髙敌至得互相倚恃迭为救护庶几不至狼狈又敌骑之来奔腾荡突必资刀斧以制之昔郭子仪破安禄山胡骑用八千人执长刀如墙而进韩世忠破金人拐子马用五百人执长斧上斫人胸下捎马足由此言之刀斧之挥霍便捷优于火鎗之迟缓趦趄也其二曰守御昨者紫荆居庸等闗既不能御冦之入又不能遏冦之出名为闗塞实则坦途敌骑之来若长风之驱云雾豁然无所底碍盖兵士寡弱亭陴缺败蹊隧踈漏非朝夕之积也今宜增兵士缮亭障塞蹊隧如古者画境分守之时因其陆地则縦横掘堑名为地网因其水泉则遇处停畜号曰水柜或多植榆栁以制奔突或多招土兵以助官军此皆古所尝为必有效验今武夫悍将多云古不可泥然商之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内蕴忠信之心外有言语之才昔汉文帝遣陆贾使南越用能屈赵佗之膝以去僭号宋仁宗遣富弼使契丹用能结华夷之盟以息战争若富弼者所谓蕴忠信而能言语者也奈何往时専以译人驵夫为之哉今后宜用文武贤臣备正使之选令通敏者为之介绍录其动静言语纎悉必载回日闻奏庶乎不至招衅起戎矣其四曰降蕃往年以来降蕃皆留居京师授以官职给以全俸夫非我族类其心必异故昨者或冲破闗塞奔归故土或乗伺机便冦掠畿甸今宜乗大兵聚集之际迁徙其众逺居南土禁其种落不许自相婚媾变其衣服不许仍遵夷俗或以为兵使与吾中国之兵部伍相杂以牵制之或以为民使与吾中国之民里甲相错以染化之况又省全俸之给减漕挽之劳臣尝于上皇时言之智谋浅短不足仰动天聴然今者之祸可鉴矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎手不习攻伐击刺之法足不习坐作进退之宜目不识旗帜之色耳不闻金鼓之节但见其或负贩货财以为商或习学技艺以为工而工商之所得仅足以补月钱之费盖民之膏血兵之气力皆变而为金银以恵奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久拔其勇锐者汰其罢软者粮赏有厚薄费用可节缩矣其六曰抚民夫养兵之费既出于民而兵败之祸民蒙其害始也出费而终也蒙害民其何辜乎况守令之刻削于民犹将帅之刻削于兵也今宜于常年考核之所黜落三年朝觐之所弹纠者悉加严罚而不寛纵至如大臣举官有犯赃私者必连及举主夫恩不加于贪吏则贪者寡矣罚不贷于举主则举者慎矣民岂不蒙其恵乎民安而邦本固虽敌国外侵而邦本内固此保国永世之良圗也岂可以目前不暇而谓此为迂缓乎其七曰选将夫将材罕得天之生将材岂専在于将门乎贩缯屠狗之夫而汉赖以王被褐扪虱之人而秦赖以霸至于赵括者岂非赵奢之子然殒首于白起王离者岂非王翦之孙然系颈于项羽今国家用将有出于将门之中者若石亨杨洪是也有出于将门之外者若于谦杨善是也然将能知将宜令其各举所知不拘门地或以勇力或以计策其余公卿侍从亦令各举所知量能而任之庶几拔十得五闻一知二将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨于谦等将兵御冦未闻其摧陷敌人迎回銮辂但迭为胜负互相杀伤而已虽不足罚亦不足赏也今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎昔汉之圗恢复也所恃者诸葛亮宋之圗恢复也所恃者张浚其人皆忠义素着功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿授新升以崇亷耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不懐患失之心则治平可计日而望矣至于昨有临阵而死者有弃闗而生者亦宜亟加赏罚庶几恩及卑贱而人知所劝法行贵近而人知所戒矣其九曰议政向者御史建议欲令大臣入内议政事寝不行夫人主当总揽权纲亲决机务如大裘之领不可以倒挈太阿之柄不可以倒持凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也陛下遵而行之则决于万机也益以熟而察于百官也益以明圣政益新天命益隆矣若乃仍如前日每事但以奏本进入旨意批出臣恐偏聴生奸独任成乱治化无由以底于雍熈也凡此皆其见于政治者而尤必以徳学为本臣请得终言之其十曰徳学夫人主之徳欲其知如日月之明则可以察枉直仁如天地之大则可以覆羣生勇如雷霆之断则可以收威柄故中庸曰知仁勇三者天下之达徳也而宋贤相司马光之告其君仁宗英宗神宗皆以仁眀武为言光之所谓仁眀武即中庸之所谓知仁勇也然是岂可以易而能哉必本于学矣成汤之圣学于伊尹武王之圣访于箕子曾谓圣帝眀王全由天资不假学力哉然五经诸史之博儒生且未易徧观而况于人主臣谓经莫要于尚书春秋史莫正于通鉴纲目陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈弘志之恶于驭外臣也既知有萧曹房杜之良又知有李林甫杨国忠之奸而用舍当矣其为知仁勇之助岂不大哉茍徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕冥行而颠踬者少矣伏惟陛下以不世出之圣当大有为之时诚能本于徳学以见于政治则天下之大尚如金瓯之完固而未缺臣见国势可强雠耻可雪兄弟之恩可全祖宗之治可复而何难哉臣干冒天威不胜战惧伏惟择其言而赦其罪幸甚

　　论散处边人疏【明李贤】

　　臣闻皇王之道在赤子黎民而涂人四裔夫黎民赤子亲之也四裔涂人疏之也虽圣人一视同仁其施也必自亲以及疏未有赤子不得其所先施恵于涂人也况夺赤子之食以养涂人圣人忍为之哉窃见京师色目不下万余较之藏民三分之一其月支俸米较之朝官亦三分之一而实支之数或全或半又倍蓰矣且以半俸言之在京指挥使正三品该俸三十五石而实支一石达官则实支十七石五斗是赡京官十七员半矣传曰朝无幸位则食者寡此非幸位之比也夫以有限之粮而资无限之费欲百姓富庶而仓廪充实未之有也近者连年荒旱五糓不登而国家之用则不可缺是以米粟并进岁入京师数百万石而军民竭财殚力涉寒暑冒风霜苦不胜言然后一夫得数斛米至京师者幸也若运至中途食不足衣不赡而有司曽莫之恤督责之愈急是以不暇救死往往枕藉而毙者不可胜计而达人坐享俸禄施施自得呜呼既夺赤子之食以养涂人而又驱其力使赤子卒至于饥困以死而涂人则充食厌足仁人君子所宜痛心者也若夫禄所以养亷也今朝官皆实闗俸米一石以一身计之其日用之费不过十日况其父母妻子乎臣以为欲其无贪不可得也备边所以御侮也今边军长居苦寒之地其所以保妻子御饥寒者月粮而已粮不足以赡其所需欲其守死不可得也今若去此达官臣愚以为除一害而得三利焉何则计达官一岁之俸不下数十万可以全生民之命可以赡边军之给可以足京官之俸全生民之命则本固而邦宁矣赡边军之给则効死以守职矣足京官之俸则知耻以养亷矣得此三者利莫大焉臣又闻圣王之道贵乎消患于未萌易曰履霜坚氷至书曰惟几惟康不可以不察也臣切见达人络绎不絶朝廷授以官职足其俸禄使久处不去坐糜畿内无益之费尚不足惜又有甚者焉夫彼皆不顾君亲贪而好利乍臣乍叛慌忽无常彼来降者非心恱而诚服也实慕中国之利也且达人居胡地未必不自种而食自织而衣今在中国则不劳其力而坐享其有是故其来之不絶者中国诱之也诱之不衰则来之愈广一旦边偹有警其势必不自安矣前世五胡之乱可不鉴哉是故圣人以涂人处之其来也惩而御之不使之久处其去也守而备之不诱其复来其为社稷生民之虑至深逺也近日边尘数惊而达官羣聚京师臣常恐惧不安寝食伏愿陛下断自宸衷为万世长久之计乞勅兵部将达官渐次调除天下各都司卫所彼势既分必能各安其生不惟省国家无益之费而又消其未萌之患矣臣材识不逺偶有所见昧死以言

　　养圣躬勤论政惇孝义疏【章纶】

　　一养圣躬臣闻天下之本在国国之本在家家之本在身身之本在心大学曰心正而后身修以身为天下国家之本而心又一身之本也天下安危系于人君之一身身安则天下安天下治乱出于人君之一心心正则天下正欲安天下必先安身欲正天下必先正心此当务之急也臣恭惟皇上身乃天地宗庙社稷之所付托天下华夷臣民之所仰望祖宗列圣万年之基业在是圣子神孙万世之统绪在是诚不可不保养而所以保养之者莫切于逺声色也昔唐太宗欲纳郑仁基女魏征谏止之宪宗时教坊使称宻诏选良家女子纳禁中李绛上疏乃悉还之文宗取李孝本女入宫魏謩谏而出之此古忠臣爱君必拂其邪心防其嗜欲置君于无过之地正心以为安天下国家之本使天下莫得非议也伏望皇上思天地祖宗社稷付托之重念天下臣民仰望之心宵旰忧勤日夕惕厉以安天下而于深宫之内逺美色退声乐以保养圣躬诚以帝王一动一静天鉴临之天下知之史官书之以昭示天下以监戒后世不可得而掩也
