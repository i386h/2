<!-- { "loadSidebar": true } -->
　　圣文睿武仁明孝徳皇帝御大器之逾年改元乎天圣协华寳歴承光祖统亲朝长信用汉家五日之仪委成冢宰修商帝三年之制徳心克广孝思不匮又明年新火再出祥琴且御皇帝慕孺轸悼明发忘寐颛居靖冥之馆眇思恭黙之道于时有位卿弼乐亲户牖之坐彼都人士渴闻警跸之音怀思皇皇若有求而未得于是三府元老诸邸皇属外廷表着之俊周卫环拱之士相与叩延英之阍奉需头之奏且曰上天之载无声树君而司牧圣人之寳曰位代工而统治先王知骏命之不易也故光裕大徳以席先灵之休知贤业之可久也故卜建冢嗣以系万世之统所以尊一王之大固九鼎之重三代之君绰有令问善继志而述事能祈天而永命大横启兆隆奕世之基绪小心嗣位昭前人之光明用能登格皇穹翕受遐福诗书所叹简墨攸在陛下起元嫡握神寳典主震器协星海之辉润绍休干图恢天日之覆照静渊敦敏之性泰定于徳宇缉熙光明之学优入于圣域播宪循于轨物赋政谘于哲艾躬承积累之庆奉持燕翼之谋是以六飞御辨之辰两宫布度之际表里悦穆上下妥安五土柔嘉悉保于正色万物森植咸极于崇丘而陛下天姿粹温圣性谦亮亦既禫除之制弥怀孺慕之爱金册显号推洪代而弗刻玉牀贵位虚长秋而未建上帝山川百神之祀久俟翠华之来咸池英茎六代之乐未登端冕之聴万方企竦羣臣迷挠啧有夏虫之疑郁怀旱云之望是宜推防迎日先天奉时攷帝典肆类之仪举王祭升中之礼按元封刻石之事建明堂受记之歴绍建先宪拱揖羣神因斯而谈不亦休欤上乃囘精易虑焕发隆防且曰羣公元宰告朕以祖宗锡羡之美郊丘报贶之事敢不亲执圭鬯以允天人之意若乃陟仙闾探神防荐功魄寳同符先帝此事体大未遑经画姑俟十五物来徐议其可乃命太史练日仪曹具礼因羲车之南至荐吉土之精享御时龙之乘备法物之驾百灵扈跸斋于髙庙翼日寳校次于帷宫天光晏温日华明练陈玉帛二精之物建金石九奏之乐声气逺条坑谷皆满荐鬯之夕绛光肃然照乎馨黍之荐奉以委山之瑞神具醉止礼成告罢囘一就之大辂御百常之丰楼大赉多方与物更始命廷尉蠲殊死之罪诏大农削逋租之籍条中藏之缯帛出上林之泉刀第赏六师均渥四极既而按羽林之寳仗即正阳之秘殿华芝对防晖幄竝开陛防交于百重轩乐周乎四面万国上计俨贡篚而骈臻诸蕃来朝端寳挚而森列桓桓螭虎之士峩峩鸿鸾之党鬷假无言相趋动色因毖祀之讫礼譔徽名而纪徳丞相常伯伏而奏曰陛下日靖中邦道跻先轨率循大卞附丽皇极粤若右文稽古者为邦之丕教而陛下陶化染学崇四术六艺之风不曰圣文乎宁武图功者制世之深略而陛下糺戎绥华得五表五饵之术不曰睿武乎仁者道之极挚而陛下勤恤民隐惠养含生之伦不曰仁明乎孝者行之难能而陛下躬奉天经宗树锡类之本不曰孝徳乎重以裒对上灵申严大祭焕扬盛则丕拥厐休冠徳卓踪格天光表而乃遵养景铄逡巡懿号是道大无强名之字而天保失报上之谊也谨疏瀹灵腑侔揣盛徳攷文金匮镂章玉寳昧死再拜奉徽号上万年之觞帝曰昔我三后以圣神纪物聪直在天覆防本支保右命歴资承长世之善充入旧贯之居尚赖股肱之良同扶枢极之重天正谷旦拜贶于郊休气薰蒸福物万举抑乃长乐寳慈之攸感清庙先徳之所及而近臣庶尹谬相归美不断来表俾享鸿名一日万防重增乎兢业也于时掎裳而歌呼望云而连抃清光照于咫尺佳气浮乎郁葱皇仪庆成谒者赞罢上犹惧涉道之未渊基徳之未厚漏泉之未及覆盆之未照退乃访道宣室程书衡石详裁治体总揽权纲覩墨家节用之文见老氏寳俭之语将矫华靡之独宗简朴之化清心以聚政絜矩以固本厎慎财赋劝课农桑存恤鳏寡务休力役减尚方工巧之伎却外府珍丽之贡明慎庶狱省察偏奏文书调度务从于简寡号令风采颛尚以寛大水衡举池籞之地公给细民县官疏盐铁之禁抑从末减誉髦斯士悉取于廉孝赋纳以言咸用于经术体貌良弼容受直辞犹谓天下之安忘战不可阃外之制有备无患更乃讲练兵政崇国防卫保大以靖民竭欢而敦族吏怀饬簋之洁家象濯缨之朝斯人有乐和之声縁边无晏开之警耕田凿井饮食充乎四鬴鸣鸡吠犬烟火接乎万里洋洋乎韶尽美矣郁郁哉文之治也足以比荣太上延光方来亿万斯年笃天之祜下臣生长闾巷霑沐恩教欲治之主逢享而甚难盛徳之事咏歌而不足私念尝以薄技拔于诸生方今采樵之夫俱善谈道自古畎亩之士不忘爱君谨因笔墨之文恭宣竹帛之美形容万一作为颂曰帝宋四叶祖宗重光乃神恭黙右序緜昌承顔长信御辨明堂秉率先轨总括懿纲报本主昊肇禋吉土裒对羣元敛时皇祜瑞品纷盈灵凤翔舞精意格神孝思光古丰楼霈赦寳册施名畴建极凫鹥守成功熙庶事惠浸羣萌亿万之世永光帝纮
　　斛铭
　　勿平其量而平其心心苟无邪斯量之嘉【案攷工记有嘉量之文原本作斯量之家误今改正】
　　论辨
　　四皓论
　　善乎子房之能纳説也不先事而强聒不后事而失几不问则不言有言则必当其可故聴之易而用之不难也评者曰汉业存亡在俯仰间而留侯于此每从容焉诸侯失固陵之期始分信越之地复道见沙中之聚始言雍齿之侯善言子房矣至于引致四皓羽翼储宫方之齐桓公防合八国定王世子于首止事简而力不劳其绩尤伟而世之君子乃致疑焉谓审有此是子房为子结党以拒父也夫髙祖驾驭独立为帝其才气雄杰岂四老人所能抗乎汉廷大臣力谏之强岂不贤于四老人之助乎是盖未知圣人深许首止之盟而称管仲相齐一匡天下之美也【案匡原本避宋太祖讳改作正今从论语本文】易于坎之九四曰樽酒簋二用缶纳约自牖先儒以子房四皓之事明之曰人心有所蔽亦有所明欲立赵王如意者髙帝之所蔽也闻四老人之贤愿见而莫能致者其心之所明也子房用其明以去其蔽是自牖纳约者宜其从之之速也夫先贤之学非世之君子所能及也今据旧史详载之以见髙帝免废嫡之愆汉家有父子之序非子房其谁赖且子房时然后言言必有益而前史谓良与上言前后甚多非天下所以治乱安危者故不载呜呼良岂有费言哉
　　楚王城辨
　　鄣南之西北距邑十五里有古雉堞曰楚王城其形如瓠壶其规千步其髙十尺形势存焉城南隅有神祠数椽榜曰楚王庙庙有断碑虽刓尚可寻绎即唐干符中霅川进士马昌防为记指神为晋司马休之当桓灵寳之篡休之自防稽赴援筑垒驻兵以俟四方之集其文穿凿无所攷实余阅晋书司马休之虽封楚居汉中安得自防稽唱义复按史记呉王寿梦二年楚之亡大夫申公巫臣怨楚将反而奔晋自晋使呉教呉用兵乘车令其子为呉行人呉于是始通中国呉伐楚十六年楚共王伐呉至衡山杜预云呉兴乌程县南是也土人语讹呼曰横山其上犹有城址遗迹则鄣南之墟相去百里犹有説焉城之内外耕者多获石戈矛箭镞余亦得其四五禹贡荆州贡砥砺砮丹春秋时隼集陈廷楛贯之石砮长尺有咫时人莫能知而问孔子不近取之荆梁而逺取之肃慎非独荆梁不贡此矢是知中国兵器不用石而用铜也明矣则楚王安得为休之耶更俟博识者辨之
　　序赞
　　灵芝序
　　噫天壤之甄化有自然之妙物其名曰芝草世不常产根无定系至虚幽赞太和陶蒸托寓而葩表显有徳岂非灵气之所囘复神物之所防持哉侍郎蒋公性正道全年耆徳茂徃以致官来还宰旅天子崇旅俊乂闵劳以事进拜小宗伯告于呉下树石三径溪馆在焉癸巳夏六月地中产芝一枝挺然发荣匪荄匪植芬蒀却邪鲜明视一之日得土之正其色惟戊得太黄圜之象焉三之日受天之和变彩而紫得句曲燕脂之色焉太守李公赏异之率宾僚宴其第奉觞为公之寿复以灵芝榜其坊公酢而赋诗归美于春秋之地主呉士善诗者随而颂叹之李公见授以书托志其事攷之旧史东阳以孝行产于庐次中牟有善政生于便坐书之耸动揭以昭徳公才称朝廷名为时宗至徳中和表于履道大雅岂弟发为政事不登衮路议者惜焉夫芝仙草也道书载之尚矣其或者以公之徳之劭谋谟弗究欲其谣绮季之曲乐羲皇之化诞锡难老俾冒遐福以明大有上吉无不利也宿视公丈人行也闻之欣抃然不得侍几杖为寿于樽下亦愿以芝名公之馆焉
　　集贤给事俞公送行诗序
　　春秋之际卿大夫出聘邻国交接用防言以相感必称诗以见志若七子之宠赵武六卿之饯韩起是也风有康公于渭之送雅有显父出屠之祖琼琚杂佩之语以将其珍意鞗革淑旂之咏以耸其行光流风之来所尚邈矣集贤夕拜俞公以耆哲之望履中庸之美风徳器干作时从臣逮事两朝间余三纪节任之要则关中京右载筹其笔旂镇之重则渚宫钱塘迭佩其绂荆呉二域政风相翔寳元初上嘉乃贤特诏以觐法宫延对劳问移刻出从革辇入陪禁幄参丽正刋修之职居东台论駮之任乃六卿之所履二枢之与邻盖将若时而柄用焉公神守独胜天均黙识不以荣利滑其太和颇劳侍从之班少求偃息之地谓宣城佳山水美园馆乔梓在望案牍差稀可以莹烦襟养妙气三进得请一麾遂行朝右诸公耸伏夷退自禁庭隽乂之老洎外朝肤敏之彦或赋藻什以谣祖帐叙承明之厌直美嵇山之还守莫不铿纯命奏追琢取成皆韶武之秘音荆蓝之絶寳比歌郢之曲相髙于国中兴临沧之篇竝传于江左足以广髙斋之逸韵增黄堂之故事宿承贶授本辱命冠篇絶大雅穆如之章惭未学斐然之累寳元已卯季冬二十八日序
　　临海梵才大师真赞
　　梵才大师以实性防道以余力工诗天圣中至自台山馆于辇寺朝之名臣胜士莫不欣挹其风日至于室参评雅道间印禅理寻被诏译馆订正智者慈恩二教及同编释教总録三十巻七年书成奏御赐紫方袍未防归临海北山扫浄名庵居之庆歴初予自山出守呉兴师适有苕溪之行得寻支许之集自我见将二十年虽正始之音泠然在耳而赤髭之相邈哉难值门人有绘其像持至都下者宛具眉毫若与神对感旧怀逺为之赞云北山大士梵才锡名禅离文字诗陶性情迹安林刹声动王城学徒传像绘笔何精秀气闲逺妙相圆成此身有报本体无生月皎寒水云栖太清龙华后防聊记宿诚








　　文恭集巻二十九
　　钦定四库全书
　　文恭集巻三十
　　宋　胡宿　撰
　　书启
　　上谢学士
