<!-- { "loadSidebar": true } -->
赠朝散大夫丘君讳经字子常之夫人曰臧氏淳熈十四年七月二日卒年八十七时夫人之子崇以朝请大夫直龙图阁为两浙转运副使上特厚赙赐之十五年三月六日遂葬夫人于江阴城东敔山始大夫葬城西四十余年矣弗果合夫人及大夫皆江阴人也大夫质厚而逊有冐夺其田者大夫知直在已耻以讼自言因推与之绍兴行经界法遽民尤惮役大夫赀不当募叹曰吾何敢钩及邻比以重难委人耶卒黙受役费几尽其产其仁不忍挍如此大夫终诸子皆幼夫人悉罢废故所治生事独郭外田数十畆曰耕此教若曹耳虽甚贫而能储乏积少以供宾祭待问遗人不疑其力之不逮也察士之材否使其子择而后从夜必令执书从旁曰我妇人也不能知书之义观其玩诵反复清切不寐者深于学之验也道里中某子某弟成坏近事曰此我所知也又逆论其逺者数为危语以动切之曰我寡而尔贫使但为中人弗能振也其后龙图中甲科仕歴内外矣夫人每告以上拔擢太过宜自警厉之意及龙图治行暴当世赫然为名能臣其所平处欲周尽情伪时有纵恕必使人乐其明安其政者无不孜孜言之也天下高龙图之名而未知夫人训之勤也夫人既晚获荣养封秩龙图又请移妇呉氏所得恩及庆太上皇帝太上皇后万寿累至太硕人所迎置皆繁会地极燕游滋味之适然夫人常不以为幸间独掩涕忽忽伤大夫之不及见而已虽笃老犹自缝缉衣弊不肯更有积辄散之曰岂无财之罪耶三子长早卒曰轼亦先卒季龙图也二女适汤季行汤大成孙曰寿儁修职郎新严州司户叅军寿嗣寿迈寿倩寿昌寿嘏孙壻曰丁圻卢鹏南吕鼎从事郎新温州军事推官赵师端余未行曾孙二男一女夫昔之履约蹈难奋其名节已而门户盛大子孙昌衍迄为世家者无不称其母之贤也夫人始寡居尤薄而守义益笃其子赖以成名是宜书矣而大夫尚徳无竞殁久而善愈报可不并序见之亦以慰龙图君之哀思铭曰嫠适其遇贫非其惧其义不毁有子以裕命秩厚之年寿久之其究不留铭勿朽之 

叶君墓志铭 

君讳权字符立生五十九年淳熈十四年十月庚寅卒明年二月甲申葬其县长寿乡清名山原上君兄梓之墓余所铭也家世乡里故弗详焉君三世二百人四十余室不别盘案而飰百年矣君为是诹其兄先一门之有无为一身责非求富也及其尽力而无私用天道地利而不巧故不惟自足又得稍溢其余借捐邻近之穷羸君之致富非有术也然后规处其祭丧婚嫁使有经用分其子弟使有常职使不傲不愚共家之业而皆达于学义则君之于既富可谓能有礼且有文矣此君之所以助成其兄而嗣守其法者也天下之家无必贫无必富富人之所愿也然而仁者不必为为者不必仁自古而然未尝合也君之事必为而成矣成则难持大则难守惟志明者易遵而法简者不可变也使君之志而其弟若子孙皆自克其贤以如君而君之法不待如君者皆可以行之也则叶氏之世常传而其宗常一也岂有既哉始君之兄死请余铭其墓今君死复以请余不能知君兄弟而重铭之不辞所以劝天下之为家者也君娶舒氏三子之章之彦之竒女归高椿年之彦毁容深墨非乞铭之言不出余固爱之矣又闻其二子皆进于善而能不止也然则君可知巳铭曰义而聚毋挠仁而富必效厥铭勿表纳彼窖 

厉君墓志铭 

东阳厉详自余居永嘉及呉也东西数百里来学岁时不归同席畏其专余间问详岂有兄弟任事者耶曰无兄弟大人之诲详曰学惟逺而闻无狭师惟久而业弗遯不淑其身不止故详之归不敢尔余悚然知厉君有过其家者为余言君不广门巷不大屋宅不营子利仅足而已言简而志啬退已而进物桑菓蔬药之列不乱葢知自守者也余于是愿识君淳熈十二年八月某日君年四十八无甚疾而卒详跣哭沿震泽絶浙江以敛十四年某月某日既葬使告余曰先生将何以相之余重媿夫累详而不及视君之诀也且又知君愿识君未果而君死也与之铭曰厉显唐世都督御史灌顶中兴故存其址君名邦俊元明繄字考及祖曾不逮于仕配惟呉氏壻也卢辅幼女许嫁乐清夏鲁君鬰所能讳为世知续功于儒一子是贻怀徳其乡逍遥之原匪徃者辞彼来者言 

翰林医痊王君墓志铭 

王君绍兴干道间名医法应得铭初君之子大受以铭示余宁武军承宣使张抡之文也大受言先求于知枢宻院黄公洽公谢曰张侯文高卒使铭之公简固在尔余嘉黄公能逊又极爱张笔大受拜曰愿改石以属君余骇弗敢答而罢然自是大受见辄有请輙弗敢答而上即位之元年余叅议于荆距读铭之岁八年荆去呉郡四千里友朋之问累月不至大受数寄余书必言改铭事又曰吾弟素强无病一夕中寒死人生危脆难保而亡父未铭八年之期宁屡合耶余重恻然悲之呜呼舍贵而用贱置巧而命拙大受岂有利于其间哉君讳克明字彦昭饶州乐平人生乏乳以粥饵活遂得脾胃疾长益甚医以为不可治君怒因自读难经素问用意处药宿病尽瘳始以其术行游江淮入苏湖最后家乌镇常数百千里赴人之急贤卿大夫皆自屈与游针灸尤精诊脉有难知者必沉思得其要然后与药则无不验矣未尝多用药病虽数证亦纔下一药曰此病之本也本除而余病去矣亦有不与药者要以某日当自愈有以为非药之过者过在某事当随其事以治之凡此类医自好者之所操惟君能必雠其言夫书医以多愈疾为竒而君本豪伟通古今喜气节大受读书能文又以其先大家多衣冠显人特君发愤于庸医为之耳颇微其事故今所记者仅数事至其治疗之曲折又不能详为可惜也魏安行妻风痿十年不起床君施针而步履复初庐守王安道中风噤不语旬日他医莫知为君曰此非汤剂之所及也令炽炭烧地洒药舆安道其上药气熏蒸须臾而苏北使黑鹿谷过姑苏馆病伤寒垂死部使者请君治之二日愈后从徐度聘北黑鹿谷适为先排使待君亲甚君莫测也至赵州马逸伤足坠石桥下谷奏其主以已之车乗之北方繇是知君名从张子葢救海州战士大疫全活几万人子葢上其功君曰吾非有战功也辞不受王炎宣抚四川辟君君意有不乐谒疾竟去炎怒劾君避事坐贬秩又从吕正已使北其接伴忽被危疾服君药有间厚为谢君不肯以状还国信所丹阳苏着行金告君疾君始纳之疾愈卒归其金然则不专用是易衣食明矣始君以试中礼部累其官至额内翰林医痊赐金紫赠父实为秉义郎母张氏封太孺人淳熈五年六月卒年六十七其明年五月夫人闻人氏亦卒闻人秀州嘉兴人有干局事姑甚孝君好侠尚义不问有无而能治生教子缮园池屋宅以为富者闻人力也是年八月壬寅子大中大受大春大雅大异合葬君与闻人于湖州乌程县永新乡义安里平山女嫁孔闻诗幼未行孙男二女二余既次君事而未铭也绍熈二年去荆过呉大受谓余卜改葬矣曰某州县某山某年日月下大受又曰吾媿不知父之学近从人得一事焉胡秉彛之配病内秘腹胀痛号呼宛转旬余父徃视之其家飰亲客既集父谓胡曰吾使恭人疾愈而与于会可乎以半硫圆碾生姜调乳香下之俄起对客如平常铭曰古之圣智先知疾苦草木杂使阴阳参御物无非药待我而愈其言尚存有方与数后之用者视薪失斧持平不效出竒则误天疢王君因书自悟以身为节意成尺度遇病必除莫名其故岂此独能彼有弗虑愤伤末流以疏掩嫮余友戴肖望尝得医于君每言其切脉用药非今人之所能预也惜余不及见其人而但铭其墓尔龙泉叶某撰 

郭府君墓志铭 

绍熈二年八月十日东阳郭江改葬父于孝顺乡罗青阡来言曰吾父兄殆不知君君宜知吾父兄葬得君铭乎君姓郭氏讳良臣字徳邻婺州东阳人自曾祖感祖招父知常富其里中至君兄弟皆士人犹故不得宦逹然赀分而能不衰故郭氏日大繇君起昔周张二程考古圣贤微义逹于人心以求学术之要世以其非笺传旧本有信有不信百年之间更盛衰者再三焉干道五六年始复大振讲说者被闽浙蔽江湖士争出山谷弃家巷赁馆贷食庶几闻之君二子澄江幼有异质君怜其弱不得逺去为作好屋甘飰招里中或他郡年与澄相长少者同处聘请知其说者为之师又尝使澄出从大师归而与其师学澄静而敏所论质皆能记忆所举发皆能推见所得非一师为之师者多自以为不及也澄犹执弟子礼恭甚与澄同学者虽得科第去犹故咨澄于是君昼夜劳苦治生尽以其余付澄为四方师友费后数年而君年五十二以卒澄甫免君丧亦死死时年三十耳呜呼君不获尽寿以厚澄澄夭于年而不极其学斯命也志则不可掩矣其后一二大师皆相继死欲学者不知所綂壹世又或以为讳昔之羣萃者散亡后生求所向者莫与之适此余自涉事至今目所覩也学实而已实善其身实仪其家移以事君实致其义古今共之不可改也岂私好者能慕之私恶者能讳之哉谓其兴隆有所歆艳谓其衰坏有所简薄盖皆过矣余伤学术之变感君与澄之志故因江之请而叙之问江旧学之庐在乎曰池深而木寒食于学之田曰岁别其租以待察江之言皆饱练世故而不回挠是足以继其父兄矣则君之所恃以不朽者何独铭也君娶曹氏又娶杨氏五子长即澄也次江沔早卒汉恢女嫁朝散大夫湖南运判张商卿承议郎淮西江东总领司干办公事何庶修职郎建康府溧水县主簿魏挺修职郎王驎孙男八人女二人铭曰学术之变重事也系于君墓使后来者有考焉故君之他善众矣皆畧弗着 

郭处士墓志铭 

君姓郭氏讳良显字徳扬婺州东阳人曾祖感祖招父知常郭氏之着于东阳久矣自浙以东数大家者先郭氏郭氏未有爵位财不逾人而得为大家何也东阳旧俗以气力为雄帯刀束棍裹行道上失意辄相雠杀庭讼视胜者歌舞贺之尔郭氏美其家用儒学又知世所尊贵学之上者其有原本善士千里外礼致托以子弟不专请乡州先生也嫁女取一时名人饰遣具从夫子所向不以族姓当对分毫拣择为近昵恩爱也人急难求假必随其力以应未尝控避游士过其家意无不自满去而得路絶不复通虽其壻与客多贵亦弗轻以事委也其敬贤知义有耻抜为高明不见卑陋自君三世至君兄弟十余人各有门户畧皆如此宜其虽不富未仕而望最着于浙东有以也君尤笃厚质直学知古事陈说世变持家大约遵用父祖绳墨又自力其细小者亲有孤女不能行为择所归饿者与食病者与药死者棺殓闾里纎悉一本惠利其卒小人自以失所依倚多痛惜之盖君于为善离其性未逺心力所至不但驰走于人所知者而已君绍熈元年年五十四死二年九月十五日葬高塘周寅坞娶叶氏先卒三子湜洵溪女嫁修职郎前太平州教授叶挺从事郎前贑州司户孙礿文林郎湖州乌程县丞叶知几迪功郎新严州分水县尉史弥悆孙男六人女二人将葬溪以校书郎石君应之书来请铭曰愿无没其所长因具载郭氏事云今溪之羣从又数十人矣其相先以义相竞以善流风成而意好熟孝慈友悌之行内合博闻恂逹之誉外昭然则郭氏之大未已也岂必合门而处同釜而食然后为善也铭曰大能用其家之律细能践其身之仁允也郭君弗疚于闻 



水心集巻十四宋叶适撰 

墓志铭 

安人张氏墓志铭 

