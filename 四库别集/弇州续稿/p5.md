<!-- { "loadSidebar": true } -->
　　两儿奉一父累累三少年数促理则绵欣欣在黄泉（一解）两妇奉一姑皤皤三华颠神往形尚留戚戚繐帷前（二解）死者当不生生者须竟死冥冥剖冰心戚戚报君子（三解）天上亦有星地下亦有山山山粲者何万古同精坚（四解）我歌节妇行采风荐彤史后有曹大家前有刘中垒（五解）
　　
　　弇州续稿巻二
　　
　　●钦定四库全书
　　
　　弇州续稿巻三
　　
　　（明）王世贞 撰
　　
　　○诗部
　　
　　△四言古诗
　　
　　瑞禾诗瑞禾美司马屠氏也忠而见绌寛慈靖终爰有嘉禾产自窆封是故美之
　　
　　蜿若游龙矫若归鸿入自巽方锺为幽宫无丛菉薋无蔓迷阳芃芃嘉禾产此髙冈此燥而冈彼湿而秔恶乎宜乎天定发祥在昔圣臣诚不见明皇灵动变郊迎返风同颖之禾唐伯荐王王不自有以归姬公唯子之昔经营四方日笃不懈拱翼世皇角巾东归口不挂功含弘树惇惠此家邦是故大归上启帝聪我闻寸田可菑以耕培尔孙枝岂惟子躬是穮是蓘其滋必丰请用荐尝标此荩庸
　　
　　燕燕诗
　　
　　燕燕于庭其掠也遒人以为乐我知其忧惟垒之葺而翼子是谋　鱼鱼在藻其泳也逸我知其忧人以为适惟饵之芳而口腹是迫　人乐其忧我则知之出与利投剧与名偕或蕃子孙或寿考惟祺　我忧其乐人安能度利令智昏名令实削或子孙我役或寿考我缚　忧乐之来匪我敢抡我不自天亦不自人澹兮寂兮以葆厥真
　　
　　右燕燕五章章六句
　　
　　帝省礼门颂张母也母寡而贞底孺于成行年七十祝之使养禄也
　　
　　帝省礼门爰毓之祥俾女于宋而妃于张宜尔宗祧宜尔舅嫜　帝宁不勤恤而张是痡有凤九苞殈于天衢琢之劘之试以百罹　莫苦匪荼视汝则荠莫畏匪酖视汝则醴先君之思以朂孺子　伯孺而榖先君所衷夜如何其诵声隆隆惟此诵声若自杼中　战战栗栗以保七袠虽则七袠皎若一日祝之厘之不家食吉
　　
　　右帝省五章章六句
　　
　　朴庵诗为顾生作
　　
　　子有精庐有巢是师结绳为枢剪茅而茨太朴不琢以还吾天虽有输倕巧曷施焉太朴不饰以保吾素虽有五采曷如其故蛾眉自妍混沌畏之身既隠矣安用文为子庵曰朴请对以黙诗不云乎不大声色
　　
　　贞以沈魄荷蒙真师上援圣祖大士慈念拯拔方图旦夕供奉而喜知识殷子以补陀落迦山全像见赠玅好端严种种具足感慰之深聊述四言一章为谢
　　
　　昔我大士无央刼前从音入道超谛妙圆上等佛慈下同众虔三十二应一一现全烁迦罗首八万四千清浄宝目母陀罗臂毛孔世界亦复如是普度有情广施无畏爰有巧工陶甓为器补陀落迦色肖咸备如佛世尊说法忉利旃檀表忆妙好无异惟贞小子下土矶臣赖我慈祖赐拔沈沦甫事薫修忽征胜因怳抉沈黳中现金轮始悟寸衷欲仁得仁贻者商京结善识根灵鹫之颠舍妄归真
　　
　　以双玉杯假敬美暂留赵吴兴所书莲花经成此
　　
　　汉有双璜以为双斚其刿若缕晳泽而古侍女于行酌彼清酤吸醇畅龢如觏伯雅汝奉莲经佛所秘语吴兴笔之则羣玉府我幡我诵如奉慈父紬女缃缥又似觏女比及三载各复其所由证入悟筌蹄是舍而况兹器视等苴土吾言亦赘一笑首俯
　　
　　世贞旧尝供奉三教圣容朝夕叅礼近慕锺吕七真之事方拟募工图写而信阳王太史忽以元人名迹见遗精彩焕发惊感之余聊成短述以谢
　　
　　惟古先生无上法言悯众为卑超万为尊我祖文宣师资玄元因机现用派别流奔迷者相雠悟则一源我仪图之在三谊存玄元之秘谁欤抉焉东华震器云房仍孙吕创大还混迹乾坤刘辞贵卿不婴嫁婚是皆入室夫岂窥藩黙开重阳遂探化原匪禅而禅髙研道园法子法从上为喆昆七叶金莲怳涌朝暾畴萃一图如百宝盆悟大叅同辟不二门玉局侍臣遥种慧根用彼昭昭启余昏昏何以酬之至仁无恩
　　
　　应襄王教题木石居
　　
　　逺游不御黼衮不加有桷不刻有阶不华坐倚盘石行倚乔柯其去野人能复几何一闻善言沛若江河慕彼侧微削此巍峩仁逺乎哉欲之即至舜何人哉为之即是
　　
　　应襄王教题观囿榭
　　
　　阳春被天冠此王圻吾王不游民何以怡循览灵囿亦有灵台灌木崇霄祥卉覆阶白云英英黄鸟喈喈育物对时靡悰不谐陋彼田齐周文是仪
　　
　　张伯子五十寿言
　　
　　昔在世皇肃外台纲谁其荩臣乃有二张等彼二荀叔慈慈明慈明内润智以仁藏积厚而锺伯子发祥惟我伯子隽声英英立破万巻躏百氏场吐为艺文陆离洗洋中权所指锋孰敢当薄游贤关如锥处囊天恡抟扶畴适雄飞敛尔壮心杜尔德机不顺以施日胜而肥懐珠川媚藴玉山辉君曰宁尔容彭所希黄金为饵同类为妃骖虬御鸾翱翔九围人有恒言五十知非君知其非大雄是皈离照中天万磷息辉谁缚谁解何顺何违六辔在御惟汝指麾不慕独觉宁希小乗不贪转轮何况小荣着为微言撇捩纵横荡乎漆园又似浄名其子和之玉振金声独立须弥俯挹太清怒马脂车如袭百蝇封人之祝如一蝇鸣我有半偈乃驻君听四十九年无法可称杜口毘邪息心化城大家团栾共证无生
　　
　　石禅斋诗
　　
　　友人卓征甫作髙斋曰石禅居士欲辇天目山柴煅此石作灰不若以数语解之
　　
　　以禅呼石石不点头指石为禅禅笑不休禅亦强名况石赘疣石在汝臆滞汝西游曷不椎碎置之东流自在无碍荡荡悠悠汝既坚顽如石水投取指譬月求劔刻舟石言则妖我何哓哓飞霰洪垆才点即消
　　
　　中泠馆诗
　　
　　天一之精汇为天潢播于人间洵广且长九曲曰河九派曰江止水之潘中泠最良武昌王孙凿井其城濯彼心魄导之清澄爰荫崇馆爰饰嘉名何必金山始为中泠惟此中泠与阿耨水长安帝城乃有二异时无万回且鲜太尉沈冥其中曷识真味
　　
　　△五言古
　　
　　二友篇
　　
　　吾取友于天下李于鳞以文字实伯仲焉杨仲芳之以节义相切劘亦庶几也不幸中道弃我今者頼天之灵元驭拔我于雕虫而进之太上刮濯而就之我友也实我兄也敬美匡我保我我弟也实我友也元驭尚矣收敬美于出处之后夫谁能以僣讥我
　　
　　王宗伯锡爵
　　
　　太原吾闬彦弱小负灵植三馆抗清标八座回正色步武鼎铉间弃之如遗迹荣名冠寰宇紟绅所趋翼望望若将凂空空类无识五十孺子慕扳哀变原栢伊余麻中蒲谬充他山石晩途乍折节感此三不惑芰荷良可依薇蕨足充食荆玉竟夕辉恐为世工得
　　
　　吾弟学宪世懋
　　
　　吾弟一世才孝友复天性感慨家难余需徐傲时聘兴文良鬰跂流翰亦彪炳熟复循吏篇所莅必响应人诵关西学家传豫章政一戢秾艳规夷然遂无竞稍阑坟素业颇寄农圃兴所患余有身衰来遂为病起色待尔发肉枯宁天幸窃从毛君教相将访真境
　　
　　重纪五子篇
　　
　　余昔为五子篇则济南李攀龙呉兴徐中行南海梁有誉武昌吴国伦广陵宗臣其人也已而其友稍益则为后五子篇豫章余曰徳歙汪道昆蒲圻魏裳铜梁张佳胤汝宁张九一其人也盖三十年而同矍圃之观去已半矣今其存者位虽有显塞而名业俱畅志行无变盖愯然欣然之感一时集焉故为五章以追志之
　　
　　汪司马道昆
　　
　　司马诚国器豁落不庸庸兼济文武资南北倚折冲爱弟若一身怜才见春风五十佐元枢犹在塞与通髙卧黄山表健笔吐如虹珠玑走荒裔金石耀幽宫如发汲郡藏孰当檀左锋自余友太原涊然畏雕虫济南贵叶玉物论时不同所以千秋叶唾手归宗工
　　
　　吴叅政国伦
　　
　　昔我先司马列棘遴楚士于时独明卿裒然拔其萃拓落厌时趣纵横富篇制已窥正始格复探作者意失鹄必反求贯革有余锐颇余东方谑不作公孙媚吏道亦自工时违巧相避二始稍见收三斥竟成踬桃李倾骄日幽兰自憔悴开径樊口田卖文成活计却问诸少年畴能一兼诣
　　
　　余宪副曰德
　　
　　德甫宦不达衔饥卧西山散髪听樵歌轻舠弄潺湲宁无临川屐不踏城市间举世称髙节吾独叹微言昔闻双井徒竭蹶趋险艰旦夕费雕锼不救岩石顽解曽一决之浊流遂泛澜左蠡稍自清匡庐出孱颜遂令洪都瑟疏越表三叹正始岂必多滥觞良亦难
　　
　　张御史大夫佳胤
　　
　　岷峨孕才秀铜梁嗣临卭昔托艺苑盟均年如弟兄岂无竹林隽坦陀让山公处则若渊停沛则九有丰五领开府节三奏保障功谈笑杯俎间立除肘腋凶既表文士用复解书生穷追锋一召入立拜留侯封黔黎既膻恱翰管亦景从而我独何为亹亹称赤松
　　
　　张中丞九一
　　
　　胎簮昔中折桐栢亦涓涓张生一振之矫矫遂无前平原称盗骊霜夜拭龙渊昔与宗生角推锋互瑕坚一矢银潢漏再矢月胁穿隽声绛灌耳沦落二十年晚途始见收改服事戎旃密饵间阏氏飞书降右贤山甫城朔方吉甫颂其贤自非如椽笔畴能勒燕然
　　
　　末五子篇
　　
　　余老矣蜗处一穴不能复出友天下士而乃有五子者俨然而以文事交于我则余有深寄焉自此余不复操觚管矣夫汝师者向固及之然而未竟厥诣也是以不妨重出云
　　
　　赵太史用贤
　　
　　天地有完气汝师乃锺之苦心为人纲九鼎系一丝杜门从耕牧欿然不矜持顺风礼空同再拜称天师（谓昙阳子也）偃仰思立言余工犹下帷百子杂毫端弭节为我驰窃窥中兴象在起八代衰
　　
　　李叅政维祯
　　
　　本宁名家后况复产郢里髙倡白雪言谁能不披靡弱冠白虎帷授简平津邸绛灌中自疑袁伏能无诋迁地迩长沙移官逾二始一秉西京铎洋洋复盈耳赐环夫岂难懐璧不吾以
　　
　　屠仪部隆
　　
　　屠郎天下才著作日不休如叩海人居一劵万金酬错落多夜光鱼目非所忧仰窥二都阈怳与六代游麈尾有真铨清言凌素秋芥彼区中士释我薄书邮割荣差为力挫名方乃优
　　
　　魏博士允中
　　
　　昔余游天雄毫翰殊寂寞懋权起诸生朗若鸡羣鹤甫荐博士言遽申风雅托歌鹿冠神京仪鹓瑞阿阁逶迤霄汉表犹能念丘壑词组垂光景千秋纵挥霍季君何沉沉长君正谔谔
　　
　　胡先辈应麟
　　
　　胡郎天挺豪弱龄富篇咏突窥济南室摆脱信阳境髙岭秀繁条何所不辉映顺风扬妙音畴能不倾听沈思穷正变广心饶比兴牛耳终自归蛾眉竟谁并已覩千仭翔徒劳众口竞
　　
　　四十咏
　　
　　诸贤操觚而与余交逺者垂三纪迩者将十年不必一一同调而臭味则畧等矣屈指得四十人人各数语以志区区大约徳均以年才均以行非有所轩轾也
　　
　　皇甫佥事汸
　　
　　安定饶世业八龙得其半叔氏独挺出兴辞恣璀璨齐梁大篇错钱刘小言冠时嗟安仁拙终籍长卿翫岿然鲁灵光拉逻非所叹
　　
　　莫方伯如忠
　　
　　俯仰子墨林所覩无长者莫公岂不文宛若田父社有抱不自璧虽完讵为瓦饥来翫清泌衡门亦潇洒时藻汰欲空居然余大雅
　　
　　许长史邦才
　　
　　殿卿若春风所拂无不柔酒德日颓然禅语聊厌酬耕我讙阴田爱此鹊湖幽楚璞不自贵良工琢为璆取友何必多一李成千秋
　　
