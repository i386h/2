<!-- { "loadSidebar": true } -->
　　南北相望各一天江湖久别思凄然迢遥道路三千里倐忽光阴五六年清节立朝君可羡白头为客我堪怜折梅难寄江南信惟有新诗数十篇
　　哭刘月邨
　　交游惟子独相知此老天乎不慭遗行辈雕零亡益友文风寥落失儒师在生曾与传遗像临死犹能寄别诗月落邨空人不见伤心千古隔幽期
　　三山秀气孕英竒表表才名冠一时唐殿策髙蕡不第荆州人去粲何依传家有子犹堪羡埋骨无山亦可悲留得帚金诗稿在灯牕读罢泪沾衣
　　和仇山村九日吟巻
　　暮秋景物觉荒凉触景凭髙遡杳茫归隐清如陶靖节苦吟瘦似沈东阳烟横晚浦蒹葭碧霜落寒林橘柚黄追想故宫当日事赐萸宴罢谢君王
　　寄钱竹深
　　梦断膏粱记几年舍身事佛絶尘縁把茅盖屋孤峰顶片衲蒙头万竹边支遁才髙交杜老参寥诗好动苏仙何当尽弃人间事特地来参一击禅
　　见天地心【松江府学题】
　　乾坤主宰妙难窥识破端倪便可知阳动于阴分太极剥穷必复露真机化工自有经纶处生意元无间断时万象皆春从此始细参羲画究精微
　　白雁
　　征鸿素缟过南楼衣褐同羣孰与俦云外排行分玉李天边印字带银钩髙飞逺塞疑云鹤低落平沙类雪鸥夜月芦花无认处惟闻嘹唳数声秋
　　即席和卫山斋韵并呈顾渊白路教
　　烛夜飞觞客在山同看明月上云端粘天水阔蟾光湿卷海风髙蜃气寒会友幸逢三益在娯情休恨四并难座中喜有能诗者便作唐诗顾况看
　　梅魂【武林试中】
　　梦觉罗浮迹已陈至今想象事如新相思一夜牕前月似见三生石上春的的孤芳氷气魄疎疎冷蕋雪精神料应楚些难招至欲倩花光为写真
　　甲子岁旦
　　天开正旦宿云收宇宙阳回和气浮歳换上元新甲子时同太古旧春秋朱颜不逐年华改清思惟从造化游栢酒满斟吟兴动题诗记节自赓酬
　　○絶句
　　书懐
　　万巻诗书千古事一镫牕火十年心功名梦断身无用闲补离骚学楚吟
　　偶成
　　渊明觉是新愁少伯玉知非旧恨多毕竟是非皆一梦百年梦醒事如何
　　暮春
　　芳事阑珊三月时春愁唯有落花知柳绵飘白东风老一树斜阳叫子规
　　书灯
　　书幌低垂风不来兰膏花暖夜深开剔残犹有余光在一点丹心未肯灰
　　海棠
　　脸晕轻红酒力微真妃半醉夜深时杜鹃叫落花梢月独倚东风睡不知
　　春阴芍药
　　点滴檐声湿径云翻阶红药带啼痕可怜花片都零落雨露虽多不是恩
　　芭蕉
　　翠叶离披傍竹林几年雨露受恩深緑章封事今无用空对西风抱赤心
　　闻角
　　谁送寒声入梦中遥知人在戍楼东明朝梅岭花飞雪未必都因昨夜风
　　酒家
　　风飐青帘出杏林行人未醉瓮头春安知涤器茆檐者不是相如行辈人
　　赠医者花道人
　　藜杖横肩过竹扉半挑药笼半挑诗笑予盘礴山云里泉石膏肓作么医
　　漫述
　　百拙懒营生计事一贫方识丈夫心箪瓢陋巷皆真乐何用多藏郿坞金
　　青春易过不多日白昼得闲能几人有限光阴空役役堆钱难买百年身
　　对客莫谈当世事闭门且读旧时书蓬莱献赋心犹在只恐无人荐子虚
　　楚江何忍沈清客周粟安能活饿夫慨想前修千古事孤忠髙义后来无
　　逢人休要说公卿老去无心慕宠荣李不封侯刘不第千年青史亦传名
　　世事艰难如意少功名荣耀误人多浮云富贵非吾愿且买扁舟理钓蓑
　　脱巾漉酒心先醉着屐登山脚便轻浩饮清逰忆陶谢古人千载尚留名
　　眼前万事等一梦世上几人能百年千古英雄今已矣北邙荒冢草芊芊
　　文盟无主江湖冷诗社欠人风月闲老去盍为归隐计却于何处买青山
　　烘柳日髙花院暖炷沈烟冷竹牕虚闲编怕见伤懐事不读离骚读四书
　　一春
　　新緑园林雨过时黄鹂无语恨春归杨花怕逐东风去搭住阑干不肯飞
　　花心醉日蝶先觉柳眼窥春莺未知景物繁华易凋谢一春消得几畨诗
　　江上
　　江上支笻眼界寛夕阳影里水云寒凭谁说与闲鸥鹭借我渔矶把钓竿
　　送笔与各庵和尚
　　恨杀毛锥久不灵特分二辈到禅扄难书八万四千字只写多心一巻经
　　梅菊
　　菊清独占风霜国梅白偏宜雪月天晋宋后来爱花者岂无靖节与逋仙
　　江景
　　寒生雁背天将雪冷入鱼腮水欲氷钓艇归来江路暝舟人分火点渔灯
　　听雨
　　老来已觉此身闲近日唐诗亦懒看半榻白云眠听雨一牕帘影隔春寒
　　暮春
　　东风庭院夕阳天恨緑愁红又一年春自要归花自落莫将芳事怨啼鹃
　　柳老黄鹂迁别树花残粉蝶绕空林道人不管春光去看了红芳看緑阴
　　一鸟不啼春寂寂百花都落雨蒙蒙十分花鸟东风恨半在诗中半酒中
　　题漂母饭信图
　　国士无双未肯臣汉皇眼力欠精神筑坛直待追亡后不及溪边一妇人
　　一饭岂能忘漂母英雄未遇有谁知可怜屏底丹青笔不画登坛拜将时
　　诗穷
　　风愁有恨属诗翁终日推敲句未工何苦辛勤学郊岛呕心博得一生穷
　　雷潭为定讲师赋
　　缚草为庵枕碧漪蒲圑长是坐禅时一声霹雳惊龙起布袖蒙头总不知
　　雪居为安上人赋
　　云压西湖水欲氷雪封楼阁玉棱层夜来门外深三尺应有齐腰独立僧
　　伤春
　　园林芳事已阑珊梅未生仁笋未竿堤上柳绵风脱尽緑阴应在雨中寒
　　雨过
　　雨过山头云气湿潮生渡口岸痕深一声短笛斜阳外知有渔舟泊柳阴
　　即事
　　花露研朱朝点易药炉分火昼焚香道人不管世间事自觉闲中日月长
　　木芙蓉
　　芙蓉一带绕池塘万緑丛中簇艳妆错认园林春富贵不知叶底有风霜
　　论诗
　　三百余篇岂苦思个中妙处少人知籁鸣机动何容力纔涉推敲不是诗
　　书馆即事
　　烟拖野色入书牕一畈平田隔草塘暮雨初收新水满藕花香杂稻花香
　　对菊
　　菊似灵均带楚愁餐英人去思悠悠西风篱落甘清苦不爱春光只爱秋
　　夜景
　　一池清浸藕花月午夜凉生菰叶风风月无边诗兴动品题收拾锦囊中
　　秋池
　　西风吹露冷银塘菰叶萧疎柳叶黄秋水不知时色老藕花犹学少年妆
　　简孙治中归维扬
　　闻君骑鹤赋归欤谩写诗篇问起居后土祠前花在否平山堂下柳何如
　　题墨竹画扇
　　淇澳分清入素纨一梢潇洒胜千竿此君不受人间暑叶叶生风夏亦寒
　　新昌大石佛
　　倚天岩石费雕镌佛相分明在眼前莫与嘉州争大小法身充满本无边
　　黄菊
　　压丛秋色万黄英多少金风染得成篱下年来无靖节寒香不似晋时清
　　萤火
　　化形腐草暗生光数点随风过野塘牕下久无人夜读此身不入照书囊
　　睡起
　　满阶竹影扫斜阳一枕秋风桂子香梦里不知身是客觉来依旧在他乡
　　寄秋山和尚
　　几夜孤吟忆贯休疎钟敲月动诗愁何人来入匡庐社分我山中一半秋
　　懐友
　　听雨思君泪欲流檐声滴老鬓边秋何时过我晴牕下共话思君听雨愁
　　昭瑞宫月夜
　　飞仙挟我上瑶坛古桂香中夜倚阑铁笛一声吹月落满身风露不知寒
　　东山谢太傅祠蔷薇亭
　　围棋别墅却秦军千载功名一窖尘今日江山非晋有荒祠花木为谁春
　　梦情为懒庵上人赋
　　栢子烟锁懒坐禅白云半榻伴髙眠分明记得庄周蝶飞向梅花雪涧边
　　田家
　　流水小桥江路景疎篱矮屋野人家田园空阔无桃李一段春光属菜花
　　春寒
　　客思重重山色外诗愁点点雨声中着人料峭东风急墙角桃花未肯红
　　春寒料峭透牕纱睡起晴蜂恰报衙怪得晓来风力劲满阶香雪落梨花
　　池荷
　　红藕花多映碧栏秋风纔起易雕残池塘一段荣枯事都被沙鸥冷眼看
　　听琴
　　一曲猗兰按玉徽髙山流水少人知纷纷耳听非心听安得人间有子期
　　蓬山堂访王鹤隐髙士不值
　　蓬莱深处访仙家云护岩扉石径斜笙鹤未归春寂寂青鸾啄碎碧桃花
　　过曹娥庙
　　细雨两山眉黛敛怒涛千古哭声寒须知此庙闗风教莫作寻常神女看
　　禹庙行春
　　大禹祠前柳色新骈阗车马鬬行春登临都道江山好话到平成能几人
　　子胥庙
　　伍相祠前云气昏奔呉心事与谁论怒涛夜半飜江月疑是忠臣一片魂
　　西湖行春
　　画船无复沸笙歌湖水年年自碧波回首苏公堤上柳緑阴不是旧时多
　　明妃
　　和戎何惜遣蛾眉悔悟徒然杀画师汉主深恩如可报妾身虽死亦无辞
　　一函香骨埋沙漠魂魄多应绕汉庭惟有春风知此恨年年吹拂草痕青
　　炀帝行宫
　　彩鳯楼前汴水流君王不复锦帆逰长堤旧日青青柳曾带春风拂御舟
　　明皇按乐圗
　　一曲霓裳舞太真谁知鼙鼓动边尘当时若按周姬乐治世音中无乱人
　　采莲女
　　越女兰舟泛緑漪采莲花露湿红衣万荷影里歌声过惊起鸳鸯贴水飞
　　通玄观
　　云气深深护石坛红尘飞不到阑干清阴满地无人迹一径松风鹤梦寒
　　林髙士隐居
　　家住西湖深更深古松阴里礼茅君白猿攀树藤花落点破岩前一地云
　　吟边
　　落尽荼蘼燕未归小园寂寂掩柴扉吟边正苦无诗料风逓杨花扑客衣
　　道士夜醮
　　步虚声里碧云飞佩玉珊珊谒紫微月浸■〈罡刂〉风鸾鹤过仙都道士拜章归
　　题梅花诗巻后
　　月香水影句清竒除却逋仙更有谁吟骨春风吹不落此翁已后絶无诗
　　赠王琴所
　　一曲丝桐余古意百篇风月寄闲情君诗即是琴中操底用离鸾别鹤声
　　谢聪讲师惠桂花
　　广寒世界仙家种金粟如来佛国花多谢髙人分惠我一枝和月到山家
　　客懐
　　年年春暮客天涯愁见东风扬柳花自叹身如梁上燕营巢长傍别人家
　　春夜
　　银烛烧残听漏声春寒诗思觉凄清一庭夜色无人管分付梨花伴月明
　　枕边瓶桂
　　岩桂花开风露天一枝折向枕屏边清香重透诗人骨半榻眠秋梦亦仙
　　问菊
　　山园独立对秋光一袖西风两屐霜笑倚东篱问寒菊自渊明后几畨香
　　半轩疎雨
　　檐前数点弄晴光浥露庭花枕簟香池草梦回诗思杳吟牕分得一边凉
　　蝶
　　随风粉翅太轻狂夜宿花房春梦香栩栩不知身是梦又将魂梦化蒙庄
　　见雁有懐
　　满眼西风忆故庐亲朋音问久相疎年年江上无情雁只带秋来不带书
　　聪讲师湼盘台
　　莫将生死视如来要看莲花火里开勘到灰飞烟灭处湼盘不是湼盘台
　　赠谈命姚月壶
　　胷中消息千年厯舌底穷通一世人试把五行推测看广文官冷几时春
　　中秋对月
　　十分蟾影照人间一片山河古影寒惆怅年年今夜月人生能得几回看
　　秋意
　　梧叶翻风敲老树蛩声带月泣寒莎只消些少闲风月便觉客牕秋意多
　　对菊
　　春花能得几时红万树繁华转眼空黄菊虽黄偏耐久西风雅淡似东风
　　玉绣球花
　　花神巧学传官様不属针工属化工疑是琼瑶初琢就一团香雪滚春风
　　即事
　　春晴无处不繁华多少逰人逐钿车尽道东风花柳好谁知生意在桑麻
　　九日感懐
