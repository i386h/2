<!-- { "loadSidebar": true } -->
　　君张氏讳式字景则其先建州浦城人后徙建安盖弗仕者三世讳汉夫者曽祖也讳谟者祖也讳希颜者父也父以君贵乃赠尚书职方员外郎有气节知君可教乃付家事长子而纵君游学及长文辞行义为乡里所推天禧二年释进士褐主福州闽县簿又主南劒将乐簿有银冶坐歳课不足系者常数百人君籍其人使富贫财力相兼课遂有羡无系者归以劳除开封府祥符县尉赵稹将并州辟军事判官稹所为有不可于众徐啓谕弗许稹以故听而君亦以此称长者未几遭母夫人防服除改秘书省著作佐郎知福州古田县耕籍田恩迁太常博士知开封府咸平县吕许公罢宰相以许州观察判官辟从之又通判饶州狱有十数年不决者君一言而决防择河北吏御史中丞举君得洺州赐绯鱼又以选知防州防于东南州为最剧君能镇抚之以无事三司市防绢十余万非经数君拒弗市民以君为有赐也又知濠寿二州人缢其妻而以自杀告狱既具诘立服举州讙以为明居顷召为开封府推官坐栲掠囚死出知岳州皇祐二年九月六日卒享年六十二官至尚书祠部郎中君亷静好书长于政事所居官举既去而人思见时事有不便往往能极言之无所忌赵元昊反时诱人出财助军诱多得赏于是吏或刼富人出财君疏罢之为开封推官时宫中以私财为佛寺置田又疏以为乱法后遂以君言而止既老矣终不肯治田宅所得禄以置书曰吾子业此足以自活不然虽田宅何足妻姓徐濮阳县君子六人志思惎愻憙以君故得太庙斋郎与惎同时中进士第女二人皆已嫁某月某日葬君某乡某里铭曰
　　张祖留侯世穷久幽君始士服起家以学发于州县治见称举有言朝廷弊事用除维清厥诲尚后弗渝
　　葛兴祖墓志铭
　　许州长社县主簿葛君讳良嗣字兴祖其先处州之丽水人而兴祖之父徙居明州之鄞兴祖葬其父润州之丹徒故今又为丹徒人矣曽大父讳遇不仕大父讳旰赠尚书都官郎中父讳源以尚书度支郎中终仁宗时度支君三子当天圣景祐之间以文有声赫然进士中先人甞受其摰阅之终篇而屡叹葛氏之多子也既而三子者伯仲皆蚤死独其季在即兴祖兴祖博知多能数举进士角出其上而刻励修洁笃于亲友慨然欲有所为以效于世者也年四十余始以进士出仕州县余十年而卒穷于无所遇以死嗟乎命不可控引而才之难恃以自见盖久矣然兴祖于仕未甞苟闻人疾苦欲去之如在已其临视虽细故人不以属耳目者必皆致其心论者多怪之曰兴祖且老矣弊于州县而服勤如此余曰是乃吾所欲于兴祖夫大仕之则奋小仕之则怠忽以不治非知德者也兴祖闻之以余之言为然兴祖娶胡氏又娶郑氏其卒年五十三实治平二年三月辛巳其葬以胡氏祔在丹徒之长乐乡显扬村即其年十一月某甲子也兴祖三男子蘩蕴皆有文学蘩许州临颍县主簿蕴邓州穰县主簿苹尚防也四女子皆未嫁云铭曰
　　蹇于仕以为人尤不憗施以年孰主孰谋无大憾于德又将何求



　　临川文集巻九十二
　　钦定四库全书
　　临川文集巻九十三　　　宋　王安石　撰墓志
　　太常博士曾公墓志铭
　　内翰沈公墓志铭
　　王深父墓志铭
　　王君墓志铭
　　郎中刁君墓志铭
　　王防之墓志铭
　　推官萧君墓志铭
　　大理寺丞杨君墓志铭
　　推官陈君墓志铭
　　太常博士曾公墓志铭
　　公讳易占字不疑姓曾氏建昌南丰人其世出有公之考赠谏议大夫致尧之碑大夫当太宗眞宗世为名臣公少以廕补太庙斋郎为抚州宜黄临川二县尉举三司法中进士第改鎭东节度推官还改武胜节度掌书记崇州军事判官皆不往用举者监眞州装卸米仓迁太子中允太常丞博士知泰州之如臯信州之玉山二县知信州钱仙芝者有所丐于玉山公不与即诬公吏治之得所以诬公者仙芝则请出御史当是时仙芝盖有所挟故虽坐诬公抵罪而公亦卒失博士归不仕者十二年复如京师至南京病遂卒娶周氏吴氏最后朱氏封崇安县君子男六人曅巩牟宰布肈女九人公以端拱已丑生卒时庆厯丁亥也后卒之二年而葬其墓在南丰之先茔始公以文章有名及试于事又愈以有名临川之治能不以威而使恶人之豪帅其党数百人皆不复为恶在越州其守之合者倚公以治其不合者有所不可公轻正之庄献太后用道士言作干明观匠数百人作数歳不成公语道士曰吾为汝成之为之捐其费太半役未几而罢如臯歳大饥固请于州而越海以籴所活数万人明年稍已熟州欲收租赋如常公独不肯听歳尽而泰之县民有复亡者独如臯为完既又作孔子庙讽县人兴于学玉山之政既除其大恶而至于桥梁廨驿无所不治盖公之已试于事者能如此既仕不合即自放为文章十余万言而时议十巻尤行于世时议者惩巳事忧来者不以一身之穷而遗天下之忧以为其志不见于事则欲发之于文其文不施于世则欲以传于后后世有行吾言者而吾岂穷也哉葢公之所为作之意也寳元中李元昊反契丹亦以兵近边阳为欲弃约者天子独忧之诏天下有能言者皆勿讳于是言者翕然论兵以进公独以谓天下之安危顾吾自治不耳吾已自治敌国无可忧者不自治忧将在于近而敌国岂足道哉即上书言数事以为事不尔后当如此既而皆如其云公之遭诬人以为寃退而贫人为之忧也而公所为十余万言皆天下事古今之所以存亡治乱至其寃且困未甞一以为言公没而其家得其遗疏曰刘向有言谗邪之所以并进者由上多疑心用贤人而行善政如或谮之则贤人舍而善政还此可谓明白之论切于今者夫敌国动于外百姓穷于下臣以谓尚未足忧也臣之所谓可忧者特在分诸臣之忠邪而已其大略如此而其详有人之难言者盖公既病而为之未及上而终云呜呼其尤可以见公之志也夫谏者贵言人之难言而传者则有所不得言读其略不失其详后世其有不明者乎公之事亲心意几防輙逆得之好学不怠而不以求闻于世所见士大夫之防葬二人逆一人之柩以归又字其孤又一人者宰相舅甞为赞善大夫死三十年犹殡殡坏公为増脩又与宰相书责使葬之此公之行也盖公之试于事者小而不尽其材而行之所加又近唯其文可以见公之所存而名后世故公之故人子王某取其尤可以铭后世者而为铭曰
　　夫辨邪正之实去万事之例而归宰相之责合兵为农以立天下之本设学校奬名节以材天下之士正名分定考课通财币以成制度之法古之所以治者不皆出于此乎而时议之言如此读其书以求其志呜呼公之志何如也
　　内翰沈公墓志铭
　　公姓沈氏讳遘字文通世为杭州钱塘人曾祖讳某皇赠兵部尚书祖讳某皇赠吏部尚书父扶今为尚书金部员外郎公初以祖廕补郊社斋郎举进士于廷中为第一大臣疑已仕者例不得为第一故以为第二除大理评事通判江宁府当是时公年二十人吏少公而公所为卓越已足以动人然世多未知公果可以有为也祀明堂恩迁秘书省著作佐郎歳满召归除太常丞集贤校理判登闻鼓院吏部南曹权三司度支判官又判都理欠凭由司于是校理八年矣平居闭门虽执政非公事不輙见也故虽执政初亦莫知其为材居久之乃始以同修起居注召试知制诰及为制诰遂以文章称天下金部君坐免归求知越州又移知杭州鉏治奸蠧所禁无不改崇奬贤知得其欢心两州人皆画像祠之英宗即位召还句当三班院兼提举兵吏司封官告院兼判集贤院延见劳问甚悉居一月权发遣开封府事公初至开封指以相告曰此杭州沈公也及摄事人吏皆屏息既而以知审官院遂以龙图阁直学士权知开封府公旦昼视事日中则廷无留人出谢诸客从容笑语客皆怪公独有余日而畿内翕然称治人人如公坐视其左右于是名实暴燿振发贤临一时自天子大臣皆论以为国之器而闾巷之士奔走谈说讙呼鼓舞以不及为恐防母夫人疾病请东南一州视疾英宗曰学士岂可以去朝廷也明日除翰林学士知制诰充羣牧使兼权判吏部流内铨判尚书礼部公虽去开封然皆以为朝夕且大用矣而遭母夫人丧以去英宗闻公去尤悼惜时遣使者追赐黄金而以金部君知苏州公居防致哀寝食如礼以某年某月得疾杭州之墓次某日至苏州而以某日卒年四十有三三男子六女中男恭嗣后公六日卒隆嗣延嗣与六女皆尚幼夫人陆氏封安定郡君公官右谏议大夫散官朝散大夫勲轻车都尉爵长安县开国伯食邑八百户有文集十巻公平居不常视书而文辞敏丽可喜强记精识长于议论世所谓老师宿学无所不读通于世务者皆莫能屈也与人甚简而察其能否贤不肖尤详视遇之各尽其理为政号为严明而时有所纵舍于善良贫弱抚恤之尤至在杭州待使客多所濶略而州人之贫无以葬及女子失怙恃而无以嫁者以公使钱葬嫁之凢数百人于其卒知与不知皆为之叹惜某年某月某日葬公杭州某乡某里铭曰
　　沈公仪仪德义孔时升自东方其明孰夷视瞻叹誉无我敢疵正昼而陨呜呼可悲序传有史亦在铭诗
　　王深父墓志铭
　　吾友深父书足以致其言言足以遂其志志欲以圣人之道为已任盖非至于命弗止也故不为小廉曲谨以投众人耳目而取舍进退去就必度于仁义世皆称其学问文章行治然眞知其人者不多而多见谓迂濶不足趣时合变嗟乎是乃所以为深父也令深父而有以合乎彼则必无以同乎此矣甞独以谓天之生夫人也殆将以寿考成其才使有待而后显以施泽于天下或者诱其言以明先王之道觉后世之民呜呼孰以为道不任于天德不酬于人而今死矣甚哉圣人君子之难知也以孟轲之圣而弟子所愿止于管仲晏婴况余人乎至于扬雄尤当世之所贱简其为门人者一侯芭而已芭称雄书以为胜周易易不可胜也芭尚不为知雄者而人皆曰古之人生无所遇合至其没久而后世莫不知若轲雄者其没皆过千歳读其书知其意者甚少则后世所谓知者未必眞也夫此两人以老而终幸能著书书具在然尚如此嗟乎深父其智虽能知轲其于为雄虽几可以无悔然其志未就其书未具而既早死岂特无所遇于今又将无所传于后天之生夫人也而命之如此盖非余所能知也深父讳回本河南王氏其后自光州之固始迁福州之候官为候官人者三世曾祖讳某某官祖讳某某官考讳某尚书兵部员外郎兵部葬颍州之汝阴故今为汝阴人深父甞以进士补亳州卫眞县主簿歳余自免去有劝之仕者辄辞以养母其卒以治平二年七月二十八日年四十三于是朝廷用荐者以为某军节度推官知陈州南顿县事书下而深父死矣夫人曾氏先若干日卒子男一人某女二人皆尚幼诸弟以某年某月某日葬深父某县某乡某里以曾氏祔铭曰
　　呜呼深父惟德之仔肩以迪祖武厥艰荒遐力必践取莫吾知庸亦莫吾侮神则尚反归形此土
　　叔父临川王君墓志铭
