<!-- { "loadSidebar": true } -->
　　诰赠翰林院侍讲学士高公崇祀乡贤主隂事状公讳厚字古生先世余姚人以游学徙居钱塘少博羣籍有声艺林间崇祯末中原冦兴公絶意仕进受生徒讲学里门先徳器而后词业言坊行表为后进领袖东扬逺近多宗之尝居防过哀毁三年未尝去衰绖人劝以勿过公曰先贤子羔为吾宗所自出三年泣血当时不以其逾礼而贬其贤吾嗣吾宗贤幸矣事伯兄如父所遗犹子三女一公为之嫁娶亲党有贫者恒膳之给以产邻里有所乞无勿应会越大饥郡守王孙兰司李陈子龙令所在设粥厰公特立厰于里门贷钱烧糜全活甚众且复储槥栁掩胔骼以广徳意临殁书忠孝二字呼嗣子以勿忘君父为嘱所遗诗二巻文一巻格言一巻朱陆异同论三首康熙二十五年以子贵
　　诰赠奉直大夫翰林院侍讲学士二十七年廵抚金公提督学政王公廵盐常公从士民之请崇祀杭州府学及余姚县学乡贤奉主入祠后学史官某谨撰事状而勒之主隂二月朔日谨状
　　敕赠征仕郎翰林院检讨先君竟山公崇祀乡贤事
　　状
　　一本贤事母何太君孝家失盗什器一空虑太君知晨起急贷银买什器补设如所盗物一若未有失者太君下楼失足磕去膝肤肉公顿防己膝肤肉填之立愈后太君葬湘湖公移住墓邻盛靖三宅三载不预家事一本贤席先岐山公旧业有大屋一所在北干村章堰时兄弟三人小有分争公立让屋与兄弟自赁下岸小房居住今季子检讨所居即是也
　　一本贤身无二色有寡婢遣随姑嫁婢不肯行询之曰主人贤此间无暴客见犯故也
　　一本贤少与陈咸五读书亡银廿两疑咸五取去遂成大隙时北岭庙吴道士能巫蛊术名下煞可致人死因下公生辰干枝于地镇煞之公夜齿防逮晓有告之者急诣龙虎山见天师天师解之以未满七七得不死遂请天师符持归为防宅终身或谓此讐当必报公笑谢之曰煞可解怨何不可解也相好如初
　　一本贤少谙音律其先汀州司马听斋公孙启吾公极善等韵兼能击鼔作等韵声使隔墙闻声知翻切字或曰即诸葛鼓之遗公尽其技着先天字母之学名竟山等韵录一巻又曾受起吾所藏涵虚子谱唐五调曲二首笛色工尺皆近代音律家所未有者见检讨所辑公乐说名竟山乐录凡三巻
　　一本贤长子仁和教谕为推官陈卧子先生试取第一季子检讨为太守王雪肝先生试取第一二公敕县给榜送公曰今之太丘公藏而不悬曰不敢也及
　　国朝初知县黄畏庵先生迎公作乡饮正賔仍以此四字给榜不得已悬之旧居后燬于火
　　一本贤事迹略载浙江通志孝义传中余不备录【附录绍兴府萧山县儒学廪增附生员等公揭为志传已载其人享祀宜膺其典公请崇祀乡贤光爼豆励风俗事窃闻国宪攸垂典莫隆乎飨徳王政所载礼莫大乎尊贤是非出学校而始公毁誉至乡邦而后定惟积行近圣人之域斯崇禋表至徳之师伏见已故】
　　【诰赠征仕郎翰林院检讨毛公姚江旧阀余暨耆英五世绍忠襄家余碧血六经传殿翰代嬗青箱趋庭闻诗礼之风亢宗勤闵曾之行幼敦孝则曽庐墓于湘濆长笃友于实推居于章堰目睹襄阳防乱长弃毛锥身辞江上行间潜归鐍室有遗诗步芳规于苌享里名君子追淑徳于荀陈推至诚而及物不媿儿童慎幽独以褆躬无慙衾影非公不至标子羽之清风有难必排尚彦方之髙义郡给太丘之榜让而不悬县崇桓傅之賔领之犹歉以故义方成教长君授司理以改鳣堂燕翼能贻季子进承明而登虎观数世门生多推篮轝绕庭孙子半在公车浙江通志录事实于孝义传中越社遗编列姓名于耆英表内况】
　　【思荣之载锡孰禋祀之可遗谨吁公情原非阿好伏乞鼎惠钧评俯从舆论推惟徳是亲之意教人以善之心敕县吏以敦迎绍邦贤之崇祀庶几楷模足式允生序之光冠履长存永沐蒸尝之泽提督浙江等处学政日讲官起居注右春坊兼翰林院王　据详本贤鉴重君宗行髙模楷枯王裒之桧栝墓绕慈乌推薛包之田园庭交让木踞艺林之髙目睹戎马而伤心见机拂袖长辞幕下之罗吹律成书堪作枕中之秘惟汝南之月旦儗人必于其伦斯太丘之品题定论允孚乎众况且王家龙虎早拥风云兼之谢氏琳琅渐成珪璧凡此家门之昌炽即皆盛徳之仪型学校既有公言爼豆亟宜崇祀仰该府行学遵例迎主入祠仍取给册事实报】
　　姜司谏治外事状
　　姜司谏君用治吏起家
　　世祖皇帝持召诸治吏二十三人各予两省官令入谏而司谏君称首于是君得謇謇为直臣凡五年
　　今皇帝践阼念其劳以列卿
　　诏进君乃乞假觐省水部君于堂乡游而其友毛甡以避人故主君家防守越者来请君谏书兼录君为吏时事取其大都一二则可为典者而属甡以状谨状君自言曰治内者纲也治外者理也纲以制理徃用意科以列纪徃用事事之所在而政举焉意之所至而法以张焉
　　君筮仕司教在浙之温温于汉为东瓯王国其地北当海而环山可薮多防君以司教摄瑞安县事适防至时防轻瑞安用少尝之君帅镇兵之守门者数十人骤杀而出贼遁时戊子五月
　　六月贼大至渠刘姓有名环城以营余尽伏仙山间君帅众登城未固稍为补苴裂衣标于竿闗举门礟发城之南端城久敝也震之崩一角众大恐君乃复捡诸门礟得防大者遍搜城硝炭及七十斤尽实之大礟中闗举城中山发之以稍仰逾贼营不甚伤贼然贼乃大恐却之环数里外君乃敛民家瓿凡百余丹纸泥其唇以唇四向架陴间贼望见瓿惊以为列礟不敢近然贼且尅期必三日下又益召诸贼众甚恐君时登陴瞭望示无惧意安众心而隂募丐僮裂竹衣方寸作告警牒覆以县符绹履之蒯绳使夜出之丐经贼营而请于郡三日郡兵至乃合诸门兵杀贼贼又遁
　　君迁元城县令县西接衞河自衞辉达内黄河受淇及漳及沁下与滹沱直沽合多水患而沁时暴涨入衞东下汤汤县故附郡郡之恊守者率镇丁随郡坊筑于衞之上流思遏之而留君捍城君躬先负刍结刍于枋之木间以板以障城赖之燥而上流坊筑者不得成水怒且奔势汹汹居民大恐忽一镇丁狂言曰予河神也予方请帝命将潴尔城而元城令姜君仁长者也又善治水必姜君亲祷予潴可免趣煆琅珰环首项间当是时民固已望君至是闻狂丁言望益甚踵请于路君夙不肻神且虑中狂誖不应顾民心宜慰也乃命洁于社设水土神祠之若祷社者竟不一顾狂丁水平
　　顺治壬辰畿辅饥且人心未定往往轻去其乡遂多流民及其向诸郡而各不内也则流益众方是时立逃人法防严凡去旗歴人讼匿勿出勾稽者得之十家坐故他郡来无名数悉不敢以内而流者贯于道僵如毫毛乡民既键户居即丛祠社宇亦闭以土流者多仆櫩下君怜之召集诸父老谕之使留父老曰如逃人何君曰可辨其擕子妇者耳三窟于环逃妇也否则留而以却其独行者则且可无虑且独身易生也且夫郡亦饶闲田各任而亚旅而教以垦土待年升科是公与私均利也众曰诺于是留者以万计井里皆满既而督抚亷其事下其式诸郡使效行之流民以安及其既也流者或不得于其所主又其势不可以去初以饥来附既或饱而生其心则或自指为逃人觊与所在胥吏等幸相认则坐主以法不然则亦押子妇还里可自便于是有检举称逃者时特设督部府司逃事君每闻称逃立为文押赴府使不得瞻顾为奸然犹惧审诈则狡者犹得押还自便也君复移之曰审诈得还县还县则严治以罪或从解喻之而于是称逃者亦竟以息
　　论曰司谏饶治迹即此观之亦管乐之材也或谓司谏对闼时多行仁以意如预积贮以备荒政缓并征而苏民贷伤心宅流告以祥刑目瘝士穷促之拣选皆恵爱也即其他戢兵弭盗调铨佐储无一非实効而此悉不载独载其治外者时复有催科法防良至今西北俱效之见别录
　　赵孝子遗事状
　　予与山隂赵甸游慕其为文尝兄事之既而丁国变髠顶披缁更其名壁云今画题称壁云甸是也甲寅甸死其门下士刘世洙已为之传名赵孝子传予采其遗事而状之
　　甸九嵗时其父游学归大雪不能举火出古画一幅命甸诣友所易米不得其人怅然甸闭户乃吟诗曰吾家有古画其价重连城不易街头米归来雪满罂父闻之笑曰有子如此饥亦何憾哉
　　甸幼执爨下洒埽澣濯以余工读书既而念所以治生者尝为姊描绣床至是请试为之遂与姊对床绣针刺精妙每持以易米人争夺去曰赵家绣邻儿诮之勿顾也夜读一楼文日进
　　甸母性严小不豫跪请备至尝出妻数月感悟始返里中称赵孝子
　　程节母事状
　　程母氏吴休宁商山女归程自康年二十二而孀居思以殉程毁瘠絶奉既而率其孤饍姑于闱见姑中身方嗛嗛食菰而甘乃泣曰吾死谁食吾姑哉遂努力昼夜组绩指败繙四子书视儿读读顷复组绩如故崇祯庚辰嵗大饥姑已八十卧病初觅姑嗜百计购所难致而身与孤屑柳榆及病久而姑嗜衰也夜分视药背不借茵衣絮弥月解澣而绳髪缕结如是一年既而病棘乃号于程之栗曰吾无以疗姑矣吾将飨姑肉倘能吁天得延姑三年者吾以匄汝遂刲臂和汁进强啜之甘啜竟竟愈三年始卒临卒姑曰妇孝事我吾死后吾隂遣妇孙之孝妇一如妇也后九年母卒
　　西河甡曰如母者正旌典所称节与孝也而未旌虽然旌之矣母之子名斯敏者乙卯举孝廉与吾邑来给谏游吾尝思其贤今而知为得母教也斯敏曰吾兄弟三人各冠婚次与幼皆不以累长则皆母自操持之母祷姑而神既能假天而遗命勿事禅诵其善持大体如此嗟乎贤已斯敏以状属予传予自以不文仍为具状乃状


　　西河集巻一百十一
　　钦定四库全书
　　西河集巻一百十二
　　翰林院检讨毛竒龄撰
　　事状
　　严贞女状
