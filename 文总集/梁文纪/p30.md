<!-- { "loadSidebar": true } -->
　　公讳缅字景业南兰陵人也稷契身佐唐虞有大功于天地商武姬文所以膺圗受箓萧曹扶翼汉祖灭秦项以宁乱魏氏时乗于前皇齐握符于后灵源与积石争流神基与极天比峻祖宣皇帝雄材盛烈名盖当时考景皇帝含道居贞巻懐前代公含辰象之秀徳体河岳之上灵气蕴风云身负日月立行可模置言成范英华外发清明内昭天经地义之徳因心必尽简久逺大之方率由斯至挹其源者防泳而莫测懐其道者日用而不知昭昭若三辰之丽于天滔滔犹四渎之纪于地六幽允洽一徳无爽万物仰之而弥髙千里不言而斯应若夫弹冠出仕之日登庸涖事之年军麾命服之序监督方部之数斯固国史之所详今可得而略也水徳方衰天命未改太祖龙跃俟时作镇淮泗如仁夕惕之志中夜九廻龛世拯乱之情独用懐抱深圗宻虑众莫能窥公陪奉朝夕从容左右盖同王子洛滨之嵗实惟辟疆内侍之年起予圣懐发言中防始以文学防梁俄而入掌纶诰兰桂有芬清晖自逺帝出乎震日衣青光方轨茅社俾侯安陆受瑞析珪遂荒云野式掌储命帝难其人公以宗室羽仪允膺嘉选协隆三善仰敷四徳博望之苑载晖龙楼之门以峻献替帷扆实掌喉唇奉待漏之书衔如丝之防前晖后光非止恒授公以密戚上贤俄而奉职出纳惟允劎玺增华伊昔帝唐九官咸事熊豹临戭纳言是司自此迄今其任无爽爰自近侍式賛权衡而皇情眷眷虑深求瘼姑苏奥壤任切闗河都防殷负提封百万全赵之服丛台方此为劣临淄之挥汗成雨曽何足称乃鸿鶱旧吴作守东楚义让以朂君子振平惠以字小人抚同上徳绥用中典疑狱得情而弗喜宿讼两让而同归虽春申之大启封疆邓攸之缉熙氓庶不能尚也夏首藩要任重推毂衿带中流地殷江汉南接衡巫风云之路千里西通鄾邓水陆之涂三七是惟形胜阃外莫先建麾作牧明徳攸在乃暴以秋阳威以夏日泽无不渐蝼蚁之穴靡遗明无不察容光之微必照由近而被逺自巳而及物惠与八风俱翔徳与五材并运逺无不懐迩无不肃邑居不闻夜吠之犬牧人不覩晨饮之羊誉表六条功最万里还居近侍兼飨戎秩侯府寄隆储端任显东西两晋兹选特难羊琇愿言而匪获谢琰功髙而后至升降二宫令绩斯俟禁旅尊严主噐弥固禹穴神臯地埓分陜江左以来常递斯任东渚钜海南望秦稽渊薮斯萃雚蒲攸在货殖之民千金比屋郛之内云屋万家刑政繁舛旧难详一南山羣盗未足云多渤海乱绳方斯易理公下车敷化风动神行诚恕既孚钩距靡用不待赭汗之权而奸渠必翦无假里端之借而恶子咸诛被以哀矜孚以信顺南阳苇杖未足比其仁颍川时雨无以丰其泽公揽辔升车牧州典郡感达民祗非待期月老安少懐涂歌里咏莫不欢若亲戚芬若椒兰麾斾每反行悲道泣攀车卧辙之恋争涂忘逺去思一借之情愈久弥结方城汉池南顾莫重千里北指崤潼平涂不过七百西接峣武闗路曾不盈千蛮陬夷徼重山万里小则俘民略畜大则攻城剽邑晋宋迄今有切民患烽鼓相望嵗时不息椎埋穿掘之党阡陌成羣慠法侮吏之人曽莫禁御累藩咸受其厯政所不能裁加以戎羯窥窬伺我邉隙北风未起马首便以南向塞草未衰严城于焉早闭永明八载疆埸大骇天子乃心北眷聴朝不怡扬斾汉南非公莫可于是驱马原隰巻甲遄征威令首涂仁风载路轨躅清晏车徒不扰牛酒日至壶浆塞陌失义犬羊其来久矣徴赋严切唯利是求首鼠疆界灾蠧弥广公扇以廉风孚以诚徳尽任棠置水之情郭伋待期之信金如粟而弗覩马如羊而靡入雏雉必懐豚鱼不爽由是倾巢举落望徳如归椎髻髽首日拜门阙卉服满涂夷歌成韵礼义既敷威刑具举彊民犷俗反志迁情风尘不起囹圄寂寞富商野次宿秉停菑蝝蝗不起豺虎逺迹北狄愳威闗塞谧静侦谍不敢东窥驼马不敢南牧方欲振防燕赵席巻秦代陪龙驾于伊洛侍紫盖于咸阳而遘疾弥留倐焉大渐耕夫释耒桑妇下机参请门衢竝走羣望维永明九年夏五月三十日辛酉薨春秋三十有七城府飒然庶僚如霣男女老幼大临街衢接响传声不逾时而达于四境夷羣戎落幽逺必至望城拊膺震动郛邑竝求入奉灵榇藩司抑而弗许虽邓训致劈面之哀羊公深罢市之慕对而为言逺有慙徳神驾东还号送逾境奉觞奠以望灵仰苍天而自诉震响成雷盈涂咽水公临危审正载贻话言楚囊之请虽几而弥固卫鱼之心身亡而意结二宫轸恸遐迩同哀追赠侍中领卫将军给鼔吹一部諡曰昭侯时皇上纳麓在辰登庸伊始允副朝端兼掌屯卫闻凶哀震感絶移时因遘沈疴緜留气序世祖日夜忧懐备尽寛譬勉膳禁哭中使相望上虽外顺皇防内殷私痛独居不御酒肉坐卧泣涕霑衣若此移年癯瘠改貌天伦之爱振古莫俦及俯膺天眷入纂絶业分命懿亲台牧并建对繁弱以流涕望曲阜而含悲改赠司徒因諡为郡王礼也惟公少而英明长而润风标秀举清晖映世学徧书部特善言鞶帨之丽篆籕之则穷六义于懐抱究八体于毫端奕思之微秋储无以竞巧取睽之妙流睇未足称竒至公以奉上鸣谦以接下抚僚庶尽圣徳之容交士林忘公侯之贵虚懐博纳幽闗洞开宴语谈笑情澜不竭誉满天下徳冠生民盖百代之仪表千年之领袖曽不憖留梁摧奄及岂唯侨终蹇谢兴谣辍相而已哉见我僚旧均哀共戚怨天徳之无厚痛棠隂之不留思所以克播遗尘敝之穹壤乃刋石圗徽寄情铭颂其辞曰
　　天命鸟降而生商是开金运祚始玉筐三仁去国五曜入房亦白其马侯服周王本枝派别因菜命氏涉徐而东义均梁徙自兹以降懐青拖紫崇基岩岩长澜弥弥惟圣造物龙飞天步载鼎载革有除有布髙皇赫矣仰膺干顾景皇蒸哉实启洪祚乔岳峻峙命世兴贤应期诞徳绝后光前机以成务觉在民先位非大寳爵乃上天爰始濯缨清猷濬发升降文陛逶迤魏阙惠露霑吴仁风扇越涉夏逾汉政成朞月用简必从日新为盛在上哀矜临下荘敬草木不夭昆虫得性我有芳兰民胥攸咏羣夷蠢蠢岩别嶂分倾山尽落其从如云挈妻荷子负戴成羣廻首请吏曽何足云昔闻天道仁罔不遂彼苍如何兴山止篑四牡方驰六龙顿辔斯民曷仰邦国殄瘁齐陨晏平行哭致礼赵殂昌国列邦挥涕况我君斯皇之介弟哀感徒庶恸兴云陛阶毁留攅川泛归轴竞羞野奠争攀去毂遵渚号追临渡望哭无絶终古惟兰与菊涂由帝渚朱轩靡驾东首茔园即宫长夜逝川无待黄金难化钟石徒刋芳猷永谢
　　齐丞相豫章文宪王碑
　　世载冠冕之晖家开配天之业洪源迈于委水云峰冠于削成公自天攸纵非待河岳道亚生知徳备蔵往摩赤霄而理翰望阊阖以上驰廻风飇于襟褎宅山川于懐抱爰初弱冠蔵器俟时康荘广辟饰礼贤之馆杞梓备收罄滋兰之畹既驾朱骖又敷衮职升降轩陛率由孝敬谦以备物贵以在身再握励已三吐忘勌公徳惟民望位冠朝首仪表瑰雄风神秀杰每至三元首旦华裔在庭执玉端闱冠冕百辟外夷震耸犹单于之惧王商羣后瞻慕若众星之俯日月虽复以周公之亲居周公之任道格皇天光被四海而小善靡失輶徳必从譬由畎浍匪让所以森致江河土壤同归故能郁成嵩岱保翼三善正九伐铭彼太常悬诸日月铭曰
　　大徳风迈具美云从事贵愈贬礼峻弥恭且有厚命车服以庸羽仪列辟冠冕羣龙周室多祜汉有余庆奕奕皇族于斯为盛公之绥之终和且敬是惟宗国庶邦作咏
　　齐太尉王俭碑
　　瞻旦奭而齐轸防夔龙而长骛百辟翘首譬列宿之仰望舒千里结辙若派流之宗江汉及宋道盛运鼎命将改而曕乌所集未知适归公髙卧闲宇独咤虚室眷龙顔以托梦咏日角以兴言伫傅岩之下懐滋水之上慨深板荡念在濡足霸君亦虑属一匡情降三顾卜匪熊罴唯人是与公深覩兴废妙识人英察荣光于河渚攀龙翼于云汉倾方寸以奉国忘七尺以事君殊文共防异轸同归堆案盈几充庭满室随方引应断决如流辞不辍响纸无停笔精明外朗神彩傍映矖瞩接其光景风云溢乎帷席嚻喧总至大薄相填齐镳共轸并而不杂铭曰【郁起后有阙】
　　王公赫矣世载经纶四彼三杰六兹五臣徳参世命道亚如仁屣步金门濯缨兰畴激水上征培风郁起
　　齐太尉文宪王公墓志铭
　　徳被九官功包十乱帝圗必举皇猷偕焕斯谓国桢是惟民干翺翔礼园优防文馆秘义烟涵瓌辞雨散揆路扬辉台庭改观方翊隆平燮兹天网福履每愆降年多爽微言永谢庶僚谁长铙吹罢音松风代响
　　齐太尉徐公墓志铭
　　公美风仪善言笑爱重琴碁流连泉石拓宇东郊暧然闲素荣贵之来无槩懐抱任居端揆万务同归簿领盈前嚣尘满席直举枉错虚来实反天道不仁与善愆应
　　太常卿任昉墓志铭
　　天才俊逸文雅备心为学府词同锦肆含华振藻郁焉髙致川谿望归岩阿待阙幽光忽断穷灯黯灭尔有令闻兰薫无絶
　　尚书右仆射范云墓志铭
　　合契兴王匪劳物色乗风郁起化成龙翼乃作喉唇帝猷必举乃作铨衡彛伦攸叙北京岨峻东川廻薄蕴吾名臣终天靡作
　　长沙宣武王墓志铭
　　山岳镇地日月丽天邻几者庶亚极称贤峩峩哲人实惟天纵徳基内美功成日用亦既东辕实拯朝难迅锋雷骇霜戈电断震主必危功髙不赏哀动上霄痛铭壤圣武爰发后耻申寃大礼空备幽驾莫援
　　司徒谢朏墓志铭
　　岳神昔降和气今钟以彼天爵鬱为人龙崇基往峻世徳今重汉车作传灵位攸待我君应符非公莫宰华衮既袭轻萝自改形虽庙堂心犹江海经邦已备皇情廻属素騑辍御云罢曲
　　齐临川王行状
　　公遵源于陵壑禀黄中之正气其性逸其神凝端华表美弱齿贵着乎将立云虚景暖岳秀川渟兰桂不逾其质珪璋未究其美幼而悦学业茂从师洽贯书塲该综文圃清晖秘誉烛野光朝
　　齐司空栁世隆行状
　　公禀灵华岳幼挺珪璋清襟素履发乎龆丱及长风质洞逺仪止鲜华动容合矩吐言被律时沈攸之狼据陜西气陵物上而太祖登庸作宰天厯在躬攸之播封豕之情总全荆之力兕甲十万铁马千羣水陆长骛志窥皇邑公抗威川涘勇略纷纭显晦有方出没无绪攸之乃反斾亘围亲受矢石増橹乗埤严冲驾雉云輣俯阙地穴斜通半蔵晚餐负户晨汲公乃绥众以武应敌以竒灵锋电耀威防云举事切三版之危气损九天之就残寇外老逆党内离焚舟委甲掬指宵遯公风标秀彻噐范润茂乎辞彩雅善鼓琴摛纯蔡之髙芬纂钟嵇之妙曲虽婴拂世务而素业无改临姑苏而想八桂登衡山而望九疑七纡邦组三临荡甸五职瑞扇一司百揆故可以齐衡八凯方驾五臣
　　齐朝丹徒故宫颂
　　圣祖神杰尧踪汉烈岳峻雄圗天张武节坠命既升霸略将骋清渭走烽浊河献警恃峭剑闗慿深桂岭彛章委阙礼乐沉河拯压倾构引溺危波尽物称瑞穷灵委和精翼日丹羽巢阿
　　雪賛
　　火竞乃上炎隂矫亦下润独有凝雨姿贞晼而无殉排云宁自髙晞光本非恡委谷不辞深因岩岂知峻洁貌虽同赏英心共谁振
　　髙士賛
　　余之所谓髙士者悠悠皆是请试言之圣人莅天下则贤人賛辅卨益臯陶是也自中智以下莫有不学以从政佐国安民者也易曰圣人之大寳曰位非学则不得也学所以行其志孝悌慈仁信义是也虽诵先王之典谟而不行其志圣人之大寳亦不可得也要须学行兼有然后取之悠悠之徒莫不攘袂而议进取怒目而争权利悦愚谄闇茍得忘亷若斯人者岂入国士之涂动衣冠之盼借此而登髙位未或有也賛曰
