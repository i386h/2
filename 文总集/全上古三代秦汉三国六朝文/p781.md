<!-- { "loadSidebar": true } -->
　　夫王者郊祀天地，祭奉百神，载在祀典，礼有常飨，佛出西域，外国之神，功不施民，非天子诸华所应祀奉。往汉明感梦，初传其道，惟听西域人得立寺都邑，以奉其神，其汉人皆不得出家。魏承汉制，亦循前轨。今大赵受命，率由旧章，华戎制异，人神流别，外不同内，飨祭殊礼，华夏服礼，不宜杂错，国家可断赵人，悉不听诣寺烧香礼拜，以遵典礼。其百辟卿士，下逮众隶，例皆禁之。其有犯者，与淫祀同罪，其赵人为沙门者，还从四民之服。（《高僧传》九，《晋书·佛图澄传》，又《御览》六百五十三引《晋书》，又《广宏明集》六，又《十六国春秋》十五。）

　　○扇上铭

　　牛明赫离光，启片来清风，服嗽云露，体夷神自融。（《初记》三）
王擢
擢仕石虎，为镇远将军，苻健入关，奔张重华，为征东大将军。

　　○表免雍秦望族戍役

　　雍秦二州望族，自东徙已来，遂在戍役之例。既衣冠华胄，宜蒙优免。（《晋书·载纪·石虎传》上，又《十六国春秋》十五。）
王波
波仕石虎，为中书令，徙中书监，为赵揽所赞腰斩，追赠司空。

　　○遣李宏还蜀事议

　　今李宏以死自誓，若得返魂蜀汉，当鸠率宗族，混同王化。若遣而果也，则不烦一旅之师，而坐定梁益，就有进退，岂在逃命一夫。寿既号并日月，跨僭一方，今若制诏，或敢酬反，则取诮戎裔。宜书答之，并赠以苦，使寿知我遐荒必臻也。（《晋书·载纪·石虎传》上，李寿将李宏自晋奔于石虎，寿致书请之，题曰赵王石君，虎不悦，中书监王波议云云，又见《十六国春秋》十六。）
申锺
锺仕石虎，至司徒。

　　○谏任石宣石韬

　　庆赏刑威，后皇攸执，名器至重，不可以假人。皆以防奸杜渐，以示轨仪，太子国之储贰，朝夕视膳，而不及政也。庶人邃往以闻政致败，殷鉴不远，宜革而弗遵。且二政分权，甚不及祸，周有子颓之畔，郑有叔段之难，此皆由宠之不道，所以乱国害亲，惟陛下览之。（《晋书·载纪·石虎传》上，又见《十六国春秋》子六。案，文云览之，知非口谏。）
阙名
○西门豹祠堂东石柱铭

　　赵建武中所也。（《水经·浊漳水注》。）

　　○华山玉版文

　　岁在申酉，不绝如线。岁在壬子，真人乃见。（《晋书·载纪·慕容传》，初石虎使人搜策于华山，得玉版文，又见《十六国春秋》二十七。）
卷一百四十九
前燕
慕容
字奕洛环，昌黎棘城鲜卑人，武帝时袭父涉题位为鲜卑单于。惠帝时，王浚承制以为散骑常侍、冠军将军、前锋大都督、大单千，愍帝以为镇军将军昌黎辽东二国公。元帝承制以为假节散骑常侍都督辽左杂、夷流人诸军事、龙骧将军、大单于、昌黎公，并不受，大兴中拜监平州诸军事、安北将军、平州刺史，寻加使持节都督幽平二州东夷诸军事、车骑将军、平州牧，进封辽东郡公。成帝即位，加侍中，位特进，又加开府仪同三司，不受，咸和八年卒，策赠大将军，谥曰襄，慕容僭号，追谥曰武宣皇帝。

　　○与陶侃笺

　　明公使君毂下、振德耀威，抚宁方夏，劳心文武，士马无恙，钦高仰止，注情弥久。王途险远，隔以燕越，每瞻江湄，延首遐外。

　　天降艰难，祸害屡臻，旧都不守，奄为虏庭，使皇舆迁幸，假势吴楚。大晋启基，祚流万世，天命未改，玄象著明。是以义烈之士，深怀愤踊。猥以功薄，受国殊宠，上不能扫除群羯，下不能身赴国难，仍纵贼臣，屡逼京辇。王敦倡祸于前，苏峻肆毒于後，凶暴过于董卓，恶逆甚于催汜，普天率士，谁不同忿！深怪文武之士，过荷朝荣，不能灭中原之寇，刷天下之耻。

　　君侯植根江阳，发曜荆衡，杖叶公之权，有包胥之志，而令白公、五员，殆得极其暴，窃为丘明耻之。区区楚国子重之徒，犹耻君弱臣强（《晋书》无此二字，臣上有群字。）不及先大夫，厉己戒众，以服陈郑；越之种蠡，尚能弼佐句践，取威黄池。况今吴土，英贤比肩，而不闻辅翼圣主，陵江北伐。以义声之直，讨逆暴之羯，檄命旧都之士，招怀存本之人，岂不若因风振落，顿坂走输哉！且孙氏之初，以长沙之众，摧破董卓，志匡汉室。虽中罹寇害，雅志不遂，原其诚心，乃忽身命。及权据杨越，外杖周张，内凭顾陆，拒魏赤壁，克取襄阳。自兹以降，世主相袭，咸能侵逼徐豫，令魏朝旰食。不知今之江表，为贤俊匿智，藏其勇略邪？将吕蒙、凌统，高踪旷世哉？况今凶羯虐暴，中州人士，逼迫势促，颠沛之危，甚于累卵。假号之强，众心所去，敌有衅矣，易可震荡。王郎、袁术，虽自诈伪，皆基浅根微，祸不旋踵，此皆君侯之所见闻者矣。

　　王司徒清虚寡欲，善于全己，昔曹参亦崇此道，著画一之称也。庾公居元舅之尊，处申伯之任，超然高蹈，明智之权。于寇难之际，受大晋累世之恩，自恨绝域，无益圣朝，徒系心万里，望风怀愤。今海内之望，足为楚汉轻重者，惟在君侯。若戮力尽心，悉五州之众，据兖豫之郊，使向义之士，倒戈释甲，则羯寇必灭，国耻必除。在一方，敢不竭命。孤军轻进，不足使勒，畏首畏尾，则怀旧之士，欲为内应，无由自发故也，故远陈写，言不尽宣。（《晋书·载纪·慕容传》，又见《十六国春秋》二十三。）
慕容皇
皇字元贞，第三子，建武初拜冠军将左贤王，封望平侯，太宁末拜平北将军，进封朝鲜公，卒嗣位，行平州刺史。明年，成帝遣使拜镇军大将军、平州刺史、大单于、辽东公，咸康七年策拜燕王。永和四年卒，慕容僭号，追谥文明皇帝。

　　○上晋成帝表

　　臣究观前代昏明之主，若能亲贤并建，则政致升平；若亲党后族，必有倾辱之祸。是以周之申伯，号称贤舅，以其身藩于外，不握朝权。降及秦昭，足为令主，委信二舅，几至乱国。逮于汉武，推重田分，万机之要，无不决之。及分死後，切齿追恨。成帝暗弱，不能自立，内惑艳妻，外恣五舅，卒令王莽，坐取帝位。每览斯事，孰不痛惋！设使舅氏贤若穰侯、王凤，则但闻有二臣，不闻有二主。若其不才，则有窦宪、梁冀之祸，凡此成败，亦既然矣。敬能易轨，可无覆坠。

　　陛下命世天挺，当隆晋道，而遭国多难，殷忧备婴，追述往事，至今楚灼。迹其所由，实因故司空亮居元舅之尊，势业之重，执政裁下，轻侮边将，故令苏峻、祖约，不胜其忿，遂致败国。至令太后发愤，一旦升遐。若社稷不灵，人神无助，豺狼之心，当可极邪？前事不忘，後事之表，而中书监、左将军冰等，内执枢机，外拥上将，昆弟并列，人臣莫俦。陛下深敦渭阳，冰等自宜引领。臣常谓世主若欲荣显舅氏，何不封以藩国，丰其禄赐，限其劳利，使上无偏优，下无私论。如此，荣辱何从而生！尊沓何辞而起！往者惟亮一人，宿有名望，尚致召变，况今居之者，素无闻焉！且人情易惑，难以户告，纵令陛下无私于彼，天下之人，谁谓不私乎！

　　臣与冰等，名位殊班，出处悬邈，又国之戚昵，理应降悦，以适事会。臣独矫抗此言者，上为陛下，退为冰计，疾苟容之臣，坐鉴得失。颠而不扶，焉用彼相！昔徐福陈霍氏之戒，宣帝不从，至令忠臣，更为逆族，良由察之不审，防之无渐。臣今所陈，可谓防渐矣。但恐陛下不明臣之忠，不用臣之计，事过之後，更处焦烂之日耳。王章刘向，每上封事，未尝不指斥王氏，故令二子，或死或刑。谷永、张禹，依违不对，故容身苟免，取讥于世。臣被发殊俗，位为上将，夙夜惟忧，罔知所报，惟当外殄寇仇，内尽忠规，陈力输诚，以答国恩。臣若不言，谁当言者。（《晋书·载纪·慕容传》，又《十六国春秋》二十五。）

　　○上言征慕容仁

　　正月十二日，臣躬征平郭，远假陛下天地之威，将士竭命，精诚感灵，海为结冰，凌行海中三百馀里。臣自立国，及问诸故老，云初无海水冻冰之岁。（《初学记》七，《御览》六十，又六十六，并引王隐《晋书》，又见《十六国春秋》二十四。）

　　○下令赐封裕

　　览封记室之谏，孤实惧焉。君以黎元为国，黎元以谷为命。然则农者国之本也，而二千石令长，不导孟春之令，惰农弗劝，宜以尤不修辟者，措之刑法，肃厉属城。主者明详推检，具状以闻。苑囿悉可罢之，以给百姓无田业者。贫者全无资产，不能自存，各赐牧牛一头。若私有馀力，乐取官牛恳官田者，并依晋魏旧法。沟洫溉灌，有益官私，主者量造，务尽水陆之势。中州未平，兵难不息，勋诚既多，官僚不可以减也。待克平凶丑，徐更议之，百工商贾，数四佐与列将，速定大员，馀者还农。学生不任训教者，亦除员禄。夫人臣关言于人主，至难也，妖妄不经之事，皆应荡然不问，择其善者而从之。王宪刘明，虽罪应禁黜，亦由孤之无大量也。可悉复本官，仍居谏司。封生蹇蹇，深得王臣之体。诗不云乎：“无言不酬。”其赐钱五万！宣明内外，有欲陈孤过者，不拘贵贱，勿有所讳。（《晋书·载纪·慕容传，又《十六国春秋》二十五。）

　　○下令罪宋该

　　夫孝廉者，道德沈敏，贡之王庭，偏往助叛徒，迷固之罪，至王威临讨，凭城丑詈，此则悖逆之甚者也，奈何举之，剖符于朝，何所取信，该下吏，可正四岁刑，偏行财祈进，亏乱王典，可免官，禁锢终身。（《御览》六百五十一引《前燕录》，辽东内史宋该举韩偏为孝廉慕容令云云，又见今《十六国春秋》三十一。）

　　○与庾冰书

　　君以椒房之亲，舅氏之昵，总据枢机，出内王命，兼拥列将州司之位，昆弟网罗，显布畿甸。自秦汉以来，隆赫之极，岂有若此者乎！以吾观之，若功就事举，必享申伯之名；如或不立，将不免梁窦之迹矣。

　　每观史传，未尝不宠恣母族，使执权乱朝，先有殊世之荣，寻有负乘之累，所谓爱之适足以为害。吾尝忿历代之主，不尽防萌，终宠之术，何不业以一土之封，令藩国相承，如周之齐陈？如此，则永保南面之尊，复有黜辱之忧乎！窦武何进，好善虚己，贤士归心，虽为阉竖所危，天下嗟痛，犹有能履以不骄，图国亡身故也。

