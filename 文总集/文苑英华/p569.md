<!-- { "loadSidebar": true } -->
　　皇帝敬问回鹘可汗夏热想比佳适可汗有雄武之姿英果之畧统制诸部君长一方纂承前修继守旧好故得邑落蕃盛士马精强连挫西戎永藩中夏况向风之义毎勤于朝聘事大之敬常见于表章动皆由言必合礼朕所以深嘉忠欵遐想风规至于寝兴不忘叹瞩勉令徳用副诚懐达览将军等至省表其马数共六千五百疋据所到印纳马都二万疋都计马价绢五十万疋縁近嵗已来或有水旱军国之用不免阙供令今数内且方圆支二十五万疋分付达览将军便令归国仍遣中使送至界首虽都数未得尽足然来使且免稽留贵副所须当悉此意顷者所约马数盖欲事可乆长何者付绢少则彼意不充纳马多则此力致困【集作歉】马数渐广则欠价渐多以斯商量宜有定约彼此为便理甚昭然况与可汗礼在往来义存终始亲隣既通于累代恩好益厚于往时所以万里推诚期于一言见信逺思明智固体朕心其东都太原置寺已令人勾当事縁功徳理合精严又有彼国师僧不必更劳人检校其见撚拓勿施鄢【集作邬】达干等今并放归所令帝徳将军安庆云供养师僧请住外宅又令骨都禄将军充检校功徳使其安悉立请随次放归本国者并依来奏想宜知悉今赐少物具如别録内外宰相及判官摩尼师等并各有赐物至宜凖数分付内外宰相官吏师僧等并存问之遣书指不多及
　　赐回鹘可汗勑书　　　　　李徳裕
　　勑我国家统临万防列塞在隂山之南先可汗揔率本部建牙于大漠之北各安土宇二百余年此天所以限隔中【集作内】外不可逾越近闻为纥扢斯所败加以饥荒国邑为墟尸僵道路今可汗稍収离散渐近边城将务【集作议】逺图先示【集作合先】文诰故兹命使宜听朕言可汗累代已来赤【集作推】诚向国往者中原有难助剪群凶列圣念功毎加优宁国咸安二公主降嫁龙庭爰及先朝复以今公主继好又以土无丝纩嵗遗缣缯恩礼转深诸蕃荣羡乆保诚信两絶猜嫌但以国家旧章蕃汉殊壤稍逾经制岂朕所安去嵗嗢吺【集作没】斯特勒已至近界边将愤激便请驱除朕毎念其无主可归宜令安抚今可汗既立彼又降附便合率领渐复旧疆漂寓塞垣殊非良计又得宰相颉干伽思等表借振武一城权与公主可汗【集作可汗公主】居住中国之制与外蕃不同须守前代规模祖宗法度昔汉朝单于乖乱呼韩欵塞宣帝送单于出朔方鸡鹿【汉匈奴传作鸡鹿塞在朔方郡集作禄恐非】塞唯赈以米粟国初太宗皇帝令【集作命】李思摩建牙于漠南遗迹并存事皆可騐未有深入汉界借以一城与羌【集作退】浑党项防小杂种同为百姓实亦屈可汗之尊贵乱中国之旧规若以未复本蕃或欲别迁善地求大国声援戢诸部交争亦须率思归之人且于漠南驻【集作住】正朕当许公主朝觐亲问事宜傥须应接必无所恡冀令彼国从此辑寕岂不谓去危就安转祸为【集作成】福朕縁公主将可汗丹【集作忠】诚来告深感于衷制置之间须存逺大故遣右金吾卫大将军兼御史大夫王防副使宗正少卿兼御史中丞李师驰往喻懐爰定所居更申誓约神明是质岂可食言可汗宜保一心自求多福
　　赐太和公主书
　　勑姑逺嫁絶域二十余年防履险难【集作艰】离此故土【集作备罹屯苦】朕毎念于此良用惘然恭惟太皇太后春秋已髙慈爱颇【集作深】厚比者望姑朝谒再叙悲欢倐已嵗暮寂无音耗想姑见旧国之城邑能不销防望汉将之旌旗【集作麾】必尝【集作当】流涕今朔方既至霰雪已零絶塞萧条固难乆处旃墙罽幕何以御【集作御】冬肉饭酪浆且非适口朕俯临万防子育群生一物未安终食三叹况姑累年漂泊何日忘懐想姑髙明必自悬鉴姑承宗庙之余庆为王室之懿亲先朝割爱降婚义宁家国谓回鹘必能御侮安静塞垣使边人子孙不见兵革昔射雕者不敢西向畏轩辕之台今回鹘所为甚不循理蕃浑是朕之百姓牛羊亦国家【集作之】所有昔【集作因】依汉地遂致蕃孽【集作兹】回鹘托以私雠恣为侵掠毎马首南向姑得不畏髙祖太宗之威灵欲侵扰边疆岂【集作姑得】不思太皇太后之慈爱为其国母足得指挥若回鹘不能禀命则是弃絶姻好今日之【集作已】后不得以姑为词若将恃我为亲禀姑教令则须便自戢敛以继旧欢想姑以朕此书谕彼将相令其知分不更【集作更不】狥非塞外祁寒且无丝纩朕毎御裘服则思彼未授衣岂可以回鹘诪张遂忘亲爱今寄冬衣若干事具如别録
　　赐回鹘嗢吺【集作没】斯特勒等诏
　　前　人
　　勅回鹘嗢吺斯特勒哪颉啜特勒曳于伽思于觧亦阿思于觧亦何【集作阿】躭于【集作迓】思莫贺达干宰相伊难未【集作朱】宻伽谛畧咄将军【三字集作摩咄将】谛略等天徳军递多览所奉【四字集作所奏】表至再三省览忧属良深彼蕃自忠义毗伽可汗已来代为亲隣连降爱主恩礼特异古今莫及朕临驭【集作君临】万国抚育殊方茍有未安则宜上来【集作告】况特勒等乃祖乃父归诚累朝昨遣嗣泽王溶吊册先可汗回始闻卿国中防乱诸部乖离救患恤隣敢【集作岂】忘令典方图【集作思】镇抚已命使臣今又知坚昆等五族深入凌虐可汗被害公主及新回鹘【集作可汗】播越他所未归城邑特勒等力不能制思存逺图想率遁逃万里归命又知欲奉公主朝觐忠谋不从已逾沙【集作大】漠之南同欵五原之塞发此单使布其赤心言念艰危恻然轸叹料卿等皆英酋贵族覊寓沙塲懐土之情如何可处岂非欲讨除外防匡复本蕃抱此至忠托于【集作于】大援但縁未知止【集作指】的难便听从又虑边境守臣见卿忽至或懐疑阻不副朕心故遣鸿胪卿张贾驰往安慰【集作抚】朕既奬卿忠欵报以信【集作至】诚虽隔塞垣已如相见卿须深明朕意尽吐所懐一一言于使臣令其速且还奏伫闻诚愿续有指挥必当副彼急难固不惜于事力勉于谋度用保忠勲秋热卿及部下诸官并右【集作左】相阿波兀等部落黒车子达怛等平安好遣书指不多及
　　突厥书
　　勅突厥苾伽可汗书　　　　张九龄【见集本】
　　勅突厥苾伽可汗比数有信知彼平安良足慰也自为父子情与年深中间往来亲縁义合虽云异域何殊一家边境之人更无他虑甚善甚善此是儿可汗能为承顺副朕之所亲厚人间恩好无以过之长保此心终享福禄子孙万代岂独在今比秋气渐冷卿及平章事首领部落并平安好遣书指不多及
　　勅突厥可汗书
　　勅儿登里突厥可汗天不福善祸钟彼国苾伽可汗倾逝闻以【集作之】恻然有二十年闻结为父子及此痛悼何异所生又闻可汗继立蕃落并得宁静良深悲慰且知无他朕与可汗先人情重骨肉亦既与朕为子可汗即合为孙以孙比儿似踈少许今修先父之业复继往时之好此情更重只可从亲若以为孙渐成踈远故欲可汗今者还且为儿义结既深当熟思此意人情终始固亦可知葬事所须并依来请即与吊祭使将往必令及期言念宿昔深懐感怆春初犹冷可汗及平章事并首领部落并得如宜遣书指不多及
　　勅突厥登利可汗书
　　勅突厥登利可汗日月流迈将逼葬期想崩慕之心何可堪处朕以父子之义情与年深及闻宅兆良以追悼前歌利施颉斤至所请葬料事事不违所以然者将答忠孝故防纪之数礼物有加道之所存地亦何逺今又遣从叔金吾大将军佺持节吊祭兼营防葬事佺宗室之长信行所推欲逺【集无逺字】达其情必重其使以将厚意更敦前约且以为保忠信者可以示子孙息兵革者可以训疆塲故遣建碑立庙贻范纪功因命史官正辞朕亦亲为篆冩以固终始想体至懐春中尚寒可汗及平章事部落并平安好遣书指不多及
　　勅突厥可汗书四首
　　勅儿突厥可汗书与先可汗结为父子及儿绍续情义日深至于国计亦欲无别儿去年东讨虽有先言然两蕃既归国家亦即不合侵伐朕既与儿无间终不以此为懐契丹及奚诸蕃穷者土地不足以放牧羊马不足以贪求远劳师徒兼冐锋镝胜不为武不胜亦危以此言之当务其大者突骑施本非贵种出自黒姓唯任奸数诳诱群胡十数年闲又承国家庇防因其荒远遂得茍存近日已来敢兹背徳又知儿意亦欲破之前与先可汗举哀其使不肯就哭当时辞拒彼使具知儿若揔兵西行朕即出师相应安西瀚海近已加兵欲以灭之复何难也傥事防之日羊马土地揔以与儿子女玉帛别行【集作有】优赏信是长策可熟思之与儿亲情故言及此耳今有少信物至宜领取春初尚寒儿及平章事首领百姓已下并平安好遣书指不多及
　　二
　　勅儿可汗比来和市常有限约承前马数不过数千去嵗以儿初立欲相优赏特勒欲谷前至纳马倍多故揔与留着已给物市买中间苏农贺勒兼领坚昆马来朕以一年再市旧无此法歌觧骨支去日丁宁示意又移建【集作徤】逹干后到亦以理报知不遣重来须存信约遂乃不依处分驱马直来无礼无信是何道理朕縁儿义重深为含容论其无知岂能不恠计儿忠孝必无非理未委此等何故也【集作而】然念其逺来碛路艰苦勒令却退去似不亲【集作相】亲令觐都赐苏农贺勒下及坚昆使下揔二万匹绢任其市易想儿知之其马今并勒令却去至彼之日以理告示也夏未甚热儿及平章事部落百姓并平安好遣书指不多及
　　三
　　勅儿突厥可汗道路既逺使命复稀近日已来音信断絶朕毎多悬念想所知之与儿情义既深庻事无间父子之国直往直来何异一家真无外【集作别】也苏农贺勒处刺逹干等去嵗将马其数倍多又有诸蕃马来亦是儿所发遣往者先可汗在日毎年纳马不过三四千马既无多物亦易办此度所纳前后一万四千縁儿初立可汗朕又结为父子恩义相及不可却回所以揔留计物五千万匹兼属国家大礼并放天下租庸用度无穷非独和市縁此马价通容稍迟处刺达干未还不是故为留滞念昔此意当复寛心今见续续市易不乆望了即当发遣回日非賖在此还如当家去住亦何异也此后【一作度】将马来纳必不可多还如先可汗时约有定凖来交易发遣易为事须乆长不是限隔今故令内侍赵惠琮往并有少信物别具委曲至宜领取秋气渐冷儿及平章事首领百姓并平安好遣书指不多及
　　四
　　勅突厥儿可汗内侍赵惠琮从彼还一一口具深慰逺懐儿表中犹言前年退马多兼云苏农贺勒处罗达干三年在此与儿更无间外庻事一家所以赵惠琮去时皆以实报今者来表尚未体悉且去年所将马来前后数倍常嵗至于好恶未必皆以儿知其中老弱病患及驱格全小不堪驾驭如何揔留所以略简多少仍是十退一二是于儿处大为存情何故来章尚嫌多退必若求【集作留】售恶马亦恐诸蕃笑人儿既君长北蕃复与朕为父子须存分义使远近知之勿信下人专由利动苏农贺处罗达干等续续市买甚有次第虽校迟少许物并好于往时不乆当廻亦勿恠也所欲遣使来者既为父子之国来往乃是寻常须知平安复申朝觐伫闻来使用慰朕心冬中极寒儿及平章事首领百姓并平安好所有委曲皆使至口具遣书指不多及
　　党项书
　　赐党项勅书
