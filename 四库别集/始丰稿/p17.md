<!-- { "loadSidebar": true } -->
耕乐处士以洪武十年正月二十二日卒其孙公振卜以其年十有二月十六日塟于其乡荀山之原而持里人赵拙生所为行状谒余请志其墓且曰公振不幸先人之弃公振也公振纔三岁頼大父教育以克成人罔极之恩蔑知攸报今也大父以高寿终深惧不能奉大事重惟先大父之潜徳素行所以积于躬而孚于人者具见于状惟先生畀之铭使吾大父虽没犹存则先生之赐也茍如所请则不肖孤所以奉大事者庶几一得而亦可以慰吾先人于地下焉予以其言之足矜也乃按状而为之序序曰处士性许氏讳文泰字泰之世居钱唐之灵芝乡处士本唐忠臣睢阳刺史逺之裔谱牒散轶莫能考其传序曽祖讳誾祖讳大有考讳永茂母全氏幼精敏不类乡里儿其母贤而知教曰此儿佳然不可不令读书读书则知古今识道理可以守身持家乃遣入城府从明师学久之颇通经书大义一日告其母曰古人朝出耕夜归读古人书吾固农家者流久亲方册而不事畎畆恐隳家业其母从之乃归治农事虽沾手涂足不自厌苦稍暇读书益力其母喜曰儿必昌吾家第吾居隘且土田薄不足以发旁近宦塘禇坝之间稍饶沃当徙居之既徙处士愈益治农暇且读书如初居数岁家日以裕俄丧乱作冦盗日肆焚掠处士挈家避去又连丧其丈夫子颠沛流离惟务教育其孙其孙即公振也王师既平浙归理旧田庐向之华堂邃宇腴区奥壤莽然皆蒿莱瓦砾日夜垦辟缔构蕲以复其初会朝廷有令俾编户民粮多者督粮少者入官号曰粮长时处士有目眚乃以属之公振旦暮告戒公振曰国家以粮事属之吾民责匪轻也惟公勤乃克有济否则不免谴诃言甚恳切公振承命惟谨其治粮事细民徳之上官称焉皆处士之训也属岁大祲叹曰吾乡细民素无蓄积吾力又不足以振之势必至于流亡流亡则土地荒芜后此粮将安出遂以积忧成疾而殁于是处士年八十有四矣上遡其生之岁月则元至元三十一年甲午十二月十日也娶丁氏继金氏郯氏皆先处士卒子男三人长曰昻甞学明经举进士次曰升曰晖昻娶郎氏升娶邬氏晖未娶皆先处士卒女三人长适郎駉次适闻思忠次适马铭孙男一人公振也曽孙男一人曽孙女二人皆幼处士与人言未甞阳诺而阴违见人之急推财救之无吝色亲戚邻里或以非义致争奋然以义折之无不服者人固曰彼读书其言当然雅好交结湖海名胜前进士如会稽杨维祯廉夫吴兴宇文公谅子贞栁洲陆景隆徳旸玄儒如张贞居杜丹丘名僧如俊用章渭清逺皆与之交茍一临之欵洽连日夜剧谈赋诗以为乐其为学不止于儒凢道书释典医方星术以至虞初稗官之说莫不记览具究极其底藴博闻之家或自以为不能过其学一见于诗其诗亡虑数百首辞高而趣逺多名胜倡和之什号耕乐轩稿翰苑名流为之论著甚备初处士盛壮时当路有知之者力挽之仕谢曰家本农也且生长田里以耕为乐无他慕也因自号曰耕乐处士人亦以是称之云嗟乎井田之制行天下无二民也士农一尔彼大司徒以乡三物为教而宾兴之者即此民也非出于井民之外也自夫秦废其制而天下之民乃始有二农以力田为裕生之本而或诮士士以读书为佐治之具而或鄙农于是先王化民成俗之意不可得而复见矣今处士生于千数百载之下若欲合所谓士农而一之者斯不亦可尚也哉乃为之铭铭曰

繇周以降士农异轨讵意叔世有处士氏曰耕与学并事厥事即野就史君子之跂荀山之阳其原若砥虽曰无子有孙克嗣卜藏于斯既固且利一乡之表众人是视

崔母赵夫人墓志铭

钱唐崔晟之母曰赵夫人讳淑端是为宋宗室秀安僖王之胤元累赠集贤大学士荣禄大夫柱国魏国公讳与訔之曽孙女翰林学士承旨赠荣禄大夫江浙行省平章政事魏国公讳孟俯谥文敏之孙女奉议大夫同知湖州路揔管府事讳雍之女而处士讳复之妻讳谦逺之冢妇讳晋之孙妇也崔氏世有雅徳文敏公与处士之大父敦世契之好每自吴兴里第抵钱唐必舎崔氏当夫人与处士在妊时公与处士之大父约曰使崔氏而女赵氏而男也以妇吾家赵氏而女崔氏而男也以妇崔氏庶吾二姓之好有永弗替已而夫人生实延佑五年戊午十月乙夘也后二十四日为十有一月丁丑而处士生文敏公薨夫人稍长崔氏以成言来请婚奉议公遵遗命遂以夫人归焉夫人既归崔氏事舅姑无违礼处妯娌间未甞有忤色御僮婢有恩意宗族以为贤冦自姑苏陷钱唐之岁处士遇害夫人禠去簮珥鲜丽之饰抚其遗孤恸曰不此御矣未几冦兵又至比邻皆挈家赀以避夫人独奉其舅姑与夫之神主遗像以出家赀不暇顾也夫人性贞慧在父母家女红之暇喜观书史遇有渉于女事者輙记注以自箴故其为妇为母克尽其道洪武六年癸丑十月十又四日以疾卒于正寝享年五十有六距处士死之岁则十又八年矣孀居如一日子男二长真孙早亡次即晟也娶龚氏女三永贞适刘泳永静适陆文庆永寜适沈瑹处士之死也晟尚幼夫人塟之于钱唐县履泰乡积庆山先茔之次夫人之殁也晟以殁之月乙未奉柩祔焉晟襄事之五年状夫人之世系性行泣而请铭处士有学行善绘事晟亦清慎工篆隶称其家儿也铭曰

兰之生于深谷也色泽而气芬玉之韫于深椟也理宻而质温懿哉夫人出于华胄归于徳门妇职既修母道弥敦从夫之兆以利后昆

始丰稿巻六

●钦定四库全书

始丰稿巻七

（明）徐一夔 撰

○杂述

辨钱塘鐡箭

按旧临安志郡人相传呉越王镠用强弩射潮箭所止处立鐡幢识之又云钱氏子孙言筑塘时高下置鐡幢三以为水则在今利津桥北者其一也旧名其地为鐡幢浦幢制首圆如杵径七八寸许出土约三尺余其趾入土不知几许故老又云初置幢时塘犹未成虑潮荡幢用鐡轮护幢趾而以鐡絙贯幢干且引絙维于塘上下之石楗然后实土筑塘故幢首出土云此说是也宋淳佑间赵安抚与■买民地作亭覆幢今亭夷为民居独存洼池而鐡幢之首崭然出洼池可验幢本有三故老云一在旧便门街东南小巷今其巷尚名曰鐡箭一在旧荐桥门外皆堙塞于民居仅存其在利津桥者又为民居所蔽若不表识久亦堙塞此实幢也近世有赋鐡箭者遂指此幢为箭认幢首为镞首不思方射潮时箭已逐潮去矣箭恶能存且镠虽英雄其所发箭亦不过致一时之精诚未必异于常箭不考而妄作如此可笑又谓其首出土面可撼而不可拔以为神异此尤不察其下有闗键故也至惑于夷坚志之说谓此矢拔则龟目红其言尤谬今恐以讹传讹故力辨之

述徳

夫所谓世其家者非特爵禄之谓也盖亦论其徳焉钱塘郡城之东有世为小儿医者曰范氏自其先防御使从高宗南渡用是济人其后传其业者弗替至今思明而益昌然求其故要皆以仁厚存心信谊接物故能永其世今年春吾党有岳东伯者其子患疮疹颇危吾往问之岳君作而言曰微思明吾儿弗瘳矣方儿被患天且滛雨致思明疗之輙苦雨思明不以雨辞至则衣帽沾湿无难色儿頼其医而愈微思明吾儿弗瘳矣余闻而叹曰嘻子之徳于思明犹吾之徳其先伯子思贤氏也前二十年时余有子方晬俄有病弗能乳哺吾家去思贤十里许晨起走告之思贤氏曰子苐先往日加午刻吾来视之既返大雨如注将午平地流潦盈尺吾已必其不来既而思贤戴雨笠被毳褐跨欵段马踵门索儿视予抱儿前视之曰无伤也授以匕剂曰服是当愈吾儿今已长大而思贤墓有宿草恒念之不置如子所云何其季之似其兄也世徳之传厥有自哉大凢父母爱子之心无所不至而况于有疾方其忧时享之以膏梁弗为美也被之以文绣弗为华也处之以华宫丽室弗为安也诚得良医一来视之其喜盖愈于享膏梁被文绣而处华宫丽室也医者而能心人父母之心使之易忧为喜犹孺子入井而往救之也彼阳庆者以富给故不为人医亦独何哉此余论范氏之世所以谓其以仁厚存心信谊接物也会岳君征言以报故为述其世徳之懿以授之

弼刑

杭人有徐其姓而号静隐处士者素以疡医为业且善疗笞杖伤有被笞杖伤者輙趋处士请疗疗輙愈其术用药为齐揉为膏以傅于其伤被伤者云药力所及快若神仙家所谓玄霜绀雪者或曰人而受笞杖伤盖得罪于王法者也使含苦茹毒呻吟日夜可也今而疗之易呻吟为恱豫法斯蠧矣其术虽竒王法不与也余解之曰罪有重轻笞杖之设盖以待夫过误者也法家欲使过误者立于无过之地是以有笞杖之刑以耻辱之使知自创艾非弃之也汉室腐刑且下蚕室惧风厉杀人矧过误乎然则处士之术有弼刑之功矣奚不与也吾既解或人且嘉处士得择术之道笔其说授之

○赞

朱娥祠赞（有序）

上虞有二孝女其一为曹娥其一为朱娥而皆有祠曹祠在虞江之滨朱祠距县若干步朱娥者朱回女也幼鞠于祖母邻有朱颜者欲害其祖母娥方十岁号呼奋前抵颜且手缒其所执刃祖母卒頼以脱颜恚甚剚娥十数遂断其吭以死时宋治平三年三月也事闻赐其家粟帛乡人祠之政和中县令席彦稷新其祠新定江公亮为之记元季兵燹曹祠幸存朱祠竟毁邑人请于县仍作之以敦孝道且谓余曰曹娥事具汉书且其祠所树碑所称絶妙好辞者是也故其事显朱娥虽见宋史然阅史者知之余人或未能尽知也愿有述以告于人人余乃赞之以辞辞曰

娈彼孝娥其氏为朱虽女其躬而志则夫爰有雠家害其大母娥方十龄奋力捍御雠缩其刅母頼以亡移刅加之则以身当娥也匪夫又稚且弱天性萌生不少顾却彼有见难避而去之视娥之为则何人斯虞姚之墟俗称淳美前有曹旴有女孔似曹祠翼翼在江之濆独娥之祠毁而弗存忠臣孝子事干人纪凡百官臣请加之意

谭氏家乗赞

长沙谭济翁谱其先世传序之次并録其功行之列于史传见于铭志序跋者萃而为书题曰谭氏家乗济翁征余言余嘉其得崇本之义乃为之赞赞曰维谭之始分地于周秉璧以朝后于公侯松柏之下其草不植地偪于齐卒并其国其后子孙散处四方至汉有闳尹于大邦自尹以降弗显伊晦中间作者不泯如带迨宋中叶始有闻人是为世绩官至端明端明刚正一时罕及谠言直气秋霜烈日名昭信史至今有光埀休委祉八世其昌有孙曰济起自行伍遂戴武弁为军镇抚维此镇抚既武且文聿念世徳家乗攸敦昭穆之懿功行之实悉载此书罔有遗轶尊尊亲亲人之大伦一或违之乃兽乃禽有美镇抚知所当务着为此书永锡胤祚

潘驿丞小像赞

仪观魁伟语言条达翱翔宾客之馆从容绍介之列始而见之谓是九卿之亚徐而问之乃在百寮之末夫其辞尊而居卑敛华而就寔抑岂不谓之俊哲也耶

○记

白沙亲舍图记

