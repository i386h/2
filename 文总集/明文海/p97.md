<!-- { "loadSidebar": true } -->
　　为感恩披沥少白愚乞赐罢归以谢人言以全国体事近该通政司参议梁子琦以覆阅夀宫不与疑臣阻抑特疏论臣欺防奉圣防朝廷吉典如何逞忿争胜揑情奏扰该衙门知道钦此仰惟皇上日月之明斥谗申枉臣方感激天恩之不暇夫复何言但相择始末无由上彻于九重则臣之心迹尚未明也故敢控于君父之前臣查得本年二月间皇上穆卜夀宫命国公徐文璧大学士张四维司礼监太监张宏等前去相择仍于内外官员有谙晓地理见在京者令臣开名来看臣因访得新陞南京刑部尚书陈道基通政司参议梁子琦朝觐贵州佥事胡宥素讲风水奏同前去踏看臣诚何心哉不过欲集思广益以赞成圣天子万年营兆之祥耳是臣于子琦荐之也非欲倾之也顾子琦禀性执拗出言夸诞每至一地动輙喧争众之所是彼必以为非众之所非彼必以为是于是与陈道基等钦天监官张邦垣等术士连世昌等徃徃梗议几至攘臂臣始窃鄙之矣后乃复自献八地为説附图其説有景陵不吉致英宗土木之难等语臣不胜骇异夫士庻之家作一善事犹图吉兆当此穆卜之初乃忍言臣子讳言之事今其图説尚在御前可验也何其狂悖无忌哉幸皇上不加之罪子琦愈益肆志比奉防重阅臣与工部尚书杨巍等以其所献八地同子琦逐处踏看除蔡家山长岭山东井右边平冈地景陵左山等处即子琦亦以为备数虽皆遍歴统无足观惟所称珠窝圈絶佳顾其地伏于廻岩侧隩之中路径欹险舆马难度同事诸臣俱不能前进是时臣若不行彼必有辞故臣不惜老惫与诸术家局足从之一步一蹶深入二三里始至其所则见两岸墙立左右寛不及十数武中横涧道臣曰此地虽竒今将作何以经营况每歳大雨时行淙流灌注寳城其能安乎子琦语塞然其气已勃勃动矣又至石门沟山术家稍称其结聚但坐南朝北非向明而治者之居亦似难用子琦益不能堪又西至黄山寺第一岭据术家云地尽可用但介献裕二陵之间位序不宜子琦曰今日不用后来圣子神孙须要用臣曰在今日不得不尽其心且取之以俟上裁此尚书杨巍守备太监尚文及钦天监诸臣所共闻何尝有莫管他之语而子琦诬臣以尔我之辞非所施于朝廷为大不敬天日在上耳目难掩今可质而证也又迤西至徳胜口则在近关荒漠之地矣且形如覆甑神路难通与诸陵不相拱向决非万乗之所宅也子琦以众心不与益复愤懑若今所取形龙山大峪山二处子琦至其地唯闻呵骂术家之声耳非但目之不睨抑且足亦未遍不知何据而极口诋丑之也抵晚臣与杨巍等防议巍言此事须要调停以防子琦之口乃公定形龙山第一姑以子琦所取石门山沟山第二大峪山第三而又以子琦所取黄山寺第一岭亦附备则臣与子琦初未尝尽弃其术也乃子琦即咈然詈臣曰尔何得以术士所取先我耶臣应之曰今日论地不论官且言臣虽不谙风水之説但人君履后土而戴皇天亿万生灵皆其造命而卜年卜世自有预定之祥即今所择止求形势昻耸堂局广深便可选用非若士庻之家以地下求福者比何必以口舌求胜耶故臣囘疏有圣意所注即为吉壌之语今次覆阅臣实恐众喙纷纭圣驾祀陵伊迩傥复别生横议必至稽误大事况子琦当万夀之期注籍不出而此行又止阅其见取之地非踏看时也故疏内不列其名谓臣为踈漏则有之子琦与臣同乡既欲効忠即当开心见诚或告臣以欲行或自疏请行未为不可何乃逞忿肆噬捃拾他事以相汚蔑而且诬臣以欺罔之罪此何説哉是臣以公心荐子琦而子琦以私忿报臣也借令臣知风水自执其説故抗子琦而诳朝廷谓之欺防则可今各地俱诸臣所择臣不过以职事奔走其间而已其去取之权在覆阅大臣而终取决于皇上臣何能以私意主之而为子琦者亦何必怨毒臣至此哉然臣不敢深疵于子琦者盖谓隂阳家聚讼常态也惟子琦疏内指臣为张冯之党以故激皇上之怒则其説又不知何自而起其谓党张者以臣尝为荆州知府而居正乃荆州人也事在嘉靖三十八年居正尚为编修臣岂能逆料其后来当国而先结纳之遗以万金也景府请讨沙市事在四十一年臣尝以社稷人民非王府养赡之资执不肯与后经叅问而竟获全首领者頼世宗皇帝宥之也是时居正官小何力之能庇此逺年事不足深辨又言居正占王坟夺民地诬臣为之经理其二事有无臣不能知但田土事皆属之本省廵抚与臣职掌无干臣不能私之也又诬臣党居正以倾害忠良当居正夺情时臣尚在外僚即欲为之谋不可得矣谓臣党冯者以驸马梁邦瑞之被选原在内廷臣尝疏请京城子弟俱不堪中选已得防于山东河南北直等处差官另选后来诸王所洞然者而指臣为附冯保之实巳属影谈则其余之虚揑可知也至于臣与大学士申时行结姻此同乡士大夫之常在在皆然何足为怪杨日章偶因风水有名故帯领踏看而形龙山亦非其所取即用一术士何足为附势之囮乎凡以上诬臣数事皆信其口之所出不顾其事之无稽原子琦之心非有夙憾于臣也击臣以希进耳臣之进退何足为国家之轻重但朝纲所系人情恃之以底定世道頼之以治安者方今圣治聿新内外祗肃正文恬武嬉之防而子琦职在纳言礼无与礼乐之事即非官守又无言责顾乃一旦肆其狂啮诪张于朝夫谠言固可以兴邦而辨言亦可以乱政使各衙门官效而尤之则九列之中人人自危矣谗説殄行岂尧舜之世所宜有哉是则臣之所深忧而过计者不得不一言以白之非为臣一身计也顾臣自念通籍三十四年齿发頺矣原无寸长可録叨冐至此涯分已逾位重望轻致滋蹂躏臣不急退则亦何顔复玷班行伏望皇上悯臣衰劣赐臣骸骨以归别选贤能以充任使其来月圣驾祀陵子琦所献八地故在如防临阅傥其中亦有可取似不妨采用臣亦何敢固执前説以阻抑子琦如果难用则臣忠皇上之心可鉴而欺罔之罪亦得以自解矣臣不胜惶恐俟命之至
　　拟乞正孤竹黩封疏【郭造卿】
　　臣按至元十有八年诏封伯夷为昭义清惠公叔齐为崇譲仁惠公至顺元年颁庙额曰圣清至我大明成化九年诏颁清节庙额及祝册命守臣春秋行礼如仪实守臣王玺所奏臣谨按元前神皆有封爵赠諡迨我太祖髙皇帝诏革之一洗千古谬戾可为万世法矣今孤竹庙额从维新之典而其諡号仍宋元之封非所以崇祖诏而重清风也夷齐既为百世师则祠祀先师孔子亦畧相等矣古事先师不追諡不赠爵不设像敬之至也诸侯薨天子论行以易名孔子卒鲁哀公诔之子贡以为非礼而追諡其可哉王公太师皆后汉所赠前此未之有祭有主有尸释奠先师有主而无尸况像乃鄙俗而谬以为尊崇至圣之典何耶嘉靖初厘祀典于孔庙正位号革爵諡塑像而别祠啓圣今孤竹君有别祠矣但夷齐庙号未正爵諡塑像未除是守臣知重先正而尚未达于礼也礼官请赐额而不知封諡为非且节非所以语圣孰若仍旧而曰圣清犹为合于孟氏之防欤孔子无可无不可而歴代妄加爵諡世宗皇帝悉洗而去之此可以考圣祖而不谬俟百世而不惑者又何疑于夷齐且太常于汉夀亭侯闗云长去武安王号况夷齐不事汚君不立恶朝衣冠不正望望去若将凂焉乃肯从流俗之制而土木其偶者乎名不正言不顺未有甚于此者臣愚以为孤竹夷齐庙宜从孔庙例立木主称逸民先圣伯子逸民先贤叔子而孤竹君庙当称曰啓仁不然何以祀焉乃仍固陋如故有司之责也臣概于中乆矣伏乞圣明勅下礼官详议如果臣言不谬亟赐施行















　　明文海巻五十九
　　钦定四库全书
　　明文海巻六十　　　　　　余姚黄宗羲编奏疏十四
　　议改北岳疏【沈鲤】
