<!-- { "loadSidebar": true } -->
    ○闭塞向街门户奏（大和五年七月，左右巡使）
    伏准令式及至德、长庆年中前後敕文，非三品已上，及坊内三绝，不合辄向街开门，各逐便宜，无所拘限，因循既久，约勒甚难。或鼓未动即先开，或夜己深犹未闭，致使街司巡检，人力难周，亦令奸盗之徒，易为逃匿。伏见诸司所有官宅，多是杂赁，尤要整齐，如非三绝者，请勒坊内开门，向街门户，悉令闭塞。请准前後除准令式各合开外，一切禁断。（《唐会要》八十六）
    ○整肃禁街奏（大和五年七月，左街使）
    伏见诸街铺，近日多被杂人及百姓、诸军诸使官健起造舍屋，侵占禁街，切应停止好人，难为分别。今除先有敕文，百姓及诸街铺守捉官健等舍屋外，馀杂人及诸军诸使官健舍屋，并令除折，所冀禁街整肃，以绝奸民。（同上）
    ○进士先试帖经奏（大和七年八月，礼部）
    进士举人先试帖经，并略问大义，取经义精通者，次试议论各一首，文理高者，便与及第，其所试诗赋并停者。伏请帖大小经各十帖，通五通六为及格。所问大义，便与习大经内，准格明经例周十条，仍对众口义。伏准新制，进士略问大义，缘初厘革，今且以通三通四为格。明年以後，并依明经例。其所试议论，请限五百字以上为式。（《唐会要》七十六）
    私假不给公券奏（大和八年八月，门下省）
    常参官私事请假，从来准例并给券牒。今商量或缘家事乞假，各申私志，须约公费。自今後，应有此色假官，并任私行，门下省不得给公券。如或事出特恩，不在此限。（《唐会要》六十一）
    ○当参假多夺俸奏（大和八年九月，御史台）
    文班常参官，旧例每月得请雨日事故假，今许请三日，仍不得在尽入众集并头朝日。一品、二品官如合朝不朝，及尽入众集不到，临朝时请假等，并请假旧例，每季终仍具请事故假日，录状闻奏，兼申中书门下。文武常参官每月终比校，其中请事故个多人，三品、六品各罚两人，四品、五品人数稍多，各罚三人，请各寿一月俸。如合罚人数稍多，即从下罚，亦不过两三人及三人。如实疾患，己连请假十日以上，为众所知，不在此限。每至次月，具状申中书门下。文武常参应期年丧假者，除准式假满，连许请三日事故假，仍五个月内，每朔、望日各许请事故假一日。其大功丧假者，准式，假满连许请事故假两日，仍三个月。朔望日，各许请事故假一日。（《唐会要》八十二）
    ○水旱开仓赈贷奏（大和九年二月，中书门下）
    常平义仓，本於水旱，以时赈恤。州府不详文理，或申省取裁，或候奏进止。自今已後，应遭水旱处，先据贫下户及鳏寡恂独不济者，便开仓准元敕作等赈贷讫，具数申报有司。如或水旱尤甚，米麦翔贵，亦任准元敕减价出粜，熟时籴填。委诸道观察使各下诸州，重令知悉。（《册府》五百二）
    ○择清慎进奏官奏（大和九年五月，中书门下）
    准大和七年七月十四日敕，诸道进奏官，令拣择清慎人充，非因过犯，不得停罢。如方镇自要腹心委寄，任於本道差见任官充。又准大和元年九月十九日敕，不许授别官。今日以後，并请准元和敕处分。如边上无俸料处，只得授近处官，亦不得占江淮好阙。其新进奉官，仍须守职二年後，无败阙，方得奏官。（《唐会要》七十九）
    ○朝使参台官奏（大和九年八月，御史台）
    应文武朝参官新除授，及诸道节度、观察、经略、防御等使及入朝赴镇，并合取初朝谢日，先就廊下参见台官，然後赴正衙辞谢。或有於除官之日，及朝觐到城，忽遇连假三日以上，近例便许于宣政门外见谢讫。至假开，亦须特到廊下参台官者。请自今以後，如遇连假已见谢讫，至假开，亦须特到廊下参台官。（《唐会要》二十五）
    ○节使参辞停带器仗奏（大和九年十二月，左仆射合诸道）
    诸节使新授，具巾抹，带器仗，省中参辞兵部尚书、侍郎者。伏以军国异容，古今定制，苟不由旧，务祈改常。未闻省阁之门，忽入弓刀之器，伏请停罢。如须参谢，任具公服，到本州县後，交割兵马，诣实申奏。（《唐会要》七十九）
    ○陌刀利器纳军器使奏（开成元年三月，皇城留守）
    城内诸司卫所管羽仪法物，数内有陌刀利器等。伏以臣所管地，俯近宫阙，兼有仓库，法驾羽仪，分投务繁，守捉人少。前件司卫，皆有刀枪防虞，所管将健，并无寸刃。其诸司卫所有陌刀利器等，伏请纳在军器使。如本司要立仗行事，请给仪刀，庶无他患。（《唐会要》七十二）
    ○择差千牛中郎奏（开成元年五月，中书门下）
    入阁升殿接状中郎，准故事，合是左右千牛卫中郎。比缘用人未精，去年一时除县主婿四人。臣昨日令勘寻，左仗一人身亡。准旧例，便是金吾仗司於诸卫中郎差替，并不蝇中书门下。臣等商量，从今以後，左右千牛中郎将阙人，及在假故，遇入阁日，望令金吾司申中书门下，於南省郎官中是择差讫，先具名衔申中书门下。如临日，拣择差遣不及，则阙而不补，冀免乖杂。其郎官兼中郎有假故，都督便於郎官中权定充替，仍先具状申中书门下。（《唐会要》七十一）
    ○犯盐依贞元旧条奏（开成元年闰五月七日，盐铁使）
    应犯盐人，准贞元十九年、大和四年已前敕条，一石己上者，止於决脊杖二十，徵纳罚钱足。大和四年八月二十已後，前盐铁使奏，二石以上者，所犯人处死，其居停并将舡容载受故担盐等人，并准犯盐条问处分。近日决杀人转多，椎课不加旧，今请却依贞元旧条，其犯盐一石以上至二石者，请决脊杖二十，补充当据捉盐所由，待捉得犯盐人日放。如犯三石己上者，即是囊橐奸人，背违法禁，请决讫待疮损锢身，牒送西北边诸州府效力，仍每季多具人数及所配去处申奏。挟持军器，与所由捍敌，方就擒者，即请准旧条，同光火贼例处分。（《唐会要》八十八）
    ○刺史延英对了奏发奏（开成元年闰五月，中书门下）
    伏准旧例，刺史授官後，皆於限内待延英开日，候对奏发日。详度朝旨，盖重治人之官，欲陛下观其去就，察其言语，亦所以杜塞宰相陈情。故除刺史，并往往进状便辞，盖恐对奏之时，错失乖误。自今己後，除刺史并望延英对了日奏发。地近限促，不遇坐日，亦望许於台司通状，待延英开日，辞了进发。（《唐会要》六十八）
    ○四库书随日校勘奏（开成元年七月，分察使）
    秘书省四库见在新旧书籍，共五万六千四百七十六卷，并无文案，及新写文书。自今己後，所填补旧书及别写新书，并随日校勘，并勒创立文案，别置纳历，随月申台。并外察使每岁末，计课申数，具状闻奏。（《唐会要》三十五）
    ○田亩纳粟贮义仓奏（开成元年八月，户部）
    应诸州府所置常平义仓，伏请起今後，通公私田亩，别纳粟一升，逐年添贮义仓。敛之至轻，事秘通济，岁月稍久，自致充盈，纵逢水旱之灾，永绝流亡之虑。（《册府》五百二）
    ○采访刺史县令政事奏（开成元年八月，中书门下）
    致治亲民，属在守宰，朝廷近日命官，颇加推择。从今以後，望令诸观察使，每岁终具部内刺史、县令司牧方策、政事工拙上奏。其有教化具修，人知敬让，贼盗逃去，遗赂不行，刑狱无偏，赋税平允，抚绥孤弱，不虐幼贱，奸吏黠胥，侵牟止绝，田畴垦辟，逃户归复，道路平治，邮传修节，府无留事，狱去系囚，纠慝绳违，嫉恶树善，以以灭私，绝去货殖，夙兴夜寐，宴戏省少，人无谤议，家有荩藏，是谓循良之吏，恺悌君子。其能备此具美者，仰以其尤荐闻，朝廷特加褒赏，增秩改章，徵受显重。如或数科之中，粗有提举，勤恪不怠，处事无阙者，仰以次等荐闻，量加宠赏，偕留未替，以候成绩。春有昧此政经，所向无取，循资待铄，无补於治，散材凡器，长在人上，亦仰以实奏闻，常请移於散秩。如有贪残黩货，枉地受赃，冤诉不伸，栲笞无罪，有一於此，具状以闻，当加峻刑，投诸荒裔。赏善惩恶，期於必行。椽曹邑佐，善恶特异者，亦仰闻状。请颁示四方，专委廉察，仍令两都御史台，并出使郎官、御史，及巡院法宪官，常加采访，具以事状奏申中书门下。都比较诸道观察使承制勤怠之状，每岁孟春分析闻奏，因议惩奖。（《唐会要》六十八）
    ○两府司录尉知捕盗贼奏（开成元年十一月，中书门下）
    两畿及两京奏六品以下官，除敕授外，并吏部注拟。准大和五年正月二十六日敕，中书门下奏，近敕隔绝诸司奏六品以下官，宽免占吏部阙员，亦稍绝邪滥。其两府司录及尉知捕贼盗，皆藉干能，用差专任，吏部所注，或虑与事稍乖。自今己後，京兆府及河南府司录及尉知捕贼盗，据官资合入者充。其馀并准大和元年九月十九日敕，及大和四年五月七日敕处分。（《唐会要》七十五）
    ○诸道押衙不得过侍御史奏（开成元年十一月，中书门下）
    准大和十一年七月二十六日敕，诸道节度使下都押衙、都虞候，约五年以上方得改转；押衙兵马使，约七年以上方得改转。三万人以上军兵，每年许奏四人。其序迁合与宪官者，以曾历两任，奏授宾、詹者与监察，以次迁序，止於侍御史。其御史中丞以上官，并须因陋就简战功，方得奏请。诸道团练下万人以上军，所奏不得过殿中侍御史。如未有宪官者，不在奏限。万人以下军，不因战功，并不得奏论。（《唐会要》七十九）
    ○量留运米备江淮饥奏（开成元年十二月，盐铁转运使）
    据江淮留後卢钢，以江淮诸州人将阻饥，请于来年运米数内量留收贮，至春夏百姓饥乏之际，减价出籴，收其直待熟补之，无损于官，有利于人。（《册府》五百二）

    ●卷五十六
    ☆阙名（四）
    ○诸道节度许奏副使奏（开成二年二月，中书门下）
