<!-- { "loadSidebar": true } -->
　　明受天命主中国百四十年于兹丰亨豫大寇易蘖芽我孝宗皇帝既靖宇内修武功遂诛蛮夷之干纪者皆以次削平矣惟是东南啸聚尚稽天刑则兹不能无申焉盖苏内地也不当有盗贼有属邑曰崇明实居海中法制不及恒骄为患徃时金璠刘通辈是已以其渠魁既殱余或寛而不诛故至于今兹尚弗克靖乃治十六年春贼首施天佩钮东山焚杀讐家拒官兵据半洋沙为寇乱未几天佩来归瘐死明年弟天奉乘潮到太仓西门烧船刼兵既而亦俱与东山来归先帝用抚臣魏公绅奏赦其死窜诸遐荒其兄天杰当遣不至复与钮东山煽集寇海上一时有名字附和者其魁以十数曰沈岳秦防黄霑尹克文皆用父子兄弟羽翼刦夺四出甚至掠运艘官粮肆无忌惮事闻廷降玺书切责职吏迹捕甚急不能得正德元年正月钮东山逃归贼党滋盛作军器号衣出入车马张盖鸣金鼔为令以舟纵横其徒至千人恣意杀掠污良人子女不可胜数且谋防其邑及上海城池卫所州县匿不敢报郡守林侯世逺独曰是不加勦絶复何俟急驰白于廵抚都御史艾公璞廵按御史曽公大有廵江都御史张公昊备言宜决讨状会议常州皆如议今上皇帝方嗣大宝图纂先志讨不恭命奏上诏曰可艾张曽三公乃驻吴中调四府五卫军壮得二万人募船得五百艘置军火器械为件一十四万六千五百有奇以属浙江屯田佥事髙公江备倭都指挥王君宪使督之曰港汊要害其各分布以守毌令贼得便又使备其逺境防奔突我师既集艾公曰姑谕之使再徃皆不报贼弥猖獗作声势自庇大肆焚掠自嘉定常熟靖江江隂诸县无不绎骚乆之施天常始来归愿缚羣盗首领自赎而东山天杰果以岳霑等来献皆羁之民舍再令州同知周明徃招余党被留不遣且邀吾归其人顷之乃知出二降贼所为艾公由是怒驰檄取明以还而下天常等于狱决议进讨防上赦亦至于是三公皆诣太仓祃师且申妄杀之禁是年六月六日髙公王君帅师出海分三路薄其沙翌日登岸捣其巢穴贼众奔溃藏匿大纵兵追勦遍南北大洋至于三爿四爿歴时十日贼设间阻我师师遂西旋艾公及二公议以贼必随至益犒士卒督其复进至乃获施安辈殱东山前后抚致七百六十二名口俘获四百二十七名颗烧获船四十九只获凶械四千一百四十三件金银钱珠铜锡绮布衣服麦米等物五万九千六百一十二觔两钱文件石起七月十日全师凯归我无伤焉明日告成于学燕赍有差奏捷上悦赐勅褒奬仍令上诸臣功状冬十一月贼党于阊门外诛徙其妻子逺地是役也经略处置大抵皆出艾公而曽公纲纪其成其供亿则林侯无事不任宣劳为多常守杨和二侯次之而以武进知县余君濓参谋军事同知丁君哲指挥使张君敛以计诱贼皆有功盖始事至贼平甫百日诏改半洋沙为平洋沙添设廵检司一及禁沙船毌得过上江着为令佥曰昔髙皇帝龙飞时吾苏实先中原归附民柔脆奉法令输税受事惟恐后不幸海濵袭为狂愚境土因是污蔑其君子羞之非我羣公侯君相与主张协賛底是大功则天子必将大加兵于吾邦民且震恐死无地矣由是言之克清大憝以宁其人国家利頼生民受福焉可诬也乃请刻石为歌诗以垂无穷且示其无良者永为鉴戒毋再罹宪而以有功官属列之碑隂其辞曰
　　圣朝建国威制中域岂惟版民要荒咸宾孝考临朝征伐四申懵懵海人頋狂而狺匪无斧钺悯其来驯卒赦不诛轻典是因帝徳广大彼冥何知负险怙终自同岛夷海波滔天操舻若驰谓莫予迫暴掠以嬉绛袄裸下霜刅差差有忤必刈不遗货资村落遁逃避命流离列邑威震讹言曰疑艾公曰嗟惟是当伐闻于天子我师乃发鱼鱼我师未至城下旗扬铃鸣有舟悉驾指授方略先塞港汊飞檄徃来靡息昼夜贼惧自暌执党献功先声既致阳许斯从载招其余载缓其攻尚念黎元不过穷如何变生以勤艾公公曰尔师文武将吏皇有明诏寇在必刈凡予同事咸协无异尔其慎杀毌及非戾六月既祃甲寅师行临送于浒挝鼓扬舲襍以棹讴悠悠斾旌贼则有庐或浮海居海居既除水陆并趋遂搜大洋鬼胶其舟去不可得卒为我渔纷纭自沈十死一俘始谁为谋俾贼相缚贼有故新贼有首属其羣既涣厥魁可服七月丁亥振旅凯作公及曽公在洋胥乐衎衎燕饮海雾清廓始时议征众皆谓难彼狃海途我不习船浪舟欹战于何安悉主抚致式养其奸迄乃奏功人寂无言凡兹设施后事先谋裕以笼之迭用刚柔含容奋发荡平靡留执事始终二公林侯二公林侯诏以状上赏不遗细悉预旌奬赫赫元功艾公是长刻石摛文永播遗响
　　江淮平乱碑　　　　　　　王鏊
　　明受天命君万邦九圣相传海防天覆休养生息百五十年絶漠遐荒罔不率服而近甸小丑蠢兹勿靖皇上赫怒兴师越二年始讨平之先是正德初有逆竖盗弄朝祊以滛刑苛政毒海内海内靡然发动逆竪伏诛羣盗遂作五年覇州人刘六与刘七齐彦明相扇起合他盗杨虎横行齐鲁赵魏徐沛间所至张旗盖鸣金鼓屠城破邑发庾溃狱杀戮燔烧奸滛惨毒僵尸被野千里萧然甚者窃名号执王臣截漕舸攻宗藩上初命惠安伯张伟都御史马中锡讨之师乆无功乃逮伟中锡还而兵部左侍郎陆公完毅然以讨贼自任乃命兼都御史节制诸军且调沿邉骁将健卒以行公以六年八月至涿州中外汹汹言六七彦明将以其众入寇宜还师以卫京师公曰吾受命至此有进死无退生乃率兵直前遇贼于覇州之平口遣平副緫泰郭逰击永与战克之又进战破贼于阜城于景州而杨虎复拥众北来众惧不敌适冯副参祯以麾下至与永防合击于景州之宋门店大破之虎仅以身免时天下承平乆民不见兵革一旦盗起所在或溃或死或迎服羣不逞且蜂起从之势不可制及是王师屡捷从贼者始悔且惧公因开以生路立招降帜于军前其众多散去者又命郡县各缮城濬池清野以俟贼至无所掠杨虎既败独帅其众而南九月六七彦明寇漕州诸将合击大败之于曺之裴子岩是役也贼之鋭卒略尽防不能军上复遣中使至督诸军与战于汤隂又大败之永又追败之于穆陵闗刘副搃晖又大败之于滕县七年贼率其余众至下邳淮上搃漕张都御史缙遣兵御之贼破北门有四酋迭进輙毙之乃逡廵遁去参将李瑾又邀击败之贼奔登莱公率诸军追之遇于水浅坡杀其众殆尽六七彦明独挟骁猛三百余骑逸去北奔覇州突过临清又奔湖南又奔湖广刘六随溺水死七与彦明夺船东下犯镇江江隂栖海之狼山忽泝江上犯南京安庆公复被玺书兼程驰至众谓贼且北去公曰贼技穷矣必且复南以窥吴防乃分兵驻京口张搃漕洎王都宪緽俞都宪諌时副搃源各分兵守要害贼果复下据狼山公率兵至江隂防天大风贼船糜碎遣诸将袭之贼奔据山颠矢石雨下晖引所部力战晖与任玺战山北永战山南咸载盾跽行夺其险贼坠岩下死者无算七乘小舟将遁溺海死彦明为宣府游兵所杀杨虎之南下也官军扼之河上虎渡河官军乱石击之溺焉至是羣盗荡平中外乂安议者咸曰盗横南北所至创残罪稔恶盈肆皇天震怒动威以殄灭之予以为惟天佑民惟人顺天惟节制公殚衷许国运筹料敌指付必戡诸大夫戮力抒忠势成犄角诸将士摧锋摩垒贾勇先登相与成此肤功盖天人协应之效也是役也大战十二小战数十斩首一万五千五百有竒降散者不可胜纪七月甲午班师诛余贼于市刦胁者悉纵归之捷闻自节制而下褒赏进爵有差诏建江海祠于狼山相与伐石纪功以示永乆词曰
　　赫赫皇明坐朝万方克享于天锡祚无疆运钟百六奸竖乱朝实生厉阶逺近綘骚盗贼挺起千万为羣血人呀呀虎噬蛇呑城市丘墟邑里荡空有事招徕日奏罔功帝曰来完汝惟予度其徃视师搃吾戎务桓桓虎臣雄邉健儿授尔节钺惟尔指挥公至防师誓清大憝受命徂征无或挠退王师并奋孰吾敢遏曽是螳臂而当车辙载扼其吭载斩其枿盗始奔骇颠踣南北飞走计穷海山之嵚狐妖凭丘鹿铤走隂天厌盗虐海作飓风我师乘之遂殱羣凶王路载夷黔黎相庆江淮克全惟兹天幸始盗之萌竖也当国迄盗诛夷授任必式治乱之萌昭然不忒镌词海崖昭勲惩乱后谁效尤视此京观










　　吴都文粹续集巻四十七
　　钦定四库全书
　　吴都文粹续集巻四十八　　明　钱谷　撰诗
　　八闗斋诗三首　　　　　　　支遁
　　间与何骠骑期当为合八闗斋以十月二十二日集同意者在吴县土山墓下三日清晨为斋始道士白衣凡二十四人清和肃穆莫不静畅至四日朝众贤各去予既乐野室之寂又有掘药之懐遂便独往于是乃挥手送归有望路之想静拱虚房悟外身之真登山采乐集岩水之娱遂援笔染翰以慰二三子之情
　　建意营法斋里仁契朋俦相与期良辰沐浴造闲丘穆穆升堂贤皎皎清心修窈窕八闗客无键自绸缪寂然五习真亹亹励心柔法鼓进三劝激切清训流凄怆愿济阖堂皆同舟明明表圣应此童防求存诚一室里三界賛清幽嘉祥归宰相蔼若庆云浮
　　其二
　　三悔启前朝双忏暨中夕鸣琴戒朗旦备礼寝役萧索庭賔离飘飖随风适踟蹰岐路隅挥手谢内析轾轩驰中田熠熠陵电击息心投倦步铃铃振金防引领望征人怅恨孤思积咄矣形非我外物固巳寂吟咏归虚房守贞玩幽赜虽非一往游且以闲自适
　　其三
　　靖一潜蓬庐愔愔咏初九广汉排林篠流飇洒隙牖从容遐想逸采药登崇阜﨑岖升千寻萧条临万畆望山乐荣松瞻泽哀素桞解带长陵坂婆娑晴川右冷风解烦懐寒泉濯温手寥寥神气畅钦若盘春薮逺度冥三才怳惚防神偶逰观同隠丘愧无连化肘
　　吴趋行　　　　　　　　　梁元帝
　　水里生防翅池心恒欲飞莲花逐牀返何时乗防归吴音清柔歌则窈窕洞彻切于感慕故乐府有吴趋行又曰吴歈皆以音擅天下佗郡不及也陆士衡亦有吴趋行道吴风之清淑兹不复采
　　伍子胥　　　　　　　　　鲍机
　　忠孝诚无报感义本投身日暮江波急谁怜渔丈人楚墓悲犹【一作空】在吴门怨【一作恨】未申
　　王世容歌
　　王世容政无双省徭役盗贼空
　　按呉录曰王镡字世容为武城令民服德化宿恶奔逃故父老歌之
　　呉孙亮初童謡
　　吁汝恪何若若芦苇单衣篾钩络于何相求杨子阁按宋书五行志曰呉孙亮初童謡按杨子阁者反语其石子堈也钩络钩帯也及诸葛恪死果以苇席褁其身篾束其腰投之石子堈后听恪故吏收求之于此堈云
　　呉孙亮初白鼍鸣童謡
　　白鼍鸣背平南郡城中可长生守死不去义无成
　　白鼍鸣　　　　　　　　　　张籍
　　天欲雨有东风南谿白鼍鸣窟中六月人家井无水夜闻白鼍人尽起
　　考宋书五行志曰呉孙亮初公安有白鼍鸣童謡其曰南郡城可长生者有急易以逃也明年诸葛恪败其弟融镇公安亦见袭融刮金印服之而死鼍本有鳞介甲兵之象也
　　孙皓初童謡
　　宁饮建业水不食武昌鱼宁还建业死不止武昌居按宋书五行志曰呉孙皓初童謡按皓寻迁都武昌郡民泝流供给咸怨毒焉
　　晋呉中童謡
　　宁食下湖荇不食上湖莼庾呉没命防复杀王领军按宋书五行志曰晋庾义在呉郡时呉中童謡无防何而庾义王洽相继亡
　　送李擢防江东　　　　　　王昌龄
　　清洛日夜涨微风引孤舟离肠便千里逺梦生江楼楚国橙橘暗呉门烟雨愁东南具今古归望山云收
