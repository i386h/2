<!-- { "loadSidebar": true } -->
　　若其厨膳，则有华芗重秬渠举，滍秩履皋香秔公行反。华芗，乡名也。毛苌诗传曰：秬，黑黍，一稃二米，若曰重也。稃，音敷。滍皋，滍水之泽也。广雅曰：秔，籼也。籼，音仙。歸鴈鳴鵽陟滑，黃稻咠連魚，以爲芍張略藥音略。鴈能候时去来，故曰归。史记曰：楚人有以弱弓微缴，加归鴈之上。尔雅曰：鵽鸠，寇雉。郭璞曰：鵽，大如鸽，羣飞，出北方沙漠。声类曰：，小魚也。子虚赋曰：芍药之和具而后进也。文颖曰：五味之和。酸甜滋味，百种千名。说文曰：甜，美也。春卵夏笋，秋韭冬菁音精。尔雅曰：笋，竹萌也。广雅曰：韭，其华谓之菁。苏蔱杀紫姜，拂彻膻尸然腥。尔雅曰：苏，桂荏。字书曰：蔱，茱萸也。司马彪上林赋注曰：紫姜，紫色之姜也。杜预左氏传注曰：彻，犹去也。酒则九酝于问甘醴，十旬兼清。醪敷径寸，浮蚁若蓱。魏武集，上九酝酒，奏曰：三日一酿，满九斛米止。广雅曰：酝，投也。韩诗曰：醴，甜而不泲也。十旬，盖清酒百日而成也。郑玄周礼注曰：清酒，今之中山冬酿接夏而成也。汉书音义，晋灼曰：百日之末酒也。说文曰：醪，汁滓酒也。径寸，盖酒膏之径寸也。释名曰：酒有泛齐，浮蚁在上，泛泛然如之多者。其甘不爽，醉而不酲。老子曰：五味令人口爽。广雅曰：爽，伤也。毛苌诗传曰：病酒曰酲。
　　及其糺宗绥族，禴祠蒸尝。左氏传曰：召公思周德之不类，故糺合宗族于成周。尔雅曰：绥，安也。毛诗曰：禴祠蒸尝，于公先王。以速远朋，嘉宾是将。揖让而升，宴于兰堂。仪礼曰：速宾。郑玄曰：速，召也。论语曰：有朋自远方来。毛诗曰：我有嘉宾，鼓瑟吹笙；吹笙鼓簧，承筐是将。仪礼曰：若四方宾燕，则揖让而升。贾逵国语注曰：不脱履升堂。汉书曰：袚兰堂。珍羞琅玕，充溢圆方。尔雅曰：珍，美也。方言曰：羞，熟。以羞之美，故喻于玉也。圆方，器也。尚书曰：厥贡琅玕。又曰：惟辟玉食。琢琱狎猎，金银琳琅。尔雅曰：玉谓之琱。琱与雕古字通也。尔雅曰：理玉曰琢，都角切。狎猎，饰之貌，胡甲切。猎，士甲切。尚书曰：厥贡球琳琅玕。侍者蠱媚，巾鮮明。蛊，已见西京赋。毛苌诗传曰：綦巾，女服也。字书曰：，上衣。被服杂错，履蹑华英。杂错，非一也。华英，光耀也。被，皮义切。儇才齐敏，受爵传。方言曰：儇，急疾也，呼缘切。齐，在鸡切。毛苌诗传曰：敏，疾也。献酬既交，率礼无违。毛诗曰：献酬交错。左氏传，晋侯曰：鲁侯自郊劳至于赠贿，礼无违者。东观汉记曰：朱浮上疏曰：陛下率礼无违。弹琴擫钥，流风徘徊。言乐声之结风也。说文曰：，一指按也。与擫同，乌牒切。郑玄周礼注曰：钥，舞者所吹也，如●三孔。钥，音药。●，音敌。清角发征，听者增哀。言既奏清角而又发征声，故增哀也。韩子，师旷曰：清征之声，不如清角。许慎淮南子注曰：清角弦急，其声清也。客赋醉言归，主称露未晞。毛诗曰：鼓咽咽，醉言归。又曰：湛湛露斯，匪阳不晞。厌厌夜饮，不醉无归。接欢宴于日夜，终恺乐之令仪。毛诗曰：恺乐饮酒。又曰：莫不令仪。
　　于是暮春之禊，元巳之辰，方轨齐轸，祓于阳濒。毛诗曰：惟暮之春。史记曰：武帝禊霸上。续汉书曰：三月上巳，宫人皆禊于东流水上，祓除宿垢疾也。周礼曰：女巫掌岁时祓除。杨雄蜀都赋曰：相与如乎阳濒。朱帷连网，曜野映云。网，维网也。男女姣服，骆驿缤纷。骆驿缤纷，往来众多貌。致饰程蛊，偠绍便娟。广雅曰：程，示也。便娟，则蝉蜎也。蛊及偠绍便娟，已见西京赋。微眺流睇，蛾眉连卷。郑玄礼记注曰：睇，倾视也，徒计切。毛诗曰：螓首蛾眉。郭璞尔雅注曰：蚕蛾也。连卷，曲貌。卷，音权。于是齐僮唱兮列赵女。齐、赵，二国名也。杨恽书曰：妇，赵女也。坐南歌兮起郑舞。白鹤飞兮茧曳绪。吕氏春秋曰：禹行水见涂山之女，禹未之遇，而省南土，涂山之女乃令其妾往候禹于涂山之阳，女乃作歌曰：候人猗兮！实始为南音。周公、召公取风焉。高诱曰：取南音以为乐歌也。楚辞曰：二八齐容起郑舞。王逸曰：郑国舞也。白鹤飞兮茧曳绪，皆舞人之容。修袖缭绕而满庭，罗袜蹑蹀而容与。缭绕，袖长貌。蹑蹀，小步貌。说文曰：蹑，蹈也，徒颊切。许慎淮南子注曰：蹀，蹈也，苏协切。翩绵绵其若绝，眩将坠而复举。毛苌诗传曰：绵绵，长而不绝貌。国语曰：观美而眩。贾逵曰：眩，惑也。翘遥迁延，蹁跹。翘遥，轻举貌。迁延，却退貌。上林赋曰：便跚蹩屑。，蒲结切。，素结切。蹁，步先切。跹，素田切。结九秋之增伤，怨西荆之折盘。古乐府有历九秋妾薄相行歌，辞曰：齐讴楚舞纷纷，歌声上彻青云。西荆，卽楚舞也。折盘，舞貌。张衡有七盘舞赋，咸以折盘为七盘也。弹筝吹笙，更为新声。毛诗曰：吹笙鼓簧。史记曰：卫灵公见晋平公曰，今者未闻新声，请奏之。更，古衡切。寡妇悲吟，鸡哀鸣。寡妇曲，未详。古相和歌有鸡之曲。坐者凄欷，荡魂伤精。楚辞曰：憯凄增欷，伤精神也。神女赋曰：精神相依凭。
　　于是羣士放逐，驰乎沙场。逐，驰逐也。騄骥齐镳，黄间机张。騄、骥，骏马之名也。穆天子传，八骏有赤骥、騄耳，音录。说文曰：镳，马衔也，彼骄切。汉书曰：李广以大黄射其裨将。郑氏曰：黄间，弩渊中黄牙。尚书曰：若虞机张。孔安国曰：机，弩牙。足逸惊飙，镞析毫芒。言马疾而矢利。析，音锡。俯贯鲂鱮；仰落双鸧音仓。鲂鱮，已见西京赋。列子曰：蒲且子连双鸧于青云之上。鸧，已见西都赋。鱼不及窜，鸟不暇翔。言急遽也。高唐赋曰：飞鸟未及起，走兽未及发。尔乃抚轻舟兮浮清池，乱北渚兮揭南涯。浮，已见西都赋。尔雅曰：水正绝流曰乱。说文曰：揭，高举也。汰太瀺仕减灂仕角兮船容裔，阳侯浇兮掩凫鹥。楚辞曰：齐吴榜以激汰。王逸曰：汰，水波也。上林赋曰：瀺灂陨队。战国策曰：塞漏舟而轻阳侯之波，则舟覆矣。淮南子曰：武王伐纣，渡于孟津，阳侯之波，逆流而击之。高诱曰：阳侯，阳国侯也，溺死于水，其神能为大波。王逸楚辞注曰：回波为浇。毛诗曰：凫鹥在潀。追水豹兮鞭，惮丁达夔龙兮怖蛟螭。水豹，已见西京赋。说文曰：，山川之精物也。蛟螭，若龙而黄。国语曰：木石之怪夔，水之怪龙。韦昭曰：木石为山也。夔一足也。
　　于是日将逮昏，乐者未荒。毛诗曰：好乐无荒。收驩命驾，分背回塘。孔丛子曰：巾车命驾。广雅曰：塘，堤也。车雷震而风厉，马鹿超而龙骧。雷震，言多也。风厉，言疾也。毛诗曰：戎车焞焞，如霆如雷。毛苌诗传曰：雷出地奋，震惊百里。古诗曰：凉风率已厉。杜预左氏传注曰：厉，猛也。韩子曰：马如鹿者千金。邹阳上书曰：蛟龙骧首。舞赋曰：龙骧横举，扬镳飞沫。周礼曰：凡马八尺已上为龙。夕暮言归，其乐难忘。此乃游观之好，耳目之娱。未睹其美者，焉足称举。言此游观耳目之乐，非极美也。
　　夫南阳者，真所谓汉之旧都者也。远世则刘后甘厥龙醢海，视鲁县而来迁。左氏传曰：刘累学扰龙于豢龙氏，以事孔甲。龙一雌死，潜醢以食夏后，夏后飨之，既又使求之，惧而迁于鲁县。汉书曰：南阳郡鲁阳县卽御龙氏所迁。奉先帝而追孝，立唐祀乎尧山。先帝，谓尧也。皇甫谧曰：尧始封于唐，今中山唐县是也。后徙晋阳。及为天子，都平阳，于诗为唐国。是尧以唐侯升为天子也。水经曰：南阳县西尧山。郦元曰：鲁县立尧祠于西山，谓之尧山也。固灵根于夏叶，终三代而始蕃音繁。言刘氏植根于夏叶，终三代而始蕃昌也。毛苌诗传曰：叶，世也。三代，已见班固两都序。非纯德之宏图，孰能揆求癸而处旃！孔安国尚书传曰：揆，度也。郑玄毛诗笺曰：旃，之也。
　　近则考侯思故，匪居匪宁。秽长沙之无乐，历江湘而北征。东观汉记曰：舂陵节侯，长沙定王中子买。节侯生戴侯，戴侯生考侯。考侯仁以舂陵地势下湿，难以久处，上书愿徙南阳守坟墓，元帝许之，于是北徙。考或为孝，非也。曜朱光于白水，会九世而飞荣。朱光，火德也。已见东京赋。东观汉记曰：考侯仁徙封南阳白水乡。又曰：世祖光武皇帝，高祖九世孙，承文、景之统，出自长沙定王。荣，光荣也。封禅书曰：发号荣。察兹邦之神伟，启天心而寤灵。言考侯既察此都之神伟，且启上天之心，又寤先灵之意，使之而王也。说文曰：伟，奇也。
　　于其宫室，则有园庐旧宅，隆崇崔嵬。说文曰：崔，高大也。御房穆以华丽，连阁焕其相徽。御房，帝旧房也。相徽，言俱美。孔安国尚书传曰：徽，美也。圣皇之所逍遥，灵祇之所保绥。圣皇，谓光武也。逍遥，谓潜龙之日。韩诗外传曰：逍遥也。灵祇，天地之神也。毛诗曰：神保是飨。又曰：绥以多福也。章陵郁以青葱，清庙肃以微微。东观汉记曰：建武中，更名舂陵为章陵。光武过章陵，祠园庙。尔雅曰：青谓之葱，林木茂盛之貌。微微，幽静貌。皇祖歆而降福，弥万祀而无衰。毛诗曰：献之皇祖。说文曰：歆，神食气也。毛诗曰：降福孔夷。尔雅曰：弥，终也。又曰：祀，年也。帝王臧其擅美，咏南音以顾怀。帝王，光武也。顾怀，过章陵祠园庙之时也。尔雅曰：臧，善也。说文曰：擅，专也。左氏传，楚锺仪囚于晋，与之琴，操南音。剧秦美新曰：后土顾怀。且其君子，弘懿明叡，允恭温良。容止可则，出言有章。进退屈伸，与时抑扬。班固说东平王苍曰：体弘懿之姿。叡，哲也。已见东京赋。尚书曰；允恭克让。论语，子贡曰：夫子温、良、恭、俭、让。孝经曰：容止可观，进退可度。毛诗曰：其容不改，出言有章。周易曰：往者屈也，来者伸也，屈伸相感，而利害生焉。班固汉书，叔孙通述曰：叔孙奉常，与时抑扬。
