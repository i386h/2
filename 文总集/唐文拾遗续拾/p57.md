<!-- { "loadSidebar": true } -->
    ○请减官收俸料资西讨奏
    为政之本，必先命官。旧制官员繁而且费，州县残破，职此之由。臣在荆南剑南、当管州县阙官同者，或数十年，吏部未尝补授，但令一官假摄，公事亦理。以此言之，官员可减，无可碍也。今请减天下官员，收其禄俸，重募战士，从玄佐收复河湟，军用不匮乏矣。（《册府》四百三十九）
    ☆陆羽
    《全唐文》四百三十三有传。
    ○顾渚山记
    豫章王子尚访昙济道人千八公山，道人设茗，子尚味之云：“此甘露也，何言茶名也。”（《吴兴艺文补》）
    ☆韩滉
    《全唐文》四百三十四有传。
    ○同中书门下加俸奏
    准今年四月二十八日恩敕，加给京文武官九品已收正员官月俸。其同中书门下平章事不带正官，敕内无额。应检校同中书门下平章事，并请同正官例，就一高处给。（《唐会要》九十一）
    ☆崔造
    《全唐文》四百三十四有传。
    ○进状先本司奏
    亡官失职、婚田雨竞、追理财物等，并合先本司，本司不理，然後省司，省司不理，然後三司，三司不理，然後合报投匦进状。如进状人未经三处理，及事非冤屈，辄妄来进状者，不在进限。如有急切须上闻，不在此限。其妄进状者，臣今後请并状牒送本司及台府处理。（《唐会要》五十五）
    ☆李季平
    季平，陇西人。
    ○唐故金紫光禄大夫试太子詹事兼晋州刺史上柱国陇西郡开国公墓志铭（并序）
    山有发地崛起者，胃之灵岳；木有梢云挺擢者，谓之长材。然木之秀也，遇惊风或折；山之峻也，有朽壤则崩。噫！以人事拟其伦，我李公近之矣。公讳良金，陇西人也。五代祖俭，佐高皇帝定都於雍，因居豳郊，子孙不迁，遂传於新平矣。皇祖素，宁州真宁宰；大父亨，绛州长祚府折冲；烈考宗，益州新繁令；或墨绶驰声，或鹖冠陈力，皆树德积善，而锺美於公。
    公即新繁府君之次子也。幼而锐敏，长而英奇，气郁风云，心坚铁石。弱冠忽投笔太息，杖剑独游。时朔方节度副使论公，遇公而置之幕下，□後出奇破敌，戡难计功，世年间累有迁拜。日者受分符之寄於晋也，人乐其化，吏畏其威。虽迫凶使，而身处唐郊；亦怀王命，而心驰魏阙。间岁职营田之务於蒲也，规画强理，巡阅耕耘，法立令行，人莫敢犯。
    岂意讼因小吏，词忤大臣，苍黄之际，命归不测，伤哉！以大历三年七月十一日，奄终於河中府，春秋卌有七。夫人荥阳郑氏，芳兰之姿，坚冰之操，中年不幸，先公而亡。以广德元年十一月十四日，返□於晋州官舍，享年卅有一。旋以公即世之岁十一月廿六日，合葬於晋城东遍，龟筮叶从也。嗣子季平，弱而在疚，哀不绝声，长号终天，愿言报德。铭曰：
    长材国桢，雅望人杰。植性刚毅，守官忠烈。（阙）心苦节。汾晋作牧，吏畏人悦。如何生涯，忽焉置（阙）秀木折。繁霜凝兮芳兰歇，千秋兮万（阙）双魂兮同穴。（《绩语堂碑录》）
    ☆王延昌
    《全唐文》四百三十五有传。
    ○大唐兴唐寺净善和尚塔铭
    和尚姓张氏，法号净善，京兆云阳人也。幼而神清，长益灵悟，诚请既深，缘爱自净。乃授经於惠云，溯源穷委，靡弗彻贯。以故业行高超，利益弘溥，知与不知，但蒙宣示，咸得解脱朗悟，信大道之津梁也。以乾元元年二月六日，告行於兴唐寺。门人惠信等，与俗侣白衣会葬，近千人焉。以其年九月九日，起塔於毕原高冈。式昭大道，庶慰永怀。铭曰：
    佛有妙法，使皆清净。世界罕闻，茫然莫正。大哉我师，降厥慈悲。开示寂乐，破其惑迷。法相既圆，色空自离。千万大众，叹泣而随。功成身去，自契自藏。铭於塔石，与天同长。（石刻。《八琼室金石祛伪》）
    ☆鲍防
    《全唐文》四百三十七有传。
    ○停罢咸阳县令贾全奏
    准广德二年敕，中书门下及两省官五品已上，尚书省四品以上，诸司正员三品已上官，诸王驸马等周亲己上亲，及女婿外甥等，自今已後，不得任京兆府判司及畿县令、两京县、丞、簿尉等者。今咸阳县令贾全是臣亲外甥，恐须停罢。（《唐会要》六十九）
    ☆徐承嗣
    《全唐文》四百三十八有传。
    ○日蚀退分请编史册奏
    历数合蚀八分，今退蚀三分，计减强半。准占，君盛明，则阴匿名而潜退。请宣示朝廷，编诸史册。（《唐会要》四十二）
    ☆卢迈
    《全唐文》四百三十八有传。
    ○京兆河南两府不勾县案奏
    伏详比部所勾诸州，不更勾诸县。唯京兆府、河南府，既勾府，并勾县。伏以县司文案，既已申府，府县并勾，事恐重烦。京兆府、河南府请同诸州，不勾县案。（《唐会要》五十九）
    ☆徐浩
    《全唐文》四百四十有传。
    ○谢赐书表
    臣言：伏奉诏书，赐臣汉故南阳郡太守邓恢素书一十五行。奇迹远至，臣孤见寡闻所未遇。臣当临仿，冀日进益，不任欣戴。谨奉表以闻。臣诚惶诚恐顿首死罪。（《宝真斋法书赞》五）
    ☆于颀
    《全唐文》四百四十三有传。
    ○别置推事文例奏
    诸处推事不尽，须重勘覆，或有诬告等，每失程期，稽滞既多，冤滥难息。诸司及诸馆驿多以大理为闲司，文牒递报，颇至稽滞失望。今後各令别置文例，切约所由，稍涉稽迟，许本寺差官累路勘覆。如所稽迟处分，州县本判官请书下考，诸司使本推官夺一季俸料。（《唐会要》六十六）
    ○祀武成王议
    处理经恢弘祀典，法施于人则祀之，故追尊仲尼为文宣王，贵德也；以劳定国则祀之，故追尊齐太公为武成王，崇有功也。臣伏以文宣王礼乐刑政之纪，为君臣父子之节，措置皇极，化成人文，齐日月之耿光，合天地之明德，其於礼物，宜其优崇。而武成王翼康匡周，拯人靖乱，功表东海，道光一时，推为武宗，诚谓不朽。请依李纾奏为之焉。（《大唐郊祀录》十）
    ☆卢杞
    杞，字子良。相德宗。阴害矫谲，李怀光反，暴杞罪恶，帝始寤。贬新州司马，徙沣州别驾，死。按与《全唐文》四百四十五卢杞别。
    ○置监考使奏
    《六典》云：“中书舍人、给事中充监中外考使。”重其事也。今者有知考使，无监考使，既阙相临，难令详拣，请依旧置监使。（《唐会要》五十五）
    ☆黎干
    《全唐文》四百四十六有传。
    ○李勉勾当京城诸街奏
    京城诸街种植，大历二年五月敕：诸坊市街曲，有侵街打墙、接檐造舍等，先处分一切不许，并令毁拆，宜委李勉常加勾当。如有犯者，科违敕罪，兼须重罚。其种树栽植，如闻并已滋茂，亦委李勉勾当处置，不得使有斫伐，致令死损，并诸桥道，亦须勾当。（《唐会要》八十六）
    ☆董晋
    《全唐文》四百四十六有传。
    ○昭德王皇后祔庙奏
    伏惟古礼，合用今年七月卒哭，祔庙。国朝故事，高祖六月而葬，睿宗十月而葬，并葬讫便卒哭卒哭，祔庙。圣朝典故，伏请遵。仍令所司於今月十八日已前择卒哭位。哭讫，以十八日祔庙。（《唐会要》卷三）
    ○公主出嫁行册礼奏
    今月十日，新都长公主出嫁，行五礼。准旧例，并合前一日於光顺门行五礼。今奉敕，其日早於光顺门使行册礼。遂为故事。（《唐会要》卷六）
    ○册公主典故奏
    今月八日，正衙册新都长公主。准《开元礼》，其日皇帝御正衙，命使行册礼，陈乐悬。伏准贞元二年五月册嘉诚公主，二年二月册长林公主，皇帝并不御正殿，亦不设乐悬，遂为典故。（《唐会要》卷六）
    ☆王绍
    《全唐文》四百四十六有传。
    ○权设幕屋为献懿二祖行庙奏
    奉迁献祖、懿祖神主，祔于德明、兴圣庙，为修庙未成，今月十五日内，移献祖主於德明、兴圣庙中，一处安置。九室数己定，请於德明、兴圣庙东北量地之宜，权设幕屋为行庙，奉安神主。侯新庙成，准礼迁祔神主入新庙，每至祫年，各於本室行享礼。（《唐会要》卷十四）
    ○陈设四室权安神主奏
    请於德明、与对庙添造雨室，奉安神主。今缘就旧庙增修，则德明、兴圣庙殿南垣内，陈设四室，权安神主，庶为宜称。（同上）
    ☆王涯
    《全唐文》四百四十八有传。
    ○均摊南郑欠税奏
    兴元府南郑两税钱额素高，每年徵科，例多悬欠。今请於管内四州均摊，代纳二千五百贯文：配蓬州七百五十贯，集州七百五十贯，通州五百贯，巴州五百贯。（《唐会要》八十四）
    ☆桑叔文
    叔文，贞元时左卫经府骑曹参军。
    ○唐故淮南节度讨击副使光禄大夫试殿中监兼泗州长史上柱国北平县开国伯田府君墓志铭（并序）
    公讳侁，京兆府泾阳人也。锺鼎之族，被于前史。高祖宏，皇光禄大夫灵、冀等州刺史；祖崇，朝散大夫恒王府司马；父仁俊，朝议大夫朔州刺史；并公望骤归，德映台阁，冰壶表节，水镜居心。公惟岳降神，妙年独秀，才高捧日，词美朝天，怀百胜之谋，有七擒之略。故淮南节度使工部尚书颍川陈公特达见许，殊礼相遇，屈公入幕，补节度讨击副使。累奏光禄大夫试殿中监兼泗州长史上柱国北平县开国伯。且楚有子玉，文公为之侧席；汉有汲黯，当朝为之正色。若非功高卫霍，名比关张，孰能有此荣贵。方将匡赞台阶，克隆元老，何期智士石折，贤人星殒，积善无徵，奄然辞位。贞元三年七月七日，告终于江都县赞贤坊之私弟，春秋五十有一。未得归其枌榆，且欲卜其宅兆，即以其年八月四日，归葬于江都县山光寺南原之茔，礼也。公孝德纯深，风表墙仞，舒卷风云之际，从容淮海之间，挺生不群，保此全德，一朝休息，平生已矣。豪梁之上，无复鱼台；仲蔚之园，空馀榛棘。呜呼哀哉！乃为铭曰：
    森然秀气，郁尔嘉猷。弯弧月满，长剑星流。肃肃辕门，棱棱霜气。日耀金戈，云连铁骑。南阳菊散，西鄂芝沉。摧残壮志，埋没雄心。琴覆弦宽，书埋简落。平陵松树，颍川石椁。旷野萧条，悲风寂寞。（石刻）
    ☆李说
    说，官河东节度北都留守太原尹。
    ○进甘露表
