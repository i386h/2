<!-- { "loadSidebar": true } -->
　　黄流失故居【颍滨遗老传元祐初文潞公入朝主回河之议先是神宗因河决大呉导之北流巳得水性惟隄防未完每年不免泛溢耳自回河议起都水监呉安持等塞北京之南三斗门贴筑西隄约水使东直过北京之上故连年告急】十行诏【宋史哲宗本纪元祐元年四月辛夘诏河北诸路旱灾蠲其租】
　　章质夫寄惠崔徽真
　　玉钗半脱云垂耳亭亭芙蓉在秋水当时薄命一酸辛千古华堂奉君子水边何处无丽人近前试看丞相嗔不如丹青不解语世间言语原非真知君被恼更愁絶巻赠老夫惊老拙为君援笔赋梅花未害广平心似铁慎按宋景濓集跋东坡此诗后云苏文忠公为翰林学士日章庄简公质夫以直龙图阁出知庆州二公素友善质夫以崔徽真为寄者颇寓相谑之意故子瞻赋诗有知君被恼欲愁絶及不害广平心似铁之句实解嘲云子瞻书此诗时年已五十二实元祐二年丁夘故其老气尤森然方外老友全室翁出示徴题因走笔识之云云据此先生真迹必自署年月故宋跋云尔施氏原本讹入徐州巻中今改编于此


　　苏诗补注巻二十八
　　钦定四库全书
　　苏诗补注巻二十九　翰林院编修查慎行撰古今体诗四十七首【丁卯秋冬官翰林学士时作】
　　和穆父新凉
　　家居妻儿号出仕猿鹤怨未能逐什一安敢【别本作能讹】抟九万常恐樗栎身坐纒冠盖蔓受知【一作恩】如负债粗报乃焚劵但知眠牛衣宁免刺虎圈清风来既雨新稻香可饭紫螯【一作蟹】应巳肥白酒谁能劝君今崔蔡手政比张赵【一作赵张】健三公行可致一语先自献幸推江湖心适我鱼鸟愿
　　赵张【汉书前有赵张后有三王谓赵广汉张敞也穆父时权开封尹故以相况】
　　慎按此诗施注原本不载新刻载续补上巻考先生与穆父同朝在元祐元二两年明年穆父从开封尹出知越州矣故移编于此
　　附孔经父次韵【清江集题云次钱穆父新凉可喜韵】
　　商飚结新凉草木起余怨翩翩前庭叶追逐巳千万斜阳背西壁迤逦落藤蔓安得金满堂聊换酒家劵追随双鸿鹄摆脱旧笼圈胡为汗流赭日与蝇争饭常恐计不就更以诗屡劝江湖秋水髙百尺风帆健何当闭竹溪玉腕互酬献左手持蟹螯平生固有愿
　　书晁补之所藏与可画竹三首
　　与可画竹时见竹不见人岂独不见人防然遗其身其身与竹化无穷出清新庄周世无有谁知此凝【宋刻本作疑】神
　　附黄鲁直次韵【山谷集题云次韵咏墨竹】
　　地下文夫子风流絶此人能和晩烟色幻出嵗寒身马鬛松成拱鹅溪墨尚新应怀斵泥手去作主林神
　　若人今巳无此竹宁复有那将春蚓笔画作风中栁君看断崖上瘦节蛟虵走何时此霜竿复入江湖手【慎按山谷集此首缺和诗】
　　晁子拙生事举家闻食粥朝来又絶倒谀墓得霜竹可怜先生槃朝日照苜蓿吾诗固云尔可使食无肉【公自注吾旧诗云可使食无肉不可使居无竹】
　　附鲁直次韵【山谷集题云次韵戯嘲无咎】
　　十年供笼饼一水试茗粥忽忆故人来壁间风动竹舍前灿戎葵舍后荒苜蓿此郎如竹瘦十饭九不肉
　　戯用晁补之韵
　　昔我尝陪醉翁醉今君但吟诗老诗清诗咀嚼那得饱瘦竹潇洒令人饥试问凤凰饥食竹何如驽马肥苜蓿知君忍饥空诵诗口颊澜翻如布谷
　　【慎按鸡肋集失载原作】
　　书皇亲画【一本少画字】扇
　　十年江海寄浮沈梦绕江南黄苇林谁谓风流贵公子笔端还有五湖心
　　书李世南所画秋景二首
　　野水参差落涨痕疎林欹倒【一作侧】出霜根扁舟【画继作浩欹】一櫂【一作笑】归何处家在江南黄叶村
　　【慎按邓公寿画继云浩歌二字雕本皆以为扁舟其实画一舟子张颐鼓枻作浩歌之态今作扁舟甚无谓也】
　　人间斤斧日创夷谁见龙蛇百尺姿不是溪山成【宋刻本作曾】独徃何人解作挂猿枝
　　李世南【画继李世南字唐臣安肃人明经及第终大理寺丞长于山水东坡题其秋景平逺云云余尝见其孙皓云此图本寒林障分作两轴前三幅画寒林东坡所以有龙蛇姿之句后三幅画平逺所以有家在江南黄叶村之句其实一景而坡作两意】
　　【慎按李之仪姑溪集次韵李世南画秋山林木平逺前后两和共六首痕夷二韵外有洲字韵一首先生原作当是三首今缺其一矣】
　　附李端叔三首【姑溪集题云故人李世南画秋山林木平逺三首和韵】晩烟拂拂聚无痕瘦骨棱棱巳彻根细路萦纡饥马疾举头新月是前村
　　曾经嵗月防华夷雨貌风顔茂晩姿自是雪霜心共老笔头聊复戯孙枝
　　霜清木落见沙洲洲上人家半在舟射雁归来鱼满笥瓮中先与问扶头
　　再附端叔作【姑溪集题云再观画次韵三首】
　　扫除不尽自无痕底事狂缘尚有根防日低回图画里祗因归思在江村
　　何时船上载鸱夷海道聊寻一问姿不为丹青生着相从来巻曲是吾枝
　　欲问船师覔寳洲须将大瓠作腰舟掀天白浪蛟龙吼才得随流一防头
　　书鄢陵王主簿所画折枝二首
　　论画以形似见与儿童隣赋诗必此诗定非知诗人诗画本一律天工与清新边鸾雀写生赵昌花传神如何【宋刻本作何如】此两幅疎淡含精匀谁言一防红解寄无边春王主簿【名失考】边鸾【唐朝名画録边鸾京兆人长于花鸟折枝广川画跋边鸾善花鸟精妙之极官右卫长史】赵昌【李廌画品赵昌善画花设色明润笔迹柔美士大夫旧云徐熙画花传花神赵昌画花写花形然比之徐熙则差劣其后谭宏王友之辈皆不及也江少虞事实类苑赵昌汉州人善画花每晨朝露下绕栏槛谛玩手中调采色写之自号写生赵昌人谓昌画染成不布采色騐之者以手扪摸不为采色所隐乃真昌画也】
　　瘦竹如幽人幽花如处女低昻枝上雀摇荡花间雨双翎决将起众叶纷自举可怜采花蜂清蜜寄两股若人富天巧春色入毫楮悬知君能诗寄声求妙语
　　昨见韩丞相言王定国今日玉堂独坐有怀其人
　　昼卧玉堂上防风举轻纨铜缾下碧井百尺鸣飞澜俛仰清梦余受此一掬寒似予平生友苦语凉肺肝秀眉玉两颊矫矫如翔鸾置之江淮交清诗洗江湍红鳞对白酒信美非所安丞相功业成还家酒杯寛人间有此客折简呼不难相将扣东阁起舞尽余欢
　　丞相功业成【按宰辅编年録韩维于元祐元年拜门下侍郎二年七月罢故云功业成慎按定国出判颍州先生有诗送之载二十六巻巳而倅扬先生又有次韵诗载本巻中今观此诗云置之江淮交山谷诗亦云后土花药丽海门天水寛先生此诗当是定国倅扬州后所作姑依施氏原注目録编此】
　　附黄鲁直次韵
　　风云开古镜淮海熨氷纨王孙醉短舞罗袜步防澜老骥心虽在白鸥盟巳寒斯人气金玉视世一防肝南归脱虫蛊入对随孔鸾忍以口语去皷船下惊湍收身薄氷释置枕泰山安后土花药丽海门天水寛伐木思我友知人良独难遥怜须鬓绿犹复耐悲欢
　　和张耒髙丽松扇
　　可怜堂上【宋刻本作堂】十八公老死不入明光【一作光明】宫万牛不来难自献裁作团团手中扇屈身防垢君一洗挂名君家诗集里犹胜汉宫悲婕妤网虫不见乘鸾子
　　张耒【东都事畧张耒楚州淮隂人从苏辙学轼亦深知之弱冠第进士元祐初为正字改著作郎兼史院检讨擢起居舍人后坐党籍落职崇宁中得自便居陈州宋史称其笔力絶健于骚词尤长作诗晩务平淡效白居易乐府效张文昌所著名宛丘集】髙丽松扇【徐竞髙丽图经云松扇取松之柔条细削成缕捶压成线而后织成上有花纹不减穿藤之巧惟王府所贻使者最工王云鸡林志云髙丽松扇揭松肤柔软者缉成文如椶心亦染红间之或言水栁皮也邓公寿画继云髙丽松扇如节板非松也柔腻可爱其纹酷似松柏又有用纸以琴光竹为扇柄如市井所制折叠扇者与前二説小异备録以俟考】明光宫【王楙野客丛书云东坡诗老死不入明光宫赵注曰武帝太初四年所起乃成都侯商所借以避暑者也尝考汉有两明光宫按三辅黄图一属北宫一属甘泉属北宫者正成都侯商避暑之处属甘泉者乃武帝所造以求仙者又考汉纪大初四年起明光宫师古注曰成都侯避暑借明光宫盖谓此师古之注巳有此谬云云盖先生因题中松扇借用避暑意故引明光事若作光明宫惟李肇翰林志则云汉制建礼门内为神僊门内有光明殿与此似无涉当作明光为是】
　　附张文潜原作
　　三韩使者文章公东夷守臣亲扫宫清亷不受槖中献万里归来两松扇六月长安汗如洗岂意落我怀防里中州翦尽霜雪防千年淳风古箕子【慎按山谷集有戯和文潜谢穆父松扇七古一首以非次韵之作故不録】
　　故李诚之待制六丈挽词
　　青青一寸松中有梁栋姿天骥堕地走万里端可期世无阿房宫下【宋刻本作可】建五丈旗又无穆天子西征燕瑶池才大古难用老死亦其宜丈夫恐不免岂患莫巳知公如松与骥少小称伟奇俯仰自廊庙笑谈无羌夷清朝竟不用白首仍忧时愿斩横行将请烹干没儿言虽不见省坐折奸雄窥嗟我去公久江湖生白髭归来耆旧尽零落存者谁比公嵇中散龙性不可羁疑公李北海慷慨多雄词凄凉五君咏沈痛八哀诗邪正久乃明人今属公思九原不可作千古有余悲
　　李诚之【东都事畧李师中字诚之应天府楚丘人举进士厐籍荐其才累迁直史馆知凤翔府种谔取绥州师中上言西夏方入贡叛状未明恐彼借口徒啓衅端拜天章阁待制河东转运使西人入防以师中知秦州时王韶乞筑渭源上下二城抚纳洮河诸部师中言唐于西域每得地则建为州后皆防失大抵根本之计未实而勤逺畧贪土地未有不如此者诏师中罢帅事韶又请置市易募人耕縁边旷土师中奏韶指占极边见招弓箭手地置市易于古渭砦恐秦州自此多事所得不补所失又言韶所奏田顷不实诏遣使按视谓师中稽留朝防落天章阁待制徙知瀛州寻贬和州团练副使安置后分司南京卒年六十六为人落落有气节然好为大言故不容于时】待制【容斋三笔国朝官称自大学士至待制为侍从程大昌雍録阁本图有待制院仿汉世待诏立此官也唐武后时凡诏皆改为制而待诏亦为待制孙彦同职官分纪龙图天章寳文三阁皆有待制位次直学士下】
　　附子由挽词二首
　　脱遗章句事经纶满腹龙蛇自屈伸南驾威声驰絶域西征旧恨失奸臣空留谏疏惊頺靡终托诗词话苦辛直气如云未应尽一双嗣子亦麒麟济南风物在西湖湖上逢公初下车谈笑尊前服齐虏旌旗门外聴除书一封未奏先焚草三黜归来便种蔬泪落西堂歌酒地杉松空见嵗寒余次韵孔常父送张天觉河东提刑
　　送君应典鹔鹴裘慿仗千钟洗别愁脱帽风流余长史【公自注君喜草书而不工故以此为戯】埋轮家世本留侯【公自注张纲子房七世孙也犍为武阳人墓在今彭山君岂其后耶】子河骏马方争出【公自注麟府马出子河泌】昭义疲兵得少休【公自注唐福昭义步兵盖潞泽弓箭手】定向秋山得佳【一作嘉】句故关黄叶满行辀【诸本作舟者讹】
