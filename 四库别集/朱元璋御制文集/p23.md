<!-- { "loadSidebar": true } -->
　　朕闻三皇五帝下及唐宋皆华夏之君建都中土诗云邦畿千里然甸服五百里外要荒不治何小小哉古诗云圣人居中国而治四夷又何大哉询于儒者考乎其书非要荒之不治实分茅胙土诸侯以主之天王以纲维之然秦汉以下不同于古者何盖诸侯之国以拒周始有却列土分茅之祚擅称三十六郡可见后人变古人之制如是也若以此观之岂独如是而已乎且如帝尧之居平阳人杰地灵尧大哉圣人考终之后舜都蒲坂禹迁安邑自禹之后凡新兴之君各因事而制宜察形势以居之故有伊洛陕右之京虽所在之不同亦不出乎中原乃时君生长之乡事成于彼就而都焉故所以羙称中原者为此也孰不知四方之形势有齐中原者有过中原者何乃不京而不都盖天地生人而未至亦气运循环而未周故耳近自有元失驭华夷弗宁英雄者兴亡迭迭终未一定民命伤而日少田园荒而日多观其时势孰不寒心朕居扰攘之间遂入行伍为人调用者三年俄而匹马单戈日行百里有兵三千效顺于我于是乎帅而南征来栖江左抚民安业秣马厉兵以观时变又有年矣凡首乱及正统者咸无所成朕方乃经营于金陵登高临下俯仰盘桓议择为都民心既定发兵四征不五年间偃兵息民中原一统夷狄半宁是命外守四夷内固城隍新垒具兴低昂依山而傍水环绕半百余里军民居焉非古之金陵亦非六朝之建业然居是方而名安得而异乎不过洪造之鼎新耳实不异也然宫城去大城西北将二十里抵江干曰龙湾有山蜿蜒如龙连络如接翅飞鸿号曰卢龙趋江而饮水末伏于平沙一峰突兀凌烟霞而侵汉表远观近视实体狻猊之状故赐名曰狮子山既名之后城因山之北半壮矣哉若天霁登峰使神驰四极无所不览金陵故迹一目盈怀无有掩者俄而复顾其东玄湖锺阜倒影澄苍岩谷云生而霭水市烟薄雾而蓊欝人声上彻乎九天登斯之山东南有此之景俯视其下则华夷舸舰泊者樯林上下者如织梭之迷江远浦沙汀乐蓑翁之独钓平望极目之际虽一叶帆舟不能有蔽江郊草木四时之景无不缤纷以其地势中和之故也备观其景岂不有御也欤朕思京师军民辐辏城无暇地朕之所行精兵铁骑动止万千廵城视险隘道妨民必得有所屯聚方为公私利便今以斯山言之空其首而荒其地诚可惜哉况斯山也有警则登之察奸料敌无所不至昔伪汉友谅者来寇朕以黄旌居山之左赤帜居山之右调吾伏兵曰赤帜摇而敌攻黄旌动而伏起当是时吾伏精兵三万人于石灰山之阳至斯而举旌帜军如我约一鼓而前驱斩溺二万俘获七千观此之山岂泛然哉乃于洪武七年甲寅春命工因山为台构楼以覆山首名曰阅江楼此楼之兴岂欲翫燕赵之窈窕吴越之羙人飞舞盘旋酣歌夜饮实在便筹谋以安民壮京师以镇遐迩故造斯楼今楼成矣碧瓦朱楹檐牙摩空而入雾朱帘风飞而霞卷彤扉开而彩盈正值天宇澄霁忽闻雷声隐隐亟倚雕栏而俯视则有飞鸟雨云翅幕于下斯楼之高岂不壮哉噫朕生淮右立业江左何固执于父母之邦以古人都中原会万国尝云道里适均以今观之非地大槩偏北而不居中每劳民而不息亦由人生于彼气之使然也朕本寒微当天地循环之初气创基于此且西南有疆七千余里东北亦然西北五千之上东南亦如之北际沙漠与南相符岂不道里之均万邦之贡皆下水而趋朝公私不乏利益大矣故述文以记 


  　○又阅江楼记 【 有序】 

　　朕闻昔圣君之作必询于贤而后兴噫圣人之心幽哉朕尝存之于心虽万千之学犹不能仿今年欲役囚者建阅江楼于狮子山自谋将兴朝无入谏者抵期而上天垂象责朕以不急即日惶惧乃罢其工诚令诸职事妄为阅江楼记以试其人及至以记来献节奏虽有不同大意比比皆然终无超者朕特假为臣言而自尊不觉述而满章故序云 
　　洪武七年二月二十一日皇帝坐东黄阁询臣某曰京城西北龙湾狮子山扼险而拒势朕欲作楼以壮之雄伏遐迩名曰阅江楼虽楼未造尔先为之记臣某谨拜手稽首而言曰臣闻古人之君天下作宫室以居之深高城隍以防之此王公设险之当为非有益而不兴土阶三尺茅茨不剪诚可信乎今皇上神谋妙筭人固弗及乃有狮子山扼险拒势之诏将欲命工臣请较之而后举且金陵之形势岂不为华夷之魁何以见之昔孙吴居此而有南土虽奸操忠亮卒不能擅取者一由长江之天堑次由权德以沾民当是时宇内三分劲敌岂小小哉犹不能侵江左岂假阅江楼之拒势乎今也皇上声教远被遐荒守在四夷道布天下民情效顺险已固矣又何假阅江楼之高扼险而拒势者欤夫官室之广台榭之兴不急之务土木之工圣君之所不为皇上拨乱返正新造之国为民父母恊和万邦使愚夫愚妇无有谤者实臣之愿也臣虽违命文不记楼安得不拜手稽道以歌陛下纳忠款而敛兴造息元元于市乡乃为歌曰天运循环百物祯颁真人立命四海咸安臣歌圣德齿豁鬓斑亿万斯年君寿南山 


  　○覩春光记 

　　洪武六年岁在癸丑正月十有二日甲寅时当已漏坐大本堂阅幼儒习诗书是日也春云叆叇群鸟喧呼堤边之柳微黄袅娜垂条万线影拂清波致丛鱼之来戏而虾蠏而屈横遥观四山之翡翠深岩幽谷必群芳而万类其坐殿庭知百花之初绽何也盖京城四护皆山惟锺阜主山也居寅艮适当春初风多东发由山而过殿诸芳之馨随风而至故知山之有蘂其春到必然又见新水潺潺水族跃于渊飞走者巢颠而窝丛虽微命之蜂蚁知阳和而辟户识交泰而措房观诸物之得所必蛰龙之将兴正农勤畎亩之时国图大治之初士人习业之方然此春之所以堪怜堪爱者为何由日光之渐长也君子之学道竭力于斯时尽有可为所以古人惜寸阴者以其春光之难得也不然今春既往学业未周虽有来春非今之新春也但秉鉴窥颜壮者苍而少者壮观于此者寸阴可不惜乎若惜于分阴者尤为上士其蠢蠢之徒止知有春秋而已加岁苍颜又不知其时已过矣呜呼禀天地之精英达者可不慎欤 

　　○感旧记 【 有序】 

　　予因督功中都道经滁阳乘春之景踏青西郊细目河山城雉如故怀壮戍此今河山虽是依然故人首面移颜花木谢而再春人已苍而不少感彼此之时势执笔留心特叙困兴之事以为记 
　　息驿时闲登蘴峰而临下观四山以环滁识欧阳之不谬昔虽驻斯当挥戈角逐之时何暇遍游今戡定祸乱定于宇内时逢民福之时故得暇游于旧戍景多故迹川旷而水纡醉翁亭下酿泉备酒掬饮者酣黄精蕨嶶扶老以泽颜民淳风厚闾巷情欢因覩民之乐天于今始见叹往日之危难何下万千之数当有当弛纲之时氛埃渤于宇宙鸿蒙于中原群盗纵英而驰骋荡民命如驱羊予潜草野奚往而何藏守食余粟度残生以候时康何天狼之晃朗弧矢乃倒芒吾将居无何于是乎匹马单戈奋兴淮右聚良民于乡里收残胡遗士于诸营祝天以保众利剑以除残射搀抢而清太虗摧坚垒而安厚土谋当有志之初于是乎张皇六师九伐威于海内不几年间偃兵息民时亨亨兮日月运行民欣欣兮乐岁康宁符应兮有凖修德兮在古与今岂崇朝兮飘风何日终兮骤雨景物异前河山如故既定乱以安民犹得思往以阅今足当年之初志述而为记 


  　　○纪梦 

　　昔当辛卯有元至正君弱政不务臣弄权擅威福海内失驭邪术者倡乱遂致王纲解纽天下纷纭其年汝颖蕲黄民皆为逆次年徐炽炽然盗起蔓柔锺离定远民弃农业执刃器趋凶者数万当时贪官污吏莫敢谁何未几壬辰二月二十七日陷濠城而拒守之哨掠四乡焚烧闾舍荡尽民财屋无根椽片瓦墙无立堵可观不两月越境犯他邑所过亦然时官军久不见至失民依望弃顺效逆之心萌矣俄而胡帅至乃彻里不花率骑三千会陷城州主谋营城南三十里声攻城而逡廵不进惟是四掠良民得之则以绛系首称为乱民献俘于上请给其功于是良民受害激动前日萌逆之心是有呼亲唤旧相继入城合势共守以相拒以守则稳如太山若以胡帅攻之则如蚍蜉之撼石柱识者以为胡亡自是始也予当是时尚潜草野托身缁流两畏而难前欲出为元虑系绛以废生不出亦虑红军入乡以伤命于是祷于伽蓝祝曰岁在壬辰纪年至正十二民人尽乱巾衣皆绛赤帜蔽野杀人如麻良善者生不保朝暮予尤恐之特祝神避凶趋吉惟神决之若许出境以全生以珓投于地神当以阳报若许以守旧则以一阴一阳报我祝毕以珓投之于地其珓双阴之前所祷者两不许予乃深思而再祝曰神乃聦明不佞余笃然而祈之神不为我决既不出而不守旧果何报耶请报我阳珓予备糗以往以珓掷于地其珓仍阴之就而祝曰莫不容予昌义否若是则复阴之以珓掷地果阴之方知神报如是再祝曰倡义必凶予心甚恐愿求阳珓以迯之珓落仍阴之更祝神必迯神当决我以阳以珓投于地神既不许以珓不阴不阳一珓卓然而立予乃信之白神曰果倡义而后吉乎神不误我肯复以珓阴之以珓投于地果阴之予遂决入濠城以壬辰闰三月初一日至城门守者不由分诉执而欲斩之良久得释被收为步卒入伍几两月余为亲兵终岁如之当时予虽在微卒尝观帅首之作度之既久甚非良谋明年春元将贾鲁死城围觧予归乡里收残民数百献之于上官授我为镇抚当年冬彭赵僭称部下者多凌辱人予识彼非道弃数百人内率二十四名锐者南游定远忽有义旅来归者三千率练之六月取横涧山破义兵营得军二万余入滁阳葺城以守之又明年春兵入和阳与元兵战三月而元兵解去乙未夏六月亲渡采石江下姑孰丙申入建业集兵十万坚守江左秼马厉兵后三年发兵四征又三年西定湖湘东平吴越所得壮士精弱半之七十余万江南已定臣民推戴以明年戊申正月即皇帝位朕许之至秋不记月日忽梦居寒微遨游舍南仰天而下湏臾少近皆鸠鹊之状又少近比鸟之状忽然自鸟中突一仙鹤者徐翅东南予回首以顾之有鹤数对畧少将近忽不知鹤之所在惟有青旙数行但见旙去旙首浮空而行不见持旙者亦不见其竿旙过少顷西北天上有一木为朱台四有棱角周有栏槛色皆以朱黄绳四扯之前丄立二人如寺阍内金刚一体无二极目视之见二人口若宣扬之状忽台转西以左向南不见一立士却见列坐幞头抺额者数人又台旋北向以后向南见台上中立三尊若道家三清之状其中尊者羙貌修髯人世罕见畧少回顾于我仍在西北余尚梦寒微中天神既去急归告于老嫂曰适来天神过此我心得罪故归告于家且回听命出门既行乃换其景不在寒微之时便问昨来天神何往傍曰朝天宫去矣急趋之行未久途逢数紫衣道士者以绛衣来授予揭里视之但见五彩问此何物也内一道士随声此何物也又一道士叱彼道士曰此有文理真人服予服之忽然冠履俱备傍有一道士授我一剑靶上皆如牙齿之状特教我行不数十步闾东南途逢一皁衣秃袖者来露首及两肱二股首顶一灶两耳怒目而西北往予再东南行数十步过一小川川南山北有房东西约十余间见东宫衣青衣而立彼忽然而梦觉明年即位于南郊未即位之先雪没市乡当祭及即位之时香雾上凝天而下霭地独露中星遂纪年洪武 

　 
  ○游新庵记 

