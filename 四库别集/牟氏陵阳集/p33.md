<!-- { "loadSidebar": true } -->
　　前安定山长朱君君望卒于吴兴寓舎以防归葬毗陵从先墓其志也嫠孤共载哭泣感行路予尝为诗吊之越三年其姻家采石山长缪君叔畮过予曰朱君望之墓有宿草矣长婿池州学録钱适自毗陵来将圗其不朽者敢以其孤见愿矜而畀之铭予固善君望视其孤孱然弱也诚不可无述待其长使有考焉按状君名自期君望其字也本衢州龙防人曾祖某迪功郎妣孙氏祖某将仕郎妣袁氏父某登仕郎漕贡进士妣汪氏继赵氏自其祖寳祐间随宦晋陵遂占名籍后徙居城之东君幼敏悟祖每矜语人曰此孙他日必昌吾门景定辛酉年二十请乡举德祐乙亥补太学生方磨砺以须属时多故束书入山恬无仕进意山书院兵后久荒圯君来为山长竭力经营且新其祭器稽其田籍旧观浸还士论称之又为安定山长时寓祠溪亭回视故宫异物充斥势不得争喟然以叹乃节浮费叶众议惟新是图得曹氏庐改创书院后遂迁焉盥荐有所以教以育推厥攸始实自君望又捐已俸造笾豆可谓知礼者爱是邦佳山水秩满待选乃买屋以居昔者胡安定见徐节孝头防侧曰头容直节孝因思头容直心亦直君望乃以此为敬以直内之义则以敬名斋本心文公为作古榴焚香端坐读书其间暇则往来南北诸山从容觞咏与朋友共乐丰仪秀整性行温雅乐道人之善内恕及人虽僮仆不见其有疾声遽色遇困乏者辄赈赡之无所靳人皆称为善士庚子春忽念先茔当以时汛埽扁舟亟归道得痰疾疾止复还竟不可为其卒三月廿六日也以六月十七日葬常州武进县占石之原年五十有九娶东阳刘氏通判君之女先十七年卒生五女长妙云适钱适次妙宁适柴嵩妙惠适娄英发妙淑许适邹志孙妙由许适赵由琥继室沈氏生二男长文俊次文英女二人妙安许适缪世昌妙定许适钱适弟庶女三人妙素适张复妙观妙善尚幼异时进取之士驰骛不足从乡贡已难况得入太学尤难盖有槁项黄馘不能与其一者君望十余年之间领乡荐补太学兼取人之所难得造物岂无意然崇化之席未暖而去邅回濡滞又二十四五年一文学掾竟不克申延以待何始丰终啬耶有二子而女十人其婿皆髙门大族名士之家力能经纪其防还窆故丘遂其始志又择师教二子使有成立造物之报盖在此君望其庶几无憾矣铭曰
　　人谁无死君以孝故上章困敦感时春暮夏畦马医皆上丘墓我胡不如星言归路抱恙而还魂已先去云其何依若祖若父成愿初志铭魂归厝松槚良久慰尔永慕我铭昭示以封以树
　　野翁禅师塔铭
　　始予闻野翁为本论疑焉及观其所谓本则曰吾本曹溪曹溪本达摩心传面命具有先后其传愈逺支互分然本未尝不一也野翁一本乎禅故有此论且深以竞华逐末为世戒在其法中庶乎知本矣其何疑于是野翁之葬且三四年其徒即是因是来自鄞越以觉恩上人所次遗事求铭厥蔵按师讳烟野翁字也越新昌张氏生嘉定癸未年十一出家投邑之大明寺僧大轰为师端平乙未祝髪受戒夙具聪敏有志于道负笈从台东掖宪法师习天台教居数嵗弃所习复从大轰大轰课之特严其长而克有成者轰之教也端嘉以来吾蜀痴絶冲公无凖范公倡道东南学者倾向皆愿为之徒师首从痴絶于道童一见刮目坐数嵗大有警发乃之径山见无凖时问道者肩相摩师年最少机最防无凖亦骤进之又数嵗往造大慈济大川之宣明举腊月火烧山话拟对竹篦杖之当下有省因留不去川本灵隠以为书记力辞且荐归云度禅云盛有词藻人多师焉让焉后掌记履斋吴公判郡知其人俾出世自大慈迁延夀又迁香山越丙子屏迹雪窦静阅世故防杖锡逊席不得避一住十二年靡懐不在乡里剡川自更兵火积骸满野即收聚焚化殆有万数设水陆大斋于石佛寺前广为説戒恵及枯骨矣山多虎豹人家小儿横遭咀作驱虎行声其恶而去之虎岩灵隠愿以师补蔵至则大新僧室及诸寮舎学徒四来振起遯庵密庵时气象无锡官河客舟一日而覆溺者三十八人师悯之斵石为尊胜幢六级其长一寻有半自为铭刻而立之洲渚之上施食设以拔沉寃三年东归游双径云峰有遯堂舎盖意亟防服还锡杖扁其室曰晚泊闭戸书法华经有老来非厌客静里欲书经之句雪窦虚席众谓无以易师因共举师育王亦争欲得师不能夺寺榜应梦名山昭陵所感穆陵所书号为胜处师益喜得此虽嵗苦缺食两持钵浙右不惮也用賔礼延致东岩石公相得欢甚它日行事东偏岩谓师盍遂即此营莬裘既成家性存之巽书寄幻二字掲之挹乳峯珠树雪瀑映带左右师往来游憩禅宴其间随化委顺意甚自适壬寅八月十五日升堂语众劝厉极慈切盖自别也众请留偈笑而不答至夕而逝越七日奉全身葬寄幻遂塔焉夀八十腊六十八度弟子若干人师为人寛厚笃实病者与药贫者周之随意作佛事不蔵人善片言只字称道不容口文集十巻该淹经史诗偈尤洒落每升坐记禅人骚语聮络贯串总为一説而条分缕析各中肯綮颇效痴絶云如周伯弢家则堂文本心黄东发舒阆风咸与之游予谓野翁立谈不忘本临行不留偈遗戒不荼毗塔而铭之岂师意乎其徒是之谓曰寄幻铭曰一切世界及一切法无有坚固幻依幻灭幻既俱空所寄何地而复于何寄于所寄幻则非寄寄则非幻强立名字未离二患欲问寄幻寄幻久寂瀑流千丈雪峰之侧幻为竒观砰处溅雹凡有耳目如梦斯觉乃刻坚珉与寄幻对幻身何在法身不坏
　　龙源禅师塔铭
　　道塲山龙源禅师既寂之五年为乙巳七月其记室怀珠裒次遗事偕其徒希渭来求铭心源之塔予尚记嵗甲午访师云留三日穷极幽讨意甚乐又七年与今翰林修撰邓善之再至为师喜见顔开舍予髙阁煮茗话旧夜无倦色明日下山握手若不能释不料遂为死别也留耕先生王公伯文先朝名执政与先存斋忠义相期议论同肝胆同而予亦复交其子若侄师盖公之族也故惓惓于予者如此铭可辞乎师讳介清龙源号也世福州长溪祖讳一防古田县尉父良辅知黄岩县母蔡氏素好善尝梦神人介而进一子曰是善知识当生尔家果娠而生师幼不茹荤年七嵗喜看佛书长益通悟泛览经史百氏父知其不凡俾出家于郡之雪峯居半载行脚出飞鸢岭抵义兴法蔵得度于一峯齐禅师年十五薙髪受具戒遂徧参诸方是时静慈石防衍灵隐退耕宁径山虚堂愚皆明宿徳争欲致之师颀然山立举动雍容言防闲雅志不苟从适游吴兴道塲东叟颖以为典賔继东叟者无等融即请师为内记力辞絶江过育王谒寂窗照禅师入室有契以为侍香次掌蔵钥寂窗自枯禅枯禅自密庵得其传授皆闽伟人师世出四明夀国迁开夀有史督相之子州尹见师行解相应舍开夀行府与师营莵裘曰四明兰若为终隠计未几道塲虚席两浙诸山举师锡来此山盖唐刹自熈宁间大苏公游道塲诸诗一出名愈重五山由此其选不轻畀也丙子刼火洞然化为瓦砾迨乙酉凡十年旧观未还师既至慨然以起废自任首建大佛寳殿金碧辉煌像设华好次建观音蔵殿摹大蔵经五千四十八巻及旃檀林列翠阁防堂法堂僧堂等之钟鼓法器由中徂外焕然一新四方衲子闻师之风挑囊负钵袂属肩摩云归霞集于是声达帝廷钦奉纶言赐金襴袈裟敬受法防加号佛海性空庶少答其道心精勤之所成也辛丑六月三日忽示防疾索浴净髪书偈曰佛座有千刼我座十七年説甚生死义古今无后先翛然而逝时当庚伏停龛七日神色不变阇维后顶骨牙齿素珠不坏者三夀六十三腊四十八度弟子一百五十余人今住崇恩士洵为之上首寺初无三塔师以为歉间语其徒士芝等圗之乃捐已财买朱氏山于寺之东剏建三塔且力请为师夀塔于其旁庵庐既成师遍之【阙】心源芝等又集衣资买田以供香灯之费俾行者职洒埽满三嵗则推其名次之居首者度以为僧而礼当代住持以改名改名巳复礼塔为师其规约如此至是瘗焉世率谓种种佛事皆有为法此未足论龙源然龙源建立亦因其时之所可为而尽其力之所当为非为已而为也故终嵗有为而实未始有为如必为此而为法一切诿之不为则澄观师之僧伽塔昌黎公何以称其公才吏用之过人而以其灵骨已老而为之叹惜耶师之愿力亦矣铭曰
　　留耕之裔密庵之传燕坐云峰十有七年应縁而出縁尽而逝居然一旦冰解蝉蜕吾性本空无亡与存是为佛海龙源之源酌之不竭无古与今是为龙源方寸之心乃营三塔而四其三是为真宅心源之庵各自道塲无乎不在处处光满亦无杂坏维尔子孙视我刻辞如未见师自源求之
　　东臯友山恭和尚塔铭
　　四明慈溪福昌院友山和尚之塔久未铭壬寅秋云门恩上人録其行实与其宗防自集贤赵侯子昻所来求文以刻柳子厚尝谓葬大浮屠得用碑晋宋多法梁多禅唐多律而所铭南岳诸律师颇病夫言禅者不征旁行拘则泥物诞则离真真离诞益胜若深有取于律必将用毗尼为室宇而慧为戸由定发慧一归真源无大小乗也其阐扬龙树之道南岳天台之教甚大顾余未之学或曰此吾法中艮其背其道光明盖戒定慧是虽然何以铭友山按状师名智恭字季礼友山其自号慈溪陆氏子陆故大族母周感梦而娠生嘉定丙子早孤母改适王氏挈以俱性聪悟稍长诵书辄能记惟喜啖茹止庵文喆师在徳润湖华严院持律甚精往依焉服勤不懈年二十祝髪受具戒日以律为务能通防义淳祐初更从佛光晦岩照公于南湖延庆覆讲有机辨不滞文字乃入观室居三年与侪軰十人者然指祷旱辄大得雨归结茒薰孝子祠后以便养母堪笑翁颇相规切用其语即邑之东臯剏精庐为接待饮食药物百须具往来者赖之因以诱进初学无不满意后愈开斥遂为福昌县院尊止庵第一开山示不忘本也有良田若干顷嵗用平斛入其租使佃自槩量尝有刻石于题曰入门不问方隅托钵不限钟鼔用心平广类若此时出游诸方徧如禅老多所悟入卒定宗防嗣佛光咸淳中白云堂举鄞之布金则力辞弗就自是数载益疏外务恨山不深林不密焚香嘿坐唯茗是事修比僧使过而礼之号以法招以悟真而师泊然无意于世矣戊子归老止庵墓庐曰冢间育王珙公遗诗曰闻得去年交院事世间谁识老师心友山得之意殊喜癸巳九月从容示病越五日书偈逝去阇维齿不坏即塔于冢间在华屿湖之右腊五十八夀七十八度弟子宗要宗孟若干人宗要侄初传业能守者也友山恬静安详举止中度虽椶鞋布裰而精神照人不可尘滓未尝有嗔怒好拯饥周乏缮舟梁治道路以作佛事华屿白龙祠久圯敝则新而大之平生交游多名宿士晩嵗修庐山莲社故事举小弥陁懴勤同社简而易行僧俗乐从皆书某曰莲公标名录间为五字诗有金碑防示及惟心观起教观二义人皆抄传曰东山韩僧亦知问经归敬焉昔我先人存斋翁善佛光当时弟子如友山者殆不可复得慈感少愚同门也实与恩上人胥趣铭恩亦辩博有信行铭曰
　　止吾师也山吾友也吾以为归与吾同体非山非止是曰真依华之湖冢间之塔龙防持之山空月明无法可説龙之聴之







　　陵阳集巻二十四
