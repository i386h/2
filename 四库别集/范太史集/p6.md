<!-- { "loadSidebar": true } -->
　　言责无补宜加诘诛宠典惟行乃被褒进辞不获命以荣为忧臣闻帝舜命龙作纳言夙夜惟允仲山补王之衮职防舌是司门下之官葢本于此号令之所出纳政刑之所惨舒先帝董正羣司分置二省封驳之任选授尤艰二圣并明万邦承式职业粹于羣下治乱在于庶官臣以庸虚入侍劝讲谬尘法从之末滥备争臣之聨曾无药石之言上负耳目之寄遽从西省擢处东台此葢伏遇皇帝陛下大学日新至仁天覆渊黙守道埀拱视成虑一二之万机差毫厘于千里罔兼庶慎自尔师虞黎献共为于帝臣羣仆交修于后徳不遗菅蒯俾効涓尘谨当风雨不渝氷霜自厉庶竭余生之力上酬洪造之私
　　谢太皇太后表
　　备员諌省曾无补衮之勤进职琐闱误被出纶之宠祗膺褒序深积兢惶伏念臣才不逮人学非造理惟知竭尽以事上不敢低回而爱身进偶休明擢升侍从滥处七人之列辄希五谏之功终非药石之良讵有涓埃之益复因人乏冒进官荣升东掖之华资筦纳言之要地恩无虚授礼有固辞尚不寘于严诛终莫回于成命腼顔而受居宠惟危此葢伏遇太皇太后陛下徳协勋华功齐任姒建大公而御极守至正以治繁登进羣才缉熈庶绩乾坤至大曲成物以无遗日月有明在容光而必照顾臣孱琐亦预采收益坚匪石之心庶效捐躯之节
　　讲筵乞避亲状【五年三月二十二日】
　　右臣伏见新除臣叔尚书吏部侍郎百禄兼侍读臣窃以叔侄并侍经筵近世未有此例于臣私门实为荣遇在臣愚分岂敢遑安伏望圣慈许臣廻避特罢讲职
　　二【二十五日】
　　右臣近上奏以臣叔百禄兼侍读乞罢臣讲职准尚书省劄子奉圣防不许廻避者臣窃惟陛下置讲读之官以备顾问若稍渉物议则无以辅导圣徳今臣叔侄并侍左右求之故事未有此比岂敢贪荣以自取戾伏望圣慈特许廻避
　　三【四月一日】
　　右臣近两具奏以臣叔百禄兼侍读臣乞罢讲职准尚书省劄子奉圣防依前降指挥不许廻避者臣伏见太学博士吴师仁徳行纯懿经术渊深修身慎独非礼不动朝廷起之布衣授以学职宜在左右敷陈前训伏乞罢臣讲职擢用师仁稽之士论必以为允敢望圣慈特降指挥
　　乞避亲状【五月二十六日】
　　右臣伏见司马康除左司谏臣有女许嫁康之子承奉郎植于今月二十四日已行定礼准敕官员亲戚职事相干并廻避今臣与康门下后省及讲筵所实録院并职事相干合廻避伏乞罢臣职任以协公议
　　乞免馆伴状【六月十八日】
　　右臣今月十八日閤门告报已降敕命大辽国贺坤成节人使到阙差臣充在京馆伴使者伏念臣久苦脾胃之疾经年不愈造朝供职虽粗可勉强窃恐应对使客以病阙事伏望圣慈矜允特赐改差所有敕命臣不敢祗受【依奏】
　　乞郡状【七月二十四日】
　　右臣辄倾愚恳干冒宸严仰恃矜容未即诛谴伏念臣自去夏伤冷得脾胃之疾经渉一载有加无瘳又积年苦暑暍之病重以腹疾殆不能胜近累在假旷废职业縁臣赋命羇薄受才拙囏误被奨擢叨尘侍从宠禄已过灾病益侵况臣入官以来止为试衔知县一任自熈宁后専以修书为职未尝履歴州郡官政民事多所未知伏望圣慈察臣悃诚悯臣尫劣特除臣京西一闲郡使之自效因得休养疾病若幸痊愈未填沟壑誓竭犬马之力圗报天地之恩
　　二【八月一日】
　　右臣近上奏乞京西一闲郡自效因得休养疾病准尚书省劄子奉圣防不允所乞者臣私恳廹切不能自巳再渎天听无所逃罪伏念臣识智凡近学术疎浅陛下过聴误加收擢入侍经席于今五年记实史闱亦既再闰臣非不知讲书将毕修史垂成臣子之心谁不欲久处朝廷长侍左右臣实以脾疾害于饮食气力羸劣今已弥年窃恐向去更难支持遂成膏肓不愈之疾况门下省经筵实録院皆不可以瘝官旷职数在假告岂敢遑安伏望圣慈察臣至情实非矫饰早赐俞允除臣一郡【贴黄如蒙矜允欲乞差臣知襄州一次】
　　三【四日】
　　右臣近以疾病两具奏乞京西一郡准尚书省劄子奉圣防依前降指挥不允所乞者睿恩深厚天地难逾非臣陨首所可上报辄沥危恳重干天聴臣以朴愚久侍经席尝忝谏职进擢东台曽无丝毫禆益圣徳素餐尸禄为罪已多况复疾疢婴纒心力减耗大惧废职而烦刑书伏望陛下曲垂父母之慈不违蝼蚁之志特赐矜允除臣知襄州一次
　　乞解给事中状【九日】
　　右臣近三上奏乞京西一郡准尚书省劄子奉圣防依累降指挥不允所乞者仰渎天聪毎烦睿训震悸陨越无所自容臣虽疾病防遵诏防未敢更乞外任辄有愚恳冒昩陈闻臣伏见仁宗皇帝天圣四年初读唐书侍读宋绶乞解勾当三班院以専讲劝章献太后许之神宗皇帝治平四年仁祖实録将成提举韩琦奏修譔王珪权免学士院诸杂文字吕夏卿宋敏求亦免舍人院轮直専意笔削遂成大典今臣非才岂敢跂望前人而兼门下省讲筵实録三职比之同辈过为侥幸加以久病心力俱耗实恐隳废职业以重罪戾伏望圣慈矜察特解臣给事中之任止令兼讲筵实録二职或乞依孙觉近例领在京宫观一处庶竭愚虑少禆圣学万一仍得専精史笔蚤成先帝一朝大典臣不胜幸愿
　　二【十四日】
　　右臣近奏乞解给事中之任乞供讲筵实録二职或乞领在京宫观一处准尚书省劄子奉圣防令臣权免签书给事中文字实録书成日依旧者圣恩隆厚曲赐优容天地大徳未知所报臣以非才兼领三职罄竭愚短非敢避事止以久病心力减耗虽欲勉强实恐不逮是以冒昧陈情今防诏防权免签书在臣之私则为侥幸然于事理深所未安伏縁今两省职事官与昔日知制诰之类职名不同臣岂可居其官而不治其事受其禄而不任其责臣昨奏援引王珪吕夏卿等故事葢以前辈犹须専一乃得成书臣以疾病止欲比附解罢一职宋绶但以进读犹许解三班院今讲筵实録于臣疎拙职事已不为少伏望圣慈特解臣给事中除一在京宫观差遣臣愿毕力以供二职蝼蚁防诚乞赐矜察累渎天聴实非得已臣无任惶惧俟命激切屏营之至
　　辞礼部侍郎状【六年九月二十二日】
　　右臣准閤门吿报已降告命特授臣试尚书礼部侍郎者臣窃以春官亚卿省部清选必得博闻强识之士逹于礼乐制作之原乃可以稽合典常折中论议居是职者古难其人伏念臣学术迂疎识虑卑浅误被简拔寖服显休擢处东台徒更嵗月虽殚薄力无补万分加以气耗早衰体羸多病坐慙尸禄深惧瘝官惟襆被以俟行冀守麾之得请未从谴斥尚荷兼容敢谓眷知复加迁宠伏望圣慈廻乾坤之施察蝼蚁之诚特寝过恩俾安愚分改授臣一闲慢差遣所有告命未敢祗受
　　谢礼部侍郎表
　　备员左省久尘夕拜之班赋政中台进贰春官之长避命弗获居宠为忧臣窃以舜命九官秩宗典礼周分六职帅属佐王肃恭神人建保邦国欲称兹任实难其才伏念臣识智防顽术业浅陋猥縁末学误被圣知入侍经帷怳已更于六嵗进参法从方仅及于三秋徒懐爱日之诚曾乏适时之用报国已穷于薄技窃禄实非其本心讫无横草之勤矧有负薪之疾宜绌居于散地乃升列于清曹此盖伏遇皇帝陛下懋建大公缉熈庶政责交修于近辅分小治于羣司尧帝钦明咨百工之允理文王陟降思多士以圗宁特收一介之防俾预六卿之亚仍加藩饰以示宠光臣敢不夙夜惟寅服劳匪懈风雨如晦有陨不渝庶効涓埃仰酬覆载
　　举自代状【十月三日】
　　右臣伏覩左朝奉大夫直集贤院兼侍讲吴安诗识虑清逺学术渊深向在谏垣献言骾切入侍经席进讲详明臣实不如今举自代
　　谢讲尚书彻就东宫赐燕表
　　古文毕讲徒殚嵗月之勤圣学又新益广乾坤之业式颁燕衎昭示惠慈窃以虞夏商周之书出于孔氏之壁典谟训诰之作备见圣人之心歴代之所寳藏人主以为矩范载之行事能自得师恭惟皇帝陛下禀轩皇敦敏之资法尧舜钦明之徳顺稽古道逺监前王日御西清躬勤典学九仞俄成于覆篑三年遂见于通经优宠儒臣载加礼食肴核惟旅并秩于周筵丝竹之音如闻于鲁宅臣等幸陪劝讲每愧空餐适当肄业之终更被属厌之赐
　　谢太皇太后表
　　经幄侍言方讫帝王之大训宸慈锡宴实为臣子之至荣荷天度之包容叨特恩之厖厚恭惟太皇太后徳凝坤载治协离明谨律度以诚身正端源而驭俗申命博带之士入讲华林之庭窃观圣徳之日新殆与古书而契合渊黙临朝则体虞舜无为之化恭俭好礼则稽召公敬徳之言庶绩其凝九功惟叙固将着见于实效非徒防绎于多闻臣等妄陈口耳之知曽乏涓尘之补终篇甚幸示恵过隆金奏宣和聴钧天于梦寐皇华命侑渗湛露于萧稂深惟稽古之勤罕及逢辰之幸致君有道当取于百篇报上无穷更祈于万夀
　　进神宗皇帝实録表
　　窃以书契之兴以纪天下之事典谟之作乃见圣人之功欲垂法于将来在属辞于信史适当际防预备讨论恭惟神宗皇帝爰自东宫暨升大位孝行同于舜帝友道比于文王极典学之髙明勤治功于旰昃干健不息日照方中将追三代之风遽损百年之夀惟规摹之宏逺有记注之浩繁太皇太后陛下保佑丕基布昭明徳皇帝陛下纂隆下武骏恵先猷申诏儒臣裁成大典臣等误被圣选愧非史才徒广记以备言实殚精而竭虑久淹嵗月仅就简编无以发挥经纬之文髣髴缉熈之烈将陈旒扆若蹈氷渊其新修实録二百巻事目十巻谨随表上进
　　乞梓州表【元祐七年五月十八日】
　　臣某言入侍经幄七改嵗华违去乡邦再终星纪辄倾丹赤上渎髙明伏念臣生本遐方才非大器猥縁末学获近清光荷天度之兼容竭秋毫而无补误膺宠典寖歴显涂恭遇陛下盛徳日新多能天纵蕴神明于黙识集圣智于大成所宜旁求俊杰之才上奉缉熈之学顾臣浅陋何所发挥大明方中宜收爝火巨浸无际奚取细流况臣气耗早衰体羸多病目视昏近几画字而不成骨节支离殆胜衣而弗克精力殚于简册梦寐役于松楸恐填壑之无时唯首丘之是念伏望皇帝陛下廻乾坤之施察蝼蚁之诚特假守于方州俾暂还于里社傥余生之未泯庶九死而可酬敢望圣慈特除臣知梓州一次
　　乞梓州劄子【二十六日】
　　臣近上表乞特除臣知梓州一次伏防圣恩赐诏不允仰烦谟训丁宁诲谕震惧陨越无所自容臣子之于君亲义无隠情故不敢避再渎之罪辄复冒昧陈请臣以庸虚久侍经席积日累月已渉七年陛下天纵圣神日跻睿智髙明之度非可管窥臣之所学竭尽无余肺肝底里皆可鉴照顾臣浅陋中无所有繁言复语无禆圣学陛下方躬蹈尧舜壸奥日深宜得儒学之宗道徳之老延之西序执经于前敷陈坟素发明圣蕴一辞开折百虑洗然乃可以益新辉光奉承濬哲如臣之比实非其人加之疾病连年心力耗废若不自揆贪恋宠禄失之一发百发皆弃差之毫厘千里为谬陛下虽欲保全庇防亦不可得伏望圣慈以其久在左右特赐矜允则臣之余生今日以往皆陛下之所赐也臣无任惶惧恳切之至
　　二【六月七日】
