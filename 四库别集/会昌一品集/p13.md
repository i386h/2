<!-- { "loadSidebar": true } -->
　　右臣顷蒙先朝授剑南西川节度使其悉怛谋虽是吐蕃酋长久乐皇风将彼坚城降臣当道臣差行维州刺史虞藏俭便领兵马入据其城飞章以闻先帝惊喜其时与臣仇者望风疾臣遽兴疑言上罔宸听以为与吐蕃盟约不可背之必恐将此为词侵犯郊境遂诏臣却还北城兼执送悉怛谋等令彼自戮复降中使迫促送还昔白起杀降终于杜邮致祸陈汤见按是为郅支报仇感叹前事愧心终日今者幸逢英主忝被台司辄敢追论伏希省察且维州据髙山絶顶三面临江在戎虏平州之冲是汉地入邉之路初河陇尽没唯此州独存吐蕃潜将妇人嫁与此州门子二十年后两男长成窃开垒门引兵而入遂为所灭号无忧城从此得并力于西邉更无虞于南路慿陵近甸旰食累朝贞元中韦臯以经畧河湟此城为始尽鋭万旅急攻数年吐蕃爱惜既甚遣其舅论莽热来救雉堞髙峻临冲难及于层霄鸟径屈蟠猛士多糜于石莫展公输之巧空擒莽热而还及南蛮负恩扫地驱刼臣初到西蜀众心未安外国威中缉邉备其维州熟臣信令乃送欵与臣臣告之以须俟奏报贵探情伪其悉怛谋等寻帅城兵并州印甲仗塞途相继空垒来归臣即大出牙兵受其降礼南蛮在列莫敢仰视况西山八国隔在此州比带使名都成虚语诸羗久苦畨中徴役愿作王人自维州降后皆云但得臣信牒帽子便相率内属其蕃界合水栖鸡等城既失险阻自须抽归可减八处镇兵坐收千余里旧地臣见此有莫大之利为恢复之机所以面许奏闻各加酬赏臣自与锦袍金带颙俟朝防且吐蕃维州未降以前一年犹围逼鲁州以此言之岂守盟约况臣未尝用兵攻取彼自感化来降又沮议之人岂思事实犬戎迟钝土旷人稀每欲乗秋犯邉皆须数嵗聚食臣得维州逾月未有一使入疆自此之后方应破胆岂有虑其复怨鼓此游词臣受降之初指天为誓宁忍将三百余人性命弃信累表陈论乞垂矜舍答诏严切竟令执还加以体被三木舆于竹畚及将即路寃呌呜呼将吏对臣无不陨涕其部送者更遭蕃帅讥诮云既以降彼何须送来乃却将此降人戮于汉界之上恣行残忍周固携离至乃掷其婴孩承以枪槊臣闻楚灵诱杀蛮子春秋明讥周文收送邓叔简册致贬况乎大国负此异族塞忠款之路快防虐之情从古以来未有此事伏惟仁圣文武至诚大孝皇帝陛下振睿圣之宏图得懐徕之上策故南蛮申请朝之愿北庭效款塞之诚臣实痛惜悉怛谋等举城向化解辫归义而未加昆邪之爵不赏庶其之功翻以忠爱受屠为仇讐所快身遭此酷名又不彰职由愚臣陷此非罪虽时更一纪而运属千年臣所以具陈根本不惮繁细冀蒙睿鉴追奬忠魂伏乞宣付中书各加褒赠冀华夷感徳幽显伸寃警既往之幸心激将来之峻节臣无任恳愿之至
　　论救杨嗣复李珏陈夷直【三状】
　　右臣等闻向外传説纷然陛下皆遣中使未测其由臣等相顾忧惶不知死所嗣复等所涉论实负圣明臣等所以显书其罪不为末减只望上于窜逐用戒羣邪古人称刑人于市与众共弃陛下若以嗣复等罪状必不可容伏望且降使臣就彼鞫问待得其罪显戮不迟如便遣使必贻后悔文宗只缘贬宋申锡更不按问至今人以为寃臣等于嗣复等实无情故所利者宗社所惜者圣明不欲令一事骇听失天下之望若使四方将相或以此为词臣等避罪不言无以塞责伏望陛下特囘宸虑下纳愚忠臣等余年方敢自保陛下若以臣等事君不尽情涉容奸先罪臣等实所甘分辄陈肝血不避严诛不任恳切兢皇之至谨俯伏待罪望速降敕防
　　第二状
　　右臣等适以有状论奏未奉圣防今向外之心惊骇不知所为臣等若茍务偷安不更冒死陈奏必恐旬月之后人情皆以为寃陛下此时追悔无及臣等昨者商量之初只以嗣复等所涉议论不可令在藩镇止于贬责足以塞辜如更过于此实摇动天下之心必损圣明之徳如以臣等情涉顾望伏望先罪责臣实所甘分臣等专在中书伏望特开延英赐对得面陈肝血死无所恨
　　第三状
　　右臣等适再已陈奏未奉圣防伏见贞元初宰臣刘晏缘徳宗在东宫时涉动摇之论竟以此坐死旋则朝廷中外皆以为寃两河不臣之地悉恐亡惧徳宗寻亦追悔官其子孙近则宋申锡涉交通藩邸贬官文宗寻又追悔至于流涕如嗣复等蝼蚁之命至细至微特赐矜全必彰圣徳天下臣子孰不上感天慈不尔恐四海人情自此忧惧臣等亦兢危不暇无以禆助圣明伏望特开延英赐臣等面陈血诚以安中外如蒙圣慈纳臣等愚恳伏望更重贬官所冀人心允惬
　　张仲武寄囘鹘生口驼马状
　　右臣等旧读实录不至遗忘伏思累圣以来未有此例谨按左传诸侯不相遗俘昔鲁受齐俘见讥左氏诸侯尚为非礼况在台臣臣等忝备钧衡须谨绳墨若苟受私遗不守旧章则何以上戴圣君仪刑百辟伏望圣恩尽许却还从此便为故事仍望许臣与一书报答令其深谕国体其书草续撰进上以闻
　　前试宣州溧水县尉胡震
　　右胡震博通六经华皓一志家在海郡筋力未衰臣童幼之时于震受业岂谓年逾四纪位列三公虽自君恩亦因儒训臣伏以元和二年前州士曹叅军薛造缘与臣亡父授经具表论荐宪宗授越州诸暨县令臣幸因家门旧事辄敢荐闻伏希圣慈特受浙东管内一官所冀臣报其旧恩获继先志既显荜门之士实为儒者之荣臣不任恳款兢皇之至
　　奉宣卿官至将相不忘本师朕深所嘉叹宜依所奏
　　论河东等道比逺官加给俸料状
　　右河东等道或兴王旧邦或陪京近地州县之职人合为乐只缘俸禄寡薄官同比逺元和六年閠十二月十二日及元和七年十二月二十四日敕河中鳯翔鄜坊邠州易定等道令户部加给俸料钱共当六万二千五百贯吏曹出得平留官数百员时议以为至当自后访闻户部所给零碎兼不及时观察使以为虚折皆别将破用徒有加给不及官人近地好官依前比逺伏望今日以后户部却与实物仍及时支遣诸道并委观察判官专判此案随月加给官人不得别将破用如有违越观察判官逺贬观察使奏取进止又选人官成后皆于城中举债到任填还致其贪求罔不由此其今年河东陇州鄜坊邠州新授比逺官等望许连状相保户部各借两月加给料钱至支给时除下所冀初官到任不带息债衣食稍足可责清亷
　　请淮南等五道置游奕状
　　淮南【縁疆界濶逺请令出三百人】浙西宣歙江西鄂岳【各出二百人】
　　右访闻自有还僧以来江西刼杀比常年尤甚自上元至宣池地界商旅絶行缘所在长吏掩闭道路颇甚怨嗟望每道令防前件人解弓弩及谙江路者每一百人置游奕将一人须清白强干稍有见会者充如法造游奕船五十只一百人分为两番长须在江路来徃淮南游奕至池州界首浙西游奕至宣州界首江西游奕至鄂州界首常须每月一度于界首交牌各知界内平安申报本使其下畨人便于松江要害处置营不得抽归使下其粮饷春冬衣委使司差人就营所支给如三度以下擒捉得贼委使司超与职名其官健以下便以贼赃物赏给务令优厚如两度有贼不觉察游奕将科责差替如容纵贼盗不问有赃无赃并委本道差人所在集众决杀如贼大段巢穴去处仰数道计防一时掩捉倘去根本军将授官酬赏所贵邻接之地同心叶力江路盗贼因此断絶臣等今月二十五日已于延英面奏伏蒙圣恩允许未审可否
　　论两京及诸道悲田坊
　　右防贫寛疾着于周典无告常饩存于王制国家立悲田养病置使专知开元五年宰臣宋璟蘓颋奏所称悲田乃关释敎此是僧尼职掌不合定使专知请令京兆按此分付其家宗不许至二十二年十月断京城乞儿悉令病坊收管官以本钱收利以给之今缘诸道僧尼尽以还俗悲田坊无人主领必恐病贫无告转致困穷臣等商量缘悲田出于释敎并望更为养病坊其两京及诸州合于子录事耆夀中防一人有名行谨信为乡闾所称者专令勾当其两京望给寺田十顷太州镇望给田七顷其他诸州望委观察使量贫病多少给田五顷三二顷以充粥饭如州镇有羡余官钱量与置本收利最为穏便若可如此方圆不在更望给田之限各委长吏处置讫闻奏




　　防昌一品集巻十二
　　钦定四库全书
　　防昌一品集巻十三
　　唐　李徳裕　撰
　　制
　　论田牟请许党项讐复回鹘没斯部落事状
　　右臣等虽不习兵钤昧于边事然酌其物理情实可知伏希圣慈特赐详览比者陛下常虑回鹘国中离散未是实情今据我阿泥伊难珠合等书云此间更无活处即是实耗又回鹘安孝顺云赤心宰相问汉国中看你回鹘好无足知依倚大国意甚懃恳今若许田牟徇党项贪利之心不自量力犯必死之虑絶归欵之诚事捷亦损耗甲兵大亏恩信不成则永为邉患取笑四夷况穷鸟入懐尚须矜悯远人慕义曾未犯邉自六月至今未尝捉烽戍一人夺党项一物披诚欵塞望阙哀鸣昨者所献表章词恳意顺弃而不纳先务诛夷此不可一也若回鹘国中无衅种落皆安嗢没斯叛逆而来即须拒絶可汗既自失国牙帐已无携挈伤残寄命他所嗢没斯等廹于饥困各欲求生田牟执称背国亾命是去年为恶徒党都似与徳彞雪屈为党项报讐察其用情殊非体国此不可二也汉宣帝五鳯中匈奴大乱议者多曰匈奴为害可因其壊乱举兵灭之萧望之对曰冝遣使吊问救其灾患四夷闻之咸贵中国之仁义其后南单于果是臣服六十年邉境无事今纵不能扶其微弱岂宜因此幸灾此不可三也伏望具诏太原振武排比骑兵于邉上严防侵轶待犯国家城镇然后以武力驱除若只于党项退浑小有劫夺任部落自相仇报未可助以甲兵常令大信不渝懐柔得所彼虽戎狄必合感恩待张贾使回足知情实仍望诏田牟不得擅出诡计妄邀竒功兼诏仲武不得纳将吏惑词为国生事如防允许伏望付翰林酌此意处分
　　请密诏塞上事冝状
　　一防太原奏事官孙俦称昨来回鹘到横水栅杀戮军人百姓今抽在释迦泊东约西去可汗三百里未知此回鹘是郍颉特下为复是可汗遣来今且须以此回鹘为罪人云不受可汗指挥擅自劫掠邉界请宻诏刘沔与仲武计防先经略此贼如可以讨逐事亦有名摧此一支可汗必自知惧
　　一比闻公主与可汗常别居帐幕每见汉使去即令将宻意看方便説谕公主知亲庙子孙只合死生爲国常须作计自拔归投国家不合与可汗同行扰乱邉界如万一迎得公主亦不得便令赴阙须且留在边上制置回鹘纵力不能及只要假公主名号制服蕃人
　　一又虑回鹘于山外安置老弱家口将精兵逼近城栅搅扰百姓如有此事即须坚壁清野不得与战其小城堡兵力薄少不堪固守处并望抽入大城回鹘纵得小城亦无用处即别选骁将潜出兵掠其家口辎重此最是制胜之术
　　右谨件如前望各赐宻诏潜令以此为意
　　请赐回鹘嗢没斯等物诏
