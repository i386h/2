<!-- { "loadSidebar": true } -->
　　林平南直字正德蒲田之世家也今为广东人其尊君在元季游学濂泉书院遇乱隐居入国朝即遣直为县学生每归必谆切训诲服用稍侈正色餙之直举进士为吏部文选郎中出尹长沙调平南盖二十年来其尊君告戒之书未尝逾于三月之间也无一语及其私直尝积俸禄购衣服寄还为养尊君驰书戒之曰吾家旧业足供衣食无仰于汝惟尽心奉职慰老怀足矣轻暖非吾志也直尝三复于斯祗惧惟谨団寿母年逾七十康强如少壮人间尝告归省因尊君之志构堂而奉安居以命其家子与妇代之养焉至是士大夫闻其父子之慈孝也名其堂曰养志且赋诗以为其尊君寿正德不敢辞也且谓昔之举进士也先君子筠涧先生寔主考试求予一言以增益之余惟正德父之所以能教正德正德之能从教也诚可谓之能养其志之大而有子代定省之敬侍饮食之间祖孙相乐深爱婉容而又有以成其志之小也士大夫所以名堂之意不惟以羙正德而又将有以教其子之孝也余何以增益之哉但今圣人以孝治天下侍养褒封皆着在令典正德既扬历中外之司无忝尊崇之寄尚日孜孜于慈训兹众羙进位公卿希声简册岂不尤足成其志之大而慰悦其亲之心也哉余将为正德重赋之先君子亦与有荣焉 

　　○周氏慈爱堂记 

　　余兄朋来尝授徒周氏之馆爱其所居有山林泉石之胜景德又喜士好学多畜图书谈咲壸觞易以终日乃以其暇作松风赋示余读之惟恐不即其馆也继而携以趍京师京师诸文章家系节叹赏谓文固善矣亦可以想见景德之为人有此主而后有此宾矣景德以恺悌之资享优游之福而又得如解先生者为之师友必相与讲明圣贤之道虽撷藜藿而羹炊脱粟而饭酌清泉煮茗荼而味之亦足为人间之至乐而何得哉而不知景德内有奉亲之乐也今年贻书翰林检讨刘君宗平曰景德有老母年垂九十幸康徤岁时献寿致宾客旦暮升堂具甘旨数十年如一日未尝蹔离也所以得此者皆母氏慈爱所及也方其少也教以知书史然辄曰学求闻道非以干名誉也教以通农啇然辄曰业以资身非以丰财利也故学不致于谷用不致于贫不为名所溺不为利所狥陶然天地之间者母氏慈爱所及也因以名其堂且因叙右来请记其书事以实之 

　　○爱敬堂记 

　　昔者言子游问孝夫子规之以能敬子夏问孝勉之以色难孟孙问孝而告之曰无违何也爱逾于敬不可也严威俨恪非所以事亲也生事以礼可也葬祭而礼阙焉其可乎非圣人所以尽敬事亲之道乎凤阳吴侯山辉其大人金吾公捐弃之早而大夫人康宁在堂也同产十人孝友温恭朝夕承事士君子喜而乐告之善也乃以爱敬名其堂而求记焉颂羙之而规益之是本于圣人之教之意欤金吾公之没也既象贤而嗣　寿考室而非器　慕之于岁时而贲之于泉壤者闻既有于时矣则其于夫子之告孟孙者达矣但婉容愉色施朱传粉之　下气怡声妖謌慢舞之亵也则岂逾于敬而非小失也吴侯戒之承家主器有整齐专治之心驭众使下有便安资肆之气也吴侯戒之盖古人有亲在堂叱咤而之声不至于犬马防闲有道潜消默夺而不至触于几微将顺委曲尽诚感格而后于色难之道为能庶几乎故曰严威俨恪非所以事亲也此之谓也抑闻之父曰严父母曰慈母父非不慈也而有严之道为主焉母非不严也而有慈之道为先焉亦阴阳之义也人曰母爱人曰父敬父非不爱也而有敬之道为主焉母非不敬也而有爱之道为先焉亦阴阳之义也阴阳合德所以生也爱敬合德所以为子也慈严合德所以为父母也父父子子之伦也吴侯于斯堂也又将推之以教其子也夫子曰资于事父以事母而敬同资于事母以事父而爱同此之谓也且吴侯之同产十人六男子二女弟有孙焉有甥焉进趋起跪于绮席燕乐欢忻于俎樽以朝昕定省于慈颜也天下之亲孰有亲于此者乎天下之乐孰有乐于此者乎吴侯推爱敬之心以及其妻子妻子孙甥有不爱敬于吴侯者乎吴侯推爱敬之心以及于同产则凡同产有不爱敬于吴侯者乎其有爱而不敬者乎其有敬而不爱者乎盖世俗之言兄弟者但知爱弟也岂知所以为敬者乎爱而不至于亵慢敬而不至于严厉怡怡如也非君朋友之切切偲偲也如是为能推爱敬之心以及其弟也如是为能爱敬其亲也善乎诗之辞曰妻子好合如鼓瑟琴兄弟既翕利乐且躭夫子读而赞之曰父母其顺矣乎非圣人所以教尽事亲之道乎吴侯勉焉余故述以为爱敬堂记焉 

　　○蒋山高氏爱敬堂记 

　　子游圣门高弟也然余尝疑其节文委曲于心或有所畧盖其言曰丧致乎哀而止又曰与同志讲难大学之道自洒扫应对一切皆易之故疑其简易多大畧也至其问孝于夫子而夫子告之曰今之孝者是谓能养至于犬马皆能有养不敬何以别乎读者又疑焉子游之学文也夫子何以重言之至此子游其将何以听之吾恐其心有戚戚而顾回又详味其旨未甞以犬马指父母此盖指夫养孝之人与养犬马之人耳故曰能养曰有养者以甚言今之孝不如古所以微示子游而未尝斥其过也盖子游于礼之节文或有未备非若世之狎恩恃爱而恭敬之礼荡然无识如愽奕争道而以瓜葛为辞者比也甚言世俗之大坏以警子游之小失吾尝因言以求意而后知圣人未甞迫切也善乎先儒之言曰直恐其爱逾于敬使知考其心术之微或有偏胜之过发之于一辞或贵则与世俗无几矣故事亲如事天而必主于爱敬爱而不敬者常有之未有敬而不爱也余尝闻给事中金幼孜为言亲凎蒋山高氏系出归仙今其曰宗舜宗益兄弟二人读书能孝作堂以奉扁之曰爱敬盖习于礼而笃于敬惟恐其或流于世俗之贵也其亦尝味乎孔子之告子游之语欤不然何以揭之扁而又告其友而请之欤必其婉容愉色盎乎问安羞馈之节和气顺承乖戾不生宗舜兄弟之养而能敬必其母慈之爱而善教懿行之诚岂无本欤尚日勉焉而不沦其家庆未可得而拟量也 

　　○水西黄氏辞老堂记 

　　周任戒止孔氏戒得知衰迟之已倦遂卷怀而适安斯无荣辱于紏纷而直从容于遐福也圣贤之言岂欺我哉吾乡自水之西多连山长陵溪林蔚清风气绵厚其人多贤而不矜寿而克安元宋之间非可具举乃若诚斋先生辞荣高蹈老于林泉不与伌冑之乱此乡恬退之师表也洪武丙子余登黄氏某之堂耆年康乐子孙顺怡昕夕无抑欝之怀举止皆愉容之地于是周任孔氏之言为尤信而又以见乡之多君子也某常以语如京师公卿大臣皆愿推毂之且其温厚而不浮也某以老不任紏纷固辞以还故其堂扁曰辞老者此也夫人未尝无老而尝不愿其老强为而务得冐险而驱驰虽有高堂贤俊之任其不能一日安于其家者吾见亦多矣故辞荣者人情之最难而逸老者又贤知之所务辞爵一事物之微辞荣辞老此节晚之全人也其易得乎斯堂之构夫人岂无能如是者其易得乎 

　　○万安赖氏源流记 

　　江西庐陵人尚故家否者虽盛富贵不尚也故家又名以忠孝相尚否者虽故不尚也盖风俗然也是以故多君子而忠厚相承者故家亦自得若庐陵郡南百里邑万安蓝田赖氏自唐五季自宋及元积以文武显亦庐陵之难得者也赖始居虔之宁都自都兵公宦游归舟次万安遂立家焉都兵生料院料院公爱韶口之蓝田嘉山水盖尝观游一日大雪单骑来死焉死所气温独无雪马踣土掩其半走还悲嘶于庭料院之父都兵大惊随是马去之蓝田马伏死料院之尸在焉都兵叹曰是吉地天也其衣冠就葬以是马狥且营筑室聚族而居遂以义马名其坑至宣义公尝于所居前涧见夜有火光凿其处得石如珠烂然宵炳人以为祥光先是地名南干易名蓝田职此故也宣义家富巨万环数十里无外属既大而贤礼训益生祀田祠宇公所创也于是万安故家以忠孝相尚纔四姓而赖居其一传至将仕公至迪功郎至统领公隆佑后南奔馆焉付以奇宝多让不受至宣教公尝造海舟役重家稍落失万万不为意至金紫光禄大夫尊老先生兄弟三人判为三族居塘畔曰塘畔族居下西　　为下西族居岭下为岭下族尊老二子翰林校勘臞山先生国子学谕孝则皆以文鸣与承相信国公友善丞相幼时曾随其父受业教蓝田子弟止其家为大书尊老臞山学谕书院等字又题其杜曰聚乾坤清气争日月光辉则西涧叶先生之词也初丞相举进士时归见尊老坐堂上旗铃适至群儿闻皷声争走前视之丞相戏曰何视也尊老曰视天下状元后丞相果状元及第臞山有集行于世若唫边先生亦以诗鸣至秋霖先生两举进士至东窓举进士未节即弃志不仕至振宗季章季隆皆有文行祀祠虔洁以隐德终季章子佐才益树其家法祠祀之礼有加焉且与振宗议立石于祠以辉先德而垂无穷元季之乱庐陵故家悉为义旅佐才子所立奋曰吾家自唐宋号称忠义岂忍坐视枭獍之毒吾郡耶即披甲上马一呼乡民毕集帅千人前扼大江与贼战屡破之终元季之乱贼不敢犯蓝田是为总管作霖先生也先大祖高皇帝兵至九江即间道来归为乡导以定江西戡陈氏公有力焉洪武初召之京师自叹曰吾老矣不能将也子彦和率其众附先大祖皇帝御奉天殿授世袭百户吟边曾孙进德两举进士登冑监桉治山东行监察御史事洪武戊寅作霖季子九经迎侍彦和东归善道友祥先生之子子恭以隐德弗耀有光先世尝念祖德之膏流抚宗家之荣盛诗书之习益隆忠厚之傅而忝又将篡其世系建祠立石以遗后世嘱求记之予嘉九经子恭之用心仁矣赖氏之兴未有涯也故序其大畧为之记云 

　　○徐氏孝友堂记　 【癸未】 

