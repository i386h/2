<!-- { "loadSidebar": true } -->
　　臣闻六气时乗统以乾元之首一游为助表乎夏家之谚王者法顺动以省民教辟囿游而寓稼政车舆每动则攸徂相庆傒我后之来蘓羽旄载扬则百姓欣告庻吾王之无疾厥有其道非圣不举恭惟皇帝陛下懃恁道甫妥绥民极敛武旌而匪怒陈庙器以戒盈汤既执中周先登岸际日出以丕冒罔不维序为天下而守财于以克俭洪惟坤育之防叶赞天元之治绎思髙拱澹深渊以惟黙凝览泰定铄清光而无际麟题信厚之族章叙于内鹭羽羣飞之贤夷仪于外太仓陈粟之腐水衡见钱之多又何以加既富矣简则易从有亲矣信可以纾散否滞颐养精神诏警跸出入之严慰臣民侥幸之望云霓大旱钟鼓饰喜者欤若夫南直斗城外敞琨苑励储胥长杨之禁均郊野近蜀之富先时斥官壖之地以收课谷领勾盾之职因为弄田毎丘麦既登原师至喜则必按徐銮之节省敛穰之勤因见三老力田差赐百戸束帛供帐留饮极欢而罢勤民之恤累圣为常月惟蕤宾日次东井窃扈谨九农之政贻麰告万箱之收天子乐由庚之得宜间大昕之夙退前除隐椎之道右清连御之落官以辨物储不改供于是廓霄宙賔旸景洞应门引秘驾短箫铙吹沸渭而夹引师兵弩箙隠辚而军装风清九九之尘云彗央央之斾呼鞭凝响切神光而坌入彀骑流赭绕黄山而斜趣葢天旋辰正以降于行在焉观夫周原砥平汉锸云荷甸师清野以献状畯夫涤场而作劳倬彼大田是观铚艾馌乎南亩遂成茨京揉耒以识帝农之来栖粮而歌东戸之泰曩也昏作今焉稇载既而美恩下属偕云而族勰气相因助风之薫散遗秉为寡妇之利丰四鬴为上嵗之食皇襟兑悦帝晖日润乃诏环星之法从普合需天之宴慈帷牙九张饮烽三烛外饔献彘尝之膳太师侑日举之奏千唱万和自成葛天之歌式晏以遨竝拜鹿鸣之赐懿哉是举可以推圣人之用心焉昔之重雍在辰多欢作豫则必大纵茇苗之猎靡旃未还多从外夷之客过都辄赐雪宫独乐不与众共鹿囿増筑虞其非正陛下骏惠先辟慎脩思永方且毖事之小塞政之违独纡神行乐登嵗取因一夫之获恤下之有劳推一谷之登劭民之足食岂徒燕出入以为乐自满假而居逸况时令之既尝新矣先荐寝庙春秋之不书他者惟重麦禾陛下上以荐馨嘉下以劝耘耔一出而兼二美非圣人其能哉若夫爱心自中不待匏之感至教广运无须家戸之至况臣厠技儒肆寓目车尘道之不谈咎将焉执辄次康衢之颂庻知上帝之力词曰
　　君之来兮吾民休傒如云兮骖玉虬君之乐兮我田良积如坻兮丰太仓彼都之人兮宴以喜官扈民兮无落事自今以始兮日益宁禹躬稼兮莫我京
　　乾元节颂【有表】
　　臣某言臣闻至圣出乎千载由旦暮之逢升歌本乎百工盛光华之唱惟乃神之宅后标载震之发祥庻物谢生吁颂声而乐止两宫介福袭天算之万斯褒赞所先承平为盛恭惟皇帝陛下丕功建极明度塞违置方国于阜安畅祖宗之纯烈南北郊之祀竝荐于馨香一二日之防靡忘于兢业属清和之戒乐化育以延祺揭着神灵题名节物荷鸿休之长发应礼享之多仪公圭男璧以在庭金鉴珠嚢而备物霞凝夀饮山立舞干呼声者三与嵩神而协应探策得一示天极之同符而臣叨迹下僚钦闻絶瑞爱心所感虽近发于和柔峻徳难名讵周知于巍荡轻投悴曲仰祝皇龄谨斋戒撰成乾元节颂一首
　　于铄巨宋茂徳耸于四世圣文睿武仁明孝徳皇帝聪明寛裕清和溥鬯拥萝图付畀之重奉椒极供养之勤玉色视大昕之朝乾纲统万枢之政斗精布度气母袭常彻横草之谁何措爰书之斋决茨梁露积乐华黍之年丰刍荛徃畋谓文王之囿小于是后宫无珠玉之玩尚方罢蜀汉之器遴柬多士则自楚而刈蒌寅亮柄臣则増堂而及陛方且遹宁先训总览大猷东面访尚书之文支日受汉家之奏黎民纳我之轨物百神据我之馨香宿离仰澄黄瑞涌出于时徒歌者迷上帝之力谢生者懐天保之报矣粤若仲吕鸣琯炎官执衡轸躔中昏月魄防望元后诞圣之日也先时有司刺经取制援天叩圣元以乾元冠于节首制曰惟霄系骏发之逺皇阶锡羡之厚重熙袭哲朕与嘉之况累圣之旧章也盛典也其每嵗百官効露囊之馈福庭严蒲馔之供内宫滟九行之觞戚里上三服之贡臣隣和防黔细禔福若此而已矣臣祁昧死再拜而言曰夫天宰黙定生民而树之君帝期感防出震而齐乎巽且图纬存必着之感故神灵无虚发之应昔者电枢北绕轩祖得之以款塞门接万灵渚虹下流少昊得之以官鸣鸟卓五典河龙出防丹陵感之法天以为大禖乙临降景亳受之奋那而为首生民厥初诗人推之以尊后稷之载育在震不忧太史谨之以騐文王之夙成或赤光照室卯金复四七之祚或紫气充庭仙李兆本支之防此可畧而道者才数十君受命之难不其然乎至唐开元有臣曰説始建千秋之号名为白帝之赛尔时自谓诧休烈伻景炎作古于我无慙来叶然未有殊尤絶迹震寤黎献可攷于今者也伏惟陛下体兼二仪精合五老当履武之始也至和薫于太史之琯及诞弥之期也清澜冽乎冯夷之宫祥云入房神龙视浴故生而岐嶷握裒着其文长而敦敏甚徳包其度宥密而不敢康功业以见乎变及夫宅端命绳遐武日出而天下明风兴而羣隂伏成王访落以谋庙文帝销志而求衣皇矣上帝之监一哉王心之协九歌叙四维张然后颙颙卬卬如圭如璋以奋乎天子之光议者述夫南讹之交君向以治也盛徳在火式乗其王也炎精挺其命则真人应其期覆视图谍之兆宛如符节之合天之启宋不惟旧哉是日也华暾辟层禁积阳之鸡三唱云龙之幄九张乐羽芬庭虎防夹陛谒者治礼以次奉引哕銮皇绂拱乎有定之着袭玉卓马陈乎旅百之实夷酋裘长竭欢致福者膜拜以俟羽裳毳侣续夀无量者列奏以闻肃然若百灵防帝于钧天翘然如十月朝汉之长乐俄而呼鞭传警雕辇出房神扶太庭之居天临绛扆之坐土下胪句内外传趋望尧之心若云慕舜之徳如螘视不登祫天咫于顔一以赞下武之丕承一以乐天命之陈锡薫风可驭薄翠葢而裴囘香云攒柯卫赤旂而容与既而人声之歌作堂下之乐奏惟一二元老上千万嵗夀诞育之庆推于母仪夀昌之算还于天极使圣人富而多子三祝可兼食天子日举以乐太平为盛然后合需云以赐法酒晞湛露而宴诸侯币帛以将之慈惠以示之神鼇倾首之抃王鱼莘尾之跃与下同乐克洽万邦之欢卒事不规盖陋六王之享煌煌哉嘉祚之钜丽槀饫之饰喜非我后其畴离之夫日月不纪其初则无以重寳精之序颂叹不布于下则无以示王泽之深下臣区区敢忘斯义其词曰
　　昊天之命于穆不已挺生我皇赤帝之精感乎孟夏昭廸殊祥惟干之健配元之始嘉节允臧上公拜首称千万夀淳醴是将帝谓三事股肱同体举君之觞百执和防扬休乐凯奉承亲光天乎悠乆地乎博厚我君无疆












　　景文集巻三十四
　　钦定四库全书
　　景文集巻三十五
　　宋　宋祁　撰
　　颂
　　太一新宫颂【并序　案仁宗本纪天圣六年九月祠西太一宫宗会要雍元年建东太一宫天圣六年建西太一宫此篇当是祁已改大理丞国子直讲时所作】
　　臣闻昔者宅命之骏索百神以徧祭降生之嘉鼓万物而均福然则祀典载其羣族礼文领其盛节疏之则气纵而靡震狎之则精防而不物上圣于是揖归运之孚佑倚太虚而参变慎斋精意洞洞属属旁求于幽闇爇萧煑鬯芬芬苾苾烝进于馨香是以封君错居守神灵者七千之广冢宰制用备祭祀者什一之仂诚欲异而不渎建为有极鼔舞至妙祛合无垠以亿上帝以庇生民者也粤若体粹亨之元奋希微之妙厥存主宰以司变化上验秘纬之次总按万灵之图何言而善乎应象先而不为老肇称太一尊有十神亳忌启奉祀之方天官着常居之记化截羣有辅盖髙之监文包幽室啓无穷之命畴恤祀而不昌罔匮神而能永若乃瑰宫奕奕砻砥而孔曼嘉坛崇崇借罽而四合蘂笈真籍按循醮式草楼上士奉承薰濯沃酒茅以示洁黙牲銮而撒腥搜三代之文有所未秩擥羣条之极制定其当质不及野仪不过物镇神华以作固举禆海而防祉非巨宋之善制畴克臻于此耶防惟皇帝陛下髙拱密清共规洪鬯得天统以播宪括地象而经野建大中之治陈之浃日订丕承之烈肆于时夏尺一信牍重抚树惇之乡六齐佳兵更铸大农之器囘霜收电而钦刑之恤鍼疽委辔而慎赦之数合质剂以一度同土炭以均风扪箕舌而堲佞谗攦倕措而黜纎巧于是都人摈踶囓于赘聚女红后纂组于絍织薪棫美官人之盛鲿鱼譬万物之多光明缉上下充格儒者之喙三尺纳于抒颂从臣之槖千翰秃于宣美方复澹然无治几而不康可以震珍见怪者罔不祈可以防嘉获丰者罔不序由是种祠旧畤悉领县官嘉币偶马以为岁事者不可载已乃诏建太一宫于都城之西南顺礼文介事且言时也先是筮既同天星既中圭以傃景臬以攻位镇沈奥之厚载据神明之积髙审曲有经伻图中覆陛下以为崇奉真荫导迎袐祉不可曲外府之财用取祝史之辞忱乃命损乘舆张饬发少府藏偿其调度因过更冗卒覆将作善匠给其员程既而陇材千章周版百堵督墨为雨叩鼛成雷法大壮之上栋宪斯干之南戸人不扶勉工以雄成未逾二时大告考室述夫秘殿则崔嵬博敞郁律鸿纷翠虬齐首以负栋海鸱防尾而衔瓦玉磶重荷文珰四注阳宗倒光以纳景阴祗蒙雾而扶倾犀尘不游螟风无隧乃有皇邸五色黼帷九张为之真寝乃有云梢三素绿舆八景储乎仙卫甲乙异张辛壬殊秩众殿竝列十座如一焕紫宫之是环羾赤霄而可挹其左右则飞宇囘带修廊班属云楶百层芝栭万状因其真画之品竝绘羣灵之迹怳然觉神仙之可以致肃然知鬼神之易为巧具前则藻扄连观抗为重门树松隐椎表其驰道掲示篆银之牓列坐铸镣之狄所以震叠焜照千祀也其外则缭垣白盛灵囿封殖甘露腾文于茂树醴泉侧出于阴沟间以九层之台五城之楼荣曝偓佺袂挹浮丘所以范围鸿洞九清也及夫尝烝戒旦刚柔涓辰祓惟浄之场裒列真之对于是乎水土和气之实玉帛二精之防沚毛纷旅洞潦淳溉仙浆揖斗香云薄霄像以鸾辂龙驹器以扣金华葢瑞祝发中而临遣使者持节以侍祠灵璈綘幡导乎谒款则盥而不荐稽大易之象坐工合乐陪乎夜诵则昏祠至明采甘泉之制髙真竝享啐福如仪飞龙秋游以格思肸蠁兴作而归福数百千所聊记符瑞之多七十五来更迈神光之异猗欤盛哉濬哲之能事神明之钜典也盖制作之本我朝旧矣始太宗徇史官之请胥宇于国南以开拜贶之馆今陛下按故府之法度筵于都右以敞集灵之庭俯仰其前不失夏家之旧物陟降于上越成周邦之新命有由然也夫神能专福不加于鲜徳君能专祀不殖于非礼且如黜其刲血岂为觳觫之爱而懿德改荐遂介无疆之休探乎秘经不徇拘挛之义而层构昭事自成一王之典捐金斥币纾执事之滞而民不益赋升坛奠斚为百姓之请而过无移下由是言之宁不善始善述虽丝衣其紑髙子志星尸之绎梦蛇下属文公作鄜畤之瑞待我具五始标黑帝之祠向坐而拜躬接髙门之享一何区区者已下臣陶乃文之化觌告成之迹固非大夫之能赋实虞薪者之多诮辄次舆颂升之有司其词曰
　　奂焉层构兮镇我都之夹右兮我稽神宗之旧兮
　　右一章
　　肃然上灵兮戾我宫之靖冥兮我据昭徳之馨兮
　　右二章
　　帝宥黔黎兮匪孔祷之私兮与神裒是对兮俾物之阜而滋兮
　　右三章
