<!-- { "loadSidebar": true } -->
　　年月日归安县儒学教谕冯君以疾卒于官舍年七十有四其子金濚举柩归贫不克后若干年于某原冯氏世为嘉兴人君之曾祖某祖某父某皆不仕君少好读书有孝行父病医言割股可疗君遂如其言母疾亟亦如之补秀水县学生工时文兼善韵语与松江王廷宰慈溪刘绳之同里项真同学真推缾山大宅舍君序其排辑无事编雕刻行之顾省试辄不利年六十五以嵗贡试京师又二年铨授绍兴府儒学训导厯七年迁于归安未朞而卒君平居好为善言以劝乡里徙宅者八之官者再所至乡之缙绅耆老门生弟子闻其言辄目为善人无异词尝村居过邻人饮邻有怨家为盗率其党来报仇盗先至闚邻人户见君方持酒数以善言劝其邻出戒其党勿入君归及舍盗杀邻人妻女火其庐而去呜呼自世日降躬行之君子吾不得而见之矣苟出其善言以导人为善抑其次也夫盗至不仁犹感君言之善相戒勿入况夫吴越之士闻其言有不迁于善者哉则君之所施逺矣君讳镇鼎字子晋初名亮嫌与古同名乃更焉娶俞氏早卒再娶胡氏贤而无子君有子一人金濚也女五人其一归于我铭曰
　　言之善行乃践遇则蹇施诸逺谁为铭其女夫尊名姓者朱
　　朱开仲墓志铭
　　君姓朱氏讳扉浙江嘉兴县人曾祖某祖某考某俱不仕君少有文自以多病不娶好览方书知医旁通释氏防屏去肉食遇防防强之乃至进杯酒而已方予避兵练浦君居南村予村北每相值览予诗欣然肯和予病为治药裹留终日不去忧见于色屋三楹井灶之外薪数束粟一盎篝灯布被无余物晨起淘米躬执防恒留予共饭去则键戸凝坐以为常予既徙宅梅花溪渐与君逺既而游四方归辄出及访君则已死年若干嵗防其邻欲瘗君乃铭以纳其圹呜呼君虽学于佛视饮食男女无足动其心然与之言及父母存亡辄欷歔不止见人有疾若已疾葢笃于行而有所不为者也铭曰有男子曰韩畕生北平旅江乡访吾长水登吾堂援琴操缦弹清商终身不娶难意量扉也方之殆晜友絶嗜欲宜老夀胡二人止卢首我铭扉藏表畕名开仲扉字畕石畊
　　徐先生墓志铭
　　崇祯三年秋漳浦黄公道周来典浙江乡试榜既放以力学朂门弟子久之公以言事获罪出至杭州爱大涤山治精舍著书门弟子皆从讲学甲申以后忠节则慈溪刘振之而强钱塘姚竒有仆经术则海宁朱朝瑛美之仁和孟应春长民余姚何瑞图羲兆书法则嘉兴汪挺无上而徐先生柏龄节之以诗画颉颃其间黄公赠以五言曰节之贻我诗十章大清脱其赏誉若是先生五试礼部不利署永嘉县儒学教谕嵗乙酉兵部尚书张公国维督师于浙黄公乞其师诛马士英阮大铖以谢天下计不就先生遇之金华相对泣下防南京破黄公旋死于难先生自瓯间道入闽一官转徙出入江海中寻匿罗阳之天阙山乱定始归里或劝先生仍与计吏偕先生笑不应也先生于学务博经史之外旁及三乗九籥以及方书命诀穴法靡不研究黄公戒之曰神仙我道之仆隶释典大学之灰尘先生乃反约焉迨身罹祸难冲波潮蹈锋刃幸而获免乃复参禅家宗防深自晦迹葢忧患之余有托然矣徐氏之先太宰讳徳夫从宋髙宗南渡传至志善眀洪武中举贤良方正其裔孙曰廷瑞者先生曾祖考也曰修职郎恭城丞霑者祖考也曰嵗贡生源者考也曰处士泽者本身考也配潘氏先生卒时年七十有三子三人灿心某某孙男六人女二人自处士以诗画名万歴中与李少卿日华陈徴士继儒声相埒传有竹浪斋集先生继之至灿心三世皆善诗画论者以为难先生之也灿心来乞铭呜呼士君子生革命之时守硁硁之义流离困阨其官阀行事不多表见则惟乡党后死者知之然语焉而终不详也宋文信公死柴市当时守义不为元屈者皆其弟子賔客作史者讳不书儒生懐古逺辑旧闻为遗民录犹憾其湮没不传者多也黄公殉国与信公无异而先生实出其门秉师之训终始不渝其节安知后之论世者不于国史之外録及遗民则先生其一矣是不可以无铭铭曰
　　仕有版官无廨守师传遯靡悔
　　孝子长洲刘君墓志铭
　　君讳龙光字蓼萧逺祖曰徳基自汴从宋髙宗南渡官黄州统领居建康其后曰顺之仕元为平江路茶提举遂家焉曰政中明建文元年乡试第一方公孝孺之所拔也金川门之变痛哭不食死追諡靖节先生嗣子曰歴官詹事府少詹事卒諡文恭其曰璥者君之曾祖也祖曰衟父曰廷谔以宜黄县丞迁益王府长史遭乱挈家人避兵白石岭下依其友姚肃甫以居寻卒君初以省试还里兵后不知父母存殁日夕涕泣家故贫徒步至建昌访益府故旧无存者祷于张令公祠夜宿庑下梦神告曰寄居石漈觉而询之土人蔑有知其处者君持零丁帖彷徨道左有一尼谓曰是在闽粤之交官路方构兵道梗塞由僻径以往七日可达君如其言越藤峡通仙岭一线天皆崇山防谷潜狙虓虎所出入末度白石岭路尤险恶岭万仞蚁旋而上下临絶壑又万仞得微径棘荆蔽之血渍足踝力尽乃登俯视山下有村村中板屋三楹流泉决决鸣石上君心动以为石漈也叩其户则母管孺人出焉喜剧而哭问父所在则亡逾年矣又大哭问殡何地则在板屋中又哭村民闻哭皆来观曰吾乡宋时有孝子王龙山者于此见其母故堡以见母名今子复见母此地是亦孝子矣于是君谋归丧肃甫首以白金为助村甿咸乐用力藤束其棺以百夫舁之逾岭而下遂浮江以达于里监察御史李森先巡按江南欲闻之于
　　朝君曰常事耳不可乃止君归十年母卒丧尽礼平居好读书研精小学旁通医术以及风角地辰截壬遁甲之説靡不考索康熙十一年元日筮得大过之蹇叹曰过涉灭顶吾其不免乎是年十一月果卒年六十有四娶沈氏继娶呉氏子男二人椿龄石龄女一人壻愈同珩孙男女各一人石龄与予善君之葬也来请铭铭曰孝之至通神明身虽隠名则光吾友其子铭其蔵卜兹幽宅斯永臧
　　文学沈君墓志铭
　　君姓沈氏讳进字山子初名驭补学官弟子更焉先世有仕元官提举讳福一者自湖州徙嘉兴居城南放鹤湖其子晶一避杨完者兵始迁梅防里曾祖考术祖考文煇考福基世有隠徳君年十七工时文要非所好既交予日以诗篇酬和乡人目曰朱沈钱塘陆圻过予书屋遇君将揖问何人予称字以对圻大声曰得非梅花高馆落春草断垣生之沈山子乎曰是也遂留饮尽欢而散未几予南度庾岭君乃结同里周筼赋古今诗合成一帙乡人复以周沈目之筼好周人急独君一介弗取惟招之饮不拒然坐有恶客闻恶言愤不能平张目变色使酒面诋諆勿顾也平居不忧贫见筼贫则忧之语人曰谷风之诗忘我大徳思我小怨夫人受恩于人本无可怨思之思之而怨生焉祗见其小而已或曰君葢有感于中言之君为文先民是则故每试不利同学故人有以举子业致位通显者虽遗君书置勿报一旦访予京师数过予旅话俄而骑驴一头蹩返归自号知退叟所居蓝村力圃屋三楹主人毁其一力不能补因目曰半巢居教子翼读书手自抄録陶然自乐也所着有文言防粹行国録东园诗蓝村稾半巢居稾退叟行吟力圃萧闲词袁溪文稾共三十余巻君晩适馆于桐乡汪氏并坐饮当杯入手无疾一笑而逝年六十有四先娶朱氏再娶章氏继又娶郑氏海盐人有俭徳事必先为之备君没后持门戸一十五年毕君未竟之志其舅姑课子娶妇嫁女皆以礼卒年六十有六子男一人翼也居丧尽哀甘露降于垩庐藤蔓者三人称其孝女四人一嫁陈丹雘一嫁李某一嫁缪啓武一嫁朱丕戭予从孙也孙男三人女一人年月日翼奉二人匶生字圩之盛家桥铭曰
　　鲁经取人必也狂狷有所不为斯择之善思我故人庶几可入作者之林独行之传者乎
　　处士文君墓志铭
　　康熙四十有三年夏四月处士长洲文君防以疾卒于郊西之竺坞其子赤病不能擗踊涕洟被面医言心已伤不可疗逾月亦卒所居丙舍三楹遗孙永泰张帷堂于中左虚其右坐賔客四方来吊者咸称其善居丧克尽礼云文氏之先自庐陵徙衡州载徙徐州复自徐徙杭居吴自社学教读惠始惠子涞水儒学教谕洪洪子中顺大夫知温州府事林林仲子翰林院待诏徴明徴明子国子监博士赠文林郎彭海内所称三桥先生是已是为君髙祖曾祖元发朝列大夫同知衞辉府事祖震孟累官嘉议大夫礼部左侍郎兼东阁大学士赠尚书諡文肃考秉承廕官生经乱隠居不仕妣申孺人广西布政司右参政用嘉之女君幼能诗从长者泛石湖有长桥连月涌逺水隔山分之句坐客交叹赏年十二寇陷京师君泣曰国破矣奚以家为既而仲父乗授命产果破乃依墓田以居尽屏时文肆力诗古文辞兼纵笔为山水人物善鉴者以为不失髙曾规矩也执亲丧三年止酒彻肉昼夜居于外服除祀事惟谨朔望肃衣冠拜宗祠遇忌日虽风雨必返祭兄然为逋赋所累君转贷亲懿输之官兄子作客还不以言也年四十涉江淮溯河洛薄游京师京师贵人或告君曰子之先世多以荐授官子曷仕乎当以国子博士荐君君谢曰士各有志行将老矣公何忍强防以所不能乎遂引去君素无恒产暇尝舍莲泾慧庆僧寺卖书画自给有富人子具兼金求画期以三日走取君恚曰仆非画工何得以此促迫我掷金于地其人再请不顾至常熟画家请观笥中画君曰若以卖画者目我邪何观为倒巾箱示之无尺幅也巡抚汤公斌屏车骑入寺问为政之要君曰爱民先务在去其害如虎邱采茶府县吏络绎徴办积有年公能除之即善政矣汤公乃伐其树公尝语君曰闻先生止存田三亩何以为饘粥计君对曰贫者士之幸也菜羹蔬食足以安人性情坚人操行少或有余将移所守负先世家诫矣公称善一亭户拥厚赀以千金为君夀请通姓名于汤公君曰汤公以道义交我我岂可以利干公纵我有请公不应也若无故以货餽人伤惠我无故受货伤防二者交失毋败吾名亭戸慙而退君内和而外严口不道人过其为善孜孜若不及乡贤杨礼部循吉墓在洞泾桥南久为刍牧场君与其友伐石为表植以松楸寒食则携酒榼以祭又请建三讲官祠于虎邱之右以祀厥祖其二人则陈文庄仁锡姚文毅希孟也君为学熟习典故与人谈娓娓不倦独不喜世儒讲学谓书生上不能致君尧舜下不能施徳于民载道无文退而讲説性命所行所为事虚文而寡实行借以文饰其自私自利之心亦何取焉君子谓切中俗儒欺世盗名之病晩修文氏族谱本温州守之训谓人立身自有本末出处自有据依何必附丞相信公以为重故自苏州分派始一世二世至十一世族谱甫成而明年君逝矣悲夫君字与也晩自号云南山樵所着文集四卷诗集十巻娶邱氏先君八年卒子二坚早夭赤字周舄有石室山人集五巻读史记疑二十巻孙二永泰永丰君之将卒也遗命永泰属予铭其藏当天啓二年先文恪充防试緫裁文肃公试礼部名在弟子之列两家缔世好君与予交尤笃分不敢辞君尝好予五言诗按潘昂霄金石例王行墓铭举例铭辞无作五言者然洪适隶释所载自汉世已有之爰作铭曰
　　崇祯十七载宰辅五十人文公宣麻日朝士气一伸五旬拂衣去人亡国胥沦有如陶公侃宜有泉明孙防也式祖训不以富易贫潇洒防翰墨澹泊栖松筠虽曾客京洛素衣屏缁尘伊人洵难得可宗亦可因谁搜遗民传庶其考吾文




　　曝书亭集巻七十四
　　钦定四库全书
　　曝书亭集卷七十五
　　翰林院检讨朱尊撰
　　墓志铭【二】
