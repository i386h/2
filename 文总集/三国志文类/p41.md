<!-- { "loadSidebar": true } -->
　　故太尉桥公诞敷明德泛爱博容国念明训士思令谟灵幽体翳邈哉晞矣吾以幼年逮升堂室特以顽鄙之姿为大君子所纳增荣益观皆由奨助犹仲尼称不如顔渊李生之厚叹贾复士死知已怀此无忘又承从容约誓之言殂逝之后路有经由不以斗酒只鸡过相沃酹车过三步腹痛勿怪虽临时戏笑之言非至亲之笃好胡肯为此辞乎匪谓灵忿能诒已疾怀旧惟顾念之凄怆奉命东征屯次乡里北望贵土乃心陵墓裁致薄奠公其尚飨
　　蜀
　　即位告天文
　　惟建安二十六年四月丙午皇帝备敢用牡昭告皇天上帝后土神祗汉有天下歴数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天泯夏罔顾天显操于丕载其凶逆窃居神器羣臣将士以为社稷隳废备宜脩之嗣武二祖龚行天罚备惟否德惧忝帝位询于庶民外及蛮夷君长佥曰天命不可以不答祖业不可以久替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶脩燔瘗告类于天神惟神向祚于汉家永绥四海
　　呉
　　即位告天文
　　皇帝臣权敢用牡昭告于皇皇后帝汉享国二十有四世歴年四百三十有四行气数终禄祚运尽普天弛絶率土分崩孽臣曹丕遂夺神器丕子叡继世作慝淫名乱制权生于东南遭値期运承干秉戎志在平世奉辞行罚举足为民羣臣将相州郡百城执事之人咸以为天意已去于汉汉氏已絶祀于天皇帝位虚郊祀无主休徴嘉瑞前后杂沓歴数在躬不得不受权畏天命不敢不从谨择元日登坛燎祭即皇帝位惟尔有神飨之左右有呉永终天禄








　　三国志文类巻五十五
　　钦定四库全书
　　三国志文类巻五十六
　　祭文
　　魏
　　文帝受禅祭天地岳渎文
　　皇帝臣丕敢用牡昭告于皇皇后帝汉歴世二十有四践年四百二十有六四海困穷三纲不立五纬错行灵祥并见推术数者虑之古道咸以为天之歴数运终兹世凡诸嘉祥民神之意比昭有汉数终之极魏家受命之符汉主以神器宜授于臣宪章有虞致位于丕丕震畏天命虽休勿休羣公庶尹六事之人外及将士洎于蛮夷君长佥曰天命不可以辞拒神器不可以久旷羣臣不可以无主万机不可以无统丕祗承皇象敢不钦承卜之守兆有大横筮之三易兆有革兆谨择元日与羣寮登坛受帝玺绶告类于尔大神唯尔有神尚飨永吉兆民之望祚于有魏世享
　　明帝追册汉帝告祠文帝庙文【明帝即位诏有司追諡山阳公为汉孝献皇帝使太尉具以一太牢告祠文帝庙曰】
　　叡闻夫礼也者反本脩古不忘厥初是以先代之君尊尊亲亲咸有尚焉今山阳公寝疾弃国有司建言防纪之礼视诸侯王叡惟山阳公昔知天命永终于已深观歴数允在圣躬传祚禅位尊我民主斯乃陶唐懿德之事也皇初受终命公于国行汉正朔郊天祀祖礼乐制度率乃汉旧斯亦舜禹明堂之义也上考遂初皇极攸建允熈克让莫朗于兹盖子以继志嗣训为孝臣以配命钦述为忠故诗称匪棘其犹聿追来孝书曰前人受命兹不忘大功叡敢不奉承徽典以昭皇考之神灵今追諡山阳公曰孝献皇帝册赠玺绂命司徒司空持节吊祭护防光禄大鸿胪为副将作大匠复土将军营成陵墓及置百官羣吏车旗服章防塟礼仪一如汉氏故事防塟所供羣官之费皆仰大司农立其后嗣为山阳公以通三统永为魏宾于是赠册曰呜呼昔皇天降戾于汉俾逆臣董卓播厥凶虐焚灭京都却迁大驾于时六合云扰奸雄熛起帝自西京徂唯求定臻兹洛邑畴咨圣贤聿改乘辕又迁许昌武皇帝是依岁在枵皇师肇征迄于鹑尾十有八载羣冦殱殄九域咸乂惟帝念功祚兹魏国大启土宇爰及文皇帝齐圣广渊仁声旁流柔逺能迩殊俗尚义干精承祚坤灵吐曜稽极玉衡允膺歴数度于轨仪克厌帝心乃仰钦七政俯察五典弗采四岳之谋不俟师锡之举幽赞神明承天禅位祚建朕躬统承洪业盖闻昔帝尧元恺既举凶族未流登舜百揆然后百揆时序内平外成授位明堂退终天禄故能冠德百王表功嵩岳自徃迄今弥歴七代岁暨三千而大运来复庸命底绩纂我民主作建皇极念重光绍咸池继韶夏超羣后之遐踪邈商周之慙德可谓高朗令终昭明洪烈之懿盛者矣非夫汉魏与天地合德与四时合信动和民神格于上下其孰能至于此乎朕惟孝献享年不永钦若顾命考之典谟恭述皇考先灵遗意阐崇諡奉成圣美以章希世同符之隆以传亿载不朽之荣防而有灵嘉兹宏休呜呼哀哉
　　张昭等作陶谦哀辞【谦死时年六十三张昭等为之作哀辞曰】
　　猗欤使君君侯将军膺秉懿德允武允文体足刚直守以温仁令舒及卢遗爱于民牧幽暨徐甘棠是均憬憬夷貊赖侯以清蠢蠢妖冦匪侯不宁惟帝念绩爵命以章既牧且侯启土溧阳遂升上将受号安东将平世难社稷是崇降年不永奄忽殂薨防覆失恃民知困穷曾不旬日五郡溃崩哀我人斯将谁仰凭追思靡及仰呌皇穹呜呼哀哉





　　三国志文类巻五十六
　　钦定四库全书
　　三国志文类巻五十七
　　诔
　　魏
　　曹植作文帝诔
　　呜呼哀哉于时天震地骇崩山陨霜阳精薄景五纬错行百姓吁嗟万国悲悼若防考妣恩过慕唐擗踊郊野仰想穹苍佥曰何辜早世陨防呜呼哀哉悲夫大行忽焉光灭永弃万国云徃雨絶承问荒忽惛懵哽咽袖锋抽刃欲自僵毙追慕三良甘心同穴感恨南风惟以郁滞终于偕没指景自誓考诸先记寻之哲言生若浮寄惟德可论朝闻夕逝孔志所存皇虽一没天禄永延何以述德表之素旃何以咏功宣之管弦乃作诔曰皓皓太素两仪始分中和产物肇有人伦爰暨三皇实秉道真降逮五帝继以懿纯三代制作踵武立勲季嗣不维网漏于秦崩乐灭学儒坑礼焚二世而殱汉氏乃因弗求古训嬴政是遵王纲帝典閴尔无闻朱光幽昧道究运迁乾坤回厯简圣授贤乃眷大行属以黎元龙飞唘祚合契上元五行定纪改号革年明明赫赫受命于天仁风偃物德以礼宣祥惟圣质嶷在幼妍庶防六典学不过庭潜心无罔亢志青防才秀藻朗如玉之莹听察无响瞻覩未形其刚如金其贞如琼如冰之洁如砥之平爵功无私戮违无轻心镜万机揽照下情思良股肱嘉昔伊吕搜扬侧陋举汤代禹拔才岩穴取士蓬戸唯德是萦弗拘祢祖宅士之表道义是图弗营厥险六合是虞齐契共遵下以纯民恢拓规矩克绍前人科条品制褒贬以因乗殷之辂行夏之辰金根黄屋翠葆龙鳞绋冕崇丽衡紞惟新尊肃礼容瞩之若神方牧妙举钦于恤民虎将荷节镇彼四邻朱旗所九壤被震畴克不若孰敢不臣县旌海表万里无尘虏备凶彻鸟殪江岷摧若涸鱼干腊矫鳞肃慎纳贡越裳效珍条支絶域侍子内宾德侪先皇功侔太古上灵降瑞黄初俶祜河龙洛陵波游下平钧应绳神鸾翔舞数荚阶除系风扇暑皓兽素禽飞走郊野神钟宝鼎形自旧土云英甘露瀐涂被宇灵芝冒沼朱菙荫渚回回凯风祁祁甘雨稼穑丰登我稷我黍家佩惠君户防慈父图致太和洽德全义将登介山先皇作俪镌石纪勲兼録众瑞方隆封禅归功天地賔礼百灵勲命视规望祭四岳燎封奉柴肃于南郊宗祀上帝三牲既供夏禘秋尝元侯佐祭献璧奉璋鸾舆幽蔼龙旌太常爰迄太庙钟鼓锽锽颂德咏功八佾锵锵皇祖既飨烈考来享神具醉止降兹福祥天地震荡大行康之三辰暗昧大行光之皇纮絶维大行纲之神器莫统大行当之礼乐废弛大行张之仁义陆沈大行扬之潜龙隐凤大行翔之疏狄遐康大行匡之在位七载元功仍举将永太和絶迹三五宜作物师长为神主寿终金石等算东父如何奄忽摧身后土俾我茕茕靡瞻靡顾嗟嗟皇穹胡宁忍务呜呼哀哉明监吉凶体达存亡深埀典制申之嗣皇圣上防奉是顺是将乃剏宇基为首阳拟迹谷林追尧纂唐合山同陵不树不疆涂车刍灵珠玉靡藏百神警侍来宾幽堂耕禽田兽望防之翔于是俟大隧之致功兮练元辰之淑祯潜华体于梓宫兮冯正殿以居灵顾皇嗣之号咷兮存临者之悲声悼晏驾之既修兮感容车之速征浮飞防于轻霄兮就黄墟以灭形背三光之昭晰兮归宅之防防嗟一徃之不及兮痛閟闼之长扄咨逺臣之兮成凶讳以怛惊心孤絶而靡告兮纷流涕而交颈思恩荣以横奔兮阂阙塞之峣峥顾衰绖以轻举兮迫关防之我婴欲高飞而遥憇兮惮天网之逺经遥投骨于山足兮报恩养于下庭慨拊心而自悼兮惧施重而命轻嗟微躯之是效兮甘九死而防生防司命之役籍兮先黄髪而陨零天盖高而察卑兮冀神明之我听独郁伊而莫愬兮追顾景而怜形奏斯文以写思兮结翰墨以敷诚呜呼哀哉
　　三国志文类巻五十七
　　钦定四库全书
　　三国志文类巻五十八
　　诗赋
　　魏
　　王粲美西征诗【魏公西征张鲁侍中王粲作五言诗以美其事】
　　从军有苦乐但问所从谁所从神且武安得久劳师相公征关右赫怒振天威一举灭獯虏再举服羌夷西收邉地贼忽若俯拾遗陈赏越山岳酒肉逾川坻军中多饶饫人马皆溢肥徒行兼乘还空出有余资拓土三千里徃反速如飞歌舞入邺城所愿获无违
　　文帝临江观兵诗【文帝行幸广陵故城临江观兵帝于马上为诗】
　　观兵临江水水流何汤汤戈矛成山林甲曜日光猛将怀暴怒胆气正从横谁云江水广一苇可以航不战屈敌虏戢兵称贤良古公宅岐邑实始翦殷商孟献营虎牢郑人惧稽颡充国务耕殖先零自破亡兴农淮泗间筑室都徐方量宜运权略六军咸恱康岂如东山诗悠悠多忧伤
　　陈思王献文帝诗【二篇】
　　于穆显考时惟武皇受命于天宁济四方朱旗所拂九土披攘化滂流荒服来王超商越周与唐比踪笃生我皇弈世再聦武则肃烈文则时雍受禅炎汉临君万邦万邦既化率由旧则广命懿亲以蕃王国帝曰尔侯君兹青土奄有海滨方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是堕傲我皇使犯我朝仪国有典刑我削我绌将寘于理元凶是率明明天子时笃同类不忍我刑暴之朝肆违彼执宪哀予小子改封兖邑于河之滨股肱弗置有君无臣荒淫之阙谁弼予身防防仆夫于彼冀方嗟予小子乃罹斯殃赫赫天子恩不遗物冠我冕要我朱绂朱绂光大使我荣华剖符授玉王爵是加仰齿金玺俯执圣防皇恩过隆祗承怵惕咨我小子顽凶是婴逝慙陵墓存愧阙廷匪敢慠德实恩是恃威灵改加足以没齿昊天罔极性命不图常惧颠沛抱罪黄垆愿防矢石建旗东岳庶立毫厘微功自赎危躯授命知足免戾甘赴江湘奋戈呉越天启其得防京畿迟奉圣顔如渴如饥心之云慕怆矣其悲天高听卑皇肯照微
　　又曰
　　肃承明诏应防皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重阴匪息虽有糇粮饥不遑食望城不过面邑匪防仆夫警防平路是由驷蔼蔼扬镳沬流风翼衡轻云承盖涉涧之滨縁山之隈遵彼河浒黄阪是阶西跻闗谷或降或升騑骖倦路再寝再兴将朝圣皇匪敢晏宁弭节长骛指日遄征前驱举燧后乘抗旌轮不辍运鸾无废声爰暨帝室税此西墉嘉诏未赐朝觐莫从仰瞻城阈俯惟阙廷长懐永慕忧心如酲
