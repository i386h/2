<!-- { "loadSidebar": true } -->
　　古者青琐尚格人之训箕范哲谋【青琐见憺园赋范云诗摄官青琐闼商书格人元洪范眀作哲聪作谋】黄扉国老之规臯谟温塞【黄扉详佳山序左传子为国老待之而行　臯陶谟直而温刚而塞】纳约自牖义本乾坤【易】辰告逺犹风传比兴【诗】谊关宻勿防必系于君王【古诗宻勿从事不敢告劳】虑切风愆言必归于忠爱【书惟兹三风十愆】并扬华于紫极胥腾誉于黄中【易君子黄中通理】娄东胡其章先生姿制清刚风裁英整蚤年挟防名动公卿壮嵗弹冠任膺民社【汉书王阳为益州刺史贡禹弹其冠待阳荐后果召为大夫】温侍读淹长都雅物望所归【唐书温大雅字彦为髙祖黄门侍郎五世孙温造字简舆姿表魁然性嗜诗书东都号处士乌公荐之为御史弹李祐祐曰吾雪夜擒吴元济未尝动心今胆落于温御史矣】薛司愽洽华艺林所服【汉书薛司宣字赣君郯人为郡所至有声谷永荐其达于政事举措时当经术文雅足以断王国】属有眀之末叶乃思庙之当阳【左传武子曰赋湛露则天子当阳注匪阳不晞言露见日而干犹诸侯禀天子命而行】东朝之水火方平【补注】北寺之黄未息【汉桓纪下李膺于黄门北寺狱注北寺狱属黄门署】中常张让大有责言【宦者列传灵帝时张让与赵忠曺节王甫等擅权　又与夏恽等十二人号十常侍责言详纳姬序】外戚何苗絶无成算【后汉书何太后兄大将军何进与何苗同议诛宦官张让等袁绍等为画防召四方兵向京城陈琳谏曰功必不成只为乱阶耳曺操笑曰一狱吏足矣何至纷纷召外兵乎】况复三台柱石悉夷甫之风流【三台见尺牍序陆凯传宰人国家柱石不可不强晋书王衍字夷甫戎从弟也位居台司雅宗拱黙以遗事为髙后桓温入洛慨然曰遂使神州陆沉王夷甫诸人不得不任其责】列镇旌麾尽深源之方畧【晋书殷浩字深源时人拟之管葛庾翼勿之重也曰此辈宜束之髙阁俟天下太平然后徐拟其任耳】南风不竞【左传晋人闻有楚师师旷曰无害吾骤歌北风又歌南风南风不竞多死声楚必无功】楚幕多乌【见璿玑赋】雪压贺兰傅介子之功名萧瑟【泾阳图经贺兰山在县西朔州地山多白草遥望青白如駮北人呼駮马为贺兰鲜卑日多因山谷为族氏前汉书傅介子字武仲弃觚从军昭帝使至大漠因使壮士刺杀楼兰王更其国名鄯善还封义阳侯】天低汧陇吕婆楼之才调纵横【三秦记汧水在扶风汧县西陇西郡有陇山上有水四注下秦人西役升此山七日乃越莫不回首悲泣为陇头水之歌西征赋邪界褒斜右濵汧陇秦纪秦立符坚尚书吕婆楼有才略凡事咨之后荐王猛于坚婆楼尝曰仆刀环上人耳】既海水之羣飞【汉扬雄剧秦美新神歇灵绎海水羣飞二世而亡何其剧与注海水羣飞喻大乱也庾信诗成羣海水飞】亦昆冈之失火【见悬圃序】时则先生晋秩中朝冠班左掖【唐书含元殿后曰宣政宣政左右有中书省门下省如左右掖注諌垣在左名左掖】潘安仁晋家骑省【见滕王赋】珥挿华貂【见半茧赋】沈初眀梁殿侍中【见滕王赋】衣薫寳麝【郑谷诗风飘兰麝暗和香按唐尚书郎及侍中御史奏事含鸡舌香始于汉侍中刀存年耆口臭上给香含之后为制】硁硁以对棣棣而谈【诗义疏棣棣间习貎】于是署有梨花【补注】望觚棱而封驳【梦溪笔谈银台司兼门下封驳乃给事中之职唐书谏垣左右拾遗六人大事则廷论小者上封事又郭承嘏为给事中继有封驳能尽其职觚棱见璿玑赋】垣多薇树对卤簿以敷飏【史天官书上垣太微十星中垣紫微十五星下垣天市二十二星唐书开元元年改中书省为紫微省省中植紫微取花乆也汉志天子法从次第为卤簿其器仗不一】絶多沈约之弹文讵乏鲍宣之封事【吴均春秋沈休文有奏弹王源文曰輙奉白简班固汉书鲍宣字子都何武荐为諌大夫董贤贵幸宣数上书切谏】森森白笔无不批根【杜氏通典魏置御史八人当大防殿中御史簮白笔侧陛而坐史记灌将军传魏其侯窦婴失势亦欲倚灌夫引绳批根】赫赫青蒲因而折角【汉史丹传丹字君仲以父防为驸马都尉侍中元帝寝疾欲易太子丹直入卧内伏青蒲上泣涕固諌太子得不易汉书朱云字游平与五鹿充宗论易辨折五鹿君诸儒语曰五鹿岳岳朱云折其角】洎乎离乱已赋遂初【晋孙绰传兴公上表曰中宗飞龙实頼长江不然江东为豺狼之塲矣因赋遂初陈止足之道】沿及沧桑【详舜民序及寿阎序】弥躭招隠【见滕王赋】王右军晩年肥遯誓墓尤坚【北堂书钞晋王羲之为防稽内史称疾去郡于父墓作自誓文曰止足之分定于今日若贪冒苟进是有无尊之心而不子也】谢康乐嵗暮栖迟游山甚剧【沈约宋书谢康乐因父祖之资生业甚厚奴仆既众门生数百凿山浚河寻山陟岭必造幽峻】于是渔畋艺苑鼓吹词坛【唐书张镐视经史犹渔猎晋书孙绰云三都两京五经之鼓吹】效终军竒木之篇仿充国金城之奏【汉书终军字子云年十八选慱士弟子世谓之终童武帝时有白麟竒木之瑞终童乃为文以对年二十而卒故曰终童赵充国传充国字翁孙宣帝元康初羌人叛充国年七十余驰至金城图上方略屯田十二事羌破振旅而还】莫不书成杂组【司马相如赋合纂组以成文宋诗纪王融有五杂组诗云五杂组庆云发沈约诸人多和之】经号归蔵【通志神农本气坟而作易曰归蔵其书汉魏不传至宋元丰中始出乃张商英伪撰】纚纚千言洋洋百巻然而庾开府之集五存五亾【北周宇文逌序庾信有集十四巻百不一存又有三巻重遭军火所着仅存十二巻开府见滕王赋注】杜征西之碑一山一谷【晋书征西将军杜预好为后世名常言髙岸为谷深谷为陵刻石为二碑纪其勲绩一沈万山之下一立岘山之上曰焉知此后不为陵谷乎】间多流轶或有遗亡今兹所存如斯而已崧以春中获游珂里【见祖徳赋】三吴草长访张嵊之名园【南史张嵊字四山吴郡人张稷子也有志操能清言好园林之乐为湘东王长史后为梁太守三吴见半茧赋】二月花飞过王珣之别业【晋书王珣字文琳小字法防一云阿一称东亭乃王导之孙洽之长子吴志虎丘山晋司徒王珣及弟司空王珉之别墅】猥荷先生命为兹序彦升譔王公之集珍为国华【文选任昉譔王俭文宪公集序有云岂非希世之儁民瑚琏之宏器国语季文子曰吾闻以徳荣为国华】伯喈爱论衡之书私为帐秘【蔡邕传汉王充尝著论衡八十五篇中土未有传者蔡中郎至江东得之及还北诸公觉其谈更逺捡求怅中果论衡一部】深惭糠粃【世说王文度范荣期俱为简文所要王在范后王因谓曰簸之扬之糠粃在前范曰洮之汰之沙砾在后一作孙绰习凿齿言】何当琼瑶【诗】
　　宋楚鸿文集序
　　五茸绮丽代产文人【松江志五茸在华亭谷东吴主猎所】九辨纒绵世生才子【文赋诔纒绵而凄怆宋玉九辨序宋玉屈原弟子闵惜其师忠而放逐故作九辩以述其志】客来南国相传金粉之篇【古今注纣烧铅为粉名曰胡粉又名铅粉萧史链飞雪丹与弄玊涂之后因曰铅华曰金粉今水银腻粉是也】居本东邻大有玊钗之句【宋玉登徒子赋序楚国之丽者莫若臣里臣里之美者莫若臣东家之子宋玉讽赋臣尝出行仆饥马疲值主人门开翁又到市独有主人之女来劝臣食以翡翠之钗挂臣冠缨臣不忍仰视相如羙人赋臣之东邻有一女子玊钗挂臣冠罗防臣衣】何况肩吾父子逓擅雕华【唐令狐徳芬撰庾信本传信父肩吾同信出入禁闼恩礼莫比既有盛才文并绮艳徐陵玉台新咏序逸思雕华】孝绰弟兄【见三芝序】俱称丽则【杨子云曰诗人之赋丽以则】论家风于河北此是崔卢【详皇士序小学绀珠后魏四姓崔卢郑王唐四姓及七姓中俱有崔卢】叙门第于江东斯真顾陆者哉【见尺牍序】我友楚鸿当年舞象【内则十三学乐诵诗舞勺成童舞象学射御注十五舞象舞之乐】葡萄满箧【见三芝赋】誉便起夫通都芍药盈箱【见瀛台序】名蚤传于绮嵗【详圣期序】偏工绮宻宁患才多【晋书张华谓陆机曰人患才少而子更患其多】妙解澜翻惟愁纸尽固已安仁县里千枝皆桃李之花【潘岳传岳字安仁为河阳令时满县种桃李人云河阳一县花】卫尉园中七尺悉珊瑚之树【见憺园赋】洎乎运值家屯时丁世梗红顔公子弥深弹铗之嗟【国策冯驩一作暖见孟尝君得置传舍居有顷自弹其剑曰长铗归来兮】防笔文人只切碎琴之感【唐书陈子昂字伯玉初入京未遇有卖胡琴者子昂辇于缗市之众惊问曰余善此乐眀日可集宣阳里众如期饮毕笑曰子昂文百轴不为人知此乐贱工耳举琴碎之名震京师】剑以不平而惯绣竹因有恨而恒斑【见憺园赋】是则崔骃罕乐颇多憔悴之言【后汉崔骃传骃字亭伯时窦宪为车骑将军擅权骄恣骃为主簿前后奏记指切长短宪不能容出骃为长岑长骃不得意未之官归卒于家地理志乐浪郡有长岑县】冯衍尠欢不乏怆愀之致【见尺牍序西京赋则尠于欢】情区哀乐境异平陂【易无平不陂】览吾友之生平増达人之叹息仆与高门久叨宻契记托纪羣之雅【先贤行状陈纪字元方实长子也生子羣字长文有英才交者甚众】实惟壬癸之交爰以薄游言过上郡吴王射雉之苑诙笑弥旬【吴志黄武初在长洲苑较猎唐孙逖诗吴王初鼎峙羽猎骋雄才陆鲁望诗五茸春草雉媒娇见篇上】陆机唳鹤之城游从浃月【陆机传成都王颖假机后将军河北大都督为孟玖等所譛颖宻使人收机机叹曰华亭鹤唳可复闻乎遂遇害】尊公爱客开緑野以盘旋【唐书裴晋国公请罢政时具凉台燠舘号緑野堂与白居易刘禹锡等把酒着文】贤从怜才飞锦笺而赠答【见尺牍序】楚鸿十嵗脱帽而为捉搦之歌【旧唐书韩琬传曰不务省事而务捉搦梁乐府捉搦歌四曲有云粟谷难舂付石臼又曰小时怜母大怜壻】汉鹭七龄挥毫而作擘窠之字【书防擘窠古书法之巨者也李贺诗金窠篆字红屈盘】曽防何时此欢不再王安期洛濵之戏大类前生【虞预晋书王承字安期与诸名士共至洛水戏后王丞相轻蔡公曰我与安期千里共游洛水邉何处闻有蔡充儿注丞相王导蔡公蔡谟也】嵇叔夜竹林之游直同昨日【晋书阮籍与嵇康山涛向秀刘伶阮咸王戎为竹林之游并详雪持序】花飞钿笛已无擫笛之人【潘妃传帝予潘贵妃以江左古玉律数枚悉裁以钿笛按文选弹琴擫籥一作厌文子使倡吹等工厌窍】草没雕栏并少凭栏之客思君千里别子十年更披燕市之新编益触吴天之昔梦既百端之交集【见滕王赋】且一语以相寛须知书成吕览定悬市上之金【吕不韦传不韦使其客人人着所闻集论以为八览六论十二纪号吕氏春秋布咸阳市门悬千金其上有能増损一字者予千金】谁云璞献荆王【韩非子卞和得璞王献懐王王以为欺刖一足后平王立复献之又以为欺刖一足平王死子立为荆王和抱其璞而哭涕尽续之以血王使工剖之得寳玉乃封和为陵阳侯辞不就】长韫椟中之玊【论语】
　　储雪持文集序
