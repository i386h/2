<!-- { "loadSidebar": true } -->
　　臣伏覩朝廷近为王尧臣呉育等争陈留桥事互説是非陛下欲尽至公特差台官定夺而王砺小人不能上副圣意挟公狥私【一作内挟私狥】妄将小事张皇称王尧臣与豪民有情弊诬奏慎令凶吏潜行杀害及妄称真宗皇帝朝移桥不便致民切齿等事及勘出事状王尧臣元不曽受豪民请嘱慎钺亦不曽令小吏潜行杀害及据先朝日厯内真宗皇帝亲谕王旦为陈留桥损害舟船特令脩换证验得王砺所言悉是虚妄上惑圣听頼陛下圣明慎于听断不便轻信其言别令吕觉根勘今既勘出事状方明王砺不公伏以台宪之职本要糺正纪纲而砺但务挟私欺罔天听合行黜责其罪有四一曰谤黩先朝圣政谨按日厯书真宗皇帝亲谕王旦移桥一事乃是先帝知民间利病移得此桥为便故史官书之以彰圣政为后世法今王砺却称是真宗朝权臣受豪民献赂移得此桥不便民间至今切齿若如王砺所説即是真宗误信权臣移桥致民怨怒乃是当时阙政今国史书桥便利彰先帝【一作朝】圣政王砺言移桥不便是先朝阙政臣不知国朝旧史可信为复王砺之言可慿其虚妄谤黩之罪可诛一也二曰中伤平人使今后劳臣不劝臣见向前三司使不能擘画钱谷至有强借豪民钱二十万贯买天下官私物货至税果菜之类碎细刻剥自尧臣在三司不闻过外诛求而即今财用不至大阙亦闻南郊渐近诸事亦稍有备当此窘廹乏用【一作人】之时而能使民不加赋而国用粗足亦可谓劳能之臣方当责其办事今因移一桥小事而王砺误其与豪民有情致兴大狱及至勘出并无情弊是王砺不防朝廷事体当此乏用【一作人】之际将能干事之臣因小事妄加伤害其罪二也三曰诬奏平人为杀人贼凡台官言事许风闻者谓耳目不及之事即许风闻今王砺目见慎钺所遣小吏别无武勇又无器仗而称其有杀害之心及至勘出并无迹状其罪三也四曰挟私希防初朝廷本为省府互争别选不干碍官定夺王砺既呉育是举主即合自陈乞别差官岂可谤黩先朝希合举主且砺言慎钺是尧臣所举感惠必深今砺是呉育举岂不懐感且呉育与王尧臣本无怨恨各为论列本司公事所见异同乃是常事但王砺小人妄思迎合张皇欺诳其罪四也且王砺谤黩先朝圣政之罪若不重责则无以彰陛下孝治之明中伤尧臣若不重责则使劳能之臣不能安心展効其诬奏慎钺遣吏杀害及挟私迎合举主之罪若不重责则今后小人【一作臣】恣情妄作狱讼不多事系朝廷之体臣忝諌诤不可不言其王砺伏乞重行贬黜取进止
　　论王砺中伤善人乞行黜责劄子【同前】
　　臣近有劄子并曽面奏为台官王砺特被差委輙敢狥私妄言王尧臣因移桥别有情弊等事欺诳朝廷上頼陛下圣明再令推究勘得尧臣并无私曲已防圣恩释放自王砺妄形弹奏罗织无事之人欲借国威以执私忿立朝之列人各自危及闻尧臣不陷枉刑更防陛下恩释中外之士稍复安心然小人在朝非国之利如砺善恶未辨尚可含容今既试之以事见其倾险之迹则岂可更令滥处台宪中伤善人伏望圣慈早行黜责以戒在位倾邪之軰【一作者】兼亦使今后选用之人不敢尚辜委任别造过若砺不黜窃虑今后被差委者动皆作过则陛下无由使人此事所系不细取进止【四月庚戌王砺罢御史授大常博士通判邓州】
　　论任人之体不可疑劄子【同前】
　　臣近见淮南按察使邵饰奏为体量知涧州席平为政不治及不教阅兵士等朝廷以饰为未足信又下提刑司再行体量臣窃以转运提刑俱领按察然朝廷寄任重者为转运其次乃提刑尔今寄任重者言事反不信又质于其次者而决疑臣不知邵饰果是才与不才可信与不可信【三字一作否】如不才不可信则一路数十州事岂宜委之若果才而可信又何疑焉又不知为提刑者其才与饰优劣如何若才过于饰尚可取信万一不才于饰见事相背却言席平为才邵饰合有罔上之罪矣若反以罪饰臣料朝廷必不肯行若舍饰与席平俱不问则善恶不辨是非不分况席平曽作台官立朝无状只令制勘亦不能了寻为御史中丞以不才奏罢朝廷两府而下谁不识乎其才与不才人人尽知何必更令【一作待】提刑体量然后为定今外议皆言执政大臣托以审慎为名其实不肯主事而当怨湏待言事者再三陈述使被黜者知大臣廹于言者不得已而行只图怨不归已苟诚如此岂有念民疾苦澄清官吏之意哉若无此意【一有只字】是好疑不决则尤是朝廷任人之失自去年以为转运使不察官吏特出诏书加以使名责其按察今按察使依禀诏书举其本职又却疑而不听今后朝廷命令谁肯信之凡任人之道要在不疑宁可艰于择人不可轻任而不信若无贤不肖一例疑之则人各心阑谁肯办事今邵饰言一不才显者所贵朝廷肯行然后部下振竦官吏畏服今反为朝廷不信却委别人则饰之使威谁肯信服饰亦惭见其下今后见事不若不为不独邵饰一人臣窃闻诸处多有按察官吏皆为朝廷不行人各嗟惭以谓任以事权反加沮惑朝廷之意不可谕也伏望圣慈特勅其【三字一作取】邵饰所奏特与施行又今后按察使奏人如不才老病灼然不疑者不必更委别官示以不信所贵不失任人之道而令臣下尽心取进止
　　论与西贼大斤茶劄子【同前】
　　臣伏覩昨者西贼来议通和朝廷许物数目不少内茶一色元计五万斤縁中国茶法大斤小斤不同当初拟议之时朝廷谋虑不审不曽明有指定斤数窃虑西贼通和之后湏要大斤若五万斤大斤是三十万小斤之数如此则金帛二十万茶三十万乃是五十万物真宗时契丹大举至澶州只用三十万物三十年后乘国家用兵之际两国交争方添及五十万今元昊一隅之敌一口便与五十万物臣请畧言为国家大患一两事不知为国计者何以处之三十万斤之茶自南方水陆二三千里方至西界当今民力困乏陛下不耻屈志就和本为休民息力若歳般辇不絶只此一物可使中国公私俱困此大患一也计元昊境土人民歳得三十万茶其用已足然则两塲舍茶之外湏至别将好物博易贼中无用之物其大患二也契丹常与中国为敌国指元昊为小邦若见元昊得物之数与彼同则湏更要争添何以应副不过云茶不比银绢本是麤物则彼必湏亦要十数万大斤中国大货利止于茶盐而已今西贼一歳三十万斤契丹更【一作又】要二三十万中国岂得不困此其大患三也昨与西贼议和之初大臣急欲事就不顾国家利害惟恐许物不多及和议将成契丹语泄两府方有悔和之色然许物已多不可追改今天幸有此一事尚可罢和臣乞陛下特召两府大臣共议保得乆逺供给无厌中国不困则虽大斤不惜若其为患如臣所説不至妄言即乞早议定计取进止
　　论西贼占延州侵地劄子【庆厯四年】
　　臣窃闻元昊近于延州界上脩筑城垒强占侵地欲先得地然后议和故杨守素未来而占地之谋先发又闻边将不肯力争此事所系利害甚大臣料贼意见朝廷累年用兵有败无胜一旦计无所出厚以金帛买和知我将相无人便欲轻视中国一面邀求赂遗一面侵占边疆不惟骄贼之心难从实亦为国之害不细今若纵贼于侵地立起堡寨则延州四面更无捍蔽便为孤垒其【一作而】贼尽据要害之地他时有事延州不可保守若失延州则闗中遂为贼有以此而言则所侵之地不可不争伏况西贼议和事连北虏今人无愚智皆知和为不便但患国家许物已多难为中悔若得别因他事犹可絶和何况此侵地是中国合争之事岂可不争臣谓今欲急和而不顾利害者不过边臣外惮于御贼而内欲邀议和之功以希进用耳故不肯击逐人力争侵地葢小人无识只苟目前荣进之利不思国家乆逺之害是国家屈就通和只与边臣为一时进身之利而使社稷受无涯之患陛下为社稷计岂不深思大臣为社稷谋岂不极虑伏望圣慈遣一使徃延州令厐籍力争取昊贼先侵之地不令筑城堡寨若縁此一事得絶和议则社稷之福也臣仍虑西贼来人尚有青盐之説此事人人皆知不可许亦虑小人无识急于就和者尚陈盐利以惑圣聪伏望圣慈不纳浮议取进止














　　文忠集巻一百五
　　钦定四库全书
　　文忠集巻一百六
　　宋　欧阳修　撰
　　奏议第十
　　諌院
　　论大臣不可亲小事劄子【庆厯四年】
　　臣伏见兵兴累年天下多故枢宻之职事任非轻虽典兵戎体均【一作同】宰辅至于大小机务其繁文倍于中书所以国家旧制都副承防皆用士人位比属僚事参谋议祖宗之制【一作世】尤慎择材或取其厯职详练者以为副使自承平以来纲纪隳废惟用人吏备员而已当四方无事之时两府检例行事上下尸旷恬然不恠自兵戎既动中外事繁犹务因循致多败误今承防不亲职事惟署文书凡百行遣皆委诸房小吏使副大臣不免亲临细事既不得精心思虑专意庙谋至于碎务繁多又不能躬自检察遂使边防急奏多苦滞留军国宻谋动成漏泄凡闗事体不便处多皆由枢臣难自躬亲而承防不能举职也臣今欲乞依祖宗旧制承防特用士人如武臣中难得其人即请于文官中精选材能换与合入官资责其举职仍令枢宻使副条列常行事目有可以分职责成者悉以委之使大臣专意庙谋属吏分行职事时叅国论【一作论议】庶有禆补【一作助】既复朝廷之旧制又于事体而合宜伏望圣慈特赐裁择取进止
　　论中书増官属主文书劄子【同前】
　　臣伏见近来朝廷号令烦数更改又频降出四方多不遵禀而朝廷之臣无专主者亦不勾校稽违考责实効以不鋭之意行不信之言宜乎空文虽多而下不畏听今百职废壊弊实由斯臣窃见汉丞相官属甚多欲乞精选材臣采汉名号増置两府官属官一二员使专掌政令之出者置簿拘管俟天下施行报应校其稽违举行朝典即不得以承受回申便为报应湏是施行实迹具以条闻旋行勾销以见能否臣谓苟设此官则天下知朝廷有青实之意今后可使令出必行官无旷职如允臣所请【一作奏】乞下两府重议施行取进止
　　论班行未有举荐之法劄子【同前】
　　臣伏见朝廷选任百官文武叅用文官在选者各以举主迁京朝官其间虽容时有滥冒然孤寒有才行之人亦徃徃获进惟有武官中近下班行并无贤愚分别一例以年歳递迁自借职得至供奉官湏是三十余年使贤愚同滞而国家缓急要人使用无由知其能否或要人使则临时只看脚色防差多是不副所选臣谓班行入仕之人虽多端然其中亦极有才能可任用者但国家举选之法全未精博臣欲乞将近下班行比类选人别立举官之法凡无人举者官有所止更不例迁有举主者【一作举主足者】方与迁转或且令无举主者依旧年限迁转将有举主者别作任使仍乞严为约束重其连坐之法使举者不容冒滥则才与不才渐可分别而用人不滥况今四方多事天下都监廵检监当之类尽要得人方能【一作可】集事不必边任并閤职方用举荐其他要切使唤处多如允臣所请乞付枢密院商量立定法制颁行取进止
　　论乞放还蕃官胡继谔劄子【同前】
