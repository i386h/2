<!-- { "loadSidebar": true } -->
恭人中部人莱阳知县高秉第三女也中部称望族者恒曰刘高然莱阳君与刘氏生员君凖同游中部学气谊甚厚遂相与约为婚姻故以恭人妻生员君子封彰德知府焉当其配时生员君已逝久母折夫人再适鄜州王氏封君以四岁遗孤折夫人保育至成立始克还中部及还则家事已狼狈遂求为县吏云时鄜州王叟亦故折夫人复来依封君恭人左右奉飬曲尽孝道折夫人喜曰妇如此我无以报妇愿妇多贤子孙勿若吾儿孤也天顺甲申封君吏满上京师恭人从之妨绩易米以为食者凡十年后封君为保安州洗马林仓大使为亳县义门廵检凡百家事由恭人颇致饶裕矣恭人性严正有法所生男子皆教导以礼故皆成名人闻于世云左佥都御史聦者恭人中子恘曩尝告予曰聦实不肖凡聦有今日皆老母力曩聦从家君居京师就学衢舍中方甚贫约母手自勤苦得少赀即以助学费一日母从下马牌过见珠冠霞帔者问家君曰此命妇非贵人妻则贵人母母因指聦曰若能为我办耶以此聦益奋志向学后为乡县学生自谓科第可立致及试甲午不第少骄怠矣则或有所子肆母闻辄杖之聦性喜奕棋尝与寇生奕母至杖背骂曰秀才事是如此干寇生感悟与聦俱力学后寇生学亦底成曰此固刘母之赐也母善料能审家事大小无有不中者甲辰乙巳岁大凶人相食父子不相顾母与家君言今日不但子侄虽奴仆工作皆要保全一仆有私财者欲出自居母曰尔所蓄不能当此年轻去恐不免饿死不听卒饿死聦举丁未进士弘治己酉除太平推官时家君巳在毫未几家君官满过太平母再留二年朝夕惟以明刑母罔为戒后有命封家君太平推官母孺人矣又后以聦知彰德又封家君彰德知府母恭人安享禄养者二十余年益豊备矣乃益俭约戒谕如贫贱时云一时缙绅大夫闻者莫不叹息敬服传母之能教也予往过彰德与王子敬夫盖亲见之敬夫曰有此母安得无此子孙敬夫者前翰林检讨九思也知人能论故予记其语如此云此可以征恭人德容之盛矣今年甲戌三月丙子无病卒于家生宣德丁未二月丙寅寿盖八十八云男子三人玖早卒聦官如前璋顺天举人女子一人鄜州王举妻孙男子十二人伸县学生仪伟国学生玫出佐辛未进士户部主事俨国学生侃举人倌县学生仁举人聦出仕县学生价倬儒璋出孙女子八人嫁者三人宋溥张元杰马镛其壻也皆士人妻聘者三人宋氏与洛川王氏鄜州学生王文禴氏其二尚幼未聘曾孙男子九人曾孙女子七人其子孙统四十人云于乎此岂世尝有也某年某月某日葬新河口梨园村铏子坪新茔都宪公以状来请予铭其墓石铭曰　坪之广兮可以藏德坪之润兮可以延泽干向巽兮刚柔节子孙世万兮惟坪斯宅灵尔康兮永无极 

将仕郎河南南阳府学教授封翰林院检讨征仕郎王先生墓志铭 

夫贤人长者流风余韵可以敦薄俗起顽懦当道衰文弊之日其捄正开诱至不小也然往往莫之能及故礼义废绌维常不张君子有忧焉海于是述王先生之行而纳诸其墓王先生者鄠人也讳儒字友宗其先河南人仕高陵遂家不去子孙乃为高陵人今有讳元亨者墓在高陵或即始来者与其子孙皆不可考人第称王大使家墓云元亨以后有三人继祖继容继先然莫能详所出元季兵起继容继先由秦岭东行出关避兵而继祖携妻子渡渭入鄠匿居终南山中至 明兴始徙鄠城比街故子孙遂世世居鄠焉继祖生克诚克诚生敬仁敬仁生琰读书起家仕为大宁长清知县以廉直显名卒于官生子铉宽厚愽大鄠人称长者受高年爵年八十一卒配李氏生三子其长为先生先生隆凖奇颔烱目广辅而背厚若负进退居止非礼不行年十五游学山东于布衣苏先生授蔡氏尚书三年尽得其学归为鄠学诸生成化辛卯举陕西乡试试礼部不第嘅然□曰吾长清公之元孙也昔长清公英英烈烈莫能举进士盖尝命子曰是在尔小子矣今不举异日何以报地下再试戊戌不第以乙榜遂为保宁巴县学教谕于是仰天叹曰嗟乎志士若是矣其命也夫其命也夫至巴品第材质以为教其子弟皆兴行踊跃巴素尠科目至是连举三人焉弘治巳酉复任祥符学教谕其教一视巴无损益居七年迁南阳府学教授教授三年以外艰归遂不复仕云先生始仕巴时欲奉父母入蜀就飬李夫人以道险弗往止奉高年公往居一年高年公还岁时伏腊及父母旦日未尝不东向泣拜甲辰关内大旱人相食先生以俸金予仲弟归飬父母召其宗族可来食者三十人于巴又推其余令邻里已之巴者贸易为食巳虽益困则益休然乐也在祥符日谓去鄠逾近可奉亲来养乃数上书高年公弗许欲罢归去高年公又不许故思虑浸滛至发尽白及闻高年公丧痛恨击面若不欲更生也故既葬高年公事李夫人终身不易焉此其诚孝恳至切益何如也海曩游京师见先生之门人皆深服先生之教严毅切至有古人循循之益各言其与先生送时眷恋之事犹泣不沾臆其浃洽于人心者若此也此岂区区声音笑貌可至邪弘治甲子予拜先生于鄠时先生巳受封为检讨当母杛枎人之丧悴悴蹙蹙不得闻其言论前年壬申予再如鄠拜先生望之休休乎其容洋洋乎其度也接其言渊乎其深粹乎其理也曰此有道者古伏生戴公董生之流也乃吾身亲见之乎宜其子孙彬彬然执礼而好义勤问而尚贤此其物有然矣踰年而先生卒盖癸酉冬十月某日也先生虽严以自治而天性温厚未尝无所容中情澹然母以富贵利禄少动诸子科第相接声望相踵天下识与不识莫不欣异仰慕而先生如有所弗闻者居乡日与故旧置酒高会洋洋而乐盖有广受之风焉配夫人刘氏封孺人生四男子长九思以庶吉士任翰林检讨文名才行闻于时为 上经筵讲官纂修孝宗实录成刘瑾用事同翰林诸公以未习时务出转吏部主事迁员外郎郎中瑾下狱言者以有罪劾谪寿州同知会天变言者又劾 诏以同知致仕归次九叙甲子举人九皋义官九峯戊辰进士河南道监察御史孙男子五人瀛癸酉举人潭沐渭渼孙女子八人巳嫁者二人鄠学生杨显盩厔学生徐永图婿也余与曾孙女一人俱幼未聘九年月日葬鄠北六老庵之原先茔九思语予曰曩九思罢寿州会盗起不得行先君赐书开导以理唯九思有所惰也及归值舍弟九峰以病得告先君见九思来甚喜慰九思日日率诸弟以奉先君之欢虽即已病先君中无以留也乃再踰年先君卒矣其恸盖何可言夫完德厚行闾巷固宜有之亦奚必尊官盛位然莫能一二数者盖利欲所灼鲜有弗化者斯贤人君子世固所爱慕焉先君之行盖可以睹矣其赐九思书曰盖闻萋菲之谗诗人叹息流言之兴圣人惧焉此天下古今万世共闻睹也故曰众口铄金积毁消骨此非过语也其有见而言之也夫古之君子竭忠其主非有所不尽也修身慎行其越人非不多也然卒以罹于谗是故屈原放而离骚兴其辞悲婉愤厉读之沨沨焉使人心悲泣下而小子何为哉古曰弭谤莫如自修此吾所尝奉教于君子天地月日巍乎焕然仰而观之□而察之求无媿于斯斯巳矣而又何惑焉夫贤者以一世之绌成百世之名其道固有然矣小子将何为哉其言理直而指明义精而引长若此故予得以若于篇诏后世焉铭曰　王氏之始厥自姬周平王既东是有中丘乃及高陵三绪维承伯也克武复兹□京长清烈烈于宗有赫廉直显名何政弗格高年笃孝是生南阳光祖显祢彝伦以昌位不盖德爰及诸子海宇有声光被元始理茂本隆流长德厚者被荣木何不秀南山岩岩玄堂闷闷万世斯安我铭是跋 



【卷之十九】
 墓志三 
 祭文 

【卷之十九 / 墓志三】
 □明诗人邵晋夫墓志铭 
 怀远将军西安右护卫指挥使陈公淑人曹氏合葬墓志铭 
 奉议大夫工部虞衡清吏司郎中致仕刘君墓志铭 
 王安人魏氏墓志铭 
 明赠文林郎监察御史王公合葬墓志铭 
 陕西庚午举人东墅王君墓志铭 
 明故中宪大夫四川按察司副使东公封太恭人薛氏合葬墓志铭 
 明故封文林郎监察御史王公墓志铭 
 明故中宪大夫河南开封府知府王公配宜人张氏合葬墓志铭 
 明故通议大夫兵部左侍郎陈公墓志铭 
 东母孺人薛氏姜氏合葬兵部给事中东公墓志铭 
 明故通议大夫四川按察司按察使马君墓志铭 



对山集卷之十九　　墓志 

□明诗人邵晋夫墓志铭 

