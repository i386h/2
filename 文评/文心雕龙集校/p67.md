<!-- { "loadSidebar": true } -->
「劳」，黄本作「荣」。《校证》：「元本、冯本、汪本、畲本、张之象本、两京本、王惟俭本『荣』作『劳』，《古论大观》三五引亦作『劳』。」《汇校》：「『劳』，《御览》作『荣』。按作『荣』是，『劳』『荣』形近致误。」按《孟子尽心上》：「孟子曰：挟贵而问，挟贤而问，挟长而问，挟有勋劳而问，挟故而问，皆所不答也。」《礼记明堂位》：「成王以周公为有勋劳于天下，是以封周公于曲阜，地方七百里，革车千乘，命鲁公世世祀周公以天子之礼乐。」又《祭统》：「铭者，论譔其先祖之有德善，功烈勋劳庆赏声名，列于天下，而酌之祭器，自成其名焉。」此处作「勋劳」是，勋荣连文，经书罕见，《御览》、黄本作「勋荣」者，或钞者据《史记惠景闲侯者年表》唐司马贞索隐述赞「建陵勋荣」改耳，不必从。
迍败之士。
范校：「孙云：《御览》（迍）作『屯』。」《附校》：「『迍败』作『屯贬』。」《校注》：「『败』，《御览》、《史略》引作『贬』。按『贬』字较胜。」按《说文》无迍字。本作屯。《说文》：「屯，难也，象艹木之初生，屯然而难。《易》曰：刚柔始交而难生。」《易屯》孔疏：「屯，难也。刚柔始交而难生，初相逢遇，故曰屯难也。」又《说文》：「败，毁也。」迍败，一指其始，一谓其终。若作「贬」字，则义非周备，盖死灰尚有复燃之势，贬者亦有再起之时也。
虽令德而常嗤，理欲吹霜喷露，寒暑笔端。
「喷」，黄本作「喣」。黄校：「『理欲』二字衍；『喣』一作『喷』，从《御览》改。」范校：「孙云：《御览》无『常』字、『欲』字；『嗤理』作『蚩埋』。」《附校》：「『常嗤』作『蚩埋』；『理欲』二字无。」《校释》：「按《御览》作『虽令德而蚩埋』，『蚩』乃『嗤』省，『理』为『埋』误，『欲』则『吹』之衍而误者。」《校证》：「《史略》作『嗤埋』。按作『嗤埋』是，今据改。旧本因『埋』误为『理』，文不可通，因于『嗤』上加『常』字耳。」《校注》：「冯舒云：『理欲二字，钱本无，误衍。』按上句末之『常嗤』当依《御览》、《史略》改作『嗤埋』。『理』即『埋』之误。上句之『常』字与此句之『欲』字，皆系妄增。『喷』改『喣』是。《记纂渊海》七五、《续文选》亦并作『喣』。《老子》第二十九章：『或呴或吹。』河上公曰：『呴，温也；吹，寒也。有所温，必有所寒也。』《庄子刻意》篇：『吹呴呼吸。』释文：『呴，亦作喣。』」《考异》：「按：此数句应作『虽令德而常嗤，吹霜喣露，寒暑笔端』，『理欲』二字似衍。」按从《御览》、黄本删、改。
此入同时之枉。
「入」，黄本作「又」。范校：「孙云：明抄本《御览》『枉』下有『论』字。」《附校》：「『枉』下有『论』字。」《校证》：「《御览》『枉』下有『论』字。又元本、传校元本、冯本、汪本、畲本、『又』误作『入』。」《校注》：「『枉』下，《御览》、《史略》引有『论』字。按有『论』字较胜。」《补正》：「按有『论』字，语意始明。《说文》木部：『枉，衺曲也。』《广雅释诂一》：『枉，曲也。』枉论，谓持论偏颇也。」按从改。
可叹息者也。
黄本「可」后有「为」，黄校：「『为』字从《御览》增。」《附校》「『为』字有。」《校证》：「『为』字原无，梅六次本补，黄本从《御览》增。案《史略》有『为』字。」《考异》：「按：从《御览》是。」《汇校》：「按：有『为』字较胜。」按从《御览》补。
欲述远则诬矫如彼。
「欲」，黄本作「故」，黄校：「元作『欲』，朱改。」范校：「孙云：《御览》作『故』。」《校证》：「『故』，原作『欲』，梅据朱改，徐校同。案《御览》、《史略》作『故』字。」按从《御览》、黄本改。
记近则回邢如此。
「邢」，黄本作「邪」。范校：「孙云：明抄本《御览》（记）作『略』。」《校证》：「《御览》、《史略》『记』作『略』。」《考异》：「按：作『记』是。」《汇校》：「『邢』，《御览》作『邪』。按：邢、邪形近致误。」按上言「录远略近」，疑此作「略」字为是。又「邢」字从《御览》、黄本改。
折理居正。
「折」，黄本作「析」。《汇校》：「按作『析』是。」按：《论语颜渊》篇：「子曰：片言可以折狱者，其由也与？」《正义》：「《御览》六百三十九引郑注曰：『片，读为半，半言为单辞。折，断也。惟子路能取信，所言必直，故可令断狱也。』」则作「折理居正」亦通。又《说文》：「理，治玉也。」《定声》：「顺玉之文而剖析之。」作「析」义长，从黄本改。
唯素心乎。
「素心」，黄本作「素臣」，黄校：「元作『心』，今改。」黄注：「《春秋序》：说者以仲尼自卫反鲁，修《春秋》，立素王，丘明为素臣。」范校：「孙云：《御览》作『懿上心』三字。」《附校》：「作『唯懿上心乎』。」纪评：「陶诗有『闻多素心人』句，所谓有心人也。似不必改作素臣。」范注：「案纪说是也。素心，犹言公心耳。本书《养气》篇『圣贤之素心。』是彦和用『素心』之证。《文选陶征士诔》『长实素心。』亦作『素心』。」《校释》：「梅子庾以杜预《春秋序》有『丘明为素臣』之说，改作『素臣』，以配孔子素王，亦通。」《义证》引《疏证》：「如作『素臣』，则上下文义甚顺。否则费解。」《校注》：「按《文选》颜延之《陶征士诔》：『长实素心。』李注：『《礼记（檀弓下）》曰：有哀素之心。郑玄曰：凡物无饰曰素。』《江文通文集陶征君田居诗》：『素心正如此。』并以『素心』连文。《养气》篇：『圣贤之素心。』尤为切证。不必泥于本篇所论，而改『心』为『臣』也。」《补正》：「元本、王批本、《子苑》三二引作『心』，是『心』字不误。」《考异》：「按：王校据纪评作『素心』者非是，盖素心自有出处，然检下文固尼父之句，则作『素臣』为是，此梅本注云所以称左丘明也。」按《宋书谢灵运传》引《撰征赋》：「本文成之素心，要王子于云仞。」《南齐书崔慧景传》：「（子）觉亡命为道人，见执伏法。临刑与妹书曰：……平生素心，士大夫皆知之矣。既不得附骥尾，安得施名于后世？」史书常见，多谓本心。所指广，较「素臣」义长。
务信弁奇之要。
「弁」，黄本作「弃」。《汇校》：「按『弁』乃弃之残，当作弃。」按从黄本改。
明白头讫之序。
《校证》：「谢云：『头疑作颠。』徐说同。」
晓某大纲。
「某」，黄本作「其」。《汇校》：「按『某』乃『其』之形误，作『其』是。」按从黄本改。
负海内之责。
《校证》：「冯本、汪本、畲本、何允中本、日本活字本、锺本、梁本、清谨轩钞本、日本刊本、王谟本、崇文本『责』作『贵』。徐校作『责』。」《考异》：「按：作『责』是。」
而赢是非之尤。
「赢」，黄本作「嬴」。范校：「顾校作『赢』。」范注：「『嬴』当作『赢』。赢，贾有余利也。韩愈不敢作史，恐赢得是非之祸尤耳。」《校证》：「『赢』，旧本皆如此，梅本、黄本作『嬴』，不可从。」《校注》：「『嬴』，元本、弘治本、活字本、汪本、畲本、张本、两京本、王批本、何本、训故本、凌本、合刻本、梁本、天启梅本、秘书本、谢钞本、别解本、增订别解本、清谨轩本、尚古本、冈本、王本、张松孙本、郑藏钞本、崇文本作『赢』。四库本剜改作『赢』。冯舒校作『赢』。按『赢』字是。《续文选》、《古论大观》、《文通》引亦作『赢』，不误。赢，受也；《左传》襄公三十一年杜注。担负也。《汉书刑法志》颜注。」《考异》：「按：作『赢』是。」按赢嬴相通。《荀子非相》篇：「缓急嬴绌。」杨倞注：「嬴，余也。嬴绌，犹言伸屈也。」《史记天官书》：「岁星赢缩。」索隐：「《天文志》曰：凡五星早出为赢，赢为客；晚出为缩，缩为主人。五星赢缩，必有天应见杓也。」嬴绌与赢缩义同。又二字皆有胜义。惟赢从贝，有获利义，用诸此处为优。

  
   
 诸子第十七


　　诸子者，入道见志之书。太上立德，其次立言。百姓之群居，苦纷杂而莫显；君子之处世，疾名德之不章。唯英才特达，则炳曜垂文，腾其姓氏，悬诸日月焉。昔【者】、力牧、伊尹，咸其流也。篇述者，盖上古遗语，而战代所记者也。至鬻熊知道，而文王咨询，余文遗事，录为《鬻子》。子自肇始，莫先于兹。及伯阳识礼，而仲尼访问，爰序道德，以冠百氏。然则鬻惟文友，李实孔师，圣贤并世，而经子异流矣。
　　逮及七国力政，俊乂蠭起。孟轲膺儒以磬折，庄周述道以翱翔，墨翟执俭确之教，尹文课名实之符，野老治国于地利，驺子养政于天文，申商刀锯以制理，鬼谷唇吻以策勋，尸（狡）【佼】兼总于杂术，青史曲缀以街谈，承流而枝附者，不可胜筭。并飞（辨）【辩】以驰术，餍禄而余荣矣。
　　暨于暴秦烈火，势炎昆（岗）【冈】，而烟燎之毒，不及诸子。逮汉成（普）【留】思，子政雠校，于是《七略》芬菲，【九】流鳞萃（止），杀青所编，百有八十余家矣。迄至魏晋，作者间出，（讇）【谰】言兼存，璅语必录，类聚而求，亦充箱照轸矣。然繁【辞】虽积，而本体易总，述道言治，枝条五经。其纯粹者入矩，踳驳者出规。礼记月令，取乎吕氏之纪；三年问丧，写乎荀子之书；此纯粹之类也。若乃汤之问棘，云（蛟）【蚊】睫有雷霆之声；惠施对梁王，云蜗角有伏尸之战；列子有移山跨海之谈，淮南有倾天折地之说，此踳驳之类也。是以世疾诸【子】，混洞虚诞。按《归藏》之经，大明迂怪，乃称羿毙十日，姮娥奔月。殷（汤）《【易】》如兹，况诸子乎！至如商、韩，六虱五蠹，弃孝废仁，（辕）【轘】药之祸，非虚至也。公孙之白马孤犊，辞巧理拙，魏牟比之（鸮鸟）【井鼃】，非妄贬也。昔东平求诸子《史记》，而汉朝不与。盖以《史记》多兵谋，而诸子杂诡术也。然洽闻之士，宜撮纲要，览华而食实，弃邪而采正，极睇参差，亦学家之壮观也。
