<!-- { "loadSidebar": true } -->
　　甲寅十年五月，秦广平公姚弼有宠于秦王兴，言无不从，然左右掌机要者，皆其党也。仆射梁喜等言于兴曰：“父子之际，人所难言，然君臣之义，不薄于父子，故臣等不敢默然。　　广平公弼潜有夺嫡之志，陛下宠之过也，无赖之徒，辐辏附之。　　道路皆言陛下将有废立之意，信有之乎？“兴曰：”岂有此耶？“喜曰：”苟无之，则陛下爱弼者，适所以祸之！愿迁其左右，损其威权，非特安弼，乃所以安宗社也！“秦王兴不应。　　会兴有疾，弼乃潜聚众将作乱。将军刘羌哭泣以告兴，梁喜等又复请诛弼，不得已，乃免弼尚书令还第。姚宜入朝，流涕上疏，请斥散凶徒以绝祸端，兴皆不听。　　却说唾契汗乙弗等谋反南凉，南凉王傉檀欲讨之，孟恺谏曰：“今年饥馑，未可轻动，慰抚杂部，足食缮兵，待时而动。”傉檀不从，谓太子曰：“蒙逊不能猝来，炽磐兵少易御，汝谨守乐都，吾不过一月即还矣。”乃率骑七千袭乙弗，大破之。　　未及还，西秦王炽磐闻之，率步骑二万袭乐都。虎台凭城拒守，炽磐以兵四面攻之，一夕而城自崩溃。炽磐入乐都，执徙虎台及其文武百姓一万余户于枹罕。　　傉檀兄子樊尼驰走以告傉檀，傉檀将士闻乱各皆逃散，惟樊尼不去。傉檀曰：“四海之广，无所栖身，与其聚而同死，不若分而获全！汝，吾长兄之子也，宗部之所寄，蒙逊方招怀士民，存亡继绝，汝其从之，必纳为孝矣！吾所适不容，宁见妻子而死。”于是樊尼遂归降于炽磐。只有难阴利鹿从之，傉檀谓曰：“吾之亲属皆散，卿何独留？”利鹿对曰：“臣有老母在家，非不思归，然委质为臣，忠孝之道，难以两全。臣不才，不能为陛下泣血而求救于邻国，敢离左右乎？”于是君臣对泣。时傉檀诸城皆降于炽磐，独尉贤政屯浩文明亹固守不下。　　炽磐使人谓之曰：“乐都已溃，卿之妻子皆在吾所，独守一城，将何为也？”贤政等答曰：“吾受凉王厚恩，为国藩屏，虽知乐都已陷，妻子成擒，不知主上存亡，不敢归命。妻子小事，焉能动心？若贪一时之利，而忘委付之重者，大王亦安用之？”　　于是炽磐乃遣虎台，以手书谕之贤政，贤政乃谓虎台曰：“汝为储嗣，不能尽节，面缚于人，弃父忘君，堕万世之业，贤臣义士，岂效汝乎？”傉檀至左南，无处栖身，乃降于炽磐。炽磐闻傉檀至，遣使郊迎，待以上宾之礼，以为丞相。岁余鸩之，并杀虎台，复称秦王，置百官。南凉自乌孤至傉檀，共三世，凡十九年，至此而终。　　八月，魏王嗣遣谒者于什门使于燕，诫其勿辱君命。什门去至和龙，不肯入见，曰：“大魏皇帝有诏，须冯王出受，然后敢入。”燕王冯跋不出，使人牵其手，逼令其入，什门入不拜，跋使人按其项，什门曰：“冯君若拜受诏，则吾自以宾主之礼相见，何苦见逼耶？”冯跋大怒，幽执什门，欲其降之，什门终不屈之。衣冠敝坏略尽，虮虱被体，冯跋遗之衣冠，什门不受。　　九月，晋荆、雍都督司马休之颇得江汉民心。子谯王文思在建康，性凶暴，好通轻侠，刘裕恶之。有司奏文思擅杀国吏，诏诛其党而宥文思。司马休之闻之，使人上疏谢罪，请解所任。　　裕不许，而执文思送之，只令其自训励，欲使杀之。休之但上表废文思，以书陈谢。裕不悦，使江州刺史孟怀玉兼督豫章六郡以备之。　　
第三三九回  刘裕发兵讨休之

　　乙卯十一年正月，刘裕收司马休之次子文宝、兄子文祖，赐其自死讫。裕自领荆州刺史，将兵击之。以将军刘道邻监留府事，刘穆之兼右仆射，命国事皆决于穆之。　　时雍州刺史鲁宗之自疑不为裕之所容，与其子竟陵太守鲁轨起兵助休之。二月，休之知次子文宝等被害，发兵讨裕，又遣人上表罪状刘裕，裕乃勒兵拒之。裕又以密书令人招休之录事韩延之为内应，延之不允，令人回书曰：辱疏。知以谯王前事，亲率军马，远履西畿，良增叹息。　　司马平西体国忠贞，款怀待物，以公有匡复之勋，国家蒙赖，推德委诚，每事询仰。谯王见劾，自表逊位，又奏废之，所不尽者命耳！而公以此遽兴甲兵，所谓‘欲加之罪，何患无辞’！刘裕足下，海内之人，谁不见足下此心，而欲欺诳国士！自谓“处怀期物，自有由来。”夫刘藩死于闾阖，方诸葛毙于左右，甘言诧方伯，袭之以轻兵。今又伐人之君，陷人以利，真可谓“处怀期物，自有由来”矣！吾诚鄙劣，尝闻道于君子。　　以平西之至德，宁可无授命之臣乎！假令天长丧乱，九流浑浊，当与臧洪游于地下耳！　　刘裕开视其书，以示将佐曰：“事人当如此矣！”诸将佐皆默然。　　时韩延之以裕父名翘，字显宗，乃更其子曰翘，以为不臣之意。刘裕遂使参军檀道济、朱龄石将步骑五万出襄阳，江夏太守刘虔之聚粮以待。鲁轨被道济攻击杀之，取其粮以给三军。　　裕又使婿徐逵之、蒯恩、沈渊等以军三万出江夏口，与轨战。　　逵之未尝经战，一见敌兵强盛欲走，因此众溃，大败而死。裕闻之大怒。三月，裕率诸将济江，休之兵临峭岸，裕军士在岸下，无能登者。裕自披甲欲登岸，诸将谏之，不从。裕怒甚盛，主簿谢晦向前抱持裕曰：“主公不可登险！”裕抽剑指晦曰：“我斩卿！”晦曰：“天下可无晦，不可无公！”将军胡藩以刀头穿岸，裂容足指，使三军腾之而上，随者稍众，直前力战。　　休之兵稍欲退，裕以兵乘之，休之兵遂大溃。裕以大众攻克江陵，休之、宗之皆败而走。鲁轨留守石头，见司马休之众溃大败，料事不济，不敢接战，来守石城。刘裕直遣兵攻破石城，休之与鲁宗之、轨等惧走奔秦。宗之素得民心，士民争为之卫送出境，追兵尽境而还。　　休之至长安，拜降秦王。兴以为扬州刺史，使侵扰襄阳；复使宗之将兵克襄阳。未至，宗之已卒。　　刘裕知休之奔降于秦，乃令众将还建康，奏帝以穆之为左仆射。　　

第三四零回  魏占荧惑在东井

　　八月，魏比岁霜早，云代民多饥死，太史令王亮言于魏王嗣曰：“按谶书，魏当迁邺，可得富乐。”嗣以问群臣，博士祭酒崔浩、特进周澹曰：“迁都于邺，可救今年之饥，非长久计也。山东人以国家居沙漠之地，人畜无涯，号‘牛毛之众’。　　今留兵守旧都，分家南徙，不能满诸州地，情见事露，恐四方皆有轻侮之心。日百姓不服水土，疫死必多。而旧都兵少，屈丐、柔然必将窥我之心。朝廷隔恒绝千里之险，难以赴救，此则声实俱损也。今居北方，山东有变，则轻骑南下，布护林薄之间，孰能测其多少？百姓望尘慑服，此国家所以威制诸夏也。　　来春草生，豆麦将出，兼以菜果，得及秋熟，则事济矣！“嗣曰：”今仓廪已竭，若来秋又饥，则如之何？“对曰：”且以饥馁之户，使就食山东，若来秋复饥，当更图之。但方今不可迁都耳！“嗣悦服之。嗣躬耕籍田，劝课农桑，明年大熟，民遂当安。　　初，崔浩为嗣讲《易》、《洪范》，嗣因问天文、术数，浩占决多验，由是有庞，凡国家密谋皆预之。尔时“荧惑”不见八十余日，秦大早。魏太史奏魏王嗣“荧惑”道在“匏瓜”中，忽亡不知所，在依法当入危亡之国。先为童谣讹言，然后行其祸罚。魏王嗣召名儒凡数人，与太史议“荧惑”所诣。崔浩曰：“《春秋传》说神降于‘莘’，以其至之日，推知其物。　　今‘荧惑’之亡，在庚午、辛未二日之间，庚午主秦，辛未为西夷，‘荧惑’其入秦乎？“后八十余日，果出”东井“，留守盘游，久之乃去。秦大旱，昆明池竭，童谣讹言，国人不安，间一岁而亡，后秦没，其占果验矣。　　丙辰十二年春正月，却说秦王兴病，广平公弼称疾不朝，聚兵于第。兴闻之怒，收弼党唐盛、孙玄等诛之。将杀弼，太子泓流涕固请赦之。泓待弼如初，无忿恨之色。秦王兴疾稍愈，与群臣出朝门，游文武苑，至日昏而还。入西溯门，前驱先到城门，校尉满聪披甲持仗，闭门拒之。秦王兴自来门边曰：“朕躬在此，卿等何故闭门？”聪曰：“今已昏暗，奸良莫辨，有死而已，门不可开！”秦王兴领众复回后朝门入去。兴知聪法令严明，次早召聪入，以为廷尉。忽闻探马来报，晋刘裕调兵屯于聚苟陂，必然扰境，宜遣人去迎。秦王兴闻知，谓尚书杨佛嵩曰：“吴儿不自知，乃有非分之意，待至孟冬，当使卿率轻骑，焚其积聚，大举破之。”　　秦广平公弼欲为乱，谋谮姚宣于秦王兴曰：“臣今闻姚宣自称言，待陛下万岁后，要与太子争位。”兴信之，只令弼执兵三万去杏城，收宣下狱，命弼将兵三万，就守秦州。尹昭曰：“广平公与太子不平，今使握强兵于外，陛下一旦不讳，社稷必危。”兴不从。秦王兴自如华阴，使太子姚泓监国。兴疾笃，还长安。姚弼党待郎尹冲谋，因泓出迎兴时杀之，奉兴幸弼第作乱。太子泓窃知，不迎，遂皆不果。兴既入宫，命泓录尚书事，泓奏知尹冲谋欲为乱之事。兴大怒，使西平公绍典禁中兵，收弼第中甲仗，尽入武库。兴疾转笃，命禁兵侍卫宫门，毋许外人出入。南阳公愔即与尹冲率甲兵五千攻端门。兴闻变，力疾监前殿，使姚绍领禁兵出拒。禁兵见兴无事，喜跃争先攻贼，愔等大败而走。兴乃引绍及姚讚、梁喜、尹昭、敛曼嵬入受遗诏，辅太子泓。明日卒，泓与梁喜等谋，秘不发丧，选精甲五千，捕愔等诛之，乃即位称皇帝，封赏功臣。　　

第三四一回  刘裕兴兵大伐秦

