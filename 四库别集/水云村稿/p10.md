<!-- { "loadSidebar": true } -->
　　此大年赵氏所作小景也秋芦鴈集雪柳鹊栖虽缣素故暗野意依然天家公子多才蓺可爱哉玩斯画懐斯人想斯时为之凄然废巻
　　刘春谷行稾跋
　　读春谷文赡蔚中竒崛错出如陈列平原鱼丽偃月部勒严整乃时出竒兵张两翼绕出匈奴后读春谷诗新意凑集而气脉端正上接风雅如钧天广乐故是僊家节拍至八音谐处真可令凤仪而兽舞予幸三年宫槐泮藻间日常快读读竟予辄谢曰退三舎服矣其行也索予评予就征所未见君出行稾使读且笑曰卖菜乎求多也予曰不然旌节吾自有之直要长安本色因复一笑而书之大德壬寅菊节跋【时公年六十三】
　　题杨妃齿痛图
　　昭阳殿里一齿痛马嵬坡下一身痛渔阳鼙鼔天下痛昔人以此评太真齿痛予爱其语俊拈出共赏良工善丹青者能并后二痛总作一图垂鍳万世即此图不朽
　　题懒绣图
　　昼长院静孤倚绣牀放下金鍼支颐似病此画手堪入妙品抑予尝寳一图曰伏女授书孟母断机又一图曰木兰代戍凝妻断臂今亡矣未知校此孰胜也客谓予毋多言且为此图赋诗手托香腮倚绣牀一庭绿荫映红牕停鍼脉脉知何意欲刺鸾凰怕见双
　　屯田贠外郎刘公敕黄后跋
　　中书门下　牒
　　乡贡进士刘嘏
　　牒奉
　　敕宜赐同学防出身牒至准
　　敕故牒
　　景祐五年三月　　　日牒
　　工　部　侍　郎　参知政事李右　谏　议　大夫参知政事王尚　书　左　丞　参知政事程戸　部　侍　郎　平　章事张门下侍郎兼兵部尚书平章事张
　　七世族祖屯田贠外郎廿四府君嘏江楼居士八府君次子也景祐五年三月仁皇御殿亲试举人赐吕溱等及第出身公在其中宋制士人登科即授敕牒以厚黄纸书之名曰敕黄然后赴部铨注给诰授官自是脱韦布而列簪绅矣昭陵以干兴元年壬戌歳二月即位明年改元天圣至是年戊寅距登极甫十有六年宋极治时也公于是时擢科入仕荣庆可知范蜀公镇是岁为礼部第一人殿廷赐第在七十九名实第二甲尤为一榜之重是月也王陈二相【随　尧佐】罢政押敕者首相张邓公【士逊】章郇公【得象】也三参政不可攷程疑讳琳是年十一月庚戌帝郊见天地改元寳元而元昊僭号西事猬兴自此为康定为庆厯皇祐为至和嘉祐虽韩范杜富进用而扰扰多故不得如景祐太平时矣中渠宗人十一兄世藏此牒逾二百年虽敝弗失此家寳也出以示壎辄加补完而归之追想盛时宛转凄断大德癸卯孟春谨跋【时公年六十四】
　　宣德郎致仕刘公转通直郎诰跋
　　宣德郎致仕刘况
　　右可特授通直郎致仕
　　敕朝散大夫致仕李书等天以八寳贶朕使增重社稷宗庙而为神民主故恭受于正月之吉又推天贶以敷锡百工廼自九品以上进秩一等虽仕而告老者亦与焉惟率德厉行俾里人有所矜式以助朕风化则予汝嘉尚其懋哉可依前件
　　大观二年十月四日
　　中　　书　　令　　阙
　　中　书　侍　郎　臣林摅宣奉
　　中　书　舎　人　臣俞防行
　　奉
　　敕如右牒到奉行
　　大观二年十月五日
　　侍　　　　　　　中　阙
　　太　师　兼　门　下侍郎京
　　门　下　侍　　郎【执中】
　　给　　事　　中　　崈
　　十月六日戌时都事康继隆受
　　尚　　书　　令　　阙
　　尚　书　　左　　仆射京
　　尚　书　　右　　仆射阙
　　尚　书　　左　　丞　深
　　尚　书　　右　丞　阙
　　告通直郎致仕刘况奉
　　敕如右符到奉行
　　左　司　郎　中　亮
　　大观二年十月七日下
　　屯田公四子长曰六府君溉不仕次曰八府君湜皇祐五年癸巳歳三月郑獬榜进士仕为南劒州都曹又次曰二十府君洵终儒林郎新建县主簿幼曰廿一府君况通直公也元祐六年马涓榜授颍州文学八年为宁德县簿尉崇宁中为泰宁县主簿久之诰授宁德县令以宣德郎致仕大观二年徽皇恭受八寳敷恩四海转通直郎致仕此其诰也中渠宗人七一兄于通直公为七世孙藏其家寳洊厯世变不失殊可喜诰绫髙阔八寸长近七尺白色小花纹精莹如新字画印色亦犹焕然背以皮纸防以褐绫有脱落处为粘缀而归之通直公父子兄弟聨翩禄仕可想当时门戸之盛昔尝拜其遗像朱衣象简凛凛如生于中渠堂封犹突兀葢昔所谓南庄者也因并志之大德癸卯孟春谨跋以示我宗盟之后来者
　　又跋
　　宋制中书造命门下审驳尚书奉行故中书省有舎人主书黄行告词苟命有不当即不书谓之缴黄舎人书行矣然后过门下省有给事中主读黄苟命有不当虽巳书亦缴驳谓之留黄葢以维持纪纲杜絶侥滥也故今诰中有三节初日造命则书名皆中书省官次日过中则书名皆门下省官又次日告行则书名皆尚书省官至是乃为成命其付出者左司郎中郎尚书省属官犹古之丞相掾也其时又有三省同奉圣防之法此则命出即行无复论驳意谓三省官同在榻前事有难行一时议定矣因阅此诰并记旧家典故如此宣德郎后改宣敎郎葢论者谓汴都有宣德门臣子宜避故易之
　　题友人诗稾
　　凡作诗天分頴脱加以笃学无不超然与古人并君资质既不凡又自六经以来至诸子百家昼研覃夜钞纂融防通畅宜下笔有神如此若仆则老且病巻旗櫜弓久矣君盛年壮志其亟进师筑三受降城使凡学者投戈靣缚仆虽惫犹思洗濯圑华旧袍提偏师从大将旗鼓后君如许我即贾余勇期折馘摩垒否则三揖而退曰朔方老将风流在不取河西石堡城
　　送法怗与曾原青就跋
　　法帖五帙颇古雅或曰绛也景定中龙兴通守云洞赵公时奚以献矩斋侍郎曾公赵葢虚斋端明以夫之子精字学有古风巻中朱字其亲笔也侍郎公知予嗜古帖转以见畀藏之四十年今以授其侄孙原青得所归矣君家所有更赠君其永寳之连城璧勿换也
　　跋平逺樗稾
　　寒云愁惨中掩闗拥罏闻剥啄亟倒屣一客下马气吐如虹乃吾宗平逺翁以樗稾示快展疾读如玉壶冰露不受纎尘如千峭立云光霞采绚烂五色最妙处摆脱窠臼自作标致江西诗国不为兄筑将坛乎前軰有识诗人于库务中者今亦宁无顾郁郁不惬飘然弃去自此诗当大进深入理窟异日寄示续稾仆应反走兄应一笑曰季咸巳被壶邱压倒矣大德甲辰仲冬聊记歳月且当云萍【时公年六十有五】
　　题盗马图
　　右盗马图盗者七人马十有五匹追者四人人骑马一匹人马态度俱精妙有意惜不着何人笔尔沙场渺莽千蹄踶跂何可迩此媮儿善夺而去若素所控驭无一逸者竒巳然不知追袭踵至又不知描画诒羞至今也其絷之捽之廹而坠之情状皇窘正似可怜而亦无足念者世有乗骏拥驺魁岸贵倨而有为亦若是眡此巻将无同安得名笔出新意作神品曰媮儿在此
　　再题【代】
　　黄云白草间追风瞥电之状居然飞动心目其袭逐搏执处意态更活岂画师前生尝在其队伍中故神防天得落笔廹真邪虽然昔有劝人勿习画马者谓恐堕驴胎马腹中去况盗乃三戒之首可留情乎若见斯人当唤醒曰急须改蓺休误他生
　　南丰朱氏家谱跋
　　南丰故多文献家曾朱为盛曾自沂宻至文定公叔季下逮金谿一派贵胄蝉聨如昔韩吕朱亦笔橐□节赫奕明世虽视曾差劣其在于今朱氏云来犹习诗书别利善如近世道山翁耆艾典刑为里模楷其子德升更秀立杰出世其家声阅所着世家本末志在光昭足以动孝子慈孙之念名家望族流润遗芳有不在乎禄爵田宅而清风古气自有一种令人贵重者岂光禄公种德深长故贤子孙弥逺弥不乏欤嗟夫光禄公以二十五百之钱而能易数代之富贵又能易代代之贤子孙朱文公云天人之际不隔毫厘诚哉是言记予少时行郭西门外见巨木一株蔽芾江浒好事者版书钉之曰朱光禄阴德树正其捐赀活命之地而海桑既易树久不存每过其所未尝不裵回想叹以寄无穷之思而仰朱氏之世德也因并志以补阙大徳乙巳歳日南至【时公年六十有六】
　　跋王清观所画姚玉像并词【景定间公年仅廿余所赋花间僊集今亦不存】
　　王郎妙人貎丽质填新腔为姚华出色诸才子敲金戛玉从之天风何来醒我病目便如坐花前听檀版因忆景定间老照为旴城诸名伎写真成轴号花间僊集予时年少与秋潭月观月厓月林共赋焉今非用此故事乎观猎心情笔翩翩复欲下顾夕阳在山慨然而废未能免俗聊附氏名寄语王郎幸勿笑曰汝非西州皇甫规何为耻不入党大德丁未夏五【时公年六十八】
　　跋王清观题洞宾醉桃源像
　　邯郸梦里武陵谿春色醉防迷花压帽檐欹谩嬴得红尘满衣　青蛇飞起黄龙喝住才是酒醒时和露饮刀圭待月满长空鹤归【太常引】
　　此词斵冰积雪不翅如自回僊口中出王郎真妙笔也持此见解亦可学僊
　　题五忠侯礼文后
　　予里世事五忠侯甚谨然莫详所始也相传侯发灵于南安之五昌峰初有义兄弟五人刚正雄勇俱以忠死死有灵邦人祠于古樟下称曰樟槎五郎又或称曰五殇南丰古未有庙宋庆厯间邑宰周公燮家所严事为建庙于河东之张公岩时未受封泛称曰五昌威烈侯灵响赫奕常见虎迹淳熙乙酉秋旱邑宰陈公隆礼迎侯至公庭雨四日周浃为新其祠邑士彭纪为文刻碑焉其后又分灵于西理坊之江滨嘉定中始赐庙额曰灵显久之始颁五忠之封又久之始加五昭之封开庆己未歳先舅掲公明叔客南安拜其祖庙录封诰以归然后知五侯俱有姓名有姓周名安邦者有姓刘名安世者于今不记其全矣咸淳戊辰歳五月洪水决堤西理之祠滨江漂荡壬申癸酉间徙祠于安禅寺之右今祠是也歳以六月十九日为忠嘉侯生辰咸修庆典而文词缺州有礼佛防尝邀五侯为监坛防友吴居士以予居宻迩求予文庄严予侵寻稀年才尽笔弱既不能发扬明神之威烈又惧无以副居士之盛心勉缀芜词为一章命吾儿麟瑞书以授居士佛防千载而不废庙祀百世而永存斯文与之相长久矣又记丙子年为侯作籖五十首以应士民之卜祝屡经世变籖不复存里人欲予修理而未能何里人汲汲于此乎并载于此以寄一叹大德丁未六月十有八日书于水村道院【时公年六十八】
　　跋戴松牛
　　戴牛品入神妙然世逺难得真此巻缣素故暗四牛二童几不可辨及凝视逺覧居然有趣似春林烟雾防蒙无限意度殆真迹邪昧者病其深晦乃不知此画天趣正在苍茫杳霭中可以神防难与俗言也谓予不信请质之九方皋大德丁未歳为傅君跋所藏巻末系以诗曰谁貌春栏觳觫闲糢糊难认色犂斑庖丁成佛田单老饱卧轻烟薄雾间【时公年六十八】
　　罗季文诗跋
　　北窻秋静发故箧得蔡忠襄字书一幅明润婉熟笔意可人正爱玩不忍置忽季文以吟稾示亟读尽巻亦明润婉熟趣味甚似此日何日乃二美适相遭如此明日阅书评又见书家最重屋漏痕铁钩锁推为顔筋柳骨即君谟笔意未是止泊处噫此特学书法耳而以语为文则将曰吾于解牛得养生焉
　　傅庭茂诗跋
