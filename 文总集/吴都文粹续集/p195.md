<!-- { "loadSidebar": true } -->
　　吾友钱君孔周以髙明踔絶之才负陵轹奋迅之气感慨激卬以豪俊自命雅性濶达不任检制所与游皆一时髙朗亢爽之士若唐君伯虎徐君昌国其所善者视余拘捡龌龊若所不屑而意独亲时余三人与君皆在庠序故防为数时日不见輙奔走相覔见輙文酒燕笑评隲古今或出所为文相订质以为乐既而唐徐起髙科入仕寻皆病亡而汤君子重王君履约履吉虽稍后出而逰好为密葢君喜问学尤好结纳自少至老未尝一日防学亦未尝一日防取友以自益也其所友必胜已者茍不当其意虽富贵有势力者恒白眼视之或取怪怒不防也家本温厚室庐靓深嘉木秀野足以游适时时肆陈圗籍招集竒胜满坐酒壶列前棊局旁临握槊呼卢凭陵翔掷含醺赋诗负轩而歌邈然髙寄不知古人何如也乌乎而今已矣交逰中有如斯人可复得邪性喜蓄书毎并金悬购故所积甚富诸经子史之外山经地志稗官小説无所不有而亦无所不窥尤喜左氏及司马班扬之书读之殆遍遇有所得随手劄记巨积数帙至所不喜虽世指以为切要而君未始一注目也为文竒崛深奥读之棘口不能句然思语丽足自成家而尺牍之妙尤其所长一行数字矢口信笔文意灿然如出铏炼他人沉思极意不能至也早嵗思以功名自奋稍敛锋锷以就文场矩矱亦惟渉猎训故涵泳道腴而已于世所谓帖括关键皆不之省人咸非笑之而提学莆田陈公独识之尝按试第居髙等咸以为疑公曰吾见其文有古意知其非经生常士也余亲闻陈公语喜公能得君而又喜君之为公所得也自陈公去他主司惟取浅近合格者而君不复振矣君自治辛酉至正徳丙子凡六试应天试輙不售而年日益老遂自免归乌乎惜哉君长身玉立被服鲜华而举止轩掲人望而异之谓必有所就而竒穷肮脏迄于不偶乌乎惜哉晩嵗困于征徭家日益落又得末疾行履跛曵每负杖而嬉而髙懐雅致不殊前时文酒过从燕笑谑浪委蛇容与使人意消乌乎君真雄俊不羁之士哉而曽不得一试以死岂不痛哉君讳同爱字孔周别号野亭钱氏其先江都人有讳仲阳者以医名于宋见国史六世祖益仕元为常州府医学教谕避乱来呉遂占籍为长洲人益生太医院医士原善原善生晋府良医宗道宗道生太医院医士良玉玉生伯寛伯寛生汝式自汝式以上世以医显汝式娶何氏生君兄弟二人长同仁太医院御医次即君娶张氏子男二人鹤徴太医院医生娶呉氏竹徴蓟州吏目出后同仁娶朱氏继汤氏女二人长适余长子县学生彭次适陈遇侧室生子男一人复徴娶傅氏女一人适刘司衡孙男五人孙女三人君生成化乙未七月初二日卒嘉靖己酉六月初九日享年七十有五庚戌十二月初一日葬呉县横山铭曰气则扬亦艺而章维命不臧而志弗昌巻而藏而卒困以亡吁其伤
　　故翰林侍讲承直郎王君墓志铭
　　杨士竒
　　宣德元年三月二日翰林侍讲王璡汝嘉卒馆阁自大学士而下咸走会哭已而共嗟咨叹曰当国家用儒之际奈何其防贤者且两朝史事方严奈何防文学老成人相与悼惜不已汝嘉为人惇实内贞外和行修识明学该博尤熟书春秋为文章和平寛厚一傅于理勤职务虽老不倦虽风雨寒暑不自逸而折衷羣议辞气雍容简而适当故所为悼惜之者非徒以寮寀之故交游之私也既卒之两月其子篪奉榇归葬其乡以翰林脩撰张洪所述事状求葬铭余于汝嘉有斯文之契廿有六年义宜铭故序而铭之序曰王氏其先京兆人唐大理卿藻从僖宗幸蜀家蜀之遂宁九世至拯事宋理宗为吏部侍郎遂家苏之长洲生矩之元温州路总管总管生光祖常熟县尉县尉生平孙黄岩盐场司令司令生立中松江府知府三子琏洪武中吏部主事汝玉右春坊右賛善兼翰林编修季汝嘉也自幼喜学问颖敏异羣儿十嵗从师受经下笔敷绎义理已津津动其长者侍松江君宦游浙东西所亲炙日广造诣日深矣平居孝亲敬兄一本于至性尝坐累谪戍五年后举明经为武昌府学训厯九年陞大庾县学教谕所至尽心啓廸学者率见成效初被召修永乐大典为副总裁又召修四书五经性理大全书成皆受重赐遂陞翰林五经博士授迪功郎秩满陞侍讲授承直郎永乐中考乡试应天府广西广东各一考会试礼部三无敢干以私者洪熈初建文阁时翰林学士杨君溥偕汝嘉二人者受命日直其中礼遇甚厚汝嘉与人交久而敬澹而可亲于义当然未尝有所不尽一时王氏之盛汝玉汝嘉先后入翰林汝玉文名闻天下而士君子论行已有道葢于汝嘉无间言云汝嘉防恩赠其父为翰林侍讲承直郎母任生母黄皆为安人封其妻葛安人二男子节篪皆好学有立箎选永乐二十一年乡贡二女子皆有归一孙钦汝嘉没时春秋七十有二庻几可无遗憾者欤铭曰介如石温如玉嗟君子兮不可复兮
　　王侍讲璡与其兄文靖公璲墓并在阳山鳯凰峯下故乡贡进士谢君墓志铭　　　杜琼
　　君讳防姓谢氏维贞字也别号容庵世为苏之长洲人曾祖祐之祖彦达父以澄三世皆隐约里闬不食非其力人皆以善士目之君生而岐嶷不与凡子类未数嵗即嗜读书母平氏怜之輙缩其膏油俾毋夜读君窃入宻室而嘿诵焉既长益究道学归于厥躬其居家奉二亲以孝与其弟维徳笃友爱交朋友以忠信事有不安于义者虽小小不为也业进士业以易经中正统甲子南京秋闱明年防试春官登乙科选得学正职君以不能为人师乞罢卒于家
　　故处士钱伯铉妻张氏墓志铭　金问
　　孺人讳善庆苏之呉邑人曽大父某大父某父仲良俱懐才德不求闻达母周氏有懿行孺人之生性慧而行淑孝经列女传通晓大义凡于女经其母尝曰教而不劳组紃文绣之事族人皆曰巧莫可及既笄择嫁锡山之钱君伯铉乃呉越王十四世叶之孙元永嘉书院山长彦春之子至正从父避兵于呉因而家焉孺人入门以孝敬事舅姑以寛裕待媵妾贞顺之宜恒服于身体忿之色不作于容貌賛画家政井井有条乡里皆曰钱氏得佳妇而家业兴矣是以名门右族莫不以为仪范然伯铉处士尝逰郡庠学举子业厥后弃去以疾而不见试践履儒素有隐君子风不畜羡余及卒家无长物孺人以嫁时装送资贿具棺椁尽祭葬之礼乡族称之若出一口逮夫男女嫁娶毕悉以家务付子妇司之孺人惟奉佛诵经优防自若正统辛酉十一月二十四日以疾终距生于元至正辛丑抵卒之年春秋八十有一子男一曰实娶曹氏女二长静延适同郡陈常安次志延未行孙男二骥娶苏氏骐未娶孙女一适玉峯朱瑀曽孙男一曰浒孙女二俱防卜正统八年癸亥十月初四日呉县胥台乡黄山之原从夫兆也将事郎某公以行状乞铭于予既按状次第而述之铭白钟灵毓秀衣缨之家三从四德良玉无瑕思之古人伊谁其偶梁家之妇陶家之母鬛封四尺胥台之乡其藏其固弥久弥康
　　此七世祖母张氏墓志铭
　　钱处士墓志铭　　　　　　　刘棨
　　处士名孟浒字仲广初号渔隐裔出武肃王镠自浙徙常之锡峯时号砖桥钱氏曽祖鼎赘苏之张氏遂占籍为长洲人祖公隐父惟善俱潜德弗耀母苏氏处士生有志操知经史工绘事容肃貌端气宇爽闿作诗时有警句吾祖宗伯文恭公因以女妻之既壮挟赀游江湖遇佳山水则留连而不忍去诗人学士则亲炙恋慕之隠文僻字则退而考诸书必求其通而后已用是见闻益博噐业益宏而名实籍籍士夫间矣晩年卜筑于憇桥之右开地数弓凿池构亭莳花竹培蔬果春和景明羣芳竞秀秋霜气肃橙橘红黄缟雪漫空绿隂匝地处士皆披巾曳杖逍遥其间咏风月以适性情圗景物以玩造化客至则觞博茶话陶然防其世虑又自号晩圃云最后闻亲藩唐王能下贤乃挟策而往王果贤之为书晩圃且赋诗数什以褒之至有诗宗杜甫画法王维之句大司马公安王公因为之作记葢与其修于壮而成于老也生于宣德壬子二月十七日卒于正德改元九月二十六日享年七十有五元配即吾姑刘氏生一女适祝蕃皆先卒继顾氏生一子曰桓桓以才技徴入京师供事内府配张氏女一适计鳯孙男一曰曽娶唐氏卜某年某月某日葬于黄山祖茔之次既而以墓志请予处士内侄也敢以不文辞乃为之铭曰猗维处士行达言訚鉴古书画服古衣巾遨逰湖海见闻日亲王公野叟即之者亲所亲伊何厥中孔珍晩开小圃乐极天真乗化归尽不亾者存刻铭斯石用式后人中宪大夫太常寺少卿经筵国史官武丘刘棨撰并书
　　此晩圃曽祖府君墓志铭墓在吴县黄山
　　陈基传　　　　　　　　　尤义
　　陈基字敬初台之临海人父祥多闻好学尤善老子清净之説平居常黄冠鹿裘与方士防没时基年甫九嵗越五年母夫人姜氏即命与兄聚于杭从师又四年从内翰金华黄文献公溍受业至正仍纪元之元年从文献逰京师授经筵检讨其徒有为御史者以言责咨于基基谓并后为致乱之本因草谏章力陈其失冀君觉悟以正始也而上方溺爱诘知其由欲置于罪怒且不可测遂引避南归临海奉母夫人西至呉教授诸生备养惟谨为词章必务上法三代下轶汉唐东南声闻为之丕变逺近学者争师之户外之履常满属南北用兵朝廷开以枢密府镇抚南服起君为都事转江浙行中书贠外郎俄陞郎中时平章张士信统兵镇杭基以本职参佐道之以正杭有岳飞坟芜秽弗恭久矣基追慕兴感以状请于朝俾与厯代忠臣并列春秋致祭寻自为文刻石墓上以表其功西湖书院旧有经史书版兵后零落无防即白平章出官钱若干补缀成帙夫以天理民彝泯乱之秋干戈相寻日不暇给基乃以赞佐余力为其所得为使圣经贤传复明于当时崇德报功无媿于往昔虽武夫悍卒闻下风而望余光亦知有所兴起扩而充之是大有功于名教也未几由杭来吴参太尉军府事及太尉自王于呉羣下同声贺之而基独谏止太尉欲杀之不果已而超授内史迁学士院学士阶通奉大夫覃恩二代凡飞书走檄碑铭传记多出于基之手基每以为忧而不以为荣也今国家命将平呉呉臣多见诛杀而基晏然无恐朝论多基之能寻召入预脩元史书成赐金而还洪武三年十月壬午以疾卒于常熟河南里之寓舎得年五十有七娶王氏先四年卒无子以弟之子讷为后女四人长适吴显次适车某三四防皆庻出基平居慎重寡黙与物无竞家人仆未尝见其疾言遽色宗族故旧自浙水东来依率养育奬劝俾各有成士有才德可用必引而进之有丧不能举者为买棺敛恩义过于平生方太尉僚佐彊占民庐基独以已俸买宅天心里即旧屋数椽稍加涂塈环蓺花卉之属号小丹丘休沐之暇輙与客徜徉其中啜茗清谈议论古今出入经史百氏危坐终日嵗时有事于祖考始杀牲以展其孝敬初非薄于朋友也吴国将亾食肉者惴惴焉恐陷鼎镬君子谓基宜保终吉已而果然噫父母全而生之子全而归之若基者其亦可谓克全而无憾者也今藏于家有夷白斋集二十巻观其文雄而趣髙可以黼黻皇猷敷陈帝业而乃使留滞江湖之上驰驱戎行竟赍志以没兹其可惜也夫
　　赠敬初并改字　　　　　　　陈旅
　　敬初防名无逸朋友字之曰敬初比与予同舟北游谓予言曰吾名与字皆有所未安葢无逸者因吴兴陈先生之字也而敬初云者揆之尚书本义则近于僣矣久欲易之以吾父早世无所请命子宗盟之耆长也幸为我易之予遂易其名为基而易其字为敬初云
