<!-- { "loadSidebar": true } -->
　　某初四日在严州遣急足赵寔行畧具禀目初六日抵桐庐乃领侍郎所赐书盖下书人以溪水方盛恐防泝相参差只于桐庐相故也书词郑重礼数谦屈视古人待賔客之意有加焉如某不才无能为役何敢当此区区自忖私计不精审始者决谓当侍老母西游既已受檄且拜命离任矣而二兄自乡里踵至力禁此行谓万里奉亲为非是且不宜徇弟故重二兄白云之思母氏意为之囘而某遂无以夺此在寸心本应径辞门下然却不成举止有孤知遇只得单骑杖策追道躬禀亦不敢不随至蜀但不能久于依附矣初九日辞亲于渔浦到都下为知友互留度十六日方得行今先发张全上报麾下巳再从漕台易小舫计二十三前后必至京口或巳后期尚可追及于金陵也他悉俟侍见禀次
　　又
　　某惶恐拜覆制置阁学侍郎先生请违忽已旬日嵗晏繁隂恭惟天相台动止万福某不肖防先生提挈万里相从一年有半教诲成就之恩至矣厚矣衔戴感激岂复多言所能陈谢惟是凡陋浅短无补毫分而年长学荒寖孤期望抱此二惧念之寒心其他百为则在先生一一照料某惟知不敢欺负为门下羞而巳迫于念亲苦请先去曲荷听许连日燕饯宠以诗章荣以临送旁观叹息殆绝前比囘首结恋更复可知某自城南陆行至眉州留再宿登舟初七已抵嘉阳只待先生所附诸家书信至此便即东去朱茶使前月末已先迈矣先生镇蜀威恵实着民物昭苏凡所闻见赞仰一辞方兹上心有疑国论未判诸贤囘皇咸望先生亟还为朝廷重伏计严召不逺敬乞珍防眠食千万自寿不备
　　又
　　某在叙州万州凡三贡状未审得呈彻与否某防府留四日秭归邀税留六日此月十一日方抵荆渚川船例有厚载之疑又畏风雨多濡滞到鄂恐谋易一舟去也此间势必尚驻半月舟中聊得读书观已随分安适乞不轸念自楚以东去冬地震冬雷天狗堕蜀中计不闻之长宁虞倅颇知时事往往有异闻可询也便中敬此申起居伏乞尊照
　　又
　　某惶恐拜覆制置阁学侍郎先生某还家五旬尝一再贡状未审达否违离久濶岂胜尊慕即此火流之月凉风欲生恭惟公堂清暇书帷靓深天相台动止万福乃者天下大变寿皇上賔恭想先生摧恸难忍方是时讹言震惊朝野恟惧巳而小定而上有疾竟不能执丧于今遂踵故事传祚嗣君更想先生忧疑旁皇身虽在外无顷刻不心在王室也逺书不敢尽布终当若何西南独恃先生镇拊帖然如平时犹是国家之福然又岂若先生在内为福之大可不致有近日事耶某侍老母幸无恙晨夕菽水之奉都未曽他出入便中拜此托奏邸通消息伏乞倍万为天下自寿不备
　　又
　　某伏自去春登门连日侍教诲蒙燕劳赐予之重请违一年无非西乡引领驰心坐隅之日而未尝奏记以自见盖僻居蓬藋无端便且不敢轻凟严重而又抚事太息难言辄止以故虽负旷怠之罪尚恃恩私必赐原察中间敬喜独先诸人而拜琳宫之命但于今事势先生定未容出谅惟血诚忧国亦何能遂戛然然此事有所关系岂人力哉深居无事优游养寿玩心高明徳盛望尊天下犹有所恃也某守愚安分冒昩试剧自三月八日将母离家四月三日巳抵琴川将以初六日祗服官事敢不兢兢自勉惟是窘弊弛坏千条万端未知济理幸距师门不逺嗣此可以数数拜书请教并托存全之赐是所大望
　　又
　　某伏自到官之初一尝奏记蒙赐手答慰藉重厚捧拜感激尔来累月虽瞻望门墙不逺数舎时于道路得闻起居之安而剧邑日困枝梧心烦目昏作字如隔烟雾以故阙于通敬尚冀怜察此邑素号难治真是名不虚得法废积久民慢其上稍裁以正百怪横出冥心祸福固不暇计最以财用迫急非如他县有秋夏畸羡得以相补惟仰酤征商二事而前人去冬不办蒸酿为后人地不免逺贳阳羡苟逐什一终日沸煎大抵此类新钱仅无乏事旧逋之责又起慨然自叹脱归未能然视比年诸人荣悴升沈之变相寻幸自以不才自分泥涂虽寔辛苦尚差平淡委之于命亦复何言惟是疎短谬戾不能无负于民计当日徼尊徳愿垂教约俾得思改终不为师门羞不胜大望先生闲居养心观妙其益无疆其乐无穷甚称雅志何当复从容函丈请闻绪余之教外此心素未易悉陈伏惟为国家天下千万自寿
　　又
　　某从禄于斯奉亲无恙戴沐恩纪不暇自言咫尺师门久阙贡状皇恐负罪甲第落成既久伏想位置惬当坐卧游集当树木交荫时禽变声欣然自足之味何减古人亦复发兴篇章不惜录寄幸教后学是所大望向来足疾不复发否杨侍郎归途计必相闻一时士论便巳推高祗可笑耳某黾勉剧邑艰险备尝幸而上下稍稍相孚未及于罪后日恰及再考未保一年之间能终吉否更惟教诲是赖也
　　又
　　比者谈命徐君来领所赐书伏读感激渠言旦夕当复诣门下随即寓拜禀幅不知定呈达否向来防苦重听今闻已十分清胜賔客及门笑谈欵曲间出游览融怡自如极用欣庆顾不肯一作子公书诸人当有盍少贬之劝而先生处此则既有余裕矣区区小子唯有敬叹而已某冒昧试剧邑不自意全前月初六幸足三考唯是屡趣代者而忽变约欲至六月当去复絷良复大闷今先具舟送老母与一家东归初十离此某却少留续恳黄堂求脱去矣是时扁舟独行则可畧造墙仞偿所愿预以自喜念久不専状恐先生亦欲知此踪迹故具禀闻伏乞尊照
　　又
　　某皇恐拜覆观使阁学侍郎先生前月王友君保行尝拜状必彻尊览即此秋冬之交晴雨得宜伏惟燕坐静深天人所相台动止万福某屏居奉亲坐窃祠廪惟师门之芘是赖昨来诸公或谕令自雪幸缘顽懒不敢动果闻近者集议力起前令十八年之废因复借此明彼重见黜黩此其余怒未怠积毁未消之明验也不惟未可雪殆亦未可叙矣不审先生亦谓然否家本贱贫分甘草莽儿时同舎尚困场屋正使复为一民亦是古来常事况巳幸脱重论不羞齿于人世今又晏然高卧不施寸力月有所入犹胜向来辛苦作书社正可媿畏尚安敢汲汲作平陇望蜀之念耶老母贱妇亦皆深谕此意以此处之极安在先生素所识察不假自列聊复陈情及之耳王友必已过建业此士心行可保实不易得非先生亦何以使之辞亲捐家相从千里之外哉向寒伏乞倍万为天下寿重不备
　　又
　　某皇恐拜覆判府制帅大学侍郎先生自杪秋申诇动静久矣未克嗣状穷居遣人既艰又畧不遇端便比王生君保归途虽尝相闻亦不能一来故不得以书托其从人囘达恭承先生一卧十年固已浩然与世相忘而自公论既明朝野中外无不以安石不出为叹今兹优诏强起至再至三先生亦幡然以未尝一见主上不欲偃蹇坐违君命遂以趣装南来此于出处之际寔当天下之大义无可复疑惟是区区私窃妄意老臣钜公负四海之重望而时有难易交有浅深进有不得尽所怀仕有不得申吾志虽复预期他日脩身辞荣不失山林江海之乐顾冬檐夏簟追计平生亦不能无遗恨于此段未审先生何以处之门下贱子愚戆妄发临书不觉及此皇恐死罪即日春晚暄淑敬想入脩门觐清光天人佑相台动止万福某屏伏蓬荜幸侍老母无恙若先生不果留中来镇东海即容扁舟迎拜上虞余姚之间一吐十年之逺悃余惟倍万为天下自寿是祷谨状不备
　　又
　　某皇恐拜覆留守安抚判府大学侍郎先生即兹庚伏在辰剧暑未艾恭惟麟堂清啸折冲万里社稷倚重台神相动止万福某伏自初夏报所赐教不知将命者何日至果不愆期与否文字仓卒疎谬决不能称先生意祗切追惧末由嗣状敬申开府之贺惟有日日尊慕之诚伏想视事两月风行草偃江山城郭焕然改观岂惟留都大府一正纪纲之旧而国家根本屏翰之计必了然目中弛张废置有次第矣甚盛甚伟真可为天下庆立之防漕足能叶心同规庙廊选用政非偶然其他得无尚有难调者否武进尊兄有列邸之除才业显闻佥论允谐亦见公朝加厚先生之意谅増欢慰某穷居幸老母健安昨以磨勘叨转一秩六月旦祠官巳满畏暑且乏行赍未能身诣谋禄且不敢辄通光范书以干大戾凉秋尚賖伏惟万万以时以道尊养威重趣装入相以副四海之望不备
　　答吕寺丞书
　　某顿首再拜子约籍田尊兄二月初鄞中附一状达否潘兄便中继得恵书诲告委曲玩绎欣荷属为此来衮衮不能寓报唯有敬仰一春多雨行且迎夏伏惟在职靖共尊万福嫂氏眷集已偕至都否尊兄徳美克肖世烈此除孰曰不宜职守之外何时当对语黙可否兄优处之必能正学以言端不饮西湖水而负朋友但恐意或迫切则气若躁扰语亦拖沓顷年见兄多如此不知今何似耳吾徒齿皆长矣惟有各自切身防检勿负夙心恨此濶逺不得面叩新功也某忧患之余求三年次稍欲读书偶复躐戍投身朱墨倥偬方始区区所欲自试殊未能信少定以渐出之此邑幸有丽泽三数友如余解元履昨见过论议气象甚佳江必东颇似汨没不逮十四年前小阁会聚时亦皆未暇欵也学校久废未知下手处兄于此邦声迹相通凡有所闻谬戾之状因风一一见教至望遇便灯下奉此余续具讯时中千万保重不宣
　　又
　　某顿首再拜子约寺簿尊兄昨得去冬书警教详悉区区逺客无聊久不果嗣状但有怀仰春老日长伏惟王官雍容尊有相万福某蹭蹬逺游固不可悔顾丈夫亦欲一览万里少快耳目耳安知别家不三月伯氏忽焉早世使老母哭长子而重念某之在行无以为怀囘首白云耿耿可知本只俟水生谒归主人以到此日浅人情未洽苦相挽驻期稍有恵于蜀须秋潦退乃行以事势言之虽么麽不系轻重而便去亦诚未有代任此责者故难决裂耳然今亦未定为留计也向来数月不雨近幸优渥未知后当如何东川荒政未竟而刘副端受代极有利害西路绵汉多饥民方急救之今嵗万一荐饥则可虑者大矣都下近事何如大理之力何为动摇一台耶晦翁先生成桂林之行否小报荆门休致殊为骇惋顾未敢信也递中畧此未合并惟千万自寿不宣
　　又
　　自春来月月说归以故濶不上记怀想徳义实劳我心某独身天涯念亲之心不能顷刻置已拟初夏东归而邱丈坚委一至益昌见总卿因到武兴畧观边头人情辞之则他无任此者遂度劔阁行栈道泛嘉陵江而囘虽书生胸中粗不无开广之助然人子之职旷阙甚矣秋风峡水可下决不复迟留也诸贤在朝损益何如昨兄面对必展尽惓惓恨不得闻梗概也因见陈内史薛太常徐右司诸丈或蒙及不肖姓名幸幸几道计已解组东归公朝有意收拾之否荆门遂止此私窃痛之同父晩得一第可为交友庆恨未见殿榜也
　　又
