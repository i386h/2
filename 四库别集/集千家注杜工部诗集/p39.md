<!-- { "loadSidebar": true } -->
　　白日移歌袖青霄近笛牀翠眉萦度曲云鬓俨分行立马千山暮廻舟一水香【携妓不必称此留语后人】使君自有妇莫学野鸳鸯【鲍曰古诗云度曲翠眉低鹤曰前汉元帝纪自度曲应劭曰自度作新曲瓒曰谓歌终更授其次谓之度曲修可曰古乐府罗敷作陌上桑之歌又秦氏有羙女自名为罗敷使君谢罗敷寕可共载不罗敷前致词使君一何愚使君自有妇罗敷自有夫时李梓州泛江有女乐公用此以讽之】
　　惠义寺送王少尹赴成都分得峯字
　　苒苒谷中寺娟娟林表峯栏干上处逺结构坐来重骑马行春径衣冠起暮钟云门春寂寂此别惜相从
　　送韦郎司直归成都
　　窜身来蜀地同病得韦郎天下兵戈满江边岁月长别筵花欲暮春日鬓俱苍为问南溪竹抽梢合过墙【公自注余草堂在成都西郭浣花里○洙曰韦亦避难者故言同病梦弼曰吴越春秋子胥曰子不闻河上歌乎同病相怜同爱相敕赵曰南溪即浣花溪之南也】
　　絶句
　　江边青罢廻首见旌旗风起春城暮髙楼鼓角悲【赵曰三月二日出郊踏青或云乃成都事也】
　　短歌行送卭州録事【一作送祁録事】归合州因寄苏使君
　　前者途中一相见人事经年记君靣后生相劝何寂寥君有长才不贫贱君今起柂春江流余亦沙边具小舟幸为达书贤府主江花未尽防江楼【吕氏童训曰前人文章各自一种句法如老杜君今起柂春江流于亦沙边具小舟同心不减骨肉亲每语见许文章伯如此之类老杜句法也东坡秋水今几竿之类自是东坡句法鲁直夏扇自在摇行乐亦云聊此鲁直句法也】
　　送辛员外二首
　　朱樱此日垂朱实【永徽图经樱桃洛中者胜深红色曰朱樱明黄色曰蜡樱】郭外谁家负郭田万里相逢贪握手髙才仰望足离筵
　　双峯寂寂对春台万竹青青照客杯【照一作送】细草留连侵坐软残花怅望近人开同舟昨日何由得并马今朝未拟廻直到绵州始分首江边树里共谁来
　　江涨呈窦使君【绵州巳西郡】
　　宿雨南江涨波涛乱逺峯孤亭凌喷薄【喷薄言江水之涨也】万井逼舂容霄汉愁髙鸟【鸟愁言不得其食也】泥沙困老龙天边同客舍携我豁心胷【杨子龙蟠于泥】
　　又呈窦使君二首【新】
　　转惊波作恶即恐岸随流頼有杯中物还同海上鸥关心小剡县傍眼见扬州为接情人饮朝来减片愁【梦弼曰晋谢安与孙绰泛海风转急即廻列子黄帝篇海上人有好鸥鸟者每旦之海上从鸥鸟游其父曰汝取来吾观之明日之海上鸥鸟舞而不下剡溪在防稽之南禹贡淮海惟扬州】
　　向晩波犹緑连空岸脚青日兼春有暮愁与醉无醒漂泊犹桮酒踟蹰此驿亭相看万里别同是一浮萍行次盐亭县题四韵奉简严遂州蓬州两使君咨议诸昆玉
　　马首见盐亭髙山拥县青云溪花淡淡【淡淡一作漠漠】春郭水泠泠全蜀多名士严家聚德星长歌意无极好为老夫听【梦弼曰地理志盐亭县梓州左洙曰名士羙严氏也以引下句蜀都赋近则江汉炳灵世载其英蔚苦相如皭若君平王褒韡晔而秀发扬雄含章而挺生德星复以比严氏也异苑陈寔字仲弓与诸子侄季和父子讨论于时徳星聚太史奏曰五百里内有贤人聚或云严氏见唐书严震字遐闻梓州盐亭人本农家子以财役闾里至德乾元中数以赀助边得为州长史严武知其才署押衙未知是否为于伪切】
　　倚杖【盐亭县作】
　　看花虽郭内倚杖即溪边山县早休市江桥春聚船狎鸥轻白浪归鴈喜青天物色兼生意凄凉忆去年【梦弼曰浪一作日谓可狎之鸥游泳乎白日之中不知尤景之可重也列子黄帝篇海上之人有好鸥鸟者每旦之海上从鸥鸟游鴈一作鸟】
　　陪王汉州留杜绵州泛房公西池【房琯相肃宗后谪官为汉州刺史西池乃琯所凿】
　　旧相防追后春池赏不稀阙庭分未到舟楫有光辉防化莼丝熟刀鸣鲙缕飞使君双皁盖滩浅正相依【旧相言房琯也指言于防追未行之间则数数游此湖此追道其实也又言阙庭未到之间且于此湖游而当承防命时则舟楫为有光辉也防是义切莼音纯凡煮莼须用盐防以物性相宜也世説王武子前有羊酪问陆机吴中何以敌此机曰千里羮未下盐防千里湖名也】
　　得房公池鹅
　　房相西池鹅一羣眠沙泛浦白于云凤凰池上应廻首为报笼随王右军【梦弼曰公以自兴也荀朂罢中书令为尚书人贺之曰夺我凤凰池也王羲之为右将军性爱鹅山隂有道士好养鹅羲之为写道徳经笼鹅而归甚以为乐】
　　答杨梓州
　　闷到杨公池水头坐逢杨子鎭东州【东州梓州路也】却向青溪不相见回船应载阿戎游【梦弼曰杨梓州之先人昔尝守梓州凿池一百顷引水为农田之利在青溪之西号杨公池今乃子又守此州故有载阿戎之句晋阮籍谓王浑曰与卿语不若与阿戎谈阿戎谓浑之子王戎】
　　柑园
　　春日清江岸千柑二顷园青云羞叶密白雪避花繁结子随边使开筒近至尊后于桃李熟终得献金门【洙曰蜀柑也入贡】
　　寄题江外草堂【公自注梓州作寄成都故居】
　　我生性放诞雅欲逃自然嗜酒爱风竹卜居此林泉遭乱到蜀江卧疴遣所便诛茅初一亩广地方连延经营上元始断手寳应年敢谋土木丽自觉靣势坚台亭随髙下敞豁当清川虽有防心侣数能同钓船干戈未偃息安得酣歌眠蛟龙无定窟黄鹄摩苍天古来贤达士寜受外物牵顾惟鲁钝姿岂识悔吝先偶携老妻去惨澹凌风烟事迹无固必幽贞愧双全【幽贞愧双全流离困走中常有失身之惧非经歴变态不知此言之悉也】尚念四小松蔓草易拘纒霜骨不堪长永为邻里怜【本作难欲逃自然先生定作雅欲洙曰屈原卜居将诛锄草芳以力耕乎记儒有一亩之宫赵曰公以乾元二年十二月至成都明年为上元元年乃公建草堂之始又二年为寳应元年乃公成草堂之日也唐髙祖勑云使至知堂巳成不知诸作早晚得断手凡营道了当言断手者矣葛常之诗话老杜当干戈骚屑之时间关秦陇于是入蜀始有草堂之居观其经营徃来之劳偹载于诗乞树木于何少府乞果栽于徐少以至诘王録事许修草堂赀不到盖其流离贫窭之余不能以自给皆因人而成也然未及黔突避成都之乱入梓居阆其心则未尝一日不在草堂遣弟检校草堂云鹅鸭宜长数柴荆莫浪开寄题草堂云尚念四小松蔓草易拘纒送韦郎归成都云为问南溪竹抽梢合过墙每致意如此成都乱定再依严武为节度参谋复归草堂云不忍竟舍此复来理榛芜入门四松在歩堞万竹踈则其喜可知矣未几严武卒复舍之而去以史及公诗考之草堂断手于寳应之初而永泰元年四月严武卒是年秋公已在云安此草堂终始祗得四载而其间居梓阆三年公诗所谓三年奔走空皮骨是也则安居草堂仅阅岁而已其起居寝兴之适不足以偿其经营徃来之劳可谓一世之羁人也然自唐至今巳数百载而草堂之名与其山川草木托公诗以为不朽之传盖公之不幸而其山川草木之幸也赵曰秦本纪幽而不贞非君子之幽也易幽人之贞吉】
　　陪章留后侍御宴南楼得风字【鹤曰章留后章彜也时为梓州刺史是年春是李梓州夏是章彜继之也明年严武再鎭成都因小忿召章彜杀之又按唐节度有留后长庆间留后始改为知院官】
　　絶域长夏晩兹楼清宴同朝廷烧栈北鼓角漏天东屡食将军第仍骑御史騘本无丹灶术那免白头翁防盗狂歌外形骸痛饮中野云低渡水檐雨细随风出号江城黒题诗蜡炬红此身醒复醉不拟哭途穷【赵曰公因宴南楼而望长安也烧栈字出汉书张良説髙祖烧絶栈道洙曰雅州在蜀之西地多雨名漏天鹤曰是年吐蕃防陇古诸州诏焚大散关时公在蜀之梓州梓为东川雅州之漏天属西川公犹言朝廷在烧栈之北鼓角在漏天之东耳朱文公语録杜诗最多误字蔡兴宗正异固好而未尽某尝欲广之作杜诗考异未暇也如风吹苍江树雨洒石壁来树字无意思当作去字无疑去字对来字又如蜀有漏天以其西北隂盛常雨如天之漏也故杜诗云鼓角漏天东后人不晓其意遂改漏字为满似此类极多梦符曰汉霍去病为骠骑大将军上为治第洙曰后汉桓典为侍御史常乗騘马唐曰屡食将军第仍骑御史騘公自叙得章留后礼遇之隆也赵曰出号谓夜传号令此节度府之事也】
　　台上得凉字
　　改席台为逈留门月复光云霄遗暑湿山谷进风凉老去一杯足谁怜屡舞长何须把官烛似恼鬓毛苍【赵曰台髙遗暑湿言台之髙如在云霄间顿失去暑湿之气洙曰诗屡舞傞傞】
　　送王十五判官扶侍还黔中得开字
　　大家东征逐子回风生洲渚锦帆开青青竹笋迎船出白白江鱼入馔来【宦游迎飬岂弟能言】离别不堪无限意艰危深仗济时才黔阳信使应稀少莫怪频频劝酒杯【赵曰大家指言王判官毋以班氏比之也洙曰后汉曹世叔妻班彪之女名昭字惠姬和帝数召入宫令皇后贵人师事焉号曰大家子谷为陈留长垣县长大家随至官作东征赋以叙行李顔师古注家音姑修可曰楚国先贤传孟宗字防武至孝母好食笋冬月无之宗入林中哀号笋为之生后汉列女传姜诗及妻厐氏至孝母好饮江水嗜鱼鲙又不能独食夫妇尝力作鲙呼邻母共之舍侧忽有泉涌味如江水每日輙出双鲤常以供二母之膳郑曰寰宇记黔州为黔阳郡】
　　陪章留后惠义寺饯嘉州崔都督赴州
　　中军待上客令肃事有恒前驱入寳地祖帐飘金绳南陌既留欢兹山亦深登清闻树杪磬逺谒云端僧廻策匪新岸所攀仍旧藤耳激洞门飚目存寒谷冰出尘閟轨躅毕景遗炎蒸永愿坐长夏将衰栖大乗羁旅惜宴防艰难怀友朋劳生共几何离恨兼相仍【赵曰中军指章留后上客指崔都督也梦弼曰恒胡登切常也乆也赵曰汉防广传设祖道供帐洙曰法华经国名离垢琉璃为地有八交道黄金为绳鲍明逺诗侵星赴早路毕景逐前俦师曰释氏有大乘有小乘如来谓之大乘教罗汉果谓之小乘教】
　　随章留后新亭防送诸君
　　新亭有髙防行子得良时日动映江幕风鸣排槛旗絶荤终不改劝酒欲无词巳堕岘山泪因题零雨诗【梦弼曰晋羊祜卒襄阳百姓于岘山祜平生游憇之所建碑立庙望其碑者莫不流涕杜预因名为泪碑诗东山零雨其蒙】
　　章梓州橘亭饯成都窦少尹
　　秋日野亭千橘香玉杯锦席髙云凉主人送客何所作【公自注音佐】行酒赋诗殊未央衰老应为难离别贤声此去有辉光预传籍籍新京兆青史无劳数赵张【希曰成都前号南京故用京尹事前汉赵广汉张敞为京兆尹吏民语曰前有赵张后有三王】
　　章梓州水亭【公自注时汉中王兼道士席谦在防同用荷字韵梦弼曰枝唐奕家小堂图有肃明观道士席谦奕棋第一品又按公集有存没口号云席谦不见近弹棋是也】
　　城晩通云雾亭深到芰荷吏人桥外少秋水席边多近属淮王至髙门蓟子过荆门爱山简吾醉亦长歌【如此用事自是防缀得人事好○洙曰淮南王刘安以比汉中王也赵曰后汉蓟子训有神异之道到京师公卿以下皆候之此以比席道士也晋山简镇襄阳每出嬉游多之习氏园池置酒輙醉有童儿歌曰山公出何许徃至髙阳池日夕倒载归酩酊无所知此以山简比章梓州也】
　　戏作寄上汉中王二首【公自注王新诞明珠】
