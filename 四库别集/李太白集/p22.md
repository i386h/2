<!-- { "loadSidebar": true } -->
　　○　东鲁门泛舟二首

　　日落沙明天倒开，波摇石动水萦回。轻舟泛月寻溪转，疑是山阴雪后来。

水作青龙盘石堤，桃花夹岸鲁门西。若教月下乘舟去，何啻风流到剡溪！

　　○　秋猎孟诸夜归，置酒单父东楼观妓

　　倾晖速短炬，走海无停川。冀餐圆丘草，欲以还颓年。此事不可得，微生若浮烟。骏发跨名驹，雕弓控鸣弦。鹰豪鲁草白，狐兔多肥鲜。邀遮相驰逐，遂出城东田。一扫四野空，喧呼鞍马前。归来献所获，炮炙宜霜天。出舞两美人，飘飖若云仙。留欢不知疲，清晓方来旋。

　　○　游泰山六首　　天宝元年四月从故御道上泰山

　　四月上泰山，石屏御道开。六龙过万壑，涧谷随萦回。马迹绕碧峰，于今满青苔。飞流洒绝巘，水急一作色松声哀。北眺崿嶂奇，倾崖向东摧。洞门闭石扇，地底兴云雷。登高望蓬瀛，想象金银台。天门一长啸，万里清风来。玉女四五人，飘飖下九垓。含笑引素手，遗我流霞杯。稽首再拜之，自愧非仙才。旷然小宇宙，弃世何悠哉！

　　清晓骑白鹿，直上天门山。山际逢羽人，方瞳好容颜。扪萝欲就语，却掩青云关。遗我鸟迹书，飘然落岩间。其字乃上古，读之了不闲。感此三叹息，从师方未还。

　　平明登日观，举手开云关。精神四飞扬，如出天地间。黄河从西来，窈窕入远山。凭崖揽八极，目尽长空闲。偶然值青童，绿发双云鬟。笑我晚学仙，蹉跎凋朱颜。踌躇忽不见，浩荡难追攀。

　　清斋三千日，裂素写道经。吟诵有所得，众神卫我形。云行信长风，飒若羽翼生。攀崖上日观，伏槛窥东暝。海色动远山，天鸡已先鸣。银台出倒景，白浪翻长鲸。安得不死药，高飞向蓬瀛？

　　日观东北倾，两崖夹双石。海水落眼前，天光遥空碧。千峰争攒聚，万壑绝凌历。缅彼鹤上仙，去无云中迹。长松入云汉，远望不盈尺。山花异人间，五月雪中白。终当遇安期，于此炼玉液。

　　朝饮王母池，暝投天门关。独抱绿绮琴，夜行青山间。山明月露白，夜静松风歇。仙人游碧峰，处处笙歌发。寂静娱清晖，玉真连翠微。想像鸾凤舞，飘飖龙虎衣。扪天摘匏瓜，恍惚不忆归。举手弄清浅，误攀织女机。明晨坐相失，但见五云飞。

　　○　秋夜与刘砀山泛宴喜亭池

　　明宰试舟辑，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。

　　○　携妓登梁王栖霞山孟氏桃园中

　　碧草已满地，柳与梅争春。谢公自有东山妓，金屏笑坐如花人。今日非昨日，明日还复来。白发对绿酒，强歌心已摧。君不见梁王池上月，昔照梁王樽酒中。梁王已去明月在，黄鹂愁醉啼春风。分明感激眼前事，莫惜醉卧桃园东。

　　○　与从侄杭州刺史良游天竺寺

　　挂席凌蓬丘，观涛憩樟楼。三山动逸兴，五马同遨游。天竺森在眼，松风飒惊秋。览云测变化，弄水穷清幽。叠嶂隔遥海，当轩写归流。诗成傲云月，佳趣满吴洲。

　　○　同友人舟行游台越作

　　楚臣伤江枫，谢客拾海月。怀沙去潇湘，挂席泛溟渤。蹇予访前迹，独往造穷发。古人不可攀，去若浮云没。愿言弄倒景，从此炼真骨。华顶窥绝溟，蓬壶望超忽。不知青春度，但怪绿芳歇。空持钓鳌心，从此谢魏阙。

　　○　下终南山过斛斯山人宿置酒

　　暮从碧山下，山月随人归。却顾所来径，苍苍横翠微。相携及田家，童稚一作稚子开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。

　　○　朝下过卢郎中叙旧游

　　君登金华省，我入银台门。幸遇圣明主，俱承云雨恩。复此休浣时，闲为畴昔言。却话山海事，宛然林壑存。明湖思晓月，叠嶂忆清猿。何由返初服，田野醉芳樽？

　　○　侍从游宿温泉宫作

　　羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。

　　○　邯郸南亭观妓

　　歌鼓一作妓燕赵儿，魏姝弄鸣丝。粉色艳日彩，舞袖一作衫拂花枝。把酒领一作顾美人，请歌邯郸词。清筝何缭绕，度曲绿云垂。平原君安在？科斗生古池。座客三千人，于今知有谁。我辈不作乐，但为后代悲。

　　○　春日游罗敷潭

　　行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。

　　○　春陪商州裴使君游石娥溪　　时欲东归遂有此赠

　　裴公有仙标，拔俗数千丈。澹荡沧洲云，飘飖紫霞想。剖竹商洛间，政成心已闲。萧条出世表，冥寂闭玄关。我来属芳节，解榻时相悦。褰帷对云峰，扬袂指松雪。暂出东城边，遂游西岩前。横天耸翠壁，喷壑鸣红泉。寻幽殊未歇，爱此春光发。溪傍饶名花，石上有好月。命驾归去来，露华生翠苔。淹留惜将晚，复听清猿哀。清猿断人肠，游子思故乡。明发首东路，此欢焉可忘。

　　○　陪从祖济南太守泛鹊山湖　三首

　　初谓鹊山近，宁知湖水遥？此行殊访戴，自可缓归桡。

湖阔数千里，湖光摇碧山。湖西正有月，独送李膺还。

水入北湖去，舟从南浦回。遥看鹊山转，却似送人来。

　　○　春日陪杨江宁及诸官宴北湖感古作

　　昔闻颜光禄，攀龙宴京一作重湖。楼船入天镜，帐殿开云衢。君王歌《大风》，如乐丰沛都。延年献佳作，邈与诗人俱。我来不及此，独立钟山孤。杨宰穆清风，芳声腾海隅。英僚满四座，粲若琼林敷。鹢首弄倒景，蛾眉掇明珠。新弦彩一作来梨园，古舞娇吴歈。曲度绕云一作清汉，听者皆欢娱。鸡栖何嘈嘈，沿一作江月沸笙竽。古之帝宫苑，今乃人樵苏。感此劝一觞，愿君覆瓢壶。荣盛一作盛时当作乐，无令后贤吁。

　　○　宴郑参卿山池

　　尔恐碧草晚，我畏朱颜移。愁看杨花飞，置酒正相宜。歌声送落日，舞影回清池。今夕不尽杯，留欢更邀谁！

　　○　游谢氏山亭

　　沦老卧江海，再欢天地清。病闲久寂寞，岁物徒芬荣。借君西池游，聊以散我情。扫雪松下去，扪萝石道行。谢公池塘上，春草一作风飒已生。花枝拂人来，山鸟向我鸣。田家有美酒，落日与之倾。醉罢弄归月，遥欣稚子迎。

　　○　把酒问月　　故人贾淳令予问之

　　青天有月来几时？我今停杯一问之。人攀明月不可得，月行却与人相随。皎如飞镜临丹阙，绿烟灭尽清晖发。但见宵从海上来，宁知晓向云间没。白兔捣药秋复春，嫦娥孤栖与谁邻？今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。

　　○　同族侄评事黯游昌禅师山池　二首

　　远公爱康乐，为我开禅关。萧然松石下，何异清凉山。花将色不染，水与心俱闲。一坐度小劫，观空天地间。

客来花雨际，秋水落金池。片石寒青锦，疏杨挂绿丝。高僧拂玉柄，童子献霜梨。惜去爱佳景，烟萝欲暝时。

　　○　金陵凤凰台置酒

　　置酒延落景，金陵凤凰台。长波写万古，心与云俱开。借问往昔时，凤凰为谁来。凤凰去已久，正当今日回。明君越羲轩，天老坐三台。豪士无所用，弹弦醉金罍。东风吹山花，安可不尽杯？六帝没幽草，深宫冥绿苔。置酒勿复道，歌钟但相催。

　　○　秋浦清溪雪夜对酒，客有唱山鹧鸪者

　　披君一作我貂襜褕，对君白玉壶。雪花酒上灭，顿觉夜寒无。客有桂阳至，能吟山鹧鸪。清风动窗竹，越鸟起相呼。持此足为乐，何烦笙与竽？

　　○　与周刚清溪玉镜潭宴别　　潭在秋浦桃树陂下余新名此潭

　　康乐上官去，永嘉游石门。江亭有孤屿，千载迹犹存。我来游秋浦，三入桃陂源。千峰照一作点积雪，万壑尽啼猿。兴与谢公合，文因周子论。扫崖去落叶，席月开清樽。溪当大楼南，溪水正南奔。回作玉镜潭，澄明洗心魂。此中得佳境，可以绝嚣喧。清夜方归来，酣一作莲歌出平原。别后经此地，为余谢兰荪。

　　○　游秋浦白笴陂二首

　　何处夜行好？月明白笴陂。山光摇积雪，猿影挂寒枝。但恐佳景晚，小令归棹移。人来有清兴，及此有相思。

　　白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。

　　○　宴陶家亭子

　　曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能夸。

　　○　在水军宴韦司马楼船观妓

　　摇曳帆在空，清流一作川顺归风。诗因鼓吹发，酒为剑歌雄。对舞青楼妓，双鬟白玉童。行云且莫去，留醉楚王宫。

　　○　流夜郎至江夏，陪长史叔及薛明府宴兴德寺南阁

　　绀殿横江上，青山落镜中。岸回沙不尽，日映水成空。天乐流一作闻香阁，莲舟飏晚风。恭陪竹林宴，留醉与陶公。

　　○　泛沔州城南郎官湖

　　张公多逸兴，共泛沔城隅。当时秋月好，不减武昌都。四座醉清光，为欢古来无。郎官爱此水，因号郎官湖。风流若未减，名与此山俱。

　　○　陪侍郎叔游洞庭醉后　三首

　　今日竹林宴，我家贤侍郎。三杯容小阮，醉后发清狂。

　　船上齐桡乐，湖心泛月归。白鸥闲不去，争拂酒筵飞。

　　刬却君山好，平铺湘水流。巴陵无限酒，醉杀洞庭秋。

　　○　夜泛洞庭寻裴侍御清酌

　　日晚湘水绿，孤舟无端倪。明湖涨秋月，独泛巴陵西。过憩裴逸人，岩居陵丹梯。抱琴出深竹，为我弹《鹍鸡》。曲尽酒亦倾，北窗醉如泥。人生且行乐，何必组与珪。

　　○　陪族叔刑部侍郎晔及中书贾舍人至游洞庭　五首

　　洞庭西望楚江分，水尽南天不见云。日落长沙秋色远，不知何处吊湘君。

　　南湖秋水夜无烟，耐可乘流直上天。且就洞庭赊月色，将船买酒白云边。

　　洛阳才子谪湘川，元礼同舟月下仙。记得长安还欲笑，不知何处是西天。

　　洞庭湖西秋月辉，潇湘江北早鸿飞。醉客满船歌《白苎》，不知霜露入秋衣。

　　帝子潇湘去不还，空馀秋草洞庭间。淡扫明湖开玉镜，丹青画出是君山。

　　○　楚江黄龙矶南宴杨执戟治楼

　　五月入五洲，碧山对青楼。故人杨执戟，春赏楚江流。一见醉漂月，三杯歌棹讴。桂枝攀不尽，他日更相求。

　　○　铜官山醉后绝句

　　我爱铜官乐，千年未拟还。要须回舞袖，拂尽五松山。

