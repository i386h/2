<!-- { "loadSidebar": true } -->
【铭文】唯大魏孝昌二年岁次丙午十月丁卯朔十八日甲辰」东莞太守秦府君墓志」君讳洪，字文度，合阳人也。其先少昊之苗裔，秦襄王之」下冑。清风遐廓，曜紫日而皦素月；晖冲渊猷，皎明舒而」朗灵曦。体侠鸿鸾，怀乘烟之操；抱洁贞秀，则贯云而上。」金柯朱萼，银紫相承，茂松干于往代，盛碧叶而不陵。太」祖平，与汉光武爰定赤眉，加镇北大将军使持节并州」刺史。高祖凯，晋泰始授持节东莞校尉镇西将军秦州」刺史，封合阳侯。斯二君皆以才雄器溢，秀异玄鉴，故能」锵佩于汉朝，朱轮于晋阙。其中重光玉牒，?章篆素，未」可稍论也。君少协雅量，渊度长翻，廓海融风。然鸿潜于」陆，君玄养素，履霜寒而怀竹碧，径俎暑而增冰洁。皇上」嘉其秀志垂年，拜尊府号。而君执素松萼，矫节陵霄，怀」道遗荣，不挠山云之气；独拔清英，为世之标。行年期颐，」寝疾七日，卒于京师，窆于北芒。唯兹子孙，慕窀穸之苌」夜，悲泉堂之永闭，故刊石作颂，以扬芳绪。其辞曰：」岩岩泰山，众山所仰，如彼良木，排峰秀上，如彼朝霞，披」云独朗。拥兹岑干，我将安放，群孙号慕，痛无所杖。贞素」贯云，皎气冰洁，鹤潜于皋，声闻远戾。雅量渊猷，器高岩」雪，静悫龙蟠，加圣不悦。呜呼哀哉，□矣苌绝。」妻巨鏕取锺葵。北京图书馆藏拓
【志盖】魏侍中车」骑大将军」仪同三司」武阳公志
【铭文】魏故侍中使持节都督冀州诸军事车骑大将军仪同三司冀州刺史武阳县开国公」侯君之墓志。」公讳刚，字干之，上谷居庸人也。其先大司徒霸，出屏桐川，入厘百揆，开谋世祖，道被东」汉。高祖魏昌公相州刺史，经始王业，勋隆佐命。曾祖江阳侯并州刺史，秉文誓武，有声」关陇。祖镇南平原镇将，世号御侮，功着淮济。父内，小以儒雅稽古，清韵夷放。数君皆弈」叶忠孝，北京民誉也。爰逮于公，庆余藉甚，贞和简粹，本乎其性，少私寡欲，不修自远。太」和五年，文明太后调为内小，季年从驾襄沔，以军功转虎威将军冗从仆射，尝食典」御。世宗即位，除奉车都尉，累迁至武卫将军通直常侍。延昌元年，进右卫将军。及春」宫始建，选尽时良，仍以本官领太子中庶子。四年，散骑常侍卫尉卿，寻加抚军将军侍」中卫将军本州岛大中正。初先帝晏驾，天造唯始，紫宫连艮，承华习坎。公乃保迎东储，」克济屯否，故启国武阳，食我千室，封当其功礼也。神龟二年，迁车骑将军御史中尉。密」网初结，有触即离，霜风暂吹，所加必偃。蕃收庶政，惏心斯绝。京师权豪，即不垂手。三年，」复入居常伯，还领禁戎，王言克谐，军政缉穆。正光初，加车骑大将军。三年，仪同三司。四」年五月，总兼宪职。九月，复拜御史中尉，余官如故。于时朝政颇宽，贪欲滋竞，迩及四方，」苦音切路。公平生好善，独憎耶暴，及绳简所施，事多贵戚。是以骢传告清，绣衣渐歇，四」五年间，民称更治。初以暮年多病，频上表，求解侍中中尉。每答不许。六年正月，复拜领」军将军加侍中，车骑仪同中尉如故。四月，改授使持节散骑常侍都督冀州诸军事本」将军冀州刺史，仪同开国如故，给班剑廿人。行达汲郡，敕令还京。公确焉平直，不以」贵贱改心；湛然纯一，不以显晦易行。至有伓假，常危坐独思，不交宾客，门庐希简，不异」凡舍。朝廷之士，亦无造请。家臣外戚，自非吉凶吊庆，动径岁序，莫觌其面。常论臣子之」急，以忠孝为心，清慎为体，曾不以荣利关言，产业经意，所可自得者，守一而己。方当增」命九锡，分风二陕，毗升平之逸化，陪宗山之盛礼。而天不厘遗，岩颓奄及，春秋六十有一，以魏孝昌二年岁次鹑火三月庚子朔十一日庚戍寝疾薨于洛阳中练里第。越十」月丁卯朔十八日甲申葬于马鞍山之阳。若夫沸腾易川，岸谷变位，缣竹炳于俄顷，金」石载于永久，故铭泉刊德，以照不朽。其词曰：」启冑燕河，世振其芳，派彼清流，胤此岳方。经国纬汉，绰有余光，始云其美，终然允臧。德」祖承祀，下武唯新，驱车出卫，推毂〔注〕入秦。功济平俗，建等茂亲，令问不巳，实显伊人。公既」诞载，实隆家国，撝谦不伐，怀明如默。情有余款，心无诡或，展如斯人，四方之则。入宣戎」政，出倍銮翼，再敷王言，三治宪职。豺狼斯道，两观俱息，民咏史鱼，朝称司直。嶷如岳峻，」湛若川平，当官正色，在法斯明。简绳一举，远震迩惊，有威必服，在感忘生。眷惟昔宠，礼」茂明朝，穆穆承华，炫炫金貂，三槐绮植，九棘连霄。为山始覆，前路尚遥，毁梯税驾，顿我」神镳。我将祖奠，言徂西阜，楚楚酸绋，迟迟?柳。生灭相寻，谁无谁有，一随川逝，方从地」久。孝昌二年十月十八日侍御史谯郡戴智深文。北京图书馆藏拓
　　〔注〕毂，原志石作?，当为毂别体。
【志盖】魏故豫州刺史元珽墓志铭
【铭文】魏故左军将军司徒属赠持节督豫州诸军事」龙骧将军豫州刺史河南元君墓志铭」君讳珽，字珍平，景穆皇帝之孙，侍中太傅大」司马黄钺大将军安定靖王第五子也。君降年」不永，春秋卅三，寝疾不悆，以孝昌二年七月廿」八日薨于遵让里第。以十月丁卯朔十九日乙」酉迁窆西陵。惧山移谷徙，金丹变化，故作铭志，」以记玄涂。其辞曰：」猗欤帝族，德懋扶桑，诞兹懿猷，早令珪璋。禀」教成敏，依训惟良，焕如春照，懔若秋霜。蓝田明」玉，荆岫琳琅，拂冠应命，轻举云翔。如松之郁，如」桂之芳，始参台教，终升鼎议。器丽食工，才华骋」骑，期以托孤，言从受寄。寝氛横加，霜风滥吹，琨」岭摧芳，瑶池奄翠。望垄云悲，看松鸟泪，何以记」功，镌名永世。北京图书馆藏拓
【志盖】魏侍中司空元公墓志
【铭文】魏故使持节侍中司空公都督冀瀛沧三州诸军事领冀州刺史元公墓志铭」公讳寿安，字修义，河南洛阳人也。景穆皇帝之孙，使持节侍中征西大将军领护西戎校」尉仪同三司凉州镇都大将汝阴灵王之第五子。赤文绿错之权舆，寿丘华渚之阀阅，岂生」商之可侔，何作周之云比。固巳镂诸金板玉牒，于兹可得而略焉。公含川岳之秀气，表珪璋」而挺出，岐嶷异于在褓，风飙茂于就傅。孝以事亲，因心自远，友于兄弟，不肃而成。弱而好学，」师佚功倍，雅善斯文，率由绮发。自是藉甚之声，遐迩属望；瑚琏之器，朝野归心。年十七，以宗」室起家，除散骑侍郎，在通直。优游文房，卓然无辈。俄转扬州任城王开府司马，还为司空府」长史，入补散骑常侍，出行相州事，仍除持节督齐州诸军事左将军齐州刺史，复授使持节」都督秦州诸军事右将军秦州刺史。东齐侈缪之风，西秦乱心之俗，公化等不言，政若户到，」有同一变，无敢三欺。以奏课第一，就加平西将军，征为太常卿。礼云乐云，于是乎缉。迁安南」将军都官尚书，又授殿中尚书，加抚军将军。龙作纳言，其任无爽。迁镇东将军吏部尚书，转」卫大将军，加散骑常侍，尚书如故。既任当流品，手持衡石，德輶必举，功细罔遗，泾渭殊流，兰」艾自别，小大咸得其宜，亲疏莫失其所。既而陇右虔刘，阻兵称乱。以公爱结民心，威足龛歊，」改授使持节开府假骠骑大将军兼尚书右仆射行秦州事，本官如故。为西道行台。即除使」特节散骑常侍都督雍州诸军事卫大将军开府雍州刺史。乱离之后，饥馑荐臻，外连寇雠，」内苞奸宄，图城谋叛者，十室九焉。公自己被人，推诚感物，设奇应变，化若有神。是使剽群恶」子，无所施其狡算；巨猾大盗，相率投其诚款。俾六辅匪戎，三秦载底，公实有力焉。复以本官」加开府仪同三司秦州都督兼尚书左仆射西道行台行秦州事。公内定不战之谋，外有必」胜之策，陈师鞠旅，指辰歼荡。军次汧城，弥留寝疾，薨于军所。于时大小抚膺，如失慈父，虽郑」女捐珠于子产，荆人罢市于巨平，无以过也。五月十一日薨还京师。二宫轸悼于上，百辟」奔走于下。有诏追赠使持节侍中司空公都督冀瀛沧三州诸军事领冀州刺史，谥曰」□公，礼也。越孝昌二年岁次丙午十月丁卯朔十九日乙酉迁窆于瀍水之东。乃作铭曰：」周公之胤，或邢或蒋，诜诜众多，金明玉朗。乃蕃乃牧，鹓鸿接响，君公犹子，高松直上。爰自貂」龀，克岐克嶷，始于成童，令仪令色。大度恢恢，小心翼翼，依仁履义，发愤忘食。学称致密，文为」组绣，不肃而成，如兰之臭。惟孝惟忠，因心则宄，盛德亹亹，日新为富。志立而仕，翻飞紫闼，天」禄峥嵘，文昌胶葛。无双出群，有声特达，令誉愔愔，清徽蔼蔼。注弼蕃幕，来佐台门，入华金綍，」出耀旌轩。左右献替，夙夜便繁，政成期月，化若不言。齐地丝紊，秦川桂蠹，西怨东悲，咸称来」暮。宗卿高视，礼闱独步，美等龙渊，号均武库。淆乱九流，滋章百姓，乃作铨衡，彝伦攸正。有隐」必扬，无幽不聘，魏之得人，于斯为盛。蠢尔荒戎，梗兹西服，民思俾又，帝曰方叔。投袂勤王，眷」言出宿，我后其来，行歌鼓腹。五陵六辅，世号难治，乱离斯瘼，饥馑荐之。匪亲匪德，谁克允厘，」爱民活国，钦兹在兹。惟帝念功，就加宠异，任同二陕，仪比三事。式副朝端，参和鼎味，秉文经」武，兼之为贵。神谋奇策，独用衿抱，方厉熊罴，芟夷蔓草。如何良人，而不寿考，悲缠象魏，痛贯」苍昊。陈数送往，备物追终，笳铙转吹，羽盖翻风。冥冥此室，黯黯泉宫，敬刊幽石，式播无穷。北京图书馆藏拓
【志盖】魏故清」水太」守墓志
