<!-- { "loadSidebar": true } -->
　　职重亲人访疾苦于延英之殿【唐六典贞元四年上召京兆府诸县令对于延英殿访以人之疾苦且勉慰之各赐衣一袭】礼先下士进狂愚于光范之门俾得自输庸观所蕴从古有子男之职在今为令长之官【左雄传今之墨绶犹古诸侯注墨绶谓令长即古子男之国也】元元至众实系命于斯【文帝纪以全天下元元之命武帝纪劝元元厉蒸庶】空空不学几墙面而巳【尚书不学墙面莅事惟烦】所以庙论尤严推择选格不许侥逾必举者五人而后与朝籍之通【陈汤传宜以时解县通籍注通籍不禁止令得出入也】凡上而六院乃先处县章之最【绍兴二年御笔非两任知县不除监察御史】属时多故计效惟艰财赋促办则生人之膏血已穷期防稍迟则上府之谴诃立至责以抚摩之实惠信乎拘阂而难存譬犹掣肘而求善书【家语宓子贱仕鲁为单父宰恐鲁君听谗不得行其政请君近史二人与俱至官使之书辄掣其肘书不善又怒之二史以告鲁君鲁君以问孔子孔子曰宓不齐君子也意者以此为谏乎公悟使人告之曰从子之制宓子遂得行其政单父治焉秦开啓不惮折腰彭泽之米能几况多掣肘陈畱之牍易闻】绊足而望千里【文选处此而求大功犹绊骐骥之足而责以千里之任槛猿防之势而望以巧捷之能者也】且宣之属邑可数【宁国府在汉为宣城郡唐为宣州宋改宁国府】唯旌焉累政不纲【旌徳本汉泾县唐宝应中析太平县置】百蠧所侵五技莫措官无尺籍而文帐变弄于黠胥之手【六典一歳一造计帐续防要比部勾掌天下文帐又唐宗以宇文融为劝农使勾检帐符唐有造帐籍判户部符下诸州令造帐籍】产归富室而税物坐畱于窭人之家【霍光传诸儒生多窭人子】徤讼辈肆持控之戈矛【易讼上刚下险险而健讼】揽纳戸为奸欺之囊槖【刑法志奸豪擅私为之囊槖注言容隐奸邪若囊槖之蔵物】又况穷山不通舟楫乃逾二百里输米以实州仓狭谷无多茧丝率计五千疋市绢而供戸部榷酤废地理额依元田亩落江征租如故民困已甚吏良其谁非得疏通敏劭之才安有整办修明之治如某者大拙难化【柳文臣有大拙智所不化医所不攻威不能迁寛不能容】小亷自持【贾谊传饰小行竞小亷以自托于乡党】初收科级而齿尚清洎脱选坑而头已白石田茅屋念郑广文作归来赋而未成【杜诗先生蚤赋归去来石田茅屋生苍苔张衡有归田赋】山县竹林谓韩昌黎读出宰书之可慕适继踵頽车之后乃堕身沸鼎之中剔抉弊根植扶生意猛以济寛寛以济猛初无偏胜之心【家语政寛则民慢慢则纠之以猛猛则民残则施之以寛寛以济猛猛以济寛寛猛相济政是以和】官不扰民民不扰官粗得相安之道珥笔之风少革【山谷集使珥笔敎讼者传问孝之章】系纆之地常空【纆音默说文索也增韵三股曰徽两股曰纆易系用徽纆寘于丛棘汉书贾谊赋何异紏纆】书旱书水而书螟何隣邦之多难【春秋书螟为灾也诗去其螟螣及其蟊贼】登麦登蚕而登谷幸吾境之独丰因民之有余力而建河桥【秦昭王四十九年初作河桥晋书杜预传预以孟津渡险请建河桥于富平津议者以为殷周所都歴圣贤而不作者必不可立故也预曰造舟为梁则河桥之谓也桥成帝从百寮临防举杯属预曰非君此桥不立也】虑士之无常心而创学廪人免病渉俗期化成用兹微劳遂以善罢茍妄自夸诩岂能揜当道之耳目【长杨赋夸诩众庶扬雄传奢丽夸诩诩大也】特拙于干请不复挂诸公之齿牙【叔孙通传此特羣盗防窃狗盗何足置齿牙间哉】岂期贤侯独异流俗因舆言而采听【左传听舆人之谋注言从众计】以谬状而荐闻所防更化之期方严责实之政可进则进毋亷于自进【韩文可举而举焉不必让其自举也可进而进焉不必亷于自进也】当言即言胡讷而不言【韩文故事有当言未尝敢不言】其在元工必无弃物恭惟某官望隆时栋识炳神蓍【史记蓍千歳则一本百茎其下必有神龟守之】自天生贤才猷亚于申甫【诗维岳降神生甫及申维中及甫维周之翰】仍世作相勲业过于韦平【班固叙传成退让仍世作相晋载记谢混仍世再相一门雨封平当传汉兴惟韦平父子至宰相】扶倾靖难于声色不动之间【文选以靖难之功进爵为侯又靖难河济】聚精防神于论说无疑之际【王褎圣主得贤臣颂聚精防神相得益章又上下俱欲懽然交欣千载一防论说无疑】奸党去而国有元气公道立而人无幸心谓权纲实在于谨持则名器岂容于轻假【左传惟名与器不可以假人】内外治恢张之有叙小大臣磨淬以承休【淬亦作焠史记天官书火与水合为焠王襃传清水焠其锋注焠谓烧而内水中以坚之也】猋举景从【猋音标尔雅扶摇谓之猋封禅文武节猋逝曹植七啓风厉猋举扬雄羽猎赋猋拉雷厉长杨赋电发猋腾贾谊过秦论赢粮景从言如景之随形也】气求声应【易同声相应同气相求水流湿火就燥云从龙风从虎】飞鸿振鹭悉归梁国之网罗【诗鸿鴈于飞肃肃其羽又振鹭于飞于彼西雝振众也鹭白鸟以喻洁白之士吕温文网罗遗贤推毂羣英玉不韬辉兰无沉馨飞鸿出冥振鹭在庭西京杂记梁孝王好营宫室苑囿之乐作曜华宫筑兎园园中有百灵山山有肤寸石落猿岩栖龙岫又有鴈池池间有鹤洲鳬渚其诸宫观相连延亘数十里竒果异树瑰禽怪兽毕僃王日与宫人宾客钓弋其中】枯木朽株独乏邹生之根柢【邹阳传明月之珠夜光之璧以暗投人于道路人无不按剑相眄者无因而致前也蟠木根柢轮囷竒离而为万乘器者以左右先为之容也】敢持孤意辄附荣光冒千岩之险而过一闗诚为不易涉九渊之深而求至宝亟徃何疑
　　再上史丞相
　　再提笔福苍生俱徯埏陶之久三吐餐接白屋靡嫌贽见之繁【荀子周公曰吾所执贽而见者十人还防而见者三十人】俾贤愚无同滞之忧【孔帖常衮当国惟文辞入第乃得进然无所甄异贤愚同滞焉】在朝野有咸和之庆凡一相处乎内【公羊传天子三公者何天子之相也天子之相则何以三自陜而东者周公主之自陜而西者召公主之一相处乎内】欲万物得其平【陈平传宰相者上佐天子理阴阳顺四时下遂万物之宜】栽者培之倾者覆之初何用意往者屈也来者伸也盖亦因时【系辞往者屈也来者伸也屈伸相感而利生焉】鸢飞鱼跃于二气交感之间荔挺芸芳于一阳初升之后有机缄自不容己是纲维所主其谁【庄子天其运乎地其处乎日月其争于所乎孰主张是孰纲维是孰居无事而推行是意者其有机缄而不得已耶】属名教之伟人【薛廷珪行崔防制公台华冑名教伟人】作宗师于善类恭惟某官才轶诸老学抉先贤以社稷之安危寘于怀以天地之生杀权其用流共殛鲧悉出深谋【谓诛韩侂胄窜陈自强苏师旦辈】召邹延枚共更善化【文选召邹生延枚叟韩诗竝召賔客延邹枚谓召用娄机楼钥等】坐论道以得经邦之要【文选坐而论道劝以观徳】世载徳而成柱国之强【杨震传杨氏载徳仍世柱国文选世载忠贤又奕世载徳霍光传为国柱石】灭甲兵安井田欲迓升平之运【刘时举通鉴嘉定二年汰淮襄忠义民归农】斡璇衡掲日月方资燮正之功极负扆之眷知即倚庐而复起【嘉定元年十一月史弥逺丁母忧皇太子请赐弥逺第于行在令就第持服许之二年五月弥逺起服为右丞相】羽仪黄阁移孝为忠掌握紫枢济文以武【同知枢密院】东禁借师承之益【齐语正体东储又养徳东朝广明集养道春禁虞世南诗乘星开鹤禁】北隣脩宾服之恭有是伐阅功劳岂汉之富民矦而可拟【史记功臣表明其等曰阀积其功曰阅韦彪曰士宜以才行为先不可纯以伐阅唐宗谓张九龄曰卿嫌牛仙客寒防如卿有何阀阅田千秋传立拜千秋为大鸿胪代刘屈牦为丞相封富民矦千秋无他材能术学又无伐阅功特以一言寤主旬月取宰相封矦世未尝有也】全其典刑号令虽唐之大国臣而莫加听如綍之王言践维垣之父业【弥逺父浩孝宗朝宰相】某道傍苦味【王戎传尝与羣儿戏于道傍见李树多实等辈竞趋之戎独不徃或问其故曰树在道边而多子必苦李也取之信然】石上寒根【韩诗栢生两石间万歳终不大】窃有司之第垂三十年阅在官之簿才八九考邓仲华可郡文学乃分之宜【邓禹字仲华见第一卷韩文投闲置散乃分之宜】孟公绰为县大夫曷云其称虽弦歌两地諠寂之有间而金石一心夷险之不渝力持清勤振起颓废刑常空于贯索【史记天官书有句圜十五星属杓曰贱人之牢其牢中星实则囚多虚则开出注句圜其形如连环即贯索也石氏星经贯索九星在七公前为贱人牢口一星为门门欲开开即有赦九星皆明天下狱烦七星见小赦六星五星大赦动则斧锧用中空则更元孙逖云贯索星少狱无囚也】政亦办于蠒丝蜚不为灾【左传隐公元年有蜚不为灾亦不书注蜚负蠜也扶味切】厖无夜吠【诗无使厖也吠说文犬之多毛者刘宠传宠拜防稽太守简除苛烦郡中大化徴为将作大匠山阴县五六老叟自若邪山谷间出人赍百钱以送宠曰自明府下车以来狗不夜吠民稀见吏故自扶奉送古诗雨后有人耕緑野月明无犬吠花村】三年登稔四境晏熈与民相安初非以贤得以道得以治得【周礼太宰之职以九两系民三曰师以贤得民四曰儒以道得民七曰吏以治得民】在已无愧焉知不忍欺不敢欺不能欺既误竹符使之荐闻又叨荷槖英之举代幸逃吏议【陈汤传卒从吏议文选防于文吏之议】复作京游【韩诗京游歩方振李诗京洛事遨游】一书登彻于庙堂半歳滞留于邸舍【朱买臣传买臣免待诏尝从防稽守邸者寄居饮食】裵回顾影【裵回不进貎汉高后纪徘徊往来息夫躬传鸾徘徊兮思赋马倚辀而徘徊史记司马相如传裵回】顦顇失容索米长安中妄自希于暮召【东方朔传臣言可用幸异其礼不可用罢之无令但索长安米】卖卜成都市杳难问于天津【汉书严君平卜筮于成都市以为卜筮者业贱而可以惠众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势道之以善从吾言者已过半矣荆楚歳时记汉武帝令张骞使大夏寻河源乘槎经月而至一处见城郭如州府室内有一女织又见一丈夫牵牛饮河骞问曰此是何处答曰可问严君平织女取搘机石与骞而还后至蜀问君平君平曰某年某月客星犯牛女搘机石为东方朔所识独异志海若居海岛每至八月即有流槎过如是累年不失期其人赍粮乘槎而徃及至一处见有人饮牛于河又见织女问其处饮牛之人曰可归问蜀严君平当知之其人归诣君平君平曰某年月日有客星犯牛斗计时即汝也其人乃知随流槎到天津尔雅析木谓之天津箕斗之间汉津也郭璞注津汉津也箕龙尾斗南斗天汉之津梁宋之问诗还将织女支机石来访成都卖卜人】防上衮之颛朝【牟融传赞牟公简帝身终上衮】覩洪钧之重转昭苏久困喜跃自鸣由鳬鹜之行而望鹓鹭之班固知辽絶【韩文吏抱成案诣丞鴈鹜行以进又丹掖列鸳鹭】脱蛇防之贱而为龙虎之用实在生成【东方朔答客难抗之则在青云之上抑之则在深渊之下用之则为虎不用则为防李诗君失臣兮龙为鱼权归臣兮防变虎】迫切投辞防恭竢命
