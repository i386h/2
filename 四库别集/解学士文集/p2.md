<!-- { "loadSidebar": true } -->
　　士禀天地之正气出而为世之豪杰千百世之下足以起人之敬慕而信其为豪杰者夫岂无自而然哉若唐之韩昌黎柳宗宋之欧阳修苏子曕辈皆以诗文盛鸣于时在后世之学者举以豪杰称而师仰不置者盖以诗文流行于世有足征也洪惟我　朝太高皇帝混一华夏太宗文皇帝缵承鸿业以圣继圣四方豪杰风汉而云合然以诗文擅名当代则翰林学士解先生其一焉先生名缙字缙绅江西吉水人也余少从事于文学每闻长者诵先生诗文辄录而记之盖已知其豪杰迨壮入仕京师间得一二什若获珙璧益加甄重天顺癸未秋予以南京户部郎中出知湖广宝庆越明年春挥使女?乖侯深得内翰金城黄先生所编先生全集不自私捐赀锓梓以广其传其用心亦仁矣哉工完请余序予惟姚侯武将也尚能尊信而表章之顾余自幼而壮壮而老师慕于先生者得无一言以成姚侯崇儒之志哉先生自幼颖悟过人未十岁日诵数千言终身不能忘年十七中江西乡试第一会试廷试擢居首选经义策学录出为天下式继入翰林即知　制话屡上封事切中　宸衷当时廷臣莫能为之先呜呼先生之才本之天成岂易得哉观夫是集诸作立论措辞各有拫据至于新奇宏壮豪纵放逸一自胸中流出畧无适俗韵譬之长江大河一泻千里览者靡不心惊而目骇非禀天地之正气出而为世之豪杰者能之乎呜呼先生浙矣先生之作尚足追踪乎韩柳匹休乎欧苏是集一出播传中外吾知先生之名与韩柳欧苏长留于天地间虽千百之下诵其诗读其文感发而兴仰者??寽亦验其为豪杰否乎敬书此以质后之同志云 
　　天顺八年岁在甲申夏四月望中顺大夫湖广宝庆府知府潮郡蔡朔书 

　　●解学士文集一卷 

　　应制 

　　古诗 
　　五言绝 
　　五言律 
　　七言绝 
　　七言律 
　　文 

　　◆古诗 

　　河清颂（有序） 
　　四夷咸宾（有序） 
　　嘉禾颂（有序） 
　　白象（有序） 
　　瑞应歌辞（二十四篇有序） 

　　○河清颂（有序） 

　　臣缙承诏总修大明大祖圣神文武钦明启运俊德成功统天大孝高皇帝实录自渡江七年辛丑冬十一月三门碛下黄河清实启圣之征帝业田是遂成明年平江汉又明年服荆楚又明年定两浙又明年克姑苏廓清中原四表宁一乃即帝位纪元洪武之年三门碛黄河复清帝业由是而盛高丽来朝为海外诸国先殊方接武而至逾三年皇帝陛下重华恊德瑞应同符和元永乐之二年冬十二月戊辰朔十七日甲申三门碛之黄河清先是荣光烛天隐隐纷纷倏然卷收洞彻见底沦连五采间日迭耀乙酉之旦河两傍近白光汤滉如金镕如铅如汞如玻璃色悠样不定素练卷而掣之也居二日有玄文如绡轻幕水上如犁云隐空已乃若漆光可鉴黝然静深非涅而缁洞绝渣滓又二日乃见浓绿又如翡翠如青琉璃如远山黛绕碛下如苍虬翠蛟飞舞于流荇文藻之间望之而可掬也二日后如朝霞映日红云上波初阳迤逦花卉纷披倏如胭脂浮流薄腻一洗下见沙石如芙蓉丹砂灿然郁列于■〈毛瞿〉■〈毛俞〉绵绮之间可指而数也后二日如泥金霏屑隐约浮沉流薄采凤羽毛鳞鬣泳发潜动金芝晕文琮王在炼错杂班映莹无纤尘又如筑琥珀以为堤酿金香而注之也已乃微碧与天一色横渡乱流者扣舷鼓枻洞见眉发疑若步空虚凌倒影挽银河而下之也于是夹河观者耄倪欢呼矌古罕遇自河冿传播于晋绛之人相率来观肩相摩也自韩城播皆于秦陇之人观者扶携皆项相望足相蹑也四方之人行旅过之莫不为之惊喜叹息阅玩坐起裵禀而不能去者晋高平王遣使驰奏之继而吏民报至皆啚其状秦王上表贺献啚与晋人克合于是群臣上表永乐三年春正月戊戌越十八日乙卯乃复其旧实三旬有二日按所上啚咨询群言既审同异　恭惟皇帝陛下谦抑弗居谓何德臻兹称大祖高皇帝神灵然自陛下即位以来四方万国之外感恩慕德高丽日本安南占城暹罗爪哇西洋流球真蜡拂林览邦缅甸波勒迤比兀良哈女真野人西番哈梅朵耳鸟思尼巴天竺否召不约咸至于庭瑞应大来震动天地不可掩抑大平之业将由是而极监臣缙职司纪载欢欣无已谨拜手稽首而献颂曰天启圣明休命赫奕洪河屡清龙门之碣昔在大祖广运神武银河昭回洗涤九土洪河孔神佳气恊顺应兹昌运岁在辛丑云雷构迍河清献瑞既肇龙门天戈所指六合风靡景呪朝宗如河之水功德格天即位纪元龙门河清应干明年东夷始服三陲接踵如何奔趍有赴无壅我皇继统永乐纪元龙门河清亦越明年惟此龙门神禹所辟功在生民宇宙无极惟兹瑞应先后同符大祖在天昭昭不诬禹功帝德世万世亿帝德禹功与河俱东河源昆仑太古积雪九河骏奔溅目沃铁辟石回泷盘束地底龙门天开弦激猬起冲奔九地灭电走影声喧怒雷淖汨沸鼎经纬天文横绝地纪贯一百川罗络万里五行之生莫先于水四渎之列莫大于此于此考祥粤古是常昭兹大运塞其荣光虹飞雨翳雾密霞流倏阳忽阴乍辟乍收其腾氲氲其下缤缤其旁囷囷其隙纭纭海市青红仙神艳淑医凤骖麟朝暾若木转盻一空伏波凝席沉沙跃金垩壤荐璧惊鸥鹢群下顾毛羽隔岸见鱼空行曳尾星芒耀月影夹镜倒浸回光动植交映既自既女翕忽丹青黄旗紫盖春卉秋英五方岁融五纬宣精五运合一五采流形事有绝世久而后应物有绝伦久而后盛地辟天开多历年所尧舜重华卓冠万古草木咸若卿云烂垂干羽苗格箫韶凤仪于时河清荣光既塞不游不惊贡赋络绎冀通岛夷夹石兖导九河转输济漯浮于碛石龙门会于渭汭匪缓而渟曷胜舟载盈变谦流时移变易不有来今曷知古昔于昭大明圣圣相承殊音重绎日造在庭尧舜惟钦我皇日敬窹寐丹书典谟金镜祥谓不祥圣不自圣惟谦授益惟人无竞河流载清尚或如带圣寿齐天万世永赖河流载清龙门如砺圣德同天永赖万世 

　　○四夷咸宾（有序） 

　　皇帝临大宝之明年纪元永乐嘉与万方共跻仁寿一德咸孚休祥昭应民安物阜四夷毕来东若朝鲜日本暹罗东南若流球中山南北有安南古城西南海东洋爪哇鬼方缅国木邦孟定麓川威远八百老摘里军西若乌思尼八剌西北畏吾匈奴哈迷远者数万朝闻久引奉贡仪物皆至　京师其文辞称述盛德对杨鸿休诚服心悦发见于外殊音重译异服奇诡欢忻攸同向慕无已庶众聚欢天下抃喜咸相谓圣神光被如日月之照临天行雨施妙运莫测垂裳拱手于穆清而有生之类盛见于四方万里之远鼓舞辐辏而归之来享来王而不能已吾民何幸而臻兹嘉会实万世一时也朝之群臣亦咸相谓虞舜有三苗之征周公有戎狄之膺宣王逐猃狁而秦汉及隋疲弊中国力夫之争无时或宁唐宋否极上天厌罪命我大祖圣神文武钦明启运俊德成功统天大孝高皇帝起而定之不令而从不言而化八表同风四十余年皇帝以圣继圣北隆唐虞殊方归命者接迹而至宜有诗歌垂之颂声轶远古而过之又咸谓臣缙宜为义不可辞则合群臣之言从容奏写皇帝曰咨周家九夷通道大保进旅熬之训虞庭于羽既舞伯益有儆戒之箴故愚者常以小康肆志贤者不以外物动心朕方兢业于初服是何足云颂声其为作君臣相饬之歌以继虞周之治臣缙窃谓自古颂羙而寓规谏皆臣子摅诚委曲之小心臣愚不及此乃自皇上发之是访万世一时也谨拜手稽首而献诗曰皇帝明德与天同运华夏奠安四夷效顺限山顺海风气不通不招不约奔走来同梯陡踆阪航涉涛泷冱寒溽暑赤雪玄霜殊形奇丑异服纷庞■〈髟上忽下〉发焦赤睒聃深黄猩唇猳啄黎面文身祖疏椎结皮裳卉巾离披落索摇曳萦缠鞮鞻殊音侏离禽言吚嗢重绎舍馆授粲穷物式陈兼金玉瓒齿革羽毛服食器用皇帝勤俭异物非重厚往薄来怀柔无外八表同仁膺兹嘉会以心感人人心自归其来无矧往或追陋彼汉唐好大喜功本之不竞而末是从苟得其人不为富强苟得其地不足广疆耳目细玩惟彼所产躭玩惑心悔之已晚皇帝明德谨之于细慎始惟终图难于易照乘之珠众庶所喜讵若得贤照千万里四夷毕来众庶荣之曷若中夏一民无饥明良责难安不忘危小臣作戒贤圣是师 

　　御书赞（有序） 

　　•御书赞（有序） 

　　右丹书义字我大祖圣神文武钦明启运俊德成功统天大孝高皇帝御书今吏部尚书詹事府詹事臣蹇义为中书舍人时洪武丁卯春三月七日赐名也十有八年于此矣义初名镕洪武乙卯进士甲科孝陵亲擢为侍从掌外制时最重两制官非有文章学行□结上知不能得而得仕者亦皆合时誉义赐名后以忧去乘传归蜀臣缙以戊辰进士承乏词垣兼知制诰亲闻上语称其笃实明年起复同官出示此卷俾识其下方辞让而受　命为御史监察本贯江西未暇也又明年侍父南归缙之父载朝于　京师许为之颂以劝亦不果但归而语缙曰圣天子知人之明事必传于世宜有赞扬之以为天下训也缙尝念之不敢忘兹蒙　恩俱属东宫又同官也义因复出此卷惊喜感泣不知所云尚惟君父之遗言嘉以朋友之同志仰瞻　奎画之照临益竦寸心之惕励继自今而臣缙臣义之心敢有一顷刻一毫厘之非义乎他日史官书之可使之得无间然之义乎赞曰神明载兴开天应期经高纬厚翊赞书诗谟明训彰汪汪百川宣玉诎要约一言天尊地卑非义不定人灵物生　非义不成仁爱之施非义则墨礼贵适中非义则忒知有变通非义则谲忠信非义尾白奇拙惟义在心理之中正万物是制万事是宜则成辅相左右范围造化非宜圣人制之尺度权衡是有是特勿长以欲勿短以私勿以好昂勿以恶低勿高下手与人推移刚毅有执金石匪坚红光贯日剑气彻天人惟爱生有重于生人惟恶死有重于死惟义之归俯仰无愧惟义之全生顺死安于穆高皇天作君师殊音鼓舞庶草蕃滋矧兹近臣日毂轨朝渐夕摩沦肌浃髓丹书煌煌媲于天光天光霄晦丹书不昧耿若河汉五纬昭回夜光明月映璧琼瑰不昱于画贾祸长奢岂若丹书戒谨夙夜稽于古人岂无乌号岂无天球岂无赤刀岂若大训惟德惟义岂若帝训无偏无陂岂若丹书致或怠欲高皇师善惟日不足今皇继统图任旧人凡昔簪履既秉衡钧孜孜赞战战兢兢思恩思义遍告在庭 

　　○嘉禾颂（有序） 

