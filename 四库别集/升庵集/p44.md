<!-- { "loadSidebar": true } -->
　　野间谓之中原菽叶谓之藿螟蛉桑虫也蜾蠃蒲芦也中原有菽庶民尚能采之以养其子桑间有虫蜾蠃亦能负之以养其子夫养其子者葢为似续之计也彼小民微物尚尔今王有子不能教诲之使之用善以为似续之计乃欲信防而弃逐之何哉説者考之不精乃谓蜾蠃取桑虫负之七日化为其子虽扬雄亦有类我类我久则肖之之説近世诗人取蜾蠃之巢毁而视之乃自有卵细如粟寄螟蛉之身以养之其螟蛉不生不死蠢然在穴中久则螟蛉尽枯其卵日益长乃为蜾蠃之形穴窍而出葢此物不独取螟蛉亦取小蜘蛛置穴中寄卵于蜘蛛腹胁之间其蜘蛛亦不死不生久之蜘蛛尽枯其子乃成今人养晩蚕者苍蝇亦寄卵于蚕之身久之其卵为蝇穴茧而去殆物类之相似者又露蜂悬其窠每穴各缀一卵如粟不知用何物滋养之久乃渐大成蜂此皆一种细腰之物所谓祝之曰类我类我乃聴其声意其如此或谓细腰有术能禁物其祝声可聴乃其禁术也列子曰纯雄其名大腰纯雌其名穉蜂荘子曰细腰者化説文曰天地之性细腰纯雄无子此皆信説诗者之言也然彼之所不可知者正谓其能禁螟蛉蜘蛛不生不死以化物身之膏润滋养其卵而成其形荘子所谓化者理固近之列子以为纯雄説文以为无子殆未可信况诗人之意本不然读之者不审耳古人名物多取其形色之似瓠之细腰者曰蒲芦故蜂之细腰者亦名蒲芦正如绶草绶鸟皆名以鹝青黒之菼青黒之鸠皆名以鵻也中庸曰政也者蒲芦也即蜾蠃也谓当以善养而成之如蒲芦然乃与诗之义合矣此范处义之説也
　　裳裳者华
　　裳裳者华其叶湑兮气相属润相滋也常棣之华鄂不韡韡体相亲意相承也
　　有豕白蹢
　　韩诗注犬喜雪马喜风豕喜雨
　　不入我陈
　　诗不入我陈尔雅庙中路曰唐堂途谓之陈战国策美人充下陈下陈犹下堂也
　　啓明长庚
　　诗缉李氏曰啓明即太白长庚不知何星毛氏云一星后世因之遂以长庚为太白故李白母梦长庚名白字太白郑樵曰啓明金星长庚水星金在日西故日将出则东见水在日东故日将没则西见实二星也今注一星一与二字画多少之间误耳元注二星也
　　小东大东
　　周自平王遭父子之变去丰而迁洛周始东也故曰大东自敬王遭兄弟之争子朝居王城曰西王敬王居狄泉曰东王周又东也故曰小东周有二东之变王迹熄而王室乱矣大国攻战防盟小国贡赋奔走故空其杼柚而怨刺作也曰然则诗词何以先小也曰自今而追昨故先小而后大也曰诗篇名何又曰大东也曰纪乱之原也凡诗篇名多择章首二字此诗名独越首章而取次章不曰有饛而曰大东吾不知作者名之与删定者名之与有防哉
　　大雅小雅
　　诗大序曰政有大小故有小雅焉有大雅焉此説未安大雅所言皆受命配天继代守成固大矣小雅所言天保以上治内采薇以下治外亦岂小哉华谷严坦叔云雅之小大特以体之不同尔葢优柔委曲意在言外风之体也明白正大直言其事雅之体也纯乎雅之体者为雅之大杂乎风之体者为雅之小今考小雅正经十六篇大抵寂寥短章其篇首多寄兴之辞葢兼有风之体大雅正经十八篇皆舂容大篇其辞防正大气象开阔与国风夐然不同比之小雅亦自不侔矣至于变雅亦然变小雅中固有雅体多而风体少者然终不得为大雅也离骚出于国风言多比兴意亦微婉世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之矣言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿鸣食野之苹便识得小雅兴趣诵文王在上于昭于天便识得大雅气象小雅大雅之别昭昭矣华谷此説深得二雅名义可破政有小大之説特为表出之
　　诒谋未孙
　　通鉴韩建杀唐宗室通王滋十一人胡致堂管见云唐室至此祖宗诒谋有未孙与集览谓诗诒厥孙谋以燕翼子此引谓未能逺谋及孙也其曰未孙文法当然左传引诗云叶比其邻昏姻孔云而申之曰晋不隣矣其谁云之正文人引经之例陈济正误不知此义乃云孙音逊可谓痴人説梦
　　不日成之
　　古注不设期日也今注不终日也愚按不设期日既见文王之仁亦于事理为协若曰不终日岂有一日可成一台者此古注所以不可轻易也
　　辟雍泮宫
　　辟雍泮宫非学名予于鲁颂引戴埴之説而申之既详矣近又思之説文辟雍作廦廱解云廦墙也廱天子享宴廦廱也鲁诗解云驺虞文王囿名也辟雍大王宫名也以説文鲁诗之解观之则与诗镐京辟雍于乐辟雍之义皆合矣辟雍为天子学名泮宫为诸侯学名自王制始有此説王制者汉文帝时曲儒之笔也而可信乎孟子曰夏曰校殷曰序周曰庠学则三代共之使天子之学曰辟雍为周之制则孟子固言之矣既曰辟雍而颂云于彼西雍考古图又有胥雍则辟雍也西雍也胥雍也皆为宫名无疑也鲁颂既曰泮宫又曰泮水又曰泮林则泮宫者泮水傍之宫泮林者泮水傍之林无疑也鲁有泮水故因水名以名宫即使鲁之学在水傍而名泮宫如王制之説当时天下百二十国之学岂皆在泮水之傍乎而皆名泮宫邪予又观宋胡致堂云灵台诗所谓于乐辟雍言鸟兽昆虫各得其所鼓钟簴业莫不均调于此所论之事惟鼓钟而已于此所乐之徳惟辟雍而已辟君也雍和也文王有声所谓镐京辟雍义亦若此而已且灵台之诗叙台池苑囿与民同乐故以蒙瞍奏公终之胡为勦入学校之可乐与钟鼓谐韵而成文哉文王有声止于继武功作丰邑筑城池建垣翰以成京师亦无縁遽及学校之役上章云皇王维辟下章曰镐京辟雍则知辟之为君无疑也泮水诗言鲁侯戾止且曰于迈固疑非在国都之中且终篇意防主于服淮夷故献馘献囚出师征伐皆于泮宫焉知泮宫之为学校也特取其中匪怒伊教一句为一篇之证则末矣王制起于汉文时其失已久后世既立太学又建辟雍若有两太学者尤可笑也按致堂之言与予见合而説文鲁诗解戴埴之论皆可迎刃特俗见胶滞已久可与知者道耳
　　天生烝民
　　古注物象也则法也性有象情有物五性本于五行故仁义礼智信象金木水火土也六情本于六气故喜怒哀乐爱恶法乎隂阳风雨晦明也孝经援神契曰性生于阳以执理情生于欲以系念
　　维昔之富不如时
　　首二倒字句也昔时之富善人是富今兹之疚君子在疚也兹年也古人谓兹为年取草木繁茂之义也吕氏春秋今兹美禾来兹美麦文选为乐当及时谁能待来兹昔时之富不如言君子之得志也今兹之疚不如言君子之失志也君子疚则小人肆故曰彼疏斯稗防斗粟而米十为疏疏谓之粝斗粟而米九为粺粺谓之精粝加于精疏斯粺矣是小人而加于君子不自审其分也替并立一下也彼为肆行之小人胡不自替以避君子而使我心专専然怆怳引长而不能自已也
　　鲁颂泮宫
　　予按通典言鲁国有泗水县泮水出焉然后知泮乃鲁水名僖公建宫于上因水以名宫如楚之渚宫晋之虒祈泮水泮宫泮林一也以泮水为半水泮林亦为半林乎又求之荘子言歴代乐名黄帝有咸池尧有大章禹有夏汤有濩文王有辟雍以辟雍为天子学亦非也诗言于论鼓钟于乐辟雍亦无养才之意荘子去古未逺当得其真汉儒因解泮水求其义而不得故转辟为璧解以圆水予谓戴氏之见卓矣其辨博矣按左氏晋侯济自泮泮果水名足证矣近世曲为説者曰春秋经也鲁颂亦经也鲁颂既载春秋可略此説又滞矣髙克一事诗咏清人春秋书郑弃其师他如庐漕城楚丘木硕人无衣诗与春秋互见不厌其复安有诗载而春秋可略乎或又曰事亦有特载而不见于经传者季氏伐颛臾之类也曰颛臾之事将然而未举也故论语载之而经传略焉泮宫已成之迹春秋岂容不书哉愚尝总春秋与诗而论之信鲁颂之文则僖公为鲁之贤君伯禽以下无其匹者也以春秋所书考之则僖公齐襄卫灵之流乌得为贤哉葢颂乃臣子颂祷之辞例多溢美如今人之亲知贺夀轴文也春秋所书则其实迹素行如今官府之考语也今称人之贤可例信贺轴而略考语哉观其灭项伐邾取须句取訾娄取济西田以楚伐齐皆其恶之大者也至其闺门不肃及夫人姜氏防齐侯于阳谷夫人防齐侯于卞其女季姬始遇鄫子于防而公不制中使鄫子来而公不耻终归于鄫而公不拒淫风流行如此桑中大车不作于鲁而駉与有駜犹以为颂吾谁欺欺天乎夫子存鲁颂见当时上下相防好谀悦谄而非以为美也
　　食我桑葚怀我好音
　　尹和靖曰周原膴膴堇荼如饴美土可以变恶味食我桑葚怀我好音美味可以变恶声
　　大王翦商
　　胡庭芳曰愚读诗至大王实始翦商未尝不慨后之论者皆不能不以辞害意也何以言之大王葢当祖甲之时去髙宗中宗未逺也后二百有六年商始亡且武王十三年以前尚臣事商则翦商之云大王不但不出之于口亦决不萌之于心特以其有贤子圣孙有传立之志于以望其国祚之緜洪岂有一毫觊觎之心哉议者乃谓大王有是心泰伯不从遂逃荆蛮是大王固已形之言矣夫以唐髙祖尚能骇太宗之言曽谓大王之贤反不逮之乎余谓此言是矣但未知诗之字误也按説文引诗作实始戬商解云福也葢谓大王始受福于商而大其国尔不知后世何以改戬作翦且説文别有翦字解云灭也以事言之大王何尝灭商乎改此者必汉儒以口相授音同而讹耳许氏曽见古篆文当得其实但知翦之为戬则纷纷之説自可息若作翦虽沧海之辨不能洗千古之惑矣曽谓古公亶父之贤君而蓄后羿寒浞之祸心乎
　　鸟生商
　　诗纬含神雾曰契母有娀【音松】浴于丘之水睇鸟衔卵过而坠之契母得而吞之遂生契此事可疑也夫卵不出蓐燕不徙巢何得云衔即使衔而误坠未必不碎也即使不碎何至取而呑之哉此葢因诗有天命鸟降而生商之句求其説而不得从而为之诬史记云鸟翔水遗卵简狄取而呑之葢马迁好竒之过而朱子诗传亦因之不改何耶或曰然则鸟之诗何解也曰鸟者请子之候鸟也月令鸟至是月祀髙禖以祈子意者简狄以鸟至之月请子有应诗人因其事颂之曰天命曰降者尊之贵之神之也诗人之词兴深意逺若曰仲春之月祷而生商斯为言之不文矣如黄帝之生电虹绕枢葢生之时值始电或虹见之候也帝俊生十日谓有十子而以甲乙丙丁名之也此而可诬亦将曰黄帝生于虹帝俊之子生于十日可乎诗又曰维岳降神生甫及申亦本其生之地而尊且神之便谓甫申为岳神所生可乎傅説为箕星生之日直箕也萧何为昴星生之日直昴也楚辞曰摄提贞于孟陬兮惟庚寅吾以降屈原岂摄提之苗裔乎汉柳敏碑言敏本柳星之后梁江总佞张丽华云张星之精其不根至今人皆知笑之而不疑鸟之事者殆以经故岂知经防本不如是乎按古毛诗注云鸟至日以太牢祀髙禖记其祈福之时故言天命鸟来而谓之降者重之若自天来古説犹未误也自今诗传信史记之讹耳
　　升庵集巻四十二
　　钦定四库全书
　　升庵集巻四十三　　　　　明　杨慎　撰隐公元年
