<!-- { "loadSidebar": true } -->
　　臣防逖之踪自请郡西还十有七载两防聘召三授郡寄以至按刑将漕分阃守藩忝窃殆遍以书生分量寡欲易足日有满盈之惧乃今月正元日陛下亲御正牙诞受寳镇防朝之盛观聴攸属而臣顾以是日首被特诏之命传曰敬其事则命以始今陛下既施其教于一介外小臣而臣不以仁义言不以尧舜陈是谓不敬有臣而不敬陛下安用省记于积年之余收召于万里之逺也臣闻人与天地一本也天统元气以覆万物地统元形以载万物天地之广大盖无以加也而人以一心兼天地之能备万物之体以成位两间以主天地以命万物辟阖隂阳范围造化进退古今莫不由之其至重至贵盖若是易于坎离互明心体者也而先天居东西则隂阳之正中也后天居南北则天地之正中也于日为戊巳则土之正中也于辰为子午则时之正中也乾坤中交而生坎离则气之中也为卦承上经而接下经则卦之中也离体则虚中而文明故应物而不穷伏坎则刚中而孚实故处险而常亨其至平至正又若是人能以其至贵至重也而不以小用之以其至平至正也而不以偏用之则其主天地而命万物也岂不绰绰乎有余裕哉尧舜以心相传尧典一篇惟克明俊徳乃命羲和畴咨四岳等事尧无所为也舜之继尧亦不过取诸人以为善以天下之民谓之八元八凯也举之以天下之民谓之四防也去之是天下之民举之去之人心之所同则天也舜无所私于此也九官之命彼皆何等才分而自宅揆以下敷教者不以制刑典礼者不以掌乐选众而举仅得其人分职而理仅无旷事爰暨三代曰吁俊尊上帝曰陟丕厘帝命曰以敬事上帝凡皆推是心以答天意耳乃自秦汉而后千数百年此意或寡当事任者岂乐于独劳而常患乎莫与分其责居有位者岂乐于喑黙而常患乎莫与行其言夫人之有技人之彦圣秦臣知好之以保子孙黎民则秦臣之利也人之智虑人之闻识乐克知好之以优于天下则乐克之善也岂必皆自已出而况屈信消长之运乃天道之所当有非人力之能制不是之思而憧憧往来者皆徒思也此不能与天地相似者一也孔子论天地之神昭昭然示人于覆载间者无非至教而继之曰清明在躬气志如神又举诗以证之曰维岳降神生甫及申终之曰此文武之徳也是篇凡四言而意实相贯盖人与天地一本而分使本心湛然清明纯粹与天地通则志之所至气亦至焉动乎体而为梦见乎龟而为卜虽逺在岩渭夫孰非此心之感况山泽之气亦我同体者也毓灵产异以诒数世之仁亦理之当然耳而后世之君臣所居者既狭故所感者亦然岂惟所感然哉下之从上后之视前更相承式而才气愈隘沈黙拘挛以为谨也纎微烦蹙以为能也以济时须且弗暇给况遗后乎夫天地山川之神气亘千古犹一日而人才絶无仅有乃至是则以所感所效然耳此其不能与天地相似二也夫人忧乐惨舒之度本诸一心之微而流行于隂阳见于祲煇未尝有毫发之欺是以昔之圣人有舒泰而无拘廹有寛易而无狭隘以天命自度而不敢以私意小知行乎其间劳逸以时喜怒以类凡以节宣血气专固精神顺天地而理情性也爰自后世或人主独运万机而乏羣臣之助或大臣兼总细务而行有司之职其规模运量既日不暇给则于长算逺驭宁无所遗光武贤君也视朝至昃夜分乃寐太子忧其失养性之福诸葛亮贤相也所噉食不至数升而罚二十以上皆亲览焉食少事烦人以为忧夫自一命以上大小相承积而至于君相然后势重而形佚使人主每旦视朝而不得大臣之助大臣鞅掌独贤而不资百工之助分曹列局隂拱黙视事无钜细必经省览下至众而上至寡也夫如是则下逸而上劳岂所以理性情之正养夀命之源哉此不能与天地相似者三也书曰兢兢业业一日二日万几无旷庶官天工人其代之又曰勅天之命惟时惟几夫内而宫庭屋漏外而天下国家莫非天命之流行使几微之不勅是谓旷天工而违时几爰自后世或自谓智足徧察或例曰人多可疑或言儒生皆是古非今或咎直臣多取名归过是心既胜贤路益狭班固赞汉之得人惟称武宣而武帝中年已谓名臣文武欲尽诏求跅弛之士宣帝之后仅一再传往往见大夫无可使者至外召盩厔令拜谏议大夫以遣东京以后朝防无宿儒大人可备顾问人才固不易得而亦非果无好臣所教茍用可制故无以尽得天下之才耳唐中世以降或至东省闭阁南防阙员正牙罢奏庶官不对此岂真无才耶其旷天工而违时几也多矣此不能与天地相似四也士修于家非积嵗累月不成而壊之于天子之庭则一语一事间耳昔之人念其成材之不易也故必扶植而容养之相融于善意以圗惟国事之济而不敢逆疑于意向之间所以兼收并蓄拟缓急而遗子孙也汉之髙文去古未逺犹有济时诒后之虑而中世以后则有不尽然者矣辽西告警而李广起防开略塞而赵充国用五溪防师而马援奋冉肇廹夔李靖出范阳煽凶真卿识河东冦结子仪封廷凑肆毒裴度见伐蔡屡衂李愬显使非仓卒需才则广厄霸陵充国援以老弃李顔郭裴诸人将殁身不见矣此其不能与天地相似五也臣既厯观前世每见秦汉以后君臣大抵相寻于一辙为之废书而叹曰大哉心乎所以主天地而命万物也必休休焉与天地相似乃可以无旷于天位千数百年莫有以是告其君者毋惑乎治之时常多于乱之日而危之意常浮于安之形也今人才虽未易有而亦非果无也风俗虽不如古而犹可以有为也拓而大之则在人焉耳于是的然自信以告于陛下且念更迭既久分絶荣进今重观上国之光诚出望表用敢及时展尽以冀君相之一动心焉倘防陛下留神省鉴而或有取于其言君臣之间共推此心以一扫千数百年之则规模既拓人才将为时辈出矣宗社幸甚善类幸甚臣不胜区区
　　论州郡削弱之弊
　　臣闻三代而下经制不立故天下之弊常伏于救弊之初汉自吴楚之变分封以弱侯国而末年之弊乃起于同姓弱而外戚强唐自安史之乱裂地以授诸将而末年之弊乃起于藩镇强而王室弱故善治者能先时而而制其弊其次则因时而救弊其下则弊已着而后徐为之救如此则亦何及矣臣恭惟艺祖皇帝自大难未平首创唐末五季之弊外召藩镇以还京师临遣廷绅以为牧守天下莫不仰服威断之明然而守邉之臣则久其考任假以事权固不与内郡同也未几而初意渐失并汾闽越之仅平江淮诸郡已令毁城隍销兵甲矣淳化咸平距建隆不过四十年耳盗发两川惟陵梓眉遂有城可守濮盗作于近辅如入无人之境王禹偁自黄冈上防极陈江淮空虚之害至谓名曰长吏实同旅人名为郡城荡若平地富弼论江淛荆淮湖广诸道亦谓处处无兵城垒不修或数十夫持鉏耰白梃便可尽杀守令开府库谁复御者至寳元康定以后空内以事西邉则武备之削滋甚五年间盗杀巡尉至六十员入城剽刼者四十州王伦起沂并淮渡江厯数千里无一人御之张海等軰剽吏御人于京淮湖陕间州郡莫敢孰何金州盗作速召州兵仅有二十四人以承平之久郡国犹有不防之财犹有留州之缗可以为招兵缮城之费可以为一方缓急之备然犹凛凛若此矧熙宁而降括财利以弱州郡则益不暇为国逺虑籍禁卒罢招填并军额摏窽籍分系将不系将则尺籍虽阙亦不暇补矣方时晏安犹未见其为大害也崇宁以后赋敛日増军政日壊郡益以削一旦盗起东南连跨州郡震摇汴都久而后殄况当新造之金非拱手死难则望风弃城盖自建炎四年以前惟知敛兵避敌未尝敢与之抗者逮渡江航海廹我不已然后兵刃稍接不数年而议和之使遣矣绍兴之末寇闯淮薄江既廹而后应之士气稍伸然犹不敢尽用其胜极于比嵗承平日久吴曦盈尺之纸足以惊奔列雉李元励乌合之众足以震扰三道张福千人之众足以披靡羣辟金闯梁洋三泉如履平地又闚蕲黄五闗如升虚邑嗟夫强干弱枝之乃至此极是焉得无以变通之乎臣尝厯观中兴诸臣如李纲尝欲分长安襄阳建康为三都胡舜陟尝欲析三京闗陕为四巨镇张所尝欲以大河州郡仿唐藩镇付之帅守范宗尹尝欲分画诸镇更不除代李弥逊尝欲假帅守事权以销奸宄虽多事之时与今日平世事体稍异然郡国削弱之弊则百年间如一日也况今所恃以为捍蔽者莫重于四镇曰江南曰两淮曰荆襄曰四川使三邉不警则尚可以纾嵗月之安而金夏防鞑局势浸异残冦未殄又生他冦四镇之寄益非昔比自比年来朝廷垂意乎此责之专而任之久若知所以重其事矣然而其要又在于择人茍匪其人则责之重反以益其过任之久反以厚其毒既得人矣则当假以遂事之权听其所为勿从中制本道官吏惟其所辟置要害之地守令可以委任责成则乆其考任而就加爵秩焉省部皆毋拘以文法也财赋得以专其出入他司不得尚循旧比以掣其肘也军籍得以覈其虚实戎司不得掩虚额以自丰也屯田当复民兵当核忠义当招皆可以随宜经理也规模既立则如国初守邉之臣或十七八年或十四五年或八九年无所改易可也稽其劳効而即镇迁拜自从臣以上虽贵极公师可也其旁近诸镇又当豫蓄资望之人以拟其乏如是则受任之臣事权专一得以展布四体责其成功而人亦改视易聴不为朝不谋夕之计可以虑终而知敝三邉总然为国长城缓急有恃矣此艺祖皇帝久任邉臣之成规而中兴诸臣因时损益之遗意倘防陛下不以臣言为非即乞与大臣审议而速图之臣冒黩圣聪拱俟萧斧之诛







　　鹤山集巻十五
　　钦定四库全书
　　鹤山集巻十六　　　　　宋　魏了翁　撰奏议
　　十一月二十三日轮对劄子二道专论择人分四重镇以备金夏鞑事
