<!-- { "loadSidebar": true } -->
　　于惟陆氏，吴郡其始，福之侯官，近自唐徙。君曾大考，太傅将军，实仕吴越，为皇陪臣。太傅有子，始来皇朝，丞于殿中，历将四州。卒葬侯官，实生处士，赠官职方，君实其子。维君讳广，彦博其字，文辞甲科，四府从事。起家邵武，再选徐州，遂监税酒，满岁陈留。许昌之招，宁海之从，乃令乌程，乃丞开封。始佐著作，去为尉氏，咏歌仁明，无有壮稚。移邛大邑，告母高年，免蜀就养，税商于泉。又移导江，斗谷千钱，君命振之，以我公田。盗屠民家，尉以囚来，囚言实盗，君曰释之。尉方力争，众亦莫寤，后得真盗，果如君虑。离堆之江，豪右擅焉，君修偃渠，始诎其专。灌田为顷，万有七千，镌约示后，后无凶年。郑文肃公，来治杭剧，君以通判，往从其辟。州人僦屋，吏代之输，君为创法，遂无逋租。中书选君，御史推直，有言朝廷，今以为敕。冬狩于郊，大讲戎兵，作箴以献，逆戒荒萌。召置集贤，以为校理，当时名氏，简在天子。出知婺州，恶吏先锄，募能拯溺，民以不渔。婺之明年，改命治泉，泉人习君，谣语欢然。为桥南江，济者免覆，置廪州学，士怀我育。有告众叛，当君燕时，命捕立得，坐人不知。苏饥息穷，去害除弊，使臣以闻，守政尤异。智高螫边，吏不时搏，君书驿上，焯有方略。归佐三司，廷论南师，帝曰可哉，汝言予施。河京以东，再执刑柄，诹囚于齐，至郓而病。弃世平阴，寿五十三，有子四人，扶丧而南。长倩惟伯，仲惟长绪，长恕惟叔，季惟长愈。倩掾秀州，敏有辞章，绪由君恩，郊社斋郎。又女六人，皆出陈氏，维陈淑慎，善相君子。四男有立，女亦有归，受封长安，即养无违。遂以嘉，四年正月，归君钱塘，范村之穴。惟君静深，不苟笑嘻，隆亲笃友，遇物爱慈。读书慨然，慕古奇伟，顾谓诸子，仕当如此。官止外郎，尚书司封，又不得年，以既厥庸。有文藏家，后世之诒，于君所得，可以此窥。有幽斯，掩石在下，撰君初终，以告来者。

　　【广西转运使屯田员外郎苏君墓志铭】

　　庆历五年，河北都转运使、龙图阁直学士信都欧阳修，以言事切直，为权贵人所怒，因其孤甥女子有狱诬以奸利事，天子使三司户部判官、太常博士武功苏君与中贵人杂治。当是时，权贵人连内外诸怨恶修者，为恶言欲倾修锐甚，天下汹汹，必修不能自脱。苏君卒白上曰：“修无罪，言者诬之耳。”于是权贵人大怒，诬君以不直，绌使为殿中丞、泰州监税。然天子遂寤，言者不得意，而修等皆无恙，苏君以此名闻天下。嗟乎，以忠为不忠，而诛不当于有罪，人主之大戒。然古之陷此者相随属，以有左右之谗，而无如苏君之救，是以卒至于败亡而不寤。然则苏君一动，其功于天下，岂小也哉？苏君既出逐，权贵人更用事，凡五年之间再赦而君六徙，东西南北，水陆奔走辄万里。其心恬然，无有怨悔。遇事强果，未尝少屈。盖孔子所谓刚者，殆苏君乎？苏君之仁与智，又有足称者。尝通判陕府，当葛怀敏之败，边告急，枢密使使取道路戍还之卒，再戍仪、渭。于是延州还者千人至陕，闻再戍，大恐，即欢聚谋为变。吏白闭城，城中无一人敢出。君徐以一骑出卒间，谕尉止之，而以便宜还使者。戍卒喜曰：“微苏君，吾不得生。”陕人亦曰：“微苏君，吾其掠死矣。”有令刺陕西之民以为兵，敢亡者死。既而亡者得，有司治之以死，君辄纵去，而言上曰：“令民以死者，为事不集也。事集矣，亡者犹不赦，恐其众相率而为盗。惟朝廷幸哀怜愚民，使得自反。”天子以君言为然，而三十州之亡者皆不死。其后知坊州，州税赋之无归者，里正代为之输，岁弊大家数十，君悉钩治，使归其主。坊人不忧为里正，自苏君始也。

　　苏君讳安世，字梦得。其先武功人，后徙蜀。蜀亡，归家于京师，今开封人也。曾大考讳进之，率府副率。大考讳继，殿直。考讳咸熙，赠都官郎中。君以进士起家三十二年，其卒年五十九。为广西转运使，而官止于尚书屯田员外郎者，以君十五年不求磨勘也。君娶南阳郭氏，又娶清河张氏，为清河县君。子四人子台文，永州推官。祥文，太庙斋郎。炳文，试将作监主簿。彦文，未仕。女子五人，适进士会稽江崧、单州鱼台县尉江山赵扬，三人尚幼。君既卒之三年，嘉二年十月庚午，其子葬君扬州之江都东兴宁乡马坊村，而太常博士、知常州军州事临川王某为铭曰：

　　皇有四极，周绥以福，使维苏君，奠我南服。亢亢苏君，不圜其方，不晦其明，君子之刚。其枉在人，我得吾直，谁怼谁愠，祗天之役。日月有丘，其下冥冥，昭君无穷，安石之铭。

　　【太子中舍沈君墓志铭】

　　沈氏世家吴兴，其后有陵者仕吴越王，卒官明州，家之，五世而生公。公讳兼，字子逵，以五举进士得同学究出身，再补尉，有能名。用举者迁卫尉寺丞，知湖之归安县，移知邵武之归化，又有能名。迁太子中舍，通判苏州，其以能闻愈甚。公好刚，遇事果急不顾计。为通判日，与守争可否，不为之小屈。重犯转运使，使守相与害公，入之法除名，天子薄其罪，免所居官而已。公归怡怡，间为五字诗自戏娱，无躁戚言。卒于家，年七十三，庆历六年七月也。子男一人，起。女三人。起好学，通政事，能守节法，为进士，与某同时得科名者也。公之坐狱，为判官滁门，立弃官从公，世以为孝。将以某年某月葬公某处，以夫人柳氏。先三月，来求铭。与铭曰：

　　生也不得，其须而死。死也何有，有嘉者子。呜呼，已矣夫。

　　【秘书丞张君墓志铭】

　　君讳某，字某，其先成都之新繁人。曾祖讳某，不仕。祖讳某，太宗时以高赀徙内地，除三班奉职，非其好也，即辞去，不仕，始家真州之扬子而葬焉。皇考讳某，起进士，终登州军事判官，赠太常博士。生三子，而君长子也。君宽和厚重，友爱诸弟甚笃，待朋友以信，而乐弃财物，以宽人之急。年七岁，日诵书数百言，操笔为篇章立就。及壮，举进士开封府第一，遂以释褐，为宣州宁国县主簿。会南陵无令，州以君行令事，有能名。用举者令颍州之沈丘县，转著作佐郎，知江宁府上元县事，又皆有能名。移知英州，迁秘书丞。以嘉二年十二月某甲子卒于州寝，是时君年四十七，天子官其一子师轲太庙斋郎。君之疾病也，州人相与为君奔走请命，至有欲以身代者，盖其得人心如此。夫人河南县君丹阳吴氏，生三男子，长即师轲，次某，次某，皆尚幼。五女皆未嫁。某年某月某甲子葬君某州之某县某乡某所之原。余与君相好，又同年进士也，故与为铭曰：

　　呜呼张公兮к矣其光，其先蜀产兮后葬于扬。视瞻先人兮兆此新茔，深泉高壤兮万世之藏。

　　【司封郎中张君墓志铭】

　　君张氏，讳式，字景则。其先建州浦城人，后徙建安。盖弗仕者三世。讳汉夫者，曾祖也。讳谟者，祖也。讳希颜者，父也。父以君贵，乃赠尚书职方员外郎。有气节，知君可教，乃付家事长子，而纵君游学。及长，文辞行义为乡里所推。天禧二年，释进士褐，主福州闽县簿。又主南剑将乐簿，有银冶，坐岁课不足系者常数百人，君籍其人，使富贫财力相兼，课遂有羡，无系者。归，以劳除开封府祥符县尉。赵稹将并州，辟军事判官。稹所为有不可于众，徐启谕弗讦，稹以故听，而君亦以此称长者。未几，遭母夫人丧，服除，改秘书省著作佐郎，知福州古田县。耕籍田恩，迁太常博士、知开封府咸平县。吕许公罢宰相，以许州观察判官辟，从之。又通判饶州，狱有十数年不决者，君一言而决。会择河北吏，御史中丞举君，得州，赐绯鱼。又以选知虔州，虔于东南州为最剧，君能镇抚之以无事。三司市绸绢十馀万，非经数，君拒弗市，民以君为有赐也。又知濠、寿二州，人缢其妻而以自杀告，狱既具，诘立服，举州欢以为明。居顷，召为开封府推官，坐栲掠囚死，出知岳州。皇二年九月六日卒，享年六十二。官至尚书祠部郎中。君廉静好书，长于政事，所居官举，既去而人思。见时事有不便，往往能极言之无所忌。赵元昊反，时诱人出财助军，诱多得赏，于是吏或劫富人出财，君疏罢之。为开封推官，时宫中以私财为佛寺置田，又疏以为乱法，后遂以君言而止。既老矣，终不肯治田宅，所得禄以置书，曰：“吾子业此，足以自活，不然，虽田宅何足？”妻姓徐，濮阳县君。子六人，{矛心}、志、思、、、。{矛心}以君故，得太庙斋郎，与同时中进士第。女二人，皆已嫁。某月某日，葬君某乡某里。铭曰：

　　张祖留侯，世穷久幽。君始士服，起家以学。发于州县，治见称举。有言朝廷，弊事用除。维清厥诲，尚后弗渝。

　　【葛兴祖墓志铭】

　　许州长社县主簿葛君，讳良嗣，字兴祖。其先处州之丽水人，而兴祖之父徙居明州之鄞，兴祖葬其父润州之丹徒，故今又为丹徒人矣。曾大父讳遇，不仕。大父讳旰，赠尚书都官郎中。父讳源，以尚书度支郎中终仁宗时。度支君三子，当天圣、景之间，以文有声，赫然进士中。先人尝受其挚，阅之终篇，而屡叹葛氏之多子也。既而三子者，伯仲皆蚤死，独其季在，即兴祖。兴祖博知多能，数举进士，角出其上，而刻励修洁，笃于亲友，慨然欲有所为以效于世者也。年四十馀，始以进士出仕州县。馀十年，而卒穷于无所遇以死。嗟乎，命不可控引，而才之难恃以自见，盖久矣。然兴祖于仕未尝苟，闻人疾苦，欲去之如在己。其临视，虽细故，人不以属耳目者，必皆致其心。论者多怪之，曰：“兴祖且老矣，弊于州县而服勤如此。”余曰：“是乃吾所欲于兴祖。夫大仕之则奋，小仕之则怠忽以不治，非知德者也。”兴祖闻之，以余之言为然。兴祖娶胡氏，又娶郑氏。其卒年五十三，实治平二年三月辛巳。其葬以胡氏，在丹徒之长乐乡显扬村，即其年十一月某甲子也。兴祖四男子，蘩、蕴，皆有文学。蘩，许州临颍县主簿。蕴、邓州穰县主簿。藻、苹，尚幼也。四女子，皆未嫁云。铭曰：

　　蹇于仕，以为人尤。不施以年，孰主孰谋？无大憾于德，又将何求？ 
　

　




　

　
●卷九十三
◎墓志
　　【太常博士曾公墓志铭】

