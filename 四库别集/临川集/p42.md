<!-- { "loadSidebar": true } -->
　　准中书门下奏，准治平四年闰三月八日敕，迁僖祖庙主藏之夹室。臣等闻万物本乎天，人本乎祖，故先王庙祀之制，有疏而无绝，有远而无遗。商、周之王，断自稷、契以下者，非绝喾以上遗之，以其自有本统承之故也。若夫尊卑之位，先后之序，则子孙虽齐圣有功，不得以加其祖考，天下万世之通道也。窃以本朝自僖祖以上，世次不可得而知，则僖祖有庙，与稷、契疑无以异。今毁其庙而藏其主夹室，替祖考之尊，而下附于子孙，殆非所以顺祖宗孝心、事亡如事存之义。求之前载，虽或有然，考合于经，乃无成宪。因情制礼，实在圣时。伏惟皇帝陛下仁孝聪明，绍天稽古，动容周旋，惟道之从。宗祀重事，所宜博考。乞以臣等所奏，付之两制详议而择取其当。

　　【议服札子】

　　先王制服也，顺性命之理而为之节。恩之深浅，义之远近，礼之所与夺，刑之所生杀，皆于此乎权之。传曰：“三年之丧，未有知其所从来者也。”盖期年及缌麻缘是以为衰，而其轻重迟速之制，非得与时变易，唯贵之于贱，或降或绝或否。盖在先王之时，诸侯大夫各君其父兄，欲尊尊之义有所伸，则宜亲亲之恩有所屈，此其所以降绝之意也。自封建之法废，诸侯大夫降绝之礼，无所复施。士大夫无宗，其嫡孙传重之属，不可纯用周制。臣愚以谓方今惟诸侯大夫降绝之礼可废，而嫡子死，非传爵者，无众子，乃可于嫡孙承重，自馀丧服，当用周制而已。何则？先王制服，三年之丧以为差，非得与时变易故也。然自秦、汉以来，言礼者或失经旨，而历代承用，传守至今，与夫近世改制，亦皆有说，非以义折衷则不明，故臣于所欲定，则为议以辩之。末学寡陋，独用己见，决千岁以来之所惑，恐不能尽。伏乞以付学士大夫博议，令臣得与反复。

　　【议南郊三圣并侑札子】

　　臣等闻推尊尊以享帝，义之至；推亲亲以享亲，仁之极。尊尊不可以渎，故郊无二主；亲亲不可以僭，故庙止其先。今三后并配，欲以致孝也，而嫡所以渎乎享帝；后宫有庙，欲以广恩也，而嫡所以僭乎享亲。推存事亡，则非所以宁亲也。臣等今详议，欲乞各如礼官所议。

　　【议郊祀坛制札子】

　　先王所以交于神明，坛坎、牲币、器服、时日、形色、度数，莫不依其象类。《易》曰：“一阴一阳之谓道。”乾，阳物也；坤，阴物也。冬日至，祀天于地上之圆丘，所谓为高必因丘陵，而因天事天也；夏日至，祭地于泽中之方丘，所谓为下必因川泽，而因地事地也。盖阳以圆为形，其性动；阴以方为体，其性静。天阳而动，故祀于地上之圆丘，而礼神以苍璧，璧亦圆也；地阴而静，故祭于泽中之方丘，而礼神以黄琮，琮亦方也。合祀天地为圆坛，而于国阳之地上，岂圣人以类求神之意哉？熙宁郊仪，祭皇地示，坛八角，祭神州地示，坛广四十八步，高五尺。今则变方为圆坛，神州筑方坛而复无坎，皆不应礼。伏请皇地示、神州地示为方坛，坛之外为坎，庶协古制。

　　【议郊庙太牢札子】

　　谨按《礼记·王制》，祭“宗庙之牛角握”，《周礼·小司徒》：“凡小祭祀奉牛牲。”又古者诸侯五庙，礻勺祠尝，每庙一太牢。大夫三庙，有天子之大夫，故曰“大夫用索牛”。谓之索者，求得而用之，但不在涤而已。诸侯之祭用太牢，吉祭则少牢。自诸侯与天子之大夫，时祭用牲如此，然则天子之祭用牛者可知矣。唐郊祀并宗庙、社稷等祭，悉用太牢，其后稍易旧制。九庙时享，有摄事，共用一犊。国朝开宝初，冬至亲郊，诏有司宗庙共用犊一，郊坛用犊三。又诏其常祀惟昊天上帝用犊，自馀大祀悉以羊豕代之。嘉中，仁宗亲，即每室用太牢，自馀三年亲祀，八室共用一犊。有司摄事，惟以羊豕。《记》曰：“先王之制礼也，不可多也，不可寡也，唯其称也。是故君子太牢而祭谓之礼。”曰君子，谓大夫以上也。夫以天下奉其祖祢，而庙享牲牢用过乎俭，不可谓称。今三年亲祠，而八室共用一犊，及享盛祭、有司摄事而少牢，则非称。欲乞三年亲祠并时飨，有司摄事，伏请太庙每室并用太牢一。

　　贴黄：窃恐朝廷以牛数多，或乞时飨，且仍旧制。右奉圣旨，唯亲祠并享，每室用太牢。

　　【议皇地示神州地示不合燎燔事札子】

　　伏为北郊所祭皇地示并神州地示祗合坎瘗，自来却如祭天升烟之义，别建一坛，燔祝版。臣昨累次具状奏闻，乞行改正，虽蒙圣旨下有司详定，又缘所定坛仪注条件不少，考求典故，未能遽革。伏睹今月二十一日神州地示，亦依袭故常，泥饰坛燎，依旧行事。臣昨亦备述，自古以来祭祀皆为瘗坎，盖取就下求阴之义，及考先儒所祭地示，即无燎之文。伏睹国朝祀仪所载祀辞，亦曰瘗仪，却行燔燎之礼，显是从来差错，恐渎于神。欲乞不候议定诸坛等制度，先次考正。今来瘗埋之义，更不于坛上燔燎祝版，以别天神、地示之异，上副陛下修诚致孝、肃恭祠享之意。奏闻候敕旨。状前批送太常礼院。本所谨案古者祀天神燔柴登烟，祭皇地示埋瘗，盖燔柴则升烟于上，瘗埋则达气于下，求神必以其类故也。王泾《唐郊祀录》：凡祭祀地示，则为瘗于神坛之壬地，方深取足容物，祭讫，置牲币祝馔于其中而埋之。熙宁祀仪，皇地示、神州地示皆为燎坛，方一丈，高一丈有二尺，开上南出方六尺，在坛南二十步丙地。祭大社大稷，又设燎柴于西神门外道北。以地示而同之天神之祀，殊悖于礼。所有今来王某起请，实合礼制。伏请自今祭皇地示、神州地示、大社大稷，其祝版与牲币馔物，并瘗于，更不设燎，所有皇地示、神州地示燎坛，并乞除去。

　　【进邺侯遗事札子】

　　臣前日伏奉圣旨，许进《邺侯遗事》，今缮录已具，然无别本参校，恐不能无脱误。窃以宇文黑獭之中材，遇倾侧穷困之时，而辅之以区区之苏绰，然其为法，尚有可取。伏惟陛下天纵上智卓然之材，全有百年无事万里之中国，欲创业垂统，追尧、舜、三代，在明道制众运之而已。如李泌所称，岂足道哉？顾求多闻以考古今得失之数，则此书亦或可备省览。谨随札子上进。 
　

　




　

　
●卷四十三
◎札子
　　【辞男说书札子】

　　臣今日伏奉圣旨，除男太子中允、崇政殿说书。臣虽已奏论非宜，尚未蒙恩开允，事有关于国体，岂敢冒昧不言？臣窃观陛下即位已来，慎惜名器，一介之任，必欲因能，讲艺之臣，尤为遴选。如学问荒浅，加以未更事任，试之管库，尚惧不胜，论经之地，实非所据。陛下必欲误加奖擢，实恐上累知人任使之明，伏乞圣慈察臣恳款，追还成命，以合众论之公。取进止。

　　【辞男授龙图札子三道】

　　臣伏承圣恩，以修撰《经义》罢局，除臣男龙图阁直学士。臣虽已恳辞，未蒙昭察。伏念臣男误蒙陛下知奖，特以粗知承学，比奉圣旨，撰进《经义》，尚未了毕，遂自太子中允、崇政殿说书，擢授右正言、充天章阁待制兼侍讲。当是时，所叨恩命，已骇众人观听。在臣父子，已所难安。伏蒙宣喻，令臣更勿辞免，臣亦以谓圣恩录进书微效，遂不敢辞。自尔以来，以疾病随臣，不复与闻《经义》职事。今兹罢局，在更无尺寸可纪之劳，不知何名，更受褒赏。非特于臣父子私义所不敢安，窃恐朝廷赏罚之公，如此极为有累。伏望圣慈察臣恳悃，追寝误恩，非特臣父子曲蒙保全，亦免众人于圣政有所讥议。

　　【二】

　　臣伏奉诏书，以臣乞免臣男恩命，未赐允俞。臣之恳诚，已备前陈，蝼蚁微诚，未能昭彻。然国家之赏典，务在报功，施之非宜，实累国体，非特在臣父子私义所不敢安。伏惟大明无所不烛察，臣非敢妄干圣听，早赐追寝误恩。谨再具札子陈免以闻。

　　【三】

　　臣近累具札子，辞免臣男恩命。伏蒙圣慈特降诏书不允者。臣之恳款，已具前奏，圣恩深厚，未即矜从，在臣区区，实不宁处。如臣叨昧，尚所难胜，况又贱息，何名享此？赏而无劝，累国实多。伏望圣慈察臣恳款，早赐追还成命，使臣父子皆荷陛下全度之至恩。所以上报，生当陨首，死当结草而已。谨三具札子陈免以闻。

　　【进字说札子】

　　臣在先帝时，得许慎《说文》古字，妄尝覃思，究释其意，冀因自竭，得见崖略。若朦视天，终以罔然，念非所能，因画而止。顷蒙圣问俯及，退复黾勉讨论，赖恩宽养，外假岁月，而桑榆惫毛，久不见功。甘师颜至，奉被训敕，许录臣愚妄谓然者，缮写投进。伏惟大明旁烛无疆，岂臣荧爝，所敢冒？承命遑迫，置惭无所。如蒙垂收，得御宴间，千百有一，倘符神忄旨，愚所逮及，继今复上。干污宸，臣无任。

　　【乞改三经义误字札子二道】

　　（元丰三年八月二十八日奉圣旨，宜令国子监依所奏照会改正。）

　　臣顷奉敕提举修撰《经义》，而臣闻识不该，思索不精，校视不审，无以称陛下发挥道术、启训天下后世之意，上孤眷属，没有馀责。幸蒙大恩，休息田里，坐窃荣禄，免于事累，因得以疾病之间，考正误失，谨录如右。伏望清燕之间，垂赐省观，倘合圣心，谓当刊革，即乞付外施行。臣干冒天威，无任云云。取进止。

　　▲尚书义

　　《皋陶谟》“按见其恶”，当作“按其见恶”。

　　《益稷》“故懋使之化”，当作“则懋使之化”。

　　《微子》“纯而不杂，故谓之牺”，“牺”当作“”。“完而无伤，故谓之”，“”当作“牺”。

　　《洪范》“有器也然后有法。此书所以谓之范者，以五行为宗故也。五行犹未离于形而器出焉者也。扩而大谓之弘，积而大谓之丕，合而大谓之洪。此书合五行以成天下之大法，故谓之《洪范》也。”已上七十一字，今欲删去。

　　又云“陶复陶穴尚矣，后世易之栋宇，而其官犹曰司空，因其故，不忘始也。”已上二十六字，今亦欲删去。

　　《周官》“唐虞稽古”字上，漏“曰”字。

　　▲周礼义

　　《小宰》“其财用”上“其”字，当作“共”。

　　《大府》“受藏之府，则若职内掌邦之赋入是也，受用之府，则若职岁掌邦之赋出是也”，已上三十字，今欲删去。《党正》“岁属其民者四”，“四”当作“五”。

　　《诵训》“以诏王观事”，当去“王”字。

　　《典瑞》“手足腹背”，“手”当作“首”。

　　《冢人》“山林之尸，则以山虞”，已上八字，今欲删去。

