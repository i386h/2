<!-- { "loadSidebar": true } -->
    敕：宣议郎守尚书考功员外郎王邱，学思文华，精而典丽；朝议郎守侍御史内供奉判右司员外郎上柱国韦虚心，神清气胜，敏以甄通：或刈其楚翘，先有司之课绩；或提其纲辖，肃诸曹之填委：爰旌二妙，宜叶再迁。邱可守尚书主爵郎中，虚心可守右司郎中，散官勋如故。
    ○授李邕户部郎中制
    黄门：朝散大夫守江州别驾李邕，探学精奥，为文沉郁，謇谔之心。动必无挠，弥纶之用，行则有恒。故以高才逸群，懿声满听，宜膺版图之任，允光兰握之选。可守尚书户部郎中，散官如故，主者施行。
    ○授蔡秦客金部郎中制
    黄门：正议大夫行尚书右司员外郎上柱国蔡秦客，风格允正，文词优洽，明以在公，直而履道。声驰粉署，爰提建礼之纲；位总金曹，宜转可徒之属。可行尚书金部郎中，散官勋如故，主者施行。
    ○授彭景直礼部郎中制
    黄门：正议大夫检校尚书礼部郎中上柱国彭景直，通理内融，含辉外静，文尚典雅，学穷精博。故能容台是则，仙闼咸推，俾即真於满岁，更惟允於卿月。可行尚书礼部郎中。
    散官勋如故，主者施行。
    ○授郑博雅膳部郎中制
    黄门：中大夫检校太子洗马郑博雅，志业融畅，襟灵闲远，备闻前言，尝习故事。来游博望，既增清道之华；入奏明光，宜副丹墀之宠。可行尚书膳部郎中，散官如故，主者施行。
    ○授李怀让兵部郎中制
    黄门：朝议大夫行大理正上柱国李怀让，直方在公，清而转劲，通明应务，吏必兼文。故能誉满簪缨，望华台署，爽鸠作士，虽参听棘之言；司马训兵，重践握兰之任。可行尚书兵部郎中，散官勋如故，主者施行。
    ○授高仲舒都官郎中制
    黄门：通议大夫行太子洗马高仲舒，洽闻殚见，履直居温，士慕清晖，人推至行。崇贤企德，已膺洗马之荣；建礼求才，宜拜乘凫之宠。可行尚书都官郎中，散官如故，主者施行。
    ○授柳涣司门郎中制
    敕：朝议郎前行左司员外郎柳涣，色庄心劲，瞻学能文，坚守宪章，务从条理。为时所重，满岁当迁，宜罢台辖，更司门键。可守尚书司门郎中，散官如故。
    ○授王践睦虞部郎中制
    黄门：中散大夫检校太子左赞善大夫王践睦，明敏练习，雍容闲雅，声驰在公，政晓为吏。往还台阁，已叶於初从；令掌衡虞，俾光於重入。可行尚书虞部郎中，散官如故，主者施行。
    ○授柳涣左司员外郎制
    敕：朝议郎行起居舍人判左司员外郎柳涣，襟情雅正，艺能敏洽，珥笔记言，才光东观；张灯起草，誉动南宫：宜同满岁之迁，式副为郎之举。可行左司员外郎，散官如故。
    ○授姜昂右司员外郎等制
    敕：尚书金部员外郎姜昂、殿中待御史李常等，励节修身，敏才通识。金曹典事，颇效精勤；白简绳违，久闻坚正：皆能奉职，宜称迁升。昂可尚书右司员外郎，常可行侍御史，散官勋如故。
    ○授李畲司勋员外郎制
    敕：朝议郎行殿中侍御史李畲，雅负才学，能循名教，莅官执宪，历岁愈闻，清操默识，为时所重，俾树声於勋府，宜矫步於仙闱。可尚书司勋员外郎，散官如故。
    ○授裴耀卿检校考功员外郎制
    敕：朝散大夫行河南府士曹参军裴耀卿，士行纯密，文词典丽，时人许其清秀，职事推其综核。惟才是举，方凭止水之明；在位斯闻，伫考观光之彦。可检校考功员外郎。
    ○授李元度支员外郎制
    敕：朝议郎守润州司马李元，清真不杂，恬雅自居，部剧著於祠曹，养能传於宰邑。顷闻出佐，方驰日下之声；爰伫入官，犹屈黄中之美：宜迁郎位，以宠相门。可行尚书度支员外郎，散官如故。
    ○授陈惠满仓部员外郎等制
    黄门：朝议大夫行尚书祠部员外郎兼判仓部员外郎上柱国陈惠满，操履坚刚，能守文法；朝请大夫前行太子舍人上柱国萧嵩，风情潇洒，见推才器：并颉颃清贯，藉甚芳猷，大事曰祀，蒸人以粒，宜奉旧章，俾承新命。惠满可行尚书仓部员外郎，嵩可行尚书祠部员外郎，散官勋各如故，主者施行。
    ○授赵卿驾部员外郎制
    敕：朝议郎前行兵部员外郎上柱国赵卿，爰以词学，亟兼文吏，践行贞固，用心纯密，校人事，即位求才：宜膺赐笔之荣，重陟含香之列。可行尚书驾部员外郎，散官勋如故。
    ○授张景刑部员外郎制
    门下：太中大夫尚书都官员外郎上柱国张景，操履精密，刑书洞晓，自迁郎位，咸服吏能，用於噬嗑，必资哀敬，丕蔽之审，惟才是择，可行尚书刑部员外郎，散官勋如故。
    ○授李全昌工部员外郎制
    门下：朝散大夫殿中侍御史李全昌，措怀条畅，临事明允，执宪绳违，以文从吏。五材审用，百工为职，握兰之美，赐笔攸归。可行尚书工部员外郎，散官如故，主者施行。
    ○授游子骞屯田员外郎制
    敕：通直郎行殿中侍御史河北道度支营田使游子骞，在公必慎，临事克诚，言用身谋，智为心计。顷持宪简，尝骛使车，往则甄明，动惟宏益，宜登仙署之列，伫总公田之事。可尚书屯田员外郎，散官如故。
    ○授王琪水部员外郎制
    门下：宣议郎试大理评事王琪，奕代儒雅，门传教义，风襟育粹，词韵含清。虽职尚安卑，而才方致远，连枝席宠，爰英於棣华；起草外荣，俾光於兰握。可朝散大夫水部员外郎，主者施行。
    ○授尹思贞御史大夫制
    门下：国之副相，位亚中台，自非邦直，孰司天宪？银青光禄大夫将作大匠天水郡开国公尹思贞，贤良方正，硕儒耆德，刚不护缺，清而畏知。简言易从，庄色难犯，徵先王之体要，敷衽必陈；折佞臣之怙权，拂衣而谢。故以事闻海内，名动京师，鹰隼是击，豺狼自远。必能条理前弊，发挥旧章，宜承弄印之荣，式允登车之志。可御史大夫，封勋如故，主者施行。
    ○授宋御史大夫制
    黄门：三台副职，百寮之师，纪纲是任，莅事惟能。国子祭酒上柱国广平郡开国公东都留守宋，含纯粹之德，秉清刚之气，学研精以辨政，文体要以经远。吉人之寡，敷言有训，君子之慎，择行无违：正色而自具阳秋，立诚而不僭风雨。必能静专动直，献忠纳规，常闻沃心之任，靡惮犯颜之情。使其坐以镇俗，嶷然当朝，则不能者退，不仁者远。王臣蹇蹇，懦夫有立，俾光天宪，式副人瞻。可御大夫，勋封如故，主者施行。
    ○授李杰御史大夫制
    黄门：副相之重，群僚取则，爰理其纲，锡之以印。河南府尹上柱国武威县开国子李杰，直清浩素，刚断精密，学究文儒，才优经济。物宁滞用，若遇盘根；人或蒙求，似开明镜。心公而恶恶，道正以闲邪，河南擅声，天下称最。必检齐霜宪，宏长风猷，俾其立朝，用尔敦俗。可御史大夫，勋封如故。仍驿赴京，主者施行。
    ○授崔沔御史中丞制
    敕：朝请郎守尚书虞部郎中崔沔，纯至之心，求忠出孝，精微之用，博学多文：故能清以激贪静而镇躁，顷摄官持宪，履绳错墨，临事不诎，在公则闻，宜正三独之名，以光二丞之秩。可守御史中丞知东都留台事，散官如故。
    ○授李怀让御史中丞制
    黄门：贰彼副相，一其三独，不任宏才，孰膺高选？朝议大夫守给事中上柱国李怀让，直方孤耸，清迥特立，服文儒，克修典礼。持疏纲而不漏。常嫉恶以辟邪，泛虚舟於自然。不近名而过实。必能去烦苛之小节，知宪章之大体，允符群议，光践中司。可守御史中丞，散官勋如故。
    ○授慕容侍御史制
    门下：朝议郎行密州司马员外置同正员慕容，志竭忠谠，才充学行，方书之允，门传御史，直绳践，廷奏奸人。凛然生风，不避当道，丑正非罪，遗贤久叹。长鲸已必，隼方秋，宜贲宠章，复膺清宪。可朝散大夫行御史台侍御史，主者施行。
    ○授褚ギ侍御史制
    敕：通直郎监察御史裹行骁骑芜ギ，清识雅致，遒文赡学，养能见其盘错，临事杜於脂韦。比骛轻轺，且持严简，逢二庭之寇，无乏於饣鬼军；徵万里之兵，有闻於赴敌。念劳斯属，懋赏修凭增迁御史之端，式宠侍臣之列。可侍御史，勋如故。
    ○授张游侍御史制
    敕：朝议郎行司农寺丞张游，清方自居，专直不挠，秋风始击，励每励鹰，岁寒後凋，斯见松柏。国储在於红粟，王宪持於白简，式寄人天之重，更闻台阁之迁。可行侍御史，散官如故。
    ○授游子骞等侍御史制
    敕：营田使游子骞等，砥操砺行，慎言检迹，清公持法之端，词学皆养能之要。临事必果，已畏神羊，执心不回，先闻击隼。宜在鸾阶之列，用成乌府之迁。可依前件，主者施行。
    ○授杨侍御史制
    敕：朝议郎行殿中侍御史杨，风度凝整，器怀沈密，清蝎以激贪，明识由其庆务。顷司王宪，深练朝经，体文质以会理，适刚柔以为用。必能履绳作则，执简宏宜，夙从台阁之迁，更宠轩墀之列。可行侍御史，散官如故。
    ○授郑溥殿中侍御史等制
    敕：奉议郎行监察御史郑溥等，志蕴公忠，才兼学行，守文法以明练，循宪章以清直。神羊共触，常闻避马之雄；夕乌明飞，俾叶迁莺之举。可依前件。
    ○授郑繇监察御史制
    敕：通直郎行右拾遗郑繇，心坚而静，体密而和，文章发，学思该敏。谏臣谠议，久列瑶墀，御史直绳，宜迁右室。可行左御史台监察御史，散官如故。
    ○授姜皎太常卿制
    黄门：命卿之贵，以象冬春，化人之本，孰窬礼乐？殿中监上柱国楚国公姜皎，贞夷粹温，精密纯固，蕴深厚之量，怀直方之道。学非为已，闻义思齐，忠以事君，立言成则。自历屯险，爰凭翊戴，呜谦满於视听，好让存於始终，故可铭之鼎彝，光我簪绂。在昔唐典，惟清命，洎於周官，以和为重。宜守太常卿，勋封如故，主者施行。
    ○授韦希仲宗正卿制
    黄门：中卫司阶，已崇於命将；上卿为府，尤重於睦亲。左卫将军上柱国兼通事舍人内供奉韦希仲，以酝藉之姿，中折旋之礼，趋事端雅，吐词雄畅。束带立朝，既副声实，票彡缨在位，迭居文武：宜辍鱼钤之委，叙於麟族之盟。可宗正卿，馀如故，主者施行。
    ○授房光义光禄卿制
