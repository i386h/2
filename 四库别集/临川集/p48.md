<!-- { "loadSidebar": true } -->
　　【赐宰相曾公亮已下辞南郊赐赉不允诏】

　　敕公亮等：朕初嗣服，于祖宗之制，未有所改也。卿等选于黎献，位冠百工，或受或辞，人用观政。朝廷予夺，所以驭臣。贵贱有差，势如堂陛。惟先王之制国用，视时民数之多寡。方今生齿既蕃，而赋入又为不少，理财之义，殆有可思。此之不图，而姑务自损，祗伤国体，未协朕心。方与勋贤虑其大者，区区一赐，何足以言。

　　【赐观文殿学士新除刑部尚书知大名府陈升之辞免恩命不允诏】

　　敕升之：设都置守，绥御一方，付得其材，乃能往于。卿嘉谋美绩，简在朕心。选于群臣，用有畀属。申明纪律，临制事几，中外践更，效皆已试。勉祗厥服，于义为宜。

　　【赐观文殿学士刑部尚书知大名府陈升之赴阙朝见茶药诏】

　　敕升之：往司宫钥，来次郊。炎敲之序未徂，跋涉之勤已至。当驰荣赐，以示眷怀。

　　【赐观文殿学士刑部尚书知亳州欧阳修上表奏乞致仕不允诏】

　　敕修：股肱名臣，与国同体，礼当得谢，朕尚难之。况年非告老之时，而勋在受遗之籍，不留屏辅，人谓斯何？姑体至怀，少安厥位。

　　【赐知亳州欧阳修陈乞致仕第二表不允诏】

　　敕修：卿勋德之旧，简在帝心，从容一州，足以休养。而抗奏至于四五，必以田里为归。岂朕视遇故老有不足于礼乎？何其求去之果也。欲喻至意，莫知所言。惟于勉留，实副勤伫。

　　【赐知亳州欧阳修第三表并札子陈乞致仕不允诏】

　　敕修：省所三上表并札子奏乞致仕事，具悉。卿翊戴三朝，清明谅直，有言有绩，著在朕心。重违勤求，外寄藩屏。邦之俊老，不以遐遗，所冀输诚，常存帝室。而纳禄与职，至于再三。虽洁身之风，可激贪冒；顾许国之义，未协忠嘉。姑体眷怀，勉膺图任。所请宜不允。

　　【赐观文殿学士兵部尚书欧阳修辞知青州不允诏二道】

　　敕修：海岱名都，太公旧履，镇抚一路，朕难其材。卿实元勋，以忠许国，谓当亟往，卧以治之。冀能优游，宁此东土。

　　【二】

　　敕修：卿纯诚直谅，中外所知。辞禄就闲，志非有激；进官治剧，义乃无嫌。矧兹东州，可以居息，方之守亳，劳逸殆均。朕命惟行，谓当遄往。

　　【赐答曾公亮诏】

　　眚灾变异，以戒人君，推之股肱，朕所不取。元勋旧德，实赖交修，谴告之来，必缘象类。明喻朕志，使当天心，庶几君臣，并受遐福。不务出此，而果于辞让，是惟保身，岂曰谋国。

　　【赐张方平免特支请俸诏】

　　敕方平：省所奏札子陈免特支请俸事，具悉。卿躬肃艾之材，豫辩章之论。致丧无贰，虽非谋国之时；班禄有差，是乃养贤之意。抗言来谂，引义甚明。重戾素怀，姑循近制。

　　【赐枢密副使右谏议大夫邵亢乞郡诏】

　　敕邵亢：卿先帝所命，以翊朕躬。升执事枢，方观勋效。遽欲辞位，殆非所宜。卫养少愆，何忧不已？勉共厥服，思协朕心。

　　【赐皇伯新除彰化军节度观察留后安定郡王从式乞免新命不允诏】

　　敕从式：卿躬俊之材，出神明之胄。选于宗室则属近而行尊；闻在朝廷，又年高而德邵。膺兹褒显，人以为宜。勉服官封，永绥吉禄。

　　【赐泾原路经略使蔡挺茶药诏】

　　卿方用时材，出分帅路。适兹寒苦，良已勤劳。特推抚赐之恩，以示卷怀之意。

　　【赐天章阁待制知渭州蔡挺奖谕诏】

　　封疆之虞，责在将帅，厥有绩效，不忘于心。卿久以才称，外分方任，乘机践事，能兆厥谋。板筑告功，于疆就募。保彼居圉，可无后忧。倚言若兹，朕所嘉叹。

　　【赐知唐州光禄卿高赋奖谕诏】

　　召杜南阳，世称循吏。其亡久矣，朕尚思之。卿招怀饥流，垦辟荒梗，缮修陂曷，绩效具昭。前人之良，何以逮此。阅奏叹美，不忘于心。 
　

　




　

　
●卷四十八
◎内制（诏书、批答、口宣）
　　【赐天章阁待制知审刑院齐恢奖谕诏】

　　敕齐恢：省所奏，据大理寺日奏司状，四月一日已前下寺公案，并已断绝，无见在事，具悉。卿以才被选，典领祥刑，蔽罪谳疑，遂无留狱。圄空之隆，朕庶几焉。阅奏叹嘉，不忘乃绩。

　　【又赐知审刑院齐恢奖谕诏】

　　敕齐恢：犴狱之留，易以为戒。卿躬有美行，服在近班。典兹祥刑，致用明慎。济之敏给，廷谳用空。吏称厥官，朕心所喜。

　　【赐敕奖谕审刑院详议官大理寺详断官等】

　　敕赵文昌等：省知审刑院齐恢奏，据大理寺日奏司状，四月一日已前下寺公案，并已断绝无见在事。朕初嗣服，德化未孚。永念元元，多罹犴狱。汝等并膺选擢，任在谳疑，能励厥官，以无留事。览奏叹尚，不忘于怀。

　　【又赐奖谕审刑院详议官大理寺详断官等】

　　敕赵文昌等：四方罪狱，常患稽留。岂唯吁嗟，或以瘐死。汝等能勤且敏，论谳用单。阅奏念劳，朕心以喜。

　　【赐敕奖谕权大理寺少卿蔡冠卿】

　　敕蔡冠卿：省知审刑院齐恢奏，据大理寺日奏司状，四月一日已前下寺公案，并已断绝，无见在事。天下之狱，决于大理。汝能审克，丕蔽厥成，来谳之疑，遂无留者。惟明以敏，朕实汝嘉。

　　【赐特放谏议大夫知潭州燕度待罪诏】

　　卿受命方隅，助宣德化。奸凶弗率，乃触大诛。引慝自归，谓当谴黜。万方有罪，责在朕躬。虽尔长民，岂专任此。

　　【赐外任臣寮进奉功德疏】

　　卿方以时材，外分邦寄。备修禧事，来会诞辰。广伽梵之胜缘，协华封之善意。载惟勤至，良用叹嘉。

　　【赐特放知成德军韩贽待罪诏】

　　夫妇相残，政之大耻。引愆自劾，于义为宜。然德化之美，厥成在久。任斯责者，岂特长然？

　　【赐特放怀州傅卞待罪诏】

　　敕傅卞：先王教民，长幼有序，厥或不率，归之义刑。卿受任方州，罪人既得。闵斯弗迪，引责在躬。美俗之成，盖非朝夕。一夫抵冒，未足以言。

　　【赐答德妃苗氏贺南郊礼毕诏】

　　敕德妃苗氏：列职内官，逮承先帝。祀仪获考，庆慰惟均。比览奏陈，具昭诚意。

　　【赐答修仪杨氏等冯翊郡君连氏等贺南郊礼毕诏】

　　敕修仪杨氏：旧繇德选，列职禁闱。厘事之成，实均庆赖。ゼ文赞喜，良慰朕心。

　　【赐大辽贺正旦人使茶药诏】

　　敕：卿以肤使之才，将善邻之礼。川途悠远，风气冱寒。永念驰驱，当加劳赐。

　　【赐大辽贺正旦副使茶药诏】

　　敕：卿夙驾使车，远将信币，方兹寒漂，固已勤劳。宜申谕于至怀，仍就加于宠锡。

　　【赐大辽皇太后贺正旦人使茶药诏】

　　敕：卿奉将书币，更涉川途，方兹冱寒，久于勤。宜加劳赐，以示眷存。

　　【赐大辽皇太后贺正旦副使茶药诏】

　　敕卿将币造朝，方申旧好。建旃取道，适会祁寒。永惟跋涉之劳，当有匪颁之宠。

　　【皇帝问候大辽皇帝书】

　　嘉生备舍，华岁几终。惟素讲于邻欢，想具膺于时福。弥加葆卫，永御吉康。

　　【皇帝贺大辽皇太后生辰书】

　　玉烛告和，方御闭藏之候；椒庭集庆，载临诞毓之辰。具饬使车，肃将礼币，式修旧好，申祝永年。

　　【赐南平王李日尊加恩告敕书】

　　敕南平王日尊：朕躬执圭币，礼成郊丘，无有远迩，并膺休福。卿镇抚南服，功昭于时。乃眷忠勤，尚加褒显。永肩臣节，茂对宠章。

　　【赐溪洞知蒋州田元宗等进奉助南郊并贺冬贺正敕书】

　　敕田元宗：附绥种落，葆卫疆陲。能来献琛，以赞厘事。忠勤之意，良有可嘉。

　　【赐占城蕃王杨卜尸利律陀般摩提婆敕书】

　　敕：卿世荷百禄，躬有一邦。虽道阻荒遐，而志存钦顺。具书遣使，航海献琛。载念忠勤，岂忘叹尚。因加褒赐，式示眷怀。

　　【批答文武百寮曾公亮已下上尊号第一表不允】

　　朕以薄德，嗣膺基绪，继天理物，常惧弗任。方赖交修，以熙众治。群公卿士，外暨庶黎，欲举鸿名，措之眇质。臣民归美，为义则多，揣实揆时，朕犹不取。

　　【批答文武百寮曾公亮已下上尊号第二表不允】

　　王者奉元以先后天时，宪道以始终人事，以文制礼作乐，以武戢兵丰财，以成万物之性为仁，以得四海之心为孝。惟圣时克，朕无能焉，被之此名，只有惭德。矧家多难，创钜未夷，备章而郊，欲止不敢，因自尊显，良非本怀。

　　【批答宰臣曾公亮已下贺寿星见】

　　省表具知。乾象粲然，官占以告，寿祺之应，于传有稽。卿等寅亮帝工，阜成邦采，ゼ文告庆，归福朕躬。书瑞史篇，已循故事；星隆晷德，尚赖交修。

　　【批答枢密使文彦博等贺寿星见】

　　省表具知。穹见象，以告寿昌，嘉与臣民，并膺兹福。卿等进繇德选，登翊事枢，敷奏兆祥，请书史策。忠嘉之意，朕所不忘。

　　【批答富弼】

　　卿有忧国爱君之心，而忠以忘乎已；有经邦信时之业，而用未究其能。夫蓄久而积博者施之无穷，虑深而计熟则谋无不获。此朕所以有望于卿也。矧卿正直不回，奸邪素忌，小人所异，君子所同。是以在外十年，而左右之誉弗及；处躬一德，而缙绅之望愈隆。朕内度于心，外询于众，自谓有得，卿其何辞？

　　【批答不允皇伯祖威德军节度使荣国公承亮辞免恩命第一表】

　　卿相予祠事，既获休成，膺国宠章，所宜祗受。苟为谦避，未协眷怀。

　　【批答不允承亮辞免恩命第二表仍断来章】

　　卿位重朝廷，望隆宗室，骏奔郊庙，助朕休成。受锡为宜，可无确避。

　　【批答不允承亮辞免】

　　省表具知。受厘于神，人与有庆，矧惟近属，德齿兼尊。膺此褒嘉，于事为称。往其祗命，以副眷怀。

　　【批答不允承亮辞免】

　　省表具知。古者番之福，与同姓共之。矧兹大赉，外及蛮貊，为吾近属，相协休成。恩典所加，岂容固避。

　　【批答枢密副使韩绛邵亢知枢密院事陈升之等辞免恩命仍断来章】

　　省表具知。祭有惠术，赉及庶黎。矧吾政事之臣，当在褒扬之首。膺斯恩典，于体为宜。毋或终辞，以勤训告。

　　【批答韩绛邵亢陈升之等辞恩命不允仍断来章】

　　卿等位为臣宗，躬相祠事，膺斯褒显，于体为宜。往服宠章，可无谦避。

　　【宣答文武百寮称贺宣德门肆赦】

