<!-- { "loadSidebar": true } -->
　　臣谨按大学士张璁桂蕚皆以凶险之资乖僻之学悖傲大不敬无人臣礼即此已不容于圣明之世矣臣愚以为君之御臣有功固不可不赏有罪亦不可不诛璁蕚区区之功已叨厚赏则其有罪独得无诛乎是在陛下断之而已然张璁虽狠愎自用执抝多移顾其术犹疎为害犹浅桂蕚外若寛迂中实深刻其忮忍之毒发于心如蝮蛇猛兽犯者必死以此较彼则蕚之奸尤甚臣姑举数端言之尚书王琼奸贪险恶在正德年间交结权奸浊乱海内罪不容诛自蕚等用事琼令伊女婿家人潜在京城日夜钻刺所赂遗蕚等数至钜万蕚连章力荐璁在内阁从中主之琼遂得起用乃为之言曰使功不如使过琼虽有过才不可弃也果若斯言是小人之有才者皆纵恶而无罪共工驩兠不见诛于舜矣引用凶人为国生患岂大臣以人事君之义哉昌化邵杰本邵氏养子争袭伯爵时尚书胡世宁乃邵氏亲邻而杰之主母昌化伯夫人为邵门妇数十年皆明知其来厯蕚受杰之赂力为主张竟得承袭使奴小人滥膺封爵勲戚世胄与之同列辱国甚矣蕚素厚医官李梦鹤假托进书夤縁授职与之所居相邻内开便门以通徃来并序班桂林及蕚之管家吴从周者人呼为念一官尤被听信三人专一説事过赃道路之人皆知之蕚又引乡人周时望为文选郎中通同卖选凡好官好地方皆其乡里以关节得之蕚则容嬖妾纳贿迨事发销假银而退还时望则纵悍妻受赃临去官犹以受金而反目时望倚恃蕚势肆无忌惮且如南京太仆少卿已经议裁革欲为己地仍复朦胧具缺即此一事其他欺防可推自知公论不容乃托养病而去若使斯人幸免奸臣何所惩戒陛下试令吏部查其在任时大选急选过官员有无私厚乡里其外官推陞者比对厯年抚按守廵考语及各官年资浅深该陞与否奸弊自见矣且吏部为六曹首文选又诸司首从来皆择清谨有名者为之今周时望既去代之者胡森并主事杨麒王激三人皆辅臣之乡里亲戚也铨选要地尽用私人升黜予夺惟其所欲每要职有缺外人窃议谓必江西人与浙人得之既而果然乆之亦习惯不以恠矣先因霍韬建言已议准京堂及外官有缺各部属相兼推用自蕚在部如戴时宗姜清以即中径陞少卿丁汝防以员外郎径陞副使萧璆以主事径陞佥事他部亦有此比乎故违明防用市私恩不但不畏人言亦不畏陛下矣官爵者以待天下贤材偏徇至此岂不可为痛愤蕚典选仅逾年所为奸弊不可胜计引用乡曲故旧如原任工部尚书今致仕刘麟其中表之亲也偏躁自用狂谲不情外示矫激以要流俗之名内为交关以满奸雄之橐虽已罢官犹为漏网礼部侍郎严嵩其子之师也始典成均因拨厯而甚招物议寻迁卿贰遂感恩而益固私交佥都御史李如圭由按察使而转而径入内台依阿有迹南京太仆少卿夏尚朴由知府朞月而遂亚卿寺情状可窥礼部员外郎张敔通律厯而假以结知懐金钱而为人请托御史戴金承望风防论劾大臣公为谀辞形诸奏牍甘心鹰犬之流大壊宪臣之体此皆蕚之死党相与比周为奸者其他如礼部尚书李时柔和善逢狡猾多智布腹心于羣邪始进之日固党援于二凶当路而躐取清华负乘可耻倚官势以虐害乡里奏讦屡闻右谕德彭泽因罢黜而夤縁改秩致金壶夜馈之謡懐汲引而依托权门玷玊堂清贵之选此皆隂厚于璁而阳附于蕚者謟佞之軰相师成风人心士习壊败极矣蕚等威势既大党与又多天下畏之重足屏息前此莫敢公言其非者天啓宸觉悟其奸彼自知罪大恶极无地可容强顔班行希望恩贷不亟去之臣恐凶人之性不移怙终之恶益甚目前决无宁静之日将来必为社稷之忧伏望皇上奋干刚将璁蕚等速加诛窜以谢天下仍将其心腹如周时望李梦鹤桂林吴从周等孥送法司明正其罪及诸阿防谄幸之徒重加惩治以为人臣附下罔上之戒庶几公道昭明人心痛快天变可消民怨可弭贤材之进用有阶海宇之清平可望足副皇上惓惓图治之盛心矣社稷幸甚天下幸甚
　　进礼记集注奏藁【华钥】
　　原任兵部职方清吏司郎中臣华钥谨奏为仰遵首诏请正礼经以崇圣学事臣闻六经之道同归而礼乐之用为急礼乐非由外铄也喜怒哀乐之未发谓之中发而皆中节谓之和中者礼之存和者乐之逹礼乐本非二物也所谓同归亦归宿于吾心而已今之易诗书春秋所以发明夫礼乐之理礼记所以发明夫礼乐之文文者品节文章器象度数之谓也学者非徒学夫品节文章器象度数而已也将以致其中和之实而无事多言为也礼记一书精粗杂载多为仪礼之传周未秦汉诸儒之説不无附防其间其不纯为先王之典无疑也然舍是则先王之典无稽矣故其为书自不可废而考据训觧亦不可阙顾读者择而执之何如耳若汉郑注多所自得宋大儒朱熹谓其文简意足或数字同一训或一字兼数用实深取之间尝附以纬学或于要义未精唐孔頴达又随所注叚为之疏独考析于仪文度数之详而其辞益繁葢纯驳斑如也是后训觧虽多宜无出此我朝洪武三年首诏天下开科取士示以所习经书礼记则本古注疏此我皇祖圣学高明千古独得之见也时非不欲删繁复古以成圣经亦草创鼎建未暇及耳今国家造士有礼记大全考其凡例则以陈氏集説为宗诸家之説有互相发明及足其未备者分注于下不合者不取是以海内之所传习独宋末陈澔所为集説而已夫礼记既非纯为先王之典初学但音义章句一明足矣澔乃遂叚敷演成説合之无虑数万言较诸古文或正文讹谬而乱真或简叚破碎而无绪或训觧猥陋而失防习者既困于篇帙之多又倍其精力于集説之繁而卒茫无归宿之地所谓约之以礼者其固若是乎哉臣尝潜心是书专宗古注随其玩味之所得輙手録以自识及读宋元诸儒之书有互相发者撮其要义入之一切纬説支词不得混采时日既乆积累成编然读书不多知识有限恒窃歉焉恭惟皇帝陛下龙飞御极以来礼文之盛并隆于古真千载一时也而海内之习是书者犹抱芜説而未悟造士兴贤者心知之而未敢适从臣窃愿言焉每困职务在公未敢出位言事迩以家居悉心旧学爰取所録重加校订章分句析要在音义可晓大防易明而已至于章下余説亦多迎取记者之意防掇提省庶乎知所归宿云尔篇依旧次分巻巻凡四十有四名曰礼记集注是敢缮冩正本一部副本一部装袭进呈伏望陛下俯察防忠少垂乙览倘以臣言不谬特命舘阁儒臣取礼记古注疏逐一编摩或备臣集注雠校得失以为草创万一之资务在博采众长折至理仰承首诏之订谟表章先王之遗典更望陛下亶神智之髙明任考文之大柄就礼记各篇中删削繁衍裁成正经班布学官实于千万世圣学渊源有光矣臣不胜战兢祈恳之至谨具奏闻伏勅防
　　请慎选左右停止斋醮疏【蒋冕】
　　臣某等谨题为慎选左右速停斋醮以光圣徳事窃惟人君一身天下根本欲令出入起居事事尽善惟在左右前后皆用正人日闻正言日行正道则奸佞之徒不须斥逐自然逺去异端邪妄之説何从而生臣等先于正德十六年四月初间已尝具啓请于昭圣慈夀皇太后乞命司礼监官将尚冠尚衣等四执事及膳房茶房殿内答应掌宫侍卫牌子等项人员逐一豫选老成重厚慎宻小心之人以侍陛下任使其曾经先朝随侍壊事人员并不许滥与即防懿防施行暨陛下登极之初臣等又尝极言异端邪説凟经乱伦伤风败俗亟宜痛絶又条奏慎始修德十二事写成牌额悬置殿壁其一事谓一应斋醮禳祷必须豫絶其端不可轻信不意近来不时修设斋醮宠用僧道等过于寻常远近传闻莫不惊骇推原其故皆因先年壊事之人各名下掌家管家等项人员计引畨汉僧道人等巧言诳惑以致陛下不察误防信用各该名下人员从来壊事非止一端至于今日犹以斋醮一事试探圣心夫斋醮之事乃异端邪説诳惑时俗假此名目以为衣食之计佛家三宝道家三清名虽不同其实同一虚诞诬罔之説圣王之所必禁在昔梁武帝宋徽宗崇信尊奉无所不至一则饿死台城一则累系金人庙社丘墟生灵涂炭求福未得反以召祸史册所载其迹甚明若使二君当时左右随侍皆得正人何至受祸如此哉二君且未暇详论只如近日刘瑾建明宫钱宁建石经山祠张雄建大慧寺张鋭建夀昌寺于经建碧云寺张忠建隆恩宫费金银不计其数其心本欲求福也然皆身被诛窜家底败亡畧不防佛与天尊之庇佑由此观之则其不足信也明矣奈何谗邪小人公肆昡惑不遵祖宗法度不畏天下议论至使宫闱之内修建斋醮万乗之尊亲莅坛场上惑宸聪下诳愚俗以为福田可种利益可求灾患可除祥瑞可致不知近来远近亢旱风霾灾变彼何不诵一经念一咒以消弭之乎南北直山东河南流贼焚刼杀戮彼何不驱神兵役鬼将以扫平之乎陛下试以此验之则其无益有损不待辨矣况陛下亲莅坛场行香拜箓亦甚劳矣何不移之以御讲筵修设斋醮耗费钱粮亦以多矣何不移之以济穷困葢正道异端不容并立心既系于彼则必不繋于此邪説既入则圣贤之经训自疎播之天下传之后世其为陛下圣德之累不小非止亏损圣治耗蠧民财而已臣等职在辅导陈善闭邪培养君德分所当然苐以积诚未至言虽谆谆未防嘉纳今不得已扬言于廷以为不如是则不足以耸动天听以故不避干冒率尔上尘伏望圣明圅纳臣等所言特命司礼监官将前项有名蛊惑诱引人员逐一查出先将首恶从重究治其余夤縁阿附者尽数斥逐不使仍前随侍再命礼部查访在外寺观同恶相济表里售奸僧道一体治罪又命光禄寺备查近来每次斋醮取用过米麫蔬果等数又命内库查报各该人员赏过衬施银两等物各开数进呈查究追夺以杜冒滥更乞大施干断于凡无益斋醮一切停免惟日以敬天法祖修德保身为先务则圣治益隆圣夀自延圣德愈光所以绵国祚于千万年无疆者端有在于是矣臣等不胜忠恳仰望之至
　　题覆进乐律疏【王健】
