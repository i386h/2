<!-- { "loadSidebar": true } -->
归子玄恭刻其曾大父太仆公集，未就若干卷而卒。余偕诸君子及其从子安蜀续成之，计四十卷。初，太仆集一刻于吾昆山，一刻于常熟，二本不无异同，亦多纰缪。玄恭惧久而失传也，乃取家藏抄本与钱宗伯较雠次第之，编定四十卷。然后讹者以订，缺者以完，好古者得以取正焉。 

太仆之文，宗伯论之详矣。然宗伯恶夫裨贩剽贼、掇拾涂泽之流，而余独谓夫文章之递变，非一世之积也。宋之推经术者，惟曾南丰氏，然以较于程、朱之旨，不侔矣。南渡后，诸儒之说盛行，于是学者莫不拟之而后言，随其所见之分量浅深大小以发之于文，则莫不有所合。自南宋历元，以及于明之初年，其所称大儒之文皆是也。然至其风格薾萎，益颓而为老生学究之习，若是者虽大儒不免也。负才者思有以易之而不得其说，则不难一切抹摋理学之绪言，反而求之秦、汉以上。虚气浮响，杂然并作，至欲远驾于古之作者。夫天下岂有离理而可以为文者哉？故文之病而几至于亡者，亦相习而相矫以然也。 

太仆少得传于魏庄渠先生之门，授经安亭之上。其言深以时之讲道标榜者为非。至所论文，则独推太史公为不可及。尝自谓得其神于二千余年之上，而与世之摹拟形似者异趋。故余谓文至太仆，始称复古。非太仆而言文者，明中叶之病于剽窃者也。由明初以溯之宋、元以前之文，其不为剽窃而犹未尽乎文之极致者，时代压之，风格薾萎者是也。欲知太仆之文，必合前后作者而观之，则文章之变尽此矣。 

太仆久困公车，屏居绝迹，淹综百代，始成一家之言。其曾孙玄恭负盛才，既穷且老，日抱其遗书而号于同人，醵金而刻之。垂竣身没，不见其成。此予之叹夫文之难如此，其传之难又如此，后之读者宜如何其爱惜之也！康熙十四年乙卯春三月，同里后学徐干学谨序。 

新刊震川先生文集序 

往余笃好震川先生之文。与先生之孙昌世访求遗集，参读是正，始有成编。昌世子庄，游于吾门，谓余少知其先学，抠衣咨请，岁必再三至。既而与其从叔比部君谋，重锓先生全集。而比部君以雠勘之役属余。余老而归佛，旧学芜废。辍禅诵之功，紬绎累日，条次其篇目，洮汰其繁芿，排缵整齐，都为一集。既辍简，喟然而叹曰：余服膺先生之书，不为不专且久。丧乱废业，忽忽又二十年，乃今始旋其面目，旷然知先生所以为文之宗要，岂不幸哉！ 

先生钻研六经，含茹雒、闽之学而追遡其元本。谓秦火已后，儒者专门名家，确有指授，古圣贤之蕴奥，未必久晦于汉、唐，而乍辟于有宋。儒林、道学，分为两科，儒林未可以盖道学，新安未可以盖金溪、永嘉，而姚江亦未可以盖新安。真知独信，侧出于千载之下，而未尝标榜为名高也。 

少年应举，笔放墨饱，一洗熟烂；人惊其颉颃眉山，不知其汪洋跌荡，得之庄周者为多。壮而其学大成，每为文章，一以古人为绳尺。盖柳子厚之论所谓「旁推交通以为之文」者。其它可知也。参之孟、荀以畅其支，参之谷梁以厉其气，参之太史以着其洁。其畅也，其厉也，其洁也，学者举不能知，而先生独深知而自得之。钩摘搜狝，与古人参会于毫芒杪忽之间。旋观裨贩剽贼、掇拾涂泽之流，如秦越人诊病，洞见藏府之症结，辞而辟之，劈肌中理，无所遯隐。以毷氉举子，羁穷单只，提三钱鸡毛笔，当熏灼四战之冲。驯至霜降水落，草枯蘼萎，而其为之渠帅者，卒以吁嗟叹伏，而自悔其降心之不蚤。呜呼，此岂徒然也哉！ 

先生以几庶体贰之才，好学深思，跋邪抵伪，刊削苶败，障斯文之末流。辁材小生，謏闻目学，易其文从字顺，妄谓可以几及。家龙门而户昌黎，其讹谬滋甚。先生尝序沔人陈文烛之文，讽其好学史记，知美矉而不知矉之所以美。学先生之学者，无为沔人之知美矉，则几矣。先生儒者，曾尽读五千四十八卷之经藏，精求第一义谛，至欲尽废其书。而悼亡礼忏，笃信因果，恍然悟珠宫贝阙生天之处，则其识见盖韩、欧所未逮者。绪言具在，余非敢援儒而入墨也。 

余少壮汩没俗学，中年从嘉定二三宿儒游，邮传先生之讲论，幡然易辙，稍知向方，先生实导其前路。启、祯之交，海内望祀先生，如五纬在天，芒寒色正，其端亦自余发之。又承比部君之命，论次斯集，得以怀铅握椠，效微劳于简牍，有深幸焉。日月逾迈，老将智而耄及，无以昌明先生淑艾之教，譬诸萤火熠熠，欲流照于须弥之顶，亦自愧其微末已矣。而比部君大雅不羣，能表章其家学，南丰之瓣香，不远求而有托，斯可喜也。 

岁在庚子五月晦日，虞山年家后学钱谦益再拜谨序。 

先太仆震川公集，最初闽中有刻。既而公之子伯景、仲敉刻于昆山，先伯祖泰岩刻于常熟。闽本地远不传。昆山、常熟本互有异同。然公之遗编剩简，尚余十之八九。牧斋先生与公之孙文休，旁求广采，得公藏本，几倍于刻本。先生手自校勘，珍如秘书。无何，绛云之灾，尽毁于火。赖文休副本存，余从玄恭得而录之。念文章显晦有数，恐遂湮没无闻，为请于先生，求寿诸梓。而先生以刻本位置多讹，意象尚隔，乃为合并而次第之，得正集三十卷、别集十卷，余集存之家塾，未能悉出也。 

盖尝论之：不读史、汉，不知左、国之所以为文也。不读韩、欧，不知史、汉之所以为文也。今繇公之文可以知韩、欧，繇先生之选，可以知公之文。异哉，海内之士从事于古之文章者，必自此而求之矣。然而公岂求工于文而已哉？其学术则辩易图之宗旨，究禹畴之法象，与夫作史之志，议礼之言，有以启先儒所未发；其经济则条水衡之事宜，悉太仆之掌故，以及用人之方，御倭之议，有以裨当世所宜行。闻贞孝之事，则奋袂攘臂，不欲令弱质侠骨受诬于豪强；修族姓之谱，则赍咨涕洟，必欲使远祖近宗尽归于敦睦。他如赠送庆贺之文，吊祭悲哀之作，靡不折衷于法度，归本于端良。不以浮词谀人，不以绮语加物，则公之修辞立诚，盖可知矣。读是集者，因公之文以得公之为人，斯先生所以教我子孙不替先型之至意，而亦所以嘉惠后学之盛心哉！ 

庚子长至日，从孙起先拜手敬识。 

谦益白：荒邨僻远，伏承亲枉玉趾，命较雠震川先生文集，不敢以荒落为辞。寻绎旧学，排缵累日，乃告成事。应酬文字，间有率易冗长者，僭以臆见洮汰四分之一。披金拣沙，务求完美。以一生师承在兹，良欲效攻王之勤于遗编也。编次大意，略序梗概，以求正于法眼。或召玄恭详审商榷，如有未当，不妨改正。 

编次之法，略仿韩、柳、苏三集。古今文体不一，亦不尽拘。先生覃精经学，不傍宋人门户，如易图论、洪范传是也。故以经解为首。　次序、论、议、说，皆议论之文也。韩集总属杂着，今依各集略为区别。凡四卷。　次赠送序、寿序，凡六卷。赠送序考论学术吏治，皆非苟作。寿序古人所无，先生为之，则皆古文也。旧本别置外集，今仍次赠序。　次记三卷。旧有纪行诸篇，今取陆放翁、范石湖例，入别集。　次墓志铭、墓表、碑碣、行状、传、谱、世家，凡十二卷。志墓之文，本朝弘、正后，靡滥极矣。先生立法简严，一禀于古。移步换形，尺水兴波，直追昌黎，不问其余也。今所汰去者十不得一，他文不尔。　次铭、颂、赞，一卷。祭文、哀诔，一卷。书三卷。以上诸文，汰者四分之一，亦有存其半者。　欧、苏集是二公手定，外制、奏议别为一集。今集中纔数篇，故居别集之首，、而策问附焉。　次宋史论赞一卷。先生有志重修宋史，存论赞以见其志。　欧、苏集俱别载小简。古人取次削牍不经意之文，神情欬唾，彷佛具焉。故录为二卷。寒暄骈偶之词不载。纪行一卷次之。　次马政志一卷。先生邢州入贺时，留纂修寺志，故有此作。既有关于国故，其文则自谓仿史记六书也。取昌黎顺宗实录例，系之别集。　公移吏牍，各有格式。委悉情事，雅俗通晓，乃为合作。非老于文笔者不能为，亦不能知也。录而存之，略为一卷。水利、赋役、御倭诸书议，散在集中，可以参考。　唐人编李、杜诗，以文为别集，比兴著述，从其所重也。今取其意，录古今诗一卷。　先生为举子，即以论策擅场。今所存者，场屋帖括及科举程序之文。然其议论忼爽，行文曲折，盖二苏、秦、晁降格而为之也。今取二苏应制集例，录论策一卷。 

右编次震川先生文集三十卷，别集十卷，余集不分卷，约三百余篇。先生于词章，刊落皮肤，独存真实。虽其牵率应酬，或质而少文，或放而近易，有识者精求之，可以窥见先生摆脱流俗，信心师古之大致。余以管见，僭有去取，盖犹未能免俗，规规然以时世心眼，测量前哲，有余愧焉。辍简之余，忾然三叹。并识之以讯于智者。庚子五月二十八日，谦益白。 

凡例五则 

一、选定。　此集旧尝三刻。复古堂本止分上下卷，不备可知。昆山本文三百五十余篇，常熟本篇数略少，而昆刻所无者殆半。未刻藏本，又二百余首。钱牧斋先生尝合已刻未刻诸本，总选得五百九十余首，而尺牍、古今诗在外，合计四十卷。今大率从其选本。但未刻中之不收者，已刻中之被汰者，庄以为尚有遗珠，又自以已意增入十有余首。今自尺牍二卷、诗一卷之外，总计文六百有五首，悉付诸梓人。其外二百余首，则依钱宗伯名为余集，而藏于家。 

一、编次。　钱宗伯所编集三十卷，首经解，末书。又别集十卷，首制辞，末论策。今大概因之。独以为古人文集，书多在前，不当置之末卷。今移置书三卷于赠送序之前，而以祭文为末卷。又论策，据苏文忠集编在策问之前。今移置于别集之首，策问次之。文选诸书，诗在文前。今以府君所专攻者文也，诗不过余兴及之，篇章亦不多，故从柳子厚集之例，以诗居末。 

