<!-- { "loadSidebar": true } -->
　　宣徳八年闰八月西南海外诸番国或其王亲行或遣子弟或遣大酋泛海越数十万里而来朝贡麒麟狮象珠玉珍贝竒异之品用逹诚意麒麟凡四而出非一所其言曰蛮夷之人邈处海外瞻仰中国如天之上比十数年来海波无虞山岛所聚种作蕃阜民咸安适闻之老长言此太平之象也必有圣人奉天命主中夏施仁布义肆诞被我遐裔巳而祥麟出焉老长又言是上天所生以为中国圣人瑞者其徃献焉敢祗以献遂頫伏呼万岁于时群臣百职以及陛衞虎贲万众懽覩舞蹈称贺臣闻自古帝王受天命有天下者能体天之心用天之道以称天之付畀天必悦鉴而昭答灵贶歴考伏羲神农黄帝尧舜禹汤文武数圣人其效可见巳恭惟皇帝陛下以大圣之德躬膺天命嗣祖宗之大寳临御以来一以至仁覆帱天下旰食宵衣圗惟康济无间逺迩抚绥一心是以凡天地所覆载日月所照临之处靡不归诚向化朝觐贡献日聚阙下四境清寜纎尘不作此皆陛下圣徳之得人心者也夫得人心者得天心之本也是以连岁四方上奏嘉禾秀麦丰年之祯上而星文之祥下而物产之瑞骈起叠臻不可数计虽间者霑雨稍稽而圣心惓惓以恤民为祈天之实敷徳音覃布仁泽玺书所至抃舞载道甘霖随降田谷以丰此陛下圣徳之得天心者也亦岂必麟见而后始验于今日哉然麟仁兽也四灵之首王者至仁则出出则天下平非若其他祯祥之比今兹之出实以彰上天嘉祐圣仁之隆且厚也而率来自逺方者又以彰圣徳之无逺弗屇也臣士竒叨在侍近日睹嘉祥倍万忻怿谨譔瑞应麒麟颂一篇上进伏惟电览焉颂曰
　　天眷下民爰命仁圣俾育其生俾复其性惟皇奉天允笃于下爰育爰训孜孜夙夜曰时兆庶咸予赤子仁之所施权舆于迩薄海内外爰间爰限如浸之润由迩渐逺惟皇圣仁颛颛一心曰天付予予罔弗钦茫茫九有仁浃义孚生息有遂蹈履弗渝既富既谷亦泰以嬉仰足于公俯给于私三光昭明五纬顺轨四序调均百祥韡韡爰暨四方逹于八纮民用康寜物用阜盈乃有灵祥麕身牛尾圎蹄肉角崇文又二音中律吕歩中矩防粲粲其文循循其仪厥名曰麟四灵之首见于夷邦夷其敢有曰天生之实瑞天王我惟祗献用告嘉祥廼蹈鲸波乃造龙墀金门含耀紫殿腾辉在廷文武舞蹈愉怿惟天降祥允昭圣徳惟皇施仁六合一春表仁之祥孰大于麟来自遐邦昭徳覃布逾三倍二与时合数天鉴在上丕显嘉徴皇仁在御丕隆治平简册有纪播示无极臣工有颂洋洋川溢臣叨禁近陈诗稽首惟皇万年惟皇万寿
　　瑞应景星颂【有序】
　　臣闻上天命仁圣以生民之寄惟仁圣能奉天保民而民心悉归惟民心悉归而天命益隆于是百祥兴焉万福臻焉此天人感通之妙至理自然之应也粤稽古昔成周以前皇帝王暨我国家圣祖神宗其致一也洪惟皇帝陛下以文武仁明之大徳嗣祖宗之寳位临御以来至敬以奉天地至孝以奉宗庙至诚以事圣母至仁以抚天下而用贤任才制礼作乐庶政脩举万方悦戴于此见民心之悉归于此验天命之益隆而祥瑞之必应也然瑞之丽乎天者莫先于景星动乎地者莫先于麒麟宣徳癸丑闰八月甲寅西南海岛数十万里外其人献麒麟者四此其盛盖前古所未有也而是月戊午之夕景星见西北方盖青赤二色云气而有三星皆黄色益近而聚既而天宇澄明星大如半月状光彩焕然助月为明万姓瞻睹忻跃舞蹈臣闻西北者天门之位也稽之载籍云四气和为景星又云天子至孝任贤使能政令清明制作合天四海懽悦则景星见又云徳至于天则景星见于天门凡此皆陛下圣徳之实著者也上天嘉应岂偶然之故哉于是文武群臣奉表称庆以为国家万万年之祥陛下万万年隆盛之福陛下盛徳谦不自居降赐玺书推功天地宗庙而励群臣勿怙以骄咸敬自脩庶答天贶益有以见圣徳至诚而不息也臣恭列朝行目睹盛美敬陈景星颂一篇凡九章用备大廷之乐歌谨缮写上进伏惟圣览焉颂曰
　　昊天至仁敷祐万姓俾君俾师简命仁圣维皇奉天允笃其敬惟天鉴观允鸿其庆【一章】天祐皇明巍巍祖考昊天同仁下民是保惟皇仁圣统绍大寳法天之行宪祖之道【二章】惟皇圣仁于民之矜维聪维明求民之情一夫弗康惟皇靡寜品彚咸亨皇心廼平【三章】简任俊乂爰脩臣职崇学兴教爰新民德笃近举逺仁涵万国万国来庭如星拱极【四章】作乐制礼百度咸章至和萃凝为祯为祥凤下麟臻四灵煌煌维徳动天福应穰穰【五章】颢气夕澄苍赤流云三星来同上直天门煜若半月煇焕紫垣天锡之祥祐我大君【六章】景星肇祥轩辕唐虞伟今示祥轩辕同符天昭皇仁率土怿愉皇徳茂隆谦恭弗居【七章】廼召文武廼申儆饬往励于脩罔骄以溢用寜庶邦用熈庶绩同志合德光答天锡【八章】舞蹈嵩祝拜手稽首维皇圣德纯一悠久如天之髙如地之厚亿万万年惟皇圣寿【九章】
　　麒麟颂【有序】
　　皇上嗣登大寳君天下一体天心以仁下民施赈防已负逋罢不急之劳溥休息之令煦枯濡槁万物畅茂沴气潜弭时和民康乃四年十月榜葛刺国遣使者贡麒麟使者言自闻中国圣人在天位凡海外庶邦二气顺调百谷丰稔海波不惊耆老皆知此上之德之赐也于是有异兽出焉耆老睹之曰此麟也中国圣人有至仁之徳及天下则出此非下邦所宜有请以献焉国王臣某敬使下臣上献于是群臣奉表贺太平之瑞圣德谦让弗恃为祥顾谕群臣曰古昔圣帝明王一志养民故丰年为瑞得贤为瑞他不与焉周太保因西旅之贡作书以告武王若等其有考乎予惟若等之勉辅于徳以不忝祖考亦惟若等之咸迈于徳庶克辅予于是羣臣仰聆玉音皆懽忻鼓舞知圣徳之日新圣治之益隆也臣闻周成王时越裳献雉盖意中国有圣人也正与今之贡麟相类非偶然而致者若西旅贡獒武王时八十余岁召公有慎徳之训皇上今举召公言非惟自励且以励群臣尤有以见盛徳之至谨拜手稽首而陈颂曰天命圣明职君与师曰时下民一统以治惟皇圣心与天同贯曰予视民遐迩奚间皇仁之施博闳以厚抚之靖之洽于九有九有以来海国星罗岛居林聚咸囿泰和壮艾穉孩靡灾靡害丰足恬嬉曷知攸自雨旸调均涛浪怗寜耆耋其知曰圣有兴瞻望北辰拜頫稽防圣德极天祐及遐壤厥产异兽牛尾麕身圎蹄肉角厥名惟麟耆耋曰嘻圣仁所召天王之祯下土【阙】　浮海渉江来献阙下公卿百辟舞蹈称贺惟皇明圣弗眎为祥曰天之鉴在乃徳明周有贡獒公奭作训慎德之辞敢忘祗顺凡古明圣遇祥思戒逾迈于行厥绩乃大凡尔在廷咸予股肱咸祗于徳予治乃兴群臣拜稽皇帝明圣圣有明训臣敢弗敬虞周君臣协志交脩伟今明廷嫓美虞周臣老无庸欣幸遭际敬陈颂诗仰祝万岁
　　出师颂【有序】
　　永乐四年安南黎冦作乱朝廷屡遣诏使谕之弗悛益骄贼弑其主毒虐国人甚于水火走奔诉告咸集阙下皇上震怒召文武群臣谕曰予承天命保康兆亿民一民弗获惟予弗恭有弗廸而遽诛斯遏抑厥自新乃有弗廸底于再三而释弗诛惟予弗君今盗滋弗廸子必不释群臣合辞力赞必决乃昭告天地宗社山川命成国公朱能佩征夷大将军章率左右副将军左右叅将暨神机横海骠骑游击鹰扬五将军率兵八十万讨贼七月某日师行上临江送之既祃申命总兵能若曰汝其率师往行天讨惟盗父子沿袭悖凶神人共忿必诛不释厥暨同恶必诛不释凡厥胁从咸释弗诛汝往钦哉惟兹安南咸朕所统厥民滋困于盗罔攸诉告汝其往吊罔有侵害或有侵害既殄戮盗犹防汝罚汝往钦哉能拜稽受命祗承惟谨遂大飨将士是日天宇朗霁云物不作戈矛耀日旗斾亘云士壮马肥纪律齐肃巨舰蔽江长风翼颿神迈电驰不疾而速浩浩乎巳气吞跌鸢之壤于万里之外矣天顔悦怿豫必成功鸾斾旋阙瑞彩腾霄臣执笔从属车亲聆玉防之敷仁覩总戎之恭命士气奋发嘉应之孔昭敬作出师颂一首其词曰
　　天眷皇明咸畀所覆凡厥有生俾育得所惟皇奉天仁怀义抚日月所照恬嬉鼓舞逖彼交夷在国南裔廼有蝮虺为毒为厉哀哀无辜罹厥防噬屡诏申诲弗迁益悖皇赫斯怒爰急拯焚廼敷纶言廼告明神诹日誓师大江之漘天宇澄霁廓无纎氛如虎如貔师徒劲坚如云如霓旗旐飘翩甲胄弓矢戈矛戚干其列秩秩其气桓桓帝谓汝能汝仁且武其总率师往靖夷土除恶务首绥良务溥仁义之行毋违天者臣能拜稽臣敢忘敬帝徳承天臣职奉命惟帝之圣舜禹为君惟能之贤方召为臣南交氛防不日澄鲜王师劳勲不日凯旋八表一统皇明御天小臣作颂豫歌太平
　　御书阁颂【有序】
　　臣士竒自布衣被召太宗皇帝入继大统首擢翰林编脩初建内阁于奉天门内简任翰林之臣七人其中所职代言属时更新凡制诏命令诫勑之文日伙而礼典庶政之议及事之闗机密者咸属焉车驾屡赐临幸七人恒早朝退即趋阁治职事莫乃出七人者士竒与焉越三月进侍讲又明年册仁宗皇帝为皇太子简内阁六人兼春坊官士竒与兼左坊中允两职之务敬脩惟谨又明年陞谕徳仍兼侍讲永乐七年车驾将北京命皇太子监国简留文臣四人辅导其两人出内阁士竒与焉上进而谕之曰唐太宗简辅监国必命房龄卿等其识朕此意加敬慎之四人顿首受命自是车驾北狩监国之辅无改然未防四人者其半有事去始终在侍两人士竒与焉进翰林学士仍兼谕徳侍皇太子觐北京遂改左春坊大学士辍翰林兼职専辅问学仁皇尝指两人谕群臣此吾左右臂也既嗣大位屡进其官初进士竒礼部左侍郎兼华盖殿大学士遂进少保又进少傅兼兵部尚书继事宣宗皇帝者十年三圣所以宠任保全之皆一心呜呼今龙御升游皆逺矣毎捧读向之所受寳章宸翰追惟天地生成日月照临之大徳未尝不拊心悲摧攀附无所钦遇皇上嗣临大寳用人循旧进臣少师仍兼尚书大学士所以信任之褒宠之盖有加焉顾臣衰病余齿朴朽无庸何能少禆分寸但感刻之诚惓惓惟固凡所受四朝诰勑及诗敬用录副勒诸贞石藏于私家垂之绵永且搆屋以庋之名御书之阁谨拜手稽首而作颂曰
　　天命明圣统有万邦启于帝尧暨舜禹汤宪天为理仁霈下民有教有育有典有章东西朔南来享来王天监于徳曰忱予肖爰笃厥祜弥永以厚爰锡文武俾左俾右咸奋励绩疏附奔奏惟帝念兹靡勤弗酬或隆之褒或崇之爵四圣一道秉持有确有效于勤敬受靡怍顾臣耄愚材樗量勺宠福齐均负乘惕若惟皇四圣天徳洋洋凤翥龙腾庆云五章岂臣微独防厥庆斗牛之下髙山大江与被嘉荣华润悠长
　　赋
　　神赋【有序】
　　洪惟皇帝陛下自临御以来一循太祖圣神文武钦明启运俊徳成功统天大孝髙皇帝旧章以治教天下重惟髙皇帝起布衣定大业五十余年之间圣徳神功如天地之广大日月之着明四时之变通宜树碑孝陵刋示万世乃命有司采贞石臣工趋事大小毕力既得石幕府山之阳而碑之跗未得也复求诸龙潭山麓发地得石其脩逾咫崇半于脩宛然类跗之状又下得钜石光润坚厚脩广之度式称跗制执事之臣谛观骇异谓如有神相之者遂奉以献诏群臣观焉群臣忻跃称赞以为神也天锡之祥古所罕有臣窃惟祯祥之臻皆有所因周之武王圣人也孔子称其逹孝曰孝者善继人之志善述人之事也惟陛下圣孝与武王同一继述之勤神之祥职此之因宜有赋咏见诸后世谨譔神赋一首上进赋曰
