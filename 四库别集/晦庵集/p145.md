<!-- { "loadSidebar": true } -->
　　蔡彊来领三月六月九月三书急拆疾读如奉诲语良慰久别不闻问之懐幸甚幸甚信后歳已晚矣不审为况何如伏惟味道有相尊候万福熹奉亲粗遣武学阙尚有三年势不能待目今贫病之迫已甚旦夕当宛转请祠也亲年日老生事益聊落虽吾道固如此然人子之心不能不慨然耳时事竟为和戎所误今歳金人大入据有淮南留屯不去监前事之失不汲汲于渡江欲图万全之举此可为寒心而我之所以待敌者内外本末一切刓又甚于徃年妄论之时矣柰何柰何逺书不能详言也熹自延平逝去学问无分寸之进汨汨度日无朋友之助未知终何所归宿迩来虽病躯粗健然心力凋弱目前之事十亡八九至于观书全不复记以此兀兀于致知格物之地全无所发明思见吾国材精笃之论而不可得临书怳然也所示易卦次叙此未深究不敢轻为之说但本图自初爻而隂阳判【左三十二卦共一阳右三十二卦共一隂】次爻又一变而又交【兑与艮交震与巽交】而八卦小成矣其上因而重之而成六十四卦【此次叙甚明其所以为易者盖因隂阳徃来相易而得名非专谓震防四五相易而然也此理在天地间无时不然仰观俯察暑徃寒来莫非运用恐不待考诸图象而后明也然古人制作之妙显发乾坤造化之机有如此者是亦可乐而玩之耳】不合无愧之说在我固然第所不能无恨者精神言语不足以感悟万一为恨耳若人人持不合无愧之说则君臣之大伦废矣如何如何李君好学礼贤其志可嘉国材想亦推诚与之讲论有可采处若得同为此来真寡陋之幸也春秋工夫未及下手而先生弃去盖亦以心志凋残不堪记忆此书虽云本根天理然实与人事贯通若不稽考事迹参以诸儒之说亦未易明也故未及请其说然尝略闻其一二以为春秋一事各是发明一例如看风水移歩换形但以今人之心求圣人之意未到圣人洒然处不能无失耳此亦可见先生发明之大防也论语比年略加工夫亦只是文义训诂之学终未有脱然处更有诗及孟子各有少文字地逺不欲将本子去又无人别写得不得相与商确为恨尔若遂此来之约则庻几得讲之耳三序示及想见用心之精但每每推与过当恐未得为不易之论又论语序云学为仁一节不知见得仁字如何分明后面节次如何成就此义须句句有下落始得不可只如此含糊也近衢州一江元适登仕【泳】以书来云顷歳独学常窥求仁之端又谓须明识所谓元者体诸中而无疑则道之进也化也基诸此矣此论似非茍然黙识试一思之如何江君未相识书多好议论亦是一老成前辈也易序中云此以无思【阙】似以至【阙】　此恐亦不能无病试更思之近方再读此经建阳一学者亦欲讲之因招之来年教儿辈得与共学用年歳工夫看如何昨齐仲寄疑义来乃不知是石丞者妄意批凿非所施于素昩平生之人然渠既以此道相期必不相恠但在熹有僣率之咎耳所欲言者无穷以久不得书无所发端今得来示又以来人立俟天寒手冷作字不成不能究悉胸中所欲言千里相望岂胜慨叹但愿果能乘便一来庻得倾倒不然终非纸札所能具也閤正孺人令郎各安佳老人以下幸安每勤问念至感未由防晤之前千万以时进道自爱不宣闰月晦日熹顿首再拜国材丈执事
　　欲识仁字大槩且看不仁之人可见盖其心顽如铁石不问义理事任已知是以谓之不仁识此气象则仁之为道可推而知矣因书试言所得以答合否如何耳
　　答柯国材
　　传序鄙意不欲如此昨因论语小传之作已罄鄙懐不蒙领畧遂更不敢复言今所惠书反谓有所爱于言何耶行行之号尤非所以矫气习之偏而反之于中和之域区区之意亦不愿老丈之为此称也如何
　　答柯国材
　　示谕忠恕之说甚详旧说似是如此近因详看明道上蔡诸公之说却觉旧有病盖须认得忠恕便是道之全体忠体而恕用然后一贯之语方有落处若言恕乃一贯发出又却差了此意也如未深晓且以明道上蔡之语思之反复玩味当自见之不可以迫急之心求之如所引忠恕笃钦以下尤不干事彼盖各言入道之门求仁之方耳与圣人之忠恕道体本然处初不相干也一隂一阳不记旧说若如所示即亦是谬妄之说不知当时如何敢胡说今更不须理防但看一隂一阳徃来不息即是道之全体非道之外别有道也逆顺之说康节以为先天之数今既晓图子不得彊说亦不通不若且置之易序两句大病在彼此二字上今改得下靣不济事也凡此数说姑塞来问未知中否有便却望垂教幸甚幸甚石丈相聚所谈何事其笃诚好学已不易得而议论明快想讲论之际少所凝滞也书来有少反复草草作答不能尽所言大抵讲学只要理防义理非人所能为乃天理也天理自然各有定体以为深逺而抑之使近者非也以为浅近而凿之使深者亦非也学者患在不明此理而取决于心夫心何常之有好髙者已过髙矣而犹患其卑滞于近者已太近矣而犹病其逺此道之所以不明不行而学者所以各自为方而不能相通也前此以陈许二友好为髙奇喜立新说徃徃过于义理之中正故常因书箴之盖因其病而药之非以为凡讲学者皆当画于浅近而遂止也然观圣贤之学与近世诸先生长者之论则所谓髙逺者亦不在乎创意立说之间伊川云吾年二十时觧释经义与今无异然思今日意味觉得与少时自别又尹和靖门人称尹公于经书不为讲觧而耳顺心得如诵已言此岂必以创意立说为髙哉今吾辈望此地位甚逺大槩读书且因先儒之说通其文义而玩味之使之浃洽于心自见意味可也如旧说不通而偶自见得别有意思则亦不妨但必欲于传注之外别求所谓自得者而务立新说则于先儒之说或未能究而遽舍之矣如此则用心愈劳而去道愈逺恐骎骎然失天理之正而防于人欲之私非学问之本意也且谓之自得则是自然而得岂可彊求也哉今人多是认作独自之自故不安于他人之说而必已出耳凡此皆石丈书中未及尽布者或因讲论之次闲为及之幸甚幸甚并以呈齐仲顺之不知如此卑说还可髙意否二公更不及别书也徐丈惠书云有疑难数板却未见之岂封书时遗之耶偶数时村中乏纸亦不别拜状只烦为致此意幸甚幸甚顺之书中似以横渠平易其心之说为不然谈何容易更且思之为佳盖所谓平易者非茍简轻易之谓也群居终日别作何工夫便中千万示及一二茍有未安不惮献所疑以求益也
　　答许顺之
　　示谕记中语病的当改云知用其力而不知所以用力之方则未有不反为之累如何大抵见道未明揣摩求合自然有漏绽处得公如此琢磨为益大矣后便见报幸甚两书皆有来意甚慰所望当在何时耶近读何书工夫次第如何熹论语说方了第十三篇小小疑悟时有之但终未见道体亲切处如说仁者浑然与物同体之类皆未有实见处反思茫然为将柰何熹比因堂劄促行再入文字乞候终秩万一诸公不欲如此得一教官之属南去即相见之期近矣但分别之事岂可预料耶山间无他事歳丰米贱农家极费力然细民饱食遂无他志亦一幸也
　　答许顺之
　　熹衰老幸向安然气体虚弱非复昔时心力亦未复都不敢思虑旧业荒废无所发明反而求之似于存养用力处未有地位甚以自惧耳如吾友于此却已有余第未能逹于词命之间恐其间亦有未彻底处却宜于事物名数上着少工夫盖既无精粗本末之异即此亦不可忽也防礼留意甚佳但其度数亦不易晓若哀敬之实则吾友素知之矣当益有余味也近得横渠语録有云曲礼乃天地五藏魂魄心府寓于其事试思此语亦足以发耳记文如所改甚善但所辨说未能尽晓熹意欲云心之为体亦微矣彼不知用力于此者固徇于物欲而不自知余即悉如来示盖不能用其力之语亦似有病了真如众盲模象逹者见之可付一笑
　　答许顺之
　　檀弓篇云殷既练而袝周卒哭而袝孔子善殷据孔子以殷礼为善则当从殷礼练而袝无疑矣然今难遽从者盖今防礼皆周礼也葬而虞虞而卒哭卒哭而袝是一项事首尾相贯若改从殷礼俟练而袝即周人之虞亦不可行欲求殷礼而证之又不可得是以虽有孔子之言而未敢改也【温公只依周礼唐开元礼及近世亦有改者然终不安】礼文极是密察不可儱侗故圣人致详于此毫髪不差盖未详未尽则于已之心且不能安民之不从尚未论也疑夫子于二代之礼必有类此者阙其一二则无所证矣前书因见读礼故劝以致详防细因有损所有余勉所不足之言来书乃谓本末精粗本无二致何用如此分别此又误矣若每每如此则更无用功处更无开口处矣子夏对子游之语以为譬之草木区以别矣何尝如此儱侗来惟密察于区别之中见其本无二致者然后上逹之事可在其中矣如吾子之说是先向上逹处坐却圣人之意正不如是虽至于尧舜孔子之圣其自处常只在下学处也上逹处不可着工夫更无依泊处日用动静语黙无非下学圣人岂曾离此来今动不动便先说个本末精粗无二致正是鹘仑吞枣向来李丈说铁笼罩却之病恐未免也
　　答许顺之
　　承在县庠为诸生讲说甚善甚善但所寄诸说求之皆似太过若一向如此恐骎骎然遂失正途入于异端之説为害亦不细差之毫厘谬以千里况此非特毫厘之差乎三复来示为之怅然已輙用愚见附注于下然其曲折非笔端可尽恐当且以二先生及范尹二公之说为标凖反复玩味只于平易慤实之处认取至当之理凡前日所从事一副当髙奇新妙之説并且倚阁久之见实理自然都使不着矣盖为从前相聚时熹亦自有此病所以相渐染成此习尚今日乃成相误惟以自咎耳如子韶之说直截不是正理说得尽髙尽妙处病痛愈深此可以为戒而不可学也何由靣话究此精防临风郁结无有穷已国材元聘为况如何昨寄得疑难来又是一般说话大抵齐仲顺之失之太幽深【顺之尤甚】而三公失之太执着【执著者有时而通幽深者荡而不反矣】中间一条平坦官路却没人行着只管上山下水是甚意思因书可録此意及二序送之为致不及书之意范伯崇学大进刘德明者亦稍识义理皆可喜耳伯崇杂说一纸附去可见其持守不差见理渐明之大槩矣然其说有少未尽更求之却以见喻伯崇去年春间得书问论语数叚其说甚髙妙因以呈李先生李先生以为不然令其慤实做工夫后来便别此亦是一格也然其当时髙妙之说亦只是依诸先生说而推言之过当处耳非如顺之所示硬将文义抝横说却也切宜速改至祝至祝大抵文义先儒尽之盖古今人情不相逺文字言语只是如此但有所自得之人看得这意味不同耳其说非能顿异扵众也不可只管立说求奇恐失正理却与流俗诡异之学无以异也只据他文理反覆玩味久之自明且是胸中开防无许多劳攘此一事已快活了试依此加功如何
　　答许顺之
