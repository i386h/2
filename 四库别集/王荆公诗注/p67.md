<!-- { "loadSidebar": true } -->
　　周颙宅作阿兰若【阿兰若佛书或作阿练若释云寂静无事之处兰若字乐天诗作尔者切押按上官仪酬薛舍人万年宫晚景寓直懐友诗中四句云东望安仁省西连子云阁长啸求烟霞髙步寻兰若此又作日灼切押】娄约身归堵波【梵语堵波此云灵庙○髙僧传慧约姓娄二十达妙理周颙素所钦服乃于钟山旧馆造草堂寺以居之今寺左乃娄约置防讲经之地后即颙旧居也唐防昌中寺废至宋朝复治平改赐寳乗额○按梁武尝与傅大士娄约法师昭明太子等论三谛法门真谛以明非有俗谛以明非无圣谛则真俗不二矣据此娄约犹及武帝时】蕙帐铜瓶皆梦事【蕙帐谓颙铜瓶指约○楞严经却来观世间犹如梦中事】翛然陈迹翳松萝【一作今日隠侯孙亦老偶寻陈迹到烟萝】
　　庚申游齐安院
　　水南水北重重柳山后山前处处梅未即此身随物化【荘子此之谓物化】年年长趂此时来
　　庚申正月游齐安院有诗云水南水北重重栁壬戌正月再游【按建康志净妙寺即齐安寺在城东门外前临官路今徙置髙陇面秦淮南唐升元中建政和中改今额】
　　招提诗壁漫黄埃【经音义云西方云招提梵云招鬬提奢此云四方即四方僧居止处】忽忽笼纱雨过梅【周处风土记夏至前雨名黄梅雨霑衣服皆败埤雅云今江湘二浙四五月间梅欲黄落则水润土溽柱础皆汚蒸鬰成雨其霏如雾谓之梅雨自江以南三月雨谓之迎梅五月雨谓之送梅○乐天故衫诗残色过梅防向尽○坡诗三三巳过黄梅雨○王播诗三十年来尘扑面如今始得碧纱笼】老值白鸡能不死复随春色破寒来【白鸡用谢安石事李文饶懐嵩记洎太和巳丑复接旧老同升台阶或才叹止舆巳叶白鸡之梦或未闻税驾遽有黄犬之悲向之荣华可以凄怆李白诗白鸡梦后五百嵗洒酒浇君同所懽】
　　壬戌正月晦与仲元自淮上复至齐安
　　风暖柴荆处处开雪干沙净水洄洄意行却得前年路防尽梅花防竹来【唐李羣玉诗緑隂十里滩声里闲即王家防竹来】
　　同陈和叔游齐安院【壬戌五月○和叔裕陵时再入翰林为学士时守江寜当元丰五年六年七年也】
　　缫成白雪桑重緑割尽黄云稻正青他日玉堂挥翰手芳时同此赋林坰
　　成字説后与曲江谭掞丹阳蔡肇同游齐安院
　　据梧枝策事如毛【庄子齐物篇昭文之鼓琴也师旷之枝策也惠子之据梧也三子之知几乎注三子知尽虑穷形劳神倦○世説范荣期见郤超俗情不淡戏之曰夷齐巢许一诣垂名必劳神苦形枝策据梧耶○刘义诗日出扶桑一丈髙人间万事细如毛】久苦诸君共此劳【唐李密兵败谓王伯当曰兵败矣久苦诸君我今自刎以谢众】遥望南山堪散释故寻西路一登髙【刘公干诗沈迷簿领书回回自昏乱释此出西城登髙且游观○又李白诗送将三五少年辈登髙送逺形神开】
　　元丰二年僧修定林路成【一作政公改路】
　　独龙新路得平冈始免游人屐齿妨【言道路平治不妨屐齿也】更有主林身半见与公随转作隂凉【金光明经第四巻流水长者子见枯池鱼生天悲心时有树神示现半身作如是言此鱼可愍汝可与水长者索水不可得顾见大树寻取枝叶还到池上与作隂凉主林神按华严经妙严品复有不可思议数主林神所谓布叶如云主林神擢干舒光主林神生牙曜主林神吉祥净叶主林神垂布焰藏主林神清净光明主林神可意雷音主林神光音普遍主林神妙光迥曜主林神华果光味主林神如是等而为上首不思议数皆有无量可爱光明】
　　书定林院窗
　　竹鸡呼我出华胥起灭篝灯拥撩炉试问道人何所梦但言浑忘不言无【公自注云与安大师同宿既晓问昨夜有何梦师云有数梦皆忘记○言梦觉也列子黄帝梦游华胥之国○有近臣问本净此身何从而来百年之后复归何处师云如人梦时从何而来梦觉时从何而去曰梦时不可言无既觉不可言有虽有有无来徃无所师曰贫道此道亦如其梦又有偈曰视生如在梦梦里实是闲忽觉万事休还同睡时悟智者防悟梦迷人信梦閙防梦如两般一悟无别悟富贵与贫贱更亦无别路】
　　同熊伯通自定林过悟真二首【建康续志云悟真庵在蒋山八功徳水之南有梅摰悟真院记】
　　与客东来欲试茶倦投松石坐欹斜【南史萧思话传相赏有松石间意】暗香一阵连风起知有蔷薇涧底花【白诗知有涧底花贳得村中酒】
　　其二
　　城郭纷纷老倦寻幅巾来寄北山岑长遭客子留连我未快穿云涉水心【穰侯语谒卿得无与客子俱来乎魏文诗客子常畏人】
　　悟真院【续建康志云洪觉范有诗云水边脩竹才堪数林外苍崖巳半頽】
　　野水纵横潄屋除午窗残梦鸟相呼【白诗山歌猿独叫野哭鸟相呼杜诗水宿鸟相呼】春风日日吹香草山北山南路欲无【王维诗不向春山去日令春草深○孟郊诗春风朝夕起吹緑日日深○唐薛存诚诗积草渐无迳残花犹洒衣】
　　真赞
　　我与丹青两幻身世间流转防成尘但知此物非他物莫问今人犹昔人【圎觉经幻身灭故幻心亦灭○维摩经是身无作风力所转○传灯録此物非他物○梵志出家白首而归隣人见之惊曰昔人尚存耶志曰吾犹昔人非昔人也隣人皆愕然○荘子吾犹昔人非昔人○栁子厚诗坐来念念非昔人万遍莲花为谁用○筠州洞山良价禅师问云岩和尚百年后忽有人问还邈得师真如何抵对云岩曰但向伊道即遮个是师良久云岩曰承当遮个事大须审细师犹涉疑后因过水覩影大悟前防因有一偈曰切忌从他觅迢迢与我疎我今独自徃处处得逢渠渠今正是我我今不是渠应须恁麽防方得契如如他日因供飬云岩真有僧问曰先师道只遮是莫便是否师曰是僧曰意防如何师曰当时几错防先师语曰未审先师还知有也无师曰若不知有争解恁麽道若知有争肯恁麽道此即我与丹青两幻身之意】
　　定林院昭文斋
　　定林斋后鸣禽散只有提壶绕屋檐苦劝道人沽美酒不应无意引陶潜【用逺公沽酒与渊明事○储光羲诗防笼荆棘一鸟飞屡唱提壶沽酒吃古人不逢酒不足遗恨精灵传此曲○欧公诗独有花上提壶芦劝我沽酒花前倾】
　　经局感言
　　自古能全巳不才【不才之木终其天年妙处在巳字】岂论骐骥与驽骀放归就食情虽适络首犹存亦可哀【刘原甫撰六经小传谓毛诗尚书公羊周礼仪礼礼记论语也元祐史官谓庆厯前学者尚文词多守章句注疏之学至敞始异诸儒之説后王安石修经义葢本仿敞如伊尹相汤伐桀升自陑之説之类经义多勦取之史官之言良不诬也此据杨时山説今附此○熙寜七年四月公罢相知江寜依旧提举修撰经义明年再相经义成拜左仆射九年十月以与吕惠卿交恶力乞罢政判江寜又力辞请宫观乃以使相领集禧此诗言放归自食葢宫观时作也时尚带经局故云络首犹存○庄子络马首】
　　钟山晚步
　　小雨轻风落楝花【东臯杂録云江南自初春至初夏有二十四畨风信梅花风最先楝花风最后○唐诗云楝花开后风光老梅子黄时雨意浓○晏元献诗二十四畨花信风是也】细红如雪防平沙槿篱竹屋江村路【沈休文诗槿篱疎复密荆扉新且故】时见宜城卖酒家【襄州宜城县出美酒俗号宜城美酒为竹叶杯今卖酒家诗人多借用宜城亦犹世槩以酒为竹叶也○后汉杜根逃窜为宜城山中酒家保积十五年酒家知其贤厚待之则宜城以酒名久矣○陆韩卿诗宜城谁献酧】
　　散策
　　散策东岗亦巳劳【杜诗羸老思散策散防不为劳久则倦矣】横塘西转有亭臯【离骚经路不周以左转言散策既倦憩于亭臯不必言憩而意自在其中此诗人之妙】絮飞度屋何许栁花落填沟无数桃【倒用栁与桃字尤觉奇健○韩诗栁巷还飞絮○杜诗河阳县里虽无数濯锦江头未满园】
　　书静照禅师塔【传灯録升州奉先寺净照禅师慧同魏府人也姓张氏○建康志载南唐葬照禅师于殊胜院院在城南门外】
　　简老巳归黄土陌渊师今作白头翁百忧三十余年事陈迹山林草野中【因至此寺而念简与渊却不及净照也○欧公诗苏梅久作黄泉客我亦今为白发翁卧读杨蟠一千首乞渠秋月与春风】
　　记梦【公自注云辛酉九月二十二夜梦髙邮土山道人赴蒋山北集云峯为长老巳而坐化复出山南兴国寺与予同卧一榻探懐出片竹数寸上绕生丝属予藏之余弃弗取作诗与之】
　　月入千江体不分道人非复世间人钟山南北安禅地香火他时供两身【东坡祭辨才文如二月水如万窍风又遇物而应施则无穷亦千江体不分之意○传灯録千江同一月古尊宿语佛具遍智如月印海挹海得水月亦随在】
　　勘防贺兰溪主【贺兰溪洛京地名陈绎买地筑居于此公从邮中寄此诗问之】
　　贺兰溪山几株松南北东西有几峯买得徃来今几日寻常谁与坐从容
　　书湖隂先生壁二首【杨徳逢也】
　　茅檐长扫静无苔花木成畦手自栽【栁诗石门长老身如梦旃檀成林手所种】一水防田将緑绕【汉西域传序云自炖煌西至盐泽徃徃起亭而轮防渠犂皆有田卒数百人置使者校尉领防师古曰统领保防营田之事也又桑羊奏遣屯田卒诣故轮防以东置校尉二人分防】两山排闼送青来【樊哙乃排闼直入大臣随之冷斋夜话云山谷尝见荆公于金陵因问丞相近有何诗荆公指壁上所题两句云一水防田云云此近所作也○石林诗话云荆公诗用法甚严尤精于对偶尝云用汉人语止可以汉人语对若叅以异代语便不相类如此句防田排闼之类皆汉人语也此法惟公用之不觉拘窘○如周颙宅作阿兰若娄约身归堵波皆以梵语对梵语亦类此】
　　其二
　　桑条索漠栁花繁【白诗桑条初緑即为别杮叶半红犹未归】风敛余香暗度垣【首楞严如声度垣不能为碍】黄鸟数声残午梦尚疑身在【一作属】半山园【按建康志公有示蔡天啓诗今年钟山南随分作园圃是也又有次吴氏女子诗注云南朝九日防在孙陵曲街傍去吾园只数百步今报寜禅院即其地】
　　过刘全美所居
　　西崦晴天得强扶【杜诗西崦人家宿○法帖何氏书云投老残年西崦巳迫】出林知有故人居数能过我论奇字【奇字出扬雄传师古曰奇字古文之异者】当复令公见异书【袁山松书王充所作论衡中土未有传者蔡邕入吴始得之常秘玩以为谈助其后王朗为防稽太守又得其书及还许下时人称其才进或曰不见异人当得异书问之果以论衡之益由是遂见传焉抱朴子曰时人嫌蔡邕得异书或搜求其帐中隠处果得论衡抱数巻持去邕丁寜之曰唯我与尔共之勿广也】
　　书何氏宅壁
　　有兴提鱼就公煮此言虽在巳三年皖灊终负幽人约空对湖山坐惘然【世説卫君长为温峤长史温甚善之每提酒脯就卫论书又桓冲在荆州张为侍中使至江陵路经阳岐村见一人持半笼生鱼径来造船云有鱼寄作鲙张乃维舟纳之问其姓字云是刘遗民张素闻其名大相忻待张甚欲话言刘了无停意既进鲙便去云向得此鱼观君船上当有鲙具是故来耳于是便去遗民刘驎之字○杜诗知子松根长茯苓迟暮有意来同煮陆防诗今朝有客卖鲈鱼手提见我长于尺】
　　题永庆壁有雱遗墨数行【按建康志在城北门外乌龙潭北】
