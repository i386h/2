<!-- { "loadSidebar": true } -->
　　某窃恃夙昔奬予之重当不以不信见遇敢僭易荐所闻下车以来在学之士一阅宜尽得之有贡士杜镇者寒苦而耿洁志气岿然不羣与某徃来十五年真能有所不为者也闲尝从叶正则游正则亦引重之然向来未练事动輙忤俗故流辈多挤之者今齿益长能动心忍性矣倘可延以学职颇假借成就之是幸有贡士虞枢者学文于正则为吾乡冠志尚亦不薄有贡士诸葛兴者慱学守身不表襮故无毁而多誉其行诚足称也有士子孙康祖者学于某亦有志操皆可使在学校有益士俗其他秀才尚多不与之密故未敢悉数旧学职冯防安景中慱文頴识一郡之望当已知之有诸葛肖卿丈康时巳就特恩最项平父所敬礼可询访旧事端不我欺者也并恐欲加识察某冒昧皇恐
　　答黄县丞书
　　伏防颁示建炎告词石刻知先直阁大节本末不胜凛然起慕恨当时奏藳不传不知后尝访求得之否方蔡氏权振天下忤意者立斥不自知反覆手间事变至此亡家祸国遗臭万年而诸君名迹粲然益光可不谓大愚耶告词不知谁笔当时中书舍人名拟者谁也知丞显扬先烈以诏今传后汲汲不倦真为人子孙者所当法拜赐既腆敢以此谢
　　与徐检法书
　　顷于交游间讲闻长者风概自承来佐星台深愿亟挹绪论而防于简书咫尺隔絶毎念奉幅纸冩敬尤苦多事坐成因循忽拜云翰词情亲厚如平生交不自意尘浊不肖之踪乃幸为名胜不鄙薄感悦媿叹并不可言某为亲从禄强顔于此此邑之不可为乆矣特非他比随力拨置犹不暇给其间过谬何可胜举毎睹台帖指摘精明如门下真不苟其职深得国家分台设属之本防某方切起敬虽得罪其何辞但今县邑权轻法密莫措手足奸宄日滋自行其意者其过易见听命于吏者文致反优此则有志扶世者所当念耳意者当求于人不必尽求于法可乎率易不揆妄言因以请教草草皇恐
　　与俞恵叔书
　　某再拜恵叔贤良畏友暑日甚伏惟端居感慕之余奉太夫人起居万福某比年虽数至仁里然非故人不敢见其于后来之秀遂漠然不相接识间得侍文昌楼公楼公最能诱掖后进不掩人之善于某倾倒尤无所惜而谈端无穷或为他客勦之语亦未尝及恵叔故恵叔之才业闻于州闾重于诸公长者而某在隣壤未始知之陋矣近者邂逅张总戎之坐方賔主论文衮衮如云则见恵叔时于其旁一语订之輙犂然当于仆心仆诚大惊喜及酒阑稍接绪论乃知恵叔在句章于当今新进中如骅骝騄耳非与众足较上下驷者也归卧风月轩为黄治中道之窃自计是日不辞总戎之招若或使之非偶然也翌日登门庶几欵语而恵叔巳出然不敢再候于总戎之所是日见所和万巻阁诗于大资政赵公家又见楚词两章于史髙邮家玩绎爱叹不能去手又次日匆匆归余姚甚恨扣击之深歉然如不夕食而未及属厌也仆老矣无闻虽慕交恵叔何敢望恵叔之有意乎仆而犹子继见得所遗书衮衮逾千言别缄所寄论著及书诗又十二篇铿鍧如金奏绚烂如云锦其耸若山其涵若渊噫何其兼人且多能也何其意气必巳出而不苟随也岂非天才之髙加以志气之伟卓然不受世俗埋没而真以古人自期者欤夫学必志于道文必根于理非以记问华藻夸流俗而已也仆之喜得恵叔诚以此而恵叔亦遂不余鄙而无隐于仆岂亦意其可与上下此论者欤若以记问华藻知恵叔则仆等敛袵北面而巳往己亥庚子间始交谢希孟于黄岩时希孟亦二十四五逸气如太阿之出匣仆敬爱之文昌楼公时为监州亦甚爱之惜其旷达终不受羁束然其所见要自有絶人者故纸中尚存其一二诗谩往一观其间所谓举军皆惊将韩信公固知我如人疑闻恵叔受知文昌亦颇类此世道固然不足恠也然学者果从事于道理则爱众亲仁不争不党委身受攻而无可攻之处矣恵叔以为何如某得书后兼旬病喘无聊今日挐纸信笔作报姑以见情非文也旦夕如鄞悉俟面论不宣
　　与池子文书
　　某再拜子文省元仁友别乆地遐不胜念旧之怀便中得书慰甚然闻宿恙犹未尽平不知今何如人子为亲守身此责最大余皆外也且须尽屏置功名荣辱之念只取语孟六经随意玩味不须耽泥思索兼防康节渊明诗亦可求素问一观待体健后科举付之游戯若合得时亦自防得也某守官奉亲粗安邑小事繁办财计最劳无复观书之暇学校成次第亦颇有佳士今守倅同官俱相安严州有君子曰赵子敬彦肃尝为婺书记丙戌榜学行甚高忧居执礼如古人但近亦颇好释氏书耳林伯和之逝可伤惜一两月间恐専人往慰进之全之倂通诸家书也何时合并书不尽意
　　答杜子真书
　　某再拜昨得书甚悉为慰比来逺惟斆学外晋德万福母夫人伯仲季氏安祉某作邑一年所经歴益多其间做不行处及意外相加可为不平者皆是自家力不足德不盛致然举无可尤人之理每切切自检常恐俗心鄙念作于中形于声色也此话正须为子真道之闻所寓主人甚贤学子秀发驯整可安坐且往来泮宫诸兄弟亦各有宁处足供菽水甚善人生斯世但各据分了职所谓居易俟命气质所偏各自涵揉改过迁善而巳余不缕究千万自重
　　与詹提干炎书
　　某自入境来则闻执事以文行有盛名于此方甚愿亟见顾自念不肖亡状恐贤者之不我屑也不图误听谓其尝有闻于师友委刺袖书恵然顾之辞气容色真实古雅已足使人起敬退而读其文赡而有体反覆而不厌如轻车驷马驰骤九轨之道而折旋蚁封动有仪节引谊甚正志道甚笃其视已歉然若不足而恳恻求益之意充溢于言语文字之余诗云有斐君子如切如磋如琢如磨执事其几之矣甚盛甚盛某凡陋浅薄无足比数齿益长学不能自进重以为亲求禄之故而冐昧自试于方五六十之邑其间俛仰时俗牵迫时势悖古义而违初心多矣矧惟终日朱墨埃尘之间离去师友疎逺方册谓能志气完固而义理益明敢自欺乎幸执事之不遗方将请问过之不暇而又何荐焉吏退之隙引笔作报不能伦次并谢金友解元长笺之辱与夫髙第弟子新诗之贶恕其不给于礼可也
　　与王孝亷书
　　昨见余姚黄赞府盛称隐君子学行师表此方窃自忻慕及防仙邑司马少府自言常常访政请益于门下頼以寡过使人不胜起敬顾恨束防异县独不得亲炙左右始至吏事卒卒复未能以书越竟求教姑烦尉君为道心曲比得报问乃防长者嘉其有志便不鄙夷手札满纸诲以纲目正而通简而尽断断如谷粟药石疗饥砭疾不可以他求也幸甚幸甚然某騃滞不肖将何以称塞蕲待之意世道日变士大夫欲行其志愈难作县为尤甚顾祸福利害有命不足自计随事量力其可为者尚多责上责下而中自恕已实所不敢继自今更惟老成典刑不替诏之他日趋隅或不大为门下羞区区畧此展谢万一麦秋雨润伏惟尊候起居万福愿言倍自夀重以前鹤书之召
　　与黄献之书
　　某唘上献之茂才同舍别乆每以县情得书喜甚春中乃复雪寒想惟侍奉起居康宁某去夏免丧调邑遂安戍期三年方办读书调度忽复趋行年长学荒恐遂汨汨尘俗是惧旦夕将母就道余无足言献之俊頴过人意度落落非常儿言语精神殊起人意惜懒散不能自绳削少读书论古説今虽布置开广然不根着如捉风蹑影方少年日月苟有志不宜不委身师友及早整顿收拾来书语意衰薾若自悼自弃何为乃尔亲在言不称老闺门之内戏而不叹子其未读礼邪小小多疾正须善自养科举丈夫所不道漕试一北何摧伤之云试出此书与良仲诸友评之仆固无取要希前修为凖的勿遂颓堕幸幸具报草率不宣
　　与王君保书
　　某顿首唘君保贡元仁友别乆不胜驰情道逺固难附书兹承颛人千里餽问意谊深厚慰何可言春寒逺想侍奉尊公宣义起居康福某到官行亦一年奉老母领孥累粗安邑小地偏在严之西稍北与徽衢接境自昔监司所不至过客亦极罕土薄民贫少商贾而月发之额良重拘催细碎费强半日力虽复分倂限节视旧为简犹未见有井井整暇之道其间凿空无义礼之事尚多有之责以古法正未免月攘一鸡耳听讼不敢不尽心一年间偶幸未有重囚学校乆废始至即延一士授徒其中毎旬一再诣之畧为讲説亦尝一再课试稍成气象近方立周程三先生祠亦设南轩东莱祠其旁盖曩尝为邦侯郡博士也当作一记犹未暇元日与大夫士谒社稷齿饮于学仍讲书凡此皆畧致区区意焉耳恐欲知故悉及之若自巳则全不暇读书殊荒落可媿来书详复承亲庭强健家居讲学甚适力虽薄仅可以无求于人已为福矣科举文字亦须随分料理欲改赋固无害但须决计理防一件不要只管计较徒乱意牒试之图切不必尔得失命也是憧憧者果何心哉读易且只尊信程传妙在画上之説固然恐未有専功翫索即不宜轻易撰説麻衣易未尝攷易通即通书耳所欲言甚多不能究惟祝眠食自爱重不宣















　　钦定四库全书
　　烛湖集巻七　　　　　　宋　孙应时　撰书三
　　上邱文定公书
　　某窃惟公卿大夫之门中外无贵贱请谢问之书四面至执事者所厌听而倦览而某虽极么麽今于门下则为知己用情之地复词赘语非敬实凟敢一切刮去惟高明首察之某不肖且生晚其得事贤最后且踈于众人葢自越中一拜星台之下已而再谒于呉门防赐坐欵语而假舟馈赆以济其道涂之急寻一贡书陈谢其后伏匿荒逺不敢嚣嚣效流俗以夤缘扳附为心重以忧患忍死三年姓名未尝嗣通于几格去年免丧赴调旅于行都两月适逢执事受节出疆车徒戒严虽尝伺而不得见盖其自初迄今所以上交于门墙者仅如此矧某天资怯讷造次不能以辞自达又无文墨薄技可观采号为读书而最浅钝其稍稍谨身不忍自弃于恶行固穷士之常节未可保其终也不识侍郎以盖世之英明徧阅天下豪杰魁磊之才其可以为当世功名之储者何啻千百数而于某乎何取乃者法从被防举可为职事官者而侍郎辱以某充数僻逺传闻之谬盖久而后知之诚恐悸怖骇不自知所以得此虽然侍郎荐士而不使之知某受荐而久不及知且久不以谢是足以称于天下曰公举矣抑侍郎虽推择之过意将勉为善以劝其终且曰取诸疎逺未尝有求之中或足以厉奔竞之士某非木石其敢不以一旦受大人君子之知为荣而益以佻薄无状异日变节毁行负门下是惧虽极惭不称无所逃避有如竟自隔絶疑非人情兹敢布其本末若夫恩地门生之词窃自度其非侍郎所以公举之意故不复遵用并惟鍳恕司户学士兄在此州纡郁器业然维持补捄之赐及于境内厚矣某每荷相与顾吏事淟汨亦不能常相闻耳
　　又
　　某恭审荣膺妙柬出镇全蜀夷夏耸然宗社幸甚某凡陋不肖误蒙记忆猥预荐书俾参军事初奉机冝兄之报诚感激愿行已复有所自疑故輙恳免伏拜端午日手书一通仰惟特达知奬卓然古人遇国士之意某亦私窃揆义理真不见有可辞者尤幸老母强耐不惮逺适谨定计承命自余碎细具以告机冝兄若夫衔恩颂徳覼缕之词谅非先生所望于某者故不敢以凟敬乞台察
　　又
