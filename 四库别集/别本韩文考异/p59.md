<!-- { "loadSidebar": true } -->
　　茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸【孙曰庄子市南宜僚弄丸而两家之难解】秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾【哜在谊切胾侧吏切补注哜尝也胾大脔也礼左殽右胾】者也【徙或作从非是】往时张旭善草书【樊曰旭苏州吴都人新史张颠传嗜酒每太醉呌呼狂走乃下笔或以头濡墨而书既醒自以为神】不治他伎【时或作者善方作喜非是】喜怒窘穷忧悲愉佚怨恨思慕酣醉无聊不平有动于心必于草书焉发之【喜怒文苑作喜焉草书怒焉草书不平监本作平生皆非是或无焉字】观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹神不可端倪以此终其身而名后世【或无犹字非是】今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬬进有得有丧勃然不释然后一决于书而后旭可几也【情方作精而下或无后字】今闲师浮屠氏一死生解外胶【诸本并作胶方从杭欧谢本作缪云缪莫侯切犹绸缪也庄子内韄者不可缪而捉义葢同此○今按胶者黏着之物而其力之溃败不黏为解今以下文頽堕溃败之语反之当定作胶】是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎【二所下方从杭本皆有于字非是败方作散】然吾闻浮屠人善幻多技能【善方从阁作善○今按善幻说已见第四巻酬崔少府诗】闲如通其术则吾不能知矣【闲下或有师字方云此篇用意皆本于庄子所称宋元君画图有一史后至解衣槃礴嬴郭注云内足者神数而意定又云士彦法谓退之此数语乃深得祖师向上体歇一路其见处胜裴休逺甚○今按韩公本意但谓人必有不平之心郁积之久而后发之则其气勇决而伎必精今髙闲既无是心则其为伎宜其溃败委靡而不能竒但恐其善幻多伎则不可知耳此自韩公所见非如画史祖师之说也】
　　送殷员外序
　　唐受天命为天子凡四方万国不问海内外无小大咸臣顺于朝【方从阁杭无万字○今按如此则与下文不相应又杭本无于字皆非是】时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节徃赐君长告之朕意又选学有经法通知时事者一人与之为贰【法或作术】由是殷侯侑自太常博士迁尚书虞部贠外郎兼侍御史朱衣象笏承命以行【杭本无命字非是】朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于顔面岂不真知轻重大丈夫哉【殷大夫或作殷侯持或作襆入直三省方云洪庆善谓唐无三省持被直入当为句絶三息暂反省息井切朱新仲云唐以侍中两令为三省长官张籍寄白舎人诗三省比年名望重说者以唐无三省非也若不言三省不知入直何所以上下文考之朱说为长刺刺方云洪庆善云刺音虑达反樊云刺七迹切若如洪读则当以类为义顾婢子语何戾耶潘岳阁道謡和峤刺促不得休语意皆同此当以七迹切为正】丞相以子应诏真诚知人士不通经果不足用于是相属为诗以道其行云【人下或有矣字】
　　送杨少尹序
　　昔疏广受二子以年老一朝辞位而去【疏或作踈方云汉书作疏○今按疏正字踈俗体也】于时公卿设供张祖道都门外车数百两道路观者多叹息泣下共言其贤【张或作帐方云谓供具张设也音竹亮切公送石序张上东门只用张字况二疏本传自可考汉书如髙祖留沛张饮黥布传张御食饮皆谓张设也】汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡【或无一旦二字】世常说古今人不相及今杨与二疏其意岂异邪【及方从阁杭本作古及上或别有方字其意岂异也或作岂其异意邪皆非是】予忝在公卿后遇病不能出不知杨侯去时城门外送者几人车几两马几疋【或无几人字疋字或作驷】道边观者亦有叹息知其为贤以否【以与通用之例前已屡见此为最明白者】而太史氏又能张大其事为传继二疏踪迹否不落莫否【方从阁本无踪迹否三字非是或但无否字亦非】见今世无工画者而画与不画固不论也然吾闻杨侯之去丞相有爱而惜之者白以为其都少尹不絶其禄【惜下方从阁杭本无之字曰或作署或无白字】又为歌诗以劝之京师之长于诗者亦属而和之又不知当时二疏之去有是事否古今人同不同未可知也【不下或无同字】中世士大夫以官为家罢则无所于归【或无于字非是】杨侯始冠举于其乡歌鹿鸣而来也【乡或作家】今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人与其在斯人与【二语方从阁杭本皆无在字】
　　送权秀才序
　　伯乐之廐多良马卞和之匮多美玉卓荦瓌怪之士宜乎游于大人君子之门也【怪或作奇】相国陇西公既平汴州【西下或有董字】天子命御史大夫呉县男为军司马【县或作郡方云非也造晋祭文石本可考下同】门下之士权生实从之来权生之来固若常人耳【之来下或有观字】其文辞引物连类穷情尽变宫商相宣金石谐和寂寥乎短章舂容乎大篇如是者阅之累日而无穷焉【和方从阁杭蜀苑作声云晋范启谓孙绰天台山赋曰恐为金石非中宫商故文章以谐声为尚公进平淮西表曰丛杂乖戾律吕失次亦谓此也○今按谐和即谓其声之和耳若作谐声却犯本字而语意亦不活方说非是阅或作闻】愈尝观于皇都每年贡士至千余人或与之游或得其文若权生者百无一二焉如是而将进于明有司重之以吴县之知其果有成哉于是咸赋诗以赠之
　　送湖南李正字序
　　【或作送李判官正字归湖南方云之父仁钧也】
　　贞元中愈从太傅陇西公平汴州李生之尊府以侍御史管汴之盐铁日为酒杀羊享宾客【府或作父】李生则尚与其弟学读书习文辞以举进士为业愈于太傅府年最少故得交李生父子间公薨军乱军司马从事皆死侍御亦被谗为民日南【日或作山方云仁钧以谗流爱州】其后五年愈又贬阳山令今愈以都官郎守东都省侍御自衡州刺史为亲王长史亦留此掌其府事【官下或有贠外字王下或有府字亦留此方无留此二字留作收皆非是此谓东都盖李亦分司也】李生自湖南从事请告来觐于是太傅府之士惟愈与河南司録周君独存其外则李氏父子相与为四人【君下或有巢字外下方无则字子下方无相字】离十三年幸而集处得燕而举一觞相属此天也非人力也侍御与周君于今为先辈成徳李生温然为君子有诗八百篇传咏于时【成或作盛李上或有若字】惟愈也业不益进行不加修顾惟未死耳徃拜侍御谒周君李生退未尝不发媿也【方无退字】徃时侍御有无尽费于朋友及今则又不忍其三族之寒饥而馆之疏逺毕至【寒饥或作饥寒至方从文苑作在○今按在乃至字之误书史之误用者如此方本则当作至而治道不至多言不至学古兵法之类以它书所引考之却当作在也】禄不足以养李生虽欲不从事于外其势不可得已也【养下或有为自已或作止】重李生之还者皆为诗愈最故故又为序云【或作序之或作之序】
　　送石处士序
　　【孙曰洪字濬州洛阳人罢黄州録事参军退居于洛阳十年不仕及是为河阳参谋或有赴洛阳参谋字谋或作谟或有诗字】
　　河阳军节度御史大夫乌公为节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛食朝夕饭一盂蔬一盘【或无食字】人与之钱则辞请与出游未尝以事辞劝之仕不应【事辞或作事免不上或有则字】坐一室左右图书与之语道理辨古今事当否论人髙下事后当成败若河决下流而东注若驷马驾轻车就熟路而王良造父为之先后也若烛照数计而卜也【东上方无而字或并无下流而东注五字熟或作夷卜或作兆】大夫曰先生有以自老无求于人其肯为某来邪从事曰大夫文武忠孝求士为国不私于家【方作为家】方今寇聚于恒师环其疆农不耕收财粟殚亡吾所处地归输之涂治法征谋宜有所出【收蜀本作牧归方从阁杭本作师○今按当从诸本作归而读作匮谓漕运也所出方从阁杭本作生出】先生仁且勇若以义请而彊委重焉其何说之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内【朋友方从阁杭本作其朋】宵则沐浴戒行事载书册问道所由【或无则字事或作李】告行于常所来徃晨则毕至张上东门外【张下或有筵于二字或只有别字】酒三行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常惟义之归遂以为先生寿【真阁作其非是方从阁杭本无为先生别以下十二字○今按此阁杭本由有二去就字而脱其中字遂使下句全无文理方从之误矣】又酌而祝曰使大夫无恒变其初无务富其家而饥其师无甘受佞人而外敬正士无味于谄言惟先生是听以能有成功保天子之宠命【或无敬字谄或作诤皆非是方无是字】又祝曰使先生无图利于大夫而私便其身图【方从阁本作固】先生起拜祝辞曰敢不敬蚤夜以求从祝规【不下或作祗字】于是东都之人士咸知大夫与先生果能相与以有成也遂各为歌诗六韵退愈为之序云【退或作遣蜀本云送诗元本具于此今附第四巻末】
　　送温处士赴河阳军序
