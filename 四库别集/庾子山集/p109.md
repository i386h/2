<!-- { "loadSidebar": true } -->
　　辽水之东冀州之北既曰都尉兼称属国【后汉书和帝纪曰永元十六年复置辽东西部都尉官注云西部都尉安帝以为属国都尉在辽东郡昌黎城也汉书曰以蘓武为典属国师古曰典属国本秦官汉因之掌归义蛮属官】敛气余勇雄边遗则孝实天经忠为令德【左传高固曰欲勇者贾余余勇孝经曰夫孝者天之经也左氏传曰忠为令德】冠冕世禄羽仪祚俗被燕丹风惭英蔺【言燕王苖裔世居燕也地理志称燕俗有燕丹遗风西征赋曰杖命世之英蔺注云蔺相如也】劬劳役行辛苦行阵勇过溺骏气逾瓦震【谢聎登孙权故城诗曰北拒溺骖镳李善云春秋感精符曰强杰并侵战兵雷合龙门溺骖史记曰赵惠文时秦军军武安西鼓噪勒兵武安屋瓦尽振】王国克生思皇多士温温恭人谦谦君子【上三句诗辞下谦卦爻辞】拥旄仗节出蕃入仕【脱二字】五朝建旟千里【李廵曰旄牛尾着竿首也尔雅曰鸟隼曰旟】时逢改特【疑作物】名载策勲淮隂召拜昭阳破军【改物谓周受禅也左氏传曰文之伯也岂能改物又曰赐爵策勲焉礼也史记淮隂侯韩信传曰王拜大将又楚世家陈轸问昭阳曰愿闻楚国破军杀将者何以贵之昭阳曰其官为上柱国】职司刑政狱慎深文沈羊不饮萑盗无闻【职司刑政谓授大司寇也汉书赵禹传周亚夫曰极知禹无害然文深不可以居大府刘向新序曰鲁有沈犹氏旦饮羊饱之以欺市人孔子将为司寇沈犹氏不敢朝饮其羊左氏传曰郑国多盗取人于萑苻泽中】巴庸薄伐江汉专征军总六校兵兼七营【春秋巴国本姬姓左传桓九年云巴子使韩服告楚请与邓为好是也杜预云巴国在巴郡江州县文十六年云巴与秦楚共灭庸战国时七国称王巴亦称王张仪贪巴苴之富取巴执王以归置为郡县杜预曰庸今上庸县属楚之小国又曰汉水出武都至江夏南入江按巴庸江汉皆楚地时王琳之寇江陵命寜讨之故云是矣汉书百官公鄕表云五校尉皆二千石晋书职官志曰屯骑歩兵越骑长水射声等校尉是为五校并汉官也又王濬传曰拜濬辅国大将军旧校惟五置此营自濬始也有司又奏辅国依比未为逹官不置司马不给官骑诏依征镇给五百大车増兵五百人为辅国营给亲骑百人官骑十人置司马按五校尉加辅国为六校也魏书曰公孙渊自称燕王令官属上书曰七营虎士五部蛮各懐素饱见魏志公孙渊传注】运长撃短后实先声增垒威敌减灶潜兵【周书曰长胜短汉书李左车曰兵有先声而后实左氏传曰宋皇瑗围郑师毎日迁舎作垒堑成辄徙合其围也垒合郑师哭遂取郑也减灶孙膑事注已见】钟鸣夜漏晞露朝阳邑里萧索宅帷荒凉【魏志田豫曰年过七十而居位犹钟鸣漏尽而夜行不休也李陵曰人生若朝露】丰碑下柩题凑迁丧宫临樗里台倾孟尝【檀弓曰公室视丰碑郑注曰言视者时僣天子也丰碑斲大木为之形如石碑于椁前后四角树之穿中于间为鹿卢下棺以繂绕天子大繂四碑前后各垂鹿卢也繂音律汉书曰霍光薨赐便房黄肠题凑各一具史记曰樗里子卒于渭南章台之东曰后百歳是当有天子之宫夹我墓桓子新论曰雍门周説孟尝君曰千秋万歳后高台既巳倾曲池既巳平】卜兆戒期逺辰告筮德遗身后名昭没世【孝经曰卜其宅兆而安措之郑注云宅墓穴也兆茔域也事大故卜之曲礼曰凡卜筮日旬之外曰逺某日旬之内曰近某日丧事先逺日吉事先近日左氏传曰吾闻有盛德者必百世祀论语曰君子疾没世而名不称焉】馆舎长捐泉扃永闭晏婴悼齐柳庄悲衞【晏子春秋曰晏子死景公伏尸而号曰天降祸于齐不加祸于夫子齐国之社稷危矣又云晏子死公操玉加于晏子而哭之涕沾襟章子諌曰非礼也公曰安用礼乎吾失夫子则亡何礼之有礼记曰柳庄寝疾衞献公请于尸曰臣有柳庄非寡人之臣也杜稷之臣也又按左传齐公孙灶卒晏子曰惜也姜族弱矣似引此事谓悼齐国然柳庄无悲衞之言明是齐悼晏婴衞悲柳庄互文也言寜死天子愍焉如晏婴之见悼于齐君柳庄之致悲于衞主也】风秋北原日没川逝田旧顷客土新封泪堕片石劒挂孤松【汉书成帝永始元年诏曰客土疏恶终不可成服防曰取他处土以増高为客土也晋书曰羊祜好游岘山襄阳人建碑立庙于其地望其碑者无不流涕因谓之堕泪碑刘向新序曰延陵季子将西聘晋带宝劒以过徐君徐君不言而色欲之季子为有上国之事未献也然心许之致使于晋顾反则徐已死于是以劒带徐君墓树而去】清徽令范千载余踪
　　周兖州刺史广饶公宇文公【本姓郑周书作郑常】神道碑
