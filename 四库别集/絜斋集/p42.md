<!-- { "loadSidebar": true } -->
君讳焕字昭卿庆元慈溪人曽祖翊祖诏父景初家于蓝溪之上或曰黄巢之乱其先世避地自睦徙焉迄今三百年矣而常为合族夫有盛则有衰有兴则有废自古及今皆然其或常盛而不衰常兴而不废必有道焉上而公卿大夫之能世其家下而乡闾庻士之能保其业皆非偶然得之所以培其根寿其脉者既深且逺矣章氏之先德余不能悉知询诸乡论是家温厚长者笃实不浮称美无异辞当建炎兵祸之酷君大父携家避之自长及幼下逮仆役无及于难者室庐囷仓器皿养生之需咸在人皆以为积德之报敌退大饥米斗千钱倾其积以食饿者病给之药愈然后去逺不能归者托诸其亲不幸死者葬之后适他邦有拜于途者有书其名氏炷香而祝之者人益叹其施惠之博考及君又皆力于为善温厚笃实之德无忝前人故虽门户寒素而蔼然芬芳与衣冠蝉聨世济其美者等此非余所谓培其根寿其脉既深且逺者耶君初刻意学问能为词赋通易大旨有俊迈之称矣顾家务方殷念其亲之劳也以身任之经画井井家日益裕学力遂分然稍暇即翻习不终废考未六十而卒痛事亲日浅每诵昔人语树欲静而风不寜子欲养而亲不待阅遗书必流涕终身追慕不衰色养母夫人赵氏竭诚毕力务适其意勉诸弟力学弗任事弟亦皆服其能信其公一聴于兄友恭之美着于家庭达于乡党母夫人以是自庆髙堂燕颐陶然欢乐者几二十年君志识通明才有余地而临事谨审务当于理其治家也勤而不贪俭而不固有余而能散歉歳官赋无缺而输已租者必减悯其服劳竟歳而一饱之难觊也曰吾寜自损尔又曰救人之饥自吾家故事何敢忘之里中艰食多赖君以济躬行善道不为空言每语诸子稼穑艰难之不知先世勤劳之弗念浮薄是习福祚不长今人大患也吾家居此地若是其久而绵延弗替者皆吾先世厚德积累以致此汝曹识之续而不絶则吾家愈久矣闻人善行称道以为法其有薄恶苦口以为戒寛平乐易心焉休休达于面目粹如也然性本严正重然诺不戏狎非良士弗与为友中外亲姻不以贫富有所厚薄其旧游或往来不絶仕有达者几不相闻以为交游在道义而非势力之谓也恨少壮时学不竟力而磨厉诸子不少休择师从之礼敬备至家庭燕语训之以日月之可惜年少之不足恃平旦盥栉以躬先之且命其子皆早起曰鸡鸣而起孳孳为善者舜之徒也晚喜观史尤熟于通鉴又俾其子日诵习之呜呼笃厚植其本而发挥以学业诸子之进修其可量哉此余所以知章氏之门兴盛而未已也嘉泰二年正月乙亥以疾卒又十日夫人张氏亦亡寿俱六十有六夫人婉嫕有贤操与君处自始暨终克敬以和子男三人麟凤龙女五人壻曰胡谔施佐杨瑑圭璞张容孙男四人女二人四年十一月甲申诸孤奉君之丧葬于绍兴府余姚县通德乡文后山之原窀穸有期麟等泣请铭始余授徒里校君俾麟受业自是往还熟其贤行余二十年相与如始识契好深矣敢以衰朽辞乃叙其平生大畧而系之曰行修于闺门名著于乡闾绵绵其传庆则有余与夫宦达之徒荧煌之居墙髙基厚未几为墟者孰为智愚哉 

李府君墓志铭 

余尝论士生于世人品固不齐矣然能卓然奋发有以自见者皆非庸庸之男子也或起于书生遭时得君垂功名于不朽者其人信可尚矣或终身不遇无所用其才而能经理其家寖致兴盛者亦岂可少哉虽然是有道焉遵道而行不任智术者斯为可贵亦犹委质立朝特立不挠可也不然何贵之有此余所以因李君之贤有感于心也君讳必达字伯通曽大父交大父修父唐辅旧占籍四明至大父始徙余姚有子三人唐辅为长仲将以特恩补官为吉之安福尉季唐卿登进士乙科终于承议郎婺之义乌宰而赠其亲为承事郎长子无子子承议公之子即君是也生而颖悟长而贫学不肯録録与俗子为伍从师四明知以义理为宗归即闭门不出发愤力学虽邻里有不识其面者先是祖母孙夫人鬻嫁时装具买国子监书数千巻君朝夕孜孜披览讽诵撷其菁华发于辞艺可以决胜矣而试终不利乃知天分素定非人所能为惟修身为善是诚在我盍自勉乎自始知学取古人格言大训书之四壁旦旦观之常自警励谓百行以孝为首而为人后者弥缝稍阙嫌隙易开人子所难处也母冯氏年七十余矣多疾君谨奉汤剂调适旨甘惟恐不当其意诚心感格欢愉无间人不知其非已出其始生理甚微痛自撙节久而寖裕又久而益裕人见其有余也而推寻机巧笼络之术曽不一见其诸异乎人之治生欤古人有言无政事则财用不足非独为国也治家亦然君之平生独能修其家政井井有条故效验自如此尔岂智术之云乎哉遇歉歳平价而粜国人赖之亲故以匮乏告赒之无靳色吾友孙君应时贻书称伯通以寒苦起家而不倦于周朋友之急可谓难能此足以知其所存矣嘉定十二年正月甲申以疾卒享年六十有五是歳十一月庚申葬于上林乡梅墺之原娶张氏子男二人长师尹乡贡进士先七年卒次师说女五人长适四明沈唯曾次适甥冯兴宗次适同里髙鉴二蚤亡孙男一人孙女二人窀穸有期师说泣请铭余虽不识君而久闻其贤义不容已初友人沈君炳家居甚贫以经学教授乡里君遣长子师事之又以长女室其子吾弟乐平丞某亦非有余者聘其女为介妇惟贤是与曾不问其丰约可谓明于义利之辨矣铭曰屯有时而亨塞有时而通穮蓘不辍虽饥必丰观髙门之兴盛知积善之在躬勒诸坚珉以诏无穷 

胡君墓志铭 

吾友胡正之修谨士也一日访余具言其从兄详之之贤且自谓天资憃愚所以获亲师友勉自磨厉无大玷阙者兄实使然也兄之将终语及执事曰是翁吾所敬弟其为我求铭今累歳矣追念其勤勤之意欲托于不朽异乎苟自菲薄者敢以为请余于详之虽获瞻其颜色犹未能深探其所存将何以发挥之然我先叔父常德郡丞之授徒于丰山也详之实从之学叔父不妄许可而称详之为佳士则既有可纪之实矣乃不敢辞详之讳处约详之其字也庆元奉化人曽祖啬祖建澄父宗宗该慈福庆寿恩补迪功郎妣孺人屠氏详之幼有识趣长而贪学晨昏不懈后以干蛊之劳虽稍分其志然立身处事未尝不以前言往行为凖尚气节重然诺或以义举告跃然从之无难色毎曰吾无他长惟信义二字终身不敢违其亲若故亦曰是非吾欺者晚筑室于莱山之麓下瞰碧泉取大易山下出泉之象牓其堂曰育德朝夕观省涵养此心又将招致贤师日与子若孙讲肄其间如已所以自警策者其志念深矣嘉定八年二月癸夘以疾终寿六十四娶戴氏通敏谨悫善综家务十一年四月丙辰卒寿六十有七十四年二月甲申合葬于邑之松林乡贾溪之原祔迪功之墓子二人潜浃孙六人琪琢琥琬球瑄孙女一人详之平居简淡不干名誉而心声所发自有协于古训者盖孟子尝曰求则得之舍则失之是求有益于得者也求在我者也求之有道得之有命是求无益于得者也求在外者也训告后学可谓着明而不达是理者多逆施之固有不可力求而求之甚切者亦有不可不求而未尝用力者此义命之所以不明也详之则不然诏其子曰尔曹读书以考弟忠信为本此可求者也富贵利达天分素定岂可求哉深有合于孟氏之指可谓教以义方不纳于邪矣呜呼兹其所以为佳士欤铭曰人有道心天所均赋遵道而行孰不钦慕猗嗟若人孚于乡闾咨尔后昆尚克勉诸 

居士阮君墓志铭 

东莱吕君子约某之畏友也长子乔年巽伯克肖厥父议论劲正不阿一日访余具言居士阮君持身律家信于乡党有古君子风又旬日与阮君之子泰发偕过我泰发出其先居士行实一编泣且言曰先君笃志为善乡评所推也惟是窀穸有期而徳铭未立无以昭示来世不肖孤大惧泯没不逺数百里徒歩重趼敬以为请幸哀而许之阅其行实则巽伯之辞也盛有所推许而皆着其实可信不诬余不敢辞乃叙而铭之君讳某字符向婺州武义人也昔阮氏有名孚者仕晋为镇南将军葬是邑明招山有名瑶者隠居不仕庙食白杨与明招相望厥今诸阮皆其族类而君之祖考人咸称为长者曽祖良杭州助教祖端彦承信郎父鸿修武郎监行在丰储仓君天姿纯茂故中书舍人汪公涓尝与丰储府君俱官武昌器君于童幼中使与子弟共学曰得良友矣长补初品官试计台不利既终父丧年几四十慨然有感于陶公富贵非吾愿之语遂厌科举业闭门不出刻意读书不为章句辞藻之学取古格言笔诸屋壁观以自省严于义利之辨尝曰世人之所谓利者非吾所利也家世衣食田畴乃于舍旁修堤防辟旷土植桑千本曰昔人称齐鲁千畆桑与千户侯等非吾力所及顾此岂不足耶人有乞假恻然与之或负不偿亦不以缀意宅负山近村樵焉不忍禁也故虽材木丛茂而日益稀负租者习其寛厚督赋者狃于循良俱弗深较故虽名田数顷而用不足津梁道路有不便往来者倡率乡闾协力修治贫有疾者与药或珍异不可得者徧阅方书参之本草取其易办者亦足以愈疾里中生女或不举委曲开譬之周其乏絶全活者众或以私愤鬬阋必为平之以故同里无深相雠隙者每言世道如砥非有艰深回曲古人所谓作善降之百祥作不善降之百殃作者所以着其修为之实积善之家必有余庆积不善之家必有余殃必者所以表其决定之辞积善有余庆毋以小善为无益而不为也积不善有余殃母以小恶为无伤而不去也凡与人语必推广此义虽田夫野老亦因事训告亹亹不厌尝自言教人以善谓之忠吾其庻乎然非徒颊舌必本躬行尤笃于闺门之内八歳丧母夫人汪氏事继母刘氏谨甚得其欢心伯兄既殁友其季弟欢若童孺未尝一日暂舍弟幼官金陵弗忍诀别与之俱行殁护其丧以归哀感行路天伦之爱如此可谓有本矣晚节摆脱尘累専以治圃为娱名花竒果俨然成列凭栏穿径竟日忘归时时见于篇咏长于摄生须发有复生而黒者仪观丰硕襟度坦夷薫然以和无所怨恶人皆爱敬之神亦歆焉邑有支大夫祠毎遇旱暵乡人勉君致祷无不响答此皆巽伯所以称述君者余虽不及识君观所称述其贤可知矣昔者成周盛时乡大夫宾兴贤能出长入治无不为当世用古今殊制故以君之抱负终身沈沦不得见于施设可为慨叹然积善在躬私淑诸人玉在山而木润渊生珠而崖不枯有助于风教不既多矣乎君之疾笃也精爽不乱尽屏左右曰母使妇人近我以嘉定十二年七月十八日卒享年七十有七娶刘氏继母之侄也先二十一年卒葬于东皋之唐山子男五人长即泰发也以尝预修厯特旨免解次修次洵乡贡进士次康次奉符女一人嫁邑子叶绶余一女一男皆夭孙男七人女十人明年某月某日葬君于清溪石佛山之麓而选唐山之窆以祔焉泰发深于古学世儒所不能通者多能通之盖师事子约源流有自士友咸曰阮氏之昌殆未艾也此亦足以观君积善之报矣铭曰善人天地之纪三纲五常不阙不坏繄善人是赖贤哉阮君一夫之微隠约田里炳乎光辉虽藏器兮不用而公论兮攸归有补世道从古所希我伟斯人兹焉发挥 

应从议墓志铭 

