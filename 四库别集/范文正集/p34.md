<!-- { "loadSidebar": true } -->
臣近亲奉徳音以孔道辅曽言迁都西洛臣谓未可也国家太平岂可有迁都之议但西洛帝王之宅负关河之固边方不寕则可退守然彼空虚已乆絶无储积急难之时将何以备冝以将有朝陵之名渐营廪食陜西有余可运而下东路有余可运而上数年之间庶几有备太平则居东京通济之地以便天下急难则居西洛险固之宅以守中原易曰天险不可升地险山川丘陵王公设险以守其国此之谓也先王修徳以服逺人然安不忘危故不敢去兵以恃徳也陛下内惟修徳使天下不闻其过外亦设险使四夷不敢生心此长世之策也伏望圣慈未烦下议且留圣意可俟臣口对不备谨再具状奏闻
论复并县札子
臣伏覩赦书节文西京河阳管界诸县近经并废颇闻人民不便并特令依旧臣去年秋纔入中书蒙圣慈差中使催臣言事臣首陈七事内一事为天下民困由吏役烦重如西京在后汉时三十七万户置二十县唐会昌中十七万户置十九县今有五万六千户尚置十九县是户口十分去七而县额如旧吏役不减安得百姓不困哉后汉光武诏天下并减四百余县此治世之规可举为法臣请先于西京减并县分以省吏役奉圣旨下范雍并本路转运使密切相度闻奏寻据范雍夏安期等奏相度西京县邑众多人户差役频并今来减县邑为镇实亦利便除山险空迥地里阔逺及陵寝所安难为废罢外乞并作十三县委得允当别无妨碍寻蒙朝廷依奉降勅施行讫约计减役人一千五六百户已放归农官员亦已省罢讫窃闻后来有臣僚上言或称县尉检覆地逺且逐县界分俱不及百里如南方县分有三二百里者亦只一员县尉以此方之甚不遥逺或称却费军人把守其守把军人即非旋有招置并是本府宣毅兵士在本府中亦须请受或称酒税亏额今体问得逐镇比旧日却有増盈其所上言皆非害民之事况无实状只是坊郭物力之人恐产业闲慢或逐县公人中有巢穴已成不愿更改者因兹妄说不便扇揺人情致臣僚误有采闻形于奏牍朝廷未深穷究便以为然改已行之命特作霈恩而不知一千五六百户免役之家重加劳扰殊非沾恩之意只是坊郭物力之人县邑狡猾之吏遂其志愿侥幸欢呼必有作感圣恩道场以惑朝聴者其乡川之民弃农就役复为愁苦是害其本而徇其末也且光武之朝诏下并四百县何号令之行无敢沮者今朝廷止并六县而号令已出敢有沮言是国家命令不行于外恩泽不逮于民矣国政如此则天下无事可行皆欲守因循之弊弊不可救乱所由生且西京在汉时三十七万户置二十县今五万六千户置十九县其吏役劳扰亦甚明白非隐昧之事臣为近辅请行此令者盖欲蘓息穷民且非利已縁亲奉徳音并降中使促令论列时事非臣辄有改易况典故甚明非出自胷臆如上言不当乞朝廷直行黜罢不销重扰生民而沮此一议若转运使等定夺不当亦乞朝廷驳下不当事件特行勘问明示责降自然利害分别中外无疑臣本上言之人如不黜罢其元定夺之官又不勘问却将重扰生民之事作恩宥施行于体不便不知令诸县仍旧惠及何人臣为朝廷惜此一举使天下无复有省役息民之望伏望圣慈指挥西京未得追扰放役之人别候朝廷指挥更年岁间利害既明谤议自息所以恳恳上言者忝为辅臣知利害不能执守则国家之恵必不能行生民之弊亦不能去傥朝廷以臣僚上言为是以臣所言为非即乞依臣所奏早加勘劾速行降黜臣即甘于伏罪不复论列取进止
乞修京城札子
臣危言孤立乆荷圣知当此旰昃之忧岂可循黙自守虽言而无取亦以尽臣子之心臣先于景佑三年五月初在开封府曽进札子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庻几有备太平则居东京舟车辐凑之地以便天下急难则守西洛山河之宅以保中原当时臣言西洛可营者以备急难也今北事既动营洛已晩臣今别有愚见请一二以陈之臣窃闻修建北京以御大敌以臣料之可张虚声未可为倚何哉河朔地平去边千里北马豪健昼夜兼驰不十数日可及澶渊陛下乘舆一动千乘万骑非数日可办仓卒之间敌骑已近欲进北京其可及乎此未可一也又承平已乆人不知战闻敌大至羣情忧恐陛下引忧恐之师进渉危地或有惊溃在爪牙之臣谁能制之此未可二也又北京四面尽平絶无险扼之地傥乘舆安然到彼而敌骑旁过直趋河南于澶渊四面乘冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可倚无坚甲利兵可御陛下行在河朔心存京师岂无回顾之大忧乎此未可三也假使大河未冻敌不得渡而直围守澶渊声言向阙以割地会盟为请当此之时京师无备敌骑俯逼陛下能坚守不动而拒其请乎唐明皇时禄山为乱旧将哥舒翰引四十万兵屯守潼关请不出战且以困贼杨国忠促令进讨一战大败遂陷长安今京师无备敌或南牧朝廷必促河朔诸将出兵截战万一不胜则有天寳之患朝廷将安徃乎昔炀帝盘游淮甸违逺关中唐祖据之隋室遂倾明皇出幸西蜀非肃宗立于朔方天下岂复为唐乎徳宗欲幸益都李晟累奏乞且幸山南以系人心乃知朝廷万邦之根本今陜西河北聚天下之重兵如京师揺动违逺重兵则奸雄奋飞祸患四起臣闻天有九阍帝居九重是王者法天设险以安万国也易曰天险不可升地险山川丘陵王公设险以守其国正在今日矣臣请陛下速修东京高城深池军民百万足以为九重之备乗舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰边城坚牢不可卒攻京师坦平而可深犯我若修完京师使不可犯则是伐彼之谋而沮南牧之志矣敌入之浅则边垒已坚敌入之深则都城已固彼请割地我可弗许也彼请决战我可勿出也进不能为患退不能急归然后因而挠之返则追之纵有抄掠可邀可夺彼衰我振未必不大胜也此陛下保社稷安四海之全策矣或曰京师王者之居髙城深池恐失其体臣闻后唐末契丹以四十万众送石高祖入朝而京城无备闵宗遂亡石晋时叛臣张彦泽引契丹犯阙而京城无备少主乃陷此皆无备而亡何言其失体哉臣但忧国家之患而不暇顾其失体也若以修完城隍为失体不犹愈于播迁之祸哉朝廷大臣百辟必暁此事但惧议者谓其失体而不敢言臣任在西陲非当清问而辄言此事诚罪人也然臣子之心岂敢忘君亲之忧况臣素来愚拙惟知报国而不知其受谤矣昔奉春君负贩之夫劝高祖都关中而张良赞之翌日命驾臣叨预近列而辄建言比之奉春之僭未甚为过至于西洛帝王之宅太祖营修盖意在子孙表里山河接应东京之事势连属关陜之形胜又河阳据大川之险当河朔河东会要为西洛之北门又长安自古兴王之都天下胜地皆愿朝廷留意常委才谋重臣预为大备天下幸甚干犯圣威臣无任（云）（云）
又
臣近覩邸报有北使到阙逺近称庆及见逐处关报事宜却言西北两界各大点集比疑北使之来未甚诚实以四十年之恩信无故动揺恐非有限之货能足无厌之心此可大为之防盟誓不足倚也敌情翻覆自古非一臣窃覩朝廷未修东京而先修北都臣谓东京根本也北都枝叶也虽先朝曽有北都之行当自有宿将旧兵尝经大敌然犹上下忧疑盘桓而进今太平已乆人情易动又无宿将旧兵不可不过虑也臣见边上将佐军旅耻言不武争乞効命及其临敌十无一勇臣恐驾前诸班武士务夸胆勇有悞陛下昔汉樊哙对上曰臣愿得十万众横行匈奴中季布叱曰哙可斩也昔匈奴围高帝于平城汉兵三十二万哙时为上将军不能解围今言以十万横行是面谩也今陛下自顾左右将军有如樊哙者乎臣昨上言请修京城宜持重而不动者盖为此也若将廵幸北都臣谓有可虑之事者五愿陛下思之臣三四年来闻人所传契丹造舟安轮遇陆可载遇川可济如南牧而来于沧徳之间先渡黄河取郓濮而袭我京城陛下虚徃北京而敌入东路此可虑之一也又宗庙社稷皇宫戚里千官百辟六军万民之家尽在京师而城池无备敌或大至将何保守此可虑之二也若廵幸北京六军尽出回顾京师亿万之中或有奸凶窃发为乱陛下之心能安于外乎此可虑之三也假使銮舆未出敌逼澶渊声言向阙有割地之请既京师无备朝廷能拒其请乎此可虑之四也又敌骑之来必数十万其河朔之兵当须持重如京城无备畏彼深入必促重兵与之决战万一有哥舒之败则社稷为忧此可虑之五也愿陛下必修京城可御大患况天子之城古有九重之号未闻以不严不固而为国体也能严且固则上自宗庙社稷下及百万之众可安堵矣陛下乘舆不烦顺动矣虽敌入东路不得而袭矣彼扣澶渊有割地之请可拒而弗许矣彼求决战可戒诸将持重而勿出矣彼知京师有备大军持重则南牧之志不得而纵足以伐其谋矣而复锐则避之困则扰之夜则惊之去则蹑之因其隙而图焉皆须京师大固然后能行其策近代戎狄为京师之祸者数四矣不可不大为之防易曰王公设险以守其国此先圣之训非臣之所能言也惟圣鍳裁之
乞召还王洙及就迁职任事札子
臣闻国家求治莫先于擢才臣之纳忠无重于举善臣窃见工部员外郎直龙图阁新差知徐州王洙文词精赡学术通博国朝典故无不练逹搢绅之中未见其比以唐之虞世南先朝之杜镐方之不甚过也臣在中书日洙曽求知越州时章得象以下并言朝廷每有典礼之疑则问此人必见本末岂当许求外任遂不行所请寻以撰成国朝会要一百五十巻蒙恩进直龙图阁依旧天章阁侍讲仍赐金紫以旌稽古之能也后以赴进奏院筵会乃在京诸司常例得从一日之休徒以横议中伤例谴居外三经赦宥未蒙召还恐非圣朝弃瑕采善之意臣近见此人来知襄州复能精勤政治庻务修举清简和恕吏民乐康乃知其才内外可用自任工部员外郎已及六考不求磨勘直龙图阁亦又四年未曽迁改伏望圣慈不以人之小累而废其大善如朝廷采鸿儒硕学以备询访则斯人之选为中外所服矧有懿文可以发明议论润色训谟欲乞特赐召还仪表台阁傥朝廷意切生民重其外补则乞就迁近职别领大藩使搢绅之列知稽古有劝为善弗掩实圣政之端也臣尝叨近辅知无不言况襄邓邻封稔闻善治或不如举状臣受上书诈不实之罪如朝廷擢用后犯入已赃臣自甘当同罪取进止
●钦定四库全书
范文正集巻二十
（宋）范仲淹 撰
○赋
老人星赋（明星有烂万寿无疆）
