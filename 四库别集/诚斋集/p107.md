<!-- { "loadSidebar": true } -->
　　予于朝迹最末至故虽与天下之英俊并游然阅三数月识其面未徧也既未徧识其面未能徧交其人一日除书下迁大宗正丞尤公延之为秘书丞吾友张钦夫悦是除也曰真秘书矣予自是知延之之贤始愿交焉然亦未始解钦夫之云之意也既与延之往还且久既同为尚书郎论文讨古则见延之于书靡不观观书靡不记至于字画之蕞残日月之穿漏歴歴举之无竭聴之无疲也余于是始解钦夫之云之意然于延之有未解者焉葢延之每退则闭户谢客日计手抄若干古书其子弟亦抄书不惟延之手抄而已也其诸女亦抄书不惟子弟抄书而已也且延之之于书腹之矣奚所事于手之乎此予之所未解者也虽然又有未解者焉今年予出守毗陵葢延之之州里也延之持淮南使者之节而归一日入郛访予予与之秉烛夜语问其闲居何为则曰吾所抄书今若干巻将彚而目之饥读之以当肉寒读之以当裘孤寂而读之以当朋友幽忧而读之当金石琴瑟也余于是疑焉葢若延之者记之强不必抄之富学之就不必读之劬彼其渟之为道徳流之为文章溥之为事业深矣而犹脱腕于传写焦唇于诵教此余之所疑而愈不可解者也葢彼其不可解也秖其为不可及欤延之属予序其书目余既序之且将借其书而传焉然使予尽传延之之书传犹不传也葢世有得易牙烹餁之方者欣然以易牙自为也且得其方不若治其餁治其餁不若哜其滋治其餁而不哜其滋餁犹不餁也而况得其方而未尝治其餁者耶予老矣每观一书口志而心忘意未究而目告病矣使尽传延之之书其曰餁之云乎未可知也餁之矣其曰哜之云乎未可知也则亦得易牙之方而已予以是媿延之亦以是服延之年月日杨万里序
　　袁机仲通鉴本末序
　　初予与子袁子同为太学官子袁子録也予博士也志同志行同行言同言也后一年子袁子分教严陵后一年予出守临漳相见于严陵相劳苦相乐且相懋以学子袁子因出书一编葢通鉴之本末也予读之大抵搴事之成以后于其萌提事之微以先于其明其情匿而泄其故悉而约其作窕而摦其究遐而迩其治乱存亡葢病之源医之方也予每读通鉴之书见其事之肇于斯则惜其事之不竟于斯葢事以年隔年以事析遭其初莫绎其终揽其终莫志其初如山之峩如海之茫葢编年系日其体然也今读子袁子此书如生乎其时亲见乎其事使人喜使人悲使人鼓舞未既而继之以叹且泣也嗟乎由周秦以来曰诸侯曰大盗曰女主曰外戚曰宦官曰权臣曰外裔曰藩镇亦不一矣而其源不一哉葢安史之乱则林甫之为也藩镇之祸则令孜之为也其源不一哉得其病之之源则得其医之之方矣此书是也有国者不可无此书前有奸而不察后有邪而不悟学者不可以无此书进有行而无征退有蓄而无宗此书也其入通鉴之户欤虽然觌人之病戚人之病理人之病得人之病至于身之病不懵焉不讳焉不医之距焉不医而缪其医焉古亦稀矣彼闇而此昭宜也切于人纾于身可哀也夫子袁子名枢字机仲其为人也正物以己正枉以直有不可其意愤怒见于色辞葢折而不靡踬而不悔者孔子曰刚毅木讷近仁子袁子有焉
　　双桂老人诗集后序
　　读双桂老人冯子长诗其情丽奔絶处已优入江西宗派至于惨澹深长则浸淫乎唐人矣近世此道之盛者莫盛于江西然知有江西者不知有唐人或者左唐人以右江西是不惟不知唐人亦不可谓知江西者虽然不知唐人犹知江西江西之道亦复莫之知焉是可叹也斯道也下之不足以决科上之不足以速化而诗人頋曰不废江湖万古流其莫之知也则冝又何叹乎读双桂一编之诗吾甚爱之然子长方穷而未有知之者庸非诗为之祟耶是吾之所甚爱子长所冝怨也而子长方且为之未巳不惟不怨而又乐之曰速营诗坛吾将老焉然则吾子长正患彼知之尔彼而不知其足叹也夫其不足叹也夫子长名颀洛人今居严陵之双桂坊为江州通判云









　　诚斋集巻七十九
　　钦定四库全书
　　诚斋集巻八十
　　宋　杨万里　撰
　　序
　　黄御史集序
　　余在中都于书馆及士大夫家见唐人诗集畧及二百余家自谓不贫矣逮归耕南溪之上永丰明府莆阳黄君沃又遗余以其祖御史公之集其诗尤奇葢予在中都时所未见也诗至唐而盛至晩唐而工葢当时以此设科而取士士皆争竭其心思而为之故其工后无及焉时之所尚而患无其才者非也诗非文比也必诗人为之如攻玉者必得玉工焉使攻金之工代之琢则窳矣而或者挟其深博之学雄隽之文于是櫽括其伟辞以为诗五七其句读而平上其音节夫岂非诗哉至于晩唐之诗则寱而诽之曰锻链之工不如流出之自然也谁敢违之乎御史公之诗如闻新雁一声初触梦半白己侵头余灯依古壁片月下沧洲如游东林寺寺寒三伏雨松偃数朝枝如上李补阙谏草封山药朝衣施衲僧如退居青山寒带雨古木夜啼猿此与韩致光呉融辈并游未知其何人徐行后长者也永丰君自言其集久逸其父考功公始得之仅数巻而已其后永丰又得诗文五巻于吕夏卿之家又得逸诗于翁承赞之家又得铭碣于浮屠老子之宫当御史公之时岂自知其诗文之传不传哉然二百年间几乎泯矣而复传于二百年之后然则士之所立顾其可传与否耳其不传也奚以戚其复传也奚以欣余于是独有得焉余见士大夫子孙承家百年而不毁者或寡矣而永丰君能力求其祖之诗文于二百年之前其可尚也夫而永丰之士有曽时杰与其犹子睎説者得此书又欣然刻印以供士君子之好古书者其又可尚也夫按唐艺文志御史讳滔字文江光化中为四门博士其集旧曰黄滔集云淳熙三年四月二十六日
　　彭少初字序
　　吾友安福彭仲庄少同学且同志中间合而离离而合者三十年余既归耕南溪得仲庄为族人子弟师山林幽独之身不落莫矣仲庄间携其子来风骨秀朗文辞清润余问其字曰名湛字则未也子盍字诸余曰士之学必有为也穑者为年贸者为息士何所为而学也迳于学以求复其初而已人之厥初湛如也纷如者至而湛如者汨是岂其初乎哉子也盍问津于孟溯洄于顔涤源于尧舜禹汤文武周公孔子则子之所谓初者庶几复乎尔也借曰未复庶几近乎尔也借曰未近庶几不逺乎尔也愿字曰少初因书以遗之年月日杨万里序
　　陈睎顔和简斋诗集序
　　古之诗倡必有赓意焉而已矣韵焉而已矣非古也自唐人元白始也然犹加少也至吾宋苏黄倡一而十赓焉然犹加少也至于举古人之全书而尽赓焉如东坡之和陶是也然犹加少也葢渊明之诗才百余篇尔至有举前人数百篇之诗而尽赓焉如吾友敦复先生陈睎顔之于简斋者不既富矣乎昔韩子苍答士友书谓诗不可赓也作诗则可矣故苏黄赓韵之体不可学也岂不以作焉者安赓焉者勉故欤不惟勉也而又困焉意流而韵止韵所有意所无也夫焉得而不困今睎顔是诗赓乎人者也而非赓乎人者也寛乎其不逼也畅乎其不塞也然则子苍之所艰睎顔之所易岂惟易子苍之所艰又将増和陶之所少也大抵夷则逊险则竞此文人之奇也亦文人之病也而诗人此病为尤焉惟其病之尤故其奇之尤葢病行于大逵穷髙于千仞之山九萦之蹊二者孰奇孰不奇也然奇则奇矣而诗人至于犯风雪忘饥渴竭一生之心思以与古人争险以出奇则亦可怜矣然则险愈竞诗愈奇诗愈奇病愈痼矣今是诗也韵聴乎简斋而词出乎睎顔辞出乎睎顔而韵若未始聴乎简斋者不以其争险故欤使睎顔不与简斋竞于险以搴其奇此其心必有所郁于中而不快而其辞必有所渟于蕴而不决也然睎顔与简斋争言语之险以出其奇则韪矣抑犹在痴之间乎劬于诗而纾于仕鋭于追前辈而钝于取世资睎顔之黠也秖其为痴也睎顔之痴也秖其为贤也睎顔此诗既成集也请序于澹庵先生胡公而复诿某书其后年月日杨万里序
　　黙堂先生文集序
　　予来毗陵之数月欲于事外阴求是邦之良士未暇也一日有秀才陈生簵者来谒予貌甚野气甚静予固异之坐之而扣其挟则吃吃言伊川之学予益怪焉葢是学也今之大夫久矣其讳谈也不惟大夫也今之士亦然而生独不然其不可怪也乎问之葢黙堂先生陈公之子也然则其不讳谈也又奚怪焉葢昔者道学之正统八传而至孔子若顔子曽子则见而传之若子思孟子则闻而传之统之至于孟子也其前无絶其后无嗣嗣千有余嵗之絶者不在伊川乎其学以天理为宗以致知为力以仁为寤以敬为守以诚为归旷乎圣门之孔迩忽乎斯道之来前也一时之士从之学者岂少也得之者谢氏而止耳游氏而止耳杨氏而止耳黙堂先生杨氏之髙弟也且亲焉吾闻其人矣吾仰其风矣未见其书也问诸簵则有文集若干巻就求而观之其辞质而达其意坦而逺其气畅而幽至于立朝廷当言责正君心排权臣蹇蹇不折也是岂今之所谓文哉葢道学之充乎其中而溢乎其外形乎其躬而声乎其言者欤既归其书于簵而簵请序于予予谢曰先生此书岂以序之作不作而为传不传哉序或不可以废也亦必其人而后可也如予者岂果所谓其人乎然士之骛于文也至于今亦极矣文弥工道弥邈极甚必反其不待于先生此书乎序此书予不知其可也一言以谂学者予不知其不可也先生讳渊字几叟尝为正言终官宗正少卿南剑人了翁之犹子云年月日杨万里序
　　胡徳辉苍梧集序
　　予始至郡署即登所谓多稼亭者视其榜三大字皆汉葢太史胡公徳辉之书也予于是知徳辉工于书后因求州之碑板首得子城记亦其书古其辞聱牙恢奇书之初则戛戛已而浏浏亦徳辉作也予于是知徳辉深于文退而求其文朞年而后得苍梧集于法曹掾髙君诹之又得其为人于润州别驾钱侯之望葢徳辉自少入太学以艺文登进士第尝学经术于龟山杨先生学名节于元城刘先生其仕也尝因陈少阳上书而徳辉视其草投畀苍梧既得东归召用尝为郎又以参政李公泰发之客见恶于秦丞相坐废饥寒困穷以死予于是又知徳辉之贤夫士固有终身学之不能一日行之者岂徳辉之谓哉屡踬而屡不悔其可敬也夫其可叹也夫然吾犹有为徳辉叹者君子必有所立有立矣不必有遇有遇矣不必有传其有遇者天也其有传非天也人也天者可置人者可恃虽然古之人其立者泯然其传者卓然未之有也其立者卓然其传者泯然葢有之也则所谓人者其又可恃乎若徳辉所立其不卓然矣哉而其殁距今几年予欲求其文访其遗事朞年而后得之其不可恃也如此此予所以为徳辉而叹也嗟乎徳辉且然而况予乎其子某命予序徳辉之文不知他日有求予之序如予求徳辉之文者乎然则予亦奚暇为徳辉而叹也哉徳辉讳珵世为毗陵人年月日杨万里序
　　洮湖和梅诗序
