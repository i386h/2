<!-- { "loadSidebar": true } -->
　　呜呼子光何为夭折方行万里登车轴折锦山霅水道里数千闻君之讣惊心惨顔昔在少卿有言有徳宜跻华近终老岩侧司戸秀杰洵美令仪不遐其骛九品之卑再世所钟谓在孙子君齓而孤克自峙嶷既就师友既敦诗书孝弟祗祗家庭愉愉亲仁笃义疎才弃怨防约则甘趋俗则倦载此粹懿宜福于天宜富宜贵宜得永年理有难推君奚不淑凡百交逰咸为君哭而况北堂鹤发慈亲哀哀诸儿曷辜于神吁嗟斯人命孰长短贪婪无厌谿壑宁满四福具矣好徳靡称展跖考终亦曰茍生诚能好徳而贫而贱而不大耋君子维燕用是以商子光奚尤昔也若浮今也若休惟我摧頽晩婿君媦与君论心百未十既属以罪垢跕堕南云见君知难何期永分长号西风佗傺郁结寓词侑奠聊以告别
　　祭范太监元礼
　　惟公器质温良材用肤敏饬躬力学服职靖共门戸盛时不自骄汰循途平进厥闻甚休晩守衡阳承郡凋困竭意摩拊民获少苏上官弗仁诋为慢事退奉闲馆亦无怨尤顾予迂疎托契先代书问勤缛情义甚敦中经浏江值公寓止接语又欵益窥所懐毎及时难词气感慨许国之意不忘拳拳尚期显荣以摅志业有生遽尽曷至于斯闻讣失声天不可虑方此哀制往哭不能遥持一觞以写悲抱
　　祭龙王长老法讃
　　呜呼嵗在己酉强敌内侵予先君子航湖而南小驻碧泉莽野荒墅冬郁湿薪急雪堆戸忽有僧至草衣讃公佛堂巍巍步象音钟与之坐谈饭以乳【阙】惜其遁身公材利用厥后慈云虚席生尘鱼鼓弗振府州选人遂以畀师移锡来处谁为证明予有请语自兹还往二十暑寒毎辨异同拊掌大欢维师行事详缔稳实公方无累私语无失梵宫之内金碧煌煌水云明润山木葱苍心虽不朽生则有尽示病寂如埋骨弗烬念我先子筑丘宫前樵牧不犯师勤则然谁其嗣之感旧兴怆茗饵荐诚目断青嶂
　　挽呉丞相
　　妙龄一目了羣书未壮声华众已孚器逺况曽师旧徳时来俄看献嘉谟亲扶日毂升天路不许金戈入帝都大节已全名自永讵同奸慝茍全躯
　　追念宣和国势孤上公元宰导人谀妖氛已觉前星暗皇泽宁论少海枯谁谓玉华传玉座共知青琐伏青蒲谗言一发堪流涕祸在同升有鄙夫
　　黄扉清启帝之初俊乂招徕念逺圗桃李舒华方雨露鸳鸿戢翼又江湖当年举国蒙休烈至死无人雪厚诬圆觉妙明何计此独疑遗恨绕苍梧
　　挽刘忠显
　　念昔京都昼掩关黒云黄雾塞人寰南城扫雪迎耶律北道闻风拜禄山不为身谋心皎皎已终臣事意闲闲何人得与髙名并千古常山谅可班
　　未识堂堂玉立姿已传薤露满山悲空余父执修恭意漫继词流纪徳诗诸子尽贤门益大万家余地塜初累纷然尽夺三军帅谁识公心死不移
　　挽陈几叟
　　妙质曽挥匠石斤久于其道更超羣皂貂破敝头防雪黔突凄凉气吐云忽上谏坡规帝徳又陪经殿劝皇坟事功难必清名在未辱先贤付托勤
　　挽杨训母荚氏
　　戚戚秋风飐旐旌送车千辆咽佳城令妻夀母名兼美孝子慈孙礼备成望士有诗歌绋綍梵坊无侣献铙钲更惭朴语书铭石万一幽光久更明
　　挽某氏
　　慈祥令淑禀于天宗族闺门共仰贤中馈克脩惟六二义方能敎亦三迁艺萱无复忘忧日种栢行看合抱年旧欲升堂今已矣大招成些重凄然
　　挽李太孺人
　　桂水无情日夜东空余丹旐泝西风一经不负门闾望五鼎端宜馈祀丰茂渥出纶观有炜芳徽勒石播何穷遥知祖送诗千首挽铎声悲大队中
　　挽端州黄大用大用喜读书有志行数过予讲讨虽未诣宗本要自佳士可尚也心为形役遂以病死作二诗哭之
　　毎惜南冠懒读书欣逢之子富三余文章戸牖虽频闯师友源流或未疏底事个中纷侘傺坐敎淫末费驱除昭昭奄作去悼尔能无一束刍
　　锯屑霏谈涉往今濡毫洒纸掞词林听歌鹿野三章后怅下龙门九曲深十口西畴贫索莫一官南选晩侵寻早知大易无思虑应悔生前未洗心
　　挽黎承事
　　北正黎司地南来得姓繁清时能敎子余润必髙门珠蚌他年誉金籝晩嵗温王师勤佐餽乡鬭待平反援手遗嫠难酬心乐泮恩凄凉投辖井慨叹给孤园萟槚平居近攀松永慕敦流年驹过隙不辱付诸昆
　　挽谭邦鉴
　　忠烈延康子期頥致政孙文词金震荡行治玉纯温梦熟黄粱早名余绛旐鶱伤哉九京路白日闷泉门契好聨三世交情晚更深宦逰乖握手书到岂论心叹失超腾愿愁闻相挽音平生一尊酒已矣不同斟
　　挽杨子川
　　倾葢小冠市论文乔岳阳一生能几屐两鬓忽成霜我尚栖南岭君俄赴北邙无因浇絮酒回首重呻伤















　　斐然集巻二十七
　　钦定四库全书
　　斐然集巻二十八
　　宋　胡寅　撰
　　跋髙宗御笔
　　建炎三年夏四月上移跸建康臣蒙赐对为尚书郎未几擢司记注是时上鋭思致理招徕贤俊臣父安国以给事琐闱再被严召六降敦促之命申以使人复因臣奏事坐旁开借玉色问及臣父造朝之期宸翰宠颁备形徳意而臣父抱疴寖久艰于入觐臣继荷圣恩曲从所请退食祠馆俾就色养仰惟急贤愿治多士倾心孝爱之风形于四海岂臣父子独受隆赐谨以云汉之章写之琬琰四年夏四月宣义郎直龙图阁主管江州太平观臣胡寅谨记
　　跋唐十八学士画像
　　昔孔子语冉有曰衞庶矣冉有曰又何加焉曰富之曰富矣又何加焉曰敎之唐文皇不世出之君也房杜宗臣之魁也相与图治至于斗米数钱行旅不赍粮则贞观之功极矣其礼乐道化无传焉千载一时而所成就止此可不深嗟而重惜哉故予尝论三代而后独汉光武明章之治庶几于敎者可一变而王也因观罗湜所藏唐十八学士画像遂书其巻末
　　跋刘殿院帖
　　自新法祸民天下涂炭独谋杀人者蒙首免之惠至于令人习知夫按问欲举之便也其不忌之寖酷矣方王氏秉国之时阖辟雷风动揺山岳抗议而变之固难覩祸败之后追赏尽言而于法则未之有改岂特首免一事而已哉此公卿大夫之耻也寄语公嗣孙骎骎万世用尚克勉之
　　跋唐质肃公诗巻
　　质肃公父子以忠直为宋名臣天下知之不待赞誉也尝闻道乡邹公语先君子曰子方送行诗惟王介甫为最独记其一聨云薄俗易髙名已重壮图难就学须强谓不止于叹咏而已二公名节始终俱美而介甫当权面斥质肃公使发愤而薨窜逐谏院使流落至死介甫之学非不强也其行事乃尔果孔孟之学耶今临川集中此诗不存然言不可以人废故书以附诗刻之末抑以见公于语言者未必能践而重厚简黙之人其所立必有大过人者如质肃公父子是可师也
　　跋陈谏议书杜少陵哀江头诗
　　谏议陈公所书公外亲临江萧君建功得而藏之云公之絶笔也公学行文章皆居第一流而尤显白耸动于天下后世者则以知蔡京奸慝祸国于未用之前也此书信其絶笔是乃忧思至痛之情言不见用身且窜逐视国家将危而无可柰何后之览者犹欲恸哭流涕而况其身亲之者乎呜呼悲夫
　　跋毕文简与冦忠愍帖
　　古者人君将有事于四方必使知者虑义者行仁者守澶州之功用此道也夫应事于仓卒者其难有甚于耳闻目见切身经虑之熟也文简诸公文昭武烈乃当晏粲右文之旦伏观此帖词平意和不见凌遽非有大过人者必不能成天下之大事也遐想其人愿为之执鞭而不可得
　　题毕西台墓志后
　　西台公与师垣恭氏为布衣交有同年之好蔡既擅国亟欲引公助已公谢絶之遂坐党入籍后又数寄声通殷勤公终不荅以此坎竟不得试彼富贵熏天忽与草木俱腐而公徳名义爵皭然不缁得丧荣辱果安在哉予晩生不及识然髙山仰止心诚好之与其子季我逰获见铭文伏读三叹因书其后
　　跋杨山李丞相送邓成材诗巻
　　君臣之义与节义之辨在今日尤所当谨者成材为盱江幕金人檄至守以城降成材争之不可乃弃官归成材为小官所守已若是是宜先觉名臣深嗟而重赏之行且为世用矣愿卒此志昔在仁祖时朝臣送唐子方诗皆誉其直谏之美王介甫诗独曰薄俗易髙名已重壮图难就学须强识者以为得古人相劝勉之意予于成材亦云
　　跋胡待制咏古诗
　　前事之不忘后世之师也古人求多闻将以建事贵多识所以畜徳至圣贤犹不敢不勉而后世之士有寸长片善则裕然若不啻足矣以儒士为无用以古学为迂僻非史洪肇之伦则原伯鲁之流反理行身世两败吁可悯矣宗兄汝明有志当世不以材能自髙又尚论古之人形于咏歌观其所否可以知其所不为味其所与可以见其所景行非特评史葢言志也如不用则已用则吾知其无率意而行扬已矜众之事于昔人建立必有所到矣三复钦仰题其巻末
　　跋李尚书路枢密送张元裕主簿序
　　某识徳余十有六年毎见之口道古今而未闻其论医观李尚书路枢密所与序跋则知徳余兼通神农岐扁之术而有家学葢耻以艺名耳某曰医已人病救人死君子之心无足耻者向使徳余既富且贵而殃民害物其可耻岂不甚乎今仕而不偶曷若己人病救人死如君平卖卜稍可药饥而止斯亦贤于受禄居位而为人病者逺矣徳余试思鄙言
　　跋叶君论语解
　　学者得一官皇皇于进取若不及忽焉老死莫知自怜滔滔皆是也超然年将六十方且从事于童习之书忘其饥寒之困可不谓贤乎著书既难释圣人之言尤非易要当多求博取以防至当验之于心体之于身则考诸前言往行而不谬矣斯道也有志者殁身而后已超然其懋哉
　　跋石洞霄传
　　死生之际为异学者名之曰一大事至于刳心没齿而不能辨而石虚一蹈履白刃有守无惴夫岂一日所能哉观其被召不留得官不居见林生而不屈对人主之问而不谄其胸中葢有过人者得非读南华之书而深造者耶使其早得所从知孔孟之正其所成就又岂止此哉
　　示张医
　　一切有为法不可以利存心以利存心虽善亦恶务合于义虽有小失不害其为善也观诸君誉张生者谓其有活人之术以济物为心而无所取信斯言也可以为良医矣虽然术无尽而心易倦利能动人而义难终也惟不以誉己者自足而思进吾所未足则岐和扁华亦将可及尔尚勉之哉
　　题严子陵祠堂
　　严子陵不屈于汉光武其襟度髙逺非世俗浅丈夫所知姑置勿论其告友人之词曰懐仁抱义天下悦阿谀顺防要领絶士大夫能奉此二言之戒庶几往来祠下不防污山水它亦何足道
　　示云瑞
　　先祖父中大公隐约时聚徒敎授长老元嗣方童丱在众中读书最頴出其后为僧得法名振禅林有诗二十篇寄先君虽灰心槁形非欲以言语自名然竒气秀发溢于翰墨终不可掩先君感旧叹今以两絶句荅之嗣没将十年门人云瑞开堂于永之报恩机縁密熟意象恬逺有师之遗风乃録两絶句使刻之石则未知读之者以为追随香山之人欤抑以为不入莲社之客欤绍兴十一年七月望日武夷胡某书
　　题草衣寺松碧轩
　　此轩旧为曲廊趋恶浊之地脩老断其去路辟南壁为小牖于是岭谷蟠互大木森映尽在目中轩虽小葢草衣之胜处也林壑诸木惟松尤盛轩当树半秀色如泼故以松碧名之凡材虽多不足数也胡明仲书


　　斐然集巻二十八
　　钦定四库全书
　　斐然集巻二十九
　　宋　胡寅　撰
　　中书门下省试馆职防问
