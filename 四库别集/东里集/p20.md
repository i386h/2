<!-- { "loadSidebar": true } -->
　　右元揭文安公忆昔诗四首虞文靖公寄文安絶句一首清江刘仲脩先生所书今翰林侍讲金君幼孜之所藏也幼孜以示余世传文安有憾于三朝新妇之评甞中夜过文靖一言不合挥袂遽去文靖寄此诗亦以寓憾又摘世所传刻本此诗寄语傍人休大笑之语谓本于文安所为范先生诗序而发援引左验真若有防然余意当时文安不留遽去或牵于人事不得己未可知若所云三朝新妇亦评之云耳岂必贬之云乎贬不贬不暇论夫贤人君子之相与其言语文字之间或相推让相辨论相评品皆出乎至公岂如今之无识訑訑自髙者之所为乎尝观二公之文其相与辨论数数矣皆未闻有一憾焉者何独怏怏乎是也此非与论杜少陵莫倚善题鹦鹉者类耶今观刘先生所书而益知世俗所传不可信先生尝亲炙二公使果如世俗所云何故书此诗都无一语及之如以为不欲着扬前軰之过则二公他诗文可传甚多又何必书此哉先生书文靖此诗第三句说与傍人堪大笑与刻本不同二字味此尤足以见二公相得之情溢乎辞气之表而刻本之误政有以唘俗人欺世之论不可不辨故书于后且以质诸金君云
　　书延祐二年进士题名后
　　右元延祐二年进士题名记盖先待制登第之嵗也此碑赵文敏公所书刻石在北京国子监此本故大学士胡文穆公所恵者虞文靖公云此科得士最盛盖昔人尝有记其先友者所以着一时交防之盛亦使后人之重世好也余既得此碑又得当时诸公应试家状并初授官及所选刻廷对之文附録于后而此科监试读巻等官及进士有传在国史者又附録焉庻以考见其平生行义政治而续有得其墓志墓碑行状则皆録附于隂其或已见于史而墓志等文亦不嫌于重録者盖以史之所书常畧也永乐己亥正月壬子曾孙士竒谨识
　　书张文昌诗
　　唐张籍字文昌史称和州乌江人宋汤季庸定为吴郡人考韩文张中丞传与汤说同文昌贞元十五年进士仕至国子司业其诗与元白诸人号元和体文昌尤长于乐府文献通考云其集三巻又云张洎所编者十二巻又有季庸所编八巻余家所有五七言律絶及乐府凡五巻不知何人编
　　録楚辞防
　　右楚辞一册徳安贰守罗先生手笔先生学于元季兵乱之际不得书虽﨑岖奔窜常昼夜钞録以读今之学者幸遇太平无事之日得书甚易而徃徃不务力学此何怪乎后之人不及前軰也
　　刘职方诗防
　　右槎翁先生诗得之鹏举之子镃甞闻长老言先生八嵗能诗既长遭兵乱虽奔窜岩谷﨑岖无聊之际日必赋一诗不废至遇朋徒相聚或兴有所发輙累累赋之不倦也盖其好学之笃如此然先生于明经于古文尤所笃好诗特其余事耳先生徳义在人治行在史余因此集特记其好学一事以示后人云
　　刘文房诗防
　　唐随州刺史刘长卿字文房与髙适同时扬伯谦选唐音列诸中唐其诗清婉有思致然数遭废黜故多忧穷沉鬱之意余所録者传于江夏蒋立恭家尝见阁本诗后有序记碑铭等文此特録诗而五言古体尤少伯谦选唐五言古体自陈子昂薛嗣通王孟储李韦栁之外一无所取此録岂与伯谦同意哉而篇目次第亦与阁本异
　　书三苏文选后
　　三苏文选一册十二巻东莱所选建安蔡文子为之注皆取其论治体而便于科举之用虽不能皆纯而读之可以啓益胸次动荡笔端未必无助也
　　题曾氏冠辞后
　　士大夫家四礼冠为首古礼既废后世欲复之冠为易而犹寡见焉前百余年南北混一儒先君子布列中朝时吾郡曾公巽申应奉翰林独用古礼冠其子遂为诸公称赏如此可以观世矣今二三十年来朝之学士大夫家率用冠礼冠不用礼则胥视为茍简世道其渐复古欤此巻首载应奉训辞而冠辞出吴文正公虞文靖公揭文安公州判许公皆亲笔自元季之乱也流落他姓应奉曾孙少詹事棨求之数十年不得近有携至北京者詹事已没世詹事子积适至即出厚赀购得之可为珠还合浦积可能为孝然积之先公及吴虞揭许诸公之言皆至理所寓积能明诸心脩诸躬尤孝之大者积尚勉之
　　书元史后
　　此书于元百余年之事备矣而亡国之际忠邪之迹或畧或于故老所传者相戾盖当时急于成书不暇徧访而详覈也
　　防文丞相督府忠义传
　　右文丞相督府忠义传宋礼部侍郎兼学士院权直吾郡邓光荐撰光荐字中甫学者称中斋先生与丞相同朝此传多本于丞相所自述故特详实而后来作宋史又多本于此云
　　书孔子家语后
　　孔子家语一册在江夏时得之南昌龙参参博学工诗有清思喜防模盛唐吾友夏仲达特爱重之参敦契谊然不能择交湘中有道士善诗参南防与之厚后道士以符呪败官并捕其家其父走匿参舟参弟谏不可纳参叹曰岂有朋友之父有急而不容乎弟走告仲达仲达窃谓参曰不忍朋友之父亦念吾有父乎参虽悟终不肯明言遣之道士父心知其意去匿他处数日官跟捕得之他处匿之者同罪家属皆徙邉参虽幸免罪亦因是尽丧其资易曰比之匪人参之谓矣若仲达非纳约自牖者乎余目撃其事故因此书思其人而以志戒
　　防张旭草书
　　旭书雄劲飞动神妙叵测而防矩固在凡今之慕旭者不免效杜季良之弊矣
　　防懐素帖
　　张旭书纵意豪宕变化捷出如徤鹏掠野怒骥脱覊懐素得张之法乃清劲精丽应防合矩盖鲁男子学栁下恵者故足重也



　　东里文集巻十
　　钦定四库全书
　　东里文集巻十一　　　　明　杨士竒　撰题防
　　防赤壁图
　　苏文忠公以诚意直道事君而为李定舒亶之徒所毁责黄州贤人君子之心正大明白何徃不自得矧公文章譬诸景星庆云随所着见辉焕万物向使公不罹摈斥区区齐安山川风物有此光气流于宇宙间耶
　　题黄母刘传后
　　昔屠岸贾之杀赵也将并杀其遗孤客公孙杵臼程婴谋曰立孤与死孰难婴曰死易立孤难耳杵臼逊其难者于婴而自杀夫立孤古烈丈夫之所难也观苏平仲传永嘉黄母刘氏保孤事岂不尤难乎哉盖赵见祸于国之乱臣而黄见祸于家贼夫仓猝莫夜变房帷之内虽勇智士或不足御况弱女妇乎刘之志所谓可与日月争光非耶刘没今六十年曾孙淮荣膺命追赠刘一品之贵殆天所以报刘与司马子长着赵客事炳炳无穷于天地间平仲今代子长也将刘之事暴白后世岂有穷哉岂有穷哉
　　恭题仁庙玺书録本
　　洪熈改元四月之望仁宗皇帝御奉天门召少师吏部尚书臣蹇义少傅兵部尚书兼华盖殿大学士臣杨士竒至榻前追论监国时事奨与再四出图书二以赐臣义得忠贞臣士竒得贞一加赐玺书极其眷待之厚夫臣之事君克効其分寸者皆职分所当然而明圣之心如造化于物一生意之不息何其盛徳也义和厚质实歴事列圣练逹而寛裕岿然国家老成人宜无忝于斯顾臣何人亦预滥被是以承命之日感激之私迫切心腑而惭悚之至莫措其躬曾不逾月仁庙上宾毎捧纶章血涕交陨今臣义祗事皇上倚注眷待之隆比于先朝骎骎有加上甞阅其忠贞图书推广先志特命范白金重刻以赐中外传布歌咏盛美盖孔子甞论孟荘子之孝曰其他可能其不改父之臣与父之政为难能彼特列国大夫耳今明天子实躬行之又何其盛徳也非臣义千载之遭遇乎君子承其遇必思信其道先儒谓尽已为忠正固为贞夫为臣之忠莫大于陈善而非依随之谓矣贞莫大于格君而非茍且之谓矣君子于道必有终身之志焉臣义别録玺书为副间属臣识之臣尝陪义同为宫臣所以长益臣者多矣故不敢不以君子之道为复臣虽孱弱尚愿自励以从其后焉
　　题安福戴氏所藏先世告身后
　　孟子论王政曰老吾老以及人之老谓推其爱亲之心以爱人之亲也四牡之诗曰不遑将父曰不遑将母曰将母来谂先王推已及臣如此所以得人心之深者欤三代而下至宋嵗致礼祖考必覃恩羣臣而并及其祖考庻几犹有先王忠厚之泽也安成戴氏藏其先世所受宋封赠父母告身三通其一宣和二年六月所授其一建炎三年九月所授其一绍兴二年十一月所授至今览之足以歆动人心然建绍之主有不能自致爱亲之心者由柄用小人之过大易所以戒小人勿用也戴氏先世在宋受告勅尚多数更兵燹独存此三通后二通亦不完然其子孙数百年什如拱璧戴氏子孙于爱重其亲无忝矣
　　书复立宗忠简公墓碑巻后
　　为政在使民知为善而已而非有以劝之民或不知为之也故尊徳礼贤表孝友褒忠莭皆劝民之务也宋宗忠简公其孤忠大节所谓皦然可与日月争光者而竟以谮忧愤死盖天下后世所共仰慕而悼惜之者也然葬于润无三百年已莾然荒烟衰草之墟樵牧徃来行道不吊此岂润之人其心独有异哉公尝仕于此居于此至感慕徳义吾意润之人必有于天下后世之人者何为独漠然若是也非由为政者不逹劝民之道虽有公之贤不知敬礼而民之然欤今六七年前金华刘侯伯静以监察御史出守是邦一新政教脩举百废乃复葺公之祠及治其坟茔又经纪其祠田命佛氏之徒董祀事而躬率博士弟子展礼墓下又刻石墓道使过者皆知为宋忠臣宗公之墓于是润之人始知有忠简公又知为善者之久而不冺而在已不可不勉于善也刘侯为政可谓知所务矣去年与侯同在史馆为余道其事今侯去润而佐江右大藩自昔江右孤忠大节如忠简公尤多而江右之人固不为润之人之漠然也将侯所以加劝之者尚能拳拳如治润之时乎
　　书宋谢少连赠官诰后
　　建寕府照磨临江谢良翰出示所藏先世宋嘉祐二年赠官告勑一通盖良翰十三世祖堪时以尚书贠外郎通判衡州用郊祀恩赠其父少连殿中丞者也堪天圣八年进士与欧阳文忠石守道皆同年友终殿中侍御史其歴官颇多而所受诰勑盖屡歴世变独存此耳其书员外郎知制诰绛者谢希深也学士中书舎人伟者杨子竒大年弟也崇文院检讨公著者吕正献也独吴奎书姓当时臣僚于衔下但书名名有同者则书姓以别之盖自丁度盛度始此诰至今三百七十有四年完好如新亦可以见谢氏后世之贤敬识而归之
　　书石鼓文后
　　右石鼓文十元国子司业潘迪考订音训刋附于后在今北京国子监士大夫北京来者多得之以见赠此本得于胡学士光大纸墨独佳此刻郑夹漈定为秦篆欧阳公集古録疑此文自宣王共和至宋嘉祐千九百年且文细刻浅理不应得存又疑其自汉以来博古好竒之士皆畧而不道余谓石鼓文决非秦汉以下之人所能所谓文细刻浅者安知当时不刻歴世久逺则磨灭如此而今文字之存者计裁三之一耳其中不可辨识者又三之一则亦久逺之验也荒郊野草之中古物委弃何限如其金玉之类虽残毁不完茍遇之即庸人小子皆知而取之矣为石虽有文字苟不遇好古博雅之士则不为世所知而不见称道固其理也且三代钟鼎卣彜之属前未甞见称于世而后来田夫牧子徃徃出之荒野埋没之中者代有之矣何独致疑于石鼓哉
　　书鲁相置孔子庙卒史碑
　　右汉鲁相置孔子庙掌礼器卒史碑顺帝时所立在曲阜余得之陈思孝掌礼器卒史必选四十以上经通一艺杂试能奉先圣之礼为宗所归者见古人慎重如此也
　　书华山庙碑后
