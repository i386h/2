<!-- { "loadSidebar": true } -->
　　夫人吴氏抚州临川人广陵先生元城王公之妻先生讳令字逄原道徳文章名一世二十八而卒夫人抱始生之孤徃归母兄防除议所适泣涕自誓屏居别墅仅蔽风雨恶衣粝食人所不堪三十有五年以终厥身凛然古之节妇天下称之家始来唐唐多旷土熈寜中诏募民菑垦治废陂复召信民杜诗之迹众惮其役之大烦于是畧睨莫敢举夫人因其兄占田陂旁慨然谓众曰吾非徒自谋陂兴实一州之利当如是作如是成乃辟汚莱均灌溉身任其劳筑环隄以潴水防斗门以泄水壤化为膏腴民饭秔稻而其家资亦累钜万夫人一毫不私服用之俭犹昔也方且汲汲振穷乏周疾防贷不能偿则为焚劵徳声日闻逺迩信服讼不诣官决于一言乆之四境无复凶嵗民深徳夫人之惠相与列言于州州闻于朝优赐米帛而乡人矜以为荣迹其泽被一方功昭于时岂特古今女子所未尝有虽烈丈夫建立无以过之呜呼是真先生之配也夫人尚书屯田贠外郎徳筠之曽孙尚书都官贠外郎敏之孙江寜府司録叅军蕡之子婉婉慧成父异之嫁不轻诺广陵先生妙年英特声振江淮荆公一见以为友劝其舅以夫人归焉居无何而寡遗腹有一女长有淑徳荆公髙选诸生以嫁钱塘吴师礼厯博士谏官右司贠外郎为时名臣夫人天才超然辞翰之工不假师授喜读孟轲氏书议论宿儒所不及谓非妇能皆秘弗耀父事兄母事姊姊亡感恸得疾卒年五十九实元祐八年十二月二十七日兄豪竒士也夫人既卒二年以先生葬常州躬防柩北来道病亦卒十年乃克合葬【一本作窆】于唐州桐栢县之淮源乡又十四年外孙説擢官大农出佐雍州以其州朝夕之念不逺数千里力请易襄过唐上冡顾墓碑未刻乃使来请云曰室家之道古难其全清规懿范旷不并纪今先生名在国史夫人继有佳传夫妇俱贤伟竒杰出髙视千载邈无与俦昔荆公志先生之墓以为可以任世之重有功于天下且谓夫人有贤行又诗哭之曰康子髙才有妇同暨铭司録公则曰季女有特操如夫荆公世之师而每称重如此可以知其贤矣斯又垂世炳如日星孰敢措一辞于其后哉虽然前志志常州之葬尔今合葬于唐而无辞以纪则百世之下安所考信族子诚不肖为是悼惧敢以伯母夫人之徳烈碣于墓上为唐人无穷之传铭曰
　　烈烈夫人妇节髙世有功于民才实国士兴陂溉田均利千里唐无凶年歳已四纪方城之南百万生齿及尔云来敢忘兹惠桐栢嶷嶷淮流其东维徳不朽维名无穷墓门有石刻纪嘉绩凡唐之人过者必式


　　广陵集附録
