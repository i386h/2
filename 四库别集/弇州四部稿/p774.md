<!-- { "loadSidebar": true } -->
　　杨大夫使回得足下一札承闻善病状连苦无嵗蝗蝻继虐剪棘搆室而材不继卖文自给时复笔枯两地数千里何事事相同若此弟乃能尽洗一切耳目口体之好儿子十二三即付以田舍图籍僮奴予巵酒告之曰若辈能杜门不犯三尺足矣其他长赋践更任尔力大小吾不复与也旦夕披一衲携佛道书数巻入小兰若矣云山氷井记惜不于疟鬼作热时得之当令五内顿爽今者青女渐近一读冷气侵骨不免呼功裘耳所委歌诗亦似有兴而语不称法当由能所心一懒俱尽苐不知足下执笔时亦肯小放真宰闲否杨大夫乆不迁相当郁郁渐不及足下梓集事羽王西征注辞甚修而宦转蹭蹬奈何然亦不可尽归之命也秋气渐凉强饭自爱
　　又
　　嵗时三得足下书而所与书偕来者强出圜一寒暄而已业授家儿子辈其母龊龊守困不能应客所谓此园记仲氏志铭者再见之亦再报启致叹赏而不审其浮沉与否兹更辱手记满纸离索之怀与消揺之贶葢两备之仆宿根顽钝至今未有所证苐于此心不敢自佚朝夕焚香诵经三时黙坐一褐一饭一菜一茗此外不以累妻子惟米汁故好不能遽断夜进仅五小杯雕虫夙障无容尽洗或一应逺方故知死诺而已别诵诸哀挽之作始知足下于交谊笃逺不堕孝标齿吻中间情事宛缛无闲长语而篇法尤胜长歌当哭信然哉子与遗文乃闽人郭生收去近始编类得八巻以寄家弟云有二册者为他一生窃之非关汪惟一也家弟方更从其家搜索及尺牍之类幸肖甫填浙剞劂有托耳汪生诗删窜入鱼目至上玷于鳞为识者唾笑于子与尚似有羊昙一恸不至如足下所谓弟久不相闻云已得末疾恐就木矣足下集成须早授梓为海内词人指南亦少寛仆与于鳞挦撦之苦又曹平原所云后世谁相知定吾文者覩子与寝寝觉此语之味深家弟虽皈心道门然以其间理农圃课儿辈诵习黠于伯氏多矣一笑二俊今秋当聫翩脱颖儿子嗟咜俛首老博士业甚令人怜之然亦无如之何钱唐脱巾吾辈已办跣走今虽幸小贴而隐忧非浅故人仅肖甫一硕果而置之风霜鸟雀中傅张羽王曳裾今在何邸展转沟壑俱可念也杨丞人便附此初夏犹冷加飡自爱
　　又
　　十月初兰溪胡元瑞来云见闽人谢某新刻有哭足下絶句方食时箸为堕地终夕彷徨既驰信从肖甫所问之不获报乃有一楚人游宦者云武昌见伯子入棘试义佳足下当无故以是稍自寛而使者至矣披缄不暇读但絶倒称幸甚而已海内豪杰遒尽唯吾二人者歴落若长庚之配残月胡可遽与嘒嘒小星等冺楚书至伯子复塌翼即肖甫三雏助甫一弟一子及李驹亦尔而豚儿乃猥先一鸣小足吐气迦陵频伽诸和雅音自是竞新矣足下所云云非直肺腑亦大是左劵弟门户足寄寕敢蹈借天福而此忝稍觉隃分于恬澹中不免蛇足之惧耳长篇大币走价千里诚知兄念我爱我然得无衣鉢一事于孺子有深私耶渠已北上谨拜瓦鼎诗轴附信致之余仪璧返亦坐拘例耳来示北园花竹日益胜而有酒食之累弟久闭闗弇园游屐踽踽不能矫首楚望即子与残客非足下又谁托耶诵三山记殊洒然西塞诸矶真枕席地向者一过之若飞鸟而已王竹甫者亦善攻字琢句然得心应手终当让足下也弟于一切有为都谢絶笔研役犹未尽每恨三十年前误入此因今日受此果然见兄纵横防跋眉宇间犹似有起色以此知习气难除不独大迦叶耳伯子高才困名塲久不无畏首尾宜鼔其气而充之季子国器足下自能鑪锤毋俟赘也偶从书肆得豚儿两筌蹄今封去或可佐千虑之一恶诗书扇并宋搨圣教序充书室清翫不一
　　又
　　前使者至得吾兄手札及诗如自合浦还明月珠喜尉之极粗于一律见其大都耳所谓心之精防言不能尽江陵歾后宇宙间遂一翻覆全楚臲臲兄独超物外当时忌者安在哉弟一稿木耳向时不任毁今亦不任誉苐为眼底应酬及笔研所困终须被髪入深山或可了此一段未了也周户部至云足下近谒太和归锦囊所收当不訾能相寄示否肖甫胆略遂不下郭汾阳助甫亦渐防跋为吾党增色黎惟敬逝矣作梦既成两日而遂委蜕大竒事也叶山人茂长奉谒便附数行先容山人才气磊磊恐足下门客先无此人得无又空北园厨料耶一笑
　　又
　　仆自正朔为儿辈举屠苏毕即足下六袠觞耿耿胸臆矣而会病羸至春中而剧药饵不离口又时时为戚友强以笔研之役如责博进六月病痞七月病脾八月甫起色而伯玉肖甫访我弇园元瑞仲淹辈亦麕集几复作高阳故事九月始息肩勉为足下草此寿言既成都不晓何语年来弃家儿辈为俭嵗所窘一丝一枲亦不从之贷乞欲遣老苍头蹑屫而西即以行路难为解葢刺促者久之而后成发扇头二絶皆真境真事也台垣娄易楚地诸贵人亡不臲卼者独不能动足下北园清梦问字乞言之客踵相囓也亡论廷尉罗雀门当亦不寂寞矣苐仆已誓佛前于献嵗防笔研犹恨足下居僻不获以牛耳相赠俾跨有大江以南操管之士沾沾景从然舍足下与伯玉何适伯玉亦现衰徐征其匕箸不大损小足慰耳肖甫则真大贵人也家弟课子读书学稼为圃进不慕二甫达退不作乃兄迂优然大足生活所虑挫名未尽或为弋者所慕耳贤伯季学故当大进仆长儿兴尽已归粗代酬应二孺知弄笔墨聊以暖目前而已
　　又
　　知吾兄至呉闗为羣彦所挽谑浪杯酒纵横翰墨令湖山一益生气二令差不俗比之此间千石奚啻霄壤前所遣苍头想已奉仙舟入霅矣每念二十五年之别合并旬日谈笑差足相快然至别后忽忽如梦却又恨春梦之不长也分韵三章勉已塞白又得谒墓一首久不复问工拙矣行父复致前币不欲再返俟齐安王生后便当一修缟纻之敬也并仲美俱烦致声彭生事已悉呉子辈恶心肠乃尔何以面足下使孝标在兹时不知作何语也姑缓之必有以处西望楚云心寸寸折不备
　　又
　　方畏客而刘山人者以足下书至破例见之此君悬河之辨不必一一破的亦使人忘睡所示欲东为我举六袠觞苐与人无所比数蓼莪之痛桑蓬独深以故买一舴艋避客菰芦中弥月而后返中寒作楚亦所不恤足下苐举中散故事惠而好我携手同行不唯泉石增色缾罍亦嘈嘈也佳集稍得从容诗故所服膺文华亦自冠冕一代觉新都相公所评似但及有韵何也仲冬始见楚录而二倩不与令人扼腕一段蒙气似尚在吾曹兄不闻李驹耗耶已游岱矣白雪楼作他人物幸两雏补诸生尚小慰地下仆第二儿病弱尚在汤药间小者文势小进与两犹子似可更结通家缘家弟啖荔枝已饱或量移矣元驭自以手足之痛乞骸不已非有他也前有报书樊山邸附眼镜足下何繇不达余不尽
　　又
　　昨息庵上人行便数行申契濶之私计已彻览矣数日内都邸报知圣躬违豫所谕疾状似非盛年所宜有既而一郎官上书过切至触天怒自江陵夺情之后絶廷讯久矣似亦非盛世所宜有且恐羣少年不察揆地苦心又作一畨描画也如何如何吾丈虽寄迹江湖当不忘宗杜如弟及此却不免杞人诮也年来忽忽厌俗殊不怯死近得一简便法或似可不暂死承欲访我海上当设醴芼羮于弇中以待青灯促膝所欲倾吐者方内外悉有之计吾丈当不异颙俟俟家弟白下之期在嵗邸闻不一一
　　又
　　新嵗不闻问昨邂逅一故司农郎熊姓云欲叩闗直自太和归以防疴谢客且谓秋间访我东海上寻故刘子成中丞之子一介来出老兄数行则熊所云信矣犬马之齿本不足言且蓼莪刺中焉足以辱髙驾惟是先君子十七年未竟之事赖台议见伸天子之宠灵施之隧表大官之飨得知己老门人馂之于私慰矣先君子二品未满考而宗伯引军功得全葬先恭人仅四品封而两与同祭此殊典也弟以宗伯疏不及赠諡不复请而太原公念乡前辈故特为之改疏草以上今获咨封部矣然且匝月而未见覆得非为弟未有尺书谓之傲慢见尼耶主上所以勤施劳臣已足其荣固不在一阶半级也子成集固宜叙然有兄先之安能不虞形秽哉此间滛霖几四旬饘粥之业滙为巨浸咄咄中具报不竟所吐亮之亮之
　　又
　　刘将军去有不腆之物附八行以报计彻记室矣麻城王生者来云足下且以盛夏抵秣陵访我于牛首燕矶间时有传伯玉亦且至者使我梦境亦自神王既审足下且未成行伯玉复改期秋杪为之怅惘移日仆兹出成小草且寒香火之盟而江山名胜亦足游目却不免有五悔出后家弟虽不成噎而痰火时炽汩没汤药不能归视之一悔也病妇展转牀第遘此俭嵗三儿饘粥之业尽废二悔也初意染指即寻遂初而诸乞骸者俱不得请三悔也欲有所建白而度必无益嗫嚅喉吻间竟成伴食四悔也白下士子所萃适当试期挥汗酬应五悔也足下髙卧北园曳足甔甀洞以清风为故人诚若霄壤虽然悔之晩矣自贻伊戚夫复何云足下方为李中丞致拳拳而此公中文罔令人丧气适邑子俞易之便索数行以见贪得近况漫尔附闻不次
　　又
　　仲子来拜手教具山中之况已从礼补陀僧所得第二札其时尚未审亡弟之戚也无何使者至得第三札则有见挽亡者六章葢字字鲛人珠矣使他人见之尚且酸鼻而况为之兄而自相知已者耶又况衰羸待尽之躯将并二人为一者耶至于感激思报一念之私有非笔札所可述矣弟病削将三月近始能进匕箸苐形神忽忽无复生趣前有小疏塞白出月初继上乞骸之章亦知归故里百忧丛集无防可避且拟视亡者兆域求不朽之辞少慰地下即掩闗却扫饰巾待尽以自附于首丘之义云尔肖甫兄亦于闰月二十日长逝此兄名位已极膝前振振绳绳亦复何憾但国家失一缓急倚仗人吾曹益零落可叹耳耿大夫云见楚録伯子复失利仲子儁才必自能腾踔苐少年之染颇深弟数促之不肯归以此负足下耳弟欲不言似负足下益深言之恐复蹈癸酉之疑如何勉成长公七十诗既羡之行更妬也雄章崇肴即付之孤侄俟弟行状成专人拜致不腆之币请太史公传并伸谢也不一
　　又
　　前有两书附复计俱已彻览矣刘典宝来得足下书似专为谒岳修路功德而发及读疏辞虽不必本色语而自古雅畅利非足下老手未易到也修路毋虑数万金贤王盛念与足下高谊此两大檀越弟何敢不奉佐一二但南都遘此大侵中产以下未转菜色安能劝率使作眼外不急之务诸募者躭躭不过两厰织局三中贵守备一魏公而已魏公近霣其家方治丧请恩防费且万计须从人贷匄三中贵前以陆司宼相拉募明州阿育王塔缘颦蹙而应腼顔而出何可更作冯妇也昨嵗五月饿莩十万人京兆之粥竭而当事者不能以单辞劝富家捐升斗之惠即使弟不恤号召之劳亦谁为响应者夫以堂堂之列卿而为藩国募缘似亦非体以故轻辞以返王之币而详辞以解兄之疑虽然彼若能以大辨才开大因縁弟亦不为沮也有苍头一似是兄家干欲得刘太傅书兄既无来示又不知其意聊为草草应之胡元瑞诗薮附去渠故有宏识于足下昧平生而深景慕殊不多见季子云久在芜湖颇有所闻幸勿简义方勤加劘琢肖甫前书已具之李中丞不成死矣舍诚意而务修身遂至名与身俱敝惜哉闻新正有意金陵便当日望云气于龙江口也
　　与郭中丞
