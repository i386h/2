<!-- { "loadSidebar": true } -->
　　三正之说自郑康成始窃以为无商周实止以十一月十二月为岁首而时则行夏时也昭公四年申丰云古者日在北陆而藏冰【在夏十二月日在虚危冰坚】西陆朝觌而出之【夏之二月日在昴蛰虫出而用冰春分之日奎星相见东方】祭寒而藏之献羔而啓之公始用之火出而毕赋【火星昏见东方】自命夫命妇至于老疾无不受冰其藏之也周其用之也徧则冬无愆阳夏无伏阴春无凄风秋无苦雨雷出不震无菑霜雹厉疾不降民不夭札此三代明君良臣财成天地之道辅相天地之宜其赞化育之功藏冰一事非细事也
　　龙见而雩火昏正而烖左氏纪时专以星象虽世有更革而天地可考因以推厯此法极好如歳星纪皆是此义
　　古者命士以上皆有冰伐冰之家不畜牛羊颁冰自有等级有官之家皆谓之伐冰之家左氏藏冰反覆五段文字又火出毕赋赋班也所以训赋为班义本此注引太簇作二月言太簇用事只此用律不用吕一律用而又注引危一度说十二月则是冰坚之时三之日纳于凌阴方是藏
　　天地间星皆预半月见气亦然如二月半火星见昴南春分便见注言夏之三月用季春出火泥文也此时火已尽出
　　古人位天地育万物把做已职事谓如一年裁作三百六十五度了又除个闰分个二十四气七十二成位乎两间官天地府万物要各得其所天地是我去做五行五气都在我一念间节宣之世人自人天自天人失其人之职人主失其人主之职说修徳只在于释囚负寛卹上做去不当刑之人却存之以是感格雨旸偏颇莫盛又甚至从事祈祷
　　司马子已叔原说重卦或以为伏羲以繋辞或以为文王或以为夏禹司马子长以为文王但舜说谋及卜筮若未重卦则筮止有八卦变方成卦卦未重则筮用不行
　　宋孔父乃孔子六世祖正考父又孔父之祖国语谓宣王时人
　　东字日在木中是扶桑也日在木上曰果在木下曰杳木中曰东云每夜挟册子商量十字
　　襄公二十八年春无冰李肩吾谓班冰也是年冬温无冰可藏故春无冰可颁乃行夏时也
　　晦翁所谓一部周礼盛水不漏者以其官相聨属更无罅漏踈濶处
　　若颠木之有由蘖由是物始生状
　　如端字亦从段犹物初生其萌芽端直凡求端与四端之类皆几防之义字通一意
　　諡周道如尧舜禹汤意其皆名而非諡惟尧曰内有予小子履以为汤名恐此一节亦断续文理不贯穿可疑
　　宰我子贡论夫子论泰山之于丘垤河海之于行潦麒麟之于走兽凤凰之于飞鸟等说孟子断之以三子足以知圣人污若顔子真知孔子者云仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已此真知孔子者
　　自成都佥判往眉州主文防问加官入阁之仪内用唐明宗一日九开延英事有老士友十来个问主司所用事不知何所本恐是一月九开延英诸公皆失色某对云诸公本之何书云本之五代史说三六九日开延英某云主司只据欧阳公以一日九开延英为疑以问刘原父今问亦是欧阳公五代史亦是欧公并有所据众士人遂揖而退时鹤山年二十四
　　因说三礼谓某亦欲下工整顿三礼但如曲礼毋不敬俨若思安定辞安民哉外如敖不可长欲不可从便着整理此决非圣贤语
　　谓张大监行甫曽因曽鸿甫说兵端既开吴曦第一可疑却云吴璘被召时与十余姬侍驰马到阙两宫燕劳甚厚其姬侍入宫本意欲覊縻于中都璘讽谕金州一佥判以边警申上遂急遣璘归已而虞雍公宣谕白发其事乃诛佥判云
　　阴不与阳对地不与天对
　　赵中川希光问赠官所始当时仅以追王等事以为其所自对后读春秋追命疑为赠官始而传注谓追防上告墓
　　读汉书杂著因说髙祖为亭长为县送徒骊山徒多道亡使秦不废井田则比闾族互相觉察岂容徒之亡
　　夜话因说圣经不轻下一字如与治同道罔不兴与乱同事罔不亡之类甚多
　　曽见弥逺论诸贤士弥逺云恐相激成朋党鹤山答云朋党有君子党有小人党弥逺云固然鹤山云不知谁忍作小人一党弥逺沈吟良有悟意
　　因论康诰谓有云朕心朕徳惟乃知可见康叔视管蔡为有间盖深知周公之心徳故以殷民付之
　　广中运司申有破赋用徳能博施者时以为落韵被诉申上送国子监防详大小司成以下并以为博施济众却无平音此施落韵分明某为言此可周旋无疑众以为讳再三诘所以然某与言博施济众却前后无徳字惟有仁与圣字今此云徳能博施此在汉书谓之所施者博而所加者广乃正在韵是谓诉者妄也众大以为然
　　九纬书皆三字名如乾坤凿度及参同契等皆然可细考然郑康成皆有注是经书纬书尽读也
　　张衡传载郑康成注太乙九宫法专论坎离与参同契先天图河图与今世八白九紫并同其不可以改之
　　以萧望之传难张敞议举金布令甲考之边军调度令天下供其费葢法据荀悦纪田租行百一之税如水衡有某钱内史有某钱韩延寿东郡放散钱千余万乐安隐田四百顷之类余财尽藏于民间虽武帝穷兵四方征盐铁筭舟车无所不至有司欲加赋帝不从末年输台悔悮下诏而根本不摇皆民力不竭止括工商之赀耳诗云琐兮尾兮信矣其衰矣
　　尝见宇文挺臣自言某向尝亲登张南轩之门面传遗言凡作文字须从源头説来近因中书舍人权直学士院行某官兼删定律令官词先説先王以教化为务而仅以法律辅政之所流弊又行项平父起复词一对云反经合道是非天理之公移孝为忠盖亦人臣之义或者短某不长于行词可笑也
　　前辈谓太史公有二罪如误宰我以从叛传子贡以货殖余亦谓太史公误庄子古人姓名皆寓言许由者许其自由务光者务自晦其光也
　　邵康节首尾吟第六篇尧夫非是爱吟诗诗是尧夫黙坐时天欲使闲须有意人心刚动是无知烟轻栁叶眉闲皱露重花枝泪静垂从谏如流是难事尧夫非是爱吟诗此诗意甚深逺言人违理而轻动也
　　杜预释例一部论古人只有报而无祈或亦非之盖如今郊与明堂上主于报故多于秋冬行之汉文帝诏近古十四年诏云昔先王逺施不求其报望祀不祈其福其令祠官无有所祈后世反此
　　尝言九月火墓在戍人不穷理所谓墓戍者果于何而墓藏其实伏乎金木水土之间凡人热疾至九十月以后须求肝脾间方可若到十一月黄钟之宫一阳来复则水气上滋木复萌芽心火亦生故穷理者方可以为医
　　予尝书杨敬仲所作韩贯道墓志或曰先贤可字乎曰若用孔门弟子与子思孟子称仲尼例则字先贤已过矣不平缺可乎曰魏晋以来文书不足法谓之出跳吾六经二汉为据【出跳出左氏防于夷仪之嵗注襄二十五年出跳防中】台意谓何
　　韩忠献之后多贤者特以开禧权臣例遭挫偃或曰侂胄实非韩氏遗体也
　　本朝用人常用一半如景德用冦莱公大中祥符用丁谓王钦若嘉祐治平用韩富熈丰用三吕元祐用马范绍圣用章蔡用小人壊天下后君子必起而当艰危用小人多享禄位及壊了而反居闲用君子抵当
　　魂气升于天体魄降于地仪礼礼记所以有升屋而号臯某复之别而屈原招魂举东西南北以为文字亦于礼上起义耳牟存友向屡魇魇必令人升屋呼之即惺亦是此义
　　始史弥逺与中宫杨后欲图侂胄时乃汝谠汝谈及后家賔客王梦龙聚自古中宫谋去大臣事一秩名坤鉴纳之宫中自是杨乃断意主诛侂之事汝谠先卒终弥逺之身不放汝谈梦龙等上盖畏【阙】
















　　则鱼上冰四阳五阳浮水面冬至自阳在腹底近春腧在鳍易中惟剥姤有鱼象天下物惟熟在隂生以后然与鱼二件皆内溃鱼腧淮鲌惟所騐姤包有鱼剥贯鱼以宫人宠皆谓隂
　　土旺在四季乃毎季之下日行黄道黄属土故也至季夏谓之正旺乃六月之下半月正行心星牵牛之所起牛属土此其义也
　　礼记祭先脾注许氏异义云今尚书欧阳説肝木也心火也脾土也肺金也肾水也古尚书説脾木也肺火也心土也肝金也肾水也许氏又谨按月令四时之祭与古尚书同郑驳云月令祭四时之物及其五藏之上下次之耳
　　愚按以心为土盖汉以前大抵皆然考于五行传以貌言视听思于五行为木金火水土于五常为仁义礼智信思即心也盖亦以心思为土也至论镇星亦曰中央季夏土信也心思也仁义礼智以信为主貌言视听以心为主故四星皆是镇星为之动四星岁星东方春水五常仁五事貌营惑南方夏火也视也礼也西方太白西方秋金义也言也星辰北方水知也聴也以心为土为填徐锴说云人心土藏在身之中象形博士说以为大藏臣锴曰心星为大火然则属火也按此则汉以来元有二说许叔重汉人也所引愽士说盖汉讲师所传也以水火为心肾亦未见所出礼记季夏注民惊则心动是害土神之气
　　酒浆取其气牺牲取其形报气取阳体荐取隂
　　素问人以为黄帝书但其中如云醉后入房等语决非黄帝时语今以六经考之有门有堂有阶有陈有督有垂有塾有记有廉其中为堂为屋堂室各半大率堂之向北一半为室室两夹为房乃祭祀享賔之所非人燕休之地若谓房为妇人所在后世语也
　　左氏书齐侯疥后书齐侯痎注以为疥误其实不然人之气血夏为疥则秋冬变为痎周官疾医春时有痟首疾夏时有痒疥疾秋时有疟寒疾冬时有上气疾此正可騐【梁孝静帝有文字辨瘨冬为痟】
　　向尝作禹贡言九州山川论断云圣人之忧心无穷而分有制专斥所论昆仑之髙日月之相避为妄诞大意以禹顺五行之性治水先从北方用工次东以南次西终于雍末又说太史公从孔安国学有所传授云
　　尝作墨梅诗云素王本自离缁湼墨者胡为乱等差里只知杨子白皜中谩见圣人污【阙】分付商岩谱此花
　　坎中一画即心体故八卦惟习坎有孚惟心亨心居中虚于坎可见然心肾皆属坎水火未尝离非深于易自得者不及此【坎中有离离中有坎不可相无】
　　因论今人以素问所载遂以坎离为心肾而在易只有坎为心而离不言心屡为人言而辞穷素问所配八卦亦与汉儒五行传不同尝因王万里为尝博时患耳痛劝以加青盐鹿茸煎雄附不以为然后病剧乃为言此药非为虚损之料其摄治如易中坎为心病为耳痛正是经中已说岀证候如何不服此药竟饵此药然后疾良愈
　　礼妻将生子及月居侧室注侧室夹之室次燕寝也疏正寝之室在前燕寝在后侧室又次燕寝之旁妻既居侧室妾亦当然文帝赐尉佗诏自称侧室之子正是非谦词也论者误讲
　　自视师还感热正气辞召辞藩在芜湖舟中命医乃犹力疾与诸友讲礼记一节与权乗间说晦翁说其为气也配义与道云非此浩然之气不能衬贴道义出来便如人之夫妇相配然后能与成家配字讲得极精



　　鹤山集巻一百九
