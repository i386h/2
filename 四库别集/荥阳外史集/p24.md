<!-- { "loadSidebar": true } -->
　　北海郡髙生翥鹏举年二十余清修颕悟自失怙恃慨然以学业自见入潍县学受尚书读之至成诵探赜紬绎欿然自以为不足将求正于有道而后已也会其同乡贾公顺举通判凤阳府事有亲亲之好纳谒馆寓公俾入郡庠执子弟礼于莆田吴教授先生先生以其得于师者授之生拒戸伏按研朱濡墨套点畧备典谟训诰微词奥义悉经口授生盖属餍焉未几通判公考满入觐于京生亦辞归展省坟墓将就家卒业予与之别曰圣人之道具载六经若书之论治尤为有天下国家者所甚重士君子之学莫先焉自秦灭典籍百篇之义世莫得闻汉兴济南伏生始为传授北海郑康成继为训释于是齐鲁之间经生学士专门名家其列位于朝者引经决事于名教信非小补矣自汉至唐及宋千有余年至于南渡文治益盛新安蔡氏会稡诸说而折衷论定先元处士定为国是海内学者家传而人诵于是唐虞三代之道粲然明着若日月星辰之丽于天也蔡氏之学在闽南卓有端绪吴教授之学传诸林先生冈孙之子学矩纯实笃厚议论尤为邃密生既得为依归所以明帝王心法之微会圣贤旨趣之正者不在兹乎昔容城刘公静修未尝接见考亭朱子而以为得其传藁城安公敬仲未尝接见静修而亦以为得其传焉无他天下之道一而已矣圣贤之相契若今古之同时得其道则得其传矣况列诸讲下心传面命如生之于吴教授者哉其毋以岁月之久近为言也山东为文物渊薮生世家北海在郑康成之里去伏生乡为不逺风声气习感慕兴起今天下文明岩栖谷隠之士不有伏生郑康成者其人乎生归而求之有余师矣夫学贵于有成成已推及成物明体贵于适用生其尚知终始者哉异日齐鲁复有称大儒者非生其谁耶东莱郡博士于君用达尝领淛江书经魁荐予同年友也生归亟往拜之持予说以请必有以淑生矣洪武十有二年九月初十日 

　　送乌先生归四明序 

　　吾乡乌先生继善居慈溪文元杨公之里姿貌玉雪自壮岁得公所著书妙悟心契雄文懿行模范后进者几四十年际圣运肇兴征入天官授知化州府石隆县事县当海徼逺王化号难治先生以其道教诱之邻邑冦窃发率其民为备具冦不敢犯境三年考满调吉安之永新永新之民素徤讼先生训以仁义则皆化服由是兴学校礼贤才创建节妇祠以风厉流俗先时民苦苛役逃居他邑者二千余口至是闻先生之政来归恐后遂以经济之学闻诸列郡不宁惟是凡缙绅士大夫有所撰述皆请为执笔而先生之言遂被于江广间矣不幸旁邑事累当置对御史亷知无罪而末如之何坐输作凤阳之池河先生躬事陇亩饥窘劳苦不为戚戚暇则抱琴自适着古诗文乐府以见意且谓人曰吾知所以自处矣逾二年蒙诏旨许还故里过濠梁以同郡两世之契慰藉良厚予因起而告之曰传所谓无入而不自得者先生之谓乎夫独行不愧影独寝不愧衾儒先君子之处忧患而检身律已之为也况先生素有志于圣人之道者乎故其仕也知道之当行其谪也知道之当晦其归也知道之当止凡其身之所存皆其道之所寓穷通隠显曽何芥蔕于胷臆也耶维吾明文献之邦自汉以来董子以孝行称任奕以文章显降至有宋庆厯淳熙诸大老道德性命之学有名于朝至于公侯卿相衣冠蝉聨百年之后犹有其人其立言行事足以埀世立教者甚多然而世绪湮微讨论订正固有望于后人矣今仕宦以归老为难晚节完人尤世所少先生年逾耆艾遄而言归岂天欲寿斯文而黙有以相之耶故家遗泽之仅存者旁搜逺访昈分类别以传诸天下后世使天下之人曰文献足征在吾明郡岂非鄙贱之所望哉洪武十三年夏六月朔日乡贡进士同郡郑真序 

　　送何本道还金华序 

　　国家科目取士得人之盛前代莫及乃洪武五年诏命三年叠试于是淛江所属九郡以其名上之行省而金华何君本道与焉既就试考官嘉兴贝先生廷臣会稽钱先生启予得其文爱其经术通明论策皆中绳墨遂在四十名之选当预计偕有司歌鹿鸣而劝之驾过淛省大参徐公待以客礼命赋青云甘露等诗甚见称赏既入京师吏部奉上命俾入成均将不次用之踰年同舎生同荐书者入台省部相继本道恂恂然谦退如诸生自博士先生以下咸器重之翰林承旨有宋公以同乡许为通家乞归省侍公着文赠之既复业成均拜恩阙下赐寒暑衣二袭分教中都之国学业者皆将家子弟奉教惟谨逾二年慨然曰吾岂以此为仕进之阶也耶家有二亲年在耄耋不于此时归养后虽噬脐悔奚及乎遂请诸礼部得报而去古之儒者或仕或不仕时焉而仕则得禄以荣其亲如欧阳詹可也时焉弗仕则归养以乐其亲如何蕃亦可也本道为名进士在成均为诸生冠其于进退固知所自处矣且吾闻之本道之五世祖文定公以勉斋黄公髙弟上接考亭夫子之传有易学启挥等书行于世在宋茂陵时屡征不起后以侍讲召亦不赴其学传之鲁斋王公鲁斋传之仁山金公仁山传之许文懿公皆敝履轩冕髙风大节与文定相望先后况本道子孙之贤宁不似而续之乎虽然德之深者泽必厚实之大者声必宏何氏以道学传至于今天下学者知之其立言行事之微尚有未及尽知者本道定省之暇昈分而类别之用以传诸天下后世使咸曰何氏尚有人焉顾不韪欤夫君子之所守者道而已爵禄不与焉然则本道之所任者其在兹乎予与本道为同年在凤阳往来为厚于其行不能释然于怀也遂叙以识别云 

　　送姚宗文还松江序 

　　云间姚君宗文年将四十博雅好修以诗文自许谪居临淮令誉日闻临淮大夫聘入乡学不久即弃去泗州守雅知其名言于郡太守李公用礼币训导州学弟子员亦不赴以是淮海之士益髙之一日谒诸临淮大夫曰某家在大江之南父母已亡旁无朞功近亲惟外大母某氏在焉外大母年逾八十尝以书来谓曰吾欲见汝甚久兹忍死以待汝其亟来不然无及矣某捧诵之余起居食息凛然不自宁也将归云间少慰其旦夕焉述辞备情恳到切至邑大夫不能违也夫人孰无懐土之思哉锺仪之楚奏庄舄之越吟固其情也况夫外大母骨肉之懿反哺之恩有不能忘者乎人非父母不生父之自出曰祖父母母之自出曰外祖父母盖皆自我一身而推之也昔者先王仁及九族盖母族则次于父族矣亲亲之念一有不至岂为知本哉宗文少而失母长而失父谪遣北来隠忧多难外大母念之不啻如其女也宗文陟屺兴思倚闾多感见其外大母之存亦不啻如见其母之存也彼其白髪髙年康宁无恙而千里久别一日会聚老者少者慨言存殁其情为何如耶君子于是以为归所宜归矣而况邑大夫之锡类克俯而从之哉昔吾乡先生袁文清公母史夫人大资忠清公孙女也生文清七日而没外祖母张氏来抚育之公既贵登内相赠及其母祀张氏于家庙别室盖以义起礼也宗文念及外大母逺事归省其古君子之用心哉异日登名朝着増光前烈成外家之宅相衍奕世之基图岂非淮海士君子所望于宗文者若乃托放园林感今怀昔鲙松江之鲈听华亭之鹤诗酒清娱与二三髙士神交千载之上固其余事也庸何赘辞也哉于其行叙以为赠 

　　荥阳外史集巻二十七 

　　●钦定四库全书 

　　荥阳外史集巻二十八 

　　（明）郑真 撰 

　　○序 

　　赠昌国县典史马君德明序 

　　昌国在海中洲地号险阻而异时道德文章之士项背相望固有登庙堂而参大政者百余年来故家余风犹未澌尽操翰墨而事编简者往往有之若夫习险之徒张网罟举舟楫乗时逐利妄动窃发盖有陷溺于流俗而不自知者是岂可槩观之哉呜呼天之生人秉彝好德之心固人人之所有也长民者抚而安之未有不可使为善者况昌国为明之属邑文献之遗有足以兴化致理者乎自武林马君之来典文幕也适当国家开创之初虎旅奋扬诛暴禁乱岛屿之间疮痍呻吟者未尽起也饥渴困踣者未尽苏也流徙转移者未尽复也然而甲兵缮修之急钱榖征敛之重簿书期会之烦纲提领挈咸视君取则焉其何以善于其职欤而君也洁亷无私刚介有守蔼然恺悌之意形于言恻然仁恤之念见于政凡郡府公务之需有不能应者挺然为民侃侃言之虽至于谴怒言之益力必期于免而止故上官爱其诚庶民怀其惠而君以能吏闻矣近日者郡府以属县戸口之籍未成也命君程督之君昼夜尽心焉既而以就绪告遂复归典幕事斯民咸感叹相谓曰吾民其庶几有瘳乎于是其邑之长老间属笔于予俾叙其事以志不忘云予惟士之学为政也不以位之小大禄之厚薄志于利民而已故政在天下则天下之民受其利政在一邑则一邑之民受其利随其所在而设施之亦各尽其职焉耳以君由儒入吏其在典幕之位位诚卑矣禄诚薄矣而君不鄙夷之诚所谓有志于民者欤夫有志于民而民德之必使着之言辞以表见于世其文献之遗俗有足观者欤兴化致理顾所行何如尔君其尚慎始终者哉 

　　同前 

　　今天子建国之初大兵狥地淛东明之父老且簟食壶浆百拜请降天子怜之命守臣分治其地且有以抚绥之明年国号大明改元洪武淛江省守臣钦承旨意檄命新具图藉明郡长贰承奉恐后且相谓曰赋役之法其根本系于田业不先定其田业虽有良法美意何从施之遂命六县之民凡山田疆里之宜某税某粮之数悉登载之且择邑从事之贤者令昌国县典史马君程督之君守之以正持之以公不亟不矜咻噢教诲无有倦意执笔操觚之士咸同心一志不敢少肆隠欺之弊其征科旧额间有轻重失宜为民病者悉厘正之于是大编巨帙昈分类别披而览之若躬歴焉榖粟布帛力役之征所以足食足兵者视其多寡大小为之经制而民遂得其平矣昌国之民相聚言曰民之望君也久矣其归抚我乎由是郡府俾还理县事同里之士凡千余人觞酒奉别江水上有惘惘之色因命予序其意予惟版籍之传也尚矣周礼职方氏掌天下之图与其财用以周知其利害而司民之官且正其都鄙郊野三年大比以其民数诏小司冦献之王王拜受之藏之天府是则土地人民固有天下者之所甚重也国家诞受天命幅员之广至于海隅日出固已囊括无余矣况吾邦在畿甸之下千里而近其有不致其谨乎以君承郡府之命恪勤若此其能以在上之心为心者哉予蛰居闾巷贫而且病无名声之闻而昌国之人往往来言君之善者予既为文乐道之矣而里之先达老成尤德君不忘则君之及人者盖可想矣安敢以言之重词之复而不以着君之美乎君字德明武林人早以儒试吏所在有声盖其学之所至云 

　　送明州卫千戸所司吏张子中考满序 

