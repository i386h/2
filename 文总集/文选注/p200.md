<!-- { "loadSidebar": true } -->
　　志士惜日短，愁人知夜长。《论语》子曰：志士仁人，无求生以害仁。古诗曰：愁多知夜长，仰观众星列。摄衣步前庭，仰观南雁翔。《汉书》沛公摄衣迎郦食其。玄景随形运，流响归空房。清风何飘摇？微月出西方。《礼记》曰：月生於西。繁星依青天，列宿自成行。蝉鸣高树间，野鸟号东箱。古诗曰：秋蝉鸣树间。王逸《楚辞注》曰：墙序之东为东箱也。纤云时仿佛，渥露沾我裳。曹植《魏德论》曰：纤云不形，阳光赫戏。刘桢诗曰：皦月垂素光，玄云为仿佛。露沾裳，已见上文。良时无停景，北斗忽低昂。常恐寒节至，凝气结为霜。《曾子》曰：阴气胜则凝为霜。落叶随风摧，一绝如流光。

　　【杂诗（五言）】

　　※张茂先

　　晷度随天运，四时互相承。《说文》曰：晷，景也。《孙卿子》曰：四时代御。东壁正昏中，固阴寒节升。《礼记》仲冬之月，日昏东壁中。《左氏传》申丰曰：深山穷谷，固阴沍寒。繁霜降当夕，悲风中夜兴。《毛诗》曰：正月繁霜。朱火青无光，兰膏坐自凝。古诗曰：朱火然其中，青烟飏其间。《楚辞》曰：兰膏明烛华容备。王逸注曰：以兰香炼膏也。无故自凝曰坐。重衾无暖气，挟纩如怀冰。《左氏传》曰：楚子围萧，申公巫臣曰：师人多寒。王巡三军，拊而勉之，三军之士，皆如挟纩。孔安国《尚书传》曰：纩，细绵也。伏枕终遥昔，寤言莫予应。《韩诗》曰：寤寐无为，展转伏枕。《广雅》曰：昔，夜也。《毛诗》曰：独寐寤言。永思虑崇替，慨然独抚膺。《楚辞》曰：永思兮内伤。《国语》蓝尹亹曰：君子独居，思前世之崇替。《列子》曰：抚膺而恨。

　　【情诗二首（五言）】

　　※张茂先

　　清风动帷帘，晨月照幽房。佳人处遐远，兰室无容光。古诗曰：卢家兰室桂为梁。曹植《离别诗》曰：人远精魂近，寤寐梦容光。襟怀拥灵景，轻衾覆空床。拥，犹抱也。居欢愒夜促，在慼怨宵长。一云居欢惜夜促。《尔雅》曰：愒，贪也。拊枕独啸叹，感慨心内伤。

　　游目四野外，逍遥独延伫。《楚辞》曰：忽反顾以游目。又曰：结幽兰而延伫。兰蕙缘清渠，繁华荫绿渚。佳人不在兹，取此欲谁与？巢居知风寒，穴处识阴雨。《春秋汉含孳》曰：穴藏先知雨。阴曀未集，鱼已噞喁。巢居之鸟先知风，树木摇，鸟已翔。《韩诗》曰：鹳鸣于垤，妇叹于室。薛君曰：鹳，水鸟。巢处知风，穴处知雨。天将雨而蚁出壅土，鹳鸟见之，长鸣而喜。不曾远别离，安知慕俦侣？

　　【园葵诗（五言）】

　　※陆士衡《晋书》：赵王伦篡位，迁帝於金墉城。后诸王共诛伦，复帝位。齐王冏谮机为伦作禅文，赖成都王颖救之免，故作此诗，以葵为喻谢颖。

　　种葵北园中，葵生郁萋萋。朝荣东北倾，夕颖西南晞。《淮南子》曰：圣人之於道，犹葵之与日，虽不与终始哉，其向之诚也。高诱曰：乡，仰也。诚，实也。零露垂鲜泽，朗月耀其辉。《毛诗》曰：零露瀼瀼。时逝柔风戢，岁暮商猋飞。《管子》曰：东方曰春，柔风甘雨乃至。《楚辞》曰：商风肃而害之。曾云无温液，严霜有凝威。郑玄《毛诗笺》曰：曾，重也。《汉书》曰：孙宝曰：当从天气，以成严霜之威。幸蒙高墉德，玄景荫素蕤。《尔雅》曰：墙谓之墉。《说文》曰：蕤，草木华盛貌也。丰条并春盛，落叶后秋衰。庆彼晚彫福，忘此孤生悲。

　　【思友人诗（五言）】

　　曹颜远臧荣绪《晋书》曰：曹摅，字颜远，谯国人。笃志好学，参南国中郎将，迁高密王左司马。流人王逌等寇掠城邑，摅与战，军败而死。

　　密云翳阳景，霖潦淹庭除。《周易》曰：密云不雨。《左氏传》曰：凡雨自三日以往为霖。《说文》曰：潦，雨水也。又曰：除，殿阶也。严霜彫翠草，寒风振纤枯。郑玄《礼记注》曰：振，动也。凛凛天气清，落落卉木疏。古诗曰：凛凛岁云暮。杜笃《首阳山赋》曰：长松落落。毛苌《诗传》曰：卉，草也。感时歌蟋蟀，思贤咏白驹。《毛诗》曰：蟋蟀在堂，岁聿其暮。又曰：皎皎白驹，食我场苗。絷之维之，以永今朝。毛苌曰：贤者有乘白驹而去。郑玄曰：绊之系之，欲留也。情随玄阴滞，心与回猋俱。思心何所怀，怀我欧阳子。颜远《赠欧阳坚石诗》曰：嗟我良友，惟彦之选。然此欧阳，即坚石也。精义测神奥，清机发妙理。《周易》曰：精义入神，以致用也。《广雅》曰：奥，藏也。机，枢机也。自我别旬朔，微言绝于耳。《论语崇爵纤》曰：子夏共撰仲尼微言，以当素王。刘子骏书曰：夫子没而微言绝。《礼记》曰：声不绝于耳。褰裳不足难，清阳未可俟。《毛诗》曰：子惠思我，褰裳涉溱。又曰：有美一人，清阳婉兮。邂逅相遇，適我原兮。毛苌曰：清阳眉目之间也。延首出阶檐，伫立增想似。阮瑀《止欲赋》曰：伫延首以极视兮，意谓是而复非。《庄子·徐无鬼》曰：夫越之流人，去国数日，见其所知而喜。去国旬月，见所尝见於国中而喜。及期年也，见似人者而喜矣！不亦去人兹久者，思人兹深乎？

　　【感旧诗一首（五言）】此篇感故旧相轻，人情逐势。

　　※曹颜远

　　富贵他人合，贫贱亲戚离。《鹖冠子》曰：家富疏族聚，居贫兄弟离。廉蔺门易轨，田窦相夺移。《史记》曰：蔺相如出，望见廉颇，相如引车避匿。於是舍人相与谏曰：臣去亲戚而事君者，徒慕君之高义也。今君与廉君同列，廉君宣恶言，而君畏之匿，恐惧殊甚。且庸人尚羞之，况於将相乎？臣等不肖，请辞去。《汉书》曰：窦太后怒，免丞相窦婴、太尉田蚡。婴、蚡以侯居家。蚡虽不任职，以太后故亲幸，数言事，多效。士趋势利者，皆去婴而归蚡也。晨风集茂林，栖鸟去枯枝。《毛诗》曰：鴪彼晨风，郁彼北林。《国语》优施歌曰：暇豫之吾吾，不如鸟乌。鸟皆集於苑，己独集于枯。黄石公兵书曰：树杌者，鸟不栖也。今我唯困蒙，郡士所背驰。《周易》曰：困蒙，吝。乡人敦懿义，济济荫光仪。《春秋说题辞》曰：秉懿诚之义，思至忠之功。《鹦鹉赋》曰：侍君子之光仪。对宾颂有客，举觞咏露斯。《毛诗》曰：有客宿宿，有客信信，言授之絷，以絷其马。又曰：湛湛露斯，匪阳不晞，厌厌夜饮，不醉无归。今乡人情重，皆颂咏此诗。临乐何所叹，素丝与路歧。《礼记》曰：执绋不笑，临乐不叹。《淮南子》曰：杨子见逵路而哭之，为其可以南可以北。墨子见练丝而泣之，为其可以黄可以黑。高诱曰：闵其别与化也。

　　【杂诗一首（五言）】

　　※何敬祖赠答何在陆前，而此居后，误也。

　　秋风乘夕起，明月照高树。贾逵《国语注》曰：乘，陵也。陵，亦侵也。闲房来清气，广庭发晖素。晖素，月光也。古长歌行曰：昭昭素明月，晖光烛我床。静寂怆然叹，惆怅出游顾。惆账，已见上文。仰视垣上草，俯察阶下露。垣草易彫，阶露易陨，言可伤也。心虚体自轻，飘飖若仙步。言既悟二物，故当全形养生。《列子》曰：南郭子貌充心虚。张湛曰：心虚则形全。刘梁《七举》曰：霍尔体轻。瞻彼陵上柏，想与神人遇。古诗曰：青青陵上柏。《文子》曰：天地之间，有神人真人。道深难可期，精微非所慕。魏武帝《秋胡行》曰：道深未可得，名山历观行。《礼记》曰：德产之致也精微。郑玄曰：致，密也。勤思终遥夕，永言写情虑。《尚书》曰：歌永言。

　　【杂诗一首（五言）】

　　※王正长臧荣绪《晋书》曰：王赞，字正长，义阳人也。博学有俊才，辟司空掾，历散骑侍郎，卒。

　　朔风动秋草，边马有归心。蔡琰诗曰：北风厉兮肃泠泠，胡笳动兮边马鸣。胡宁久分析，靡靡忽至今。《毛诗》曰：胡宁忍予。又曰：行迈靡靡。王事离我志，殊隔过商参。《毛诗》曰：王事靡盬。《左氏传》子产曰：高辛氏有二子，伯曰阏伯，季曰实沈，不相能，后帝不臧。迁阏伯于商丘，主辰，商人是因，故辰为商星。迁实沈于大夏，主参，唐人是因，其季世曰唐叔虞，故参为晋星。参辰更见，已见上文。昔往鸧鹒鸣，今来蟀蟋吟。《毛诗》曰：春日迟迟，仓庚喈喈。《圣主得贤臣颂》曰：蟋蟀俟秋吟。人情怀旧乡，客鸟思故林。《文子》曰：鸟飞反乡，依其所生。师涓久不奏，谁能宣我心。《韩子》曰：卫灵公将之晋，至濮水之上而宿。夜分，而闻有鼓新声者，而说之，召师涓而告之曰：有鼓新声者，其状似鬼神，子为我听而写之。师涓曰：诺。因端坐抚琴而写之。师涓明日报曰：臣得之矣。

　　【杂诗一首（五言）】

　　※枣道彦今书《七志》曰：枣据，字道彦，颍川人。弱冠，辟大将军府，迁尚书郎。太尉贾充为伐吴都督，请为从事中郎，迁中庶子，卒。

　　吴寇未殄灭，乱象侵边疆。《左氏传》晋侯问於士弱曰：吾闻之，宋灾。於是乎知有天道，可必乎？对曰：国乱无象，不可知也。天子命上宰，作蕃于汉阳。上宰，贾充也。《毛诗》曰：价人为藩。毛苌曰：价，善也。藩，屏也。《左氏传》晋栾贞子曰：汉阳诸姬，楚实尽之。《穀梁传》曰：水北曰阳。汉阳，汉水之阳也。开国建元士，玉帛聘贤良。《周易》曰：大君有命，开国承家，小人勿用。《礼记》曰：天子八十一元士。王逸《楚辞注》曰：天下贤人，将持玉帛聘而遗之。《吕氏春秋》曰：聘名士。高诱曰：聘，问之也，将与兴化致治也。予非荆山璞，谬登和氏场。《韩子》曰：楚人和氏，得璞玉於楚山之中。羊质复虎文，燕翼假凤翔。杨子《法言》曰：敢问质，曰：羊质而虎皮，见草而悦，见豺而战也。既惧非所任，怨彼南路长。曹子建《赠白马王诗》曰：怨彼东路长。千里既悠邈，路次限关梁。《楚辞》曰：关梁闭而不通。仆夫罢远涉，车马困山冈。仆夫，已见上文。深谷下无底，高岩暨穹苍。《列子》夏革曰：渤海之东，有大壑焉，实惟无底之谷。杜预《左氏传注》曰：暨，至也。《尔雅》曰：穹苍，天也。丰草停滋润，雾露沾衣裳。《毛诗》曰：湛湛露斯，在彼丰草。露沾衣裳，已见上文。玄林结阴气，不风自寒凉。《高唐赋》曰：玄木冬荣。顾瞻情感切，恻怆心哀伤。《广雅》曰：感，伤也。士生则悬弧，有事在四方。《礼记》曰：国君太子，生三日，卜士负之，射人以桑弧蓬矢六，射天地四方。又孔子曰：士使之射，不能则辞以疾，悬弧之义也。《韩诗内传》曰：男子生，桑弓蓬矢六，射上下四方，明当有事天地四方也。安得恒逍遥，端坐守闺房。引义割外情，内感实难忘。《非有先生论》曰：引义以正身。

