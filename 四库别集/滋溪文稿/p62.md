<!-- { "loadSidebar": true } -->
　　法者天下之公，所以辅乎治也。律者历代之典，所以行乎法也。故自昔国家为治者，必立一代之法，立法者必制一定之律。盖礼乐教化固为治之本，而法制禁令实辅治之具。故设律学以教人，置律科以试吏，其所以辅乎治者，岂不详且密欤。我国家自太祖皇帝戡定中夏，法尚宽简，世祖皇帝混一海宇，肇立制度。列圣相承，日图政治。虽律令之未行，皆因事以立法。岁月既久，条例滋多。英宗皇帝始命中书定为通制，颁行多方，官吏遵守。然自延佑至今，又几二十年矣。夫人情有万状，岂一例之能拘，加以一时官曹材识有高下之异，以致诸人罪状议拟有轻重之殊，是以烦条碎目，与日俱增。每罚一辜，或断一事，有司引用，不能遍举。若不类编，颁示中外，诚恐远方之民，或不识而误犯，奸贪之吏，独习知而舞文。事至于斯，深为未便。宜从都省早为奏闻，精选文臣学通经术、明于治体、练达民政者，圆坐听读，定拟去取，续为通制，刻板颁行。中间或有与先行通制参差抵捂，本末不应，悉当会同，斠 【 「斠」原作「讲」，据元刊本改。】 若画一。要在详昼情犯，显言法意，通融不滞于一偏，明白可行于久远。庶几列圣之制度，合为一代之宪章。民知所避，吏有所守。刑政肃清，治化熙洽矣。

　　△论不可数赦 

　　自昔国家务明刑政，苟或赦宥之数行，必致纲纪之多紊。是以先王既兴礼乐以教民，又严法制以惩恶。盖礼乐兴则教化洽，法制严则奸贪惧，未尝数赦以病民也。唐太宗贞观二年谓侍臣曰：「凡赦惟及不轨之辈。古语有云：君子不幸，小人之幸。一岁再赦，善人喑哑。夫养稂莠者伤禾稼，惠奸凶者贼良人。朕有天下以来，尝颁慎赦，盖数赦则愚人尝冀侥幸，唯欲犯法，不复能改过矣。」诚哉太宗之斯言也。昔我世祖皇帝即位之初，未尝肆赦。临御既久，圣德深仁，丕冒天下，是以刑政肃清，礼乐修举，奸贪知惧，善良获伸。故中统、至元之治，比隆前古。钦惟圣天子承顺天心，子爱百姓，发号施令，必先至仁，践祚伊始，已降宽恩。然自近岁以来，赦宥太数，诚恐奸人贪吏，各怀侥幸，大为奸利，非国之福也。夫以世祖皇帝在位三十五年，肆赦者八。近自天历改元至元统初岁，六年之中，肆赦者九。盖敷恩宣泽，虽出于朝廷之美意，然长奸惠恶，诚为政者所当慎也。伏愿自今以始，近法世祖皇帝之所行，远鉴唐太宗之所言，使中外臣民洗心革虑，守法奉公，知非常之恩不可复觊，不胜幸甚。

　　△灾异建白十事 

　　盖闻应天以实不以文，动人以行不以言，此自昔国家消弭天变、感格人心之至计也。洪惟天朝列圣临御，深仁厚泽，涵育羣生。或遇灾异，犹思修省，诞布德音，务施实惠。是则祖宗畏天爱民之盛德也。迩者日月薄食，星文示变。河北、山东，旱蝗为灾。辽阳、江淮，黎民乏食。方此春夏之始，农人播植之时，灾异若此，岁事何望。夫天之变异，盖不虚生，将恐人事有乖和气。当是之时，国家正宜访求直言，指切时政。矧在卑职忝居言官，岂容缄默。伏愿朝廷哀矜黎民，诞敷实惠，更新庶政，忽示虚文。庶几消弭天灾，感召和气，宗社臣民，不胜幸甚。
　　一、赏罚者国之大柄，朝廷纪纲系焉。故赏不失有功，则劳臣劝；刑不失有罪，则奸人惧。二者或失，纲纪必隳。故古者爵人于朝，与士共之，刑人于市，与众弃之，虽人君不得而私也，况左右臣邻敢擅威福而为之乎！窃闻近日以来，幸门渐启，刑罚渐差。无功者觊觎以希赏，有罪者侥幸以求免。中外闻之，窃议伤叹，诚恐刑政从此渐隳，纪纲自此日紊。劳臣何以示劝，奸人无所警惧矣。伏愿自今以始，凡官赏刑狱，敢有交结近侍互相请托、恣为罔欺紊乱政治者，严行禁治。中书左右两司及六部等官，所以参赞宰臣，决理政务，若有不思奉公守法，阿容苟从，并许究问。庶几赏罚攸当，刑政肃清，雍熙之化，可坐而致矣。
　　一、节用爱民，有国之常经。今朝廷用度不足，弊在于浮费不节。所入者有限，而所出者无涯，遂令内外帑廪皆未充赡。夫天下之财皆出于民，既伤其财，民必罹害，故爱民必谨于节用也。盖国家财用责之户部，户部责之运司、州郡，州责之县，县责之民，至民而止。民竭其力以佐公上，而用犹不足，则嗟怨之气上干天地阴阳之和，此水旱灾变所由作也。宜从朝廷专命中书省官二员，责督户部，详定减省，罢不急之工役，止无名之赏赐，裁官吏之冗员，减僧道之好事，凡百用度，务令樽节。庶几国用既充，民无横敛，感召和气，莫急于此。
　　一、遇灾知惧，圣贤之明训。昔之有国家者，凡值凶荒灾异，必减膳彻乐，侧身警畏，忧恤元元，惟恐其不至也。盖天灾方作，民食未充，在位者于此时何忍相与饮食燕乐而不恤其民乎！近年以来，朝廷无事，待遇勋臣固为优厚，然而宴享太频，财用不能无费。夫珠玑国之重宝，马政国之大事，今宴享必以杀马为馔，珠玑为花，诚恐习俗成风，奢侈日甚，费财扰民，有损国治。矧当灾异荐臻，尤宜警惧以答天意。今后内外百司，凡有必合筵宴，一切浮费奢靡之物，并宜裁节禁治，是亦恐惧修省之一事也。
　　一、在古有训：「作善降祥，不善降殃。」盖言人之为善为恶，殃咎各以其类应也。后世佛教既入中国，始言人能修奉佛事，輙获福利。小民信之，或不能悟。甚至有国家者，倾其府库，舍施金帛，供佛饭僧，唯恐不至。然其征验，盖可覩矣。是以中外之臣言其可罢者，十常八九，而国家崇信方笃，不忍遽已。迩者徽政院臣以府库不充，金帛不给，启奉懿旨，凡在兴圣宫常例好事，一切罢止。今朝廷政教惟新，方图孝治，宜体东朝之意，凡大内常例好事，宜权停止。岂惟制节浮费，有裕于国财，庶几不惑异端，有关于政化也。
　　一、建官分职，本以为民，官冗事繁，适足害治。盖古者爵禄所以待贤才，熙庶绩，非以供人之欲、给人之求者也。是以上自公卿大夫，下及抱关击柝，皆有定员而无旷职，故官无苟得，人无幸心。洪惟世祖皇帝在位三十五年，建官之制，详酌古今之宜，故治化成而事功立。爰自近岁以来，官府日增，选法愈弊，俸禄既广，事功益隳。夫文翰之职既同，何为复列数职；造作所司既一，不应又置数司。掌军政者亦既俱分，奉祭祀者似太重复。至于属官辟吏，员额杂冗，支俸食米，内外繁多。若不早为裁减，日久愈难沙汰。夫科场取士，三年止得百人，今吏属出身，一日不知其几。即自中书类选，已有积年不调之苦，孰思数岁之后，吏部选又将奈何！宜从都省早为闻奏，照依至元定制，合并裁减，不惟省去冗员，清选举之方，亦以制节浮用，为裕财之道。
　　一、命郡县之官，唯欲图治；班田禄之制，所以养廉。今国家设官固有高下之列，颁禄当无厚薄之分。然而朝廷卿士俸廪既均，郡县公田多寡不一。亦有剏设员阙，逐月止请俸钱。故廉者奉公，冻馁其妻子；贪者受贿，辱及其宗亲。各处虽尝申明其事，主者但言设置已久，廉吏嗟叹，无可奈何。宜从户部行移取勘各处所阙公田，于系官田内均行标拨。岂惟廪禄惠及官吏之一家，庶责廉能治洽郡县之兆姓。
　　一、钱币之制，在古所以惠民；钞法之行，岁久不能无弊。盖米粟布帛，养兆民之本；钱币钞法，权一时之宜。故法久必更，理当然也。昔者世祖皇帝始立法制，遂行中统交钞，其后又行至元宝钞。夫行之既久，真伪不无，坐罪虽曰匪轻，获利自是甚重。爰稽造钞以来，元额已踰数倍，以致钞日益虚，物日益贵。 【 「贵」原作「实」，据元刊本改。】 民庶有倒钞、检钞之扰，官吏有监钞、烧钞之害。欲救其弊，理宜更张。洪惟武宗皇帝即位之初，始命尚书省更行铜钱，本欲复古以便民，未闻有妨于国计。盖因至大已后，一切矫枉太过，因并铜钱遂亦不用。夫行封赠所以劝忠，增俸禄所以养廉，禁干名犯义者厚风化之原，减吏员月日者奖奉公之吏，是皆尚书省所行，未闻人以为非，何于铜钱独为不可。况远自唐、汉，近及宋、金，明君贤臣阜民之制，皆本乎此。矧今国家疆宇万里，钱币之制，祖宗已尝举行，宜从都省明白奏闻，令户部官讲究历代皷铸之方，用钱之制，远近便宜，断然行之。岂惟救钞法一时之宜，实所以遂民生无穷之利也。
　　一、治平既久，民获奠居，版籍既定，田无余亩。盖山东益都之境自昔号称广斥，书所谓「莱夷作牧」是也。今国家平定盖已百年，户数土田悉有定籍，适者奸人妄行呈献，凡民之田宅坟墓悉指以为荒闲。朝廷虽尝差官覆实，輙与符同，不复考察。夫既设置官吏，遂为会敛税粮，幸因水旱为由，不克收满元额。民既无所控诉，官亦无可奈何。验其一岁所入之税粮，仅足诸人所支之俸给，既不能裕财富国，徒足以害众扰民。矧今山东黎民阻饥，盗贼多有，诚恐因之别生利害。钦覩天历元年诏书节文，有曰：「国家租税自有常例，今后诸人毋得妄献田土，违者治罪。」拟合钦依明诏，将山东田赋总管府等衙门革去，其百姓合纳租赋并依旧制，庶使一方之民咸获有生之乐，仰称文宗皇帝发政施仁之盛德。
　　一、薄赋税者，治国之大经；广聚敛者，蠹民之弊法。夫以河南之地，方数千里，所输税粮，已有定数。先之以刘亦马罕妄献地土，既已长流海南，是无闲田，亦已明矣。爰自延佑以来，奸人窃取相位，欲兴功利，以固权宠，輙以经理为名，惟欲扰害其众。名曰自实田粮，实是强行科敛。朝廷深知其弊，累降诏书免除。有司失于奉行，至今令民包纳。夫以堂堂天朝，富有四海，差税之入，悉有定制，乃因兴利之徒，遂遗斯民之害。拟合钦依累朝诏旨，其经理虚桩之数，并行革拨。岂惟彰朝廷薄敛惠民之厚泽，亦以植斯民本固邦宁之远图。
　　一、国家之治，当一视而同仁。夫以高丽为国，僻居海隅，圣朝肇兴，首效臣节。世祖皇帝嘉其勤劳，厘降公主，盖所以怀柔小邦，恩至渥也。比年以来，朝廷屡遣使者至于其国，选取子女，求娶妾媵，需索百端，不胜其扰。至使高丽之民，生女或不欲举，年长者不敢适人，愤怨感伤，无所伸诉。方今辽东岁歉，民适告饥，和气之伤，或亦由此。今后除内廷必合取索外，其余官员敢有不经中书擅自奏请取索高丽女子，及因使其国娶妻妾者，拟合禁治。庶几彰国家同仁之治，慰小邦向化之心。

　　△乞免饥民夏税 

