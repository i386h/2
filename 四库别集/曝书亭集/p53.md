<!-- { "loadSidebar": true } -->
　　辱惠书以古文辞相勗足下负高世之才所为歌诗皆必传之业而手敎谆挚抑何其自处之恭而称许之过也文章之本期于载道而已道无不同则文亦何殊之有足下乃云南北分镳各行其志岂非以于鳞为北而道思应德熙甫数子为南乎仆少时为文好规仿古人字句颇类于鳞之体既而大悔以为文章之作期尽我所欲言而已我言之不工必取古人之字句始可无憾则字句工拙古人任之我何预焉乃深有契乎韩欧阳曾氏之文不自知其近于道思应德熙甫数子也足下学博而才富英敏果锐之气直欲轶秦汉而上之视仆之所为出唐宋之下宜其分镳疾驰去之惟恐不速若仆之所期于足下则不惟不以唐宋之文强足下以所不为亦且不以秦汉之文为足下劝勉盖足下之所尚者文而仆之所期于足下者载道之谓也孔子曰辞达而已矣礼曰辞苟足以达义之至也诗曰人之好我示我周行夫适万里者必于周行始之有人焉以为周行人所共由不若转而之层崖峻岭虽极于嵩华恒岱之巅我未见其能达也己文之不能载道何以异此仆之深契夫韩欧阳曾氏之文者以其折衷六艺多近道之言非谓其文之过于秦汉也足下试取古人而神明之勿规仿其字句抗言持论期大裨于世道人心而不为虚发将足下所谓分者未始不合也道一而己何南北之殊涂哉慺慺之诚忘其愚蒙而辨说于左右冀足下亮之而己
　　与顾宁人书
　　太原客馆两辱赐书赠以长律二百言久未得报去夏过代州遇萧山天生道足下盛称仆古文辞谓出朝宗于一之上仆之于文譬犹秋蝉蛩仅能逺去秽滓以自鸣其风露焉尔夫人所尚不同则文亦异焉足下谓仆之文异乎二子可也而岂遂过之与亟欲就见足下自讼其短既至京师而足下已去见所撰诗本音谓三百篇无叶韵自仆思之圣人复起岂有易于足下之所云乎继见足下与武子书论苓字音义之譌证以简兮采苓之诗且广引定之方中卢令车辚诸篇凡零令等字悉当读若邻足下之用心可谓勤矣然仆窃有疑焉采苓之诗曰采苓采苓首阳之颠释者谓苓蘦也今甘草是也而枚乗曰蔓草芳苓李善注文选以为苓古莲字仆因是悟向者笺释之误盖苓之为莲犹夫茄之为荷尔莲水花也而采于山巅五沃之土产莲而首阳至瘠之地正以喻人言之不足信也而郑氏以为首阳山之上信有苓矣岂不谬哉扬雄之颂赵充国也曰明灵维宣戎有先零而汉书金城有令居郡则零令等字古之人类读若怜而非邻矣夫邻之与怜其音虽通然亦不可不辨闻足下将携是书刻之淮上故以是闻于左右仆之言本无足采足下试因其言而详绎焉亦未必无小补也
　　报汪苕文戸部书
　　彞尊不敏言行不足取重乡里北来京师平生交游恶其姓名之贱至有患难相援懿亲相目者登其堂或避匿不出而执事无一言之介揖诸坐客之右有请必见规我以道德绳我以文章此昔人所谓知己也遂忘其势分之隔而遽以所生之墓铭为请执事不拒纚纚数百言述先人之行义甚备且以子厚永叔二子为喻彞尊受而读之始而惭既以感然不知涕洟之被面也古之葬者书赗于方书遣于防后乃纳之以铭铭之作必其文辞之工卓然可传于后庶足遗其子孙而信之百世近代不然徃徃就爵位相次者列其名以为荣不复计辞之工否故公孤之葬不乞铭于卿大夫卿大夫之葬不乞铭于士则夫士之不得志以殁欲求卿大夫一言以志其墓抑又难矣徃先曾祖赐葬日其神道碑例当请之宰辅是时阉寺擅政正人皆已去国在位者率非其人由是神道之碑阙焉至先大父卒亦未克表其墓自执事铭及先人而上及于先曾祖先大父幽潜之德廉慎之节皆于执事之文信之是则执事一援笔而推赐及于数世向之所谓难者请之执事而遂得焉信夫道德文章之交其异乎流俗者相万也辱谕书法敬闻命矣窃更有请者先母唐家本华亭考讳允恭官石屏知州生平毅然不惑神鬼佛老之说有君子之守祖文恪公万厯十四年赐进士第一人以礼部侍郎掌翰林院事卒赠尚书予谥匪特朝有正人之目所着家训东南巨室以为圭臬其地阀官世例得书顾执事略焉愿得附书之不胜幸甚
　　报周青士书
　　久不得足下书客自京师邮致一通发函诵之喜溢顔面至及交道之薄抑何言之悲也足下平居急人患难至称贷益之自仆里居时已有窃笑足下之愚者今坐困若是恒人之情方益诮讪之不置又谁援足下于阨者耶虽然足下其无患孔子曰富而能及人者欲贫而不可得也矧足下昔未尝富而皇皇以及人为念天虽欲长贫足下得乎足下但肆力文章勿以贫贱戚戚来敎云吾党数人漂转四方天自韬荒武曾类皆有所遇合而听闻之谬谓仆以古文辞倾动一时比之不手之药其业则均而洴澼絖封侯有异则仆诚有所未安仆频年以来驰逐万里厯游贵人之幕岂非饥渴害之哉每一念及志已降矣尚得谓身不辱哉昔之翰墨自娯苟非其道义不敢出今则徇人之指为之惟恐不疾夫人境遇不同情性自异乃代人之悲喜而强效其歌哭其有肖焉否邪古之工于此者莫若陈琳阮瑀工而多者莫若刘穆之然传于今者特少则以当时虽叹其工而之三人者终未慊于心以为不足传而弃之者多也至徐干怀文抱质有箕山之志自出其文为中论传世最久儒者取焉然则欲文之工未若家居肆志者之独得矣足下方登古人之坛场而左右之于以裂土封侯盖无不可若仆者乃所谓洴澼絖焉尔与足下别六年未得归闻足下困阨不能救私心负疚无已束脩之入聊分铢两为卒岁之需传天自已归足下试取酒饮之告以鄙言则不特为足下勉之而已
　　答孙侍郎书
　　昨酒间以玉劒相示彞尊疑不能决归而中夜辗转思古经籍所载未之或闻疑古琰圭之属因作释圭一篇以献先生不罪其妄赐之手敎甚温殆孔子有取狂简之遗且赧且悚欲黙而不言虑无以答循诱之盛心故敢复奏记于左右来敎云圭下不应有一孔考郑康成注周礼谓以组穿联六玉沟瑑之中以敛尸贾公彦疏其义则云六玉两头皆有孔又于两孔之间为沟渠于沟之两畔稍高为眉瑑而圭亦在六玉之中则其有孔不足异也来敎又云元人大朝防陈玉斧于酒海前斧亦殷时物斧可玉则劒亦可玉夫彞尊之致辨非劒者以玉劒之未见于经也若玉斧则记有之矣明堂位曰朱干玉戚注以为戚斧也春秋传曰鏚钺秬鬯诗曰干戈戚扬释者以戚为斧以扬为钺盖其大小异名则元人所陈正记之所云玉戚是已彞尊不学狃于章句六经之所无者不敢遽定其有伏惟先生深思好古当世博物之君子无以逾焉愿更闻玉劒之义俾小子知所裁勿令释圭之言贻笑于世斯幸甚矣
　　与越辰六书
　　七发广陵之曲江即浙江曲与折义均也故其词曰弭节伍子之山通厉骨母之场注以为骨母胥母之譌也水经注浙江水流两山之间江川急濬兼涛水昼夜再来至二月八月最高潮水之前扬波者伍子胥后重水者大夫种是以枚乗曰海水上潮江水逆流似神而非于是处焉其诠释最确曾巩序鉴湖图有所谓广陵斗门者在今山隂县西六十里去浙江不逺而钱塘郭外有广陵侯庙迄今犹存至若江都之更名广陵在元狩三年时乗已卒不应先见之于文是七发之广陵非江都也明矣又元至正元年省试罗刹江赋试者三千人独钱惟善以钱塘江为曲江遂闻于时号曲江居士载记歴歴可证顾世人以广陵二字遂诬曲江在扬州指城东小水以实之可笑也比见足下榜门书广陵涛字流俗相沿无足怪特不宜误自足下故以奉闻惟垂察
　　与魏善伯书
　　叔子至述足下甚赏鄙文贻以刻集为仆序集唐词襃誉太过不敢当仆延跂足下久意得把手扬州不谓泝江径返然古人相知有交深谋面之前者不在合并之速也方今作者寥寥可数足下弟晜父子各出其文相雄长盛矣而足下才多无所不有虽然名之所指毁易归焉故立言尤不可不慎伏读集中正韵窃取一巻仆不能无规于足下声韵之书自魏晋已有之李登之声类吕静之韵集是已外此周研张谅段王该李槩夏侯咏等各有成书少者三四巻多至四十余巻惟沈约所撰四声谱见于隋志仅一巻其非全韵可知至唐四库书目不载则已亡之唐初奉为章程者陆法言切韵其后孙愐刋正为唐韵宋陈彭年再修广韵丁度定集韵景祐以还行礼部韵畧绍兴间毛晃之增韵出广韵久而渐废盖韵凡数更己非法言之旧然分韵二百有六部未之有易也淳祐中平水刘渊始并为一百七韵曰壬子新刋礼部韵略足下所见今世所存特刘氏之韵尔顾目为沈氏书加以诟诋其毋乃重诬古人矣乎仆以为韵之失不在分而在合足下怪门存呑恩不应在元韵而文韵内有勤斤殷欣等字谓分之无所分夫自二百六部未合门存归于魂吞恩归于痕未尝在元韵而勤斤等字则自属殷部足下试取杜甫诗诵之凡勤斤字宁与真同用无有与文同用者然古人分韵虽严通用甚广如真至仙为部十四皆得相通盖严则于韵之本位豪厘不爽通则临文不至牵率而乖其性情乱之自刘氏始乃后之人于此取古诗书篇什悉以己意紊之或见而恚遂力诋伏生毛公之非可不可也且韵书之作自李登以下南人盖寡沈氏书既无存传者陆氏切韵尔法言家魏郡临漳同时纂韵八人惟萧该家兰陵其余或家范阳【虑思道】或家狄道【辛德源】或家河东【薛道衡】或家顿丘【李若】或家临沂【顔之推】及沛【刘臻】类北方之学者黄公绍失考谓韵书始自江左本是呉音者妄也至正韵成乐【韶鳯】宋【濂】诸君子则皆南人矣足下诋北人之书为鴃舌蛮音既不足服其罪意欲力崇正韵而反诟厉南人何哉仆非敢好为排击也以足下爱我无以报愿附诤友之义望足下亟改正孔子曰过而不改是谓过矣
　　寄谭十一兄左羽书
　　江生自昌平至述十一兄比来颇有不豫之色叩其故则以贤主人好音乐延呉下歌板师所进食单恒倍主客之奉思辞之归弟以为不足介意也昔者孔子以燔肉不至行穆生以醴酒不设去则以先至后不至先设后不设是谓礼貌衰则去之去之固宜已在易同人之象曰君子以类族辨物盖物各有族在人类而辨之君子惟自审其分处焉斯无不自得矣不观夫昏者乎娶妻而纳采俪皮纯帛可也至于买妾有费百金者若欲落营妓之籍非千金不可其流愈下其直益高礼固有以少为贵者且歌板师之敎曲在兄未适馆以前主人既置之别馆不与共席每食但与兄偕则能类族辨物矣食单之丰譬诸以鱼饲貍以肉喂犬于兄何损焉孟子有言饮食之人则人贱之兄若引去不知者将以兄为饮食之人其可哉故特附书左右惟垂听焉








　　曝书亭集巻三十一
　　钦定四库全书
　　曝书亭集巻三十二
　　翰林院检讨朱彞尊撰
　　书【二】
　　史馆上总裁第一书
　　彞尊来自田间学无师法一旦入著作之庭备员纂史受
