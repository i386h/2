<!-- { "loadSidebar": true } -->
武皇既崩，山陵未干，杨骏被诛，母后废黜，朝士旧臣夷灭者数十族。寻以二公楚王之变，宗子无维城之助，而阏伯、实沈之郤岁构；师尹无具瞻之贵，而颠坠戮辱之祸日有。至乃易天子以太上之号，而有免官之谣。民不见德，唯乱是闻。朝为伊、周，夕为桀、跖，善恶陷于成败，毁誉胁于势利。于是轻薄干纪之士，役奸智以投之，如夜虫之赴火。内外混淆，庶官失才，名实反错，天网解纽。国政迭移于乱人，禁兵外散于四方。方岳无钧石之镇，关门无结草之固。李辰、石冰倾之于荆、扬，刘渊、王弥挠之于青、冀。二十余年，而河、洛为墟，戎、羯称制，二帝失尊，山陵无所。何哉？树立失权，托付非才，四维不张，而苟且之政多也。夫作法于治，其弊犹乱；作法于乱，谁能救之？故于时天下非暂弱也，军旅非无素也。彼刘渊者，离石之将兵都尉；王弥者，青州之散吏也。盖皆弓马之士，驱走之人，凡庸之才，非有吴先主、诸葛孔明之能也；新起之寇，乌合之众，非吴、蜀之敌也；脱耒为兵，裂裳为旗，非战国之器也；自下逆上，非邻国之势也。然而成败异效，扰天下如驱群羊，举二都如拾遗芥。将相侯王，连头受戮，乞为奴仆而犹不获。后嫔妃主，虏辱于戎卒。岂不哀哉！夫天下，大器也；群生，重畜也。爱恶相攻，利害相夺，其势常也。

若积水于防，燎火于原，未尝暂静也。器大者，不可以欣治；势动者，不可以争竞扰。古先哲王知其然也，是以扞其大患而不有其功，御其大灾而不尸其利。百姓皆知上德之生己，而不谓浚己以生也，是以感而应之，悦而归之。如晨风之郁北林，龙鱼之趋渊泽也，顺乎天而享其运，应乎人而和其义。然后设礼文以治之，断刑罚以威之，谨好恶以示之，审祸福以喻之，求明察以官之，笃慈爱以固之，故众知向方，皆乐其生而哀其死，悦其教而安其俗。君子勤礼，小人尽力，廉耻笃于家闾，邪僻销于胸怀，故其民有见危以授命，而不求生以害义。又况可奋臂大呼，聚之以干纪作乱之事乎？基广则难倾，根深则难拔，理节则不乱，胶结则不迁。是以昔之有天下者，所以长久也。夫岂无僻主？赖道德典刑以维持之也。故延陵季子听乐以知诸侯存亡之数，短长之期者，盖民情风教，国家安危之本也。

昔周之兴也，后稷生于姜嫄，而天命昭显。文武之功，起于后稷。故其《诗》曰：“思文后稷，克配彼天。”又曰：“立我蒸民，莫匪尔极。”又曰：“实颖实栗，即有邰家室。”至于公刘遭狄人之乱，去邰之豳，身服厥劳。故其《诗》曰：“乃裹糇粮，于橐于囊。”“陟则在巘，复降在原，以处其民。”以至于太王为戎翟所逼，而不忍百姓之命，杖策而去之。故其《诗》曰：“来朝走马，帅西水浒，至于岐下。”周民从而思之曰：“仁人不可失也。”故从之如归市。居之一年成邑，二年成都，三年五倍其初。每劳来而安集之。故其《诗》曰：“乃慰乃止，乃左乃右，乃疆乃理，乃宣乃亩。”以至于王季，能貊其德音。故其《诗》曰：“克明克类，克长克君，载锡之光。”至于文王，备修旧德，而惟新其命。故其《诗》曰：“惟此文王，小心翼翼，昭事上帝，聿怀多福。”由此观之，周家世积忠厚，仁及草木，内睦九族，外尊事黄耇，养老乞言，以成其福禄者也。而其妃后，躬行四教，尊敬师傅，服浣濯之衣，修烦辱之事，化天下以妇道。故其《诗》曰：“刑于寡妻，至于兄弟，以御于家邦。”是以汉滨之女，守洁白之志；中林之士，有纯一之德。故曰：“文武自天保以上治内，采薇以下治外。始于忧勤，终于逸乐。”于是天下三分有二，犹以服事殷，诸侯不期而会者八百，犹曰天命未至。以三圣之智，伐独夫之纣，犹正其名教，曰逆取顺守；保大定功，安民和众，犹著大武之容，曰未尽善也。及周公遭变，陈后稷先公风化之所由，致王业之艰难者，则皆农夫女工衣食之事也。故自后稷之始基静民，十五王而文始平之，十六王而武始居之，十八王而康克安之。故其积基树本，经纬礼俗，节理人情，恤隐民事，如此之缠绵也。爰及上代，虽文质异时，功业不同；及其安民立政者，其揆一也。

今晋之兴也，功烈于百王，事捷于三代，盖有为以为之矣。宣、景遭多难之时，务伐英雄，诛庶桀以便事，不及修公刘、太王之仁也。受遗辅政，屡遇废置。故齐王不明，不获思庸于亳；高贵冲人，不得复子明辟。二祖逼禅代之期，不暇待三分八百之会也。是其创基立本，异于先代者也。

又加之以朝寡纯德之士，乡乏不二之老，风俗淫僻，耻尚失所。学者以庄老为宗，而黜《六经》；

谈者以虚薄为辩，而贱名俭；行身者以放浊为通，而狭节信；进仕者以苟得为贵，而鄙居正；当官者以望空为高，而笑勤恪。是以目三公以萧杌之称，标上议以虚谈之名。刘颂屡言治道，傅咸每纠邪正，皆谓之俗吏。其倚杖虚旷，依阿无心者，皆名重海内。若夫文王日昃不暇食，仲山甫夙夜匪懈者，盖共嗤点以为灰尘，而相诟病矣。由是毁誉乱于善恶之实，情慝奔于货欲之途。选者为人择官，官者为身择利。而秉钧当轴之士，身兼官以十数。大极其尊，小录其要，几事之失，十恒八九。而世族贵戚之子弟，陵迈超越，不拘资次。悠悠风尘，皆奔竞之士；列官千百，无让贤之举。

子真著《崇让》而莫之省，子雅制九班而不得用，长虞数直笔而不能纠。其妇女庄栉织纴，皆取成于婢仆；未尝知女工丝枲之业，中馈酒食之事也。先时而昏，任情而动，故皆不耻淫佚之过，不拘妒忌之恶。有逆于舅姑，有反易刚柔，有杀戮妾媵，有黩乱上下，父兄弗之罪也，天下莫之非也。

又况责之闻四教于古，修贞顺于今，以辅佐君子者哉？礼法形政，于此大坏。如室斯构，而去其凿契；如水斯积，而去其堤防；如火斯畜，而离其薪燎也。国之将亡，本必先颠，其此之谓乎！

故观阮籍之行，而觉礼教崩弛之所由；察庾纯、贾充之争，而见师尹之多僻；考平吴之功，知将帅之不让；思郭钦之谋，而悟戎狄之有衅；览傅玄、刘毅之言，而得百官之邪；核傅咸之奏，《钱神》之论，而睹宠赂之彰。民风国势如此，虽以中庸之才，守文之主治之，辛有必见之于祭祀，季札必得之于声乐，范燮必为之请死，贾谊必为之痛哭。又况我惠帝以荡荡之德临之哉？故贾后肆虐于六宫，韩午助乱于外内，其所由来者渐矣，岂特系一妇人之恶乎？怀帝承乱得位，羁于强臣。愍帝奔播之后，徒厕其虚名。天下之政，既已去矣，非命世之雄，不能取之矣。然怀帝初载，嘉禾生于南昌，望气者又云豫章有天子气。及国家多难，宗室迭兴，以愍、怀之正，淮南之壮，成都之功，长沙之权，皆卒于倾覆。而怀帝以豫章王登天位。刘向之谶云：“灭亡之后，有少如水名者得之，起事者据秦川，西南乃得其朋。”案愍帝，盖秦王之子也。得位于长安；长安，固秦地也。而西以南阳王为右丞相，东以琅邪王为左丞相。上讳业，故改邺为临漳。漳，水名也。由此推之，亦有征祥。而皇极不建，祸辱及身，岂上帝临我而贰其心？将由人能弘道，非道弘人者乎？淳耀之烈未渝，故大命重集于中宗元皇帝。

何承天安边论（平实周尽，文气近东京。）

汉世言备匈奴之策，不过二科：武夫尽征伐之谋，儒生讲和亲之约。课其所言，互有远志。加塞漠之外，胡敌掣肘，必未能摧锋引日，规自开张。当由往年冀土之民，附化者众，二州临境，三王出藩，经略既张，宏图将举，士女延望，华夷慕义。故昧于小利，且自矜侈，外示余力，内坚伪众。今若务存遵养，许其自新，虽未可羁致北阙，犹足镇静边境。然和亲事重，当尽庙笇，诚非愚短所能究言。若追踪卫、霍瀚海之志，时事不等，致功亦殊。寇虽习战未久，又全据燕、赵，跨带秦、魏，山河之险，终古如一。自非大田淮、泗，内实青、徐，使民有赢储，野有积谷，然后分命方、召，总率虎旅，精卒十万，使一举荡夷，则不足稍勤王师以劳天下。

何以言之？今遗黎习乱，志在偷安。非皆耻为左衽，远慕冠冕，徒以残害剥辱，视息无寄，故繦负归国，先后相寻。虏既不能校胜循理，攻城略地，而轻兵掩袭，急在驱残，是其所以速怨召祸灭亡之日。今若遣军追讨，报其侵暴，大翦幽、冀，屠城破邑，则圣朝爱育黎元，方济之以道；若但欲抚其归附，伐罪吊民，则骏马奔走，不肯来征。徒兴巨费，无损于彼。复奇兵深入，杀敌破军，苟陵患未尽，则困兽思斗，报复之役，将遂无已。斯秦汉之末策，轮台之所悔也。

安边固守，于计为长。臣以安边之计，备在史策，李牧言其端，严尤申其要，大略举矣。曹、孙之霸，才均智敌，江淮之间，不居各数百里。魏舍合肥，退保新城、江陵，移民南涘。濡须之戍，家停羡溪。及夷陵之屯，民夷散杂。晋宣王以为宜从江南以北岸，曹爽不许，果亡柤中。此皆前代之殷鉴也。何者？斥候之郊，非畜牧之地，非耕桑之邑。故坚壁清野，以俟其来；整甲缮兵，以乘其敝。虽时有古今，势有强弱，保民全境，不出此涂。要而归之有四：一曰移远就近；二曰浚复城隍；三曰纂偶牛车；四曰计丁课仗。良守疆其土田，骁帅振其风略，蒐猎宣其号令，俎豆训其廉耻。县爵以縻之，设禁以威之，徭税有程，宽猛相济。比及十载，民知义方。然后简将授奇，扬旌云、朔，风卷河、冀，电埽嵩、恒，燕弧折郤，代马摧足，秦首斩其右臂，吴蹄绝其左肩，铭功于燕然之阿，飨徒于金微之曲。寇虽乱亡有征，昧弱易取，若天时人事，或未尽符，抑锐俟机，宜审其算。若边戍未增，星居布野，勤惰异教，贫富殊资，疆埸之民，多怀彼此，虏在去就，不根本业，难可驱率，易在振荡。又狡虏之性，食肉衣皮，以驰骋为仪容，以游猎为南亩。非有车舆之安，宫室之卫。栉风沐雨，不以为劳，露宿草寝，维其常性。胜则竞利，败不羞走。彼来或骤而此已奔疲。且今春逾济，既获其利，乘胜忸忄犬，未虞天诛。比及秋末，容更送死，猋骑蚁聚，轻兵乌集，并践禾稼，焚爇闾井。虽边将多略，未审何以御之。若盛师连屯，废农必众；驰车奔驿，起役必迟；散金行赏，损费必大；换土客戍，怨旷必繁。孰若因民所居，井修农战，无动众之劳，有捍卫之实，其为利害优劣相县也。

