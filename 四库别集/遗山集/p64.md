<!-- { "loadSidebar": true } -->
　　天兵南下，经略中土。岁甲戌秋，师次燕西。今行台龙门公年甫十二，随其家人避兵德兴之禅房山。既而尽室被俘。公在一大首领麾下。一日避役御营，犒宴之人什伍为偶，公辄入座共食，意态自如。上举目见之，亲问姓名及所以来者。公跪自陈：“主帅不见恤，无以自存。愿留止营中。”上召主帅，名索公；得之，隶中宫帐下。不三四年，诸部译语，无不娴习，稍得供奉上前。公资禀聪悟，异于常人，进退应对，无不曲中圣意。未几擢之奉御之列，出入帷幄。寒暑旦暮，斯须不少离。千载之会，实始于此。其年出使诸道，所至以称旨闻。车驾征契丹余族，是为西辽。历古续儿国、讹夷朵等城，战合只，破之。遂征逊丹之斜迷思。于普花儿拒印度嗔木连，破其军二十余万。公皆在焉。五六年之久，艰难险阻备尝之矣。上试公已久，熟其材量而悯其劳苦，随以西域工技户四分二千之一，立局燕京，兼提举燕京路，征收课税、漕运、盐场及僧道、司天等事。山东十路，山西五路，工技所出军，立二总管，公皆将之。锡之玉印金虎符。公上奏：“臣有舌在，不烦符节。意以为圣训谆复，孰不畏服？臣口能宣布之。”因固让金符于佐官宋元、高逢辰，别请银章而归。是后立行宫、改新帐殿、城和林、起万安之阁，宫闱司局，皆公发之。明圣继统万国，连绍勋旧大臣，行尚书省事于汉境。节制所及，凡二十余道。分陕之命，公实膺之。以公前后而言，盖胜衣而入侍燕闲，未冠而肃将使指。带刀宿卫，从事独贤；周庐徼巡，靡国不到；经涉万里，出入三朝；仁信笃诚，自结知遇。至于成白门之婚媾，辨谗夫之媒孽；新宫落成，则以有功遍谕；中州抚治，则以无过见知；合侍御而为家人父子之亲，由爪牙而得股肱心膂之寄，眷顾殷重，赐赉稠叠，开国旧臣，莫与为比。古所谓攀龙鳞、附凤翼、依日月之末光、挹云雨之余润者，盖不足道也！公每以国恩天大，不胜臣子区区之情。丙午冬，诣阙拜章：“既以乡郡所创大清安寺为僧众祝严之所矣，恭惟河润九里、泽及三族；姑姊群从，任恤姻睦，率从大庆得之；而于扬名显亲，尚或阙如。人子之心，其何以自处乎？”乃命家老，件右积絫之旧，命文士撰述，铭诸丽牲之碑。谨桉：刘氏世居宣德县北乡之青鲁里，孝弟力田，盖有年矣。曾大父云，自辽日为大家，有子四人：曰璋、曰琼、曰玹、曰瓒。玹之子四人：显仁、字仲明；祖仁、字仲昌；用仁、字仲至；体仁、字仲康。仲至府君即公之考也。公家故大族，又以赀雄其乡，委积丰实，畜牧蕃息。北山之奚家关、西乡之土厚，皆有别业，与世官荣禄家同里闬。出入游观，裘马相尚，轻财好施，少不靳固，求者多所全济。故州里以阴德称焉。府君娶同乡李氏，生三子：长敦、字德厚；季效、字德信，皆无禄早世；公其第二子也。自大父以来，不常厥居，而其先茔止于青鲁西北原而已。窃尝考于“阳报”之说：天造草昧，利用建侯，豪杰之士，乘时奋兴，以取功名富贵者抑多矣！虎或鼠化，蛇非龙讳，亦奚必以凭借积絫而为言？然质之古人，袁氏之四世五公，高密之重侯絫将，一得于平反楚王英之狱，一得之统百万之众，未尝妄戮一人。远则传记所传，近则耳目所接见，若此者众，殆不可胜举。惟天爱民甚，一物暴陵则天气为之舛错，故爱人者必有天报。报施所不及者，特十百而一耳！使凭借积絫，一切以谀辞折之，则神理或几乎熄矣。公家出燕、辽之大姓，席曾高之世业；华腴之奉，郁为素侯。至于排难解纷，周急继困，任侠尚气，与时贵并名。源深流长，概见于此。惟公资风土之厚，炳川岳之灵；威德沉潜，策虑愊亿；坐镇衰薄，含纳垢污；独见几微之先，审度刚柔之际；人不能一，我则百之。若夫武臣宿将，专制方隅；交构既兴，怨嫌斯在；公折之以正理，示之以赤心，智勇既殚，重为辑睦。又若失意杯酒，意气妄加；人以兵忧，我惟诚往；和气甫浃而宿怨已平。又若论列御前，皆天下大计；辞情激烈，上为动容；一言兴邦，古无与让。至于宾礼故老、崇尚儒雅，古今治乱了然胸中；慕高贤之归休，师道家之知止；无心富贵而富贵如见逼，畏远权宠而权宠常自至；年甫知命，福禄方来；其深略远图、忠良明智，上以尊主、中以庇民、下以为刘氏无穷之传，当大书、特书、屡书之，不特一书而已也！夫忠以报国，孝以起家；立身行道之义彰，慎终追远之德厚。不有金石，后裔何观？乃为之铭。公名某，字德柔，以小字某行。八子，某其长，已袭世爵云。其铭曰：

　　有佳者城，武宁其原；是为龙门，刘氏之阡。刘为大家，出用武国；从公曾门，孔武且硕。孔武且硕，唯幽、燕之习；曾是义侠，而多潜德。斤斤我公，有见于几；年甫胜衣，知大福所归。惟左右是奉而不违。开阖风云，出入范围；婉娈龙姿，跃而天飞。股肱心膂，成体而一；穆陵无棣，赐履而十。命以南伯，方国是式；于蕃于宣，汝明汝翼。丘山其崇，川谷其容；望之巍然，允矣钜公。纪有旗常，勒有鼎钟；何以配之？钱氏表忠。冕巍峨，奋无所阶；世寻丕祚，公有自来。宗起起宗，畴宗之德；公溯其流，谓必有开。公侯之世，其终必复；家食旧德，史遗往躅。狱有平反，将无妄戮；神理不遐，敢专其福。岷山导江，小川三千；发源滥觞，其必不然。我作铭诗，述刘宗之先；祝公眉寿，而保鲁为忠孝无穷之传。

　　归德府总管范阳张公先德碑

　　范阳张公汉臣，遣其参佐陈玠、李侃、侯弁，自曹南走书币及予于顺天。书谓予曰：“子良不敏，爰自束发以良家子隶军籍，转战南北将四十年。冯藉先世积善之旧，生还乡国。乃辛丑某月得用侯伯之服之礼，展省坟墓。考之令甲诸仕及通贵，庙与墓俱有碑，应用螭首龟趺之制。窃不自揆度，思得文士之见信于人者撰述之，以侈光宠，以昭前人，以俟百世之下。维吾子惠顾之。”曩予在大梁，承乏左曹之都司。壬辰之围，外援阻绝，危急存亡，朝不及夕。或有言宿州节度、宗室众僧奴之幕客张子良由闲道赍奏牍至者，都堂趋召问所以来。公为言：“国用安自涟水来归，纠合义徒，刑牲歃血，誓为勤王之举。以游骑旁午，跬步千里，无敢进奏者。子良感激自奋，独与裨将张平夜行昼伏，闲关百死，乃今瞻拜京阙。幸疾得归报，无失事机。”即日召对便座，劳赐殷重。凡奏牍所请眷倚用安者，无不开允。符节、印绶、衣带、弓矢、书诏、诰命，凡系之左曹者，予得与闻之。朝议多公机警绝出、占对详尽，虽素官无以过，啧啧称叹，率以远业期之。及公将使指还，都人日望东师之至。而用安天夺之魄，心计蹉跌，进退狼狈，迄无所成。公信义昭著，独为时论所保任，故继有鹰扬骑都尉、徐、宿节钺之命。予亦备闻之。公初北归，介于东明商君孟卿父子、及崔君君佐、王君安仁两君，以此碑为言。盖公颇知予，而予亦尝望见眉宇于众人之中，愿交之日久矣！诚得秉笔以相兹役，使孝子之情尽、诸侯之礼备，固所愿也，其敢以固陋辞？维张氏族出范阳，其家于县东仇家里者不知其几昭穆矣。自公曾大父甲而下，皆隐德不耀。大父臣甫，资禀高亮，不亲细务，恤贫乏、乐施予；又谨于事佛，日诵《般若》为课，重惜物命，未尝烹割行及庖湢，闻家人茹荤，则睨而不顾；寿八十有七，怡然坐逝。祖妣王氏、李氏，生子三人，其季讳圭，纯质有父风。明昌壬子之夏，三水泛溢，漂坏庐舍，至于丘垅亦为湮没。圭与长女李乘船筏，百计访求，仅得祖考遗骸于泥淖之下。其濒于死者屡矣。妣宋氏，慈仁勤俭，孝于舅姑；生子二人，长即公，次曰子明。子明仕为鄜州、洛交主簿。母有前识，谓公材干特达，后当贵显，常戒之毋妄杀，以仁爱为怀。墓故在三水之阳，惩创水祸，改卜其阴，乃在所居之西南原。见于辛丑新阡者，特二世耳。初，大安兵兴，公以材选为军中千夫长，以功迁都统。时耕稼既废，道殣相望，乃率涿州定兴、新城户数千，就食东平。甲申秋，枢密院檄公迁寿春，充防城都提控。州将夏全反覆变诈，动与公不相合，公谋舍去之，未能也。壬辰正月，全劫州民出屯鸡口，州随为李敏所据。公弃家属，募死士数十辈，径入敏营。敏一夕三召公，公辞情慷慨，感动左右，三欲害公而不能也。夏全北行，公与宿州帅克石烈阿虎劫之，遮老幼数万，灵壁之围遂解。全不胜愤。会邳、徐军来复仇，公复与宿帅众僧奴斫全营于蕲县，全仅以身免，至遗其金虎符而去。未几，疽发背，死于扬州。公在两淮，初非本策，笪以地土卑簿，风俗不相一，感念先垅，遂有鸿鹄高翔之志。以戊戌冬，拥麾下数万众，自泗州北归。大帅以闻，随拜颛制方面之命。尝谓全燕疆界广阔，风土完厚，自秦灭六国而郡县之，迄唐中叶，卢龙一军，雄视赵、魏，郁为大镇。以枣栗之利、车骑之盛言之，则为用武之国；以太行、恒山挟右碣石入于海言之，则为天地之藏。海山沉雄，通贯斗极。人禀其气而生，或客于其乡，或仕于其国，率多魁伟敦庞宏杰之士。至于游谈剑侠，倔起闾巷闲而掉臂于王公之门，排难解纷，遂以功名显者，往往而在。盖不至于人物渺然，绝无而仅有也。汉车骑将军之子孙散居涿、易闲，虽谱谍散亡，无从考桉，其风声习气、歌谣慷慨，风流犹存耳。公策虑愊亿，气节豪宕，其走夏寇、使大梁，特暂有所试，已足以信眉高谈，无愧天下，况乎膂力方刚，委任伊始。侧闻下车睢阳，首以增筑学舍为事；幕府省静，日得近见文儒，考论今古衣冠之整洁，车骑之闲雅，骎骎乎承平礼法之旧；他日极其所至，岂特长一道将军而已邪？故予既论次先德，并以公出处附之，欲人知张氏所以起其宗者盖如此。其铭曰：

　　立木柏松，文石龙蛇；郁彼新阡，乡国之华。千骑来归，大纛高牙；展墓而入，州人惊嗟。繄张世之先，秉心柔嘉；播而获之，犹上农之禾，月计之则有余，理无僭差。西州既东，兵连两河；锄耰棘矜，奋而横戈。矫矫维公，矻立不颇；维军律是从，战功日多。夏寇黥髡，剑佩巍峨；食饱而飏，诞为盗夸。公斫其营，壮士无哗；惭愤亡几时，化而虫沙。有来同盟，唇齿辅车；诣阙拜章，畏途褒衺。孰为田畴，而充负荷？公之义声，金石不磨。大邦维翰，淮海无波，公力方刚，公寿亦遐。相彼发源，渊其未涯；我卜行营之原，当置万家。

　　临淄县令完颜公神道碑

