<!-- { "loadSidebar": true } -->
　　【某】靖康丙午春以尚书右丞充亲征行营使时少师韩公实麾下每嘉其有忠勇迈往之气建炎丁未夏防恩召除右仆射赴行在所少师迓于睢阳逺郊戈甲旌旗辉映道左迨今六年【某】以罪戾忧患之余卧疾江海少师被命宣抚闽部相见有故人恋恋之意既而躬率将士克复建城讨荡羣冦一方宁谧奏功凯旋将复言别随行有旧赐丝战袍镂装松文劒镀金银纒笴鎗金花团牌山林病夫无所用之輙以为赠愿持此为圣主折冲御侮讨叛敌忾建中兴之功使衰病者増气不其韪欤赋诗二章以识别且见意云绍兴壬子仲春晦具官【某】序
　　冦骑当年犯帝阍腐儒谬使护诸军尚方寳剑频膺赐御府戎衣幸见分丈八蛇矛金纒笴团栾兽盾绘成文山林衰病浑无用持赠君侯立大勲
　　旧钦忠勇贯三军每一相逢更絶伦鐡马金戈睢水上碧油红斾海山濵气呑勍敌唐英卫力破羣凶汉禹恂圣主中兴頼良将好陪休运上麒麟
　　奉赠宣抚孟参政二首
　　赤子潢池学弄兵柄臣仗节到闽城布宣威德雷霆奋【克建城日雷初发声】慰抚烝黎雨泽倾【自去冬久旱王师来乃雨】鏖战指踪烦妙畧凯旋铙鼓震驩声灵旗径向江湖去早定艰难底太平
　　睢阳一别五经春邂逅相逢瘴海濵华髪知公因国事苍顔顾我久埃尘绨袍念旧故人意药裹闗心多病身入觐从容见知旧为言秪欲老垂纶
　　题止戈堂二首奉呈安抚程待制
　　防府繁雄冠列城恩颁符节付名卿貔貅战罢烽烟息豺虎销除氛祲清齐阁已闻铃索静提封更絶羽书惊止戈当自瓯闽始愿挽天河洗甲兵
　　武备森严燕寝东华堂髙敞靓相通坐令戈甲韬藏地尽在樽罍谈笑中案上屈盘香篆袅庭前磊砢荔支红偃藩乐事今多有更咏周诗祝屡丰











　　梁谿集巻二十八
　　钦定四库全书
　　梁谿集巻二十九　　　　　宋　李纲　撰诗二十五【自士子嵗宣抚荆广赴长沙以后作三十九首】
　　防恩除荆湖广南宣抚使知潭州具奏辞免二首
　　辞免不允防恩遣使降赐趣行不获巳受命二首
　　五月六日率师离长乐乗舟如水口二首行次昭武展省祖茔焚黄因防宗族二首道临川按阅兵将次钱巽叔韵三首
　　道庐陵游青原山谒保宁宗老一首
　　八月十一日次茶陵县入湖南界有感
　　次衡州二首
　　降步谅二万众口号四首
　　不果到南岳二絶
　　宿岳麓寺　　　　　初入潭州二首
　　到长沙月余即上章复丐宫祠以诗陈情寄吕丞相元直
　　罢归二首　　　　　教习战舰五絶
　　初去长沙有感
　　自长沙至醴陵道中田皆垦辟道傍有筑室而居者
　　春暮江南道中有感　宿踈山戯成一絶道武夷冲祐观壁间读翁士特郎中留题追怀感怆二首
　　自水口泛舟如长乐
　　防恩除荆湖广南宣抚兼知潭州具奏辞免
　　得罪明时忽六年生还新自海南邉分甘伏死巉岩下岂意犹还大将权老似廉颇徒喜饭才非祖逖敢先鞭一封沥血输诚恳深冀皇慈为恻然
　　昔年宣抚两河间行次覃怀已召还壮志久身似叶巧言终使罪如山士风欺蔽犹前日君命牢辞秪厚顔回首追思七年事孤危易感涕空澘
　　辞免不允防恩遣中使降赐趣行不获已受命二首
　　圣主隆恩雨露颁特迂星使下天闗自嗟犬马虽衰疾敢避朝廷正急难龚遂有心安渤海谢安无计恋东山中原恢复吾何敢且与君王镇百蛮
　　频年巨盗据荆湖自是廷臣计画迂虎兕傥令随指扰疮痍可使即时苏上流自昔多雄镇内静方能备外虞子贱只忧还掣肘文侯解信乐羊无
　　五月六日率师离长乐乗舟如水口二首
　　力疾驱驰为主恩敢辞炎暑道途勤五更鼓角催行色百里旌旗拂晓云闽粤乍开新幕府灞陵初起旧将军江山满目难留恋试拥雕戈静楚氛
　　画舸连樯泛碧波潇湘去路饱经过山川焕发旌旜色将士欢娱铙皷歌旧学但曾闻俎豆暮年何意揔干戈据鞍马援平生志岂在骊驹白玉珂
　　次昭武省祖茔焚黄因防宗族二首
　　不到乡闾二十秋幸因帝命得来游过家上塜怀先德酾酒挥金学故侯季子归来饶印绶魏舒起废拥貔貅自嗟慷慨防鞍客不及当年马少游
　　兵火烧残井邑空谿山依旧夕阳中故乡自昔悲游子壮嵗来归今老翁细认里闾寻树石怪防旌斾走儿童王师新定囬源盗犹喜田家嵗事丰
　　道临川按阅兵将钱巽叔侍郎赋诗次其韵三首
　　平生多难岂能贤恩许犹持阃外权貔虎幸防分壮士桑榆愧已廹衰年枕前皷角元戎报帐下更筹契箭传多少豪英志恢复问谁先着祖生鞭
　　酷暑脩途起戴星恨无鹏翼激鲲溟折冲未论攘无敌假道何妨小勒兵试使触铙齐作止敢言旗帜益精明三军酺醵皆呼舞頼有贤侯守郡城
　　经纶屯难正云雷误沐恩光玷上台报国有心同犬马和羮无补愧盐梅偶持汉节如荆楚幸防羣英共酒杯更辱佳篇与褒饰珍藏他日诧田莱
　　道庐陵游青原山谒保宁宗老一首
　　老病维摩卧七闽欲邀瓶锡伴闲身愧无拂石眠云分来作轻裘缓帯人小队入山风嫋嫋飞泉出寺石磷磷烦师更举西来意一防阳和万物春
　　八月十一日次茶陵县入湖南界有感
　　忆昔湖南全盛日郡邑郷村尽充实连年兵火人烟稀田野荆榛气萧瑟我初入境重伤怀空有山川照旌节试呼耆老细询问未语呑声巳先咽自从北骑犯长沙巨冦如麻恣驰突杀人不异犬与羊至今涧谷犹流血盗贼纵横尚可避官吏贪残不可说挟威倚势甚豺狼刻削诛求到毫髪父子妻孥不相保何止肌肤困鞭挞上户逃移下户死人口凋零十无八九重深逺那得知使者寛容失讥察今朝幸覩汉官仪愿使斯民再苏活我闻此语心如摧平生况有阳城拙行移州县遣官僚尽罢科须治奸猾巨蠧推穷付囹圄社鼠城狐扫巢穴削平羣盗拊疮痍报政何须待朞月祖宗徳泽感人深周汉正頼宣光哲中兴之运期有在庶以涓防助溟渤少陵酷爱舂陵行千古知心有元结
　　次衡州二首【重阳日曹成以七万人过城下赴本司公参】
　　揺落霜林一半红潇湘秋色有无中未寻岳麓抱黄洞先到衡阳囬鴈峯茱菊有情迎九日旌旗无力舞西风年年佳节多行路玉帐樽罍幸不空
　　弄兵赤子满潢池渤海龚生真吏师欲使循良买牛犊会须哀痛问疮痍东南王气虽方振西北流民自可悲七万虎狼皆敛戢庙堂还有阿谁知
　　马友余党步谅等以万众自江西冦湖南破醴陵攸县屯于衡山县界得报即自衡阳率师次衡山遣兵将夜渡江晨叩其垒贼出不意悉解以降放散驱虏老弱外得精兵七千人分诸将漫成口号四首
　　貔貅一夜渡湘江贼垒朝临尽出降自古成功在机防周郎赤壁岂难双
　　王师破贼凯歌还积甲髙于熊耳山尽选精强付诸将威声巳足镇荆蛮
　　赤眉铜马与黄巾汉魏收功岂异人驾驭抚绥要有术从来盗贼本王臣
　　祝融道上苍生雨万事须知总是天宣畅威灵聊塞责乞身从此老林泉【春初有术者推大衍数有诗云祝融道上为苍生雨及降步谅之众正在衡山乃知万事皆非偶然也】
　　余两过湖湘皆以亊阻不到南岳今自衡趋潭意谓决可一到又以新讨降步谅之众不果往为之怅然成两絶句
　　衡岳峥嵘倚太清长时雾雨少晴明我来却恨縁征讨不得祝融峯上行
　　七年三到楚江邉阻上衡山信鲜縁此去便为归老计不知重到是何年
　　宿岳麓寺
　　岳麓久不到兵戈浩聨绵及玆再来游莲宇犹依然隔江望城郭瓦砾稀人烟十里无草木髠尽羣山颠老僧旧相识为语当时縁寇骑中宵来烈火光照天杀人知防何浮尸蔽长川巨盗继凭防奸贪争弄权诛求到骨髓荆棘生荒田兹山二三刹危甚偶得全至今斋厨室不给粥与饘步上法华堂试酌白鹤泉泉味俨如昔松竹自碧鲜端如君子操不为治乱愆【阙】　永空堂慷慨不成眠安得有志士王道还平平太平复旧观山林寄余年
　　初入潭州二首
　　长沙自昔号繁雄兵火连年一扫空犹有江湖资险固恨无方畧畅威风旁通川陜闗河逺下视荆襄指掌中圣主中兴当自此无因借箸感尧聦
　　昔年假道过长沙烟雨蒙蒙十万家栋宇只今皆瓦砾生灵多少委泥沙寸心报国浑忘老四路宣风静不哗秪愿吾皇假年月直从襄汉定中华
　　到长沙月余即上章复丐宫祠以诗陈情寄丞相元直
　　衰病投闲不记年误恩暂到楚江邉布宣威德销羣盗循抚疲癃理废田报国固将求尺寸乞身又欲老林泉归欤晩节知无悔頼有元台为保全
　　余行次衡阳弹压曹成七万余人出湖南境移师衡山降步谅二万众既入长沙次日即遣师降王进三千人于湘乡县七星寨复破王俊三千余人于邵州其余羣盗以次讨定凢五万余选择精锐得万二千人分诸将境内遂安流移归业上章复丐宫祠未报间闻有防废宣抚司及以言者罢去有感二首
　　起废无因许退藏报恩欲效短中长固知吉甫无张仲犹冀文侯知乐羊破贼功名嗟寂寞呑燕志气已凄凉春鸿秋鷰空来徃昭氏成亏可两忘
　　大将呼来若小儿片言罢去复何疑才如颇牧犹遭谮功似韩彭未免危往事防畨萋菲织孤忠惟赖圣明知归欤久得山林趣丹荔青蕉正是时
　　长沙有长江重湖之险而无战舰水军余得唐嗣曹王臯遗制创造战舰数十艘上下三层挟以车轮鼓蹈而前駚于阵马募水军三千人日夕教习以二月十八日临清湘门按阅旌旗戈甲一新观者如堵成五絶句以志之
　　车船新制得前规鼓蹈双轮势似飞创物从来因智者世间何事不由机
　　战舰初成阅水军旌旗戈甲照湘濵浑人未识舟师制叹息工夫若鬼神
　　长江巨浸虽天设控制隄防本在人暇日不为坚守计临危何以扼通津
　　曹瞒百万瞰江濵谁遣孙郎防解纷满眼旌旜风浪里景升方觉是鸡豚
　　刘裕当年西入闗楼船浮渭取长安不施舻櫂争先进坐使秦人破胆防
　　初去长沙有感
　　恭承嘉惠半年余千里宣风愧术疎岂有恩威思将士漫劳稚耋拥轮舆鱼归江海身方适鸟出樊笼意已舒多谢吏民相眷恋使君此去欲悬车
　　自长沙至醴陵田皆垦辟有筑室而居者
　　年来盗贼若氷销襁负归民满四郊烟雨一犁初破土江村环堵且诛茅疮痍不扰生新肉燕雀无虞返旧巢安集勤斯徒自叹勿令虎兕更咆哮
　　春暮江南道中
　　江上风光烂不收一年春物又将休鸣鸠乳燕自相得飞絮落花如许愁目极闗河天杳杳身归闽粤兴悠悠往来踏遍江南土已约幽人老一丘【临川遇东林珪相约同老林下故有是句】
　　宿防山戏成一絶
　　疎山縁熟岂无由蹔到人人识故侯临别慇勤语禅子秪来托宿不来游
　　道武夷冲祐观壁间读翁士特郎中留题追怀感怆二首
　　昔年曽谒武夷君先遣瑶山入梦魂旧事追寻如电激此身来徃任云奔羣峯缥缈淩空翠一水萦纡帯雨浑愿向明时乞骸骨诛茅深隠洞中门
　　昔年曾约武夷孙仙赏心违莫共论地下修文君巳逺世间多难我犹存题诗屋壁事如昨洒涕烟霞声为呑英爽故山应未冺试凭楚些与招魂
　　自水口泛舟如长乐
　　行尽青山泛碧溪湖平波穏画船移春鸿秋燕岂人力明月清风长我随万事纠纷何日了一生襟抱有谁知落帆巳到钓台侧恰似南柯梦觉时



　　梁谿集巻二十九
