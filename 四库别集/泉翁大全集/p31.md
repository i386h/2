<!-- { "loadSidebar": true } -->
　　不肖孤若水稽颡拜启大巡陈先生侍御年兄执事。昔在通州，夫役之助，济旅衬於艰难，此刻骨之感也。乃者下车腆祭，即临贲先灵於泉壤，此铭心之感也。继此书札殷勤，存念忧废，惓惓之意，亦已独至矣。前日敬遣小儿拜疏称谢於门外，而阍人戒严，不达而返。方且感怍不已，十一月十八日忽本县承本府文移赍送到察院，处置坊牌价银一百四十九两五钱七分，事出寻常，心加惶惧，仰仞高义至厚也，感惠至渥也。然心有未安，义难奉命，辄不自外，当即辞回本县，犹恐执事者不察鄙情，谨用拜疏於左右。窃闻之，君子之辞为也，以义而不以利。君子之爱人也，以德而不以姑息，是故德义行而后无伤廉伤惠之悔。夫坊牌之设，固当道盛举。今已有之，即不宜重冒。执事之义厚矣，惠渥矣，又因以为利焉，其如义何！亦贤者所不取也。夫向者高堂未倾，苟为娱养，辞为之义所不惶恤，犹然追悔。今荷塘墓木且拱矣，复何为哉？此不肖所以不敢自外，直义吐情，以无负於相爱之雅也。伏惟侍御兄独持风裁，凛然南下，莅广之初，首去奸邪，裁抑狱讼，务得大体，不事烦苛，而一时奸贪敛迹，吏民肃清。不肖孤虽处忧疾，蒙波及者多矣。固不待此举而后惠也。所冀仁人推荐我之义，以及一方之贤，举加我之惠，以及一方之民，则不肖虽不受，犹愈於受之者万万矣。伏希高明鉴我以情，爱我以德，不以方命为罪，不以却之为不恭。幸甚幸甚。 
　　
　　答王阳明书 
　　
　　不肖孤适在禫除之际，忽接手谕，此心悲喜交集。赣当四省之冲，殊为重任，以老兄当之，天下属望不浅矣。不肖固为朝廷喜，亦为老兄惧也。适闻捷报，为慰可知。前此欲遣人走贺，以无纪纲之仆，遂辍。兹因还使，拜附粗段一疋，少具菲意，惟俯鉴幸甚。前叶以嘉来手谕，中间不辟佛氏，及到底皆空之说，恐别有为。不肖顽钝，未能领高远之教。虽若小有异同者，然得於吾兄者多。此一节宜从容以候，他日再会，或有商量处也。 
　　
　　寄阳明都宪 
　　
　　若水遂为西樵之烟霞所留，北行之计不果矣。匪直以烟霞也，德之不修，学之不讲，所志未就，终以为忧，此吾心之所汲汲皇皇者也。近於西樵碧云云端之间，卜得一藏修之地，甚高敞盘郁，殊为称意，此天之所以与我甚厚，亦有一二学子相随。甘泉年来为贼所迫，必寄家於广城之外，而独往於西樵，虽不免时或省家，亦以不入城为戒也。仆非敢为长往之计，遂与老兄远。且作二三年之规，或天有意於斯文，必有良会耳。近日一二文字，令人录於别纸，并西樵诗奉一览求教。人便，不惜常示及为望。不具。 
　　
　　寄应原忠吉士 
　　
　　向承提舶将到祭文礼币，即恭奠於先妣灵位，载读手教，情文甚悉，哀感无量。闲居乏便，一向未作谢启，兹又承寄李大尹来手简兼诸作，宛然如接风度。间期以今冬与宗贤兄见过甘泉，甚慰。即告山灵拥帚矣。仆五月已从吉，未尝一出。八月二十间往祭石翁先师墓，遂游西樵山，卜居於霞洞，正在碧云云端村之间，十月间必兴工板筑矣。西樵在江海之中，四邻无山，壁绝侵云，鸟道以入。中有宝峰寺，锦岩岩庵，又有碧云、云端、云路、石牌诸村，宛若桃源。其居人约有二百烟火，皆以种茶为业，烟霞之下，高敞盘郁，可以居高望远，最为西樵之胜处。二兄若果来，此下榻之地也。 
　　
　　寄王阳明都宪 
　　
　　若水顿首启。生乞养病疏，十月十日已附铺马去矣。计十二月必达，可遂志也，生以十月七日入西樵，筑烟霞洞土楼小屋二层，外为正义堂，又外为门楼。屋之西有石洞，奇石如芙蓉，立其亭，曰面壁亭。稍东有小岩，一石竖如仙掌，谓之仙掌岩也。东有大科顶，樵之最高峰也。下有双泉，樵之最高泉也。其侧有七石榻，对二泉之间，为一亭，名丽泽亭，又稍东为入烟霞后洞，其口有二石如门，为后洞门。其南又有九龙岩、七星岩。烟霞之前为云端村，其下有石壁如削，有一岩在壁上，无路可入，流泉悬壁而下，名垂虹泉。泉侧之地已得之，为峻洁亭。其间有田数十亩，颇欲置之以为躬耕。凡此皆在樵顶。近日学子亦稍来相依。诸役冬间可落成，即携妻孥入居之矣。闻老兄经略良勤，有功於人，学之效也。但闻时事日非，彼处隐忧不可测，日夜思之，未知兄脱驾之地也。曰仁处奠愧迟，奠文已具，早晚当附梁进士转达也。当如命为作一传，第未详履历，不敢下笔耳。 
　　
　　与杨士德 
　　
　　接贤契樟树发来书，知吾贤契立志之坚，迈往之气，倍进於荷塘矣。一日千里，非贤契其谁望耶？幸甚！幸甚！所示立志及用功处，盖皆私淑於薛子，得於阳明者，第须究竟源头，直令无毫厘千里之谬，乃为至学耳。仆近避山寇，携妻孥顿於广城而独身卜筑西樵之烟霞洞，颇得佳胜，为楼为亭，进修其间。贤契若有相寻之约，当不在小华而在此山之巅矣，所怀万万，非面不既。 
　　
　　报应元忠吉士 
　　
　　九月朔日书，并前此数封俱领。仆入山之报，前十月书附吴提舶者已是大略。入山迄今三四月，在大科峰下烟霞洞之中，堂曰正义堂，阁曰乐阁，堂后有茹芝堂，后为崇经楼，各已讫工。拟此月望后携家来居之。又有烟霞后洞，又后九龙洞，初梦得之，辟岩以居，此其三昧也。有卧龙岩垂虹洞，左有面壁亭，右有丽泽亭，皆在西樵之巅，上有九村，悉出云霞之表，与世相隔，若桃源也。 
　　
　　寄王阳明都宪 
　　
　　十月初及郭总戎行，皆尝有奉疏。梁进士焯行，又附徐曰仁奠文香币，未审彻览否？若水烟霞之筑已讫工，又得九龙洞、垂虹洞诸胜，可以安居自老矣。闻老兄方事夹攻之兵，应甚勤苦。若此事一了，不论功之有无，可以此时不再回府，卧病他所，累疏极言自劾，决策引退。此一机会也，过此即他事又相继上手，吾莫知兄所脱驾矣。盖兄之隐祸，前有宰相之隙，后有江右未萌之忧，昔尝为兄两虑之矣。若不以此时决去，恐不免终为楚人所钳也。以兄负斯道之望，有明哲保身之资，而虑不出此，吾甚为兄不取也。语云：「当断不断，反受其乱。」兄亟图之。若虑得祸，宁以此得祸耳，不犹愈於为他祸所中乎！兄其亟图之。图之不亟不力也，难乎善其后也。 
　　
　　答霍平易 
　　
　　吾前此窃意吾子无累岩居，以为道家者流也。昨见来简，始知吾子非道者也。夫道者之於圣人，虽大不侔，然有以自立，形骸皆忘，风雨、雷霆、晦冥、寒暑之代乎吾前，吾未尝见之，又安能为我动？匪直不为我动也，天地造化将在我掌握中矣。此道家之说矣。然圣人不贵之，为其虚而无实，实与理相碍而不相入也。故舜纳於大麓，烈风雷雨弗迷，而孔子迅雷风烈必变，所以敬天也，天理也。仁者不忧，勇者不惧，智者不惑。吾将有以告吾子者，而吾子弗我问。於此勘不破，则一梃之木将压我而无有矣，岂但雷乎？吾子之病根正在此。此必往年为雷所惊，因此为心病，故有此狂惑之言。此不可不理会。程子云：「目畏尖物，室中悉置尖物，久之则自不畏。」此犹是就一处言之耳，若直穷其理而养之，则自无此病矣。不然雷者天地至灵之神也，岂拘拘求一善人如吾子者哉！此所谓吾理义之甲兵，孔门之力士也。候面尽之，且安心。 
　　
　　病中与方西樵 
　　
　　二礼经传测，予自读礼时得其意，自大祥后已执笔。今二年，仅脱稿，其成之之难也。此稿且未欲出示人，冀后有进，逐年窜改，至六十七十出之，未晚也。承吾弟索观，念与吾弟一家一体，故不自外，然亦欲可否以改也。 
　　
　　复方西樵 
　　
　　见足下用心密处，虽不必一一与鄙见同，要之不可偏废也。如不睹不闻之说，区区初得之，似为独见，及得执事言之，适与鄙说合。此等近世学者岂常虑及也？须大段将来涵养，不为客气所胜，乃佳耳。不然只是说也。每每见足下书简议论间，客气发作，试自取反观之可见，及与象山所谓胜心者，皆不可不自省克去也。千万。 
　　
　　先简西樵 
　　
　　承谕厥有惊发成心、胜心、习心三者，皆不可有，必去此乃可以入道也。二原反复数次，谨且完璧，其精当处及疑处，略已一一札记，必吾弟欲此书之传远，乐闻鄙说，乃可进於左右也。偶阅前札，观二礼测所谓斟酌次第者，必有其说，可开发否？望并中庸测批示付去手也。 
　　
　　寄阳明 
　　
　　恭谂执事以大功显受休赉，儒者之效，斯文共庆，甚幸！甚幸！谨拜粗币，用伸贺忱，幸惟鉴念而存焉。仆遁迹荒野，索居离群，日夜以魂梦相寻於千里之外。如欲会晤漕溪之间，以究所未闻，而不知其势不可或得也。前附潮人数通，必彻左右，未蒙示下，以为怏怏。向送陈世杰求放心之说，正欲与高论互相发。迩闻渠报兄有辩说，恨不得一见以讲去我偏也。且兄又何嫌而不即示我耶？夫学救偏者也。如其不偏，何俟讲学？故学者，大公之道也，每见程氏兄弟说又不同，而张、朱订论不容少贷，昔者夫子忧学之不讲，夫讲必有同不同，不必同，所以求其同也，然后义理生焉。如彼二磨，其齿不齐，然后粟米出焉，故天地之所以能化生万物者，以阴阳变合之不齐也。兄其无嫌於小不齐之间，不直以教我，而或论说於人，无益，惟兄其择焉。不宣。 
　　
　　寄马伯循天曹 
　　
　　往在京师，正欲与执事往还，交致琢磨之功，以资丽泽之益，每为事势所杆格，故心切而迹不通，岂非命耶！及不肖罹大故，而执事亦有子夏之戚。不肖扶柩南奔，闻执事寻亦西归矣。失此机会，南北万里，不知合并有期否也。惟执事践履笃实，今兹退处，与仲木讲磨，必有大进步大得力处也。学废迫丧久矣。所赖以振复斯文，若非执事诸贤而谁耶？仆自去岁服阕后，拜疏乞养病入西樵，由与世相隔，益得与二三学子讲习，切於执事敬上用功也。高明所得，望不以远示及，甚幸。 
　　
　　答冯元理 
　　
　　昨见来札，知吾元理近日用心切於病痛上著力，幸甚！夫学求以去其病而已，病也者，害夫道者也，此道平铺 日用人伦之间，若大路然，人病不求耳。子归而求之，有余师。人谓孟子拒曹交，不容其受业者，非也，此孟子指实事教人处。圣贤言语通是切近，何尝奇异？忠信孝弟四字，求之尽无穷，惟圣人为能尽之。此道甚平易，求则得之。不审元理所谓动见矛盾者，何耶？未有行孝弟而父兄不悦者，患不行耳。若有难处，恐亦骄吝之习为之梗也。其要在敬以养之也。 
