<!-- { "loadSidebar": true } -->
　　甚苦大智季月烦暑流金铄石聚蚊成雷封狐千里以兹玉体辛苦行阵乃眷西顾我劳如何自獯丑慿陵羯胡叛涣吾年为一日之长属有平乱之功膺此乐推事归当璧傥遣使乎良所迟也如曰不然于此投笔友于兄弟分形共气兄肥弟瘦无复相代之期让枣推棃长罢懽愉之日上林静拱闻四鸟之哀鸣宣室披圗嗟万始之长逝心乎爱矣书不尽言【并梁书　迟南史作希】
　　与魏书
　　【武陵王纪帅兵东下梁主绎甚惧与魏书宇文泰曰取蜀制梁在兹一举遣尉迟逈自散关伐蜀下之】
　　子纠亲也请君讨之【李文子蜀鉴】
　　庆南郊啓
　　大裘而冕陶匏以质黄钟既奏云门斯舞乐谐六变歌陈九徳感天动神式展诚敬
　　庆东耕啓
　　伏惟陛下敬授民时造幄籍圃汉之元鳯未足捧羁晋之太始非堪扶毂但承明侍从即事末由周南留滞伏深恋仰
　　上谷充军粮啓
　　臣闻金城千仞必资守粟革车千乗其在馈实愿武车绥旌列飞鸿之行陈奉辞受赈揜挚兽于防虎贾逵渠水虽曰难踪梁习劝农窃知自勉
　　谢敕赐第啓
　　窃以汉赐五伦寔云清吏魏宠卫臻用旌庸直未如灵光轮奂睢阳爽垲北连城阙有似甄侯之舍东壁市荣深豫章之圃昔狼望未平冠军辞宅马池犹隔雍丘让邸臣慙霍曹逺志但识君命无违再思庸陋九殒非答【赐初学记作锡圃作门霍曹作曹霍】
　　谢上画防敇褒赏啓
　　臣簿领余暇窃爱丹青云台之像终违髣髴宣室之圗更难议拟成蝇罕术画马踈才人非世将恩深晋帝之赏迹愧景山宠逾魏皇之诏
　　谢敕赐褥啓
　　昔汉后锡貂魏君送褥未有兔来王黄龙作贡便觉肃眘非遥挹娄无逺
　　谢赉车螯蛤蜊啓
　　车螯味髙食部名陈物志蛤蜊声重前论见珍若士竝东海波臣西王母药雀文始化燕羽犹在体润珠胎形随月减
　　啓东宫荐石门侯啓
　　切以鳯鸣朝阳必资蓝田之宝龙门点额亦俟堂溪之珍是以紫玉见称黄金为贵文传梦鸟学重灵蛇点漆凝脂事逾卫玠浑金璞玉才疋山涛昔翟阳隠逸见称庾亮陈平器局被荐无知以人废言诚増悚詟进贤上赏伏待慈照
　　上东宫古迹啓
　　师宜八分之巧元常三体之妙史籕李斯之篆梁鹄曹喜之书莫不摠华桂宫盈满甲馆窃以鸾惊之竒既闻之于索靖鹰跱之巧又显之于蔡邕是以游雾重云传敬礼之法鸟颉鱼颃表杨泉之赋颇好六文多慙三礼尚方大篆既其牢落柱下方书何曾髣髴空慕河间之聚书竟微东平之献表齐攸尺牍顾巳缺然北海楷终成难拟【竒一作势】
　　谢东宫赉陆探微画啓
　　工逾画马巧迈圗龙试映玉池即看鱼动还傍金屏复疑蝇集史迁暂覩悬识留侯之貌汉帝一瞻便见王嫱之像
　　谢东宫赐白牙镂管笔啓
　　春坊漆管曲降深恩北宫象牙猥防霑逮雕镌精巧似辽东之仙物圗写竒丽笑蜀郡之儒生故知嵇赋非工王铭未善昔伯喈致赠才属友人葛龚所酬止闻通识岂若逺降鸿慈曲覃庸陋方觉瑠璃无当随珠过侈但有羡卜商无因则削徒怀曹植恒愿执鞭
　　谢东宫赐弹棊局啓
　　绎本慙游艺弥愧拂巾鳯峙鹰扬信难议拟鸟跂星悬曾何髣髴莲花未易玉屑不工縁邉之法庶遵细柳之阵徘徊之势方希明月之楼子桓有锡闻于邃古季绪防赐即事可传
　　谢东宫赉貂蝉啓
　　挹娄之毳曲降鸿恩丽水之珍复防殊奨东平紫貂之赐非闻暖頟中山黄金之锡岂曰附蝉坐变仲尼之容増晖允南之貌
　　谢东宫赉宝枕啓
　　泰山之药既使延龄长生之枕能令益寿黄金可化岂直刘向之书阳燧含火方得葛洪之说况复重安玳瑁独胜瑰材方松非匹称榴未拟
　　谢东宫赉辟邪子锦白褊等啓
　　伏承赉辟邪子锦白褊等者江波可濯岂籍成都之水登髙为艳取映鳯皇之文至如鲜洁齐纨声髙赵縠色方蓝浦光譬灵山试以照花含银烛之状将持比月乱合璧之晖
　　谢东宫赉麈尾锦帔团扇等啓
　　扬雄口讷本贵谈端田蚡貌寝终于丽饰始兴之扇方斯非拟邺中之锦匹此为轻方愿此仁风既动承华之气服兹怀袖复比文若之香
　　谢东宫赉花钗啓【白孔六帖作简文帝】
　　苣乱九衢花开四照田文之珥慙于宝杗王粲之咏恧此乘莲九宫之珰岂直黄香之赋三珠之钗敢髙崔瑗之说况以丽玉澄晖逺过玳瑁之饰精金曜首髙践翡翠之名
　　为妾夜姝谢东宫赉合心花钗啓
　　未得投壶先应含笑不因鸾鳯自能歌舞夜姝昔往阳台虽逢四照曾游澧浦惯识九衢未有仍伐爵钗还胜翠羽饰以南金装兹丽玉脩靡夫人本分章华之里中山孺子独荷春宫之恩有志当熊无期投阁【尺牍竟作夜姝误】
　　为妾夏玉安丰谢东宫赉锦啓
　　舒将竝石堪来暮雨萦持结缆剰可荡舟秦川书字妙能八体邺县登髙真堪九日宋姬赠马未足为荣冯媛乗车方兹非宠
　　谢东宫赉瓜啓
　　金荣始荐琼蕊载珍味夺蔗浆甘逾石蜜
　　谢东宫赉蒸栗牛啓
　　色似秘府之书毛类陈王之玉骍角未竒莹蹄非贵
　　谢晋安王赐马啓
　　绎武媿仲都遂防大骊之锡儒谢春卿空颁名马之赉故以取方驎友自疋龙媒不待景公婉如齐画无劳马援翻等汉铜岂有灭没黑龙连翩白马钱文见重津名取贵相彼骐骥犹深恋主矧伊伏枥弥结怀恩【并艺文类聚】
　　荐鲍几表【几梁书作机】
　　臣某言臣闻思皇多士仄陋所以明敭畴咨熈载髦俊所以并作斯固殷殿初基拾龙渊之宝虞祠始构献鳯管之玉旌蒲出鲁贲帛归齐颂声既兴盛业斯在伏惟陛下则天纬地乗正驭才沙汰八风澄明六合叶登梦之客日贲于丘园韦毂投钓之臣相望于魏阙故以物无遗宝矣振鹭有充庭之讴白驹罕空谷之咏洋洋济济无得而称者焉臣诚愧知才职非选举窃以进贤上赏蔽贤显戮敢縁斯义用举所知伏见臣府中録事叅军东海鲍几年五十有七字景门庭雍睦立身贞退博涉文史颇闲刀笔忠公抗直出宰亷平雅志深安贫专静解巾入仕三十余年自游臣府一纪于兹前宰东邑实有二鲁之风近处南台欲尊两鲍之则伏揆天严巳当简在脱防显居良局登以清贯将齐毛玠古人之服实同呉隠酌水之亷昔丁隈牧州陈顾翟之好礼徐靖为郡荐袁奂之笃学桓范驱传先举管宁朱则剖符亦称董直臣才非往哲识媿前修轻尘听览伏待斧钺谨表
　　荐顾恊表【时有诏举士表上召拜通直散骑常侍兼中书通事舍人】
　　臣闻贡玉之士归之润山论珠之人出于枯岸是以刍荛之言择于庙廊者也臣府兼记室参军呉郡顾协行称闾里学兼文武服膺道素雅量邃逺安贫专静奉公抗直傍阙知巳志不自营年方六十室无妻子臣欲言于官人申其屈滞协必苦执贞退立志难夺可谓东南之遗宝矣伏惟陛下未明求衣思贤如渇爰发明诏各举所知臣识非许郭虽无知人之鉴若守固无言惧贻蔽贤之咎昔孔愉表韩绩之才庾亮荐翟汤之徳臣虽未齿二臣恊实无慙两士【文苑英华梁书作纉英华作韩伯并误孔愉荐韩绩见晋书隠逸传】
　　请于州立学校表
　　臣闻公宫之南四术四敎司乐成均六诗六律韶濩既舞羽籥之道行焉党塾兹备离经之志辨焉故不升嵩霍岂识干行之峻不临溟渤安知地载之厚洎乎秦焚金篆周亡玉镜羣言争乱诸子相腾书则夏侯欧阳易则神输道训诗乃齐鲁毛韩传称邹左张夹礼有曲台王史之异乐有龙徳赵定之殊伏惟陛下抚五辰而建五长播九徳而导九州容成为厯兴景云之瑞伶伦吹律应黄钟之琯拨乱反正经武也制礼作乐纬文也若非六经庖厨百家异馔三坟为瑚琏五典为笙簧岂能暴以秋阳纡就望之景濯以江汉播垂天之泽
　　上忠臣传表
　　资父事君实曰严敬求忠出孝义兼臣子是以冬温夏凊尽事君之节进思将美怀出奉之义羲轩改物殷周受命三能十乱九棘五臣靡不夙夜在公忠为令徳若使缙云得姓之子姬昌鲁卫之臣是知理合君亲孝忠一体性与率由因心致极臣连华霄汉慿晖日月三握再吐夙奉紫庭之慈春诗秋礼早防丹扆之训宣帝褒徳麟阁画充国之形显宗念功云台图仲华之象
　　迁荆州输江州节表
　　周有掌节之职汉有符节之令所以子孙慷慨忠肃勤劬无絶终古有髙前载臣自拥麾鹤塞执兹龙节幸逢银山自溢玉烛调年虽免茂之讥竟微辛毗之勇
　　召学生敎
　　昔楚王好诗沛王传易犹且传之不朽以为盛事况吾亲承天防闻礼闻诗方欲化行南国被于西楚
　　答左卫将军王僧辩【时侯景攻没京城密诏世祖大都督中外诸军事大宝元年世祖为荆州刺史犹称太清四年正月僧辩获橘三十子共蒂以献世祖答之】
　　昔文康献橘十有二子用今方古彼有慙色今景之凶恶既稔凯歌之声巳及嘉瑞逺臻但増欢慰【三国典畧】遗王僧辩书【僧辩等讨侯景军至巴陵闻郢州陷因留戍之湘东王绎遗僧辩书】
　　贼既乗胜必将西下不劳逺击但守巴丘以逸待劳无虑不克【资治通鉴】
　　答江州刺史王僧辩【大寳二年太宗崩僧辩累表劝即尊位世祖答让】
　　孤以不徳天降之灾枕戈饮胆扣心泣血风树之酷万始不追霜露之哀百忧摠萃甫闻伯升之祸弥切仲谋之悲若封豕既殱长虵即戮方欲追延陵之逸轨继子臧之髙让岂资秋亭之坛安事繁阳之石侯景项籍也萧栋殷辛也赤泉未赏刘邦尚曰汉王白旗弗悬周发犹称太子蜚龙之位孰谓可跻附鳯之徒既闻来议羣公卿士其谕孤之志毋忽【豫章王栋景立为帝】
　　复答
　　省示复具一二孤闻天生蒸民而树之以君所以对扬天休司牧黔首摄提合雒以前栗陆骊连之外书契不传无得称也自阪泉彰其武功丹陵表其文徳有人民焉有社稷焉或歌謡所归或惟天所相孤遭家多难大耻未雪国贼则蚩尤弗翦同姓则有扈不賔卧而思之坐以待旦何以应宝厯何以嗣龙图庶一戎既定罪人斯得祀夏配天方申来议也
　　又答王僧辩等
　　【大宝三年二月王僧辩众军发自寻阳世祖驰檄告四方及僧辩等平侯景传其首于江陵又奉表劝即尊位世祖答之】
　　省表复具一二羣公卿士亿兆夷人咸以皇天睠命归运所属用集宝位于予一人文叔金吾之官事均往愿孟徳征西之位且符前说今淮海长鲸虽云授首襄阳短狐未全革面太平玉烛尔乃议之【并梁书】
　　辞劝进表【是时巨寇尚存未欲即位四方表劝前后相属乃下令　大宝二年】
　　大壮乗干明夷垂翼璿度亟移玉律屡徙四岳频遣劝进九棘比者表闻谯沛未复茔陵永逺于居于处寤寐疚怀何心何顔抚兹归运自今表奏所由竝防若有啓疏可写此令施行
　　劝农令【大寳三年】
　　军国多虞戎旃未静靑领虽炽黔首宜安时惟星鸟表年祥于东秩春纪宿龙歌嵗取于南畯况三农务业尚看夭桃敷水四人有今犹及落杏飞花化俗移风常在所急劝耕且战弥须自许岂直燕垂寒谷积黍自温宁可堕此苗坐飡红粒不植鷰颔空候蝉鸣可悉深耕溉种安堵复业无弃民力并分地利班勒州郡咸使遵承
　　侯景平解严令【大宝三年】
　　军容不入国国容不入军虽子产献捷戎服从事亚夫弗拜义止将兵今凶丑殱夷逆徒殄溃九有既截四海乂安汉官威仪方陈盛礼卫多君子寄是式瞻便可解严以时宣勒
