<!-- { "loadSidebar": true } -->
　　总得翁才气髙迈其子紫防公文采名重一世议者犹谓不及其父所与安君子伸二帖称叹如许欲得名章俊语为定山中故事求新诗以矜式此翁岂轻为许可者耶
　　跋抚州崇仁县义约
　　媺哉义约之立也风俗之媺恶繋乎士大夫先正名公有以孤生荐于乡厯求裹粮于亲故终不满千钱愤且慙挂钱于城门矢之曰我且显当徙族以去已而果然非轻去父母之邦葢病其里俗之不可变也崇仁固多士有因此约而成名他日得志必益思有以媺吾之俗凡济人利物之事相与讲求而兴起之下至田里必有出入相友守望相助疾病相扶持之风近者悦逺者慕一变至道当于此乎取何止为目前寒士之利也耶
　　书魏丞相奉使事实
　　隆兴二年金以兵压境朝廷选使右丞相寿春魏公时在淮东宣谕司议幕见大夫无可使者召对便殿遂授使节敌势方张事变叵测所谓飞矢在上行人在下而公握节抗议动中事机气劲词直要约遂定迄今三十年边境晏然厥功茂矣此书所载皆其实迹也方来归时钥适在都下士大夫皆谓必有醲赏殊渥迎劳境上以宠其至至则论赏如格与平时泛使无异公亦退然即司宗官次而不自言久之而后为右史又久之仅迁左螭亦以序进而已葢平时寿皇鋭意恢复中原绍祖宗之大烈敌未退聴尝诏公尽以礼物授督府为犒军费虽卒就和议圣意不以自安也公既登从班典铨縯纶封駮相继上眷日隆一岁九迁乾道元二间以夕郎摄大夫径除同知枢宻院兼防知政事不数月防预为真是冬遂登揆路宰相代天理物固非赏功之官公之大用君臣遇合殆不以使事至此也制麻初攽贺版如织有客厯叙奉使大节既而曰逮兹登用咸谓畴庸在宵人窃谓其不然待丞相不几于太浅使苏中郎亶典属国固难酬抗匈奴之功然富韩公卒为大臣岂専以使契丹之故公读之以为佳公之意可知矣元丰中裕陵命苏魏公纂修南北通和以来国信文字赐名华夷鲁卫信録仍别録一本付枢庭圣谟逺矣中更丧乱书遂不全呜呼摅髙文之宿愤必有任其责者于此书尚有攷焉














　　攻媿集卷七十
　　钦定四库全书
　　攻媿集卷七十一
　　宋　楼钥　撰
　　题跋
　　跋汪季路书画
　　王岐公立英宗诏草
　　昭陵以英宗为皇子诏曰濮安懿王之子犹朕之子也思陵以寿皇为皇子诏曰艺祖皇帝七世孙也明白洞达晓然使天下后世知之前圣后圣其归一揆大哉王言兹岂词臣之力也哉
　　魏野草堂图
　　冦巴东终于无地起楼台熟魏三山居乃如许宜乎不肯以此而易彼也
　　苏子美诗
　　尝见沧浪补懐素草书至不可辨虽天才豪逸自谓信手纵笔何尝留意然非水墨积习亦未易至此
　　东坡祭范蜀公文
　　唐人赞狄梁公云取日虞渊洗光咸池潜授五龙夹之以飞公称蜀公云导日而升灿如长庚事固不侔词意亦卓然过之
　　东坡与欧阳叔弼兄弟帖
　　苏以欧而显欧以苏而尊荐士蔽贤后人当知所择
　　东坡与林子中论赈济帖
　　荒政无第一手葢蓄积无素聚饥民以千万计仰给于官活者虽多其不免者亦众尽心力而为之尚庶几焉尔坡翁亦自言惩熙寕流殍之祸公私皇皇晓夜措置仅免狼狈九年耕必有三年之蓄古制既不明此贾谊所以哀痛公私之积也
　　黄太史书少游海康诗
　　祭酒芮公赋莺花亭诗其中一絶云人言多技亦多穷随意文章要底工淮海秦郎天下士一生懐抱百忧中尝诵而悲之醉卧古藤诚可深惜宜人者宜于人竟亦不免哀哉
　　蔡京自书窜谪元符党人诏草
　　裕陵裁决庶政动出亲札是时京方为检正建请差官置局类而为书因委京编次迨事徽皇遂以为相业之本违御笔者初以违制论后又以大不恭论其实皆出于京也党籍之设臣子所愤纎悉见于此藁尚可掩乎比其再相以至三入宠任既不及旧御笔一从中出京亦不知所为商鞅立法亲受其弊陨身覆宗诚自取之败国殄民中原丘墟岂不痛哉
　　跋乔仲常髙僧诵经图
　　始余从乡僧子恂得罗汉摹本旧有跋云姚仲常善画而不易得一贵人待之三年一日欣然索匹纸为作应真数日而成其本已经四摹固知失真已远而笔意尚卓然可观众像之外人物鬼神山水树石无不毕备以瑠璃瓶贮藕花小縁茄而上童子隔瓶注视末有大蛇横行水帘中节节间防而意象自全皆新意也恨不得见真笔后又见摹本于苏卿伯昌家则已题为龙眠矣大率事不深考又不谨于阙疑见唐人画则指为道子摩诘不知有卢楞伽辈见国朝画则指为龙眠亦不知有乔君也今见此图洎岩壑跋语为之醒然且知姚之为误也是僧黙诵何经而仙佛诸相缥缈自其口出鬼物俯聴于后皆有妙思又使人之意也消
　　跋游嗣祖所藏帖
　　欧公与薛公期驾部帖
　　欧公有送公期得假归绛诗山行马瘦春泥滑野饭天寒饧粥香最为人脍炙简肃公绛人也公为之壻称其清徳直节家法严子弟多贤材公期岂其人耶
　　山谷草圣
　　草圣可习无如俗何以山谷之髙胜晚乃得脱此耳
　　唐子西与游氏帖
　　蜀士郑太玉与先生游俱好世出世间法尝曰文章习气盍痛扫除雕琢肝肾徒劳人耳先生戏答曰吾宁尽此生笔砚间寂然之乐俟来世尚未晚也其用志如此先生尝谓其子曰我胸中有见成论五百篇当以授汝未几疾作遂殁紫微公以为终身之恨云
　　跋王顺伯家藏帖
　　苏子美锦鸡诗
　　沧浪文采絶羣正似锦鸡虽欲为木鸡可乎悲哉
　　范文正公与尹师鲁帖
　　师鲁自筠州舆疾至南阳托范公以死葢平日之相与者如此
　　韩魏公与尹师鲁帖
　　尝读安阳集及家传公之虑事精审非他人所及此帖尤可见兵凶战危安保必胜或记师鲁谓公置胜败于度外者过矣
　　王荆公书佛语
　　公诗有云世间好事佛説尽岂为此等语耶公之书自有来处非无意于工者
　　林和靖与通判帖
　　通判不知何如人承平无事时佐钱塘佳郡又得此老为州民乐哉
　　右军章草
　　章草之絶久矣尝见皇象所书急就章象时有张子并陈梁甫能书甫恨逋并恨峻象斟酌其间甚得其妙中国善书者不能及【○蒨本自张子并以下六句间空七字今据三国呉志赵逹传末注文填补】惟如此然后可作章草此帖信是合作正使非右军真迹决非近世所能为者是可寳也
　　米元章三帖【一行书一篆一隶】
　　孔融遗张纮书曰前劳手笔多篆书毎举篇见字欣然独笑如复覩其人以是知古人作书亦有以篆者寳晋行书妙絶一世此巻四十三字尤髙而不善用二短何耶
　　跋陈闻远所藏了翁山元城帖
　　杨山尝宰余杭今赞府陈棠则了斋之曾孙也出家藏二公及元城先生手帖家问凡十二纸邑大夫江君相与刻石于县庠名徳翰墨前后照映整襟读之凛如三君子相从于一时百世之下尚当兴起矧声迹尚未远耶
　　跋曾氏独醒杂志
　　余比官成均临江曾无逸为僚尝言其先君子平生示以书一巻葢状其行事樊少从博士为之哀辞者端明忠简胡公遗墨二画得艮斋诚斋诸公为之跋诚斋又序其独醒杂志呜呼备矣无逸又曰先子非无意于用世蚤嵗得疾遂弃举子业専务古学能悬腕作行草追配前良向也视富贵若不足浼而曰浮云居士久益髙尚又以独醒名斋晚号归愚所造愈深故死生祸福之至了达如此家有章伯益友直飞跂墨戏数幅初未尝摹仿落笔輙过之一日于败纸写二虫精彩胜絶未几遂下世故并手泽藏焉余曰画不足为居士道也以诚斋之亲且厚犹不知游艺之妙其蕴蓄不见之外如此画者多矣可胜叹哉寻得独醒志读之益知其为博雅笃论之君子徐节孝平日黙处一室几若与世相忘至其论天下事则衮衮不倦有不出户而知天下之称然犹居山阳徃来之冲若居士远在江右而中原故事厯厯能言则又过之矣
　　跋赵伯山责伪楚昼
　　段太尉奋然击朱泚人徒知出于一时忠愤栁河东拳拳録其遗事以见非出于苟然者延康二书观者无不兴起近读其行状在承平时遇事一一不苟故能自立于抢攘中士大夫平日苟不务操履一旦临大节能不夺乎
　　跋姚编礼【辟】敕牒
　　议礼之家名为聚讼彼惟不得卓然名儒而杂进异议故尔嘉祐治平间朝廷清明元老大臣欲修因革礼而于下位拔用姚苏二人书成而人无异词为官择人要当如此而后可以服天下成事功矣
　　跋谢观妙混元实録
　　道家者流出于老氏而支分别去本寖疎道藏之书杂取百家士之有闻于世者多以拜章役鬼炼气金为能此皆燕齐方士之余去本又远矣观妙本儒生学道于皇甫清虚葢知尊老子者博极书传荟粹成编穷搜约取自号实録且言凡十六变之説事迹隠晦其余间见纪传不载时代者不述与夫放光见瑞示梦传言灵验等事非化身下降者亦不复载庶几传世不诬然青羊白衞之灵迹琼台玉局之奇祥此类尚多果皆实欤尝诵公是先生之言曰苍茫六合外莽三皇初近既未必有远亦非必无信如斯言安知其非实也
　　跋李武义【翼】行状
　　天宝之变拥强兵坐而观者相环也而贾贲以一尉讨贼张巡以县令起兵朝不坐燕不与古人不免有是言忠臣义士惟知尽节不以位卑为辞也李侯官不过徼吏而独奋一臂抗方张不制之敌矢死不屈凛然如生三复遗事为之流涕
　　跋朱岩壑鹤赋及送闾丘使君诗
　　承平时洛中有八俊陈简斋诗俊岩壑词俊富季申文俊皆一时奇才也南渡以来诗俊文俊皆为执政大臣相与力引岩壑之名始以隠逸召用于朝而肮脏不偶终以退休鹤赋之作其有感于斯耶使其羽翮一成岂不能翺翔寥廓徃而不返犹思以灵药仙经求报主人爱君之意又见于此余生晚不及见犹识蕲州史君淳诚笃实似古君子宜岩壑相与之厚也
　　书张待制【字发】行实后
　　余尝过越与士人语靖康建炎间事叹曰李邺以吾州降金虽苟全一时之民而贻我千载之辱余慰藉之曰彼但自隤其家声安能汚大府耶钦宗仓卒遣使廷臣多畏避苟免中书侍郎陈公慨然请行钦宗为之泣下特免其行见大夫无可使者卒遣之其副则待制张公二人皆奋不顾身深入虎狼之区沦陷十余年竟握节以死忠义之风凛凛如生是岂不足以刷会稽之耻哉士曰然皆吾乡人也兹读张公行状因记于后
　　跋袁起岩所藏阎立本画萧翼取兰亭图
　　此图世多摹本或谓韩昌黎见大颠或谓李王见木平皆非也使是二者不应僧据禅牀而客在下座正是萧翼耳呉公傅朋云书生意气扬扬有归全璧之色老僧口张不嗋有遗元珠之态　【元珠之元宋时避庙讳所改】亦非也翼以权谋被选远取兰亭首奏乞二王杂帖三数通以行至越衣黄衫极寛长潦倒得山东书生之体方卑辞以求见衔袖之书乃是御府所赍野童自随亦携书帙此正画其纳交之时后既得兰亭则以御史召辨才晓然告之不复作此儒酸态矣且其时此僧为之絶倒良久何止口张不嗋而已右相不惟丹青精妙其人物意度曲折尤非后人可及也
　　跋姜尧章所编张循王遗事
