<!-- { "loadSidebar": true } -->
　　却说蔡哀侯献舞，与息侯同娶陈女为夫人。蔡娶在先，息娶在后。息夫人妫氏有绝世之貌，因归宁于陈，道经蔡国。蔡哀侯曰：“吾姨至此，岂可不一相见？"乃使人要至宫中款待，语及戏谑，全无敬客之意，息妫大怒而去。及自陈返息，遂不入蔡国。
　　息侯闻蔡侯怠慢其妻，思有以报之，乃遣使入贡于楚，因密告楚文王曰：“蔡恃中国，不肯纳款。若楚兵加我，我因求救于蔡，蔡君勇而轻，必然亲来相救。我因与楚合兵攻之，献舞可虏也。既虏献舞，不患蔡不朝贡矣。"楚文王大喜，乃兴兵伐息。息侯求救于蔡，蔡哀侯果起大兵，亲来救息。安营未定，楚伏兵齐起，哀侯不能抵当，急走息城。息侯闭门不纳，乃大败而走。楚兵从后追赶，直至莘野，活虏哀侯归国。息侯大犒楚军，送楚文王出境而返。蔡哀侯始知中了息侯之计，恨之入骨。
　　楚文王回国，欲杀蔡哀侯烹之，以飨太庙。鬻拳谏曰：“王方有事中原，若杀献舞，诸侯皆惧矣。不如归之，以取成焉。"再四苦谏，楚文王只是不从。鬻拳愤气勃发，乃左手执王之袖，右手拔佩刀拟王曰：”臣当与王俱死，不忍见王之失诸侯也！"楚王惧，连声曰：“孤听汝！"遂舍蔡侯。鬻拳曰：”王幸听臣言，楚国之福。然臣而劫君，罪当万死，请伏斧锧！"楚王曰：“卿忠心贯日，孤不罪也。"鬻拳曰：”王虽赦臣，臣何敢自赦？"即以佩刀自断其足，大呼曰：“人臣有无礼于君者，视此！"楚王命藏其足于大府，”以识孤违谏之！“使医人疗治鬻拳之病。虽愈不能行走，楚王使为大阍，以掌城门，尊之曰太伯。
　　遂释蔡侯归国，大排筵席，为之饯行。席中盛张女乐，有弹筝女子仪容秀丽，楚王指谓蔡侯曰：“此女色技俱胜，可进一觞！"即命此女以大觥送蔡侯，蔡侯一饮而尽，还斟大觥，亲为楚王寿。楚王笑曰：”君生平所见，有绝世美色否？"蔡侯想起息侯导楚败蔡之仇，乃曰：“天下女色未有如息妫之美者，真天人也！"楚王曰：”其色何如？"蔡侯曰：“目如秋水脸似桃花，长短适中举动生态，目中未见其二。' "楚王曰：”寡人得一见息夫人，死不恨矣！"蔡侯曰：“以君之威，虽齐姬、宋子，致之不难，何况宇下一妇人乎？"楚王大悦，是日尽欢而散。
　　蔡侯遂辞归本国。
　　楚王思蔡侯之言，欲得息妫，假以巡方为名，来至息国。
　　息侯迎谒道左，极其恭敬，亲自辟除馆舍，设大飨于朝堂，息侯执爵而前，为楚王寿。楚王接爵在手，微笑而言曰：“昔者寡人曾效微劳于君夫人，今寡人至此，君夫人何惜为寡人进一觞乎？"息侯惧楚之威，不敢违拒，连声唯唯，即时传语宫中。
　　不一时，但闻环佩之声，夫人妫氏盛服而至。别设毯褥，再拜称谢。楚王答礼不迭。妫氏取白玉卮满斟以进，素手与玉色相映，楚王视之大惊。果然天上徒闻，人间罕见，便欲以手亲接其卮，那妫氏不慌不忙，将卮递与宫人，转递楚王，楚王一饮而尽，妫氏复再拜请辞回宫。楚王心念息妫，反未尽欢。席散归馆，寝不能寐。
　　次日，楚王亦设享于馆舍，名为答礼，暗伏兵甲。息侯赴席，酒至半酣，楚王假醉，谓息侯曰：“寡人有大功于君夫人，今三军在此，君夫人不能为寡人一犒劳乎？"息侯辞曰：”敝邑褊小，不足以优从者，容与寡小君图之！"楚王拍案曰：“匹夫背义，敢巧言拒我！左右何不为我擒下？"息侯正待分诉，伏甲猝起，薳章、斗丹二将，就席间擒息侯而絷之。楚王自引兵径入息宫，来寻息妫。息妫闻变，叹曰：”引虎入室，吾自取也！"遂奔入后园中，欲投井而死，被斗丹抢前一步牵住衣裾曰：“夫人不欲全息侯之命乎？何为夫妇俱死？"息妫嘿然。斗丹引见楚王，楚王以好言抚慰，许以不杀息侯，不斩息祀，遂即军中立息妫为夫人，载以后车。以其脸似桃花，又曰桃花夫人。今汉阳府城外有桃花洞，上有桃花夫人庙，即息妫也。唐人杜牧有诗云：
　　
　　
　　
　　细腰宫里露桃新，脉脉无言几度春？
　　毕竟息亡缘底事，可怜金谷坠楼人。
　　
　　楚王安置息侯于汝水，封以十家之邑，使守息祀。息侯忿郁而死，楚之无道至此极矣。要知后事如何？且看下回分解。
　　
　　
　　
　　第十八回　曹沫手剑劫齐侯　桓公举火爵宁戚
　　
　　
　　
　　周釐王元年春正月，齐桓公设朝，群臣拜贺已毕，问管仲曰：“寡人承仲父之教，更张国政。今国中兵精粮足，百姓皆知礼义，意欲立盟定伯，何如？"管仲对曰：”当今诸侯，强于齐者甚众：南有荆、楚，西有秦、晋，然皆自逞其雄，不知尊奉周王，所以不能成霸。周虽衰微，乃天下之共主。东迁以来，诸侯不朝，不贡方物。故郑伯射桓王之肩，五国拒庄王之命，遂令列国臣子，不知君父。熊通僭号，宋、郑弑君，习为故然，莫敢征讨。今庄王初崩，新王即位；宋国近遭南宫长万之乱，贼臣虽戮，宋君未定。君可遣使朝周，请天子之旨，大会诸侯，立定宋君。宋君一定，然后奉天子以令诸侯，内尊王室，外攘四夷。列国之中，衰弱者扶之，强横者抑之，昏乱不共命者，率诸侯讨之。海内诸侯，皆知我之无私，必相率而朝于齐。不动兵车，而霸可成矣！"桓公大悦。
　　于是遣使至洛阳朝贺釐王，因请奉命为会，以定宋君。釐王曰：“伯舅不忘周室，朕之幸也。泗上诸侯，惟伯舅左右之，朕岂有爱焉？"使者回报桓公。桓公遂以王命布告宋、鲁、陈、蔡、卫、郑、曹、邾诸国，约以三月朔日，共会北杏之地。桓公问管仲曰：”此番赴会，用兵车多少？"管仲曰：“君奉王命，以临诸侯，安用兵车？请为衣裳之会！"桓公曰：”诺！"乃使军士先筑坛三层，高起三丈，左悬钟，右设鼓，先陈天子虚位于上，旁设反坫，玉帛器具，加倍整齐。又预备馆舍数处，悉要高敞合式。
　　至期，宋桓公御说先到，与齐桓公相见，谢其定位之意。次日，陈宣公杵臼、邾子克二君继到。蔡哀侯献舞，恨楚见执，亦来赴会。四国见齐无兵车，相顾曰：“齐侯推诚待人，一至于此！"乃各将兵车退在二十里之外。
　　时二月将尽，桓公谓管仲曰：“诸侯未集，改期待之，如何？”管仲曰：“语云：”三人成众。‘今至者四国，不为不众矣。若改期，是无信也；待而不至，是辱王命也。初合诸侯，而以不信闻，且辱王命，何以图霸？“
　　桓公曰：“盟乎？会乎？”管仲曰：“人心未一，俟会而不散，乃可盟耳！”桓公曰：“善。”
　　三月朔，昧爽，五国诸侯俱集于坛下。相见礼毕，桓公拱手告诸侯曰：“&王政久废，叛乱相寻。，孤奉周天子之命，会群公以匡王室。今日之事，必推一人为主，然后权有所属，而政令可施于天下。"诸侯纷纷私议，欲推齐，则宋爵上公，齐止称侯，尊卑有序；欲推宋，则宋公新立，赖齐定位，未敢自尊。事在两难，陈宣公杵臼越席言曰：”天子以纠合之命，属诸齐侯，谁敢代之？宜推齐侯为盟会之主。"诸侯皆曰：“非齐侯不堪此任，陈侯之言是也。"桓公再三谦让，然后登坛，齐侯为主，次宋公，次陈侯，次蔡侯，次邾子。排列已定，鸣钟击鼓，先于天子位前行礼，然后交拜，叙兄弟之情。
　　仲孙湫捧约简一函，跪而读之曰：“某年月日，齐小白、宋御说、陈杵臼、蔡献舞、邾克，以天子命，会于北杏，共奖王室，济弱扶倾，有败约者，列国共征之。"诸侯拱手受命。
　　《论语》称桓公九合诸侯，此其第一会也。髯翁有诗云：
　　
　　
　　
　　济济冠裳集五君，临淄事业赫然新。
　　局中先著谁能识，只为推尊第一人。
　　
　　
　　
　　
　　诸侯献酬甫毕，管仲历阶而上曰：“鲁、卫、郑、曹，故违王命，不来赴会，不可不讨。"齐桓公举手向四君曰：”敝邑兵车不足，愿诸君同事。“陈、蔡、邾三君齐声应曰：”敢不率敝赋以从。"惟宋桓公嘿然。
　　是晚，宋公回馆，谓大夫戴叔皮曰：“齐侯妄自尊大，越次主会，便欲调遣各国之兵，将来吾国且疲于奔命矣。"叔皮曰：”诸侯从违相半，齐势未集，若征服鲁、郑，霸业成矣。齐之霸，非宋福也，与会四国，惟宋为大；宋不从兵，三国亦将解体。况吾今日之来，止欲得王命，以定位耳。已列于会，又何俟焉，不如先归。"宋公从其言，遂于五更登车而去。
　　齐桓公闻宋公背会逃归，大怒，欲遣仲孙湫追之。管仲曰：“追之非义，可请王师伐之，乃为有名，然事更有急于此者。"桓公曰：”何事更急于此？"管仲曰：“宋远而鲁近，且王室宗盟，不先服鲁，何以服宋？"桓公曰：”伐鲁当从何路？"管仲曰：“济之东北有遂者，乃鲁之附庸，国小而弱，才四姓耳，若以重兵压之，可不崇朝而下，遂下，鲁必悚惧，然后遣一介之使，责其不会，再遣人通信于鲁夫人，鲁夫人欲其子亲厚于外家，自当极力怂恿，鲁侯内迫母命，外怵兵威，必将求盟，俟其来求，因而许之，平鲁之后，移兵于宋，临以王臣，此破竹之势也。"桓公曰：”善。"乃亲自率师至遂城，一鼓而下，因驻兵于济水。
　　鲁庄公果惧，大集群臣问计。公子庆父曰：“齐兵两至吾国，未尝得利，臣愿出兵拒之。"班中一人出曰：”不可，不可。"庄公视之，乃施伯也。庄公曰：“汝计将安出？"施伯曰：”臣尝言之，管子天下奇才，今得齐政，兵有节制，其不可一也；北杏之会，以奉命尊王为名，今责违命，理曲在我，其不可二也；子纠之戮，君有功焉，王姬之嫁，君有劳焉，弃往日之功劳，结将来之仇怨，其不可三也。为今之计，不若修和请盟，齐可不战而退。"曹刿曰：“臣意亦如此。"正议论间，报道：”齐侯有书至。"庄公视之，大意曰：
　　
　　
　　
　　寡人与君并事周室，情同昆弟，且婚姻也。北杏之会，君不与焉，寡人敢请其故？若有二心，亦惟命。
　　
　　
　　
　　齐侯另有书通信于文姜。文姜召庄公语之曰：“齐、鲁世为甥舅，使其恶我，犹将乞好，况取平乎？"庄公唯唯，乃使施伯答书，略曰：
　　
　　
　　
　　孤有犬马之疾，未获奔命。君以大义责之，孤知罪矣。然城下之盟，孤实耻之，若退舍于君之境上，孤敢不捧玉帛以从！
　　
　　
　　
　　齐侯得书大悦，传令退兵于柯。
