<!-- { "loadSidebar": true } -->
　　域中公子问于方外先生曰盖闻水之大也下环乎地上浮于空无象无邉夷犹洪蒙百派千流皆归于东何巨溟之深也万古能容何九州之高也不沦其中先生曰浑沌死乾坤始东西倾川泽委帝乃虑海旁溢俾山中峙复孕以火用销其水此沃焦之为义真宰之防者也请言其状也巉乎崒乎赫曦乎翕赩乎隂阳炽炭天地开鑪景风鼓吹赤帝规模成于妙有防彼虚无处冷能热虽燔且濡于律则黄钟取法在易则既济相符岥【一作陂陁】兮压海万里鸿洞兮烘天一隅液冯夷轧天吴鳞介既难以潜伏草木安得其芬敷巨灵不能擘畏其烂手愚公不能移惮其焚躯灵涨疑竭大室若枯尔其水之来也浩浩争奔滔滔不住蹴岳推阜跳天沃雾旸谷无地扶桑失树雷奔潮走雪飞沫聚吞吐造化浮沉朝暮一归塘【列子渤海东有大壑实无底之谷名曰归墟初学记作归塘】之积积既久而还盈一尾闾之泄泄不供而旋住苟彼不为煎熬何物当其委输公子曰夫万物之是非也当务所见无矜所传不见五岳各司一邉蟠地极天吐云含烟玉石产其下豫章森其巅高高下下绵绵聮聮方面是传祀典是先故无事则备王者之巡逰焉有事则为国家之闗防焉彼沃焦者存耶亡耶不知夫去中国几千其説何迩其功岂然先生曰古不可以今论逺不可以近识至于先贤先圣有功有徳或始火化或始粒食或衣裳兆民或栋宇万国其人岂见其道何极但日用而不知固神化之难测抑又人之为意见频则不恠闻数则不惊只如踆乌兎迭代亏盈迅雷烈风无形有声北冰不泮南雨无晴方诸向月而水出阳燧映日而火生鹄知半夜鸡辨五更螟蛉化而蜾蠃负洛钟鸣而蜀山倾谭如诡妄验乃彰明傥非目击皆必力争如沃焦者茫茫霭霭存于物外屹溟涨以独立无丘陵之相带何地能胜惟天粗盖尧灾是弭禹功是赖但以逺而不见贵以近而不见大何异乎曾参冠百行之首出四科而不载旦有再造之功为三监之相害有以见深蔵若虚明道若昧只如高称日观灵号天孙鲁瞻所重兖镇攸尊能攻善恶业召精魂何盗跖夀而幸何顔回夭而寃何富庆何贫原灵兽出何遭覉縻之困海鸟来何获钟皷之喧观其倒置孰为司存又如太华隠嶙上五千仞碧莲若挿髙掌如奋然而设闗太束为城太峻苟一夫可守四塞可镇终使险易恃而固易凭而令骄易生而荒易徇惧则能安逸则成衅又如岚浮紫盖秀擢朱陵北渚下压南箕上承然而聚鬰蒸限严凝鴈不可度人何以登其祸圣贤也则帝舜之逰不返昭王之死无凭其殃忠谠也灵均有鱼之痛贾谊有占鵩之征是非不辨正直何称徒闻金简玉书以为贶九向九背而自矜又如幽并之墟毕昴之位岧嶤直上磊落相次然而蔵赵符于上成无恤之不义产燕璧于中假慕容之神噐大虵蜿蜿两头何异嘉谷薿薿五获何利【管子恒山有谷四种五获】旁扶防扈之党坐索彤弓之赐胡不惩革而令驯致又如据天地之中央润河洛之流光岧亭壁立压叠屏张而能降神表瑞呼嵗呈祥控临诸夏标凖四方若乃陈蕃窦武一时忠良为国除害其谋乃不获天助翻为贼戕刘聦刘曜恣意焚伤衣冠草莽宫阙荒凉俯折地轴仰絶乾纲汉阳九以毕晋南渡而寻亡曽何固防自倚青苍月里开宫但容童子云中捻管唯引鳯凰吁其咄哉彼五岳者长未一分短以盈尺论名则大责实何益封公封王用珪用璧邃宇崇舘朱殷粉白然识者视之何异沐猴而冠牵牛负轭者耶其次则有非方非岳亦恠亦神昆仑则树珠田芝蓬莱则阙金台银周王迷之于辙迹汉帝感之以礼禋荆山美玉献不遇君陇山鹦鹉语或防人嶰谷有竹舒不均峄阳有桐清浊强分姑射何灵如冰如雪巫阳何感为雨为云恠山何恠飞来至越庆山何庆涌出于秦若然则逺者近者大者小者如沃焦之功实冠于天下何以名耶至于南面巍巍安尊定卑建邦设都来蛮走夷其为武也有干戚鈇其为文也有爼豆尊彛齐纨越絮暖必如斯周禾温麦饱必以时胎化卵育手捉足驰其奉生也有歌钟管籥其事死也有棺椁幌帷诒子诒孙固本崇基苟懐襄之不止皆垫溺以何之若然者不惟九土溃而全堕抑亦三光荡而崩离则尧舜禹汤之道没不传矣周孔扬孟之文又安存斯况乃上无灌木诱良工之斤凿下无灵鳌招巨人之钓索不栖翠羽饰绮被之彩错不孕眀珠供魏车之照灼不滋金铁起兵交恶不穴鳄鲸吞舟恣虐吉凶莫知威福宁作谁肹蠁谁蔵冥寞所以贞珉翠琰却絶罔録桂汤兰肴何尝约畧固不复邀物以白犬白鸡媚人以灵草灵药但超世以崔嵬为普天之销铄于是公子愕然如失起而谢曰儵忽之神能凿人耳目俞卢之术善治人膏肓向者闻众人之论浩然若渉津之无梁今也闻吾子之论防然若披云雾而覩太阳恨不能凌风云乗混茫决意极观勒铭其旁噫有名之祀所在感彰至于山魅射影水弩为创鸱夷鼓怒耕父激扬皆霑沃酹不乏馨香何兹山也横絶于万代不遇于百王将无时如孔子岂独行于务光近者泰阶未平四郊多垒贰负尚活三苖未死水仙则多防齐人米贱【欵作贼】则半驱妖鬼室散机杼田抛耒耜郎官困采橡于野将卒贫鬻薪于市雾足妖兴云多阵起既走羣望犹悬帝祉岂褒崇之漏彼致灾害之如此方今封有功而爵有徳小不遗而大宁弛盖九重深执事者未闻于天子
　　第二【以荡热翻空此焉销铄为韵】
　　海之大也吞乎百川百川不停也海将溢焉伊元化之相制屹崇山之暗然不知乎何化【疑作代】凝结沉潜积热广陂陁髙嶻嵲焰止不死烟生莫絶曈昽兮想二气之炉中烈【一作炽】沸渭兮疑九州之鼎下爇当长鲸之鼓跳此歘尔以潜销虽巨鳌之喷跃亦倐然而尽铄渗若一空呀如四涸得非火井通其腹且孰问其穿凿当是烛龙蟠其根又谁睹其照灼但耗溟渤自横寥廓莫不屹屹崇崇燖虚燥空向曙而晴霞助赫连宵而隂火相烘如欲以煅鲛室灾龙宫雨露既难以泽草木安得而丰遂使乗槎之人莫敢沿洄其侧衔石之鸟无因栖息于中是知隂阳之变也本自相形动静之用也归于相养苟乔岫之无作则柔祗而必荡若然者尧之水不止乎九年之多禹之功难均乎四海之广彼称神称仙者有十洲之繁封公封王者有五岳之尊缥缈而云霓自铄峥嵘而日月争翻徒充覆载莫补乾坤曽未如千仞独髙众流皆委非煎熬之不怠则垫溺而何弭所在虽逺厥功难弛有能光祀典于吾唐宜褒崇于此








　　文苑英华巻三十
　　钦定四库全书
　　文苑英华巻三十一　　　宋　李昉等　编地类七
　　古石赋一首　　　石赋一首
　　落星石赋一首　　昆明池石鲸赋一首
　　祯石赋一首　　　仙石灵台赋一首
　　石镜赋二首　　　望夫化为石赋一首
　　溜穿石赋二首
　　古石赋　　　　　　　　　郑惟忠
　　博望侯周游天下厯览山川寻长河于异域得美石而献焉汉武帝未之竒也东方朔见而喟然曰此石英辉润宻秀色明烂旧枕昆吾之谿曾临归美之岸玊雉飞而激矢金鸡鸣而纵弹至如天台始裂地乳初分丹靑孕彩隐起成文盈尺则内含明月肤寸则外吐浮云别有两楹分竦双阙相向依依识啓母之形亭亭表望夫之状鼔迎桴而若动防映舟而似飏此并流膏曲涧滴髓危峰据谷成虎临池作龙铺英九节连叶千重若乃泗水之上岐山之侧抚之则磬动竒音被之则锦开新色匠石见而惊骇师涓闻而叹息于是琢磨成状雕莹生辉似则负图盘峙如鹊则缄印鶱飞在地者佳人练登天者织女支机及其火烈昆墟星流宋国被陨形碎遭焚影黑碑沉郢路之东柱折阳关之北昔之开坛竹耸抱劒松抽础应山云之润桥通海水之流柳谷岸崩之马郁林泥落之牛莫不歳月凋讹丘陵芜没颠坠坑穽枕倚岩窟据洞口而嵳峩出泉心而硉矹徒见新排理坼旧蹙文回圆分者雹散方裂者氷开旣藏瑕而被藓又抱穴以侵苔岂如写镜能明磨锋可利击拊充帝庭之乐关和覩王府之器总五色而补天含九光而镇地者矣词未毕帝乃顾而言曰楚王见璞弃之山阿不有卞氏其如玉何抽琴命操爲古石之歌歌曰江东藏瑞简济北蕴兵书若非平固湖中鴈定是昆明池里鱼歌响旣终神仪有怿左右惊视符彩傍射使玉人而攻之果得连城之璧
　　石赋　　　　　　　　　　李　邕
　　代有远游子植杖大野周目层岩覩巨石而叹曰兹盘礴也可用武而转乎兹峭峙也可腾趠而登乎观其陵云挿峰隠霄横嶂峻削标表汗漫仪状划镇地以周博崛戴天而雄壮黙云之暮起赩丹霞之朝上若使矗布长城嶷聮高壁遏西戎而分塞截东胡而度碛张九州之地险蹙四夷之天隔固可以眇絶骄子遐阻勍敌归华夏之甲士却边荒之羽檄别有列在王庭地当文砌疑贞琬之粉泽艶重锦之光丽承听政之梁柱纳进贤之阶陛匪徒夹植桃李因芳茝蕙防神女之徜徉拂仙衣之容曳若乃苔藓剥落雨露淋漓水碧藻曜绘画纷披不邀代之所贵不欲人之见知罔怀金而则异曷剖玉而方竒至若危堞孤援悬门御冲出阵摧鹤乗城起龙炮与矢而飞雨磁当途而列墉金鼔爲之沮气戈矛爲之辍锋借如奕秋沉思蜀相兴图秉节制以全胜纵劫杀以论都鄙宋缄之谬识嘉禹凿之神模落五星而多懵坐千人而不孤惟磨砻之所取任圆方之自殊支空留于织室编尚想于兵符鸟何恨而填海山何言而望夫徒以贞者不黩坚者可久卧如羊于山野蹲似虎于林薮知作鼓之希声信爲人之无偶梁架海以东住【一作注】镇临江而南守庶投水而克成将补天而何有岂独砥砺利器盘踞眞王镞来肃愼门通越裳屹特立以兴主驾能言以发祥迩闻【疑作开】莲兮表华远倚劒兮疏梁保兹城而永固结彼交而不忘何止藏书入室勒篆离经翕湘川之飞燕伏昆池之骇鲸膏久服而顔驻碑一观而涕零岂如扣角匡坐且悲歌于白水寻山小住止危途于翠屏而已哉
　　落星石赋　　　　　　　　崔　沔
　　元气初变有形旣辟禀清明之表者腾爲星辰受重浊之资【一作姿】者降爲土石肇经纶于邃古盖常久而不易诡哉灵物爰始混成叅夫象丽于太淸彼在天也何谴奄沦落于边城其在地也何幸复推迁于上京尔其兰台广庑芸阁脩除飞轩廓落邃宇崇虚芳草旖旎珍木扶疎迩九重之宫阙藏万古之图书地禁务简政和礼舒贞而不黩其淸有余意栖闲之得所形【一作虽】变化其焉如徒观其隐沦晶昭【疑】畜缩光芒体硉矹以难动气埋冥而不扬拟于规矩旣不合于圆方征其彩饰又无复于黄匪处匪出不识于行藏匪荣匪悴不逹于炎凉夫其静也何必徐生百祥夫其重也何必能鎭百殃庻永终而知弊盖抱璞而袭常彼无用也亦至人之所谓允臧
　　昆明池石鲸赋　　　　　　李子卿
