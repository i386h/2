<!-- { "loadSidebar": true } -->
　　粤张之先世望清河孝友维仲名著弦歌善积孔厚子孙实多封留佐汉功尚韩何亦有埋轮遗直靡颇嘉贞显唐高门峩峩父子弟昆里号鸣珂宋相师亮才勇畨畨将兵守代威慑沙陀本根百叶分布条柯猗懐逺公故家江北起于维杨世济其德迨其考君益培以植纡金服绯功在武翊嗣世得公长髯紫色考厥平生维祖是式少游于庠好修雅饬涉猎经史弗事行墨元象堪舆握竒占扐茍可辅身亦罔不力爰世其爵动止靡忒有关偏头据山之崱屏卫京畿寔是险塞方公未来边事孔棘暨公戻至号令有则言言武弁尔奉尔职膴膴屯田尔力尔穑死者与槥惩彼掊克逋者代偿恧彼贪冐一军大和鲜或谗慝有黠者冦近我关■〈门外式内〉去来如风势不可测抵桑林平众也惶惑大声叱之气已吞贼鐡甲雕戈白马金勒独当其锋誓以报国黄尘四惊赤日未仄一矢向冦应弦而踣从骑乘之烽火遂熄还我畜牧安我反侧孰是大酋入我徽纆孰是名马归我毕弋于再于三殪尔蝥螣维皇録功嘉此雄特彩币载函兽锦是织副之帑金下自宸极懋赏屡班崇阶峻陟子继孙承有诰有敇五十四年齿壮髪黒天胡降菑一疾遂革行者吊公罔不太息麾下哭公罔不伤衋太原之郊奠此茔域百畜未施公寿何啬于戏哀哉幸公三子有武有文如古三鳯羽毛缤纷孟也克肖提其旧军允厘戎务既清以勤袭冦筹边亦策竒勲乃受阃寄名振并汾仲职侍从夐超人羣渠渠史局纪载华勲秩秩经帏铺张典坟高文直道一日登闻赐衣总宪刺豸盘云受诏行边天葩吐芬士望攸惬帝忧以分竚绳祖武絶彼塞氛楚楚季子学穷朝曛乡书以荐宦业方殷于戏三子鼎立誾誾公于九原胡宁不欣顾走浅劣托交次君聆公之名如嗅斯熏诵公之行如饮斯醺西瞩佳城宿草初蕡岸山形胜磵水声沄彷佛英魂以蒿以焄敬述斯诔莫知所云

　　彭城废县赋

　　予南归扺徐州境过所谓彭城废县者黙念从古受兵莫甚于斯因问旧战场及戍守之地漫无知者盖徐之为乐土也乆矣马上四顾山川相望慨然兴懐而为之赋
　　繄歳功之将晏兮揽予辔而安之抚周行以长迈兮歴彭城之旧基迤苍山而西鹜兮渺黄河之东驰苦朔风之孔棘兮顾寒日而凄其睠此邦之千里兮乃水陆之一会想前朝之攻伐兮余战场于河外庸黙叩于青编兮付兴衰于永嘅惟偃王之僣王兮绐侯国以来宾方周室之殷盛兮实肇乱于伊人伟刘项之崛起兮纷逐鹿于亡秦望睢沙与台草兮莽踪迹之湮陈彼操布之相持兮属炎政之不振爰借州而倡义兮嘉汉中之懿亲粤五胡之迭兴兮地胥沦于盗据羌祖生之桓桓兮稍辑宁夫徐豫迨典午之中叶兮又恶锺于宋裕亦偃月之堂堂兮却魏人于兹处考南北之分疆兮盖无日而不兵计景宗之摧坚兮与明彻之毁成固时运之使然兮贻千载之称评间士弘之窃有兮曾一败而不支及从巢之逆温兮竟覆唐而代之嗟汴宋之失守兮尤扼腕其可悲死赵立于淮阴兮溃显忠于符离近胜国之迄箓兮复首兵于斯土何李贰之逋逃兮罹托克托于谗苦固天假以驱除兮启真人而作民主也庆今徐之百年兮安其生而莫予侮也谇曰徐之田兮条桑徐之川兮有梁弦诵兴兮干戈不扬舟车会兮罔有殊方仰帝力于无穷徐之乐兮未央念昔人兮安在聊述古而成章

　　哀龙峯词

　　成化己亥春二月既望予谒吿省觐自新安还朝道出无锡其明日县人武昌太守秦君送予惠山之下泣指其望中以示曰此谓龙峯夔得地其址而营之以葬母安人殷氏者也既又泫然道安人所以为女为妇为母皆凿凿乎孝淑贤慈之实盖予心识之不忘抵京之踰月秦君寓书吿哀于所还往予固秦君友也追为词三迭以相其哀云
　　彼龙峯之趾兮孰揜斯土猗安人之居室兮允孝维女父客兮何之我殷疾兮愁苦歳屡更兮食不甘恨不为男兮干父之蛊将女宗兮为期讵凡子兮可伍性之纯兮寿而康曷苍颜兮榛莽望龙峯兮岿然嗟孝女兮终古
　　彼龙峯之趾兮生气攸聚猗安人之理家兮允淑维妇相夫子兮肃雍画壸政兮孰予敢侮髪刁骚兮垂霜心恭俭兮如许率女红兮不为劳敬妇之职兮作尔绳矩何禄命兮愆期俾夫子兮泪如雨望龙峯兮挺然嗟淑妇兮终古
　　彼龙峯之趾兮有营一坞猗安人之在堂兮允贤维母俨鼎峙兮三男举华身兮簮组伟一男兮亢宗奉鸾封兮彩衣舞属荣养兮孔殷遽神游兮元圃肃音容兮无方渺青阳兮在戸望龙峯兮苍然嗟贤母兮终古

　　吊稽庄词

　　予在史局考宋诸传记见高邮之地有稽庄庄之人曰稽耸当文山丞相自北亡归时耸迎事其家甚谨又津遣赴行在其后工部侍郎抑岳奉降表过庄上耸愤其卖国杀之殆古所谓义侠者也而史不详着其事予过高邮问庄所在漫无知者因为辞以吊之
　　莽予舟兮北征过淮南之故城问稽庄兮何许懐志士兮如生方文山兮窜身脱羁械兮宵遁望南天兮泪流孰可雪兮终恨嗟若人兮倾家济累臣于方困虽中兴兮无期尽我心而奚论彼抑生兮胡颜匿降表兮懐中卖吾君其奚忍幸千里兮途穷凛若人兮奋劔顾白日兮当空挥佞首于一掷竭草野之孤衷噫宋社之莫复兮固天祸之不悔既中外之决防兮遂忠谗之失类夫何一士之蹇蹇兮独此心之不悖眷衣冠之济济兮曾编氓之弗逮岂民彛之未泯兮繄世教之终在盻湖水之东流兮抚桑柘之依依黯青阳之西逝兮澹条风其吹衣慨去宋之既逺兮渺人物之俱非咄前史之靡究兮岂见畧于卑微想叔世之义侠兮舎斯人其安归

　　程逸士士广哀词

　　士广讳宗大世居婺源长径与予同出陈将军忠壮公长径人率称之曰逸士而不名本其德也逸士性孝友凡从子不能存者以己产易地于柿木段为屋安之好善乐施建心济桥崇福亭以便行者饰莲峰龙潭诸神祠为一乡祈祷之地垦辟道路在在有之丁歳饥则输粟以助有司赈贷焉配秋湖詹氏妇道母仪庶几古人盖逸士乐有贤内助而德益劭名益显其卒也合葬胡仓之原子四人曰祥金铨镐镐以输粟授义官孙十九人曰理纪者尤秀颕不羣选为儒学生屡赴秋试不利盖逸士积善累仁未食其报而有待于异时者将在于此纪尝从予游予编统宗世谱理与其事因得逸士之为人而不及见也哀之以词
　　指星源而东鹜兮望长径之旧乡眷吾宗之逸士兮曾几何而遽亡惟相湖之分支兮底星水而益长粤逸士之有生兮如材木之孔良尚大礼以为冠兮服众义而为裳守一敬以为舆兮笃正学而为航彼羣从之无安居兮考柿木为之房彼行人之或病涉兮驾心济为之梁客路险而莫可遵兮孰为之康庄忽相顾而愕眙兮歌逺道之尚羊神栖毁而弗顾歆兮孰使之焜煌忽伟观之在目兮便乡人之禜禳丁歳事之大侵兮发我居之积仓嘉一子之应门兮被束带而增光惧家声之弗振兮续奕世之书香俨诸孙之服训兮传两经而撷芳惟德善之克备兮亦女德之交相方寿考以偕老兮宜乐养乎高堂曷优游而卒歳兮竟全归于一冈渺东流之不返兮嗟西日之不旸莽宿草之交道兮鬰宰树之相望繄浮生之如许兮叹风烛之易戕独令名之可传兮抚歳月而难忘将前修之既啬兮必后贤之是偿企青紫之连升兮看门阀之大昌表宅墓于后来兮俾祖德之弥彰虽逸士之不可以复作兮亦何憾而衋伤聊陈词以慰夫人于地下兮恨莫奠乎椒浆

　　望云词

　　休宁北街有宋龙图阁待制查公道之墓予每过之輙裵回而后去公子孙环居其旁甚盛曰以忠者尤读书好礼思其亲不忘尝颜其轩曰望云予嘉其孝为赋望云词三章
　　云之兴兮油油澹若丝兮山之头蝉绵不已兮杳莫知其所由朝吾轩兮相望渺吾亲兮焉求彼云之烝然兮来思增我心之离忧
　　云之行兮霭霭纷若絮兮山之外广漠无方兮莽不知其所届昼吾轩兮相望嗟吾亲兮安在彼云之飘然兮何之发我心之长嘅
　　云之归兮溶溶腾若马兮山之中委蛇无余兮忽不知其所终暮吾轩兮相望眷吾亲兮何从彼云之漠然兮去之重我心之忡忡

　　忠爱庙四时哀词

　　忠爱庙者闽汀之人以奉其郡推谢侯得仁者也初谢侯为汀有惠政民以不寃而又当邓冦之乱力战坚守以完其郡生其人剧盗渐平而卒于军故汀人哀思之不置又相与私祀之甚乆成化初有司以闻乃秩诸祀典而号其庙忠爱云前此敏政之族兄熈尝倅于汀能道侯事盖每有懐贤之感而莫致瓣香之敬焉比来京师侯之子今少宗伯先生复出先师李文达公所为侯墓表相示因益以知其家世行治之详辄不自揆为撰四时哀词遗汀之人以相夫歳之有事于庙中者
　　嗟侯之不可作兮经今几春汀民思侯兮曾不间乎夕晨青阳来兮骀荡纷碧草兮如茵仓庚鸣兮下上袅垂栁兮映人仰侯像兮在堂俨朝衣兮端鞞绅我遗黎兮孙子念歳事兮更新觥有注兮村醴俎有荐兮溪苹感侯之德我兮涕下侯无忘兮汀之民
　　嗟侯之不可作兮经今几夏汀民思侯兮每登高而望松槚羌薫风兮应弦倐大雨兮鸣瓦朱实纷兮垂庭鬰青苖兮被中野我侯兮何之庙岿然兮山之下扶老兮携孙迟侯来兮车马新麦荐兮满盘清酤酹兮三斚侯无忘兮汀之民感侯之德兮我泪盈把
　　嗟侯之不可作兮经今几秋汀民思侯兮挥予涕而莫収惨凉风兮夜发望大火兮西流采黄叶兮别浦撷芳芷兮中洲吿西成兮祠之下纷羽卫兮鸣驺彼栾公兮已矣孰如汀兮社吾侯动丝竹兮歌赛燕鸡豚兮膳羞汀之民兮侯不忘我民之感德兮无时休
　　嗟侯之不可作兮经今几冬汀民思侯兮泪莫知其所从交宻霰兮在地凛朔吹兮鸣空溪水落兮石露瘴云消兮日中奉侯鞾兮遗爱抚侯劔兮遗忠幸我民兮农隙感流光兮歳穷开腊醅兮谢侯功挿寒梅兮为侯容愿无忘汀民兮如子感侯之德我兮如翁

　　厚德罗先生诔

　　公讳升字进善泰和人其先盖出于旌孝罗氏世业儒而公之大父子理入国朝首举进士同知德安府事以亷介弗偶闻至公不幸早孤益勤其身以懋纉先世之德业因自号进修受学其外世父太师杨文贞公文贞爱育之与诸子恒均其卒也年仅四十有九文贞之子奉常公叔简题其墓曰大明厚德罗先生君子谓之称情于今盖三十年矣公之子明仲遂以经术致身受国之宠而貤之公初赠翰林编修再赠司经洗马君子又知天之报善人固有出于身后而不爽者惜予生晩不及升堂考德问业而获与明仲逰同事于史馆经筵最乆同为宫僚受丽泽之益最深盖因明仲而益得公之为人于是敬述羣行为诔词一通用致景行之意且以吿夫四方士之未知公者
