<!-- { "loadSidebar": true } -->
　　亮拾残生于万死之余拖延逗遛遂见新春今庶几不死安眠善睡于部封之下无非威令风采有以庇存之仰戴此心无有穷已甚思参觐以听余论满足平生慕望之心多难畏事虽门之外亦不敢妄出惓惓耿耿之情未尝不东望而坐驰敬勒短札仰候兴寝敢祈为国尊护以即禁林不次之除发其所蕴见于论思斡旋钧轴以与天下同此福利亮不任惓惓之祷

　　又书

　　亮六月还自临安道出麾下以手足俱中疯湿不成礼度不敢进谒既而尝略具禀乃辱报翰甚宠及輶车出按惠然欲屈临之今之君子或少同笔砚或二十年游从之旧一旦贵贱少异便如路人其欲作意勉敦平生契好者终是生硬不出情实旁观者便得以窥其中之所存彼亦安之而不顾也郎中负一世之才望汉庭羣公犹复退避出持使节一路凛然其于部封小夫曾无一日之雅踪迹汨没德又无闻何所取焉而遽欲自忘其皇华之尊乎岂郎中欲纳一世之才高高下下不使丝髪遗弃亦欲忘其下体而采其葑菲乎此意高矣厚矣亮幸然适当于此时也不然则田光所谓今太子闻光盛壮之时不知吾形已不逮也亮少时尝有区区之志晩节末路尚不能自别于田闾小孺其它尚复何言技成而无用且更以取辱亦尝思与一世豪杰之人审订其是非可否既不可载之纸笔相望三百里一出甚难徒剧此情而已若执事眞以为可与言或使轺出按台温道过天台鴈荡能赐一报当策杖相从于山水间为十日剧谭之欵庶几可展布其平生也近有栢屋三间名曰抱膝叶正则陈君举为作抱膝吟朱元晦亦许作之矣执事亦能赐数语以光宠之乎率尔干溷惶恐

　　与彭子寿祭酒

　　亮向者得台翰为报之后仰止道谊不任此情班行之有门下屹然如中流之砥柱而时事日以难典礼日以异阖朝危惧田野隐忧举一世之隐忧所当竭其血诚而共极之盖不可以顷刻缓者也贵之与差不甚贵贤之与差不甚贤皆当次第受责不得自恕亮田野小夫近尝叨冒一时误恩犹不敢自安于田里门下以道山玉府之英而当春秋之责回天之力非有望于二府给舍台谏侍从则望之诸贤食焉而怠其事可乎此田文与吴起论功之时也亮卧不安席食不甘味将从诸贤而问其平生所讲者不暇以贵贱论然病之生也有根有柢有渐有渍穿经入络动荣及卫至于渗骨彻髓而后不可救若于其根而治之可以无智名无勇功治之于渐渍则药力亦不重人君以一身而临天下责于庶明励翼动息必知根渐必觉故君子之效力也微而收功也大若上下皆不觉至于经络荣卫而药力犹轻则无可为药力重而不能救则其病在不早辨耳今犹及可辨也诸贤何以追辨之乎愿门下肃遵时令精调寝餗以共扶天地之经无痕瑕可指而还其初不任惓惓之祷

　　与范东叔龙图

　　亮自顷一望台光蒙所以温接奬与之意厚甚连岁到行都自顾踪迹日以陆沉无颜数诣台屏但时与令侄少约问讯启处之详慰此尊仰初夏尝一到金陵与章丈侍郎甚欵相羊泉石间每玩所留字必相与咏颂怅望良久章丈亦言右司甚迟其来失此良欵尤用怏悒亮自七八月之交一病垂死今幸茍存残喘百念皆已灰灭但尊敬大贤君子耿然犹在

　　又书

　　亮窃惟提刑右司西州人物之英一朝簪绅之表文章议论为时宗工道德风流在王左右禁林两地汉廷莫之或先飜然而去不可复驻虽高节凛然而徘徊恋主之义尚有可思者持节湖外彼民何其幸也族兄君举遂获同寮托契至厚今兹游处其间乐当不可涯使轺联翩得贤仁言仁闻交发并见无从一游其间睹此盛事怅仰而已时事反复无常天运所至亦看人事对副如何泛泛君子不足承当好运犹庸庸小人不足以究竟向阴之时人不自力而一委之天岂不殆哉亮一亲戚梁鋭为郴阳判官道出麾下义当伏谒渠虽北人今与亮为邻且三四十年矣亮非敢以一书为之先容倘赐温颜垂接孤寒小官生死万幸渠蹉跎选调不善俯仰莅官十四五考而举者只一二人生硬自信可为一笑右司加意怜之固其所愿而不敢望也亮开岁又随众一到春官包羞至此只欲为遮拦门户计若更不遂且当浮沉里闬与田夫野老为伍无所复望于今世矣新天子龙飞寤寐英贤决非湖外所能久留纶涣一下锋车鼎来更冀崇护寝餗终为四海一出素蕴不胜千万之祷

　　与尤延之侍郎

　　比留临安二十日不敢数造台屏非欲自取疏外正以极暑必非乐客之时不敢不识去就耳匆匆告违是夜便宿退居次早即纯江怀仰道谊梦寐以之侍郎又复兼领剧曹上所委属眷意日隆东西二府非公莫宜也钝滞无庸之人惟当拭目以观天下太平耳林黄锺得郡之明日朱元晦得祠庙堂行遣甚惬人意然元晦日以老矣世念淡然时贤不应终置也几仲正则闻欲求外周丈独当政柄何以使贤者至此乎君举邈然与蛮貊为邻鬓毛斑斑知旧满前而莫或念之此固其命也亮衰落至此不复与世人较是非茍可以窃旦暮之安何气之足论但不容其安而亦莫念之此其苦殆不可言耳亮冬仲将复有京口之行道出修门自当请谒未间敢冀崇护寝餗以对冕旒异常之眷亮不任至祷

　　与吴益恭安抚

　　亮一别不谓便如许久中间伯恭递到婺州所留之文不得一见为恨前年萧山道中作一书附梁节推行记得灯下写时甚缕缕今亦莫知所说何事也正月间到临安又得梁节推书始知己出广久矣甚念一见深以不可得为虑临行纔得与天民促膝共语一日复得君举书亦知兄之来参差日子极不多人生会聚之难乃如此回思向来大醉井亭桥上无一时放手固是人间乐事也比闻有召对指挥丈夫年踰五十始得一面天颜自不应复有留藏然有君如此亦不必量而后入也私以为必有非常遇合日日以冀忽郑景元相访未及寒温首问此事乃知奏疏甚伟九重所以相期待者亦甚至然竟不免为邕筦之行吾人所向类多如此上方侍光尧万寿岂忍使人八十之亲重入瘴疠之乡乎若明以为告宜无有不纳乃欲待阙到而后乞祠殆不可晓天民一见遂遇合继此当平步要津矣天下无不可为之时无不可乘之势顾吾侪之命忒煞不是当耳栾武子所谓不可当吾世而失诸侯此言甚可念也亮已为枯木朽株矣虽即塡沟壑固其分但胷中所怀千万更无开口处良以为苦四海相知惟伯恭一人其次莫如君举自余惟天民道甫正则耳此事今已一笔勾断云云闻见待邕州对当以情告上不可更待来年当机不发乃更求哀他人恐他时不无遗恨耳伯恭君举于兄极相知但其力不能有所及在临安亦尝数数欵语否三四年来伯恭规模宏阔非复往时之比敬夫元晦已朗在下风矣未可以寻常论也君举亦甚别皆应刮目相待叶正则俊明颕悟其视天下事有迎刃而解之意但力量有所不及耳渠于亮甚厚其于亮所厚如兄与天民极惓惓殆未可以科举士人论此君更过六七年诚难为敌独未知于伯恭如何耳徐居厚卓然自要立脚亦与其它士人不同闻安下处甚相近想时时得欵语也本朝以绳墨立国自是文法世界度外之士往往多不能自容即如西事之兴滕宗谅张亢小小放手便为文法所绳惟范文正公力保庇之孙元规滕达道李诚之皆一世伟人而是非相半世人于兄不能深相察者固亦其势也然亮以为龌龊拘挛之极其势必须一畨痛快而后定今日之浅狭亦极矣兄辈不患不得少舒其意小小起伏顾且安之无聊頼岂有踰于老弟者乎亦且磊块度日想兄亦不待亮缕缕也

　　与郑景元提干

　　比仆子回辱书为答甚悉子宜兄相约会永嘉邑中又得前所附教具感相念之意但别去之久终是无任耿耿讯后暑伏可畏谅惟需次有相台候动止万福黄岩人约渠以二十到宅上纳钱亮更自有一书今已是过月必须到彼久矣建康书可便见示也示谕出处之意甚详自北而南自南而北皆是缌小功之察者茍其无与于世事虽到淮堧亦不妨若果有干涉人未饶汝虽入南中亦不免于云云也亮不能自免者起于向来之余波未为人所恕而朋友复助成之耳若数年前已如两年来则今兹定免也大率永嘉之论多是相时低昻终成昔时耳若一成作昔时事业却自无事契兄试思之尤延之又论罢宜若眼前更无好况然天下事正不恁他论直到黄河一泻千里之势方无捺住处耳这些光景岂碌碌者所能当人亦贵审于量已亮视此等事已如耳边风闲居无用心处却欲为一世故旧朋友作近拍词三十阕以创见于后来本之以方言俚语杂之以街谭巷歌抟搦义理刧剥经传而卒归之曲子之律可以奉百世豪英一笑顾于今未能有为我击节者耳并七月三十日已成十一阕并香一片押罗一端祈千百之寿能为我令善歌者一歌之以侑一觞自举之而还以酹我乎不欲专人相扰附德载端便决不浮沉也未承集间千万为久大之业厚自崇护

　　与陈君举

　　别久不任怀仰不得嗣音亦复久矣眼前区区遂成因循乃其心未尝不在也即日秋高气肃伏惟需次有相台候动止万福亮今年本无甚事但随分滚过时节亦殊不觉人生各有几许日子乃如此虚度甚令人自悼朋友过此皆言尊兄进德日异一日无不叹服但亮终以为尊兄向者所有已自足以慑伏一世课进亦非难事小小得丧殆浮翳耳直须到九万里则风斯在下地位方可坐视羣山千万迭无不拱揖以为吾用虽其背去者亦固吾坐下物也番来覆去彼直自劳耳一旦风云会合虽左右前后亦捞摸不着便可以坐福一世苍生若极吾人今日之所有祗足以致人之伏耳其背去者便无奈他何也足以致吾君一时之喜耳退则为人一扫净尽便无一事也虽然此非为一世才人智士论也非如吾兄有地步人当不信此耳亮与朱元晦所论本非为三代汉唐设且欲明此道在天地间如明星皎月闭眼之人开眼即是安得有所谓暗合者乎天理人欲岂是同出而异用只是情之流乃为人欲耳人欲如何主持得世界亮之论乃与天地日月雪寃而尊兄乃名以跳踉叫呼拥戈直上元晦之论只是与二程主张门户而尊兄乃名之以正大且占得地步平正有以逸待劳之气嗟乎寃哉吾兄为一世儒者巨擘其论已如此在亮便应闭口藏舌不复更下注脚终念有怀不尽非二十年相聚之本旨聊复云云更録元晦答书与亮前日再与渠书更为详复一看莫更伸理前说若其论终不契自此可以一笔勾断矣道甫直是一梦象先一见之喜殊异流辈渠作做不诧异恐自此可以稳稳平进子宜久不得差遣胡为而如此大防平时无恶于人亦复然信哉时之难也雪梨甜榴各一篰聊以问信石榴真甜者但苦小耳胡君墓志甚善亦迥异往时岂其进类若此耶未有承晤之日千万为世道厚自崇护至祷

　　又书

