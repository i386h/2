<!-- { "loadSidebar": true } -->
　　圣母夀世无量之心一我佛夀世无量之心而朕额手虞抃即愿以无量万世夀夀我
　　圣母者庶于是焉征实可记也夫遂绎其防而为之讃我闻法王法不受转轮转调御大能仁安车济五衍以兹夀者相超劫长圆满一万二万年迦叶那含阐至六万七万毘舍拘留展次佛及初佛积万乃无算同声祝圣慈金口宣元典夀世而夀身真实义斯践佛云四部洲玉烛平潦旱化日诸众生各各得饱暖是名恒春国有谷无不戬佛云彼罗刹种种方所限销兵穷荒徼蒲海壹清晏是名大愿船浄域归重趼
　　圣慈皆佛慈是谛参密显懽喜证人天三呼善哉善
　　杨桥河神祠碑记
　　乾隆辛巳七月豫中秋霖大至河溢祥符黒堈口急命侍郎裘曰修驰传勘视俄而防城骤涨侵淫遂溃杨桥隄夺溜贾鲁河河臣张师载抚臣常钧连牍以状闻且惶恐谢守土不谨朕曰尔勿棘尔分莅有界限惟豫艰是图宁为全河计乃者燕齐迤北并积潦滙中州而下势必张所过事乗障不已将酿南河患艰以上防之治治今尔疆陂堰纵不戒未越宿而徐城暴长之水乃陡落庸渠非不幸之幸然尔时贾鲁方演漾颍夀注洪泽湖日夜挟沙奔流淮病黄愈病是不亟治上防而下防又乌可以不治治于时大学士刘统勲协办大学士尚书公兆恵就行在授指往董厥事而抚臣常钧等方议尽塞南岸旁决之口徐兴筑杨桥隄咈哉旁口益堵即大溜益湍此何异医者不察标本欲悉壅阏诸孔窍妄觊调停腹溃哉咨尔胡寳瑔尔早习豫河要害其再调抚兹土汔赞有成咨尔髙晋尔简率江南练工弁卒缮畚挶茭楗先后佽助之爰广代赈集厥力増薪值赡厥财其急冲之不能猝迥者亲为按图审度防笔为志令凿引渠酾河溜重臣覆奏至亦不谋脗合夫然后众志齐而储偫周工作以次就理斯役也漫口初止六十丈汕蛰至二百余丈视前此南河之朱家海张家马路盖三倍而赢自蠲除赈给暨别件营辑外计大工専支帑金三十万有竒经始于九月一日合龙于十一月一日为时甫两匝月统勲等以程绩罔稽导引时兼有返风之应宜建
　　河神祠并请颁额勒碑用申昭报朕念洪河故四渎之一而歴代迁徙不常虽神禹无由善其后岂非势弛于日下补捄者必以争上防为得防欤自豫河决而复合其嵗三吴沮洳之壤黄流顺轨鼛鼓弗闻以彼絜此差数了然可覩匪
　　神贶黙臻曷以至是若朕宵旰勤求之苦衷具见志实诗中并命镌诸石示我守臣体之有永毋隳后效毋弃前劳是为记





　　御制文初集巻二十一
　　钦定四库全书
　　御制文初集巻二十二
　　杂著
　　拟九歌十二首题荘子故事图
　　姑射神人
　　云巃嵸兮絙崇冈峯碕礒兮叶丹黄藐姑射兮名谁名若有人兮处其中氷雪肌兮绰约容乗云气兮御飞龙逰凌兢兮周八荒羌万物兮被礴旁羡莫见兮増慨慷
　　庖丁解牛
　　彻胹鼈兮炮羔与安胡兮楚苖荐庖丁兮犓牛睇理解兮崇朝既踦膝兮倚肩乃奏刀兮騞然经肯綮兮未尝况大軱兮是干繄防刃兮有余地曷试思兮其始难
　　支离鼓防
　　若人兮形支离肩髙顶兮颐隠齐五管在上兮髀为胁其糊口兮以鼓防无逺戍兮免常徭以病受粟兮养其身以不劳吾于是知神人之无用兮恒万古而逍遥
　　壶子示机
　　神之子兮曰季咸期夭夀兮若神曷壶子之犹龙诞犹喻夫三渊云出谷兮水行地彼宁知其谁何兮夫岂大块之有意郑人之防防兮第未解夫四示讵吾宗之可常兮固知之人之未深思
　　列子食豕
　　归来兮列子蹇宅外兮不可以止忘糠缶兮浆觞知食人兮食豕既复朴兮纷而封驰万物兮无穷春兰滋兮时雨秋梧飘兮凉风吾方与天帝同防兮宁知日月之有终
　　儵忽凿窍
　　斡元縡兮造太清曰浑沌兮爰帝名何儵忽之二子独憧憧兮屡征彼报徳乃戕身兮人皆咎二子之不近情呜呼儵忽兮独非浑沌之所生孰能保此太初兮膏吾车兮吾将从
　　象罔得珠
　　赤水兮昆仑峯碅磳兮波沕沦君于焉兮夷犹驻芝盖兮华轩遗元珠兮屡索异哉象罔兮乃可以得余幼寳此竒琛兮年既老而不衰怳偶遗之若失兮幸屡索而得之吁嘻象罔兮得毋余嗤
　　轮扁斵轮
　　君读书兮堂上臣斵轮兮堂下君之书兮古人臣之轮兮臣者疾则苦兮徐则甘应心得手兮口不能言有数存焉于其间庸讵知臣言之非糟粕兮君幸恕臣之狂颠
　　东施捧心
　　有美人兮山之阿溪若耶兮村苎萝常病心兮若思矉双眉兮修蛾姱曼睩兮曽波彼何人斯强效为富闭户兮贫去之所以美兮彼不知貌假借者盍鉴兹
　　濠梁观鱼
　　撰良辰兮游濠梁眄遡波兮风回风流澹湛兮水草芳鯈鱼出兮游从容噞防蓼兮之而张是鱼乐兮尔我同聊容与兮斯徜徉吾固知之兮于濠之上
　　痀偻承蜩
　　爰有人兮形痀偻居楚野兮山之幽仰丛薄兮枝相缭臂若槁枝兮日承蜩天地之大有所弗知兮惟蝉翼之是求盖有道兮不与万物为俦吁嗟斯人兮羌得全于天者流
　　伯昏论射
　　观君射兮信竒邻至人耶然疑登髙山兮嶻嶭临百仞兮渊漪背逡巡兮足垂外揖君进兮君辞君于中兮殆矣挟弓矢兮奚为纵余目兮青天寄余神兮九围永泊然兮自适歴万劫兮不知
　　读宋史徐积传
　　予尝读宋史徐积传载积孝行出于天三嵗父死旦旦求之哀母亡庐墓三年哭不絶音又称以父名石终身不用石器行遇石则避而不践未尝不三叹史笔之难得而怪托克托辈之无史识也夫丛冗委屑华而不实俚而不文如是者皆不可以当史笔无是病矣而一字之褒贬不足诛奸回于既往发潜徳之幽光则不能出没人于千百嵗后是史笔非难史识为尤难也故大恶大善虽细行必纪反经由权虽嘉言亦黜积也孝书其生事死葬之尽诚尽礼足矣不应以其不用石器与避石不践之细行累孝子之大徳夫积不用石器不践石岂非以其触父讳乎讳亦出于礼而吾直以为累孝子之大徳者其亦有説盖礼云二名不偏讳言在不称徴言徴不称在是在徴二字单举之尚在所不讳必其姓与名合斯则讳而不敢称然亦孝之小节而已矣若以父名石而子不践石为孝则公子地之子当舟居而不履地乎父名石而子不践石人尚可能父名地而子不履地人所不能也诗曰孝思不匮永锡尔类大孝达于天下必蕲人人皆如已之孝于父母孝子之心斯愉快焉今乃为人之所不能为以为己之孝过于天下人之孝岂孝子之心哉故大孝莫如舜不闻其见瞽目者辄拜而积乃今以不用石器与避不践石称岂非累积之大者乎然积非有心于为此以求名也观其读孝经辄泪落不止雪夜伏墓侧悲恸呕血是乃本于天性之自然彼遇石则怵然伤心而思亲亦其出于至性有不能自己者而为史者例当守千秋法则之正一字褒贬之公凡不合经常之行虽嘉可删设惜其湮没而无闻则自有稗官野史在吾故曰史笔非难史识为尤难而怪托克托辈之无史识也
　　汉玉斧欵识
　　汉玉斧一羡七寸有十分寸之七博四寸以为首丰其末加十分寸之二首之厚六分剡其末以为刃记曰朱干玉戚冕而舞大武此其遗制欤古者以斧为文义取其断而以玉为之意温润之中不失裁制之用耶
　　读公羊
　　余读公羊至许世子止之事不禁废书而叹曰嗟乎迂儒失圣人之防逞强辞之夺而后世方称其鼎足邱明独能传説不亦师心剌谬乎夫许世子之事左传隠跃其言而谷梁则不过曰即止自责而责之而已耳至夫子髙则直引乐正子春之事以证之一则曰聴止也再则曰赦止也且人子之视疾或一药而愈或数药而愈或数药而竟不愈或一药而竟不愈者有之矣即子春之亲岂能常存于世其非进药而不愈者乎则是千万世之人尽不能免止之罪抑亦尽将得止之赦也夫逆天之诛圣人何忍慢以罪人而又慢以赦人也止之进药必有不敬误投之咎非啻不尽不尝而已然其心终无他故其罪止于是而苏辙胡寅之流方且祖其説演义游辞失之愈逺矣
　　读荀彧传
　　予读范晔荀彧传而叹晔之有史材而无史识也夫史材非难史识为难自迁固即已不免此病而何怪乎晔哉盖迁固之失失以驳而未尝混黒白妄褒贬若晔之称彧以归正成仁则何异乎誉盗跖为义而美桓温以匡主之忠耶善乎刘友益之论彧云身为汉臣为操谋画以赞其业业已成矣甫以正论自诡其无益可知今夫葛之与裘其相去逺矣然必无今日葛而明日顿裘之理以渐使之然也操之移汉成魏其隂谋秘防皆彧有以佐之即其沮董昭之议毋亦内慙樊郭外怯孙刘思欲徘徊少待乎而操已不能平至于发伏完之书为狙诈之计祸生空器卒至饮酖所为进退无据孽由自作耳而晔乃以为崇明王畧纾人于仓卒审如是则仲连之蹈东海顾乃谓不达时务可乎彧之事人不难知而已有颠倒是非如晔者吾于是叹史识之难得而任好恶为予夺者盖不少矣
　　读唐太宗集
　　予读唐太宗集见有赐魏徴诗云云注之者曰徴善治酒世所未有信斯言也徴为谄臣太宗不得为令主矣夫太宗三代以下之贤君而魏徴亦有唐之遗直也徴之于太宗知无不言且有不必言而言之者矣醁善醉之物而谓徴自酿以媚君有是理乎夫醁媚君封徳彞之流或为之徴而知之将痛切谏之而已乃蹈之耶昔梁王酒酣请鲁君举觞鲁君避席择言而举禹疏仪狄之事徴岂不知且徴固欲致其君于禹而已乃自甘仪狄必不然矣或曰太宗纳巢刺王妃而徴不能谏则徴毋亦好名茹柔之为而隂有容悦之事或不可知予曰固也夫好名之人激于一时则或能舍死处之顺境则不忍忘生防墙之对徴之能舍死也巢刺妃之佯为不知徴之不忍忘生也即不进不败之醪太宗未必致徴于死也而徴何必亟亟为之哉三代以下惟恐不好名且以徴之好名而成太宗之名于无穷者亦已多矣徴岂不知治酒之非美名哉千日之醉奚啻十渐不克终而已乎实有其事其时君若臣亦必不肯公然见之歌咏矣或曰太宗之诗多出于董思恭所为是则不可知也已
　　读邶风匏有苦叶第二章
　　诗传疏及朱注皆云飞曰雌雄走曰牝牡毛孔固失之而朱子亦未详考也夫见于诗书者雄狐绥绥兽也何尝不谓之雄牝鸡无晨禽也何尝不谓之牝善乎欧阳修本义云古语通用无常雉鸣求其牡者兴夫人不顾礼义而从宣公又宋逸斋补传谓雄当求匹雌不当求牡斯皆足以喻夫人之犯礼必穿凿而释之谓雌雉当求其雉之雄今乃求其兽之牡以为非礼则禽与兽合有是理乎鸟防同穴之山虽鸟防同穴而各为匹配无乱羣之事也借曰禽兽所无而人为之斯禽兽之不如因设乌有之事以刺淫佚则怪乱夫子所不语何删诗而尚存此章乎且宣姜夷姜论者纷如聚讼而伋朔之事张照已辨之详兹不复缀余谓读书当识大意具正见若注疏家片言只字之讹政不必为之勉强凑泊而反晦正义也
　　记载
