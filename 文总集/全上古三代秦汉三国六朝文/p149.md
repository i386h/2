<!-- { "loadSidebar": true } -->
　　古者殷周有国，治安皆千馀岁。古之有天下者，莫不长焉，用此道也。立嗣必子，所从来远矣。高帝亲率士大夫，始平天下，建诸侯，为帝者太祖，诸侯王及列侯始受国者，皆亦为其国祖。子孙继嗣，世世弗绝，天下之大义也，故高帝设之以抚海内。今释宜建，而更选於诸侯及宗室，非高帝之志也。更议不宜，子启最长，纯厚慈仁，请建以为太子。（《史记·文纪》：元年正月，有司固请。又见《汉书·文纪》）
　　◇奏请立栗姬为皇后
　　子以母贵，母以子贵。今太子母无号，宜立为皇后。（《史记·外戚世家》：王夫人阴使人题立栗姬为皇后，大行奏事毕曰云云。又见《汉书·孝景王皇后传》：大行奏事文曰。）
　　◇奏议不举孝廉者罪
　　古者，诸侯贡士，壹适谓之好德，再适谓之贤贤，三适谓之有功，乃加九锡；不贡士，壹则黜爵，再则黜地，三而黜爵地毕矣。夫附下罔上者死，附上罔下者刑，与闻国政而无益於民者斥，在上位而不能进贤者退，此所以劝善黜恶也。今诏书昭先帝圣绪，令二千石举孝廉，所以化元元，移风易俗也。不举孝，不奉诏，当以不敬论。不察廉，不胜任也，当免。（《汉书·武帝纪》：元朔元年，诏议不举孝廉者罪，有司奏议云云，奏可。）
　　◇请造白金皮币
　　关东贫民徙陇西、北地、西河、上郡、会稽凡七十二万五千口，县官衣食振业，用度不足，请收银锡造白金及皮币，以足用。（《汉书·武纪》：元狩四年冬，有司言。）
　　古者皮币，诸侯以聘享。金有三等，黄金为上，白金为中，赤金为下。今半两钱，法重四铢，而奸或盗摩钱裹取。（徐广：音容。《汉书》作「钱质而取浴」，师古音浴。）钱益轻薄而物贵，则远方用币，烦费不省。（《史记·平准书》：有司言。又见《汉书·食货志》下。）
　　◇请算轺书贾人缗钱
　　郡国颇被灾害，贫民无产业者，募徙广饶之地。陛下损膳省用，出禁钱以振元元宽贷赋，而民不齐出於南亩。商贾滋众，贫者蓄积无有，皆仰县官。异时算轺车贾人，缗钱皆有差，请算如故。诸贾人末作贳贷，买居邑，稽诸物。（《汉书》作「卖买居邑贮积诸物」）及商以取利者，虽无市籍，各以其物自占。率缗钱二千而一算。诸作有租及铸，率缗钱四千一算。非吏比者，三老北边骑士，轺车以一算，商贾人轺车二算，船五丈以上一算。匿不自占，占不悉，戍边一岁，没入缗钱。有能告者，以其半畀之。贾人有市籍者，及其家属，皆无得籍名田便农。敢犯令者，没入田僮。（《史记·平准书》：其明年，公卿言。又见《汉书·食货志》下。）
　　◇奏故太嘴吨号园邑
　　《礼》：「为人后者，为之子也。」故降其父母不得祭，尊祖之义也。陛下为孝昭帝后，承祖宗之祀，制礼不逾闲。谨行视孝昭帝所为，故皇太子起位在湖，史良娣冢在博望苑北。亲史皇孙位在广明郭北。谥法曰「谥者，行之迹也」，愚以为亲谥宜曰悼，皇母曰悼后，比诸侯王园，置奉邑三百家。故皇太嘴吨曰戾，置奉邑二百家。史良娣曰戾夫人，置守冢三十家。园置长丞，周卫奉守如法。以湖阌乡邪里聚为戾园，长安白亭东为戾后园，广明成乡为悼园，皆改葬焉。（《汉书·武五子传》：宜帝初即位，诏议故太嘴吨置园邑，有司奏。）
　　◇复言悼园戾园号邑
　　《礼》：「父为士，子为天子，祭以天子。」悼园宜称尊号曰皇考，立庙，因园为寝，以时荐享焉。益奉园民满千六百家，以为奉明县。尊戾夫人曰戾后，置园奉邑，及益戾园各满三百家。（《汉书·武五子传》：后八岁，有司复言。）
　　◇奏川王终古淫乱事
　　终古使所爱奴与八子及诸御婢奸，终古或参与被席，或白昼使裸伏。犬马交接，终古亲临观，产子，辄曰：「乱不可知，使去其子。」（《汉书·齐悼惠王传》：五凤中，青州刺史奏。）
　　◇奏逮捕川王终古
　　终古位诸侯王，以令置八子，秩比六百石，所以广嗣重祖也。而终古禽兽行，乱君臣夫妇之别，悖逆人伦，请逮捕。（《汉书·齐悼惠王传》：青州刺史奏终古，事下丞相御史，奏云云。案五凤三年，丞相丙吉卒，御史大夫黄霸为丞相。今此丞相，未知属谁，故编入阙名类。）
　　◇劾奏王尊
　　尊妄诋欺非谤赦前事，猥历奏大臣，无正法，饰成小过，以涂污宰相，摧辱公卿，轻薄国家，奉使不敬。（《汉书·王尊传》：成帝初即位，尊於是劾奏丞相匡衡、御史大夫张谭。下御史丞问状，劾奏云云。有诏左迁尊为高陵令。）
　　◇劾奏王章
　　章知野王前以王舅出补吏，而私荐之，欲令在朝阿附诸侯；又知张美人体御至尊，而妄称引羌胡杀子荡肠，非所宜言。（《汉书·元后传》：上使尚书劾奏章，遂下章吏。案《成纪》，事在阳朔元年。）
　　◇奏改徙陈汤
　　汤前亲诛郅支单於，威行外国，不宜近边塞。（《汉书·陈汤传》：汤与解万年俱徙敦煌。久之，敦煌太守奏云云。诏徙安定。）
　　◇劾奏申咸、炔钦
　　咸、钦幸得以儒官选擢备腹心，上所折中定疑，知丹社稷重臣，议罪处罚，国之所慎，咸、钦初傅经义以为当治，事以暴列，乃复上书妄称誉丹，前后相违，不敬。（《汉书·师丹传》：给事中博士申咸、炔钦上书言，丹以此贬黜，恐不厌众心，尚书劾云云。上贬咸、钦秩各二等，遂策免丹。案《百官表》当在建平元年。）
　　◇奏遗王莽王仁就国
　　新都侯莽，前为大司马，贬抑尊号之议，亏损孝道，及平阿侯仁臧匿赵昭仪亲属，皆就国。（《汉书·元后传》：傅太后帝母丁姬皆称尊号，有司奏。案《哀纪》事在建平二年。）
　　◇劾奏王嘉
　　嘉言事恣意，迷国罔上，不道。（《汉书·两龚传》：丞相王嘉上书，荐故廷尉梁相等，尚书劾奏。案，《哀纪》、《王嘉传》事在元寿元年。）
　　◇奏劾龚胜夏侯常
　　胜吏二千石，常位大夫，皆幸得给事中，与论议，不崇礼义。而居公门下相非恨，疾言辨讼，惰慢亡状，皆不敬。（《汉书·两龚传》）
　　◇奏
　　天阴雨，人之病为之先动，是阴相应而起也。天将阴雨，又使人睡卧者，阴气也。（《御览》十引《汉名臣奏》）
　　◇奏
　　汉得阴山，匈奴长老过之，未尝不哭。（《艺文类聚》七、《御览》四百八十七引《汉名臣奏》。案《汉书·匈奴传》，元帝时郎中侯应亦有此语，而文不同。）
　　◇燕王定国罪议
　　定国禽兽行，乱人伦，逆夭道，当诛。（《史记·荆燕世家》：元朔元年，肥如令郢人昆弟复上书，具言定国阴事，以此发觉，诏下公卿。皆议曰云云。上许之，定国自杀。又见《汉书·燕王刘泽传》）
　　◇江都王建罪议
　　建失臣子道，积久辄蒙不忍，遂谋反逆。所行无道，虽桀纣恶不至於此。天诛所不赦，当以谋反法诛。（《汉书·景十三王传》：有司请捕诛建，制曰：与列侯吏二千石博士议，议者皆曰云云。案《武纪》事在元狩二年。）
　　◇尊宝鼎议（元鼎四年六月）
　　闻昔泰帝兴神鼎一，一者一统，天地万物所系象也。黄帝作宝鼎三，象天地人。禹收九牧之金，铸九鼎，象九州。皆尝《鬲》享上帝鬼神。其空足曰鬲，以象三德，飨承天祜。夏德衰，鼎迁於殷；殷德衰，鼎迁於周；周德衰，鼎迁於秦；秦德衰，宋之社亡，鼎乃沦伏而不见。《周颂》曰：「自堂徂基，自羊徂牛，鼐鼎及；不吴不敖，胡考之休。」今鼎至甘泉，以光润龙变，承休无疆。合兹中山，有黄白云降，盖若兽为符，路弓乘矢，集获坛下，报祠大亨。唯受命而帝者心知其意而合德焉。鼎宜视宗祢庙，臧於帝庭，以合明应。（《汉书·郊祀志》上：议尊宝鼎，有司皆言云云，制曰可。又见《史记·封禅书》，稍有删节。）
　　◇广川王去罪议
　　去悖虐，听后昭信谗言，燔烧烹煮，生割剥人，距师之谏，杀其父子。凡杀无辜十六人，至一家母子三人，逆节绝理。其十五人在赦前，大恶仍重，当伏显戮以示众。（《汉书·景十三王传》：本始三年制曰：「与列侯、中二千石、二千石、博士议。」议者皆以为。）
　　◇韩昌张猛盟匈奴议
　　单於保塞为藩，虽欲北去，犹不能为危害。昌、猛擅以汉国世世子孙与夷狄诅盟，令单於得以恶言上告於天，羞国家，伤威重，不可得行。宜遣使往告祠天，与解盟。昌、猛奉使无状，罪至不道。（《汉书·匈奴传》下，元帝即位，明年汉遣车骑都尉韩昌、光禄大夫张猛送呼韩邪单於侍子，即与为盟，约昌猛还奏事，公卿议者以为。）
　　◇诸寝园祀议
　　《清庙》之诗，言交神之礼，无不清静。今衣冠出游，有车骑之众，风雨之气，非所谓清静也。「祭不欲数，数则渎，渎则不敬。」宜复古礼，四时祭於庙，诸寝园日月间祀，皆可勿复修。（《汉书·韦玄成传》：永光四年，议者又以为云云，上亦不改也。）
　　◇昌陵议
　　昌陵因卑为高，积土为山，度便房犹在平地上，客土之中不保幽冥之灵，浅外不固，卒徒工庸以钜万数，至然脂火夜作，取土东山，且与谷同贾。作治数年，天下遍被其劳，国家罢敝，府臧空虚，下至众庶，熬熬苦之。故陵因天性，据真土，处势高敞，旁近祖考，前又已有十年功绪，宜还复故陵，勿徙民。（《汉书·陈汤传》。案《成纪》，事在永始初。）
　　◇罢三公官议
　　古今异制，汉自天子之号，下至佐史，皆不同於古，而独改三公，职事难分明，无益於治乱。（《汉书·朱博传》：成帝时，何武建言宜建三公官，於是以何武为大司空，封列侯，增奉如丞相。议者多以为云云。案《成纪》，在绥和元年。）
　　◇薛况罪议
