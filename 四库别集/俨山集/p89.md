<!-- { "loadSidebar": true } -->
　　子龙自爲诸生时予识于一见盖不特以其文也顷年果能脱頴名场乡里颇以予爲知人予他无所长独于鉴识天下士歴歴有奇验岂多言偶中重予不幸耶今嵗庚辰会试予爲乡郡士预卜呼卢成枭拟招至成均东署聼防廿六日爲会吾门有廖生道南者遝至遂留与会予心赏廖然私望尚在乡邦也既张灯小燕赋聚奎亭诗各持片纸觞翰杂飞以候漏下三十刻各心动有从座逸去者予谛视子龙意度闲雅若不介懐方与客围碁决胜既乃出古琴爲鼓一弄行已而报至廖生果以诗经魁天下吴君与成亦占前列吾邑李君廷凤继之子龙气益和周旋益整饬余心益重之乃送廖吴去赴公事复呼酒与子龙饮剧谈古人道徳之高懿文章之升降与吾乡风俗之转移不觉曙光已动候吏速予晨班矣遂与之别士之出处固自有时一第岂足爲子龙多哉因赠以诗
　　跋忠贤遗墨巻
　　右师山郑先生遗令一首凡八十六言呜呼其事至烈矣裔孙旸间以寄示江东陆深既命其族人防与僴装演成巻并附以余忠宣公手柬一通元史列传二通吕旭郑忠歌诗二通篆其首曰忠贤遗墨按史师山先生名玉字子美歙人隐居教授徴召不起忠宣公名阙字廷心庐人进士及第守安庆官至行省叅政二先生乡郡交好考之柬中语知爲莫逆也顾其死节适亦同时遗令所题戊戌者实至正之十有八年也忠宣死于是年之正月师山之死后六七月耳岂既闻忠宣尽节与忠宣之妻耶卜氏实从以死而师山之妻亦自许不疑岂观感者有素与何其道之相似也居尝无事友朋丽泽岂惟相敬爱相激赏以流声引誉于无穷至于变故之来死生之大而所以相信者益深使后之人迹其故而论之疑若素讲而夙诺焉者何其至也嘅惟元氏以材力兴非有丰功厚泽殆其季政弛纵不纲偏爱国族而中原仁义礼乐之懿素无躬履允蹈之实至于南士尤肆觝排醖成祸败漫不可措忠宣眷深责重守当盗冲明大节于孤城俱碎之日心安义得于兹爲正而师山徒以布袍岩栖之士遭逢用夏变夷之师雅持定志从容自裁视躯命如捐弁髦可以爲难矣南士独何负于元哉予旣悼二先生之节而因以附着深慨云尔旸字廷賔受遗令者忠之世嫡也呜呼尚慎藏之哉
　　跋秋锦堂巻
　　菊备四时之气根归于冬茁于春苗于夏有华于秋是故芬芳烂熳足歴晦朔春妍之花则不俟旬日老圃云然君子闻之曰菊以秋芳毕俟时也学以壮行懋进徳也时足于是乎有守徳足于是乎有爲吾友许君达夫种菊数百当秋盛开错色若织遂顔其所居曰秋锦堂或谓达夫学而才屡北场屋以自况尔余曰有是哉浅之乎知达夫矣
　　跋顾九和宫谕海棠诗
　　海棠花中絶品不见赏于名公如杜少陵至东坡定慧院之赋而世知贵重物之遇不遇固如此哉此诗吾友顾宫谕九和所作爲二守吴侯敬夫写之便面词翰深有晋唐风韵敬夫吾乡佳士博学清才游南雍时尝试第一进士业爲后学法式而竟不得进士试天官复爲第一释褐遂阶大夫再佐大郡声名借甚起是亦海棠也九和此书其偶然耶抑有意耶或未可知而事之相类固如此哉
　　跋墨竹
　　墨竹起于李夫人其法具于与可答东坡书世称与可爲竹圣岂虚语哉国朝来最擅名者金陵王孟端中书娄江夏仲昭太常娄江出于金陵其后畧变然潇洒絶俗中书爲多精神气力太常亦自至到此册余北上时茂勲所惠者凡八幅晴雪风雨老少浓淡各不同要之爲学仲昭者
　　跋所书瞿甥学召诗巻
　　予泛钱塘行严衢间溪山佳胜入闽闗尤奇絶不可名状抵劒坐卧在画图中官舍据山椒一望错绣复有小亭池供登临之适公事简稀幅巾竹杖又画工不能尽也憇小阁弄笔写南来诗满巻不及半以寄瞿甥学召知予老懐若是


　　俨山集卷八十九
　　钦定四库全书
　　俨山集巻九十
　　明　陆深　撰
　　题跋五
　　跋文与可画竹
　　老可画竹妙在与竹传神余家吴中有竹数亩当万竿摇月时余手持老庄书露坐其上四顾繁影毎抚掌笑曰此眞一幅文与可也及来长安遂与竹絶忽覩此纸摩挲再三曰此余家园中分出一枝也不觉惘然
　　书辑跋
　　书一艺也忌者至于呕血以伤生吝者至于发塜以祸死贪者至于犯礼律而为盗贼之行虽以唐之文皇而犹有兰亭之举措无惑乎其他也近世赵文敏公孟頫每以已书倍易鲜于枢之书得即焚去既幸其早死又恶其有身后名信然噫嘻亦甚矣惟巙巙学士子山之于周伯琦可谓有大臣之度者昔至正间将改奎章阁为宣文阁先时子山每令伯琦日篆宣文阁榜数十伯琦殊不省识一日有旨命子山书宣文阁榜子山上言臣能眞书非古古莫如篆朝廷宣文阁宜用篆书伯琦篆书今世无过之者顺帝如其言召伯琦书下笔称旨由是伯琦益见柄用古人于一事之微其委曲成就有大体如此大抵君子之人其意逺其心仁知天下之大非一手足之所为备也是故小善必容若将趋之而萃以济务斯不亦见者逺乎知器业之成非专工不至也是故一艺之微终身不变而卒以传世斯不亦存者仁乎余辑书学成偶有感焉因识之
　　跋张碧溪诗
　　诗必穷而后工此特世俗论尔世俗者以饥寒为穷以富贵为达尔殊不知举一世之人尊衔大爵贯朽粟腐者不少也而诗人则或旷代而仅见虽以唐学之盛终三百年李杜两人而止尔宋虽谓之无诗人可也由是论之则造物者于温饱之具举以与人也若不靳而独于此事若深吝若秘惜若不欲令人闯觇者故吾必以为诗工而后谓之达尔石季伦潘安仁之诗非无工也终以富贵之极同尽东市彼二人者使知勇退早防之方固将以诗人名在当时则以考终在后世则以免訾矣故吾又谓诗人非徒可谓之达谓之安且尊焉亦可也慈谿张碧溪先生字子威盖近世诗人之工者也其所为之累者正坐米盐细事子爱其人赏其诗而不免悲其穷间尝举酒向碧溪愿以此而易彼何如碧溪为余笑而不答此卷为郑君宜重所书病起快读因系其説如此俟知者信焉
　　跋宋人临阁帖
　　右阁帖第九卷内大令书吴门沈辟之持示以为宋高宗所临盖据印识云然秋雨楼居得细阅之纸墨皆非近世所有但工力静专而笔意婉媚殆类闺閤之制盖临摹者手多羞澁故尔慨想思陵好文笔札为帝王第一一时妃嫔多事毫翰若宪圣吴夫人辈各有攻致岂此乃宫闱中习仿之作其佳者乃复传世耶聊记于后以俟博雅君子
　　跋石鼔诗
　　右石鼔诗儒先辨论至多盖风雅之遗云鼓今在北监予为司业祭酒时虑其日泐也欲扃钥之而不果别有树碑一元司业潘迪以今文写之仍其旧阙潘碑与鼓积有存亡矣潘仕大德间虞文靖公集助敎成均时尝谓十鼓其一已无字其一惟存数字潘虞相去不逺其言如此今去之又将二百年石可知矣诗之存者颇赖诸家文字集录以传石顾足恃哉博洽之儒如王顺伯郑渔仲又好古而搜访训释靡余力矣咸存断阙焉欧阳公集古所录才四百六十有五字胡世将资古所录仅多九字乃称先世藏本在集古录之前孙巨源于佛龛中得唐人所录古文乃有四百九十七字视资古又前矣乂前之则韩文公所见纸本已谓毫髪备尽复有年深阙画之叹韦应物亦谓风雨阙讹而杜工部直云陈仓石鼓久已讹矣其上下世数如此近世吾衍子行尤号博雅自谓以甲秀堂谱图随鼓形补阙字列钱为文以求章句又参以薛尚功欵识诸作斯已勤矣亦仅得四百三十余字每鼓列行裁分为十而章句次第又与诸家不同子行介士未尝入燕止于画中见鼓尔不知近日何缘得此十诗完好乃尔耶此诗出于修撰杨用修慎若所从来果有的据岂非千古之一快哉如以补缀为奇固不若阙疑之为愈也予方选四言诗不觉欣喜而录之首简
　　跋汉魏四言诗
　　右四言之制弊于东都几为毛诗抄集矣独曹氏父子以豪雄之才起而一新之差强人意而孟德尤工犹恨鹿鸣之句尚循旧辙余选汉诗以魏武终焉
　　诗大序跋
　　诗大序或以为孔子作或以为子夏或以为国史或以为卫宏皆无定据考其文义盖先秦古书云顾有错简而穷经之士未之或知未免傅防牵合以成破碎决裂之弊窃敢正之如左亦思以还之于旧也
　　校定诗大序跋
　　按古文皆漆书竹简而韦编之韦易絶而竹易紊是故古文传世错缪实多如此序者窥豹一斑尔安敢自信间有阙误亦复拟而存之以备一説且以求正于君子云
　　跋石斋诸诗
　　右诗凡若干诸体咸备诸大夫士为我少师公而作也深得而卒业焉作而叹曰人将托于物乎物重则人传人果系于物乎人重则物亦传石斋之义诸作尽之矣独于今之世上自庙朝之贤达下及庸众之齐民隠而暗室屋漏僻而深山大谷之间逺而至于四夷凡闻所谓石斋者咸若亲见公焉此岂有待于言语文字为哉必有所本而非深之所能知尝欲请质于公焉而亦未能也敬书其后
　　跋杂诗与郑大行
　　右诗旧新间出据所有者录去昨嵗西来邂逅吴门识公吾兹寓榆关于野以使事至相从凡六七昼夜讲学论文无所不言言之而不入者盖寡矣予畏避无当世之交不知方今才俊如于野者几人哉能使予驩然有故旧之乐而忘羁旅之怀所得多矣因书末简以识嵗月
　　跋渊明图
　　此图今华亭令聂君文蔚所藏陶令高节去之千余载得于想像影似者且犹然而况于亲炙之者乎盖有超世而独存者此类非耶文蔚起甲科负才局遭时得志于此画宜有不暇将所谓超世独存者固出于笔墨之外而臭味嗜好之同殆未易以形迹求耶跋其后还之
　　跋许防近田诗卷
　　我朝国祚灵长基本厚大故世臣之家实多象贤然未有若灵寳许氏之盛者也深晩生犹及事襄毅公函谷翁松臯翁则同为翰林官皆为尚书前辈父子尚书才六七家然未有两世三尚书者也若继为太宰又古今之所希有许氏之盛岂偶然哉松臯翁作近田诗以示冢子叅军防叅军奉以为别号深得而读之于是见松翁之实学而许氏之家传如是也是岂偶然哉参军其寳之
　　跋莫子良送行诗
　　中江莫子良举戊戌进士予时叨充读卷官得所对策佳甚封上御览亲批第二甲第四人是秋天曹首选为南虞衡主事赋此叙别异日清华之任终当有待也子良之大父宗大举癸夘乡闱第二人子良甲午亦第二人其父汝明省轩则起癸酉今需次礼闱又吾松文献第一家也子良其行矣
　　跋龙江泛舟曲
　　律诗变小词诗余小词之变也诗余变为曲子金元时人最盛有腔有调有板谓之北曲南曲北曲之变也病余间一为之将令小僮歌以陶写犹得诗人之意者风土之音存焉尔所谓纒绵宛曲之辞绮罗香泽之态殆南曲之谓与












　　俨山集卷九十
　　钦定四库全书
　　俨山集巻九十一
　　明　陆深　撰
　　书一
　　与夏公谨都谏
