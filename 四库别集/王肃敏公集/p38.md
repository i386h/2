<!-- { "loadSidebar": true } -->
　　在济南日辱手书令李生者持至其事遂如命矣亦曾有书致覆仆而归至今不见下落仪封有柴氏子去便亦曾致启来谕亦不及恐皆陆沉也此中事务颇繁扰规昼亦久隳废今整缉三月方见有绪但地方水旱相袭民流盗剧不能不忧也老母及贱脊赖庇粗安曕望无期万万若时保练慰此区区

　　○答刘养和

　　令郎至省得手教审侍奉之下兴居无　感慰不可言古有道者多自遂不慕乎外执事请告奉亲上遂孝养下遂训子逍遥林壑不撄世垢天下古今大乐事也如仆劳冗于尘埃者何啻于君迥隔怍歉怍歉外泉上鄂城二稿可以见鄙人之心事奉上求教益内有怀执事一篇不及再书惟亮之

　　○答朝廷献

　　某顿首启自往年准上一遇遂尔迥隔企仰何如忽枉华札见示且审荣擢不胜忻慰嗟嗟天道好还善人君子不得于人故有流落不偶之时其如天道何是流落坎土?廪乃君子养德蓄祉之地尔其在人者又何足计仆薄劣之才当此大方不能振起万一伏惟教之近稿一帙奉塞来命愧非作者尔

　　○与鲁振之

　　契阔将十余稳悬仰可知迩者有事安陆欲便道奉谒不意江涨淼茫如临沧海遥望美人宛在洲岛不获一晤怅快怅快执事在告闲居琴书园池之趣人生之乐信无复有过之者矣其尘冗奔走漫无抵止如仆者不觉愧颜尔风便裁此候上起居不宣备

　　●书简二 【 三十一首】

　　与顾顺中
　　与张元杰
　　与郭价夫
　　与李仁仲
　　与吴约中
　　与旒一首
　　寄刘远夫一首
　　寄薛君采
　　答薛君采
　　寄薛君采
　　与孟望之一首
　　寄何粹夫一首
　　荅安公石一首
　　荅许廷纶一首
　　荅李亚卿先生一首
　　与杨用修
　　荅用修
　　与胡伯中
　　与王仲颙
　　与高太和
　　与郭介夫
　　与张元杰
　　与彭宪长
　　荅刘维馨
　　寄曹惟德一首
　　寄张元杰
　　与郭价夫
　　与吴宿威一首
　　答边提学一首
　　与何粹夫

　　○与顾顺中

　　近闻　朝廷以高招讨之故　勑执事与遭游击抚处此事在地方非细天全之顺逆诸番夷之观望也执事绥远宁迩应劳图画之力但夷性多疑一闻此举不知　朝廷恩意欲彼保全恐生惊骇反自不靖此其可虑耳在今日当先处此所不可缓者凡天下之事成于情意相信而沮于扞挌不通不可不先使彼洞达此中真实也何如何如小夷偶尔强梗负固国家昌大之时其顺与梗固不足为但??邕疽既发必损肌中好肉如吾民无妄之灾何不如不发之为愈也惟执事图之风便布此若语尔

　　○与张元杰

　　辱书示以豚大故悲痛过情抚诲眷爱之素固知执事亦不能堪也嗟嗟天乎当奈何哉乃不使予托于仁人也荆妻自至蜀药饵不离凡席入中门强为宽绰之情静言思之殊无好怀来春欲图进表携家东归不知能得遂否相见未由临书黯然致覆愧草率

　　○与郭价夫

　　蒙以佳稿见教捧读再四仰叹高古为鄙人模楷多矣大抵古人文章莫不以先代为凖绳世有谓文章与时高下当自作则无苦步超乃孟浪者云尔非过于文之论乃不及者也今观执事近作令人益自信然亦不可漫作有关系者上也文藻次之故虽小物中涵至道杜子美古诗论格调不出陈隋论辞彩不及严谢自唐以来称为诗人之宗者何也以一出言而不忘国家也文章要讵可漫言哉执事诸诗惓惓有撤桑之忧无亦是意乎今于君识之恨不能旦夕请教尔近稿八十篇附上望教正其纰缪于道者当无吝一针砭可也

　　○与李仁仲

　　杜君卿通典凡二百卷旧在都时亦曾畜得此盖详节尔此书自三代逮唐其间礼乐制度因革损益之迹最为明备今复引入诸儒议论尤为精切学者能究而通之措之行事如指诸掌非如诸类书较计文词者比矣蒙惠感甚但版刻蠹蚀字迹漫灭不能得全读为恨耳不知可再能整完否可惜可惜川中杂咏畧读一过尔雅浑成不烦绳削执事于大历诸人当分庭亢席矣作家作家明会当面谢伻还先致此草草

　　○与吴约中

　　承惠佳诗三篇边塞之苦羇旅之况居然可想蜀地远险风土人情亦异此中与迭茂相去不争多耳披咏之余客思浩发益用感叹俟从容奉和请教也榛子内地罕有宜客茶之珍果酥不知食法想亦可入酒或和茶饵汶川石不知曾寻得否作砚不会发墨无用惟作镇纸印色匣差为佳尔望留意人还谨此覆谢

　　○与旒一首

　　今年五月仪陇教官来得林县所寄书始知家中长少　康甚慰我怀奶奶老年汝早晚可曲意奉侍务致常常欢喜饮食衣服之类常先意致之勿待取要方是孝敬我不能养汝代我养之不惟汝尽孝于祖亦尽孝于我矣汝叔年幼不湏靠他两处田禾收成年年书来皆说不勾用度古人百亩之田可给八口之家今五六百亩而十数余口常不能足我所不晓汝又非过于奢侈之人其故何耶　家中用度不足亦挂我心耳汝当思之此中大小皆安汝母比来时较好了只是常常不离药饵汝不湏挂心丞奇可入社学读书矣不知汝曾计较否孝经小学五经白文不可不先读只可教他做个知道理的秀才便好不可就先存个要他取科第的心如此便无好模模矣古人蒙以养正正在此时不可差过不可差过此儿驯顺温淳我也看得几分但不知灵性何如尔汝祖父平生孝友谦和之德信于宗族乡党无一人非之相与者无一人不爱敬之我虽不能省先人之德居官以来守法奉公以道自律未尝负　而病民天不应使我之后便无人也汝当用意教养之汝与汝叔听我说切记莫吃醉酒酒能坏精神腐膓胃不独伤性乱德而已自家身体当知保养可听我说可听我说驿丞去便附此九月九日附旒书

　　○寄刘远夫一首

　　久不相讯问使人叹讶兹便乃能致书惟情照伏念执事焦劳政务应不异仆古人谓州县徒劳人耳于今见之赣榆缺尹今署事年余殊无一日安闲不在邑则委外风尘鞅掌之相难以言尽入秋白发乱生令人惊愓身事飘蓬而壮年不留进无能而退不决不知此生将为何等人矣执事将无念之爻郎读书何似诸郎女想亦长茂此中眷属粗安所阙者以未能迎养老母为念耳未由参承临书驰情万万不克备

　　○寄薛君采

　　札示玉体违和不知诚然乎抑豫防逆保之言也大抵医治于未病之先易为力补义于既病之后难为功药论宣达之妙十得八九而滋补之功百无二三凡病而求医効者亦其病之未有害也苟一脏腑实病焉血气不相属矣药将奈何哉此惟经验之久者可以知而信之夫医药之道仁人孝子之诚事也故先王之世视为小道而不之禁近世以来论医尤甚举皆得其粗迹而昧夫精妙凡以掇拾附会以骇俗人之耳目者万万不同虽八十一难经中所论亦有穿凿破碎之见他尚何言哉他尚何言哉仆十数年来棈神血气颇咸于前时往往读医药书诹修养法以二事较之修飬之补益者月有効而岁不同而医药之力茫然未之或　也故仆调气之术独为今时冠仆之持气如龙之已降虎之已服使之升云则忽然而两作使之吟风则烨尔而大发世之论火候者亦独仆为得以十五满以十五退假象以应月朔望之消长此不可漫言亦非可以书之纸笔君采试将子的然之见寄我我乃覆之君采当皷掌而笑抚然而失也夫人之有生不越血气二者而已如火之炎诸木灯之辉于膏使木无受火之质灯无留辉之膏则炎与明灭矣论医者达乎此谓之神医修养者达乎此谓之得道人而苟能调运元气则熏蒸透彻津液自生如云得火而为雨雪雨雪即血之谓也有血则脏腑不枯足以为气所附如火之得薪灯之有膏安往而不保生哉此可与知神医者道也区区循人之屦者乌能语于斯  

　　○答薛君采

　　得去冬书及诸诗作岑寂中甚开慰阮公咏怀间亦有迫切者君采反优游宽暇有汉人意可谓妙拟矣诸乐府亦绝似但觉明莹耳大抵汉人之作闳慱沉郁无迫勒密匝之象读之当自见也夫文章贵得肯綮知之复能运用之为妙也严沧浪论诗非不妙盖唐人以来所罕见者至其所自作才一二分而止耳可不谓难欤君采今日所得当在六朝人上亦足以传久远可以止也已大较君子之学视诸诗文即子云所言雕虫耳仆尝静观当时之士才调之纯厚者求之文章之域或未足以取名久远即走而上之学为有道之士如周程张朱焉才之超绝者泥于文章之足以垂名迷稔而不能出如韩昌黎文章自传世安用史笔垂是也噫亦可哀也矣以仆观君采将无所往而不可若更上达圣贤经济之术则程朱之轨示之掌耳夫自南宋以来儒者议论迁就时俗采据异道已与孔子之道多相背驰近年来复有一二士人拳拳以道理皷动天下诚妙举矣然窃闻其议论乃有大谬不然者而后生孺子喧以向往恐数年之后遂成风俗将为斯道害君子不可不出而与之别白也君采独不念之哉道远心迫未缘会晤临书不觉惘惘

　　○寄薛君采

　　孟天祥适赣得闻起居详历自是君子处俗之道开慰多多北上想亦未定此可谓避时此可谓养茂暇日力学必有措诸天下国家之业仆将侈其望焉示来新诗虽晋魏诸君子亦未之过取美当世再复无疑不知今日又有所更变否望因风示及仆汨没尘海奔趍戒涂笔墨蹊径荒哉邈矣无所可道者临书匆迫言莫罄怀惟亮??言

　　○与孟望之一首

　　往岁执事偕诸公饯予弘法寺执事复留宿夕私恋深恳至今不时记省耳书判向暇得短语诗各一阕附执事达之且律句唐体也天宝大历以还等而上之晚唐不复言苏黄有高才远意格调风韵则失之元人铺叙藻丽耳古雅含蓄恶能相续今礼乐百年作者辈出善厥斯艺可以驰诸唐人真衢近见二三子亦可谓难矣予何敢云执事谈诗极有妙趣笔力沉郁高古视兹鄙谬者固知无所悦取将不复教之乎颙望愚观今不逮古约有三论宇宙间事情　物万古无殊诗人以来言之畧尽后世借曰变易局格终归謦欬耳世谓律诗起于唐而独盛于唐不以是夫此不逮者一也或者才非超绝不能御风鞭霆浮游八极以脱去尘陋终尔等流二也有高才矣复不能刻力古往任情漫道畔于尺榘以其洒翰美丽应情仓卒可也求诸古人格调西施东邻之子颦笑意度决不至相彷佛矣此不逮者三也执事以斯言如何予去举子业读书之余亦致力诗赋今十年于兹若夫古人情事亦可以想象而得之但不知缘此而上如何耳执事冀与进之予昔中第之夜梦一宿儒送书九帙告曰子得此得成名于世启而视之杨烱集也觉甚不怿以烱文人又不竟其用世之志故每恶之入官以来拂仰輱轲与烱何殊齿及半生而宦情灰冷日甚大道未闻广业弗着日复一日情恋于词语之涯或者终烱之流耳此又所谓可与知者道也

　　○寄何粹夫一首

