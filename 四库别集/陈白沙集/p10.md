<!-- { "loadSidebar": true } -->
　　某启人出处进退去就之节不可茍也非但不可茍仕亦不可茍止始者执事由端阳入省履任之初枉棹白沙获闻仕止之言夫絶尘歩骤固知其不与凢马同然不谓得意而往超然脱其衔勒一息万里如是速也相逢尽道休官去林下何曽见一人非灵彻寄韦丹诗耶流传世间识者笑之执事真无负斯言哉病卧山楼闻此信息窃以为喜他皆未暇论只不为茍出始终一意进退合义如此于名教何如哉于世道何如哉未审何日就道专此驰问伏乞飞示 

　　与戴宪副恭闻执事荣拜宪副之命引领台阶倍增喜跃不知微痾之在体也小庐冈书屋近方粗完四方士来游白沙者于此处之能使退休腐人暮齿不忘于学犹日与二三子周旋考徳问业其中庶几其少有得焉则此屋之名或者可配此山林无穷是亦执事之赐也并此叙谢帕二方表贺忱耳不拒为荣 

　　与胡佥宪提学 

　　惠厯久不谢罪罪李山人至蒙赐相山骨髓等书珍感无已仆尝粗涉郭景纯塟书爱其辞约而旨奥反复读之盖无难晓及乎真形在目美恶杂陈则又茫然无所区别以此知读书非难领悟作者之意执其机而用之不泥于故纸之难也况此经郑玄默所注穴法处谓不得师傅口授终无自悟之理呉草庐亦云提耳而诲之可使不识一字之凡夫立造神妙如其言尽读堪舆家书不若得其人而问之易了李君经宿别去非久当回白沙其人颇谨厚而又为髙明所与疑亦有过人者苐患无能深扣之耳承喻欲来新会企渇企渇予久卧衡茅未即进拜则有其说布衣陋儒谬为王公大人所爱惟恐不自重以为门下辱矧今士习非古一骄一謟交病天下有识方以为忧如仆者纵不能捄忍助之乎惟亮察幸幸 

　　又 

　　奉别忽已踰年想望之私无日不尔昨日生员易彬送到罗明仲林蒙庵丘苏州书札得知先生体况安佳深慰勤企某近又以人事过烦自汗时发畏风如昨闭斋偃卧竟日絶去思虑酬应以俟此气之复而已下车之始即欲遣人上问寻闻往梧州昨晩儿自五羊回乃知先生自梧州还尚未知何日得拜见也闽中陈剰夫者先生所知不幸去年秋间死矣其人虽未面然尝粗闻其学术专一教人静坐此寻向上人也可惜可惜旧岁莆田有一举人林体英来访白沙与语两月比归亦能激昻自进不知其后何如也此学寥寥世间无人整顿得吉士习日见颓靡殊可忧也疲极末由往拜专令学生持此候先生起居别后相遇何人伏乞垂示幸幸 

　　又 

　　某启昨来枉驾感愧无量承寄示游山诗改定次聨又佳又佳上下二句大小气力停匀自是实事鱼鸟亦指隐居而言晦庵诗云我是湖山旧主人归来鱼鸟便相亲意亦如此或以为形容道体之言则恐涉于太深上下承接不来未知是否大凡文字不厌改患改之不多耳惟改方能到妙处而发之易者恒不能多改比见阁下于此诗略不经意以为当终置之不复改此诗虽不改亦无害但不知其于他文如何深以不及对面一叩为恨后得此纸然后知阁下非吝于改而改之益善日令儿辈诵此二句以为喜昔者尝闻欧公作一小简反复改之有改至八九次者欧公期于言者也其不茍有如此宜其传之逺也吾人大抵以不专之学方其为之也卤莽潦略而不自知又何怪夫古人之不可及也推之凡事亦莫不皆然盖非止作文一事而已使回谨此奉渎不罪不罪拙作末一章属意尤切尚未知何日可遂此约男女一大俗缘比于轩冕外物诚未易尽湖山之盟信如何也江山鱼鸟何处非吾乐地阁下既以此自信而无疑于仆望终赐之首肯 

　　与王乐用佥宪 

　　以诗之盛莫如唐然而世之大儒君子类以技目之而不屑效焉则所谓诗之至者果何人哉仆于此道未尝一得其门户寻常间闻人说诗辄屏息退听不敢置一语可否问其孰为工与拙罔然莫知也比岁闻南京有庄孔易者能自树立于辞不一雷同今人语心窃喜之稍就而问焉果出竒无穷及退取陶谢少陵诸大家之诗学之或得其意而亡其辞或得其辞而遗其意或并辞意而失之盖其所谓夙生晕血终欠一洗之力而又惧其见讥于大儒君子终所谓技不可旷岁月于无用故絶意不为凡学于仆者亦以是语之而无有疑焉者矣 

　　又 

　　执事懐抱利器退处林下者几三十年晩用荐者复起为台官出临岭海首举盛礼酹于亡妣墓前逺近闻者兴叹不肖孤无任感徳愧谢之至一峯先生墓木拱矣执事言必称一峯岂但思慕之不忘而已亦将以一峯生平念念不肯忘天下卒莫达之天下者小试之见道之可行耳夫士能立于一世或以道徳或以文章或以事功各以其所长其出处语黙进退去就不能皆同亦不期于同也执事安于所遇不求其迹之似其未慊于用者姑置之以其能者用之而益小心焉幸甚幸甚某病且老无足为世用或能为执事纪録一二成绩以昭示后代慎无曰人莫知我也过辱厚爱谨此复制中不果自书 

　　又 

　　惠州孔子庙作者不自为记而以委诸人某屏弃笔砚事于今三年矣呉秀才请试之不亦左乎国灭臣死厯代之常若夫险阻间闗出万死一生之余犹欲收合余烬以图匡复至势穷力竭然后乃以一死报君故大之大之者谨之也文山与张陆同祀扁曰大忠谨书法也今庙于海阳直取文山所存与其所遇拈出碑之以风励百代其亦可也不必袭大忠之名与厓山同也拙见如此可否幸裁之币金留而谢奉和佳作三章近以附五羊驿送去不审经目否余不及 

　　与左行人廷弼 

　　片脑大惠也前此寄示杰作兼喻以风水所宜感慰之极不审比日起居何如秋且尽矣拉何山人驾扁舟出扶胥口东望罗浮铁桥之胜遂登飞云访朱明洞天此其时乎因想足下能飘然自适益觉某之匏系于病为可厌也近藁十数首録在别纸早晩东游则此纸或可随行有至飞云顶且令从者歌之为我通一语于山灵也呵呵黄秀才行令犬子专此驰候基茗山蕉贫者之献于人止此勿笑 

　　与光禄何子完（先生门人） 

　　久别想念无已比年承贶不一张秀才南都还又承寄到坐几一事老拙每日饱食后辄瞑目坐竟日甚稳便也好事者或借出效为之多荷多荷近陈汝学报子完即日谢事归矣不知其实非也昔者致币于定山者仪多不足非子完谁其助之然以为求文者可也为老拙非也诸公始作嘉会楼白沙以地参焉耳记者自有其说子完尝一日在馆下顾不能以谦恭自处掠他人之美以为已有耶窃为子完不取也子完出处语黙进退之宜子完自知之非老拙所能与也独忧定山先生平生故人或因子完之言而为斯文留意焉则未免为识者所议且笑之矣故具此白余不悉 

　　与罗一峯 

　　大忠祠碑皎皎烈烈见先生之心矣可叹可赏诸生蒙熏炙归来又是一畨人物多荷多荷三峯叙文并诸作实有意思但恐入末得禅耳先生欲理会著述及诸外事莫若且打迭令我洁洁净净先生平昔所笃信者非朱紫阳乎非全放下终难凑泊是紫阳语否门中有邓秀才可试问之干异儿也一日千里宁不厌家鸡耶一笑余不具 

　　与庄定山 

　　李上舎回辱赙帛为感承口谕比年手足作秋风痹尚未全愈今专托范生往视未知此生能了此疾否耶闻诸李学録之子数日前谢病疏已上甚慰翘企自古贤人出处不同世多议之此岂众人所能识哉太虚近往来石洞否向挥使处不奉简因见为道下恳病中不一不一 

　　又 

　　不意凶变太夫人奄弃荣养前九月龙克温报继又得周文选书连纸不胜惊怛仰惟先生孝徳纯备不幸际此荼毒心死形留何可想儗伏愿撙哀自防勉副忧祷某支离之人不堪走哭束刍之忱可见于此惟照察不具 

　　与张廷实主事（先生门人） 

　　盗走海上及今不即料理令尽絶后难图北方信息不到耳窃以为忧也顺徳人谤李世卿由呉献臣王岭南怪李世卿由某多言孟子曰爱人者人恒爱之敬人者人恒敬之今之爱人者人恶之敬人者人侮之与古不同置之勿复道矣缉熈携家谒选不过白沙以书来别今有一简复之昨见范能用道定山事可怪恐是久病昏了也出处平生大分顾令儿女辈得专制其可否耶吾意定山为窘所逼无如之何走去平湖啇量几日求活一齐误了也缉熈畏天下清议苦不肻承认耳今此简与之更不道着一字大海从鱼跃长空任鸟飞何与吾事耶谩及之 

　　又 

　　孙侍御屏置公事千里一顾别后连枉数诗不可谓无意于区区者惜其所急者笔札间细事某且引之于道既有以复之矣又虑薄俗不可处喻人亦难不知我者且以我为慢会间以一言扩之使彼此有益幸甚幸甚 

　　又 

　　来诗感愤之速足慰所朢着此一鞭无难于天下矣他人读拙诗只是读诗求之甚浅何足与语此也抑犹有未尽者更讽咏之千周灿彬彬兮万变将可覩神明或告人兮魂灵忽自悟虽拙作之浅陋能以是法求之恐更有自得处非言语可及也犬子应科在省百凡可告教之幸母吝 

　　又 

　　承示跋语推之欲其髙反之欲其实用心于内者如是以示一之亦未洒然读及赠行之作则敛袵叹赏不已林郡博何日过五年不留一字耶舶司昨遣呉瑞卿携所作（阙）图至白沙题云若个丹青（阙）此（阙）云窝自有（阙）人封扁舟一去无消息（阙）五峯衡山之兴勃然矣未审开春能遂行否耶湛民泽近无一耗廷实能过白沙一话为慰然未敢必也 

　　又 

　　陈留市隐使不遇陈后山黄涪翁一市佣而已耳云谷老人李孔修非吾廷实吾安知吾粤有二贤士哉得手书读之喜而不寐所惜者拙疾拘缀而云谷已老云谷将不可得见则云谷所有者吾安能揣摩之而得其真耶独孔修壮年如廷实所称非俛首当世之人也万一他日往来云水之便庶几一接其绪论以信吾廷实知人能自取反以为快也把渡人去复此病倦不更多及 

　　又 

　　承喻求静之意反复图之未见其可若遂行之祇益动耳恶在其能静耶必不得已如来喻构所居旁小屋处之庶几少慰耳（阙）之论李广射石（阙）曰至诚则顽石可开又述庄子语云置之一处无事不办此理殊可恱顾今老矣惟日孳孳岂能及此并以告 

　　又 

　　读三月廿日书百钱自喜贫者说金子能以此自检其过人逺矣甚贺甚贺斩钉截铁工夫将日益但须由其道耳由其道而往无之不至也或谓廷实气髙好自是不能下人比观与民泽诸作殊有意思未必尽如或者之论也大凡虚已极难若能克去有我之私当一日万里其它往来踈与宻可也睡起愦愦不多及 

　　又 

　　譬之謌曲遗响直唐调耳近见偶拈诸作斩新以为絶倡而何求和者多耶百凡如人饮水冷暖自知老朽所朢于贤夫岂浅浅哉此据景元口告李子长懐集之行恐未免内顾之虑能照之否石翁白廷实地曺 

　　又 

