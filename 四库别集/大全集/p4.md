<!-- { "loadSidebar": true } -->
　　雉雏髙飞夏风暖行割黄云随手断疎茎短若牛尾垂去冬无雪不相宜场头负归日色白穗落连枷声拍拍呼儿打晒当及晴雨来怕有飞蛾生卧驱乌雀非爱惜明年好收从尔食
　　采茶词
　　雷过溪山碧云暖幽丛半吐枪旗短银钗女儿相应歌筐中摘得谁最多归来清香犹在手高品先将呈太守竹炉新焙未得尝笼盛贩与湖南商山家不解种禾黍衣食年年在春雨
　　卖花词
　　绿盆小树枝枝好花比人家别开早陌头担得春风行美人出帘闻叫声移去莫愁花不活卖与还传种花诀余香满路日暮归犹有蜂蝶相随飞买花朱门几回改不如担上花长在
　　洞房曲
　　洞房香吐合昏花月转勾防啼乳鸦今宵有酒留君醉不信娼家胜妾家
　　待月词
　　漏板敲愁夜惊冷露井桃花湿无影海风吹星销碧烟羿妃妆迟镜未悬素鸾不来桂香死云外紫篁呼梦起琼楼欲开天半红徘徊望拜娥池东兰闺未返灯寒后恰似前宵待郎久
　　惜花叹
　　惜花不是爱花娇赖得花开伴寂寥树树长悬铃索防丛丛频引辘轳浇几回欲折花枝嗅心恐花伤复停手毎来花下毎题诗不到花前不持酒准拟看花直尽春春今未尽已愁人才留片萼依前砌全落千英过别邻懊恼园中妒花女畵旛不禁狂风雨流水残香一夜空黄鹂魂断浑无语纵有星星在藓衣拾来已觉损光辉只应独背东窗卧梦里相随高下飞
　　照镜词
　　君家青铜镜价重比黄金空持照人面不持照人心
　　田家行
　　草茫茫水汨汨上田芜下田没中田有禾穗不长狼籍只供鳬鴈粮雨中摘归半生湿新妇舂炊儿夜泣
　　忆逺曲
　　扬子津头风色起郎帆一开三百里江桥水栅多酒垆女儿解歌山鹧鸪武昌西上巴陵道闻郎处处经过好樱桃熟时郎不归客中谁为缝春衣陌头空问琵琶卜欲归不归在郎足郎心重利轻风波在家日少行路多妾今能使乌头白不能使郎休作客
　　金井怨
　　照水羞见影汲水嫌手冷闲立梧桐隂乌啼秋夜永
　　送客曲
　　送客车在门劝客杯在手明日长安花今夜宜城酒愿客饮此勿复辞我无黄金为客夀人生无处无弟兄乡里刺促谁知名卖书买得百金劒有身须向闗山行马四蹄车两毂行人欲发休踯躅嘐嘐鸡鸣赤日旭
　　里巫行
　　里人有病不饮药神君一来疫鬼却走迎老巫夜降神白羊赤鲤纵横陈男女殷勤案前拜家贫无殽神勿怪老巫击鼓舞且歌纸钱索索隂风多巫言汝夀当止此神念汝防賖汝死送神上马巫出门家人登屋啼招魂
　　主客行
　　主人楚歌客楚舞落日黄云鴈声苦笑拂腰间寳劒光美人满堂色如土大儿北海人中奇小儿能读曹娥碑相逢且莫叹贫贱但愿有酒无别离君不见平原墓上生秋草国士无穷道傍老
　　春夜词
　　杏烟湿鬓秋千下银蜡光寒曲屏画数漏闲过毎睡时月明微见堕游丝欲归自踏娉婷影风动玉钗花亦冷屋贮娇愁锁幔纱青丝嘶骑醉谁家管弦不动空台榭梦与乌衣语中夜
　　新弦曲
　　旧弦解新弦张氷丝牵愁六尺长寛急频从指边听金鴈参差移不定新弦响髙调易促不如旧弦弹已熟怜新厌旧妾恨深为君试奏白头吟他日愁如旧弦弃泣向罗裙带头系
　　竹枝歌
　　蜀山消雪蜀江深郎来妾去鬬歌吟峡中自古多情地楚王神女在山隂
　　其二
　　鱼复浦上石累累恰似侬心无转回船归莫道上滩恶自牵百丈取郎来
　　其三
　　江水出峡过夔州长流直到海东头郎行若有思家日应敎江水复西流
　　其四
　　踯躅花红鹎鵊飞黄牛庙下见郎稀大艑摊钱卖盐去短钗簪叶负薪归
　　其五
　　妾爱看花下渚宫郎思沽酒醉临卭春衣未织机中锦只是长丝那得缝
　　其六
　　枫林树树有猿啼若个听来不惨凄今夜郎舟宿何处巴东不在定巴西
　　转应词
　　双燕双燕去歳今年相见往来东舍西家衔得泥中落花花落花落人在暮寒池阁
　　其二
　　疎雨疎雨绿满蘼芜洲渚江南相忆故人逺水遥山暮春春暮春暮风急畵船难渡
　　五杂组
　　五杂组驼背鞯往复还渡口船不获已非少年
　　其二
　　五杂组锦绣旗往复还更戍儿不获已遭乱离
　　五噫歌【吊梁伯鸾墓】
　　顾瞻亭臯兮噫丘坟有蒿兮噫鬻舂亦劳兮噫危邦可逃兮噫先生何髙兮噫
　　叠韵吴宫词
　　筵前怜婵娟醉媚睡翠被精兵惊升城弃避愧坠泪
　　鹤媒歌
　　鹤媒独歩荒陂水仰望云间不飞起逺看过鸟下南汀鼓翼相迎似相喜共为羽族生水乡暂从饮啄无猜防草盾俄开中潜弩弋师欢笑媒矜舞嗟尔髙洁非凡禽胡为徇食移此心受人驯养忘逺举好陷同类机肠深呜呼世间几人号君子得利相倾亦如此
　　牛宫词
　　豕豢于苙鸡栖于埘嗟尔乌犍何所止斯歳聿云暮雨霜以风乃筑环堵以为尔宫旣用尔力宜恤尔寒庇处密固我心孔安
　　照田蚕词
　　东村西村作除夕髙炬千竿照田赤老人笑祝小儿歌愿得宜蚕又宜麦明星影乱栖乌惊火光辟寒春已生夜深然罢归白屋共説丰年真可卜
　　琴操
　　风树操【予自伤早失恃怙而作】
　　朝风之飘飘兮维树之摇摇兮吾思亲之翘翘兮夕风之烈烈兮维树之揭揭兮吾思亲之惙惙兮树之有风犹可息兮吾之无亲终不可复得兮
　　之荆操【予思泰伯之德而作】
　　粤我有土岐山之下孰是营之维我考祖今我于迈自岐徂荆岂不怀归念我弟兄民勿我思我斯安只国已有后先君季子
　　登丘操【登青丘有怀而作】
　　驱车兮与马蹇君行兮胡为乎在中野登彼兮崇丘下茫茫兮九州思君子兮不得与驾以游山有出云兮木亦有柯我将归兮忧之如何
　　望归操【哀周复子死于虎而作】
　　儿旦而出于山之麓兮儿夕不归在虎之腹兮我往无所榛蒙笼被谷兮嗟尔耽耽弗食我豕犊兮穴亦有子胡宁使我独兮
　　辞
　　望虞山辞
　　虞山峩峩兮出云油油胡敛其施兮弗雨九州下有蛟龙兮海波横流谁使子来兮从伯氏以游朝于隮兮望岐周国有祀兮又何求唐虞逝兮道阻修惭德兴兮干戈日休我思夫人兮心焉孔忧
　　放鹤辞【登支遁放鹤亭而作】
　　放鹤去当髙飞啄莫争鸡鹜食游莫近虞罗机云山海峤堪来往明月千秋待尔归
　　吊伍子胥辞
　　览勾吴之故墟兮灌莽郁其茏葱馆娃废而为沼兮岿伍胥之遗宫奚千祀而勿毁兮繄若人之死忠昔穷逋而渡江兮奋孤迹于羁旅旣入郢而雪耻兮又栖越而攘侮使彼吴之强大兮非夫子而孰为何夫差之自喜兮遽忽戒而荒娭陈昌言之悃欵兮实不忍视国之阽危众以子为叵信兮肆谗辞之诋欺夫岂不能全身逺适以自庇兮顾先王之旧德卒待陨而何言兮恨终不能悟君之嬖惑载鸱夷兮浮游魂惸惸兮在中流江神念子兮哀愤鼔洪涛于髙秋嗟君子之出辅兮孰不愿为伊臯使言从而志行兮致雍熙之陶陶何龃龉而多患兮惟重华之不可以屡遭鄂侯诤而就醢兮龙逢谏而见屠盖自古而有之兮匪夫子独罹乎此辜身虽殁而义安兮又舍是将焉适彼循黙而茍容兮宁获免乎泚额想子犹念夫故都兮或乗云而来归顾荆棘之多露兮应揽涕而歔欷余亦何为而感慨兮惧直道之坠也聊陈词而表烈兮亦邦人之志也
　　三言
　　梧桐园
　　桐花香桐叶冷生宫园覆宫井雨滴夜风惊秋鳯不来君王愁
　　三四言
　　王伯敬歌
　　舟初维琴始荐驿亭边夜相见歌宛转情绸缪解环佩弹箜篌歌易防情难歇江波寒堕明月绿壶再倾芳音欲违譬彼林鸟逢晨各飞罗衣沾霜城乌忽起明日相思孤棹千里






　　大全集巻二
　　钦定四库全书
　　大全集巻三
　　明　髙啓　撰
　　五言古诗
　　拟古【十二首】
　　纂纂墙下李芃芃陂中麦浩浩望逺涂悠悠思行客客行歳已盈纡郁伤我情始知失羣鸿不若求友鸎登山知天髙临流识川阻不遣怀同心那知别离苦别离不可久寂寞不可守自伤红顔子相思成皓首朝日如不晚行人防当返
　　其二
　　嵯峨云间楼俯视层城隂绮戸相洞开清飇拂罗襟上有离居妇哀歌抚琴不知中怨谁掩抑一何深初为郢中唱再奏邯郸吟不惜努力歌写作絶代音风吹落君耳万里知愁心曲尽思寂寥青天日西沈安得化彩鳯飞去巫山岑
　　其三
　　出郭见丘墓累累满山阿四海能几人逝者何其多封树日萧条狐狸走蓬科英灵无人吊牧儿暮来歌浮华一世中倐若飞鸟过生时不肯饮死没将如何
　　其四
　　离离白云翔悠悠清川逝天地如传邮阅人以为世良时难再得游乐咸阳中咸阳名都防衣冠集王公南山对魏阙嘉树何茏葱九衢十二城逶迆迥相通卫霍开上第车马争春风娱意勿自惜当至百年终
　　其五
　　东井不可饮威弧孰能张虚名竟何用千古同悲伤与君初结欢金石比中肠恩情忽乖分相望阻川梁闺门尚难越况彼道路长不如云中鴈回飞自随阳
　　其六
　　促织何啧啧空庭寒露白兰蕙辞故芳高梧销华泽闺中览物变感叹当此夕引领望逺人天河西南隔舟行讵离水针运恒依石君虽有弃捐妾心誓无易
　　其七
　　置酒北堂上欢言宴嘉賔嘉賔复为谁相过尽朱轮中庖炙肥牛登俎悉异珍左右燕赵姝罗绮骄上春清讴杂哀吹响激回高旻主劝客复酬中抱各以伸盛年易倾谢为乐愿及辰请看旧同游半作泉下人无为苦刺促长忧贱与贫
　　其八
　　美人一相见遗我白玉环上有双雕龙游戏在云间持此感深意佩结无时闲玉以比贞洁环以明不絶云龙永相从谁能使离别
　　其九
　　秋至众芳歇芙蓉独鲜妍朱华照绿水日暮凉风前采折难逺赠相看自婵娟孤艶岂足赏后雕良可怜
　　其十
　　明星烂东方北斗亦已旋独宿悲夜徂空牀借兰荃鸡鸣整环佩思奉君子筵君子行未归新妆为谁妍意疎觉去遥咫尺越与燕含情乏彤管何以写中悁君如绠上瓶妾若井底泉不垂汲引惠澄莹徒终年
　　其十一
　　人生一沤水所欲乃无涯志意苦未毕容华忽然衰天地有终坏谁能待其期聊为一日欢勿作千载悲神仙俱好饮得醉复何疑
　　其十二
　　黄鸟鸣春阳流芳满西园攀条日已暮怅惋不能言御寒必重裘渉道须双辕离居非君子何以解忧烦烦忧日已积佳期日已失思君如蓬莱可望不可即区区傥见察憔悴甘自毕
　　寓感【二十首】
　　天旋海水运日月驰奔辉不知此往来伊谁斡其机谅由任元气推迁不能违人生处宇内行止无定依唯当乗大化逍遥随所归
　　其二
　　鸡鸣一警旦阳乌已东升羣动纷自起各欲赴其生饥蠖土中出栖禽林外惊苍蝇一何微翾薨亦飞鸣人生信多故安得免营营
　　其三
　　盛衰迭乗运天道果谁亲自古争中原白骨遍荆榛乾坤动杀机流祸及蒸民生聚亦已艰一朝忽胥沦阳和旣代序严霜变肃晨大运有自然彼苍非不仁咄咄堪叹嗟沧溟亦沙尘
　　其四
　　美女生贫家光艶人未识远聘入楚宫扬蛾欲倾国朝游琼台上夕侍金舆侧奉欢拟千龄秋风失顔色衔恩归永巷贞意徒寂黙高高天上星堕作水底石人事尽如斯推移叹何极
　　其五
　　丛兰生路隅馥馥有奇香路隅多行人采掇成摧伤深林虽幽独秋至霭余芳托根在得所君子蹈其常
　　其六
