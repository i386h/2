<!-- { "loadSidebar": true } -->
　　书钱武肃王造金涂塔事
　　寺塔之建吴越武肃王倍于九国按咸淳临安志九厢四壁诸县境中一王所建已盈八十八所合一十四州悉数之且不能举其目矣当日尝于宫中冶乌金为瓦绘梵夹故事涂之以金合以成塔鄱阳姜尧章得其一版乃如来舍身相阳谷周晋仙赋长歌纪其事有云钱王本自英雄人白莲花见国主身蛇乡虎落狗脚朕何如锦袍玉带称功臣攷罗平僭号王遗董昌书曰与其闭门作天子九族涂炭不若开门作节度使终身富贵无忧晋仙即演其辞使闻者足戒此诗人之善于取材者己乡人蒋尔龄亦得一版作放下屠刀立地成佛相以施城东白莲寺僧吾友周青士所目击曽以语予及予归田则尔龄青士皆逝询之寺僧坚不肯承真迹不复可覩遂书其事附録晋仙之诗冀此瓦未铄好古之君子或一遇焉【附録周文璞方泉集诗白石招我入书斋使我速礼金涂塔我疑此塔非世有白石云是钱王禁中物上作如来舍身相饥鹰饿虎纷相向拈起灵山受记时龙天帝释应惆怅形模逺自流沙至铸出今回更精致钱王纳土归京师流落都在西湖寺钱王本是英雄人白莲花见国主身蛇乡虎落狗脚朕何如锦袍玉带称功臣天封坼开即退聴两浙不闻笳鼔竞归来佛子作防持太师尚父尚书令一枚传到白石生生今但有能诗声同袍方外铦师兄哦诗礼塔作佛事同吃地炉山芋羮何曽薫陆绮牀供但见相轮铜緑明哦诗礼塔犹未毕芦叶低飞山雨湿】
　　溪州铜柱记跋
　　右铜柱记楚王马希范与溪州刺史彭士愁立誓范金为柱命掌书记天策府学士李臯作记柱髙一丈二尺入地六尺重五千斤环以石莲花台在今辰州溪蛮境上去府治百余里以是罕有摹拓本流传于世即好古如翟赵曽洪诸家亦未之着録也予年三十读欧阳子五代史爱其文辞及览观司马公通鉴编年叙事反详于国史之纪传心窃未安因与钟秀才渊映约分注欧阳子书既而予从云中转客太原访沙陀北汉故迹残碑断碣靡不摩挲抄撮渊映亦多所攷证不幸客死于燕遗稾尽失从此予无相助者兴转防散矣康熙戊午昆山叶征士奕苞相聚京师语及金石文自言家有铜柱记拓本乃托其邮致具録记文审定楚世家之误臯止名曰臯彭士愁易以士然其子师杲易以师暠刘勍本静江军指挥使不书其官未免太略亦且失实斯当以记为正也
　　续题溪州铜柱记后
　　溪州铜柱记卷还叶氏求之三十年不得岁在己丑七月忽获之西吴书估舟中文字完好出于意表检视曩时跋尾于臯本末未之详乃命装潢手作册缀旧题于前续书其末马希范之丧天策府都尉希广其同母弟武陵帅希萼其庶兄臯主立希广而大校张少敌忧之谓曰希萼次长负气必不为都尉下且与九溪蛮通好若不得立势将引蛮军为乱幸熟思之臯不从少敌遂辞去希广立未几希萼果以武陵反合九洞溪蛮分路齐进遂至长沙缢希广于郊外而支解臯此事欧阳子亦略而不书溪州静边都向化立誓状具于天福五年正月记撰于是年五月柱铸于七月字镌于八月立于十二月宋天禧元年十一月移竖今所
　　广州光孝寺铁墖记跋
　　呜呼僣窃之主未有愚于刘鋹者也谓羣臣有家室顾子孙惟宦者可信不知其植党纳贿更甚焉铁墖建自大宝十年凡七层合相轮莲花座崇二丈有二尺观其列名皆宦者也当其时鋹又范铜为已像并肖诸子列于天庆观而今已亡之盖金石刻之传于世金之用博故其铄也易以予所见自唐以来惟景云观法性寺二钟铭及是塔记而已若晋祠铁人铸自宋建中靖国年则其文在胸突出难以摹搨盖款识不同变前人之旧矣
　　续书光孝寺铁塔铭后
　　岁在壬申重游岭表改岁正月南海陈元孝饭予光孝寺南汉之兴王寺也寺僧导主客诣刘鋹所铸铁塔所在见二塔并立一屋中修短不齐一作记一题名始悟曩时拓本合二为一记之不详元孝语予南汉主刘防葬番禺县治东二十里北亭明崇祯丙子秋九月穴中有鸡鸣土人发其墓隧道崇五尺深三尺有金像十二一冕而坐一笄而坐殆马后也夹侍十人疑是诸子又学士十八以白金镕铸其他珍异物甚伙有碑一具书翰林学士知制诰正议大夫尚书右丞上紫金帒臣卢应奉勅撰文曰维大有十五年岁次壬寅四月甲寅朔念四日丁丑髙祖天皇大帝崩于正寝越光天元年五月癸未朔十四日丙申迁神于康陵礼也【云　云】予方注五代史衰年健忘遂牵连书于前册亡友仁和吴志伊撰十国春秋卢应更作膺谓事防为工部侍郎大有中加太尉中宗时拜中书侍郎同平章事衔名不合惜其已逝未得此异闻也
　　跋晋祠铁人胷前字
　　太原县唐叔虞祠西南隅圣母庙阶下铁人四长九尺分两行侍立胷前有字纪镕铸岁月是政和年造文旣牵率字亦麁丑无足取者倦圃鉏菜翁以金石之文石多金少款多识少遂摹搨而装潢之此无异燕人之市马骨也
　　太医院铜人腧穴图拓本跋
　　京师太医院三皇庙腧穴图传是宋天圣年铸旧有石刻针灸经仁宗御书其额靖康之乱自汴辇入金或谓安抚使王檝使宋以进于元者世祖命阿尼哥新之至元二年铜人象成周身腧穴脉络悉具注以水关窍毕达明裕陵命工重修制序载实録万歴初先少保官太医院使复时加洗濯焉言明堂鍼灸自黄帝始其后膏肓孔穴侧偃流注三部五藏十二经失之毫厘悔且无及学医者试搨是图挂于壁晨夕省视之亦仁术之一端也






　　曝书亭集巻四十六
　　钦定四库全书
　　曝书亭集卷四十七
　　翰林院检讨朱彞尊撰
　　跋【六】
　　书嵝山铭后
　　古今杂体书势韦续述之凡五十六种祗云夏禹作钟鼎书不言有嵝铭然见于呉越春秋南岳记湘中记南岳緫胜集刘梦得寄吕衡州诗有云尝闻祝融峰上有神禹铭古石琅玕姿秘文螭虎形昌黎韩子谒南岳庙兼赋嵝山诗上言嵝山尖神禹碑字青石赤形模奇科斗拳身薤倒披鸾飘凤泊拏虎螭下言事严踪迹鬼莫窥道人独上偶见之千搜万索何所有森森緑树猨猱悲是韩子仅得之道人之口而铭文仍未之见也地志称宋嘉定中有何贤良致于祝融峰下樵子导之至碑所手摸其文以归奉曹转运彦约时人未信致遂刊之岳麓书院鄱阳张世南作记事或有之是铭考古家率以为伪祗因笺释者太支离故疑信相半蒙着于録下配坛山之石不亦可乎
　　石鼓文跋
　　石鼓籀文虽与大篆小异然离钟鼎款识未逺其为三代之物信矣而诸家或疑之马子卿至谓宇文周所刻诚伧父之言也十鼓向阙其一皇祐间始得之欧阳永叔见之最早文存四百六十五字尔薛尚功则云岁月深逺缺蚀殆尽今款识所载乃得之前人刻石者方之永叔仅多二字胡世将资古绍志録云所见者先世藏本在集古之前仅益九字至潘惬山作音训时止存三百八十有六字而已杨用修谓从李賔之所得唐人拓本多至七百有二字又言及见东坡之本人多惑焉愚攷第三鼔潘氏音训有众旣简句古文苑脱字有众字用修不取易以六师二字第四鼔潘本有四马其写六辔【阙】骜句骜上脱一字古文苑本骜作重文用修亦不取更以六辔沃若第五鼓霝雨上古文苑有二字薛氏施氏本则有天字用修亦不取増我来自东四字夫车攻狩于东故云驾言徂东东有甫草若岐阳在镐京之西岂得云我来自东乎至于第六鼓因民间洼以为臼其上漫漶以诸鼓验之每行多者七字少者六字此鼔行仅四字上皆缺二三字用修每行増一字强之成文又如第七鼓用修増益徒御啴啴会同有绎或羣或友悉率左右以燕天子咸与小雅同文不知鼓文每行字有定数难以増益尤有异者鼔有□文郭氏云恐是防字古老反大白泽也用修遂以恶兽白泽入正文中其亦欺人甚矣攷賔之石鼓歌中云家藏旧本出棃枣楮墨轻虚不盈握拾残补缺能几何以一防埃禆海岳夫以欧阳薛胡诸家所见止四百余字若賔之本有七百余字拾残补阙亦已多矣賔之不应为是言也子瞻之诗曰韩公好古生已迟我今况又百年后强寻偏旁推防画时得一二遗八九糢糊半已似瘢胝诘曲犹能辨跟肘子由和之有云形骸偃蹇任苔藓文字皴剥因风雨字形漫汗随石缺苍蛇生角龙折股夫用修之本旣得自賔之传自子瞻是子瞻克见其全子由亦得纵观子瞻子由又不应为是言也杜子美诗有曰陈仓石鼓久已讹韦苏州诗有曰风雨缺譌苔藓而韩吏部歌曰公从何处得纸本毫发尽备无差讹又曰年深岂免有缺画则石鼓在唐时已无全文故吏部见张生之纸本以为难得也呉立夫诗亦云岐右石鼔天下观骆驼载归石尽烂夫以唐宋元人未见其全者用修独得见之此陆文裕亦不敢信由石鼓而推之用修他所攷证吾亦不能已于疑无惑乎陈晦伯有正杨一编矣
　　跋汉五凤二年甎字
　　右汉五凤二年甎一凷嵌曲阜孔子庙庭前殿东壁书以篆文一行志塼埴之岁月从有金髙德裔题跋西京陶旊之式存于今者惟此尔东京则有建武二十八年北宫卫令邯君千秋之宅甎亦作篆书其余载于洪氏所纪者有永平八年甎一建初三年汝伯宁甎一七年曹叔文甎一元和三年谢君墓甎一永初元年景师甎一其文皆隶书也或云万岁舍大利善或云千万岁署舍子孙贵昌未央大吉或云大吉阳宜侯王盖东京人尚谶纬民间造宅墓争作吉祥之语与西京不侔矣
　　会稽山禹庙窆石题字跋
　　黄冈张编修视学两浙按部于越拓会稽山禹穴窆石题字见寄请予审定其文予考窆石之制不载于聂崇义三礼图惟周官冢人之职及竁共丧之窆器及窆执斧以涖郑康成以为下棺丰碑之属图经禹葬于会稽取石为窆石本无字迨汉永建元年五月始有题字刻于石此王厚之复斋碑録定以为汉刻殆不诬矣石崇五尺在今禹庙东南小阜覆之以亭相传千夫不能撼及岁在乙酉有力士拔之石中断部下健儿迭相助乃拔陷地才扶寸尔土人涂之以漆仍立故处载考古之者下棺用窆盖在用碑之前碑有铭而窆无铭验其文乃东汉遗字赵氏金石録目曰窆石铭误也噫谷林之阳苍梧之野已无陈迹可求而岣嵝有碑啓母庙有阙会稽有窆石益以征神禹明德之逺也夫康熙己卯夏日书
　　汉开母庙石阙铭跋
　　右开母庙石阙铭存书三十二行汉避景帝讳改啓为开史记啓禹子其母涂山氏之女也尚书娶于涂山屈原天问焉得彼涂山女而通之于台桑吕览禹见涂山氏女未之遇而廵省南土女乃歌曰候人兮猗实始作为南音列女传美其彊于教诲然则母也贤矣若夫禹化为熊涂山氏化为石石破生啓荒诞不经本于墨翟之徒随巢子至汉流传斯嵩山母庙南有石阙存焉也阙立于安帝延光二年地志云是颍川守朱宠造其制累石而成两观双植中不为门亦有石方数尺上琢楼屋覆盖如佛寺经幢然武绥宗为兄造阙用钱十五万比立碑费十倍之洪氏隶续具图阙状顾啓母庙暨少室神道未之及者洪氏主于释隶而二阙铭皆篆文故尔予友叶井叔宰登封拓以见遗因疏本末于册尾
　　汉戚伯着碑跋
　　右汉戚伯着碑宋嘉祐中宿州浚汴获之泥沙中是本纸墨皆古色为退谷孙侍郎收藏殆即初获碑时所拓也鄱阳洪氏谓其字画古怪偏旁増减有不可辨者审视之良然同观者曲周王显祚湛求永年申涵光和孟嘉兴谭吉舟石
　　汉鲁相乙瑛请置孔庙百石卒史碑跋
