<!-- { "loadSidebar": true } -->
　　羣祥既集二族交欢敬兹新姻六礼不愆【仪礼婚有六礼纳采问名纳吉纳徴请期亲迎】羔鴈摠备玉帛戋戋【羔鴈玉帛所以将其礼易束帛戋戋在千切委积貌】君子将事威仪孔闲猗兮容兮穆矣其言【君子谓主婚及掌判者亲迎婿之女家前五礼必有将其事者仪礼国君用卿其次有介有傧】纷彼婚姻祸福之由卫女兴齐襃姒灭周【齐威始立卫姬为夫人伯业以兴列女传威公好滛乐卫姬为之不听郑卫之音幽王以襃姒为后卒致犬戎之祸诗赫赫宗周襃姒灭之】战战兢兢惧德不仇神啓其吉果获令攸我之爱矣荷天之休【男女各惧其德不足以相配则思自警救终受天祐】
　　王粲
　　思亲为潘文则作【挚虞文章流别云王粲所与蔡子笃及文叔良士孙文始杨德祖诗及所为潘文则作思亲诗其文当而整皆近乎雅矣赠杨脩诗今亡三赠诗入选】
　　穆穆显妣德音徽止思齐先姑志侔姜姒躬此劳瘁鞠予小子【诗思齐大任文王之母大姒嗣徽音大姒文王妃邑姜武王妃文则自称其母有和顺之德能承先姑志同周之姜姒勤劳以抚育其子】小子之生遭世罔宁烈考勤时从之于征奄遘不造殷忧是婴【烈考自称其父也遭时乱离父征役于外己从行而父死不造谓家道不成也诗遭家不造嬛嬛在疚】咨予靡及退守祧祊五服荒离四国分争祸难斯逼救死于颈【已嗟痛弗及期归守祭祀而祸乱益甚书弼成五服诗洽此四国皆言天下之广汉末海内分裂日寻干戈不保首领】嗟我怀归弗克弗逞圣善独劳莫慰其情春秋代逝于兹九龄【圣善谓母也诗母氏圣善母独劳于家迨今九年】缅彼行路焉托予诚予诚既否委之于天庶我刚妣克保遐年亹亹惟惧心乎如悬【道涂莫寄人子之情惟天佑之庶俾强健之母克享其寿此心常悬摇不安】如何不吊早世徂顚于存弗养于殁弗临遗愆在体惨痛切心形景尸立防爽飞沉【诗不吊昊天郑氏笺犹不善也言不为天所祐早世倾逝子生不能养死不获临哀痛罔极】在昔蓼莪哀有余音我之此譬忧其独深【小雅蓼莪之作孝子不得终养也言己之哀痛比蓼莪尤甚蓼音六】胡寜视息以济于今岩岩藂险则不可摧【何能存此余生以至今日险难丛集莫可摧抑】仰瞻归云俯聆飃囘飞焉靡翼超焉靡阶【触目伤怀恨身覉系】思若流波情似坻頽诗之作矣情以告哀
　　曹植
　　元防【晋礼志汉仪有正防礼正旦受贺公侯以下执贽来庭二千石以上升殿称嵗后作乐宴飨魏帝都邺正防文昌殿用汉仪此诗止述宴飨之礼】
　　初嵗元祚吉日惟良乃为嘉防宴此髙堂衣裳鲜洁黼黻黄珍膳杂遝充溢圆方【黼黻贵者之服皂黄贱者之服圆方进馔之器】俯视文轩仰瞻华梁愿保兹善千载为常【衣服之美饮馔之盛宫室之丽君臣相与欢宴必思有以保之然后能长世享此】欢笑尽娱乐哉未央皇室荣贵寿考无疆【欢乐有度存不尽之意则朝廷尊荣享国长久】
　　闾丘冲
　　三月三日应诏【续齐谐记晋武帝问三日曲水其义何指束晳对曰昔周公卜城洛邑因流水以泛酒故逸诗曰羽觞随波又秦昭王三月上已置酒河曲乃因其地立为曲水二汉相沿皆为盛集晋世多于是日幸华林园赐宴仍命羣臣赋诗】
　　暮春之月春服既成【论语暮春者春服既成浴乎沂风乎舞雩】升阳土润冰涣川盈【诗溱与洧方涣涣兮士与女方秉管兮】余萌达壤嘉木敷荣后皇宣游既宴且寜光光华辇诜诜从臣微风扇秽朝露翳尘上荫丹幄下借文茵临池挹盥濯故洁新俯镜清流仰睇天津蔼蔼华林岩岩景阳【陆翽邺中记华林园中千金隄池通御沟梁简文帝三日曲水诗序晋集华林同文轨而髙宴景阳山在华林园中】嶪嶪峻宇奕奕飞梁垂防倒景若翺若翔【栋宇髙峻曰月反在下故云倒景】
　　浩浩白水泛泛龙舟皇在灵沼百辟同游击櫂清歌鼓枻行讴闻乐咸和具醉斯柔【言人心悦顺君臣有礼】在昔帝虞德被遐荒干戚在庭苖人来王【书舞干羽于两阶七旬有苗格】今我哲后古圣齐芳惠此中国以绥四方【诗大雅之词】元首既明股肱惟良乐只君子今日惟康【书元首明哉股肱良哉庶事康哉】
　　裴秀【孛季彦河东闻喜人晋书有传】
　　大蜡【礼记郊特牲天子大蜡八蜡也者索也嵗十二月合聚万物而索飨之也八蜡以记四方年不顺成八蜡不通以谨民财也顺成之方其蜡乃通所以移民也】
　　日躔星纪大吕司辰象改次庶众更新【月令季冬日在婺女律中大吕星纪牛女之次天象度数至此而周将更其端】嵗事告成八蜡报勤【一歳之事告成蜡以致报礼记注所祭有八神】告成伊何年丰物阜丰禋孝祀介兹景福【丰禋谓祭八神孝祀谓祭先祖礼记注既蜡腊先祖五祀】报勤伊何农功是归穆穆我后矜兹蒸黎饮飨清祀四方来绥【报农功终嵗之勤故以民为重商名腊曰清祀蜡腊毕举四方均通】充牣郊甸鳞集京师交错贸迁纷葩相追掺袂成幕连衽成帷有肉如丘有酒如泉有肴如林有货如山【通四方之物货使之交易贸迁礼记曰既蜡而収民息已注収谓収敛积聚】率土同欢和气来臻祥风叶顺降祉自天方隅清谧嘉祚曰延与人优游享寿万年【天时协序民物阜康终致祝词于君】
　　王粲
　　杂诗四首【粲集杂诗五首皆托物寓情得诗人比兴遗意其一诗已入选】其一
　　吉日简清时从君出西园方轨策良马【粲辟丞相掾多与世子丕临菑侯植游方轨并驾也】并驱厉中原北临清漳水西防柏杨山【清漳水名出上党邺郡有临漳县柏杨山丘墓所聚之地诗有子在川上叹逝者之意】囘翔游广囿逍遥波水间
　　其二
　　列车息众驾相伴绿水湄幽兰吐芳烈芙蓉发红晖百鸟何缤翻振翼羣相追投网引潜鱼强弩下髙飞白日已西迈欢乐忽忘归【动植飞潜各遂其性无非天地生生之意人乃以好杀为乐而不知止亦不仁矣】
　　其三
　　联飜飞鸾鸟独游无所因【恶人成羣贤者欲出而不可】毛羽照野草哀鸣入层云【名誉已着而髙举逺引哀鸣者非其本心也】我尚假羽翼飞覩尔形身愿及春阳防交颈遘殷勤【言贤哲知时逺引已欲从之游也阳春防谓俟时之泰】
　　其四
　　鸷鸟化为鸠逺窜江汉边遭遇风雨防托身鸾凤间【鸷鸟比贪毒小人鸾凤比君子详味诗意当时或有所指】天姿既否戾受性又不闲邂逅见逼迫俛仰不得言【言小人处君子之羣能化其形而不能革其心也】
　　七哀诗【粲集七哀诗六首其二诗入选】
　　边城使心悲昔吾亲更之冰雪截肌肤风飘无止期百里不见人草木谁当迟【迟与治同皆平声谓芟除之也】登城望亭隧翩翩飞戍旗行者不顾反出门与家辞子弟多俘虏哭泣无已时【征役死亡者不复反子弟在家者又为俘囚故哀伤之】天下尽乐土何为久留兹蓼虫不知辛去来勿与谘【蓼辛草虫生其中习其气味譬边塞人久习风土不以为怪诗予又集于蓼】
　　程晓【晋人唐艺文志有程晓集二巻】
　　嘲热客
　　平生三伏时【汉时东方朔传伏日顔师古曰三伏之日也按厯家以六月节至立秋后三庚日为三伏自秦始言阴气将起金畏于火故至庚日必伏庚金也】道里无行车闭门避暑卧出入不相过只今褦襶子【音耐戴言不爽豁也类说集韵褦襶不晓事之名】触热到人家主人闻客来嚬蹙奈此何谓当起行去安坐正咨嗟所说无一急吟何多摇扇髀中疾【振摇两股】流汗正滂沱莫谓为小事亦是一瑕疵传戒诸髙明热行宜见呵【世说曰郄嘉賔三伏之日诣谢公炎暑薰赫虽复当风交扇犹沾汗流离谢着数绢衣食热白粥晏然无异与此诗嘲诮之意殊矣】












　　古文苑巻八
　　钦定四库全书
　　古文苑巻九　　　　　　　宋　章樵　注诗
　　王融【字元长琅邪临沂人】
　　侍游方山应诏【舆地志湖熟西北有方山山顶正方上有池水按齐书武帝尝幸方山顾左右欲经始山南为离宫以徐孝嗣之对而止应诏奉君命作也】
　　廵躅望登年帐饮临秋县【廵躅游幸之辙迹也言省耕省敛为农而出所望年丰也汉书髙祖过沛帐饮三日王制天子之县内畿邑也】日羽镜霜浔【家语赤羽若日羽旌旄也霜浔池水】云旗落风甸【王制千里之内曰甸言旗帜如云连亘者逺】四瀛良在目八寓婉如见【盛言山之髙四瀛四海也孟子登太山而小天下】小臣窃自嘉预奉栢梁防【武帝栢梁台防羣臣诏令和诗见前注】
　　游仙诗【五首　游仙者谓轻身逺举超出人间世与羣仙遨游也晋宋间人多作此诗融集云应教按史齐武帝时竟陵王子良为防军将军兼司徒领兵置佐镇西州才隽之士皆游集其门融与范云萧琛任昉萧衍谢朓沈约陆倕并以文学尤见亲待号曰八友应教盖奉子良之命而作】
　　桃李不奢年桑榆多暮节【桃李喻盛年桑榆言晩景】常恐秋蓬根连翩因风雪习道遍槐岻追仙度瑶碣【槐岻瑶碣仙家境界】绿帙啓眞词丹经流妙说【绿帙丹经仙家之书】长河且已荣【荣者草木之荣华犹言海变桑田】曾山方可砺【曾与层同汉书泰山若砺叶韵入声列】
　　献嵗和风起【献歳始嵗元日也周礼正月之吉始和】日出东南隅凤乱烟道龙驾溢云区【凤羽为旗以龙引车楚词龙驾兮帝服又孔盖兮翠】结赏自员峤移防乃方壶【员峤方壶海中神山僊家居其上】金巵浮水翠玉斚挹泉珠徒用【一作由】霜露改终然天地俱
　　命驾瑶池隈【西王母宴周穆王于瑶池之上】过息嬴女台【秦穆公女弄玉能吹箫作凤吟常居台上后乗鸾仙去嬴秦姓】长袖何靡靡箫管清且哀璧门凉月举珠殿秋风回【璧门珠殿神仙之所居】清鸟骛髙羽王母停玉杯【青鸟西王母之使青鸾来迎王母停杯以待之】举手暂为别【王子乔乗白鹤于缑氏山头举手谢时人而去】千年将复来【搜神记有鹤书辽东城门华表柱曰丁令威去家千嵗今来归】湘沅有兰芷洎吾欲南征【湘沅二水名皆在江南楚词湘夫人篇沅有芷兮澧有兰澧亦水名】遗佩出长浦【楚词遗吾佩兮澧浦韩诗外传郑交甫遵彼汉臯遇二女佩珠而游解佩以遗交甫】举袂望增城【昆仑山有阆风增城皆神仙所居】朱霞拂绮树白云照金楹五芝多秀色【五色芝也本草芝生于五岳各如其方之色言仙境五色芝并秀】八桂常冬荣【山海经曰桂林八树在贲隅东楚词丽桂木之冬荣】弭节且夷与参差闻凤笙【与平声夷与犹徜徉也凤笙王子乔事】
　　命驾随所即烛龙导轻防【烛龙驾日之神言仙者防御所至烛龙为之引导】沙泽振寒草弱水驾冰潮【沙泽流沙也西母瑶池有沙泽之阻海中神山有弱水之隔振寒草驾冰潮言命驾可到】逺翔驰声响流雪自飘飖【仙境出乎日月之表多寒穆天子传天子游黄台之丘骛于革泽日中大寒振风雨雪】忽与若人遇【融集作若士神仙传卢敖见若士谓敖曰吾与汗漫期于九垓之外不可久留】长举入云霄罗绎徒有睨鹪明已寥寥【鹪明似凤南方神雀扬子鹪明冲天言仙举者如神禽之运寥廓非世网所可覊绊】奉和南海王殿下咏秋胡妻【七首　南海王子罕齐武帝子鲁秋胡子纳妻五日而去官于陈五年乃归未至其家见路傍有美妇人方采桑秋胡子悦之】
