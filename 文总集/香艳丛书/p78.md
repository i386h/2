<!-- { "loadSidebar": true } -->
　　凡生养子女，固不可不爱惜，亦不可过于爱惜。爱惜太过，则爱之适所以害之矣。小儿初生，勿勤抱持，裹而置之，听其啼哭可也。医云：“小儿顿足啼哭，所以宣达胎滞，无须怜惜。”乳饮有节，日不过三次，夜至鸡将鸣饮一次。衣用稀布，宁薄毋厚，乃所以安之也。语云：“若要小儿安，常带三分饥与寒。”盖孩提家，一团元气，与后天斫丧者不同。十分饱暖，反生疾病，此易晓也。珠帽绣衣等物切不可令着身，无论非从朴之道，而珠帽诲盗，绣衣裹溺，稍明理者必不当堕此陋习矣。满月、拿周即是庆生张本，并须从简。男子生三月鬌，女一月鬌，父命之礼如是止矣，受贺飨客何为耶？ 

　　失物 
　　凡物自当谨守，防闲有法，毋令所失。万一有失，此自己不能谨守之过，且只忍着，不可猜人，及轻听人言，辄至仆婢房中搜索。搜出则丧其廉耻，搜不出则彼反有辞。若公家仆婢及他家人，尤不可妄指。每因失物反惹是招非，增添闲气。此不可不深思而切戒也。 

　　勤俭 
　　勤俭乃治家之本，为读书人妇，尤要讲究。每见人家丈夫，姿禀绝胜，往往其妻，好佚妄用，家计日落时，不胜内顾之忧，并学业亦废者有之。语云：“家贫思贤妻”，此至言也。内外之事，并须细心综理，宽而不弛，方合中道。虽新妇无预外事，而今日房中之人即他日受代当家之人，故须预习勤俭。为新妇贪懒好闲，多费妄用，养成习气，异日一时难变矣，戒之戒之。凡家裹要做事务，并须及早趱完。盖先时则暇豫，后时则忙促，忙促则难为力，暇豫则易为功。先之劳之，为国之经，亦治家之经也。无事切勿妄用一文。凡物，须留赢余，以待不时之须。随手用尽，俗语所谓“眼前花”，此大病也。家虽富厚常要守分，甘淡泊，喜布素，见世间珍宝锦缯，及一切新奇美好之物，若不干我事，方是有识见妇人。 

　　有料理有收拾 
　　凡物要有收拾，凡事要有料理，此又是勤俭中最吃紧工夫。苟无收拾、没料理，纵使极勤极俭，其实与不勤俭同。正如读书人只读死书，了无处用也。但所谓收拾料理之法，亦非言说可尽，皆在新妇自己心上做出，唯用意深详者为得之。盖凡事虚心访求，只管要好，便有无穷学问。虽如日月饮食，煮粥煮饭，至庸至易，愚不肖咸与知能。苟求其至，亦自有精细工夫。况进而上之，道理原自无穷，而可卤莽灭裂乎？亦如读书人，作文愈造愈妙，更无底止。新妇唯能不自是，而处处用心，则做人作家，俱臻上乘矣。 


　　新妇谱补　清　东海查琪石丈　撰 

　　事继姑 
　　继姑待媳，稍带客气者，世或有之。新妇当此，务以诚心感格。既属已姑，何分前后。凡事极其诚敬，不假一毫虚饰。阿姑知以真心相待，自然潜孚默夺，并客气都化了。若新妇胸中稍有芥蒂，即便形之辞色，初则彼此客气，既而乖戾无所不至矣。或有新妇先入门，而继姑后至者，名分肃然，便当一于诚敬，不可生怠慢心。谚云：“先来媳妇不怕晚来婆”，此言大谬，戒之戒之。 

　　事庶姑 
　　或已为嫡媳，而家有庶姑。其事庶姑，须一视嫡姑之意而将顺之，而更曲全之。曲全之道，尤宜百般加意。如嫡姑已没，则待之以和敬可也。不可倚嫡凌庶，致伤庶叔之心，并伤阿翁之心。若已为庶媳，则宜情挚笃切，极体庶姑之情。嫡姑在堂，则事庶姑以心，而体或稍杀，统所尊也。嫡姑没，并体亦极宜尊崇矣。倘或庶姑举止有未合处，新妇只宜以礼自持，和色婉容，规以正道。不激不随，方为两得。 

　　逞能 
　　一应女工，及中馈等务，是妇人本分内事，非有奇才异能可炫耀也。新妇切不可矜已之长，形人之短。妯娌姑嫂间，每以此而成嫌隙者有之。昔人戒女曰：“慎勿为好。”又曰：“女子无才便是德。”非欲其状如土偶，一事不为也。有好而矜，有才而炫，所伤妇德实多。 

　　火烛 
　　火烛关系最大，而新妇房中，尤宜谨慎。凡火箱焙笼，须时时亲手检验，宁寒无热。不可因衾衣寒冷，责骂群婢。一行责骂，彼且得而有辞。火烛之祸，基于此矣。其群婢卧具，冬日天寒，被絮不可不厚，万勿许携火炉入榻中，察出定行戒饬，此最误事，不可不慎也。  

　　古艳乐府　清　吴江杨淮蓣兰　撰 

　　凤箫引 
　　〖秦穆公有女名弄玉，美而艳，好吹箫。时秦人有箫史者，亦善吹箫，穆公遂以玉妻之。因教玉吹箫作凤鸣，乃作凤凰台以居之。一夕互为吹箫，双凤忽集，二人遂乘之仙去。〗 
　　洞箫一声皓月圆。秦楼缥缈起云烟。 
　　弱水清浅落双影，蓬莱突兀登其巅。 
　　亦美人，亦贵主，亦神仙。 
　　他日祖龙，遍求海上之三山。 
　　何不携箫跨凤，偕箫史以飞还。 

　　白纻歌 
　　〖西施生于越之苎萝村，姓施氏，家居村之西，名因称焉，有国色。越方图沼吴之计，遂居之为奇货。饰以罗縠，教以歌舞，令范蠡进于吴，夫差果大悦，乃释越。于是建姑苏之台，创馆娃之宫。步响屟廊，棹锦帆泾，歌舞吴宫，追欢日夜，以底于亡。吴亡后，西施随范蠡泛五湖而去。或曰：“沉之江以谢鸱夷。”未详孰是。〗 
　　苎萝村里柳絮飞，几家女儿制罗衣。 
　　怪底西家有之子，乱头粗服浣纱溪。 
　　乱头粗服天姿绝，何物老媪生国色。 
　　向人含颦默无言，背人挥泪娇难匿。 
　　一朝应诏入吴宫，珠衫汗湿怯晓风。 
　　歌舞追欢乐未央，运筹衽席建奇功。 
　　奇功就，伯图覆。画浆芙蕖瘦，胥台麋鹿走。 
　　响屟廊空馆娃秋，遗香残月昏黄候。 

　　采桑行 
　　〖邯郸秦氏女罗敷，嫁邑人王仁。仁为赵王家令，敷出采桑于陌上，赵王登台见而悦之，欲夺焉。敷善弹筝，作《陌上桑》之歌以明其志，赵王乃止。〗 
　　采桑复采桑，采桑陌上阳。 
　　有美人兮执懿筐，绿叶丛中映明光。 
　　桑叶嫩，桑条直，使君贵人宁不识。 
　　妾自采桑蚕有食，蚕能吐丝妾能织。 
　　使君一何愚，岂曰桑中礼可逾。 
　　独不念，使君有妇妾有夫。 
　　何况夫婿本风流，人言尽可配罗敷。 

　　垓下歌 
　　〖项王籍有美人名虞，常从幸。及军败垓下，汉兵围之数重。夜闻四面皆楚歌声，乃悲歌慷慨，虞亦从而和之。项王泣数行下，谓虞曰：“善事汉王。”虞曰：“妾闻忠臣不二君，贞妇不二夫，请为君死。”王拔剑背而授之，姬遂自刎死。葬处生草能舞，人呼之为“虞美人草”。〗 
　　喑哑叱咤万夫辟，垓下天亡拔山力。 
　　八千子弟起江东，沛上亭长乌足敌。 
　　惜哉气尽楚歌声，慷慨虞兮一剑横。 
　　贱妾请先君前死，羞学刘家之妇甘偷生。 
　　呜呼！ 
　　香消玉碎铁骨铮，重瞳目中自有睛。 
　　美人真不枉钟情。洒将碧血化舞草， 
　　楚宫汉殿墓木绕，虞兮虞兮千秋表。 

　　金屋贮 
　　〖汉武幼时，长公主抱置膝上，问曰：“儿欲得妇否？”答曰：“欲得。”乃指左右长御百余人，皆曰“不用”。复指其女阿娇，问：“好否？”答曰：“好。若得阿娇，当以金屋贮之。”主大悦。乃苦要上，遂成婚焉。〗 
　　尤物早移人，蓝田田有种。 
　　为问储若欢，好色亦天纵。 
　　儿家欲得妇，阿娇可好否？ 
　　椒房桂殿常相守，瑶台璇室供箕帚，莫使长门叹白首。 
　　一言订，红丝定。金屋贮，玉人称。 

　　怀梦草 
　　〖汉武帝所幸李夫人病剧，帝临视。夫人蒙被谢，帝必欲见之，夫人转侧向内，不言。既死，帝追悼不已，使齐人李少翁为追魂之术。一曰：钟山有香草，东方朔采献，帝怀之，即梦李夫人，因名“怀梦草”。〗 
　　六宫谁第一，天子负情痴。 
　　耽花岂独癖，为看不多时。 
　　卧而思，影何翩翩而垂垂。 
　　立而望，步何姗姗而迟迟。 
　　真耶幻，是耶非。瑟瑟兮帷风吹。 
　　盻彼美兮魂归，细认还疑不是伊。 

　　当垆曲 
　　〖司马相如家贫，游临邛。邛富人卓王孙闻为令贵客招之饮。酒酣，请相如鼓琴。卓女文君寡而好音，窃听之。相如闻其美，以琴心挑之，文君悦而奔焉。相与驰归，家徒四壁。无以为业，乃卖其车骑，酤酒于临邛之肆。文君亲为当垆。相如着犊鼻裈与佣保杂作涤器于市中，气豪甚。〗 
　　君挑琴，妾知音。君提壶，妾当垆。 
　　君脱鹔鹴劝妾醉，妾晕芙蓉报君媚。 
　　夫作酒家佣，妾作酒家妇。 
　　噫嘻，吁嗟乎丈夫！ 
　　何不高车驷马临帝都？ 
　　而乃着裈涤器仰鼻息于临邛之酒徒，吁嗟乎！ 

　　出塞曲 
　　〖昭君，齐国王穰女，献于元帝。时宫人既多，帝不能别房帷，乃令画工图之，披图召幸。于是宫人争赂画工。昭君自恃其貌，志不苟求工，工遂毁其状。会单于入朝，求美人为阏氏，帝敕以宫女赐焉。昭君抑郁，自请掖庭令求行。单于临辞，帝召女示之。昭君丰容靓饰，光射汉宫。顾影徘徊，竦动左右。帝悔欲留之，重失信于异域，遂与匈奴。昭君即戎服乘马，提一琵琶，出塞而去。〗 
　　飒飒寒风和觱筑，紫台青冢吞声泣。 
　　庙堂战胜仗蛾眉，讵曰佳人倾城国。 
　　肉食者鄙谋帷幄，画工之贱操黜陟。 
　　长抱琵琶镇玉门，呜呼佳人难再得。 
　　黄沙搅地翼天飞，不改冢草青青色。 
　　呜呼佳人难再得，徒杀画工亦何益。 

　　纨扇歌 
　　〖班婕妤少负才名，成帝选为婕妤，有宠。上尝游后庭，欲与同辇。婕妤辞，上贤之。及飞燕姊妹用事，谮其咒诅。考问之，对曰：“修正尚未蒙福，为邪欲以何望？使鬼神有知，必不受不臣之诉。如其无知，虽诉何益。”上直其对，置不问。婕妤恐久见危，乃求养太后于长信宫。作《纨扇歌》以自伤其遇。〗 
　　扇擎于前，月圆于天。今夕何夕，与子流连。（一解） 
　　扇藏于箧，月圆复缺。乐不可再，悲曷其极。（二解） 
　　光映碧空，皎洁谁同。长信月冷，其奈秋风。（三解） 
　　嗟嗟纨素，合欢见妒。避热趋凉，毋逢薄怒。（四解） 

　　赤凤来 
