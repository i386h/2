<!-- { "loadSidebar": true } -->
自八纮九野，瓜剖豆分，窃帝偷王，连州比县。公武灵已畅，文德又宣，折简驰书，风猷斯远。至于苍苍浴日，杳杳无雷，北洎丈夫之乡，南逾女子之国，莫不屈膝膜拜，求吏款关，此又公之功也。京师祸乱，亟积寒暄，双阙低昂，九门寥豁，宁秦宫之可顾，岂鲁殿之犹存。五都簪弁，百僚卿士，胡服缦缨，咸为戎俗，高冠厚履，希复华风。宋徽子《麦穗》之歌，周大夫《黍离》之叹，方兹于斯，未足为悲矣。公求衣昧旦，昃食高春，兴构宫闱，具瞻遐迩，胶庠宗稷之典，六符十等之章，还闻泰始之风流，重睹永平之遗事，此又公之功也。公有济天下之勋，重之以明德，凝神体道，合德符天。用百姓以为心，随万机而成务，耻一物非唐虞之民，归含灵于仁寿之域。上德不德，无为以为，夏长春生，显仁藏用。忠信为宝，风雨弗愆；仁惠为基，牛羊勿践。功成治定，乐奏《咸》《云》，安上治民，礼兼文质。物色丘园，衣裾里巷，朝多君子，野无遗贤。菽粟同水火之饶，工商富猗顿之旅。是以天无蕴宝，地有呈祥，潏露卿云，朝团晓映，山车泽马，服驭登闲。

既景焕于图书，方葳蕤于史牒，高勋逾于象纬，积德冠于嵩华，固无德而称者矣。

朕又闻之：前王宰世，茂赏尊贤，式树蕃长，总征群伯。二《南》崇绝，四履遐旷，泱泱东海，胙土惟齐，岩岩泰山，俾侯于鲁。抑又勤王反郑，夹辅迁周，召伯之命斯隆，河阳之礼咸备。

况复经营宇宙，宁惟断鳌足之功；弘济苍生，非直凿龙门之险。而酬庸报德，寂尔无闻。朕所以垂拱当{宀一}，载怀惭悸者也。今授公相国。以南豫州之陈留、南丹阳、宣城，扬州之吴兴、东阳、新安、新宁，南徐州之义兴，江州之鄱阳、临川十郡，封公为陈公。锡兹青土，苴以白茅，爰定尔邦，用建冢社。昔旦、奭分陕，俱为保师，晋、郑诸侯，咸作卿士。兼其内外，礼实攸宜。今命使持节兼太尉王通，授相国印绶，陈公玺绂，使持节兼司空王玚，授陈公茅土，金虎符第一至第五，左竹使符第一至第十。相国秩逾三铉，任总百司，位绝朝班，礼由事革，其以相国总百揆，除录尚书之号。上所假节侍中貂蝉中书监印章，中外都督太傅印绶，义兴公印策，其镇卫大将军、扬州牧如故。又加公九锡。其敬听后命：以公礼为桢Ａ１０，律等衔策，四维皆举，八柄有章；是用锡公大辂、戎辂各一，玄牡二驷。以公贱宝崇谷，疏爵待农，室富京坻，民知荣辱；是用锡公衮冕之服，赤舄副焉。以公调理阴阳，燮谐风雅，三灵允降，万国同和；是用锡公轩县之乐，六佾之舞。

以公宣导王猷，宏阐风教，光景所照，鞮象必通；是用锡公朱户以居。以公抑扬清浊，褒德进贤，髦士盈朝，幽人虚谷；是用锡公纳陛以登。以公嶷然廊庙，为世熔范，折冲四表，临御八荒；是用锡公虎贲之士三百人。以公执兹明罚，期在刑措，象恭无赦，干纪必诛；是用锡公斧钺各一。以公英猷远量，跨厉嵩溟，混一车书，括囊寰宇；是用锡公彤弓一，彤矢百，玈弓十，玈矢千。以公天经地义，贯彻幽明，春露秋霜，允恭粢盛；是用锡公秬鬯一卣，圭瓒副焉。陈国置丞相以下，一遵旧式。往钦哉！其恭循朕命，克相皇天，弘建邦家，允兴洪业，以光我高祖之休命。

魏禅晋策咨尔晋王：我皇祖有虞氏，诞膺灵运，受终于陶唐，亦以命于有夏。惟三后陟配于大，而咸用光敷圣德。自兹厥后，天又辑大命于汉。火德既衰，乃眷命我高祖。方轨虞夏四代之明显，我不敢知。惟王乃祖乃父，服膺明哲，辅亮我皇家，勋德光于四海。格尔上下神祇，罔不克顺。地平天成，万邦以乂。应受上帝之命，协皇极之中。肆予一人，祗承天序，以敬授尔位。历数实在尔躬，允执其中，天禄永终。於戏！王其钦顺天命，率循训典，底绥四国，用保天休，无替我二皇之弘烈。

齐禅梁策咨尔梁王：惟昔邃古之载，肇有生人，皇雄、大庭之辟，赫胥、尊卢之后，斯并龙图鸟迹以前，慌忽杏冥之世，固无得而详焉。洎乎农、轩、炎、皞之代，放勋、重华之主，莫不以大道君万姓，公器御八纮，居之如执朽索，去之若捐重负。一驾汾阳，便有窅然之志；暂适箕岭，即动让王之心。故知戴黄屋、服玉玺，非所以示贵称尊；乘大辂、建旌旗，盖欲令归趣有地。是故忘己而字兆人，殉物而君四海。及于精华内竭，畚橇外劳，则抚兹归运，惟能是与。况兼乎笙管革文，威图启瑞，摄提夜朗，荧光昼发者哉！四百告终，有汉所以高揖；黄德既谢，魏氏所以乐推。爰及晋、宋，亦弘斯典。我太祖握河受历，应符启运，二叶重光，三圣系轨。嗣君丧德，昏弃纪度，毁紊天纲，凋绝地纽。茫茫九域，翦为仇雠，溥天相顾，命悬晷刻。斫涉刳孕，于事已轻，求鸡征杖，曾何足譬！是以谷满川枯，山飞鬼哭，七庙已危，人神无主。惟王体兹上哲，明圣在躬，禀灵五纬，明并日月。彝伦攸序，则端冕而协邕熙；时难孔棘，则推锋而拯涂炭。功逾造物，德济苍生，泽无不渐，仁无不被，上达苍昊，下及川泉，文教与鹏翼齐举，武功与日车并运。固以幽显宅心，讴讼斯属；岂徒桴鼓播地，卿云丛天而已哉。至如昼睹争明，夜飞枉矢，土沦彗刺，日既星亡，除旧之征毕显，更姓之符允集。是以义师初践，芳露凝甘，仁风既被，素文自扰。北阙藁街之使，风车火徼之民，膜拜稽首，愿为臣妾。钟石毕变，事表于迁虞，蛟鱼并出，义彰于事夏。若夫长人御众，为之司牧，本同己于万物，乃因心于百姓。宝命无常主，帝王非一族。今仰祗乾象，俯藉人愿，敬禅神器，授帝位于尔躬。大祚告穷，天禄永终。於戏！王允执其中，式遵前典，以副昊天之望。禋上帝而临亿兆，格文祖而膺大业，以传无疆之祚，岂不盛欤！

卷八 告祭类蜀汉先主成都即位告天文（此文尚有典诰遗意。其事本得正也。）

惟建安二十六年四月丙午，皇帝备敢用玄牡昭告皇天上帝后土神祇。汉有天下，历数无疆。曩者王莽篡盗，光武皇帝震怒致诛，社稷复存。今曹操阻兵安忍，戮杀主后，滔天泯夏，罔顾天显。

操子丕，载其凶逆，窃居神器。群臣将士以为社稷隳废，备宜修之。嗣武二祖，龚行天罚。备惟否德，惧忝帝位。询于庶民，外及蛮夷君长，佥曰：“天命不可以不答，祖业不可以久替，四海不可以无主。”率土式望，在备一人。备畏天明命，又惧汉邦将湮于地，谨择元日，与百寮登坛，受皇帝玺绶，修燔瘗告类于天神。惟神飨祚于汉家，永绥四海。

齐高祖即位告天文皇帝臣道成，敢用玄牡昭告皇皇后帝。宋帝陟鉴乾序，钦若明命，以命于道成。夫肇自生民，树以司牧，所以阐极则天，开元创物，肆兹大道。天下惟公，命不于常。昔在虞、夏，受终上代。

粤自汉、魏，揖让中叶。咸炳诸典谟，载在方册。木德既微，仍世多故，实赖道成匡拯之功，以弘济于厥艰。大造颠坠，再构区宇，宣礼明刑，缔仁缉义。晷纬凝象，川岳表灵，诞惟天人，罔弗和会。乃仰协归运，景属与能，用集大命于兹。辞德匪嗣，至于累仍，而群公卿士，庶尹御事，爰及黎献，至于百戎，佥曰：“皇天眷命，不可以固违；人神无托，不可以旷主。”畏天之威，敢不祗从鸿历。敬简元辰，虔奉皇符，升坛受禅。告类上帝，以永答民衷，式敷万国。惟明灵是飨。

匡稚圭祷高祖孝文孝武庙文嗣曾孙皇帝恭承洪业，夙夜不敢康宁，思育休烈，以章祖宗之盛功。故动作接神，必因古圣之经。往者有司以为前因所幸而立庙，将以系海内之心，非为尊祖严亲也。今赖宗庙之灵，六合之内，莫不附亲。庙宜一居京师，天子亲奉。郡国庙可止无修。皇帝祗肃旧礼，尊重神明，即告于祖宗而不敢失。今皇帝有疾不豫，乃梦祖宗见戒以庙，楚王梦亦有其序。皇帝悼惧，即诏臣衡复修立。谨案：上世帝王承祖祢之大义，皆不敢不自亲。郡国吏卑贱，不可使独承。又祭祀之礼，以民为本。间者岁数不登，百姓困乏，郡国庙无以修立。礼：凶年则岁事不举，以祖祢之意为不乐，是以不敢复。如诚非礼义之中，违祖宗之心，咎尽在臣衡，当受其殃，大被其疾，队在沟渎之中。皇帝至孝肃慎，宜蒙祐福。唯高皇帝、孝文皇帝、孝武皇帝省察，右飨皇帝之孝，开赐皇帝眉寿亡疆，令所疾日瘳，平复反常，永保宗庙，天下幸甚。

匡稚圭告祭毁庙文往者大臣以为，在昔帝王承祖宗之休典，取象于天地。天序五行，人亲五属。天子奉天，故率其意而尊其制，是以禘尝之序，靡有过五。受命之君，躬接于天，万世不堕。继列以下，五庙而迁，上陈太祖，间岁而祫，其道应天，故福禄永终。太上皇非受命而属尽，义则当迁。又以为孝莫大于严父，故父之所尊，子不敢不承；父之所异，子不敢同。礼：公子不得为母信，为后则于子祭，于孙止，尊祖严父之义也。寝，日四上食，园庙间祠，皆可亡修。皇帝思慕悼惧，未敢尽从。

惟念高皇帝圣德茂盛，受命溥将，钦若稽古，承顺天心，子孙本支，陈锡无疆。诚以为迁庙合祭，久长之策，高皇帝之意，乃敢不听？即以令日，迁太上、孝惠庙，孝文太后、孝昭太后寝，将以昭祖宗之德，顺天人之序，定亡穷之业。今皇帝未受兹福，乃有不能供职之疾。皇帝愿复修立承祀，臣衡等咸以为礼不得。如不合高皇帝、孝惠皇帝、孝文皇帝、孝武皇帝、孝昭皇帝、孝宣皇帝、太上皇、孝文太后、孝昭太后之意，罪尽在臣衡等，当受其咎。今皇帝尚未平，诏中朝臣具复毁庙之文。臣衡、中朝臣咸复以为天子之祀义有所断，礼有所承，违统背制，不可以奉先祖，皇天不祐，鬼神不飨。《六艺》所载，皆言不当，无所依缘，以作其文。事如失指，罪乃在臣衡，当深受其殃。皇帝宜厚蒙祉福，嘉气日兴，疾病平复，永保宗庙，与天无极，群生百神，有所归息。

蔡伯喈迁都告庙文嗣曾孙皇帝某，敢昭告于皇祖高皇帝，各以后配。昔受命京师，都于长安，享国十有一世，历年二百一十载。遭王莽之乱，宗庙堕坏。世祖复帝祚，还都洛阳，以服土中，享国一十一世，历年一百六十五载。予末小子，遭家不造，早统洪业，奉嗣无疆。关东吏民，敢行称乱，总连州县，拥兵聚众，以图叛逆，震惊王师，命将征服。股肱大臣，推皇天之命，以已行之事，迁都旧京。昔周德缺而《斯干》作，应运变通，自古有之。于是乃以三月丁亥，来自雒；越三月丁已，至于长安。

饬躬不慎，寝疾旬日，赖祖宗之灵，以获有廖。吉旦齐宿，敢用洁牲，一元大武，柔毛刚鬛，商祭明视，芗合嘉蔬香萁，咸鹾丰本，明粢醴酒，用告迁来。尚飨。

