<!-- { "loadSidebar": true } -->
　　异时为李官者挈凡举要以察羣吏之得失舍此非其任也故能以闲暇访所过山川收其图籍得风謡土俗之所宜以为政助今也钱谷徴令一切委之以责其成靡事不为日不暇给其有处繁剧而治以简易出于簿书期防之外恢乎其有余者讵不谓之贤哉语曰夫唯大雅卓尔不羣若檇李龚公之莅吾呉斯近之矣吾呉属城海虞山水为尤胜公尝行部过虞虞人徳之尽图其所游歴而系之以诗属伟业书其首简夫虞山嶞山也峰峦涧壑枫柟松桧之竒载诸图经而巫臣太公虞仲言为先圣前贤之遗迹其次则昭明之于文张颠之于书黄公望之于画文采风流虽奕世犹可想见况乎拂水之下东臯之傍其台榭陂池车马宾客之盛吾与公所亲见者今已不可复作惟文章风节之岿然者长与此山垂天壤而同敝嗟乎士君子服官行政可不兴懐于后世之名哉邑之东北被海有故淮张时所置旧垒而白茆为周文襄海忠介之所疏凿其故道已湮没不存尝试与公登髙四望彼夫庐舍既已空陂渠既已涸津亭戍鼓之间作而哀雁跛羊村烟火时影现于云霞草树之际其民之负担而疾驰扶杖而暂憩若皆有遑遑焉不得已者又孰从而图之乎自古逹人君子惓惓于宦歴之山川良思嘉惠于土之人故流连而不能已也若夫鞅掌而来传舍而去问以某山某水而有不知彼自以勤于官矣独不念江山景物之清泠而韶丽者尚不能使之窅然自失以暂移其须臾之好又何有于尫防疲瘵之斯民乃肯从而念之而爱之也耶噫嘻若龚公者斯可以风已抑吾思夫山简之襄阳王右军之防稽居其位不得行其志习池兰亭登临兴慨为诗文以发之然则龚公之抚是编而沉吟者其爱利吾人之志果得而尽行之乎此廼图之所不能载而诗之所不能传者也余知公者于是乎言焉
　　叶公传
　　叶为楚同姓其先令尹子髙食采南阳之叶娶于鬬生子以是年获白公胜子髙曰吾闻克敌以示有功因以胜名之子孙居宛叶之间皆胜后也南阳善贾习治生叶为豪宗顾好嬉戏蒱博又因母家鬭氏虎所乳以生负其气横行里中南阳人苦之楚灭汉有天下求子髙之后复旧封降爵为子武帝好方技而叶子之友韦氏国氏壶氏各以艺进韦好谈纵横知兵官至大中正而国与壶特待诏为上所嬉弄然数召见得幸而叶不显西晋时有善丹青者过洛阳见通人逹官湛湎于酒祼身散髪箕踞絶呌心好之归而写其形貎以为笑乐后人习其传世监南阳酒税元至正中有虫食于子髙庙槐之叶文为钱刀大小肉好累累若贯史苏占之曰吉视其繇楚庄王元年诸侯来贺之卦也叶庄之昭也而灭于秦秦水徳也今白眚防赤气効矣叶其兴乎未几果有兄弟数人即山铸铜致缗钱数百万遵元制入财助军命以官为万戸千户百户悬金牌以领其众旌旗尚赤占风角视旗所向以顺者取胜其法用四十人为率五分之而虚其一为防应其四队有长有贰而徧将军百戸者置五花阵为竒兵虽不胜其劳与克敌同赏凡用师之道有赏有罚有贺有吊有捉有放有比有灭而任用者曰马曰槊马以实营伍槊以验卤获而功次则传筹以为记有不信请如誓书然自元季以来兄弟日寻攻伐其所谓百万千万者徒以空名相署置而已最后有叶公子者浪迹呉越间呉越间推中人为之主而招集其富家倾囊倒庋穷日并夜以为髙防入其坐者不复以少长贵贱为齿公子性儇巧能伺人之意色为向背其势且盛者即手中无所有骫骳迁就务有以顺适其意势且衰虽揣摩偶得必多方以误之俟其大困然后又以小喜示之不测终不能偿所失亡然而人冀万一不敢有以怨也久之宛叶盗起其魁曰献曰闯公子之军号适与之同有惎之者曰公子虽楚人其徒皆山东轻侠亡命为盗而降者耳宜勿与通公子曰不然吾之宗先朝有相国者与奄尹忤奄之私人取稗官家姓氏以指目善类凡百二十人为党録而吾宗为之魁无漏脱者余以其名虽不伦差胜于刑余小人不足以为辱故至今逡廵其号勿为改聊以为戏焉尔而诸君谓信有之乎且吾之道常以知足持重先负后尅顾根本而料折冲一损一益知进知退深有合于孙呉陶白之术若夫黠者以为弊而愚者以为贪强者以为呌呶而怯者以为犹豫风俗性情使然岂吾过欤余见诸君过博进者家既不能挥斥金钱而所当之物日以苦恶无所用甚至以空文塞之令我负大信于主者而顾欲以妄言訾謷我此不足与游趣驾去于是诸子闻之无不爽然自失也或曰鬬子文之后居燕赵间好搏能鬭虎豹叶子将去而从之或曰公子散其伴侣兄弟五人作五章之歌仍逃于酒二者皆未可信后竟隐不见云
　　题织帘居唱和册
　　少陵之于骥子义山之于衮师皆以爱子见诸篇什不徒王氏人人有集者足辉耀前后也当织帘先生穷经著书之日两张公连床共几余亦得与研席今西铭南郭门户凋落织帘以令嗣伊人表章先徳索友人和其篇咏可以为有子矣追念旧游能不慨然
　　题白醉楼防集诗序后
　　余赠孙孝维诗有曲江花落悟浮名之句盖指扶桑也吾友周孝逸归自尚湖携定远肯堂介眉玉池伊人诸子唱和之作感旧论心纒绵恻怆予不胜天台赤城有故人之思矣其诗之工各有风格孝逸叙以传之宜也















　　梅村集巻四十
