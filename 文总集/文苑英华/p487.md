<!-- { "loadSidebar": true } -->
　　勑邵伯听事于棠隂之下而人勿翦其树我知之非忠信仁爱以得之耶今自闗东由洛而右数百里之地尽置为轺车臣所理盖有以表率方夏张皇京律聿求其良用副忧寄朝请大夫守华州刺史兼御史中丞衞中行始以词赋深羙轩然有名甲乙符升遂拾青紫逮其书命文锋益铦能搴菁华以集丽则出补近郡号为廉能勤而不烦简而不茍郊迓馆糓賔至如归长劭农人咸用胥恱移领巨镇畴将尔先况封壤因连习俗叅合用之政又闗陜之甿吾固有虞于尔矣至于观听他邑仪刑下僚旁临傅说之岩特假赵尧之印遗风未冺官业具存茍能行之无患不至可守陜州大都督府长史兼御史大夫充陜虢等州都防御观察处置等使授严謩桂管观察使制　　　白居易
　　勑汉置部刺史掌奉诏条糺吏理盖今观察使职耳桂林秦郡也东控海岭右扼蛮荒自隋迄今不改戎府地逺则权重俗殊则理难驯而化之非才不可朝议大夫前守秘书监骁骑尉赐紫金鱼袋严謩尝守商洛刺黔巫州部县道谧然安理是能用寛猛相济之政抚夷夏杂居之人故也迹其徃効式在【集作是】南邦况尔操行端和文学精茂賔寺书府善于其官勉副前言伫申后命可使持节都督桂州诸军亊守桂州刺史兼御史中丞桂州本管都防御观察使处置使散官勲赐如故授丁公着可检校左散骑常侍守越州刺史充浙东观察使制
　　勑古者通守之土【集作选守守土】刺史按部从宜务简今则合之故任日崇而选日重非廉平简直兼恺悌之德者曾不足中吾选焉尚书工部侍郎集贤殿学士丁公着常【集作尝】以学行以【集无以字】礼法诲予一人报德图劳连加宠擢起曹书殿兼而委之二职增修三命益敬朕以淛河之左抵于海隅全越奥区延袤千里宜得良帅俾之澄清徃分吾忧无出尔右假左貂而帖中宪操郡印而握兵符勉哉是行伫闻报政可依前件
　　授卢士珉瀛州观察使制
　　勑夫疆理天下懐【集作】制四方乗时省置何常之有故方隅未寜务先经畧则专委方伯以揔统之及兵革甫定思风化则并命连帅以分理之朕常以幽蓟一方环封千里延袤广莫专制实难属元戎改辕新帅进律因而制置以叶便宜盖王者施张变通之要也京兆尹卢士珉为人端和莅政寛简自尹京辇人甚便安今司徒总籍甚尔名叶从人望河间列郡乞委士珉因而可之必易为理况新造之府经始之政劳徕安辑是尔所能俾升珥貂【集作俾珥左貂】兼执中宪宠任不细勉哉是行可使持节瀛莫等州管内观察处置等使检校左散骑常侍兼御史申丞余如故
　　授范传正宣歙观察使制
　　勑古之诸侯三载考绩选其贤者命为长率所以观【集作劝】功行而兴理化也苏州刺史范传正文学政事二羙具焉选自郎署出分符竹江南列郡连领者三所至之部悉心为理明谕朝防恭守诏条谨身省事以临其下政简而肃意诚而明吏不能欺人是以息而去思之叹来暮之謡复有闗于人听虽古循吏蔑以加之朕以陵阳奥壤土广人庻其地险要【集作有险】所寄非轻迹其前効可当此选况黟歙之遗爱尚在呉兴之新政方播升车便道足慰人心固当望风自安计日而理倚注于是尔徃钦哉可【集作倚注于尔徃宜钦哉可】
　　授裴堪江西观察使制
　　勑江西七郡列邑数十土沃人庻今之奥区财赋孔殷国用所系兹为重寄宜付长才同州刺史裴堪素蓄噐干久经任遇日者资其忠谅入为谏议大夫借其良能出为左冯翊曽未周岁政立绩成区区一郡未尽其用钟陵要镇可以委之夫简其条章平其赋役狥公率正以临其人而人不安未之有也袛服厥命徃修乃官仍兼中宪以示优宠可江西观察使兼御史中丞
　　授薛伾鄜坊观察使制
　　勑鄜畤延安抵于中部羌夷种落散在其间戎夏杂居易扰难理宜选寛明之使通知邉事者委以节制【集作符节】而纠绥之右金吾将军薛伾服勤戎职练达吏道出入中外绵歴歳年能一乃心以宣其力自加宠遇再执金吾徼廵有严夙夜匪懈在公若是何用不臧况为人沉静外和内肃守封案俗是其所能【集本作内肃外和按俗守封是其所善】宜辍务于谁何俾宣风于廉察庻乎劳徕诸部纲纪列城奉诏条以安人叅戎索以训旅钦承厥命徃服乃官仍践冬卿式光重寄可检校工部尚书充鄜坊等州观察使
　　授李纳浙东观察使兼御史大夫制
　　杜　牧
　　勑仲尼以举贤才则理大禹以能官人则安况西界淛河东淹左海机杼耕稼提封七州其间茧税鱼盐衣食半天下不有可仗岂宜委之正议大夫使持节华州诸军事守华州刺史兼御史中丞充潼闗防御镇国军等使上柱国陇西县开国男食邑三百户赐紫金鱼袋李纳温良恭俭齐庄中正实以君子之德华以才士【集作人】之词践【集作扬】歴清显昭彰令闻辍自掌言式是近辅子贡为清庙之器仲弓有南面之才智莫能欺刚亦不吐表率敎化皆有法度今者兵为农噐革作轩车言于共理在择循吏是故用已效之绩托分寄之任拥蒨斾而服玉化千里而有三军儒者之荣莫过于此孔子曰仁者爱人智者知人爱人则疲羸可苏知人则才干不弃土宇既广杀生在我达此二者可以报政荣加副相用压大邦尔其勉之无忝所举可使持节都督越州诸军事守越州刺史兼御史大夫充浙江东道都团练观察处置等使散官勲封赐如故
　　授纥干泉江西观察使制　　崔　嘏
　　勑钟陵奥区楚泽全壤控带七郡襟连五湖人推征赋之饶俗擅鱼盐之利静则易理动则难安思得良能以臻富庻选求之下是举佥谐中书舎人纥干泉气惟雅茂才实变通黄钟待扣之音青萍蓄善割之用早以俊造播其馨香霜台竦介立之标兰省蔚和光之操洎司纶綍益茂声猷粉泽惟工克賛鳯池之羙温华自润皆推鸿笔之资蕴商也之文可以华国布求也之政可以观风是用辍于演纶付之廉问必能宣我大化苏其逺人伫闻来暮之謡必有借晋之思尔其简以临众清而自持惠养益厚于疲羸操断无遗于桀骜一方之任不愧于前贤五字之精永光于禁掖仍加中宪式峻外台可
　　授郑亚桂府观察使制
　　勑地连五岭川束三江直千里之奥区杂夷风之阜壤静则可理动而难安思得长才以绥裔俗求于佥论多曰汝谐给事中郑亚识洞古今情惟端愿富三冬之精学控六变之雄文早升甲乙之科雅有词华之誉周旋粉署堂堂表题柱之荣纠正霜台肃肃有埋轮之志人推长者时许多能洎入賛黄枢超居青弥缝阙漏衮职以之无遗叅酌宪章国典由其益振朕方理道志切惠人精求亷问之才用广移风之化尔宜将我诚意布其惠和抚俗必务于洁亷奉已宜思于简俭无以地逺而忽其簿书无以官尊而怠于统驭将期富庶必在严明承我宠荣勉思报効















　　文苑英华卷四百八
　　钦定四库全书
　　文苑英华卷四百九　　　宋　李昉等　编诸使二
　　防御使
　　授韩洪山南东道防御使等制　贾　至
　　勑襄阳太守韩洪左补阙韩等令德之后象贤而立克光代业不坠家声或谋府冲深才膺镇御或文律典丽词叶丝纶今冦虐未清邦家多事用武之地宜徴竒杰掌翰之职故【一作政】择英髦洪可山南东道防御使可考功员外郎知制诰
　　授窦绍山南东道防御使等制
　　门下永王傅窦绍侍御史崔伯阳等强学立名检身从政实有忠贞之操仍兼镇御之才荆州上逰襄阳冲要北据汉沔利尽南海连缀吴蜀非才勿居永思诸葛之谋伫振祖生之任绍可江陵防御使伯阳可襄阳防御使余并如故
　　授李广璨江南防御使制
　　勑前蜀郡长史李广璨闲邪存诚贞固干事或因旁累徃从迁谪凶逆未翦江介多虞式遏冦戎是仗才杰建康巨镇长洲右苑使臣之选咸曰其难朂乃谋猷佐斯旄钺可守丹阳太守
　　授鲁冕襄阳郡防御使制
　　勑成允成功者才也确乎不防者节也惟才与节可以戡祸乱定邦家南阳太守鲁冕忠肃懿文仁而能武歴危难之隙见贞固之诚自翰守南阳载离寒暑城孤师寡负户以汲虏不得进江汉赖寜古之忠贤无以加也夫功崇者则授以髙位才大者必委之厚权汉水方城国之要害宜加亚相之任兼收御众之功【一作兼收南雍之人】可依前件
　　授元载豫章防御使制
　　勑荆呉之交抚之以连率贡赋所入董之以使臣非通才多可曷称斯任守职方员外郎元载识度明允干能贞固懐龙泉之利器抱鸿羽之荣姿弥纶典章能练南宫故亊精详政理尝闻五府交辟豫章雄镇襟带江湖干戈始寜安人是切俾尔藩守缉熈厥政可豫章太守授杜济东川防御使制　　　常　衮
　　勑在【疑作左】绵之东地方千里有被山带江之险借安人御侮之能太中大夫检校尚书驾部郎中兼侍御史充山南剑卭副元帅判官勾当剑南东川事赐紫金鱼袋杜济明敏通识达于政理本以忠信饰之文学利器能断长才多可累佐戎幕勤宣武经于蜀之疆积有邉效九伐之谋必胜三军之士多师选在人望委兹藩守用能训其师旅惠此闾阎俾叅中宪之任兼懋临戎之绩可使持节梓州诸军事守梓州刺史兼御史中丞充剑南东川防御使散官赐如故
　　授栢贞节防忠等州防御使制
　　勑开府仪同三司试太常卿使持节卭州诸军事兼卭州刺史御史中丞南防御使及卭南招讨使上柱国钜鹿县开国子栢贞节雅有器干深于戎律蕴三畧以经武秉一心而事君蜀之西疆久典戎务惠和驭众义勇安邉克励公忠尤彰名节令闻休绩良深嘉重山硖雄重【一作镇】江关要冲实借兼才俾膺兹任伫申御遏之用仍懋缉绥之术可使持节都督防州诸军事兼防州刺史依前兼御史中丞充防忠万归涪等州都防御使本官勲封如故
　　授髙重同州刺史兼防御使制　李虞仲
　　勑汉号左冯翊分理浩穰近者非清名显秩不在兹选正议大夫行给事中上柱国渤海县开国男食邑三百户赐紫金鱼袋高重沉厚守道贞介操身以礼法为践履之途以学行为游泳之地坚金不耗止水无波穆然士风休有羙论属者侍周禁署駮议闱重席有戴凭之名通经得陈邵之羙侍从之暇附益多移于牧人宜有善政吾以商原故地沣水攸同襟带山川接畛甸服掌离宫之管钥领近关之式遏俾扬风化思得兼材尔宜提举政经苏息物力清静率下以奉诏条用答宠荣勿替休问可使持节同州诸军事同州刺史充本州防御长春宫等使散官勲封赐如故
　　授李偲陇州刺史兼防御使制　崔　嘏
　　勑陇陜之西地连蕃境虽舅甥和好絶塞无虞而邉徼抚循长才以借尔武能御冦智可图功早推奉国之诚共许统戎之畧及位分六校职长千夫弥彰夙夜之劳益尽爪牙之用是思宠擢委以疆场尔宜推赤心以任人励甲而训士约以奉已忠以报君无兴踊虏之功更许【一作起】事邉之计静能制动安亦虑危勉而行之富贵可保将表戎旌之盛仍兼专席之荣可陇州刺史兼御史大夫充本州刺史防御使
　　授李继文陇州防御使制　　钱　珝
　　勑旁据汧阳横当陇首地有提封之盛军多带甲之雄既用良材宜膺正秩具官李继文久从戎旅深达机谋忠信交脩德刑并务御众而推劳必报狥公而约法甚明元帅上闻朝章可举兼进祝鸠之命更建隼之威夫牧伯之居忧寄寔重使功名之充位在冨贵而可圗已列诸侯勉为政事可依前件
　　授颍州刺史充本州防御使王敬荛加检校太子太保制
