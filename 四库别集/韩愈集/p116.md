<!-- { "loadSidebar": true } -->
　　（此志作于袁州，公之志子厚详矣，其《祭文》推许尤厚。刘梦得序子厚集曰：“子厚之丧，昌黎韩退之志其墓，且以书来吊，曰：哀哉，若人之不淑，吾尝评其文，雄深雅健，似司马子长，崔蔡不足多也！安定皇甫于文章少推许，亦以退之之言为然。”）   
　　子厚讳宗元。七世祖庆，为拓跋魏侍中，（或无“拓跋”二字。）封济阴公。（庆字更兴，河东解人，仕周为宜州刺史，封平齐县公。）曾伯祖，为唐宰相，与褚遂良、韩瑗，俱得罪武后，死高宗朝。（高或作中。朝或作时。）皇考讳镇，以事母弃太常博士，求为县令江南。其后以不能媚权贵，失御史；（肃宗平贼，镇上书言事，擢左卫率府兵曹，佐郭子仪朔方府，三迁殿中侍御史。以事触窦参，贬夔州司马。）权贵人死，乃复拜侍御史，号为刚直，所与游皆当世名人。（游上或无与字。）   
　　子厚少精敏，无不通达。逮其父时，虽少年，已自成人，能取进士第，崭然见头角。（崭，士咸切，又士灭切。）众谓：“柳氏有子矣。”其后以博学宏词，授集贤殿正字。（或作授校书郎。《柳集》可考，或本非是。此下或有“蓝田尉”三字。今按：三字，下文已见，不当重出。）俊杰廉悍，议论证据今古，（或作古今。）出入经史百子，踔厉风发，（踔，敕角切。）率常屈其座人，名声大振，一时皆慕与之交。诸公要人，争欲令出我门下，交口荐誉之。   
　　贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为剌史。（或作“贞元十九年拜监察御史，王叔文、韦执谊用事，拜尚书礼部员外郎，且将大用，遇叔文等败，例出为刺史”。今按：方本得婉微之体，它本则几乎骂矣。疑初本直书，后乃更定也。若从初本，则上文须补“蓝田尉”三字。）未至，又例贬州司马。（州上或有永字。永贞元年八月，宪宗即位，贬叔文渝州司户参军。九月，宗元与同辈七人，皆坐王叔文党同贬。宗元邵州刺史；十一月，道贬永州司马。）   
　　居闲，益自刻苦，务记览，为词章，汛滥停蓄，为深博无涯，而自肆于山水间。（水下或有之字。）元和中，尝例召至京师，又偕出为刺史，而子厚得柳州。（元和十年三月，以永州司马柳宗元为柳州刺史。）既至，叹曰：“是岂不足为政邪！”因其土俗，为设教禁，州人顺赖。其俗以男女质钱，约不时赎，子本相侔，则没为奴婢。子厚与设方计，悉令赎归。其尤贫力不能者，令书其佣，足相当，则使归其质。观察使下其法于他州，比一岁，免而归者且千人。衡湘以南为进士者，皆以子厚为师。其经承子厚口讲指画为文词者，悉有法度可观。（东坡至广州，《寄二子诗》云：“莫学柳仪曹，诗书教蛮獠。”事本于此。）   
　　其召至京师而复为刺史也，中山刘梦得禹锡亦在遣中，当诣播州。子厚泣曰：“播州非人所居，而梦得亲在堂。吾不忍梦得之穷，无辞以白其大人，且万无母子俱往理。”请于朝，将拜疏，愿以柳易播，虽重得罪死不恨。遇有以梦得事白上者，梦得于是改刺连州。（白上或作上白。改下或无刺字，）呜呼！士穷乃见节义。今夫平居里巷相慕悦，酒食游戏相征逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识；落陷井，不一引手救，反挤之，（救下或有而字。）又下石焉者，皆是也。此宜禽兽夷狄所不忍为，而其人自视以为得计，闻子厚之风，亦可以少愧矣！（少上或无以字。）   
　　子厚前时少年，勇于为人，不自贵重顾藉，谓功业可立就，故坐废退。既退，又无相知有气力得位者推挽，故卒死于穷裔。（死或作厄。）材不为世用，道不行于时也。（道上或有而字。）使子厚在台省时，自持其身已能如司马、刺史时，亦自不斥；斥时有人力能举之，且必复用不穷。（时有或作而有，能或作解，或能下复出解字，皆非是。）然子厚斥不久，穷不极，虽有出于人，其文学辞章，必不能自力以致必传于后如今无疑也。（力以或作以力，或作以力而无“致必”二字，皆非是。）虽使子厚得所愿，为将相于一时，以彼易此，孰得孰失，必有能辨之者。   
　　子厚以元和十四年十一月八日卒，年四十七。以十五年七月十日归葬万年先人墓侧。（十一月八日，或作十月五日。七月上或有秋字，或无十日字。）子厚有子男二人，长曰周六，始四岁；季曰周七，子厚卒乃生；（咸通四年，右常侍萧亻放知举，试《谦光赋》、《澄心如水诗》，中第者二十五人，柳告第三人，韩绾第八人。告即子厚之子，字用益。绾即退之之孙。）女子二人，皆幼。其得归葬也，费皆出观察使河东裴君行立。（费或作资。）行立有节概，立然诺，（下立字或作重。）与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人，（涿或作可，或作为。）性谨慎，学问不厌。自子厚之斥，遵从而家焉，（或无焉字。）逮其死不去。既往葬子厚，又将经纪其家，庶几有始终者。铭曰：   
　　是惟子厚之室，既固既安，以利其嗣人。（下既字或作且。）   
　　【唐故昭武校尉守左金吾卫将军李公墓志铭】   
　　（李道古，曹成王皋之子。公尝铭《曹成王碑》，《新史》附皋传后，而载荐柳贲事，少加详焉。）   
　　公讳道古，字某，曹成王子。（成王三子：象古，道古，复古。）其先王明，以太宗子王曹，绝辄复封，五世而至成王。成王讳皋，（王讳上或无成字，非是。）有功建中、贞元间，以多才能，能行赏诛为名。至今追数当时内外文武大臣，成王必在其间。（或无成王字。数，所矩切。）   
　　公以进士举及第，（贞元五年登第。）献《文舆》三十卷，拜校书郎、集贤学士，四迁至宗正丞。宪宗即位，选擢宗室，迁尚书司门员外郎，以选为利随唐睦州刺史，迁少宗正。元和九年，以御史中丞持节镇黔中。（贞元八年十月，自宗正少卿出为黔中观察使。）十一年来朝，迁镇鄂州，（贞元十一年，鄂岳观察使柳公绰为飞谮，上闻。会道古自黔中来朝，即以为鄂岳沔蕲安黄团练观察使，代公绰。）以鄂岳道兵，会平淮西，以功加御史大夫。十三年，征拜宗正，转左金吾。   
　　上即位，以先朝时尝信妄人柳泌能烧水银为不死药荐之，（泌或作贲。经云，《新旧史》、《李干墓志》、石本皆作泌。）泌以故起闾阎氓为刺史，不效，贬循州司马。其年九月三日，（月下或有十字。）以疾卒于贬所，年五十三。长庆元年，诏曰：“左降而死者，还其官以葬。”遂以其年某月日葬于东都某县。（其年，或作某年，月上无某字。）   
　　公三娶，元配韦氏讳修，修生子，（修或并作循。）为进士学。（或作举。）女贡，嫁崔氏。夫人隋雍州牧郧公（郧音云。）叔裕五世孙，（叔裕字孝宽，京兆杜陵人，周大象二年十一月卒，赠雍州牧。）父士，（且缘切。）蓬山令。次配崔氏讳药，（白芷其叶谓之药。药，乙角切，又音约。）生绰、绍、绾。女会，嫁郑氏季毗。夫人父昭，尝为京兆尹。（大历三年五月，昭自左散骑常侍为尹。）今夫人韦氏，无子。父光宪，光禄卿。其葬用古今礼，以元配韦氏夫人而葬。次配崔氏夫人于其域异墓。（或无“用古今礼”至“而葬”十四字，非是。）   
　　公宗室子，生而贵富，（或无生字，非是。）能学问以中科取名，善自倾下，以交豪杰，身死卖宅以葬。铭曰：   
　　太支于今，其尚有封。（太或作本，非是。太谓太宗也。尚或作上。）当公弟兄，（或作兄弟。）未续又亡。其迁于南，年及始衰。谁黜不复，（谁或作虽。）而以丧归。海丰弥弥，万里于畿。载其始终，以哀表之。   
　　【唐故朝散大夫尚书库部郎中郑君墓志铭】   
　　（公在江陵，与郑群同官，诗有《郑群赠簟》，即其人，至是铭之。）   
　　君讳群，（君或作公。）字弘之，世为荥阳人。其祖于元魏时，有假封襄城公者，（郑伟字子直，西魏大统中，封襄城郡公。）子孙因称以自别。（此下或有“君其后也”四字。今按：下文有“君其季也”，此有则不应重出。）曾祖匡时，晋州霍邑令；祖千寻，彭州九陇丞；父迪，鄂州唐年令，娶河南独孤氏女，生二子，君其季也。   
　　以进士选（以上或有君字。）吏部，考功所试判为上等，授正字，自县尉拜监察御史，佐鄂岳使。（县，属京兆府。）裴均之为江陵，（贞元十九年五月，均自荆南行军司马为本军节度使。均字君齐，河东闻喜人。）以殿中侍御史佐其军。均之征也，（之征或作户征，非是。元和三年四月，召均为尚书左仆射。）迁虞部员外郎。均镇襄阳，复以君为襄府左司马、刑部员外郎，副其支度使事。均卒，李夷简代之，（元和六年四月，以夷简代均镇襄阳。五月，均卒。）因以故职留君。岁余，拜复州刺史，迁祠部郎中。（迁上或有方字，非是。）会衢州无刺史，方选人，君愿行，（或无会字。或无方字。“君愿行”作“行愿者”。）宰相即以君应诏。治衢五年，复入为库部郎中。行及扬州，遇疾，居月余，（或无居字。）以长庆元年八月二十四日卒，春秋六十。即以其年十一月二十二日，从葬于郑州广武原先人之墓次。   
　　君天性和乐，居家事人，与待交游，初持一心，未尝变节，有所缓急曲直薄厚疏数也。（数音朔。）不为翕翕热，亦不为崖岸斩绝之行。（热或作然。斩或作崭。）俸禄入门，与其所过逢，吹笙弹筝，饮酒舞歌，诙调醉呼，连日夜不厌，费尽不复顾问。（或无此上六字。）或分挈以去，一无所爱惜，不为后日毫发计留也。遇其空无时，客至，清坐相看，或竟日不能设食。（看或作对，看下或无或字。）客主各自引退，亦不为辞谢。与之游者，自少及老，未尝见其言色有若忧叹者，岂列御寇、庄周等所谓“近于道者”邪？其治官守身，又极谨慎，不挂于过差。去官，而人民思之；身死，而亲故无所怨议，哭之皆哀，又可尚也。   
　　初娶吏部侍郎京兆韦肇女。（肇，京兆人，大历中，为中书舍人。累上疏言得失，为元载所恶，左迁京兆少尹。载卒，除吏部侍郎卒。）生二女一男。长女嫁京兆韦词，次嫁兰陵萧亻赞。（词或作嗣宗。亻赞或作赞。）后娶河南少尹赵郡李则女，生一女二男。其余男二人，女四人，（四或作一。）皆幼。嗣子退思。韦氏生也。铭曰：   
