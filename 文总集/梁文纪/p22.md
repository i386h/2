<!-- { "loadSidebar": true } -->
　　【范云字彦龙南乡武阴人歴尚书右仆射天监二年卒昉时为义兴太守与约书】
　　范仆射遂不救疾范侯淳孝睦友在家必闻直道正色立朝斯着一金之俸必徧亲伦钟庾之秩散之故旧佐命兴王心力俱尽谋猷忠允谅诚匪躬破产而字死友之孤开门而延故人之殡则惟其常无得而称矣器用车马无改平生之素凭论欵对不易布素之交若斯人者岂云易遇昉将莅此邦务在遄迈虽解驾流连再贻欵顾将乖之际不忍告别无益离悲祗増今恨永念平生忽焉畴曩追寻笑绪皆成悲端【梁典】
　　吊乐永世书
　　永世孝友之至发自天真皎洁之操曽非矫饰意有所固白刃不移理有所托淄渑自辨余息虽存视阴无防终始之托方寄祁侯岂谓乐生反先朝露以理遣滞鄙识未晓以事寻悲哀楚交至松槚可拱悲绪无穷为王金紫谢齐武帝示皇太子律序启【文惠太子长懋】
　　臣闻化澄上业草缨垂典教清中世艾服惩刑自礼失宗周俗反炎汉张冯导其迹贾杜浚其流仲舒之得情孔子之博约故以义该往哲尽美前王而年世浸逺篇牍讹误朽编落简见诬前淑侮文擅议取弊后昆立不倚衡遂均鸿毛之殒伤足居忧忘贻发肤之痛岂所以临河永叹含育最灵者也伏惟陛下施博天地泽深禹汤温舒之防优游虚授卫展之议宁失弗经削秋荼之法解凝脂之网【并艺文类聚】
　　上萧太傅固辞夺礼启
　　【昉为尚书殿中郎父忧去职齐明帝作相起为骠骑记室再三固辞帝见其辞切不能夺】
　　昉启近启归诉庶谅穷欵奉被还防未垂哀察悼心失图泣血待旦昉于品庶示均镕造干禄祈荣更为自拔亏教废礼岂闗视聴所不忍言具陈兹启往来末宦禄不代耕饥寒无甘防之资限役废晨昏之半膝下之欢巳同过隙几筵之慕防何可慿且奠酹不亲如在安寄晨暮寂寥閴若无主所守既无别礼穷咽岂及多喻明公功格区宇感通有涂若霈然降临赐寝严命是知孝治所被爰至无心锡类所及匪徒教义不任崩迫之情谨以启事陈闻谨启【文选】
　　求为刘瓛立馆启【瓛见齐】
　　昔在魏中爰及晋始书贵虚人悦陶縦瑚琏废泗上之容樽俎恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎宝厯迁于干越岂不悲欤刘瓛澡身浴徳修行明经贱珪璧于光阴竟松筠于嵗晚贫不陨获其心穷不二三其操而困无居止浮寓亲游垣栋倾替窐衢垫侧有朋自逺无用栖凭皆负笈担簦栉风沐露瓛之器学无谢前修辄欲与之周旋开馆招屈臣第西偏官有闲地北拒晋山南望通邑虽曰人境实少浮喧广轮裁盈数畆布以施立黉塾薄艺桑麻粗创茨宇【艺文类聚】
　　为卞彬谢修卞忠贞墓启【彬字士蔚济阴寃句人齐绥建太守卞壶永嘉中为右将军领右卫苏峻称兵六军败绩壶赴贼二子眕盱随従俱为贼所害】
　　臣彬启伏见诏书并郑义泰宣敕当赐修理臣亡髙祖晋故骠骑大将军建兴忠贞公壸坟茔臣门绪不昌天道所昧忠搆身危孝积家祸名教同悲隠沦惆怅而年世贸迁孤裔沦塞遂使碑表芜灭丘树荒毁狐兎成穴童牧哀歌感慨自哀日月纒迫陛下宣教义非求效于方今壸余烈不泯固陈力于异世但加等之渥近于晋典樵苏之刑逺流于皇代臣亦何人敢谢斯幸不任悲荷之至谨奉启以闻谨启
　　为齐明帝让宣城郡公第一表【明帝既废郁林王立海陵始録尚书事封宣城郡公时昉为太子步兵使具表草让帝愠其辞斥于建武之世位不过列校】
　　臣鸾言被防司召以臣为侍中中书监骠骑大将军开府仪同三司扬州刺史録尚书事封宣城郡开国公食邑三千户加兵五千人臣本庸才知力浅短太祖髙皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偏识量已实不忍自固于缀衣之辰拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任惟博陆徒懐子孟社稷之对何救昌邑诤臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜髙寝防奉武园悼心失图泣血待旦宁容复徼荣于家耻宴安于国危骠骑上将之元勲神州仪刑之列岳尚书古称司会中书实管王言且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累増一职已黩朝经便当自同体国不为饰让至于功均一匡赏同千室光宅近甸奄有全邦陨越为期不敢闻命亦愿曲留降鉴即垂顺许钜平之恳诚必固永昌之丹慊获申乃知君臣之道绰有余裕茍曰易照敢守难夺故可庶心议酌己亲物者矣不胜荷惧屏营之诚谨附某官某甲奉表以闻【偏识梁书作偶识不造作之乱古称作是称君臣作君子】
　　为范尚书让吏部封侯第一表
　　臣云言被尚书召以臣为散骑常侍吏部尚书封霄城县开国侯食邑千户奉命震惊心顔无措臣云顿首顿首死罪死罪臣素门凡流轮翮无取进谢中庸退惭狂狷固常鑚厉求学而一经不治篆刻为文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣为虏见狱吏之尊除名为民知井臼之逸百年上夀既曰徒然如其诚説亦以过半乱离斯瘼欲以安归闭门荒苑再离寒暑兼以东皋数畆控带朝夕闗外一区怅望钟阜虽室无赵女而门多好事禄防赐金而欢同娱老折芰燔枯此焉自足陛下应期万世接统千祀三千景附八百不谋臣衅等离心功惭同徳泥首在颜舆棺未毁缔构草昧敢叨天功狱讼讴歌示同民志而隆器大名一朝总集顾已反躬何以臻此政当以接闬白水列宅旧丰忘舍讲之尤存诸公之费俯拾青紫岂待明经臣云顿首顿首死罪死罪夫铨衡之重闗诸隆替逺惟则哲在帝犹难汉魏以降达识继轨雅俗所归唯称许郭拔十得五尚曰比肩其余得失未闻偶察童幼天机暂发顾无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭己南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪防差或足食闗中或成军河内或制胜帷幄或门人加亲或与时抑扬或隠若敌国或防定禁中或功成野战或盛徳如卓茂或师道如桓荣或四姓侍祠巳无足纪五侯外戚且非旧章而臣之所附唯在恩泽既义异酬庸实荣乖儒者虽小人贪幸岂独无心臣本自诸生家承素业门无富贵易农而仕乃祖平道风秀世爰在中兴仪刑多士位裁元凯任止牧伯髙祖少连夙乗髙尚所富者义所乏者时薄宦东朝谢病下邑先志不忘愚臣是庶且去嵗冬初国学之老博士耳今兹首夏将亚冢司虽千秋之一月九迁荀爽之十旬逺至方之防臣未为速达臣虽无识唯利是视至于亏名损实为国为身知其不可不敢妄冒陛下不弃菅蒯爱同丝麻倘平生之言犹在聴览宿心素志无复贰辞矜臣所乞特回宠命则彝章载穆防物知免臣今在假不容诣省不任荷惧之至谨奉表以闻
　　为萧扬州作荐士表【齐始安王为扬州刺史齐明帝建武初有诏举士遥光表荐暕除骠骑従事中郎僧孺除尚书仪曹郎　此表梁书分在二传】
　　臣闻求贤暂劳垂拱永逸方之疏壤取类导川伏惟陛下道隠旒纩信充符玺六飞同尘五让髙世白驹空谷振鹭在庭犹惧隠鳞卜筑藏器屠保物色闗下委裘河上非取制于一狐谅求味于兼采而五声倦响九工是询寝议庙堂借聴舆皁臣位任隆重义兼家邦实欲使名实不违徼幸路絶世门上品犹当格以清谈英俊下僚不可限以位貌窃见秘书丞琅邪王暕年二十一字思晦七叶重光海内冠冕神清气茂允迪中和叔宝理遣之谈彦辅名教之乐故以晖映先达领袖后进居无尘杂家有赐书辞赋清新属言逺室迩人旷物疎道亲养素丘园台阶虚位庠序公朝万夫倾望岂徒荀令可想李公不忘而巳哉前晋安郡侯官令王僧孺年三十五字僧孺理尚栖约思致恬敏既笔耕为养亦佣书成学至乃集萤映雪编蒲缉栁先言往行人物雅俗甘泉遗仪南宫故事画地成图抵掌可述岂直鼮鼠有必对之辩竹书无落简之缪暕坐镇雅俗益巳多僧孺访对不休质疑斯在并东序之秘宝瑚琏之茂器诚言以人废而才实世资临表悚战犹惧未允不任下情【世门梁书作势门倾望作倾首不忘作不亡集萤作照萤】
　　为褚谘议蓁让代兄袭封表一
　　一昨被司徒符印称诏旨许臣兄贲所请以臣绍封南康郡公臣世属启圣运偶时来尚徳畴庸先锡土宇臣贲载世承家兄居长徳而量已夙退内事园蔬以臣行达幽明早酷荼苦贲天伦防至友爱淳深非直引瘠推温故能逃迹让位鞠育提养以及人次事死让生尚均脱履取信十室本若锱铢乃逺谬推恩近霑庸薄能以国让义有归匹夫难夺守以弗二昔武始迫家臣之防陵阳感鲍子之言张以诚请丁为理屈且大宗絶绪命臣出纉傍统禀承在昔理絶终天永懐情事触感崩裂伏惟陛下俯权孤门哀荣之重爰夺臣一至之轻察其丹欵特赐停絶至公允穆防臣克幸
　　为褚谘议蓁让代兄袭封表二
　　近冒披欵庶防哀亮奉被还诏未垂矜允伏读周遑罔寘心诚臣本凡劣身名不限标一善不足以验风流存小让不足以进止若乃富埒千驷贵有邦家二者之来不期而至中人犹且趦趄凡近固宜勉朂直以门绪有归长徳无二若使贲髙延陵之风忘子臧之节是废徳举岂曰能贤陛下留心孤门特深追逺故臣穷必呼天慿威咫尺贲婴疾沈固公私废礼逢不世之恩遂良巳之志确然难夺有理存焉臣既承先防出纉傍统受命有资反身何奉叙心感悼免义迫穷诚贲息霁年将志学礼及趋拜且私门世适二三攸序若天眷无巳必降殊私乞臣霁奉膺珪社伏愿陛下圣慈曲垂矜慎如防哀允施重含育
　　为范始兴作求立太宰碑表
　　臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存于泗水之上素王之道纪于沂川之侧由是崇师之义拟迹于西河尊主之情致之于尧防故精庐妄启必穷镌勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配帝则周公其人体国端朝出藩入守进思必告之道退无茍利之专五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移嵗序鸱鸮东徙松槚成行六府臣僚三藩士女人蓄油素家懐铅笔瞻彼景山徒然望慕昔晋氏初禁立碑魏舒之亡亦従班列而阮畧既泯故首冒严科为之者竟免刑戮置之者反防嘉叹至于道被如仁功防防管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻跸长陵輶轩不知所适臣里闾孤贱才无可甄值齐网之弛賔客之禁防名委质忽焉二纪虑先犬马厚恩不答而敝惟毁盖未蓐蝼蚁珠襦玉匣遽饰幽泉陛下奨名教不隔防物使臣得骏奔南浦长号北陵既曲逢前施实仰觊后泽倘验杜预山顶之言庶存马骏必拜之感临表悲惧言不自宣
　　为皇太子求一日一入朝表
