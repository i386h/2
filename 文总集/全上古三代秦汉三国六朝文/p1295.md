<!-- { "loadSidebar": true } -->
　　局判又云：「案《春秋》，庄公元年，不称即位，文姜出故。服虔注云：『文姜通于兄齐襄，与杀公而不反。父杀母出，隐痛深讳，期厕练，思慕少杀，念至于母。故《经》书：三月夫人逊于齐。』既有念母深讳之文，明无仇疾告列之理。」瑗寻注义，隐痛深讳者，以父为齐所杀，而母与之。隐痛父死，深讳母出，故不称即位。非为讳母与杀也。是以下文以义绝，其罪不为与杀明矣。《公羊传》：「君杀，了不言即位，隐之也。」期而中练，父忧少衰，始念于母，略书「夫人逊于齐」。是内讳出奔，犹为罪文。《传》曰：「不称姜氏，绝不为亲，礼也。」注云：「夫人有与杀桓之罪，绝不为亲，得尊父之义。善庄公思大义，绝有罪，故曰礼也。」以大义绝有罪，得礼之衷，明有仇疾告列之理。但《春秋》桓、庄之际，齐为大国，通于文姜，鲁公谪之。文姜以告齐襄，使公子彭生杀之。鲁既弱小而惧于齐。是时天子衰微，又无贤霸，故不敢仇之，又不敢告列，惟得告于齐曰：「无所归咎，恶于诸侯，请以公子彭生除之。」齐人杀公子彭生。案即此断，虽有援引，即以情推理，尚未遣惑。（《魏书·窦瑗传》。瑗表乞评议《麟趾制》母杀父条，诏付尚书。三公郎中封君义立判，瑗复难云云，事遂停寝）
　　◎李和之
　　和之，建义初为长孙稚冯翊王国典祠令。
　　◇造像记
　　清信士佛弟子冯翊王国典祠令李和之仰为七世父母及自己身敬造像四区。愿生生世世，恒与善会。（碑拓本）
　　◎雷绍
　　绍字道宗，武川镇人。镇将召补镇佐，贺拔岳以为行台长史，历京兆太守，永熙末迁渭州刺史，封昌国伯，卒赠太尉。
　　◇遗敕其子
　　吾本乡葬法，必杀犬马，于亡者无益，汝宜断之，敛以时服，事从俭约。（《北史》四十九）
　　◎刘仁之
　　仁之字山静，河南洛阳人。中尉元昭引为御史。前废帝时兼黄门郎，迁彭城王韶定州长史。孝武初，征为著作郎、兼中书令，出除卫将军、西兖州刺史。武定二年卒，赠卫大将军、吏部尚书、青州刺史，谥曰敬。
　　◇与彭城王韶启
　　殿下左右可信任者，唯有孟业，愿专任之，余人不可信也。（《北齐书·孟业传》。长史刘仁之征入为中书令，临路启韶。又见《北史》八十六。）
　　◎姜质
　　质，天水人。（一云河东人）
　　◇亭山赋
　　司农张纶造景阳山，有若自然，天水人姜质遂造亭山赋，行传于世，其辞曰：
　　夫偏重者爱昔先民之由朴由纯。然则纯朴之体，与造化而梁津。濠上之客，柱下之史，悟无为以明心，托自然以图志，辄以山水为富，不以章甫为贵，任性浮沈，若淡兮无味。今司农张氏，实踵其人，巨量焕于物表，夭矫洞达其真，青松未胜其洁，白玉不比其珍。心托空而栖有，情入古以如新，既不专流宕，又不偏华尚。卜居动静之间，不以山水为忘，庭起半丘半壑，听以目达心想。进不入声荣退不为隐放。
　　尔乃决石通泉，拔岭岩前，斜与危云等并，旁与曲栋相连，下天津之高雾，纳沧海之远烟，纤列之状如一古，崩剥之势似千年。若乃绝岭悬坡，蹭蹬蹉跎，泉水纡徐如浪峭，山石高下复危多，五寻百拔，十步迁过，则知巫山弗及，未审蓬莱如何。其中烟花露草，或倾或倒，霜干风枝，半耸半垂，玉叶金茎，散满阶坪。然目之绮，烈鼻之馨，既共阳春等茂，复与白雪齐清。或言神明之骨，阴阳之精，天地未觉，生此异人，焉识其名。羽徒分泊，色杂苍黄，绿头紫颊，好翠连芳，白鹤生于异县，丹足出自他乡，皆远来以臻此，藉水木以翱翔，不忆春于沙漠，遂忘秋于高阳，非斯人之感至，何候鸟这迷方？岂下俗之所务，实神怪之异趣，能造者其必诗，敢往者无不赋。或就饶风之地，或入多云之处，菊岭与梅岑，随春之所悟。远为神仙所赏，近为朝士所知，求解脱于服佩，须参次于山陲，子英游鱼于玉质，王乔系鹄于松枝，方丈不足以妙咏，歌此处态多奇。嗣宗闻之动魄，叔夜听此惊魂，恨不能钻地一出，醉此山门。别有王孙公子，逊遁容仪，思山念水，命驾相随，逢岑爱曲，值石陵欹。
　　乃为仁智之田，故能种此石山。森罗兮草木，长育兮风烟，孤松既能却老，半石亦可留年。若不坐卧兮于其侧，春夏兮共游陟，白骨兮徒自朽，方寸兮何所忆。（旧写本《洛阳伽蓝记》。案《北史·成淹传》，淹子霄，好为文咏，坦率多鄙俗，与河东姜质等朋游相好，诗赋间起，知音之士所共嗤笑。）
　　◎魏灵藏
　　灵藏，巨鹿人，为陆浑县功曹。
　　◇造释迦石像
　　夫灵迹诞遘，必表光大之迹；玄功既敷，亦标希世之作。自双林改照，大千怀缀之悲；慧日潜晖，含生衔道慕之痛。是以应真悼三乘之靡凭，遂腾空以刊像。爰暨下代，兹容厥作。巨鹿魏灵藏、河东薛法绍二人等，求豪光东照之资，阙兜率翅头之益，敢辄磬家财，造石象一区。凡及众形，罔不备列。愿乾祚兴遐，万方朝贯。愿藏等挺三槐于孤峰，秀九刺于华菀，芳实再繁，荆条独茂，合门荣华，福流奕叶；命终之后，飞逢千圣，神扬六通，智周三达；旷世所生，元身眷属，舍百鄣则鹏击龙花，悟无生则凤升道树；五道群生，咸同斯庆。（碑拓本）

卷五十五
◎苏绰
　　绰字令绰，武功人。魏侍中则九世孙。文帝召为行台郎中，除著作佐郎，拜大行台左丞。文帝时为宇文泰右光禄大夫，封美阳县子，加通直散骑常侍，进爵为伯，授大行台度支尚书，领著作，兼司农卿。大统十二年卒。隋开皇初追封邳国公。
　　◇奏行六条诏书
　　其一，先治心。曰：凡今之方伯守令，皆受命天朝，出临下国，论其尊贵，并古之诸侯也。是以前世帝王，每称共治天下者，唯良宰守耳。明知百僚卿尹，虽各有所司。然其治民之本，莫若宰守之最重要也。凡治民之体，先当治心。心者，一身之主，百行之本。心不清净，则思虑妄生。思虑妄生，则见理不明。见理不明，则是非谬乱。是非谬乱，则一身不能自治，安能治民也？是以治民之要，在清心而已。夫所谓清心者，非不贪货财之谓也。乃欲使心气清和，志意端静。心和志静，则邪僻之虑，无因而作。邪僻不作，则凡所思念，无不皆得至公之理。率至公之理以临其民，则彼下民孰不从化。是以称治民之本，先在治心。
　　其次又在治身。凡人群之身者，乃百姓之表，一国之的也。表不正，不可求直影；的确，不可责射中。今群身不能自治，而望治百姓，是犹曲表而求直影也；君行不能自修，而欲百姓修行者，是犹无的而责射中也。故为人群者，必心如清水，形如白玉，躬行仁义，躬行孝悌，躬行忠信，躬行礼让，躬行廉平，躬行俭约。然后继之以无倦，加之以明察。行此八者，以训其民。是以其人畏而爱之，则而象之，不待家教日见而自兴行矣。
　　其二，敦教化。曰：天地之性，唯人为贵。明其有中和之心，仁恕之行，异于木石，不同禽兽，故贵之耳。然性无常守，随化而迁。化于敦朴者则质直，化于浇伪者则浮薄。浮薄者则衰弊之风，质直者则淳和之俗。衰弊则祸乱交兴，淳和则天下自治。治乱兴亡，无不皆由所化也。
　　然世道雕丧，已数百年。大乱滋甚，且二十岁。民不见德，唯兵革是闻，上无教化，惟刑罚是用。而中兴始尔，大难未平，加之以师旅，因之以饥馑，凡百草创，率多权宜。臻使礼让弗兴，风俗未改。比年稍登稔徭赋差轻，衣食不切，则教化可修矣。凡诸牧守令长，宜洗心革意，上承朝旨，下宣教化矣。夫化者，贵能扇之以淳风，浸之以太和，被之以道德，示之以朴素。使百姓，日迁于善，邪伪之心，嗜欲之性，潜以消化，而不知其所以然，此之谓化也。然后教之以孝悌，使民慈爱；教之以仁顺，使民和睦；教之以礼义，使民敬让。慈爱则不遗其亲，和睦则无怨于人，敬让则不竞于物。三者既备，则王道成矣。此之谓教也。先王之所以移风易俗，还淳反素，垂拱而治天下以至太平者，莫不由此。此之谓要道也。
　　其三，尽地利。曰：人生天地之间，以衣食为命。食不足则饥，衣不足则寒。饥寒切体，而欲使民兴行礼让者，此犹逆坂走丸，势不可得也。是以古之圣王知其若此，故先足其衣食。然后教化随之。夫衣食所以足者，在于地利尽，地利所以尽者，由于劝课有方。主此教者，在乎牧守令长而已。民者冥也，智不自周，必待劝教。然后尽其力。诸州郡县，每至岁首，必戒敕部民，无问少长，但能操持农器者，皆令就田，垦发以时，勿失其所。及布种既讫，嘉苗须理，麦秋在野，蚕停于室，若此之时，皆宜少长悉力，男女并功，若援溺、救火、寇盗之将至，然后可使农夫不废其业，蚕妇得就其功。若有游手怠惰，早归晚出，好逸恶劳，不勤事业者，则正长牒名郡县，守令随事加罚，罪一劝百。此则明宰之教也。
　　夫百亩之田，必春耕之，夏种之，秋收之，然后冬食之。此三时者，农之要也。若失其一时，则谷不可得而食。故先王之戒曰：「一夫不耕，天下必有受其饥者；一妇不织，天下必有受其寒者。．若此三时不务省事，而令民废农者，是则绝民之命，驱以就死然。单劣之户及无牛之家，劝令有无相通，使得兼济。三农之隙，及阴雨之暇，又当教民种桑、植果，艺其菜蔬，修其园圃，畜育鸡豚，以备生生之资，以供养老之具。
　　夫为政不欲过碎，碎则民烦；劝课亦不容太简，简则民怠。善为政者，必消息时宜而适烦简之中。故《诗》曰：「不刚不柔，布政优优，百禄是求。」如不能尔，则必陷于刑辟矣。
　　其四，擢贤良。曰：天生蒸民，不能自治，故必立群以治之。人群不能独治，故必置臣以佐之。上自帝王，下及郡国，置臣得贤则治，失贤则乱，此乃自然之理，百五不能易也。
