<!-- { "loadSidebar": true } -->
　　昔六国之世地丑徳齐天下未有所归而游士说客以从横为术是故凭轼结靷而东者无不言从凭轼结靷而西者无不言横故从成则山东强横就则秦人帝当赵肃王之时苏秦为从约长合六国之将相盟于洹水之上投其书于秦秦人畏之为闭闗者十五年及张仪相秦权谲诸侯而破其从六国瓦解争割地事秦输其寳货从其诏命外多其敌内殚其力而六国自此而灭矣由是观之秦惟毋使六国从亲则秦必受其忧六国惟毋使秦之横成则六国必防其患虽然为六国谋秦不出于从矣为秦谋六国不出于横矣未有能兼从横之势以相操蹙之者也窃惟今日天下之患莫甚于从横制从者在外制横者在内此其可为大忧也何以言之耶夫元昊国之仇贼而北戎之姻亲也隂山之外结之乆矣间使相通潜兵相资粮糗相周掳获相分此其虽异族实一家也攻城下邑破军杀将有邱山之利而无毫毛之辱是以其相得益深非制从者在外乎自先帝以来与戎约和画壤界通邉闗弃冠带之民虚府库之积嵗嵗输之犹以为少窥闲抵巇乘时邀利挟长短之数规必得之路今者二十万复往矣然恬而不虑也以姑息为防以苟安为时非制横者在内乎夫制从者在外此苏秦之势也秦兵虽强不足以亢之闭关而巳矣制横者在内此张仪之势也六国虽众不足以亢之割土地効寳货而巳矣今者使外专为从人之计内专任横人之说苟如是国何以御之是故兵力屈于西民力屈于北也兵力屈者瓦解之形也民力屈者鱼烂之形也夫欲坚其未觧全其未烂莫若破从而散横欲破从而散横莫若絶其和约欲絶其和约莫若出于不意夫敌有轻中国之心乆矣易而无备故借兵于贼者以中国为不足虑也善战者因其势而导之选智勇顺地形出其不意袭其不备虽不尽其巢穴范阳之地吾必举矣如此则彼方内忧其国不暇又奚暇以兵与人哉如此则外不为从内不为横外不为从则易支内不为横则难困以难困之兵当易支之敌虽不善守犹不常失况又全天下之力任天下之智奋天下之勇致天下之怨者哉必若不为六国复出于兹秦兵复雄于彼虽有智者不知任其咎矣其祸变岂可胜言耶故曰天下之患莫甚于从横惟毋使从者制其外横者制其内而已矣欲治天下者破其从散其横然后天下可为也万事是非何足备言鸣呼戒哉
　　汤武论
　　说者曰汤武非放弑是不然是不及知圣人之权不以至公之道待圣人疑其有利天下之心疑其有利天下之心是以恶其有放弑之名是以矫为之说伪为之辞其意则善矣其义则不可通凡恶放弑之名者为其利之也大则利天下小则利一国是以斥其所以取之之状贬其所以夺之之罪今汤武者圣人也太有天下小有一国无利之之心无求之之意然则何疑矣果不足疑尚何讳夫有放弑之名已哉以为汤武非放弑是不及知圣人之权不以至公之道待圣人率其私心而为之隠者也是蔽惑之说非汤武之本指也汤武之本指在乎隆至公之道以立放弑之业受放弑之名以一至公之义是以昔者汤放桀惟有惭徳武王作大武之乐尽其羙不敢尽其善苟不以放弑为名汤尚何惭武尚何未善哉夫帝王之事有变有常常事礼也变事也尧授舜舜授禹汤放桀武王伐纣是皆所谓权也权者反于经而后善故必自贬损然后中权矣故尧舜不辞外禅之非汤武不恶逆取之名贬而益明损而益隆者也尚何疑而讳哉说者曰汤武非放弑问之曰汤武圣贤而桀纣大恶也应之曰然则以汤武为非臣以桀纣为非君乎夫放弑者正君臣之名也非正善恶之名也桀纣虽不善其位君也汤武虽善其位臣也以臣伐君而不谓之放弑是去君臣乱上下之道也苟无君臣焉可也如有君臣则桀纣乃所谓君汤武乃所谓臣也故桀纣天下之恶而已矣汤武天下之贤而巳矣汤武之有天下不利之耳不求之耳至放桀而伐纣谁得而避之哉故谓汤武非放弑则去君臣而乱上下矣天下之贤者将起而掖其君以夺之矣深非其君以罪而厚自荣以名矣故善言道者不然彼汤武者真放弑者也明白其道所以序圣人之心贬损其名所以受天下之垢受天下之垢而名不辱百姓不疑万世不非是乃圣人之所以为圣也谓汤武非放弑是不及知圣人之权不以至公之道待圣人率其私心而为之隠者也是去夫君臣上下丧名实者也矫为之说伪为之辨者也昔者晋灵公为不道诛国人辱士大夫支觧膳宰逐大臣赵盾赵盾出奔赵穿因民之不悦执公弑之然而董狐书曰赵盾盾曰弑者非我也董狐曰子为正卿亡不出境入不讨贼非子弑君则谁哉孔子曰董狐良史也赵盾良大夫也由是观之盾非不知弑君之名也为法受恶也为法受恶者所以崇君臣之义厉上下之叙也然而谓汤武非放弑者是谓汤武无赵盾之徳无孔子之志也
　　狂谲华士少正夘论
　　世俗说曰太公封齐诛狂谲华士周公闻而非之孔子为鲁司冦七日杀少正夘两观之间门人见而惑之论之曰是皆不然也齐无狂谲华士而已矣如有太公必不诛也太公诛周公必不非也鲁无少正夘而巳矣如有仲尼必不杀也仲尼杀之门人必不惑也夫世俗之说狂谲华士者齐髙士也不降其志不仕非其主如是则伯夷叔齐之比也昔者武王伐纣伯夷叔齐扣马而谏曰以臣伐君不可以训左右欲兵之太公扶而去之曰义士也不可杀夫太公以伯夷叔齐为义则亦必以狂谲华士为义矣以伯夷叔齐之义为不可杀则亦必以狂谲华士之义为不可杀矣夫武王伐纣从圣智之士与天下之诸侯举国而东伯夷叔齐沮觧其意非毁其事三军之众莫不怒者太公独以为义而不诛也罪莫大于误军过莫大于非圣人伯夷叔齐兼此二者而太公不诛齐无狂谲华士而已矣如有太公必不诛也夫狂谲华士不可诛则所诛者非狂谲华士也非狂谲华士则必巧伪以诬世诡法以惑众者也夫巧伪以诬世诡法以惑众是王政之所当去者故曰太公诛之周公必不非也夫世俗之説少正夘者鲁之闻人也与仲尼并居于鲁仲尼之门人三盈三虚独顔渊不去夫言独顔渊不去是闵子骞之徒尝去之矣少正夘能使闵子骞之徒去圣人而从巳是少正夘非细人也夫以闵子骞之智足以昭善恶决去就犹深悦少正夘之义则少正夘之非细人审矣故曰鲁无少正夘而已矣如有少正夘仲尼必不杀也且仲尼与之并居不能以义服其心与之立教弗能使弟子不叛巳是鲁国之人莫不以是人为贤也民以为贤仲尼始为政七日而诛之百姓不知是仲尼嫉贤也嫉贤而惑民何以为政故曰仲尼不杀也然而杀之者必非少正夘也非少正夘则必巧伪以诬世诡法以惑众者矣夫巧伪以诬世诡法以惑众是王政之所当去也故曰仲尼杀之门人必不惑也世人好言圣而不知其道好言政而不知其统夫圣人之道不出于礼义而王政之统不出于顺民心违于礼义逆于民心者圣人不以为道王者不以为政也故圣人作而脩天下之礼明百物之义设取予之分决向背之趣使百姓闇然而服是故移世易俗而不见其迹如之何不教而杀哉
　　非子产论
　　子产聼郑国之政有事公孙叚赂与之邑刘子曰权而不义子之事亲性也臣之事君义也以性合者谏不入不去也厄穷祸患不避也有功不报也以义合者谏不入有以去之厄穷祸患有以避之有功有以报之有功而报之义也未有无功而赐者也无功而赐以为说也父不能以使子则不父子不可使也则不子君不能使臣则不君臣不可使也则不臣故父有使子而无报君有报臣而无赂赂臣而使之不可谓国三卿五大夫二十七士可胜使乎使而赂之可胜赂乎臣不见利必莫之劝也是君臣上下相率而为利也义不足以动之仁不足以存之忠不足以论之信不足以结之礼不足以明之几何相率为利而国不亡乎君子为国家者修其义逹其礼君君臣臣父父子子而安有不行者哉或曰子产不得巳也对曰然吾固曰非治世之法也
　　叔輙论
　　叔輙哭日食叔孙昭子讥之曰叔輙将死矣非所哭也呜呼叔孙昭子不知言者乎夫昭公弱君也享国乆矣季氏强臣也能专其政所树置非亲戚则党与也一臣君不得使焉一民君不得有焉赏罚违于众而形势敦于外子家驹逹于人者也闭其口而禄仕矣梓慎逹于天者也诡乱不敢正言矣是以叔輙知日食之忧必将及君欲陈则不见信欲嘿则不能已欲谋则逼于祸欲随则失其守发愤壹郁而无与谁语故慷慨感激至于号咷也设使昭公因而感悟聼用其谋援忠直退奸邪破朋党之敝禁强僣之臣鲁可复兴岂独长守其贵哉当是之世仲尼圣人也而生其国顔渊之徒仁人也四方归之举而用焉以谋三桓易矣然而遂不觉悟长恶养防不及五年奔走失国寄于干侯终身愁孤从此观之岂不可大哀而恸哭也乎此乃叔輙之所以感也夫忠国之君子明于礼义而陋于知人心人固未易知也易曰书不尽言言不尽意夫言而书之以为详矣而犹曰不尽而况乎未始书之未始言之者哉此叔輙所以见讥于当世狂而不信也嗟夫



　　公是集巻四十
　　钦定四库全书
　　公是集巻四十一
　　敞　撰
　　议
　　天子五门议
　　礼说天子五门曰臯门曰库门曰雉门曰应门曰路门此有五门之名无五门之实以诗书礼春秋攷之天子有臯门无库门有应门无雉门有毕门无路门诸侯有库门无臯门有雉门无应门有路门无毕门天子三门诸侯三门门同也而名不同三同也而制不同何以言之耶诗曰乃立臯门臯门有伉乃立应门应门将将书曰二人雀弁执恵立于毕门之内又曰王出任应门之内此皆道天子之礼者也无道库门雉门者非天子门故也虽然毕门或谓之虎门或谓之路门路门者建路鼓于此门之外太仆司之指路鼓而言故曰路门虎门者王在国则虎贲氏守王之宫盖居此门故太保命仲桓南宫毛俾爰齐侯吕伋为天子虎贲也指虎贲而言故曰虎门其实一也明位堂曰库门天子臯门雉门天子应门此言鲁之库门制如臯门鲁之雉门制如应门也鲁用王礼故门同王门其制虽同而名不同也诸侯有路寝路寝之门是谓路门此诸侯三门也无道臯门毕门应门者非诸侯门故也春秋曰雉门及两观灾子家曰设两观乘大辂诸侯之僣礼也讥两观不讥雉门雉门者诸侯之礼两观者天子之礼也天子三朝诸侯三朝天子外朝在臯门之外诸侯外朝在库门之内天子内朝在毕门之内诸侯内朝在路门之内其建国之神位左宗庙右社稷皆夹治朝此春秋所云间于两社为公室辅者也礼説以为庙于库门之内诚然者仲尼助祭于庙事毕出游观之上观者雉门也雉门在内库门在外当言入游不当言出也祭毕而出游乃得至观之上明庙在治朝之左雉门之内也郊特牲曰绎之于库门内失之矣绎当于庙即庙在库门者无失也又曰献命库门之内戒百官也太庙之命戒百姓也百官踈故戒之于外朝百姓亲故戒之于太庙此亦鲁事也鲁之有库门审也天子无库门也何谓毕门毕者防也王出于此则防也师氏掌焉何谓应门应者应也王居治朝正天下之政则四海之内罔不敬应也何谓臯门臯者告也王居外朝则播告万民谋大事也此亦春秋大言天子也何谓库门路门雉门诸侯不敢戚天子名门以其所近也库者府库所在也雉者治朝所在也谓之雉犹治也路者路寝所在也此亦小言诸侯也或问子之所言宫室门户之间道欤曰然固正宫室门户之道也
　　为兄后议
