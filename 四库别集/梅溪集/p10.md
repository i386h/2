<!-- { "loadSidebar": true } -->
　　臣闻唐杜牧论兵谓上策莫如自治夫内修政事葢自治之防也任贤使能又自治之要者昔汉以汲黯寝淮南之谋晋以谢安破苻坚之众唐以陆贽济奉天之难我国家宝元庆厯西夏叛命仁宗皇帝以经畧安抚之任付之范仲淹韩琦军中有一韩一范西贼破胆之謡兵不大用而元昊已服今我与敌强弱不敌惟当以人才胜之苟得仗节死义如汲黯辈则谋当自寝风流雅望如谢安辈则敌当自退忠谋谠论如陆防之徒则难当自解兼资文武宏材伟畧如韩范二臣则谋当自服所谓一士止百万之师一贤制千里之难者也臣又闻范仲淹初以言事得罪仁宗尤为宰相吕夷简所恶斥逐于外及西方用事仁宗思用仲淹夷简亦力荐之仲淹果能成功夷简不失为贤相今邉境未寜正是侧席求贤之日臣愿陛下以仁宗之心为心大臣以吕夷简之事为法相与任用天下之贤才以为排难解纷之计仍诏侍从台諌监司郡守各举人才勿遗疎贱朝奏暮召如恐不及如是则异人辈出可以供陛下之任矣夫猛虎在山藜藿不采国有人焉难当自消自治之术莫大于此
　　臣恭惟陛下屈己便民和戎福国真帝王盛徳之事然敌情多诈殊不可测愈和愈骄情态已露夫未至而言常以为虚及其已至则又不及臣窃谓备敌之术莫若通下情开言路昔建炎维扬之难起于以下壅蔽敌压境而不知仓卒渡江祸几不救今外议汹汹谓金人有窥伺之心深恐中外壅蔽不以实闻维扬覆辙不可不戒欲乞陛下广视聼通羣情俾防邉帅守中外臣子凡有所闻并以实奏勿以张皇为罪窃直为讳如是则金之动静可以备知事之未至可以预备社稷之福天下之幸也
　　臣闻财用不足最为今日之患议者归咎生财无术思得管萧刘晏之徒用之臣以谓财有限而用无穷生财不如节财省用斯能足用昔汉文帝时有玉帛和亲之费然而贯杇粟陈海内冨庶者由文帝以敦朴先之宫室苑囿车骑服御无所增益故也我仁宗皇帝庆歴间西方用兵北敌增币天下亦多事矣而敛不及民用度不乏者亦由仁宗以俭徳化下故于多事之间内不失治民到于今称之朝廷自和议以来权臣务为苟要之计凡百用度悉如太平全盛之日中外化之竞为侈靡府库匮乏实此之由往岁陛下焚金翠近又以损名斋亲为之记帅下以躬葢无愧于文帝仁宗矣然财用犹不足臣妄意窃谓奢侈之风或未痛革无益之作无名之费或未尽除至若内降之恩未能尽絶名器之假未能无滥宫禁近习使令之数不无过多军容教坊伶伦俳优之徒不能无非时之横赐凡此之类可省者省之可罢者罢之最节财之要术当今之急务臣又闻唐徳宗纳裴延龄之奸谋有天子私蔵之财号琼林大盈二库陆防谏之甚力谓宜散其小储而成其大储损其小宝而成其大宝臣愿陛下以文帝仁宗之俭徳为法以徳宗之私心为戒凡天下财赋之入悉归之户部仍择知取予之臣以司出纳之柄如是则将见粟腐太仓钱流地上上下皆足公私并济矣
　　臣闻天下安注意相天下危注意将又闻四国不恭拔卒为将今北敌外侮正是注意将帅拔擢行伍之时臣窃观朝廷宿将固亦有人顾所用何如耳贤而有重望者可用为大帅以摠揽天下之兵权如唐用李郭之徒赖之以为安危轻重不可止令为一藩帅以泯没其才其次骁勇善战者可使当一靣如汉黥彭之类亦可责其捍御之功不可置之闲处至于驾驭之术尤不可骄之爵赏所加必俟有功而后可若任用之初先为之极它日立功其将何爵以加昔艺祖皇帝许曹彬节度使而不遽与其后彬再立大功方加节钺卒保冨贵为国勲臣臣近蒙宰执传圣防除某人为淛东摠管令臣待之加厚者如某人亦当今之名将可备急难之用所谓宜当一面者也陛下固己得之矣其它如某人比者尚或有之咸宜祓擢以为阃外之寄至于驾驭之术更乞如臣所陈如汉髙之驭黥彭量才而任使艺祖之待曹彬富贵以俟异日庶可以望其立大功亦所以保全之也
　　臣闻居家者必谨藩篱置皂以为冦盗之防建国者必保山海之险选岳牧之臣以御外敌慿陵之患今朝廷以江淮为蔽障以守帅为长城江淮守臣比它处为尤重宜于文武臣中择其才勇智畧可为牙者付之陛下亲加敦遣勉以忠义资之以粮假之以兵俾其守死勿去则我有所恃而不恐敌有所惮而不敢窥苟非其人则必为敌所轻误事非少除授之际尤不可不谨又川蜀之地去朝廷最逺尤为敌所窥伺缓急之际势必不能相应在兵法有攻东南备西北者敌情难测深恐虚声在此而属意在彼臣以为增重四川帅臣之权俾其便宜从事遇临机应敌之际不必请而后行仍选大将屯重兵于外以为急难之援如是则陛下可以寛西顾之忧矣
　　缴劄
　　臣违逺清光殆将一岁待罪近甸窃禄无补至若乃心惓惓王室顾虽食息不敢少忘兹者恭闻敦遣大臣出疆道路风传有如上贻圣虑者陛下焦劳宵旰备见诏音宣诵之余军民感泣况臣忝居献纳论思之职其可以中外为拘喑黙不言乎辄以管见条陈五事一曰求人才二曰通下情三曰省浮费四曰择将帅五曰选江淮之守增蜀帅之权猥妄猥陋冒渎天聪政犹爝火不足禆日月之光然虑忠所激有不能自已者伏望陛下采愚者一得之虑赦微臣万死之罪畧赐施行不胜幸甚
　　代王尚书辟陆宰状
　　臣叨膺圣寄待罪近甸其所领州号为浙东帅府属邑有八山阴负郭而最大近知县许某到官方及旬浃而遽死其后任某亦已物故縁山阴系是切不可缺官去处臣窃见前防稽知县左奉议郎陆之望为治寛平持已亷洁长于抚字蔚有政声防稽士民僧道等前后屡经本府及监司举留状牍具存某人今方罢官适防山阴缺宰臣遂令暂摄职事邑人咸喜臣今欲依条令辟举陆之望充山阴知县以慰一邑士庶之心臣如妄举甘伏朝典伏乞圣慈特赐俞允
　　又代上劄子
　　臣恭闻大行皇太后灵驾发引有日陛下遵奉遗诰凡营奉之费悉出慈寜不以一毫病民以彰皇太后仁俭之徳四方闻之防不钦叹臣待罪近甸祗奉寝园虽欲竭犬马之奉効蝼蚁之诚而不可得至若邦境所管河道桥梁宿食顿次及一行事务臣已分遣官属一一干治臣亦身督其役无敢怠惰者约至十一月初旬悉皆办集将来梓宫渡江决不误事庶几少效臣子报称之职上寛陛下哀戚忧念之情臣无任
　　又
　　臣窃闻往嵗徽宗皇帝梓宫御舟进发之日凡津梁堰闸并不折毁今来伏准桥道顿递使报大行皇太后梓宫御舟八尺五寸比旧加大其所过之处城门桥堰势不免毁臣伏闻行朝臣庶称颂圣徳谓日者奏请梓宫发引利行甲方然毁民居稍多陛下恻然曰兹岂未利耶乃改行乙方仰见圣心仁孝爱民如此臣庶感激至于流涕臣今欲乞依往嵗徽宗皇帝梓宫御舟丈尺之数津梁堰闸免致折毁庶获仰承陛下仁孝之徳遵奉大行皇太后慈俭之训不胜幸甚如蒙俞允伏乞睿防速赐施行取进止


　　梅溪集奏议卷四
　　钦定四库全书
　　梅溪前集卷一
　　宋　王十朋　撰
　　诗
　　亩十首
　　亩有遗士妄怀葵藿心朝夕倾太阳不耐氛秽侵肝胆有古劒愿言决羣阴兹志尚鬱鬱抱膝成悲吟古道日云邈古意谁复知阳春漠无和流水空含悲郢曲变新调郑声入朱丝喟然三叹余黙与羲皇期读书不知道言语徒自工求道匪云逺近在义命中吾儒有仲尼道德无比崇传参十八章入道知其宗后学昧极致徒知授儿童孰识孝与弟理与神明通为臣不知此事上焉能忠
　　仲尼作春秋垂训千万年古者父母讐义不共戴天庄同父何在乃与齐侯田鲁国无臣子君亲义茫然齐纪不并立诸儿得称贤善恶不可掩笔削至今传
　　飞飞古帝魂哀哀寄春怨异乡节物新故国人事变诉亡谁肯怜啼苦血空溅云安再拜人伤哉不复见彼微防鹡鸰飞飞同一原急难喻兄弟义着周雅篇周公代武王大义今古传人孰无兄弟急难斯见焉愿怀周公心无媿诗人言
　　竹有君子节青青贯四时桃李媚春光千株弄妖姿世眼悦繁艳畴能赏幽竒君看桃李蹊蹄毂纷争驰君看竹林下形影谁相随七贤乆沦没髙躅犹可追吾家植千竿风月足自怡岂不竞时好聊为嵗寒期
　　兀兀窻下士笔畊志良苦黄卷对圣贤慷慨深自许一朝出干禄得失战胸宇曲意阿有司谀言狥人主贪荣无百年贻谤有千古丈夫宜自贵清议重刀斧
　　我岂不欲仕时命不吾与曷不枉尺求权门正旁午非道吾弗由兹心已先许愿言安贫贱顺命为出处儒冠误身世偃蹇二十年岂不怀明主富贵乃在天平生学忠孝自致无由前青灯照夜长感激徒自怜
　　观国朝故事
　　昔在景德初边人犯中原朝廷用莱公决策幸澶渊髙琼虽武夫能发忠义言咏诗退边骑用丑枢相顔銮舆至北城断桥示不还一箭毙达兰自此销戈鋋至仁不忍杀和好垂百年伟哉澶渊功天子能用贤
　　昔在康定初元昊叛西陲朝廷起韩范节制阃外师二公人中龙材畧超等夷胸中百万兵对面千里机不比大老子而为敌所欺深期复灵夏重勒燕然碑军中果兴謡西贼心胆隳逆节遂称臣战士解甲归社稷安泰山四海絶疮痍堂堂宁复有为作思贤诗
　　昔在元祐初朝廷用老成元恶首窜殛贤隽皆彚征帘帏八年政内外咸清明四夷各自守天下几太平绍圣党论起宵人坏典刑二蔡倡继述曲学尊金陵忠良投海岛党籍编姓名春秋亦获罪学者专三经心术遂大坏风俗从此倾养成前日祸中原烽火青我欲着一书善恶深劝惩奸谀诛朽骨潜德发幽馨六贼未足罪祸端首熈宁
　　富公使边庭厉色争献纳臣节安敢亏君恩以死答煌煌中国尊忍为异方屈堂堂汉使者刚气不可折斯人嗟已亡英风复谁接衔命边庭人偷生真婢妾
　　防防岸下水
　　防防岸下水汝流欲何之但见日东注宁有还源期尼父川上叹逝者亦如斯人生百年间扰扰无巳时利名役初心百欢无一追待汝后知悔桑榆景堪悲感此盍悟彼毋为浪吁嘻
　　宣和乙巳冬大雪次表叔贾元实韵
　　天公昨夜屑琼花三尺深深晓更加栁不待春先起絮梅非因笛自飞华牧羊大窖人何在驻马蓝闗路更賖安得晴天开万里行人愁思渺无涯
　　伤时感怀
　　三万六千成掷梭欢娯常少愁常多干戈今日犹未定书劒他年知若何淡荡三秋冷时节萧条万里空山河伤时眼泪满襟血更把少陵诗句哦
　　帝乡五载乱离中亿万苍生陷棘丛二圣逺征沙漠北六龙遥渡浙江东斩奸盍请朱云劒射敌宜弯李广弓借问秦庭谁恸哭草茅无路献孤忠
　　驾幸温州次僧宗觉韵
　　圣主南廵驻六飞邦人咫尺见天威间闗髙帝尚鞍马谨厚汉光犹绛衣北斗城池增王气东瓯山水发清辉伫看天仗还京阙无复旄头彗紫微【温城七山成斗形】
　　次韵谦仲见寄
