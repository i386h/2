<!-- { "loadSidebar": true } -->
　　贵利达为辱。将遂以是风天下。故卒不留公。若是□下之愿仕于朝者且駪駪至也先王之训人也语交际必曰义进退具焉先之以几显微生焉决之以时消长形焉故亡义者贪昧几者危悖时者残三者有一焉上之人必贱之曰是求荣贵利达者夫惟贱之也故天下愿仕者不至故曰即使公决于去何不可邪公前为司农卿诸生以郎吏事公泊为大司马公以旧郎吏又数数见愚无似诚不能状公然窃知古之所谓大臣者有是义也易曰不俟终日殆公之谓矣既相率祖公于都门北地李某乃为之序 

　　【 似有慨于固位者而发笔锋镵刻可以醒□】 

　　○送宪副张君之任陕西序 

　　罗玘 
　　地之涯为边。衣之齐而缘也。亦谓之边。凡器物之旁肉。通谓之边。然则边之云者中国之尽际外此则为蛮为戎为羗为狄。先王亦不得而兼治之。葢越边而求以为衣求以为器物不可也然物之坏也皆自其边始故先王于此尤甚爱而重为之防。非忧边之民不足以抗之为之忧也。忧夫无以使边之民抗之有坏而入内之道焉之为忧也边之民其生而风土之锺。长而气习之渐。大约与之亦不相远。其山海与之相陟降而浮游也。其饮噉骑射渔猎。与之相错而便习也。父华而子夷也。父夷而子华也。或其身之迭为华夷也。皆不可得而凖也。而或者恃吾关吾堡塞在。犹谓吾中国如完衣器物然。其亦不思之甚矣。于乎边圉之寄可视以为何如。而独付之武人。况憸人之与庸人乎。正速其坏□□。西北之边。古巳不与东南并。而西于今尤为多警。洮岷亦西之一面。土蕃西羌之所窥觊。而比年伏衅孔深。天子以为宜得宪臣之有威望者节制之以销于未萌。于是以监察御史张君为陕西按察副使往即其任。君前奉诏按甘肃边臣诸不职者朝议服以为能。葢肃之距甘也五百里是为瓜州。瓜之西古玉门关也而中国之地至是亦尽矣计其道里之虺蟠蚓屈于河山之间。腰腹脊胁。要皆虏也。其穿而入也几隧。其入而薄也几城。其变也孰激之。其来也孰导之。败孰为之殿。罪孰为之魁。君道时顾瞻踌蹰固有定筭而后诸嚣嚚者无所动其喙不得尽其词焉称曰能宜也洮岷尤近于甘羌之强不及于诸虏。偏裨将挍非大将尊重臣。而副使之得久于其任。又非御史暂临比也天子之所以用君乌得无情乎或谓君台端之老者也宜在朝廷预政事其出非宜是之谓不知务葢泥于五大不在边五细不在廷之论而未考韩范二老负五大之望皆尝在边矣然则边圉果可付少年乎凡器物于其旁肉之边倍厚之然后可保其怕完而不坏用君于边。固以厚边也。庸非所以重君乎。此非予之言也其寮言之于予者也且使书之为序以为君行赠 

　　【 就一边字生出许大议论巧不伤醇华不雕质】 

　　○送艾典术归陇州序 

　　罗玘 
　　史记天官书曰中国山川东北流其维首在陇蜀尾没于勃碣故秦晋燕赵常多兵譬之人焉陇蜀之喉也。于中国为项领。勃渤海也。碣石今沦于海。要皆在今大都东南大海滨。海为尾闾。泄西维之水而脉络实首尾焉。陇为秦野其位舆鬼其舍鹑首其宫巨蟹其州雍其星太白太白西方金也大都为燕野其位箕尾其舍析木其宫人马其州幽其星辰星辰北方水也金水母也又兵象也有杀伐之气焉水火夫也。其为体也柔。柔则为沉鸷。其过也为激射。为奔放。则二野之分。其兵之用也。亦若有为之者哉。然吾闻太白其卑近日其高远日出以辰戌入以丑未当出不出未当入而入天下于是乎偃兵五星皆从星辰而聚于一舍其国可以法致天下是二星也虽为兵灾亦或遗而为祥其躔次羸缩因人而变宋襄公一言而荧惑退舍是也今乘舆所驻北极紫薇帝座也又辰星会太白五星聚于一舍位也日月如合璧望气者从天精而见景星索所谓彗字蚩尤旗枉矢旬始者卒不入于目中斯何时哉尚与天官书合也春秋之时言星者鲁有梓慎郑有禆灶齐有甘公魏有石申无国无之而燕秦无闻予意二国昧谷幽都地也。古和氏仲叔所居。其遗秘有非列国所得窃窥。无赖于以名见者。燕今司天在焉。岂出羲和氏之下哉。而秦陇之间。亦宜有如昔之不以名见者乎。陇之典术艾昭氏吾友阎允德之异姓子姓也今年客于允德重其世也少其官而欲勖之进而立于其先方伯公之地噫允德之爱人至矣然昭业巳为是特充其官焉则不能不以名见使秦有星家自昭始如甘石裨梓氏可不可乎。予故于昭之自燕归秦也姑与之论燕秦分野。所以薄试其术。而登跻之。激发之。允德其将谓我善成人否乎。 

　　【 □□灵掌游心亥步高踞碧落之上始能槺粕分野苴土天官】 

　　○送郭君知上海县序 

　　罗玘 
　　进士卢龙郭君出知上海县县人在阙下者合而送之郊且重县之得君也属予言之人皆曰上海东海地也卢龙地濒北海同一海也卤舄咸鹻其水土同潮汐飓风以时发作其气同鱼盐蒲苇其产同在畿辅北赤县其所隶同无宣使监司之辖其官之得行其志也又同以其生而习见者之同而治其所临者之同行见郭君政之成也予又将何言君耶虽然君亦遽谓其信同耶君自是而往三千之程舟是马也至之日掀蓬而四瞩焉离离芃芃者稻也。无谓其艾蒿也。烟之蒙蒙者墟聚之爨也。无谓其野之烧也。闻其■〈扌暴〉然閧然者市嚣也。无谓其逐骇鹿而噭噪也。帆之翩翩而织乎中流者粜舟也。布舸也。无谓其毡辀之旛也。入其市而历录然者。文茵纨绮之肆也。无谓其放供张而迎令也。坐其堂而诉牒倥偬者。肤受之诉也。无谓其真椎埋而剽攻也。是葢不俟终日而巳较然矣。其果同乎哉。晨而六百二十里胥集焉吏以漕目告则三十余万石也君思之卢龙其亦有是乎君思卢龙之所无则知上之所以用君者非以其同也上非以其同而用君。君固以其同而治上海哉。予始欲不言兹亦不得不言也请君择焉 

　　【 翻复同异可谓尺水兴波】 

　　○送杨君知新喻县序 

　　罗玘 
　　进士始仕必达官岂惟自祈其然人亦莫不祈其然南部郎曹台属即达官也必曰吾奚不能为北既北矣居数岁见部寺台之长其初亦进士也慕之或陟而位于外必曰吾奚不能为长而挤若是人而非哲且贤与闷闷不慧者能无是心哉曾不思进士仕而为县者。必先湔去其始为进士之心。甘沦于丞簿卑冗之伍。日与之浮沉。从事庸污狡悍。如近溷。如蹈蒺藜然。将包荒之不暇也。郡督邮至槩以揖焉部使至槩以跪邀于途焉吏抱案卷其前槩以署焉又不幸逐逐其欲以败事又槩以蒙诮让焉又尝与为进士者过而于吾为辖其忍为辖槩以丞簿而不吾异也暮而入内愧其妻孥婢仆噤不以言焉如是而南部郎曹台属甚乐也不必北也居数岁而陟于外甚乐也不必部寺台之长也其为县者又曾不思群试于礼部。不幸而不得进士。固亦承与簿之列也。固亦有逆吾之荒而包之者也如是而为县甚乐也郎曹台属望之登山然。部寺台之长望之登天然。其处既卑。▲舌底澜翻 
　　其警益集。其心益危。其欲益易以足。力益思以奋。而功益因以倍者。势不容以巳也。幸今天下用进士为县十六七而以功起为达官亦十八九遂至于元老亦有之是其成也视始仕为达官者不惟等耳或反过焉呜呼县于进士亦有功矣余姚杨君知敬将知新喻县君进士也翁君应干与有戚谓必得予言而后进士为县之义始白虽然翁君不鄙予予之同年友也杨君世宦家又阅历滋久而吐茹皎然得无以发蒙视予言乎 

　　【 只一进士为县生出波澜如许笔有余妍】 

　　○送黎文渊还南城序 

　　罗玘 
　　建昌为郡属县四其治南城县县有城在于黎旴二水交凤凰山之阳城南出通会门百二十里为南丰县又百二十里为广昌县东出武胜门踰黎旴百里为新城县而南城北下未三十里巳为抚之临川金溪二县葢郡之委也。亦要会也。故置戍卫以镇遏不虞今去卫犹为守御所元季伪平章擅割据之雄为伪都僣王号宣德中　荆又国焉其雉堞楼橹门社之杰丽。台池苑囿之高深。刍牧廪厩之富。锺竽笳角漏柝之喧。羽旌纛幢之树。嬉游歌舞之娱。骑射弋猎之便殊有京国之态岂王都相仍于其处而然邪然观其奇花异卉珍菓嘉蔬酒醴之味直争雄于洛阳姑苏钱塘之盛要其土地之美山川之胜容有以召之也广昌居上游林蒨蒙密瘴毒杀人新城差沃衍南丰多硗埆地皆不能与南城齿而其民亦多老死农圃固不能如南城民尚通而善贾乐为远游薄□内外有之也吾尝游天下苟十室之邑三家之市吾可以张口饮醪辟囊受饩醉饱而嬉矣葢吾里闾之人多也最后之京师南郭之南市有吾里人偶语者以为适然耳既而隔墙而呼吾里人也高门华堂坐而谈吾里人也吾惊曰噫何里人之多也吾举顺天旁午来贺旦百人则南郭之人半焉丁仕隆拥重赀而好文黎文渊扈　辇跸而多技皆于吾如平生欢吾职史事于今八年文渊老矣请于其长得与其子益国护校秉羽幢下归归则犹食官饷曳裾　王门荣矣哉然浴盱水。射游鱼。登凤凰山。放纸鸢。倚通会武胜门。笑指负檐而入者。曰三县山氓来矣。此则少时事也今虎旅司门无敢哗无敢阑入山川禁厉鸟兽鱼鳖咸　内物也宁复得尔为邪惟饮醇酒庆余年得归老以享乡国之全盛招士隆辈亦归使人谓南城人好游游而非忘返者于风俗不亦有助乎八月初吉偕仕隆来告别吾无以为赆也以此赆之 

　　【 题无大主张只好就南城生情而风华辉映忘其寂寞】 
　　▲□□□□ 

　　○范母易氏贞节序 

　　王慎中 
　　昔夏侯令女不忍曹文叔之死誓以节自终为曹氏妇而迫于父母至于割截鬒发刖劓耳鼻然后免乎见夺嗟夫彼其爱不出于烈行令名。而苟以保家室之欢。为不失生子者之大愿。如是而为人父母兄弟固亦鄙矣。独怪令女之节其英爽足以激发来世而不能喻当时之亲。其悃恳足以悲感仇怼而不见信同体之人。岂其慷慨迫臆独立不闷有以自持。而诚心精意伏潜着隐尚有所未至与。夫发断耳刑。形巳毁矣。彼区区之爱其女者。犹欲修其巳毁之形而饰之。取其必守之节而夺之。岂非其无苟他之志而犹有可惑之容耶故使父母疑其容而兼失其心令女亦知巳容之累也故其计出于残肤伤体而后得免呜呼可以为难矣然其志靡他而容至于召疑是其所为苟难者亦所以为未至也令女之事余每以是悲之乃今得见节妇易氏益因以有感云始易氏之归于范氏而其夫君锡早死又无子以为养也其舅姑固以为不能终为范氏妇欲再图其所居易氏赋▲慱捖有巨力 
