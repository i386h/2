<!-- { "loadSidebar": true } -->
维嘉靖三十四年，岁次乙卯，六月甲子朔，越十四日丁丑，会末前南京兵部尚书湛　等，谨以炷香束币、特羊牲醴、粢盛庶羞之仪，奠告近故会长福建盐运副使素隅林君之灵曰：呜呼！岁月屡迁，幽明顿异，昔创会约，祝圣大义。上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报君，庶助化理。公时同然，共成胜事，曾不五载，公即告逝。同会生恩，哀伤曷已！惟公乐只，莆阳孔迩。历参司仓，储积是峙。念兹懋庸，特阶褒美。茂荫桑梓，光耀闾里。嗣陟华台，吏乾继李，爰守名邦，视民如子。倏副闽运，今同(淅)[浙]使，实典国课，明命伊始。云何长梦，一寐弗起，昊天不吊，哲人其萎。生顺没宁，何复遗?？报讣匍匐，会奠一觯。尚飨。

甘泉先生续编大全卷之十六

门人顺德何鸿校刊

五言古诗

龙江关檃括与诸同志临岐语留别，兼似冼奕倩。是别也，曾君汝檀、张君邦瑞、吴君藩、吴君麟、陈君一贯、苏君朮、王君畿、杨君成、陈君锭、赵君伊、郑君淮、徐君世礼

　学主忠信，此外无余事。中心谓之忠，心中便无伪。别名为至诚，纯德合天地。问心何能中？休休无事是。不信临岐言，自观自然自。

访甘泉山留题山房

我如笼中鸟，促促三十年。非无啄玉粒，所性有不存。一朝主开笼，万里快孤骞。脉脉念故林，遥遥访名山。托身贵得所，终结三珠缘。

留题甘泉麓馆与诸生

朝跻甘泉山，暮憩甘泉麓。临岐语斯须，别绪乱心曲。大道贵默成，无言意自足。汨汨东川水，日夜注大渎。粲粲桃李花，成溪继来躅。况有六字符，何用再三渎？大道靡声臭，万物自发育。

访史燕峰玉阳山房留题

●曹开洞府，到我得归年。秉烛将●入，通宵●●●。望中迷去路，行处有开先。满地皆瑶草，浑家是●●。树灵知阅世，潭静学渊泉。借得一眠地，都忘七洞天。

纪游三胜三胜者，甘泉、张公、玉阳三洞也。

鸡鸣发湛渎，迤逦过五桥。平澜渡东泛，水怪不为妖。鸣桡入溪口，随处有幽讨。洒落观众胜，玉阳乃渊薮。舣舟湖陂，问津津自知。荒屋八九间，为仲通茅茨。濯缨甘泉头，濯足甘泉流。跏趺憩泉舍，於以澄心游。作诗诧张公，奇怪还虚空。高歌倚岩石，天为起悲风。驱车玉阳去，第一观灵树。如何藤累之？一千八百。水石处处光，玉潭蛟龙藏。安得鞭此龙，为世济旱荒？瑶台吾爱之，玉在石中辉。持献三刖足，卞生徒尔为？宴坐湛然堂，借眠在东房。诸子歌泬●，眠云侍我傍眠云乃所题恭甫卧室也。。

题虎丘剑池

磨剑剑器利，磨心心剑神。剑利一人敌，心神敌万人。荒哉吴王志，剑术与谁论？

过钓台有感

昔年过钓台，作诗感光武，乃不知故人，谏议竟何取？狂奴昧平生，●[不]●●●●●●先生，与之论出处。有友如文叔，安忍以相负？而况天下君，一正万国度。怀仁辅义言，炳炳照今古。人己性两成，合内外之道。孔孟所皇皇，人孰知其故！

同冼奕倩沉汝渊黄仲通王子敦西湖泛舟访孤山由长桥至江上

肩舆何翻翻？晨趍钱塘门。逍遥湖上舟，三五同心言。歌鼓中湖发，四岸渺不闻。孤山故无恙，猿鹤可复存？逋仙骨已朽，湖月悬诗魂。古人不可见，念此令心烦。乐极仍生悲，维以罄芳樽。

访阳明先生天真精舍

迢迢访天真，历历登高堂。洒落南高峰，睥睨临钱塘。地位高且深，如道不可量。哲人久已逝，山水空遗光。龟畴列方左，显设天文章。平生未一试，千载怅相望。我来增感慨，久要不可忘。陈词之不足，继以奠心香。

过草萍驿作

忆年逾知命，趍召过草萍。是时圣作初，万物睹休明。草木似欣若，邑民暂咸宁。往来二十载，惴惴复兹经。闾阎非故庐，山川失旧青。问此何为然？大吏多诛征。时节方白露，寒气早盈庭，只恐霜雪至，百卉同凋零

观广信南岩谒文公祠

在昔紫阳子，偶尔观南岩。所至留胜迹，仰之如神仙。后贤何为尔？世远定其天。噫子倡斯道，鸾胶续断弦。一朝起祸阶，众欲杀其身。时贤何乃尔？时在势则然。古今如同天，古今何异焉！炯炯是非心，三代见斯民。我来寔感慨，感慨成长言。瞻像遶三匝，泪下如滴泉。

题车盘驿

一百八盘路，夜半到车盘。俯若入地户，仰若登天门。我心无俯仰，中夜恒存存。

谒武夷五曲文公祠有序

　　　时同者秋官冼君桂奇、乡进士谭生潜、儒者黄生云淡、谢生显、王生元德也。

泛泛武夷舟，进进五曲流。恢恢大隐屏，高高天柱头。陟彼大雅堂，展拜瞻前修。失时乃有得，在道不同谋。是孰与仲多？俎豆垂千秋。我来寔仰止，卜邻宅一丘。仙掌所卜岩名先相招，跨鹤从天游。后庵名三香奠心曲，形行神已留。顾谓冼子辈，定策与我不？

题梅崖为周节推琦

桃李非吾爱，崖君亦爱梅。暗香无俗韵，实鼎不凡材。倾盖真如旧，欣然得老怀。爱梅吾自性，君恰住梅崖。

问天有序

　　　来时八月初二日过分水岭，归时初五日过分水岭，各南北晴雨分截，怪而问之

来时分水北，北雨南晴天。归时分水南，南雨北亦然。水分地势耳，雨分谁使焉？若谓云致雨，一山云何分？若谓天区别，荡荡理何研？

还自武夷访鹅湖书院谒朱吕二陆四先生像惜其会讲不合而去

鹅湖亦蕞尔，大之三四公。天自并流运，人须别异同。无心云自在，得意水潜通。凭将观水术，到海看无穷。

还自武夷道中以英雄回首是神仙之句分韵得英字

今生千载下，缅怀三代英。大道方为公，人人信其情。宇宙何辽邈，忽逢三五更。惴惴畏人途，欲语复吞声。前村多荆榛，虎豹尤纵横。白日食人脑，我车行且停。

又得仙字

是凡不是凡，是仙不是仙。昔余得中路，正在仙凡间。自兹积阴功，七十有五年。中岁不如愿，牢笼堕风尘。恭承主嘉惠，诏许归田园。如复得我生，感激更何言。

庚子八月十九日，因高节推尚义、冼奕倩、布以道、方时素、王子敦游青原山，云七祖坛埸，近为江西诸子会讲之地也。

昔闻青原名，未见青原境。见境何如闻？见之心自省。青者天之清，原者地之宁。天地我合德，上下自平成。裹粮出寻原，觅原了无得。不如且置之，复归於无极。

为赣州提督李南台都宪三代封诰

封诰已殊遇，况为岳伯君。薇沾三世雨，鹤绣九霄云。日月褒章耀，勋劳世德闻。伫看更貤玉，钟鼎与麒麟。

过梅关谒文献祠

文献凿庾岭，功与九河同。河凿免鱼鳖，岭凿免兵锋。无险不负固，割据无奸雄。广民永安堵，腰领保善终。岂惟保善终，风气亦渐通。文运日以昌，中上争污隆。有功弘皇化，无田俎豆空。家徒千顷者，过此无赧容？

过韶州符太守锡邀燕於燕誉楼

清晓歌芙蓉，卓午登燕誉。搴帷临清溪，列俎依瑞树。枯杨见生稊，千载复生意。嗟彼失心人，可以不言喻。为君且举白，徘徊四山雾。

王通府用邀燕於帽峰凤来之亭

万里历危途，芙蓉是小歇。幸逢地主贤，广燕开●泬。拍手仪凤来，高歌韶石裂。九鱼入馔筵，两溪尊俎列。乐矣忘主宾，天籁天际发。

再燕於舜祠

始了凤来燕，清筵仍舜祠。当门见古树，宁不令人思？照临犹舜日，民庶尚舜遗。风化日已远，千古一伤悲。对食不能餐，感慨复奚为？啸歌且回首，出门泉一溪。

宿韶州行窝

精舍帽峰下，舍下有行窝。初卜依二贤张、余也。，亦期韶士过。鸡冠耸然来，翠华屏嵯峨。九鱼与莲花，双江合萦罗。床敷新月光，座遶清风和。揽衣步前除，沉吟正微酡。无言自超脱，乌用游无何？重来眺新台，天外放天歌。

九日与诸同志观清溪灵泉

兹晨风日佳，节遇登高期。携我六七友，依依度翠微。坐窥灵泉穴，喷玉与殷雷。小大变倏忽，消息能以时。世有学时者，宜以泉为师。

与秋官冼奕倩、王通府用、方时素重游南华寺

自我别兹境，於今(二十)[廿]九年。陈迹如梦寐，见景觉昭全。梦觉有去来，此意无后先，后先同一天。天岂外我哉？一体同浑然。我来拜焚香，为拜乡里贤。肉[身如不]寐，吾将就正焉。

庚子十月七日始居朱明洞馆喜而有作二首示冼奕倩秋官刘应言贰尹诸子

畴[予]访朱明，凌晨斯板筑。不谓四无邻，山深又多●。兹子入宅初，朋从宵秉烛，就榻拥被吟，病惫欣自足。自足夫何为，我生得初服。玉女峙北方，麻姑在西麓。虾蟇岌南临，呵禁护我屋。东海洪涛春，鸡鸣观日(俗)[浴]。闲从素心人，时来道心曲。

卜得青霞洞作

朱明与青霞，相比为近邻。虾蟆峰名嘘其气，两洞生霞烟。青霞朱明后，朱明青霞前。前后一间耳，山眷云平分。天地不爱宝，多藏遗斯人。贪固人所鄙，贪山未为愆。让固为美德，让之恐逆天。乃辟通云路，乃开见日轩。行馆落天华，天厨引天泉。再拜谢神贶，吾兹毕吾缘。

题席光亭有序

　　　先师白沙先生慕凤凰山之胜，寄题诗有借我一席光之句。水得凤凰西坡，建明诚书院，为亭於其上，以奠先生神位，盖取诗语名曰席光云。

吾师一席光，从谁借於是？一声凤凰鸣，五色映天地。此光师自光，何与他人事？自性得自天，无借亦无[匮]。不离一席间，天地万物备。

卜筑天关精舍

进退嗟维谷，奉诏归园田。使君行仁政，许与受一廛。地僻东北隅，窈然一洞天。高阁依小山，山与城楼连。登高可望远，三山在目前。自滋游天地，可以不出门。柴门日长闭，於以谢嚣尘。浮云蔽日月，亦或忘晨昏。宴坐以终日，潮汐入水关。理棹登小艇，如乘万里船。多士有时来，共究古人编。忽焉会意处，圣人亦无言。

夜舟罗浮道中感怀似冼奕倩潘汝济

伐鼓杂鸣钲，击楫迅宵征。汲汲胡乃尔，抚景忽自惊。自我落飞云，人事苦相萦，不谓日月迈，三春负山灵。山灵似见讶，风雨阻其零。愧彼衡山云，我心忧怔怔。

辛丑四月初五日，晓过飞来寺，拥被坐思，不计行粮，飘然千里，有感曲江讲院，岂胜南岳夙心，作诗言怀

使君重文教，强我讲曲江。曲江有讲院，亭台今就荒。因动南岳怀，槁坐青玉台。祝融与紫盖，翻翻待予来。云来五峰碧，云去五峰寂。朱陵对朱明，来去在顷刻。

至大章沙舟中见隔江青山初起白云

何物最可爱？白云白如银。白云何可爱？初起青山根。山青与云白，相杂成至文。中有感应理，对此已茫然。

有怀南岳之约作诗酬觉山侍御

