<!-- { "loadSidebar": true } -->
　　右臣伏见陛下以久旱忧劳，祷请勤至，自冬历春。天意未答，宿麦枯瘁，灾害广远。民自近岁，皆苦于重敛，储积空匮。若此月不雨，饥馑必至，盗贼必起。保甲之余，民习武事，猖狂啸聚，为患必甚。而陛下所以应天动民，未有其实。臣窃见去年赦书，蠲免积欠止于残零两税，至于官本债负、出限役钱皆不得除放。民有破荡家产、父子流离、衣食不继，有死而不可得者。买扑酒坊，先因实封投状，争气务胜，竞设高价，既得之后，利入微细，不能出办。违限不纳，加以罚钱，至于籍没家产，丑械生虮虱而不得脱者。臣愿陛下降哀痛之书，应今日以前民间官本债负、出限役钱及酒坊原额罚钱，见今资产耗竭实不能出者，令州县监司保明除放，使民得再生，以养父母妻子。朝廷弃捐必不可得之债以收民心，民心悦附，甘泽可致。虽使天道幽远，雨不时应，而仁泽流溢，亦可以化服强暴，消止盗贼。臣谨案《汉书》文、景、宣、元之间，忧民之疲病，每岁辄弛租税，减算赋，自损以厚下，民戴其泽。中遭王莽之变，皆讴吟思汉，汉已绝而复续。夫汉世平安之日，犹蠲必得之常赋以惠民，而况当今旱势未止，灾害方作，前件欠负皆势不可得，奈何靳而不与哉。伏愿陛下断自圣心，特降手诏，无使有司吝于出纳，以废格圣泽，则天人不远，宜有善应。谨录奏闻，伏候敕旨。

　　贴黄：臣窃见近年贪刻之吏习以成风，上有毫发之意，则下有丘山之取，上有滂沛之泽，则下有涓滴之施。如先帝向时为泸南用兵，两川应副疲极，特放五等人户赋税，而东川路转运司公行格沮，只放三等以下。缘累经大赦，不敢论列。如此之类，朝廷虽累行戒敕，终恐不改。若行臣此奏，即乞痛赐约束，如监司敢有违戾，许州县官吏具事由实封闻奏。

　　【论罢免疫钱行差役法状〈十六日。〉】

　　右臣伏见门下侍郎司马光奏，乞罢免役钱，复行差役旧法，奉圣旨依奏施行。臣窃谓近岁所行新法，利害较然，其间免役所系尤重。朝廷自去秋已来，改更略尽。惟此一事，迟留不决，民间倾听，想闻德音。臣窃料此事既行，民间鼓舞相庆，如饥得食，如旱得雨，比之去年罢导洛、市易、监铁等事，其喜十倍。非至仁至圣至明至断，谁能行此。然臣有愚虑，盖朝廷自行免役，至今仅二十年，官私久已习惯，今初行差役，不免有少龃龉不齐。譬如人有重病，不治必死，医者用药攻疗，必有瞑眩不宁，要须病去药消，然后乃得安乐。今中外用事臣寮，多因新法进用，既见朝廷革去宿弊，心不自安，必因差役之始，民间小有不便，指以为言，眩惑圣聪，败乱仁政。兼臣窃观司马光前件札子，条陈差役事件大纲已得允当，然其间不免疏略及小有差误。执政大臣岂有不知，若公心共济，即合据光所请，推行大意，修完小节，然后行下。今但备录札子，前坐光姓名，后坐圣旨依奏，其意可知。自今以往，其必有人借中外异同之论，以摇动大议。臣愿陛下但思祖宗以来，差役法行，民间有何患害，近岁既行免役，民间之敝，耳目厌闻，即差役可行，免役可罢，不待思虑而决矣。伏乞将臣此奏，留中不出，时赐省览，苟大法既正，纵有小害，随事更张，年岁之间，法度自备。臣疏远屑，初蒙擢用，辄此深言，罪在不赦。但念臣无左右之助，谏垣之命，出自圣意，不敢自同他人，更存形迹，冒昧陈闻。惟陛下裁幸。谨录奏闻，伏候敕旨。

　　贴黄：臣窃详差役利害，条目不一，全在有司节次修完，近则半年，远亦不过一年，必有成法。至于乡户不可不差，役钱不可不罢。此两事可以一言而决。缘所在役钱宽剩，一二年间，必未至阙用，从今放免，理在不疑。前来司马光文字，虽有役钱一切并罢之文，又却委自州县监司看详，有无妨碍。臣窃虑诸路为见有此指挥，未敢便行放罢，依旧催理，则凶岁疲民无所从出，或致生事。欲乞特降手诏，大略云：先帝役法，本是一时权宜指挥，施行岁久，民间难得见钱，已诏有司依旧差役，所有役钱，除坊郭、单丁、女户、官户、寺观依旧外，其余限诏到日，并与出榜放免。其去年已前见欠役钱，具数闻奏，未得催理，听候指挥。

　　【论蜀茶五害状〈二十四日。〉】

