<!-- { "loadSidebar": true } -->
　　昨蒙下询韩昌黎长女两壻之説据皇甫湜所爲昌黎志云夫人髙平郡君范阳卢氏孤前进士昶壻左拾遗李汉聓集贤校理樊宗懿次女许嫁陈氏三女未笄是昌黎见存者三女惟长女已嫁李汉而次与三尚室女也其有一壻爲樊校理不无可疑因有昌黎长女更嫁两壻之説而解之者爲曲释之谓志文句读不同樊所取者次女也所许嫁陈氏者乃三女也其文以次女三女爲读而以未笄二字属之许嫁之三女此亦尚论古人不厌忠厚之苦心苐仆不谓然者曲礼女子二十许嫁笄而字而昏礼与公羊传亦皆谓许嫁始笄独杂记云女虽未许嫁年二十而笄则笄亦有不必待许嫁者然是未许嫁而笄竝未有许嫁而称未笄者以古无幼婚笄者许嫁之节也且昌黎三女竝非许嫁陈氏者也在昌黎死时三女尚幼无问名者故称曰未笄而其后俨然有昌黎少壻见于太和开成之间考唐书蒋乂传载乂子名系官右补阙爲权门所忌斥之在外竝及其僚壻李汉而系传云宰相李德裕恶李汉以系友壻出爲桂管观察使复坐李汉贬唐州刺史夫僚壻友壻者妻兄弟之夫称也系得与汉爲僚友壻则必以三女爲配而因爲僚友此非许嫁陈氏者所能溷矣是以长女壻李次女壻陈三女壻蒋明有分属虽陈氏之壻无所闻见他传载当时朝官有欲改昌黎所作顺宗实录者碍其壻蒋系李汉得以不改不及陈氏然不得谓昌黎无陈氏一壻此易暁耳至于樊氏宗懿亦以壻称则絶无可考仆寓既无书且其事隐又无他书可以转见苐就昌黎本集观之其辑之者即汉也集首有序署陇西门人李汉所譔而篇中有云汉辱知于公最厚且亲且亲者以壻故也是昌黎死后汉方爲昌黎辑集敦子壻之谊甚笃而谓其死前乃生夺其妻而予樊氏不然一也即昌黎集中载有中大夫陜州司马李公墓志名郱者即汉父也昌黎爲壻父作铭惟恐不着故于子七人之后不载他子婚娶而独于汉曰汉韩氏壻也故以属予铭其文在长庆元年是昌黎于壻父作铭尚自敦舅礼如是而甫越三载及长庆四年昌黎死而即云有他壻不然二也即云此之易壻本夺生妻非所改也是必女有他故而尊章遣之其歉在李不在韩故女虽改适而壻谊如故则出妻大事其在史传家志竝无李郱出妇李汉改娶一语见于文间且昌黎爲郱铭时中及夫人此宜有微言隐词略见大意而亦未尝有片言存见弃之迹坦坦白白其不然四也且夫以人情之善移也汉既亲与韩絶则虽与蒋系爲僚壻而名实不浃在旁人所窥伺者自应以渐而杀况汉歴仕宦升沉已久其距昌黎死时已不知阅几何嵗而在人之忌昌黎与忌蒋系者必甘心于汉则其终始相胶漆而絶无离异公然可知其不然五也若谓改嫁之例唐俗不严故昌黎许之宋即无是矣则又不然烈女不更二夫此前人之言不始自宋假使女果被出则出女改嫁前固有之又不始自唐是以顔氏家训载曽子出妻事以爲蒸梨不熟姑薄其过所谓出妻令可嫁而国策有云弃妇不出里闬而人争取之者良妇也则出妻改嫁古亦竝无或阻之者然而士大夫家必无其事况唐去古逺于伉俪颇重而昌黎又斤斤于学术焉见闺门雍肃不如宋人其不然六也然而皇甫之爲文则可疑孰甚使无其事耶则一女而箸两壻其文不通使有其事而需讳耶则又不必以两壻复行但领一壻字而后所云次女三女者或略冺其数谁得非之且从来行文无连箸两壻而异其字者皇甫爲昌黎门人纵不善文亦不必出此仆揣其意似昌黎有他女或羣从中外之子抚而嫁之所云抚女如已女者然实非其女也故于称壻时特殊其字以别之而又以三女简核其数使知此壻爲他壻以爲此纪实非虚词也然乎否乎按聓即壻字昏义释文谓壻俗作聟后又更作聓扬雄方言聓谓之倩是也但此是古俗字故东观汉纪风俗通博物志及后汉书注始有此字如光武与伯叔及姊聓邓晨坐语赵岐爲马融妹聓类皆非正经文字所用然则雅俗竝出或亦故爲此区分以示异乎此皆曲臆之不必然者皇甫妄文姑爲此妄解何如顿首
　　答章泰占问方百里书
　　接札阅近文五首甚佳此正时俗所称第一流文即此已足颉颃庐陵且方驾曽王而上之矣但其极得力处縂是灌瀹于宋人之宿习甚深凡揣字絜句造意取息一唾一吸一行一站总有一见成膜胚于其中能破此而摆落之便能出人一头地否则犹是未侻衣一健蛹也向与足下相见少但以爲精于举业早受世知是当今髙才生耳今知留心经学考辨得失兼能着力作古杂文此是吾党一大干城骤见此喜何等矣苐诸解经处凡十八条多以顾亭林阎潜丘谬説杂释此悉前时所驳辨过者但观予从前説经诸录便自了却此固不烦再爲喋喋至爲方百里条有方百里者万里也语以未解来讯则在前儒原未解此即陈氏礼书作图绘指画仍是罔罔今请以纸上解之方一里者纵横一里也纵横一里只一里者以纵之一里即横之一里无二里也若方十里即百里矣以方一里而纵十之只十里耳至横亦十之则已十其十而爲百里然犹十倍法也若方百里则前所云方十里者已百里矣今又十其百而纵行之非千里乎且又十其千而横行之非万里乎此非百倍法乎故曰百里之国有万井以方里一井也万井之国有八万家以一井有八家也此易暁耳或曰信此则旧称干八百国势必有一千八百万里无此土矣且尚书弼成五服至于五干先儒説此只以纵横相距各五干里以爲断此何以称焉殊不知此纵横相距但分指纵横言耳若以开方计之则纵五千里合之横之五千当有二千五百万里以二千五百万里而止分一千八百万里以爲国有賸里矣况伯七十里每国止须四千九百里二诸侯之国子男五十里每国止须二千五百里四诸侯之国原有不必盈万里者乎故王制曰其余以爲附庸闲田非虚语也惟审之不具
　　与黄棃洲论僞尚书书
　　日月不暂留而道路不加近何时是相见之日思之闷絶前接来札有议礼数则草草复过虽稍有商量终以未能面请爲憾若仆所着丧祭二礼因急于成书而又畏纸费不能自尽所欲言此非知礼如足下不敢向之争得失也近保定李恕谷以问乐南来寓桐乡郭明府署中因与桐之钱生暁城辨古文尚书真僞并来取证仆向虽蓄疑然全不考及今略按之似朱文公与吴棫吴澄赵孟頫归有光梅鸑罗喻义辈其指爲僞者皆自坐失据误读前人书处处讹错诚不料诸公豪杰且欲诋毁先圣先王之书而竟出于此闻足下向亦曽指之爲僞不知别有考据抑止此数也昨有老友谓尚书大序称武帝敇孔安国作传及传成而安国遭巫蛊事因不果上此大可疑者史迁自序谓史记成于太初之年而安国之卒则在孔子世家末已记及之巫蛊起于征和年距太初以后尚越天汉太始两号而谓安国能遭之非僞耶仆谓此则大序僞非尚书僞也且此仍自坐失据之言也大凡读一书当辨其书之得失在于何所史记之失全在年月往往有一时而纪传与年表各异书有一人一事而纪传与年表又各异时者毋论安国遭巫蛊事非大序乱言在汉志汉传荀纪隋书皆有之不必深辨即以史记论谓其书终于太初竝不当及征和后巫蛊事则史记郦商传匈奴传及卫将军传后公孙贺公孙敖等凡以巫蛊族灭者皆征和后事而皆载及之何也且自序既云述黄帝以来讫于太初乃又云述陶唐以来至于麟止夫麟止则元狩之号又先于太初约二十年矣此时安国不知死否且此足据否人苦不读书及予其书而又不善读足下闻此定不以仆言爲可怪且此颇关系仆将确求实据以一雪此案尊府多藏书祈不惮搜讨以示一二何如愼后
　　与李恕谷论周礼书
　　尚书寃词序説中林觏疑周礼来札欲易此语似以周礼非圣经有碍耳夫三礼名经固自无辞若谓圣经则自不可今天下攻周礼者众总只周公之书四字害之周秦以前竝无周公作周礼仪礼一语见于羣书亦竝无周秦以前羣书若孔孟老荀列墨管韩诸百家及礼记大学中庸坊记表记孝经所引经有仪礼周礼一字一句则周公不作此书明矣周礼非周公作何害大学中庸不知何人作其爲经自在也必欲争周礼爲周公作大学孔子作则无据之言人将无据以争之事大坏矣天下是非原有一定周礼惟非周公作非圣经然周人所言周礼即周之礼也其中虽有与春秋诸礼不甚相合然亦周礼也如公羊言礼全与左氏策书不相合然亦周人之书也况周礼全亡所借此一书稍爲周备可爲言礼考据若又排击之则无书矣如此説周礼方是妥当若谓周公作则虽始于郑氏而祖之而表章之者王安石也人将以安石目之矣近姚立方作僞周礼论注四本桐乡钱君馆于其家多日及来谒言语疎率瞠目者久之嗫嗫嚅嚅而退然立方所着亦不示我但索其卷首縂论观之直绍述宋儒所言以爲刘歆作予稍就其巻首及宋儒所言者略辨之惜其书不全见不能全辨然亦见大概矣若仪礼非周公作且于三礼中倍加讹谬则予丧礼中所驳士礼者甚伙皆无理不足道此更非周礼比也凡辨必有据方爲无弊仆所辨亦无他人可语可商量然幼时尚有父兄师友偶相阐发今已絶矣仆记先仲兄尝言先王典礼俱无成书韩宣子见易象春秋便目爲周礼此果周礼乎国家班礼法只于象魏悬条件使里闾读之已耳刑法亦然子产作刑书反谓非法即厯书一项关系民用先王所谓敬授人时与世共见者然亦只逐月颁布竝无成书如近代厯本则他可知矣是以夏礼殷礼夫子谓文献不足不特杞宋原无文即旧来传书亦只得夏时坤干一如韩宣子之以易象春秋当礼书者如是则周礼五巻不必周公作又是一证且此所言亦见读书法思之思之


　　西河集巻二十
　　钦定四库全书
　　西河集巻二十一
　　翰林院检讨毛竒龄撰
　　书【八】
　　复章泰占质经问书
