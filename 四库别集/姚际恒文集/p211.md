<!-- { "loadSidebar": true } -->
为熬：捶之，去其皽，编萑布牛肉焉，屑桂与，皆如牛羊。欲濡肉，则释而？姜，以酒诸上而盐之，干而食之。施羊亦如之，施麋施鹿施煎之以醢，欲干肉，则捶而食之。
　郑氏曰：「此七者，周礼八珍，其一肝膋，是也。」孔氏曰：「七者谓：一淳熬，二淳模，三、四炮取豚若牂，五捣珍，六渍，七熬。云其一肝膋，则糁下肝膋也。但作记之人，文不依次，故在糁下陈之。」按：郑执周礼膳夫「珍用八物」之文，以此章妄合其数，最为可笑，后世皆承其谬误而罔觉也。此章亦不过列叙饮食之制，与前数章等并未尝以此章为「八」，亦未尝以为「珍」也。自周礼袭此为「八珍」之说，其「珍」字即取文中「捣珍」「珍」字也。若记文果以「八」为「珍」，何以竟无其说？且何为独以「捣」云「珍」，而他处不云「珍」乎？不必辨而可明者。但周礼所取之八，今不可知其意，姑以数按之，亦不合。如一淳熬，二淳母，三炮豚，四捣，五渍，六熬，「熬」即上「淳熬」之「熬」，即此见记文初无分别也。七糁，八肝膋，九酏，则为九，而非八。如郑意，又以「糁」与「酏」合，醢人「糁食酏食」，谓「羞豆之食」不在其数，则为七而非八，于是无以合之，乃以「将」字作「牂」字，增一「炮羊」以为八焉，其妄诞欺世如此。说见前。郝仲舆不从郑「炮羊」之说，并连「糁酏」以为八，驳郑谓：「若糁酏非珍，乃豆羞之实，然则珍岂不荐之豆乎？」其说若是，但自列其数仍是九而非八，且堕周礼及郑氏之云雾不浅也。孔氏又因「肝膋」在「糁」下，反冤作记之人，文不依次。嗟乎！自周礼有「八珍」之文，郑氏牵合于内则，后之解内则者，无不逐段详列其数，甚至有以为错为脱者。即此而观礼经残阙，不幸又有周礼以乱之，始于郑氏误信周礼，继以诸儒误信郑注，其相沿致误至于如此，礼虽欲不亡，何可得哉？故曰：礼亡自汉至今矣！(卷五三，页一六-一八)
糁：取牛羊豕之肉，三如一小切之，与稻米，稻米二肉一，合以为饵煎之。
　郑氏以此节并下取稻米节强合周礼醢人：「糁食酏食。」不知周礼正袭此也。孔氏又曰：「此先陈糁食者，亦记人不次。」冤哉！(卷五三，页一八)
故妾虽老，年未满五十，必与五日之御。将御者，齐，漱澣，慎衣服，栉縰笄总，角拂髦，衿缨綦屦。虽婢妾，衣服饮食，必后长者。妻不在，妾御莫敢当夕。
　「必与五日之御」，男子五日一接妇人。「与」音预。郑氏谓：「此为诸侯礼，五日御九女？。」附会谬说也。「妻不在，妾御莫敢当夕」，郑谓：「避女君之御日。」尤谬。盖既以上分别夫人以下，两两而御、则是当夕矣。于此说不去，故又为此谬解也。又郑于此以「当夕」为「女君之御日」，而于小星之诗又引此文谓：「凡妾御于君，不当夕。」尤自露破绽如此。(卷五四，页三)
妻将生子，及月辰，居侧室，夫使人日再问之，作而自问之，妻不敢见，使姆衣服而对至于子生，夫复使人日再问之，夫齐，则不入侧室之门。子生，男子设弧于门左，女子设帨于门右。三日，始负子，男射女否。
　孔氏曰：「妻既居侧室，则妾亦当然。」按：侧室，妻暂居也，妾则常居也，何必言乎？(卷五四，页六)
国君世子生，告于君，接以大牢，宰掌具。三日，卜士负之，吉者宿齐朝服寝门外，诗负之，射人以桑弧蓬矢六，射天地四方，保受乃负之，宰醴负子，赐之束帛，卜士之妻，大夫之妾，使食子。
　按：桓六年左传：「子同生。接以大牢，卜士负之，士妻食之。」此与同。郑氏谓：「接为捷，捷，食其母。」甚迂。杜注谓：「世子生，以大牢之礼接见之。」亦未然。按：生子得以接续宗祀，故名接，其礼用大牢以飨祀。下云「接子择日」，是也。「诗」，孔氏谓：「持也，以手维持。」其说是。仪礼少牢「诗怀之」之「诗」亦同。郑氏训为「承」，未然。陆农师指为斯干之诗。方性夫谓：「使明诗者负子，期于能言。」皆凿甚。按：贾谊新书论悬弧之礼曰：「东方射东，南方射南，中央射高，西方射西，北方射北。」其说犹近理。此以中央为天地，夫射天则是商武乙也，而可训乎？(卷五四，页八)
凡接子，择日，冢子则大牢，庶人特豚，士特豕，大夫少牢，国君世子大牢，其非冢子，则皆降一等。
　上云「三日」，文在「接以大牢」之下。盖指下「士负之」以下诸事也。解者皆以「接子」亦为「三日」，则与此处「择日」矛盾矣，于是为之斡旋，是自误也。(卷五四，页九-一○)
三月之末，择日翦发为鬌，男角女羁，否则男左女右。是日也，妻以子见于父，贵人则为衣服，由命士以下，皆漱澣，男女夙兴，沐浴衣服，具视朔食，夫入门，升自阼阶，立于阼西乡，妻抱子出自房，当楣立东面。
　「夫入门」，此寝门也，故有阼阶。郑氏因上节言「妻生子，居侧室」，谓此为「侧室门」，非也。下文「妻遂适寝」，谓「复夫之燕寝」，与下「妾遂入御」同。不可误油为以前在侧室也。(卷五四，页一一)
姆先，相曰：「母某敢用时日祇见孺子。」夫对曰：「钦有帅」。父执子之右手，咳而名之。妻对曰：「记有成。」遂左还，授师子，师辩（「辩」字，原误作「辨」，今径改。）告诸妇诸母名，妻遂适寝。
　「执子之右手」者，即下「子能食食，教以右手」之意。(卷五四，页一二)
夫告宰名，宰辩告诸男名，书曰某年某月某日某生而藏之，宰告闾史，闾史书为二，其一藏诸闾府；其一献诸州史，州史献诸州伯，州伯命藏诸州府。夫入食如养礼。
　「诸男」对上「诸妇」言，犹男妇同族尊卑皆该之。下之「诸母」指「慈母」「乳母」之类也。注疏以「诸妇为同族卑者之妻，诸母为尊者之妻」，又以「诸男为举其卑者，卑者尚告，则告诸父可知」。如其说，上何以列「诸母」于「诸妇」下？此又何以举「诸男」而遗「诸父」？皆是自作漏阙耳。(卷五四，页一三)
适子庶子见于外寝，抚其首咳而名之，礼帅初，无辞。
　郑氏于上节谓「人君见世子于路寝」；于此节「适子庶子见于外寝」谓「外寝，君燕寝也」；于下节「妾将生子。三月之末，见于内寝」，谓「内寝，适妻寝也」。孔氏曰：「宫至之制；前有路寝，次有君燕寝，次夫人正寝。卿大夫以下，前有适室，次有燕寝，次有适妻之寝。但夫人燕寝，对夫人及适妻之寝及侧室，为在外。故郑前注云：外寝，君燕寝也。」注疏说是。陆农师谓：「内寝为适寝，外寝为路寝。」以郑谓「外寝」为「燕寝」为非。然则适庶既见于路寝，世子亦见于路寝可知，不将混而无别耶？故辨之。(卷五四，页一五)
公庶子生，就侧室。三月之末，其母沐浴朝服见于君，摈者以其子见，君所有赐，君名之。众子，则使有司名之。
　上节「适子庶子见于外寝」，此又言「公见庶子」者，既加详其礼，又以见「庶子自名」「众子使有司名之」之不同也。「众子」，孔氏谓：「众妾之子。」非也。陆农师曰：「经有世子，有适子，有庶子，有众子。适子，世子之母弟，众子，庶子之弟。」此说甚明。(卷五四，页一八-一九)
由命士以上及大夫之子，旬而见，冢子未食而见，必执其右手，适子庶子已食而见，必循其。
　郑氏谓：「旬为均。」非。朱仲晦谓：「旬如字。别记异闻，不待三月。」亦非。此承上言，谓由命士以上及大夫之子既见之后，自此每旬而见。盖有慈母及食母之类，示有期也。若下士及庶人，则妻自养子，其见无期，不必言矣。(卷五四，页二二)
冢子未食而见，必执其右手，适子庶子已食而见，必循其首。
　此谓天子诸侯见子之礼也。旧以上「由命士以上」三句合此为一节，所以于「旬而见」之文，从来不得其解，今正之。「未食」「已食」，当如孔氏谓：「与后夫人礼食之前后。」郝仲舆以「食」为「朝食」。按：上言卿大夫见子，具视朔食，岂有天子诸侯反未朝食而行见子之礼乎？(卷五四，页二三)
六年，教之数与方名。七年，男女不同席，不共食。八年，出入门户及即席饮食，必后长者，始教之让。九年，教之数日（「日」字，原误作「目」，今径改。）。十年，出就外傅，居宿于外，学书计，衣不帛襦？，礼帅初，朝夕学幼仪，请肄简谅。
　「内而不出」，以尚未有室，未理男事，常宜在家之内，勤学而不出也。「出」，如负笈从师、经营四方之类，又非「出就外传」之「出」也。(卷五四，页二五)
十有五年而笄，二十而嫁，有故，二十三年而嫁，聘则为妻，奔则为妾。凡女拜，尚右手。
　郑氏曰：「婉，谓言语也。娩之言媚也。媚，谓容貌也。」其谓「婉为言语」，谬。按：孔氏曰：「按九嫔注云：『妇德贞顺，妇言辞令，妇容婉娩，妇功丝枲。』则婉娩合为妇容，此分婉为言语，娩为容貌者，郑意以此上下备其四德，以婉为妇言，娩为妇容，听从为妇顺，执麻枲以下为妇功。」如疏之说，郑于「婉」字两处作两解。但欲迁就本文，不顾所解字义，前后矛盾，其不足凭如此。「奔则为妾」，如从媵，或买之，未有六礼，闻命即往趋焉，谓之奔。左传「疲于奔命」，是也。非是自往而奔，如所谓「淫奔」者。郑氏曰：「妾之言接也，闻彼有礼，走而往焉，以得接见于君子。」此误以「奔」为「淫奔」也。闻彼有礼，女子何以知其然？且以有礼之人而与淫奔之人合，安在其为有礼乎？又收皋逃亡之身，犯大律，其可笑如此。(卷五四，页三一)


第三册
本册辑校说明　
林庆彰
　　姚际恒的礼记通论，是他的九经通论之一。清初以来的各家书目、史志及地方志等，皆未见着录。独杭世骏续礼记集说加以着录，云「上中下三帖」，不注卷数。
杭世骏，字大宗。别字堇浦，浙江仁和人。生于得熙三十五年(一六九六)，卒于乾隆三十八年(一七七三)。乾隆八年，杭世骏以翰林保举御史，例试保和殿，世骏下笔五千言，条上四事，中有「朝廷用人，宜泯满汉之见」的话，乾隆帝读后大怒，下吏议交刑部拟处死。此时，侍郎观保上奏：「此人是狂生。」遂赐其免死归里。世骏回乡后，开一旧货摊维生，姚际恒的礼记通论可能是这时候买进来的。
由于杭世骏「放言高论」的个性和姚际恒不受传统拘束的思想相当接近，所以杭氏作续礼记集说时大量引用了姚氏的说法。从现存资料，可知姚氏礼记通论对礼记四十九篇的编排，与传统编排方式有所不同。柳诒征劬堂读书录说：
