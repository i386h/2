<!-- { "loadSidebar": true } -->
　　往嵗天子用事泰坛上帝降歆福祚昭答庆赐之泽覃及万方中外幽明罔不咸赖谓熹名秩有列内朝降以命书贲其祢庙顾念孤藐禄不逮亲祗奉明恩益深哀慕兹用斋祓致告寝庭钦惟神灵服此休显熹虽不肖敢不敬恭惟孝惟忠无或荒坠嗣有褒赐尚克嘉之覆其后人延于永世
　　第三男授官告家庙文
　　熹前任焕章阁待制该遇明堂大礼赦恩奏补第三男在已蒙圣恩授承务郎祗承先训蒙被赏延余庆所覃益深永慕
　　迁居告家庙文
　　熹罪戾不天幼失所怙祗奉遗训往依诸刘卜葬卜居亦既累歳时移事改存没未安乃眷此乡实亦皇考所尝爱赏而欲卜居之地今既定宅敢伸防告以安祖考之灵伏惟降鉴永奠厥居垂之子孙世万无极
　　致仕告家庙文
　　维庆元五年嵗次己未六月辛酉朔孝孙具位熹敢因时享昭告于祖考之灵熹至愚不肖蒙被先世遗徳获祗祀事五十余年嵗时战兢罔敢怠忽至于今兹行年七十衰病侵凌筋骸弛废已蒙圣恩许令致事所有家政当传子孙而嗣子既亡藐孤孙鉴次当承绪但又年幼未堪跪奠今已定议属之奉祀而使二子埜在相与佐之俟其成童加冠于首乃躬厥事异时朝廷察熹遗忠或有恩意亦令首及伏惟祖考拥佑顾歆永永亡斁熹不胜大愿其诸家务亦当计度区处分属埜等及诸孙息使有分职以守门户寻别具告而施行之熹之衰病势难支乆如以恩灵尚延喘息之间犹当黾勉提緫大纲不使荒頽以辱先训伏惟祖考实鉴临之谨告
　　告考妣文
　　孝子具位熹敢昭告于皇考太史吏部赠通议大夫府君皇妣孺人赠硕人祝氏熹不孝孤露垂六十年不能以时考次先君行实以表于墓迹其所由虽实有待然而怠缓不防罪已无所逃矣逮今晚暮衰病侵加改卜之谋始有定论乃克防绎遗文传之时事撰成行状一通粗以发明先君立朝议论本末而皇妣徳范梗概亦以附书将以请铭于故相退傅益国周公庶几有以阐潜懿昭示后来使子子孙孙劝忠勉孝以无忘考妣啓佑丁宁垂裕永久之意缮冩既成先事以告惟是荒塞之余不无阙漏熹不胜悲切皇惧之至伏惟恩灵如在鉴此哀诚则熹不胜千万幸甚谨告
　　时祭祝文
　　粤此季秋成物之始藐兹弱质维望以降【胡江切】永念劬劳莫伸报効昊天罔极悲慕何穷谨以云云
　　嵗祭祝文
　　气序流易嵗律将更追逺感时不胜永慕谨以洁牲刚鬛粢盛醴齐祗荐嵗事以某人祔食尚享
　　祭土地文
　　敢昭告于土地之神仲秋之月万寳将成蒙神之休幸兹遣免式陈菲荐用以揭防尚其顾歆永垂庇佑
　　又祭土地文
　　熹穷年奔走兹复奠居老幼无虞以及改嵗繄神之赖报事敢愆尚其顾歆永垂覆祐谨告
　　又祭土地文
　　维此仲春嵗功云始若时昭事敢有弗钦苹藻虽防庶将诚意惟神监享永奠厥居
　　夏云仲夏应期时物畅茂
　　秋云维此仲秋嵗功将就若时报事
　　冬云维此仲冬嵗功告毕若时报事
　　嵗云嵗律将更幸兹安吉若时报事【改末句为介以春褀】又祭土地文
　　春日载阳兹惟仲月式陈明荐用格神休尚其顾歆俾我无斁【气序徂迁时维仲夏气序徂迁仲秋戒秋冬序告中一阳来复】
　　墓祭文
　　嵗序流易雨露既濡瞻省【唐石改为载念】封茔不胜哀慕【唐石改为不胜载念】谨用清酌时羞祗荐嵗事【唐石改为荐其常事】尚飨
　　又墓祭文
　　嵗序流易雨露既濡念尔音容永隔泉壤一觞之酹病不能亲谅尔有知尚识予意
　　后土祝文
　　兹以暮春修祀先垅【余处改作按行丘垅】惟神保祐樵牧不惊敢荐馨香式昭报事尚祈鉴享永赖无穷谨告
　　又后土祝文
　　兹以春余有事先垅【唐石等处改为丘垅】载惟保祐实赖神休式荐醪羞尚祈据飨延于永久无有后艰谨告
　　又谒李龙学祠文
　　谨以释奠之明日致祭于龙学侍郎李公惟此庙学实公所迁人到于今追颂劳烈矧惟忠虑抑有前闻荐此芳馨岂専报享谨告















　　晦庵集卷八十六
　　钦定四库全书
　　晦庵集卷八十七　　　　　宋　朱子　撰祭文
　　祭籍溪胡先生文
　　呜呼哀哉惟公之生气温质良弱冠而学有志四方发轫蓬蒿至于临漳学承于家行着于乡乃献王府乃游胶庠中退而休客彼洛阳有隠其居维蜀之庄公乃束修踵门升堂一语妙契发乎天光浩然东归衡泌洋洋我箪我瓢我糟我糠或渔于溪或圃于岗水鲤鲜腴药頴丰长以是为养胡考寜康以是为乐逍遥相羊我心悠悠嵗月于荒华髪斑衣名闻帝旁弓旌鼎来聘币是将义不去亲欲隠弥彰乃降命书乃赐冠裳乃命典教于梓于桑学徒莘莘俨立成行謦欬未闻眉睫不式讹厥心炳其文章作人之功于今靡忘中秘之官典册是藏公晚而居羣儒所望陈谟帝前震声庙廊人曰先生允仁且刚旋反旧庐既夀且臧云胡不淑奄忽而亡呜呼哀哉惟我先君志行文洁有不吾侪一顾不屑而于我公所爱无斁岂面而朋所趣同辙纩息之言属以其孤公亦见哀不鄙其愚卜兆使藏卜邻使居择术使由求田使餔我壮而顽学无所至悔尤已多视公则愧公不谓然欲终诲之其言谆谆夫岂予欺南风之薰草堂昼寂方侍公言遽问公疾公啓手足我不及知遣使馈药公犹见之谓我当来命延以入我趋适至则已无及袒跣而入哭于寝门渊氷之戒竟莫得闻呜呼哀哉惟昔治命三公是托屏山倾頽草堂防漠幸公独存烂若星辰今亦往矣谁复仪刑呜呼哀哉人生百年谁则不死公有令名亦既夀祉全而生之全而归之公实奚憾后人之思呜呼哀哉尚飨
　　祭延平李先生文
　　道丧千载两程勃兴有的其绪山是承山之南道则与俱有觉其徒望门以趋惟时豫章传得其宗一箪一瓢凛然高风猗欤先生早自得师身世两忘唯道是资精义造约穷深极防冻解氷释发于天机干端坤倪鬼秘神彰风霆之变日月之光爰暨山川草木昆虫人伦之正王道之中一以贯之其外无余缕析毫差其分则殊体用混元隠显昭融万变并酬浮云太空仁孝友弟洒落诚明清通和乐展也大成婆娑丘林世莫我知优哉游哉卒嵗以嬉迨其季年徳盛道尊有来抠衣发其昬蔽侯伯闻风拥篲以迎大本大经是度是程税驾云初讲义有端疾病乘之医穷技殚呜呼先生而止于斯命之不融谁实尸之合散屈伸消息满虚廓然大公与化为徒古今一息曷计短长物我一身孰为穷通嗟惟圣学不絶如线先生得之既厚以全进未获施退未及传殉身以殁孰云非天熹也小生丱角趋拜恭惟先君实共源訚訚侃侃敛衽推先氷壶秋月谓公则然施及后人敢渝斯志从游十年诱掖谆至春山朝荣秋堂夜空即事即理无幽不穷相期日深见励弥切蹇步方休鞭绳已掣安车暑行过我衡门返斾相遭凉秋已分熹于此时适有命召问所宜言反覆教诏最后有言吾子勉之凡兹众理子所自知奉以周旋幸不失坠归装朝严讣音夕至失声长号泪落悬泉何意斯言而诀终天病不举扶殁不饭含奔赴后人死有余憾仪刑永隔卒业无期坠绪茫茫孰知我悲伏哭柩前奉奠以防不亡者存鉴此诚意
　　又祭延平李先生文
　　山頽梁壊嵗月不留即逺有期亲賔毕防栁车既饬薤露懐悲生荣死哀孰不摧慕熹等乆依教育义重恩深学未传心言徒在耳载瞻繐綍弥切痛伤筑室三年莫酬夙志举觞一恸永诀终天呜呼哀哉
　　祭魏元履国録文
　　人生而材乃克自贵材者亦多鲜或有志猗欤元履才英气豪凌空趠逺志节坚高爰自弱龄声华秀发事贤友仁其闻四达迨其中嵗考古验今订以经术益宏益深闻人之贤若获于已推之之情曷能已视人之阨若已挤之是振是拔力无有遗婆娑丘林嵗月迟莫聘币鼎来片言感悟谓当用世遂究厥施谁谓落落乃遄其归归来考槃于涧于陆慺慺之忠永矢弗告谓当暂愒寻复诏追谁谓一疾而讫于斯呜呼哀哉念昔交情兄胶我漆更攻互磨兄玉我石世途艰险孟门太行兄行我忧兄归我藏与兄同心谁则如我奚必梁丘君可亦可兄实高明卒监此心顾托警励琅琅其音诃佛诋巫考礼正俗奉承靡他葬又得卜长坂之阿兄所乐游孰云兹今有坟其邱谓我宜铭亦兄所寄行高文卑秪以为累日月有时渍緜束刍长恸寝门愧恨何如恭惟神灵尚记畴昔感此哀诚来饮来食蒌翣在门往寜厥宫没而不朽君子之终呜呼哀哉尚飨
　　祭何叔京知县文
　　程氏倡道英材景从逮罹部党门舘一空惟时东平志道诚笃请操拔篲甘委秩禄劲节孤忠遭难而发身没言存孰嗣其烈侃侃辰州受业于门举幡报徳亦取斥奔抱负弗施退讲于家兄克承之以振厥华惟兄天资高明峻洁干父承师允蹈遐辙稽经订史取友以端博闻约守惟义之安孝友静亷不絿不竞一试其能亦克有政令于湘土兹适问涂云胡不淑而陨其躯兄未病时过我精舍讲道论心穷日继夜既归而病函以书来千万永诀呜呼痛哉惟兄之明原始反终罔怛于化以病其公上念母慈下歉徳学逺忠极虑语简情慤兄子谓予盍铭诸幽外期永世知徳是求若兄之贤实我所畏惟其不能辞则靡愧呜呼痛哉昔我来斯兄出迎门罗列豆觞语笑温温今我来斯奠此空尊长号大恸兄卧不闻呜呼痛哉
　　祭刘参议文
　　惟公文足以取高科才足以跻显仕践中外三十余年呉蜀之乡自尉而令康新之郡由贰而専白首斑衣内既懽于荣养朱轓皂盖外益谨于承宣旋登王畿出参幕府人谓低徊而不偶公独逶迤而泰然方将告休天朝言归故里栖神乎香火之社玩意乎诗史之编何一疾之弗瘳遽百年之难料怅轜车之既驾倐丹旐以孤翩行路酸辛知名悼恨而况邦人与邑子孰不赍咨而涕涟呜呼哀哉熹以孤童早依仁里无所肖似独荷知怜登高冩懐毎缴纷而近后探囊搜袐或拏攫以争先以至发廪劝公筑仓移粟既同忧而共喜如合病以齐痊惟此好之难忘感余生而自悼举空觞而一恸聊永诀乎终天
　　祭汪尚书文
　　维淳熙三年嵗次丙申三月朔二十七日壬申从表侄宣教郎主管台州崇道观朱熹谨以香茶清酌致祭于近故端明殿学士尚书汪公之灵曰呜呼惟公学贯九流而不自以为足材高一世而不自以为名道尊徳备而不自以为得位高声重而不自以为荣盖玩心乎文武之未坠抗志乎先民之所程巍乎其若嵩岱之雄峙浩乎其若沧海之涵渟自秀发于妙龄冠伦类而独立中委弃于诸侯实天脱其羁馽迨壮嵗之来归曰良时之傥吾及曾墨突之未黔复吾行之汲汲汨东闽而西蜀亘万里而周流腾茂实而愈伟膺神圣之访求既铨综于天官又润色乎皇猷谓朝夕之畴咨即进陪于庙谋何儇媚之狡夫献功利之浮説公抗防而指陈请昭奸而堲絶事乃谬而不然吾何为乎兹列寜隠屏而就闲弭长骛之遐辙粤退司于闲舘遂遄反乎丘林托僧庐以静处或独往而孤寻眷尘编而寄懐若与世乎无心众徒叹公何其乐之独而孰知公为有忧之深伊有识之望公释东山而再起以卒究其所施俾斯民之咸喜胡彼苍之不可信曽不一老之慗遗忽堂堂而逝去兴殄瘁之悲诗熹也孤生叨尘末契辱教诲之殊常殆相期于国士虽不见者十年亦音书之相继不鄙谓其庸虚毎咨询而弗置兹逖闻于讣告怅失声而永号巾素车以即路越闽岭之崇高行踽踽而凉凉孰知有如予心之郁陶跪陈词而侑奠痛人师之难遭
　　祭柯国材文
