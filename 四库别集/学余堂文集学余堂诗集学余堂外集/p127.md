<!-- { "loadSidebar": true } -->
　　尢悔庵检讨以家在江南杨柳村作二句属耦长画率尔用韵缀巻后
　　家在江南杨柳村芰荷匝水复萝轩白头共是羇栖客怕听尊前説故园
　　家在江南杨柳村霜林满眼动归魂扁舟系处茆堂近笑指临矶旧竹门
　　和张荀仲先生枉哭家叔父四首
　　呜咽亲书堕泪辞涙痕直彻九泉知回思在日难分手百遍踌躇别去迟
　　伤心不忍复登楼旧日残诗壁上留扶病白头拚恸絶敬亭云树一时秋
　　何限交情共素襟死生辛苦范张心似闻欵欵遗音在重向楼前月下寻
　　生憎鉴水隔江南老去离防总不甘千里龙钟还挂剑延陵义重几人惭
　　再题王山长小像
　　坐客无氊未厌贫纫兰佩蕋楚灵均扪胸五岳难平却闲弄焦桐不语人
　　词赋丹青总绪余便便二酉腹中书平津賔客今时盛不信难容一仲舒
　　见彭羡门同年怀旧居三絶率尔次韵
　　药裹经心髩早华随人蹀躞御沟涯尘中何处寻春色昨梦山堂几树花
　　三春不雨百花愁韦曲蓝田满眼秋此日江城芳树里敬亭深翠满楼头
　　松屋云多触手披花溪卷幔读书时一官垂老不归去送尽春光却恨谁
　　偶同王侍读衍庵看海棠即次王韵
　　频年春事属谁家送客青门日又斜烂漫相逢禁不得凭阑深坐半楼花
　　把酒听莺计已迟花宫锦树自垂垂饱看三十年前事犹记韦公寺里时
　　老年不许重关情遮莫韶光过帝城何事东风太无赖几人春恨此中生
　　干戈休忆蜀川红携手犹怜一笑同膓断山园余老树丛枝冷亚石阑东
　　荅梅子翔渊公见怀用王阮亭侍读韵
　　东山诗伴久寥寥愁思春江带雨潮忽报梅花来驿使南飞客梦落双桥
　　絶唱连篇乂手成怀人长啸气纵横东风为尔吹惆怅重引乡心满蓟城
　　论文坐对北山时草阁平临宛水湄自笑生涯诗巻在迩来累月少新诗
　　柏枧东溪无限春山花相劝酒千廵旧时猿鹤应嘲我近许何人更结邻
　　寄题王汉侯畅心阁
　　槛水兰桡忆旧游龙湫天姥傍层楼主人爱客余豪兴谁共开襟在上头
　　朝飞云雾暮飞霞浦榭山斋次第花正是永和觞咏处兰亭终古属君家
　　题宋牧仲双江唱和集
　　坡公游处路重经讶许诗人共客亭留得官桥长好在使星曾伴少微星【君尝于使院池上搆小桥以待魏和公】
　　荔子桑花劝客杯匡云东送片帆回郁孤台畔休回首早卷双江雪浪来
　　王阮亭宋牧仲谢方山诸公偶集寓斋适高侍郎念东先生至即席见赠口号漫和纪兴
　　陋巷何当驻两骖却怜嵇阮共清谈先生自带一壶酒不待倾杯已半酣【公嗜苦酒故自取家酿一壶】
　　盘中惟有露葵羮惭被高贤説大烹冲口诗成杯在手清欢那复问侯鲭
　　奉詶高念东侍郎饷新橘用韵
　　洞庭嘉实碧云笼入手香生满院风安得容身如盎大此中长作对碁翁
　　携来十月正烟霜料理呼朋伴蟹尝纵使酸寒吾意足故乡一物九回膓
　　得姬人珠渊寄诗怜而和之
　　少难离别老何堪锦字传来泪一函莫为天寒愁北客梦中夜夜在江南
　　【附珠渊诗　雨滴梧桐秋不堪忆君谁共接清谈老天如识妾心苦北地风霜尽入南】
　　同馆汪钝翁编修假归
　　悠悠相聚别相怜不浅论文二十年头白何时重执手忽惊双泪落君前
　　闭门高枕谢公卿史笔纷纶数巻成特报
　　主恩臣力竭江臯天放歌行
　　金门兴嬾梦云沙襆被风轻二月槎妒杀长年相约定到时犹及牡丹花
　　尧峰别自五湖东竹径茅堂画舫通云壑逢迎猿鹤喜少微星果照呉中
　　送高少司冦念东先生归淄川
　　朝辞阙下暮山隈襆被行歌酒一杯莫道先生归去晩十年前已乞身来
　　东山再起志多违才应征书又拂衣喜脱朝簪官好在白头犹荷主恩归
　　晨趋阊阖每愁迟乂手官曹自咏诗此后闲吟高枕得山青云白卷时
　　中书廿四考何如把巻松根烂醉余仙佛髙谈长在口那知戴笠与乘车
　　斋厨滋味止虀盐此日归装转不亷虎穴鳯毛来万里无官有子一时兼【公冢君官黔中阻乱九年矣至是适归】
　　星轺见説登衡岳芒屩重看过岱宗海畔羣山青满眼杖藜咲指两三峰
　　淄水盈盈傍锦湖春来桃李覆菰蒲花前野酌容谁伴覔得香山九老无
　　诗篇别是髙常侍懐抱应同陶隐居来嵗春风刚七十归田余兴着何书
　　【附元唱　词人大雅是吾师莫笑金门曼倩饥我较昔贤归较好青门无此送行诗　吟坛韩孟防竒勲刻烛题诗晓漏闻它日相思何处好泰山云接敬亭云　讲堂聋瞆一时新白鹭青原泗水濵四百年来吾道在鲁斋今现再来身】
　　送蒋波澄
　　西陵词客共招邀三径无端归梦遥倘忆黄金台畔路濯缨应爱浙江潮
　　十年音驿断金沙学士门前有暮鸦【谓虎臣】在日怜君君念旧悬知问讯一停槎
　　哭茅一峰
　　哭君泪尽不胜情往事凄凉过半生才入金门又泉路天风都作断膓声
　　萧萧归榇冷斜阳药裹诗留字几行最是哀荣独絶处一时馆阁尽沾裳【时朝列诸钜公同年赠赙者百余人】
　　胪唱聨翩竞一时霜风先折好花枝归魂倘认家乡好多在潺湲宛水湄
　　放榜后知汤潜庵王蓼航宋牧仲三君之子并见遗怅然志憾
　　长就珊瑚铁网遗讵迷五色数偏竒它年腾逹非难事膓断知交欲泪垂
　　口号索黄祥符河鲂
　　缩项槎头风味长诗人雅咏美河鲂黄花劝酒思鱼鲙好问渔翁索一尝
　　到家题壁
　　漫夸金马玉堂身依旧相如四壁贫垂老承
　　恩真沗窃谁留鸿笔照千春
　　三年窃禄滞燕关衮衮长思林壑间昨日南归今北发含情一望敬亭山
　　戏示徐姬
　　姬人徐氏珠渊小字善怀江都人也初畧识字不欲令作诗间窃诵余作亦能为五七言句予善病尝累月宿别馆相值如客都无怨色生一女殇不复乳余悯而遣之辄以死誓药饵饮馔必手治以进事余廿余年矣予应召改官南人卧不习炕衰体不温既而老妻遣送来侍固止之不得曰聊以暖老于是暑则异榻寒则同衾牀笫之间邈若千里而柔谨有加曰君好自爱妾得为侍书女史足矣性厌荤血强半清斋家居或薄饮数杯既来京邸食贫间三五夕不沾酒茗饮欢然予不为太常之斋禁难遣白傅之杨枝未尽忘情笑示二诗
　　敢言天女伴维摩忍背春风奈若何倘似朝霞随玉局频年活计药炉多
　　偷钞诗句上罗巾甘掷红顔逐老身犹胜经年一相见隔河牛女可怜人
　　【附徐姬春日望北信作　九十春归感叹生黄梅时节乍阴晴香闺有泪无人见且倚阑干听鸟声庶祖母徐孺人生而端庄淑慎事先大父始终一循乎礼其侍疾刲股一节尢堪感泣先大父纂修明史积劳四载遂至成疾于癸亥三月疾大作孺人时从侍邸舍饮食药裹手为调奉每夜必潜自防香吁天愿以身代如是者匝月疾愈殆孺人自念曰岂天故不鉴予抑予诚未至也防中故有　关帝神像灵赫素着孺人于夜分时戒小婢持烛至神前黙祝哀祷者久之出利刃割左股寸许小婢在旁惊晲惟见神防内诸像森森欲动檐楹及墙角四周亦若有人林立俯视家人外舍廵宿者遥睇悉如是孺人昏仆于地恍闻神语曰汝之诚防已至但数不可易吾当为汝假百日期可耳勿过自苦孺人乃呜咽惊寤退舍以所割和羮进而人固弗知也是为四月初三夜自是先大父疾渐瘳且强飰如平日人皆为之称庆孺人顾隐忧不释恐神语或騐也闰六月之十三先大父忽以微疾弃世逆计其期适百日耳呜呼痛哉异哉始家人弗觉嗣小婢亦稍稍语人或询之孺人孺人惟漫以应之嫌自张也瑮防孤防孺人恩育凡朝夕居处悉随孺人一日从外塾闻客颂兹事归遂详叩所以且固请之孺人悲不语良久乃摩瑮顶然流涕曰汝孺子奈何必欲知此顾吾不忍汝讳也爰屛左右详诏如前且出示左股创痕宛然复持瑮大恸迄今追忆之其情事犹歴歴在目真为凄絶一时也天不我佑孺人于嵗丁卯方称四十觞遽弃瑮长逝呜呼痛哉孺人于先大父事之竭诚尽礼而瑮于孺人无毫髪报称抱恨宁有涯乎孺人故精文墨吟咏甚多原稿瑮皆谨藏箧衍编次成防行乞当代大贤笔序以授梓今集中附载者不过吉光片羽耳不肖孙瑮涙谨识】
　　倾盖亭
　　行经河甸复江津望古长思共语人多少高车空接轸昔人倾盖已千春
　　旧迹茫茫古道隅交欢脱赠道难孤如何永日高谈处传记当年片语无
　　题赵水星西湖小照
　　湖堤风柳夏泠泠谁卧沧洲是客星斗酒载将双屐去兰舟恰对两峰青
　　凭陵曾路丈人峰携兴闲听天竺钟竹坞松亭烟雨外不知若个得相逢
　　张荀仲前辈书来末附二絶句率尔奉荅
　　越水燕山万叠云十年华髪恨离羣长安书札堆盈案一纸魂销独为君
　　梦中曾共坐招提老去何能手重携两地相思无断絶三生旧路未应迷
　　题徐大中丞小照
　　隐囊乌几坐题诗轼辙郊祁又一时廿四中书书上考何如天壤大名垂
　　对客风流四坐春批鳞忧国不谋身谁知抗疏回天手依旧焚香把巻人
　　直笔沉埋董史余龙门去后复何如多公伯仲称能事寸管重繙七畧书【监修明史令伯兄先生又为总裁】
　　社稷臣如汲黯难风仪麟鳯立云端安危久系中朝望图画应传四裔看【史称契丹使至望见文彦博立于朝门却立改容曰此潞公邪真天神也】
　　漫题茅于纯册
　　乌程堪作醉乡侯底事长安汗漫游归去拥书髙枕得花溪旧有白华楼
　　客游终胜宦游闲别后重开氷雪顔留得文章嗣家学好传姓字满人间
　　为韩醉白题修禊图
　　千载何人复右军兰亭曲水恨空闻祗疑修禊当年客尚有遗民恰是君
　　病中答博问亭
　　长眠一月竟沉沦膓断亲交问省频欲报
　　主恩心未死九原今有再生人
　　病中忆卜塟处口占
　　生前叔父细商量山似梅花谷可藏但得幽魂相接近年年麦飰野花香






　　学余堂诗集巻五十
　　钦定四库全书
　　学余堂外集巻一
　　翰林院侍读施闰章撰
　　砚林拾遗
　　东谷李之彦作砚谱缙云叶樾作端溪砚谱襄阳米芾作砚史曹继善作歙砚説其散见诸书者不可枚举砚説备矣顺治壬辰夏以奉
　　命使粤肇庆府古端州也所寓郭外天宁寺咫尺端江聚砚为市旁诹叅校稍益旧闻作砚林拾遗一砚阬
　　端溪在肇庆府城南一名端江临江一山半浸水中凿石琢砚以穴深入水者为佳其石有层次率尺许为一层上肤下滓中为纯美阬近江者曰水岩色润如肤呵之成液其次距水畧逺曰朝天岩石色稍燥最逺者曰屏风背燥逾甚山之尾曰梅花阬下矣
　　一辨旧阬
　　吾乡秦正野尝署肇庆学博藏大石庙庑下发以赠余有砚工李氏跛一足最名谓之李拐老使眎之以水拭石惊曰水岩也余问果旧阬否工掉头匿笑曰阬何新旧因问之曰京师贵人耳食旧阬之説乆矣我土人不识也自有天地来即有此石石何新旧汉以前不通中国唐宋砚充贡官为监凿满贡数则封穴它毋得盗取一阬既尽更凿一阬故称新旧但眎水近逺不以新旧髙下也若旧阬浮上更凿之而深入得水气逾多则新胜旧矣今官家不禁藩镇有司日役百千人凿取无算葢砚房尽发时也公已得骊珠复何旧阬之羡耶
　　一取砚材
