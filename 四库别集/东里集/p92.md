<!-- { "loadSidebar": true } -->
　　息庵禅师吾庐陵胡忠简公铨之后名慧观息庵其别号也幼祝髪于七祖思禅师青原兰若师虚白镜公自童子而学儒释并进时乡先生陈宗舜春秋八十时来山中居一再月息庵师事之甚谨旦暮受教于儒籍博究既壮出防诸大方谒名师钜老以求进于释之道久而沛然有所悟入力脩诸已而深造焉尝防湖南及两浙所至善信归礼如云遂泝岷江登峨眉居蜀二十年蜀献王嘉礼之甚厚曰此实真道人也时府中官僚多老成名士皆折辈行与之交返而入闽以观于南海自藩宪大夫而下皆相敬之正统初至北京敬礼者加众遂合力建一刹于城之东北隅居之息庵止其中参谒问道者中贵人及士庶常满户外息庵端坐不轻出虽城中大刹未尝渉迹然嵗中尝三四过余余以乡里故亦尝一造之因睹其庭函香施供者相继踵戱之曰象教所云日中一食树下一宿与衣壊色者彼非耶荅曰学人假是致其诚吾圣人不云自行束脩未尝无诲吾亦惟其诚耳公何用观其外哉然顾眎其所贮萧然无长物惟忠简公及杨忠襄杨文节胡刚简四贤遗像余戯之曰不犹滞于相乎荅曰之数公名徳相髙皆山川之毓灵国家之元气斯文之命脉也且胡杨世好是四纸吾先人所寳吾敢忽忘哉余叹曰好贤重徳如此岂寻常离伦絶义自诡欺世以为髙者之伦哉无防闻其化去为之怊怅累日中贵人既相与塔藏其遗蜕而建刹以祀之其徒圆震尝辑师平素与求道者问荅之言为语録独清居士刘寛源将刻梓以传且求余序余故书吾素相知者于其巻首使观者知息庵平生所歴之槩与其实行决非茍焉如世之虚冒谈佛者所可同日语也
　　赠韩道纪序
　　今天下内自天子都城外及府州县皆置僧道官官有吏有印署文书上率而下承使各治其教之人各敬承其师之训而毋务乎外而又申眀之令无嵗不下所以重其教而仁其徒者恩至隆也洪武二十九年汉阳府妙观道士韩鸣善受命为道纪人皆以为荣鸣善独澹然如无所得惕然如有所不能胜人且以为惑余解之曰夫所为道之教守其真定其神不营营其私虑而富贵贫贱荣利一无所与乎已故澹道之教也今天子既命之官矣跻之九品之秩矣凡一郡之为道家者流皆俾我率而治之有不循于教不戒于律者皆我之责上之所以宠我命我如此吾一身犹惧弗治为辱矧一郡哉得不惕然有所不能胜矣乎吾闻鸣善常自然髙弟常公能以其教之法祷雨旸已疾疠而尤以敬事寡欲称则有得乎其师固如是者又闻汉阳一郡二邑唯妙一观居是观者唯其徒数人耳称其澹而无其所不能胜其足以敬承其师之训与圣天子之宠命永终不隳矣客有蒋立恭闻余言喜曰若是者不亦重可荣乎请书以为赠
　　杏园雅集序
　　古之君子其闲居未尝一日而忘天下国家也矧承禄儋爵以事乎君而有自逸者乎诗曰夙夜匪懈以事一人古之贤臣所以事其君也今之居承眀延阁者职在文学论思然率寅而入酉而出恭勤左右犹欿然虑毫分之或阙矧敢自逸者乎固其分之当然也若劳息张弛之冝则虽古人有所不废焉乃正统丁巳三月之朔当休暇南郡杨公及余八人相与逰于建安杨公之杏园而永嘉谢君庭循来会园有林木泉石之胜时卉竞芳香气芬茀建安公喜嘉客之集也凡所以资娱乐者悉具客亦欣然如释覊防濯清爽而逰于物之外者賔主交适清谈不穷觞豆肆陈歌韵并作于是谢君写而为图嗟夫一日之乐也情与境会而于于衣冠之聚皆羔羊之大夫备菁莪之仪洽台莱之意又皆不忘乎卫武自警之心可谓庶几古之人者题曰雅集不其然哉故遂序于图之次而诗又次焉

　　东里续集巻十五
　　钦定四库全书
　　东里续集巻十六　　　　明　杨士竒　撰跋
　　恭题三朝赐诰命刻石后
　　太宗文皇帝御天下二十有三年文臣皆未有得赐诰勅者惟永乐十年文臣得赐诰及封赠祖父母妻者尚书八人太子少师一人翰林则内阁之臣五人臣士竒亦与数焉盖时甚重之也仁宗昭皇帝初临御循洪武之制文臣考最者悉赐诰勅封赠而首及辅臣时制草已定上亲御宸翰于辅臣诰内増二语勿虑崇髙而难入勿以有所从违而或怠呜呼明圣之心二帝三王之心也臣祗事三圣赐诰凡十有五通永乐四通洪熈十通宣徳一通臣士竒心恒愧悚驽钝无庸不能效报万分之一上有忝于荣命然不敢忽也谨缮写刻石以永示子孙
　　恭题仁庙赐勅及诗刻石后
　　臣士竒始以翰林春坊兼职恭事仁宗皇帝于东宫至嗣寳位凡二十有二年以愚直特承恩遇愈久而愈加始终无间也呜呼宫车逺矣每捧诵向所赐勅及诗感恸不已谨録侍从来北京后所被赐者刻石以传前被赐者尚多先悉归泰和寳藏当别刻之
　　恭题宣庙赐勅刻石后
　　宣宗皇帝在位十年以臣士竒先朝旧人而烛其愚诚信任礼遇不衰益盛所被宸翰之赐多矣悉识玉玺右二勅宠恩尤重呜呼今鼎湖之驾不复时一启玩无任追惟感恸之至谨缮写先刻贞石遂恭识于下方
　　恭题天恩巻后
　　右臣士竒永乐八年五月十八日于文华殿陈情题本録副时太宗皇帝亲征北边仁宗皇帝监国南京中外政务悉聴令防裁处臣士竒以左春坊左谕徳兼翰林院侍讲留辅导同母之弟罗京闻北京种田之令寓书告别士竒将行盖不得已具此启陈情仁庙一再览之以示吏部尚书兼詹事府詹事蹇义兵部尚书兼詹事府詹事金忠右春坊大学士兼翰林院侍读黄淮曰士竒素无片语及私此当从之顾忠曰并永昌军役亦免之即亲洒寳翰题十九字于题本之后付给事中施行十九字即所得令防也又命忠速行永昌衞且令官给宪口粮脚力归天地大徳士竒之不肖何以能报也既拜恩命遂辞口粮脚力之赐及部牒至永昌宪先数月卒卫即日发遣宪妻子男女五口归泰和从京同居依先人之坟墓聚亲戚于里闬优游恬嬉于无事之域盖未尝一日忘朝廷保全之恩也京今嵗来省士竒于北京兄弟相对皆苍顔白顚每论往事感激之至零涕无已京请録当时陈情题本以垂示罗氏子孙遂并志其槩呜呼罗氏后世尚勉思力学务善持身保家以不忝朝廷之大徳于永逺哉
　　恭题朱孔昜所受勅命后
　　右宣徳二年翰林院编修臣朱孔昜所受勅命四道孔昜一道其父母妻各一道孔昜谨通録副以藏间属臣士竒识于后臣记忆永乐初诏求四方善书士写外制又诏简其尢善者于翰林写内制且出秘府古名人法书俾有暇益进所能于时孔昜兼工署书骎骎詹希元矩度风韵伟然杰出也一日上御右顺门召孔昜书大善殿扁举笔立就深荷嘉奬即日授中书舍人明日有防凡写内制者皆授中书舍人盖善书授官自孔昜始后北京宫殿成禁扁皆孔昜书遂陞编修又五年始授此勅编修史官也勅文首末则当时通命史官之词孔昜歴事四朝皆以法书被知遇受勅后无防陞春坊中允今虽老笔力愈劲苍然嵗寒松柏也位之所进殆未可量纶章之褒亦殆未止于此乎谨拜手识于后云
　　恭题谢庭循所授御制诗巻后
　　昔我宣宗皇帝万防之暇讲论道徳之余闲游艺书画时非厚重端雅之士不得给事左右永嘉谢庭循独见爱重恒侍燕闲盖庭循清谨有文毎承顾问必以正对尤精绘事每有所进必荷褒锡此巻其一也上素重官职不轻授未防进庭循五品为锦衣衞千户盖亦兼重其为人也今宫车逺矣庭循珍袭此巻甚谨以臣士竒宣徳旧臣间出示之臣拜稽瞻诵感恸歆艳并发于中有不能己焉嗟夫是赐也非庭循不能得亦非庭循不足以当猗欤盛矣若龙光寳气上烛云汉必有神物防持于永逺谢氏之荣岂有穷乎
　　恭书御试策题后
　　永乐十年三月上亲策礼部会试所选士第其髙下而臣刘咸中第二甲四名赐进士出身臣咸钦拜恩荣欣艳遭遇既以所被赐策题装潢为巻并附録所对文于后而属臣士竒识之是嵗二月臣士竒等奉诏考防试既鎻院五日特命礼部尚书臣吕震谕之曰其务精择必取实学庶防将来所用得人臣士竒钦承惟谨时天下士聚试者三千人得百人以进盖择之精者也士获预兹选固难矣至奉大对娓娓三千言皆中理道而预十人之选盖又难也咸可谓能言其所学矣然闻之非言之难行之惟难咸今有禄位为国家賛宪纲外藩必善推所学以事上莅下而仰副所用得人之盛意庶防上无负恩命下无忝科目臣士竒与闻圣谕谨拜手録载如前咸其顾念而懋敬之哉
　　恭题蹇尚书所藏髙庙御书后
　　右吏部尚书兼詹事府詹事臣蹇义为中书舍人时太祖髙皇帝为更今名亲洒宸翰赐之者也又三十有二年臣士竒得拜观焉天章昭回日华焕发散为庆云龙腾鳯翥臣士竒忘其僭逾敢窃防绎其说先儒朱熹释义之言曰心之制事之宜此以谓随所处而皆得乎其宜之道也盖在君为仁在父为慈在子为孝在臣为忠在朋友为信而与二帝三王之曰中曰仁曰敬曰诚实相表里义之为用大矣哉臣义初繇进士擢中书舍人其可以任重而致逺者盖简在上心久矣是时列官侍近者率一考再考輙陞迁以去独臣义更三考歴十余嵗不迁而眷顾之恩益盛岂非欲其朝夕左右以练达夫谟谋之精微政治之本末以为他日圣子神孙之所资乎自古帝王凡一命一令必为天下后世虑而欲付以重任者必授以要道臣义之所以名明圣之心其在于此乎其后臣义陞吏部侍郎皇上临御之初简任六卿即以为吏部尚书暨册立皇太子慎选辅臣又命兼詹事府詹事车驾屡幸北京皆留以辅监国所以付托之至重矣而臣义明达政务秉恭摅诚知无不言言必适宜雍容简肃于时倚重焉此诚出于皇上之明信而任之而必本于髙皇帝之明蚤识而预成之矣近世人主如宋太祖能蚤识张齐贤可为相既以遗太宗然必黜之于外俟太宗自用岂以诚待人之道观髙皇帝于臣义之事呜呼圣谟逺矣惟臣义钦承天宠所以图惟克终光逺有耀者继自今宜何如其至哉臣士竒与臣义同朝久且相知厚故愿有所祝规焉
　　恭题吕少卿钦和御制嘉禾诗韵后
　　永乐初太宗皇帝阅中秘书得太祖皇帝所制嘉禾诗命刻石摹拓装潢为轴赐诸王及京师三品以上文臣翰林近臣六人国子祭酒司业而止士竒时叨职内制亦预被赐凡当时被赐者皆献歌颂賛扬太祖皇帝神功圣徳始终敬天之诚与太宗皇帝表章先志惓惓继述之孝虽天地造化之妙有非绘画所能彷佛其万一然臣子至情固有不能自己者矣今获睹大理左少卿吕升前为山西按察佥事时所拟恭和之作诵之再三盖同乎臣子至情之不能自己者也升文学笃实践履端洁有忠君爱民之意盖士林所重云
　　恭题冯敏所藏赐名御书后
