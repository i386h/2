<!-- { "loadSidebar": true } -->
　　臣植言臣闻天称其高者以无不覆地称其广者以无不载日月称其明者以无不照【善曰礼记子夏问曰何谓三无私孔子曰天无私覆地无私载日月无私照此之谓三无私】江海称其大者以无不容【善曰礼记曰海不辞水故能成其大墨子曰江河不恶小谷之满已也故能大】故孔子曰大哉尧之为君惟天为大惟尧则之【善曰论语文也　翰曰大哉叹美之辞则法也】夫天徳之【五臣无之】于万物可谓广矣葢尧之为教先亲后疏自近及逺其传曰克明峻徳以亲九族九族既睦平章百姓【善曰孔安国曰能明峻徳之士任用之以睦高祖孙之亲也又曰既已也百姓百官也言化九族而平和章明也　铣曰圣人与天地合徳故曰天徳克能峻深也九族谓孙之亲也睦亲也】及周之【五臣无之字】文王亦崇厥化其诗曰刑于寡妻至于兄弟以御于家邦【善曰郑礼记注曰崇犹尊也毛苌曰刑法也郑云御治也寡妻寡有之妻文王以礼接其妻至于宗族又能为政治于家邦也　向曰化谓和穆亲族之化寡妻嫡妻也御理也言文王以礼接其妻至于宗族以为此政又能理于家邦】是以雍雍穆穆风人咏之【善曰毛诗曰有来雍雍又曰天子穆穆　济曰雍和穆美也风人诗人也谓歌其和美也】　昔周公吊管蔡之不咸广封懿亲以蕃【五臣作藩】屏王室【善曰左氏传富辰曰周公吊二叔之不咸故封建亲戚以蕃屏周室马融曰二叔管蔡也良曰管叔蔡叔周公之弟咸和也言周公以二弟不和故广封树亲戚以为王室之藩屏】传曰周之宗盟异姓为后【善曰左氏传曰滕侯薛侯来朝争长公使羽父请于薛侯曰周之宗盟异姓为后　翰曰周之为盟防列其次位皆以同姓居先异姓为后言此以劝亲】诚骨肉之恩爽而不离【善曰汉书宣帝诏曰葢闻象有罪舜封之骨肉之亲餐而不殊如淳曰餐或为散尔雅曰爽差也　铣曰骨肉谓兄弟也言虽有差舛不至离隔也】亲亲之义实在敦固【善曰礼记曰君子贤其贤而亲其亲向曰亲亲骨肉之义实在厚固】未有义而后其君仁而遗其亲者也【善曰孟子曰未有仁而遗其亲者也未有义而后其君者也　济曰言义士不后君主仁者不弃亲戚未有遗此道而行仁义者也】伏惟陛下咨帝唐钦明之徳体文王翼翼之仁惠洽椒房恩昭九亲【五臣作族　善曰尚书曰放勲钦明毛诗曰惟此文王小心翼翼汉书仪曰皇后称椒房诗椒聊之实蕃衍盈升美其繁兴九亲犹九族　良曰帝唐尧也钦敬也谓聪明之徳翼翼恭敬貌惠恩也皇后称椒房者美其繁兴也】羣臣百寮番休递上【善曰列子曰巨鼇迭为三番江伟上便宜曰上下郎吏计作四五番休　翰曰寮官递迭也言众臣百官宿卫当番以次休息递为上下】执政不废于公朝下情得展于私室亲理之路通庆吊之情展诚可谓恕已治人推惠施恩者矣【善曰论语子贡问曰一言可以终身行之者乎子曰其恕乎已所不欲勿施于人三略曰良将恕已而治人又曰推惠施恩士力日新　铣曰言我愿迭居宿卫则所持政事亦不废于公朝也展舒也私室谓私家也贺喜曰庆问哀曰吊恕已谓以已身度人言如此可谓推恩惠于亲也】至于臣者人道絶绪禁固明时臣窃自伤也【善曰左氏传曰申公巫臣奔晋子反请以重币锢之杜预曰禁固勿仕也锢与固通　向曰言兄弟所亲人之常道而今絶其端绪禁固谓不许朝拜也】不敢乃望交气类脩人事叙人伦【善曰毛诗序曰成孝敬厚人伦　向曰气类僚友也伦道也】近且婚媾不通兄弟永絶吉凶之问塞庆吊之礼废恩纪之违甚于路人隔阂之异殊于胡越【善曰蘓子卿诗曰谁为行路人淮南子曰自其异者视之肝胆胡越许慎曰胡在北方越在南方　济曰婚媾婚姻也不通谓不得相见也恩纪谓应有恩情相纪録处皆如路人也阂亦隔也言亲戚乖隔亦犹是也】今臣以一切之制永无朝觐之望至于注心皇极结情紫闼神明知之矣【善曰汉书音义曰一切权时也尚书考灵耀曰建用皇极宋均曰建立也皇大极天也崔骃逹防曰攀台阶闚紫闼也　良曰一切犹一防也春见曰朝秋见曰觐皇极紫闼天子所居也言我一防被制长无朝觐之望注结心情于天子之居神明知我心也】然天实为之谓之何哉【善曰毛诗国风文　济曰言此实天子为之也】退省【五臣作惟】诸王常有戚戚具尔之心愿陛下沛然垂诏使诸国庆问四节得展【善曰毛诗曰戚戚兄弟莫逺具尔孟子曰油然作云沛然下雨　铣曰惟思也戚戚忧思貌具尔谓其忧思于身也沛然喻恩泽也四节谓四时之节得展礼于君也】以叙骨肉之欢恩全怡怡之笃义【善曰论语子曰兄弟怡怡如也向曰怡怡兄弟和乐貌笃厚也】　妃妾之家膏沐之遗嵗得再通齐义于贵宗等惠于百司【善曰毛诗曰岂无膏沐　济曰膏脂也沐甘浆之属贵宗谓外戚及诸公也惠恩也恩向百司之官】如此则古人之所叹风雅之所咏复存于圣世矣【良曰古人叹谓大哉尧之为君以亲九族风雅谓鹿鸣棠棣之诗也】臣伏自惟省无锥刀之用【善曰东观汉记黄香上疏曰以锥刀小用见宿留】及观陛下之所拔授若以臣为异姓窃自料度不后于朝士矣【翰曰拔谓简贤授事也料度商量也言已之材用不在朝士之后也】若得辞逺游戴武弁【善曰蔡邕独防曰逺游冠者王侯所服傅子曰侍中冠武弁铣曰辞辞国逺游谓出征也武弁武士之冠】解朱组佩青绂【善曰礼记曰诸侯佩山玉而朱组绶苍颉篇曰绂绶也汉书曰凡二千石以上银印青绶　向曰组绂皆绶也言解诸侯朱绂佩将军青绶也】驸马奉车趣得一号【善曰汉书曰奉车都尉掌御乘舆车驸马都尉掌驸马説文曰驸近也　济曰驸马谓都尉也奉车掌御之官趣疾也言将立功绩疾取一勲号也】安宅京室执鞭珥笔【善曰论语子曰富而可求虽执鞭之士吾亦为之范后汉书岑彭谓朱鲔曰彭往者得执鞭侍从珥笔戴笔也汉书赵卭曰张安世持囊簮笔张晏曰近臣负橐簮笔从也　良曰珥挿也挿笔谓侍中职】出从华葢入侍辇毂【善曰刘歆遂初赋曰奉华葢于帝侧胡广汉官解诂注曰毂下谕在辇毂之下京兆之中　良曰华葢辇毂天子车饰也侍谓侍从】承荅圣问拾遗左右【善曰汉书曰议郎掌顾问应对又曰萧望之刘更生并拾遗左右　良曰荅谓应荅君命拾遗谓拾其遗阙于君之左右】乃臣丹情之至愿不离于梦想者也逺慕鹿鸣君臣之宴中咏棠棣匪他之诫【善曰毛诗序曰鹿鸣宴羣臣嘉賔也又毛诗序曰棠棣燕兄弟也毛诗曰岂伊异人兄弟匪他　翰曰鹿鸣诗篇名美君臣喜宴也棠棣诗篇名刺兄弟不睦也】下思伐木友生之义终怀蓼莪罔极之哀【善曰毛诗序曰伐木燕朋友故旧也诗曰矧伊人矣不求友生毛诗蓼莪曰父兮生我母兮鞠我欲报之徳昊天罔极　铣同善注】每四节之防块然独处左右唯仆所对唯妻子高谈无所与陈发义无所与展未尝不闻乐而拊心临觞而叹息也【善曰汉书曰中山靖王胜来朝天子置酒胜闻乐声而泣对曰臣闻悲者不可为叹息今臣心结日乆每闻幼妙之声不知泣涕之横集　翰曰仆下士言所对非贤难可与陈説申展故拊心叹息也】臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳【善曰列女传曰杞梁妻者齐杞梁殖之妻也齐庄公袭莒殖战死杞梁之妻无子内外皆无五属之亲既无所归乃就其夫尸于城下而哭之内诚动人道路过者莫不为之挥涕十日而城为之崩淮南子曰邹衍尽忠于燕惠王王信谮而系之邹子仰天而哭正夏而天为之降霜　济曰犬马植自喻也言人之诚不能动天若能动天天子应知我也杞梁妻其夫战死于莒城妻哭之城为之崩邹衍尽忠于君燕惠王信谗而系之邹子仰天而哭正夏而天降霜今我恳诚过于前人不见报应故曰徒虚语尔】若葵藿之倾叶太阳虽不为之【五臣无之字】光终【五臣作然】向之者诚也【善曰淮南子曰圣人之于道犹葵之与日虽不能终始哉其乡之者诚也　良曰葵藿草也倾叶于日然日虽不为光终是向日之诚心也】臣窃自比葵藿若降天地之施垂三光之明者实在陛下臣闻文子曰不为福始不为祸先【善曰文子曰与道为际与徳为邻不为福始不为祸先范子曰文子者姓辛葵丘濮上人也称曰计然南游于越范蠡师事　翰曰三光日月星葵藿但向日此言三光文家连言以属于君也福始祸先谓诸王皆不上表植独先表故云然】今之否隔友于同忧而臣独唱言者何也【五臣无何也字　善曰广雅曰否隔也尚书曰友于兄弟　铣曰否隔不通也独唱谓先陈表也】窃不愿于圣代【五臣作世】使有不施之物【五臣再有有不防施之物六字】必有惨毒之怀故栢舟有天只之怨谷风有弃予之叹【善曰毛诗栢舟曰母也天只不谅人只毛苌曰谅信也母也天只尚不信我也又谷风曰将安将乐汝转弃予　向曰惨毒犹忧怨也施惠言物不防恩惠则忧怨也　济曰只辞也余同善注】伊尹耻其君不为尧舜【善曰尚书曰昔先正保衡作我先王乃曰予弗克俾厥后惟尧舜其心愧耻若挞于市　良曰伊尹殷贤臣也余同善注】孟子曰不以舜之所以事尧事其君者不敬其君者【五臣无者字】也【翰曰言舜有圣徳能尽忠以事于尧岂事君得不敬其君者也】臣之愚蔽固非虞伊至于欲使陛下崇光被时雍之美宣缉熈章明之徳者【善曰尚书曰允恭克让尤被四表协和万邦黎民于变时雍毛诗曰维清缉熈文王之典尚书曰百姓昭明也　铣曰蔽闇也言我固不如虞舜伊尹然欲其光大被时和之美雍和也缉熈也光明也】是臣慺慺【娄】之诚窃所独守实怀鹤立企伫之心敢复陈闻者【善曰尚书传曰慺慺谨慎也战国防曰吴入郢樊冒勃苏潜行十日而薄秦鹤立不转　向曰楼慺敬也鹤立不转申也企举踵也伫乆也敢冒昧辞也言独守本国鹤立举踵以望恩泽也】冀陛下傥发天聪而垂神听也【善曰尚书曰天聪明求自试表云伏惟陛下少垂神听济曰自上听下曰垂听】
　　让开府表
　　羊叔子【善曰臧荣绪晋书云羊祜字叔子太山人能属文为中书郎陈留王立封钜平子世祖受禅加散骑常侍后以祜都督荆州诸军亊又为车骑将军开府仪同三司祜表让后以祜为征南大将军开府辟召仪同三司薨　良同善注】
