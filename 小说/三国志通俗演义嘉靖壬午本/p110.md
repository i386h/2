<!-- { "loadSidebar": true } -->
　　自古帝王，虽号称相变，爵等不同，至于褒崇元勋，建立功德，光启氏姓，延于子孙，庶姓之与亲，岂有殊焉。昔我圣祖，受命创业肇基，造我区夏，鉴古今之制，通爵等之差，尽封山川以立藩屏，使异姓亲戚并列土地，据国而王，所以保父天命，安固万嗣。历世成平，臣主无事。世祖中兴而时有难易，是以旷年数百，无异姓诸侯王之位。朕以不得，继序弘业，遭率土分崩，群凶纵毒，自西徂东，辛苦卑约。当此之时，唯恐溺入于难，以羞先帝之圣德。赖皇天之灵，俾君秉义奋身，震迅神武，捍朕于艰难，获保宗庙，华夏遗民含气之伦，莫不蒙焉。君勤过稷、禹，忠侔伊、周，而掩之以谦让，守之以弥恭，是以往者初开魏国，锡君土宇，惧君之违命，虑君之固辞，故且怀志屈意，封君为上公，欲以钦顺高义，须俟勋绩。韩遂、宋建，南结巴、蜀，群逆合从，图危社稷，君复命将龙骧虎奋，枭其元首，屠其窟栖。暨至西征，阳平之役，亲擐甲胄，深入阻险，芟夷蝥贼，殄其凶丑，荡定西陲，悬旌万里，声教远振，宁我区夏。盖唐、虞之盛，三后树功；文、武之兴，旦、奭作辅；二祖成业，英豪佐命。夫以圣哲之君，事为己任，犹锡土班瑞以报功臣，岂有如朕寡德，仗君以济，而赏典不丰，将何以答神祗慰万民哉？今进君爵为魏王，使使持节行御史大夫、宗正刘艾奉策玺玄土之社，苴以白茅，金虎符第一至第五，竹使符篇一至十。君其正王位，以丞相领冀州牧如故。其上魏公玺绶符册。敬服朕命，简恤尔众，克绥庶迹，以扬我祖宗之休命。勿复固辞。

　　魏王上书三辞。诏三报不许，又手诏曰：

　　大圣以功德为高美，以忠和为典训，故创业垂名，使百世可希；行道制义，使力行可效。是以勋烈无穷，休光茂著。稷、契戴元首之聪明，周、召因文、武之智用，虽经营庶官，仰叹俯思，其对岂有若君者哉？朕惟古人之功，美之如彼，思君忠勤之绩，茂之如此，是以每将镂符析瑞，陈礼命册，寤寐慨然，自忘守文之不德焉。今君重违朕命，固辞恳切，非所以称朕心而训后世也。其抑志樽节，勿复固辞。

　　曹操既王爵，冕十二旒，乘金银车，驾六马，用天子车服仪銮，出警入跸于邺郡。魏王商议立世子。操大妻丁夫人无出。妾刘氏生子曹昂，因征张绣时没于皖注：宛城。卞氏所生四子：长曰丕，次曰彰，三曰植，四曰熊。于是黜丁夫人，而立卞氏为正宫。第三子曹植，字子建，极聪明，举笔成章。操欲立曹植为后嗣。丕心怪之，乃问中大夫贾诩。诩教如此如此。但凡操亲出征，诸子送行，惟曹植称述功德，发言成章，左右皆钦仰，操甚喜之。惟曹丕但辞父，只是涕泣而拜，左右皆感伤。于是操疑植华巧，诚心不及丕也。丕使人买告近侍，皆言丕之德。操欲立后嗣，踌蹰不定，乃问贾诩曰：“孤欲立后嗣，当立谁？”贾诩不答。操问其故，诩曰：“正有所思，故不能即答耳。”操曰：“有何所思？”诩对曰：“思袁本初、刘景升父子也。”操大笑，就立五官中郎将曹丕为王世子。

　　冬十月，魏王宫成，差人往各处取果木珍奇之物。使人入吴地，往福建取荔枝、龙眼，温州取柑子。各处不说，且说一行人到吴地，见了孙权，传魏王令旨，要往温州取柑子。那时吴侯正尊让魏王，便令人于本城选了大柑子四十余担，星夜送往邺郡。至中途，脚夫正挑担而行，众人疲困，歇于山脚下，见一先生，眇一目，跛一足，白藤冠，青懒衣，来与脚夫作礼，言曰：“你等挑担生受，贫道都替你挑一肩，每担各挑五里。”但是先生挑过的担儿都轻了。众人皆疑。先生临去，与领柑子官说：“贫道乃魏王乡中故人，姓左，名慈，字元放，道号‘乌角先生’。如你到邺郡，可说左慈申意。”遂拂袖而去。

　　取柑人至邺都见操，呈上柑子。操亲剖之，但只空壳，内并无肉。操大惊，怪问取柑人。其官以左慈之言对之。操未肯信。门人忽报：“有一先生，自称左慈，求见王上。”操召入。取柑人曰：“正是途中所见之人。”操叱之曰：“汝以何妖术，摄吾佳果？”慈笑曰：“岂有此事！”取柑剖之，皆有肉，其味甚甜。但操自剖者，皆空壳。操大惊，赐左慈坐而问之。慈索酒肉，操令取之，饮酒五斗不醉，肉食全羊不饱。操问曰：“汝有何术，以至如此？”慈曰：“贫道于西川嘉陵峨嵋山中学道三十年，忽闻石壁中有声，呼我之名，及视不见。如此者十余日。忽有天雷震碎石壁，得天书三卷，名曰‘遁甲天书’。上卷名‘天遁’，中卷名‘地遁’，下卷名‘人遁’。天遁能腾云跨风，飞升太虚；‘地遁’能穿山透石；‘人遁’能云游四海，飞剑掷刀，取人首级，藏形变身。王上位极人臣，何不退步，跟贫道往峨嵋山中修行？当传三卷天书以汝。”操曰：“我亦久思急流勇退，奈朝廷未得其人耳。”慈曰：“益州刘玄德乃帝室之胄，何不让此位与之，可保全身矣。不然，则贫道飞剑取汝之头也。”操大怒曰：“此正是刘备之细作！”喝左右拿下。慈大笑不止。令十数狱卒拷之，但见皮肉粉碎，左慈齁齁音乎熟睡，全无痛楚。操取大枷铁钉钉了，铁锁锁了，送与牢中监收。操令人看守。只见枷锁尽落，左慈卧于地上，并无痕伤。连监禁七日，并不与食，及看时，慈端坐于地上，面皮转红。去人回报曹操，操取出问之。慈曰：“我数十年不食亦不妨，日食十羊亦能尽。”操无可奈何。

　　次日，诸官皆至，王宫大宴。正行酒间，左慈足穿木履，立于筵前。众官惊怪。左慈曰：“大王今日水陆俱备，大宴群臣，四方异物极多，内中欠少何物，贫道愿取之。”操曰：“我要龙肝作羹，汝能取否？”慈曰：“有何难哉！”取黑笔于粉墙上画一条龙，以袍袖一拂，龙腹自开。左慈于龙腹中提出龙肝一副，鲜血尚流。操不信，叱之曰：“汝预先藏于袖中耳！”慈曰：“即目天寒，草木枯死；任大王要甚好花，任意所欲。”操曰：“吾只要牡丹花。”慈曰：“易哉。”令取大花盆放筵前，以水噀之。顷刻发得牡丹一株，开放双花。众官大惊，邀慈同坐而食。少刻，庖人进鱼脍。慈曰：“此脍得松江鲈鱼做之尤美。”操曰：“千里之隔，安能取之？”慈曰：“易耳。”教取钓竿来，于堂下忽有一池水，慈持竿，顷刻钓数十尾大鲈鱼放在殿上。操曰：“吾池中原有此鱼。”慈曰：“大王何相欺也？天下鲈鱼只两腮，惟有松江鲈鱼有四腮：此可辨也。”众官视之，果是四腮也。慈曰：“脍松江鲈鱼，须得紫芽姜方可。”操曰：“汝可取之否？”慈曰：“易耳。”令人取金盆一个，慈于袖中簇簇然。须臾，得紫芽姜满金盆，进上操前。操以手取之，忽盆内书一本，题曰《孟德新书》。操取观之，一字不错。操大疑，以目视之，有杀左慈之意。慈取桌上玉杯，满斟佳酿，进操曰：“王上可饮此酒，寿有千年。”操曰：“汝先饮之。”慈遂拔冠上玉簪，于杯中一画，先饮一半，如水相似，劝操饮之。操叱之。慈掷杯于空中，化成一白鹤，绕殿而飞。众官仰面视之，左慈不知所往。操问左右，人报他出宫门而去。操令许褚引铁甲兵五百人追赶。褚即上马，赶至城门，望见左慈穿木履在前，慢步而行。褚飞马追之不上，赶到山中，见一群羊，慈立于羊群内。褚取箭射之，慈走入群羊之内即不见。褚将羊尽行杀之回去。时有牧羊小童守羊而哭，忽见羊头在地上作人言，唤小童曰：“汝可将死羊头都凑在死羊腔子上。”都凑了，左慈忽然跳起，将群羊百余只尽凑活。左慈拂袖而去。

　　小童归告主人，主人不敢隐，告于曹操。操画影图形，各处捉拿左慈。三日之内，城里城外，所捉眇一目、跛一足、白藤冠、青懒衣、穿木履先生，都一般模样者有三四百个。哄动街市。操令众将，将猪羊血泼之，押送城南教场。操令甲兵百余围住，尽皆斩之。人人各起一道青气，到半天聚成一处，化作左慈，招白鹤一只骑举云内，拍手大笑曰：“玉鼠随金虎，奸雄一旦休！”操令众将以弓箭射之。忽然狂风大作，走石飞沙，所斩之尸皆跳起来，手提其头，奔上演武厅来打曹操。文官武将掩面惊倒，各不相顾。当日鬼哭神嚎。曹操性命如何，且听下回分解。 

曹操试神卜管辂
　　当日曹操见黑风中群尸皆起，惊倒于地。须臾风定，尽皆不见。群下扶操回宫，感而成疾。后有赞左慈诗曰：

　　飞步凌云遍九州，惟凭遁甲自遨游。金盘当殿呈银鲙，玉盏飞空化雪鸠。

　　顷刻花开红影乱，片时果结翠阴稠。左慈施设神仙术，点悟曹瞒不转头。

　　又诗曰：

　　人言左道非真术，只恐其中未得传。若是真传心地正，何须物外学神仙。此言世传左道术乃不正之法也，非也。但恐人心不自正耳，故以此解之。

　　赞曰：

　　幽贶罕征，明数难校。不探精远，曷感灵效？

　　如或迁讹，实乖玄奥。

