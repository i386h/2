<!-- { "loadSidebar": true } -->
　　国录萧执集其在成均时所得文苑诸贤诗文下至数字手毕亦不敢废类而成轴既藏以自矜耀亦时出示朋徒夸诩之可以为好学尚德之士矣古之君子或闻名不识面则梦寐之间如或见之或不得及门受业则私淑于其徒若此甚众子式幸同时有所尊者焉有所狎者焉有宜友者焉有宜师者焉一展轴槩得其韵度如聆其謦欬视彼私淑与梦寐不尚优哉若其中禄命辨则宋公景濂先生以示刘仲修者也先生以硕学古道为一代文宗仆每得其文昼夜而读之文甞辱先生温接怀不能释古人云心慕乎追此人而已又云粲然繁星丽天人所敬者五行而巳其先生之谓乎昔甞读信国公文山集见其前两为白顾山人序其论禄命正如此以为以有穷之数系无穷之命一曰之兮为时十二一时之兮为刻八生人之品上有九十六举天下意之一日之生同时刻者贫富贵贱寿夭贤愚何啻亿万不齐岂局局于九十六品者乎积日而月而年其数皆可计也其验皆可同乎犹白顾山人不得宋公之辨而读之岂小补哉 

　　○跋萧寿椿菊隐说后 

　　余既为萧寿椿书此说又求识其后夫渊明之爱菊无间于幽显观其自癸已为州祭酒乙未距庚子为镇军参军乙巳为彭泽令在官八十余日自免去聀始终官途纔十三季尔显之曰岂多于隐之年哉性极冲澹有大志官居何啻野处悠悠然万物之表慕荣启期之能贫田子泰之能侠杨子云之能酒而尤慕诸葛亮王佐之才惜无其时耳视州县劳人直何足道斯诚真隐也已故周子云菊花之隐逸者也又云菊之爱陶后鲜有闻殆谓菊抱幽人之姿惟陶有之似之故深爱之非陶而爱者宜亦众矣苐不知菊视之如陶否乎寿椿读其宗丈之文宜以真隐为尚可也 

　　○跋岭南录 

　　古称信史疑史信固史也疑亦不可不谓之史然有疑可传者有疑而不必传者则系乎其人焉余观刘君子高岭南录殆信者必可信疑者必可信疑可传者固多出前志之外而不必传者有以破千古之谬与讹以俟来哲岂有涯哉如潮之盈虚消息一之于月月之所临则水往从之而东海之侯异于南海钦廉之湖朔望大潮谓之先水日出一潮谓之小水琼海之潮半月东流半月西流且不系月之盛衰此可传之疑也辨铜皷断不出于马伏波辨陈雷公之事以正丁谓之非辨蒋炳文之承误而知以雷名州乃取于雷川辨龙毋祠谓本祠秦媪而斥其五龙天妃之为妖此不必传且足以破千古之谬与讹者也他多有之始举其大者一二以见志呜呼安得言史皆如是哉昔太史公尚不免寡识轻信之讥使尽如子高岂有好奇之过哉嗟永再三聊题其末 

　　○题七贤啚后 

　　右晋七贤啚吴兴钱舜举放唐阎立本所制者也始以刘伶阮咸次嵇康向秀次阮藉终王戎山涛刘伶最旷达不拘史传苐着其酒德颂可见咸妙觧音律尤善琵琶甞以大盆盛酒相向酌取有群豕来共饮之咸接去其上仍共豪饮嵇康好服食之事以为神仙禀之自然非积学所得至于导飬得理则安期彭祖之伦可及允为名言所与神交者陈留阮藉河内山涛等世所称竹林七贤者见诸康传中阮借着大人传以三公九牧皆为裈中之虱本有済世大志属天下多故多士少全由是不与世事酣饮以为常文帝初欲为武帝求婚于藉藉醉六十日不得言而止其人可知向秀清悟有远识庄周着内外篇秀为之发明奇趣其后郭象因得述而广之若夫王戎慕蘧伯玉之为人与特舒卷虽位緫台司而委事僚寀间乘小马出游见者不知其为三公也山涛为吏部典选十二年甄拔人物各得其当时称山公启事吴平之后与卢钦论兵以为不宜去州郡武备帝称之曰天下名言也而不能用呜呼是七贤者其高致虽大小各殊然皆皜皜乎不可尚已及宋颜延之出为永嘉太守意甚愤怨乃作五君咏以述竹林之胜而山涛王戎以贵显被黜盖有激而然非定论也古之君子固有身处庙堂心存岂壑岂可一槩而论今观此啚诸贤高致宛然如生舜举所云流俗无轻议者当矣及覆观之阮咸出塞之音嵇康广陵之散安得复起斯人于九京一闻其慷慨激烈之余韵乎安政萧君其珍袭之 

　　○书锺实可墓志后 

　　儒与医同轨而异户医特儒之一技耳耻一物不通者儒也达人身天地五行者医也然而各造其极厥难其人焉长沙太守张机抉内外经秘要为论欲人易晓令儒流读且不能句矧医流哉故儒不精则医不神余读翰林王公相为处士锺君实可志铭又读寻阳张羽撰实可哀词模鴈其人如生不独能儒而医又能奋儒者之勇以除乡邻暴客行儒者之仁以拯乡邻饥溺此其用心皆儒也其庶矣乎王公之志称其潜心于医益造乎微遇疾不以贫富与成药不责其偿大疫则躬视而治疗之贫者并遗之薪米此庞安常之所以为仁也张君哀词称其尚义贱利茹强跻弱忘生借躯急人之忧众圜我觚乐于龃龉此汉士之所以为侠也凡若此者夫岂寻常庸医师所及哉吾故曰其用心皆儒也因王君子与以二文见示故书其后如此云 

　　○书静安刘氏族谱后 

　　沙溪刘君静安与予盖数十年之交自至正之季淮蔡倡乱余甞以沙溪为桃源托以避者数年无恙无何游兵四出沙溪不支余又走兴国为桃源乃桃源复不在兴国于是以聘入韶州焉与静安疏阔盖久矣暨余旅韶归复与静安相见相劳苦外且审静安岿然如鲁灵光之独存复能保障其乡邻屹然如中流砥柱鸣呼贤矣哉暇日以其手编族谱示余曰畴昔避乱出走惧斯谱之不保也爰取击累墙而以谱置诸整内及事定来归毁墙碎整以求之幸而得存然破烂剥蚀则命馆人补完而详勘之又命改书而齐整之于是十五世之源委备录于今而可传于后志亦悲矣先生忍能不为之述其槩邪余阅谱自一世九承事为君始祖十世司阁为君高祖十二世梅轩为君祖父十三世荣为君显考皆隐德弗耀而有光于承弗者也呜呼刘氏之显近而论之则更生天禄藜光精忠耿耿当为称首而厯代闻人表表史传亦何可胜数为其族子族孙者可不自励哉此余所深望于静安者也抑余与静安贤侄百川氏有笔墨之好有骨肉之情而百川高蹈物表不与世事接者十余年殆仙也敬叙兹谱幸以示百川焉 

　　○书柳主簿番禺卷后 

　　右番禺赠柳侯诗文一卷柳侯宫归至泰和留止出以示余余读之叹曰泰和柳侯之桐乡也其民思柳侯如思父母见柳侯再至如见父母重来则番禺之民眷眷可知其士之形于歌咏也固宜矣昔侯之宰泰和也岂弟之政宽猛适中温良之度爱恶得正宽而不失于纵故疆御折伏猛而不至于苛故鳏寘攸宁爱其人必其真可爱故敬不谬而惠不汍恶其人必其真可恶故法不玩而威可惩小大各得远迩胥庆以故遗爱至今愈久而愈新已去而不忘也番禺广州之壮邑也上有省治之统临次有风纪之廉察次有大府之驱迫以一县而听命三司焉不其难乎柳侯任主簿遇事之不可者辄犯颜昌言于其上不顾身之艰危惟虑事之不当以求其是之归此泰和之所旡而番禺之独有者是宜宝安赵晦赠言以为领邑教数年见其能守聀胜任者惟士先张公为邑簿及柳侯二人而止耳呜呼才之难如此哉卷中七言古诗如赵讷五言选体如李昕尤佳致可诵自余诸贤以及诸生亦皆不凡信乎番禺之多才子也嗟嗟乎柳侯昔宰太和为其易継簿番禺为其难然皆恢恢乎游刃于余地焉然则而今而后焉往而不可行吾志哉故书诸卷末以俟 

　　○书飬蒙刘先生墓志后 

　　北平宪副使刘君子高志其从父食蒙先生之墓自幼至孝出处风槩备悉其苦节坚志甘澹泊如饴处贫素而裕盖其天性则然而问学之力足以行之殆逸民而独行者欤志称其甞以易经一试有司弗合过东湖拜徐孺子祠而归即扫除科举习以经学教授乡里高山仰止景行行止为何如邪昔须溪先生记孺子亭有曰孺子东湖之孔明也实千古名言由今论之殆躬畊南阳之孔明欤方其隐南阳也有桑八百株蚕而衣虽百口无寒有田十五顷耕而食岂止一家无饥诗曰彼君子兮不素飧兮盖不稼不可得禾不狩不可得貆孺子非其力不食其心盖出此也先生筑书楼曰勿高大令子孙可葺也人以舆马相候曰吾安于徒步何有贵习也人有谈仕进气焰者辄掩耳曰母污我也此其去东湖孔明岂远手哉先正曰孺子东湖之孔明余则曰飬吾西昌之孺子惜子高死莫可吾言如志于墓铭后以归其令子夔藏之 

　　○书刘子卿诗藁 

　　欧乡代有闻人今年识刘徐子卿年甚富气甚张学甚劬而尤善工诗间适其馆几上太白集也自言于诗人酷慕是家余惟诗各一悟觧各从其天分审慕是也即天分已近充以问学斯成名家朱子甞言太白诗非旡法度乃从容于法度之中睈于诗者也慕之者徒狂嬉怒攫颠倒参差无天分固不可旡学力尤未易郭功甫尚未自然矧李赤辈哉为太白有道涵飬以昌其气高明以广其识汗漫以致其约脱略以通其神矣然故其论超然其趋渊然其韵飘然纵不踖其奥亦不辱其门鲁人善学柳下惠是矣甞观庐山来秀堂帖刻太白藁数叶其窜改处一字屡易者甚不苟至天若不爱酒一章则全改定宜其精绝掩出今古非率意肆口所作也益见朱子之言信哉读子卿拟古乐府数篇风气日上咄咄逼人葢太白高古通汉魏而子卿拟之好之异时奏黄锺而破瓦釜斥翡翠而掣鲸鱼非子卿而何吾故书所闻以致愿望子卿幸自爱也 

　　○书王伯允诗槀 

　　伯允茂才以其录稿介予评之予吟多率且曰就退茂才殆将起予者乎辄以鄙见间评一二而复之曰学诗必自拟古始虽李杜亦然拟之而不近未也拟之而甚近亦未也初若甚近则几矣其终也甚不近而实无不近则神矣茂才负锐气不可苐二出一语不肯寻常录槀中选体唐律思致清声调熟三妇词蚕妇吟雨渔歌等效张藉王建得其风骨极可讽咏乐府自尊酒行至关山月诸篇足称拟古者乃若诸七言长歌气猛语激愤嫉多而雍容少略收敛涵蓄则尤为佳也茂才由此其轨广学以大之精识以超之何患乎不神也哉起予既多因书以志卷末 

　　○书谢子良诗轴后 

　　右诸贤显诗一轴为淘金驿令谢君子良赋也子良锺清江碧嶂之英揽青原白下之胜所交行人过使非名卿巨公也则智勇御侮之才能识时练事之俊杰也无簿书之系供亿之劳而有从容暇豫之适恒有益于身心而恒不得怨于上下在百司独驿令冣优故子良自况为清隐信哉客至谈笑觞咏鸥鹭风月无时不在水木清华幽思入微又得蔡君谟法书酷意临摹挥染大字终日忘倦可谓知所重矣驿令云乎哉诸贤赋咏咸羙子良质厚而文深近求而远到仆以为知言不赘赋独题其后云 

　　○跋梁仲文昔游行卷 

　　仲文以公瑾英发之年将北游燕赵之都则以国步多艰而阻及王气在南冯唐易老又不得与江左夷吾并驱徒感今怀昔时时记忆往者名公赠言长吟朗咏以自慰而已虽然游以心不以迹以迹者穷年而不周未老而已倦以心者古人观画卧游千里一咫是也岂特观画为然地志山经之所藏载稗官野史之所出山河皆可日覩形势皆可意会苐一舒卷而得之此亦卧游也虽老而徤行风为轮而蓬为蹄矣即漆图吏天游何远仲文尚仪图之 

　　○书徐仁甫存愚卷后 

