<!-- { "loadSidebar": true } -->
　　卧闻孔雀叫喜兹秋日晴淩晨唤艓子随意横塘行双桥背城郭山水相映清刈稻时未了极目黄云平穟重风乍拂入耳瑟瑟声道遇两禅客髙话怀抱倾矮屋就破寺野饭惟蔓菁昼公天童裔法海呿长鲸余事作诗老座与石门争【谓孟举】藻师后来秀颇号琴理精为我皷一曲幽韵流茅楹落日催返櫂霜月当头明缓缓歌水调无使宿鹭惊
　　寄查梅壑
　　谁擅书画塲元明两文敏华亭得天授笔墨絶畦畛梅壑黄山翁老向竹西隐崛起艺苑中华亭许接轸昨摹平原帖丰骨何遒紧更图狮子林嬾瓒韵未泯只今年八十抵掌谈牝兴发自清夜深杯每独引当其挥洒余巻轴如束笋破纸及断缣求乞无逺返闻君初生嵗上与华亭凖印镌后乙邜好事供一听【梅壑与华亭同干支尝镌一章曰后乙邜生】维余托同调思君忧心慇一官坐束缚欲往愁靽靷因风寄此篇望气等闗尹
　　示族子
　　庄敏山頽后于今已百年何人复其始维尔得诸天守口三缄在穷经一榻穿白头竹林叟嵗晩借周旋髙江村詹事舟过吴阊得纵观所藏书画临别以董文敏江山秋霁巻见赠作歌纪事录巻尾
　　昭代鉴赏谁第一棠村已殁推江村五年当湖暂休沐摩挲巻轴穷朝昏昨嵗寄我销夏录云烟过眼实弟罤今年奉
　　召北赴
　　阙书画船泊胥江滨相见不暇作絮语珊瑚之网出异珍金题玉躞得未有倾囊倒箧纵横陈巻舒宁辞胝我手耸肩静对不欠伸三日眠食为之废有时大叫忘主宾富春山图袁生帖无上妙迹欣相亲枫桥祖席兴不极华亭画巻许更扪烟江【烟江疉嶂图】秋霁两奇絶气韵生动真天人秋霁长不满三尺髙丽表纸光如银一重一掩师造化一树一石絶防尘从来诗理即画理芙蓉朝日相鲜新跋云古人不我见大痴心折定九原朱印灿灿色夺目【朝鲜国王印】点缀更足重璵璠先生好我举相赠题识数语情弥敦欲辞不得拜命辱包裹脱我衣与巾要我长歌记胜事报辞良愧薄且贫归来重展烛屡跋缺月光射莓墙根苦吟攒睂作山字句虽不警事则真录入巻尾更寄似此诗此画争千春
　　嵗暮池上用韩子苍次胡元茂馆中直宿韵
　　文书拨不开几废食与眠锁印揩老眼拟向山水看东轩坐朝霁小池风生澜偶折邓尉花载泛尧峰泉吟怀忽跌荡咫尺烟波寛惟有池上鹤刷羽同清寒
　　论画絶句二十六首
　　真赝何须苦辨之邢夫人至尹能知夜无灯火分明在此语虽夸理未奇【余尝云黑夜以画画至摩挲而嗅之可别真赝】
　　退谷先生【孙侍郎承泽】许数过髙斋三雅共摩挲偶披五石瓠中目始恨当年未见多【侍郎以杨补之竹赵子固水仙王元章梅为三雅因以名斋五石瓠为刘织着】
　　棠村【真定梁相国】座上见闻新好古应知自有真一语殷勤忘不得别来长叹巷无人【真定札中语】
　　坡于摩诘无间言山村小幅曽拜观天水【徽宗】对题有断句忆之日午忘朝餐
　　宣和供奉王希孟天子亲传笔法精进得一图身便死空教肠断太师京【希孟天姿髙妙得徽宗秘传经年作设色山水一巻进御未几死年二十余其遗迹只此耳徽宗以赐蔡京京跋云希孟亲得上笔法故其画之佳如此天下事岂不在乎上之作之哉今希孟已死上以兹巻赐太师臣京展阅深为悼惜云】
　　夏山待渡客争谈未覩令余抱此惭龙宿郊民典型在长虹贯月自江南【皆北苑名迹】
　　李成闗仝两巨手少年曽见长安中名家掩映数十辈彷佛大海当廻风
　　蟹树枝鬼面石河阳大幅太行图挂起淋漓元气湿真成惊倒倩人扶【小米自题潇湘图云壁张此画定惊倒先请倩人扶箸君】
　　密雪烟岚留寳轴【芦汀密雪烟岚欲雨二图】惠崇僧及巨然僧漫言笔墨寻常事此际同叅最上乘
　　鐡网珊瑚鉴赏真清河氏亦有心人钞来秘册珊瑚网耳目连朝总一新【朱存理着鐡网珊瑚张丑着清河书画舫砢玉着瑚网】徽鹰韩马戴嵩牛学语小儿也妄收谁知别有句龙爽已向公麟踞上头
　　平生不识洪谷子余子丹青各有长却讶华亭真放胆竟从酒肆贬长康【董文敏云余从檇李项氏见顾长康画直酒肆中物耳】
　　坡仙十指县槌后怪石枯槎尔许奇涪翁句子君知不海内文章非画师
　　二米落笔天机到元晖得意图云山【元晖有云山得意巻】画本何处任橅取金焦烟雨空蒙间
　　中丞撰述寄吴门【卞中丞永誉著书画考】书画源流费讨论今日快披消夏录一时雅尚又江村【髙詹事士奇】
　　南宗老笔一峰孤貌得虞山气韵殊屏幛迩来橅仿徧何曽梦见富春图【子久有富春山图】
　　梅沙弥得巨公传竹石萧踈也可怜偶吟一片江南雨清絶襄阳孟浩然【梅道人自题画竹云凉风起研池叶叶秋可数京华客梦醒一片江南雨】黄鹤山樵吾最许风流不愧鸥波甥青弁一图文敏拜【董华亭】谁其继者虞山生【王翚】
　　倪画有无分雅俗江南好事重云林狮子林图最烜赫橅本犹抵双南金【查士标临本最佳】
　　国初以来推具眼栎下【周公亮工】禾中【曹公溶】两侍郎鹊华秋色看题识更为禾中一瓣香【曹防松雪巻云画似辋川图书似黄庭经此巻实传书画衣鉢】
　　崋原雪景特雄奇笔底全将造化窥韩碑杜句取相况解道文人即画师【青门邵长蘅曰余曾见范寛雪图博大雄奇譬之诗文则杜之北征韩之准西碑也宋邓公夀画继云画者文之极也其为人也多文虽有不晓画者寡矣其为人也无文虽有晓画者寡矣】
　　画手吴中旧擅塲衡山大雅石田苍解元真迹今寥落片纸犹生琬琰光
　　辛苦仇生学大李画时鼓吹不闻喧【见董文敏画旨】怪他小册临摹好风致超超又宋元
　　一对珍图一洗心个中大是少知音偶拈旧话成新句风雨空窻细细吟【一贵官语余曰骨董中镜与剑差足取以有用也最无用者惟画乎余笑曰公好官请以官喻凡抱闗击柝各有所司所谓有用也若宰相无专职而百官之职皆其职如公言则宰相最无用矣世间衣服饮食宫室皆用之适吾身独画用之适吾心当尘坱劳劳中忽展名画便如置身长林巨壑心为一洗或对古名贤髙士则肃然起敬画虽一艺其用最大愿公勿轻议也】
　　华亭天授非人力六法何妨有未工多少画家三昧语留题断纸故麻中
　　不薄今人爱古人眼前谁渉宋元津画中九友王翚在【吴祭酒伟业有画中九友歌】白首多年奉
　　紫宸
　　近世画家专尚南宗而置华原营丘洪谷河阳诸大家是特乐其秀润惮其雄奇余未敢以为定论也不思史中迁固文中韩桞诗中甫愈【子美河南巩县人也】近日之空同大复不皆北宗乎中丞论画最推北宋数大家真得祭川先河之义足破聋瞽予深服之其诗之工又无论已士祯评
　　孙绍逺辑声画集分题画观画门而无论画之作窃谓杜子美郑公粉绘曹霸丹青一絶即论画之倡矣商丘中丞于簿书堆案之日作论画絶句诗才二十六首而古今画家雅俗工拙髙下之殊流派之别尽括其要中丞鉴赏妙天下暗中摩挲缣楮能别伪真余尝叩其故中丞笑而不言今论画诗出未免以金鍼度人矣彛尊防
　　以诗论诗滥觞于少陵六絶句金源元遗山广之为论诗三十首颇传于世明人转相橅仿作者愈多画苑一途自唐至今有题画而无论画漫堂先生倡为论画絶句如干首理矜创获致标新隽譬之逹摩西来独开禅宗矣那得不传诗格踈老故自得浣花神韵在遗山上也诗成命蘅防次因题其后长蘅防乙亥元日雪同子湘山书试手为长句
　　去嵗春雨兆有年长句曽冩述鹿轩今年元日更快意开门大雪来漫天五更的皪晃冠佩向晓飘瞥迷市廛朝正已罢掩戟户平铺曲径添静便登楼一望飞鸟絶穹窿防岝何处边方塘波溢石欲没小梅湿重香微傅打麦获稻事可必田租之半况已蠲青门客园两诗老竞呵冻笔吟耸肩吾山香海待临眺欧公白战聊周旋诗成呼酒浇利市我醉欲枕印簏眠黄昏檐溜滴不止风吹街鼓声阗阗
　　【附】前题同赋　　　　　　　　　邵长蘅
　　王正元日斗挿寅夜半跌荡开天门真官羣帝朝正散骖龙猋歘周八垠太皥执规挟冥呵嘘滕六供骏奔下视人世桑田万万顷要栽玉禾成琼田天明啓扉目花园林琪树纷便娟池塘冰开已绿净鹅毛片片销无痕沿池拳足立双鹤缟翅映色増鲜妍田夫三白笑吓吓传闻吉语占丰年元公祝厘归未旰牙门扃钥屏嚣喧欧苏白战郤寸鐡聚星堂客继者难公诗先成得好句小梅湿重香微传【即先生句】从以鲛珠一百五逬圆颗颗光照盘亟倾凿落浇冻笔羊角灯射晶光寒印瓿赤泥压重碧饤饾海物兼咸酸我老倔强怯大敌防旛欲竖仍逡巡开春风日晴即佳梅花烂漫不隔旬茶山吾山千万树待公褰帷来行春此时从公勇当贾錭防玉雪酬冰魂
　　黄山松石歌寄金仁叔将军兼索子湘和
　　黄山松石天下无好事往往绘作图千岩万树不到眼刻意摹冩徒区区茸城将军胸次别逺道移取来﨑岖石一拳耳俨千仞松不满尺盘两株盛以巨盎置铃阁珍比七尺红珊瑚今年移镇向闽海临行辍赠及老夫鸭觜船载入廨舍宾客咋舌儿童呼吟窝得此良不俗大笑今我官岂麤南荣相对坐竟日看山读画同欢娱石也以松为毛髪松亦以石为肌肤芙蓉一片忽堕地陵峦宛转秀色殊扰龙双干双麈尾干霄之势当前俱晋卿倘见定豪夺柴桑或抚还惊吁丛桂踈梅助清致何烦命驾穷天都将军雅意应有报几廻欲赋还踟蹰今晨鼓兴了此债属和火急催髯苏
　　【附】前题奉和　　　　　　　　　邵长蘅
　　我吟李白黄山诗四千仞削金芙蕖传闻轩辕炼丹处青鸾朱砂拱天都山中灵异孰究悉松奇石怪可駴呼扰龙松撑峰顶裂作其鳞而旁攫挐蒲团倒挂【皆松名】幻奇古髙二尺干千嵗余满山龙子以万数尽吸石髓蟠根株石骨磊砢作松干松毛鬖髿作石防轮囷防砈鬭诡状爪鬛定与凡松殊茸城将军好事者镌凿山骨双松俱夸娥夜半负而走洗剔贮之玉盎盂吟狖啸閟不得短后健儿尺一书饷商丘公激珍赏选寘吟窝东南隅一拳石松一尺耳三十六峰苍翠移于斯【叶】公来廵檐日百帀宠以篇什锵珩琚少见多怪得未曽宾从献疑纷诧吁或云轩辕当年铸丹鼎丹成遗此一片云碧腴或云猿公掷劒刺石罅化作青虵抉尾铓蠕须商丘公自笑咍尔拍容成肩呼浮丘【叶】两老秃翁汝知不松即扰龙峰天都漆园小生齐物何足道独不见芥孔纳得须弥无和子湘春雪后夜坐效韦左司
　　梅花半将开媚此雪后月空庭耐春寒坐到昏钟歇池光明檐楹鹤唳激林樾幽人默相对诗思清到骨
　　【附】原唱　　　　　　　　　　　邵长蘅
　　池上明残雪檐端得新月寒釭闪踈櫺街鼓坐来歇冻竹响稍稍饥鹤唳防防【鸟没切】新节搅乡思山牕蚤梅发
　　正月十四日雪中登瑞光寺浮图
