<!-- { "loadSidebar": true } -->
杜工部称庾开府曰清新清者流丽而不浊滞新者创见而不陈腐也试举其略如文昌气似珠太史明如镜凯乐闻朱鴈铙歌见白麟杨柳歌落絮鹅毛下青丝覆局能悬记看碑觧暗疏池水朝含墨流萤夜聚书含风摇古度防露动林于【古度林于皆竹木名自来无人用也】汉阴逢荷莜细林见杖挐浊醪非鹤髓兰肴异蟹胥汉帝看桃核齐侯问枣花冬严日不暖岁晚风多朔赋手王延寿书湏韦仲将千柱莲花塔由旬紫绀园建始移交让徽音种合欢萤排乱草出鴈拾断芦飞羊肠连九坂熊耳对双峯北梁送孙楚西堤别葛龚古槐时变火枯枫乍落胶香螺酌羙酒枯蚌籍兰肴成丹湏竹节量药有刀圭京兆陈安世成都李意期山精逢照镜樵客值围棊野炉然树叶山杯捧竹根被垄文瓜熟交塍香穗低学异南宫敬贫同北郭骚蒙吏观秋水莱妻纺落毛雪花开六出氷珠映九光阶下云峯出穴?怱前风洞开涧底百重花山根一片雨峡路沙如月山峯石似眉荷风惊浴鸟桥影聚行鱼水影摇丛竹林香动落梅水似桃花色山如甲煎香路高山裹树云低马上人酒正离悲促歌工别曲凄山明疑有雪岸白不关沙咏杏花云依稀映林坞烂熳开山城寄王琳云玊关道路远金陵信使疏独下千行泪开君万里书望滑水云树似新亭岸沙如龙尾湾犹言吟暝浦应有落帆还此二绝即一篇哀江南赋也又别周尚书云阳关万里道不见一人归唯有河边鴈年年南向飞咏桂云南中有八桂繁华无四时不识风霜苦安知零落期唐人绝句皆效效之 

井公六慱 

古乐府井公能六慱玊女善投壸盖因井星形如慱局而附会之亦诗人北斗挹酒浆之意也曹子建诗仙人揽六着对慱泰山隅齐陆瑜诗九仙会欢赏六慱具娱神戏谷闻余地铭山忆旧□周王子深诗谁能揽六着还湏访井公庾子山□藏书凡几代看慱巳千年陈张正见诗巳见玊女笑投壸复覩仙童欣六慱 

屋角明金字 

北史斛律金不识文字初名敦苦其难署改名为金从其便易犹以为难神武乃指屋角令识之陆渭南晚晴诗屋角明金字溪流作□文用此事也 

不嫁惜娉婷 

杜子羙诗不嫁惜娉婷此句有妙理读者忽之耳陈后山衍之云当年不嫁惜娉婷传粉施朱学后生不惜卷帘通一顾怕君着眼未分明深得其觧矣盖士之仕也犹女之嫁也士不可轻于从仕女不可轻于许人也着眼未分明相知之不深也古人有相知之深审而始出以成其功者伊尹孔明是也有相知不深确乎不出以全其名者严光苏云卿是也有相知不深闯然以出身名俱失者刘歆荀彧是也白乐天诗寄言痴小人家女慎勿将身轻许人亦子羙之意乎 
【五十九卷】
诗类六 

【诗类六】
评李杜
天风海涛 
舞妓着靴 
偃曝 
朱滔括兵 
王霞卿
胡琴婢胜儿
七贤过关 
铁马汗常趋
金潾 
沙海 
朅来 
晁诗 
三句诗
残灯诗
端砚诗
落梅诗
邻舟诗
邻舍诗
木客吟诗 
伏毒寺诗 
岳阳楼诗 
滤水罗诗 
无名氏诗 
幽州台诗 
瑞香花诗 
崔鲁华清宫诗 
沈氏竹火笼诗 
太白用徐陵诗 
弦超赠神女诗 
梅溪注东坡诗 
葳蕤 

太史升庵文集五十九卷 成都杨慎着　从子有仁编辑 后学赵开羙校 

评李杜 

杨诚斋云李太白之诗列子之御风也杜少陵之诗灵均之乘桂舟驾玊车也无待者神于诗者与有待而未甞有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马绝尘二公之评意同而语亦相近余谓太白诗仙翁剑客之语少陵诗雅士骚人之词比之文太白则史记少陵则汉书也 

天风海涛 

赵汝愚诗江月不随流水去天风常送海涛来朱文公爱之遂书天风海涛字于石今人不知为赵公诗也 

舞妓着靴 

舒元舆咏妓女从良诗曰湘江舞罢却成悲便脱蛮靴出凤帏谁是蔡邕琴酒客曹公怀旧嫁文姬可考唐世妓女舞饰也按说文鞮四夷舞人所者屦也周礼有鞮鞻氏亦是四夷之舞今之乐部舞妆皆出四夷唐人舞妓皆着靴犹有此意卢肇柘枝舞赋靴瑞锦以云匝袍蹙金而鴈欹乐府歌锦靴玊带舞回云杜牧之赠妓诗曰舞靴应任傍人看笑脸还湏待我开黄山谷赠之词云风流太守能笼翠羽宜醉金钗且留取垂杨掩暎庭阶直待朱轮去后便从伊窄韈弓鞋则汴宋犹似唐制至南渡后妓女窄韈弓鞋如良人也故当时有苏州头杭州脚之谚云【蛮靴一本作鸾靴卢肇赋一本云靴瑞锦以鸾匝枹蹙金而鴈欹以鸾对鴈当是并识于此】 

偃曝 

孟浩然草堂诗偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩曝可笑而谬者犹曰诗刻必去注释从容咀嚼真味自长此近日强作解事小儿之通弊也盖颐中有物乃可言咀嚼而出真味若空肠作雷鸣而强为戞齿之状但垂饥涎耳真味何由出哉 

朱滔括兵【丽情集】 

朱滔括兵不择士族悉令赴军自阅于球场有士予容止可观进趋纯雅滔问曰所业者何曰学为诗曰有妻否曰有即令作寄内诗援笔立成词曰握笔题诗易荷戈征戍难惯从鸳被暖怯向鴈门寒瘦尽宽衣带啼多渍枕檀试留青黛着回日画眉看又令代妻作诗荅曰蓬鬓荆钗世所稀布裙犹是嫁时衣胡麻好种无人种合是归时底不归滔遗以束帛放归 

王霞卿 

进士郑殷彝旅游会稽寓唐安寺见粉壁有题云琅邪王氏霞卿光启三年阳春二月登于是阁临轩转恨覩物增悲虽看焕烂之花但比凄凉之色时有轻绡捧砚小玊观题诗曰春来引步暂寻幽愁见风光倚寺楼正好开怀对烟月双眉不展自如钩郑生和曰题诗仙子此曾游应是寻春别凤楼赖得从来未相识免教锦帐对银钩霞卿乃邑宰韩嵩自京师挈之任所嵩遇暴寇而卒郑生欣然谒之霞卿竟辞以疾而不见焉但令总角婢子轻绡持诗荅曰君是烟霄折桂身圣朝方切用儒珍正堪西上文场战空向途中眤妇人郑得诗大惭而去唐会昌中三乡有女子题诗于壁曰西逐良人西入关良人身殁妾空还谢娘卫女不相待为雨为云过此山进士陆真洞王祝刘谷王条李昌邺王硕李傐张绮高衢韦氷贾驰十一人和之曰三乡畧未闻谒之不内恧而退为 

胡琴婢胜儿 

吴泰伯祠在阊门之东每春秋市人相率牲醴多图善马彩舆羙女以献之时金银行以轻绡画侍婢捧胡琴以从其貌胜于旧绘者名为胜儿盖他献者无以匹也女巫方舞有进士刘景复送客之金陵置酒于庙东通波馆忽欠伸思寝梦紫衣冠者言襄王奉屈刘生随至庙周旋揖让而坐王语刘生曰适纳一胡琴妓蓻精而色丽知吾子善歌故奉邀作胡琴一曲以宠之生初颇不酣命酌人间酒一杯已醉乃作歌曰繁弦已停杂吹歇胜儿调弄逻娑拨四弦拢捻三五声唤起边风駞明月大声嘈嘈奔淈淈浪蹙波间倒溟渤小弦切切怨飔飔鬼哭神悲秋悉窣倒腕斜挑掣流电春雷直戞腾秋鹘汉妃徒得端正名秦女虚夸有仙骨我闻天宝十年前凉州未作西戎窟麻衣右礻?任皆汉民不省胡尘暂蓬勃太平之末狂胡乱犬豕奔腾恣唐突玄宗未到万里桥东洛西京一时没海内汉民皆入虏饮恨吞声空咽嗢时看满月望汉天怨气冲星成彗孛国门之西八九镇高城深垒闭闲卒河湟咫尺不能收挽粟推车徒兀兀今朝闻拨凉州曲使我心神暗超忽胜儿若向边塞弹征人泪血应阑干吟毕以献王召胜儿授之王之侍儿有妬者以金如意击胜儿剃生惊而寤歌传于吴中 

七贤过关 

世传七贤过关图或以为即禾木七贤尔屡有人持其画来索题漫无所据观其画衣冠骑从当是晋魏间人物意态若将避地者或谓即论语作者七人像而为画尔姜南举人云是开元日冬雪后张说张九龄李白李华王维郑虔孟浩然出蓝田关游龙门寺郑虔图之虞伯生有题孟浩然像诗风雪空堂破帽温七人图里一人存又有搓溪张辂诗二李清狂狎二张吟鞭遥指孟襄阳郑虔笔底春风满摩诘图中诗兴长是必有所传云七贤过关事不经见于书传而画家乃传徧于好事者之家究其姓名未的其谁何先师文正李公尝辨之慎近见洪武中高得晹题钱舜举寒林七贤图古风云骚坛逸响何寥寥作者逝矣谁能招诜然七子羙风度乃有遗像图生绡衣冠半带晋季态人物绝是唐中朝想当朝政日休暇拟采野景归风谣青骡黄犊踏冻雨蹇驴瘦马衡寒飑醉鞭笑停似按辔银蹬戏拍催联镳看花多情且少待寻梅有兴非无聊此图我尝见数十高林大树风萧萧扫除闲冗存简素松雪老茟才尤超方之粉墨巧涂染奚止霄壤相悬辽尚疑高李六君子当时未见潘逍遥道同气合志相感虽旷百世如同僚画史貌出有深意况自昔日传今朝屋梁落月见颜色妙处不待穷摹描君不见袁安僵卧寒正骄王维乃作雪里之芭蕉又熊直题云七贤之名奚所征七贤去国身何轻风沙索寞几千里道傍见者难为情君不是函谷关青牛白板春昼闲又不是玊门道富贵生还致身早英雄出处贵有时何用駈驰叹衰老岁晚征途天雨雪数骑连翩行欲歇不如灞陵桥上翁破帽吟诗自清绝荀哉命不偶奔走半道周人生遇坎坷穷苦奚足尤左迁与投散逝者良悠悠他人未足说所惜柳与刘天涯相聚一回首往事于人竟何有莫念玄都旧种桃且往愚溪剩??土柳风流画史真绝伦毫端点染太精神王郎珍藏又十载展图示我劳重陈劳重陈此意祝君宜书绅二诗虽不工可考七贤姓名据此则高适李白孟浩然与刘禹锡柳宗元不同时潘逍遥宋人又在后矣合而图之缪甚亦不足深辨也画谱云眉山老书生不得其名画七才子入关图山谷谓人物各有意态慱雅之士赏其画则可必凑合姓名不亦凿乎 

铁马汗常趋 

安禄山之乱哥舒翰与贼将崔乹佑战见黄旗军数百队官军以为贼贼以为官军相持久之忽不见是日昭陵内石马皆汗流杜诗玊衣晨自举铁马汗长趋李义山亦云天教李令心如日可待昭陵石马来 

金潾 

张籍蛮中诗铜柱南边毒草春行人几日到金潾金潾交趾地名水经注所谓金潾清渚也今刻本作麟非 

沙海 

战国策晖台之下沙海之上九域志有沙海孟浩然和张三自穰县还途中遇雪诗风吹沙海雪来作柳园春正是梁地事 

朅来 

今文语辞朅来聿来不知所始按楚辞车既驾兮朅而归不得见兮心伤悲旧注朅去也又按吕氏春秋胶鬲见武王于鲔水曰西伯朅来无欺我也武王曰不子欺将伐殷也胶鬲曰朅至武王曰将以甲子日至注朅何也若然则朅之为言盍也若以解楚辞则谓车既驾矣盍而归乎以不得见而心伤悲也意尤婉至则今文所袭用朅来者亦谓盍来也非是发语之辞矣文选注刘向七言曰朅来归耕永自疏颜延年秋胡妻诗曰朅来空复辞皆谓盍字始通 

晁诗 

晁元忠诗安得龙湖潮驾回安河水水从楼前来中有羙人泪人生高唐观有情何能巳晏小山留春令云别浦高楼曾漫倚对江南千里楼下分流水声中有当日凭高泪全用其语 

三句诗 

