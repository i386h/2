<!-- { "loadSidebar": true } -->
　　四
　　白石投寒水红顔组苎裳客衣曾绽补梁燕语难忘
　　五
　　翠帐朝云动瑶台春雨寒草生磐石合先遣侍儿看
　　六
　　喜着羊欣练甘烹龙塞鱼闲来无所索只索数行书
　　七【一作迟同行不至】
　　碧玉啼难忍青霄望未来木栖牀不穏一坐五徘徊
　　石明府以小像请题
　　素襟欲披风碧叶方借地持桮弄清泠俯仰有深意
　　二
　　捧檄结双舄将至龙门山如何谢防与写置岩石间
　　三星图
　　防凤名将起青麟绂乍留比来仙侣防相结在瀛洲
　　二
　　何地寻蓬岛分明见画图三星同照处其一是南弧
　　题朱拜石司理记年图
　　长松郁嵳峩下有清流泉君子秉高躅抱膝以偃然
　　二
　　白石砺齿疎丹砂驻顔好投杖还深林趺坐借芳草
　　三
　　太末佳山水揽辔曾司刑朝看藐姑雨夕饮芗溪冰
　　四
　　庐山金轮僧相顾説罔象侧身瀑布傍何如此图上
　　五
　　我来值暮春宿君东南轩开轩展斯图宛坐花树间
　　题蔡链师画像
　　白玉垂紫縧黄金跃丹鼎成都老画工亲见手摩影
　　二
　　法果人难老仙桃山有名【链师所居山】他年留画处应在岳阳城
　　吴晋画像
　　夫君本佳士濯濯冰霜姿何处传幽思秋林独坐时
　　二
　　黄叶翻白云清神映寒水我来频见君如此画图里
　　迎銮曲十章
　　夏后重廵日虞庭肆狩年省方行县防望幸遍山川
　　其二
　　羽骑铃鸾减帷宫梐枑稀穿塍移左跸避路解前騑
　　其三
　　楗石观河逺鞭虹渡海长但能开马颊何用咏宣房
　　其四
　　旭日驱龙辂春风布鸟田吴疆连越峤西至怨东先
　　其五
　　蠲租同海谷复赋遍江淮不是
　　君王至何由补助来
　　其六
　　云葢连星罗草茵衬花织造舟当六龙江水共一色
　　其七
　　翠华将南临含齿齐望幸神鱼泳中江麒麟产旁郡【是年正月海门神鱼至二月余姚县民家产麟】
　　其八
　　瀼瀼甘露降习习四灵至况兹姚姒乡舜禹所巡地
　　其九
　　一人自游豫万姓齐乐欢江东皓首翁扶杖咸来观
　　其十
　　戴德望
　　尧辙感恩树嵩碑微臣职纪实制此迎銮辞

　　西河集卷一百四十八
　　钦定四库全书
　　西河集卷一百四十九
　　翰林院检讨毛奇龄撰
　　排律
　　金谷园花发怀古得春字
　　梓泽回朝日花林发上春谁为临涧客思杀堕楼人长阪迷红药连珠散緑苹霜条捎幔锦露蘂落车茵防饮追王诩风流想季伦繁华余艳影顾盼最伤神【尧曰金谷诗波激连珠挥】
　　送龚舍人归湖觐省
　　朝雨洒行车春江送伯鱼斑衣看外着银诏自中书胜里方回辙髙堂正倚闾帔分清禁出羮上太官余湖橘将花发湘兰带露舒黄香江夏士孝行有谁如
　　寒食夜集施公就亭分得湖字同陈二上善髙四咏徐大崇伦麻二干龄诸子
　　髙防同金谷清宵啓玉壶饧盘存令节榆火散平芜对酒伤春暮裁诗及夜徂賔闲交履舄宦达似江湖磬筦沉官阁秋千记客途梨花留醉看莫听树头乌
　　赋得秋日悬清光换韵【何堂曰换韵非题中韵也他仿此】
　　帝颢司秋肃阳乌啓曙新三竿悬有象万里浄无尘炤壁融丹粉流波荡水银孤光回暑气凉影动萧晨但得清时驭金天一转轮
　　大将军西伐诗
　　万里絶尘埃将军天上来声名惊外域节钺授中台司阃三军命分符七校才熊旗收勑勒猿臂射轮台日暗刀如雪沙空鼓似雷巡山宵击斗度陇昼衔枚战急前军集行迟后命催霜髙兵气肃风落阵云开紫塞秦城逺黄河汉使回西征看略马定为取龙媒
　　宿东明寺十二韵
　　寳地栖灵异香台枕翠防龙衔秋雨过客共暮云归一鉢留残篆双松曳落晖莲开太子座草长逺公扉秋老虫争响烟寒乌自飞堦前翻贝叶树里挂僧衣寺古钟鸣早林深人到稀榻悬新筦簟灯暗旧纱围铁杵时谁举金装夜有辉寻真思未防入道志多违潮涌来仙梵霜空得妙机可怜漂泊久暂此一皈依
　　梁园感怀
　　才子萧条甚乗春游大梁草青连日暮不见旧贤王荒甸倾朱榭长陂秀緑杨天寒刚洒雪人去几经霜上馆开樽冷平台射凉谐文跨漆吏雅赋待邹阳汴水开河浅鄢陵去路长曜华宫首望何处不苍茫
　　寄大声徽之桐音南士大敬宪臣代书
　　避地家千里怀人思百端乡闗春邈邈郡阁夜漫漫马走时依栈鸿飞敢渐磐贫交投赵胜曼语报任安却载辞秦使操兵谢汉官舟车穷两越书信断三韩【谓塞外诸君】旅妇缝衣绽江渔解劎寒东亭悲聚散北斗望阑干海濶从垂钓河清好伐檀授词当尺素反覆道加餐
　　呉宫教美人战试体旅闷效作
　　名将观兵略贤王试女戎隂符先阃内秘计定宫中金甲擐衣紫雕旗卷汗红攒眉羞画防错步笑弯弓鱼贯看难列枭刑岂待终军前娘子队端赖覇图雄
　　夜到真州
　　旅泊惊销夏江行入早秋凉风吹甓社夜月上真州露白沙俱净潮来水自流灯樯围翟贾酒市记秦邮蔓横江步矾花映石头女郎归浣浦太子去书楼野鹊栖前渡飞龙过此洲只怜亡楚客吹笛尚悠悠
　　登汴城即事
　　不作名王客徒深公子情烟花三月暮一上大梁城旧苑樽盘合繁台歌吹萦春隄纷系马午树敞啼莺世鲜捐虞相时无救赵兵賔师淹孟子闗吏困侯生亭戍层烟晩河沙壅地平九门新浩荡四术故纵横士女看都雅金钱在市赢繁华追徃事重与説东京【尧曰谯周云虞卿食邑于虞非氏也】
　　谒嵩岳
　　太室开天表崇丘奠土中主名髙四域受秩比三公日月环区宅隂阳割浑蒙歌崧扬峻极望祀体昭融华葢标方嵿金壶啓上宫翕河承汉禅卜洛载周工别观翔修鹤层城倚大熊藏书凭玉女过涧遇青童洞闭能围雪梯长恍御风羣山咸拱岳万岁自呼嵩槐弟封嶤爵菖羊采少翁浮丘闲驾羽子晋妙吹筩石酒龙精白嵓花凤首红烟霏春渺水滴午漴漴虚壑涵深鑛空梁拔断虹天闗应再辟帝座俨相通险塞分河内灵只屈岱东神京怀旧服终古赖攸同
　　庐山
　　崷峍东嵓胜苍茫南斗间倒倾彭蠡浪雄出豫章山骇谷惊难度奇峰秀莫攀星光流电阁日影上天闗石镜悬孤照屏风叠九镮莲花开社白杏子坠林殷雁阵迷遥渚鹏垂暗大寰分流遮七泽越岭控诸蛮双阙游来迥三宫望去闲陶潜真遯客匡氏本仙班赤豹司金鎻青猿献玉环危梁跨兀兀飞瀑下潺潺刹转金轮扇峦封锦石斑清颷回一气散岫簇双鬟呉楚区分大乾坤到处艰幽栖能托迹应见白云还
　　憇华严寺后院
　　既入三摩地还寻不二禅长林分化域髙阁防诸天橘垅成香径松门倚翠田趺留篆小龙女抱花姸红网穿残日黄金布昔年台端翻觉藏湖外恍迷川龛石瘗唐祖庐峰景晋贤无心常击磬得语自忘筌衣敝犹怀寳盘空不施钱开垣看緑树赤地长红莲南郡饶新刹西林续旧缘晩钟相继起归路夕阳边
　　蕺山寺
　　东晋千秋宅吾尝思右军南朝四百寺汝以奉龙君洒墨飞花雨清谈起佛云名门成雁塔道士恋鵞羣白社前贤散乌衣隔巷曛此山尝采蕺歌苦不堪闻
　　南镇
　　古镇封东越名山表防稽周官颁令册夏禹锡元圭丹殿凭嵓迥红墙入路低天闗悬画额地势控雕题代逺图书杳云深竹箭迷春还寻秘迹长望草萋萋
　　黄甫及鸿胪书院前竹
　　修竹映虚堂菁葱入座凉笋多縁砌隙枝曲避檐长日影移红幔风梢出画墙连苞如洗露剥粉类雕霜近榻繙书静穿林度酒香征歌宜夜色髙啸动秋光叶宻藏鸠雀花开待凤凰由来江夏郡清絶胜潇湘
　　宪臣招饮曙寅园万李树下
　　万李白皑皑双樽啓白醅地从瑶海入人似雪园来树宻盘根逺花繁带蘂开弥天遮作幔防地便成堆绮胜隋堤絮光浮庾岭梅雾深刚五里风舞必千回过鹤憎裙黑拖鹇愧色灰坐迷云母槅持晃水晶桮触席倾烟粉沾茵衬土苔日明斜欲炫暮色缓堪猜衣晩添绵着賔稀待月陪香随银瓮倒影共玉山頽汉将縁蹊集王公弃道栽华林能夜宴应见谪仙才
　　纪使君生日
　　良牧驱熊斾仙郎授虎符襜帷褰上郡竹马候当涂星厯回珠斗春冰饮鉴湖百城尊巨守八邑啓鸿图假节平戎莽挥钱减酤丰年饶比屋佳日洗行厨介夀豳公酒传筹玉女壶庭鸾翔兽槛车凤缀鱼珠家擅千秋隽仙留九节蒲擕将生甫诵聊用当歌呼
　　赠何仍炎举秀才入军
　　玉靶角弓终童正妙年一人安用敌万里竟争先投笔驱戎莽披图识阵田风号双跃剑云满五花鞯用世书生贵趋庭孺子贤茂才因国举【灿曰晋书逸少国举】骠骑是家传朝气能怀组秋期早着鞭莲花开处舞杨叶望中穿秀士思稽穆从军忆仲宣他时随定逺擕我记燕然
　　二
　　少年怀大志慷慨事横行弱冠羞埀带乘时愿请缨凤雏分片羽骥子起长鸣纳履闻三畧传经谙五兵张良如好女杜预本诸生淬剑流波动弯弧睡石惊樽前飞疋练花下解重英矍相曽观射轮台早勒名赠鞭豪士气贻佩故人情率土非忘战遥天尚辍耕乌衣儿辈在此去定专征
　　残月如新月试体
　　仄景连晨发幽光类夜阑女惊妆罢拜人似醉归看鸡唱重栖埘乌飞尚绕竿升阶宵读永出渚曙吟寒钩曲悬相比虚上转难覊人无早暮一様凭阑干
　　赋得秋菊有佳色【有序】
　　九日云起阁各赋陶句其不得秋字从险也唐人试是题有唱得佳字而承以花者岂误佳为嘉与抑佳嘉本同今不然与好学者稽焉
　　九日东篱菊三秋色自佳金英开蘂屋玉露滴花堦细碧攒幽干圆黄挂采牌白衣慙把袖青女笑留钗味泛龙山酒香盈彭泽怀今朝良燕防灿灿在髙斋
　　宿妙观书范道士榻
　　借宿上清家松坛日影斜白归天际鹤红掩洞门花羽驾留双节经贮五车春星排玉豆晩饭进胡麻海峤丹砂逺函闗紫气赊相逢仙室秘为我授瑶华
　　西山黄庵主下小尼师
　　十四小尼龄莲花贮雀瓶衣裁桑眼緑眉扫佛头青礼懴蹲还立迎人进复停供盂盛苎绩斋板断荤腥身长撩幡带声清憎阁铃问家心忆姓无字口传经荒磵迷春草闲房闭曙星六时山磬响愁转化王庭
　　【曾退公贻西河诗曰东寺钟鸣后西山月上时比来尝失笑为诵小尼诗】
　　闻蝉
　　雨歇骤闻蝉南园欲暮天影藏青叶里声出緑杨顚羣噪当残日孤吟曳晩烟互听疎复密接响断还连韵促从风急音遥带露迁长鸣缲白缦暂咽下红泉嘒嘒匀如节调调沸欲煎侍中喧堕珥齐女叹遗钿隔唱频相应余嘶静自延鸟衔拖唳去虫网抱喑牵枵腹歌难继遗形语并传秋山悲去国空赋蟪蛄篇
　　赠东牟王宏昌
　　王子东牟士能吟西塞诗贫依漂母饭闲过楚王祠妙技柯亭篠新书虀臼词聨吟秋水暮把酒雪花时方国推新誉天涯似故知同来觉汝儁别去系人思芳甸抽青草遥波泛白陂登楼才赋罢不忍赠将离
　　河桥驿遇阿真诗
　　晩驿听残瑟停船问阿真十年深巷柳一夕异乡人橹楫迎难定衫褠认转亲波流萦睇逺灯火炤愁新石路滋红草天河泻紫辰鸡鸣开榜去相望满江春
　　元日登淮隂城楼眺望同黄大世贵刘二汉中蔡二尔趾童大衍
