<!-- { "loadSidebar": true } -->
　　禀质由来自絶伦谁将巧思变天真郑风谑赠缘情密谢守翻阶得句新菊聚万铃樗大本松添七鬛竹浮筠未知妍陋従何辨等是生成一大钧



　　蘓魏公文集巻十二
　　钦定四库全书
　　蘓魏公文集巻十三
　　宋　蘓颂　撰
　　前使辽诗
　　和国信张宗益少卿过潭州朝拜信武殿
　　朝着筹边久文明运筭髙三冬驰日御一夜陨星旄从此通戎赂于今袭战威灵瞻庙像列侍冩贤豪民获耕桑利时无斥堠劳金缯比干橹未损一牛毛
　　和张少卿过德清忆郎中五弟
　　平昔知君兄弟名籍随亷茂防通经【昆仲同举进士至南宫请试明经】巳伤荆木一枝折重过桐乡双泪零朝见鹡鸰诗思苦夜听鸿雁睡魂醒近闻阮巷有才子异日轩昂看拾青
　　和张仲巽过瀛州感旧
　　览君闗外感怀篇重到藩城倍怆然岂为宦游无定止却思世故易推迁流年忽复龙周纪【仲巽去髙阳今十二年矣】急景仍逢鴈去燕物是人非重惆怅空余陈迹吏民传【仲巽近悼亡过此故吏迎因语旧怆然怀念】
　　和安抚王临骐骥见寄
　　十月河濵土未干行人裘褐苦沾汗边侯顾遇劳纡轸驿舍留连暂憇鞍义贯雪霜松操古气凌星斗劒光寒待君早晚功名就重约虚斋论隠桓【大观旧学春秋】
　　和王大观寄张仲巽
　　内使名卿话昔游髙谈术畧气横秋边亭一别嗟淹久故眼相看重唱酬旧德朝端方见用【仲巽】清才闗外苦难留【大观】腰间鞶绶频加宠几见新头代故头【大观自顺安守嵗中移边抚再迁骐骥】
　　初过白沟北望燕山
　　青山如壁地如盘千里耕桑一望寛虞帝肇州疆域广汉家封国册书完因循天寳兴戎易痛惜雍熙出将难今日圣朝恢逺畧偃兵为义一隅安
　　和仲巽过古北口杨无敌庙
　　汉家飞将领熊罴死战燕山防我师威信仇方名不灭至今边塞奉遗祠
　　和仲巽山行
　　天险限南北回环千里山客亭依斗絶邉地信偏悭伴月驱行传缘云度故闗林泉虽胜赏无奈霫奚间
　　和仲巽过度云岭
　　磴道青冥外跻攀剧箭飞朔风増凛冽寒日减清晖使者手持节征人泪湿衣此时仁杰意心向白云归
　　奚山道中
　　山路萦回极险难才经深涧又髙原顺风冲激还吹面滟水坚凝几败辕【山涧水流遇氷冻则横溢道上彼人谓之灔水险滑百状毎为车马之患】岩下有时逢虎迹马前频听异华言使行劳苦诚无惮所喜殊方识汉恩
　　和仲巽奚山部落
　　千里封疆蓟霫间时平忘战马牛闲居人处处营耕牧尽室穹车往复还
　　过摘星岭
　　路无斥堠惟看日岭近云霄可摘星握节偶来观国俗汉家恩厚一方宁
　　和宿牛山馆
　　山深孤馆迥部落不成城夜永人无寐冬温气自清邉方通夏楚汉地接平营恩信今无外邉庭肯背盟
　　又
　　孤村四望百重山使节相陪北度闗休叹光隂怀往昔且看岩石自斓斑
　　和题防仙石
　　双石层棱倚翠巅相传尝此防羣仙系风捕影谁能问空见遗踪尚岿然
　　和宿鹿儿馆
　　邉城射猎取麑麛夭防仁心所不为鸣角秋山少闲日标名邮馆客慵窥
　　和冬至紫蒙馆书事
　　防畤迎长日殊方展庆杯闗山厌沙碛星斗望昭囘月共寒更永风随协气来欲知王厯正候律应孳荄
　　和就日馆
　　戎疆迢递戴星行驿骑奔驰束火迎人向万山峰外过月从双石岭间生【馆之东南有双峰山行李将至见月初上】马蹄看即三千里客舍今逾四十程【十月五日出都迨今四十一日矣】每念皇华承命重愧无才誉副羣情
　　和过神水沙碛
　　沙行未百里地险己万状逢迎非长风狙击殊博浪昔闻今乃经既度愁复上幸无涨天灾日月免遮障
　　和土河馆遇小雪
　　薄雪悠扬朔气清冲风吹拂毳裘轻人看满路琼瑶迹尽道光华使者行
　　和檀香板
　　镂檀芬馥贯縚衺击玉敲金一串花自与丽妃亲记曲后来传玩几人家
　　和神水馆逢齐叶二国信
　　几旬驰传困风埃忽听南轺病眼开千里邉疆难际遇一封京信况同来论情不异声投谷适遇过于渴望梅谈笑未经催命驾归心虽切且徘徊
　　使囘蹉榆林侵夜至宿馆【十二月十七日】
　　使还兼道趣南辕朝出沙陁暮水村雪岭迢遥人自少氷天凄惨日长昏鵶闻宿舍惊如閙马识归途去似奔屈指开年到京阙梦魂先向九重阍
　　和使囘过松子岭
　　石径萦纡甚七盘披榛策马上烟峦囘头却见临潢境千里犹如指掌看
　　和游中京镇国寺
　　塔庙奚山麓乗轺偶共登青松如拱揖栋宇欲鶱腾邉礼多依佛居人亦贵僧纵观无限意纪述恨无能
　　和富谷馆书事
　　迢迢归驭指榆津日日西风起塞尘沙底暗氷频踠马【道路氷冻多在沙底彼人谓之暗氷行马艰险百状】岭头危径罕逢人客心牢落偏多感天意融怡渐发春珍重诗翁饶藻思剪裁风物见长新
　　和奚山偃松
　　乱枝轇轕翠隂圆倚岫垂崖尽偃然不为深根生触石定应髙干上摩天
　　和过打造部落
　　邉人居落瞰重林背倚苍崖面曲浔涧水逢春犹积冻山云无雨亦常隂田塍开垦随髙下樵路攀缘极险深汉节经过人竞看可能知得使臣心
　　新嵗五十始觉衰悴因书长句奉呈仲巽少卿
　　始衰心事自堪嗟但觉光隂似转车白傅开经五秩满仲尼学易数年加负薪筋力诚难强报国功名事转赊若问信书何所得乐天知命任生涯
　　后使辽诗【熙宁十年八月自国史院被命假龙图阁直学士给事中充大辽生辰国信使十月三日进发明年正月二十八日还阙道中率尔成诗以纪经见之事及归録之】
　　某奉使过北都奉陪司徒侍中潞国公雅集堂宴防开怀纵谈形于善谑因道魏收有逋峭难为之语人多不知逋峭何谓宋元宪公云事见木经盖梁上小柱名取有折势之义耳文人多用近语而未及此辄借斯语抒为短章以纪一席之事缮写献呈
　　髙燕初陪听拊髀清谭仍许奉挥犀自知伯起难逋峭不比淳于善滑稽舞奏未终花十八酒行先困玉东西荷公徳度容彺简故敢忘怀去町畦
　　某向忝使辽于今十稔再过古北感事言怀奉呈姚同事阁使【西上閤门使英州刺史姚麟】
　　曾到临潢已十龄今朝复忝建旜行同持汉使双符节又过秦王万里城尽日据鞍消髀肉通宵闻柝厌风声自非充国图方畧但致金缯慰逺甿
　　次行奚山
　　奚山缭绕百重深握节何妨马上吟当路牛羊眠荐草避人鸟鹊噪寒林羸肌己怯旜裘重衰鬓宁禁霜雪侵独爱潺湲溪涧水无人知此有清音
　　同事閤使见问奚国山水何如江乡以诗答之
　　奚疆山水比东吴物色虽同土俗殊万壑千岩南地有扁舟短棹此间无因嗟好景当邉塞却动归心忆具区终待使还酬雅志左符重乞守江湖
　　早行新馆道中
　　经旬霜雪倦晨征重到边疆百感生日上东扶千嶂影风来空谷万号声人心自觉悲殊土物色偏能动旅情况是天恩怀景俗不妨游览趂严程
　　奚山道中【村店炊黍卖饧有如南土】
　　拥传经过白霫东依稀村落有乡风食饴宛类吹箫市逆旅时逢炀灶翁渐使黔黎安畎亩方知雨露徧华戎朝廷涵养恩多少嵗嵗轺车万里通
　　过新馆罕见居人
　　引弓风俗可伤嗟满目清溪与白沙封域虽长编户少隔山才见两山家
　　牛山道中【耕种甚广牛羊遍谷问之皆汉人佃奚土甚苦输役之重】
　　农人耕凿遍奚疆部落连山复枕冈种粟一收饶地力开门东向杂邉方田畴髙下如棋布牛马纵横似谷量赋役百端闲日少可怜生事甚茫茫
　　发牛山【朝发牛山道路囘逺终日南行至暮又北趋宿馆】
　　山坂萦纡道阻长数程行处尚相望晨装方指南髙外【馆南一峯最髙彼人谓之南髙山】宿馆还趋北斗方既乏逺谋慙肉食空将衰鬓冒寒霜却寻十载曾行地风物依然土境荒
　　奚山路【出奚山路入中京界道旁店舍颇多人物亦众】
　　行尽奚山路更赊路旁时见百余家风烟不改卢龙俗【唐卢龙节度兼押契丹使】尘土犹兼瀚海沙朱版刻旗村赐食【食邸门挂木刻朱旗】青氊通幰贵人车【贵族之家车屋通以青氊覆之】皇恩百嵗加荒景物俗依稀想梦华
　　中京纪事【十一月十六日到中京未经苦寒天气温煦几类河朔行人皆知厚幸纪事书呈同事閤使】
　　邉闗本是苦寒地况复严冬入异乡一带土河犹未冻数朝晴日但凝霜上心固已推恩信天意从兹变燠最是使人知幸处轻裘不觉在殊方
　　过土河【中京北一山最髙土人谓之长呌山此河过山之东才可渐车又北流百余里则奔注弥漫至冬氷厚数尺可过车马而氷底细流涓涓不絶】
　　长呌山旁一水源北流迢递势倾奔秋来注雨弥郊野冬后层氷度辐辕白草悠悠千嶂路青烟袅袅数家村终朝跋涉无休歇遥指邮亭日已昏
　　赠同事閤使
　　山路尽陂陁行人陟险多风头沙碛暗日上雪霜和草浅飞鹰地氷流饮马河平生画图见不料再经过
　　沙陁路【二十三日入沙陁路行马颇艰】
　　上得陂陁路转艰陷轮推马苦难前风寒白日少飞鸟地迥黄沙似涨川结草枝梢知里堠放牛墟落见人烟从来天地分南朔今作通逵近百年
　　观北人围猎【北人以百骑飞放谓之罗草终日才获兎数枚颇有愧色顾谓予曰道次小围不足观常时千人已上为大围则所获甚多其乐无涯也】
　　莽莽寒郊昼起尘翩翩戎骑小围分引弓上下人鸣镝罗草纵横兽轶羣画马今无胡待诏【世传隂山七骑图乃唐胡瓌创造后人多模搨及别为变态然皆不及旧制】射雕犹惧李将军山川自是从禽地一眼平芜接暮云
　　北人牧羊【羊以千百为羣纵其自就水草无复栏栅而生息极繁】
　　牧羊山下动成羣啮草眠沙浅水滨自免触藩羸角困应无挟策读书人氊裘冬猎千皮富湩酪朝中百品珍生计不赢衣食足土风犹似茹毛纯
　　某两使辽塞俱值郊礼之嵗今以至日到北帐感事言怀寄呈同馆诸公
　　两忝临潢使俱逢泰畤祠国阳随仗日塞外抗旜时盛礼羣公预丹心万里驰周南叹留滞何似异方悲
　　初至广平纪事言怀呈同事閤使
　　双节同来朔漠邉三冬行尽雪霜天朝飱羶酪几分饱【同事尝言修养法行路饮食不得饱过五分则诸病不生】夜拥貂狐数鼓眠【予平生少睡虽三鼔就枕至五鼔亦不复瞑矣】光景不停如转毂归心难遏似流烟须将薄宦同羁旅奔走何时是息肩
　　冬日北庭怀余杭旧僚属
　　曽约寻山春水间越江吴岫遍留连沙头寺院看花日湖上楼台试茗天酒后歌呼常薄暮风流云散忽经年异方万里相望处满眼荒郊倍惨然
　　契丹马【契丹马羣动以千数每羣牧者才二三人而已纵其逐水草不复羁有役则旋驱策而用终日驰骤而力不困乏彼谚云一分喂十分骑畨汉人户亦以牧养多少为髙下视马之形皆不中法相蹄毛俱不剪剔云马遂性则滋生益繁此养马法也】
　　邉城养马逐莱蒿栈皁都无出入劳用力已过东野稷相形不待九方臯人知良御乡评贵家有材驹事力豪略问滋繁有何术风寒霜雪任蹄毛
　　北帐书事【到防同馆晚夕大风沙尘蔽日倍觉苦寒赴行帐之辰厉风顿止晴和可爱】
