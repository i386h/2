<!-- { "loadSidebar": true } -->
〔五〕　《汉书礼乐志》：「高（祖）庙奏《武德》、《文始》、《五行》之舞，孝文庙奏《昭德》、《文始》、《四时》、《五行》之舞。孝武庙奏《盛德》、《文始》、《四时》、《五行》之舞。《
武德》舞者，高祖四年作，以象天下乐己行武以除乱也。《文始》舞者，曰本舜《韶》舞也，高祖六年更名曰《文始》，以示不相袭也。《五行》舞者，本周舞也，秦始皇二十六年更名曰《五行》也。《四时》舞者，孝文所作，以示天下之安和也。……高祖六年又作《昭容》乐、《礼容》乐。《昭容》者，犹古之《昭夏》也，主出《武德》舞。《礼容》者，主出《文始》、《五行》舞。……大氐皆因秦旧事焉。」

　　　　　　「韶」谓虞舜时的《韶乐》，「夏」谓夏禹时的《大夏》之乐。董仲舒《春秋繁露楚庄王》：「舜时，民乐其昭尧之业也，故《韶》。韶者，昭也。禹之时，民乐其三圣相继，故《夏》。夏者，大也。」《韶》《夏》唯于行大礼时用之。

〔六〕　《礼记中庸》：「喜怒哀乐之未发谓之中，发而皆中节谓之和。」

　　　　　　《校注》：「按《礼记乐记》：『故乐者，天地之命，中和之纪，人情之所不能免也。』」

　　　　　　《荀子劝学》篇：「《礼》之敬文也，《乐》之中和也，《诗》《书》之博也，《春秋》之微也，在天地之间者，毕矣。」《孔子家语辨乐》：「故君子之音，温柔居中，以养生育之气。忧愁之感，不加于心也；暴厉之动，不在于体也。夫然者，乃所谓治安之风也。小人之音则不然，亢丽微末，以象杀伐之气。中和之感不载于心，温和之动不存于体。夫然者，乃所以为乱之风。」

〔七〕　《注订》：「此本《易丰卦》『阒其无人』句，阒音去，入声，言中和之音，继起无作也。」「阒」，寂静。

暨武帝崇礼〔一〕，始立乐府〔二〕；总赵代之音，撮齐楚之气〔三〕。延年以曼声协律〔四〕，朱马以骚体制歌〔五〕。《桂华》杂曲，丽而不经〔六〕；《赤雁》群篇，靡而非典〔七〕。河间荐雅而罕御〔八〕，故汲黯致讥于《天马》也〔九〕。

〔一〕　《校证》：「『礼』，唐写本作『祀』。案《两都赋》序：『至于武宣之世，乃崇礼官，考文章，内设金马、石渠之署，外兴乐府协律之事。』此盖彦和所本。唐写本作『祀』，未可从。」

〔二〕　《札记》：「此据《汉书礼乐志》文。《乐府诗集》则云：孝惠时，夏侯宽为乐府令，始以名官，至武帝乃立乐府云。」

　　　　　　《汉书礼乐志》：「至武帝定郊祀之礼，……乃立乐府。（师古曰：「始置之也，乐府之名盖起于此。」王应麟曰：「惠帝时，有乐府令夏侯宽，更《安世乐》，似非始于武帝。」）采诗夜诵，有赵代秦楚之讴，以李延年为协律都尉，多举司马相如等数十人，造为诗赋，略论律吕，以合八音之调，作十九章之歌。」沈钦韩以为以后制追述前事，非乐府始于孝惠。案：惠帝时但有乐府令之官，武帝时始置乐府署。

　　　　　　《注订》：「乐府之立，似不始于武帝。其实乐府令为官人，乐府为官寺，高惠时之官制，率沿秦旧，乐府亦然，武帝之立乐府，乃建制也。故言采诗夜诵，皆有其职务，不同于一令也。又师古言始置之者，言始置于当时，重振之也，非谓古之所无。诗歌永言，见于《舜典》，则乐府之实，其来甚远。」

　　　　　　吴讷《文章辨体序说》：「后儒（遂）以乐府之名起于武帝，殊不知孝惠二年已命夏侯宽为乐府令，岂武帝始为新声，不用旧辞也？」王先谦《汉铙歌释文笺证例略》：「刘勰《文心雕龙》谓汉武始立乐府。师古不察，袭谬以注《汉书》（按见《礼乐志》）。由此读《铙歌》者，以为皆武帝时作。是大不然。高祖爱巴俞歌舞，令乐人习学之；嗣是乐府遂有巴俞鼓员矣。孝惠二年，夏侯宽为乐府令矣。读《思悲翁》、《战城南》、《巫山高》三篇，知《铙歌》肇于高祖之时；读《远如期》一篇，知《铙歌》衍于宣帝之世。推原终始，皆在西都。」

〔三〕　范注：「《艺文志》：『自孝武立乐府而采歌谣，于是有代赵之讴，秦楚之风，皆感于哀乐，缘事而发，亦可以观风俗，知薄厚云。』案歌诗家有邯郸河间歌诗四篇，燕代讴雁门云中陇西歌诗九篇，齐郑歌诗四篇，吴楚汝南歌诗十五篇，歌诗凡有二十八家，彦和特举其大者言之。」按范氏所引，见《汉书艺文志诗赋略论》。

　　　　　　「赵、代」指今河北、山西一带。「齐、楚」指今山东、安徽、湖北一带。「撮」，撮取。「气」谓声气。沈约《宋书谢灵运传论》：「虽清辞丽曲，时发乎篇，而芜音累气，固亦多矣。」

〔四〕　《汉书佞幸传》：「（李）延年善歌，为新变声。是时上方兴天地诸祠，欲造乐，令司马相如等作诗颂。延年辄承意弦歌所造诗，为之新声曲。而李夫人产昌邑王，延年繇是贵为协律都尉。」「
曼声」，引长声音。《注订》：「『曼声』即指『新变声』也。」

〔五〕　范注：「（《汉书》）补注引周寿昌曰：『相如死当元狩五年，死后七年延年始得见（元鼎六年）。是相如等前造诗，延年后为新声，多举者，言举相如等数十人之诗赋，非举其人也。』周说是。陈先生曰：『朱马或疑为司马之误，非是。案朱或是朱买臣。《汉书》本传言买臣疾歌讴道中，后召见，言《楚辞》，帝甚说之。又《艺文志》有买臣赋三篇，盖亦有歌诗，志不详耳。』……买臣善言《楚辞》，彦和谓以骚体制歌，必有所见而云然。唐写本亦作『朱马』，明『朱』非误字也。《宋书乐志相和歌辞》有《陌上桑》一曲，或即骚体制歌之遗。」

　　　　　　朱所作歌曲，今不传。相传武帝时的《郊祀歌》中有一部分是司马相如作。《文体明辨》卷六「乐府」类引作「司马以骚体制歌」。

　　　　　　《注订》：「朱马以骚体制歌──此为汉赋隆起之渐，武帝爱《骚》，淮南作传，是上有好之者。朱擅《楚辞》，司马能赋，是下有甚焉者。文体演进，其迹甚显。惟前言《辨骚》，此论《乐府》，着眼在『制歌』二字也。」

　　　　　　《日知录乐章》：「十九章，司马相如等所作，略论律吕，以合八音者也。赵代秦楚之讴，则有协有否，以李延年为协律都尉，采其可协者，以被之音也。」

　　　　　　《杂记》：「唐写本正作『朱马』。下文『缪朱所致』一语亦可证。」

　　　　　　《校注》：「『朱』沈岩校作『枚』。吴翌凤校同。……按『朱』字不误。朱为朱买臣，王惟俭、梅庆生所注是也。沈、吴校为『枚』（《文选》李善注曾四引枚乘乐府诗句「美人在云端，天路隔无期」，盖沈、吴所据）。徐、许改作『司』，非是。」

〔六〕　梅注：「汉高唐山夫人作《安世房中歌》十七章，有《桂华》一章。」

　　　　　　《集注》：「《汉书礼乐志》：《安世房中歌》十七章，〔《桂华》一章十句：〕『都荔遂芳，窅窊桂华。孝奏天仪，若日月光。乘玄四龙，回驰北行。羽旄殷盛，芬哉芒芒。孝道随世，我署文章。』」

　　　　　　纪评：「《桂华》尚未至于不经，《赤雁》等篇亦不得目之曰靡，盖深恶涂饰，故矫枉过正。」「不经」谓不合正道。按刘勰此论可能是对乐曲说的，不是对歌辞说的。

　　　　　　《注订》：「《桂华》《赤雁》之作，彦和讥之者，盖以其开后世符瑞颂赞之渐，违古立乐府之旨。故曰不经不典，不仅恶其涂饰，亦非矫枉过正也。」

〔七〕　梅注：「《赤雁》：汉武帝太始三年行幸东海，获赤雁作。」黄注：「《礼乐志》郊祀歌：《象载瑜》十八，太始三年，行幸东海，获赤雁作。」按《汉书礼乐志》，辞如下：「象载瑜，白集西；食甘露，饮荣泉。赤雁集，六纷员；殊翁杂，五采文。神所见，施祉福；登蓬莱，结无极。」

　　　　　　《校释》：「舍人此篇，于《房中》十七章举《桂华》，于《郊祀》十九章举《赤雁》，论《桂华》则曰『丽而不经』；评《赤雁》则曰『靡而非典』。证以后世通人评骘之语，益足见舍人衡鉴之精。《宋书乐志》曰：『汉武帝虽颇造新哥，然不以光扬祖考，崇述正德为先，但多咏祭祀见事及其祥瑞而已。商周《雅》《颂》之体阙焉。』此舍人所谓『靡而非典』也。齐召南曰：『周诗所谓《
房中乐》者，人伦始于夫妇，故首以《关雎》《鹊巢》。汉《安世房中歌》，直是祀神之乐。』此舍人所谓『丽而不经』也。舍人虽各举一目，实可通论余篇。纪评乃谓『《桂华》尚未至于不经，《赤雁》亦不得目之曰靡』，其言乖违如此，异哉！」

　　　　　　《校注》：「《隋书音乐志上》：『武帝裁音律之响，定郊丘之祭，颇杂讴谣，非全《雅》什。』并足与此相发。」

〔八〕　梅注：「河间献王名德，景帝子，武帝时献雅乐，天子下太乐官，常存肄之，岁时以备数，然不常御。」

　　　　　　《汉书礼乐志》：「是时，河间献王有雅材，亦以为治道非礼乐不成，因献所集雅乐。天子下太乐官，常存肄之，岁时以备数，然不常御，常御及郊庙，皆非雅声。」此谓河间献王刘德曾推荐古乐，但武帝很少采用。

〔九〕　梅注：「《史记乐书》：汉武帝尝得神马渥洼水中，作歌曰：『太一贡兮天马下，沾赤汗兮沫流赭。骋容与兮跇万里，今安匹兮龙为友。』后伐大宛得千里马，马名蒲捎，作歌曰：『天马徕兮从西极，经万里兮归有德，承灵威兮怀外国，涉流沙兮四夷服。』中尉汲黯进曰：『凡王者作乐，上以承祖宗，下以化兆民。今陛下得马，诗以为歌，协于宗庙，先帝百姓，岂能知其音耶？』」

　　　　　　《陔余丛考》卷二十三「乐府」：「《文心雕龙》曰：『汉武立乐府，总赵代之音，撮齐楚之气；……河间献雅而不御，故汲黯致讥于《天马》。』然则乐府本非雅乐也。」

至宣帝雅诗，颇效《鹿鸣》〔一〕。迩及元成〔二〕，稍广淫乐〔三〕，正音乖俗〔四〕，其难也如此〔五〕。

〔一〕　《校证》：「『宣帝雅诗，颇效《鹿鸣》』，原作『宣帝《
雅》《颂》，诗效《鹿鸣》』，今据唐写本改正。盖『颇』初误作『
颂』，继又误乙在『诗』前也。『颇效』与『稍广』对文。」

