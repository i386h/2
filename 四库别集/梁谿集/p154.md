<!-- { "loadSidebar": true } -->
　　某拜啓直老参谋寳文使座人还被书赐窃审履兹秋杪婉画多暇台万福感慰兼怀承谕分屯九江殊荷留念近得太尉书亦道此意但欲有警急乃始遣兵深恐后时九江于今为上流重地秋气之髙又近有郦琼淮西之变岂得不过为备沿江要害去处并无一人一骑可以控扼乞兵于朝苐云已委使司防捍若必待警急乃遣贼情狡狯万一乗间虗为其所先探报徃返动须旬日安得无噬脐之悔今淮西新变之后重以沿江无兵人心忧疑如防使司辍那五七千人先屯九江以絶敌人之窥伺以安人心之动揺使某得頼余芘何幸如之平时荷太尉相照正有頼于今日望因防次为致区区之恳不敢数奉书也公文纳上幸冀亮察末縁承晤切冀为国自重谨奉啓不宣











　　梁谿集巻一百二十九
　　钦定四库全书巻
　　梁谿集巻一百三十　　　　宋　李纲　撰啓上
　　谢宰执复银青啓　　谢范相宫祠啓
　　贺秦参政啓　　　　贺秦相公啓
　　贺富枢宻啓　　　　贺李参政啓
　　贺吕相公啓　　　　回泉州叶尚书啓
　　贺孟宣抚啓　　　　贺翟参政啓
　　贺都督吕相公啓　　回翁殿撰啓
　　谢宰执宣抚荆广啓
　　回荆广四路监司郡守啓
　　谢宰执宫祠啓　　　贺徐枢宻啓
　　贺赵参政啓　　　　贺胡枢宻啓
　　回温州范相公啓　　回临安梁侍郎啓
　　谢宰执复银青啓
　　归从海外方一洗于刑书告自日边遽尽还于禄秩敢意青氊之旧物复霑白髪之陈人拜命若惊抚躬增愧此盖伏遇平章仆射相公精忠许国以弼亮于一人【执政云以叶賛于政机】寛裕有容以均调于万国【执政云以爕谐于民物】欲振中兴之业式崇仁恕之风致兹罪戾之余亦预甄收之列攀鳞附冀乆絶望于风云散髪采薇方养疴于邱壑莫遂趋风之幸苐深仰徳之诚
　　谢范相宫祠啓
　　窃伏海隅方遂山林之适叨居琳馆更陪香火之縁奉黄纸之除书得青氊之旧物载惟侥幸弥切兢凌伏念某结约亡竒﨑可笑怀许国之心而才则拙有援世之志而术已防烂额焦头何补救焚之道跋胡防尾自贻覆餗之愆脱身九死之濵折节万夫之后六年奔走亦自厌其余生百口追随更复忧于多累与其困踬于山谷曷若控告于朝廷果荷鸿私曲从微请奉仙圣于燕闲之馆窃廪稍于艰难之秋瘴疠熏心不妨散吏渔樵争席谁识故侯初无梓匠之功但索太仓之粟静惟忝冒愧溢心顔兹盖伏遇平章仆射相公盛徳包荒宏材适变任天下之至重素希风于阿衡扶王室以中兴宜比功于吉甫政惟公举道不遐遗致兹罪戾之余亦頼甄陶之力望岩廊之缅邈披云雾之未期鱼鸟何求但深从于潜泳厦屋既壮愿终被于帡幪
　　贺秦参政啓
　　伏审祗奉帝俞入参政柄方正人之登用知善类之有依纶綍既颁中外胥庆恭惟参政太中秉心克一经徳不回金百链而弥精草疾风而知劲奉銮舆以北狩岂人能为持汉节而南归殆天所相宜有褒崇之典式彰卓荦之忠果被眷求进陟廊庙吉甫用而周邦咸喜士夫亦与于荣观汲黯在而淮南寝谋冦盗不难于销弭伫嘉猷之入告致中兴之可期天意将回人心攸属而某披风惟旧慕义素深救端卿絶域之行虽云无补识子仪未遇之日庶或当仁属乆困于谗波幸生还于瘴海天地之恩厚矣蝼蚁之报蔑然丘壑飬疴嗟病牛之卧垅岩岫散髪遂脱兎之投林然而王室安则天下安四海定则此身定方国歩艰难之际可谓曰忧闻荩臣彚进于朝云胡不喜愿展尽于底蕴以扶持于颠危垂老山林亦受帡幪之赐大书竹帛行观柱石之勲尚慎鼎茵益绥福履仰以副于注倚俯以慰于具瞻颂咏之诚倍万常品
　　贺秦相公啓
　　伏审光奉制书峻登揆路国势增太山之重人心如流水之归中兴可期公论攸庆恭惟平章仆射相公直方以大温恭而文立大节于宗祏倾危之秋膺重任于朝廷艰难之日若有神相岂繄人为宻勿大猷方頼蓍龟之智燮调元化允资鼎鼐之功惟舟虗可以济巨川惟栋隆可以扶大厦恢复中原之故境大慰四海之具瞻托迹山林亦荷帡幪之赐拭目廊庙永观柱石之勳颂咏之私敷宣罔既
　　贺富枢宻啓
　　伏审光奉賛书进贰枢筦增重本兵之地坐收御侮之功纶綍既颁中外胥庆恭惟枢密太中髙明而博达廓大而裕和声华乆着于士林望实雅推于世徳惟时先正有劳王家宗社頼其元勳夷虏服其宏度挺挺风烈有之是以似之秩秩徳音防矣维其时矣果被眷知之渥擢升宥宻之司帷幄有人搢绅增气惟国家之大竞得士为先而帝王之中兴非兵不可折冲樽爼素髙堂上之竒恢复土疆伫致师中之吉顾兹疲病自屏山林愿观钟鼎之勳亦被帲幪之赐其为颂咏罔罄敷宣
　　贺李参政啓
　　伏审光奉賛书进参机政顾老成之登用副中外之具瞻纶綍既颁搢绅交庆恭惟参政太中精忠许国肃括禔身践扬徧于华涂闻望推为旧徳自陞宥宻之地益着弼谐之声果膺帝俞参付国柄济艰难之大业允资帷幄之谋跻仁夀于斯民行被陶镕之化顾兹衰病屏迹山林愿观钟鼎之勲亦荷帡幪之赐其为颂咏罔既敷宣
　　贺吕相公啓
　　伏审光膺帝制还冠台司勳业髙于一时望实孚于四海诞敷涣号大慰舆情恭惟平章仆射少保相公宅心坦夷养气刚大材兼全于文武识洞照于几深适当国歩多艰之秋克着王臣匪躬之节殆天所相岂人能为洗日咸池爰正云龙之御扫氛楚塞亲提貔虎之师威徳兼隆眷注弥渥方衮职之有阙被环赐而遄归大纛髙牙辍长城之重寄绣裳赤舄还岩石之具瞻方叔壮猷而蛮荆来威吉甫复用而周邦咸喜以仪刑于百辟以弼亮于一人经体賛元坐致燮调之效折冲御侮行观恢复之功作芘蒸黎勒勳钟鼎顾兹衰病之迹乆荷眷知之私去国五年屡困谗波之险携家三徙备尝冦盗之忧惟朝廷宗社之再安则畎亩山林之可托此道所頼非公而谁愿精调于鼎茵以茂对于光宠其为颂咏罔既敷宣
　　囬泉州叶尚书啓
　　真祠散吏已深愧于素餐秘殿清班复稍还于旧物拜恩优渥抚已凌兢知府尚书雅量兼容诚心乐与致兹叨冒之幸实縁奬借之私更荷谦冲特垂庆问江湖阻濶未谐披雾之期翰墨交驰弥切向风之志其为感愧罔既敷宣
　　贺孟宣抚啓
　　伏审进参机柄出总帅权宠光震耀于一时风采耸闻于天下诞敷成命大慰舆情恭惟宣抚参政秉心塞渊毓徳纯茂以风绩乆孚于士望以精忠自结于主知果被简求遂登廊庙属此萑蒲之盗乆弄潢池之兵允頼谋猷廓清氛祲建牙开府于宣阃外之威戡乱定功行廸师中之吉顾兹衰病自屏山林虽音问之乆防岂瞻怀之敢替执俘献馘永观钟鼎之勳枕石潄流亦荷帡幪之赐其为颂咏罔既敷宣
　　贺翟参政啓
　　伏审光奉制书进陪政柄纶言所播舆论攸归恭惟欢庆参政太中毓徳粹和养气浑厚大册髙文足以鼔动当世英声茂实足以辉暎士林蚤扬歴于禁严乆蕃宣于屏翰挂冠神武雅有髙世之心视草金銮一为斯文而起果膺简注峻陟巗廊云雷尚屯允頼经纶之业天地交泰伫观辅相之宜某素荷眷私自取防外暌违积稔曽无鱼传鴈系之音跬歩三山乃有室迩人逺之叹顾连墙而不请谒乃交臂之真相知方宏大度以包荒讵念小故而弃旧属膺中诏徃抚南藩衰病日加虗辱斋坛之拜封章继上丐还真馆之逰愿少借于齿牙使得从于岩壑披风未遂仰徳徒勤冀精调于鼎茵以茂对于光宠其为颂咏罔既敷宣
　　贺都督吕相公啓
　　伏审涣号宣恩斋坛授钺眷上相之宿望加都督以视师名教增隆士夫交庆恭惟都督特进仆射相公星躔毓秀世徳钟祥翊国歩于多艰不渝素履挺王臣之大节每见赤诚勤劳结圣主之知特逹慰舆人之论召从藩屏再冠宰司表正百僚具岩瞻而益峻指麾诸将顾筹幄以谁先爰告明庭首膺新制惟王室之兴复頼君子之经纶淝水策功谢傅实居于总统淮西破贼晋公遂朝于京师伫勒钟鼎之殊勲不失山海之旧物顾兹防拙乆荷照知误膺诏防之颁徃服蕃宣之寄力疾受命触暑戒涂仰凭庙筭之多虽容缓带继上囊封之请期践前言披觌未遑瞻依尤剧愿精调于茵鼎以茂对于宠光颂咏之诚敷宣罔既
　　回翁殿撰啓
　　伏审光奉制恩宠还旧物聫清班于书殿示优老于琳宫凡在荐绅孰不欣忭恭惟提宫殿撰器全金玉识迈蓍龟蹈道不回挺然仁者之勇学古自任卓尔君子之儒蚤扬歴于要津益飞腾于休誉乆推时望简在渊衷抱椠懐铅洊膺论撰之选持槖簮笔伫跻侍从之严仰公道之宏开庻旧人之圗任某夙契雅好每幸瞻承玆闻成命之颁独倍常伦之喜敢期谦牧先损书词媿荷之诚敷宣难尽
　　谢宰执宣抚荆广啓
　　右某啓防恩授前件职任不许辞免内外官司不许收接文字已自福建路起发于今月十一日至衡州茶陵县入湖南路界交割本路安抚使职事讫者丝纶下逮不容逊避而牢辞翰墨屡颁更烦敦勉以大义力衰疲以及境抚凋瘵而增伤任重责深以荣为惧窃以荆湖之奥壤实为东南之上流控襄汉而引四川带江淮而连二广地多沃衍民号富饶江濶湖深虽多卑湿之诮风浑俗厚雅有淳古之称自夷狄之猬张因冦盗之蚁聚通都大邑类成虵豕之区良田羙畴鞠为荆棘之地奸吏乗时而武击平民逃祸而骇奔绥靖一方尽除宿惠泽千里诞布新恩非得其人曷称兹选如某者闽海冷族乾坤腐儒遭时艰难虽有爱君忧国之志触事龃龉曽无扶颠持危之功怀疾恶之刚肠天所赋者致销骨之积毁人谁悯之脱身九死之中折节万夫之后蘧瑗心化固知今是而昔非嵇康岩居但欲頥性而养夀岂期谋帅乃及陈人仰廹咫尺之天威莫遂再三之愚恳触热上道戴星以行迨兹入疆之初尤惊任责之重亷颇虽老尚思复用于赵人房琯已衰徒愿立功于唐室此盖都督特进仆射相公以燮理隂阳之职当经纶屯难之时建不世出之殊勳膺莫敢当之大任王谢总统初不逺去于晋朝方召经营盖欲复兴于周道【秦相公云以爕理隂阳之职当经纶屯难之时运量羣材缉熈庻政躬张仲孝友之徳而主吉甫揉此万邦有如晦练逹之才而齐房乔表于百辟权枢宻云以厚徳镇浮俗以精忠膺简知恊济艰难练逹机政】克遴师帅之选聿求声气之同眷此衰迟曲加推挽然以忧患废弃之余而揔军旅之事以孤冷迂防之迹而领方靣之权大惧旷瘝以速罪戾方今两路防秋之期廹矣诸郡卒嵗之计萧然仗钺江湖者大军亟旋弄兵潢池者余孽犹在欲讨捕则兵将单弱议招纳则钱粮匮空将何以宣畅国威抚安民瘼职思其外愧溢于中愿上乞骸骨之章以保收桑榆之节敢先陈其悃愊庻必冀于矜从瞻望无期倾依徒切白露已降清风戒寒冀尚慎于鼎茵以茂对于光宠其为颂咏罔既敷宣
　　回荆广四路监司郡守啓
　　右某啓此者误承中制俾镇上流宣九重之恩威抚四路之凋瘵委任实重揆绵薄以难胜褒借过优辱书词而增愓伏惟某官克明治本深恤民劳虽身寄于江湖每心存于王室【广东西云诚心于善雅量过人每有推挽之言因致叨逾之幸】干戈未定夫岂偷安朝夕之时智畧有余正頼恊济艰难之运愿加调啬前对宠光
　　谢宰执宫祠啓
