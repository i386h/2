<!-- { "loadSidebar": true } -->
　　【寰宇记潜山在潜山县一名皖伯台左慈常修炼于此上有二嵓三峯四洞太清炼灵丹经丹砂外包八石内含金精八素经司命着籍玉简丹书编以金缕纒以素丝韩文吾年未四十而视茫茫而髪苍苍荘子让王篇鲁君闻顔阖贤往聘之阖凿坏以遁永嘉郡记张廌隠居頥志家有苦竹数十顷廌为屋居其中王右军闻而造之廌逃避竹中不与相见后汉书孔嵩变名姓为佣】
　　鲁直以诗餽双井茶次韵为谢
　　江夏无双种竒茗汝隂六一夸新书磨成不敢付僮仆自看雪汤生几珠列仙之儒瘠不腴只有病渴同相如明年我欲东南去画舫何妨宿太湖【公自注归田録草茶以双井为第一画舫宿太湖北渚贡茶故事】
　　【后汉书文苑传黄香字文强江夏安陆人京师号曰天下无双江夏黄童史记相如以为列仙之儒居山泽闲形容甚臞此非帝王之僊意也乃遂就大人赋人相如口吃而善著书常有消渇疾】
　　扬州以土物寄少游
　　鲜鲫经年秘醽醁团脐紫蟹脂填腹后春莼茁活如酥先社姜芽肥胜肉鸟子累累何足道防缀盘餐亦时欲淮南风俗事瓶甖方法相传竟留蓄且同千里寄鹅毛何用孜孜饮麋鹿
　　【本草鲫鱼一名鲋鱼形亦似鲤色黒而体促腹大而脊隆所在池沼皆有之孟冼本草鲫是稷米所化其鱼腹上犹冇米色埤雅此鱼旅行吹沫如星以其相即故谓之鲫以其相附故谓之鲋荆州记渌水出豫章康乐县其间乌程乡有酒官取水为酒极甘美与湘东酃湖酒年常献之世称酃渌酒左思吴都赋飞轻觞而酌醽渌邹阳酒赋其品类则沙洛渌酃乌程下若齐公之清闗中白薄传肱蟹谱生于济郓者其色绀紫产于江淛者其色青白皮日休诗蟹因霜重金膏溢橘为风多玉脑圆南方草木状莼生水中叶似鳬葵浮水上花黄白子紫色三月至八月茎细如钗股名为丝莼堪噉味甘寒杜甫诗金城土酥净如练又理生那免俗方法报山妻】
　　赠昙秀
　　白云出山初无心栖鸟何必恋山林道人偶爱山水故纵歩不知湖岭深空巗已礼百千相曹溪更欲瞻遗像要知水味孰冷暖始信梦时非幻妄袖中忽出贝叶书中有璧月缀星珠人间胜絶畧已遍匡庐南岭并西湖西湖北望三千里大堤冉冉横秋水诵师佳句説南屏瘴云应逐秋风靡胡为只作十日欢杖防复寻归路难留师笋蕨不足道怅望荔子何时丹
　　【归去来辞云无心以出岫传灯录曹溪在韶州府城东南梁时有天竺国僧自西来泛舶曹溪口闻异香曰上流必有胜地寻之遂开山立石乃云百七十年当遇无上法师在此演法今六祖慧能南华寺是也佛书如人饮水冷暖自知金刚经一切有为法如梦幻泡影释典佛经出自西域以贝叶书之流入中国汉志五星连珠日月合璧韩文荔子丹兮蕉黄】
　　再过泗上二首
　　眼明初见淮南树十客相逢九吴语旅程已付夜帆风客睡不妨背船雨黄柑紫蟹见江梅红稻白鱼饱儿女慇懃买酒谢船师千里劳君勤转橹
　　【杜诗白小羣分命天然二寸鱼又溪女得钱畱白鱼】
　　系舟淮北雨折轴系舟淮南风断桥客行有期日月疾嵗事欲晚霜雪骄山根浪头作雷吼缩手敢试舟师篙不用燃犀照幽怪要须拔剑斩长蛟
　　【史记羣轻折轴韩文巧匠旁观缩手就闲晋书温峤还武昌至牛渚矶水深不可测峤燃犀角照之见水族竒形异状夣曰幽明道别何相照也水经注澹台子羽赍千金之璧渡河阳侯波起两蛟夹舟子羽曰吾可以义求不可以威劫操剑斩蛟晋书周处传投水搏蛟蛟或沈或浮行数十里而处与之俱三日三夜杀蛟而反吕氏春秋荆有佽飞者渉江至于中流而两蛟夹绕其船佽飞防寳剑刺蛟杀之】
　　赠李兕彦威秀才
　　魏王大瓠实五石种成濩落将安适可怜公子持十牛海上三年竟何得先生少负不覊才从军数到单于台天山直欲三箭取白衣将军何人哉夜逢怪石曽饮羽戏中防枝何足数誓将马革褁尸还肎学班超苦儿女封侯衞霍知几许老矣先生困羁旅酒酣聊复説平生结袜犹堪一再鼓弃书捐剑学万人纨袴儒冠皆误身穷途政似不手与世羞为西子颦如今惟有谈天口云梦胸中吞八九世间万事寄黄粱且与先生説乌有【荘子逍遥逰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容外物篇任公子为大钩巨缁五十犗以为饵蹲乎防稽投竿东海旦旦而钓期年不得鱼汉司马迁传仆少负不羁之才长无乡曲之誉唐书将军三箭定天山壮士长歌入汉闗韩诗外传楚熊渠子夜行见寝石以为伏虎也弯弓射之没金饮羽史记李广传广出猎见草中石以为虎而射之中石没镞视之石也因复更射之不入矣后汉吕布传植防于营门布弯弓顾曰诸君观布射防小支中者当各觧兵不中可留决鬬布即一发正中防支马援传丈夫当以马革裹尸还葬幸矣史记张释之传王生老人曰吾韤解顾谓张廷尉为我结韤释之跪而结之相如传为鼔一再行汉书项籍传籍少时学书不成去学剑又不成去梁怒之籍曰书足记姓名而巳剑一人敌不足学学万人敌杜诗纨袴不饿死儒冠多误身荘子逍遥逰宋人有善为不手之药者世世以洴澼絖为事客闻之请买其方百金天运篇西施病心而矉其里其里之丑人见而美之归亦捧心而矉其里史记驺衍之术迂大而闳辩奭也文具难施淳于髠久与处时有得善言故齐人颂曰谈天衍雕龙奭炙毂过髠司马相如传相如以子虚虚言也为楚称乌有先生者乌有此事也为齐难无是公者无是人也明天子之义又吞若云梦者八九其于胷中曽不蔕芥吕纯阳集洞濵随云房同憩一肆中云房自起执炊洞賔入梦备极富贵宠荣为相数十年忽被罪谴籍没家资分散妻孥路值风雪傼马俱瘁一身无聊方兴浩叹恍然梦觉云房炊黄梁尚未熟也云房笑曰子适来之梦升沈万态荣悴多端五十年间一顷耳】
　　次韵谢子高读渊明传
　　枯木嵌空微黯淡古器虽在无古弦袖中正有南风手谁为聼之谁为传风流岂落正始后甲子不数义熙前一山黄菊平生事无酒令人意缺然
　　【晋陶潜畜素琴一张弦徽不具详见前家语舜弹五弦之琴歌南风之诗史记谁为为之孰令聼之世説王敦为大将军镇豫章衞玠避乱从洛投敦相见欣然谈话弥日于时谢鲲为长史敦谓鲲曰不意永嘉之中复闻正始之音阿平若在当复絶倒南史隠逸传陶潜所着文章皆题其年月义熈以前明书晋氏年号自永初以来惟云甲子而已】
　　庞公
　　襄阳庞公少检束白髪不髠亦不俗世所奔趋我独弃我已有余彼不足鹿门有月树下行虎溪无风舟上宿不识当时捕鱼客但爱长康画金粟杜口如今不复言庞公为人不曲局东西有人问老翁为道明灯照华屋五言七言正儿戏三行五行亦偶尔我性不饮只觧醉正如春风弄羣卉四十年来同幻事老去何须别愚智古人不住亦不灭我今不作亦不止寄语悠悠世上人浪生浪死一埃尘洗墨无池笔无象聊尔作戏悦吾神【后汉逸民传厐公者南郡襄阳人也居岘山之南未尝入城府夫妻相敬如賔后遂携其妻子登鹿门山因采药不反桃花源记武陵人以捕鱼为业名画记顾恺之字长康于瓦棺寺北殿内画维摩居士画毕光耀月余杜诗虎头金粟影神妙独难忘唯识论生相谓本无今有住相谓生位暂停异相谓住别前后灭相谓暂有还无圆觉经云何四疾一者作病二者任病三者止病四者灭病佛经流浪生死豫章志临川墨池王羲之学书处至今池水尽黒一在金谿白水寺乃谢灵运涤研处也】
　　食雉
　　防雉曵修尾惊飞向日斜空中纷格鬬防羽落如花喧呼勇不顾投网复谁嗟百钱得一双新味时所佳烹煎杂鸡鹜爪距漫槎牙谁知化为蜃海上落飞鵶
　　【禽经雉介鸟也以其善搏鬬也诗王风雉离于罗月令孟冬雉入大水为蜃】
　　双鳬观【在叶县】
　　王乔古仙子时出观人寰常为汉郎吏厌世去无还双鳬偶为戏聊以惊世顽不然神仙迹罗网安能攀纷纷尘埃中铜印纡青纶安知无隐者窃笑彼愚奸
　　【后汉王乔传宗世为叶令乔有神术毎月朔望常自县诣台朝帝怪其来数而不见车骑密令太史伺望之言其临至辄有双凫从东南飞来于是凫至举罗张之但得一防舄焉乃诏上方视则四年中所赐尚书官属履也又或曰此即古仙人王子乔也】
　　郭纶【公自注纶本河西弓箭手屡战有功不赏自黎州都监官满贫不能归今权嘉州监税】
　　河西猛士无人识日暮津亭阅过船路人但觉马瘦不知铁槊大如椽因言西方乆不战截髪愿作万骑先我当慿轼与寓目看君飞矢射蛮氊
　　【大风歌安得猛士兮守四方后汉书行行且止避骢马御史左传楚子玉请战曰请与君之士戏君慿轼而观之得臣与寓目焉】
　　初发嘉州【汉属犍为郡曰汉嘉隋曰眉山唐宋曰嘉州按眉州唐曰嘉州此是今之嘉定州非眉州也原注嘉祐巳亥冬先生与子由侍老泉舟行适楚】
　　朝发鼓阗阗西风猎画旃故乡飘已逺往意浩无邉锦水细不见蛮江清更鲜奔腾过佛脚旷荡造平川野市有禅客钓台寻暮烟相期定先到乆立水潺潺【公自注是日期乡僧宗一防别钓鱼台下】
　　【诗小雅伐鼓渊渊振旅阗阗注阗阗亦鼔声也杜诗秦川对酒平如掌旧注锦水岷江也蛮江阳山与青衣江也三江合流于嘉州城东南过九顶山凌云寺大像阁而下】
　　犍为王氏书楼
　　树林幽翠满山谷楼观突兀起江滨云是昔人蔵书处磊落万巻今生尘江邉日出红雾散绮画阁青氛氲山猿悲啸谷泉响野鸟嘐戞岩花春借问主人今何在被甲逺戍长苦辛先登搏战事斩级区区何者为三坟书生古亦有战阵葛巾羽扇挥三军古人不见悲世俗回首苍山空白云
　　【尔雅狭而修曲曰楼説文楼重屋樔尔雅观谓之阙释名观者于上观望也墨客挥犀杜学士镐博闻强记凡有捡阅取视无差士大夫有所撰著咨以古事无不知者号为杜万巻左传颖考叔取郑伯之旗蝥弧以先登又是能读三坟五典八索九丘世语诸葛武侯独乗素舆葛巾毛扇指麾三军】
　　过宜賔见夷中乱山【一统志宜賔在叙州汉僰道后周外江唐义賔宋宜賔原注嘉祐四年作】
　　江寒晴不知逺见山上日朦胧含高峰晃荡射峭壁横云忽飘散翠树纷歴歴行人挹孤光飞鸟投逺碧蛮荒谁复爱秾秀安可适岂无避世士高隐链精魄谁能从之游路有豺虎迹
　　【后汉书避世墙东王君公黄气阳精经金门日之通门也其内有金精冶链之地故立春之节日更链魄于金门之内】
　　夜泊牛口
　　日落江雾生系舟宿牛口居民偶相聚三四依古栁负薪出深谷见客喜且售煮蔬为夜飱安识肉与酒朔风吹茅屋破壁见星斗儿女自咿嚘亦足乐且乆人生本无事苦为世味诱富贵耀吾前贫贱独难守谁知深山子甘与麋鹿友置身落蛮荒生意不自陋今子独何者汲汲强奔走
　　【高士传披裘公曰五月披裘而负薪岂取遗金者哉诗深谷为陵】
　　牛口见月【原注时嘉祐元年始举进士至京师作按诗意当是已亥适楚至牛口作也】
　　掩寂已睡月脚垂孤光披衣起周览飞露洒我裳山川同一色浩若渉大荒幽懐耿不寐四顾独彷徨忽忆丙申年京邑大雨霶蔡河中夜决横浸国南方车马无复见纷纷操栰郎新秋忽已晴九陌尚汪洋龙津观夜市灯火亦煌煌新月皎如昼疎星弄寒芒不知京国喧谓是江湖乡今来牛口渚见月重凄凉郤思旧游处满陌沙尘黄
