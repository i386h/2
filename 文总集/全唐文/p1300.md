<!-- { "loadSidebar": true } -->
    昔者南风和醇，明德维新。创五法而配夏，感万物之如春。不然者，夔何以得为典乐，舜何以尊为圣人者哉？其风乃周流遐裔，荡涤庶物。廓宇宙以澄清，屏腐余之伊郁。故表太平之至理，俾寰宇之无弗也。且顺而随时曰《巽》，气之相感曰《咸》。合之宁间于幽林旷野，散之何啻乎万壑千岩！当其南正司辰，朱明应节。我风在德，何以验乎枯桑；我风在仁，何必候于空穴。物既斯悦，薰不在乎器，人奚以钦；物莫能同，叶不在乎兰，人何以结。知执德不回，嘉祥有开。始斯人之解愠，倏仪凤以员来。有孚容若，至德休哉。足以成天下之务，畜天下之财。今国家以义为利，知风之自。实皇猷之穆穆，因王道之易易。竹帛之功斯在，丝桐之音不坠。夫如是，未有灵瑞之不臻，生成之不遂者也。宁与夫蓬振尘惊，飕凄清。或败物者有坠，或中人而丧精。未若我皇内协正德，外和厚生。在乎野，而草自偃；入乎林，而条不鸣。是则良哉元道，克洽九有。仰南薰兮，何翕尔而纯和？幸得咏时康与俗阜。
    ☆于ν
    ν，字允元，河南人。德宗朝累拜襄州刺吏，充山南东道节度使，奏升襄州为大都督府，累迁左仆射同中书门下平章事，封燕国公。宪宗立，入朝，拜司空。因事贬恩王傅，改太子宾客。卒赠太保，谥曰历。其子季友诉于穆宗，赐谥曰思。
    ○让授子方太常丞表
    刘玄佐、倪士荣以佐之功先朝为太常丞，时臣与士荣同登朝列，见其凡劣实鄙之。今臣功名不如元佐，某之凡劣，不若士荣，若授此爵，更为叨忝。
    ○释皎然予山集序
    诗自风雅道息，二百余年而骚人作。其旨愁思，其文婉丽，亡楚之变风欤？至西汉李陵、苏武，始全为五言诗体，源于风，流于骚，故多忧伤离远之情。梁昭明所撰《文选》，录古诗十九道，亡其名氏。观其辞，盖东汉之世，亦苏李之流也。自建安中王仲宣、曹子建鼓其风，晋世陆士衡、潘安仁扬其波。王曹以气胜，潘陆以文尚。气胜者魏祖兴武功，于二京已覆；文尚者晋武图帝业，于五胡肇乱。观其人文兴亡之迹，人焉哉！人焉哉！
    宋高祖平桓元、定江表，文帝继业，五十年间，江左宁谧，魏晋文章，郁然复兴。康乐侯谢灵运独步江南，俯视潘陆；其文炳而丽，其气逸而畅；驱风雷于江山，变睛昏于洲渚；烟□以之惨淡，景气为其澄霁。信江表之文英，五言之丽则者也。迨于齐世，宣城守谢元晖亦得其词调，涵于气格，不侔康乐矣。梁陈已降，虽作者不绝，而五言之道，不胜其情矣。
    有唐吴兴开士释皎然，字清昼，即康乐之十世孙。得诗人之奥旨，传乃祖之菁华，江南词人，莫不楷范。极于缘情绮靡，故辞多芳泽；师固兴制，故律尚清壮。其或发明玄元理，由深契真如，又不可得而思议也。
    贞元壬申岁，余分刺吴兴之明年，集贤殿御书院有命征其文集，余遂采而编之，得诗五百四十六首，分为十卷，纳于延阁书府。上人以余尝著《诗述》论前代之诗，遂托余以集序。辞不获已，略志其变。
    上人之植性清和，禀质端懿，中秘空寂外上开方便，妙言说于文字，了心境于定惠，双释门之慈航智炬也。余游方之内者，何足以叩元关？谢氏世为诗人，岂佛书所为习气云尔。
    ○潭州法华院记
    长沙郡之安国寺，寺之北偏法华院结构始毕，光明宏敞，依之者其有旨乎？即我湖南伯御史中丞杨公，竭孝思，追大福，报罔极于所恃也。
    於戏！万法性离也，言说非法也，然舍言说，无以辩了义、诠实相，繇是经教生焉。佛说九部，《法华》为最。其逗机也，韬灵珠于髻上，指众实藏内；药草沐茎叶之雨，诸子悦羊鹿之车，其会真也，以开示误入诱群迷，令得佛知见；以会三归一为上乘，令知法真际。至于如是性，如是相，了缘起，叩寂来，亿劫诸佛，乃能知之。其余声闻辟支，如稻麻竹苇，不得其微密也。若有受持读诵，勇猛坚固，我为胜因，果亦随之。即扬州龙兴夺阿黎灵，钻研岁久，深解义趣，常为宝函，以授信心。仍大署其背曰：“功满三千，其道乃圆。百福万善，充塞沙界。”
    中丞先太夫人荥阳郑氏，以闺门尊重之德，奉西方清净之教，归命道士，且业是经。时有明晦，我无间断。居无几，实盈其数焉。常愿极精虑，罄泉贝，大依佛事，共扬光烈。呜呼！风树之感，霜露之悲入肺肝者，可胜道哉！今位登方伯。轻千乘之贵，捐万钟之禄，隳心裂胆，虔绍前志，此所谓不敢一日而忘其亲也。
    先是，此地松竹葱，含绝世之异，观者百辈，曾无颂声。公乘时多暇，高步廊庑，密获胜势，其心快然。因心计手指，付于匠吏，经时而成之，堂殿崔嵬以切云，轩廊{穴叫}{穴条}而疏风，皎严净而无尘，若释梵之天宫。大德僧怀远，秀掩璧，操陵霜雪，是故启请，为其主张。加之以田产，因之以臧获，受用具足，无遗乏相。尝闻于经曰：“造塔庙，建形像，旃檀沉水，彩画装铰，如是功德，福不唐捐。”伏知必有以资窈冥，辟往路，挥斥万有，腾陵三界。巍巍尊识，补贤圣处，信决定矣！其或否者，我教其诬乎？
    恭惟先太夫人诚敬斋庄，高明惠和，道可以裨补阴教，礼可以绸缪妇则。早居穆伯之器，有贤子三人，始在童孺，则自教诲，非雅言正味，不道不食，使中和淳粹之气，饱饫其腑脏焉。故中司洎令弟兵部郎中凝、大理评事凌，皆擢进土高第，以清风累德，文学政事，振休声于宇内。议者谓玉昆金友，如三山峙立，三川横流焉。后之君子，非但宝地，睹此志，可以知上有圣谟之美，下有大孝之嗣矣。公永怀恸绝，不忍握管濡墨，以文字自导其意，见托序述。乃惕然而书之。
    ☆崔备
    备，建中二年进士，辟四川节度使判官，终工部郎中。
    ○驳太常拟赠工部尚书马畅谥议
    谨案《谥法》“敬”字之义，与马畅始终名迹不同，考行之义尚乖，易名之典未正，事须再牒礼院，请重议者。且以畅坟土犹湿，物议尚存，皆可征言，尽堪覆视。在《春秋》隐恶之义可也，加史册虚美之命难乎？况《尚书》责实当究是非，易名宜存贬。夫国之礼法，悬在不刊，而文士多病于愧词，史臣或许其使传，旧章既失，后代何观？虽以礼之爱久无，而乱名之责岂绝？幸稽前士，用示后人。其马畅所谥为“敬”，请更参议。
    ○壁书飞白萧字记
    壁书“萧”字者，梁侍中萧子云之书也。韩晋公领浙西之岁，得于建业佛寺，置之南徐官舍，函以屋壁，俯瞰座隅。及晋公入赞庙，启于私第，朱方官吏，候其代者，完葺旧府，圬墁故堂。吏人以壁字昏蒙，方以垩帚涂上。时故殿中李侍御士举为部从事，以晋公翰墨，代无等俦，自获壁书，施榻于下。耽玩研味，略无已时。士举重焉，绐而方得。及士举府除职停，寓壁字于小吏之舍。至甲申岁，士举为江西从事，通好江淮。时李评事约盛阅图书，以示寮友，士举方以壁字言于座中，李君因而求之。士举云：“得卿皇象、羊欣、萧纶真草各一帖，大郑画屏一扇，即辍与之。不尔，当自持去。”李君富于图书，酷好遐异，遂以所求三帖并法士画屏一扇易焉。后十余日，壁书自吴负来，士举于道病卒。
    向若李君不阅雅迹，士举不言此书，即壁字为朽壤于小吏之家，逸品绝前贤之迹。固知兴亡继绝，后不乏人；工极艺精，中必有物。加以子云与国同姓，所书“萧”字，圜卷侧掠，体法备焉。信曩贤之妙门，实后代之茂范。其飞白书起于蔡中郎（蔡邕待诏门下，见役者以垩帚成字，心有悦焉，归而为飞白书。汉末魏初皆以题署宫阙），其后张敬礼、王逸少、子敬并称妙绝，子云曲尽其法。欧阳率更云：“萧侍中飞白轻浓得中，如蝉翼掩素。”其为前贤所重如此。嗟乎！景乔此书，今访天下绝矣，惟此“萧”字，在乎旧都。三百年间，竟无颓圮，俾后人传授，似阴有保持。余与李君寓家南徐，邻而友善，获睹妙迹。感其将坏，晋公出之；方绝之迹，李君维之用征其事，故以“萧”字志之。
    ●卷五百四十五
    ☆萧亻免
    亻免，字思谦。吏部尚书恒子。贞元七年进士，元和初复登贤良方正制科，累拜御史中丞，袭徐国公。穆宗立，拜中书侍郎同中书门下平章事，转门下侍郎，罢为吏部尚书，徙兵部，授太子少保，为同州刺史，宝历三年，复以少保分司东都。文宗都以左仆射致仕。
    ○请放免当司诸色本利钱奏
    应诸司诸军诸使公廨诸色本利钱等，伏缘臣当司及秘书省等三十二司利钱，伏准今年七月十三日赦文，至十倍者。本利并放，展转摊保至五倍者。本利并放，缘前件诸司诸使诸军利钱，节文并不该及。其中有纳利百姓，见臣称诉，纳利已至十倍者，未蒙一例处分。求臣上达天听，臣已面陈奏讫。伏以南北诸司，事体无异，纳利百姓，皆陛下赤子，若恩泽均及，则雨露无偏，伏望圣慈特赐放免。如允臣所奏，伏乞特降敕旨，并进今年七月十三日赦文处分，仍永为定制。
    ○辞撰王承宗先铭奏
    臣器褊狭，此不能强。王承宗先朝阴命，事无可观。如臣秉笔，不能溢美，或撰进之后，例行贶遗。臣若公然阻绝，则违陛下抚纳之宜；亻黾亻免受之，则非微臣平生之志。臣不愿为之秉笔。
    ○对穆宗问兵法有必胜疏
    兵者凶器，战者危事，圣主不得已而用之，以仁讨不仁，以义讨不义。先务招怀，不为掩袭。古之用兵，不斩祀，不杀厉，不禽二毛，不犯田稼。安人禁暴，师之上也。如救之甚于水火，故王者之师，有征无战，此必胜之道也。如或纵肆小忿，轻动干戈，使敌人怨结，师出无名，非惟不胜，乃自危之道也。固宜深慎。
    ☆崔位
    位，贞元中佐陕虢观察使姚南仲幕府，改遂州别驾。东川观察使王叔邕希旨杀之。
    ○为李尚书让兼左仆射表
    臣某言：中使某至，伏奉某月日制书，除臣检校某官者。伏惟皇帝陛下以仲春之月，居青阳太庙，顺发生之令，垂溥洽之恩，建万国而亲诸侯，辟四门而延多士。虽成周析壤，唐虞命官，穆穆皇皇，何以加此！天子幸甚！臣谬列藩镇，极兹宠荣，捧戴丝纶，形神骇越。中谢。
