<!-- { "loadSidebar": true } -->
　　太上三元品云上元一品天宫元气始凝三光开明青黄之气置上元三宫第一宫名都元阳七宝紫微宫明则有青元始阳之气总主上真自然王宫灵宝上皇诸天帝王上圣大神其宫皆五亿五万五千五百五十五亿万重青阳之气其中神仙官僚人众各有五亿五万乃至如上万重皆结自然清元之气而为人也其九宫重数官僚人众皆同紫微臣笑曰三天正法经云天光未朗蔚积未澄七千余劫景始分九气存焉一气相去九万九千九百九十里青气髙澄浊混下降而九天真王元始天王生于九气之中气结而形焉便有九真之帝皆九天清气凝成九字之位三元天人从气而生在洞房宫玉童玉女各三千而侍以天为父以气为母生于三元之君又案灵宝罪报品云太上道君礼元始天尊问十善等法于是天尊命召神仙各説因縁恒沙得道已成如来其未成者亦如恒沙又文始传云天堂对地狱善者升天恶者入地若如此説理则不然何者元始天王及太上道君诸天神人皆结自然清元之气而化为之本非修戒而成者也彼本不因持戒而成者何得令我独行善法而望得之乎又案度人本行经云太上道君言我无量劫度人无数元始天尊以我因縁之勲赐我太上之号推此有疑如有无生成品云空为万物母道为万物父此则先有于道乃有众生然此为道之父非众生所作道既如此众生何用修善而作乎又道生万物生物之初是则始也我既始生未有染习何得有六道四生苦乐之别乎又不可也又云众生神识本来自有非道生者道既能生万物神识岂非物乎又不可也
　　结土为人四
　　三天正法经云九气既分九真天王乃至三元夫人三元之君太上道君于是而形逮至皇帝始立生民结土为像于旷野三年能言各在一方故有伧秦夷羌五情合德五法自然承上真之气而得为人也臣笑曰三元品善恶业对皆由一身又文始传云若婬盗不孝死入地狱受五苦八难后生六畜边夷之中推此而言乖违太甚且皇帝土像之日经于三年上真气入乃能言语此上清之气与太上同源论先未有恶善何为入土像中即堕八难为蛮夷乎此土为像先亦无因云何造作之后乃有中边之别乎又上真之气为痴为黠若其痴也不应入土能言如其黠也应识五苦八难如何不乐善乐而贪为苦难乎推此诸条可笑之深也
　　五佛竝出五
　　文始传云老子以上皇元年下为周师无极元年乗青牛薄板车度闗为尹喜説五千文曰吾游天地之间汝未得道不可相随当诵五千文万遍耳当洞聴目当洞视身能飞行六通四达期于成都喜依言获之既访相见至罽宾檀特山中乃至王以水火烧沈老子乃坐莲华中诵经如故王求哀悔过老子推尹喜为师语王曰吾师号佛佛事无上道王从受化男女髠髪不娶于妻是无上道承佛威神委尹喜为罽宾国佛号明光儒童臣笑曰广説品云始者国王闻天尊説法与妻子俱得须陀洹果清和国王闻之与羣臣造天尊所皆白日升天王为梵天之首号中法师其妻闻法同飞为妙梵天王后生罽宾号愤陀力王杀害无道中法师须化度之乃化生李氏女之胎八十二年剖左腋生而白首经三月乘白鹿与尹喜西游隠檀特三年愤陀力王猎见便烧沈老子不死王伏便剃髪改衣姓释名法号沙门成果为释迦牟尼佛至汉世法流东秦又文始传老子化胡推尹喜为师而化胡消冰经云尹喜推老子为师文始传云吾师号佛佛事无上道又云无上道承佛威神委喜为佛推此众途师弟乱矣何名教之存乎又化胡消冰经皆言老子化罽宾身自为佛广説品愤陀力王老之妻也得道号释迦牟尼佛即秦汉所流者妙篇云老子入闗至天竺维卫国入于夫人清妙口中至后年四月八日剖左腋而生举手曰天上天下唯我为尊三界皆苦何可乐者寻罽宾一国乃有五佛俱出一是尹喜号儒童者二是老子化罽宾者三老子之妻愤陀王号释迦者四老子在维卫作佛亦号释迦五白净王子悉达作佛复号释迦案文始传云五百年一贤千年一圣今五佛竝出不觉烦乎若言圣人能分身化物説经亦必多方何为老化则多经唯二巻不变至于儒童尹喜愤陀佛经无闻于今但是白净王子所説以此推之老喜为佛虚妄可笑且老经秘説不许人闻前后相畨诚有逺意然老子能作佛止是一人道士不知奉佛惑之甚矣如父为道人子为道士岂以道人故而不认其父乎
　　五练生尸六
　　五练经云灭度者用色缯天子一匹公王一丈庶民五尺上金五两而作一龙庶民用铁五色石五枚以书玉文通夜露埋深三尺女青文曰九祖幽魂即出长夜入光明天供其厨饭三十二年还其故形而更生矣臣笑曰三元品中天地水三宫九府九宫一百二十曹罪福功行考官书之无有差错善者益夀恶者夺算岂有不因业行直用五色缯而令九祖幽魂入光明天三十二年还故形耶不然之谈于斯可见计五练之文出天地未分之前至今亦应用者则三十二年后穿冢而出耳目所知何为羲皇已来不闻道士死尸九祖从地出者不然之状又可笑也今郊野古冢亦有穴开焉非道士祖父更生之处乎亦可啓齿
　　观音侍老七
　　有道士造老像二菩萨侍之一曰金刚藏二曰观世音又道士服黄巾帔或以服帊通身被之偷佛僧袈裟法服之相其服黄帔乃是古贤之衣横披加前两带者今悉削除学僧服像臣笑曰案诸天内音八字文曰梵形落空九灵推前天真皇人解曰梵形者元始天尊于龙汉之世号也至赤明年号观音矣又案蜀记云张陵避疟丘社中得呪鬼之术自造符书以诳百姓为大蛇所吞弟子耻之云白日升天陵子衡为系师衡子鲁为嗣师以祖妖法惑乱天下汉书云刘焉以鲁为督义司马遂杀汉中太守苏固便得汉中鬼道化人时传黄衣当王鲁遂令其部众改着黄衣巾帔代汉之征自尔至今黄服不絶像服沙门良可悲也且立身之本忠孝为先子像父侍天地不立观音极位大士老子不及大贤而令祖父立侍子孙是不孝也又袭张鲁逆人之服是不忠也既挟不忠不孝何足踵焉
　　佛生西阴八
　　老子序云隂阳之道化成万物道生于东为木阳也佛生于西为金隂也道父佛母道天佛地道生佛死道因佛縁并一隂一阳不相离也佛者道之所生大乗守善道者自然无所从生佛防大生法地方也道会小坐法天圆也道人不兵者乃是隂气女人像也故不加兵役道作兵者可知道人见天子王侯不拜像女人深宫不干政也道士见天子守令拜者以干政为臣僚也道防饮酒者无过也佛会不饮以女人饮酒犯七出也道防不斋以主生生须食也佛防持斋以主死死不食又以女人节食也道人独卧以女人等守一也道士聚宿故无制也臣笑曰文始传云道生东木男也佛生西金女也今以五行推之则金能刻木木以金为官鬼金以木为妻财推此则佛是道之官鬼道是佛之妻财也又云道生佛者理则不然隂阳五行岂有生金之木故知道不生佛道人大坐以是道之官府道士小坐以上逼于官也道人不兵租者以本王种故免也道士庶贱兵租是常道经若此若免兵租便违道教又灵宝大诫云道士不饮酒不干贵如何故违犯大诫乎后之纭纭全无指的又云道士以斋为死法故不斋者何不饱食终日养此形骸而兴絶粒服气以求长生之术乎卒不见之终为捕影之论矣又云道人独卧道士聚宿据此合气黄书不亦妄乎
　　日径不同九
　　文始传云天去地四十万九千里日月直度各三千里周回六千里天地午子相去九千万万里夘酉西隅亦令转形济苦经云昆仑山髙一万五千里臣笑曰依济苦经云天地相去万万五千里与前文始全所不同文始传云日月周围六千里径三千里据法则围九千里如何但止六千耶又天圆地方道家恒述今四隅与方等量则天地俱圆矣化胡云佛法上限止极三十三天不及道之八十一天上也又云昆仑山九重重相去九千里山有四面面有一天故四九三十六天第一重帝释居之今计昆仑山髙一万五千里而有九重重髙九千则髙八万一千而言万五千者何太乖角大可笑也
　　昆仑飞浮十
　　文始传云万万亿万万嵗一大水昆仑飞浮尔时飞仙迎取天王及善民安之山上复万万亿万万嵗大火起尔时圣人飞迎天王及人安于山上臣笑曰济苦经云天地劫烧洞然空荡清气为天浊气为地乃使巨灵胡亥造立山川日月如前昆仑山飞浮容可迎人安山之上若天地洞然山为火焚义不独立如何迎取王人安山上乎又度人妙经云五亿重天之上大罗之天有玉京山菑所不及计太上慈愍何不迎之以在玉京乎若看死不迎是不慈也若不能迎是欺诈也又度人本行经云道言我随劫生死然太上道君居大罗之上菑火不及犹云随劫生死自余飞仙如何迎取天王善人安于山上令免死者深大愚骇又可笑也
　　法道立官十一
　　五符经云中黄道君曰天生万物人为贵也人身包含天地无所不法立天子置三公九卿二十七大夫八十一元士九州百二十郡千二百县也胆为天子大道君脾为皇后心为太尉左肾为司徒右肾为司空封八神及脐为九卿珠楼神十二胃神十二三焦神三合为二十七大夫四肢神为八十一元士合之百二十以法郡数也又肺为尚书府肝为兰台府臣笑曰检道经州县之名文似近代所出古县大而郡小见于春秋及周书洛诰今反以郡大于县是则非春秋已前道经乎诬罔迷谬不可观而可笑也
　　称南无佛十二
　　化胡经云老子化胡王不受其教老子曰王若不信吾南入天竺教化诸国其道大兴自此已南无尊于佛者胡王犹不信受曰若南化天竺吾当稽首称南无佛又流沙塞有加夷国常为劫盗胡王患之使男子守塞常忧因号男为优婆塞女子又畏加夷所掠兼忧其夫为夷所困乃因号优婆夷臣笑曰梵言南无此言归命亦云救我梵言优婆塞此言善信男也优婆夷者云善信女也若以老子言佛出于南便云南无佛者若出于西方可云西无佛乎若言男子守塞可名忧塞女子忧夫恐夷可名为忧夷未知婆者复可忧其祖母乎如此依字释诂丑拙困辱大可笑
　　鸟迹前文十三
　　洞神三皇经称西域仙人曰皇文者乃是三皇已前鸟迹之始文章也又云三皇者则三洞之尊神大有之祖气天皇主气地皇主神人皇主生三合成徳万物化生臣笑曰南极真人问事品称灵宝真文三十六巻在玉京山台玉室真文大字满中天地沦没万成万壊真文独明此之真文即三洞文也三皇即三洞之尊神必不在三洞之后尔时未有鸟兽何得云三皇已前鸟迹之始文也若以伏羲为三皇者案淮南子云黄帝使仓颉覩鸟迹造文字此则止在黄帝之时何得云三皇已前鸟文之始乎
　　张骞取经十四
　　化胡经曰迦叶菩萨云如来灭后五百嵗吾来东游以道授韩平子白日升天又二百年以道授张陵又二百年以道授建平子又二百年以道授千室尔后汉末陵迟不奉吾道至汉明永平七年甲子嵗星昼现西方夜明帝梦神人长丈六尺项有日光旦问羣臣傅毅曰西方胡王太子成道佛号明帝即遣张骞等穷河源经三十六国至舍卫佛已湼槃写经六十万五千言至永平十八年乃还臣笑曰汉书云张陵者后汉顺帝时人客学于蜀入鹤鸣山为蛇所吞计顺帝乃明帝七世孙理不在明帝之前百余年也又云明帝遣张骞寻河源者此亦妄作按汉书张骞为前汉武帝寻河源云何后汉明帝复遣寻耶不知骞是何长夀仙乎代代受使一何苦哉可笑其妄引也
　　日月普集十五
