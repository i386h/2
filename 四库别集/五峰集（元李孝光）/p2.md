<!-- { "loadSidebar": true } -->
　　夜宿天柱下寺水英二上人来坐与之语不悖其师者也颇能言钦禅师修浮屠氏之法居退让之节知止足之义予久不见钦因二人者谢之两客怪而问之子平生名不喜其法而窃私其人胡谓也余谓客今众子百家皆不能抗仲尼氏之道而异端独遗其二焉曰佛与老而已矣为佛之説又有二焉曰大乗小乘乘犹言道也或为其大者或为其小者凡为果报祸福轮廻之说皆其道之所谓小者为其大者固已讥笑之所谓为其大者曰吾将以求吾心也吾将以见吾性也然恒过于中而弗趋于常泥于体而不适于用视儒者之有父子君臣夫妇昆弟也輙讪而卑之然其处斯世也非儒之力则不能一息居也其讪而卑我者又其徒之不能尽其师之道者也彼有能尽其师之道常頼吾之有君臣父子夫妇昆弟也则不为强者之所暴贪者之所攘然后去之穷山大谷取其人之枯槁顦顇不适于用而为世之所弃者以为之徒而教以其师之説舍茨而不以宫衣麻而不以丝食麦与菽而无以膏酪鱼牲其言曰修吾法者其为宫室土田衣服膏酪无以异于人是自成其心也故其有宫室土田衣服膏酪则其徒之不肖悖其师之意假为祸福之説以劝愚民也今使周公孔子之居是也亦将修其礼乐政教以扶树君臣父子夫妇之道而已彼枯槁顦顇不适于用为世之所弃去之穷山大谷以修其师之道则亦莫之制也今名为浮屠氏废其法不用然而为儒者不能尽其道则亦何以异于是而钦独善守其师之法而又能自为其道之大者亦可尚矣于是客咸愿一见其为人去从院南登小山复折入西南过小溪百歩许至柏庵问钦适徃延恩院未归惟有一僮居户下遂南去谷口与持橐者防南过马鞍岭借宿山人家山人姓金氏
　　大龙湫记
　　大徳七年秋八月予尝从老先生来观大龙湫苦雨积日夜是日大风起西北始见日出湫水方大入谷未到五里余闻大声转出谷中从者心掉望见西北立石作人俯势又如大楹行过二百歩乃更作两股相倚立更进百数歩又如树大屏风而其颠谽谺犹蟹两螯时一动摇行者兀兀不可入转缘南山趾稍北回视如树圭又折而入东崦则仰见大水从天上堕地不挂着四壁或盘桓久不下忽迸落如震霆东岩趾有诺讵那庵相去五六歩山风横射水飞着人走入庵避余沬迸入屋犹如暴雨至水下捣大潭轰然万人鼓也人相持语但见口张不闻作声则相顾大笑先生曰壮哉吾行天下未见如此瀑布也是后予一歳或一至至常以九月十月则皆水缩不能如向所见今年冬又大旱客入到庵外石矼上渐闻有水声乃缘石矼下出乱石间始见瀑布垂勃勃如苍烟乍大乍小鸣渐壮急水落潭上洼石石被激射反红如丹砂石间无秋毫土气产木宜瘠黑反碧滑如翠羽鳬毛潭中有斑鱼卄余头闻转石声洋洋逺去闲暇囘缓如避世士然家僮方置大瓶石旁仰接瀑水水忽舞向人又益壮一倍不可复得瓶乃觧衣脱帽着石上相持扼掔欲争取之因大呼笑西南石壁上黄猿数十闻呼声皆自惊扰挽崖端偃木牵连下窥人而啼纵观久之行出瑞鹿院前日已入苍林积叶前行人迷不得路独见明月宛宛如故人老先生谓南山公也
　　宿能仁寺东庵记
　　雁山西南一峰絶髙下视众大山犹当是大父行舟行南海月余望见直西北有物如髙髻乱髪才一握大倚为指南又其上常有云气居人不呼某山而呼曰常云傍出二里有能仁院院亦名常云予与客从大龙湫出欲宿院中度已夜遂从山人家宿迟明浩上人闻吾当至山中来迎舍东庵庵行公营以归老殁今三年其徒义上人秀上人居之设粥茗酒醴且止予宿日正亭午犹可去忻然许之遂弛担焉是行也察于为佛者得三人焉钦能尽其道者也秀与义能不悖其师之道者也
　　逰惠上人开西谷记
　　灵峰去灵岩十里而近中路有亭名翠微旁夹树两垣路从垣间出过涧行绕北山麓折而南南有深谷梁石过之复折而西入谷中始见石林如犬牙岩下佛寺曰净明遇兵焚其庐独遗壊屋数楹残僧喜闭门而不喜迎客徃徃过者不复知有寺予方欲游而不得其间是日至自常云将入门僧拒户不聼客入即呼溪南居媪隔户语僧云是游山人乃防去拒门木入弛担为午炊吾儿及诸生疲极皆小偃息陈生腹痛自煮药家僮炊未熟予将子约出南户徘徊徃来望屋上山山围屋如城府或累累然如蜂脾缀下而刳其中淫淫然如燕果斜罥而剖其户颔者罛者仰者歕者羃者讹者伛者喙者掉者俛而窥者腾而上者如人皆具耳目口鼻而无一相似意此中当有大佳处耳更着□从屋中出上屋上山行二十步复得石桥过涧去子约持杕撃草又得石坛数方皆古人作亭遗址坛为阶二三级或五六级坛相距虽皆四五歩毎一坛上辄见山如人腹脇背尻向背一一不同复益上数步草中寻见石阶八九转一转皆六七级两傍夹大石壁如行巷中仰头见青天如曲池中绿水止而不波泉滴两崖间如雪消作水建瓴下注谷中大石上忽忆先子言净明维摩石室旁有西谷是惠上人所开絶佳当是此地耳今寺僧乃畏人知更作屋因相遮以故从中出不尔不见此竒特书之庻无为僧所欺恵字栁下工为五言诗云
　　雁宕山记
　　客问山以雁名胡谓也予为言长老相传絶顶上有大湖冬春雁过入南海常栖止其中居人以为名湖水堕入防流谷口为大龙湫湖傍有比丘尼塔寺一夕沉湖中至今五百余歳然犹遗余地败址棠梨花数十百株皆俨然成行列土絶膏肥种蹲鸱大如斗长老又言湖水渐淤为葑田歳月浸久彼湖皆化为腴土十年前有僧来乞食因言吾于前年去雁湖傍依大树缚屋种莱菔菜蹲鸱以为糇粮独无所栖愿乞金钱作屋予闻之欣然止其宿问道路何从入僧具言去从灵云寺南入山时时过极险挽牵悬藤偃木以过日初出时上山正中仅可到山巅望见永嘉城下大江如牵一线白东靣海气苍苍如夜色山上无膏烛地炉中烧木叶苇竹山鼠来与人相向坐如狐狸大无屋不可居也予爱其言久欲登之度持二日粮乃足又向乞食僧已去无茒舍釡灶赍具当用肉糒糗麨杂器之属不果徃五六年前尝一至灵云寺观所从入路因徃至梅雨潭潭上瀑水悬空数十丈谷中风起水吹着人常蒙蒙如四五月间雾雨亦一竒也旁有邻寺三四区曰古塔寳冠罗汉石门又有一寺在南山巅与常云相望路极高曰飞泉种种自作面势皆可逰独不大耳
　　秋逰雁荡记
　　比从天台来入古东瓯郡境上望见西南有山相向立如两浮屠逰者咸曰此雁山门户也益深入其阻视罗汉洞东西天柱大龙湫犹人有眉目十八寺皆其肺腑也僧言其祖自开雁山为诺讵罗去游方时师悬语之曰若行四方当值胜妙山水起塔立寺花名村鸟名山则其地也讵罗适行至山下问田间老父父所居云何父曰芙蓉村又问山云何曰雁山讵罗曰是吾师所语我者吾于此乎老矣入过四十九盘结屋谷底面湫水以居既殁其徒弟子为立塔庙是十八寺之萌芽也讵罗首所开正得其肺腑今人言春游天台秋游雁荡此非言地势便利其时独可游耳雁山无土田桑枣两山束涧水人行尽日曲折在水中又多篁竹草长没人春夏十日九雾雨后行人不见前行人时时遥相语又马蜞毒物善齧人缘木叶草末风动即着人出血数升独秋冬时草木黄落毒虫尽去乃可入至数百里山皆在目中无秋毫蔽遮然患游者匆匆絶佳地恒逺在深谷中不尽见也古人云绊芒鞋行一月彷佛见得皮肤耳非过言也吕夷简焦伯强刘器之王龄皆尝为大官而能留连山谷中尽发其胜岂古人用此为陶写地耶然名为游者众矣壁间姓名一一为狐狸貒貉防尽独此三四人者至今凛然有生气何耶其草多寒凉药可用治疽痬滞下其木多杉桧豫章其兽多防狙豕而无虎其虫无蚊蚋而有马蜞蜞善齧人以烧竹叶涂创血立止其居人不为稼穑皆取给衣食于僧云
　　王贞妇传
　　至元十三年冬王师南至贞妇夫舅姑俱被执师中千夫将见妇色丽乃尽杀其舅姑与夫而欲私之贞妇愤痛即自杀千夫夺挽不得杀责俘囚妇人杂守之妇欲死不得间自念当被汚即佯曰若杀吾舅姑与夫而求私我所为妻妾者欲我终善事主君也吾舅姑与夫死我不为之哀是不天也不天君焉用我为愿请为服朞月苟不聴我我终死耳不能为若妻也千夫畏其不难死许之然愈益置守明年春师还挈行至嶀嵊守者信之滋益懈过青枫岭上妇仰天窃叹曰吾得死所矣乃齧拇指出血冩口占诗山石上已南向望哭自投崖下而死或视血渍入石间尽已化为石天且隂雨复见血坟起如始日当是时后妃嫔嫱不死之三公九卿不死之郡国守邉大吏不死之而贞妇独守死下从舅姑与夫独何人也夫秉彛之性靡不有乃匹夫匹妇出之遂以惊动万世苟人人虑此则金汤不足喻其固矣钩防不足喻其利矣勇士不足喻其强矣何有亡国偾家之忧彼贞妇何为者顾奋为烈丈夫之所不必为彼宜为而有不为悲夫防稽嵊丞徐瑞为起石屋树碑庙中以旌其鬼焉余曰始吾见长老言贞妇所从死不能悲也后身过其地见指血化为石追念贞妇决死时徬徨悲伤不能去岂其鬼未冺尚犹感人耶嗟夫匹夫匹妇颠沛流离诚能动天如此天岂逺人哉天岂逺人哉


　　五峰集卷一
　　钦定四库全书
　　五峰集卷二
　　元　李孝光　撰
　　古乐府
　　长干行
　　秋风従西来吹我庭前树闻欢在扬州却向姑蘓去估客离长干教侬寄书处
　　妾薄命
　　妾薄命当告谁身年二八为娇儿阿婆嵗嵗不嫁女二十三十顔色衰天公两手抟日月下烛万物无偏私奈何丑女得好匹一生长在黄金闺美人如花不嫁人父母既殁诸孤痴寄书东家小姑道得嫁莫择夫壻好他人好恶那得知失时不嫁令人老
　　一车南
　　一车南一车北山川悠逺无消息野风吹草朝日黄覊旅独憎絺绤凉男儿生身髙七尺何苦相思损顔色西市日日买鲤鱼鱼中防有逺寄书
　　吴趋曲
　　四座并清聴有客歌狭邪狭邪不可聴聴我为尔歌吴趋美人珠衱貂诸于美人寳钗有九雏美人投我眀月珠
　　采莲曲
　　采莲江之南采莲江之北采莲何所有但采莲中菂蚤闻离别苦当尔不愿従前作相识縦令离别不复相忆
　　云之蒸
　　云之蒸如鼎鬴天地坱圠兮有茹者吐隂阳糅兮作雨万物膏泽兮功其惟汝
　　溪之水兮幽幽下如槖兮中有蛟与虬人涉兮卬否我操其具以楫以舟
　　五日一风十日雨凉着稻花香着土秋风防防黄粘天千家万家狂欲舞溪头大笑语向人溪南出云溪北雨
　　莲叶何田田
　　莲叶何田田宛在水中央别离不足念亦复可怜生莲叶何田田见叶不见水贫贱贫贱交富贵富贵友花生满洲渚不复叶田田持身许人易将心许人难
　　采莲曲
　　采莲复采莲莲生隔江水不愁无舟楫但愁风浪起采莲复采莲水深不得归儿饥须母哺当令阿谁饴
　　送且迎
　　曙月疎星天欲眀马鸣萧萧予且行行虽不远思汝切重是兄弟难为情星如撒沙天欲暝稚子候门人汲井还车在郊予复返檐隙持灯笑相领
　　江桥树
　　江桥树荏苒年华暮迎得行人归送得行人去落叶成秋风行人在何处
　　江桥树日日斜阳暮春风吹落花半随流水去落花有尽时水流无尽处
　　羽林曲
　　公子遗我白鼯裘公子遗我眀月珠孤儿假父云姓刘其官髙于五诸侯公子之恩何日酬
　　白翎雀
