<!-- { "loadSidebar": true } -->
　　　○野有蔓草，思｛遇｝时也。｛君子泽不下流｝，民穷于兵革，男女失时，思不期而会焉。删去七字杂入者。 
　　
　　　○溱洧，刺乱也。｛兵革不息，男女相弃｝，淫风大行，莫之能救焉。去八字之附会者。 
　　
　　齐 
　　
　　　○鸡鸣，思贤妃也。哀公荒淫怠慢，故陈贤妃贞女，夙夜警戒相成之道焉。全是，不必改。 
　　
　　　○还，刺荒也。哀公好田猎，从禽兽而无厌，国人化之，遂成风俗。习于田猎谓之贤，闲于驰逐之好焉。依序。 
　　
　　　○著，刺时也，时不亲迎。依序。 
　　
　　　○东方之日，刺衰也。君臣失道，男女淫奔，不能以礼化也。作刺，乃见圣人删诗之义，君臣失道乃其原也，有何不可？ 
　　
　　　○东方未明，刺无节也。朝廷兴居无节，号令不时。｛挈壸氏不能掌其职焉｝。宜去九字之附会者，有九字则罪在挈壸矣。 
　　
　　　○南山，刺襄公也。鸟兽之行，淫乎其妹，大夫｛遇｝是恶，作诗而去之。删去一字。 
　　
　　　○甫田，大夫刺襄公也。无礼义而求大功，不修德而求诸侯，志大心劳，所以求者非其道也。宜从序。 
　　
　　　○卢令，刺荒也。襄公好田猎、毕弋，而不修民事，百姓苦之，故陈古以风焉。宜从序。 
　　
　　　○敝笱，刺文姜也。齐人恶鲁庄公微弱，不能防闲文姜，使至淫乱，为二国患焉。从文公，改「桓」作「庄」。 
　　
　　　○载驱，齐人刺襄公也。无礼义，故盛其车服，疾驱于信道大都，与文姜淫，播其恶于万民焉。序是。 
　　
　　○猗嗟，刺鲁庄公也。齐人伤鲁庄公有威仪技艺，然而不能以礼防闲其母，失子之道，人以为齐侯之子焉。序是。 
　　
　　魏 
　　
　　　○葛履，刺褊也。魏地狭隘，其民机巧趋利，其君俭啬褊急，而无德以将之。依序。 
　　
　　　○汾沮洳，刺俭也。其君俭｛以能勤，刺｝不得礼也。删去四字。 
　　
　　　○园有桃，刺时也。大夫忧其君，国小而迫，而俭以啬，不能用其民，｛而无德教｝，日以侵削，故作是诗也。右删四字。 
　　
　　　○陟岵，孝子行役，思念父母也。国迫而数侵削，役乎大国，父母兄弟离散，而作是诗也。是也。 
　　
　　　○十亩之间，刺时也。言其国削小，民无所居焉。序未为不是。国小不能容民，民思居止之地耳。 
　　
　　　○伐檀，刺贪也。在位贪鄙，无功而受禄，君子不得进仕尔。述不素餐，刺素餐者也，序言不失。 
　　
　　　○硕鼠，刺重敛也。国人刺其君重敛，蚕食于民，不修其政，贪而畏人，若大鼠也。言之者无罪，闻之者知戒，未为不可也。唐 
　　
　　○蟋蟀，刺晋僖公也。俭不中礼，故作是诗以闵之，｛欲其及时｝以礼自｛虞乐也。｝此晋也而谓之唐，本其风俗，忧深思远，俭而用礼，乃有尧之遗风焉。删去十字之附会者。 
　　
　　　○山有枢，刺晋昭公也。不能修道以正其国，有财不能用，有钟鼓不能｛以自｝乐，有朝廷不能洒扫，政荒民散，将以危亡，四邻谋取其国家｛而不知｝。国人作诗以刺之也。删去六字之杂入。 
　　
　　　○扬之水，刺晋昭公也。昭公分国以封沃，沃盛强，昭公微弱，国人将叛而归沃焉。序是。 
　　
　　　○椒聊，刺晋昭公也。君子见沃之盛强，能修其政，知其蕃衍盛大，子孙将有晋国焉。序必有所受之也。 
　　
　　　○绸缪，刺晋乱也。国乱则昏姻不得其时焉。文公言此昏姻相得而喜之诗，有何取义？序言是也。 
　　
　　　○杕杜，刺时也。君不能亲其宗族，骨肉离散，独居而无兄弟。｛将为沃所并尔｝。删去六字，余从序。 
　　
　　　○羔裘，刺时也。晋人刺其在位，不恤其民也。居居，其居其位。究究，自求其欲也。维子之故、之好，民望其恤己也。 
　　
　　　○鸨羽，刺时也。昭公之后，大乱五世，君子下从征役，不得养其父母，而作是诗也。是也。 
　　
　　　○无衣，刺晋武公也。武公始并晋国，其大夫为之请命乎天子之使，而作是诗也。朱文公之说正也，宜改「美」作「刺」。 
　　
　　○有杕之杜，刺晋武公也。武公寡特，兼其宗族，而不求贤以自辅焉。此篇为刺，见前篇之美为误矣，言好贤而不饮食之，与共天禄也。 
　　
　　　○葛生，刺晋献公也，好攻战，则国人多丧矣。依序。 
　　
　　　○采苓，刺晋献公也，好听谗焉。国史明乎得失之迹，小序是也。秦 
　　
　　　○车邻，美秦仲也。秦仲始大有车马礼乐侍御之好焉。依序。 
　　
　　　○驷铁，美襄公也。始命有田狩之事、园囿之乐焉。依序。 
　　
　　　○小戎，美襄公也。备兵甲以讨西戎，西戎方强而征伐不休，国人则矜其车甲，妇人能闵其君子焉。依序。 
　　
　　　○兼葭，刺襄公也。｛未能用周礼，将无以固其国焉。｝宜去十二字之误者。 
　　
　　　○终南，戒襄公也。能取周地，始为诸侯受显服，大夫美之，故作是诗以戒劝之。序是。 
　　
　　　○黄鸟，哀三良也。国人刺穆公以人从死，而作是诗也。序是。 
　　
　　　○晨风，刺康公也。亡穆公之业，始弃其贤臣焉。序是。 
　　
　　　○无衣，刺用兵也。秦人刺其君好攻战，亟用兵，而不与民同欲焉。诗人微婉，言与之同未必乐也，序说不误。 
　　
　　　○渭阳，康公念母也。康公之母，晋献公之女。文公遭骊姬之难未反，而秦姬卒，穆公纳文公。康公时为太子，赠送文公于渭之阳，念母之不见｛也。我见舅氏，如母存焉。及其即位，思｝而作是诗也。去十四字之杂入者。 
　　
　　　○权舆，刺康公也。忘先君之旧臣与贤者，有始而无终也。依序。 
　　
　　陈 
　　
　　　○宛丘，刺幽公也。淫荒昏乱，游荡无度焉。依序。 
　　
　　　○东门之枌，疾乱也。幽公淫荒，风化之所行，男女弃其旧业，亟会于道路，歌舞于市井尔。依序。 
　　
　　　○衡门，诱僖公也。愿而无立志，故作是诗以诱掖其君也。贤者自述其隐居之乐，以歆动其君，序言亦不差。 
　　
　　　○东门之池，刺时也。疾其君之淫昏，而思贤女以配君子也。诗称「淑」，即非淫女，序言是也。 
　　
　　　○东门之杨，刺时也。昏姻失时，男女多违，亲迎｛女犹有不至｝者也。删去五字之杂入，义始明。 
　　
　　　○墓门，刺陈佗也。陈佗无良师傅，以至于不义，恶加于万民焉。小序当时国史，指陈佗，有据也，而文公犹不信之。何耶？ 
　　
　　　○防有鹊巢，忧谗贼也。宣公多信谗，君子忧惧焉。序言是也。 
　　
　　　○月出，刺好色也。在位不好德而说美色焉。序言是也。如朱说则导淫之诗矣，何取乎？余仿此。 
　　
　　○株林，刺灵公也。淫乎夏姬，驱驰而往，朝夕不休息焉。实迹。 
　　
　　　○泽陂，刺时也。言灵公君臣淫于其国，男女相说，忧思感伤焉。依序。 
　　
　　桧 
　　
　　　○羔裘，大夫以道去其君也。国小而迫，君不用道，好洁其衣服，逍遥游燕而不能自强于政治，故作是诗也。序是。 
　　
　　　○素冠，刺不能三年也。序是。 
　　
　　　○隰有苌楚，疾恣也。国人疾其君之淫恣，而思无情欲者也。序言亦通。 
　　
　　　○匪风，思周道也。国小政乱，忧及祸难而思周道焉。序采明言周之王道，以谓适国之道，亦未尝不通也。但凡小序义有可通者，不必改之，以其近古也。 
　　
　　曹 
　　
　　　○蜉蝣，刺奢也。昭公国小而迫，无法以自守，好奢而任小人，将无所依焉。必有据也，从之。 
　　
　　　○候人，刺近小人也。共公远君子而近小人焉。诗词与史同，何为不从之？ 
　　
　　　○鸤鸠，刺不壹也。在位无君子，用心之不壹也。陈其一者，刺不一者，亦诗人忠厚之意也。 
　　
　　○下泉，思治也。曹人疾共公侵刻，下民不得其所，忧而思明王贤伯也。诗既系于国风，则止言一国之得失矣，文公之说未安。 
　　
　　豳 
　　
　　　○七月，陈王业也。周公遭变故，陈后稷先公风化之所由致，王业之艰难也。遭变而陈先公王业之所起以风王，亦何不可？此讽犹微，鸱鸮则益切矣。 
　　
　　　○鸱鸮，周公救乱也。成王未知周公之志，公乃为诗以遗王，名曰鸱鸮焉。实事。 
　　
　　　○东山，周公东征也。周公东征，三年而归，劳归士大夫美之，故作是诗也。一章言其完也，二章言其思也，三章言其室家之望女也，四章乐男女之得及时也。君子之于人，序其情而闵其劳，所以说也。说以使民，民忘其死，其唯东山乎！大夫述周公之意而作是诗。 
　　
　　　○破斧，美周公也。｛周大夫以恶四国焉｝。从朱说，去八字之杂入者。 
　　
　　　○伐柯，美周公也。周大夫刺朝廷之不知也。美，无由而知其美。 
　　
　　　○九罭，美周公也。｛周大夫刺朝庭之不知也｝。删去十字之杂入者。 
　　
　　　○狼跋，美周公也。周公摄政，远则四国流言，近则王不知，周大夫美其不失其圣也。序不差。 
　　
　　小雅 
　　
　　○鹿鸣，燕群臣嘉宾也。既饮食之，又实币帛筐篚，以将其厚意，然后忠臣嘉宾得尽其心矣。序是。 
　　
　　　○四牡，劳使臣之来也。有功而见知则说矣。依序。 
　　
　　　○皇皇者华，君遣使臣也。｛送之以礼乐，言远而有光华｝也。删去十一字之杂入者。 
　　
　　　○常棣，燕兄弟也。闵管、蔡之失道，故作常棣。依序。 
　　
　　　○伐木，燕朋友故旧也。自天子至于庶人，未有不须友以成者。亲亲以睦，友贤不弃，不遗故旧，则民德归厚矣。依序。 
　　
　　　○天保，下报上也。君能下下以成其政，臣能归美以报其上焉。序未见其差。 
　　
　　　○采薇，遣戍役也。文王之时，西有昆夷之患，北有玁狁之难，以天子之命，命将率遣戍役，以守卫中国，故歌采薇以遣之。｛出车以劳还，杕杜以勤归也。｝删去十一字之衍文。 
　　
　　　○出车，劳还率也。序是。 
　　
　　　○杕杜，劳还役也。序是。 
　　
　　　○鱼丽，美万物盛多，能备礼也。文、武以天保以上治内，采薇以下治外，始于忧勤，终于逸乐，故美万物盛多，可以告于神明矣。无差。 
　　
