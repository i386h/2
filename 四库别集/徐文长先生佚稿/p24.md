<!-- { "loadSidebar": true } -->
　　近日边埵之事大约识时务者和抚和而恃能战者好言杀是以事虽定而论尚未归于一不知近日抚虏以来其奉约束几于编珉騋犊满野匹妇跃一臝从一鬟而取谷菽于庄居朝发暮还若履中上之郡邑而罢调主客之兵输饷输茭岁以亿计驼马介冑之乡真亦几于晏如矣彼弯双弧佩一鞬挟数尺刀蹡蹡然以与虏从事于呼吸之间或夜袭其帐多不过数级甚至数十百而止耳回视我疆垒巳尸遍野而血成池彼号称善战者将以彼而易此近则身横金玉远以为子孙千万户之计乃不知冥冥之中古所谓阴德也者其于此为何如耶意者苍苍者未必尽许之也镇宣者为总兵雷公当为参将时尝以数十人当虏骑千余两将既殁大军尽崩而公独劈马号发五矢立毙虏五人其一又虏中酋也遂北城赖以全若此者公可不为善战者哉顾当今兹之摇议也必尚抚而斥战曰使一将功成而万骨为枯也何如今枕戈而负锄使百万生灵晏如哉以人命易子孙荣吾不为也公之威名廉靖数战数立奇功镇之人爱之如父倚之如城事多不可述独身以善战名顾不欲以战为巳身家而独取抚为国家全活生灵培元气计此则士大夫中之所少也朝廷方以贡成荫公之子世为某官乃其属都使某君辈来请言噫以公之树德于阴既如彼其效将如斯巳哉

　　○邵兵宪公东海重春诗序

　　黄霸守颍川治为天下第一汉宣帝尝下诏称扬赐黄金爵关内侯秩中二千石古今称循吏矣至其发骑诣北军马不满士人得执军兴之法以议之则其所少者岂待为相之日而知之哉长于抚字而短于征发兵难事也人固有能有不能耳今按察副使邵公之守吾绍也政察明而德和惠既超然与霸等而越之地并海岁备东夷一兵副使开府其中而郡卫长吏建牙从事于其下莫不倚毗仰藉于知府者府多难之而公处其间三年百为悉举遂以兵闻于　朝会副使者擢去　朝议亦遂以公代之绍之乡大夫士方重公之优于其任且喜其擢而复留于兹土也既群然颂且庆矣既而山人何仲虚者执册来诣某始谋序诸作者之言以献于公而题其端曰东海重春乃遂命某序其末简某既有感于霸之所长为公之所长而霸之所短乃为公之所兼长也深以为吾浙幸然霸长于牧短于兵他日又短于相公今长于牧且长于兵当他日为相其不为霸之短而必今之长也又审矣岂不足为天下幸哉若是则重春之说不止于东海矣

　　○赠送马先生序

　　郑虔善著书攻图畵及书法诗尝自写以献玄宗玄宗署其尾曰郑虔三绝当其时宰相珍之为特置广文馆又自广文选著作郎及为安史所污与王维等就系宣阳然卒用畵得免至其所尤见重于人者贫约而无营澹如也令我先生马翁之教吾山阴也萧然坐数楹间植竹百个花数品弹琴著书以为常传经之暇日与文史墨卿晏笑以觞若不知有家累然者其无营大与虔等而其图画诗篇书法间出超奇人或往往以虔目之始先生至某抱策而侍者数朝每苦为尘事所羁滞及公去而又为今　诣阙下其后拂衣南走一再及先生于门而病就榻者且踰两春忽忽有邹阳之变一缨南冠援琴而鼓之叹曰嗟乎哉使曩者三数年之日月不滞废于他端以得一意握笔从事于先生即使不进于道苟得闻其绘采其在今日傥得从宣阳之免乎然而事不可以预期也今先生迁谕安福将赴之予絷不得别感而怆焉方欲展一言以献会斋友某等绘越八景将以送先生而令某题且序之某遂得书以献

　　○送沈君序（代）

　　世庙之戊午邑士荐于乡者为太仆卿朱君祠祭郎中祝君翰林修撰张君今某县令沈君暨予凡五人而沈君年尚壮其为文独精志锐而行笃顾予虽不敏无以望沈君之后尘即敏若二三君子亦靡不推重沈君者然予与二三君子后先从　廷对仕中外而独沈君数蹶于春官予与二三君尝取读其袖中艹未尝不叹惜于卞壁之难售马之骥而九方皋之不易遇也君宁无芥蔕于其中耶然而不得违天而独伸也明矣虽然抑有说焉天下事有伸于众趋之暂者亦有伸于独修之常者伸于众趋者在天伸于独修者在巳始吾侪与沈君读书也则曰吾安得取吾之所口诵者施之民乎今　天子付君以民矣与君为诸生出而见有困穷者涂炭者或抑而不得白者则又曰吾安得授是任而为之图乎今　天子则又授君以任矣夫众趋之暂杂于人自不得以尽如吾言故伸也者难必者也独修之常专于巳夫孰得御之故伸也者易必者也然则今兹之授之任与民也非君必伸之会乎且君独不见张李黄次公其人或起家吏胥卒为汉循良称首或位至三公而戴圣则明经博士师其表望且何如崇峻耶而卒以墨污九江则君何芥蔕于兹就耶予犹记异时与君同计偕客邸中数相慰劳殆要以平生今予幸而先事　主上曩提十万师备亭鄣而今复叨副本兵右兰台左枢机之任然犹追想曩昔不得百里之地而民社之一试刍牧实效今发且种种而何以赠君之行哉则告之曰昔尝所与君读书而恨不施之民出见困于抑者而恨任之不在巳是犹以及人者言也乃索其最切于巳者则何言哉古训有云当官之三事而巳矣噫此固予与二三君子赠行意也亦君之素所自勖而喜于闻者耶

　　○贺靳蒙城序　封父母妻如此立论

　　记曰天降时雨山川出云而子思子于山与水也及其至曰宝藏兴曰货财殖雨者泽万物者也非云则雨安从生宝藏货财利养万姓者也非山与水则所藏与所殖也将于何而不匮今之仕者承父母之命委贽而为臣为雨以泽万物为殖与藏以利养万姓臣道也子道也而问其所由则雨孰酿耶云是巳殖与藏者孰蕴耶水若山是巳胎而育以长育而教以成是父母之道也故祀典雩雨则不废巫师人之取货财与宝藏者必有山川陵泽之祀噫此仕者得推其荣于尊者之始也自有天地以来而巳然非武王末命而周公成之者也虽然商不调则宫亦废故周南有苹□之妇而夫位安列国之间败邦君者多以小君之荡故昧旦之诗虽射者亦录其偶晏子之传即御者亦美其妃仕者之荣旁及闺阃其原于此乎予同年靳君以某年　廷对称　旨出知历城以才改知蒙城其善政不可以枚举大都其泽万物也似雨其利养万物似山之藏水之所殖而不可穷其得助于内君也又似商之协宫也民歌舞之诸大吏监司者廉而喜之既满阅　主上闻之若曰此吾家丰镐地也郎顾若此称乎俾得荣其家如故事玺书下而予家侄某妇之翁金君某者丞蒙城雅德其长为其长喜也书来以贺词属噫良哉蒙城既以雨泽物而效矣又出其山与水之殖且藏者以养万姓而又效矣商以雌鸣宫以雄应而又效矣予何所措一词以效于君哉愿君毋忘　圣天子之荣君也而竭股肱以效之而巳矣

　　○赠金卫镇序（代）

　　自西汉至赵宋凡文武大臣简镇中边职将帅或暂领虎符得专征者皆得自辟士以补所不及毋论巳仕与不仕虽贱至甿隶厮养亦得辟往往有入相天子侍帷幄荣宠灼于当埘令名传于后世毋怪也　明兴始犹循之尤称得人然不专以幕僚目自科举之制定而举者颇多得人毋事辟诗至于今即有辟者亦非古所辟者之主与宾矣会稽某君少而博敏于儒科及兵籍若医经若名法家靡不究乃用儒以干不利遂走燕久之一裨帅识之于始四大帅识之于终辄以武终拜绍兴卫镇抚噫于君虽屈于事则奇矣何者近制无以武始而终跻相与侍者故曰于君屈然君家故大族以甲科披金紫者数辈君之祖若父祖司教父秩郎其文盛矣缺者独武耳而君适完之故口于事奇纵相与侍未可必能止其不拜且封耶越之金有二一塘下一湖南湖南之金客燕者尤多金籍浙会稽予籍浙东阳于金乡也予侨于燕与金之侨于燕者时相问则故也两金将贺君而来以文告余不能辞故举其大者如此若某之德行道义在家庭者种种人人能道之异时家乘郡邑具采之矣故不赘大帅四为谁大中丞莱阳张公某闻喜翟公某大司马邯郸张公某大总帅蓬莱戚公某发轫裨帅者偶忘其氏名

　　○送少参余公考满序（代）

　　浙之省为郡者十一旧尝分藩臬之副以并临之合绍兴台宁三郡为一道藩臬使者岁三四至以为常或巡抚诸大吏行部则至无时事巳仍归驻于省其后海上寇数起　中朝始命臬副开府于绍握兵以临及寇巳则徙臬副专驻于台而宁与绍两郡则用藩之参伯以守其开府以驻并如故可十年所然总其前数公矣夫今之为吏者非不各有所长也各有所长者多责人之短以就巳之长愈责而不应若是者巳之长非不灼然着见也而人之短为其所迫束而强以当之者亦往往或至于不堪而诡应然亦卒无益于理惟夫全德通才之士若无一长之可名也而其兼覆曲全之妙若人人不见其为短者而于政亦未尝有所废于法亦不见其有所挠夫由前言之则前此数十公守于吾绍者之谓也由后言之则今之余公守于吾绍者之谓也噫彼数公者宁非吾两郡之天哉然而四时也今之余公其为天于吾两郡岂有异于彼十数公哉乃余公则元气矣予为是言也久而适公以满考将行郡长君辈来谋所以赠公者而愀然意不乐盖恐公行且借而他之而未必还也予则曰绍未尝开府其开府也以海上多事前此数十公者当之或长于治而短于兵亦有长于兵而未及于试者顷者海烽偃息鲸鲵莫敢跳梁然扬片颿而凌一叶于白波者未可谓尽无其人也矧玄象示警人心边讻讻所恃者龚遂虞诩握尺符而系黔黎耳盖正公等其人也即有计例常事耳当事者之所必请而借留而长君辈何足以愀然哉

　　○试录前序（代）　从辛卯发根

