<!-- { "loadSidebar": true } -->
　　迩日西南风惜其势畧小然究胜东北弗遑卜雨兆【叶东北风多致雨近今雨旸时若非望泽时而河工正当引溜向东北时恐风逆不得掣溜也】足见情无定惟视一时好【叶】引溜今急务欲顺归故道助以西南风事半功倍早诸臣竭力为切待风信好【据阿桂等奏仪封工次引溜沟已放势颇畅逹其引河则俟西南风顺然后啓放庶可掣动大溜现亦上紧筹办通日虽转西南风而势弗大益切吁祝河神之助佑也】我亦焦在兹遥望防心祷慙愧听于神惟祈万民保
　　含经堂
　　徃嵗率摛句毎于灯节过【毎嵗元宵后必至此憩赏至必有咏昨今两年俱以二月初驻御园且因在二十七月之内槩不游覧故至此时始题句也】两年却阙咏一晌复成哦有喜因收麦多愁为【去声】治河【今歳各省雨旸时若麦俱有收足为喜慰惟仪封漫工至今尚未合龙盼望常萦愁绪耳】愁常倍乎喜慙愧竟如何
　　淳化轩
　　两廊排石墨展步造轩新可阅今兮古难叅精与神消闲忽已夏濶什再经春所益忸怩者何曽化致淳
　　静莲室口号
　　石逻松围书室便香花缀景供金仙荘严不事事清净恰暎庭前矗静莲【谓假山石峯也】
　　自逺轩
　　开轩向野敞而清即景因题自逺名然固有应宜近者其间善恶要分明【意谓善当近而恶当逺】
　　含韵斋得句
　　含韵以何名庭前玉兰峙其数乃倍三拟之六君子君子故多韵而斋对于是向年毎有什阙吟两春矣稍稍吟兴来花谢斯乆已冁然笑着象韵岂有穷理
　　恱霁亭
　　暮春及首夏时雨复时晴二麦可称稔黍禾亦遍耕五月弗借霖农谚还堪徴【农谚云有钱难买五月旱以利于晒麦也今嵗节气早此时麦已登场晴雨虽俱无碍然尚系五月晴霁更相宜耳】然惟今嵗耳忘往嵗情此际方望泽何暇登此亭恱霁真恱霁艰遇慰益増而吾愿进之书云戒满盈
　　阿桂等奏河工形势诗以志事
　　南坝幸保固北坝毎冲决【阿桂等奏五月初七日西北风竟日不止溜势汹涌将北坝头冲塌十五丈南坝已做成一百二十余丈保防尚为平稳北坝屡经冲蛰难以施工云云览奏防为烦闷】风势既阻□引溜成虚说欲移王家荘详陈具图阅看直受顶冲庶可大溜掣【又据奏新开引沟之西王家荘有大兠湾一处拟于此开引河一道达入正河庶可掣动大溜云云并阅所呈之图形势甚顺惜未早见及此耳】惜早未筹及事或有时节转眼伏秋临繁忧増郁结哀哉仪封民无能救阨陧惟冀此工成南望日焦切
　　泛月十二咏
　　月宇
　　上过未九分圆已有清光烛碧天聊趂晩凉一泛舫孤斯况忽两周年
　　月露
　　晓露日蒸夕露月然均雨足乃成瀼星罗水镜都晴景何事无声暗润裳
　　月午
　　入夕即看蟾魄午知为早现望前时下舂虽隠光犹让隂抑阳扶理可思
　　月山
　　逺岸髙低列假山半轮祗烛碧霄间髙低影现随其取顺应物来本是闲
　　月湖
　　月自合湖湖合平更宜中置画舟轻漫言明圣应数典【西湖十景有平湖秋月】岂异天中一例明
　　月树
　　大枝杰竪小枝横祗辨其形不辨名试向形初未名看本来无定费闲评
　　月镜
　　何须鼓韛与摩旃天水空明上下鲜合相设如叅太始唐宗三镜祗曽元
　　月钟
　　晩钟聊以肖南屏自是发鲸非撞莛倘拟姑苏城外者明春指日亦当听
　　月萤
　　不燃而烛随舟照熠熠离离几防斜若以为光大小计孙家应合胜车家
　　月荷
　　开因见日合因月【荷见日则开见月则合出梵经试之果然】其合其开应有縁消息难从女夷问静香送处本来莲
　　月桥
　　月様桥拖月宇中人行不碍往来通持灯那借髙低照境是琉璃步是虹
　　月岸
　　在水为虚岸为实半轮曽是不分疏维舟上岸言归寝静夜思之畧慊予
　　雨【五月十一日】
　　迩日毎作云今朝遂为雨如霰霏细丝密防落卓午未刻忽盆倾然不久即住【叶】既无碍收麦而复滋禾黍更有惬懐处明当利行旅
　　幸避暑山庄启程之作【有序】
　　典具如初法驾展七程之始礼循乎古吉行逾两载而遥缅
　　祖制之常遵秋搜仍饬叹
　　慈欢之夙奉
　　夏凊难追时则栁陌微凉梅霖正霁爰御骢而晓发习
　　劳还似当年忆扶
　　辇以徐臻纪事顿殊前度歴山邮而临避暑北道依然排星罕以指清河东门詄若抚盈眸之禾黍劭农借用慰焉接扑面之云岚顾我何为情也适来行馆合有新吟朅尔宣毫忍披旧什长言志感小引抒懐
　　又是常年避暑时由来两岁未行斯分明似昔全殊境展转于懐那措词经国
　　深猷述
　　祖徳奉
　　舆钦养缅
　　慈仪山荘指日跸将驻踊惧难为即景诗
　　过清河
　　园门十里路而近依旧乗骢过石桥【是日出大东门仍照前乗骑过清河桥复始易舆】请益闻之曰无倦长【上声】年肯便御逍遥
　　麦欲收完禾黍茂此途此况实艰逢同农民喜不同者惧满予惟滋敬恭
　　夜雨朝晴景色新排班喜动送銮臣路旁亦有泥泞处仆役怜他受苦辛
　　过汤山
　　北望汤山过路岐不禁忆昔拊心悲四年前毎
　　安舆驻【自癸未年为始毎奉　　圣母辛热河初顿必驻汤山以兾缓程安适至此分路处率遣额驸福隆安先至汤山候　　驾问　　安】正是遣人候
　　驾时
　　过蔺沟
　　丙申洁葺旧行宫【丙申岁因于蔺沟葺治行宫为圣母初程　　驻憩之所较汤山途更近而行更便兹经过其地不忍仰视】程近图縁
　　豫懿躬此日驱车不忍顾一时挥涕恨何穷
　　石槽行宫晩坐
　　午前早已卸征鞍行馆栖迟惬静观过雨有飔皆送爽浮云无处不归峦夏蝉试响出林涩槐树成隂覆院寛四壁多粘歴年什睨而泚颡弗能看
　　晓行
　　晓行縁趁凉晓景亦堪喜瀼瀼露光浮冷冷风韵美四宇浄无云东山忽拖紫知为日当升防气出海水子舆云平旦诚可因悟理既而瞿然惧莫梏亡之矣
　　谒白河
　　龙王祠
　　有河必有司爰命建
　　神祠莫匪賛
　　天徳因之谒路陲乆经叨
　　庇佑【自建　神祠以来每赖黙祐安澜未逢异涨】兹复展威仪仍祝雨旸若由来稼穑资
　　西南风
　　昨盼西南风为吹送河溜盼之而未获北坝复坍透因而为改王家庄津逗地势当顶冲或可全川受竭力疏引河酾之故道就然尚须时日【阿桂等昨奏于王家荘另开引河一道约计月内或下月初完工俟泛水上滩实有欲进之势即行唘放俾大溜掣入引河直逹故道如果大溜全掣则坝头水势大灭施工自易云云是该处工程尚需时日今日此问西南风颇大豫省工次即或相同而引河未成风力亦无可借益切厪懐】且弗资风候兹乃西南风无借功难售徒为爽凉披頼昬垫救未感増予慙仍祈吁神祐
　　晚热
　　按顿驻离宫庭除晚热烘密云号空遇烈日景方融辎重到休暇树阴凉趂风益知早行好凡事豫斯通
　　过九松山
　　穆家峪北熟经途蔚岭依然翠防扶明岁栖霞山右路九株应验是同殊【栖霞山有九株松南廵时屡经题咏】
　　势益雄腾气郁葱千霄以上落寒风问谁善解形容是记得图看陈所翁
　　龙泉寺瞻礼二十韵
　　石匣白龙潭旧传为灵境徃来毎遥瞻瓣香遣致敬【叶】昨岁夏值旱特以专官请【昨夏久不雨适召见摄京兆事胡季堂询其田禾情形据奏农民望泽甚切若即得透雨尚可有收并奏及石匣龙潭向来祷雨輙应即命其亲徃诚请翊日甘霖大沛逺近均沾禾稼顿觉芃勃复命时又奏言潭上祠宇及其前龙泉寺岁久頺圮特发内帑万金鼎新之兹工已落成因巡幸避暑山荘便道至祠瞻礼】应祷普被霖旧宇因新整北廵值落成亲诣抒诚秉取道九松山东北循山迳【叶】近寺趣顿殊树密峯峦静三潭叠防瀑寻源更遥迥石洞窈首潭其深不可等想即神所安一含溟涬便风亦不波虽冬而恒泂神祠临峭崖像设问欬謦四围陡壁间松栢森劲挺一川冰雪飞五月衣裳冷所见竒迹多似此颇鲜并祠旁搆精舍以备小憩领疏窗既纳凉曲槛堪凭景无须劳步履坐揽得全省意谓此多哉吾岂为游幸惟祈雨旸时鸿庥利民永
　　揽胜轩作【在南天门观音寺傍】
　　岩门扼要向南天寺侧朗轩俯碧川两岁未临真迅耳一心回忆益凄然香花供养溯
　　慈迹
　　云汉瞻依洒泪泉小憩便教鸣辔去恨留终古祗诗篇
　　出古北口
　　两年未此度岩闗昔岁情懐想像间戎诘敢因忘祖制
　　欢承那再奉
　　慈顔闾阎滋庶筹衣食市肆无征任往还【古北口虽设闗门商贾出入例不征税】承徳府新兴学校兼观士习可雍娴
　　口外
　　唘程前之雨口外由来小禾黍原緑芃麦却未收了黄云蔚满野吐穗灌浆饱雨不雨皆可农功随路考教养虽并重养较教为要【叶】居今言教难而养不可少所以切孜孜祈年祝万寳
　　再题常山峪行宫八景
　　緑樾径
　　夏仲千林叶已稠容容张葢緑如油步来却恐灭明笑在彼仍当行不由
　　虚白轩
　　重到云轩顿觉悲忆常
　　夏凊适于斯欢娯掖
　　辇那能再虚矣白乎付不知
　　青云梯
　　几叠青林罨碧疏云如更复拟梯如寄言菅蒯慕斯者踏实还当戒踏虚
　　枫香坂
　　山枫过雨浴芳磬低坂髙陵一色青展步分明净香界恰宜小阅梵王经
　　如是室
　　如是寜云谈佛谒今朝如是有余思屏风八扇
　　奎文焕【室内屏风为　　皇祖御书唐人七言絶句八首】继述
　　鸿规岂外兹
　　蔚藻堂
　　不须唘秘更抽妍大块文章列目前试看形形与色色起予无尽自天然
　　翠风埭
　　风岂翠乎林翠之请观叶飐与枝披一般飞动菁葱者舍巽二能能更谁
　　陵霞亭
　　冈头一笠欲凌空阶下铺云日照红设以赤城相比拟亦堪赋句傲兴公
　　至喀喇河屯行宫作
　　亦复乘舆亦骑马年虽望七敢偷安滦平得号欣称县【昨岁升热河防为承徳府其余六防改为州县之喀喇河屯今称滦平县】札萨迎途防谒銮惠近柔遐恒志切抚今思昔暗心酸分明翼曰山庄到夏凊全殊着句难
　　滦阳别墅
　　别墅滦之北称阳义可思据髙风自爽当夏日犹迟抚席过【平声】两岁擘牋又一时山云空际合便雨亦云宜
　　虬葢亭
　　虬榦由来早成葢盘盘益复翠隂森到斯便与乘凉坐那更无端计丈寻
　　小金山
　　临滦一拳石称曰金山小一亭三间屋栖岩俯浩渺我亦久未到题诗殊欠少到斯难恝置引兴颇觉好拈毫试吟捜上下空明皛如在琉璃界不尘彻里表遐想浮玉景原繋吾懐抱而吾居个中称小岂明道何必举庄周物物自了了
　　至避暑山荘得句
　　承徳新陞以府名四民欢忭路旁迎山河自是万古阅寒暑忽教两岁更虽曰励躬法
　　祖志伤哉廻首养
　　亲情初来例有诗篇纪慙愧无端七字成
　　永佑寺瞻礼
　　至止先兹瞻礼防
　　祖功
　　宗徳日中天惟钦
　　巍荡垂万世不觉光隂阅两年颇幸雨旸以时若正愁隄堰未工坚【自去岁七月河决仪封之十六堡屡筑屡冲至今尚未合龙深以为虑】今朝肃申诚处为忆前畨益泪涟
　　写心精舎作
