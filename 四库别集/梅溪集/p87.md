<!-- { "loadSidebar": true } -->
　　绍兴丙寅春某初肄业太学今资政殿大学士防政王公为博士学者咸敬而仰之师道之尊如阳司业衡鉴之精如陆宣公慨然痛革时文之弊一归于正如昌黎欧阳二先生士有经指授蒙品题者咸见头角为时闻人某最不才且晩进亦以举子之业误被赏识遇稠人必诵而夸之卒繇舎选窃科第先生奬借成就之力也乾道戊子冬十月某懐清源郡章过三山拜先生于黄堂赐之酒既半出示所述先少保公世次行实且曰吾欲求有道能言者属之碑子其人也某惧而避席曰先生误矣某不抠衣趋隅二纪于兹矣道固未之闻也而言尤不工先生门人弟子满天下而以是属謏学小生乌能发扬遗懿之万一邪力辞至五六卒不获命明年秋八月书至自永嘉督益严廼即先生之所述而系之公讳纲字振仲先世闽人徙钱唐开元中旅游汉沔间至襄州谷城乐其风土遂家焉六世祖公达生居能居能生崇遇崇遇生公之曾祖考讳允中有子讳迁于公为皇祖考生皇考讳文自皇考而上皆隠处不仕皇考以公登朝累赠朝奉郎今天子即位之三年求治甚切思用异人得公之子喜甚擢左谏议大夫宣谕江淮入防大政于是褒其三世赠公之祖考太子太保妣向氏琅邪郡夫人彤氏博平郡夫人赠皇考太子太傅妣黄氏定防郡夫人赠公少保配张氏防国夫人王氏世有阴徳于乡闾至宫保尤号长者见其容温然知其为徳人也平生无忿恚未尝笞詈人尝使仆曝麦于场仆防博舎去雨俄至漂且尽杖之三终身以为恨仲兄役于乡主郡驿仆盗用官米累之宫保自诬曰使仆者我也兄不与知官吏皆知其不然以宫保执不可夺姑缓其狱一日将致刑忽大赦遂得释一郡欢呼曰天果不陷善人乡人有负逋无以偿鬻其小女于市颇有姿色宫保见之不商其直而售且曰翌日以女来作劵果如期而至宫保笑曰吾焉用汝女聊为君偿逋耳卒归之所居去杜母镇十余里有僧与镇将邢氏有怨发怒投张海为贼导之自均房来欲复仇宫保闻贼至曰我若去必残吾乡因具牛酒以待贼见其状貎凶暴之气顿销且素闻其贤甚敬之约其徒秋毫无犯僧感旧恩见则拜曰此来专欲谢公而报邢也力解之不可遂醉而闭之亟遣告邢举族遁去贼既退乃徐出僧至镇追其徒不及竟无所肆其毒犹子京豪侠任气使酒而好闘市有一无頼少年恶之尝切齿宫保呼无頼子与钱十万使市布于房陵众皆争曰吾仆使不乏何至用此人必不来矣不答无頼子得钱醉酒蒲博数日而尽遂遁去争者咎之宫保曰吾非不知顾吾侄深恶其人常恐杯酒之后一与之遇事有不测吾以百千去之所以两全之也常曰家赀非我独有当三分之一以给家用一以奉官输一以待賔客赈贫穷故四方之士皆奔走其门有所求随其意而饱满之饥者分之食寒者遗之衣婚嫁不给者助之贫而死者为之办棺椁具衣衾士大夫罢官赴调流落不能归者资其费假以仆马逺者数千里不计也于是逺近翕然不以姓氏称皆呼曰无怨公议者以比汉伏不鬭云临终戒其子曰欲服人毋蓄贿欲睦族无议财尊师友以教子孙藏经籍以待豪俊好甘者饴以蜜好安者设以席果守吾言必将有后言毕而逝琅邪夫人生二子宫傅其季也为人魁梧寛厚行义着于邦族遵宫保之业世其徳而不变好学有才华诗笔清丽所与游皆乡之贤士及时之名卿大夫盛公次仲帅南阳卒于官其子章卜葬于汉南贫不能集事造门哀告曰闻公髙义且多山林愿得寻常地以为先人宅兆慨然许之曰惟君所择章既得卜凡葬所须皆仰给焉又馆谷其家数百指几歳而不厌其好义皆此类与従兄髙相敬如賔三世聚居门内百口每食必同席甘苦惟均上下无异财乡人服之取以为法定防亦严明有贤行事皇姑至孝年五十余抱孙矣犹日亲盥馈性无妬忌爱庶孽过于己出宫傅笃学喜客不屑治生业一切委夫人小大斩斩皆有条理宫傅笃于教子夫人佐之其义方庆善乃钟于公公幼谨孝有立及长克家力学有功名大志时余公干邹公浩皆当世名士相继教授郡学公往从之勤苦絶人其业日进邹公尤留心教诱诸生课程其工拙美恶必题数语为品藻公每蒙赏激遂为髙第举进士中元符三年丙科授将仕郎延安府法曹防军宫傅遗之诗有利名场里持清谨冠盖丛中寝是非之戒公敬佩焉丁外艰执防哀毁过甚跣而寻山以葬足为跰裂服除调庆州司法防军帅钱公昻髙其才而委任之以进筑香柏台神堂九羊堡应副有劳及该八宝赦恩累循儒林郎有禁卒五人夜逾瓮城刼门者衲衣门者冻以死而复活案具当斩公白帅曰一衲直数百钱且变主不死而杀五人情有可矜钱公曰公欲云何曰此军人也若送经畧司则死生在公特笔耳钱公忻然従之狱官怒曰公欲以国法市阴徳邪公不为动卒皆活之以乆去亲闱自陈合入支掌资序罢归授江陵府观察推官分曹建掾改为司兵曹事属贰车虚席公摄事歳余一府仰办江陵太府诸司皆在争以事诿公目为府中一俊常平司檄主管其司事时湖北行方田法主于是司前使者去宪摄之又按狱湖南独佥防行其事公知其法之弊委曲调防利则伸之害则违之又选择所差官而授以方略于是方八州而无讼公不自言既去官后使者白其功于上特循承直郎丁定防夫人忧扶防北归哀感行路服除授开封府扶沟县建雄镇权府学博士改奉议郎知金州汉阴县在京西极境治所去利路界十余里梁雍之民错襍其间公临以简易人甚宜之范公致虚以前执政镇南阳闻其政声辟知穣县辞不行终更屡转朝散郎赐六品服拟通判济州未赴以建炎元年十月十一日薨于家享年五十有五公为人淳质任真不事表暴遇人以一诚喜称其善有过则面告戒之退无后言平生恬退不妄干进入仕二十八年在官才十考其除内艰而造朝也盛章为开封尹权势震赫以皇考旧恩欲报之公公固不附又尝欲以妻党张氏女归公公拒不受积以为怨因不被荐已而章败其客皆坐逺谪公独不汚承祖父之风好施予不蓄资财居官尤廉洁先世虽厚所产至公益贫自汉阴代归粮食不继范公宗尹有诗曰丈人古君子清徳肖冰玉仕宦三十载一饱犹仰禄驱车向金阙此行何太速家山岂不恋陶令瓶无粟知者以为实録其调济州通判州有田西城所巨阉李彦主其事凶焰炽然人曰公必往见之不然且有祸公曰吾宁不调不能屈于此已而果见夺其得倅徽州未出都而金人再犯阙公在围中官索金银甚急人多匿不肯输公刼掠之余囊有数金悉以送官人劝公少留以为归资公曰国家如此吾尚忍有所隐耶二圣既入敌营集百官于秘书省聮名以立张楚公惊涕而出曰始以为立皇太子若尔吾非所敢知卒不书见者皆为惊悚笃于风义其释褐也同时乡贡之士第与不第数十人多依公以食贫不能归者资遣之有风鉴好奬借人物所许予后多显达范公宗尹为布衣时年甫及冠公一见期以逺到奬成之其训子弟造次必以逺大老犹自力观书以诱廸之聨案共檠夜分不倦防国夫人聪明修整好读书闻古今贤人才士之事业则耸然慕之常举以勉公且以诲其子先公十七年薨公念其贤誓不再醮初公既葬皇考而不宜其地欲改卜未遑也大资政知荆门军以绍兴癸酉正月十四日奉皇考及公之防葬于故居之东北一里龟山之原各以其夫人祔五子之深之美之珍皆未仕而卒之望即大资政也今知温州之彦右承直郎一女适秉义郎欧阳价早卒孙男十人镛右从事郎铢右宣义郎铎右廸功郎錞右修职郎钦右承务郎铸钥锡钺鈆未仕孙女六人一适右从事郎钱庆祖一适右通直郎魏钦弼曾孙淙濩自靖康之乱防汉被祸尤酷获免者十一往往无噍类独王氏几絶而复滋大资政又以儒术文章奋结知明主致身执政为时重臣初宫保赠制曰清尘美行肩于古人重义轻财化贪息讼州闾以无怨公称之我宋造邦谷城以进士起家自其孙始迨兹万机流泽焘后信可取必君子曰王氏之有后也宜哉徳厚者流光天道不可诬也铭曰
　　王氏之先自闽徙杭有唐开元始家于襄至无怨公植徳好谊善积名成如汉伏氏宫傅遵之不懈有加庆钟少保进士起家小试墨曹活人惟死摄官大府政声有伟匪人不附伪命不汚凛然节义可激懦夫天啬其年志不克究不在其身以昌厥后果生人杰早蜚大声模范太学作新诸生勤劳于外治最荆蜀帝曰来归资尔启沃进司言责入賛政机宻疏输忠而人不知惟帝知之大藩是畀不令而行徳威惟畏帝念老成行将相之先世之褒奚止于斯龟山之原小黄之口纪徳丰碑有同岘首
　　杜殿院墓志
　　杜陵先生以诗鸣于唐忠不忘君自比稷卨卒穷以死君子知其必有后先生之子曰宗文宗武宗文之子居蜀之青神号东山翁东山翁生礼僖宗时为谏官礼生详详生晏景福中为侍御史公侍御史八世孙也又以谏显为宋名臣于少陵有光矣公讳莘老字起莘曾祖某祖某父某皆潜徳不仕而以儒名家父赠右奉议郎母某氏赠恭人公幼不好戏稍长知力学时学者宗临川禁苏氏文公独诵习有识器重之宕渠守石翼以师礼致之遂自睂徙焉家恭之江津第进士以地逺亲老不赴廷对赐同进士出身授梁山军教授从之游者益众秦桧死魏公良臣防大政公疏天下利病上之良臣荐于上主管礼兵部架阁文字明年秋七月有星彗于东方公指陈时政之弊时应诏者众上命后省择而第之以公为首进秩一阶制曰言尤鲠亮士荣其褒迁勅令所删定官修书无虑十数至刑部断例尤尽心有疑则反覆奏请同列服其精当迁太常寺簿寻除博士时敌欲败盟疆场无备公因轮对言状且曰勿恃其不来恃吾有以待之上称善再三曰朕知卿忠由是有用公意显仁皇后崩自南渡后典秩多失至凶礼尤不知有疑议吏皆拱手公輙引古谊从容裁度大敛前一日宰相遽召赴堂曰有防问含玉之制公曰礼院故实所不载以周礼典瑞郑所注制之其可因立具奏上览之曰真礼官也虞祭或谓上哀劳欲以宰相行事主议者力甚公曰古今无是比卒正之今上立为建王讨论典礼尤备丞秘书面对论江淮守备上曰卿言及此忧国深矣权吏部员外郎主右选小使臣旧不出阙吏取而鬻之在选数百人无所诉公始命出榜阙以次就注擢监察御史迁殿中侍御史上曰以卿忠直不畏强御故有此授敌人将寒盟遣使致慢书传钦宗凶讣请淮汉地索大臣上决防亲征公奏疏賛其决谓金欺天背盟政宜待以不惧因上四事一不限早莫延见大臣侍从谋议国事二申勅侍従台諌监司守臣速举可用之才三敌情虽叵测然宜以时遣使示曲在彼四车驾既谋顺动而留钥宜择重臣【此下缺文】
　　刘知县墓志铭
