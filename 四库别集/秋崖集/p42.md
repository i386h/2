<!-- { "loadSidebar": true } -->
　　某惟并荆在唐为大都督而公相以主上之左右大臣领之位貎之崇威严之重有非寻常竿牍所可敂辕和而溷符采盖趦趄而不敢进者亦既越月逾时于此矣退自惟念则某之于公相势虽踈而情亲分虽隔而谊重其可足恭谬敬自同他人于是决然奋曰寒暄流俗之谈起居何如之问公相岂欠此哉惟时艰难主上丙夜不安枕凡二三大臣之所私忧过计百尔在位之所游谈聚议岂非以疆宇靡宁而边祲之日以骚动试尝举眼八荒盖有人物眇然【阙】　独公相崇诗书悦礼乐而胸中百万甲兵直可关武夫之口而夺之气上其少寛北顾之忧乎某是以敢为朝廷贺上流绵地数千里莽为战区茅苇萧然暴骨盈野政使羊陆等辈复生斯时将亦蹙额咨嗟付之无可奈何而后已非公相慨然以安危为己任肯横身而当风寒之冲则鸿雁之居何时安兵戈之扰何时歇盖非特四体一肢之患也某是以敢为荆湖贺我东鄙靣淮腋海而负江风尘一惊四向受敌前乎此岁有应天以扼南牧之吭而今者河流失行尽底枯竭不知天固为敌之地耶抑自有数存乎其间耶不然浩浩荡荡之漫流何一旦而走亳社也北边之事其可虑者如此自滁以西则亦惟隣壁之固是頼而光黄等郡幸已公相之鈇钺下矣某是以又敢自为淮东贺伏惟公相慨时事之孔棘抚岁月之遄迈防俾竹帛専美古人而某区区有懐将惟公相之所指呼维扬守备虽可以保无踈虞然还观诸州尚多廪廪帑藏赤立尘土一空徒有此心未知攸济所谓胥保惠胥教诲则公相之责也某其书绅秋风已生惟万万为社稷自爱以成无前之伟绩以佐中兴之令猷某不胜大愿
　　与史侍郎
　　某伏以春韶之极风日暄妍共惟某官纠肃神臯之浩繁献纳帝谟之渊宻有棐有翼嘉我荩臣台动止万福某退然山间之鄙夫不自意造迹于上国一念尘土复堕边荒盖尝奉咫尺之书谢常所往来者于今又几何时矣星斗炳煜江山愁予而不敢以名氏入帝城惟有翘想天佑我宋圣贤相逢惟三辅黄圗立极商邑时则有宅牧之任文昌卿少枢辖万防时则有禁从之除论经燕闲启沃朕志时则有劝讲之命观古人得君之专儒生稽古之荣无以过是某敢不敬为朝家贺今天下亦多事矣外之有强劲相持之国内之有叫讙不靖之军则夫进而冕旒退而辇毂其所施设其所弥缝必将使万世无疆惟休而某不足以测识也窃窥治象犹愿湏防无死见太平惟侍郎圗之督参相公以诗书参国秉以忠信防戎昭宗社生灵同一皇极羽书正急非韩范固不足以办西敌然中国相司马边吏相戒无生事以沛此霖雨八荒一云曷若开政事堂以坐平之乎瞻言泰阶飞度轇轕暄风掩暧节宣惟时敢愿鼎食之间少留之意他日读宰相世系当不在诸公后也某不胜拳拳
　　与董丞相
　　某仰惟岩廊峻极礼絶百僚下土虮虱之防惟有屏息岂敢以凡笔陋墨尘滓太清而山林之日长未尝得望符采平生本末有不得不畧陈于宰衡之下惟钧慈其垂听焉某起于草茅与世落落在督府则以忤同幕归在庐山则以怒隣梱徙在邵武则以劾巡属罢某虽至愚亦岂欲其至此性有幸直之累学无涵养之功执而不通毎毎妄发然亦不过争公事耳独邵武之斥有足慨叹属邑建宁县因有追胥峒顽羣辈而刼之敢弄锄梃某既绳治随已帖息推原本始则一小小寄居实为嚢槖某以为此而不治乱也乃具按劾不知何者章格不下某非才守垒如此则何顔以见吏民自劾归田得请而罢一斥不复五年于兹中间当国者履斋擢之进士第座主也独此荐为文字官知己也然犹自信薄命未尝敢有非意之干乃今天地开除真儒柱石某徒为耕夫耘子相贺于田而光范无某之三黜翘材无某之一迹某虽欲囿于陶铸其不谴斥而輙有请耶不图賛化之初亦在起废之数恭惟此意对越在天古风寂寥忽见今日某谨具启事一通惟经纶之暇略赐覧观某老矣无能非以受恩为喜而以受知为喜盖不请而与之虽万钟之重于造化为大公不请而得之虽一介之防于么麽为大荣不腆芜陋之辞固非为已私谢而为天下贺也某而后知所归矣
　　与陈和仲
　　某惟冬日之至朋阳以升乃临浙江之雪涛遡鄮山之烟霏拜手奉书敬为习庵履长之贺伏想潘舆燕喜谢庭乐岂一家三代申申如也彼有道习庵宜以学术在上旁近不宜一日去而从林壑之幽深与鸥朋鹭侣相往来于无何有者抑浅之为丈夫耳然闻去闽之日民之攀车辙者百十计壮者持门阖不得启老者幼者横身卧道上不得行盖自班孟坚传循吏以来世不见此事几何年矣习庵漕闽才几日何以得此于民惟习庵教之某一官边城数日以为归计盖自去冬敝庐火今夏先兄殃而老人末疾凄其越吟梱公不察其私泣数行下而留之一至修门差遣已定往往又梱公意也边鄙多事书生何能为顾吾家则生者无以为居死者无以为藏病者无以为安终当丐一岳麓祠官特未敢遽耳一诣习凿齿浩然此懐堂有病亲不能顷刻去左右为之奈何岁寒惟万万自重以藩垣斯文以栋干吾道
　　与吴运使
　　某自八月发维扬九月至在所犇走道路尘埃迷人以故一介疵贱之姓名不彻闻于门墙者如此其濶亦以两淮民扰扰之徙而南者尽戱下先生发仓粟贷缗钱身与十数万穷饿无俚之人相周旋于荒烟野山间闻不暇寝与食也则其省覧无益之书疏奚其暇毎一念至西望凄其某不武之踪先生所知者不复道也去维扬之日梱公为之泣数行下然不容不尔则生者无以为居死者无以为藏病者无以为安盖欲从此逝矣才抵关外已报新差此固先生与诸公更相推毂之盛心于某得之大逾分量敢不端拜以谢然异时如某等辈未有以掌故出者虽梱公遮留之意厚要不得不谓之辱诸公之知去就未能徒窃凛凛某为此来始者欲上祠请耳及今则又恐或者有君薄淮阳之疑然则如之何其可时事孔棘进退一忧惟先生为国良图宏济多难使某有环堵安业犁锄先生之赐大矣
　　某恃在门墙率尔冐黩乡郡陈教曰梦髙往年尉祈门与之交甚稔今兹来言曰某幸甚以教事尚书公凡尽心职业以求知者敢不力提学司春削二而一路文学椽多初筮独未有为某道姓名者耳尚书公不可以势撼子其门下士也得无意乎惟先生念其一第余二十年尚寂寂为诸侯客慨然思有以振起之则幸甚不然寒士几何其欢顔也某不任交游之谊輙以布闻死罪死罪
　　与吴总侍
　　某窃闻先生巍掲江淮表里之楼雄视南北甚愿操觚以从先生后或者王勃之名托滕王以不朽而老人趂渡之説甚力莫可违者岂山灵勒回俗士驾固应尔耶然既约而爽不辞而归宜得罪于谒者敢谓驰一介之使追至维扬而劳赐之燕及父兄尽霑防餽某知所感愧矣老人病未能谢不敢不情而代之书惟相对叹息以佩盛心耳
　　与吴尚书
　　暑鬱如惔山意自爽清泉白石涵泳诗书恭惟嘉遯于圣真之涯超燕于世味之外身退而道进心恬而体胖天实生之景福有仆某辱门下士于今有年惟薄命数竒遭家不造先人无禄下世颠沛来归至则无所于居侨处寄食者三阅岁去春掌故之命仅仅五十六日而罢于是扫影灭迹几若自弃于门墙岩岩仰髙敢不夙夜事防无极从古固然如某何知但得安雨外之锄足矣间从里老语知贰政岩邑者乃吾东阁郎君推家学以仁斯民真所谓人皆一天我独二天也敢因掌讶輙布其私竿牍常谈先生之所厌闻者某谨略伏想间居多暇著书以垂无穷者传在后学独某家穷山之底所与过从者不过芸夫荛子未之有闻愿先生幸教之暑律尚袢惟金玉体府以待天者之定
　　与缪路钤
　　某伏以韶风已暄丹荑成緑恭惟某官肃将戎旅于穆和旌休有翼宣台动止曼福某谨敛衽以贽名氏某雅闻妙略为国虎臣调胹鼎饔必有踊跃后先者诵黄庭二景之章稽洪范五福之畴某何庸赘
　　某与东家士友潄瀹芳润者有年独执事袖司马穣苴之书小游塞上虽声光如斗欠此一识毎谈当世隽杰某岂胜驰情
　　某闻之荐绅大夫以为瑶林骞秀妙墨琳琅圯上老人乃以一编相授受于夜半嚢兠防纛长我魏师此固在旦夕间抑灵砂圭刀换骨仙去又将泛八月之槎问讯广寒之玉蜍也某敬竚
　　某家新安万山之底退然一腐儒耳虽魁漕闱冠别省擢甲科而此区区者何益于世异时请学士赋诗咏退此贼政恐不满髙琼辈一笑某尚其勉之
　　某遡风醉亭梦生六翮大梱不知其无似留画帷筹毛锥子安用哉实同此叹今幸得请其相从于林霏岩暝之外有日矣惟玉帐严靖俾二三子得安意于学宫抑某受赐
　　某何者辱洒翰先之开阖一再谨件其感且谢者如左九霞飞佩寅想郁穆翠蓬此有刋委敢请
　　与谢太监
　　某之仕宦鮎鱼也其于循转鸡肋也然犹不免世俗之念敢以一宗文字仰干主维其视三十年不陈乞磨勘者亦大有间矣惟戱下悯笑而并从之
　　与徐常卿
　　某辱出榜下十有三年忧患之故多于平时废放之日长于仕宦潜深伏隩几与世相忘矣以故不惟莫之见而亦莫之书也异时伦魁有不十年册拜者虽太常不是卿未足为执事者贺平生之志不在温饱亦未足为执事者惜独有一事不得不为时惜而为吾道贺也芸夫荛子乃有能传写常卿奏篇至林下者读之三返不能已其纡余而有味优柔而得体真所谓朝阳之鸣鳯也臯防以来逺矣试数我朝之一二公若司马若文富盖一代之名相百世之名士举动小差初非有得罪于名教失身于憸险者而已若是况所谓王荆公者乎士习陵夷亷耻道防喑喑嘿嘿惟利之趣未有如今日之甚遂使天下之公论溢出于草茅者之口撞搪叫号不顾事体则士大夫激之也常卿不出此奏则是举朝皆仗马也皆辕驹也万钟而下一命而上垂绅正笏而立于朝者不知其几何人而能为上一言者仅仅一徐常卿是可不为时惜而为吾道贺哉冬暖然如春愿毋爽调防以栋干吾道以圭玉斯文
　　与赵尉
　　某惟仙曹冲逸月静吠尨乃能不遗孤逺之人记忆初度孟光守舍偓佺驾飞云而过之想见裙布钗荆惊走狼狈其失礼必多而五噫君子之感当何如多谢多谢
　　与赵同知
　　某旦旦望衡山之云想像先生于湘烟岳翠之外一贫累我不能自致其身于李中丞之侧者三年有便长寄书无便长回首此先生所赐翰墨中语也毎倚徙危栏击节三叹圣上离照于乆储神之后干旋于一反手之间走卒儿童知先生出有日庚牌夜下无贤愚逺近讙然一辞翘跂马首之东者日相讯也负此望于天下思所以副佥瞩者亦良不易伏惟阅义理于退闲之久审事防于潜嘿之中抱膝长吟成筭已定国事幸甚颂防计追服嵗月乆已当除然出处从容要自有大臣体敢僣及之若某之私则惟恨敂关之不早也某又尘故府所谓三入承明贸贸然来真是顽钝无耻愬风瞻望无任此情
　　与赵宰
　　乃者假道宇下辱所以顾遇者甚备一蓬髙卧君侯赐也而又酒壶船头米嚢船尾七日至在所不至弹铗叹行路之难感当何如某又尘故府殆是三入承明俯焉就之亦可谓顽钝无耻何以挈我毋使笑八年不改之称呼遡风驰情非所以谢
　　与范丞相
