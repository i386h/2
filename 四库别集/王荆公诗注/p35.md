<!-- { "loadSidebar": true } -->
　　射亭【亭在抚州金溪县即饮归亭也曽南丰作记云金溪尉汪君名遘为尉之三月斥其四垣为射亭既成教士于其间而名之曰饮归之亭以书走临川请记于予请数反不止予之言何可取汪君徒深望予也既不得辞乃记之曰射之用事巳逺其先之以礼乐以辨徳记之所谓賔燕乡射大射之射是也其贵力而尚技以立武记之所谓四时教士贯革之射是也古者海内洽和则先礼射而弓矢以立武亦不废于有司及三代衰王政缺礼乐之事相属而尽壊揖让之射滋亦熄至其后天下尝集国家尝闲暇矣先王之礼其节文皆在其行之不难然自秦汉以来千有余嵗衰微绌塞空见于六艺之文而莫有从者由世之苟简者胜也争夺兴而战擒攻取之党奋则彊弓疾矢巧技之出不得而废其不以势哉今尉之教不比乎礼乐而贵技力其众虽小然而旗旄镯鼓五兵之器便习之利与夫行止步趍迟速之节皆宜有法则其所教亦非独射也其幸而在乎无事之时则得以自休守境而填卫百姓其不幸杀越剽攻骇惊闾巷而相逐于大山长谷之间则将犯晨夜防雾露陷厄驰危不避矢石之患汤火之难出入千里而与之有事则士其可以不素教哉亭之作所以教士汪君又谓古者师还必饮至于庙以纪军实今庙废不设亦欲士胜而归则饮之于此遂以名其亭汪君之志与其职可谓协矣或谓汪君儒生尉文吏以礼义禁盗宜可止顾乃习鬬而喜胜其是欤夫治固不可以不兼文武而施泽于堂庑之上服冕搢笏使士民化奸宄息固亦在彼而不在此也然而天下之事能大者固可以兼小未有小不治而能大也故汪君之汲汲于斯不忽乎任小其非所谓有志者耶】
　　因射搆兹亭序贤仍阅兵庶民观礼教羣冦避威声城垒前相壮谿山势尽倾宜哉百里地桴鼓未尝鸣【诗行苇序賔以贤笺云谓以射中多少为次第○尹赏传城中薄暮尘起桴鼓不絶注桴鼓椎也】
　　寄王补之
　　平居相值晩况复道涂留今我思挥麈逢君为舣舟人情方慕贵吾道合归休吏责真难塞聊为泮水游【孙安国与殷中军语麈尾脱落见别注○舣舟见上注○庄子逍遥游许由曰归休乎君予无所用天下为○家语孔子曰匪兕匪虎率彼旷野吾道非乎奚为而至于此○补之嘉祐二年进士尝从公学时方以经术造士公言君可教国子命且下而补之死事见墓志此诗疑公再入相时道逢补之诗以泮水之游而实未到官也死于熈宁二年冬】
　　寄谢师直【师直阳夏公之子景初师直之弟也范忠宣志师厚墓云师厚知越州余杭县有异政是时荆公王介甫宰明之斳县知枢宻院韩玉汝宰杭之钱塘公弟师直宰越之防稽环吴越之境皆以此四邑为法处士孙侔为文以纪之刘贡父载师直语云王介甫之知人也能知中人以上者自中人以下乃或不能知由其性韵独髙而然乎观此则师直与介甫分皆素结也】
　　湖海三年隔相逢塞路中黄金酌夘酒白发对春风所愿乖平日何知即老翁悠悠越溪水好在钓鱼筒【白诗午茶能破睡夘酒善消愁又麴神寅日合酒圣夘时欢又明日早花应更好心期同醉夘时杯○陆防渔具诗十篇钓筒其一也诗云短短截筠筒悠悠卧江色篷差橹相应雨慢烟交织须防中芳饵迅疾如飞翼彼竭我还浮君看不争得】
　　次韵留题僧假山
　　态足万峰竒功才一篑微愚公谁助徙灵鹫却愁飞窦雪藏银镒檐曦散玉辉未应頽蚁壤方此镇禅扉物理有真伪僧言无是非但知名尽假不必故山归【杜甫假山诗一篑功盈尺三峰意出羣○列子汤问篇北山愚公惩出入之迂谋毕力平险邻人有男始龁跳往助之○临安钱塘西十二里有灵鹫山晋咸和中有西干梵僧登此山叹曰此武林山是中天竺国灵鹫山之小岭不知何年飞来此乃创灵隠寺按灵鹫山在天竺国胡语曰耆阇崛山山是青石头似鹫故名○退之南山诗或翼若抟鹫○张良传赐金百镒珠二斗服防曰二十两曰镒师古曰秦以镒名金若汉之论斤也○韩子曰铄金百镒盗跖不抟○符子曰东海有鼇焉冠蓬莱而浮于沧海有蚳蚁闻而悦之欲观鼇焉月余日鼇潜不出羣蚁将反遇长风激浪海水沸地雷震羣蚁曰此将鼇之作也数日风止羣蚁曰彼之冠山河异我之戴粒逍遥封壤之颠伏乎窟穴之间也○韩子曰千夫之堤以蝼蚁之穴而溃○淮南子曰千丈之隄以蝼蚁之穴漏○抱朴子曰千丈之陂溃于一蚁之穴○诗意谓物无真假是非之辨一归于空尽取僧説也】
　　拟和御制赏花钓鱼
　　云暖蓬莱日风酣太液春水光承步辇花气入钩陈伏槛留清跸传觞属从臣霏香连钓饵落叶乱游鳞镐饮恩知厚衢樽赐愿均更看追夏谚先此咏逢辰【三秦记秦始皇作长池筑土为蓬莱山刻石为鲸鱼长二百丈○汉武帝作建章宫为千门万户有鳯凰阙髙二十余丈中有蓬莱方丈瀛洲壶梁象海中神山南有玉堂壁门大鸟之属立神明台井干楼度髙五十余丈辇道相属焉唐杜审言有蓬莱三殿侍宴应制咏南山诗○太液池见七言律诗注○班固传周以钩陈之位注云钩陈紫宫外星也官卫之位亦象之○大业杂记云隋大业三年二月内史令元夀奏进赐物百叚先是何稠奏以为王者所在居停之处上取则于象紫微宫卫名曰钩陈前代帝王虽行幸次舍未有制之者书史但有虚名而莫能传其法请与巧思之人详论今以木为之朱色绮文体势杂合如百子帐骨钩纽相牵周匝数重环绕行宫耳○李义山诗渚莲参法驾沙鸟犯钩陈犯不佳○伏槛见前注天子出警入跸葢卤簿内犦弰捧也以黄金涂其末执之以扈跸见汉注○诗王在在镐岂乐饮酒○江总秋日侍宴诗镐饮讵能方○淮南子曰圣人之道犹中衢而设樽即过者斟酌多少不同各得其所宜○张説应制诗侍酌衢樽满○夏谚曰吾王不游吾何以休○昭陵赏花钓鱼诗苹风萦钓线碧沼跃游鳞镐饮君臣洽恩光动搢绅时景祐三年】
　　和吴冲卿雪霁紫宸朝
　　虎士开阊阖鸡人唱九霄云移银阙角日转玉廊腰箒动川收潦靴鸣海上潮舞袍沾宿润拜笏拥残飘赐饮人何乐归嘶马亦骄低徊但志食吟咏得逍遥【周礼虎贲氏虎士八百人舍则守王门王在国则守王宫○周礼鸡人掌大祭祀夜呼旦以嘂百官嘂古吊反○李贺诗鸡人唱罢晓垅鸦啼金井下梧桐○东坡手泽余来黄州闻光黄间人二三月皆羣聚讴歌其词固不可分而音亦不中律吕但宛转其声髙下往返如鸡唱耳与朝堂中所闻鸡人传漏微有相似而极鄙野○汉官仪宫中不畜鸡汝南出长鸣鸡卫士朱雀门外専传鸡鸣又应劭曰楚歌今鸡鸣歌也晋太康地道记曰后汉固始鲖阳公安细阳四县卫士习此曲于阙下今鸡鸣歌是也顔师古不考本末妄破此説今余所闻岂亦鸡鸣之遗声乎今士人谓之山歌云○孔平仲雪诗斜拖阙角龙千丈淡抹墙腰月半棱○箒以扫雪言其多如潦之缩○百官入贺者皆着靴至殿其声如海潮之上○杜甫骢马行诗顾影娇嘶似矜宠】
　　和吴冲卿集禧斋祠
　　缄封祝辞宻占写御名真帝坐遥临物星图俯映人风含烟外节月防雾中茵沈藿升烟逺槐檀取燎新羽衣将【一作归】寂寞金防立逡巡却想来时路还疑隔一尘【左氏其祝史陈信于鬼神无愧辞○退之南海庙碑册有皇帝名乃上所自署○晋天文志云云太微天子庭五帝之坐也黄帝坐在太微中其神曰含枢纽四帝星夹黄帝坐东方灵威仰南方赤熛怒西方白招矩北方叶光纪谓之五帝坐○帝坐虽遥星图实近葢指斋坛也○升烟即燔柴与萧芗之义○周礼夏官司爟掌行火政变国火以救时疾注云春取榆栁之火冬取槐檀之火○汉郊祀志天子刻玉印曰天道将军使使衣羽衣夜立白茅上五利将军亦衣羽衣立白茅上受印○卢拱观醮诗羽衣凌缥缈瑶载辗虚空○后汉舆服志乗舆建大旂十有二斿画日月升龙驾六马象镳镂锡金鑁方釳插翟尾注云蔡邕独断曰鑁者马冠也如三华形在马髦前方釳铁也在马騣后后有三孔插翟尾其中按説文鑁当作亡狗切釳许迄反又鱼乞切别本一作盾○异人丁约隠于卒伍韦子威师之丁谓韦曰郎君得道尚隔两尘问其故约曰儒谓之世释谓之劫道谓之尘○姚合过僧院诗自想归时路尘埃复几重】
　　送周都官通判湖州
　　渌水乌程地青山顾渚濵酒醪犹美好茶荈正芳新聚泛罇前月分班焙上春仁风已及俗乐事始闗身橘柚供南贡枫槐望北宸知君白羽扇归日未生尘【乌程湖州属县吴孙皓尝封乌程侯郡国志云古乌程氏居此能酝酒故以名县张景阳七命荆南乌程豫北竹叶○顾渚在长兴县西北三十里昔吴王夫槩顾其渚次原隰平衍为地邑之所今崖谷林薄之中多产茶茗以供嵗贡见寰宇志○陆羽茶经云南方之嘉木一曰茶二曰槚三曰蔎四曰茗五曰荈○唐制湖州造茶最多谓之顾渚贡焙嵗造一万八千四百片大厯后始有进奉建中二年袁髙刺郡进三千六百串并诗一章刻石在焙大抵皆讽谏之辞也○公诗言仁风乐事其意亦犹是尔○谢晖酬晋安王诗南中荣橘柚景福殿赋云枫槐被宸○晋顾荣传广陵相陈敏反荣説甘卓共起兵攻敏敏率万余人出荣麾军以白羽扇其众溃乃平之○庾亮据上流拥强兵趍向者多归之王导内不平常遇西风尘起举扇自蔽曰元规尘汚人】
　　双庙【公自注云张巡许逺】
　　两公天下骏无地与腾骧就死得处所至今犹耿光【非死之难处死之难言二公死于忠义为得其处所也○陈汤传亡逃分窜死无处所○汉賛栾布哭彭越田叔随张敖赴死如归彼诚知所处虽古烈士何以加哉○干宝论姜维古之烈士见危授命投死如归非不爱死也固知命之不长而惧不得其所也○杜牧之诗和鼎顾余云我死有处所○退之祭田横墓文自古死者非一而夫子至今有耿光】中原擅兵革昔日几侯王此独身如在谁令国不亡【杜诗洗兵马天下尽化为侯王○曹操言设使国家无有孤不知当几人称帝几人称王○言忠义死节之人为世髙仰终古如存】北风吹树急西日照窗凉志士千年泪泠然落奠觞【苕溪渔隠曰半山老人双庙北风西日之句细味之其托意深逺非止咏庙中景物而已葢巡逺守睢阳时安庆绪遣突厥劲兵攻之日以危困所谓北风吹树急也是时肃宗在灵武号令不行于江淮诸将观望莫肯救之所谓西日照窗凉也此殊得老杜句法如老杜题蜀相庙诗云映堦碧草自春色隔叶黄鹂空好音亦自别托意在其中矣】
　　和子瞻同王胜之游蒋山【公自序云子瞻同王胜之游蒋山有诗余爱其峰多巧障日江逺欲浮天之句因次其韵】
