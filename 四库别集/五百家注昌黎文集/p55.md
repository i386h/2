<!-- { "loadSidebar": true } -->
　　西来骑火照山红夜宿桃林腊月中手把命珪兼相印一时重叠赏元功【孙曰元和十二年十二月以彰义军节度淮西宣慰处置使门下侍郎平章事裴度可本官赐上柱国晋国公食邑三百户韩曰除命在十二月壬戌其年十二月丙辰朔则壬戌其月七日也度以其月十六日方至自蔡则前所除命盖在公未入朝之前故公此诗夜贺晋公于桃林也】
　　送李员外院长分司东都
　　【李员外正封樊曰从裴相出征凡三员外李正封冯宿李宗闵及还宿迁比部郎中宗闵迁驾部郎中知制诰独正封至是犹曰李员外正封无传不能详也】
　　去年秋露下羇旅逐东征【祝曰羇旅旅寓也周礼以甸聚待羇旅孙曰谓十二年八月征吴元济时○羇许宜切】今岁春光动驱驰别上京【孙曰谓十三年春季分司东都上京京师也】饮中相顾色送后独归情两地无千里【孙曰两地谓东京】因风数寄声
　　晋公自蔡州入觐涂中重拜台司以诗示幕中賔客愈因和之
　　【一本题云晋公破贼回重拜台司以诗示幕中賔客愈奉和】
　　南伐旋师太华东【樊曰桃林在太华之东谓桃林也○华胡化切】天书夜到册元功将军旧压三司贵【孙曰将军谓淮西宣慰使三司所谓三公也】相国新兼五等崇【韩曰书列爵惟五注五等之爵公侯伯子男也度封晋国公故云】鸳鹭欲归仙仗里【孙曰鸳鹭谓幕中诸僚】熊罴还入禁中营【韩曰书夫子尚桓桓如虎如貔如熊如罴孙曰度东征以神防军三百人衞从熊罴谓此禁旅也】长惭典午非材识【孙曰典司午马也公为行军司马故云典午谯周以蜀降时晋文王为魏相下书辟周周曰典午忽兮月酉没兮典午谓司马月酉八月也八月文王果崩识字一本作职】得就闲官即至公
　　独钓四首
　　【樊曰二章云坐厌亲刑柄为刑部侍郎时作钓字一本作酌】
　　侯家林馆胜【孙曰家谓公侯之家】偶入得垂竿曲树行藤角平池散芡盘【芡音俭】羽沈知食快【一作驶】缗细觉牵难【缗钓丝】聊取夸儿女榆条击从鞍
　　一迳向池斜池塘野草花雨多添栁耳水长减蒲芽坐厌亲刑柄【亲刑见题注坐厌一作厌坐】偷来傍钓车太平公事少吏隐讵相賖【韩曰选王康琚反招防诗小隐隐林薮大隐隐朝市伯夷窜首阳老伏柱史皆言吏隐也讵岂也賖放也】
　　独往南塘上秋晨景气醒露排四岸草风约半池萍【约偃也】鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染梨顋【一本风能作风棱露亦作露液鲁直所改云】逺岫重叠出寒花散乱开所期终莫至日暮与谁回
　　枯树
　　老树无枝叶风霜不复侵腹穿人可过皮剥蚁还寻寄托惟朝菌【孙曰庄子朝菌不知晦朔朝菌大芝也天阴则生粪土见日则死○菌巨陨切】依投絶暮禽犹堪持改火【樊曰论语鑚燧改火马融曰周书令有改火之文春取榆栁之火夏取枣杏之火季夏取桑柘之火秋取柞槱之火冬取檀槐之火一年之中鑚火各异木故曰改火也】未肯但空心
　　元日酬蔡州马十二尚书去年蔡州元日见寄之什
　　【孙曰元和十二年十二月以蔡州留后马摠检校工部尚书蔡州刺史充彰义军节度使十三年元日有诗寄公五月以摠为许州刺史忠义军节度使陈许溵蔡观察等使十四年元日公以此诗酬之】
　　元日新诗巳去年蔡州遥寄荷相怜今朝纵有谁人领自是三冬不敢眠【冬一作峯】
　　同侯十一咏灯花
　　【祝曰侯喜字叔起行十一或曰此诗极似少陵】
　　今夕知何夕【韩曰诗绸缪云今夕何夕见此良人】花然锦帐中自能当雪暖那肯待春红囊里排金粟【囊字一本作黄又一作屋或曰黄里事出汉书黄屋注天子居以黄缯为盖里云云】钗头缀玉虫更烦将喜事【孙曰西京杂记曰目瞤得酒食灯花得钱财韩曰杜诗灯花何太喜】来报主人翁
　　祖席【得前字】
　　【樊曰世传此二诗公为王涯作涯字广津元和初其甥皇甫湜对防忤宰相涯因是贬虢州司马徙为袁州诗云宜春即谓袁州也】
　　祖席洛桥边【孙曰公时分司东都故云洛桥边也】亲交共黯然【孙曰江淹别赋黯然销防惟别而已】野晴山蔟蔟霜晓菊鲜鲜书寄相思处杯衔欲别前【孙曰衔杯醪】淮南知不薄【韩曰汉武帝召汲黯为淮南太守黯不受印绶上曰君薄淮阳耶吾今召君矣南字一作阳】终愿早回船
　　又【得秋字一云伤秋】
　　淮南悲木落【孙曰楚词悲哉秋之为气也萧瑟兮草木摇落而变衰淮南谓淮南王安也此本宋玉之词今云淮南恐误】今我亦伤秋【今一作而】况与故人别那堪覉宦愁【韩曰选陆士衡赴洛诗覉旅逺游宦】荣华今异路风雨苦同忧莫以宜春逺江山多胜游【樊曰此诗公自题其后云两诗何处好就中何处佳何处恶】
　　送郑尚书赴南海【得来字】
　　【祝曰郑尚书名权序在集】
　　畨禺军府盛【祝曰畨禺广州属县前汉尉陀所都咸防畨禺注即今之广州樊曰旧唐史志南海即汉畨禺县武徳四年置广州畨山州东三百步禺山在北一里○畨音潘禺音愚】欲说暂停杯盖海旂幢出连天观阁开衙时龙户集【韩曰南部新书长安有龙户见水色则知有龙或引出但鳅鱼而巳】上日马人来【韩曰后汉马援讨寻邑蛮以不能还者数十人留于象林南界所铸铜柱下南蛮呼为马留人见新史南蛮传】风静鶢鶋去【祝曰鶢鶋海鸟左氏祀爰居选海鸟鶢鶋避风而至樊曰国语海鸟曰鶢鶋止于鲁东门之外三日展禽曰今兹海其有灾乎夫广川之鸟兽常避其灾也是岁也海多大风○鶢音爰鶋音居】官廉蚌蛤回【樊曰东汉孟尝为合浦太守郡不产谷实而海多珠寳先时守宰贪稔珠徙交趾尝到官易前弊珠复还】货通师子国【韩曰师子国在南海中斜袤二千余里国史补云师子国船最大梯而上下数丈皆积寳货云云】乐奏越王台【樊曰越王南越王赵它也它初行南海尉事汉十一年立为南越王孙曰台在州城西北三四里越字一作武】事事皆殊异无嫌屈大才
　　答道士寄树鸡
　　【祝曰树鸡木耳之大者】
　　软湿青黄状可猜欲烹还唤木盘回烦君自入华阳洞【韩曰茅君内传大天之内有中之洞六十三所第八曲向山之洞曰金坛华阳之天】直割乖龙左耳来【樊曰乖龙左耳取譬也】
　　左迁至蓝关示侄孙湘
　　【集注汉时依上古法朝列以右为尊故谓降秩为左迁蓝关即秦之峣关在今蓝田县湘字北渚按酉阳杂俎云韩侍郎有疎从子侄自江淮来年少狂率韩责之谢曰某有一艺因指堦前牡丹曰要此花青紫黄赤唯命韩试之乃掘窠治根七日花发色白黄厯縁每朶有一聨诗字色紫乃公出关时诗云横秦岭家何在雪拥蓝关马不前韩大惊异后辞归江淮终不愿仕青琐髙议云湘公侄落魄不羁公勉之学乃笑作诗有能开顷刻花之句公曰汝能夺造化开花乎湘遂聚土覆盆良久曰花巳发矣举盆乃碧花二朶叶间有小金字乃诗一聨云云横秦岭家何在雪拥蓝关马不前公未晓诗意湘曰事久方验公后贬潮阳途有一人冒雪而来乃湘也湘曰忆向花上之句乎公询地名即蓝关嗟叹命笔续成全篇乃此诗也二说互不同公逸诗有徐州赠族侄云自言有竒术探妙知天工意若指此东坡有冬日牡丹诗云使君要见蓝关咏须请韩郎为染根则是亦引用酉阳杂俎事笔墨间録云公此诗仁且有礼非志仁义者不能也】
　　一封朝奏九重天夕贬潮州路八千【孙曰元和十四年公为刑部侍郎上表极谏佛骨事帝大怒将扺死持示宰相崔羣裴度羣度力言愈忠愿少寛假以来谏诤帝稍解乃谪潮州刺史州字一本作阳】欲为圣明除弊事【欲一作本】岂将衰朽计残年【一本作岂于衰暮计残年又一本作惜残年】云横秦岭家何在雪拥蓝关马不前【见题注】知汝逺来应有意好收吾骨瘴江边【韩曰左传秦使蹇叔之子伐晋蹇叔哭而送之曰晋人御师必于殽殽有二陵必死是间余收尔骨焉】
　　武关西逢配流吐蕃
　　【孙曰唐志武关在商州商洛县之东樊曰公谪潮州自蓝田入商洛于武关西见作】
　　嗟尔戎人莫惨然湖南地近保生全【地近一作近地】我今罪重无归望直去长安路八千
　　次邓州界
　　潮阳南去倍长沙【樊曰汉贾谊为长沙王太傅长沙潭州在唐江南西道而潮阳在岭南距长安八千里故曰倍云】恋阙那堪又忆家心讶愁来惟贮火【惟一作谁】眼知别后自添花商顔暮雪逢人少【商顔商州樊曰前汉沟洫志引洛水至商顔下注商山之顔譬人之顔额也】邓鄙春泥见驿賖【邓邓州鄙边也賖逺也韩曰威公九年楚子使道朔将巴客聘于邓邓南鄙鄾人攻而夺之币】早晚王师收海岳【孙曰时征东平李师道至二月贼平】普将雷雨发萌芽
　　题临泷寺
　　【樊曰临泷潮州县名唐武徳四年置贞观之八年省志云孙曰东南人谓湍为泷泷音双】
　　不觉离家已五千仍将衰病入泷潮阳未到人先说【人先说一作先闻说】海气昏昏水拍天【水一作浪】
　　晚次宣溪辱韶州张使君惠书叙别酬以二章
　　【补注笔墨间録云潮州以后诗最哀深次宣溪絶句等诗絶有味】
　　韶州南去接宣溪【洪曰韶州今本作潮州非是】云水苍茫日向西客泪数行先自落【先一作元】鹧鸪休傍耳边啼【孙曰鹧鸪鸟名似雉而南飞】兼金安足比清文【孙曰孟子餽兼金百镒兼金美金韩曰选王僧达荅顔延年诗诵以运周旋匣以代兼全注兼金最好金也安字一作那】白首相随愧使君俱是岭南巡管内【孙曰潮韶二州皆属岭南节度】莫欺荒僻断知闻
　　题秀禅师房
　　桥夹水松行百步竹牀莞席到僧家【祝曰莞草丛生水中圆可以织席孙曰诗下莞上簟○莞九还切牀一作林洪曰非是】暂拳一手支頥卧【頥一作头】还把渔竿下晚沙【晚一作钓】
　　将至韶州先寄张使君借图经
　　【洪曰此诗及下至韶州留别诗皆自潮移袁道中作】
　　曲江山水闻来久【孙曰曲江韶州县名】恐不知名访倍难愿借图经将入界亦逢佳处便开看
　　过始兴江口感怀
　　【孙曰韶州始兴郡大厯十四年四月起居舍人韩防以罪贬韶州刺史公随防而迁时年十岁至是贬潮州道过始兴所谓感怀也】
　　忆作儿童随伯氏【孙曰伯氏谓防也诗曰伯氏吹埙樊曰公复志赋云当岁行之未复兮从伯氏以南迁即此也】南来今只一身存目前百口还相逐旧事无人可共论
　　韶州留别张使君
　　【孙曰公量移袁州故云留别】
　　来往再逢梅栁新【孙曰元和十四年正月公以论佛骨贬潮州三月至潮州十月量移袁州十五年正月至袁州其往来　上下于韶皆梅栁新时也故云】别离一醉绮罗春久钦江摠文才妙【韩曰陈后主欲以江摠为太子詹事孔奂曰摠文华之人太子何借于摠孙曰摠字摠持以喻张也】自叹虞翻骨相屯【樊曰虞翻仕吴为骑都尉数犯顔谏诤孙权不悦从徙丹阳泾县后又徙交州尝云自恨疏节骨体不媚犯上获罪当长没海隅孙曰翻字仲翔以喻已也】鸣笛急吹催落日【催一作争】清歌缓送感行人【清一作娇】巳知奏课当征拜【孙曰课治状也】那复淹留咏白苹【白苹事见和席八诗注】
　　量移袁州张韶州端公先以诗相贺因酬之【韩曰此量移命初下之时相赠答也】
