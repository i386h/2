<!-- { "loadSidebar": true } -->
　　人各有胜心胜心去尽而惟天理之循则机巧变诈不作若怀其胜心施之于事必以一己之是非为正其间不能无窒碍处又固执之不移此机巧变诈之所由生也孔子曰不知命无以为君子知命只是事事循天理而巳循天理则于事无固必无固必则计较无所用神考问伯淳王安石如何人伯淳云安石博学多闻则有之守约则未也又尝问是圣人否伯淳云诗称周公公孙硕肤赤舄儿儿圣人葢如是若安石刚褊自任恐圣人不然
　　问子思之不使白也丧出母也是乎曰礼适子不为岀母服曰何也曰继体也
　　问陈庄子死讣于鲁县子谓缪公哭之而曰有爱而哭之有畏而哭之夫哭之也以畏何也曰以言世有然也非古之礼也若古之大夫则束修之问不出竟故生无相问其死也何讣告之有哉后世国乱而君昏为臣者交政于中国故生则同盟死则讣告非礼也故春秋因其卒而书之所以着其罪也
　　仲素问横渠云气质之性如何曰人所资禀固有不同者若论其本则无不善葢一隂一阳之谓道隂阳无不善而人则受之以生故也然而善者其常也亦有时而恶矣犹人之生也气得其和则为安乐人及其有疾也以气不和则反常矣其常者性也此孟子所以言性善也横渠説气质之性亦云人之性有刚柔缓急彊弱昏明而巳非谓天地之性然也今夫水清者其常然也至于汨浊则沙泥混之矣沙泥既去其清者自若也是故君子于气质之性必有以变之其澄浊而永清之议欤因见王逄原文集曰此髙论怨诽之人也他日尝曰此子才则髙矣见道则未
　　中庸深处多见于孟子之书其所传也欤
　　徐师川归洪州欲不复来先生问之曰公免得仕宦否若端的有以自赡不必复来固好第亦须着仕宦如何师川曰亦以免仕宦未得曰如此则当复来供职仕宦处处一般既未免得须复为他官逃此之彼彼亦宜有不安处是无地可以自容也师川曰来此复为人所罗织防于祸奈何曰顾吾所自为者如何耳茍自为者皆合道理而无媿然而不能免者命也不以道理为可凭依而徒惧其不免则无义无命矣师川曰极是亦待来此若做不得去之未为晩又言人只为不知命故才有些事便自劳攘若知得彻便于事无不安孔子曰天生徳于予桓魋其如予何固尝解云使孔子不免于桓魋之难是亦天也桓魋其如何哉葢圣人之于命如此夫富贵死生人无与焉何尤人之有孟子分明为臧仓所毁不遇于鲁侯而以为不遇非臧仓之力葢知命也列子曰桓公非能用雠也不得不用管仲非能举贤不得不举此説得之矣曰列子此説似知命然至其论夷惠以为矜清贞之尤以致于饿死寡宗以公孙朝穆之事为得计以尧舜桀纣之事为不足较兹岂非其过乎曰其过也若圣人所谓知命义常在其中矣然则彼亦岂得之而不尽者乎曰然
　　仲素问知防之显莫只是戒慎乎其所不睹恐惧乎其所不闻否曰然因言有僧入僧堂不言而出或曰莫道不言其声如雷庄周之尸居而龙见渊黙而雷声可谓善言者也
　　孟子直是知命滕文公以齐人筑薛为恐问救之之术而对以君如彼何哉彊为善而巳矣以竭力事大国则不得免问安之之道而对以太王居邠不以其所养人者害人而继之以效死不去之策自世俗观之可谓无谋矣然以理言之只得如此説舍此则必为仪秦之为矣凡事求可功求成取必于智谋之末而不循天理之正者非圣贤之道也天理即所谓命
　　语罗仲素云今之学者只为不知为学之方又不知学成要何用此事体大须是曾着力来方知不易夫学者学圣贤之所为也欲为圣贤之所为须是闻圣贤所得之道若只要博通古今为文章作忠信愿慤不为非义之士而巳则古来如此等人不少然以为闻道则不可且如东汉之衰处士逸人与夫名节之士有闻当世者多矣观其作处责之以古圣贤之道则略无豪发髣髴相似何也以彼于道初无所闻故也今时学者平居则曰吾当为古人之所为才有事到手便措置不得葢其所学以博通古今为文章或志于忠信愿慤不为非义而巳而不知须是闻道故应如此由是观之学而不闻道犹不学也
　　仲素问诗如何防曰诗极难卒説大抵须要人体防不在推寻文义在心为志发言为诗情动于中而形于言言者情之所发也今观是诗之言则必先观是诗之情如何不知其情则虽精穷文义谓之不知诗可也子夏问巧笑倩兮美目盼兮何谓也子曰绘事后素曰礼后乎孔子以为可与言诗如此全要体防何谓体防且如闗雎之诗诗人以兴后妃之徳葢如此也须当想象雎鸠为何物知雎鸠为挚而有别之禽则又想象闗闗为何声知闗闗之声为和而适则又想象在河之洲是何所在知河之洲为幽闲逺人之地则知如是之禽其鸣声如是而又居幽闲逺人之地则后妃之徳可以意晓矣是之谓体防惟体防得故防诗有味至于有味则诗之用在我矣
　　语仲素西铭只是发明一个事天底道理所谓事天者循天理而巳
　　因论苏明允权书衡论曰观其著书之名巳非岂有山林逸民立言垂世乃汲汲于用兵如此所见安得不为荆公所薄曰大苏以当时不去西北之患则天下不可为又其审敌篇引鼂错説景帝削地之防曰今日西北之势是亦七国之势其意葢欲埽荡西北然后致太平耳曰才以用兵为事只见搔扰何时是天下息肩时节以仁宗之世视西北岂不胜如战国时节而孟子在战国时所论全不以兵为先岂以崇虚名而受实弊乎亦必有道矣
　　问秦少游进巻论所以御戎乃欲以五路之兵岁出一路以扰夏人之耕如此是吾五岁一出兵而使夏人岁岁用兵此灭狄之道也当时元祐间有主此议者此果可用否曰王者之兵有征无战必不得巳诛其君而吊其民可也岂容如此兼是亦无此理今常以五路之师合攻夏人尚时有不支嵗出一路其倾国而来攻城破邑吾其可止以一路之众当之乎大抵今之士人议论只是口头説得施之于事未必有效
　　言朱公掞上殿神考欲再举安南之师公掞对愿陛下羁縻处之葢夷狄得其地不可居得其民不可使得巳且巳须要广土辟地何益自绍圣崇宁以来所以待夏人大是失策有徳此有人有人此有土有土此有财有财此有用今不务徳以致人徒得其空地又运中国之财以守之是何所见
　　君臣之间要当一徳一心方作得事古之圣贤相与以济大业葢无不然者观舜命禹征有苖巳誓师徃伐而益以一言赞禹禹遂班师舜以禹之班师便为之诞敷文徳而有苖格矣舜命禹徂征禹既行而益有言宜告之舜不告舜而告之禹禹承命于舜及其不遂行也宜先禀之舜乃擅反兵而不疑舜于二人者无责焉可也乃徇其所为从而相之益之意岂不曰禹犹舜而禹之意岂不曰舜犹巳也欤夫是之谓一徳一心自今观之则益之言可以谓之沮坏成事而禹之事为逗畱君命矣然古之君臣各相体悉如此古人立功所以易而后世成事所以难也
　　语仲素曰某尝有数句教学者读书之法云以身体之以心验之从容黙防于幽闲静一之中超然自得于书言象意之表此葢某所为者如此
　　又云西铭会古人用心要处为主正如杜顺作法界观様
　　仲素问尽其心者知其性如何是尽心底道理曰未言尽心须先理会心是何物又问曰心之为物明白洞达广大静一若体防得了然分明然后可以言尽未理防得心尽个甚能尽其心自然知性不用问人大抵须先理防仁之为道知仁则知心知心则知性是三者初无异也横渠作西铭亦只是要学者求仁而巳
　　论及阳城事谓永叔不取纯夫取之其言曰阳城葢有待而为者也后世犹责之无巳其不成人之美亦甚哉此论似近厚曰阳城固可取然以为法则不可裴延龄之欲相其来非一朝一夕何不救之于渐乎至于陆防之贬然后论延龄之奸佞无益矣观古人退小人之道不然易之姤卦曰女壮勿用取女夫姤一隂生未壮也而曰壮者生而不巳固有壮之理也取女则引而与之齐也引而与之齐则难制矣隂者小人之象也小人固当制之于渐也故当隂之生则知其有壮之理其有壮之理则勿用取女可也是以姤之初爻曰系于金柅贞吉有攸徃见凶金柅止车之行也隂之初动必有以柅之其制之于渐乎葢小人之恶制之于未成则易制之于巳成则难延龄之用事权倾宰相虽不正名其为相其恶自若也何更云待其为相然后取白麻坏之邪然城之所为当时所难能也取之亦是但不可以为法耳













　　龟山集巻十二
　　钦定四库全书
　　龟山集巻十三　　　　　　宋　杨时　撰语録四
　　余杭所闻
　　神宗赐金荆公荆公即时赐蒋山僧寺为常住了翁云尝见人説以此为旷古所难其实能有多少物人所以难之葢自其眼孔浅耳曰荆公作此事絶无义理古者人君赐之果尚怀其核怀核所以敬君赐也所赐金义当受则受当辞则辞其可名而受之而施之僧寺乎是贱君赐也金可贱君赐不可贱书曰人不易物惟徳其物若于义当受而家巳足不愿藏之家而班诸昆弟之贫者则合礼矣
　　眞宗问李文靖曰人皆有宻启而卿独无何也对曰臣待罪宰相公事则公言之何用宻启夫人臣有密启者非防即佞臣常恶之岂可效尤曰祖宗时宰相如此天下安得不治
　　因説唐明皇欲取石堡城王忠嗣不可李光弼劝之忠嗣曰石堡城非杀数万人不可取忠嗣今不奉诏纵得罪天子不过以一将军归宿卫其次不过黔中上佐忠嗣岂以一官易数万人之命哉忠嗣如此极知轻重曰忠嗣之言甚善然不能无过夫人臣之事君茍利于国死生以之不应以官职之不足顾计为言也谓官职之不足道此犹以利言若是古之贤圣处事只论是非而巳如以利言则祸患有大于一将军宿卫黔中上佐是将从之乎惜乎忠嗣之处此未尽也然则其言合如何曰当云今得罪主上不过一身之利害危辱耳岂可以一身之重而轻数万人之命哉如此则其言无病因言眞宗朝有百姓争财以状投匦其语有比上徳为桀纣者比奏御眞宗令宫中录所诉之事付有司根治而匿其状曰百姓意在争财其实无他若并其状付有司非惟所诉之事不得其直必须先按其指斥乗舆之罪百姓无知亦可怜也曰祖宗慈仁如此书曰小人怨汝詈汝则皇自敬徳祖宗分眀有此气象天下安得而不治言眞宗时监司有以羡余进奉者议赏内批云国家赋有常数安得羡余果有之若非入时大量即是出时减刻安可赏因曰祖宗不为文章然似此语言万世可传诵也
　　谓扬子云作大只据他立名便不是既定却三方九州二十七部八十一家不知如何相错得八卦所以可变而为六十四者只为可相错故可变耳惟相错则其变出于自然也
　　问正叔先生云或説易曰干天道坤地道正是乱説曰乾坤非天地之道邪曰干岂止言天坤岂止言地又言问乾坤不止言天地而乾卦多言天坤卦多言地何也曰本乎天者亲上本乎地者亲下则各从其类也乾卦言天坤卦言地只为语其类耳如説卦于干虽言为天又言为金为玉以至为骏马良马为木果之类岂尽言天故系辞曰伏羲始作八卦以通神眀之徳以类万物之情若此者所谓类万物之情也只如説卦所类亦不止此为之每发其端使后之学易者触类而求之耳葢作易者仰则观象于天俯则观法于地观鸟兽之文与地之宜近取诸身逺取诸物故孔子系辞推明之曰此卦于天文地理则为某物于鸟兽草木则为某物扵身于物则为某物各以例举不尽言也学者触类而求之则思过半矣不然説卦所叙何所用之
