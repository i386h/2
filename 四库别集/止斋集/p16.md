<!-- { "loadSidebar": true } -->
　　敇寺监皆有丞而外府设官特详焉盖欲上裨版曹之调度下托有司之出纳不可以非其人也以尔宁文辞蔚然明习吏道勾稽棘寺平反为多爰俾序迁以醻劳勚尔崇之声称籍甚蚤登着庭出守边方召对尤敏使还朝迹以慰公言所贵于儒者谓其能通世务以其所学见之事功勉哉可
　　朝散大夫王进之知徳庆府
　　敇具官某尔顷以天府贰车往守武陵突不得黔已复报罢朕心悯焉晋康虽逺实髙皇兴王之地举以授汝以观汝能尚其懋哉毋替朕命可
　　张某知宜州
　　敇具官某自桂林以南之州宜为大其与蛮人隣也宜为迩置候固圉重于他邦举以付尔不谓之选择而使子欤尚对明恩无乏边事可
　　朝散郎充显谟阁待制兼皇子嘉王府翊善黄裳兼侍讲【五年正月二十日】
　　敇朕每嵗仲春诏诸儒讲路门将修故事有日矣比览名籍为之矍然昔者所进今安在耶而不为予讲也具官某以六学之醇长于劝诵甞发明春秋之防纚纚可听也何恙不已而悯劳以大夫之事但与吾儿游乎夫文帝能前席贾生于久不见之余而武帝不能留汲黯于出入禁闼之日两君治効较然可覩尔不当起为予讲耶诗不云乎素丝祝之良马六之彼姝者子何以告之此朕所以责望汝也可
　　从政郎建康府江宁县尉赵汝章收使射赏转文林郎
　　敕具官某泽宫不建士无射御之习夀皇以为此非所以合文武也既策之廷中复取之囿【阙】于此皆得隽焉士亦艰矣俾进一阶用为如吾诏者之劝可
　　降授朝奉郎权通判建康府徐嶤任国子博士日奏对失仪降官特复朝散郎致仕
　　敕具官某阙庭之礼陵三军者惧焉以其严也尔为博士长而进对失容至于镌秩朕岂深咎尔耶丞郡亡何聿来致事毋乃谨畏过自刻责乎俾还旧官示弃前咎则朕之遇士大夫明恕兼矣可
　　福建提刑卢彦徳奏泉州同安县尉钟安老增强盗希赏本州録事叅军从政郎郑继功符同结録更不驳正继功特降两资放罢
　　敕具官某捕盗之赏建隆旧章也比嵗吏縁为欺往往傅防得官缙绅数以为言而重改作将以待实能焉尔汝治其狱乃不审察竟以傅防之辞上之州家士师不能治士非是之谓欤其削两秩仍免居官尚务省循以盖前咎可
　　前提举广南市舶江文叔容纵押纲官移易香纲钱物特降一官
　　敕具官某建隆舶司盖长吏兼之寻以为有遗利也而専置使亦稍宻矣尔领其事乃以贡输属污吏然则何赖焉削之一官以为不谨所使者之戒可
　　知建康府余端礼奏武经郎李存道和籴淮西总领所米般量少欠降一官
　　敇具官某峙粮以省漕此大事也而尔不究心至见劾于帅阃爰夺一阶以警怠事尚其省循冀不终弃可入内内侍省东头供奉官毛居实转归吏部授从义郎
　　敕具官某尔自谪籍得归铨曹命之秩官往护陵寝其对恩渥毋忘惧思苟无后愆亦岂遐弃可
　　新知钱塘县赵盛婺州通判吴璹并除职事官【三月二十一日】
　　敕具官某等维昔忠献光辅髙宗以建我家维今太皇实佐求贤而无私谒天下诵之则以尔盛忠献之后璹太皇家人也靖共在位克世其美而寘诸周行以劝勲戚不亦宜乎可
　　大理少卿许及之奉使回特转一官
　　敕具官某昔臯陶明刑能弭猾夏之患尔吾谏臣也而为大理稽经传古人自不寃非所谓淑问如臯陶者耶衔命北庭且以觇国朕所为用汝也肆于归报亹然献忠盖歴道其所更见至于禾黍而未甞一语及仆马之病朕闻之有感焉书劳増秩是特旧章若属有邻国之大事尔其选哉可
　　閤门舍人蒋介奉使回特转一官
　　敕具官某使于四方孔门以为难是可以观士矣尔以西州之彦庀职上閤意象容止亶如儒素盖其所趣尚然也属修隣聘以尔辅行肆于归报礼无违者书劳増秩盖循旧章欲究尔能嗣有晋宠可
　　带御器械蔡必胜除知閤门事
　　敕具官某昔者仲尼设科可使束带与賔客言者皆髙弟也矧吾上閤四方于此乎观礼而可不用士乎尔以诸生习孙吴对策为天下第一操履趋尚学士大夫也夀皇嘉之骎骎膴仕朕方在潜邸每视朝辄属意汝以为可在左右肆我嗣服首加趣召俄而衔恤乃今来归是用命汝典我閤事夫不以寒素处私人不以学问望右列其来尚矣自我作古追复仲尼之遗意尔其懋哉以图忠报可
　　朝奉大夫试尚书礼部侍郎倪思复荐举不当降一官满一期叙复朝散大夫
　　敕朕维听言信行虽髙第不保其终身观过知仁则寛朝宜谅其本意爰弃前咎俾复故官具官某蔚为国华简在法从久居台阁盖习于推毂之风乐道缙绅亦恐有积薪之恨云胡吏议及此上闻乃不知猾吏之为而徒録名臣之后或者爱博至于言私虽薄示惩章岂遽忘于善类思皇多士朕所以舍旧而图新求备一人尔毋为矫枉而过直可
　　降授通议大夫显谟阁待制提举江州太平兴国宫陈岘荐举不当降一官满一期叙复通奉大夫
　　敕朕维听言信行虽髙第不保其终身观过知仁则寛朝宜谅其本意爰及改嵗俾还故官具官某屡典名藩久持从槖以公卿大夫之后雅有扳援则门生故吏之多岂皆决择况重以名家之好则忘其赃状之非及此上闻挂于吏议既往不咎朕所以舍旧而图新永矢弗谖尔母为矫枉而过直可
　　显谟阁学士降授通奉大夫知建康府郑侨举淳安令舒光改官不当降一官满一期叙复正议大夫
　　敕具官某淳安令之狱至今人疑之朕徐考其所为主则皆吾贤卿大夫也吾贤卿大夫也而坐以缪举之罚毋乃已重乎以尔经明行修为海内所称数而阅天下之士多矣门生故吏必善推择而不苟取乃者所举令其具如刑书邪则与其进不保其往孔子有是言矣不如刑书则是即墨大夫也岂以微文而废善类爰弃前咎俾还故官其继自今毋以精失士之意益举所知是谓忠报可
　　朝请大夫中书舍人楼钥磨勘转朝议大夫
　　敕计日非所以处贤才也书劳非所以待法从也而有司以功令来上曰某人当进其官则朕亦重改焉耳具官某以文墨议论方代予言自吾与丞相执政进退羣臣当不当功罪尔皆得以可否是正于其间分职授任亦异于百辟矣绩用益彰声望益茂则等而上之不过三数官皆将以待汝何屑屑以课日月増秩为事尚服训辞以须明陟可
　　曽某知严州
　　敕具官某赣川之曾人物相望仕至二千石者前后以十数厥声茂焉尔习于家传有志于古试以郡寄有志于民还奏便朝嘉其详练惟严陵之辅郡实髙庙之濳藩分以左符用抚吾民由小州得大州益勉厥职以大尔家可
　　林大中磨勘转官
　　敕计日非所以待贤能也循次非所以优法从也而有司以功令告是为旧章庸可废乎具官某以直道正台纲至于累朝以勇退纡州组殆将终更槩之懋官一阶不足酬也况夫训词深厚駮议剀切朕甚嘉之乎而有司防课姑惟増秩其尚钦承以须殊奬可
　　奉国军节度使开府仪同三司充万夀观使夏执中所生母郡夫人沈氏赠崇国夫人
　　敕诗人诵后夫人之贤必以为某人之子之孙之甥之妹盖推本其所从来不一而足也具官某所生母具位沈氏作配名门雅有淑徳是生贤嗣为国元舅日者朕縁申伯之谊加锡命数视仪鼎司夫宠其身而不及其母岂所以宏贲外氏之祧乎是生不霑膏沐之赐而死无以慰蓼莪之思也爰自郡封陞华上国尚歆明恩永绥尔后可
　　故妻郡夫人谌氏赠宁国夫人
　　敕公卿将相处贵倨之势而不骄非独其身贤也警戒相成厥有内助具官某故妻具位谌氏甞为吾舅氏之配与之共隠约矣今以吾舅申锡命数视仪鼎司敬共不违退若初筮推本所自非有如齐风鸡鸣之配然耶夫生有中馈之劳而不及从夫之爵死祔于姑之室犹未离于郡小君也则吾外氏之祧尚有遗恨晋陟上国庸慰幽冥尚歆明恩益相夫子可



　　止斋集巻十四
　　钦定四库全书
　　止斋集卷十五　　　　　宋　陈傅良　撰外制【自绍熈五年八月以后】
　　皇后初册封赠三代
　　曽祖资政殿学士赠少师韩小胄赠太师
　　敕庆歴嘉祐之盛万世帝王基业也而弼亮之功惟尔先正燕及奕叶嗣有象贤宜尔子孙与国无极具官某践修厥猷益有令闻夷险一节见于艰难髙宗圗旧晋诸枢筦而再入穹庐将命不辱奠安宗社天下頼之然位不称徳有识同叹爰有曽孙来俪宸极朕尝以国史次韩之事谂诸中宫以似以续爰因追锡晋陟师垣非以为生盖礼之称可
　　曽祖母秦国夫人王氏赠鲁国夫人鲁国夫人文氏赠【阙】国夫人
　　敕维昔忠献身修家齐被于后昆将相三叶克对前人皆有内助具位某氏夙以淑徳嫔于相门辅佐君子继世承弼永惟鹊巢国君积行累功夫人起家与享休显而召南推本以为徳足以配非偶然也是宜储休载生贤后以绵国祚以大家声被封于秦亦既从爵申锡于鲁盖取诸颂使与僖公令母千载相望岂不荣哉可
　　祖承议郎赠中奉大夫韩栛赠太傅
　　敕朕闻燕齐之祀与周并传汉之封君爰及苖裔矧惟韩氏之勲度越自昔于是仅三世耳而胡浸防天命弗僣其殆再昌乎具官某于卫国为裔孙于少师子也学足以克家而宦不达才足以用世而懐不得试即其靖退足见所存集善为祥积于闺阃载笃其庆后所自生夫屈于名者享其实不获乎其身者遗其后晋班公傅谁曰不宜虽曰縁恩亦足用劝可
　　祖母令人冯氏赠【阙】国夫人
　　敕周人之颂任姒曰是有挚仲氏也是有莘长女也盖本其所自出必名邦大族而岂无故之福母仪天下乎具位某氏身为少师妇以奉魏祀于是浸防而不病其夫子之不遇敬共朝夕世守弗违余庆流光萃于今后诗不云乎君子万年景命有仆其仆维何厘尔女士言周之盛天命附着使生淑媛以为之妃则我式克至于今休盖祖烈也亦天意也新封美号为之报本岂惟忠献将吾祖宗实宠嘉之可
　　父朝奉大夫提举佑神观韩同卿授扬州观察使
　　敕诗人之诵贤后必曰是有挚仲氏也是有莘长子也盖本所自来必君侯世家储休积庆而岂一日之积哉具官某魏忠献公之裔孙也践脩厥猷益自谨饬尝试以事茂于材猷是生淑媛来配潜邸肆朕嗣服正名长秋在诗之既醉曰君子万年景命有仆其仆维何厘尔女士厘尔女士从以孙子言有士行之女以为之配皆天意也维尔先正功在社稷徳在苍生以克及此岂非天乎戚里故事必在右选爰觧郡绂改畀廉车宜益靖共以绥宠禄可
　　母【阙】氏赠【阙】国夫人
　　敕朕诵周南至于葛覃后妃躬俭节用服澣濯之衣皆其母家实为之未尝不忻慕也具位某氏吾后母也以吾后作配朱邸共苹蘩之葅正位中宫献穜稑之种亲事烦缛曽无吝骄则其素教岂一日之积哉夫区区侯邦而渭阳之思閟宫之颂必及其母况以后徳流化天下则推尊母氏可无茂恩且与之共隠约于鸡鸣栉之时而不与之共休显于象服委蛇之际揆之经谊本之人情皆非称也胙以上国为君夫人非徒示私亦足用劝可
　　少保观文殿大学士充醴泉观使益国公周必大登极恩赠三代
　　曽祖故朝奉郎赠太师潭国公衍加封秦国公
