<!-- { "loadSidebar": true } -->
　　展采合宫用成于盛礼推恩列位首冒于徽章内省空踈交深震栗【中谢】伏念臣出于单族素乏异能遭防圣辰袭承义训肩随羣士齿列具僚始更郡县之劳遂玷闺防之美虽慕尽公之节力自拔摩迄无髙众之名可容称道顷由邉进贰枢庭复参丞弼之司旋总防防之务固已任逾才表荣出望涯十七物之珍羞居慙厚赐三百囷之重禄坐愧素餐虽僶俛以自安常忸怩而内讼属国家讲求阔典祗绍明禋幸千载之亲逄叨一时之荣伏遇尊号皇帝陛下天广覆圣道兼容不専享于神休俾下覃于朝众谓臣职当扈跸礼与执膰曲矜孱陋之踪猥被殊尤之泽位列元功之次邑增真食之封事与志违名非徳称惴如临谷忧甚履氷岂可忽非据之灾安无劳之赏俾众庶有假人之议致朝廷防含垢之羞熟自省循诚难膺克伏望俯矜危欵曲轸睿慈特寝不赀之恩以全无似之质露诚获允受赐益深
　　第二表
　　愚上列冀寝于殊恩睿志莫回必申于前命征营无措兢战失图【中谢】伏以陟配总章昔王之盛节追严庙祏前载之美谈唐虞着五府之文商周增重屋之制久兹旷絶未暇修明伏遇尊号皇帝陛下祗若天常寅恭祭典谓五精之气不可久契于神欢三祖之灵不可弗亲于宗祀若稽古训濬发圣谟昆仑放玉帯之图路寝采康成之议八窗四戸属象相依万舞九成声明具在臣谬居机近忝助祼将庀徒护法驾之严负玺托属车之末奉汝上肃雝之庆无周南留滞之嗟其在蠢愚固为荣幸不可复妄膺髙位叨窃宠名况七萃有暴露之劳百司有供亿之费欲加之赏宜用为先臣禄秩已丰勤劬至薄岂可复膺褒进以重愆尤伏惟天鉴崇髙下垂烛察物诚精至庶获感通
　　为庞相公谢眀堂礼成转官表
　　叨荣过厚揣分非宜制命益严恳辞不获【中谢】伏念臣颛愚无术孤陋寡徒起家衡茅致位机近此皆出于天幸断自宸知非才伎过絶于人岂朋援隂为之地是以每循涯知止以宠为忧获一官若负谴诃进一位若怀疾眚非敢厌薄髙爵希慕虚名诚以居三府之崇賛万机之大乆留不去妨废实多况禄厚者众之所趋势尤者人之所疾不独力绵任重失职是虞亦将智浅迹单处躬可畏方自谋于逊避以深逺于讥嫌岂谓伏遇尊号皇帝陛下濬发清述修盛礼合祛天地之祀严配祖宗之灵茂典既成鸿私劳洽谓臣属当扈从与在骏奔畴其执事之劳均以受厘之庆迁地官之亚列增帝傅之宠名悉非庸虚所能堪称是用力陈危欵冀寝殊恩葵藿之心徒自倾而无隐雨露之泽非已降而可收虽祗徇于诏文实内慙于灵府敢不益坚苦节愈厉朴忠当官而行蹈水火而无避惟力是视竭筋骨以为期
　　为文相公谢赐神道碑文表
　　命发宸庭文成禁署泽加存殁荣动迩遐【中谢】窃以金石之传乆而弥茂风树之感贵而自悲谅知为子之心咸有显亲之愿伏念先臣防名休运接武辨朝陈力当官服勤没齿臣荷析薪之业绍作室之功虽资性甚愚曾无肖似而义方未坠少逭谴尤伏遇尊号皇帝陛下过聴菲才遽加大任寘彼官师之首列于丞弼之司非借世荣曷膺国宠顷以嵗时得卜宅兆图新将论譔于丰碑用表章于大隧岂意睿明曲照优渥防臻防彼神翰掲诸螭首仍诏代言之职直书传信之辞着琬琰以无忘与松楸而并列声光不朽永防庇于昆孙精爽有知潜拜嘉于幽壤荷恩益腆抚已知轻且身体肤皆仰资于顾复而股肱心膂敢有爱于生成未识津涯徒知涕泗
　　为文相公求退第二表
　　臣省躬甚眀揣分已熟非敢外以邀上知天恩留连未见识察物意専慤期于感通【中谢】伏念臣本以诸生亲逄盛世行能无出于萃类学术不际于防防所期觧韦布之衣霑斗石之禄竭簿领之效免耕稼之勤安敢企踵帝庭许身王佐伏遇尊号皇帝陛下嘉其木讷亮以孤忠课于近小之功粗能称旨役以烦缛之事不至败官乃谓榱桷之才可胜栋楹之任锜釡之器足兼鼎鼐之容逺自西州骤叨重柄跻宻地则不逾中宿参大政则曾未期年遽越等夷直登佐弼静言遭际熟察基縁宁左右先为之容岂朋援隂为之地莫非睿鉴特振寒踪虽以草木之防犹知雨露之泽况于有识讵敢忘恩岂欲违去旒扆之前逺离阙庭之外弃万钟之秩辞四辅之崇顾以义不可留情有所廹大易存覆餗之戒诗人着在梁之讥任重难胜位髙多惧虽人主含贷未赐于谴诃有司因循不加于防治臣敢不扪心自愧顾影知非乗疵吝之未形保名迹而先退必使愆尤增积谤讟流闻致陛下失终始之仁愚臣受逺迩之责非止谋身之过抑亦负国之深是用寝食震惊夙宵悸慓视金章于芒刺等黄閤于焦原苟未去身何能歉志伏望烛临危欵矜恤苦言聴避位于上司得保躬于防地博求儁杰光辅休明则臣俯就下陈若获九迁之喜出居外职无殊三接之荣干冒冕旒不胜惓惓之至
　　为厐相公让官表
　　恩出非常位迁不次内循空薄交集震惊【中谢】臣识昧疏通学非殚洽依凭时防叨假国灵荐更要剧之权遂跻通显之地陪侍帷幄参与机衡虽尽股肱之劳不遗余力讫无毫之效克厌众心居常自思敢忘内讼方且俟清闲之燕竭悃欵之私力辞宥宻之聨退祈冗散之秩庶逭官责少息人言岂期志愿未从宠光愈峻遽以朽踈之质猥当佑弼之司承命以还措躬无所窃以缉熈帝术寅亮国成翼戴万机统和三极得人则羣生防福失职则百度乖方讵可妄居岂容滥授臣虽欲冒荣不顾怀禄苟安傥众庶责望之深诚朝廷倚毗之失是用夙宵愧恧寤寐兢忧不知列鼎之荣恍若临渊之惧伏望尊号皇帝陛下俯从危款曲照孤踪矜其驱策之勤为日已乆察其避让之固于心不欺俾祗服于旧官特寝除于新命旁求隽徳式副舆情
　　为厐相公再让宰相表
　　需奏仰陈冀安于涯分纶言俯及未照于悃诚蹐地载惊履冰逾畏【中谢】臣闻量能授职者人主之通术陈力就列者臣下之令图义或此违治何由立臣是以退居深念申旦伏思窃惟佑弼之崇实系安平之本总领众职镇抚四夷下遂万物之冝上序三光之统凡将图任岂易轻言至若黄霸循良朱博锐敏始为郡守皆号能臣暨陟宰司遂隳盛誉或受嗤于鹖雀或召咎于鼔妖岂前智而后愚盖任盈而量溢况臣空薄讵敢拟伦必欲使用不违才举无败事则莫若委之藩服俾敷寛大之条寘以邉方得奉绥怀之畧庶防展效不敢惮勤傥以服役有年居官无过不欲捐之草莽尚将留彼阙庭则愿且守故栖未迁佗职私自宁于宻地得时望于清光忝幸已深感槩何极岂敢使岩廊旷位元鼎失和窃贪一日之荣不虞四海之责伏望尊号皇帝陛下曲垂矜恤靡赐勿遗察底里之无欺全始终而可保特収涣命俯徇愚少安据蒺之忧尚免在梁之刺内惟恳廹期获允俞
　　为厐相公谢官表
　　荷恩逾分沥恳敷言成命莫回愧顔无寄【中谢】伏念臣赋能甚薄探道未深习诗礼以为儒师法令而补吏适际亨嘉之防误膺濬哲之知亟陟显涂荐膺烦使监邉则尽护羣师侍幄则恊賛万防宻迩清光訏谟基命固已任逾器表荣溢望涯居无终日之间少忘素餐之责何意天恩横被宸睠曲成猥抡樗液之才専委栋隆之任靡由阶渐遽尔直登冠册府之华资总史臣之善志翻经演法进律加田甫闻出綍之言殆失措躬之地力陈丹悃仰黩防旒虽坚不夺之诚难变已行之令威顔甚迩私愿莫从俯偻若惊徜徉自失此盖伏遇尊号皇帝陛下用人道广爱物义深不求纯备之功姑委燮调之职爰从隗始俾奉萧规敢不祓饰厥心耀明其志识虑所及不敢顾私筋力可任期于尽瘁小助缉熈之化仰酬覆焘之仁
　　为文相公许州谢上表
　　避辞公鼎虽弛负担违离天阍倍深眷恋【中谢】伏念臣材非出类识不先防逄辰休嘉致位通显谨司斥候亟守于邉隅防布教条荐更于方镇讫无声迹可耸传闻伏遇尊号皇帝陛下明烛幽防仁霑防逖遽选抡于遐服俾陪贰于中枢曾不浃旬遂参大政未能周嵗爰陟上司念遭际之非常求比伦之盖寡虽濵陨越岂谢生成是用杜侥幸之门窒竒衺之径激扬防让抑止浮华苟有利于公家固不为于私计然而力非其任智实有涯羣心万殊理难称惬众目环视动成诋诃纷如锋矢之冲浩若波涛之沸从之则惧伤国体违之则立致身殃进退靡遑啓居无所屡以清闲之侍力陈退避之诚盖揣分之甚详恐败官而为辱贵全终始不避颠危陛下察其愚必非縁饰愍其孤迹易致怨憎俾述职于近藩得免讥于尸禄仍进天官之秩复升殿幄之华礼数甚优恩辉愈洽脱吕梁之险亟就安澜去焦原之危更遵夷路非曲叨于庇佑岂自信于保全惟许昌之奥区乃昆吾之故壤土毛丰衍民齿伙繁敢不致在拊循勤加训奉承寛大之诏期臻富庶之风少副忧勤兹为报效
　　为滑州张龙图贺章献章懿皇后袝庙表
　　圣心追逺思慕慈亲陟配祢宫顺成大礼【中谢】伏以章献明肃皇后辅佐先朝敷明隂教扬末命镇绥大业章懿皇后淑慎在躬受天元祉茂育圣神光啓丕祚而犹分祀閟宫未登太室尊号皇帝陛下濬发孝思防情着制采开元之令典讲国家之故事防选嘉辰咸升配侑述祖宗之志成母后之尊允所谓道隆列辟法垂后世礼行于宗庙孝通乎神眀日月所临霜露所坠抃手蹈足小大同之况臣任居藩垣职参台阁欣豫之志倍亿等夷官守所拘不获奔诣阙庭称庆
　　谢中冬衣袄表
　　祗荷宠光心顔无措【中谢】恭惟皇帝陛下皇仁溥洽衣被九围轸念祁寒宠锡嘉服臣虽无似防泽犹均滥承安燠之荣空慙不称之责无任感恩激切之至
　　进交趾献竒兽赋表【嘉祐八年九月初三日上】
　　臣光言今月二十五日有诏诣崇政殿观交州所献异兽曰麒麟者臣愚不学不足以识异物窃以麟瑞兽也旷世而不可觌其于经有名而无形传记有形而去圣乆逺众说纷揉自非圣人莫能识其真况承学之臣固不能决其是非也臣光【中谢】窃以王者道盛徳至格于神明则有仁兽不召而自至不羁而自驯此其所以为瑞也今是兽也生于遐荒拘之槛椟载之方舟舆曵万里致于阙庭形质诡异不应经传真伪之间未易究测傥其真也则非自然而来设其伪也徒为逺夷所笑殆非所以发扬圣朝之光辉补益治平之实效也旅獒曰不作无益害有益功乃成不贵异物贱用物民乃足犬马非其土性不畜珎禽竒兽不育于国不寳逺物则逺人格所寳惟贤则迩人安臣窃以为宜延见使者赉之金帛赐以诏书嘉答其意归其麒麟使复故壤然后登俊杰之才修政治之实使家给人足礼兴乐行四夷賔服天瑞自至以遵旅獒之意不亦盛乎臣不胜愤悱谨述交趾献竒兽赋一篇奉表投进以闻
　　进瞻彼南山诗表
