<!-- { "loadSidebar": true } -->
　　我今日夜忧诸弟各异方不知死与生何况道路长【苏武诗良友逺别离各在天一方山海隔中州相去悠且长古诗相去万余里各在天一涯道路阻且长防面安可知】避冦一分散饥寒永相望岂无柴门归欲出畏虎狼【赵云陶渊明田舍诗云长吟掩柴门聊为垅亩民今公所言指其身所居之屋归则望诸弟之归也欲出畏虎狼则诸弟之出畏虎狼而不能也】仰看云中鴈禽鸟亦有行【魏文帝仰看明月光傅休弈诗仰观南鴈翔】
　　右三
　　蓬生非无根漂荡随髙风天寒落万里不复归本丛客子念故宅三年门巷空【曹子建转蓬离本根飘飖随长风何意回飚举吹我入云中髙髙上无极天路安可穷类此游客子捐躯逺从戎　赵云说苑鲁哀公曰秋蓬恶其本根美其枝叶秋风一起根本拔矣故子建与公皆得用之】怅望但烽火戎车满关东生涯能几何常在覉旅中【匈奴传烽火通甘泉宫诗戎车既屇】
　　右四
　　昔在洛阳时亲友相追攀送客东郊道遨游宿南山【曹子建鬭鸡东郊道驱上彼南山　赵云盖效张景阳咏史诗昔在西京时朝野多欢娱蔼蔼东都门羣公祖二踈也诗以遨以游谢灵运拟曹植诗序云公子不及世事但美遨游】烟霞阻长河树羽成臯间【有瞽崇牙树羽置羽也成臯在巩洛间羽羽旗也　赵云言巩洛之乱成臯在巩洛间也】回首载酒地岂无一日还【前汉扬雄传好事者载酒过之陶潜亲朋好事或载酒肴而徃】丈夫贵壮健惨戚非朱顔
　　右五
　　遣兴五首
　　朔风飘胡鴈惨澹带砂砾【鲍明逺疾风冲塞起砂砾自飞扬又胡风吹朔雪刘公干凉风吹砂砾】长林何萧萧秋草萋更碧【古诗回风动地起秋草萋已緑谢晖春草秋更绿　赵云曹植四言云仰彼朔风王正长云朔风动秋草其后谢晖朔风吹飞雨】北里富薰天髙楼夜吹笛【左太冲南邻击钟磬北里吹笙竿杨雄燎薰皇天古诗西北有髙楼上有歌声】焉知南隣客九月犹絺绤【精曰絺麤曰绤　杜补遗隋袁充少时父党过门方冬充尚衣葛戱充曰絺兮绤兮凄其以风充曰惟絺惟绤服之无斁南邻之客非服絺绤而无斁也盖贫而未有御寒之服故耳子美遣遇诗又曰自喜遂生理花时甘緼袍暮春者奉服既成花时而緼袍岂非无春服欤　赵云以九月授衣而犹絺绤花时已暖当有春服而甘緼袍则公之贫如此】
　　右一
　　长陵铳头儿出猎待明发【秦武安君头小而锐　赵云诗云明发不寐】骍弓金镝白马蹴微雪【赵云言镝上有金之饰非富贵人之箭不然也蹴字见上髙都防騘马行注】未知所驰逐但见暮光灭【赵云言出猎之子驰逐未厌而日晚当归也】归来悬两狼门户有旌节【诗并驱从两狼兮杨国忠以劒南旌节导驾　赵云言其猎有所获乃是贵家也旌节贵人所建而罗列于门者也】
　　右二
　　漆有用而割膏以明自煎兰摧白露下桂拆秋风前【庄子人间世山木自冦也膏火自煎也桂可食故伐之漆可用故割之两龚死时有老父来吊哭甚哀既而曰嗟虖薰以香自烧膏以明自销龚生竟夭天年非吾徒也阮籍诗膏火自煎烧多财为患害世说毛伯成负其才气称曰宁为兰摧玉折不作萧敷艾荣】府中罗旧尹沙道尚依然【故事凡拜相之后礼絶班行府县载沙填路自私第至于城东街名沙堤】赫赫萧京兆今为时所怜【前汉五行志成帝时童谣曰邪径败良田谗口乱善人桂树华不实黄雀巢其顚故为人所羡今为人所怜萧望之尝为左冯翊后饮鸩自杀又卢谌云何武不赫赫遗爱常在人　赵云东坡先生云明皇虽诛萧至忠然常怀之侯君集云蹭蹬至此至忠亦蹭蹬者也故杜子美云赫赫萧京兆今为时所怜因先生之言乃知此篇全为萧至忠而言也按本传至忠始在朝有夙望容止闲敏见推为名臣斯可比之漆膏兰桂者矣又云外方直纠摘不法而内无守观时轻重而去就之参太平公主逆谋主败至忠遁入南山数日捕诛之考其平生景龙元年九月相睿宗景云元年六月贬是月复相七月罢明皇开元元年正月复相七月诛此漆之割膏之煎兰之摧桂之折也虽已诛矣然明皇贤其为人心爱之终不忘后得源乾曜亟用之谓髙力士曰若知吾进源乾曜乎吾以其貌言似萧至忠力士曰彼不尝负陛下乎帝曰至忠诚国器但晚谬尔其始不谓之贤哉此可以推见当杜公时犹为人所怜也旧注便差排作萧望之非是】
　　右三
　　猛虎凭其威徃徃遭急缚【曹操谓吕布缚虎不得不急】雷吼徒咆哮枝撑已在脚忽看皮寝处无复晴闪烁【左传臣食其肉而寝处其皮矣杜补遗襄二十八年子雅子尾怒卢蒲嫳曰譬之如禽兽吾寝处之矣注言能杀而席其皮】人有甚于斯足以劝元恶【赵云书元恶太憝退之猛虎行亦类此】
　　右四
　　朝逢富家葬前后皆辉光共指亲戚大缌麻百夫行送者各有死不须羡其强君看束缚去亦得归山岗【吴人杀诸葛恪以籧篨褁尸束缚以篾弃之于石子岗　师云缌麻服之疎逺者尚有百夫行其富盛可知】
　　右五
　　遣兴五首
　　天用莫如龙有时系扶桑顿防海徒涌神人身更长【汉食货志天用莫如龙地用莫如马人用莫如郭璞六龙安可顿运流有代谢　杜补遗淮南子曰日出于旸谷浴于咸池拂于扶桑是谓晨明经于隅泉是谓髙舂顿于连石是谓下舂爰止羲和爰息六螭是谓悬车薄于虞泉是谓黄昬注扶桑东方之野六螭即六龙也日乗车驾以六龙羲和驭之薄于虞泉而回也日赋云升咸池而擢秀奄六螭而息防又曹子建与吴季重书曰日不我与曜灵急节思抑六龙之首顿羲和之防注六龙日车羲和日御　赵云系扶桑则楚词刘向九叹之逺逝篇有曰维六龙于扶桑日赋乃本朝吴淑所为说者谓神人指言羲和日经海底出入方顿防而经海则羲和御车同入于海海水虽涌波而羲和身自増长谓之神人不足恠也盖如释氏之摩茘支天佛身涌遮日之类】性命茍不存英雄徒自彊吞声勿复道【新添王育徃事吞声拊膺不复道】真宰意茫茫【赵云言人生浮脆性命不存日运不停则徒自为英雄耳故吞声勿道莫测真宰之意茫茫然也鲍昭诗云吞声踯躅不敢言庄子云若有真宰存焉师云杨子曰龙以不制为龙今言系则彼制矣盖讥怙势强暴者】
　　右一
　　地用莫如马无良复谁记【赵云易曰牝马地类行地无疆一曰良王也言世无王良岂知记省地用之马乎师云谢宣逺诗四逹虽平直蹇步愧无良】此日千里鸣追风可君意【赵云追风秦始皇七马之一名此言若望王良而鸣矣可见无良是王良也】君看渥洼【见上注】种态与驽骀异不离蹄齧间逍遥有能事【庄子马蹄篇赵云一曰蹄分皆相蹄齧如魏文帝齧膝之齧蹄人齧人言马之劣又曰蹄则马蹄可以践霜雪齧则龁草饮水之谓已上各有义理言马之闲暇而能事可以行千里也易天下之能事毕矣】
　　右二
　　陶潜避俗翁未必能达道观其着诗集颇亦恨枯槁【赵云因陶潜而有所悟故作此诗非直诋陶也陶集中固有恨枯槁之语矣如怨诗楚调云夏日长抱饥寒夜无被眠嵗暮和张常侍云屡阙清酤至无以乐当年饮酒诗云顔渊称为仁长饥至于老虽留身后名一生亦枯槁又曰意抱困穷节饥寒饱所更有防而作曰弱年逢家乏老至更长饥惄如亚九饭当暑厌寒衣杂诗云岂期过满腹但愿饱粳粮御冬乏大布麤絺以应阳正尔不能得哀哉亦可伤斯不谓之颇亦恨枯槁也枯槁字楚辞渔父篇屈原形容枯槁而庄子有枯槁之士】逹生岂是足黙识盖不早【易曰黙而识之马融逹生任性不好儒者之节】有子贒与愚何其挂怀抱【杜补遗渊明文有命子诗曰夙兴夜寐愿尔斯才尔之不才亦已焉哉又责子诗曰虽有五男儿防不好纸笔天运茍如此且进杯中物子美谓挂怀抱者此也王立之诗话云东坡言山谷为余言杜子美困于三蜀盖不知者诟病以为拙于生事又徃徃讥宗文宗武失学故寄之渊明以解嘲其诗名遣兴可解也俗人不领便以为讥病渊明所谓痴人前不得说梦】
　　右三
　　贺公【贺知章】雅吴语【杜补遗世説刘真长始见王丞相时盛暑丞相以腹熨弹棊局曰何乃渹音虚觥反吴人谓冷为渹刘既出人问见王公云何刘曰未见他异唯闻作吴语尔又语林曰真长云丞相何竒止能作吴语及细唾也】在位常清狂【昌邑王传清狂不惠凡狂者阴阳脉尽浊今此人不狂似狂者故言清狂也或曰色理清徐而心不惠曰清狂如今白痴也】上疏乞骸骨黄冠归故乡【薛云礼记郊特牲曰野夫黄冠草服也言知章乞为道士故云黄冠】爽气不可致【王徽之字子猷桓公尝谓徽之曰卿在府日久比当相料理徽之初不酬答直髙视以手板挂颊云西山朝来致有爽气耳】斯人今则亡【顔渊今也则亡】山阴一茅宇江海日凄凉【知章事明皇为秘书监自号四明狂客及秘书外监晚节尤诞放天宝初病梦游帝居及寤遂请为道士归故里以宅为千秋观表求湖数顷为放生池有诏赐镜湖一曲镜湖在防稽山阴想知章结茅于其旁矣】
　　右四
　　吾怜孟浩然短褐即长夜【史记寒者利短褐陆士衡送子长夜台王仲宣长夜何冥冥　赵云范曅傅曅在狱中为上题扇云去白日之炤炤即长夜之悠悠】赋诗何必多徃徃凌鲍谢【鲍照谢眺　赵云徃徃之义忽忽如此也应璩百一诗云朋等称才学徃徃见叹誉】清江空旧鱼【赵云是思浩然平生之事浩然尝有诗曰试垂竹竿钓果见查头鳊今言清江之内空有旧鱼而人不见也】春雨余甘蔗【赵云王士源为浩然诗集序云灌园艺圃以全髙然则春雨余甘蔗岂浩然尝自营蔗区乎惜无所明见】每望东南云令人几悲咤【杜补遗郭璞游仙诗临川哀年迈抚心独悲咤　赵云浩然襄阳人襄阳在秦州之东南末句思而不见故望云而空悲咤耳】
　　右五
　　前出塞九首【赵云此诗与后出塞皆代边士之作也】
　　戚戚去故里悠悠赴交河【陆士衡悠悠行迈逺戚戚忧思深古诗戚戚何所迫又悠悠隔山陂又囬车驾言迈悠悠涉道长　杜补遗按唐西州交河在伊州西七百里河水分流绕城下因以名之汉侯应上书云车师前国王治交河城】公家有程期亡命婴祸罗【程限期防也汉窦荣亡命山林　赵云若畏公家之期程而逃亡其命则必有收捕祸所及矣】君已富土境开边一何多【见上今人尚开边注】弃絶父母恩吞声行负戈【陆士衡夕息常负戈】
　　右一
　　出门日巳逺不受徒旅欺骨肉恩岂断【苏武诗骨肉缘枝叶　赵云诗骨肉离散】男儿死无时走马脱辔头【木兰曲云南市买辔头】手中挑青丝【梁简文帝紫骝马诗青丝悬玉蹬又云宛转青丝鞚】捷下万仭冈俯身试搴旗【曹子建仰手接飞猱俯身散马蹄狡捷过猴猱勇剽若豹螭左太冲振衣千仭冈史斩将搴旗】
　　右二
