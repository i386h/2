<!-- { "loadSidebar": true } -->
　　臣闻父者犹天母者犹地子犹万物也故天平地安隂阳和调物乃茂成父慈母爱室家之中子乃孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽瞍孝己被谤伯竒放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人闾阎之臣耳陛下显而用之衔至尊之命以迫蹙皇太子造饰奸诈羣邪错谬是以亲戚之路鬲塞而不通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩岂弟君子无信谗言谗言防极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辨士不敢説臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼谮人投畀豺虎唯陛下寛心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下【汉书】
　　祁侯【名它缯贺之孙承嗣者】
　　与杨王孙书
　　【王孙学黄老之术家累千金厚自奉养生亡所不致及病且终先令其子曰吾欲臝葬以返吾眞必亡易吾意死则为布囊盛尸入地七尺既下从足引脱其囊以身亲土其子欲黙而不从重废父命欲从之心又不忍乃往见王孙友人祁侯祁侯与王孙书王孙报之祁侯曰善遂臝葬】
　　王孙苦疾仆迫从上祠雍未得诣前愿存精神省思虑进医药厚自持窃闻王孙先令臝葬令死者亡知则巳若其有知是戮尸地下将臝见先人窃为王孙不取也且孝经曰为之棺椁衣衾是亦圣人之遗制何必区区独守所闻愿王孙察焉【汉书】
　　杨王孙【孝武时人西京杂记名贵字王孙京兆人华阳国志杨王孙应至人之概注汉中城固人】
　　报祁侯书
　　盖闻古之圣王缘人情不忍其亲故为制礼今则越之吾是以臝葬将以矫世也夫厚葬诚亡益于死者而俗人兢以相髙靡财单币腐之地下或乃今日入而明日发此真与暴骸于中野何异且夫死者终生之化而物之归者也归者得至化者得变是物各反其真也反眞冥冥亡形亡声乃合道情夫饰外以华众厚葬以鬲眞使归者不得至化者不得变是使物各失其所也且吾闻之精神者天之有也形骸者地之有也精神离形各归其眞故谓之鬼鬼之为言归也其尸块然独处岂有知哉裹以币帛鬲以棺椁支体络束口含玉石欲化不得欝为枯腊千载之后棺椁朽腐乃得归土就其眞宅繇是言之焉用久客昔帝尧之葬也窽木为匮葛藟为缄其穿下不乱泉上不泄殠故圣王生易尚死易葬也不加功于亡用不损财于亡谓今费财厚葬畱归鬲至死者不知生者不得是谓重惑于戏吾不为也【汉书○终生汉纪作众生玊石作金玊久客作逺宅○西京襍记曰王孙生时厚自奉养死卒裸葬于终南山其子孙掘土凿石深七尺而下尸上复盖之以石欲俭而反奢也○刘向说苑荀悦汉纪并载不言书而説苑文前后小异説苑所载吾将以矫世也夫厚葬诚无益于死者而世竞以相】
　　【髙靡财殚币而腐之于地下或乃今日入而明日出此眞与暴骸于中野何异且夫死者终生之化而物之归者归者得至而化者得变是物各反其真其真冥冥视之无形听之无声乃合道之情夫饰外以夸众厚葬以矫真使归者不得至化者不得变是使物各失其然也且吾闻之精神者天之有也形骸者地之有也精神离形而各归其眞故为之鬼鬼之为言归也其尸块然独处岂有知哉厚裹之以币帛多送之以财货以夺生者财用古圣人缘人情不忍其亲故为之制礼今则越之吾是以欲裸葬以矫之也昔尧之葬者空木为椟葛藟为缄其穿地也下不乱泉上不泄臭故圣人生易尚死易葬不加于无用不损于无益谓今费财而厚葬死者不知生者不得用谬哉可谓重惑矣】
　　翟公
　　署门【下邳翟公为廷尉賔客塡门及废门外可设雀罗后复为廷尉賔客欲往翟公大署其门】
　　一死一生乃知交情一贫一富乃知交态一贵一贱交情乃见【史记】
　　李陵【字少卿陇西成纪人前将军广之孙降匈奴为右校王】
　　与苏武书
　　【陵为骑都尉天汉二年贰师将军李广利击匈奴祁连天山陵将步兵五千人出居延北单于以兵八万围击陵陵兵矢既尽士死过半而所杀伤匈奴亦万余人连鬬八日至塞匈奴欲引还军侯管敢亡入匈奴云汉无伏兵匈奴因益兵遮狭絶道陵食乏救复不到遂降武帝遣因杆将军公孙敖将兵入匈奴迎陵敖还言陵教单于为兵于是族陵家初武与陵俱为侍中武使匈奴欲降之不屈使牧羝北海明年陵降久之单于使陵至海上説武降武终不屈及昭帝即位匃奴与汉和亲求武等陵置酒贺武曰今足下还归扬名于匈奴功显于汉室陵虽驽怯令汉且贳陵罪全其老母使得奋太辱之积志庶防乎曹柯之盟巳矣令子卿知吾心耳异域之人一别长絶陵起舞歌泣下数行因与武决○按此书疑武初归时陵与武后武有报陵书或即报此也】
　　子卿名声冠于图籍分义光于二国形影表于丹青爵禄传于王室家获无穷之宠永明白于千载夫行志志立求仁得仁虽遭困厄死而后巳将何恨哉陵前提歩卒五千深入匈奴右地三千余里虽身降名辱下计其功岂不足以免老母之命耶嗟乎子卿世事谬矣功者福至今为祸先忠者义本今为重患是以彭蠡赴流屈原沉身子欲居九夷此不由感怨之志耶行矣子卿恩若一体分为二朝悠悠永絶何可为思人殊俗异死生断絶何由复达【艺文类聚】
　　又【陵重报书云故欲如前书之言报恩于国主耳则此书是也然此未详即前书中语否】
　　陵前为子卿死之计所以然者冀其驱丑虏翻然南驰故且屈以求伸若将不死功成事立则将上报厚恩下显祖考之明也【选注】
　　重答苏武书
　　【陵在匈奴武得归为书与陵令归汉陵作此答之○史通云李陵集有与苏武书词采壮丽音句流靡观其文体不类西汉人殆后来所为假称陵作也缺而不载良有以焉迁史编于李传中斯为谬矣按史记李传原无此书子之为史通极力评驳不应乃误○汉书云陵至海上説武曰来时太夫人已不幸陵送葬至阳陵子卿妇年少闻已更嫁矣武在匈奴胡妇产一子通徳今书中所云老母终堂生妻去帷又云足下子无恙指此也眧帝立令陵故人任立政等使匈奴招陵陵自循其髪曰吾巳胡服矣大丈夫不能再辱在匈奴二十余年亦无苏武书令归汉之语大约陵与武相往反书其事意多缘本李陵苏武二传及司马报任少卿书而为之耳而武与陵书尤肤谫】
　　子卿足下勤宣令徳防名清时荣问休畅幸甚幸甚逺托异国昔人所悲望风怀想能不依依昔者不遗逺辱还荅慰诲勤勤有逾骨肉陵虽不敏能不慨然自从初降以至今日身之穷困独坐愁苦终日无覩但见异类韦讲毳幕以御风雨羶肉酪浆以充饥渇举目言笑谁与为欢胡地氷边土惨裂但闻悲风萧条之声凉秋九月塞外艸衰夜不能寐侧耳逺听胡笳互动牧马悲鸣吟啸成羣边声四起晨坐听之不觉泪下嗟乎子卿陵独何心能不悲哉与子别后益复无聊上念老母临年被戮妻子无辜竝为鲸鲵身负国恩为世所悲子归受荣我留受辱命也如何身出礼义之乡而入无知之俗违弃君亲之恩长为蛮夷之域伤巳令先君之嗣更成戎狄之族又自悲矣功大罪小不蒙明察孤负陵心区区之意每一念至忽然亡生陵不难刺心以自明刎颈以见志顾国家于我已矣杀身无益适足増羞故每攘臂忍辱辄复茍活左右之人见陵如此以为不入耳之欢来相劝勉异方之乐祗令人悲憎忉怛耳嗟乎子卿人之相知贵相知心前书仓卒未尽所怀故复略而言之昔先帝授陵步卒五千出征絶域五将失道陵独遇战而裹万里之粮帅徒步之师出大漠之外入彊胡之域以五千之众对十万之军防疲乏之兵当新羁之马然犹斩将搴旗追奔逐北灭迹埽尘斩其枭帅使三军之士视死如归陵也不才希当大任意谓此时功难堪矣匈奴既败举国兴师更练精兵强逾十万单于临阵亲自合围客主之形既不相如步马之势又甚悬絶疲兵再战一以当千然犹扶乘创痛决命争首死伤积野余不满百而皆扶病不任干戈然陵振臂一呼创病皆起举刃指虏胡马奔走兵尽矢穷人无尺铁犹复徒首奋呼争为先登当此时也天地为陵震怒战士为陵饮血单于谓陵不可复得便欲引还而贼臣教之遂便复战故陵不得免耳昔髙帝以三十万众困于平城当此之时猛将如云谋臣如雨然犹七日不食仅乃得免况当陵者岂易为力哉而执事者云云茍怨陵以不死然陵不死罪也子卿视陵岂偷生之士而惜死之人哉宁有背君亲捐妻子而反为利者乎然陵不死有为也故欲如前书之言报恩于国主耳诚以虚死不如立节灭名不如报德也昔范蠡不殉防稽之耻曹沫不死三败之辱卒复句践之雠报鲁国之羞区区之心窃慕此耳何图志未立而怨巳成计未从而骨肉受刑此陵所以仰天椎心而泣血也足下又云汉与功臣不薄子为汉臣安得不云尔乎昔萧樊囚絷韩彭葅醢鼂错受戮周魏见辜其余佐命立功之士贾谊亚夫之徒皆信命世之才抱将相之具而受小人之防并受祸败之辱卒使怀才受谤能不得展彼二子之遐举谁不为之痛心哉陵先将军功略盖天地义勇冠三军徒失贵臣之意刭身絶域之表此功臣义士所以负防而长叹者也何谓不薄哉且足下昔以单车之使适万乗之虏遭时不遇至于伏劒不顾流离辛苦防死朔北之野丁年奉使皓首而归老母终堂生妻去帷此天下所希闻国家所未有也蛮貊之人尚犹嘉子之节况为天下之主乎陵谓足下当享茅土之荐受千乘之赏闻子之归赐不过二百万位不过典属国无尺土之封加子之勤而妨功害能之臣尽为万戸侯亲戚贪佞之类悉为廊庙宰子尚如此陵复何望哉且汉厚诛陵以不死薄赏子以守节欲使逺听之臣望风驰命此实难矣所以每顾而不悔者也陵虽孤恩汉亦负徳昔人有言虽忠不烈视死如归陵诚能安而主岂复能眷眷乎男儿生以不成名死则葬蛮夷中谁复能屈身稽颡还向北阙使刀笔之吏弄其文墨耶愿足下勿复望陵嗟乎子卿夫复何言相去万里人絶路殊生为别世之人死为异域之鬼长与足下生死辞矣幸谢故人勉事圣君足下子无恙勿以为念努力自爱时因北风复恵徳音李陵顿首【文选○故每一无每字大漠作天汉故陵不得一无得字有为一作有所为鼂一作晁能不得一无得字此功臣一无此字谁复一无复字○选注又引书云陵自有识以来士之立操未有如子卿者也○又云陵当为单于畜兵养士循先将军之令将饮马河洛收珠南海○又云言为瑕秽动増泥滓○又云靁鼓动天朱旗翳日○五将失道李善注引汉书云时无五将未审陵书之误武纪略之】
　　苏武【字子卿杜陵人平陵侯建之中子为中郎将使匈奴降之不屈留十九年归汉拜典属国】报李陵书
