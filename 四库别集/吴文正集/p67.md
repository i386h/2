<!-- { "loadSidebar": true } -->
　　官之于人也不戾于其才人之于官也不戾于其职此盛治之世而人不能以皆然也纠察之官必明如水镜也而罢软昏庸者有之字牧之官必慈如父母也而贪饕残虐者徃徃而是至于儒之设官此古之所谓以道得民者岂偶然哉必曰立师道以善一世固难其人傥能为其所能为以不堕其职斯亦可矣大徳十年冬予董江西广东儒学稽教官之能振职者莫不以临江为首称明年予移疾还家道经临江见其学宫之饬学徒之聚学计之饶学务之举心甚异之有顷诸生合辞进曰临江学计常时三四月已匮用不足则事事弛前教授所不能拯真定刘君徳原以学正行教授事乃能若是盖学正贰教官者也长所为贰或不欲贰所欲长或不然此事之所由废今以贰兼长无牵制之患故能専心一力有所规画殿楹之朽蠧者易以良材殿壁之败壊者甃以坚甓前霤敞重檐五间俾行礼典乐者遇雨无沾服之忧两庑从祀绘像一新礼器若尊爵若罍洗若簠簋悉范以铜乐器若琴瑟若笙镛若柷敔并凖太常旧制肇造购得英石作悬磬十六执事之人各制祭服讲堂书楼府库庖廪靡不脩治生徒有肄习之斋教官有燕适之所其于学计徴其逋负而所入丰节其浮冗而所出约比及三年沛然足用防所余以上送至元钞为贯四千有竒学有田在新淦之鄙与僧舍邻冐占强夺垂二十年官职徃问贪者中其饵怯者骇其横卒莫之谁何今兹力陈于当路僧计穷纳赂以请郤弗受竟归其侵得米百四十余斛予闻而益嘉之噫官不问崇卑维亷维能何事不办君之仕此其发端耳可不谓才之无戾于其职者与循是而充之何官不可为也抑自昔临江人才于江西为盛集贤刘公之经学视古无前尚书谢公之古文追配欧阳文忠公王文公曽中书李直讲而无愧然未闻其继也今在学之士有宫以居有粒以食藏息其间者亦求所以跻二公而上合古之圣贤否乎内之学何学外之文何文羣居所言者何言日用所事者何事若止如今所观而已则二公未可及也而况于过之乎处则为名儒仕则为名宦必有其本其思之哉其勉之哉于是诸生请记其语遂书以遗焉
　　逸老堂记
　　日月之行四时之运无须臾而息是以常新而不老天地之所以如此者何也运行虽不息而无容心也人生其间而克肖之则亦天地已然人不能无血气知思之累能自胜者防何人哉受役于一身之血气而心之知思与事物相为无涯计较欣戚得丧之供私给耳目口鼻之欲靡有盈厌名者汲汲于荣升利者孳孳于饶益士农工贾各献其伎驰骛一世孰肯甘于逸者逮其年运而日就衰耗也筋力志虑种种不能如少壮时于是求息而逸焉盖廹于不得不然而岂其所安哉吾家士英不尔也少有意乎进取治尚书号时俊磨厉不少息年甫北而此事废乃纎悉乎计然白圭之防试輙效为輙成而家以肥未六十举一家之务畀其子筑新堂为宴休之所翰林学士程公书逸老二字扁其额视世俗之营营不自足者有间矣虽然士英读孔氏语岂可以其贤于世俗之人而遽已乎夫未尝逸而未尝不逸不以少壮老而异者上也不能不劳于少壮而能逸于老者次也终身役役以至于疲薾漏尽钟鸣而行不止者斯为下矣下焉者有所不为次焉者既曰能之上焉者如之何也愤忘食乐忘忧不知老之将至夫子其天地与无必无固无我其逸也如此士英吴氏升名其居在乐安县南之六十里
　　南楼记
　　古之大夫元士有家有家者何谓也邑有食采之田以奉宗庙子孙虽不世爵而犹世禄承家之宗子世世守其宗庙所在而支子不得与焉宗子出在他国而不复然后命其兄弟若族人主之此古者大夫士之家所以与国咸休而无时或替也后世大夫士则无家矣故虽田连阡陌皆其自私植立者可得而分异可得而儥贸既非君赐之禄其势自不能永久以大夫士之贵犹尔而况巨姓甲族之富者乎兴替之无常迁徙之靡定于是祖宗堂构之旧子孙或不能以长有其有岂不深可悯哉国子伴读番阳李亨言其先大夫文学尝筑南楼教子读书其中因号为南楼翁翁殁居室分为三而楼属之长廹于世变长避地去而楼入于族人其父时泉居士翁季子也亦徙他处慨斯楼之不存思已徃而如割新一楼于居室之南族祖父宗正寺丞为书其扁仍曰南楼以示不忘亲也予闻之而叹且嘉焉叹者叹后世之族姓不能如古之大夫士嘉者嘉居士君得人子之道也夫人子之于亲何所不至哉见书册思手泽见食器思口泽思其平日之所乐思其平日之所嗜欲思其居处之所在思其志意之所存所谓南楼者非其亲居处所在志意所存者乎见之如见亲然当何如其思也夫有后弗弃基父之所望于子者人人同事有不能以如人意既末如之何矣以父之心为心人子终身之慕也不以本支之异而有间讵忍以异居之支子自诿而恝然不一动念乎若居士君可谓能子矣抑人子之身受之于父母斯须顷刻不敢不谨其身者不忘其亲之故也李氏世之儒宦有闻居士君父子果能跻此身以上逹圣贤之域俾人皆称曰某之子某之孙如此是为全其所受于亲之身其所闗系又有重扵一楼者亨其勉请而归以告父兄尚有以副予之言哉亨曰唯唯敬受教先生其书之愿以掲于楼之壁间予遂不辞而书以遗焉
　　约斋记
　　召公封于燕燕之有邵旧矣康节邵子徙卫徙洛伟然为百代人豪予毎尚友其人乐闻其风雅推寻其姓所本今犹有人以否盖尊之之至慕之之深而不能自已者来京师康里衍中为予言蓟州邵权平衡之贤质愿而守坚志笃而学粹安分好脩凡枉已殉人超时竞利之意一毫不萌生于中蓟东门之外翁同山之下构一室命之曰约斋读书其间泊如也予闻而嘉叹焉噫世之为学者比比知务约者防何人哉工词章衒记覧书五车牍三千説稽古数万言于以闘靡而夸多此俗儒之俗学固无足道幸而窥圣人门墙矣格物穷理以致知识前言徃行以畜徳而终身汗漫如游骑之无所归亦岂善学者哉圣门高第弟子如子贡初年未免此病况其下者乎然则知约者卓矣卲子自言其学于里学于乡学于国学于古今学于天地尽里人乡人国人古今天地之情以去已之滓夫天地古今乡国之情不易尽也而其要归则以去已之滓而已约者盖如是孟子云博学详説将以反约守之约者曽子也约以礼者顔子也卲子之学原于孟子孟子同乎曾子顔子曽子顔子得之夫子者也吾道一以贯之约之极至欤平衡知此学之进于卲子而上达于孟曽顔也孰御衍中曰吾将还蓟子其笔是义以遗平衡而识诸其斋壁可乎予曰未也学不约不可径约亦不可不约非圣贤务本之学也径约则其流或入于异端不可不慎也他日觏平衡当相与索言之
　　融斋记
　　予尝闻至人之言曰天地之气西融而北结又曰结而为山融而为川曲阳李恵父家北岳恒山之下而以融名斋何也国子学生张庸李出也曰吾舅之于家也家之人怡怡于乡也乡之人熙熙其在官也虽勉勉孶孶而逶逶迤迤其间居也好书以益志好善以济世不贪不妬不竞不忤盖将与物而为春斯吾舅之所以为融者乎予曰今夫学者资于师质于友习于已语于人未尝不曰吾欲希贤希圣及省其私则喜怒爱恶之颇名利嗜欲之炎柴于中者若或结之有人于此混混与众处而能若是异哉庸曰先生不轻可而可吾舅请笔之以示劝予曰融之义大矣未易名言也试言之涣涣乎若氷之泮也习习乎若风之散也盎盎乎若日之映也此融之天也恵父之天同乎圣圣贤贤者也天与天与列子之骨肉俱融者未足多也张子之理妙春融者其庶防乎庸也为我以是复而舅
　　时斋记
　　春夏秋冬时之运也温凉寒暑时之化也隂晴风雨时之迭至而不齐者也在天之时若是而在人者如之何哉夫先天而天弗违后天而奉天时徳与天合者然也若夫君子而时中曰时措之宜曰当其可之谓时是则人之所能为者康里子渊卜筑于国子监之西而名其斋居之室曰时大矣哉时之义乎昔先文贞公为国名臣从贤师知圣学其行于身施于家发于事业固已得中得宜而当其可矣子渊淳正明敏益之以平日家庭之所闻众人纷纷竞竞而退然间处若无意斯世者然苟所当辞虽近而怯就苟所当受虽逺而勇去所谓中所谓宜所谓可盖亦无忝于其先公此所以名其斋室之意也虽然时之为时莫偹于易先儒谓之随时变易以从道夫子传六十四彖独于十二卦发其凢而賛其时与时义时用之大一卦一时则六十四时不同也一爻一时则三百八十四时不同也始于干之干终于未济之既济则四千九十六时不同也值引而伸触类而长时之百千万变无穷而吾之所以时其时者一而已子渊好读易予是以云云子渊又善晋人书书以志诸其壁








　　吴文正集巻四十
　　钦定四库全书
　　吴文正集巻四十一
　　元　吴澄　撰
　　记
　　儒林义塾记
　　庐陵郡之南百八十里其县曰万安万安县之西二十里其地曰邓林山水明秀人烟丛聚一名儒林唐以来文物之盛他境鲜俪宋三百年擢科与贡之士不可胜数旧家极盛而中防有刘氏自郡城徙居于此而代兴焉赀甲一乡其翁好善乐施五子俱务学仲子桂平喟然慨叹谓昔也此地儒风彬彬而今也或至惰弃其业非有他也无所于学无以教之而然耳乃设塾延师凢党里子弟童防以上悉许来学既而病其湫隘一新营构中创先圣燕居之室二庑翼其左右前为中门门之前为外门后为讲堂堂之后炉亭有齐舍以馆诸生有庖厨以供饮食施田若干畆歳收所入以赡其用扁曰儒林义塾不逺数百里造吾门请记其事将欲垂之永乆俾不堕壊其立心逺矣哉余考前代义塾之设睢阳为首称学舍四五百间好义之家所自为而不属于官府其后遂最天下四大书院之号五季衰乱之余上无教下无学而士之读诵传习犹幸不废者其功为多今日所在书院鳞比栉宻然教之之师官实置之而未尝甚精于选择任满则去矣飬之之费官虽总之而不能尽塞其罅漏用匮则止矣是以学于其间者徃徃有名无实其成功之藐也固宜刘氏义塾既不受官府之拘牵则其睢阳之初一也其养之之费有继而教之之师亦恶可不慎也欤不然学徒锵锵书声琅琅非不可视可聴也要其效之所成高者仅可应举徼利逹卑者不过识字记姓名而已又傒足云哉教者学者如之何其必遵朱子之明训拳拳佩服弗至弗措必洞彻于心必允蹈于身行必可以化民美俗才必可以经邦济时而非但呻毕摛辞之谓夫如是命世大儒由此而出庶其不负建塾者之心乎
　　安福州安田里塾壁记
