<!-- { "loadSidebar": true } -->
    敕：朕闻水积者不涸，德积者不穷。肆我高祖武皇帝传序累圣，逮予冲人，嗣守朝廷之常，不克是惧，而侯甸藩服，亦克用，诚赖吾邦伯庶君之不坠吾祖宗之典也。追念本始，无忘尔先，永锡追荣，用彰彝训。检校司空使持节沧州刺史乌重胤亡父赠工部尚书承等，根本粹茂，源流浚发，载诞颇牧，降生申甫，或并列藩方，或常参鼎鼐。承我制诏，备陈孝思，皆曰阅礼资忠，实赖先臣之教。欲报之德，愿言克从，遂命褒崇，以示幽显。可依前件。
    ○赠韩愈等父制
    敕：国子祭酒韩愈父赠秘书少监仲卿等：子生则射，桑弧蓬矢，以告四方，三月孩而名之，十年出就外傅。孔子虽欲远於鲤也，而犹教之《诗》《礼》，所以相承先而重後嗣也。然而免水火之灾，从师友之後，服轩冕以为卿大夫者，一族几何人？惟尔愈雄文奥学，秉笔者师之，与某等各用所长，列官朝右。荣则至矣，其父皆不及焉，殁而有知，能不望显扬於地下？赠以崇秩，慰其幽魂，推吾永怀，示用怛然於此。可依前件。
    ○赠韦审规等父制
    敕：朕嗣立之二月五日，在宥天下，泽被幽显，凡百执事，延崇於先。而守尚书左司郎中韦审规父大理卿渐等，生有列爵，殁有懿行，积德於身，庆储於後。嘉乃令子，为吾望郎，遂可有司之奏，以锡先臣之命。可依前件。
    ○赠田宏正母郑氏等制
    门下：检校司徒田宏正母赠韩国太夫人郑氏等：《诗》云：“哀哀父母，生我劬劳。”“欲报之德，昊天罔极。”子欲养而亲不待之词也。朕有臣宏正等，皆社稷之臣也，或寄重股肱，或亲连肺腑，而克忠於国，克孝於家，歌康公念母之诗，感日见图而泣。朕方推广孝，以阐大猷，乃诏有司，深惟赠典。若曰幽魏并扬，实镇之大，既以命於勋贤；齐晋清河，惟号之美，何用光於窀穸。永锡尔类，予何爱焉。呜呼！子为列岳之崇，母用追封之礼，亦可谓生荣死哀，孝子事亲之终也。惟尔钦哉，无或失坠。可依前件。
    ○追封孔母韦氏等制
    敕：颖考叔食美而思遗其亲，此孝子不违於一饭也。而况於万石在前，累茵在侧，慰心不及，非赠而何？尚书吏部侍郎孔母赠扶风郡太君韦氏等，柔以睦姻，明於训子，惟嫔之礼，始自敬姜，择邻之规，优於孟母。庆锺嗣子，皆我荩臣，祗告有司，丕序先烈。锡以大邑，达其深诚，庶无风树之嗟，且壮秋霜之节。可依前件。
    ○追封李逢吉母王氏等制
    敕：孝子之於事亲也，贫则有啜菽之欢，仕则有捧檄之庆，离则有陟屺之叹，殁则有累茵之悲，推而言之，其揆一也。不有追锡，何以达情？检校吏部尚书使持节襄州刺史李逢吉母赠平阳郡太夫人王氏等，皆朕公卿之母也，或象感台阶，生申及甫，或气锺河岳，非龚则黄，出入恩荣，羽仪中外。苟无善训，安得令人？简想徽猷，用宏封邑，式光子道，以盛母仪。可依前件。
    ○追封李逊等母制
    敕：检校礼部尚书使持节许州刺史李逊母赠义封县太君崔氏等：昔康公贵为诸侯，而念母之词甚悲，悲亲之不逮也；曾参仕三釜而其心甚乐，乐及於亲也。今逊等有地千里，有禄万锺，颐指气使，无不随顺；所不足者，其惟风树寒泉之思乎？朕方推广孝，岂吝加恩，并封启邑之荣，咸慰循陔之念。可依前件。
    ○追封王潜母齐国大长公主制
    敕：检校兵部尚书王潜母赠晋国大长公主，於朕祖宗之姑姊妹也。始以肃雍之德，下嫁於公侯，淑问怡声，礼无违者。训其爱子，有过严君，不因恩泽以求郎，每致忠贞而事主，使勤富贵，戒攵廉能，郁为勋臣，实资圣善。徽猷尽在，典礼宜加，犹狭平阳之封，式广营邱之地。克宣朕命，用慰潜心，可赠齐国大长公主。
    ○追封王母李氏等制
    敕：守起居舍人赐绯鱼袋王母赠成纪县太君李氏等：古人云“生愿为人兄”，欲奉养之日长也。若此，则及子之贵，显亲之荣，能几何人？是以圣王因心以设教，由是扬名追孝之礼生焉。朕宅帝位，思宏大孝，乃诏执事，追用疏封。而等皆以讽赋语言，得参侍从，欲报之叹，发乎肺肝。追加启土之荣，用深罢社之痛。可依前件。
    ○赠郑馀庆太保制
    敕：朕闻仲尼殁而鲁公诔之，柳庄死而卫灵请往。夫以区区鲁卫，而犹念贤臣硕德也如是。况朕小子，获承祖宗，实赖一二元老，朝夕教诲，以仪刑於四方。天胡不仁，遽尔歼夺，而今而後，谁其屏余？故金紫光禄大夫检校司徒兼太子少师上柱国荥阳郡开国公食邑二千户郑馀庆，始以衣冠礼乐，行於山东，馀力文章，遂成儒学，出入清近，盈五十年，再任台衡，屡分戎律。凡所剧职，无不践更，贵而能贫，卑以自牧，謇直行於台阁，柔睦用於闺门，受命有考父之恭，待士比公孙之广。焚《书》逸《礼》，尽可口传，古史旧章，如因心匠。朕方咨禀，庶罔昏逾，神将祝予，痛悼何及！乞言既阻，赠典宜加，追书保养之荣，用彰明允之德。可依前件。
    ○赠赙王承宗制
    敕：天子之於百辟也，公则有君臣之义，私则有父子之恩，生则有列爵以报功，没则有加荣以锡命，远则罢朝以申悼，近则幸第以临丧。而况於代济勋庸，时方委遇，死而可作，吾何爱焉？故检校尚书右仆射王承宗，海岱孕灵，弓裘袭艺，《诗》《书》《礼》《乐》，禀训於祖先，勇敢谟猷，自生於诚腑。逮居剧镇，益辨长材，每怀恋阙之诚，遂行割地之效。屡陈密款，方俟来朝，天不与年，素志没地。表章前上，忠恳备存，不以二子为忧，且曰三军求帅。承元继志，雅有兄风，雄藩既耀於连枝，宠秩宜加於幽穸。上台之首，左辅之崇，特越彝章，用明加等。忠魂尚在，期尔有知。可赠侍中，仍令所司备礼册命，赙布帛五百段，米粟三百石，委度支逐便支送。
    ○赠赙裴行立制
    敕：秦郡守分土疆以牧人，汉剌史乘轺车而按部，兼是两者，才唯艰哉！而况於镇定远荒，经略逋寇，毗倚方切，忽焉薨殂，不有追崇，曷彰悯悼？故朝散大夫持节桂州刺史兼御史中丞裴行立，积德之门，代济英哲。班超奋笔，志在功名；郦寄秉心，义先忠孝。累及事任，益见良能，龚遂著称於潢池，处默去思於交趾。遗风尚在，锡命宜加，宠以貂蝉，赙之谷帛，用光幽穸，式慰营魂。可赠左散骑常侍，赙布帛三百段，米粟二百石，仍委度支逐便支送。
    ○赠陈宪忠衡州刺史制
    敕：故元从奉天定难功臣柳州刺史陈宪忠，在德宗时，执羁勺以从，遂加戡难之名；在宪宗时，沐雨露之恩，实被念功之诏。朕敬承先志，崇奖旧勋，爰命有司，用申常典。生有熊当其轼，殁有雁随其车，可谓男子之哀荣矣。可赠使持节衡州诸军事衡州刺史。
    ○赠楚继吾等刺史制
    敕：故容州本营经略招讨左押衙兼行营中军兵马使检校太子詹事楚继吾、故廉州古邱营镇将试殿中监卫宏本等：比以荒服不虔，侵掠县道，乃诏毅勇，为人殴攘。而继吾等奋不顾身，深入巢穴，豺狼虽殪，蜂虿误加，方闻振臂之雄，忽有归元之叹。其帅具上其功伐，请议褒崇，言念云亡，尢用悯悼。不有异等，孰以劝忠？特追有土之荣，用明死政之节。继吾可赠使持节都督容州诸军事容州刺史，宏本可赠使持节都督邕州诸军事邕州刺史。
    ○更赐于ν谥制
    昔羽父为无骇请谥於鲁侯，而卫君亦自称公叔文子之迹，则考行必在於有司，赐谥或行於君命久矣。故致仕太子宾客燕国公于ν，祗奉三朝，横镇襄汉，虽便宜从事，难以法绳，而武毅立名，实为威克。来朝而後，亦既降心，敬以事君，明能知子。朕以礼存锡命，恩在展亲，考以虑深通敏之文，参用追悔前过之义，深诏执事，宜谥曰思。
    ○追封宋若华河南郡君制
    敕：司徒之妻有礼，齐加石；延乡之母有德，汉置封邱。生既不渝，殁亦宜及。故宋若华：我德宗孝文皇帝躬勤庶务，寤寐以之，乃命女子之知书可付信者，省奏中宫，而若华等伯姊季妹，三英粲兮，皆在选中，参掌宥密。班妃“裂素”之咏，谢氏“散盐”之章，然玉音，记在彤管。先皇帝乙夜观书之际，亦尝传“窈窕”德象之篇於若华，言念云忘，礼宜加等。特追封邑，岂碍彝章？可赠河南郡君。
    ○授入朝奚大首领梅落悟孤等二十五人官阶制
    敕：某等各以贵宝会於明庭，既饮食以劳之，又爵秩以遣之，式所以示怀柔於远人也。尔宜将我皇风，慰彼黎献。可依前件。
    ○授入朝契丹首领达于只枕等二十九人果毅别将制
    敕：朕闻德教加於四海，则远人斯届。余德不类，而尔等实来，良用愧於厥衷，是以置野庐以劳其勤，委舌人以通其意。始於郊迓，还以礼成，宠秩仍加，厚意斯在，被服冠冕，无忘敬恭。
    ●卷六百四十八
    ☆元稹（二）
    ○授刘惠通谒者监制
    敕：宣议郎内侍省宫间局令赐绯鱼袋刘惠通：愿吾爱之，俾在左右，将我密命，达於四方，去尽行人之词，还致诸臣之复。言必忠信，事无尢违，使朕不出户而知三军之意者，尔有力焉。深念其勤，将以为报，阶秩兼进，用示恩荣。可依前件。
    ○授韩皋尚书左仆射制
    敕：夫一邑之政，而犹资老者之智，用壮者之决；况朝廷之大，得不以耆年重望，居表正之地，以仪刑百辟乎？惟尔金紫光禄大夫检校尚书右仆射兼吏部尚书韩皋，始以直言事代宗皇帝，司谏诤；复以文章政术事德宗皇帝，为舍人、中丞、京兆尹；在顺宗、宪宗时，出领藩方，入备卿长；逮予小子。历事五君，勤亦至矣。而又处权近之位，未尝以恩幸自宠於一时；当趣向之间，终不以薄厚见窥於众目。岂所谓徐公之行已有常，而诗人之风雨不改耶？日者铨核群才，兼劳揆务，颇烦伦拟，有异优崇。罢去职劳，正名端揆，俾绝积薪之叹，且明尚齿之心。凡百庶僚，无忘咨禀。可守尚书左仆射，馀如故。
    ○授韦审规等左司户部郎中等制
    敕：尚书郎会天下之政，上可以封还制诰，下可以升负牧守，居可以优游殿省，出可以察视违尤，非第一流，不议兹选。守职方郎中上骑都尉韦审规等，皆历践台阁，娴达宪章，或满岁当迁，或择才斯授，皆极一时之妙，足为三署之光。於戏！提纪纲而分命六聪，左右司之职甚重；登生齿以比董九赋，人曹郎之任非轻。勉竭弥纶之心，勿虚俊茂之举。可依前件。
    ○授罗让工部员外郎制
