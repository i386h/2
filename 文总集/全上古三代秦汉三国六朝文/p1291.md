<!-- { "loadSidebar": true } -->
　　效立于公，济民为本；政列于朝，润国是先。故大禹疏决，以通四载之宜；有汉穿引，受纳百川之用。厥绩显于当时，嘉声播于图史。今校薛钦之说，虽迹验未彰，而指况其善。所云以船代车，是其策之长者。若以门兵造舟，便为阙彼防御，无容全依。宜令收雇车之物，市材执作，及仓库所须，悉以营办。七月之始，十月初旬，令州、郡纲典各受租调于将所，然后付之。十车之中，留车士四人佐其守护。粟帛上船之日，随运至京，将共监慎，如有耗损，同其倍征。河中缺失，专归运司。输京之时，听其即纳，不得杂合，违失常体。必使量上数下，谨其受入，自余一如其列。计底柱之难，号为天险，迅惊千里，未易其功。然既陈便利，无容辄抑。若效充其说，则附例酬庸，如其不验，征填所损。今始开创，不可悬生减折，且依请营立。一年之后，须知赢费。岁遗御史校其虚实，脱有乖越，别更裁量。（《魏书·食货志》）
　　◎陈仲儒
　　仲儒仕梁，官爵未详，孝明时自江南归魏。
　　◇答有司符问立准以调八音状
　　前被符，问：「京房准定六十律之，后虽有器存，晓之者鲜。至熹平末，张光等犹不能定弦之急缓，声之清浊。仲儒授自何师，出何典籍，而云能晓？」但仲儒在江左之日，颇爱瑟琴，又尝览司马彪所撰《续汉书》，见京房准术，成数然，而张光等不能定。仲儒不量庸昧，窃有意焉。遂竭愚思，钻研甚久。虽未能测其机妙，至于声韵，颇有所得。度量衡历，出自黄钟，虽造管察气，经史备有。但气有盈虚，黍有巨细，差之毫里，失之千里。自非管应时候，声验吉凶，则是非之原，谅亦难定。此则非仲儒浅识所敢闻之。至于准者鲜本以代律，取其分数，调校乐器，则宫商易辨。若尺寸小长，则六十宫商相与微浊；若分数加短，则六十徵羽类皆小清。语其大本，居然微异。至于清浊相宣皆会歌管，皆得应合。虽积黍验气，取声之本，清浊谐会，亦须有方。若闲准意，则辨五声清浊之韵；若善琴术，则知五调调音之体。参此二途，以均乐器，则自然应和，不相夺伦。如不练此，必有乖谬。
　　案后汉顺帝阳嘉二年冬十月，行礼辟雍，奏应钟，始复黄钟作乐，器随月律。是为十二之律必须次第为宫，而商角徽羽以类从之。寻调声之体，宫商宜浊，徵羽用清。若依公孙崇止以十二律声，而云还相为宫，清浊悉足，非唯未练五调调器之法。至于五声次第，自是不足。何者？黄钟为声气之元，其管最长，故以黄名目为宫，太蔟为商，林钟为徵，则宫徵相顺。若均之八音，犹须错采众声，配成其美。若以应钟为宫，大吕为商，蕤宾为徵，则徵浊而宫肖，虽有其韵，不成音曲。若以夷则为宫，则十二律中唯得取中吕为徵，其商角羽并无其韵。若以中吕为宫，则十二律内全无所取。何者？中吕为十二之窍，变律之首。依京房书，中吕为宫，乃以去灭为商，执始为徵，然后方韵。而崇乃以中吕为宫，犹用林钟为商，黄钟为徵，何由可谐？仲儒以为调和乐器，文饰五声，非准不妙。若如严嵩父子，心赏清浊，是则为难。若依案见尺作准，调弦缓急，清浊可以意推耳。
　　但音声精微，史传简略，旧志唯云准形如瑟十三弦，隐间九尺，以应黄钟九寸，调中一弦，令与黄钟相得。案画以求其声，遂不辩准，须柱以下，柱有高下，弦有粗细，余十二弦复应若为？致令揽者迎前拱手。手案房准九尺之内为一十七万七千一百四十七分，一尺之内为万九千六百八十三分，又复十之，是为于准一寸之内亦为万九千六百八十三分。然则于准一分之内，乘为二千分，又为小分，以辨强弱。中间至促，虽复离朱之明，犹不能穷而分之。虽然仲儒私曾考验，但前却中柱，使入常准尺分之内，则相生之韵已自应合。然分数既微，器宜精妙。其准面平直，须如停水；其中弦一柱，高下须与二头临岳一等，移柱上下之时，不使离弦，不得举弦。又中弦粗细，须与琴宫相类。中弦须施轸如珍，以轸调声，令与黄钟一管相合。中弦下依数画出六十律清浊之节。其余十二弦，须施柱如筝。又凡弦皆须豫张，使临时不动，即于中弦案画一周之声，度著十二弦上。然后依相生之法，以次运行，取十二律之商徵。商徵既定，又依琴五调调声之法，以均乐器。其瑟调以宫为主，清调以商为主，平调以角为主。五调各以一声为主，然后错采众声，以文饰之，方如锦绣。
　　自上代以来，消息调准之方并史文所略，出仲儒愚思。若事有乖此事，声则不和。仲儒寻准之分数，精微如彼，定弦缓急，艰难苦此。而张光等亲掌其事，尚不知藏中有准。既未识其器，又焉能施弦也？且燧人不师资而习火，延寿不束以变律，故云「知之者欲教而无从，心达者体知而无师。」苟有一毫厘所得，皆关心抱，岂必要经师授然后为奇哉。但仲儒自省肤浅，才非一足，正可粗识音韵，才言其理致耳。（《魏书·乐志》。先是有陈仲儒者，自江南归国，颇闲乐事，请依京房立准，以调八音。神龟二年夏，有司问状，仲儒言云云。又见《通典》一百四十三）
　　◎羊深
　　深字文渊，太山钜平人。初为司空府记室参军，转轻车将军、尚书骑兵郎。神龟中转驾部，加右军将军。正光末为持节、通直散骑常付侍、北海王颢行台右丞、军司，仍领郎中，孝昌中迁尚书左丞，加平东将军、光禄大夫，兼给事黄门侍郎，封新泰男，出为三徐行台。孝庄即位，除安东将军、太府卿，又为二兖行台，免，寻除抚军将军、金紫光禄大夫。元颢入洛，以为兼黄门郎，颢平免，后拜大鸿胪卿。普泰初，迁散骑常侍、卫将军、右光禄大夫、兼侍中。孝武即位，拜中书令，寻转车骑大将军、左光禄大夫，出为兼御史中尉、东道军司。及帝西迁，樊子鹄举义兖州，署为齐州刺史，天平二年败死。
　　◇上前废帝疏
　　臣闻崇礼建学，列代之所修尊经重道，百王所不易。是以均塾洞起，昭明之颂载扬；胶序大辟，都穆之咏斯显。伏惟大魏乘乾统物，钦若奉时，模唐轨虞，率由前训。重以高祖继圣垂衣，儒风载蔚，得才之盛，如彼薪。固以追隆周而并驱，驾炎汉而独迈。宣皇下武，式遵旧章，用能揄扬盛烈，聿修阙美。自兹已降，世极道消，风猷稍远，浇薄方竞，退让寂寥，驰竞靡节。进必吏能，升非学艺。是使刀笔小用，计日而期荣；专经大才，甘心于陋巷。然治之为本，所贵得贤，苟值其人，岂拘常检。三代两汉，异世间出。或释褐中林，郁登卿尹；或投竿钓渚，径升公相。事炳丹青，义在往策，彼哉邈乎，不可胜纪。
　　窃以今之所用，弗修前矩。至如当世通儒，冠时盛德，见征不过四门，登庸不越九品。以此取士，求之济治，譬犹却行以及前，之燕而向楚。积习之不可者，其所由来者渐矣。昔鲁兴泮宫，颂声爰发，郑废学校，《国风》以讥。将以纳民轨物，莫始于经礼；《菁莪》育才，义光于篇什。自兵乱以来，垂将十载，干戈日陈，俎豆斯阙。四海荒凉，民物凋敝，名教顿亏，风流殆尽。世之陵夷，可为叹息。
　　陛下中兴纂历，理运维新，方隅稍康，实维文德。但礼贤崇让之科，沿世未备；还淳反朴之化，起言斯缪。夫先黄老而退《六经》，史迁终其成蠹；贵玄虚而贱儒术，应氏所以亢言。臣虽不敏，敢忘前载。且魏武在戎，尚修学校；宣尼确论，造次必儒。臣愚以为宜重修国学，广延胄子，使函丈之教日闻，释奠之礼不阙。并诏天下郡国，兴立儒教。考课之程，咸依旧典。苟经明行修，宜擢以不次。抑半筲喋喋之才，进大雅汪汪之德。博收鸿生，以光顾问；絷维奇异，共精得失。使区寰之内，竞务仁义之风；荒散之余，渐知礼乐之用。岂不美哉！臣诚暗短，敢慕前训，用稽古义，上尘听览。伏愿陛下垂就日之监，齐非烟之化，傥以臣言可采，乞特施行。（《魏书·羊深传》）
　　◎刘景安
　　景安为司空谘议。
　　◇规崔亮书
　　殷周以乡塾贡士，两汉由州郡荐才，魏晋因循，又置中正。谛观在昔，莫不审举，虽未尽美，足应十收六七。而朝廷贡秀才，止求其文，不取其理，察孝廉，唯论章句，不及治道，立中正，不考人才行业，空辨氏姓高下。至于取士之途不溥，沙汰之理未精。而舅属当铨衡，宜须改张易调。如之何反为停年格以限之？天下士子谁复修厉名行哉！（《魏书·崔亮传》。亮迁吏部尚书，奏为停年格制。亮外甥司空谘议刘景安书规亮。又见《北史》四十四，《通典》十四。）

卷五十三
◎尔朱荣
　　荣字天宝，北秀容人。世为酋帅，神龟末袭爵梁郡公。正光中以功封安平县侯，进封博陵郡公，累迁车骑将军、右光禄人、仪同三司。孝庄即位，进使持节、侍中、都督中外诸军事、大将军、开府、兼尚书令、领军将军，封太原王，进柱国大将军、兼录尚书事，以平葛荣功进大丞相，又进位太师，以平元颢功进天柱大将军。永安三年杀之于明光殿。前废帝即位，赠假黄钺相国、司州牧、晋王，加九锡，谥曰武，配享高祖庙。
　　◇抗表请赴阙
　　伏承大行皇帝背弃万方，奉讳号踊，五内摧剥。仰寻诏旨，实用惊惋。今海内草草，异口一言，皆云大行皇帝鸩毒致祸。臣等外听讼言，内自追测。去月二十五日圣体康愈，至于二十六日奄忽升遐。即事观望，实有所感。且天子寝疾，侍臣不离左右，亲贵名医，瞻仰患状，面奉音旨，亲承顾托。岂容不豫初不召医，崩弃曾无亲奉，欲使天下不为怪愕，四海不为丧气，岂可得乎？复皇后女生，称为储两，疑惑朝野，虚行庆宥，宗庙之灵见欺，兆民之望已失，使七百危于累卵，社稷坠于一朝，方选群婴孩之中，寄治乳抱之日，使奸竖专朝，贼臣乱纪，惟欲指影以行权，假形而弄诏，此则掩眼捕雀，塞耳盗钟。今秦陇尘飞，赵魏雾合，宝夤丑奴，势逼豳雍，葛荣、就德，凭陵河海，楚兵、吴卒，密迩在郊。古人有言：邦之不臧，邻之福也。一旦闻此，谁不窥窬？窃惟大行皇帝圣德驭宇，继体正群，犹边烽迭举，妖寇不灭，况今从佞臣之计，随亲威之谈，举潘嫔之女以诳百姓，奉未言之儿而临四海，欲使海内安久，愚臣所未闻也。伏愿留圣善之慈，回须臾之虑，照臣忠诚，录臣至款，听臣赴阙，预参大议，问侍臣帝崩之由，访禁旅不知之状，以徐、郑之徒付之司败，雪同天之耻，谢元近之怨。然后更召宗亲，推其年德，声副遐迩，改承宝祚，则四海更苏，百姓幸甚。（《魏书·尔朱荣传》，肃宗崩，事出仓卒。荣闻之大怒，谓郑俨、徐纥为之，与元天穆等密议称兵入匡朝廷，讨定之。乃抗表。）
