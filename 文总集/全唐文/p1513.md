<!-- { "loadSidebar": true } -->
    曰：“吾不知也。”
    曰：“如生之言，修之一日，则可以至於圣人乎？”
    曰：“十年扰之，一日止之，而求至焉，是孟子所谓以杯水而救一车薪之火也。甚哉！止而不息必诚，诚而不息则明，明与诚终岁不违，则能终身矣。造次必於是，颠沛必於是，则可以希於至矣。故《中庸》曰：‘至诚无息，不息则久，久则徵，徵则悠远，悠远则博厚，博厚则高明。博厚所以载物也，高明所以覆物也，悠久所以成物也。博厚配地，高明配天，悠久无疆。如此者，不见而章，不动而变，无为而成，天地之道，可一言而尽也。’”
    问曰：“凡人之性，犹圣人之性欤？”
    曰：“桀纣之性，犹尧舜之性也。其所以不睹其性者，嗜欲好恶之所昏也，非性之罪也。”
    曰：“为不善者非性耶？”
    曰：“非也，乃情所为也。情有善有不善，而性无不善焉。孟子曰：‘人无有不善，水无有不下。夫水，搏而跃之，可使过颡，激而行之，可使在山。是岂水之性哉，其所以导引之者然也。人之性皆善，其不善亦犹是也。’”
    问曰：“尧舜岂不有情耶？”
    曰：“圣人至诚而已矣。尧舜之举十六相，非喜也。流共工，放兜，殛鲧，窜三苗，非怒也。中於节而已矣。其所以皆中节者，设教於天下故也。《易》曰：‘知变化之道者，其知神之所为乎？’《中庸》曰：‘喜怒哀乐之未发谓之中，发而皆中节谓之和。中也者，天下之大本也。和也者，天下之达道也。致中和，天地位焉，万物育焉。’《易》曰：‘唯深也，故能通天下之志；唯几也，故能成天下之务；唯神也，故不疾而速，不行而至。’圣人之谓也。”
    问曰：“人之性犹圣人之性，嗜欲爱憎之心，何因而生也？”
    曰：“情者妄也，邪也。邪与妄则无所因矣。妄情灭息，本性清明，周流六虚，所以谓之能复其性也。《易》曰：‘乾道变化，各正性命。’《论语》曰：‘朝闻道，夕死可矣。’能正性命故也。”
    问曰：“情之所昏，性即灭矣，何以谓之犹圣人之性也？”
    曰：“水之性情澈，其浑之者沙泥也。方其浑也，性岂遂无有耶？久而不动，沙泥自沈。清明之性，鉴於天地，非自外来也。故其浑也，性本勿失，及其复也，性亦不生。人之性，亦犹水之性也。”
    问曰：“人之性本皆善，而邪情昏焉，敢问圣人之性，将复为嗜欲所浑乎？”
    曰：“不复浑矣。情本邪也，妄也，邪妄无因，人不能复。圣人既复其性矣，知情之为邪，邪既为明所觉矣，觉则无邪，邪何由生也？伊尹曰：‘天之道，以先知觉後知，先觉觉後觉者也。予天民之先觉者也，予将以此道觉此民也，非予觉之而谁也？’如将复为嗜欲所浑，是尚不自觉者也，而况能觉後人乎？”
    曰：“敢问死何所之耶？”
    曰：“圣人之所明书於策者也，《易》曰‘原始反终’，故知死生之说，‘精气为物，游魂为变’，是故知鬼神之情状，斯尽之矣。子曰：‘未知生，焉知死？’然则原其始而反其终，则可以尽其生之道。生之道既尽，则死之说不学而自通矣。此非所急也，子修之不息，其自知之，吾不可以章章然言且书矣。”
    ○复性书下
    昼而作，夕而休者，凡人也。作乎作者，与万物皆作；休乎休者，与万物皆休，吾则不类於凡人，昼无所作，夕无所休。作非吾作也，作有物；休非吾休也，休有物。作耶休耶？二者皆离而不存。予之所存者，终不亡且离矣。人之不力於道者，昏不思也。天地之间，万物生焉，人之於万物，一物也，其所以异於禽兽虫鱼者，岂非道德之性全乎哉？受一气而成形，一为物而一为人，得之甚难也。生乎世，又非深长之年也。以非深长之年，行甚难得之身，而不专专於大道，肆其心之所为，则其所以自异於禽兽虫鱼者亡几矣。昏而不思，其昏也终不明矣。吾之生二十有九年矣，思十九年时如朝日也，思九年时亦如朝日也。人之受命，其长者不过七十、八十年、九十年，百年者则稀矣。当百年之时，而视乎九年时也，与吾此日之思於前也，远近其能大相悬耶？其又能远於朝日之时耶？然则人之生也，虽享百年，若雷电之惊相激也，若风之飘而旋也，可知矣。况千百人而无一及百年之年者哉！故吾之终日志於道德，犹惧未及也。彼肆其心之所为者，独何人耶！
    ●卷六百三十八
    ☆李翱（五）
    ○平赋书（并序）
    孔子曰：“道千乘之国，敬事而信，节用而爱人，使民以时。”又曰：“若欲行而法，则周公之典在。”孟子曰：“夏後氏五十而贡，殷人七十而助，周人百亩而彻，其实皆什一也。欲轻之於尧舜之道，大貉小貉也。欲重之於尧舜之道，大桀、小桀也。”是以什一之道，公私皆足。人既富，然後可以服教化，反淳朴。古之圣贤，未有不善於为政理人，而能光於後代者也。故善为政者莫大於理人，理人者莫大於既富之又教之。凡人之情，莫不欲富足而恶贫穷，终岁不制衣则寒，一日不得食则饥。四人之苦者，莫甚於农人。麦粟布帛，农人之所生也，岁大丰，农人犹不能足衣食，如有水旱之灾，则农夫先受其害。“有若曰，百姓不足，君孰与足？”夫如是，百姓之视其长上如仇雠，安既不得享其利，危又焉肯尽其力？自古之所以危亡，未有不由此者也。人皆知重敛之可以得财，而不知轻敛之得财愈多也。何也？重敛则人贫，人贫则流者不归，而天下之人不来，由是土地虽大，有荒而不耕者，虽耕之，而地力有所遗，人日益困，财日益匮。是谓弃天之时，遗地之利，竭人之财。如此者虽欲为社稷之臣，建不朽之功，诛暴逆而威四夷，徒有其心，岂可得耶？故轻敛则人乐其生；人乐其生，则居者不流而流者日来；居者不流而流者日来，则土地无荒，桑柘日繁，尽力耕之，地有馀利，人日益富，兵日益强，四邻之人，归之如父母，虽欲驱而去之，其可得耶？是以与之安而居，则富而可教；与之危而守，则人皆自固。孟轲所谓“率其子弟，攻其父母，自生人以来，未有能济”者也。
    呜呼！仁义之道，章章然如大道焉，人莫不知之，然皆不能行，何也？见之有所未尽，而又有嗜欲以害之，其自任太多，而任人太寡，是以有土地者有仁义，无代无之，虽莫不知之，然而未有一人能行之而功及後代者，由此道也。秦灭古法，隳井田，而夏殷周之道废，相承滋久，不可卒复。翱是以取可行於当时者，为《平赋书》，而什一之法存焉。庶几乎能有行之者云尔。
    凡为天下者视千里之都，为千里之都者视百里之州，为百里之州者起於一亩之田，五尺谓之步（古者六尺为步，古之尺小，为兹时之尺四尺八寸，则方一步为古之方一步馀三百步六寸二分五厘），二百有四十步谓之亩（古者步百为亩，与此时不同，从俗之数则易行也。一亩为古之田三亩），三百有六十步谓之里（古者亩百为夫，夫三为屋，屋三为井。井之田九夫三屋。方三百步为一里也，方一里之田九夫。顷异名也）。方里之田五百有四十亩（亩百为顷，五顷四十亩也。古之里虽小，其亩又加小，所以古之方一里为田九顷，兹时方一里为田五顷四十亩，为古之田一十六顷有二十亩也），十里之田五万有四千亩（五百四十顷也，为古之田一千六百二千顷也），百里之州五十有四亿亩（五万四十顷也，为古之田一十六万二十顷也），千里之都五千有四百亿亩（五百四十万顷也，为古之一千六百二十万顷也）。方里之内，以十亩为之屋室径路，牛豚之所息，葱韭菜蔬之所生植，里之家给焉（古者方一里为井，为田九百亩，农夫家各受田百亩，公田八十亩。八家同养公田，公事毕，然後理私事。《诗》曰：“雨我公田，遂及我私。”馀田二十亩为庐井屋室。兹时里既加大，一亩之田为古之田三亩，则十亩之田为古之田三十亩，校其多少亦相若矣）。凡百里之州，为方十里者百，州县城郭之所建，通川大途之所更，邶墓乡井之所聚，川遂沟渎之所渠，大计不过方十里者三十有六，有田一十九亿四万有四千亩（一万九千四百四十顷也），百里之家给焉。千里亦如之。高山大川城郭其中，斩长缀短而量之。
    一亩之田，以强并弱，水旱之不时，虽不能尽地力者，岁不下粟一石。公索其十之一。凡百里之州有田五十有四亿亩，以一十九亿四万有四千亩为之州县、城郭、通川、大途、川遂、沟浍、邶墓、乡井、屋室、径路，牛豚之所息，葱韭菜蔬之所生植，馀田三十四亿五万有六千亩（三万四千五百六十顷也）。亩率十取粟一石，为粟三十四万五千有六百石，以贡於天子，以给州县凡执事者之禄，以供宾客，以输四方，以御水旱之灾，皆足於是矣。其田间树之以桑，凡树桑人一日之所休者谓之功。桑太寡则乏於帛，太多则暴於田，是故十亩之田，植桑五功。一功之蚕，取不宜岁度之，虽不能尽其功者，功不下一匹帛。公索其百之十。凡百里之州有田五十四亿亩，以十九亿四万有四千亩为之州县、城郭、通川、大途、川遂、沟浍、邶墓、乡井、屋室、径路，牛豚之所息，葱韭菜蔬之所生植，馀田三十四亿五万有六千亩，麦之田大计三分当其一，其土卑，不可以植桑，馀田二十三亿有四千亩，树桑凡一百一十五万有二千功。功率十取一匹帛，为帛一十一万五千有二百匹，以贡於天子，以给州县凡执事者之禄，以供宾客，以输四方，以御水旱之灾，皆足於是矣。
    鳏寡孤独有不人疾者，公与之粟帛；能自给者，弗征其田桑。凡十里之乡，为之公焉，乡之所入於公者，岁十舍其一於公，十岁得粟三千四百五十有六石。十里之乡多人者不足千六百家，乡之家保公，使勿偷。饥岁并入不足於食，量家之口多寡，出公与之，而劝蚕以须麦之升焉。及其大丰，乡之正告乡之人，归公所与之畜，当戒必精勿濡，以内於公。穷人不能归者与之，勿徵於书。则岁虽大饥，百姓不困於食，不死於沟洫，不流而入於他矣。
