<!-- { "loadSidebar": true } -->
　　诗与文无二道深于理者其词必醇是故江都中垒昌黎欧阳考亭之文非复寻常之文而陶靖节杜文贞之诗尤非复寻常之诗自有以唫咏为抒写性灵之具不尽关学问于是妖浮纤靡俚浅之响杂然竞作而风人之旨荡然尽矣戴通干先生为沈阳三家之一就傅时即耳其名而全集流传甚少常以不得披览为恨今年摄藩中吴筦库士荆君梅伯以所刊庆芝堂集乞序反复研诵如仰嵩华如临江海挹之弥深而望之不竭旨哉渊乎诗道之隆轨乎夫辽左为国家龙兴地山川雄厚磅礴郁积以发为人文其瑰奇雄杰固宜然而受气过厚者发现往往或过畅浮天之澜不能循畔厈绝足之骥不屑范驰驱而何以先生之诗独能优而柔之固而存之以造极于博大精纯如此及观其自叙言诗非艺术末技盖体托于明道而语发于性情始恍然先生之学固厌饫于诗之外而后流露所得于诗之中是固可媲美于董刘诸贤之文而嗣响陶杜者也斯事近少陵迟矣读兹集者就其字句以溯其所得庶不徒作风云月露之词为李谔所诃乎梅伯为先生外孙悯鑴版久佚裒集校勘使复见精好其用心勤而致力亦甚笃昔张元之之于顾和殷觊庾恒之于谢尚皆为名人然未闻诵其清芬振其遗响则梅伯固加古人一等哉道光十九年龙集己亥八月鸠兹朱襄序 

　　○重刻庆芝堂诗集序：邵序 

　　论诗乾隆年间金陵寓公以其漫衍诡伟之才披猖恣睢尽决作者之藩篱承学之士靡然从之独吴门沈文悫主持三唐划分画寸无稍踰越学者又苦貌合而神索诗之即与离均足为蔽也大抵东南富才华之彦故称诗者众西北风气朴遫人多逡巡不敢为诗雪苑有言其不为诗诗之所以存耳辽阳为本朝龙兴之地山川深厚其精气发泄靡尽人文既与中原相埒独三老人以其诗称李陈遗编不可得见庆芝堂稿独久而益着计老人作诗之年正袁沈主坛坫日也南北风气不相接而老人乃自有其诗诗心声也声人之声以为我声曰是为汉魏为三唐即汉魏三唐之声犹非我声而逞率胸臆颓然自放谓始有别乎人之声不知伶伦之制律吕也八音同器哀乐互奏不得以朱弦疏越听者易倦而可进以新声也夫诗亦犹是而已然为汉魏三唐之说者亦尊以其体若曰将以明道此宋儒之语录为诗而断为诗人所不许者今老人之自叙曰语发于性情性情灵苗也体托于明道道根柢也根柢植立餍饫古今蒸雨露以滋之阅历艰险练风霜以坚之然后挺为扶疏之干足以干霄结为甘美之实可以饱人斯其立言之盛轨乎袁主言情而靡沈主裁体而拘读老人集当求所谓自有其诗者矣惜乎铁君石闾徒闻有其姓名不知其诗与老人同格调否也 
　　道光二十一年孟春既望北平邵甲名叙 

　　●庆芝堂诗集卷一 

　　藩 【 藩：渖】 阳戴亨通干撰 

　　四言古诗 
　　骚体 

　　◆四言古诗◆ 

　　东冈二章章十句 
　　腊月四日六章二章章十句二章章八句一章章十四句一章章十二句 
　　立春闻雁 
　　高堂三章章八句 
　　李征君虚斋九十初度四章章八句 
　　山东朱中丞同年母程太君八十四寿 
　　安化寺刻竹诗八章章四句 

　　○东冈二章章十句 

　　东冈月出照我薄衾商飙凛冽蟋蟀哀吟中怀悒郁起抚鸣琴一弹再鼓悲弗成音明发不寐涕泗沾襟 
　　东冈月出照我北林关山阻修江湖迥深云鸿孤往过我檐阴持此远慕托寄好音迅飞不息伤哉我心 

　　○腊月四日六章二章章十句二章章八句一章章十四句一章章十二句 

　　岁聿其暮月届嘉平嘉平四日曰为余生元阴蔽野皓雪盈庭谡谡其风有室如冰翳忽不乐潸然涕零 
　　鱼亦有渊鸟亦有陵以游以泳载飞载鸣我来自东孑然其形岂无他人莫往莫迎 
　　父兮母兮罔极深恩嗟余行役倚闾倚门缅怀兄弟朝烟暮云妇叹于室子甫能言自我不见于今三年静言思之奋飞不前安得美酒烦襟涤蠲 
　　有客叩扉倒衣出迎左手提榼右手携罂入门再拜一举十觥十觥不辞用感君情对酒高歌君其我听 
　　人生几何鲜满百春儵如蜉蝣忽如飙尘既儵既忽终窭且贫况在天涯欢会岂频我思古人熊经鸟申其生也劳其死也均 
　　尔酒既旨我饮如鲸且饮且醉颓然欹倾不矩有死焉知有生生死两忘悲乐俱冥 

　　○立春闻雁 

　　伊兹春始余寒未融有雁哀鸣过我房栊岂避南暄眷此北风静言思之似罹罦罿惊弦既脱栖息靡踪提提鸒斯载西载东维鹊有巢亦以御冬凡鸟有托尔独孤穷我闻其声翘首长空瞻望弗及忧心有冲 

　　○高堂三章章八句 

　　建彼高堂爰求豫章干霄踞地为栋为梁为榱为楹众材斯张秩秩其臧大厦辉煌 
　　崇阶峻宇碧瓦朱甍其正其冥乃寝乃兴以延似续以燕嘉朋钟鼓既设鬼神其宁 
　　厥基既固厥貌复恢哙哙哕哕不崩不摧反是弗思或倾或颓既倾既颓追也可回 

　　○李征君虚斋九十初度四章章八句 

　　鹤鸣于天鱼跃于藻有美一人冰雪在抱缟衣茹藘于尘之表我欲觏之蒹葭缥缈 
　　南山在宇源泉在户税驾东郊遵彼畎亩课我农人欣觇禾黍非力不食安兹乐土 
　　衡门之下有书有琴爰居爰处载鼓载吟天地其庐万类其襟山高出云庶几遐心 
　　优游泉石九十其年云诡波谲变历万千唯兹高蹈德音不迁既寿且康以笃后贤 

　　○山东朱中丞同年母程太君八十四寿 

　　麟游盛世凤哕高冈造物所锺邦家之光岂无其自源远流长我公秉钺惠厥海疆遡德唯旧实由义方稽古贤媛孟母共姜伊我太君懿轨同芳秀毓名阀性秉和良兰馨蕙馥冬月秋霜嫔我太翁琴调瑟张陈椒谢絮敛藻韬光同善相勖同患相将孝严寝膳勤戒翱翔偕隐泉石追踪孟梁诞生夔契梦叶嘉祥盐梅舟楫辅我陶唐八旬有四既寿且康芝兰竞发绕膝琳琅欣兹春茂嘏祝遐昌纶诰自天恩覃华堂钦承莱舞锡福未央兴言述德歌以侑觞 

　　○安化寺刻竹诗八章章四句 

　　苔光莹莹云影皑皑高窗雨过落花飞来 

　　二 

　　雨霁云沈天光侵户趺坐观空游心太古 

　　三 

　　熏风书炎飘萧疏雨日之夕矣差池月宇 

　　四 

　　清风荡扬飒然襟开白云不去幽鸟时来 

　　五 

　　闇闇孤丛落落禅宇载阴载晴唯我与汝 

　　六 

　　浓露零兮林枯山老时兮奈何青苍独保 

　　七 

　　高节嶙峋葆汝天兮霜风凛冽吹汝寒兮 

　　八 

　　尔心虚兮德不尔孤尔节坚兮时宁尔渝 

　　◆骚体◆ 

　　人禽歌四章 
　　拟曾晳莫春唱答歌六章 
　　岁暮歌三章 

　　○人禽歌四章 

　　天地絪缊兮一气孔蒸肖厥形兮绳绳为龟麟兮为鸮鹰随大化兮生成 
　　龙飞潜兮咸知其灵人变化兮孰如其能为鸮为鸾兮此情龙之灵兮其形 
　　天局形兮心我操奴于物兮徒劳居有室兮禽有巢补葺缺兮风飘飖 
　　气备万物兮称人豪地并厚兮天争高随波流兮断苹飘少壮几时兮岁月其慆 

　　○拟曾晳莫春唱答歌六章 

　　风和煦兮水容与偕童冠兮行蘧蘧万物得所兮吾亦乐吾初 
　　春风融融兮沂水洋洋高天厚地兮供我相羊何思何虑兮与时偕行 
　　物无心而成化兮觉天地之无私纷欣欣而茂育兮身亦游于化机人害匪徒兮地害匪宜 
　　冠兮童兮浴且风兮夫何求兮与天游兮 
　　羣适其时兮余将奚待唐虞事业兮于焉斯在 
　　望衡门兮日熹微随杖履兮归来琴瑟在御兮且鼓且嬉世莫我知兮将上质乎皇羲 

　　○岁暮歌三章 

　　若有人兮在山椒衣云锦兮佩琼瑶持芳芬兮犹豫将谁赠兮心烦劳太息兮遐睇路漫漫兮山嶕峣 
　　若有人兮在山阴葛藟累兮石崎嵚阴阳摧兮岁暮风萧萧兮猿狖吟皋兰萎兮不馥谁余慕兮深林 
　　若有人兮在山麓飘风发兮陨草木陟椒邱兮不返高余冠兮被初服庸愚乐兮贤心悲不我知兮谁告 

　　庆芝堂诗集卷一 

　　●庆芝堂诗集卷二 

　　沈阳戴亨通干撰 

　　乐府 

　　◆乐府◆ 

　　圣人出 
　　君子行 
　　芳树 
　　临高台 
　　东门行 
　　远游篇 
　　战城南 
　　长城歌 
　　饮马长城窟 
　　陌上桑 
　　君马黄 
　　箜篌引 
　　古别离 
　　车遥遥 
　　野田黄雀行 
　　陇头歌 
　　陇头水 
　　钓竿 
　　行路难 
　　关山月 
　　门有车马客 
　　薤露 
　　蒿里 
　　莫打乌 
　　妾薄命 
　　爱妾换马 
　　登高邱而望远海 

　　○圣人出 

　　圣人出泰阶平麟凤来川岳灵万汇昌百谷登雨旸时四海宁朝廷肃牧守明蛮夷宾服稽首殿庭刑罚省赋役轻井里亲睦如弟兄上有政下有情庶政熙众情倾风俗美治功成 

　　○君子行 【 简同学】 

　　有玉者错有刀者砻不错不砻谁贳为功 【 一解】 田甫田莠乔乔思远人心忉忉 【 二解】 逐情欲入禽门猎道义躏圣藩 【 二解】 贿玷精乏易计境能移实自弃 【 四解】 倚孔门弹卫章衣未成转为裳 【 五解】 弗捐弗壹弗钻弗出一矢两禽左右俱失 【 六解】 弸其中彪其外能则荣否则败 【 七解】 铸金铸人孰贱孰尊宏深肃括可以褆身 【 八解】 

　　○芳树 

　　桃李不言下自成蹊中有芳树众木生疑疑尔花不当春叶不因时轮囷古干背绳尺安知尔抱中心奇芳树之芳众木之防芳树不芳芳树之常 

　　○临高台 

　　临高台豁双目心多忧悲还续云敛长空雪销谷海不扬波山升朝旭仰穹苍俯众族喙息跂行芸生并育有鹤苦饥孤飞野宿天风四吹哀鸣若哭 

　　○东门行 【 庚午年贫甚友人劝其远出作此答之】 

　　出东门慨以叹年如矢去不还壮盛已过出入无欢白日昭昭不照游子颜雪霜凄怆漫荒原鸟无翼河无船甘随草木俯首凋残嗷嗷八口号寒饥赁春作苦精力衰颓纵有所获难餔糜思远出竞刀锥天黯惨日西垂儿女罗列跪奉一巵欲饮未饮心酸悲平明就道妻子牵衣啼悯我老问我将何之山有豺虎水有蛟螭征途况瘁骨肉违安危莫测魂梦惊疑男儿结志山不移邪赢秽窦圣所非遵古道以寻路将安往而不迷停旅橐解征衣从今以后无复别离生相慰死相依 

　　○远游篇 【 为门人李怀白作】 

　　天路高不可步河水深不可渡陇首飞云变朝暮冬采薇日苦饥被败絮难为衣风雨飘飖室将颓茫无策告母将远之母谓儿懦儿去当告谁儿谓母老母当自保持莫我儿长苦思强欲无悲悲不自知愁颜憯憯清泪漓漓呼兄嫂与妻同至母前且嘱且辞欲语未及发气结声惨凄怀中黄口小儿闻父去仓皇释乳握手牵衣举家哀哀号泣刺骨煎脾知君此时难别离出郭门路多歧行迟迟中心悲道逢坎险车怠马罢山鬼夹路猛虎纵横来我肉瘦虎腹饥山鬼迷人忽笑忽啼仰天叹发浩歌拯我者少噉我者多茕茕孤客将奈何乱曰思故乡书断绝念慈帏心碎裂清漏沉沉泪成血 
