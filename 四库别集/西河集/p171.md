<!-- { "loadSidebar": true } -->
　　皇上宵旰不暇臣何敢以犬马余生为自便之计今四方渐次平定
　　皇上盛徳大业与日俱新而臣以衰朽之躯溷玷朝右此臣所梦寐不宁者也且
　　皇上曽许臣七十乃休息壤在彼不许
　　七十一嵗己未防试主考得马敎思等一百五十人时两广平
　　朝廷征天下文学之士仿古制科例名博学鸿儒先后诣
　　阙
　　御试赐酒馔优礼选取五十人皆授以翰林官余髙年者间授中书职衔遣回籍辟门之典于此为最但是时
　　上亲阅巻讫糊名付阁下覆阅先生审慎甲乙所取尽名士一时伏先生冰鉴是年五月先生婴热疾乞疏益切
　　上遣翰林满学士喇萨里就家问病且传
　　谕调理稍痊即出供职不必求去及小愈先生复入阁面奏请乞
　　上亲留先生仍遣还宅调理俟强健入阁
　　七十二嵗庚申四川平
　　七十三嵗辛酉云南平先生复求去
　　上曰朕知卿年髙顾
　　朝有老臣不綦重耶因以其疏还先生不许
　　七十四嵗壬戌元夕前一日
　　上赐宴大臣及词臣讲官以上于
　　乾清宫许羣臣至
　　御座傍观鳌山灯
　　上亲赐先生巨觥命釂先生不能饮遂大醉及
　　先生捧觞稽首登台献觞旋下台复稽首釂
　　上止先生曰汝老矣登降不便即在此釂可也及出上命二内侍扶掖又传令先生家人辈用心扶侍到家是日
　　上命赋柏梁体诗
　　上首唱云丽日和风被万方羣臣各续成之既而上东出阙祭告
　　诸陵先生日入阁不敢怠暨
　　上归先生复上疏请奉
　　防卿辅弼重臣端敏练达简任机务效力有年勤劳素着倚毗方殷览奏以年迈请休情词恳切准其原官致仕驰驿回籍遣官防送以示眷懐及先生谢
　　恩
　　上赐饭复传
　　防云卿自今后无有职掌可常至
　　台一看越数日先生至
　　台
　　上令人引至
　　上所御阁东小阁内
　　赐饭讫
　　命先生遍游
　　西苑遣内侍二人扶先生登舟厯诸亭台及曲槛回廊岩壑之胜内有
　　御书曲涧浮花四大字迤逦登陟至浮杯亭
　　上遣侍臣携酒菓随先生令每至一处坐饮三爵力倦且稍憩勿遽出游毕告归即以酒菓送至家先生遂有微臣去国恋
　　主一疏内列五事一曰
　　皇上不宜费财二曰
　　皇上不宜远出三曰
　　皇上勿轻遣官四曰台湾不宜轻剿五曰闗税盐课不宜増额
　　上嘉纳之
　　上遣翰林院掌院学士牛钮陈廷敬侍卫二格到宅颁赐御制诗文一轴内云内阁大学士冯溥赞襄密勿着有劳勚乃以髙年数请归老念深箕颍顿谢簪绂怅别之心聊书四韵　环海销兵日元臣乐志年草堂开绿野别墅筑平泉望切岩廊重人思霖雨贤青门归路远逸兴豁云天康熙二十一年八月廿六日
　　御笔又印章一方上勒适志东山四字又墨刻升平嘉宴诗一册次日辞谢
　　上遣中书舍人罗映台防送到家京朝官数百人同饯之彰义门外祖帐相望十余里京城小民有牵车泣下者时值
　　太宗文皇帝实录告成
　　赐银币鞍马加太子太傅一时荣之
　　七十五嵗癸亥先生家居

　　西河集巻一百十五
　　钦定四库全书
　　西河集巻一百十六
　　翰林院检讨毛竒龄撰
　　记事
　　李女宗守志记事
　　予修明史曽载女子未嫁守志者一人为髙皇帝朝监察御史蒋文旭妻孟氏暨僦杭州适遘隣人严氏女事而为之状余所闻虽多不敢载以为其事难然实未尝中礼也李庚星者予门都讲生也尝问曰孙鑛曰之柏舟共姜未婚而守志信与曰未有也共伯武公之兄也卫武四十始为君然犹待父僖之死国人杀共伯于隧而后武公得继立则共伯岂少者与而未婚与然则何以称两髦曰子信以为两髦者童子之饰乎童子饰鬌鬌者角发也及长而后代以髦髦者结鬌以为饰者也故男子娶妇共事父母则拂髦而冠緌缨必父母没而后脱之礼亲没不髦是也谁谓髦者童饰也曰若然则父母为子女成嫁娶既纳币且告吉矣而不幸而婿父母死或女父母死则男可改娶女可改嫁与曰恶焉得此不仁不智无礼无义之言乎父没观行以父母所成之嫁娶而一死而遂背之不仁婿父母不并死也一死一改娶已不胜娶而苟其所聘之女氏皆有父母则凡其所聘者皆非其所得娶者也男终身改娶女终身改嫁凡为此言与闻此言而信之而述之者皆谓之不智且此何礼何义而可为之曰归有光曰未婚而守志非礼也古父母死即改嫁不待婿死也曽子问曰婚礼既纳币有吉日矣婿之父母死则如之何孔子曰婿已葬婿之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也婿免丧女之父母使人请婿弗取而后嫁之礼也女之父母死亦如之若此者何也曰此所谓不善读经者也经之言此以为此告吉而遭丧之变礼也使遭丧而未告吉则免丧之后诣女氏而请吉期何必致命而无如其已告也已告则女待嫁矣女待嫁则必于既葬之后致命不娶而后女氏弗敢嫁谓不敢来嫁也盖愆吉也既免丧可即吉矣然女氏临嫁又必请婿且勿娶及来娶而后嫁之谓不忍即吉也盖承丧也此则告吉遭丧议礼之尽美善者而康成偶不能注而孔氏之疏之者又误以娶之为别娶此经遂不明矣夫此经尚不明而可以之证他经乎于是两问各不决怏怏而退当是时生意盖有在而未敢间也既而三衢王防者以江山陈氏未嫁而守志请题其册予谢之曰非礼也而李生蹴然避席而请曰生家于礼者也王祖太仆公着礼乐疏而王父工部公述之见者不以为非礼不幸家亦有此事而疑与礼悖然既已如此且其事颇可悯父尝咨嗟焉不敢告人今十五年矣诚不知于礼在何等曰试言之曰李婃者女兄也仁和人父勉庵茂才以贫故授生徒外舍有友张斌客武昌使其子仕华来学十三能文与婃同年生父每思妻之未言也康熙十五年相传有诏选良家女民间争嫁娶州师里长窥于门父患之谋之母张母惧甲媪者司判者也导于士华家而酌以婚士华母蒋喜甚出意外遂以轝轿来拟假行配以待之婃过士华家行见姑礼且与姑同卧起如是五日姑爱之甚拟留婃不得泣而送之返既而其舅还家婃往拜舅又返又既而姑念婃病婃再往姑留之越数日泣返婃恻然告母曰姑妇尚有日而姑每见儿必泣得非不祥耶其明年姑大病病中念婃不可已曰安在安在其家复来迎曰请一相诀婃闻之急往未到门而姑死遂留之视含敛视殡服丧服返当是时其舅尚在客而士华仍留学外舍未去也越二年而士华病病数月死死时年十八举家傽徨婃初请视敛不许既而请易服父踟蹰间初阻之然而义不可絶且此终身事将谋之一旦未易定以询亲串亲串曰此未成妇也礼重成妇不成妇则不告祖不拜舅姑不见兄弟姊妹死则絶之何服之有或曰服亦何不可特不宜终服耳礼娶女有吉日而女死则婿必齐衰而吊葬而后除服夫必齐衰而吊者不忍絶也葬而即除者谓可以絶也言未既婃脱色衣出跪且泣曰吾不谙礼不知宜何如特念死姑遇我厚痌于心此生不能忘且吾李氏女也无故而入人之家拜其母并服其母丧而犹谓非其妇何忍言惟父母哀怜之父曰然礼在家称女在途称妇吾岂不知往彼已称妇独不曰此名也非实乎且百年甚遥而儿以抢卒决之保无悔耶曰百年时也决之抢卒者志也吾志决矣祗念生女当外成儿以不祥之躯累父母终身苐惧取憎又何敢悔自今以后愿住父母房一间且食父母食不足以十指补之如是止耳言讫父母哭家人皆哭一若与之诀者防其舅奔归婃丧服出见舅嚎咷躅两足曰吾不忍死儿后复见有此且嚎且走去武昌不返婃乃辟一室立姑主及士华主歳时祀之予闻言大惊曰贤哉此礼也非未嫁守志者也吾将明此经以正俗礼而不谓婃以躬行之谁谓闺中无知礼者迄于今又七年矣康熙四十一年婃年四十予乃遂言曰此古今言礼一要防也今人言婚礼必以夫妇同寝处为断名为成妇礼盖误以子妇为夫妇也不成妇者不庙见妇车至即牵妇而入于房御衽请趾不祖而配不奠币而男女交受不告之父母而婿为主人三饭三酳以生伦大礼而等之野合而礼亡矣古礼即不然当妇至时必以妇见庙见为断名为成妇礼谓成子妇礼也假舅姑而生耶则质明妇见以枣栗腵脩拜舅姑于堂舅姑而亡耶则三月庙见以扱地奠菜之礼拜舅姑于庙夫然后谓之成妇苟未妇见未庙见而不幸妇死则虽至日已合巹三月已致女夫妇寝处非一日而仍非我妇不立主不祔庙归葬于女氏之党其不重夫妇而重子妇如此今婃拜姑复拜舅行妇见礼而姑且念妇以迄濒死则正其成妇而不可絶者所阙者独夫妇一寝处耳贾服礼注异义曰礼妇至不成婚三月而配故春秋讥先配后祖为非礼而熊氏论礼谓妇至三月然后共寝处故春秋三月始致女则假使此三月中而婿死可谓不成婚而当改嫁乎是此之守志祗比之三月中之妇而谓其未嫁而守志不可也谓其不成妇而不当守志尤不可也夫妇见则其妇也既妇见而成妇虽未婚亦其妇也此礼也吾故备论之以正夫世之妄言礼而悖于经者或曰礼女嫁称字今无字何也曰此所以尚为女也虽然婃者女宗也昔者鲍氏妻以善于养姑而称为女宗今婃行实过之而名适与合天字之矣因题曰李女宗云
　　家孝子记事
　　孝子名周尹予族分浙东西而浙西名族以江山遂安为最孝子遂安族而居于泮塘曽祖肖环公万厯壬辰进士官吏部有名而从兄会侯顺治戊戌进士则与予同举制科予尝弟视之会侯每言孝子事属予为记未应也既而同馆官方君若韩复以其事征诗文及予予因按其实顺治十二年婺源山贼大起焚掠四出随地结行砦而荐居不常每簒人家男女以要质赎多者千金少亦数百金名为助饷否则杀之解肢体挂树间孝子父尔久谓泮塘不可居谋匿山僻使孝子涉帑而已居守寇至缚尔久去孝予闻变藏母妇妇翁家而只身走山砦号哭叩首砦门乞释父曰徒手耶出其父将杀之孝子踉跄返谋之妇翁王君介明得百金捧之往曰是区区而思以助义饷大难收其金驱之孝子乃变产且悉变帑中所有又得二百金捧往而贼已移砦号哭走蒺藜到砦跪砦门求释复不足然则请见父而返曰足即行耳何见为孝子已出山中途闻官兵将至大惊念贼暴官兵至必杀质以行即不然火炎昆冈玉与石亦安可辨也哭曰然则吾父死矣急返绐寇曰吾年幼力至此竭矣吾父出尚可得百金盍质吾于此而贳父归饷可全也贼曰诺遂留絷孝子而返其父官兵至寇大杀掠去而孝子不归不知其死于兵死于贼也今若干年矣康熙二十七年孝子所遗子名超伦举于乡与予兄子远公同上公车门重语其事且乞记于此孝子死时年二十二距此三十二年或曰孝子妇王氏其节亦不可及焉
　　重装何孝子三世画像记事
