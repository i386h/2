<!-- { "loadSidebar": true } -->
　　礼记曰：「燔柴於太坛，祭天也；瘗埋於大折，祭地也。」兆於南郊，所以定天位也。祭地於大折，在北郊，就阴位也。郊处各在圣王所都之南北。《书》曰：「越三日丁巳，用牲於郊，牛二。」周公加牲，告徙新邑，定郊礼於雒。明王圣主，事天明，事地察。天地明察，神明章矣。天地以王者为主，故圣王制祭天地之礼必於国郊。长安，圣主之居，皇天所观视也。甘泉、河东之祠非神灵所飨，宜徙就正阳大阴之处。违俗复古，循圣制，定天位，如礼便。（《汉书·郊祀志》下：成帝即位，丞相匡衡、御史大夫张谭奏言，南北郊宜可徙置长安，愿与群臣议定。右将军王商、博士师丹、议郎翟方进等五十人以为云云。）
　　◎史丹
　　丹字君仲，鲁国人，戾太子史良娣之兄孙。宣帝时为太子中庶子。元帝时拜驸马都尉侍中。成帝即位，擢长乐卫尉，迁右将军，赐爵关内侯，给事中，徙左将军光禄大夫。鸿嘉初封武阳侯。永始四年卒，谥曰顷侯。
　　◇奏劾王商
　　商位三公，爵列侯，亲受诏策为天下师，不遵法度以翼国家，而回辟下媚以进其私，执左道以乱政，为臣不忠，罔上不道，《甫刑》之辟，皆为上戮，罪名明白。臣请诏谒者召商诣若卢诏狱。（《汉书·王商传》：张匡上书，愿对近臣陈日蚀咎，下朝者左将军丹等问。匡对，於是左将军丹等奏。）
　　◎王章
　　章字仲卿，泰山钜平人。宣帝时为谏大夫。元帝初擢为左曹中郎将，以忤石显髡免。成帝即位，征为谏大夫，迁司隶校尉，选为京兆尹，为王凤所陷，弃市。
　　◇上封事召见对言王凤不可任用
　　天道聪明，佑善而灾恶，以瑞异为符效。今陛下以未有继嗣，引近定陶王，所以承宗庙，重社稷，上顺天心，下安百姓。此正义善事，当有祥瑞，何故致灾异？灾异之发，为大臣颛政者也。今闻大将军猥归日蚀之咎於定陶王，建遣之国，苟欲使天子孤立於上，颛擅朝事以便其私，非忠臣也。且日蚀，阴侵阳臣颛君之咎，今政事大小皆自凤出，天子曾不一举手，凤不内省责，反归咎善人，推远定陶王。且凤诬罔不忠，非一事也。前丞相乐昌侯商本以先帝外属，内行笃，有威重，位历将相，国家柱石臣也，其人守正，不肯诎节随凤委曲，卒用闺门之事为凤所罢，身以忧死，众庶愍之。又凤知其小妇弟张美人已尝适人，於礼不宜配御至尊，托以为宜子，内之后宫，苟以私其妻弟。闻张美人未尝任身就馆也。且羌胡尚杀首子以荡肠正世，况於天子而近已出之女也！此三者皆大事，陛下所自见，足以知其馀，及它所不见者。凤不可令久典事，宜退使就第，选忠贤以代之。（《汉书·元后传》：章奏封事，言日蚀之咎。天子召见章，延问以事，章对。）
　　◇奏封事荐冯野王。
　　中山孝王舅琅邪太守冯野王，先帝时历二卿，忠信质直，知谋有馀。野王以王舅出，以贤复入，明圣主乐进贤也。（《汉书·元后传》：自凤之白罢商后遣定陶王也，上不能平，及闻章言，感寤，谓章曰：「君试为朕求可以自辅者。」於是章奏封事荐。案萧育荐冯野王封事，未三语与此同。）
　　◎王禁
　　禁字稚君，魏郡元城人。少为延尉史。元帝即位，以皇后父封阳平侯，位特进。永光二年卒，谥曰顷侯。
　　◇杨兴贾捐之狱议
　　兴、捐之怀诈伪，以上语相风，更相荐誉，欲得大位，漏泄省中语，罔上不道。《书》曰：「谗说殄行，震惊朕师。」《王制》：「顺非而泽，不听而诛。」请论如法。（《汉书·贾捐之传》）
　　◎王凤
　　凤字孝卿，禁长子，元王皇后同母弟。永光中嗣爵阳平侯。建昭中为卫尉侍中。成帝即位，为大司马大将军领尚书事，阳朔三年卒，谥曰敬成侯。
　　◇因灾异上书辞谢
　　陛下即位，思慕谅暗，故诏臣凤典领尚书事，上无以明圣德，下无以益政治。今有星天地赤黄之异，咎在臣凤，当伏显戮，以谢天下。今谅暗已毕，大义皆举，宜躬亲万机，以承天心。（《汉书·元后传》：成帝以凤为大司马大将军领尚书事，又封崇、谭等。其夏黄雾四塞终日，杨兴等皆以为太后诸弟无功为侯，故天为见异。凤於是惧，上书辞谢，因乞骸骨辞职。）
　　◇因日蚀上言宜遣定陶王之国
　　日蚀阴盛之象，为非常异。定陶王虽亲，於礼当奉藩在国。今留侍京师，诡正非常，故天见戒。宜遣王之国。（《汉书·元后传》：会日蚀，凤因言。）
　　◇上疏乞骸骨
　　臣材驽愚赣，得以外属兄弟七人封为列侯，宗族蒙恩，赏赐无量。辅政出入七年，国家委任臣凤，所言辄听，荐士常用。无一功善，阴阳不调，灾异数见，咎在臣凤奉职无状，此臣一当退也。《五经》传记，师所诵说，咸以日蚀之咎在於大臣非其人，《易》曰：「折其右肱」，此臣二当退也。河平以来，臣久病连年，数出在外，旷职素餐，此臣三当退也。陛下以皇太后故不忍诛废，臣犹自知当远流放，又重自念，兄弟宗族所蒙不测，当杀身靡骨死辇毂下，不当以无益之故有离寝门之心。诚岁馀以来，所苦加侵，日月益甚，不胜大愿，愿乞骸骨，归自治养，冀赖陛下神灵，未埋发齿，期月之间，幸得瘳愈，复望帷幄。不然，必沟壑。臣以非材见私，天下知臣受恩深也；以病得全骸骨归，天下知臣被恩见哀，重巍巍也。进退於国为厚，万无纤介之议。唯陛下哀怜！（《汉书·元后传》：京兆尹王章每召见，辄辟左右。时太后从子侍中音独侧听，具知章言以语凤。凤闻之，称病，出就第，上疏乞骸骨，谢上。）
　　◇东平王求子史对
　　臣闻诸侯朝聘，考文章，正法度，非礼不言。今东平王幸得来朝，不思制节谨度，以防危失，而求诸书，非朝聘之义也。诸子书或反经术，非圣人，或明鬼神，信物怪；《太史公书》有战国从横权谲之谋，汉兴之初谋臣奇策，天官灾异，地形厄塞；皆不宜在诸侯王。不可予。不许之辞，宜曰：《五经》圣人所制，万事靡不毕载。王审乐道，傅相皆儒者，旦夕讲诵，足以正身虞意。夫小辩破义，小道不通，致远恐泥，皆不足以留意。诸益於经术者，不爱於王。（《汉书·宣元六王传》：东平王来朝，上疏求诸子及《太史公书》。上以问大将军王凤，对云云。对奏，天子如凤言，遂不与。）
　　◇荐辛庆忌
　　庆忌前在两郡著功迹，徵入，历位朝廷，莫不信乡。质行正直，仁勇得众心。通於兵事，明略威重，任国柱石。父破羌将军武贤显名前世，有威西夷。臣凤不宜久处庆忌之右。（《汉书·辛庆忌传》：庆忌左迁酒泉太守，岁馀大将军王凤荐云云。乃复征为光禄大夫执金吾。）
　　◎王立
　　立字子叔，凤第六弟，成帝初赐爵关内侯。河平中封红阳侯，位特进，领城门兵。绥和初坐淳於长事遣就国。哀帝即位，征还京师。平帝初复遣就国。元始三年，莽遣使迫令自杀，谥曰荒侯。
　　◇上封事为淳於长求留
　　陛下既托文以皇太后故，诚不可更有它计。（《汉书·翟方进传》：有司奏请遣淳於长就国，长以金钱与立，立上封事，为长求留。）
　　◇与杜业书
　　诚哀老姊垂白，随无状子出关，愿勿复用前事相侵。（《汉书·杜钦传》：钦业为函谷关都尉，会定陵侯淳於长有罪，当就国，长舅红阳侯立与业书。）
　　◎王仁
　　仁，凤第三弟谭之子，为谏大夫。永始初嗣父爵平阿侯，以刚直为莽所惮。平帝初遣就国。元始三年，遣使迫令自杀，谥曰剌侯。
　　◇谏立赵皇后疏
　　臣闻立后妃者，王教之大端，三纲之本理，治道所由废兴也，社稷所以存亡也。故夏之兴也以涂山，亡也以妹嬉。殷之兴也以有，亡也以妲己。周之兴也以文母，亡也以褒姒。夫三代安危，后主所观，是以圣王必审举措，察操行，以计胜色者昌，以色胜计者亡。无盐宿瘤，天下之丑女也，齐二君以计胜色，立为后，皆以折冲安国。今许后以罪废，遂事已往，於是欲立后妃，宜得殊异於前。上当奉宗庙，下令万民有所法则。河鲂河鲤，齐姜宋子，诗人所高，万乘之主，当持久长，非一切毕决目前者。骊姬乱晋，吴姬危赵，夫媵妾非天下之母，为玩弄可也。昔姜后崇礼，宣王中兴；樊姬正言，楚庄成霸，愿留思察小臣眷眷之心。（荀悦《汉纪》二十六：永始元年六月，立皇后赵氏，先是谏议大夫王仁上疏言，上不听。案此疏班书未载。）
　　◎王闳
　　闳，仁第三弟。哀帝初为中常侍，进侍中。莽篡位，出为东郡太守，加卒正大夫。莽败去官，更始帝以为琅邪太守。
　　◇上书谏尊宠董贤
　　臣闻王者立三公、法三光，立九卿以法天，明君臣之义，当得贤人。《易》曰：「鼎折足，覆公饣束」，喻三公非其人也。《书》曰：「元首明哉，股肱良哉，以法天地。」昔孝文皇帝幸邓通，不过中大夫。孝武皇帝幸韩嫣，赏赐而已，皆不在大位。公孙弘以布被修德，擢备宰相，巧言令色，君子不贵。昔成汤拔伊尹於鼎俎，文王招吕尚於钓滨，武丁显傅说於版筑，桓公举宁戚於击角，皆以立霸王之功，腾茂绩於无穷。岂以利耳悦目为得意哉！今大司马卫将军高安侯董贤，累世无功於汉朝，又无肺腑之连，复无名迹高行以矫世，升擢数年，列备鼎足，典卫禁兵，主历天文，无功封爵，父子兄弟，横蒙拔擢。赏赐空竭帑藏，万物喧哗，偶言道路，诚不当天心也，昔褒神元变为化为人，实生褒姒，乱周国。恐陛下有过失之讥，贤有小人不识进退之祸，非所以见卓尔垂法后世。陛下采刍荛，贤负薪，冀有益於毫厘。（荀悦《汉纪》二十九：元寿元年，侍中王闳上书谏，不从。案：此书班书未载，《御览》七百十六引《汉名臣奏》云云，王莽斥出王闳。太后怜之，闳伏泣失声，太后亲自以手巾拭闳泣，亦班书所未载。范书为王闳立传，亦简略不详。）
　　◎王音
　　音，禁弟长乐卫尉弘之子。初为侍中中郎将，河平中迁太仆，阳朔中拜御史大夫，代王凤为大司马车骑将军，封安阳侯。永始二年卒，谥曰敬侯。
　　◇因雉鸲上言
