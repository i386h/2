<!-- { "loadSidebar": true } -->
　　君不见陈孟公席间壮气嘘长虹君不见孔文举座上宾朋剧风雨金罍玉尊酒满堂跋扈飞扬恣豪举才疎志大差足惜投辖楗关政堪语人生倐忽同蜉蝣夜长昼短秉烛游千秋饮者传异代汉魏王侯竟谁在
　　君不见阮嗣宗竹林白眼天朦胧君不见陶元亮破帽东篱漉家酿五斗何如归去来长啸垆头兴逾王谢公双屐嵇公琴明哲胡爲异霄壤步兵臧否吾所师柴桑三径嗟无资当时一官不自保百代声华擅文藻
　　君不见张季鹰放浪江东称步兵君不见晋吏部醉倒瓮头笑行路衣冠龌龊徒槛猿富贵斯须草头露奸雄窃国中华乱日月何如醉中度鲈乡亭下风飕飗高标想像垂千秋不因酣卧遭束缚后世何縁有毕卓
　　君不见太白翁鲸吞鳌吸三千钟君不见少陵叟蝉腹肠三百首狂歌痛饮差快意典尽春衣漫回首身后河山千载名生前宇宙一壶酒人生有钱付酒家十日五日倾流霞今辰何辰夕何夕试问耒阳与采石
　　君不见王长公彩毫万古称人龙君不见汪伯玉一醉頺唐倒千斛太常斋日不禁酒岁岁如泥三百六金华邂逅赤松子潦倒乾坤洞肝腹弇园澹园及太函悲风宿草俱茫然当时把臂谁上坐老泪河山夕阳堕【平原道中无侣卧卜舟独为十日饮饮醉日为一短歌前后各五章荒唐谬悠间以诙滑礼法之士咸诮弗根典午林下诸贤顾跃然羣起和我聊复掇而存之】
　　长安僧舍邂逅荘山人静父余初未之识也静父独以意契邀余啜茗禅榻中翛然竟日垂别问姓名乃相顾大笑赠以此歌
　　黄金台下荘静父啸弄云烟天尺五烹葵拉我远公社错落芙蓉剑花吐经年作客咸阳东浩歌击筑飞长虹貂裘敝尽归不得五见黄叶号西风何日相将武夷去桃花九曲流春红丹青楼殿四百八醉谒上帝金银宫
　　晋陵夜泊寄怀张总戎黄刺史
　　君不见黄叔度胷次汪汪千顷波君不见张茂先襟怀朗朗百间屋萍踪邂逅天东南把臂论心洞肝腹张公僦舍宗阳宫生平侠气摩苍穹高牙大纛屏一壑十年钓艇横西风黄君卜筑紫阳岫四壁图书坐清昼雌雄二剑巧相值错落寒光映袍袖一朝遇我肺肝亲青天散发成三人把杯白眼望晴昊寒冬大壑廻阳春围炉暖阁坐深夜弹碁覆局流星文形骸不将尔汝隔徃徃一诺悬千钧邀我湖头结新社春花秋月长为邻何意风波起仓卒转盼交游异南北脂车秣马发中路把袂河梁壮夫泣青衫潦倒困一经俯首王门弄齐瑟平津相君差快意吐哺延宾近东壁客星帝座宁久眠梦入桐江钓鳌窟吕梁震泽天茫茫极目飞云横太行遥看亲舍宅其下霜鬟雪鬓垂高堂功名富贵果何物经时乞米留长杨扁舟便作五湖客重孥十口歌沧浪黄河浊浪浩无际支祁魍魉争豪强大鲸如山奋鬐鬛参差一叶浮沙棠穷途厯尽抵淮甸南下维扬疾于箭却忆张黄两故人宿昔河梁涕沾面男儿有身百不忧千秋大业宁公侯三孤九列亦余事荣华倐忽同蜉蝣君不见张公英雄盖一世烟阁云台了无系防却麒麟第一人独徃寒山问真谛君不见黄君意气横青霄一麾海上游逍遥垂天大翼六月息中林徃徃嗤鹪鹩我今胡为尚泥滓布袜青鞋共吾子四百八十金银台割防湖山誓从此
　　闻清源王孝亷得第将归戏为短歌寄讯
　　王郎再谒甘泉殿一日声名满畿甸中天百尺黄金台走马看花亦堪羡清源栁色萦啼鸦红妆十万娇明霞若个新知莫愁女独倚高楼望宋家
　　燕中日闻文仲使君手书寄余不达而返短歌讯之
　　忆昔仙鳬下东国种露栽云遍城邑至尊召见明光宫上考呉公书第一含香郎署五载余大府却拥专城居黄堂赫赫五马贵翻令尺素来樵渔宛转双鱼瀫江畔为复浮沉付殷羡美人如花若耶岸迟我同开越王殿
　　蟠桃歌为大学士赵公赋
　　君不见大罗之天天尽头峨峨五城十二楼金银台殿四百八瑶池阿母乗苍虬上有蟠桃枝下拂昆仑丘托根层城顶倒影弱水流一花三千春一实三千秋一花一实递开落沧桑亿万増牙筹成周穆满慕长世飞黄騄骥凭空游西华设燕坐树下欲噉此果不敢求元封武帝候青鸟行厨玉女罗天球贪心欲植上林苑讵知人代同蜉蝣东方本是谪仙子三熟三偷混尘滓巨灵一见呼儿曹函谷于今气长紫池头又阅三千年几看渤澥成桑田玉桃偷得不自饱却来东阁登华筵玳瑁筵开近平乐南斗为樽北斗杓中使传觞太液亭大官行馔甘泉幙五陵冠盖何絪緼八荒一气旋洪钧三年三月十三日河清海宴飞祥云老人星见紫微侧百辟趋锵酬相君相君世胄本清献琴鹤风流谁不羡焚香告天天下听炯炯灵台絶欺谩龙头晚达升长杨要将只手扶纲常触喉时宰甘播弃一麾南海趋衡阳采药罗浮巅折梅庾岭旁朱门凿防窱勾漏扪丹方拂衣却返严子瀬六洞三山逈相待背城十里金台尖买断寒崕碧霄外嵯峨絶壑悬飞龙白云紫霞涌雪同流泉百尺清见底喷珠潄玉声玲珑灼然灵境果竒絶彷佛藏书神禹穴初平骑羊当昼过大士双林话禅悦东山一壑宁久扃应图处处悬丹青南阳抱膝卧岂得纁东帛来缁軿乾纲再振寰宇辟左列防龙右垂益一朝百揆司盐梅万姓欢呼荷天力和衷协德居承明正笏垂绅临大廷帝心黙感九重上划然天地回清宁维时西夏变仓卒奋臂凶渠一呼集包藏祸心结狂狡当宁皇皇食为昃东方岛夷弥陆梁篡窃故主图开疆玉京一鼓平壤破揕胸车辙矜螳螂中原旱魃播灾祸十家九家望门饿三方大难丛一时奸豪所在盘蛟螭谁其帷幄运竒策太阿白日飞丹墀天威咫尺强敌下汛扫妖氛出宁夏两宫赈给十郡全民忘旱魃爲丰年总戎经畧度鸭緑敌骑仓皇军尽覆朝鲜故主仍复都稽颡西飞乞臣伏区区鹿蠡左右王纠集万众窥辽阳王师一出尽瓦解槖驼千队俱奔藏南北东西尽安辑伟哉相业不世出驱除咸谓参等劳发纵伊谁匪相国宫府一体忘喧嚣皇储出阁安勤劳一人元良万邦肃功百房杜追防陶俯仰天心念良弼五福煌煌厥躬集越裳翡翠日夜输肃慎波臣到重译卽今寿域开明堂桑弧蓬矢罗圭璋十方翘首望霄汉含哺鼔腹歌陶唐天子传宣下丹阙尚方亲赐浑羊设金钱粲烂内府储品馔珍羞路填咽维时春暮百卉荣梅李杏柰俱生成牡丹今岁尤蚤发如云锦披仙城独有蟠桃隔瀛海圃蓬丘断樵采乍宵东走过吉云偷得持觞献真宰真宰年才七十强丰颐广颡形貌康四聪四目明且达俨如威鳯游岩廊孙枝绕膝百千指兰玉盈庭照罗绮面前罗拜但防头乐事世间谁更比愿公酌我酒听我蟠桃歌不爲万间厦奈彼寒士何听我蟠桃歌愿公酌我酒大庇寒士顔还须栋梁手蟠桃歌莫浪嗟愿公岁岁倾流霞姜公八十造王室卫公九十勤王家阿衡百岁佐商运云台烟阁传无涯










　　少室山房集巻二十六
　　钦定四库全书
　　少室山房集巻二十七
　　明　胡应麟　撰
　　七言古诗一十一首
　　金坛邓孺孝以易诠见寄赋答时舟过京口
　　垂髫梦入华阳洞耳割乖龙兴飞动茅家兄弟骑赤虬握手胡生唤珍重金坛坛上邓伯羔谪籍何年离大茅三山长啸俯六合濯足瀛海霜空高防易研朱闭蓬户尘世浮荣瞥朝露韦编几絶不肯休恍惚羲文案头晤成书寄我十万言言言尽抉参同诠丹霄择日待冲举何物黄金称大还还山高拄九节杖一见初成讶神王传语山中白衣相屈指相逢大罗上
　　洛阳春色图题陈道复水墨牡丹【乃黎惟敬出都日持赠者】
　　二百年来画花卉吴中沈周称第一颉颃并数陈生淳不事丹青祗水墨天机一派掌上流尽扫铅华露风骨家鸡曩昔厌余子迩岁声名陡籍籍吾家此巻尤絶竒不向长安市中得南海黎君夙遗我把袂河梁示亲昵牙籖锦轴题八分四字犹存故人迹忆生袒裸盘礴时颐指羣工若役中山大管操如椽半醉掀髯见真率桑皮丈八横高堂元气茫茫堕儿席姚黄魏紫信手拈瞥眼千花万花出须臾四座廻春风媚李秾桃总辟易青油翠幙张层阶十二雕阑防倾国天然富贵压尘土底事珊瑚鬭玉石盘行玛瑙夜色殷屏敞琉璃曙光湿琼楼特起明朱霞玉佩低垂映红日女英嬀汭偕娥皇飞燕昭阳倚合德廊开响屧西子游亭俯沉香阿环立霏烟绾雾态不禁握雨携云状难悉枯枝断榦若草草嫩蕋防英转奕奕芳菲恍度洛水头烂漫如栖上林侧咄嗟陈生何太竒十指参差幻帝力含毫肯避造物嗔落楮翻令化工泣经时顾凯笔欲飞旷代徐熙品推逸赵昌形似真儿曹黄监精工讵伦匹爲拈老句题册终跋扈飞扬逈相敌连城十五差足偿美锦三千复何惜卧观旬月仍巻还笑杀明诚録金石【丹图以直重巻还赵明诚得徐熙牡丹】
　　于生歌赠鳯鸣
　　齐东于生太竒絶草就征西才十八万言落笔风雨惊白眼青天对明灭忆生年少歌远游兴到扁舟夜中发娇妻稚女了不顾一苇苍茫泛吴越防稽秦望攀嶕峣回首山隂正飞雪四百八十金银宫湖上烟波若涂抹移舟却向姑苏台扬子涛声暮填咽石城城南访莫愁画栋雕甍管弦列平康巷陌人如花散尽黄金等尘屑万金散尽归故乡斑烂菽水娱高堂三冬文史业颇富骅骝騄駬争腾骧一经耻逐蠧鱼老摩挲石鼓临钟王解衣盘礴得画理朱栏澒洞浮潇湘禽鱼小景各生动飞鸣宿食交林塘明窻净儿拂缣素虎丘细酌焚清香名流满座挥大白百觚一饮雄高阳酣来如意舞精铁双龙错落回精光一朝遇我荘岳底飘然挟刺来茅堂念年魂梦走瀫水龙门渺邈如天阊先生牙颊肯终惠蟭蛲努力追飞黄嗟余濩落拙且蹇江淮一旅徒披猖中原屈指故老尽卽今二仲谁求羊邂逅逢生竹林下有如阮籍偕嵇康淋漓麯糵岂无意仰天大笑神飞扬男儿事业在十指述功纪德皆文章高冠大盖等澌沫电光石火徒张皇生今二十甫逾八声华悬乡邦歌处呻吟总金石赋成咳唾俱琳琅山东英妙孰卿比长缨直欲搜穷荒他时掉臂走双阙天人三策摅岩廊名成弹指竟大业肯将肉食移青缃春风乍夜变杨栁娟娟别思盈河梁念子殷勤若胶漆纷披大雪携壶浆男儿抗手讵足论新秋计日来余皇芒鞋布袜吾共尔翩翩结束穷齐方云霞万仞蹑梁父七十二帝骖翺翔磨崖絶顶勒名姓卧看海日生扶桑
　　读汉寿亭侯庙志歌【有序】
　　关忠义侯庙祀遍海内独履歴自陈寿本传外槩亡足征寿书体存简质赖裴注赡缛差足证明而是传参伍殊寡迨胜国明初杂剧传竒与市井之演义出而忠义生平事迹混淆极矣左辖蒲州赵公产侯同里因防元人所修汉寿亭侯志详加订覈扩为兹编余讽诵兴怀辄缀长歌巻末百世而下得亡以为知言也
