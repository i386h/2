<!-- { "loadSidebar": true } -->
　　昔周公制礼作乐用昭王治纪载条述于是有书今之周礼是也六经之遭秦火斯亦与焉煨烬既余散逸漫漶莫可寻理汉河间献王得之乃阙冬官一篇千金弗购刘歆氏校中秘以考工记补冬官之阙及元而临川吴澄谓冬官特淆错司徒中他四官中未尝亡也牵合附防出而足之自大司空小司空至司稼五十三官皆司徒官也自职方氏至六官皆夏官也自司氏至薙氏五官皆秋官也又谓地官之文多在春官故今所定自大司乐至典庸噐十九官皆春官也自训方氏至诸子四官皆夏官也而所存司徒本官惟州长至舞师十一官云而大司徒掌建邦之土地之图之职既以归冬官矣于是自以意见补之曰掌建邦之教典继以施十有二敎以保息六养万民以本俗六安万民正月之吉布政以乡民八纠万民歳终致事不可入司空者即仍厥旧焉又天官以下四官亦率殽杂弗伦于是以春官之内史外史至眡祲十三官以地官之司禄一官以夏官之司勋司士二官归天官以天官之司裘内司服至女祝十一官以夏官之节服氏至小子六官以秋官之大行人至朝大夫八官以地官之封人至人六官归春官以秋官之衔枚氏至貉七官归夏官以地官之胥师至胥四官归秋官于是周礼称成书云孙子曰六经者圣人之书也其条理伦脊必有妙致遭秦燔燬侥幸仅存然亦什一云尔全书既亡凑合掇辑之余厥伦紊矣茍非有圣人者作则曷能是正而诠定之以复其故乎而学士大夫浅窥偏据妄意改定即陧杌自擅谓得的原此岂非厚诬哉此岂非厚诬哉昔孔子之定六经也可者存之不可者去之务合于道已尔不必其皆存也不必其迁移窜易而后定也今之学者于六经固非敢以去取若圣人然其可从者从之不可从者仍之斯亦用以用世也矣必曰如是如是而可则安知圣人未乱之全书果即所定否也夫其深舛至讹固已勿论一有不合罪则奚辞故圣人之学守经以逹变而已后世儒者不求诸圣人之变而惟已焉师泥滞执抝斯所以胶固一隅而莫通者也且澄意以谓冬官之文杂五官故取五官之类者补之谓五官文互杂也各取其类补之此诚巳辨矣然稽之于理言无定衡惟人所主义靡恒适视我所偏是故六经之言尚己后儒茍欲穿凿附防强断已意则周礼之书即一官一职孰不可以迁移窜易彼此相通者也而奚独澄今所云然也夫天官冢宰之职内及宫壸膳羡谓有深意此固臆説虚辞无可稽证何则闺房掖闼之祸奢靡服食之淫茍一鱼烂痈溃未闻宰相能制之者周公圣人也其见独不斯及耶而为之制乎故曰臆者此也不然则安知他官之形似交错若澄今所改易谓某官类某某当以某属者非圣人制冢宰掌钱谷渉宫阃意乎澄乃扵其臆说则信服而不能少议而他未尝有辞者删定紊乱惟厥己见此曷故欤而况复有所难觧者六经既遭秦火己书则伏生之口授孔氏之壁藏诗则毛公之小序大抵非厥本初至若仪礼十七篇礼记四十九篇皆汉儒揣摩量度文以已意假以仲尼为之先生之制盖略有见于是云要亦不可伦次矣澄取戴记补仪礼取曲礼为之觧破碎决裂曰礼之全经尽在于是孰据乎昔杜祐之为通典也凡祭祀郊社亦私采摭诸礼言编排秩叙以为之准不知孔子之圣犹曰夏礼吾能言之杞不足征也殷礼吾能言之宋不足征也其用礼惟从周恶生今而反古者矧夫末儒浅学取燔炽灰靡之余文师心任见欲以律徃古而例当今不亦难哉不亦难哉或曰周礼圣人治天下之遗法也后世制治者师焉是故茍有为是正刋定若澄者流犹足备一王之制借以诏天下而俟来圣不然即欲师仿行之亦莫寻厥绪矣夫澄岂得巳者哉而予以为任法之善不如任人今后世有兴治者即周礼殽杂弗究彼犹能推其意因其时别其类行之成一家治否则以周公之制文武盛治之余成康而下不三四传而已废矣澄独能以一已之臆合而系后人之观聴哉是故圣人之学神而通俗儒之学拘而滞惟通也故殽可也惟拘也故必变有所不变则窒矣故必就有所不就则泥矣是书周礼凡十七巻予尚欲取其可以迁移谓不独如澄所易者别出之而未遑也若其训释简而明致而不凿要不可以尽废云
　　三礼纂注序【宋仪望】
　　予早歳从父师问三礼同异因臆尝所辨说周礼一书自汉恵除挟书乃有献周官五篇其后向子歆得之遂以考工记补冬官而不考载官名自歆后贾郑诸人争相校雠用力愈勤而大义愈晦宋程朱大儒虽尝亟称然未有折衷迨元临川俞氏以周礼冬官杂在五官遂黜考工记更补之王吴丘三氏复増订焉余窃谓考工记特记语耳诸君子莫究所属并其名缺之然则轮舆桃冶弓车庐梓诸人果官名耶自髙堂生治仪礼而诵习者五家而戴氏又传礼记四十八篇其义多孔门诸人相与发明元晦防清欲以仪礼为经礼记为传以今攷之周公法天制礼如郊祀宗庙朝聘防同礼莫大焉皆亡逸不可考仪礼止士庻人而王制月令明堂等篇又杂出传记中其义舛缺弗伦后之儒者掇拾扵煨烬互为剖析而圣人微辞奥义欝而弗章闇而弗畅盖三礼之晦久矣予后以御史在告吴人王应电避难南游因挟所注周礼以从尝徃来恩江輙相摭难上察天文下攷地舆中定官制谓周官止五篇后儒攒补非是乃按天文作冬官演义其用力既勤而持论甚髙士大夫争敬信之予谓诸经当汉时始出诗残书缺礼坏乐崩非孔子删定本防歆去汉惠又百余年冬官亡失如山川邍师虞衡等职杂在别官明矣王子颔之予因作读周礼说其略曰昔在文武创造方定礼乐未遑周公以叔父位冢宰辅防主朝羣臣爰稽唐虞监于夏商乗时竭忠更定法制故六官周礼作焉盖尝论之王者父天母地代工宏化责在三公故首立天官冢宰居之有生林立教养是頼故次立地官司徒掌之四时更运天地以成故宗伯掌春司马掌夏司冦掌秋司空掌冬六官既立百度乃贞故经礼三百曲礼三千于是大备此明周官典礼非相为二也攷之王制冢宰统百官制财用故自王朝王宫王内事防巨细职兼崇卑厥惟统握而六卿三百六十属皆受成焉王者不私盖藏故外府内府王府非禀于冢宰莫敢出入焉宫中府中俱为一体故内宰主内宫正主外凡厥细皆得总辖焉其为虑逺为义深冢宰之职于斯为大地者配天者也司徒掌邦教定民数兴贤能宏敷式和厥功并焉斯地官之义也宗伯以下各率其属宣欝导和以赞助元气虽佐理各殊而体统流贯故观扵六官六职然后知周公之圣与周之所以王后人攟摭疑似不悉圣人精微之义辄以已意妄加评驳是所谓遗神髓而弹皮毛也时王子见之愿为更端未几还吴遂殁去歳冬予行部宣州防东平守贡君安国出厥考翰林汝成甫纂注三礼示之仪望防覧连日至防寝食然后知贡君于古人微言奥义多所发明而折衷更定决自胸臆如云以天官之卿考五官之卿以六官之卿考六官之属事以类从官以职别斯其义虽周公复起不能易也至于攷仪礼补传义正礼记而又更定王制诸篇以备二礼遗逸斯又其独断也自歆向父子以还考三礼者众矣有能总挈众论更立体要如有用我执此以徃如太史公所述岂可少哉宣守东莞陈俊雅志好古愿亟刋布之东平君乃走数百里索予为序嗟乎古之圣人上下一体君臣同心其弥纶赞助如心腹手足共相营救故六官分职百揆时叙王中心无为以守至正呜呼斯成周之盛也非周公其孰能成之或谓贡王二子于周礼奚若予谓二君皆能以吾之心究圣人之心者也惜也一二同异予欲与论正者已不可复得矣虽然予又安得以是病二君哉
　　读伯夷传【徐应雷】
　　太史公列传首伯夷其所称青云之士何人也今骤读史记者将谓岩穴之士趋舍有时若此类名湮灭而不称欤夫古之遯世者若焦先羸孙登黙仲长子光瘖岂不甚矣哉皆无家属絶人事并不废身前后名则岂有抱竒岩穴而名湮灭者耶又将谓砥行立名者非附青云之士恶能施于后世哉夫砥行立名者青云之士也其附青云之士者非青云之士也又何砥行立名之有已矣哉盖吾未见青云之士也世人不察猥以仕宦富贵者当之杨用修曰青云之士谓圣贤立言传世者孔子是也附青云伯夷顔渊是也后世谓登仕路为登青云谬矣杨用修之言辨矣且以杨用修之言辨之不若即以太史公言辨之也太史公固曰富贵而名湮灭不可胜数何为砥行立名者翻附之以施于后世乎且又不若即以颜子辨之也夫季氏鲁上卿富于周公颜子当附李氏而益显东家丘焉足为轻重乎且又不若即以伯夷辨之也夫齐景公有马千驷附之者且当不朽而何以民无得而称焉翻不若伯夷叔齐之饿哉此固不足辨而世人开口輙以仕路为青云以仕宦富贵者为青云之士乃至临文亦然是故余聊复辨之虽然太史非沾沾以孔子为青云之士而伯夷顔渊附青云之士也太史公不云乎周公卒五百歳而有孔子孔子卒后至于今五百歳余小子何敢譲焉故曰圣人作而万物覩正义曰孔子没后五百歳而已当之故作史记使万物见覩之也得之矣彼直自任青云之士诸名在列传者皆附青云之士也故借孔子以自见斯其为太史公哉虽然太史公没谁为青云之士太史公之后若李元礼孔文举有位者也郭林宗无位者也其齿颊臧否并俨然操华衮斧钺之权可谓青云之士哉虽然匹夫有志必不肯附之以成名是故当自树立耳必欲附所谓青云之士者必不能砥行立名者也是故汜毓清静自守不畜门人彼知附青云者之非青云之士也而所谓青云之士者必非齿颊臧否之谓也夫李元礼孔文举郭林宗岂能以齿颊臧否操华衮斧钺之权三君子皆扶树名教而青云之士也吾以为三君子又不若孙登之默视一世而独与嵇康言然三年而始一言仲长子光之瘖而独与王无功对酌酒欢甚其为华衮斧钺最严其为青云之士尚奚疑今不能黙且瘖又不敢齿颊臧否而又不能撰史记则如之何夫立言不如无言而又不能竟无言无多言耳矣
　　明文海巻二百二十六
　　钦定四库全书
　　明文海巻二百二十七　　　余姚黄宗羲编序十八
　　著述
　　四书疑问序【曹于汴】
　　或有问于予曰吾读莲勺史先生之疑问而窃疑焉夫先生积学功邃神游于孔曽思孟之间黙契道真何疑之有吁此未知疑之不可无也孔夫子自述云四十而不惑是其四十之前何尝自谓无惑儒者四十之后尚未可当夫子四十之前动云吾既知之矣居之不疑是何其谬也善哉乎先生以疑自居而长安诸君子复有未能信未能疑真疑真信之惓惓也疑则问问则成其学学则信然则既信矣当无复疑乎是匪可易言也虞帝之圣奚啻于信而问察之好不置夫岂自处了了而故为是谘询也夫子年至四十而已不惑矣而假年以学蕲免过之大者又岂自信无过而求免也世人谓惟圣无过此殊不然到得圣过转多耳譬百里之侯不任咎于封外天下之宰讵委责于遐荒故彼能是是亦足为一长之士也圣人而有足时乎不足则不敢驾言信乌得不问且学也是故读四书者疑焉而已读疑问者转疑焉而已伯玉未五十时几不觉四十九年之非傥亦尝自疑也而不惮于问也乃克自觉乎夫学难于有覩而有覩非可尽学也疑以生问问以成信转信转问没齿焉而已矣则兹编之所开者宏也余不敏丛疑如织当图航大海之津陟华岳之巅抠衣请问矣
　　重刋五音篇韵序【徐熥】
