<!-- { "loadSidebar": true } -->
　　同知徽州府事张君拜命之明日余徃候之国门之外之寓舎君留欵焉语驯而色温心窃幸之曰岂弟之君子也我徽之民庶几其有瘳乎时通政参议李君和在坐屡顾余曰张君昔判我彰徳其政也不亟以困民不徐以废事彰徳之人颂之至今今去而佐徽子郡之幸也敢窃以为贺又明日行人洪君汉与徽之仕者相率而过余曰汉尝奉使道出黄州识张君盖及其境则士民相与诵其倅之公平汉谨识之今起而佐徽我郡之幸也敢请所以贺余不敢当曰我闻张君之治彰徳也巡抚都宪广平贾公上其政于朝其治黄州也巡抚都宪太平吴公江右刘公又相继上之盖更两任踰十年前后不易其守故吏部长贰重其人奏其最加大夫之命焉以幸我徽人则张君之功名固已升诸庙堂通于天子可以闻四方为后劝其贺之也亦奚假于余言虽然我辈皆徽人也若徽之详则岂非张君之所欲闻者哉夫徽南畿之一郡耳僻处万山之中非往来通逵无迎送之扰征役之繁其四民各安其业而良贱秩然有等差无游惰之习陵犯之风若上之人以无事临其下则下之人以无事应其上而徽之政成矣失繁简之宜篾良贱之序一切拂其下之心以求异政则徒见其纷纷惟日不足而曰徽不易治此岂徽之罪哉张君连治二剧郡有声焉其何有于徽而我軰独不能自已者爱助之意也张君其终听之君名英字廷杰陜之金州人其先君子尝为浙江都司都事君侍学焉遂以乡贡进士入仕而后此名位之来者盖未艾也

　　东谷遗稿序

　　东谷君死西事之又明年余从其壻锦衣指挥使孙琏求其平生之稿得所谓五云漫稿风雅遗音蛙池鼓吹演雅秋声东谷集者若干帙大抵皆零落之本也云自其家东归时失之而又间亡于借者之手故所存止此以余平日所见东谷诗文之可传者盖多不在焉其亦有可惜者矣临巻怃然为就其中诠择之得诸体诗若干篇文若干篇厘之为十五巻付锦衣君与东谷继子府军卫镇抚齐俾刻以传未几两人者相继物故镇抚所生父胤嗣东谷之母弟也来自江南为即其工焉余观东谷君迈徃之气髙世之才当其抵掌雄谈奋髯长啸谓世事无足为者固自以为一代之人豪矣而志卒不遂以身徇邉于此盖有遗恨焉岂独以是稿为轻重哉或乃以东谷之可传者在此而不在彼何也岂旁观者有定见而厚善者固有所不知邪虽然是非不定于身后而尤有望于千百世之下则其人可知已余于是盖有感焉东谷姓汤氏讳胤绩字公让濠梁人故开国功臣东瓯襄武王之曾孙初用周文襄公荐入京师又有胡忠安公荐迎裕陵于沙漠晩受知于李文逹公歴佥都指挥事充参将守御延绥西路以终

　　椿萱齐寿堂诗序

　　人生之最可乐者盖莫如具庆若既贤且贵而又偕老于一堂之上不尤难哉元杨仲宏寿饶国吴公之诗盖具有此意味其词想其人亦可谓善颂者已三山林太史亨大析其首句十四字为韵与搢绅大夫各为一诗以寿户部员外郎叶亨叔通之父母莆田呉太史汝贤又总十四韵为一诗离而倡之铿乎其金之始也合而和之戛乎其玉之终也诸君子其又可谓善颂者哉叔通之获是诗也将萃为一轴驰归为亲寿以诗必有序请余为之叔通之先徽之休寜人迨其祖始以客游而家于闽故登科之记犹署其籍曰休寜云余家亦休寜也与叔通相识于京师而知其世之详盖叔通之父仁甫君最孝友尝追慕其亲作官林风木之图人重其志为咏歌之严事其兄凡资槖能少取而多让然爱育其从子与子埒无厚薄也别墅之间有古松数株引泉作磵徜徉其中自号松磵道人其髙情逸韵谈者尚之而其配林君复以敬正慈淑之徳佐成其家盖凡闽之为父母者有不如志辄相与叹曰安得有贤如叶翁林姥而家之不淑者邪其后叔通以进士歴官户曹当成化乙未之岁用考绩书最恩受敇封父为承徳郎母为宜人奉品服以华其身积郎大夫之禄以供其养而两君俱年六十无恙在堂盖凡乡之为子者有不如志辄相与叹曰安得有才如叶氏子而亲之不乐者邪所谓具庆而贤而贵而寿备一家盖一乡乐如叶氏者诚寡诸君子之诗其果谓之善颂不诬者已叔通方以其学术进于用名位之来益髙则二君受封命之荣益多寿益臻徳益邵其乐当益有大焉能言之士闻其风而播之沨沨乎益且有不能自已者哉余闻之庄子大椿以两八千歳为一春秋本寓言至宋人有一椿五桂之句乃始以之况父而兼致寿意诗焉得谖草言树之背背北堂也礼妇洗在北堂而医书又称萱草为宜男萱之况母殆取诸此然萱谖实不可以相通说文萱一作蕿盖自唐改古文六经说今文而遂易蕿为谖也不知者乃谓谖为本字萱为俗书岂其然哉因序此堂而并及之盖先义意而后训诂亦著述之体所不废哉

　　庆通政使司右参议王君序

　　灵壁王君必照与余同举丙戌进士第出知江西乐安者三年其政有成吏部请于上而召之还授监察御史一日奏事奉天门下音吐鸿畅举止不愆上为之动容既退朝荐绅大讙辄相与问奏事者为谁盖王君之名一日播诸朝而闻四方久之鸿胪以少卿缺闻上注意焉不果成化戊戌通政以参议缺闻上复注意而吏部适以君名上遂拜命焉廷谢之日荐绅又相与啧啧曰宜哉王君当是时吾榜之士为御史者最盛于是杨君维祯屠君朝宗合诸同官之意请余言致其私余不得辞则告之曰虞廷九官龙为纳言中古以来置门下省与中书尚书分宰相之责葢即今之通政也夫中外百司章奏文移丛至山委一一审之以告于上而下之所司又受其成一一审之而后行天下严矫伪之防谨功绪之稽固非一二人所能理者故有参议两人分日莅事以副其长贰其出入谋议进退恩礼率与六部均茍非其人则固不足以当上心恊士论而王君通经学古为名进士律己爱民为良吏守法尽职为才御史其声称在人非一日也蒙知遇而被显擢固所宜有岂独以其言语之暴于外者哉然窃闻之舜命龙之词葢深惧夫谗说殄行震惊朕师而望其出纳之允则其责任之难可知已今之通政古之纳言其职虽稍不同而士君子抱体用之学懐致泽之志则固无所徃而不究心焉矧于食大夫之禄日对扬于天子之庭者哉王君勉之崇阶楙恩所以待成绩于异时者盖未艾也

　　存思四咏序

　　存思四咏一编荐绅大夫士为无锡人华春所作者也初春之祖源长有至性尝刲股以愈其母顾氏之疾不幸年二十有六以卒乡人称为孝子源长之卒也以子属其母而不及其妇邹氏邹以夫之未谅乃心也乘其疾未革潜入室自经时年二十有二乡人称为节妇遗孤本常才三歳赖顾氏教育之比成而顾亦去世矣本常以早失怙恃而不克竟其祖母之养又不克显其母之节题其所居之堂曰存思感愤终其身计华氏自顾以迨春盖更四世歴数十年音容不接亦已久矣而春方且拳拳焉思慕之不忘亦可谓之贤也已四咏者其一曰托孤抚胤所以着顾之慈其二曰舎生明志所以着邹之节其三曰乌鸟私情着本常之好其祖也其四曰陟岵瞻慕着本常之孝其亲也慈节孝义萃于一门在朝家当被之旌典以劝一乡在史氏当为之立传以风一代固不以四咏为重轻然朝典史传其所系在一乡一国者公法也非其子孙之所得为也旁求名公硕儒之咏歌播其事于后以存其思者家法也岂非子孙之所当为者哉岂曰补家乘之阙而示人美观者哉余尝考南齐书有华孝子寳方八歳时其父当戍长安与之约曰俟归为尔上头其后长安陷寳年七十不冠人问之輙号痛弥日盖凡无锡之华皆出寳后而源长之髙祖铉仕元为都功徳司都事早世其配陈至老不夺志当时旌其里曰贞节之门然则华氏之慈节孝义所以开于先者非一日矣宜其继于后者代不乏人焉如此记云致爱则存致悫则着诗云永言孝思孝思维则其华氏之谓乎春淑慎好文有故家谨厚之风盖华之佳子弟云

　　西巡纪行诗序

　　诗有六义而风居其首焉故先王五年一巡守命太师陈诗以观民风因其声之正变以求俗之浇淳而国之治忽从可知已中古以来巡守之礼不行乃有绣衣直指采访观察诸名犹号观风之使国朝歳命监察御史十有五人巡按四方所以酌古今之宜广求治之端也我外舅御史公志徳先生以成化丁酉出巡山西盖自其始至黜吏之不法者若干人破狱之不决者若干事恤民之隠兴俗之善所以罢行之者不遗余力盖山西之仕者服其公而行者歌其化居者恐其去而幸其复来也先生既受代东归走伏拜于邸第得其纪行诗一帙于槖中而读之则仰而叹曰此先生之所为有得于西人者与记节候之过续道山川之险易与其闾阎畎畆之苦乐丰歉盖凡耳之所闻目之所击口之所咨诹者一寓之诗虽近代之声不能不互出于正变而忠君体国之念蔼然词意之表可以观民风察吏治不必工而自工者也彼世之言诗者率不过流连光景嘲咏风月其弊至于蛊善人而壊雅俗则先王陈诗之制如之何其可废哉有编皇明正音者择此巻之诗而附入之以备六义之一体当必有识者为之监赏小子乌足以知之谨为序以授公子珍俾什袭而藏焉

　　送湖广按察佥事汪君诗序

　　成化丁酉之秋吾友婺源汪君希颜以山西按察佥事服阕改湖广刑部员外郎黄君宗器行人汪君仁夫于希颜有乡族之雅约荐绅赋诗道其行而余为之序焉湖广楚地延袤数千里视诸司最大所辖府州十七卫所三十有六而按察者得以时刺其吏之勤惰平其刑罢举其事之利害士君子至此亦可谓得志之秋矣虽然■〈豸尞〉峒蛮区相望于境内而荆襄故地又易以变朝廷长宿重兵简命内外文武之臣弹压之悉开幙府与三司共治武昌则为三司者职务繁劳亦不可不谓之难已夫蛮夷盗贼恒起于讼之不平政之不理与吏之不得其人嗣歳以来方以征苖之捷告而盗起岳鄂之间至燔刼官府戕杀其吏民势以滋蔓明天子盖不无南顾之忧迹是论之则湖广四境之责按察首事无所与辞者希颜以春秋举进士歴刑部主事员外郎尝奉诏治狱于四方亟有声称又尝试其能于山之西其于湖广固优为之然古君子恒恐不得尽其忠而时之难易事之繁简已之劳逸弗计也吾于是知希颜矣当其提印分巡专制一道慨然耻其四郊之多垒而周思其职务益佐其长官以饬乎其所部文武之下吏使其讼清其政平蛮夷不兴盗贼用寜而庙堂益无事乎兵岂不庶几与古君子同其功名哉受荐而升循次而迁皆无足为希颜道者考诸公之诗意亦多与余合盖不待序也

　　无逸子诗序

