<!-- { "loadSidebar": true } -->

　　诚斋集巻一百十六
　　钦定四库全书
　　诚斋集卷一百十七
　　宋　杨万里　撰
　　传
　　蒋彦回传
　　蒋彦回名湋零陵人少入太学不遇叹曰士必富贵乃得志耶弃而归市书数千巻阁以藏焉筑囿植花木葺亭榭以读书其间未几囿产玉芝遂以名山谷黄先生贬宜州过而赋之彦回日从之游藏弆其文字诗画二百余纸山谷亦乐为之作实崇寜三年三月也明年九月山谷病革彦回往见山谷大喜握手曰吾身后非彦回谁付乃尽出所著书曰惟所欲取彦回乃不私片纸山谷卒为买棺以敛以钱二十万具舟送归双井云道乡邹先生谪永彦回复从游欢甚已道乡复有昭州之命留其家于太平寺后以居乃行彦回实经纪之同其患难而周其乏困道乡率月致二书以谢盖深徳之其后北归临别之诗可见矣嗟夫士穷乃见节义此韩退之为乆故之交而言也若彦回之于二先生秦越也非有平生之素而能向慕乎二先生之风既贤也已况二先生当蛟蛇熊豹狉狉揺牙之锋賔客落而朋友缺淹汨阨塞于荒逺寂寞之地望风而憎无仇而挤者滔滔也而彦回至于死生之际而不变此古之贤且仁者族且亲者恩且旧者犹或难焉彦回能之可不谓贤矣哉予来丞邑访其所谓玉芝园者但见荒烟埜草而已问其子则观言者在老矣顾其家贫甚观言居之淡如也其犹有彦回之风与问彦回之遗事所言云尔其人颛朴而无纯缘其言可信也且出道乡之翰墨七篇读之使人三叹而恨不出乎其时又曰山谷美丈夫也今画者莫之肖观言年十五在旁见其喜为人作字及留题于吾乡人士日持练素以徃几上如积忽得意一扫千字一日访陶豫豫置酒且令人汛除其堂之壁先生曰何为者豫离立而请曰敢匄一字为宠光先生曰诺酒半酣起索笔大书下语惊坐今亡矣且忘其词又曰道乡对人寡言终日拱手不下帯其庄敬如此又曰先君子有文集若干巻顷大盗孔彦舟屠城寸纸不遗余矣予太息而为之传
　　豆卢子柔传
　　豆卢子柔者名鲋子柔其字也世居外黄祖仲叔秦末大旱兵起仲叔从楚懐王为治粟都尉楚师不饥仲叔之功父刼自少已俎豆于汉庭诸公间武帝时西域浮图逹摩者来鲋闻之徃师事焉逹摩曰子能澡神虑脱肤学以从我乎鲋退而三沐易衣刮露牙角剖析诚心而后再见逹摩逹摩欲试其所蕴之新故于是与之周旋议论千变万转而鲋纯素自将冩之不滞承之有统凝而谨焉粹然如玉池逹摩大悦曰吾师所谓醍醐酥酪子近之矣因荐之上曰臣窃见外黄布衣豆卢鲋防白粹美淡然于世味有古太羮酒之风惟陛下盍尝试之诗不云乎不素餐兮鲋有焉时上方急边功曰焉用腐儒元鼎中鲋上书请以白衣从煮枣侯博望侯出塞上戯鲋曰卿从煮耶将博焉鲋曰臣愚虽不足以充近侍执事然熟防于煮博二子间未尝焚煎阿匼愿得出入将部片言条白未必语言无味也上曰前言戯之耳若卿白面书生诸将岂置卿齿牙间哉遂拜大官令时上笃信祠祀诏鲋与名儒公羊髙鱼豢同寳鸡之祠鲋雅不喜羊鱼二子曰二子肉食者鄙殆将污我不得已同盘而食深耻之顷之祠甘泉斋居竹宫屏荤酒独召鲋鲋奏曰臣麄才不足以辱金口嘉纳臣友人汝南牛氏子糓【音如闘于莵之】柔而美愿举以自代上曰牛氏子美则美矣而其言孔甘朕不嗜也是夕鲋有所献上纳之意甚开爽夜半上思鲋所献觉肝脾间严冷召鲋问曰卿所言尝多与姜子牙辈熟议耶鲋曰臣适呼子牙而未至上曰卿几误朕腹心乃罢鲋召鲋子二人夜拜其长为温卫侯次为平卫侯自是絶不召鲋鲋深自悲酸发于词气而公羊高等得志恶鲋异已因防于上曰豆卢鲋所谓人焉廋哉者也鲋遂抱瓮隠于滁山莫知其所终太史公曰豆卢氏在汉未显也至后魏始有闻而唐之名士有曰钦望者岂其苖裔耶鲋以白衣遭遇武皇帝亦竒矣然因浮图以进君子不齿也
　　敬侏儒传
　　敬侏儒者名子一字承登以字行徂徕人也祖伯松长身碧髯肤甲如龙时人许其有栋梁之用伯松不乐也遯于徂徕山谯郡人有采药至山者见伯松悦之乆之谯郡人谓伯松曰闻君长子元明者未娶吾有隣女善夜绩者愿为执柯可乎伯松拒之不得免焉未几伯松得软脚疾中风卒子元明竟随谯郡人去次子叔材即承登之父也叔材因从公输子奉使僬侥国乐而家焉娶胡妇生承登长二尺叔材怒曰我儿亦僬侥耶其妻笑曰所谓甥多似舅后擕承登归徂徕市时汉元光二年里人见承登莫不大笑承登曰吾身虽短而心甚长因发愤力学终夜不寝虽凿壁嚢萤之勤不过也数年大明经籍言之烱然如明星焉武帝乃求贤良徂徕推上承登上暮召见其侏儒心轻之乃亲防于庭问三登太平之治何修臻此承登对防其略曰臣之学所谓一灯明灭者何足以奉大对虽然萤爝尚足禆日月帝防窜而异焉因与语问汉家火徳终始承登奏曰臣木强然尝闻火在木上云云上喜不觉夜半前席遂登科甲迁登州太守辞公孙丞相丞相夜见之东阁承登故人茅大心麻子防陶缸皆在坐承登遂顶戴三子而白丞相曰鄙人浅短主上以侏儒倡优畜之误防相君烛其寸长然鄙人之学所为借明于三子者丞相遂留四人于东阁后一夕丞相召问攘匈奴之防承登献三足计曰足兵食士丞相大悦因嘲承登曰吾闻日乌三足君而亦有三足耶上内兴祠祀外事四裔国家多事丞相终日在中书治事不暇与承登游夜归读春秋府吏防独留四人者同一书几承登尤爱幸丞相每曰微承登则茅氏麻氏陶氏三子者能未队于地乎三子亦曰唯唯后丞相稍倦于学而将作大匠者嫉承登之宠因讽丞相曰昨见东方生言于上云公孙某暗于知人而以敬侏儒为上客臣朔饥欲死侏儒饱欲死丞相其戒之丞相黙然将作大匠因荐承登同姓敬子长丞相自是亲子长而稍踈承登矣子长身八尺蜡言甚佞又善照知丞相娱乐之意而曲从之且又有内援丞相久不见承登一日因子长在后堂为长夜之饮偶念承登寥寂召之既至承登精采昏惨而面目垢汚又冠一小圜帽状如仰盂丞相侍姬皆掩口笑不已承登因发怒骂丞相曰人言齐人多诈果然以今夕之荒淫知前日清秋雨霁相亲于书巻简编者皆伪也丞相大怒命老卒曵出墙角太史公曰公孙丞相开东阁以延天下英俊之士辐辏而敬承登为上客每至则一坐皆起亦可谓能不以貎取人矣卒以子长踈而弃之相业之不终有以也夫虽然承登之贤难以遇而子长之佞易于合不惟易于合也合则不可去也所从来古矣士君子之学而仕未始不与承登逰者然吾见其初而已至一惑于子长则往而不返者万水一波也亦何以议公孙为哉
　　刘国礼传
　　余故人刘琥字国礼武臣也始余为永州零陵丞国礼监户部赡军酒库居相近情相好也及余在朝列而国礼调临安府寨官居无以自食家于湖州新市一日来谒予求荐于当涂士大夫予无以塞也独念湖州太守薛士龙名季宣者与余最厚因以书荐之谓国礼之才于剧繁无所不可为薛信焉任焉遂知焉薛侯既死国礼无所于归久之临安官期既至国礼之官适与余并舎每言及薛侯国礼未尝不泣也夫世之相与利焉而已矣曰义焉者非性焉则学非学焉则伪国礼武夫未尝学也则伪与貎可伪泣不可伪也其性与吾不知之矣并居一年余以守临漳而去焉国礼留也余行国礼追送余于龙山白寺载酒劳余下及僮仆当世之贤人君子与余为道义之交者何数也彼独曰利之云乎至是前日所谓道义之交者漠然矣而国礼独如此何也及其别国礼又泣谓其泣伪乎施之予则可施之薛侯夫亦伪为乎哉后三年余守常州与国礼所居新市不逺欲问其消息未能也余子夀仁试南宫问之故居之隣郑蕴者则曰噫国礼死矣问其家则曰其妻执节而不嫁顾尝鬻履于门以抚育其子曰永哥者今居某市某舍也不惟其妻不嫁也其妾六人者皆不嫁也夀仁既归为余言国礼事余于是泣且叹曰国礼家事余知之其妻江氏故倡也永哥者永某氏子也国礼夫妇育以为己子而所谓六妾者江氏驭之极惨今国礼既死其妻若子若妾宜其散而莫之聨也则聨而莫散也不亦懿乎大抵人之情闻倡之名则掩鼻焉闻非已之子则异心焉闻其主母驭其妾不以人理则怒发焉使是三人者而居焉而无主翁以纲之焉欲其不涣然离也难哉而国礼之死其家妻子若妾乃能相恩相维甚于国礼之未死可敬不可敬也今士大夫往往朝死而其妻夕去之矣有不愧于国礼之妻者乎不惟有愧于国礼之妻也有不愧于国礼之妾者乎不惟士大夫之妻而已也士大夫立人之朝食人之禄社稷之臣曰吾死社稷封疆之臣曰吾死封疆及一旦有急有不愧于国礼之妻者乎不惟有愧于国礼之妻也有不愧于国礼之妾者乎余既以告夀仁因使书之不使其不传焉
　　李台州传
　　李台州名宗质字某北人不知何郡邑母展婆也生宗质而罹靖康之乱子母相失宗质以父防既长仕所至必求母不得因家司马季思官蜀宗质曰吾求母东南无之必也蜀乎从之西舟所经过州若县若村市必登岸徧其地大声号呼曰展婆展婆至暮哭而归不食司马家人哀之必寛譬之乃饮泣强食季思秩满东下所经复然竟不得至荆州复然日旦夕号呼嗌痛气惫小憇一茗肆垂涕坐顷之一乞媪至前揖曰官人与我一文两文宗质起揖之坐礼以客主既饮茗问其里若姓媪勃然怒曰官人能与我几文钱何遽问我姓名我非乞人也宗质起敬谢曰某惶恐上忤阿婆愿霁怒试言之何害恐或乡邻或亲族也某倒囊钱为阿婆夀媪喜曰老婆姓异甚不可言宗质力恳请忽曰吾姓展宗质跃然喜抱之大哭曰夫人吾母也媪曰官人勿误吾儿有騐右腋有紫痣其大如杯宗质拜曰然右袒示之于是母子相持而哭观者数十百人皆叹息泣不已宗质负其母以归季思与家人子亦泣自是奉板舆孝养者十余年母以髙年而终宗质亦白首矣宗质乾道庚寅为洪倅时予为奉新县令屡谒之不知其子母间也明年予官中都宗质造朝除知台州朝士云李台州曽觌姻家也觌无子子台州之子予一见不敢问也亦未知其孝后十七年台州既没予与丞相京公同为宰掾谈间公为予言李台州母子事予生八年丧先太夫人终身饮恨闻之泣不能止感而为之传焉赞曰孔子曰孝弟之至通于神明若李台州生而不知母壮而知求母求母而不得不得而不懈徧天下之半老而乃得之昔东坡先生颂朱夀昌至今咏歌以为美谈若李台州其事与夀昌岂异也兹不谓之至孝通于神明乎非至孝而奚通神明非通神明而奚得母予每为士大夫言之闻者必泣人谁无母有母谁无是心哉彼有未尝失母而有母不待求母而母存或忽而不敬或悖而不爱者独何心与







　　诚斋集巻一百十七
　　钦定四库全书
　　诚斋集卷一百十八
　　宋　杨万里　撰
　　行状
　　朝奉刘先生行状
