<!-- { "loadSidebar": true } -->
　　奏为微臣平心入告台臣我见未除谨再疏申明以祈圣鉴以质公论事顷臣不揣固陋冒陈世界已清一疏臣原为台臣杨维垣而发也特以意存微讽语似含糊致防陛下责臣以不当臣方惕息省愆措躬无地既又恭绎圣防务秉公虚一言非特教戒臣愚实足惊醒羣寐维垣正人自负度其必无怙心乃接邸报见维垣有词臣持论甚谬一疏辨难臣言甚力则臣请先明前疏之意而后及维垣之所难臣者可乎夫臣之于维垣非敢苛求之也诚以维垣能乗陛下之明断继杨所修后而直纠罪枢又改鹾差而佐察荷陛下之重任则凡一切转移世局揽羣材而游大道者非维垣谁望乃臣窃读维垣入告诸疏则深讶其不能仰副圣心且若相反然者葢陛下之论一则曰分别门户已非治征一则曰化异为同一则曰天下为公而维垣之言则曰孙党赵党熊党邹党陛下之于韩爌文震孟曰清忠有执曰已着起用而维垣于爌震孟曰非贤曰不简是陛下之于方隅无所不化而维垣之于方隅实有未化陛下之于正气无所不伸而维垣之于正气实有未伸陛下事事公虚而维垣言言我见臣于是深惧维垣以城府之心坐隳成绩所以冒昧有言葢为陛下摅啓沃者微而为维垣效忠告者大不图维垣之以臣为甚谬也据维垣怪臣盛称东林葢以东林之尊李三才而护熊廷弼也然亦知东林中有首叅魏忠贤二十四罪之杨琏及提问崔呈秀欲追賍拟戍之髙攀龙乎且当时之议其于三才特推其挥霍之畧而未尝不指之为贪于廷弼特未即西市之诛而未尝不坐之以辟则犹未为失论失刑也若以今日之事言之以魏忠贤之穷凶极恶积脏无算而维垣犹且尊称之曰厰臣公厰臣不爱钱厰臣为国为民而何况李三才以五虎五彪之交结近侍律当处斩法司奉有严纶初拟止于削夺岂不亦骄儿护之而维垣身系言官不闻驳正又何尤于昔人之护廷弼者乎而以臣为谬臣不受也维垣又怪臣盛称韩爌夫舎爌昭然抵触逆珰及抗疏婴祸之迹而加以説情防利莫须有之言已为非论矣即如廷弼一事爌特票免一枭未尝赦而欲用之也至廷弼行贿之説自是逆珰借为杨左诸人追赃地耳逆珰初拟用移宫一案杀杨左诸人及狱上而以为难于坐赃于是再传覆讯改为封疆之案派赃毒比此天下共知者维垣奈何尚守是説乎至不附红丸与孙慎行君子之説臣言原非矛盾葢慎行清望较与王之寀不同议虽刻深亦不失春秋书赵盾之法使后之人加慎焉可耳夫董狐不为贾直赵盾亦未尝贬贤而以臣为谬臣不受也维垣又怪臣盛称文震孟夫震孟臣不更论即如王纪清正著称臣不知其与寃死之周朝瑞寃戍之惠世扬踪迹何如而但知其以叅沈防忤逆珰而谴斥震孟则以荐王纪而降削葢均之得罪于逆珰者也至以破帽策驴傲蟒玉驰驿此説何可全非夫刑赏出于朝廷而荣辱因之若王纪之时已半是魏忠贤之刑赏矣维垣试观数年来破帽策驴之辈较之超阶躐级之俦谁为荣辱不特此也宫保蟒玉之刘诏何如桎梏械絷之耿如杞自此义不明于是畏破帽策驴者遂相率而为颂徳生祠希蟒玉驰驿者遂呼父呼九千嵗而不顾可胜叹哉至如批照告公祖之谤呉人尽能辩之葢当朱童防吏呉时责毙寃犯其妻贫不能敛乞丐里中震孟从众题助二金事止此耳有何把持放肆而以臣为谬臣不受也维垣又怪臣盛称邹元标夫元标之为两截人者以其前半峭直后半寛和耳若诋之为要钱多藏则又是厰臣不爱钱之转语臣决不敢奉命也故谓都门聚讲非宜则可谓元标讲学有他肠必不可谓聚讲之徒不尽端人则可谓聚讲之意或出邪谋必不可且当日逆珰之所以驱逐讲学诸人而拆毁书院者其意正欲以箝学士大夫之口而恣其无所不为之心自元标以伪学见驱而逆珰遂以真儒自命学宫之席俨然揖先圣为平交使讲学诸人而在岂遂至此哉若臣易名之议拟人以伦王文成武以济文而元标匡攘之能或逊海忠介直而微隘而元标寛大之度更优此为定论而以臣为谬臣不受也维垣又极力洗发臣矫激假借四字夫臣之此言正为人之诋真狂狷为假名义者发也当崔魏之世人皆任真率性为颂徳生祠使有一人矫激假借而不颂不祠岂不犹赖此人哉臣固非有取于假借亦非谓东林贤者之于名义尽属假借也东林已故及被难诸贤自邹元标王纪高攀龙杨琏之外又如顾宪成冯从吾陈大绶周顺昌魏大忠周起元周宗建等之为真理学真气节真清操真吏治戍遣如赵南星之真骨力真担当其余被废诸臣臣不敢疏名以冒荐举之嫌而其间之为真名贤真豪杰者多有其人岂有所矫激假借而然哉维垣认臣抑扬之词为一成之论而曰臣大谬臣益不受也乃若维垣之论臣心所未安者有三维垣以为真小人待其贯满可攻而去之而臣以为非计也必待小人之贯满而已不知壊天下多少世界杀天下多少正人虽攻而去之不亦晚乎即如崔魏之贯满久矣使不遇圣明御极亦谁有能攻而去之者乎维垣到底以无可奈何之时为颂徳生祠解嘲而臣以为非训也假令崔呈秀一人舞蹈称臣于逆珰其余诸臣便亦以为不可异同而尽舞蹈称臣乎又令逆珰以兵刼诸臣使从叛逆诸臣便亦畏而从之以为适值无可奈何之时乎维垣又言今日之忠直不当以崔魏为对案臣谓正当以崔魏为对案也夫人意见不同议论偶异总不足以定贞邪如宋臣苏轼之与程颐交诋为邪而两人并自千古我朝大礼之争论者亦两贤之惟至品节大闲一失遂分霄壤夫品节试之于崔魏而定矣故有东林之人为崔魏所恨其抵触畏其才望而必欲杀之逐之者此正人也有攻东林之人虽为崔魏之所借而劲节不阿或逐或逺者此亦正人也以崔魏定邪正譬之以镜别妍媸维垣不取案于此而别为中途温解之喻将无不东不西半补半下之间又即维垣所称乡愿之属乎至云东林二字不当复言臣深服维垣无我然请维垣胷中不存四党之见臣亦絶口不复标东林之目矣总之东林之取憎于逆珰独深受祸独酷在今日当曲原其高明之槩不当毛举其纤寸之瑕而揭揭焉徒予逆珰以首功反代逆珰而分谤斯亦不善立论者矣人材不可不惜我见不可不除众郁不可不宣羣议不可不集尧舜之主必不可负英雄之绩必不可隳忠告善道之言必不可指为生心害政之説愿维垣之熟计之也若臣乡中之贤者亮节平心臣虽未尝与谋度不以臣言为谬而区区胡焕猷臣何至拾其唾余哉然而下士一言偶合岂必尽废而反之古人有师马师蚁者惟是魏忠贤之余论崔呈秀之故智则必不可奉以为经守之不失耳臣以维垣持议愈乖不得不再剖析要于就事言事此外虽有见闻不敢旁叅一语惟圣明裁察崇祯元年正月二十四日具题奉防朕总揽人才一秉虚公诸臣亦宜消融意见不得互相诋訾至于宣众郁集羣议惟在起废一节已下所司着铨臣咨访的确具奏该部知道
　　请燬要典疏
　　奏为公议自存私书当燬敬陈肤见以襄荡平之治事臣观梃击红丸移宫之三议閧于清流而三朝要典之一书成于逆竖其议本可兼行而其书则当速燬者请详其説葢当事起议兴盈庭互讼主挺击者力护东宫争梃击者计安神祖主红丸者仗义之言争红丸者原情之论主移宫者弭变于几先争移宫者持平于事后六者各有其是不可偏非总在逆珰未用之先羣小未升之日虽甚水火不害壎箎此一局也既而杨涟二十四罪之疏发魏广微此辈门戸之説兴于是逆珰杀人则借三案羣小求富贵则又借三案经此二借而三案之面目全非矣故凡推慈归孝于先皇正其颂徳称功于义父又一局也网已密而犹疑有遗鳞势极重而或忧其翻局于是崔魏诸奸乃始创立私编标题要典以之批根今日则众正之党碑以之免死他年即上公之铁券又一局也由此而观三案者天下之公议要典者魏氏之私书三案自三案要典自要典今为金石不刋之论者诚未深思若夫翻即纷嚣改亦多事以臣所见惟有燬之而已夫以阉竖之权屈役史臣之笔亘古未闻当燬一未易代而有编年不直书而加论断若云彷佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当燬二矫诬先帝伪撰宸篇既不可比司马光资治通鉴之书亦不得援宋神宗手制序文为例假窃诬妄当燬三又况史局将开馆钞具备七载非难稽之世实録有本等之书何事留此骈枝供人唾詈当燬四故臣谓此书至今日不燬必有受其累者非主三案者之累而争三案者之累抑又纂修三案者之累也何也争三案诸臣其品原分三等下者如崔呈秀刘志选李春晔等之附和希宠不足问矣最上莫如黄克缵贾继春王业浩高宏图刘廷宣等始处君子而不必求同既遇小人而自能为异本末炳然虽有忮者莫或能加之也然而管华之席未割老韩之传同编在数臣高明之观岂不引为坐涂之辱若其次焉者虽非尽有撑持要亦不皆濡染而特以史氏抑扬之过保不为后人翻驳之端至于纂修词臣之在当日则更有难焉者丹铅未下斧镬先悬姜逢元阁笔一叹朝闻夕逐矣杨世芳呉士元余煌等备竭调维其于忤珰诸疏有匿其全文者有删其已甚者时传书成而狱又起则有宁加丑诋之辞而决不肯下一不道无将等字面以傅防爰书者凡此苦心亦多方矣而事在见闻之外未易可明弹章一加万节俱丧诸若此者皆臣之所谓累也累之不已元气又必大伤当今正气日伸方隅渐化自应进其平饮沃以温汤倘复尅伐不休正恐清宁无日然而逆珰之遗迹一日不湮则公正之愤心千年不释也伏愿陛下勅下该部立将三朝要典锓存书板尽行燬焚仍命阁臣择期开馆纂修天啓七年实録而又命纂修词臣捐化成心编摹信史凡关三案之事必执两端之中而又命三案中赐环诸臣各以圣明御极为再生之年勿以恩怨横胷理前身之业至于一切妖言市语如旧传防将之谣新腾选佛之説毋许妄形奏牍横起风波则廓然荡平偕于大道矣臣向以是非之心言是非今以史臣言史统关大计伏惟圣断施行崇祯元年四月二十五日具题奉防览奏三案两端之议原当并存但已有实録自不必复增要典且既説史臣编摹苦心则其论断之难于传信在史臣亦自念之这所请关系重大着礼部防史馆诸臣详议具奏听朕独断行熹庙实録着择期开馆纂修务以平心存其两是余诸臣亦各宜和衷共济这疏持论虚平有裨新政该部知道














　　倪文贞奏疏巻一
　　钦定四库全书
　　倪文贞奏疏巻二
　　明　倪元璐　撰
　　救四累臣疏
