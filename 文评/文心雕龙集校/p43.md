<!-- { "loadSidebar": true } -->
「传」黄本作「博」，黄校：「元作『傅』，朱改。」《附校》：「『博』作『传』。」《校证》：「『博』原作『传』，梅据朱改。按唐写本、王惟俭本正作『博』。」《校注》：「按唐写本、训故本、谢钞本、并作『博』；《玉海》引同。《御览》亦误作『传』朱改是也。」按《韩非子外储说左上》：「秦昭王令工施钩梯而上华山，以松柏之心为博。箭长八尺，棊长八寸。而勒之曰：『昭王常与天神博于此矣。』」陈奇猷《韩非子新校注》：「博，同簙，《说文》云：『簙，局戏也，六箸，十二棊也。』《博雅》云：『博箸谓之箭。』」作「博」是，「传」乃「博」之形误，依唐写本、黄本改。
吁可茂也。
「茂」，黄本作「笑」，黄校：「元作『茂』；又作『戒』。」《合校》：「唐写本『茂』作『笑』。」《校记》：「案唐本是也，与《御览》五九0所引合，黄校同。」《校证》：「『笑』原作『茂』，梅据曹改。《文章缘起》注作『篾』。谢、徐俱云：『茂当作戒。』何校定作『戒』，按唐写本、《御览》作『笑』。」《校注》：「按曹学佺改『茂』为『笑』，见梅本，黄氏从之，是也。唐写本、何本、别解本、谢钞本、尚古本、冈本作『笑』；《御览》引同。《谐隐》篇『至魏文因俳说以着笑书』，元本、弘治本等亦误『笑』为『茂』，与此同。『笑』与『茂』草书形近。」《汇校》：「按作『茂』无义。」按从唐写本、《御览》、黄本改。
亦有疏通之美焉。
《合校》：「唐写本『有』作『其』。」
若班固燕然之勒。
范校：「孙云：唐写本无『若』字；《御览》『若』下有『乃』字。」
张昶华阴之碣。
范校：「孙云：唐写本『昶』作『旭』。」《附校》：「『昶』作『旭』。」范注「『张昶』，唐写本作『张旭』，《古文苑》十八载昶此文亦一作『张旭』。昶文又见《艺文类聚》七、《初学记》五。……昶字文舒，建安初为给事黄门侍郎。」《校注》：「按『旭』为『昶』形近之误。郭缘生《述征记》：『华山三庙前立碑，段煨所刻；其文，弘农张昶所造。』《书钞》一百二引《初学记》五引《文舒碑序》，标目亦误作张旭。各本皆然是张昶、张旭易误之证。《玉海》六十引作『昶』，未误。」《义证》：「《玉海》卷六十引于句下注云：见《古文苑》，《文选》注有张昶《华山堂阙铭》。」按《文选》卷二十二沈休文《游沈道士馆》诗李善注引「张昶《华山堂阙铭》曰：必云霄之路，可升而起。」《类聚》卷七载后汉张昶《西岳华山堂阙碑序》一文，则作「昶」是。
序亦盛矣。
《校证》：「《御览》『盛』作『成』。」
蔡邕铭思，独冠古今。
范校：「孙云：《御览》作『蔡邕之铭，思烛古今。」按《御览》近是。《类聚》卷二十七载蔡邕《述行赋》曰：「聊弘虑以存古，宣幽情而属词。」即「思烛古今」之义。《汉书董仲舒传》："习闻其号，未烛厥理．"颜注：「烛，照也．」《宋书符瑞志下》：「义恭上表曰：率由旧典，思烛前王。」此「思烛」连文之证。又《晋书卫恒传》：「恒善草隶书，为《四体书势》曰：……汉末又有蔡邕，采斯喜之法，为古今杂形，然精密闲理不如淳也。」《隋书江式传》：「表曰：左中郎将陈留蔡邕采李斯、曹喜之法，为古今杂形，诏于太学立石碑，刊载《五经》，题书楷法，多是邕书也。」则「古今」者，乃论其铭题之书也，后「桥公」「朱穆」云云，始论其铭文焉，其秩序井然如此，且「全成碑文，溺所长也」之断，亦非「独冠古今」之旨。今本「烛」「独」因形近而致误，不通，始增「冠」字，删「之」字。从《御览》改。
侨公之箴，吐纳典谟。
「侨」，黄本作「桥」，黄校：「元作『侨』，孙改。」「箴」，黄本作「钺」，黄校：「元作『箴』。」范校：「孙云：《御览》作『箴』。」《合校》：「唐写本『侨』作『桥』，『箴』作『钺』，『吐』上有『则』字。」《附校》：「『桥』作『橘』，『钺』作『箴』；『吐』上有『则』字，『谟』作『誉』。」《校证》：「『桥』原作『侨』，梅据孙登汝改。案唐写本、《玉海》正作『桥』。宋本《御览》、铜活字本《御览》作『橘』，即『桥』形近之误。」又：「『钺』原作『箴』，梅改作『铭』，黄注本改作『钺』，案黄改是，唐写本正作『钺』，今从之。」《校注》：「按唐写本正作『桥公之钺』；《玉海》引同，《御览》各本均误谢钞本、别解本、尚古本、冈本作『桥公之铭』，『桥』字尚未误。」《义证》：「《玉海》引于句下注云：《桥玄黄钺铭》见《艺文类聚》。」按《类聚》卷六十八载蔡邕《黄钺铭》，唐写本作「桥公之钺」是。据唐写本、黄本改。
至如敬通杂器，准矱戒铭。
范校：「孙云：唐写本『戒』作『武』。」《附校》：「『杂』作『新』；（准矱戒铭）作『矱准武铭』。」《校记》：「案唐本是也，当据改。」范注：「戒铭，唐写本作武铭，是。冯衍，字敬通。《全后汉文》二十辑衍铭文有《刀阳》、《刀阴》、《杖》、《车》、《席前右》、《席后右》、《杯》、《爵》等，盖拟《武王践阼》诸铭为之。」《校证》：「唐写本、《御览》『戒』作『武』。」《考异》：「按：从『武』是，本武王践阼诸铭而为之也。」《校注》：「按『武』字是。『武铭』者，武王所题席、机等十七铭（见《大戴礼记武王践阼》篇）也。冯衍所作多则效之，故云。」按《大戴礼记武王践阼》：「王闻书之言，惕若恐惧，退而为戒书。于席之四角为铭焉，于机为铭焉，于鉴为铭焉，……予一人所闻，以戒后世子孙。」其铭立义于戒，故曰「戒书」；且前文已云「武王户席，题必戒之训」，则戒铭，即武王之戒书也，亦通。从唐写本、《御览》改。
蓍龟神物，而居博奕之中。
范校：「孙云：唐写本『中』作『下』，《御览》亦作『下』。」《校注》：「按『中』字与上『繁略违中』复，作『下』是。《易系辞上》：『探赜索隐，钩深致远，以定天下之吉凶，成天下之亹亹者，莫大乎蓍龟。是故天生神物，圣人则之。』」《义证》：「按『下』字是。『下』与『末』相对成文。」按作「蓍龟居博奕之下」，始能与后句「曾名品之未暇，何事理之能闲」合，从唐写本、《御览》改。
衡斛嘉量，而在臼杵之末。
「臼杵」，范校：「孙云：唐写本作『杵臼』，《御览》亦作『杵臼』。」《补正》：「《易系辞下》：『断木为杵，掘地为臼，臼杵之利，万民以济。』此经书中以『臼杵』连文之最先见者。本文作『臼杵』，正与之同。其它典籍则相沿作『杵臼』，故唐冩本及《御览》引，均作『杵臼』也。」按《易系辞下》韩康伯注：「以小用而济物也。」《春秋繁露求雨》篇「臼杵于术。」《三国志魏书阮籍传》裴注：「苏门山有隐者，莫知名姓，有竹实数斛、臼杵而已。」《汉书》楚元王传：「胥靡之，衣之赭衣，使杵臼椎舂于市。」《南史宋本纪上》：「闻有杵臼声，往觇之，见童子数人皆青衣，于榛中捣药。」《类聚》卷三十一引梁陆倕《感知己赋赠任昉》曰：「识公沙于杵臼，拔孝相于无名。」「臼杵」「杵臼」两通。
曾名品之未暇。
《校证》：「清谨轩钞本、日本刊本、崇文本『品』作『器』。」
唯张采剑阁。
「采」，黄本作「载」，黄校：「元作『采』，谢改。」《合校》：「唐写本『采』作『载』。」《校记》：「案唐本是也，《御览》五九0所引，正与唐本合，黄氏依谢氏校改同。」《校证》：「『载』，原作『采』，梅据谢改，徐校亦作『载』。按唐写本、《御览》正作『载』。」《校注》：「按谢改是也。唐写本、何本、梁本、谢钞本、四库本正作『载』；《御览》、《玉海》、《文通》引同。『采』盖涉下句而误。」按《晋书张载传》：「载字孟阳，安平人也。父收，蜀郡太守。载性闲雅，博学有文章。太康初，至蜀省父，道经剑阁。载以蜀人恃险好乱，因着铭以作诫曰：……益州刺史张敏见而奇之，乃表上其文。武帝遣使镌之于剑阁山焉。」则作「载」是，据唐写本、《御览》、黄本改。
其才清采。
范校：「孙云：唐写本作『清采其才』。」《附校》：「『采』作『彩』。」按疑唐写本近是，才有清浊之分，清采其才，犹迅拔其才也。采其才之清者，始能「迅足骎骎，后发前至」。
勒铭岷汉，得其宜矣。
范校：「孙云：『勒铭』作『诏勒』。」《校记》：「案《御览》五九0所引，正与唐本合。」《附校》：「作『铭勒岷汉』。」《校注》：「按唐写本是也。『诏勒』，即《晋书》载本传所谓『武帝遣使镌之于剑阁山』之意。今本盖写者据铭末『勒铭山阿』句而改耳。」按从唐冩本改。
箴者，所以攻疾防患，喻箴石也。
范校：「孙云：唐写本（『箴者』后）有『针也』二字。《御览》五八八引此作『箴所以攻疾除患喻针石垣』。」范注：「《说文》竹部：『箴，缀衣箴也。从竹，咸声。』又金部：『针，所以缝也。从金，咸声。』箴与针通。针俗作针。『箴者』下应从唐写本补『针也』二字。韦昭注《周语》曰：『箴，箴刺王阙以正得失也。』」《校证》：「『针也』二字原无，唐写本有。案据本书文例，如『赋者，铺也』，『铭者，名也』，『哀者，依也』，『吊者，至也』，皆以双声迭韵字为训，此正其比，今据补。」又：「（《御览》）『垣』字疑。」《校注》：「唐写本『箴者』下，有『针也』二字。宋本、倪本、喜多本、鲍本《御览》五八五（误，应作八）引『防』作『除』，『石』下有『垣』字。按本书释名，概系二字以训，此应从唐写本增『针也』二字。《淮南子说山》篇：『医之用针石。』《汉书艺文志》：『而用度箴石。』颜注：『箴所以刺病也；石谓砭石，即石箴也。』并足证《御览》『石』下『垣』字之非。唐写本及《玉海》五九引并作『防患』，『垣』字亦无。」《考异》：「按：从唐写本是。」按据唐写本补。
斯文兴。
黄本「文」下有「之」字。《合校》：「唐冩本『文』下有『之』字。」《校记》：「案唐本是也，《御览》五八八引同。」《汇校》：「按『之』字当有。」按从唐写本、黄本补。
余句颇存。
《校证》：「《事物纪原》四、《事物原始》『颇』作『尚』。」
及周之辛甲，百官箴一篇，体义备焉。
