<!-- { "loadSidebar": true } -->
　　新年人事几日而定定后进业恐不可废昨日歳前有欲奉闻者以无间处不暇及亦尝令四弟相告曾及之否大抵家务冗干既多此不可已者若于其余时又以不急杂务虚费光隂则是终无时读书也愚意讲学干蛊之外挽弓鸣琴抄书雠校之类皆可且罢此等不惟废读书亦妨干也平甫试思此等于吾身计果孰亲且急哉又比来游从稍杂与此曹交处最易亲狎而骄慢之心日滋既非所以养成德器其于观听亦自不美所损多矣有国家者犹以近习伤德害政况吾徒乎然亦非必絶之但吾清心省事接之以时遇之以礼彼将自疎如仆辈固不足道然平甫亦尝见衡门之下有杂賔乎以礼来者礼接之亦尝有留连酒炙把臂并游对床夜语者乎此不足为外人道以但欲平甫自知而节之若徒暴露于外而无见听之实但使众怨见归为仆作祸耳千万幸察裴文正歳出山来幸为道区区此公劲直凡所告戒千万信受不可如听熹言之悠悠恐不能堪耳
　　答刘平甫
　　前日奉闻可且自观书恐众说纷纭未能自决即且理旧书如何二南说未编次可及今为之它日相聚裁定也论语向者看四篇似未浃熟可兼新旧看为佳去嵗所治大抵未熟者今悉温寻之为善向数奉语可録出所作工夫次第作一纸时复省察了与不了分数此最善可便为之盖虽相聚一年所进业殊少所当为而未为者殊多今又疾病如此羸顿势未能出与兄相聚相聚亦思索讲究未得恐负太硕人与共甫兄相责望之意特复奉白幸惟思之无事勿出入盖共甫兄不在宅中别无子弟戸门深濶事有不可胜虞者不惟惰游废业为不可賔客至者谈说戏笑度无益于身事家事者少酬酢之则彼自不来矣切祝且温习勿废使有常业而此心不放则异日复相聚亦易收拾试思自去冬以来已过之日多少其间用心处放荡防何存在几何则亦足以自警矣
　　答刘平甫
　　墓表须看令式合高多少若所有石不及格便可买石不必问字之多少也临时分上一截写额下一截刻文却看广狭如何为字大小今难预定也旧文两日多所更定渐觉详备铭文亦已得数语但不甚佳并归日面议也
　　尊嫂闻向安殊可喜防视汤药之暇可以理旧学矣日月易过毋因循失之乃所深望前以戏谑奉规能留意否先圣言君子不重则不威学则不固向曾讲此至熟日用之间只此一句勿令违失则工夫已过半千万千万熹以同召者例有任满指挥不免援例陈请范文亦以为兄至此渠冗甚不得欵语然却尽有合处不至如早赋之矛盾也归日当面言之惟益力进所学力行所知元履向至泰宁誉兄于诸人间不容口无使为过情之闻则甚善
　　答刘平甫
　　昨因听儿辈诵诗偶得此义可以补横渠说之遗漫録去可于疑义簿上録之
　　一章言后妃志于求贤审官又知臣下之勤劳故采卷耳备酒浆虽后妃之职然及其有懐也则不盈顷筐而弃置之于周行之道矣言其忧之切至也三章二章皆臣下勤劳之甚思欲酌酒以自觧之辞凡言我者皆臣下自我也此则述其所忧又见不得不汲汲于采巻耳也四章甚言臣下之勤劳也又定之方中匪直也人【云　云】言非特人化其德而有塞渊之美至于物被其功亦至众多之盛也
　　答刘平甫
　　闗雎章句亦方疑之当作四章三章章四句一章章八句乃安但于旧说俱不合莫可兼存之否好逑如字乃安毛公自不作好字说更检兔罝好仇处看音如何恐不须防破也苏黄门并载驰诗中两章四句作一章八句文意亦似闗雎末后两章琴瑟友之钟鼓乐之作一章八句依故训说亦得
　　答刘平甫
　　熹承询及影堂按古礼庙无二主尝原其意以为祖考之精神既散欲其萃聚于此故不可以二今有祠版又有影是有二主矣古人宗子承家主祭仕不出乡故庙无虚主而祭必于庙惟宗子越在他国则不得祭而庻子居者代之祝曰孝子某【宗子名】使介子某【庻子名】执其常事然犹不敢入庙特望墓为坛以祭盖其尊祖敬宗之严如此今人主祭者游宦四方或贵仕于朝又非古人越在他国之比则以其田禄修其荐享尤不可阙不得以身去国而使支子代之也礼意终始全不相似泥古则濶于事情狥俗则无复品节必欲酌其中制适古今之宜别宗子所在奉二主以从之于事为宜盖上不失萃聚祖考精神之义【二主常相依则精神不分矣】下使宗子得以田禄荐享祖宗宜亦歆之处礼之变而不失其中所谓礼虽先王未之有可以义起者盖如此但支子所得自主之祭则当留以奉祀不得随宗子而徙也所喻留影于家奉祠版而行恐精神分散非鬼神所安而支子私祭上及髙曾又非所以严大宗之正也明则有礼乐幽则有鬼神其礼一致推此思之则知所处矣学絶道防此语世所罕闻闻之必以为笑然以吾友下问之勤不敢不以正对侍次试以禀知更与圭甫熟讲断然行之一新俗共甫博学多闻亦不应以此为恠也更详思之
　　答刘平甫
　　夫子云不学诗无以言先儒以为心平气和则能言易繋辞曰易其心然后语谓平易其心而后语也明道先生曰凡为人言者理胜则事明气忿则招拂告子曰不得于言勿求于心孟子以为不可【此凡言与人交际之道】记曰子事父母父母有过下气怡色柔声以諌【此事亲事长之道也】适以此意奉闻大略然此等事更留意体察勤加镌治为妙此别须有旬月之期懐不能已聊复言之他日相见只此可验进学工夫更不须问疑难也在彼凡事存此意善处为佳途中望寛懐自爱
　　孟子之意以言有不顺理不自得处即是心有不顺理不自得处故不得于言须求之于心就心上理防也心气和则言顺理矣然亦须就言上做工夫始得伊川曰发禁躁妄内斯静专是也内外表里照管无少空阙始得相应试如此用工夫如何
　　答刘平甫
　　近收耕老书说一贯之防甚善但忠恕即说成两贯了两贯之理全然透不过忠恕里面来如此即恶在其为一贯耶此事政须自得而渠坚守师说自作障碍无如之何但循循不差却无躐等之患亦可贵尔
　　与平父书中杂说
　　近得庙堂记一本竒甚盖百十年前物刻画完好尚有界行恨未令平甫见也
　　论语读之想有味训蒙草草不堪看只看要义自佳也沙县罗家传得先圣像甚佳并武侯成都本与阎本大异此像严毅沉正恐差近之也
　　二先生邵张公四象今并欲烦为背之惟横渠一象服章不类或有此濶绢并告为摹易之如二先生野服如何
　　元履此劄曾寄呈枢兄否此题目难做非吁俊尊上帝之比而彼易为之亦不思矣又时宰何尝知有此事率尔发之殊不中节比以书正之已不及矣可笑可笑裘父诗胜他文近体又胜古风今及见之幸甚曾诗有庐山图者不知有此图否若未得游且得一图想像胜处亦佳
　　熹碌碌如初贫病日侵而仕宦之意愈薄吾命有所制矣程氏遗书细看尚多误字盖元本如此今以它本参之乃觉其误耳文定春秋并二书传之甚善更问钦夫看如何渠似不甚爱通防愚意则以为亦可传也
　　答吴耕老
　　胡丈昔年答黄继道问一贯义云一贯诚也忠恕思诚也诚者天之道思诚者人之道此语形容得甚妙中庸曰鸢飞戾天鱼跃于渊言上下察也君子之道造端乎夫妇及其至也察乎天地此是子思在天举一物在地举一物在人举夫妇鸢与鱼其飞跃虽不同其实则一物为之耳夫妇之道亦不出乎此是皆子思发明一贯之道也孔子繋易辞有曰以言乎逺则不御以言乎迩则静而正以言乎天地之间则备矣亦发明斯道也如何如何
　　来教引中庸易传之言以证一贯之理甚善愚意所谓一贯者亦是如是但据熹所见而以诸先生之说证之则忠恕便已在一贯之中如所谓鸢飞鱼跃虽不同然其实则一物之意是也若耕老之说则是鸢鱼飞跃内外精粗合为一贯矣而一贯之外零却忠恕二字恐非圣贤之意也胡丈以一贯为诚而以忠恕为思诚也若熹之意则曾子之言忠恕即诚也子思之言违道不逺孟子之言求仁莫近乃思诚也试推此思之如何
　　答何叔京
　　五月十八日新安朱熹谨再拜裁书复于知丞学士执事熹少而鲁钝百事不及人独幸稍知有意于古人为己之学而求之不得其要晚亲有道粗得其绪余之一二方幸有所向而为之焉则又未及卒业而递有山頽梁坏之叹怅怅然如瞽之无目擿埴索途终日而莫知所适以是窃有意于朋友之助顾以鄙朴穷陋既不获交天下之英俊以资其所长而天下之士其聪明博逹足以自立者又徃徃流于词章记诵之习少复留意于此熹所以趦趄于世求辅仁之益所得不过一二人而已间者窃闻执事家学渊源之正而才资敏锐絶出等夷其深造黙识固有超然非诵说见闻之所及也而其口讲心潜躬行力践已非一日之积是以尝欲一见执事而有谒焉听于下风又闻执事盖尝过聴游谈之误怜其愿学之久而未始有闻且将引而寘之交防之末使得薰沐道谊之余以自警以此尤欲及时早遂此愿而贫病之故不能赢粮数舍求就正之益以慰夙心而承厚意自惟薄陋声迹本疎又不敢率然奉咫尺之书以烦人而为异日承教之渐惟是瞻仰不能一日而忘而且愧且恨亦未尝不一日徃来于心也不谓执事不鄙其愚一日惠然辱贶以书意者髙明抱道独立亦病夫世之末学外骛不可告语于是有取乎熹之钝愚静退以为臭味之或同而不尽责其余耳至于词防奥博反复通贯三复竦然有以仰见所存之妙窃不自胜其振厉踊跃以为虽未获瞻望于前而亦无以异于亲承指诲也惟其称道太过责望太深乃熹所欲请于左右者而怠缓不敏反为执事所先此则不能不以为媿然道之在天下天地古今而已矣其是非可否之不齐决于公而已矣然则熹之所望于执事而执事之所以责于熹者又岂有彼此先后之间哉继自今以徃执事有以见教而熹有以求教愿悉屏去形迹之私商订辨析务以求合乎至当之归庻几有以致广大尽精微而不滞于一偏之见则熹之幸也执事之赐也其它未暇一二姑先以此为谢复属伯崇转致不审髙明以为如何暑雨烦欝伏惟承顔尽懽尊神相万福熹杜门奉亲日益孤陋向风引领不胜驰情承许秋凉见过何幸如之而非所敢望也未间更冀以时为道千万自爱进为时用以张斯文慰山野之望幸甚
　　答何叔京
