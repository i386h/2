<!-- { "loadSidebar": true } -->
    ○李晕安州刺史制
    宿州刺史李晕，勋阀之门，嗣生才略，久参戎卫，颇著勤劳，试守列城，观其为政。属汴泗之右，创画州居，府署城池，委之经始，一日贝梯，三年有成。且闻公勤，宜有迁转，重分忧寄，再伫良能。往安吾人，无忝厥命。可安州刺史。
    ○窦易直可给事中制
    前御史中丞窦易直，器质智识，厚重闲敏，文合法要，学通政经，累践台郎，擢司邦宪，宽猛举措，甚得其中，官不易方，府无留事。前因病免，今以才迁，俾升琐闱，以备顾问。凡制令奏议，官狱典章，苟有依违，皆得驳正。所任不细，宜敬乃官。可给事中。
    ○孟简赐紫金鱼袋制
    汉制：二千石有政绩者，就加宠命，不即改移。盖欲使吏久於官，人安其化也。常州刺史孟简，简易勤俭，以养其人，政不至严，心未尝怠，曾未再稔，绩立风行，岁课郡政，毗陵为最。方求共理，实获我心，宜加命服，以示旌宠，庶俾群吏，闻而劝焉。宜赐紫金鱼袋。
    ○卢元辅杭州刺史制
    河南县令卢元辅，早以学艺，列在周行，尝守商都，颇闻有政，再领京县，益见其才。江南列郡，馀杭为大，征赋尤重，疲人未康。藉尔登车，往分忧瞩，劳徕安辑，称朕意焉。悬赏旌能，以伫报政。可杭州刺史。
    ○傅良弼可郑州刺史制
    敕：金紫光禄大夫使持节沂州诸军事行沂州刺史兼御史中丞骑都尉傅良弼，燕冀之间，纷扰之际，多垒失守，孤城保全，介於险中，率乃麾下，转战郊野，来觐阙庭。徇义灭亲，忘家丧子，忠勤勇烈，人所难能，若不褒升，何劝来者？海沂剖竹，未足报功，溱洧颁条，可兼观政。敬承後命，无替前劳。可使持节郑州诸军事行郑州刺史兼御史大夫，散官、勋如故。
    ○张彻宋申锡可并监察御史制
    敕：旧制副丞相缺，中执宪得出入；御史缺，则於内外史中考核其实，封奏其名以补之。今御史中丞僧孺奏，某官张彻，某官宋申锡，皆方直强毅，可监察御史。章下丞相府，丞相亦曰可，朕其从之。并可监察御史。
    ○杨子留後殷彪授金州刺史兼侍御史河阴令韦同宪授南郑令韦弁授绛州长史三人同制
    敕：某官殷彪等：今之郡守，古侯伯也；今之邑令，古子男也。於吏有君臣之道焉，於人有父母之道焉。郡邑之间，承上率下者，州长史也。凡此之官，与吾共理，使吾人安而无怨者，其外在吏良而致平乎？金，秦之郡也，奏告专达，得行异政，以彪清平信惠，临事能守，大小之职，率著名绩，故仍宪简，俾往牧之。南郑，梁之邑也，上有贤帅，无忧掣肘，以同宪河阴有政，可以移用，故换铜印，俾往宰之。而绛为名藩，弁实良士，命之赞贰，亦叶其宜。宜各悉心，修举三职。可依前件。
    ○独孤郁司勋郎中知制诰制
    考功员外郎知制诰独孤郁，学识文行，时论所推，选自外郎，擢居右闼，纶言枢命，既重且难，委以发挥，甚闻称职。而端谅忠谨，介然自居，为臣若斯，足可嘉奖。官当满岁，职亦逾年，宜从美迁，以光近侍。可司勋郎中知制诰。
    ○钱徽司封郎中知制诰制
    敕：中台草奏，内庭掌文，西掖书命，皆难其人也，非慎行、敏识、夙学、懿文四者兼之，则不在此选。祠部郎中翰林学士钱徽，蔼然儒风，粲然词藻，缜密若玉，端直如弦。自参禁司，益播其美，贞方敬慎，久而弥彰，应对必见於据经，奏议多闻於削藁，迨今六载，其道如初。嘉其忠勤，宜有迁擢，俾转郎吏，仍参纶阁。兹乃荣奖，尔其敬承。可依前件。
    ○冯宿除兵部郎中知制诰制
    敕：吾闻武德暨开元中，有颜师古、陈叔达、苏称“大手笔”，掌书王命，故一朝言语，焕成文章。朕承祖宗，思济其美，凡选一才，补一职，皆不敢轻易，其庶几前事乎？刑部郎中冯宿，为文甚正，立意甚明，笔力雄健，不浮不鄙，况立身守事，端方精敏。而我诰命忽思润色之，听诸人言曰“宿也可”。宿立朝历御史、博士、郡守、尚书郎，在仕进途不为不遇，然不登兹选，未足其心。故吾于今归汝职业，仍迁秩为五兵郎中，勉继颜、陈，无辱吾举。可尚书兵部郎中知制诰。
    ○卢元辅吏部郎中制
    敕：六官之属，升降随时，独吏部郎班秩加诸曹之右，历代迄今，未尝改也，则其典职之重、选用之精可知矣。洛州刺史卢元辅，深於文，敏於行，加以犀之利，洞胆之明，挈而用之，无往不适。连领大郡，至於三四，划讹剔弊，迎刃有声。宜付剧司，俾之藻制。曹选郎缺，用尔补员，岁调方殷，伫扬乃职。可尚书吏部郎中。
    ○郑覃可给事中制
    敕：给事中之职，凡制敕有不便於时者，得封奏之；刑狱有未合於理者，得驳正之；天下冤滞无告者，得与御史纠理之；有司选补不当者，得与侍中裁退之。率是而行，号为称职，固不专於掌侍奉赞诏令而已。中大夫行谏议大夫云骑尉荥阳县开国男食邑三百户郑覃，清节直行，正色寡言，先臣之风，蔼然犹在，自居首谏，益励謇谔。擢领是职，必有可观。亦欲天下闻之，知吾奖骨鲠之臣，来谏诤之道也。可给事中，散官、勋如故。
    ○韦审规可西川节度副使御史中丞李虞仲崔戎姚向温会等并西川判官皆赐绯各检校省官兼御史制
    敕：西川曰益部，地有险，府有兵，碍戎屏华，号为难理。故吾命文昌为帅长，俾镇抚焉；次命审规为上介，俾左右焉；莹铧虞仲、戎、向、会等为庶寮，俾咨度焉。进言者谓文昌贤而审规辈才，以才佐贤，蜀必理矣。辍三署吏赞丞相府，假宪官职加台郎暨一命再命之服以遣之，其於张大光荣，与四方征镇之宾寮不侔矣。尔等苟佐吾丞相以善政闻，使吾无一方之忧，吾宁久遗汝於诸侯乎？尔其勉之。可依前件。
    ●卷六百六十二
    ☆白居易（七）
    ○魏博军将吕晃等从宏正到镇州各加御史大夫宾客等制
    敕：去年冬，命侍中宏正建大将军旗鼓，移镇於成德军，而晃以下四十有一人，实从魏来，或驱或殿，披坚执锐，可谓有劳。宜以宫坊之寮，宪府之职，随其名秩，序而宠之。可依前件。
    ○张平叔可户部侍郎判度支制
    敕：故事君使臣，其道不一，或先劳而後受赏，或先加宠而後责功，盖宜便有後先，时事有缓急故耳。朝议大夫守鸿胪卿兼御史大夫判度支上柱国赐紫金鱼袋张平叔，国之材臣也，计能析秋毫，吏畏如夏日，司会逾月，纲条甚张。况师旅未息，调食方急，倚成取济，非尔而谁？故自大鸿胪换居人部，造膝而授，不时而迁，其要无他，是欲急吾事而望倚尔功也。公卿以降，群有司盈庭，然问曰，与吾坐而决事，丞相以下，不过四五，而主计之臣在焉。非智能则事不可成，非谅直则吾难近，噫，职局之外，得不思称官望而厌我心乎？可守尚书户部侍郎判度支，散官、勋、赐如故。
    ○李虞仲可兵部员外郎崔戎可户部员外郎制
    敕：剑南西川节度判官朝散大夫检校尚书户部郎中兼侍御史上柱国赐紫金鱼袋李虞仲、剑南西川观察判官朝议郎检校刑部员外郎兼侍御史云骑尉赐绯鱼袋崔戎等：去年春，朕忧西南事，授丞相文昌钺镇抚之，次选郎吏有才实如虞仲辈者往赞理之，故其制云：“苟佐吾丞相以善政闻，宁久遗汝於诸侯乎？”今蜀政成矣，蜀人矣，是汝辈职修事举，而奉吾诏书甚谨也。前言在耳，安可弭忘，并命为郎，主吾信赏。虞仲可行尚书兵部员外郎，戎可尚书户部员外郎，散官、勋如故。
    ○牛僧孺可户部侍郎制
    敕：户部侍郎，周之地官小司徒也，掌天下田户之图，生齿之籍，赋役货币之政令，以待国用而质岁成。元和以还，日益宠重，善其职者，多登大任，中兹选者，莫匪正人。谁其称之，我有邦彦。朝议郎（一作大夫）守御史中丞上柱国赐紫金鱼袋牛僧孺，自举贤良，践历台阁，秉润色笔，提纠缪纲，而书命无繁词，决事无留狱，受宠有忧色，纳忠多苦言。朕心知之，何用不可？夫以人曹之重如彼，僧孺之贤如此，俾居是职，不亦宜乎？可守尚书户部侍郎，散官、勋、赐如故。
    ○庾承宣可尚书右丞制
    敕：朝议大夫守尚书刑部侍郎骁骑尉庾承宣：昔我太宗文皇帝尝谓尚书丞百职纲维，事一失中，则天下有受其弊者，因命戴胄、魏徵及杜正伦、刘洎辈继领是职，分居左右，官修事理，人到於今称之。故吾前命崔戎（一作从）持左纲，今命承宣操右辖，众口籍籍，颇为得人。况承宣端谅勤敏，周知典故，必能为我纽有条之纲，尼妄动之轮，坐曹得出入郎官，立朝得奏弹御史，决会政要，扶树理本，无俾戴、魏、刘、杜专美於贞观中。可守尚书右丞，散官、勋如故。
    ○张聿可衢州刺史制
    敕：中散大夫行尚书工部员外郎上柱国吴县开国男食邑三百户张聿：内外庶官，同归共理，牧守之任，最亲吾人。盖弛张举措由其心，赏罚威福悬其手，若一日失其职，一郡非其人，而名未达於朝听之间，为害已甚矣。选授之际，得不慎夫？以尔聿前领建溪有理行，次临沔郡著能名，用尔所长，副吾所急，宜辍郎署，往颁诏条，来暮之声，伫入吾耳。可使持节衢州刺史，散官、勋如故。
    ○辛邱度可工部员外郎李石可左补阙李仍叔可右补阙三人同制
    敕：朝散大夫右补阙内供奉飞骑尉辛邱度等：朕诏丞相求方略忠谠之士，於左右，而播等以石暨仍叔应诏，言其为人，厚实謇直，尝以文行谋画，从容於幕府之间，临事敢言，当官能守，可使束带，同升诸朝，又言邱度介洁静专，不交势利，宜加推奖，以劝其徒。况久次者转迁，後来者登进，皆适所用，平章可之。可依前件。
    ○魏博军将薛之纵等十四人各授官爵制
    敕：薛之纵等：去年冬授钺，俾自徐镇潞，而与其麾下同德，食不求饱，席不暇暖，节镇殿定，一如所委。此诚之忠略，然所赖之纵等焦心戮力，同济厥功。而颁赏已逾时，秩宜加等。我有爵禄，分而命之，知吾不遗细大之功。可依前件。
    ○裴度李夷简王播郑杨於陵等各赐爵并回授爵制
