<!-- { "loadSidebar": true } -->
　　维年月日愈等【旧本作维元和十年月日中书舎人王涯考功郎中知制诰韩愈礼部侍郎崔羣京兆尹许季同考功贠外郎庾承宣河中节度判官殿中侍御史邢册等】谨以清酌庶羞之奠敬祭于亡友张十三贠外之灵呜呼往在贞元俱从賔荐司我明试时维邦彦【樊曰时陆贽典贡举祭者六人皆同荐云】各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余岁【樊曰自贞元八年至是凡二十三年】存皆衰白半亦辞世外纒公事内迫家私中宵兴叹无复昔时如何今者【一作于今】又失夫子懿德柔声永絶心耳庐亲之墓终丧乃归阳瘖避职【祝曰瘖痖礼记瘖聋跛躃孙曰徐州节度使张愔请季友为判官诏下季友诈称疾不言三年】妻子不知分司宪台风纪由振遂迁司虞以播华问不能老寿孰究其因嗣托于宗天维不仁酒食备设灵其降止论德叙情【德一作得】以视诸诔尚飨
　　祭河南张署贠外文
　　【樊曰张署为河南令既数月弃官去遂卒时公从裴度讨蔡元和十二年八月也志其墓为文以祭之】
　　维年月日【孙曰元和十二年】彰义军行军司马守太子右庻子兼御史中丞韩愈【集注是岁七月以公兼御史中丞彰义行军司马○一无守太子右庻子六字】谨遣某乙以庻羞清酌之奠祭于亡友故河南县令张十二贠外之灵【十二或作十一或无十二二字】贞元十九君为御史余以无能同诏并峙君德浑刚【浑胡本切】标高揭已有不吾如唾犹滓余戆而狂【戆陟降切】年未三纪【孙曰公时年三十六严曰退之大厯戊申岁生至贞元十九年癸未三十六年矣】乘气加人无挟自恃【一作无敢挟恃】彼婉娈者实惮吾曹侧肩帖耳有舌如刀【严曰谓谗人以言伤人也退之与张署李方叔同为御史时方旱饥上疏乞寛民徭为李实所谗俱贬南方县令又与署同赴贬所】我落阳山以尹鼯猱君飘临武山林之牢【补注是岁公与署同得罪公贬连州阳山令署贬郴州临武令】岁弊寒凶雪虐风饕【一作号】顚于马下我泗君咷【祝曰易君子先号咷而后笑○咷徒刀切】夜息南山同卧一席守防夫觝项交跖【祝曰觝触也谓以项相觝触跖足也○觗丁礼切或作抵】洞庭漫汗粘天无壁【补注笔墨间录曰山谷用此语云江南水黏天】风涛相豗【豗呼回切】中作霹雳追程盲进防船箭激南上湘水【孙曰湘水出零陵北至巴丘入江○上一作之】屈氏所沉【孙曰今岳州相阴县有汨水屈原自沈处俗谓之汨罗】二妃行迷泪踪染林【孙曰博物志洞庭之山尧帝二女常泣以其涕挥竹竹尽斑】山哀浦思鸟兽呌音余唱君和百篇在吟君止于县我又南逾把醆相饮后期有无期宿界上一夕相语自别几时遽变寒暑【遽一作复变一作徧】枕臂欹眠加余以股仆来告言虎入廐处无敢惊逐以我去【音防】君云是物不骏于乘虎取而往来寅其徴我预在此与君俱膺猛兽果信恶祷而慿余出岭中君俟州下【州柳州】偕掾江陵非余望者【樊曰公贞元十九年与张俱令南方明年冬防宿临武界上虎入公廐取去驴子也虎寅属也公载张语云云已而顺宗即位皆改江陵府掾公法曹张功曹洪曰仆来告言虎入廐处而下予以问葛鲁卿葛云不骏去之则亨矣虎取而去疑其亨也故来寅望徴猛兽果信者言虎取果亨遂有府掾之命不待祷而有所慿也】郴山竒变其水清冩泊砂倚石有遌无舍【祝曰楚词重华不可遌注逢也○遌吴故切一作□】衡阳放湎【孙曰衡阳衡州湎沉湎也○湎一作酒】熊咆虎噑【咆蒲交切噑胡髙切】不存令章【孙曰令章酒令一作存不令章】罚筹猬毛委舟湘流往观南岳【严曰集有谒衡岳庙诗】云壁潭潭【云一作天】穹林攸擢避风大湖【严曰太湖即上文洞庭是也集有洞庭阻风赠张十一诗】七日鹿角【韩曰元微之鹿角诗笺云鹿角洞庭湖中地名】钩登大鮎【祝曰鮎鱼名楚词鳣鮎兮延延集注说文云鮎鰋也○鮎乃兼切】怒颊豕豞【洪驹父诗话云豞豕声也○豞许角切或作豹非惟无此理兼不协韵】脔盘灸酒羣奴余啄走官阶下【孙曰谓江陵府】首下尻高【祝曰尻髋也前汉尻益髙○尻苦刀切】下马伏涂从事是遭予征博士君以使已【孙曰元和元年六月公召为国子博士署□江陵半年邕管奏为判官不往】相见京师过愿之始【补注始愿不及此】分教东生君掾雍首【孙曰元和二年公分教东都署为京兆府司录叅军祝曰雍州名书黑水西河惟雍州○雍于用切】两都相望【望音忘】于别何有解手背面遂十一年君出我入如相避然生阔死休吞不复宣刑官属郎引章讦夺【讦一作许】权臣不爱南昌是斡【孙曰署为刑部贠外郎守法不阿出为防州刺史防州南康郡今作南昌恐误】明条谨狱氓獠戸歌【獠夷名○獠张绞切又力道切又一作僚】用迁澧浦【祝曰澧水名书又东至于澧○澧音礼严曰谓为澧州刺史也】为人受瘥【孙曰署自防州改澧州刺史民税出杂产物与钱尚书有经数观察使牒州徴钱倍数经署曰刺史可为法不可贪官害民留牒不肯从竟以代罢瘥病也】还家东都起令河南屈拜后生愤所不堪屡以正免身伸事蹇竟死不升孰劝为善丞相南讨【孙曰元和十六年以宰相裴度为淮西宣慰处置使南讨淮蔡】余辱司马议兵大梁【孙曰时宣武军节度使韩为诸军都统使将出讨公诣禀事】走出洛下哭不慿棺奠不亲斝不抚其子塟不送野望君伤懐有殒如防铭君之绩纳石壤下爰及祖考纪德事功外着后世鬼神与通君其奚憾不余监衷呜呼哀哉尚飨
　　祭左司李员外太夫人文
　　【韩曰谓与其子同僚必公为职方员外郎时也】
　　维年月日某官某等谨以清酌庻羞之奠敬祭于某县太君郑氏尊夫人之灵胄于茂族配此德门克成厥家享有全福为妇为母再朝中宫搢绅推荣宗党是则某等幸随令子同服官僚庻展哀诚式陈牢醴尚飨
　　祭薛中丞文
　　【樊曰中丞名存诚字资明河中寳鼎人贞元中登第厯监察御史殿中侍御史累迁给事中拜御史中丞暴卒宪宗赠刑部侍郎】
　　维年月日【韩曰公时为比部郎中元和九年也或作元和元年非】某官某乙等【韩曰李逢吉孟简张惟素张贾韩愈等】谨以清酌庻羞之奠祭于亡友故御史中丞赠刑部侍郎薛公之灵公之懿德茂行可以励俗清文敏识足以发身宗族称其孝慈友朋归其信义累升科第亟践班行左掖南台【孙曰北齐号御史台为南台髙澄用崔暹为御史中尉宋逰道为尚书左丞谓之曰卿一人处南防一人处北省当使天下肃然樊曰左掖则给事中南台则御史中丞也】共传故事【樊曰存诚尝劾浮屠鍳虚赃罪抵死按信州刺史李位无谋反事详见旧史本传】诗人墨客争讽新篇羽仪朝廷辉映中外长途方骋大限俄穷圣上轸不憗之悲【韩曰哀十六年左传孔子卒公诔之曰昊天不吊不憗遗一老俾屏予一人以在位憗且也○憗鱼觐切】具寮兴云亡之叹【祝曰诗瞻仰人之云亡邦国殄瘁】况某等忘言斯乆知我俱深青春之游白首相失来陈薄奠讵尽哀诚呜呼哀哉尚飨
　　祭裴太常文
　　【裴之讳字皆不可攷】
　　维年月日愈等【樊曰元和九年公为比部郎中史馆修撰与给事中李逢吉孟简吏部侍郎张惟素张贾等同祭】谨以庻羞清酌之奠敬祭于太常裴二十一兄之灵朝廷之重莫过乎礼虽经策具存而精通盖寡自郊丘故事宗庙时宜大君之所旁求丞相之所卒问【严曰卒仓没切孟子卒然问曰】羣儒拱手宗祝醉心兄皆指陈根源斟酌通变莫不允符天旨克恊神休至于公卿冠昏【于一作于】士庻丧祭疑皆响荅问必实归从我者足为轨仪异我者无逃指笑动为时法言比古经【比一作必】独立一朝高视千古而又驱驰朋执僶俛宗亲【僶音泯】甔石之储【孙曰汉书扬雄家无甔石之储晏如也甔小罂石斗石○甔或作担】常空于私室方丈之食【韩曰孟子曰食前方丈侍妾数百人我得志弗为也】每盛于賔筵赠必固辞求无不应孰云具美而不永年某等早接游从实钦道义致诚薄奠以诀终天呜呼哀哉尚飨
　　潮州祭神文五首
　　【韩曰文凡五皆元和十四年夏秋作其一到任谒大湖神其二祈太湖神其三四五谢晴城隍界石太湖等神作】
　　维年月日潮州刺史【孙曰维元和十四年岁次已亥三月已卯朔某日持节潮州诸军事守潮州刺史】韩愈谨差摄潮阳县尉史虚已以特羊庻羞之奠告于太湖神之灵愈承朝命为此州长今月二十五日至治下【孙曰三月壬寅严曰即元和十四年三月也】凡大神降依庇贶斯人者皆愈所当率徒属奔走致诚亲执祀事于庙廷下今以始至方上奏天子【孙曰谓谢上表也】思虑不能专一冠衣不净洁与人吏未相识知牲糈酒食器皿损弊【孙曰糈祠神米离骚巫咸将夕降兮懐椒糈而要之祝曰损一作觕麤也公羊觕者曰侵精者曰伐○糈先旅切又音所觕仓胡切】不能严清又未卜日时不敢自荐见使摄潮阳县尉史虚已以告神其降鉴尚飨
　　维元和十四年岁次已亥六月丁未朔六日壬子持节潮州诸军事守潮州刺史【一本上作维年月日潮州刺史】韩愈谨以清酌腵脩之奠【祝曰腵籖脯礼记大享尚腵修注云捶脯也○腵丁贯切】祈于太湖神之灵曰稻既穟矣【严曰穟禾成秀也】而雨不得熟以获也蚕起且眠矣而雨不得老以蔟也岁且尽矣稻不可以复种而蚕不可以复育也农夫桑妇将无以应赋税继衣食也非神之不爱此人【一无此人】刺史失所职也百姓何罪使至极也神聪明而端一听不可滥以惑也刺史不仁可坐以罪惟彼无辜惠以福也划劙云阴【祝曰划劙解也分剖也孙曰剖去也○划忽麦切又音画劙力支切又音丽】巻日月也幸身有衣而口得食给神役也充上之湏脱刑辟也选牲荐酒以报灵德也吹撃管鼓侑香洁也拜庭跪坐如法式也不信当治疾殃殛也神其尚飨【一作鍳兹】
　　维年月日潮州刺史韩愈谨以柔毛刚鬛清酌庻羞之奠【孙曰礼记羊曰柔毛豕曰刚鬛】祭于城隍之神间者以滛雨将为人灾无以应贡赋供给神明上下获罪罚之故乃以六月壬子奔走分告乞晴于尔明神明神闵人之不辜若响若荅【响一作飨】粪除天地山川清风时兴白日显行蚕谷以登人不咨嗟惟神之恩夙夜不敢忘怠谨卜良日躬率将吏荐兹血毛清酌嘉肴【肴一作羞】侑以音声以谢神贶神其飨之
　　维年月日潮州刺史韩愈谨遣耆寿成防以清酌少牢之奠告于界石神之灵曰惟封部之内山川之神克庥于人【庥下一有庇字】官则置立室宇备具服器奠飨以时今淫雨既霁蚕谷以成织妇耕男忻忻衎衎是神之庥庇于人也敢不明受其赐谨选良月吉日斋洁以祀神其鉴兹【一作之】尚飨
　　维年月日潮州刺史韩愈谨以清酌庻羞之奠祭于太湖之神惟神降依兹土以庇其人今兹无有水旱雷雨风火疾疫为灾各宁厥宇以供上役长吏免被其谴赖神之德夙夜不敢忘谨具食饮躬斋洗奏音声以献以乐以谢厥赐不敢有所祈尚飨















　　五百家注昌黎文集巻二十二
　　钦定四库全书
　　五百家注昌黎文集巻二十三
　　宋　魏仲举　编
　　祭文
　　袁州祭神文【三首】
