<!-- { "loadSidebar": true } -->
《曹子建集》 曹植


《卷一》

　　○东征赋（并序） 建安十九年，王师东征吴寇，余典禁兵，卫宫省。然神武一举，东吴必克， 想见振旅之盛，故作赋一篇。
　　登城隅之飞观兮，望六师之所营。幡旗转而心异兮，舟楫动而伤情。顾身微 而任显兮，愧任重而命轻。嗟我愁其何为兮，心遥思而悬旌。师旅凭皇穹之灵祐 兮，亮元勋之必举。挥朱旗以东指兮，横大江而莫御。循戈橹于清流兮，泛云梯 而容与。禽元帅于中舟兮，振灵威于东野。
　　○游观赋 静闲居而无事，将游目以自娱。登北观而启路，涉云际之飞除。从罴熊之武 士，荷长戟而先驱。罢若云归，会如雾聚。车不及回，尘不获举。奋袂成风，挥 汗如雨。
　　○怀亲赋（并序） 济阳南泽有先帝故营，遂停驾，造斯赋焉。
　　犹平原而南骛，睹先帝之旧营。步壁垒之常制，识旌旗之所停。在官曹之典 列，心仿佛于平生。回骥首而永游，赴修途以寻远。情眷恋而顾怀，魂须臾而九 反。
　　○玄畅赋（并序） 夫富者非财也，贵者非宝也。或有轻爵禄而重荣声者，或有反性命而以徇功 名者。是以孔老异旨，杨墨殊义。聊作斯赋，名曰《玄畅》。庶以陶神知机，摛 理表微。
　　夫何希世之大人，罄天壤而作皇。该仁圣之上义，据神位以统方。补五帝之 漏月，缀三代以维纲。侥余生之幸禄，遘九二之嘉祥。上同契于稷卨，降合颖于 伊望。思荐宝以继佩，怨和璞之始镌。思黄钟以协律，怨伶夔之不存。嗟所图之 莫合，怅蕴结而延志。希鹏举以抟天，蹶青云而奋羽。企驷跃而改驾，任中才之 展御。望前泬而致策，顾后乘而安驱。匪逞迈之短脩，取全贞而保素。弘道德以 为宇，筑无怨以作藩。播慈惠以为圃，耕柔顺以为田。不愧景而惭魄，信乐天之 何欲。逸千载而流声，超遗黎而度俗。
　　○幽思赋 倚高台之曲隅，处幽僻之闲深。望翔云之悠悠，羌朝霁而夕阴。顾秋华而零 落，感岁暮而伤心。观跃鱼于南沼，聆鸣鹤于北林。搦秦筝而慷慨，扬大雅之哀 吟。仰清风以叹息，寄予思于悲弦。信有心而在远，重登高以临川。何余心之烦 错，宁翰墨之能传。
　　○节游赋 览宫宇之显丽，实大人之攸居。建三台于前处，飘飞陛以凌虚。连云阁以远 径，营观榭于城隅。亢高轩以回眺，缘云霓而结疏。仰西岳之崧岑，临漳淦之清 渠。观靡靡而无终，何眇眇而难殊。亮灵后之所处，非吾人之所庐。于是仲春之 月，百卉丛生。萋萋蔼蔼，翠叶朱茎。竹林青葱，珍果含荣。凯风发而时鸟欢， 微波动而水虫鸣。感气运之和润，乐时泽之有成。遂乃浮素盖，御骅骝，命友生， 携同俦。诵风人之所叹，遂驾言而出游。步北园而驰骛，庶翱翔以写忧。望洪池 之滉瀁，遂降集乎轻舟。浮沈蚁于金罍，行觞爵于好求。丝竹发而响厉，悲风 激于中流。且容与以尽观，聊永日而望愁。嗟羲和之奋迅，怨曜灵之无光。念人 生之不永，若春日之微霜。谅遗名之可纪，信天命之无常。愈志荡以淫游，非经 国之大纲。罢曲宴而旋服，遂言归乎旧房。
　　○感节赋 携友生而游观，尽宾主之所求。登高墉以永望，冀销日以忘忧。欣阳春之潜 润，乐时泽之惠休。望候雁之翔集，想玄鸟之来游。嗟征夫之长勤，虽处逸而怀 愁。惧天河之一回，没我身乎长流。岂吾乡之足顾，恋祖宗之灵丘。惟人生之忽 过，若凿石之未耀。慕牛山之哀泣，惧平仲之我笑。折若华之翳日，庶朱光之长 照。愿寄躯于飞蓬，乘阳风之远飘。亮吾志之不从，乃拊心以叹息。青云郁其西 翔，飞鸟翩而止匿。欲纵体而从之，哀予身之无翼。大风隐其四起，扬黄尘之冥 冥。鸟兽惊以求群，草木纷其扬英。见游鱼之涔灂，感流波之悲声。内纡曲而 潜结，心怛惕以中惊。匪荣德之累身，恐年命之早零。慕归全之明义，庶不忝其 所生。
　　○离思赋（并序） 建安十六年，大军西讨马超，太子留监国，植时从焉。意有忆恋，遂作离思 之赋。
　　在肇秋之嘉月，将曜师而西旗。余抱疾以宾从，扶衡轸而不怡。虑征期之方 至，伤无阶以告辞。念慈君之光惠，庶没命而不疑。欲毕力于旌麾，将何心而远 之。愿我君之自爱，为皇朝而宝己。水重深而鱼悦，林修茂而鸟喜。
　　○释思赋（并序） 家弟出养族父郎中，伊余以兄弟之爱，心有恋然，作此赋以赠之。
　　彼朋友之离别，犹求思乎白驹。况同生之义绝，重背亲而为疏。乐鸳鸯之同 池，羡比翼之共林。亮根异其何戚，痛别幹之伤心。
　　○临观赋 登高墉兮望四泽，临长流兮送远客。春风畅兮气通灵，草含干兮木交茎。丘 陵崛兮松柏青，南园薆兮果载荣。乐时物之逸豫，悲余志之长违。叹《东山》之 愬勤，歌《式微》以诉归。进无路以效公，退无隐以营私。俯无鳞以游遁，仰无 翼以翻飞。


《卷二》

　　○潜志赋 潜大道以游志，希往昔之遐烈。矫贞亮以作矢，当苑囿之呈艺。驱仁义以为 禽，必信中而后发。退隐身以灭迹，进出世而取容。且摧刚而和谋，接处肃以静 恭。亮知荣而守辱，匪徇天以为通。
　　○闲居赋 何吾人之介特，去朋匹而无俦。出靡时以娱志，入无乐以销忧。何岁月之若 骛，复民生之无常。感阳春之发节，聊轻驾之远翔。登高丘以延企，时薄暮而起 雨。仰归云以载奔，遇兰蕙之长圃。冀芬芳之可服，结春蘅以延伫。入虚廊之闲 馆，步生风之广庑。践密迩之修除，即蔽景之玄宇。翡鸟翔于南枝，玄鹤鸣于北 野。青鱼跃于东沼，白鸟戏于西渚。遂乃背通谷，对渌波，藉文茵，翳春华。丹 毂更驰，羽骑相过。
　　○慰子赋 彼凡人之相亲，小离别而怀恋。况中殇之爱子，乃千秋而不见。入空室而独 倚，对孤帏而切叹。痛人亡而物在，心何忍而复观。日晼脕而既没，月代照而 舒光。仰列星以至晨，衣沾露而含霜。惟逝者之日远，怆伤心而绝肠。
　　○叙愁赋（并序） 时家二女弟，故汉皇帝聘以为贵人。家母见二弟愁思，故令予作赋曰： 嗟妾身之微薄，信未达乎义方。遭母氏之圣善，奉恩化之弥长。迄盛年而始 立，修女职于衣裳。承师保之明训，诵六列之篇章。观图像之遗形，窃庶几乎英 皇。委微躯于帝室，充末列于椒房。荷印绂之令服，非陋才之所望。对床帐而太 息，慕二亲以增伤。扬罗袖而掩涕，起出户而彷徨。顾堂宇之旧处，悲一别之异 乡。
　　○秋思赋 四节更王兮秋气悲，遥思惝恍兮若有遗。原野萧条兮烟无依，云高气静兮露 凝衣。野草变色兮茎叶稀，鸣蜩抱木兮雁南飞。归室解裳兮步庭前，月光照怀兮 星依天。居一世兮芳景迁，松乔难慕兮谁能仙。长短命也兮独何悲。
　　○九愁赋 嗟离思之难忘，心惨毒而含哀。践南畿之末境，越引领之徘徊。眷浮云以太 息，愿攀登而无阶。匪徇荣而愉乐，信旧都之可怀。恨时王之谬听，受奸枉之虚 辞。扬天威以临下，忽放臣而不疑。登高陵而反顾，心怀愁而荒悴。念先宠之既 隆，哀后施之不遂。虽危亡之不豫，亮无远君之心。刈桂兰而秣马，舍余车于西 林。愿接翼于归鸿，嗟高飞而莫攀。因流景而寄言，响一绝而不还。伤时俗之趋 险，独怅望而长愁。感龙鸾而匿迹，如吾身之不留。窜江介之旷野，独眇眇而泛 舟。思孤客之可悲，愍予身之翩翔。岂天监之孔明，将时运之无常。谓内思而自 策，筭乃昔之愆殃。以忠言而见黜，信无负于时王。俗参差而不齐，岂毁誉之可 同。竞昏瞀以营私，害予身之奉公。共朋党而妒贤，俾予济乎长江。嗟大化之移 易，悲性命之攸遭。愁慊慊而继怀，惟惨惨而情挽。旷年载而不回，长去君兮悠 远。御飞龙之蜿蜿，扬翠霓之华旌。绝气霄而高骛，飘弭节于天庭。披轻云而下 观，览九土之殊形。顾南郢之邦壤，咸芜秽而倚倾。骖盘桓而思服，仰御骧以悲 鸣。纡予袂而收涕，仆夫感以失声。履先王之正路，岂淫径之可遵。知犯君之招 咎，耻干媚而求亲。顾旋复之无泬，长自弃于遐滨。与麋鹿以为群，宿林薮之葳 蓁。野萧条而极望，旷千里而无人。民生期于必死，何自苦以终身。宁作清水之 沈泥，不为浊路之飞尘。践蹊隧之危阻，登岧峣之高岑。见失群之离兽，觌偏栖 之孤禽。怀愤激以切痛，若回刃之在心。愁戚戚其无为，游绿林而逍遥。临白水 以悲啸，猿惊听而失条。亮无怨而弃逐，乃余行之所招。
　　○娱宾赋 遂衎宾而高会兮，丹帏晔以四张。办中厨之丰膳兮，作齐郑之妍倡。文人骋 其妙说兮，飞轻翰而成章。谈在昔之清风兮，总贤圣之纪纲。欣公子之高义兮， 德芬芳其若兰。扬仁恩于白屋兮，逾周公之弃餐。听仁风以忘忧兮，美酒清而肴 甘。
　　○愍志赋（并序） 或人有好邻人之女者，时无良媒，礼不成焉，彼女遂行适人。有言之于余者， 余心感焉，乃作赋曰： 窃托音于往昔，迄来春之不从。思同游而无路，情壅隔而靡通。哀莫哀于永 绝，悲莫悲于生离。岂良时之难俟，痛余质之日亏。登高楼以临下，望所欢之攸 居。去君子之清宇，归小人之蓬庐。欲轻飞而从之，迫礼防之我拘。
　　○归思赋 背故乡而迁徂，将遥憩乎他滨。经平常之旧居，感荒坏而莫振。城邑寂以空 虚，草木秽而荆蓁。嗟乔木之无阴，处原野其何为。信乐土之足慕，忽并日之载 驰。
　　○静思赋 夫何美女之烂妖，红颜晔而流光。卓特出而无匹，呈才好其莫当。性通畅以 聪惠，行密而妍详。荫高岑以翳日，临绿水之清流。秋风起于中林，离鸟鸣而 相求。愁惨惨以增伤悲，予安能乎淹留？

　《卷三》

　　 ○感婚赋 阳气动兮淑清，百卉郁兮含英。春风起兮萧条，蛰虫出兮悲鸣。顾有怀兮妖 饶，用搔首兮屏营。登清台以荡志，伏高轩而游情。悲良媒之不顾，惧欢媾之不 成。慨仰首而叹息，风飘飘以动缨。
　　○出妇赋 妾十五而束带，辞父母而适人。以才薄之陋质，奉君子之清尘。承颜色以接 意，恐疏贱而不亲。悦新昏而忘妾，哀爱惠之中零。遂摧颓而失望，退幽屏于下 庭。痛一旦而见弃，心忉怛以悲惊。衣入门之初服，背床室而出征。攀仆御而登 车，左右悲而失声。嗟冤结而无诉，乃愁苦以长穷。恨无愆而见弃，悼君施之不 终。
