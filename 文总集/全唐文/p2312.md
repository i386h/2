<!-- { "loadSidebar": true } -->
    兹岭磅礴，随流混沦，耸切□之高，且知其抗首，鼓翻波之势，想见其侧身，顺时而或踊而跃，推理而乃圣乃神。比愚公之移有异，想龙伯之钓无因。兹可谓气冠渺弥，力均造化！则鳌之戴山也，以地载之力相亚。
    ○狐听冰赋（以“将济大川，慎其所履”为韵）
    风之壮兮，长川凝闭；狐之听兮，将往复滞。虑陷身之有咎，常属耳而未济，究阴冰之厚薄，听潜流之微细。蹀足将举，故轸坠泉之忧；倾首不移，酷似枕流之势。岂不以禀心回惑，澄思精专。欲趑趄以未进，恐凝Ё之匪坚，青荧在目，慑栗临川。蹑彼素姿，恐有希夷之韵；忧其翠潋，忽生步武之前。何危疑以立身，非果敢以行己，不处其薄，岂陷而止。虫疑之理有殊，鹤警之听可比。俯连白之上，唯恐有闻：顾莫赤之躯，重其所履。若将坠而常怯致身，谓盖厚而方敢举趾。
    且夫冰结也徒称百丈，狐疑也何啻三思！顾流音之蔑尔，增杀气以凄其，同夫不可陷也，曷肯闻期行之！所以汔济等在梁之固，保安同履地之时。盖由乎惧彼其融，处於不磷，虽而罔释，犹兢兢以克慎。冯河有志，且居安以思危；濡尾是忧，故易退而难进。观其俯皓质，映清光，惟审固而後行。或逗挠而不遑，审固而或行或止，逗挠而若迎若将。猜忌罔恤，虽称妖妇之化；戒慎为意，未逾君子之防。所以志无坚决，状若虚伫。想清流之若惊，知素履之有所，谅蹑虚以为警，将保全以为大。俟无闻而後行，岂贻乎灭趾之害。
    ○水母目赋（以“有相须而後济者”为韵）
    物有相感，动无不济，嗟水母之不明，假目以能睨，因依倚以自警，当行止而有制。荷兹盼睐，非唯一目之所加；游彼波澜，固亦两心之潜契。生虽异禀，趣则同途，清明之馀照，导茫昧之微躯，诚有利於攸往？胡可去其斯须，唯暗是投，唯明是假，彼动容而有类，此转盼而奚舍？乍若蒙驹之未视，从彼母兮；又似瞽人之将行，待彼相者。备察察於清卢之际，共悠悠於碧波之下，俾其诚以明之，是同我之身也。斯则目非独见，用必更相，形质既资於自晦，视瞻每比於偷光。分水类之馀睛，每能瞿瞿；游泉室而有路，曾不伥伥。虽则视之不见，终似ウ然而章。岂不以水母为名，居其首，委双眸而不吝，当四望之能久。处浩浩之无际，瞻之在前；俾冥冥之有知，不曰我後。由是审利害之所宜，俾出处之从时。合之则昭然发蒙，固无隐也；离之则寂尔无睹，岂不默而？既精诚之是达，在终始以相持。我无尔虞，既（一作恒）司明之不替；而（一作尔）为我目，其在暗而无疑。则知明不自守，昧者为偶，物有察而应心，功有逾於假手。是同久要之道，曾不吾欺，每思一盼之恩，惭非已有。
    ☆杨颐
    ○对函人所掌张侯下纲判
    〈函人所掌不利，欲告范非工。又景张侯下纲，不及地武。〉
    建侯行师，豫顺以动，弦木羽蒿，暌威以作。数我军实，昭彼文章，犀兕允著其寿年，熊虎方异其班饰。则考功有职，梓人不替，五等差数，三属分明。实戎律之所先，诚保大之攸急，聿宜精其范，勖彼弛张。对夫子之和容，拒养由之彻箭。且宾人实贯，昧我通规；函人之仁，衍乎所掌。是以纲不及地，将和容之未足；而或告非工，处常刑而谁舍？圣泽遐凑，皇明幽烛，射以观士，武以备文。中罕主皮，宾有书於揖让；作而不利，人无取於能函。晋阳之美既亏，矍相之仪何睹？请徵非道，方严刑。
    ☆杨成象
    ○对书齿判
    〈乙合书生齿之数，遂阙。法司罪，云未及三岁。〉
    秋官联职，司人其位，克守尔典，用承天休。所以辨九土之广轮，纪万方之众寡。生齿之日，必载版图；弱冠之年，将均征赋。况阴阳殊气，性有刚而有柔；男女异伦，齿或七而或八。以小大斯比，生死必登。爰稽五刑，罪也难丽；未及三载，词之有乖。
    ○对新作南门判
    〈甲新南门，或人纠不时，诉称“以新易旧”。〉
    门户攸设，奸慝是禁，以开以闭，在昏在晨。当启塞之从时，实终始而合制。若位崇列国，名大诸侯，因农隙而度功，既日至而斯毕。且鲁门所作，邱明书以不时；长府匪仍，宣圣议其有改。蠢兹甲者，兴事不臧。虽善闭之典聿修，而从时之宜或紊。纠之则可，称“易”何为？
    ☆杨慎虚
    ○心镜赋
    尝观夫乾位始造，坤仪广生。运元和而产气，因自有而含精。万灵群分，立圆形以标贵；四体成物，包寸心而致亨。含妙有而成象，贲虚无而自明。故其端以居中，动不违正，藏牝谷而为主，辟灵台而作镜。将黩之而不昏，因澄之而弥静，既划邪而窒欲，复穷理而知命。然後和精神，明情性，俾存存而不惑，恒皎皎而孤英。由触类而感，有为必因；象物知器，乘时利人。敷礼经以导俗，驰精义以入神，探祸福而知运，任行藏而理身。所以君子处顺而情逸，明王不言而化淳。若乃潜英议，蓄明断，欲鸿蒙而未析，忽冒昧而相乱。凝至精而一临，俾群疑而四散，故使立身者洁之而清真自守，入官者朗之而美化攸赞。语众妙之元通，分万殊於大观。
    然则物以心鉴，心由物迁，掇轻花而意艳，坐孤石而情坚。所以去彼取此，削觚为圆，将欲保至和而不挠，存大璞而自然。兹会有体，彼管攸设，选贤而官，知人则哲。端灵心之朗畅，拂清镜之光洁，取舍妙谐於物宜，推择靡遗於井渫，遣许、郭而齐鉴，与山、卢而比杰。可谓张英风，著徽烈！嗟小子之庸蔽，抚蓬心而望绝。
    ☆杨式宣
    ○对水损免输判
    天作淫雨，害於嘉谷。东夏之人，实罹其弊。发仓饩，已轸圣皇之心；举恩累折，犹有下人之请。虽承恩屏水，皆在当年；而经国宁人，事资可久。人惟邦本，本固邦宁；人或不康，君何足取？且礼莫盛於封禅，欢莫大於观礼。人г厚庆，自给非常之恩；岁及大，何阻後时之泽？请从周赉，以副尧心。
    ☆杨伯曦
    ○对当袭伪喑判
    〈甲从军战，亡嗣子当袭。伪喑让人，告诈病。〉
    天子建国，酌畴庸之典；诸侯立家，重延赏之业。甲位居戎旅，道在千城，睹三边之羽书，献七纵之奇计。阃外之事，既受命於瓜时；军中之法，几申号於葱岭。虽王师有征，而胡兵尚寇，甲第之欢未展，庚日之悲已及。逝者何追，空怨卢龙之塞；嗣子克荷，爰受白茅之封。眷彼雁行，同夫鸟啄。韦贤之子，固是齐芳；刘宪之兄，宜其等列，棣华有训，桃李无言，不惭孤竹之风，愿守延陵之节，前史嘉其德让，今人胡乃告论？即议霜科，宁符日用。
    ●卷九百五十一
    ☆张耀
    ○井赋（以“清汲遇时美”为韵）
    原夫井之为德，以不变而居贞，毁成形於方载，亦列象於圆清。润下之功，爰修之於六府；习坎之义，则配之於五行。惟斯井之肇作，实伯益之所营。
    尔乃玉爰起，银床斯立，窥寻丈以惟深，觇清泉之始及。青梧下映，泛桂叶以摇扬；素绠高悬，弄银瓶之出入。光洞彻而缘止，影飞翻而为汲。且其盥之取新，渫之去故，体清通之惟审，知应物而无忤。居上善而且平，挹清规而可遇，庶乎鸾镜荧煌而可比，凤池皎洁而为喻。别有前临紫殿，俯映丹墀，上栋下宇，绣而文楣。意者岂非至尊尚恬澹而取诸动善时而已哉！懿夫粉署清华，飞禽载止，对仙郎之章奏，近尚书之剑履。窃自羞嫫母之陋姿，鉴清澜之眩美。
    ☆张文
    ○气赋
    若夫气之为物也，寥廓无象，冲虚自然，激混混而为地，蔚苍苍而称天。其下降也，日月星辰著矣；其上腾也，山河树木生焉。虹楼隐於□际，蜃阁浮於海边，圣人遇之而为主，道士餐之而得仙，纷盖松而吐雾，拥炉柏而生烟。若乃变化千体，包含万类，结庆呈祥，敷荣表瑞。翳春荣而绮靡，笼秋壑而枯，喷朝霞而共丹，腾晚霭而孤翠。触途无限，遇物相因，扶心体而为命，运手足而为身。九关用而殡魄，六腑通而谷神，朦胧虎岫，ㄙ暧龙津。重辉赞於太子，五色彰於异人，出舂陵而表贶，度函关而浮真。既霏微以荟蔚，复萧索而轮，象圆光於浅晖，摇碎影於微尘。
    尔其橐无穷，埙篪异态，乍舒乍卷，如显如晦，罕养悬匏，虚惊众籁。或散漫而成罗绮，或昭彰而为黼黻，昏晓树而沉沉，幂遥峰而霭霭。至若嘘精吸液，含风吐云，拂鲍肆而均臭，凝麝帏斋共芬。和妆台之艳粉，杂舞阁之轻裙，汛苏皋而郁郁，袭桃径之氛氲。有色可见，无声可闻。助[B247]杯之桂馥，添凤俎之兰薰。难名，睢盱不测，随致动静，与时消息，聚散无定，盈亏独全。其纤也入於有象，其大也出於无边，凭太虚而作宅，终造化而为年。随之不见其後，迎之不见其前，惟恍惟惚，元之又元。吾不知其谁氏之子？象帝之先。
    ☆张畴
    ○对袭代封逃判
    〈丁长当袭代封，逃。主司以有兄不录其弟。〉
    先王有作，班氏叙其家风；远代无违，韦孟陈其祖德。是知本枝可重，宗叶难轻。丁胄望素高，勋庸夙著。金柯玉叶，冠盖之望攸崇；青社白茅，诸侯之业斯大。上林春至，花萼均芳；下泽秋归，鸿雁齐列。既而风枝不静，星屡移。何劭承家，泫然流涕；桓元袭爵，悲不自胜。苟怀揖让之风，遂有逋逃之迹。昔延陵去国，令范犹存；太伯辞周，遗芳未泯。必若情深让弟，义等脱身，请封韦氏之次男，无亏太伯之高节。
    ☆张凭
    ○对贡人帖经判
    〈漳浦郡贡人景，帖策不通，所由将坐。郡守云：“未成分，仰处分。”〉
    唯贤是举，慎择为先，明试以言，得失斯在。惟景策名岁贡，待扣礼闱，将登甲乙之科，翻速主君之戾。何则帖兹学圃？既谢专经；策以词林，仍非善中。遂使仙台清镜，徒讶於才难；幽谷迁莺，空悲於岁晚。顾惟州将，岂曰能官？据条虽未成分，於是恐非公荐。景当冒贡，请用迁郊之礼；守举非才，宜从削地之罚。
    ○对屯田不开渠判
    〈甲当屯於戊已校尉故地。乙告其常行厌胜之术。御史按云：“唯使丁开渠播种，不伏科罪。”〉
