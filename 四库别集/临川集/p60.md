<!-- { "loadSidebar": true } -->
　　敕某：尔挂文吏之议，以失职久矣。朕方推庆赐，以劳天下，疏逖幽贱，并膺厥服。矧尔智谋绩用，为世所称，而特困于一眚之细哉？其还故官，以劝能者。可。

　　【追官勒停人国子博士沈扶国子博士制】

　　敕某：士之可用者，朕不以一眚而忘之也，又况于以才任使，而特以荐士为累哉？尔行义智能，有闻于家，久于使事，绩效可称。任非其人，以坐废斥。宗祈之庆，覃及万方。甄序厥官，往惟祗服。可。

　　【追官人前太常博士王拱己太常博士制】

　　敕某：尔以举非其人，而久坐斥废。宗祈之庆，赍及万方。复尔故官，往其祗服。可。

　　【追官人著作佐郎沈士龙秘书丞制】

　　敕某：尔尝弃其官守而坐废于家。今宗祀之恩，使之免者多复用矣，况如尔之得罪，特以有志于善乎？其就故官，以须器使。可。

　　【未复旧官人检校水部员外郎怀州团练副使任庆之大理寺丞制】

　　敕某：尔尝谴何，比更赦宥。序进厥位，往其慎哉。可。

　　【未复旧官人光禄寺丞赵瑾改大理寺丞制】

　　敕某：尔造行不谨，陷于法理。比更赦宥，复序故官。谋惟厥终，无重前悔。可。

　　【特勒停人前西京左藏库副使刘起西京左藏库副使制】

　　敕某：宗祈之庆，覃及万方。尔尝以才选，典领州事，不知淑慎，以祗厥愆。恩复故官，往其祗训。可。

　　【特勒停人试将作监主簿郭庆基将作监主簿制】

　　敕某：宗社之恩，外覃四海。尔尝坐法，用废于家。复即故官，其知慎矣。可。

　　【特勒停人前守将作监主簿张及孙复旧官制】

　　敕某：尔尝坐斥免，既更赦令，其班新命，使就故官。惟慎以远罪，而敏于赴功，则足以补前负矣。可。

　　【追官人徐并太常寺奉礼郎制】

　　敕某：朕初即位，布大号于天下。尔比以罪负，久于废斥。既更赦宥，当序一官。夫士之尝有谴尤而后以才复为世用者众矣。往其淑慎，以待异恩。可。

　　【特勒停人光禄寺丞周延年光禄寺丞制】

　　敕某：尔坐废于家，为日久矣。宗祈之庆，复就故官。往慎厥修，以须器使。可。

　　【建州管内观察使李玮安州管内观察使制】

　　敕：厘事既成，庆流宇内，简于朕志，当有异恩。具官某，以元舅之家，膺下嫁之选，饬身厉行，休显有称。尝坐谴何，外更藩屏。付之旧节，使得造朝。往服宠荣，愈其慎毖。可。

　　【检校水部员外郎充秦州团练副使不签书本州公事萧注依前检校水部员外郎充奉宁军节度副使不签书本州公事制】

　　敕某：朕初即位，肆大眚以劳天下。尔尝为边将，以罪失职。稍迁位号，徙置大邦。夫士之有能，固不以瑕衅而终废。往其修省，以服异恩。可。

　　【萧注责授团练副使制】

　　敕某：尔以州县尺寸之功，未阅数期，而官显禄厚，遂专一州之寄。当思戮力，以称所待遇。乃公为奸污，不忌边禁，以至擅发丁壮，采金蛮夷，侵骚边人，废业失职。而钩考之检，有盗攘之嫌。朕惟远方羁縻之义，不欲重为烦扰，故宁失尔罪恶，而不卒究穷。副于团练之军，置诸安闲之地。其思自讼，以服宽宥之恩焉。可。

　　【仪鸾使英州刺史张师正落刺史依旧仪鸾使制】

　　敕某：人道贵让，而以巽为利者，武人之正也。朕以尔材为能治边，故超进使号，又择令名之州使尔刺焉。而共其旧服，当知竭力报称所蒙，而乃觖望鄙争，果于慢上，自干邦法，以致人言。稍褫前恩，尚附轻典。往其修省，思补厥愆。可。

　　【皇城使巴州刺史宋安道落巴州刺史制】

　　敕某等：班禄所以劝能，制罚所以惩事。尔等执技备官久矣，一有所试，而其效皆无可言。窃位素餐之罪，法不可以无惩也。稍从降绌，示有典刑。往其深省厥愆，以称食功之意。可。

　　【皇城使宋安道责授检校水部员外郎充卫州团练副使不签书本州公事制】

　　敕某：尔等以医入侍，先帝疾殆，至于弗寤，而皆莫能知。居其官而不能，与食焉而怠其事，皆法刑之所当施。深惟先帝之仁，故不忍加诛，而宥尔等于外。顾省厥罪，往其戒哉。可。

　　【追官人文思副使王用内殿承制制】

　　敕某：尔尝犯礼，以失厥官。宗祀既成，均休宥罪。序于廷内，其往慎哉。可。

　　【未复旧官人刘舜臣礼宾副使制】

　　敕某：尔尝为州，坐法以免。既更新令，未即故官。宠以命书，介于诸使。惟慎厥后，以称恩荣。可。

　　【追官人前供备库副使崔怀忠内殿承制制】

　　敕某：朕闵士大夫或以一眚之故弃而不禄，故常因赦令，使得复序厥官。尔久以才能，外更任使，虽尝废免，有足哀矜。列职内朝，往其祗服。可。

　　【特勒停人守秘校胡柬之守秘校制】

　　敕某：尔尝坐小何，既更大庆，往就禄次，以须器使。朕于用士，固不以一眚而废材。惟敏厥修，以永终誉。可。

　　【堂后官大理寺丞张庆随右赞善大夫馀如故制】

　　敕某：尔职为宰属，名在理官，祗慎无疵，至于三岁。进官一等，有籍于朝。往其懋哉，是亦荣矣。可。

　　【右班殿直彭士方容州别驾制】

　　敕某：尔为小吏，自致廷臣，能称厥修，至于告老。列职州佐，以为归荣。可。

　　【摄荆南文学张锐守荆南府参军制】

　　敕某等：异时设科以待武力智谋之士，而尔等实应令焉，尝摄一官。既更新令，稍即序禄，其往勉旃。可。

　　【单州文学周大亨密州司马制】

　　敕某：尔不勉厥修，以取罪废。既更赦令，复齿官联。善补悔尤，尚有终誉。可。

　　【广南东路经略安抚使余靖奏高邮军医博王沂试国子四门助教不理选限制】

　　敕某：尔以方伎，有声淮南。今方维安抚之臣，以尔自随，而请加一命。尔宜知夫名之不欲以假人也，而能慎行以称焉。可。

　　【蔡襄奏医人李端试国子四门助教不理选限制】

　　敕某：尔从事于医久矣，而吾左右亲信之臣，称尔之行能，请一命焉。厥有故常，以为尔宠。其思淑慎，以称褒嘉。可。

　　【程戡奏延州医助教房用和试国子四门助教不理选限制】

　　敕某：延州镇抚一方，而将吏皆吾城之用。尔共医事，莫府所称。甄序以官，往祗厥服。可。

　　【胡宿奏医人夏日宣试国子四门助教不理选限制】

　　敕某：夫论思劝讲之臣，实吾耳目腹心之赖。而尔能执技调护其家，请命于朝，以为尔宠。吾其锡尔，往矣勉哉。可。

　　【范镇奏成都府医人王献臣试国子四门助教不理选限制】

　　敕某：尔有邦人，为吾近侍，称尔尝学，尤良于医。序试一官，往其祗服。可。

　　【欧阳修奏医人夏日华试国子四门助教不理选限制】

　　敕某：天下安危治乱，其责在乎政事之臣。责之如此其深，则遇之岂可以不厚？故其有求于上，吾皆听许而不违。今修以尔能医而为之请命，吾其加锡，以示不违于大臣。尔往懋哉，当知夫名不可假。可。

　　【赵概奏医人武世安试国子四门助教不理选限制】

　　敕某：古者圣人为医药以济民命，而又建官制禄，考其所治之全失而上下以劝焉，其于爱人也深矣。尔能执技以济众，而见称于大臣，使试一官，以为尔劝。其思勉励，以称褒嘉。可。

　　【赠安远军节度使马怀德遗表门客吴戛试将作监主簿不理选限制】

　　敕某：怀德尝将卫兵，而其卒也，求官其客。观尔所主，以知尔材。往试一官，勉思自称。可。

　　【河东都转运使龙图阁直学士何郯奏梓州医博士谢愈试国子四门助教不理】选限制】

　　敕某：尔以方技自名，为迩臣所荐，其于行艺，必有可称。俾试一官，以为尔宠。可。

　　【殿中省尚药奉御直医官院仇鼎充翰林医官副使制】

　　敕某：古者视疾医之全失而上下其食，所以明沮劝也。尔以技事上，久而有劳。迁序厥官，往钦无ル。可。

　　【学士院孔目官梓州司户参军周元亨成都府温江县主簿制】

　　敕某：尔服采禁林，有劳可禄，宗祈之庆，外序一官。往慎典刑，保兹禄仕。可。

　　【昭文馆正名守当官陈旦利州司户参军依前充职制】

　　敕某：朕初即位，大赍四海。尔役于书林久矣，序官州掾，往慎厥修。可。

　　【朝堂知班引赞官游击将军守右金吾卫长史魏昭永恩州禄事参军制】

　　敕某：宗祀之成，并蒙礻是福。尔傧赞朝事，有年于此矣。出长州掾，往其勉哉。可。

　　【朝堂正名知班驱使官杨忠信吴安期何惟庆并特授将仕郎制】

　　敕某：尔等骏奔于朝，以给烦使，致勤厥职，爰及再期。甄序一官，往共旧服。可。

　　【都省正名驱使官袁士宗守蓬州蓬山县主簿依前充职制】

　　敕某：尔以勤服采，积有岁年。外序一官，往共初服。守尔禄次，厥惟慎哉。可。

　　【中书守当官郓州司户参军卫进之青州司户参军制】

　　敕某：尔给事相府，服勤岁久。因时庆赐，求得外迁。往掾大州，勉共厥服。可。

　　【朝堂知班驱使官张归一李汶并开州开江县主簿依前充职制】

　　敕某等：尔骏奔走以给朝廷之事久矣。有劳可禄，序以一官。往懋厥勤，乃其无罚。可。

　　【三司开折司守关前行滑州别驾王亨郑州司马制】

　　敕某：尔实掌书以佐计官之治，老而知止。予念尔劳，司马于州，往惟祗服。可。

　　【学士院劝留官遂州司户参军庄诩青州寿光县尉制】

　　敕某：宗祈成礼，覃泽万方。骏奔之吏，迁有常法。序尔一尉，往其勉哉。可。

　　【中书禄事守成都府别驾魏贯游击将军充中书守阙主事中书守阙禄事守大名府别驾张世长中书录事制】

　　敕某等：隶名中书，能自祗饬。今吏员有阙，故迁以补之。往懋厥勤，无于职。可。

　　【客省承受李怀曦秦宗古遂州司户参军制】

　　敕某：宗祀之恩，覃于小吏。尔服勤久矣，宜序一官。往励厥修，以共旧服。可。

　　【沿堂五院副行首左千牛卫长史周成务金吾卫长史制】

　　敕某等：役于宰属，积岁有劳。升秩卫官，序迁职服。往共厥事，惟既乃心。可。

　　【沿堂五院正名驱使官郑州司户参军吕昭序常州宜兴县尉制】

　　敕某：尔以州掾之名，而役于宰属。豫蒙庆施，当得外迁。往惟廉清，可以保禄。可。

　　【秘阁选满楷书充编修院权书库官袁舜卿潍州北海县尉制】

　　敕某：掌书赞事，积岁有劳。甄序一官，往其祗服。可。

