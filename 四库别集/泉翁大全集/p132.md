<!-- { "loadSidebar": true } -->
　　翰林院编修臣湛若水谨奏，为豫戒游逸，以谨君德事。臣久以险艰，退废山泽。恭遇圣明继极，以人言起臣草野之中，置诸劝讲之列。臣观讲官进讲之时，圣容渊穆，圣听专精，臣岂胜圣学缉熙之望！迩者以暑月暂辍讲事，臣窃忧之。夫人之心，无所用则放，有所儆则存。故废於讲学，则或继以逸欲，不可不豫戒也。孟轲曰：「虽有天下易生之物，一日暴之，十日寒之，未有能生者也。」言人主不可一日不亲贤讲学也。书曰：「惟圣，罔念作狂；惟狂，克念作圣。」圣狂远矣，乃系於一念之微，可不寒心哉！夫天下之事，禁之於未然者易，救之於既坏者难。此臣所以日夜念此至切也。夫以大舜之圣，其臣犹戒之：「罔游於逸，罔淫於乐。」「无若丹朱傲，惟慢游是好，傲虐是作。罔昼夜??，罔水行舟，朋淫於家，用殄厥世。」言虽圣不可以不念也。不念则怠荒，怠荒则傲，傲则慢游，慢游则暴虐，暴虐则朋淫而殄世也。夫殄世极矣，[其]起於一念之微，可不寒心哉？周公作无逸戒成王，首[陈]殷三宗、周文王之无逸，而享年有永，其后嗣王，生则逸，逸欲愈甚，而享年愈促。继自今嗣王，其无淫於观、於逸、於游、於田，无皇曰「今日耽乐」，乃非民攸训，非天攸若。言不可不念勤恤，戒游逸，以永命也。夫不惟勤恤是念，则观逸游田之事兴，观逸游田之事兴，则耽乐之心胜。故下绝於民，上逆乎天也。夫天民邈矣。其弗训弗顺，乃生於一念逸欲之微，可不寒心哉！可不寒心哉！臣窃谓陛下今虽未御经筵日讲，然而忧勤之念、兢业之心，盖不可以寒暑间者。臣愿圣明以深居静思为本，以温习寻求为业，以敬亲事天为职分，以勤政亲贤为急务，随处操存体认天理，俾此心无异於经筵日讲之时。稍萌逸欲，即为禁止。旧德老臣，如大学士杨廷和等，新起宿望，如户部尚书孙交、刑部尚书林俊等，及九卿大臣之贤，时赐召问，以兴其成王畏相之心。尤择内臣之老成忠厚者，俾给侍左右，以责其旦夕承弼之益。外则有辅相之贤，内则有侍从之正，出则有正学之程，入则有游息之规。谨十寒之戒，遵克念之训，存儆戒之心，励无逸之教。法天不息，与时偕行，则君德成而万化理矣。臣职在以经义劝圣学，以德业裨人主，故不容不言。记曰：「畜君何尤？畜君者，好君也。」[是]臣愚之心，伏乞圣明留意，览臣所奏根本重事，存省座隅，为天下力行之，臣不胜犬马至愿。缘系豫戒游逸，以谨君德事理，具本亲赍，谨具奏闻。嘉靖元年六月初十日。奉圣旨：「这本所言豫戒游逸，召问大臣，并择内臣中老成忠厚的给侍左右，朕已知道了。」 
　　
　　再论圣学疏 
　　
　　翰林院编修臣湛若水谨奏，为推经传，明圣学，以体群情事。臣谓圣学之大莫过於求仁，仁者以人物为一体。易曰：「君子体仁，足以长人。」曰：「近取诸身。」今夫人之一身，主之惟心思，调之惟元气，运之惟股肱耳目，通之喘息呼吸惟喉舌，发之惟百体发肤。故心思不宰则狂，元气不调则病，股肱耳目不运用则痿痹眩惑，喉舌不通则呼吸不来、饮食不进，百体发肤不润则不仁，是之谓解体。五者有一焉，死亡且至，扁鹊所望之而走者也。故夫人君者，犹身之有心也；三公论道，燮理阴阳，犹身之元气也；九卿百执事，犹身之股肱耳目也；科道言官，犹身之喉舌也；天下兆姓，犹身之百体发肤也。董仲舒曰：「正心以正朝廷，正朝廷以正百官，正百官以正万民。」其诸一体之义乎！今夫人之於身也，兼所爱也，兼所养也，至於公卿、庶官、万民、相待一体者，而有弗爱、弗养焉，是之谓自解其体。夫哀莫大於解体也，盖未之思耳矣。故夫人君者，以身体群物，慎所以爱养之。伏惟陛下天锡睿智，宜视三公、九卿、百职、科道、万民如一身，反身而求之，知吾身之心思不可以一时不宰也，则必思所以正其心以主群动，不宜或有放失也。知吾身之元气不可以一时不调也，则於内合老臣，必思所时召问论，诚意交孚，不宜如是疏阔也。知吾身之股肱耳目不可以一时不运用也，则於九卿、百执事，必思所以体悉礼遇，推心委任，不宜如是外远也。知吾身之喉舌不可以一时不通也，则於科道，必思所以纳其言、从其谏，不宜或有沮塞也。知吾身之百体发肤不可以一或不仁也，则必以天下穷民，如疾痛在身，思所以惠育之，不宜如是蠲贷不一也。臣前日陈乞，已蒙圣旨：「这本所言豫戒游逸，召问大臣，并择内臣中老成忠厚的给侍左右，朕已知道了。」钦此，钦遵。臣惟戒游逸一节，想蒙皇上躬蹈，其召问大臣，选择老成等事，未见施行者。臣是以复进一体之说，伏乞圣明全体物之仁，玩取身之义，兼爱养之道，虑解体之患，惩扁鹊之走，立大公以普天下，宫中、府中、视为一体，疾痛痾痒无不相关。使天下后世颂为至仁之君，与神尧准。臣岂胜愿望之至！缘系推经传，明圣学，以体群情事理，具本亲赍，谨具奏闻。嘉靖元年七月初八日进初十日。奉圣旨：「知道了。」 
　　
　　元年八月初二日进讲后疏 
　　
　　翰林院编修臣湛若水谨奏，为申明讲章要旨，以劝圣学事。夫圣学莫大乎知要，知要则可以该博。古之帝王神圣，岂在多闻博记乎哉？尧授舜，止曰「执中」，舜授禹，止曰「精一」，汤曰「一德」，文王曰「敬止」，武王曰「敬义」，皆极要约。臣於本月初二日经筵进讲大学「是故君子先慎乎德」一章，其言虽多，不过止本「慎德」二字。臣所讲章，其词虽多，不过止在「体认天理」四字，至为简易易行。夫体认天理即所谓慎德也。大学一书之指全在於此，与前所言帝王之学同一揆也。故臣讲至此，抑扬其词，以致恳切之意。臣又惟经筵至重，自宋以还，人多诮为故事。臣独以为神而明之，存乎其人。夫言以宣意，意以致诚，诚以感格。故臣於进讲之前，七日斋戒，致微诚以上达也。伏望皇上於深宫大庭，静居动应，随处存心，体认天理，常若有见，私欲不萌。此即兼格致诚正之功，所谓君正莫不正，帝王事业尽在是矣。缘系申明讲章要旨，以劝圣学事理，具本亲赍，谨具奏闻。 
　　
　　乞上下一心同济圣治疏 
　　
　　翰林院编修臣湛若水谨奏，为上下一心，同济圣治事。臣近观进忠言者，或斥奸邪之恶，或规圣政之缺，皆蒙圣德包容而未见绎改，近幸未见忧悔。二者盖未知利害之相关，是以不能痛切而猛省也。臣得以近事明之。陛下龙飞水国，习知舟事，请以舟喻。谚云「同舟共济」，岂不信哉！岂不信哉！夫天下一大舟也，治乱安危，未有津畔，犹济大海也。本在人主之一心，犹夫舟之柁也；公卿贤士辅导之臣，运筹指方，犹夫舟之有长年三老；百僚宣力，犹夫篙师榜人为之左右也；内臣外戚，犹夫附舟之人也；天下民庶，实为邦本，犹夫君之宝货在载也。故附舟之人与宝货之利害，在舟之安危；舟之安危，在柁之弛张；柁之弛张，在长年三老之操纵而篙师宣力与否也。故舟危则凡在舟者无不危，舟安则凡在舟者莫不安。盖有恃宠坏法以败人国家，如同舟之人凿舟而破之，自以为安，而鲜不先溺者，如先朝之迹而不知鉴也，可谓智乎？故欲济中兴之善治者，莫若正君心；欲正君心者，莫若亲辅导知学之臣；欲不问辅导知学之臣者，莫若左右仆从，勿用匪人。故一正君心而万化理矣。谚云「同行同命」，君臣上下以之。今陛下不急亲儒学之臣，不闻正心之术，乾刚未奋，宰制不施，初政渐不克终，近习渐为蒙蔽，天戒屡见，不实修省，科道大臣交章，未或举行。臣恐如舟之柁渐弛矣。左右亲信之人蛊惑上心，不引以声色，则引以异教。亲戚希无厌之赏，近幸夺法司之狱；刑赏僣差，纪纲废弛，是皆所谓同舟之人凿舟而破之，而不知自溺之者矣。大臣见斥，则将相继求去，如尚书林俊、孙交者。百僚视之，人怀危心，是犹长年三老篙师榜人引去，而谁与宣力矣？天下万民谁与匡济？臣实痛心，渺乎不知舟之安危。伏乞陛下察同舟之义，讲学以正心，亲礼大臣，听用科道百僚以辅理，戒谕左右亲幸之人，使勿坏事凿舟以自溺，则内外臣庶咸有济於无涯之福矣。臣非纠劾之官，然在以学术开导人主，诚有所见，不敢不陈。具本亲赍，谨具奏闻。 
　　
　　乞养病疏 
　　
　　翰林院编修臣湛若水谨奏，为陈情乞恩养病事。臣广东广州府增城县人，少以险衅之余，孤危之迹，本羁旅之士，樗栎之材，而麋鹿之性也。早失所怙，母子零丁，都赖慈教，以有成立。二十七年而举於乡，十有三年而居於家，诚以膝下无人，离违实艰；而所学未成，胡以致用？后感母言，及我取荣，图报明时。臣乃幡然赴试，蒙有司之察，登之上第。荷先皇之明，选以庶吉士；赖皇上之仁，加以作养。馔饩供於大官，笔札给於上部，考教重之翰臣，书籍出於中秘。臣时鼓舞化育，优游道艺，以为圣上之深恩，而学者之至愿，莫有过於此者也。况一登仕禄之版，即有君臣之义，而此无官守，此无言责，臣愚以为苟进修德业，称上教旨，可以无咎，故从事而弗怠。继而蒙恩授臣翰林院编修，职本文字，官乃供奉。臣愚以为苟益黾勉德业，藏器待用，可以无咎，故守职而弗违。遭时多艰，将母南北，祗图膝下一日之欢，遑恤其它。天罚臣愆，母卒京邸，一恸五裂，将死复苏。臣平生所学，今日不副，上之不能有所建白，以裨圣明；下之不能早自引退，以宁慈母；实为忠孝罪人，夫复何言！用是日夜忧泣，哀愤出於寻常，扶柩南归，间关万里，丧葬切心。郁积日久，血气既亏，精神顿损。如破屋漏船，风水易入，七情所感，百病交攻，眼花头眩，痰涌自汗，诸症以时并见。臣於本年四月三十日服阕，五月初旬即吉。义当遵例起复，实则扶病莫前。计此病之根，积於三年之久，而药石之力，谅非时月可痊。稽违国法，恐增咎愆。况臣所婴，匪直身病，臣之所忧，心病为甚。故寡过未能，而悔吝交作，必假之以岁月，深之以涵养，然后二疾庶几可疗。伏望皇上体天地好生之仁，开日月见远之明，察臣之病，矜臣之情，乞敕吏部准臣原籍调理。谢绝人事，采药西樵，养其身疾以有为，养其心疾以有成。他日未填沟壑之年，皆效犬马之日，所有原领吏部孝字四千六百五十五号勘合一道，赍赴本府，申送本布政使司，缴回本部外，缘系乞恩养病事理，为此具本，专令义男湛　抱赍谨具奏闻，伏候敕旨。正德十二年十月■■日 
　　
　　乞谨天戒急亲贤疏 
　　
