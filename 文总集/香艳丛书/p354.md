<!-- { "loadSidebar": true } -->
　　生与女结缡后，眷恋甚至。女亦婉娈笃至，形影弗离。鸾皇之和鸣云路，翡翠之嬉戏兰苕，弗是过也。谈次，生为述前妻之巧。女因问生：“尚忆前妻乎？”生曰：“日月虽浅，肺腑已深。天涯久隔，云何不思？”女曰：“余昨夕梦至君家。见君前妻，鸦鬟斜堕，蛾脸不舒。方铺笺握管，写弃妇怨一篇，殆为君作也。今请为君歌之。”令婢携琵琶至，挥弦而唱曰：“妾年初破瓜，颜色樱桃花。感君缠绵意，歌舞留君家。妾未饭，君不饭；妾未眠，君不眠。大秦珍珠罗妾前，鹦鹉环钗置妾边。衣妾新罗衣，画妾双蛾眉。妾身痛痒君身觉，妾心甘苦君心知。樱桃花落颜色变，别有芙蓉开水面。水面芙蓉别样红，春风肯向残红恋。春风本多情，妾自伤君意。沉沉眉黛销，冉冉罗衣敝。珍珠零落钗环断，未必君心长妾弃。别院张灯天月高，夜堂弦管音嗷嘈。寄言新人须着意，善事君子毋若妾。”生闻，泪为之簌簌堕，曰：“噫！余将归矣。”因问女曰：“余来此几时矣？”女曰：“山中无日月，以花开为度。今檐角梅花，已四度开矣。近日又将舒蕊，则君之来，已经五载。况计从军之岁，暌离不已久乎？君既思之，云何不归。明日，将备一尊酒，送君言旋。”是夕，女珠泪淋浪，玉容惨淡，坐以达旦。设席中堂，捧杯劝生。生饮既毕，掷杯于地，掩面归房。生回至兰州，已无故人，遂登程回浙。 

　　罗浮幻迹 
　　罗浮古以仙境称。本两山，而以风雨为离合，名胜甲粤东。山在惠州，界于增城、博罗之间。高三百六十丈，周围三百二十七里，岭十五，峰四百三十二。相传葛洪闻交趾出丹砂，求为勾漏令。至广州，刺史邓岳留不令去。洪遂入山炼丹，著述不辍。山有麻姑峰，峰下有麻姑池、梅花村诸胜。西有石埭山，崖立千仞，激泉如飞。天光明耀，山水清华，入游者无不神移心快，愿作平原十日留焉。山之阳，有村曰“留仙”，在访梅亭之北，聚族数十家，皆以艺梅为生。接干培根，罔不入妙。每值春风暖处，快雪晴边，冻影疏杳，令人作姑射神仙之想。 
　　 村中巨族孙大冈，诸生也。绮年玉貌，倜傥自喜。顾择偶甚苛，非得绝代丽姝，不甘下玉镜台之聘也。年将二十，犹作鳏鱼。性喜静，爱梅，欲学林和靖之为人，以梅为妻。于梅花村后筑小屋数椽，额曰：“问梅山馆”。穷年累月，吟读其中，不肯与俗人交，俗人亦无敢相溷者。俗尚火葬。青楼中妓朝死而夕焚，先投烈焰，后弃深渊。生恻然悯之，于默林中辟地数亩，围以女墙，专瘗曲院中人。麦饭纸钱，岁时致祭。不二年，葬柩数十具。孙窃喜，以为香魂玉骨，得所依归，不致生蹈火坑，死后仍罗火劫也。 
　　先是，北里中，有校书汤梅仙者，色艺双绝。游狭斜者，皆如蚁之附擅，蝇之逐臭，颠倒于石榴裙底。因此而丧其身，倾其橐者，不止一人。汤声价自高，虽一颦一笑，不肯轻以与人。孙艳其名，欲访未果，先投诗二章云： 
　　绝代盈盈想可怜，丽娟肌发丽华年。 
　　痴心愿化钗头凤，得傍梅花胜作仙。 

　　劝卿留意护芳丛，无限韶华一瞬中。 
　　生怕春光消歇尽，落花空自怨东风。 
汤得诗，吟咏不辍，遣婢促孙往。孙适病缠绵床蓐，凡数十日。汤时有馈问，孙甚感之。会汤得罪某贵官，以他事寻衅逮案。躏柳催花，不胜狼籍。比释归，途遇无赖梁四。梁向涎汤美，曾以百金啖鸨求一宿，汤以其不韵，却之不允，梁无如之何。至此意外相逢，遂令同党三人，掠至废寺，将迭肆无礼而甘心焉。邻有孔某者，负勇仗义，闻其事，怒不可遏。挟利刃往，谓梁四曰：“速释女！”挥刃斫庭中树立断，曰：“迟则以此为例！”梁与其党惧而逸去，遂送汤回。时鸨以女婢报闻，方拟率众往劫，今见女还家，如获珍宝。女以被辱难堪，入房而缢。钱树已倒，阖室仓皇。薄殓后，方拟付之荼毗，孙忽闯入，泪痕盈睫，有戚其容。盖于时小病初痊，闻女构雀角，因与贵官有文字缘，往为缓颊。至署则女已释出。急返中途，闻被梁四所掠，忧甚。踪迹无所得，往探香巢，竟得死耗。凭棺一恸，闻者伤心。见女槥具太薄，重为殡殓。令人舁至默林，盛祭而后葬之。月夕花晨，必往致词。相祝：“以为青衫红粉，可订同心；乃未得相逢，遽尔身殒。从此人间天上，会晤无期。卿如多情，不妨入梦，结冥中之因缘，续生前之知遇。安见卢生幽会，不再闻于今日哉！”年余，消息终杳。 
　　一日，薄暮，夕阳将下，微风不吹。偶步默林，微闻金钏声。四顾审谛，见一女郎衣绛色衫，在林尽处，背立卷袖，纤手折梅。疑为前村女，惊以微嗽。女忽回顾，惊鸿转影，仿佛艳绝。见孙至，状若怯甚。持花冉冉而去，尾之已杳。归斋冥想，辗转不眠。忽闻叩门声，问何人，曰：“君固每饭不忘者。请启扃，当自知。”其音娇婉，类女子。乃起而拔关，则顷之折花丽姝也。艳妆炫服，容貌若仙，莲步珊珊，含笑而入。孙大喜，急阖其扉，随之入室。挑灯重视，秀色逼人。长揖促坐，展问邦族。女冁然曰：“郎日夕系思之人，乃觌面时琐屑盘诘，岂虑引狼入室耶？”孙曰：“实昧平生，愿求明示，俾解狐疑。”女忽欷歔不已，既而曰：“缘疏半面，无端而来，宜其令人讶怪。然私奔卓女，相隔幽冥，言之得无惧否？”孙忽悟曰：“卿得非汤梅仙乎？”女曰：“然。”孙复揖曰：“两载神交，未尝把晤。阴阳异致，竟致相逢。然果何以至此？”女曰：“君为赵师雄后身，妾即罗浮山主，与君本有夙缘。因当时幻梦缠绵，身离情合，冥王恶妾狡狯，罚令永不欢会。今以烈死可怜，始令仍谐伉俪。但君年已壮，妾未投生。即使他日重逢，恐有白发红颜之戚。爰苦求冥主，许以重付轮回。妾今有前炼之梅花丹一丸，付君，可试吞之，则来世不忘慧业也。”孙恍然如梦觉。延坐谈心，夜深别去。自后女不复至。 
　　孙忆之苦，遂病。食丸后，病更剧，未几奄然物故。投生于携李骆姓。产之夕，其母梦庭前两日垂照，三木成围，以为佳兆，后必大贵，命名曰昌森。四岁，即能识字。时西人通商沪渎，父固求什一利者。期子大用，以中西学并课。生性极聪敏，不数年，功业大进，父没，生弃贾习儒，专事交游，渐为时流推重。试于庠，屡占优等，得食饩焉，由是名益噪。有补竹、漱玉两词人者，与生为莫逆交。生固风流潇洒，颇好绮游。惜玉怜香，衷怀独挚，车龙马水，无日不在花天酒地中。会有名校书翠燕，来自维扬，小筑甫营，芳名远播。生往访之，一见如旧相识。姬亦灼灼视生，不转一睫。盖姬固梅仙之后身也，冥王以其生前罪孽，颠倒少年，罚令再堕平康。苟能养晦韬光，始许了却前缘，重联仙侣。顾姬虽堕落，以梅花丹之力，不忘本来。守贱居贫，以烟花为恶趣。今一睹生，顿触夙缘。姬好曼吟低咏，态度酷似梅仙。愿执卷为生诗弟子，生亦投其所好，欣然诺之。由是帏中问字，帘底寻盟，一日相离，便有艾萧之咏。生既与补竹、漱玉善，故二人亦得见之。形迹相忘，同心无忌，皆劝生纳姬为簉室，姬亦欲从生偕老。生为慈命所阻，心与力违，然私愿相期，尚望作同飞鹣鸟也。生既转生，仍爱梅花。尝以《巡檐索笑图》嘱题，姬立成二首云： 
　　满池疏影劈横斜，小立园林手自叉。 
　　料得前生修未到，要将清福问梅花。 

　　骨格生成压众芳，栽培得意感东皇。 
　　如何清绝凌寒质，不嫁莲花嫁海棠。 
生读其诗，若有所感。漱玉适至，询得其故，以他语乱之，遂已。姬尝有怀人诗云： 
　　兰窗同觅句，韵险稿成迟。 
　　破睡琴三弄，浇愁酒一卮。 
　　镜留双照影，扇记合欢词。 
　　小别经旬日，相思百二时。 
又有自感诗云： 
　　青楼堕落岂无因，留得杨花薄命身。 
　　自是罡风吹太恶，旁人谁肯惜馀春。 
遂颜其所居曰“惜馀春馆。” 
　　一日，有富商甄甲，访姬，极赏其慧，乃以千金脱其籍。姬虽不愿伍没字碑，然财力制人，无敢相强。生闻佳人已去，不觉恸绝。未几成疯，言语失伦医药祈禳，无少效。一日，有跛足僧摇铃而来，谓能治奇怪杂症。家人延入请诊。僧默坐良久，急起索净水，书符其中，吸而噀之。戟指呵曰：“莫负恩，莫负情，三世因缘报此生。金蝉还脱壳，玉牒早书名。咄咄咄，须记罗浮旧日盟。”生被牒，状若木鸡，屹然不动，抚之气已绝矣。家人方环哭，僧飘然竟去，及追出门，杳不复见。先是，姬适甄商，心终不怿。值甄大病，不饮不食，奄卧若死，妻疑其离魂。适有跛僧登门，自言有回生术，乃令入视。僧高呼“赵师雄”名者三，夜半，病者忽苏，张目四顾，谓：“此是何处？我何得至此？”家人意为病中呓语，争来慰藉。病者见翠燕至，遽起牵衣，相持大哭，且询别后事，并责其负约。姬不知所云，然聆其音，宛生口吻因还诘之。则云：“我乃骆某，卿真昧良耶？”众知有异，询其颠末，翠不能隐。始知骆魂附甄体而重生也。恐事奇骇俗，戒勿扬。遣人至生家问之，果于隔宵身死。于是前因后果，彼此了然。甄则未死而死，生则死而未死。尘缘如梦，回首成空。离合悲欢，徒由自取。 
　　一夕跛僧蓦至，笑谓之曰：“钟情之约，今已相酬。廿载罗浮，梅花孤寂。贤伉俪徒恋眼前之乐，岂忘天上之缘乎？”生与姬言下大悟，夜半偕遁，同朝五岳不返。 

　　梅鹤缘 
　　盐贾金在镕，海门厅人，精会计，财雄一乡。妻欧阳氏，貌美性贤，好施与。年逾不惑，襁褓犹虚，夫妇忧之。闻普陀山送子庵大士，灵异素着，夫妇往祷。夜宿庵中，梦大士抱白鹤，持梅花一枝授之曰：“此汝家妇也。宝蕊仙雏，两美必合。善养之，后当如意。”既醒述之于妇。妇梦亦同。金谓膝下无佳儿，安得有佳妇？姑识之。 
　　闻上海为烟花薮泽，良家女子，流落青楼，粉狱火坑，有欲从良而不得者。心甚怜之。适同研友邹生，邀作沪游，欣然同往。时作狭斜游，花天酒地，选舞征歌。三年中挥金数万，脱籍者数百人。返里语欧阳，皆喜。旋一索而得妊。将娩，金夜饮斋中，醉而假寐，见一丽姬，秀眉韶齿，手持翠梧一枝，姗姗而入。谓翁曰：“吾惜馀春馆旧主也。蒙君代赎，无以报恩。上帝命为君家嗣。”言已，入内。金欲牵衣致问，姬以梧枝一击而醒。朦胧起坐，婢走报：夫人诞公子矣。金喜，至房，闻啼声，知为不凡。遂名之曰梦梧，字春余。晬盘方届，汤饼筵开。贺者共致谀词，以为此子头角峥嵘，大有贵征。金亦乐甚。 
