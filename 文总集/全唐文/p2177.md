<!-- { "loadSidebar": true } -->
    德权，许州人。事蜀主，为眉州刺史，累迁太保中书令。永平元年卒，赠太师。
    ○上蜀高祖劝进表
    案谶文：“李西王逢吉昌，土德兑兴丹莫当。”李者，唐亡也。西王者，王氏兴於西方也。逢吉昌者，逢字如殿下之名也，土德，坤维也。兑兴亦西方也。丹莫当者，丹朱也，言朱梁不敢与殿下抗也。愿稽合天命，仰膺宝，使天地有主，人神有依。
    ☆李道安
    道安，蜀乾德时人。
    ○上灾异疏
    仓廪者国之本，粮食者人之命。固其本则邦宁，重其命则人富。今粒食中皆生蜂虿，切疑在位贪鄙，夺民农时，戕害人命。故天生灾异，以为警告。又虫皆曳米而行，恐边鄙不宁，干戈忽起，馈挽相继，人不堪命。伏愿少精圣虑，与大臣恐惧修省，以消灾异。
    ☆林罕
    罕，字仲缄，西江人。事蜀後主，除温江主簿，迁太子洗马。
    ○林氏字源编小说序
    罕长兴二年岁在戊子，时年三十有五，疾病逾时，闲坐思书之点画，莫知所以。乃搜阅今古篆隶，始见源由。旋观近代以来，篆隶多失。始则茫乎不知，终则惜其错误。欲求端正，将示同人。病间有事，其志不遂。至明德二年乙未复病，迄於丁酉冬不瘳，病中无事，得遂前志。与大理少卿赵崇祚讨论，成一家之书。
    昔孔安国《尚书序》云：“古者伏羲氏之王天下也，始画八卦，造书契，以代结绳之政，由是文籍生焉。”贾耽镇滑州时，作《偏傍字源序》云：“降及夏殷周，通谓之古文。”至宣王太史史籀，著大篆十五篇，与古文小异。七国分裂，篆与古文，随其所尚。始皇兼并海内，丞相李斯遂收拾遗逸，作苍颉七章。中车府令赵高作爰历七章，太史胡母敬作博学七章，并约籀文。篆体转工，世即谓之小篆。属秦政滋烦，人趋简易，故军正程邈变古文大小篆作隶书。然书之所兴，莫定何代。隶之所起，始自秦时。篆者取虫篆之形，隶者便徒隶之用。汉初有书师，以隶合小篆为五十五章，教於乡里。平帝元始中，徵通书会京师者百有馀人，方立小学之科。扬雄采掇其可用者，作训纂八十九章。至东汉班固，加十三章，共一百二章二千一百二十字。虽群书并载，而目录不分。惟太尉祭酒许慎，取其形类，作偏傍条例十五卷，名之曰《说文》，颇有遗漏。吕忱又作《字林》五卷，以补其阙。洎三国之後，历晋魏陈隋，书甚行，篆书殆将泯灭。至唐将作少监李阳冰，就许氏《说文》复加刊正，作三十卷，今之所行者是也。其时复於说文篆字下，便以隶书照之，名曰《字统》。开元中，以隶体不定，复於隶书字统下录篆文，作四十卷，名曰《开元文字》。自此隶体始定矣。兼改古文尚书及无平不陂字，即其类也。先已有《九经音义》及《切韵玉篇》行焉。大历中，司业张参作《五经文字》三卷，凡一百六十部。其《序略》云：“以类相从，务以易了，不必旧诀。自非经典文义之所在，虽切於时，略不集录，以明为经不为字也。”开成中，唐元度以《五经文字》有所不载，复作《新加九经字样》一卷，凡七十六部。其《序略》云：“有偏傍上下本所无者，纂为杂辨部以统之。”然九经所有之字，即加训切。况是隶书，莫知篆意。其字注解，或云说文者，即前来两说文也。或云石经者，即蔡邕於国学所立石经也。或云隶省者，即隶减也。唐产石经，乃蔡邕之故事也。
    周礼，保氏掌养国子以道，教之六书，谓象形、指事、会意、谐声、转注、假借。六者造字之本也。篆虽一体，而隶变数般。篆隶即兴，讹舛相错。非究於篆，无由晓隶。六书者，非止著一意而属一字，一字之内，有占六书二、三、四者，大都造字皆包含六意。字有正者倒者，横而在上中下者，竖而在左右中者，向者背者，并者重者，顺者逆者，左者右者，俯者仰者，横坼而里别字者，竖开而夹别字者，有一字成者，有全二字三字四字五字合成者，有省二字三字四字合成者。隶书有不抛篆者，有全违篆者，有减篆者，有添篆者，有篆隶同文者。在篆体则可辨，变隶体则多有义异而文同，篆亦有之。今悉解之於後文，此不同例。俗有《隶书赋》者，假托许慎为名，颇乖经史。据《颜氏家训》云：“斯实陶先生弟子杜道士所为，大误时俗。吾家子孙，不得收写。”又有《古今隶书端字决疑赋》，更不经於隶书赋。当今之世，不可学之。又有文下作子为学，更旁作生为苏，凡数十百字，谓之野书。唐有敕文，明加禁断。今往往见之，亦不可辄学。颜真卿撰《干禄字书》一卷，每一字作三般，即注云：“上正中通下俗。”既合标题，合有褒贬。全无与夺，亦无取焉。其道书、鬼书、天篆、章草、八分、飞白、破体、行书，无益於字，此亦不录。篆隶有笔力遒健，字势妍丽，斯乃意巧之人。临文改易，或参差之，长短之，屈曲之，拗捩之，务於奇怪，以媚一时。後习之人，性有利钝，致与元篆隶不同。盖病由此起。今之学者，但能明知八法，洞晓六书，道理既全，体格自贵，亦何必踵欧虞褚柳之惑乱哉！
    罕今所篆者，则取李阳冰《重定说文》。所隶者，则取《开元文字》。虽知鲁钝，不失源流。所贵讲说皆有依凭，点画自无差误。杜征南注《左氏春秋》，以经杂传，谓之“集解”。何都尉《论语序》云：“今集诸家之善，亦谓之集解。”罕以隶书解於篆字之下，故效之亦曰集解。今以说文浩大，备载群言，卷轴烦多，卒难寻究，翻致懵乱，莫知指归。是以翦截浮辞，撮其机要，於偏傍五百四十一字，各随字训释。或有字关起字者，省而难辨者，须见篆方晓隶者，虽在注中，亦先篆後隶，各随所部，载而明之。其馀形声易会，不关造字者，则略而不论。其篆文下及注中易字，便以隶书为音。如稍难者，则纽以四声。四声不足，乃加切韵。使学者简而易从，涣然冰释。於《说文》中已十得其八九矣。名之曰《林氏字源编小说》。古人穷困湮厄而述作兴，罕也卧疾数年，饱食终日，思有开悟，贻厥将来，非欲独藏私家，实冀遍之天下。乃手书刻石，期以不朽。一免传写之误，二免翰墨之劳。或有索之，易为脱本。审篆隶无纤毫之失，质人神无愧耻之心。古今所疑，坦然明白。如其漏略，以俟君子。
    ○十在文（代顾在询作）
    兴土木於禁中，选骁雄於手下。爰持斧钺，出镇藩篱。饰宫殿於遐方，命銮舆而远幸。为衅之端，为祸之原。有王承休在，摧挫英雄，吹扬佞媚，全无才智，缪处腹心。断性命於戏玩之间，戮仇雠於极机之下。有功劳而皆弃，非贿赂而不行。有宋光嗣在，受先皇之坟托，为大国之栋梁。既不输忠，又不知退。恣一门之奢侈，任数力之骄矜。徒为贪饕之人，实非社稷之器。有王宗弼在，妄陟□霄，殊非謇谔。兴乱本则逞章程之妙，恣奸谋则事颊舌之能。心口倾危，尚居左右。有韩昭在，性怀惨毒，心恣贪残。焚军营，恢拓私第。不顾喧腾於众口，惟思自任於忿怀。有欧阳晃在，酷毒害民，市井聚货。叨为郡守，实负天恩。疮痍已遍於阳安，蒙蔽半由於内密。有田鲁俦在，为君王之元舅，受保傅之尊官。但务奢华，不思辅弼。第宅迥同於上苑，金珠求满於贪心。有徐延琼在，出为留守，入掌枢机。无谔谔以佐君，但唯唯而徇旨。有景润澄在，搜求女色，取悦宸襟。常叨不次之恩，每冒无厌之宠。敷对惟夸於便捷，佐时不识於经纶。素非忠勤，实为忝窃。有严凝月在，唱亡国之音，炫趋时之侈。每为巫觋，以玩圣明。致君为桀纣之昏，使上乏唐虞之化。有臣在，陛下任臣如此，何忧社稷不安。
    ☆许寂
    寂，字闲闲，栖四明山，昭宗徵赴阙，召对内殿。寻请还山，寓居江陵。唐末除谏官不起，赵匡凝奔蜀，寂偕行。蜀主王建待以师礼，位至蜀相。同光末平蜀，从王衍降，授工部尚书致仕。清泰三年卒，年八十馀。
    ○上蜀主求贤书
    历代之君，乘时启运，莫不博访髦士，详求硕画。以武定祸乱，以文致康羲。故轩皇命六相，虞舜举八元，伯禹拜昌言，成汤师一德。周有多士，文王以宁。此历代之大经，求贤之极挚也。今百辟之中，有谋可以策国，勇可以荡寇，或博究治体，或精知化源，未擢颖於明廷，尚含光於庶位者，伏望恢明圣之略，开户牖之图，亲赐顾问，以观其能。置之列位，尽其献纳。俾官无败政，人无滞才。
    ○谢信物书
    右件鞍辔马腰带甲胄枪剑麝脐琥珀玳瑁金棱碗越瓷器并诸色药物等，皆大梁皇帝降使赐贶。雕鞍撼玉，坚甲烁金。十围希世之珍，六辔绝尘之用。枪森蛇擀，剑耀龙锋。金棱含宝碗之光，秘色抱青恣之响。上药非蜀都所纪，名香从外国称奇。远有珍华，并由惠好。顾酬谢而增愧，仰渥泽以难胜。捧阅品名，实惭受。
    ○蜀答聘书
    大蜀皇帝谨致书於大梁皇帝阁下：窃念早岁与皇帝共逢昌运，同事前朝。俱荣倚注之恩，并受安危之寄。岂期王室如毁，大事莫追。横流泛滥於八方，衰衅凌夷於九庙。此际与皇帝同分茅土，共统邦家。扶危者力既不宣，握兵者计无所出。某忝列同盟之分，幸居平蜀之功。所宜治兵甲以固封疆，聚征赋以修进贡。望星使而经年不至，指云乡而就日无期。
