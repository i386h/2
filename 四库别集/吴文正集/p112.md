<!-- { "loadSidebar": true } -->
　　君蜀人也姓张氏讳字达善世居永康之导江曽祖广成赠承事郎祖讳汝舟乡贡进士父讳瀛特奏名迪功郎江州彭泽县主簿母黎氏蜀有兵难主簿君从其外舅监丞黎公出蜀寓浙君生始四嵗主簿君携以见秀岩李公西山真公俱目为竒童年十六而孤奉母居海濵师其先友业进士诗赋弱冠以蜀士流寓试不中改试春秋义平舟杨公栋勉之学义理之学年二十七师金华鲁斋王先生栢君有才华以所读书十数条演绎其义质于师不答君请曰某不敏愿先生启发之乃出君所论指示之曰若所论昔人已尝如此云云朱子所不取也俾读论孟精义自此君得闻所未闻既而平舟杨公罢参政居台而台之赵守及临海赵令并喜讲学君造请其间多所资益防钱塘出入翰林史馆礼寺习知故实还台省母属天兵南来家殱焉君茕然一身授徒自给初以浙西按察佥事夹谷公荐授将仕佐郎建康路教授迟迟四年始之官未及一期而代再以行台御史中丞徐公荐授登仕佐郎孔顔孟三氏子孙教授顔孟家庙嵗时以俗礼荐为制笾豆更定祭仪畀其家申请正顔孟配位南向之失升曾子子思配飨以周程张邵司马朱张吕氏九儒从祀及其他便益事宜非一秩满鄄城士大夫具书币迎致以淑其郡人留四年学徒自逺而至者日富教声洋溢乎中州有以国子监官荐者授文林郎东平路教授引疾不赴归于仪真依江东宣慰使沙卜珠公以处君自幼敏悟气毅而容肃未尝一日废书经史传记礼乐名数靡不研究教人读近思録为四子阶梯四书以朱子章句集注为本次读仪礼诗朱氏传书蔡氏传易先朱子启防本义以达程传春秋胡氏传张氏集传读史及诸子百家定其是非邪正作文书字亦各有法讲説明畅援引该赡粲然皆成文辞音节抑扬中度听者莫不竦服其所著述有四经归极孝经口义防服总类冕弁冠服考引彀训防经史入门阙里通载淮隂课槀等书及文集若干巻年六十七以疾终大徳壬寅六月十七日也葬于扬子县甘露乡三城里蜀冈之原以前配冯氏祔再娶黎氏外族宣教君之女生女二人长延秀通诗书大义嫁门人保定王元次延頴许嫁真定李某至元丁亥予识君于建康其后予客东淮又与君之所交所教者游故知君为深至大辛亥王元走京师求文表君墓呜乎讲明朱子之学以授学徒使人人闻风敬慕能如君者鲜矣而不获于时又无嗣仅有女传业畴不为君惜况知君之深者乎于是叙次其事而系之以铭其辞曰
　　煌煌陈编茫茫绪言弥演弥绎波滔蔓延孰得其珠孰买其匵维占是呻奚告非渎曰若石师泯焉夸毗孰为省之孰令领之猗达善父蕴茹今古飚驰霆訇亹亹音吐异耳駴异金玉师传爰着斯嘉耀于荒阡
　　元赠奉政大夫髙唐知州骁骑尉封郓城县子姚府君墓碣铭
　　姚姓之著者梁国文献公相唐少师文献公仕皇元少师之从子翰林承防燧以文章名承防尝与今朝散大夫江南诸道行御史台都事居敬言吾姓盖同所自出朝散繇台察省部发身初仕承务郎工部主事迁承直郎江浙行省都事陞奉议大夫两淮转运副使丁内艰服阕除江西行省理问改除奉政大夫佥浙西道肃政廉访司事防恩赠考妣官封郓城府君讳显其先大宁人金南迁府君之父忠以右班扈从至汴家睢阳金亡徙家济宁之钜野府君以材武应募行宥府檄长百夫平南之役师次扬州与宋军遇冒矢石力战以死年四十二娶厐氏亦大姓也其兄弟皆勇士中原未定时东土敚攘矫防者蜂起府君率姚厐二族保有邑聚冦不敢犯全活甚众乱定甫为时用才志未展一二而终闻者惜之延祐四年赠奉政大夫髙唐州知州骁骑尉追封郓城县子夫人厐氏追封郓城县君男四人长朝散也自浙西佐行台次思让次居安次居礼府君终至元乙亥夫人终至大辛亥归钜野金垞山之祖茔将碣于墓征临川呉澄文乃为叙而铭焉铭曰
　　桓桓郓城勇冠千兵前茅摧锋英毅留声生不食报维后之帱嗣兴有人克慎厥操皇汝予嘉宠被幽遐五命爵勲百世光华金垞之封有石崇崇皇泽之隆维以劝忠
　　史振之墓志铭
　　史振之少孤佩母训唯谨内外事无不禀命家虽菲薄甘防毕具稍有赢余輙分及族人见一善行心识力行平居无疾言遽色接人温温如也孝友平恕盖天性然家世汴人金季徙燕曾大父以下俱京城南门外大父伯贤仕金主县簿父正甫业儒年三十而卒母西京赵氏金宣武将军伾州芉山仓草监讳振之女年二十七而嫠子生始八嵗归父母家父母数令人防讽欲夺其志确不可移后闻将许人即触柱流血誓曰母子苟无以养丐食犹可何至为禽兽行议遂寝自夫亡美丽服饰悉屏不用言动依于礼法有烈丈夫风治家勤俭有恩亲知尚其志节将白有司加旌表语其子曰妇徳固宜何异之有毎见他妇沽名无实心以为耻我若苟此与彼等耳汝亟止之振之为禄养任江西茶提领将母而南侨寓真州至元甲申四月母卒衣防食粝居外寝三年未几得疾数嵗不愈终之日至大庚戌八月二十五日也娶完顔氏早卒继曹氏生一子二女至元丁亥四月卒继王氏子师鲁亦娶王女适刘适丁曽孙二俱幼师鲁恪愿从余学将奉其祖妣暨考妣三防葬于鲁盖曰其先鲁人也余故为之志伯贤讳遇正甫讳仲侃振之与澄之大父同讳从金从睾云铭曰
　　烈烈母仪子子也宜猗嗟振之仰孝俯慈不鸿厥施而燕厥诒以全而归而藏于斯










　　呉文正集巻七十三
　　钦定四库全书
　　呉文正集巻七十四
　　元　吴澄　撰
　　墓志铭三
　　故乐溪居士呉君墓志铭
　　乐溪居士吴君讳伯成字文甫瑞髙安乐安里人其先自九江而西山而筠之五盐今髙安仁孝里也十世祖敦书崇义富甲一乡八世祖文海以明经见称爱乐安山水徙而家焉曾祖仁旻祖世经韫玉弗衒父应祥与乡贵刘公应龙善尝于广东制司奏辟迪功郎监宁江镇弗就君少从姚公勉学举子业姚公进士第一立朝以言事不合去君亦厌科举隐居自乐庚申兵后嵗大饥奸暴窃发君出粟赈施防攘遂戢时出粟弭盗者许奏补官君笑曰此岂邀功赏时邪庚午嵗又大饥莩馑相枕藉君复发粟赈施且为食以待饥者得全活数百千人秋成贷者倍取息君独不尔贫不能偿焚劵不问人有患难极力拯救或忿怨至不可释得君一言輙愧服渝平收抚孤遗教育婚娶人皆徳之而君不自以为徳平居未尝疾声厉容不喜言人过所居山水峻駃溪流清潏平铺石碛上如织文纡回里许直扺石壁下徜徉其间竟日忘倦故相章公鉴取知者乐水意书乐溪二字扁其堂嵗丙子兵祸延毁处之泰然重葺家塾勉诸子勿废学陈公仲防隐南海不返賔从留故山君择其贤者与为师友父防哀瘁致客数郡毕至其事亲也孝其教子也义其处已也厚其与人也惠生宋嘉熈戊子六月终大元大徳癸邜二月终之日戒子孙曰汝祖父以忠厚传家宜勉学勿坠言讫而逝娶黄继徐子男三泰来大有鼎元女二适朱适陈孙男七镃鉴钦埙均増法保女二曾孙男三安孙胜孙庆孙女四泰来后三嵗卒大有将以皇庆二年正月某日奉柩于里之邱桥原先事清江宗人中以前进士刘方大状来诣临川为其孤请铭噫髙安清江临川虽异郡而氏族同一原清江之宗能为之请临川之宗不为之铭可乎乃叙次其状而铭曰
　　吾祖泰伯以天下让代有闻人名节相尚维居士君既富且文乡人懐只睇此髙坟
　　故乡贡进士郑君碣铭
　　君讳松字特立初名复贡于运司者再贡于乡郡者二三试礼部不中尝以诗文见知郡守防郡守救荒有富戸闭粜将加之罪君为救解得免富户恩之结为婚姻以家事托富者死家之寡幼咸听命焉一统之初新民未谙新政吏乘时为暴利寡幼之财悉于君乎求取肉既尽而虎狼吞噬如昨无厌及我君竟坐视而贫君视财如粪土不惟求取者洒然与之不吝虽给使令之人资用不防其赢缩故贪诈咸乐为役徳祐间大军逼境制置使左次于抚崇陴浚隍募人凿鸿鹤山复盱水故道灌注城下君应其募制置司赏以官且捐没官田租八十万俾练庄户为兵既革命犹有图兴复者檄君为助君以民兵应之其卒勇敢独能与大军遇多所杀获俄而卒战死者众遂溃君避入溪洞遇赦乃出少学诗于乡之曾明卿又学于赣之曾子实有唐山初槀晚槀在中嵗与予为友听予説诸经诸子领防悦怿予所校四经三礼悉命笔工抄冩促予著书予曰少俟君即自为之虽范淳夫之信程叔子不是过也间成一二示予予谓尚宜修改故其书未出然好事者亦或传録以去邵子以运经世之篇纪事始尧讫五代君续纪二百七十五年之事起庚申宋兴终甲午金亡名曰经世续书从师得术富者一游一夏并师其学予进之翰林学士程公亦待以殊礼君资识不凡自知读书为文于饮食男女之欲澹如也自少不畜婢妾每日对賔客食于外未尝私有口腹之奉志极髙广而一无所成生长富家而卒以困阨其命也夫其命也夫君之父讳鳯翔以御冦得仕官至从事郎君生三十五日而为叔父后所后父讳莘亦以招贼功补将仕郎所后母黄氏鞠子甚慈配康氏有妇徳共君守约而不怨子男四世忠教忠保忠俱能斆学元忠早卒女四适范适陈适谢适游二女亦先卒君生于端平乙未五月终于大徳丁未十一月葬于十洞所居之后君尝嘱其子求程公书墓额而予为志铭君没之后予有逺役未暇作也今乃叙君平生大槩碣于墓而系之以铭铭曰
　　志所可期才弗与施力所可为命弗与时直骛横驰卒坐蹇覊匪不深知宁不深知厥闻永垂征此铭辞
　　金谿余瑞卿墓志铭
　　有文学有贤行夀矣富矣又子孙众多隐居不求闻无几防事婴懐考终于牖下之数者有其二三已难金溪余瑞卿兼而有焉其所得于天何其厚哉君讳斗祥族所聚曰大原家西山三百载逺祖迪功讳彦和曽王考讳曮王考讳文端俱以文行称考讳应时善书工诗王妣张夫人淙溪望族君夫人兄之子命为世孙五嵗入学日记数百言长治举子词赋所修日益比弱冠与黄君炎荐同试举塲黄预贡文同而得失异君愈自信自励试补国学生凡三輙不偶科举事废教诸子仍旧业毎自律以尺度他日有司试儒仍免征役君二子并以词赋中选君身总家务夜灯犹不废书下至伎术亦且通习诗庄重缜栗肖其为人内寛外严有古长者之风终日整肃祁寒盛暑不变望之莫不敬畏恪谨礼节长幼卑尊绳绳如也虽接下贱无懈怠容见彻守固外物无能动其中逮养四亲致孝防祭一无违礼于张氏虽防礼降服而情则隆建祠买田丽淙溪桐林寺以贻永久所居种竹万个宫讲周公方书竹心二字扁其楣平生无他好唯适意佳山水过白马之珠溪欣然防心捐金得之筑观曰仁夀一嵗率再三往与良朋饮酒赋诗其间至大壬子七月四日无疾而逝得年七十有九初娶危氏再娶呉氏子男五鳯麟鹗骥女一适呉孙男十瑀琇珂珊琦珹璋若兰防女五曾孙女二卒之明年诸孤将以十二月某日于珠溪之兆其宗人前大学进士钥状君之行来征铭予知进士君因进士君之言知君既叙次其状如右铭曰
　　玉韫珠潜山辉泽媚厥幽孔昭昭视来世
　　黄亨叔墓志铭
