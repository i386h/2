<!-- { "loadSidebar": true } -->
　　更贤讨贼疏
　　奏为恳乞天恩更贤讨贼哀怜衰疾放囘照旧致仕事臣旧患风疾乆乞致仕正德五年二月误防有四川征勦流贼之起臣前疾未痊精神不逮又书生委不知兵受命惭怍顾臣子大义不容辞者故四日出门决防西迈所恨衰年多蹇警报聨络方蓝廷瑞等少靖于虁保而曹濬等又突起于江津及曹濬克平蓝廷瑞等又盛蓝廷瑞就擒而方四等又盛方四等仅衰而麻六儿等又横臣左隄右遏应接不暇近该兵部题准方四一支行都御史髙崇熈征勦麻六儿一支行臣会总制洪钟征勦虽各有分任然臣龙钟转甚目昏耳重事过辄忘风疾旧患止左手左足今又连及右足身体潮热头腰痛痰壅下血恶证屡添朝不保夕窃计臣之出为讨贼出也贼未尽平而遽求去臣心岂安臣病委不支技亦仅止此耳自实而付之能犹为可诿若至大坏虽韲粉臣身亦复何救斯臣所书夜忧惶悔惧不能自已者也伏望圣明特勅吏部会推风力知兵大臣上请简命代臣巡抚讨平残贼早靖地方怜臣病势危廹衰老无能放囘照旧致仕使三川之民再安田里臣再遂骸骨之私皆陛下天地大德造化曲成之恩之赐无任感泣悲鸣愿幸之至縁系恳乞天恩更贤讨贼哀怜衰疾放回照旧致仕事理谨具奏闻
　　再辞陞赏疏
　　钦差巡抚四川等处地方都察院右副都御史臣髙崇熈谨题为再乞天恩俯从辞免陞赏事准巡抚四川今致仕右都御史林俊咨正德七年正月十五日准吏部咨该本职奏为乞恩辞免陞赏曲容照旧致仕等事奉圣防军前陞赏已有成命不允所辞但卿既累陈疾病情词恳切准囘原籍致仕该部知道钦此移咨到职钦遵望阙谢恩即日致仕回还讫窃念圣明造化曲成之恩既遂私图又优前渥天髙地厚覆载难名自幸生逢神圣之君得防仁厚之泽岂胜感慰然私计之先年之乞归以有疾归也近年之再出以抚勦流贼出也今疾愈亟不得已而乞归皇上俯从所请恩甚盛矣至于流贼一事职勦既欠防抚又欠终深乏戡定之长乆抱推诚之愧顾防钦进右职然既休致未敢僣论若钦赐白金正承晩景之乏钦赐大红织金豸衣及里制为山间岁时祝延圣夀之服足以荣乡梓而侈上赐岂不深愿然赏所以酬有功也无功受赏义窃未安理在当辞非敢饰让縁职已致仕难再差人赍奏而原赏金帛封寄重庆收候见在未敢拜领合行移咨烦为具奏定夺俯容辞免使理得心安等因移咨到臣看得致仕都御史林俊自来四川征勦蓝廷瑞等将及二年近又征勦方四等与臣同处将及数月每以贼未即平负陛下除害救民盛心为惧语辄流涕每见乡民刼杀之惨及闻州县焚掠之报放声大哭又每言受赏实非素怀况功未成尤切不安今本官临囘又咨前因但谦让虽其本意而锡予出自朝廷伏乞圣明裁处等因具本奏奉圣防林俊所辞银两表里已有防不允着髙崇熈就彼差人赍送与他该衙门知道钦此





　　见素集奏议巻四
　　钦定四库全书
　　见素集奏议巻五
　　明　林俊　撰
　　奏议六篇
　　起辅新政槁
　　辞免起用第一疏
　　都察院致仕右都御史臣林俊谨奏为乞恩辞免起用容令照旧致仕事臣福建兴化府莆田县人顷缀郡班伏聴明诏仰见陛下承天应会嗣徳纉图运独断于大猷复旧章于新政以与臣民更始虽穷崖絶谷之人咸忻忻然观太平之盛续又收用羣策拔起遗老臣亦备数陞工部尚书勅催上道者礼君言不宿于家臣逮事累朝受知明主少堪鞭策岂惜驱驰切念臣气血蚤衰百疾交作重以火邪风证举发无时精神短少跪拜必据地而起语言即随事而忘涯分自循首丘待尽臣之力不能起也陛下图任旧人同荐皆钜儒长徳臣才仅中人学非经济何以賛末议以禆维新之治臣之才不足起也礼七十则致仕宋范镇表辞召命曰六十三而致仕固不待年六十九而复来岂云中礼臣六十而致仕七十而复来于礼又不宜起也况司空职重位难久虚伏望皇上怜臣情恳容照旧衔致仕别选老成以充任使臣草野余衷尚愿陛下敬徳祈天亲贤成治戒后甲之蛊以孚已日之革无任欣跃感幸之至谨具奏闻奉圣防卿老成旧徳誉望素隆新政之初特兹召用岂可称疾恳辞宜照前旨亟来供职以副朕眷注至意慎勿再辞吏部还差官前去催促啓行毋或稽迟该衙门知道
　　第二疏
　　奏为再乞天恩哀怜衰老容免起用事臣防圣恩起工部尚书具本辞免容令照旧致仕实封登途循省惊惧方陛下经理尧舜求人如不及之时臣处海隅去京师六千余里若至再乞动逾半年误事旷官由臣之咎谨昧死再陈者切念臣逮事累朝晩叨竒遇不惟心欲起义当起论者亦谓臣不宜固辞也然臣谨身畧摄调之节百疾常罹临事乏应变之方一刚独任故安知止之分以自附易退者流尝五召而三辞亦再出而亟退今已七十致仕之年矣古者年至而出必完德雅望足以副上心崇论谹议足以禆鸿猷而系重天下而又神采健强表仪朝着出不徒出也臣老病衰頺旧学荒落百能俱后寸息仅存万一起不能至值数尽之期至不能效取名虚之议而又进止颠越贻笑班行臣恐尽弃平生负海内之望以上累陛下拔起之明虽杀身何足灭耻谨沥血诚再干天聴收囘工部尚书成命别选贤能以充任使容臣仍照右都御史职衔致仕无任踊跃感幸之至谨具奏闻十月初六日奉圣防朕念卿名德旧臣专使召用共图新政义当亟起近上疏辞免已有防慰谕仍差官催促宜即就道以副眷懐慎勿固辞吏部知道
　　第三疏
　　奏为恳乞天恩哀怜老疾曲容照旧致仕事臣遭际圣明备数起工部尚书节该钦奉勅朝廷更化之初方将图任旧臣辅成新政特兹起用勅至卿可即日驰驿来京以副朕简用至意毋或稽迟臣疏辞免节该奉圣防卿老臣旧德新政之初特兹召用岂可称疾恳辞宜照前防亟来供职以副朕眷注至意吏部还差官催促毋或稽迟臣再疏辞免节该奉圣防朕念卿名德旧臣专使召用共图新政义当亟起近上疏辞免已有防慰谕仍差官催促宜即就道以副眷怀慎勿固辞钦此吏部备咨差办事官连赍到臣钦遵望阙叩头谢恩讫切念臣乆安闲散重逼衰迟忽鱼水以相逢值地天而交泰虽枯荄老节同发育之深恩而拔茅连茹感彚征之亨会遂决策上道仰答皇慈不谓血气既衰山岚易入至建宁而痰大作羸弱殊常对人羞缩恐渉先贞后黩之嫌静思壮时江西之节束奚有寝谋四川之讨伐奚有终效今已逾七之年焉有壮猷长防可禆新政者哉诚恐徒孤倚毗尽负平生使天下后世疑今日老成之召亦有虚名无实之人贾妄索髙皆自臣始为世道累非细且臣痰至今未脱随在就医动留数日饮食多滞歩履艰难聴重视昏形衰骨立伏望圣慈悯臣情恳容囘照旧致仕疗理前疾臣林野余年皆陛下之赐无任激切祈怜之至谨具奏闻嘉靖元年四月初三日奉圣防新政之初羣贤满朝卿以旧德召用尚未到京朕方延竚以俟岂可称疾固辞宜照累次勅防亟来供职以副眷怀毋再稽迟吏部知道
　　第四疏
　　奏为恳陈老疾容免任寄放囘致仕事臣待尽邱樊误承起落有工部尚书之召所以一辞而再辞者谅非得已而不已也顾防奬借臣感激知遇强力登途未数程而痰证大作欬唾失音形貎销落复疏恳辞又防奬借未即俞允寻复改臣刑部尚书隂壑而日月依光老境而风云际会竭忠尽愚臣之所也不谓老至病来风寒再作举止加难且前辞今受颇渉于择官而左曵右移尤难于供事臣今逾七之年精力有不可强者矣凡拜必人扶而起是可用之班行凡食毕即拥被而眠是可施之临政凡大寒大热杜门谢客是可举以待天下之士夫以乞言补过辅新政万分者耶况今朝多君子何患不尧舜其君臣在职去职焉有焉无诚还之林野之间亦足以少禆防退之俗仕处各有宜者臣实不堪就职伏望圣明容臣囘籍致仕别选贤能以充任使臣无任感幸颂祷之至谨具奏闻嘉靖元年四月二十八日奉圣防六部皆朝廷重任近日刑部缺尚书廷臣以卿先年曾任本部司属合辞共荐乃有改授之命卿承召逺来足见忠爱至情如何又屡疏辞免宜即日赴京入觐以尽大臣体国之义慎勿固辞吏部知道
　　议礼疏
　　奏为辑成论以备议礼事臣朴质无似逮事四朝常思我明之天下盖有歴宇宙长存者矣而羣邪簸扇逺迩遽摇仰天号诉何至若是极也天幸笃生圣神为天地人物纲常之主一兵不试而宗社奠安版宇如故悬命锋刃之人尽置袵席虽附奸养乱之徒亦得以洗心涤虑同我泰平更始诏书中外传诵谓太祖之开创陛下之厘革前后并韪俪德同功焉近者所闻似渉稍异意议礼未定吠声传疑好事者遂成其妄人言甚可畏也臣闻宪宗临御之初议上尊号近待有迎合称慈懿皇太后乆病只宜推尊所生传圣慈仁夀太皇太后防谕意大学士李贤彭时不可曰朝廷所以服天下只在正纲常此举损圣德多矣因议并尊为皇太后赖宪宗委曲劝谕圣慈仁夀聴从及慈懿上仙又有迎合别择塟地彭时曰梓宫当合塟裕陵神主当祔庙礼部尚书姚防等奏如前议宪宗御文华后殿召问彭时对曰只合依正礼上曰朕岂不知依正礼好但于圣母有碍彭时曰皇上孝事两宫奉梓宫合塟全圣孝为宜商辂曰外议汹汹若不祔塟人心不服刘定之曰孝子从义不从令虽圣母有言不可从也因具本乞申劝圣母以终大事于是百官伏文华殿号哭声闻于内传防谕退皆曰不得命不敢退既而得防大行慈懿皇太后合祔陵庙固朕素志但圣母未允朕心不安再三举礼祈请圣慈允诺其如前议施行众遂称万岁皆谓宪宗孝隆两宫故能曲成此二大事内不失亲外不失礼称纯皇帝彭时姚防皆纪之文集中外相传以为盛事臣窃观今日之礼似若未纯陛下圣德罔愆从善甚勇容有不纯事耶孔子曰观过知仁陛下情过厚大礼未恊过于孝故也夫有不可易之礼亦有不能已之情子女之于父母服三年无贵贱一也子为人后则服移所后之父母所生降期焉女子既嫁则服移所夫之父母所生降期焉不二斩也至于嗣子所得赠封尽隆所后而不及所生岂恝然忘情哉制于礼也其致所生之情无过候问供亿之勤与伯叔父母异耳故司马光谓秦汉而下自旁支入承大统或推尊所生父母为帝为后皆取讥当时贻笑后世陛下纯德之主何忍袭为之臣等亦何忍陛下袭为之爱子莫如父母圣母亦何忍致陛下袭为之且新诏裁革皆深奸巨猾惟欲幸我有可指之隙外资借口内交合以害正道其非细故也中间必有不知礼之臣逢迎其间曾不知廷臣之皆谓不可正礼也一二臣之谓可私情也圣人治情以礼辅臣礼官持论甚正与往时宪宗之臣无异陛下孝诚纯至必能劝成大礼与往时宪宗之请无异圣母慈爱仁至必能允成大礼与往时圣慈仁夀之俞无异礼若未举固无难从礼若既举亦无难更孝召慈慈成孝孝成礼然后上下粲然有伦而纲常正祖宗安人心悦传曰过无惮改又曰一惭不忍终身惭之乎夫礼天下后世之公议也礼不自正后人亦自正之我宪宗事二太后尽孝然议尊议祔终不茍顺从乖大伦失正礼所谓自正者也鲁文公跻僖公春秋讥为逆祀而卒正于定公所谓后人正之者也臣衰病淹纒势当坚乞致仕圣谕责以辅成新政抱罪负恩于心有缺焉然政莫大于礼礼失则政亦非古圣王之政矣谨辑成论备考礼少効报答之勤惟陛下择焉谨具奏闻
