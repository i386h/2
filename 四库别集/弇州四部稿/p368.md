<!-- { "loadSidebar": true } -->
　　子猷爱此君不能一传神谁为传神者峭蒨得其真前有文湖州后有王舎人沈翁天机活不借丹青色尽吸淇澳秋缩入文园墨披梢鳯尾振写箨龙鳞坼兴来两三枝势若一万尺翁乗葛溪杖转叩湘君宅零落吉光裘片羽千金直幸有鳯沼儿摹之于乐石石能使竹夀竹能救石顽遂令风云气长留天地间墙莫深慕徒益泪痕斑
　　挽七十六翁少和盛先生古体一章
　　秦人刺扁生曹公僇华氏念非遘凶残此曹会不死盛翁擅秘方且复精名理肘有青囊书舌余上池水出竒不为恒所治人立起手诊贫儿腕巷停富客轨义声冠当时颠癖亦尔尔昨嵗冬仲朔冲寒过吾里宗戚若而辈赖翁锡余齿华筵簇髙张郑声奏绮靡翁去不复顾自抱琵琶妓风流一朝尽有药它人饵七十六年春花飞逐湍驶犹举逸少云乐死胜二子为悰虽不同伤生亦如此惜哉三仙翁制命不在己
　　咏碧莲花花初正碧久之则纯白矣
　　苞蕋色正碧碧如碧瑶冠舒英渐纯白白胜白玉盘双成妆甫毕西母宴将阑醉驭群鹤苦雪翎尽摧残
　　送印上人朝五台
　　僧朝五台去毛孔皆文殊及乎五台返文殊为有无清凉即烦恼欲界是仙都吾爱仰山弟从他来意孤谭道人自豫章来致宗良王孙诗一编为订而序之复成兹章示宗良
　　客从西江来鲤鱼衔双结鱼腹了不腥兰芬中自发王孙天潢秀兴词何勃郁奔腾失前辈摆脱谢时杰调古意必新才工理非别力回彭蠡澜欲表匡庐截四顾无当心徘徊取真恱敬礼昔杳然宴本虚劣笑此垂尽躯为君千秋设
　　吾州赵佥事先生伯京自号震洋盖即东海也先生官白下时白下诸名贤皆为之咏歌署题至图画其事四纪来则先生久游道山而诸贤亦无在者其嫡孙太学某出以示余不胜望洋之感因题短章于后而复志之
　　昔闻西竺言于东有震旦百谷万古输黏天浩无畔赤日蒸绮霞光彩交凌乱夫子钟其灵少小富篇翰齐汩摇地轴渟茹星汉羣贤悉河伯怳然失其观是以必朝宗骊珠挹无算中乖仲尼志遂兴鲁连叹化鹏得逍遥骑鲸归汗漫焉覩云气中期羡不相唤
　　赠别胡生
　　晩途颇厌常胡生实竒絶磊落饶意气昻藏秀风骨春城喧吴趋弦管中夜发忽弹广陵散寄思在寥濶泠然中心赏焉能媚时恱无竽耻齐滥有璞甘楚刖少年易窥人不为儿曹说
　　元日探梅前坞得数枝作
　　条风煦元正令我寛眉头偶成探梅句遂作探梅游舍防凭小僮柱頬枉前丘一防两防疎千枝万枝稠目境固有殊会心并悠悠行人且莫折留媚我清幽
　　题朱上林所赠钱舜举太白观瀑图后即还上林
　　匡庐万古瀑太白千秋才两竒偶相值后人何有哉及展舜举图怳登文殊台立起青莲枯来听万壑雷始知丹青力可以廻寒荄
　　其二
　　昔余赏朱生【上林父太学邦宪也】飒爽埓李白喉间白龙挂宛若瀑布直此图传李神即呼朱亦得急还其家儿置汝髙斋壁好待寒月来悠然想顔色
　　将赴留都司马出门作凡四章
　　五十始加一翛然向岩居六十寻己三乃复就徴书一念苟不坚百悔与之俱倦马临畏途十歩五踟蹰问我何所恋问我何所须我亦无所须但顾我头颅
　　其二
　　今辰复何辰二月吐严霜敝庐非我室故里非我乡病弟强巾栉病妻尚帷床小语报国恩勿作儿女伤出亦以彷徨入亦以彷徨泪下如绠縻欲答不忍详
　　其三
　　徘徊杨林陌顾瞻先人墓螭首松栢椒垂垂珠露王纶既三沐瞑者忽若寤白首衘弓旌岂以浮荣故小欲酬帝恩或可扶天步衰驽有如此终应问归路
　　其四
　　晓步城南隅入辞导师庐恋此萝竹幽愀然就徴车于道岂有当供奉十年余吏满河干旌旄溢川涂不知为谁子顾我了若无虽乖箕颍尚恬憺庶未渝
　　游摄山栖霞寺颇得泉石之胜因访明徴君僧绍故阯读江令诸篇遂效其体
　　宿雨敛西昏翔阳舒东白松涧纷相恱溪喧若趋敌迤逦叩山椒熹微露榜额焚香礼空王问饭得香积灵骨吐双图佛螺现千碧兴来不虚返縁源渐有获飞泉激氷雪余韵铿金石一线脂螘通双崖巨灵劈如闻大士音恍作海潮色徴君毕世栖防心自乐国江令终宵憩返念仍焰宅伊余迷晩径一壑乖定力已惭战胜肥虚恋嚣中寂逝言涤无明将从度公析
　　纵步摄山颇穷名胜有作
　　兹山实灵秀茀郁如团繖窈窕隙日穿芊眠泄云散忍草屐不妨名药囊堪满涌瀵胜垂乳叠石疑丛卵易窥法王像难迹徴君舘忽有岩梅发如逢胜流欵酌水当醴觞抚松韵清管日昃不知归焉顾足力短明发望台城戒徒心更缓
　　追和江令静卧栖霞山房望徐祭酒作有懐赵祭酒
　　夜静絶梵呗地幽宿岚隂警鹘振栖羽飞泉来逺音因探作者咏时搅故人心讲席鳣初爼经坛杏欲林西方既中返北面敢希钦幸以衰迟感毋复望臣深
　　古意寄伯玉司马
　　古道邈以乖雅尚人自疑日余与君子结髪媚清时弃置何足言千秋以为期邹律嘘春阳被者尚参差见龙虽在田文明光四垂鳯衰将何道六融犹未摧逝将因风徃消摇于咸池
　　其二
　　金陵富英彦甲第亘中逵短刺日夕驰迹徃神不偕宁知尘中尚乃在黄山陲容城既璧陨济南复兰摧頫仰宇宙间知已日以稀纫袖双郁金三枯芬渐衰幸其未为莸持用表心期
　　答汪仲淹
　　日余栖崆峒九阳坐晞髪承子问道言片语不能答今者游金陵双驺日喧喝过耳了不停当机时自发真宰失珠宁为罔象设顶生慕帝释举念成一蹶有身亦何患无生宁待说摆脱有无关悠然得真诀
　　承大宗伯姜公少司寇李公邀同大司寇陆公少司徒方公陟牛首山有述
　　金陵信佳地兹山仍丽观标形自牛首遥势应龙盘丛楸入昼暝长松当夏寒云梯界危汉梵宇绘层峦仰窥象纬逼俯觉尘世寛江拖万里练岩横千仞丹追昔始兴议聊深冶城叹胡云表双阙毋乃文偏安巨明一开辟奕世乃胜残文祖时驻跸神孙此回銮天子自有真奸萌焉得干雝雝鳯防圃衎衎鸿渐磐朱衫杂缁素白社容簮冠方借禹功大况值尧世难
　　将至祖堂过岭返望牛首
　　脉从牛首来胜自兹岭始足力虽小疲目境殊未已午照苍松巅千崖被红紫怳如帝释天镕金饰睥睨色相故以空羡心何縁起
　　祖堂
　　大道本无统兹统乃融师智岩敷五叶鹤林横一枝任尔黄梅发差强未熟时
　　泰和萧京兆感异梦得地搆楼甫成而拜勅命之锡俾余以诗纪之
　　梁徳一何长照灼光来裔八叶秉台衡余休犹未替侯其名家子通显身自致杰搆入幽梦竒徴协雄思武姥当倚栏淇塘曲环砌云霞郁缭绕竹栢献葱翠燕贺客席初鳯衔王纶至臣冈百稽首奉之逾六瑞山君日来朝斗使夕相媚非由地灵借讵表天文丽赫赫萧京兆食息衔恩赐
　　右司马私署之兊隅有轩三楹前列数石若冈阜植以时卉一命觞觞之繋以长语
　　昔余圃离薋垒石当轩牖间借凝霰崇暂收停云黝麋鹿性所便鹪鹩愿毋负不谓志转奢遂辟弇中亩莽苍跨陇植歴落排空阜却顾旧所栖旷若吞八九昼泛穷渊源宵游堕参斗主席或不冠客衣从短后易世非所论此生毕吾有何意咫尺书遂夺匹夫守问我官何署叨从司马右问我居何所尚书巷西口既鲜履道竹亦阙彭泽栁造物或见怜谓我癖如旧石颇余数拳地仅盈十肘敢烦离薋较宛尔一培塿植以朝荣花听杂野生莠亭午初散衙欣然缓其绶尚儿致盘飱海儿捧卮酒何必髙轩过傀俄自称夀人生百年内所值皆归偶安能歌五侯且复艳三妇却问洛城南金谷今在否
　　酬屠长卿谈道
　　汉武招炎柄神威鞭八荒贵富无终极欢娱焉得长上感西母精譬说将万方灵药防行尸非腐仅成僵太白宦不达蓬累因风翔自云大还就毛骨皆灵香逍遥竟八极婉姱凋三光采石一醉归鲸背天茫茫得意失意人于道皆有妨其言快人耳其事令心伤云□下璇霄绛节丽朝霜下迎扫除者不问陶华阳栢叶瞿仙童逺胜其师黄罔象获珠智者空遑遑窍为聪明凿羊用岐路亡才鬼与顽僊其究安得当僊成故不顽才鬼沦披猖余计业已失谋君安得臧不覩襄城辙大雾迷康庄自非小儿言七圣俱彷徨
　　古体夀钱澹庵翁八十
　　昔人顔子渊于道实心冥一窥太山练遂尔销神形乃知元气钟厚薄良径庭钱翁志圣学仰鑚无时停苦行类攻玉雄谈如建瓴頖宫何煌煌三十荐明经四十歌鹿鸣五十对虞廷彳亍郎署间拮据不遑宁真宰欲佚之为汝匣青萍闲放霅溪棹或酺若下醽有时深观有时称独醒七古已稀况乃加十龄宛然两颧红上暎双眉青劲翮凌秋空脩鳞纵大溟翁曰毋云尔我欲固吾扄不见卫武公大耋勤箴铭逸宕散真我多思凿性灵余有天一浆湛然殊清泠当此陶唐世为翁灌千蓂
　　沈银台大朴园
　　隠侯赋郊居有圃非逺而春至百卉芬珍木郁参差畴为当心者名朴了不竒直上三百尺旁樛千万枝雨雪避弥漫日月为蔽亏上覆柴桑庐下防中散池微风荡浮萍莹作青琉璃时时手一编骄旸我何知返照自西来胡床与俱移柽栁不盈把樵采来相欺豫章甫蔽牛匠石已见窥人命故匪长巧者复凿之请以庄生社咏为大朴辞
　　余老乞骸而汝师大司成亦在告聊成一章问之
　　称疾太学师真衰右司马俱露乞骸章言寻故园社天听如许卑方舟问吴下桑榆我荏苒松桂君潇洒君以道不行我岂行道者所念各杜门浊醪难独把非繇恵徳音何以徴风雅
　　弇州续稿巻七
　　钦定四库全书
　　弇州续稿巻八
　　明　王世贞　撰
　　诗部
　　五言古
　　恭谒太祖髙皇帝御容有述
　　寳箧启葳蕤恍然覩天容恒嵩表隆凖日月开重瞳彷佛御座傍杂沓缭云虹我闻元运衰真人起隆中降自帝释天一扫烟尘空至今万水流畴能不趋东匪覩胼胝状宁窥神禹功
　　恭谒成祖文皇帝御容有述
　　琐琐一虮臣手叩玉京扉巍巍两天人色夺金殿姿尧彩既璀璨舜瞳复昭回飘鬛翘然举俨若双龙緌如日丽璇霄九有皆光辉奚必须袁生始辨天子髭遗蜕燕山阳游神沙漠陲
　　咏诸功臣像
　　故开国辅运推诚宣力武臣特进光禄大夫左柱国叅军国事太傅中军右丞相征北大将军魏国公中山徐武宁王达
　　髙皇挽天河手欲洗乾坤烟尘既荡除万古黄屋尊桓桓徐魏公二十握櫜鞬唾手防僣王长驱定中原昼余耕桑地夜絶殇鬼魂赫奕奏凯归屏营杜军门勋超齐尚父徳逺韩王孙两都对开国髙栋亚天阍飒爽见英标蔼然眉宇温
　　故特进荣禄大夫上柱国太子少保平章军国重事征北左副将军赠太保开平常忠武王遇春
　　髙皇下江南鄂公实军冠喑呜人尽靡跳荡敌中断彭蠡赭汉宫吴台筑京观长驱搏燕都单于夜奔窜遂与中山王功割天下半辕门落天星短造屈长算如砺身后盟抚髀异时叹寂寂逾百年帝纶复昭焕
　　故开国辅运推诚宣力武臣特进荣禄大夫右柱国征北将军大都督府左都督同知军国事曹国公岐阳李武靖王文忠
　　神龙排丹霄云表饶介鳞何况于曹公实托肺腑亲弱冠屏浙东气欲吞吴人遗孽窜故都游魂荡边尘挺刃躏虎穴六赢夜亡奔虏其名王归驼马百千羣珍货若山积籍之奉至尊带砺表忠勲将与魏邓伦易世隳家汰继絶荷皇仁
　　故开国辅运推诚宣力武臣特进荣禄大夫右柱国大都督府右都督征西将军同叅军国事衞国公宁河邓武顺王愈
