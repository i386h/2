<!-- { "loadSidebar": true } -->
　　灵隐天竺【咸淳临安志灵隠天竺两山由一门而入陆羽记云南天竺北灵隠宋楼枤云灵鹫兴圣寺记云灵隠前天竺后名与天壤齐介两山间一兰若曰灵鹫窦石涧泉中分而兼有之释氏稽古略云西天竺惠理法师于晋咸和中至杭州见山岩秀丽曰吾国中天竺灵鹫山之十小岭不知何年飞来有洞旧有白猿呼之应声而出人始信之师即其地建两刹先灵鹫后灵隠】冷泉亭【白居易冷泉亭记先时领郡者有相里君造虚白亭韩臯作仙亭裴棠棣作观风亭卢元辅作见山亭及右司郎中河南元藇最后作此亭于是五亭相望如指之列佳境殚矣】
　　滕达道挽辞二首
　　先帝知公早虚怀第一人至今诗礼将独【一作惟】数武宣臣材大虽难用时来亦少信髙平风烈在威敏典刑新空试乗边防寜留相汉身凄凉旧部曲泪湿冡前麟滕达道【按达道歴官始末施注残缺不全今据本集墓志补之公讳甫字元发后避髙鲁王讳以字为名而字逹道东阳人也常举进士试于廷宋子京奇其文擢为第三人而以声韵不中法罢之后八年复中第三通判湖州时孙元规守钱塘一见公曰名臣也后当为贤将召试学士院同修起居注不迁者十年神宗朝为御史中丞地震上疏指陈致灾之由大臣不悦出知秦州除翰林学士知郓州移定州作堂以安边名之留守南都徙齐邓二州妻党有犯法者小人因是挤公落职知池州徙蔡改安州复贬筠州上书自明帝览之即以为湖州今上即位徙苏扬二州除龙圗直学士复为郓州徙真定河东治边凛然威行西北号称名将年七十一力求淮南乃以龙圗阁学士出知扬州未至而薨时元祐五年十月二十四日也】先帝知公早【王明清挥麈后録熙寜初滕元发与杨元素俱受上知居台谏偶上殿陈于上曰曽公亮乆在相位有妨贤路上曰然卿等何故都未有文字来明日相约再对草疏巳毕元发之弟申见之持以告曾曾先向上前辨析上怒其为耳目之官不慎宻乃尔言遂不行二人由此失眷东坡先生挽诗先帝知公早二句谓受裕陵眷留最先也】髙平【宋史范仲淹其先邠人也滕元发墓志范希文皇考舅也见公而奇之敎以为文挥麈后録元发范文正之外孙也】威敏【东都事略孙沔字元规防稽人为人明敏果毅仕终观文殿学士諡威敏徐自明宰辅编年録仁宗皇祐四年孙沔自枢宻直学士除枢宻副使以尝副狄青宣抚贼平故有是命明年三月罢在枢府不及一年】
　　云梦连江雨樊山落木秋公方占贾鵩我正买龚牛共有江湖乐俱【一作空】怀畎亩忧荆溪欲归老浮玉偶同逰肮仪刑在惊呼嵗月遒回头杂歌哭挽语不成讴【按东坡谪黄州与元发往还尺牍甚多正元发落职守池州时也故起四句云然】
　　附子由作
　　才适邦家用学非章句儒相逢初莫测流落一长吁大节轻多难深言究逺圗收功太原守谈笑视羌胡
　　南窜逢公弄水亭【公时守池】北归留我阖闾城壮年不见日千里余论犹惊敌万兵简册何人知造膝边防逐处耸先声伤心系舸城东地目断安知有死生
　　次韵苏伯固逰蜀冈送李孝博奉使岭表
　　新苗未没鹤老叶方翳蝉緑渠浸麻水白板烧松烟笑窥有红颊醉卧皆华顚家家机杼鸣树树梨枣悬野无佩犊子府有骑鹤仙观风峤南使出相山东贤渡江吊狠石过岭酌贫泉与君步徙倚望彼修连娟愿及南枝谢早随北雁翩归来春酒熟共看山樱然
　　苏伯固【名坚注见前】蜀冈【盛仪维扬志蜀冈在江都县西接仪眞界志云禅志寺侧为昆丘台即蜀冈也】李孝博【字叔升时自山阳守以治行髙第即拜广东提防刑狱详见徐仲车节孝集中仲车亦有送行诗不具録】步徙倚【楚词逺防章步徙倚以遥思】
　　太夫人以无咎生日置酒书壁一絶
　　寿樽余沥到朋簪要与郎君夜语深敢问阿婆开后阁井中车辖任浮沈
　　愼按太夫人谓晁无咎之母也此诗施氏原本不载今从新刻续补下巻移编扬州巻中
　　石塔寺【并引】
　　世传王播饭后钟诗盖扬州石塔寺事也相传如此戯作此诗
　　饥眼【一作望】东西诗肠防早晏虽知灯是火不悟钟非饭山僧异漂母但可供一莞何为二十年记忆作此讪斋厨养若人无益只贻患乃知饭后钟阇黎盖具眼王播【唐书王播传播字明其先太原人父恕为扬州仓曹参军因家于扬与弟掞并举元和进士官至同中书门下平章事出为淮南节度使】石塔寺【即木兰院】灯是火【施氏原注俗谚云早知灯是火饭熟巳多时】阇黎【翻译名义集梵云阿阇黎此云轨范师又云悦众】送晁羙叔发运右司年兄赴阙
　　我年二十无朋俦当时四海一子由君来扣门如有求颀然鹤骨清而修醉翁遣我从子逰翁如退之蹈轲丘尚欲放子出一头【公自注嘉祐初与子由寓兴国浴室羙叔忽见访云吾从欧阳公防久矣令我来与子定交谓子必名世老夫亦须放他出一头地】酒醒梦断四十秋病鹤不病骨愈蚪惟有我顔老可羞醉翁賔客散九州几人白髪还相收我如怀祖拙自谋正作尚书已过优君求防稽实良筹往看万壑争交流【公自注羙叔方乞越】
　　愼按先生受知于欧阳在嘉祐丁亥晁美叔与公同年定交即在此时时先生年二十三而诗云我年二十无朋俦者乃大槩约略之词傅年谱云至和二年乙未先生年二十逰成都谒张安道有晁美叔者求友于先生与本诗公自注一段相戾特傅防起句而失之耳今驳正
　　王文玉挽词
　　才名谁似广文寒月斧云斤琢肺肝晏一生多卧病子云三世不迁官幽兰空觉香风在宿草何曾泪叶亁犹喜诸郎有曹植【一作志】文章还复富波澜
　　王文玉【爵里未详】广文寒【杜甫赠郑广文诗才名三十年坐客寒无氊】
　　山光寺送客回和芝上人韵
　　閙里清逰借隙光醉时眞境发天藏梦回拾得吹来句十里南风草木香
　　山光寺【程沙随古易占云隋炀帝来江都筮易遇离之贲乃以离宫为寺名曰山火取卦象也后改曰山光在扬州北十五里地名湾头盛仪维扬志山光寺隋大业中建】芝上人【名昙秀】愼按本集杂记一条云予在广陵与晁无咎昙秀道人同舟送客山光寺客去予醉卧舟中秀作诗云云予和之昔予对欧阳公诵文与可诗云羙人却扇坐羞落庭下花公曰此非与可诗世间原有此句与可拾得耳又按此诗施氏原本不载今从全集采出据外集题云扬州同晁无咎芝上人逰山光寺和芝韵故移编于此
　　附昙秀原作
　　扁舟乗兴到山光古寺临池胜气藏惭愧南风知我意吹将草木作天香
　　送芝上人逰庐山
　　二年阅三州我老不自惜团团如磨牛步步踏陈迹岂知世外人长与鱼鸟逸老芝如云月炯炯时一出比年三见之常苦【一作若】有所适逝将走庐阜计濶道逾宻吾生如寄耳出处谁能必江南千万峰何处访子室
　　送程德林赴眞州
　　君为县令元丰中吏贪功利以病农君欲言之路无从移书谏臣以自通【公自注諌臣蹇受之也】元丰天子为改容我时匹马江西东问之逆旅言颇同老人爱君如刘宠小儿敬君如鲁恭尔来明目达四聪收拾驵骏冀北空君为赤令有古风政声直入明光宫天厩如海养羣龙并收其子岂不公【公自注君之子祁举制策文学行义为人所称】白沙何必烦此翁程德林【名筠与先生同年见本集二十三巻中】眞州【元丰九域志淮南东路眞州军事干徳二年以扬州永真县迎銮鎭为建安军祥符六年升为州治扬子县】赤令【赤县令也】古别离送苏伯固【外集作送苏伯固效韦苏州】
　　三度别君来此别眞迟暮白尽老髭须明日淮南去酒罢月随人泪湿花如雾后夜逐君还梦绕湖边【一作江南】路慎按此诗施氏原本不载今从新刻续补上巻移编于此
　　谷林堂
　　深谷下窈窕髙林合扶疎羙哉新堂成及此秋风初我来适过雨物至如娱予穉竹眞可人霜节已专车老槐苦无赖风花欲塡渠山鸦争呼号谿蝉独清虚寄懐劳生外得句幽梦余古今正自同歳月何必书
　　谷林堂【名胜志谷林堂在蜀冈大明寺内○慎按石林避暑録云欧阳公在扬州作平山堂壮丽为淮南第一据蜀冈左右老木参天后有竹千竿大如椽不见日色子瞻诗所云稚竹真可人霜节已专车者是也】塡渠【汉书华容夫人歌曰髪纷纷兮窴渠注云窴徒干反按与塡同○防溪诗话东坡谷林堂云古今正自同嵗月何必书他日防香积寺又云幽寻恐不继书版记歳月自知者观之则为防戏萹章得大自在俗士拘泥疑前后不相应也】
　　附孙觌作【兰陵先生集题云扬州谷林堂】
　　楚山多异材翠竹满崖谷萧萧斤斧余斩伐同一束芜城带流水万亩淇园绿遗葩驳云锦老节抱金玉歳晚虎穴邻防掌方择肉此君无恙否应坐白眼俗
　　云师无着自金陵来见予广陵且遗予支遁鹰马图将归以诗送之且还其画
　　道人自嫌三世将弃家十年今始壮玉骨犹寒富贵余漆瞳已照人天上去年相见古长干众中矫矫如翔鸾今年过我江西寺病瘦已作霜松寒朱顔不办供歳月风中蒿火汤中雪好问君家黄面翁乞得摩尼照生灭莫学王郎与支遁臂鹰走马怜神骏还君画图君自收不如木人骑土牛
　　愼按此诗施氏原本不载新刻载续补上巻题目止赠僧二字今据外集采録编入扬州巻中
　　予少年颇知种松手植数万株皆中梁柱矣都梁山中见杜舆秀才求学其法戏赠二首
　　露宿泥行草棘中十年春雨养髯龙如今尺五城南杜欲问东坡学种松
　　都梁山【太平寰宇记都梁山在泗州盱眙县南十六里都梁香草兹山所产故得名】杜舆【字子师盱眙人晁无咎鸡肋集有杜子师字序】种松法【本集杂记种松法十月以后冬至以前松结寔熟而未落折取并蕚收竹器中至春初取寔入荒茅中得雨自生松性至坚悍始生至脆弱畏日与牛羊故须荒茅地以茅隂障日须防以棘五年后乃可洗下枝七年后乃可去其细宻者】
　　君方扫雪收松子我已开榛得茯苓为问何如挿杨栁明年飞絮作浮萍
　　茯苓【史记龟防传茯苓者千嵗松根也抱朴子老松余气化为茯苓】
　　愼按晁无咎和诗凡三首先生原作疑阙其一
　　附晁无咎和韵三首【鸡肋集题云东坡公以种松法授都梁杜子师并为作诗子师求余同赋】
　　不学栽桤业种松未慙履豨笑屠龙许君尽得东坡术已与先生一事同
　　长锥散子岩岩徧短竹扶条歳歳添待得烹茶有松叶不应更课木奴缣
　　佩牛未敢邀君出射虎何当许我从要看堂堂冠佩处苍然十万甲夫中
　　行宿泗间见徐州张天骥次旧韵
　　二年三蹑过淮舟欵段还逢马少防无事不妨长好饮著书自要见【一作且】穷愁孤松早偃原非病倦鸟虽还岂是休更欲河边几来往祗今霜雪已防头
　　宿泗间【九域志淮南东路宿州保静军节度治符离县东界至泗州一百九十九里泗州临淮军事治盱眙县】张天骥【注见前】
　　次韵刘景文赠傅羲秀才
　　防眇文章宜和寡峥嵘肝肺亦交难未能飞瓦弹淸角肯便投泥戯泼寒忽见秋风吹洛水遥知霜叶满长安诗成送与刘夫子莫遣孙郎帐下看
　　傅羲【一本作曦未详】防眇【汉书元帝纪赞元帝多材艺善史书自度曲被歌声分刌节度穷极防眇顔师古曰防眇读曰要妙】
