<!-- { "loadSidebar": true } -->
　　侯讳仲雪字洁巳韩恭懿王元偓之曾孙相孝定王允弼之孙彰信军节度观察留后北海郡公宗制之子母文安县君柴氏初赐名授太子右内率府副率歴右监门率府率右千牛卫将军右监门卫大将军右武卫大将军瀛州刺史荣州刺史荣州团练使侯性夷淡嗜学至防寒暑北海公藏书万巻教育诸子侯以通经一试于有司不中选遂不复举为诗多警句日饮斗酒不以家事屑意事母以孝闻与诸弟友爱居丧哀毁至性过人元祐八年八月已丑卒年四十有一娶宋氏朝请大夫惠国之女封永昌县君五男曰士壁左班殿直曰士溔右班殿直余未名六女其壻池州司理参军刘寔右班殿直潘禀余幼侯月受奉钱十万一妻一妾而处室没之日家无余财九年二月巳酉河南永安县铭曰孝定贤王北海好书侯克承之亦有名誉在后之人无忘厥初
　　右侍禁墓志铭
　　公讳令绲字景武赠彰化军节度使舒国公惟忠之曾孙宣州观察使宣城侯从谨之孙今贵州防御使世恬之子母大宁郡君邢氏所生石氏初赐名授右班殿直迁左班殿直右侍禁幼好学诵书日数千言长而治易博通先儒及近世名家义说喜唐人诗讽诵不废寝食燕语必及之故宗族朋友皆乐与之游性复好施人以急见抵解衣与之家虽屡空晏如也年二十始调监富国仓门在官専以赋诗自遣既罢吏惜其去遮留终日乃得归授京西廵辖马逓铺未赴元祐五年四月丁酉卒年二十有五娶王氏一男三女皆幼九年二月已酉河南永安县铭曰
　　孔恶饱食博奕犹贤况于言诗乐以穷年道未之思夫何逺焉
　　赠左领军卫将军墓志铭
　　君讳士觏字公防赠镇江军节度使郇国公允成之曾孙赠武宁军节度观察留后宗严之孙原州防御使仲防之子母齐安郡君石氏初赐名授右内率府副率迁右监门率府率性醇素敦谨事亲竭力奉已务俭元祐二年七月已巳卒年二十赠左领军卫将军娶张氏西京左藏库副使禹锡之女三男长未名而夭曰不珪三班借职曰不璪未仕一女在室九年二月已酉河南永安县铭曰
　　厚于亲薄于已为人子能如是全而归可无媿
　　右屯卫大将军妻平原县君张氏墓志铭
　　君张氏曾祖受益赠赞善大夫祖文炳殿中丞考用荘左班殿直归右屯卫大将军令讲屯卫羣从及诸父姑姊当执妇礼以见者数十人君待以和敬一无间言屯卫捐馆既除丧君尚少父以其无子欲更嫁之君泣以死自誓不许元祐元年正月乙巳卒年二十有八生一女失之九年二月已酉河南永安县铭曰
　　共姜守义卫作柏舟如君之节乃宜公侯无愧死者往从之逰
　　右屯卫大将军妻崇徳县君张氏墓志铭
　　君张氏父道周左侍禁适右屯卫大将军令笺封崇徳县君君夙丧父事母以孝闻既归不及其舅事姑如事母族人称焉屯卫兄弟四人最处幼君常勉以悌由是亲爱益笃屯卫卒君嫠居不乐其生元祐元年宫中火惊而感疾十二月庚申卒年三十男二人曰子赓三班奉职次男及一女皆幼九年二月已酉河南永安县铭曰
　　伯姬火死诸侯畏宋君以骇陨亦惟义重凡妇之节没而为用
　　左班殿直妻杜氏墓志铭
　　君杜氏曾祖正已蓬州録事参军祖宗敏赠太子左清道率府副率父士言枢密院兵房副承防年十九适康州刺史仲弓之子左班殿直士防君幼聪敏性质婉丽巧于女功父母爱之求昏得公族事舅姑尽孝闺门肃然元祐八年三月壬辰卒年二十有三一男三岁矣九年二月已酉河南永安县铭曰
　　杜氏后族派别流长嫁于宗支防克夀臧铭以昭之俾后不忘
　　右监门卫大将军威州刺史赠徐州观察使彭城侯墓志铭
　　侯讳令逭字归圣集庆军节度观察畱后南康郡公惟能之曾孙邓州观察使南阳侯从贽之孙保宁军节度观察留后东阳郡公世复之子初赐名补太子右内率府副率歴右监门率府率右千牛卫将军坐罪非自犯夺一官未几复旧秩迁右监门卫大将军威州刺史侯性和裕未尝失色于人力学好古熟汉唐史书善音律多畜古器以为玩侍东阳公疾冠带不去体居丧致毁事母尽孝元祐四年七月辛卯卒年三十有二娶永和县君姚氏文思副使公绰之女继室永嘉县君王氏内殿崇班悔之女二男曰子谠三班奉职次尚幼七女长适三班奉职袁弼余皆在室九年二月已酉河南永安县铭曰
　　君子之行不见声色畴克能之惟侯可则
　　右监门卫大将军赠博州防御使追封北平侯墓志铭
　　侯讳令史字仲扬冀王惟吉之曾孙庐州观察使庐江侯守度之孙建武军节度使嘉国公世括之子母彭城县君刘氏长乐郡君髙氏初赐名补太子右内率府副率歴右监门率府率右千牛卫将军右监门卫大将军侯秀頴刻意于学无声色狗马之好宗族称其孝友元祐元年八月庚子卒年二十有八娶张氏封永康县君二男曰子钦右班殿直次二人及一女皆幼九年二月已酉河南永安县铭曰
　　善积于身宗族信之不永厥年亦未克施
　　左班殿直墓志铭
　　君讳子建赠保宁军节度使楚国安僖公崇信之曾孙赠同州观察使冯翊侯世登之孙右武卫大将军荣州刺史令羣之子母秀容县君髙氏以父防补三班借职改奉职幼有成人之志不妄言笑从师受学乐读书喜笔札日诵数百言元祐七年六月辛未卒年十有三九年二月已酉河南永安县铭曰
　　扬氏童乌育而不苖懿懿宗子亦陨琼瑶
　　右监门卫大将军嘉州刺史妻永夀县君程氏墓志铭
　　君程氏曾祖坦赠太师中书令兼尚书令祖戡宣徽南院使武安军节度使赠太师中书令兼尚书令父莘文思使君幼端谨沈厚精于女功不喜华饰年十七归遂宁郡王之子右监门卫大将军嘉州刺史世设承上接下不失其宜侍姑疾夫妇衣不解带宗族称之性俭约治内严肃而能寛恕教诸子以孝友诸女以礼法元丰中封永喜县君赐霞帔服元祐三年十月庚辰卒年三十有七六男曰令泌左班殿直卒曰令諓曰令悺曰令詋曰令玓并左班殿直曰令茨右班殿直六女长适三班奉职王诲次适三班奉职韩端仁次适三班奉职宋克先次在室余早夭九年二月已酉葬河南永安县铭曰
　　程氏近世执政之门教于公壸以适宗藩鹊巢之风麟趾之配宜家有庆在其后裔
　　内殿崇班赠左领军卫将军墓志铭
　　君讳士防字和叔平阳郡王允升之曾孙滕王宗旦之孙右屯卫大将军仲寅之子初赐名令玮补太子右内率府副率本唐州防御使世滋之子也元丰初出继屯卫改今名以学官荐换右职补外任改授西头供奉官监夀州酒税未赴权勾当翰林司迁东头供奉官内殿崇班磁州兵马都监元祐四年四月已巳卒于官年二十有七君幼诵诗书嘉议论与之交者无不爱其材歴官处繁剧强敏有余荐之者十余人初赴夀春请对得上殿论当时利害数事神宗嘉之下其章有司面谕令过郊礼而行乃命权翰林司娶张氏二男皆幼一女在室九年二月已酉葬河南永安县铭曰
　　神宗定宗子补外官之法故凡有一善必奨之所以长育其才也圣意岂不逺哉
　　左侍禁妻范氏墓志铭
　　君范氏京师人曾祖守斌赠左司御率府率祖文玉内殿崇班父滋累举进士隐居自适君既笄归于郢州防御使越国公之子左侍禁子闵性质温粹仪度端雅喜习笔札尤嗜书史事舅姑勤孝姑爱之如已女中外宗族一无间言元祐四年五月癸未卒年二十有三三男曰伯度次早夭曰伯庠一女九年二月已酉葬河南永安县铭曰
　　范本祁氏陶唐之裔嫔于宗子令仪婉懿宜其家人弗克永世











　　范太史集巻五十
　　钦定四库全书
　　范太史集巻五十一　　　宋　范祖禹　撰皇族墓志铭
　　昭信军节度处州管内观察处置等使检校司空开府仪同三司赠太师追封崇王諡孝温墓志铭
　　王讳宗瑗字君玉太宗之曾孙鲁恭靖王之孙濮安懿王第十三子英宗之弟也嫡母王三夫人王氏韩氏任氏所生母耿氏以王贵封徳国太夫人仁宗赐名补右监门率府副率歴左清道率府率右监门卫将军右领军卫大将军右骁骑大将军龚州刺史治平中英宗谓辅臣曰朕自即位罕见都兄弟心实慊然宜以正官奉内朝冀时得顾视迁真州团练使神宗践阼迁宪州防御使改邕州观察使三夫人改葬濮园王护丧如礼还拜镇寜军节度观察留后王兄济隂郡王薨神宗临奠因诣濮王祠堂王与昆弟序班祠下神宗劳问甚悉遂下诏曰因谒濮祠顾瞻诸伯叔父形容齿髪皆非昔日深用恻然除崇信军节度使封汉东郡王今上嗣位授昭信军节度使检校司空开府仪同三司王性沈静喜愠不形于色器质浑厚容止荘肃虽疎贱必冠带见之而寛大无所不容居室器用不尚华侈衣服纯素食无珍异爱人好施振恤急难亲族之贫者多赖焉英宗入居储宫委王调防神宗习之世务意甚勤切徳国在堂王禄未丰显怡顔养志服御玩好凡可以顺适其心者罄其所有无所不为英宗雅称王笃孝徳国病逾嵗王昼夜省视席不安寝衣不缓带灼臂祷请无所不至卒不起居丧哀毁徒跣扶柩以至墓所表乞庐墓终制天子虽夺情不许深嘉叹之自徳国薨不迩声色独居静处出侍妾数十人元丰中从幸琼林苑命射一发中的神宗称赏赐与甚厚神宗不豫王处一室忧见于色外人不得入者月余闻宫车晏驾号恸不食感疾失语逾年稍复自支常追懐神宗眷遇之厚虽久而哀不忘居家嵗时祭享必先期处别室斋洁累日然后行事恭恪无少惰燕闲诸子侍左右教以忠孝皂有过必三犯然后罚闺门上下雍睦严整宗室亲戚多指以为法喜读左氏春秋厯代史书晚年无疾方食于正寝神色精明如平日忽不语少顷而薨年五十有六实元祐三年五月癸亥讣闻天子震悼辍视朝三日制服苑中哭之百官慰于崇政殿门太皇太后同临奠恤其孤恩意甚厚归赗赙别赐金帛加等赠太师追封崇王諡曰孝温命入内省押班梁惟简内供奉官刘永年入内省髙品季祁防丧事六月甲午具卤簿鼓吹出殡于城北乾元福圣佛祠王先娶彭氏武昌军节度使眷之孙女封英国夫人今正室刘氏昭化军节度观察留后与之孙女封嘉国六男曰仲伊右监门率府率早卒曰仲诘右武卫大将军永州【阙】
　　哗曰仲皆右千牛卫将军十女长夀县主适东头供奉官任懐亮太康县主适内殿崇班徐珪秀容县主适文思副使程逹卒永宁县主适西头供奉官胡天经和义郡君适西头供奉官周轸卒遂宁郡君适右侍禁夏悦同安郡君适左侍禁彭訽长乐郡君适右侍禁翟士永文安郡君适右班殿直周泾次在室孙男十人士耑左班殿直士迈右班殿直士苛士碌皆卒士士仇右班殿直四人未名女八人长早亡余幼九年二月已酉从太皇太后之丧于河南永安县永裕陵之西铭曰太宗诸孙安懿多子英宗承统藩国奉祀于穆崇王宗邸称贤治平之初有命自天帝曰嗟予伯仲叔季咸造内朝以慰予志神宗嗣服濮属攸尊大啓土宇并王而藩惟是崇王协赞帝徳英宗所托神考是翼上之光宅惇叙九宗将旄相印益以附庸生有显荣没有令誉从西陵利其后嗣
　　楚州防御使楚国公赠奉国军节度使夫人宋氏墓志铭
