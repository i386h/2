<!-- { "loadSidebar": true } -->
　　洪武十一年戊午前征南副将军靖海侯吴桢奉诏出定辽是秋以疾闻上遣医驰驿视之弗能愈遂舆疾还京车驾幸其第问劳有加明年己未五月疾革以其月二十有六日薨讣闻上为之震悼辍朝二日诏赠特进光禄大夫左柱国追封海国公谥襄毅仍赐窆钟山之阴俾官给其事塟之日车驾临奠加赠赙焉又明年庚申上追念其劳爰勅儒臣礼部侍郎臣崧撰文刻诸神道之碑以昭不朽臣崧奉诏不敢辞乃追考公牍纪载第而书之谨按公初名国寳后赐名桢字干臣姓吴氏世为濠之定逺人自少时巳卓荦有胆略及天下大乱从上起兵里中即能知天命有在与兄江阴侯良俱隶麾下悉心委事焉自歳甲午乙未西克滁和东渡大江扬威振锐所向无敌由帐前都先锋为总管升建兴翼院判转分院元帅寻为天兴右翼副元帅与良同守江阴每寇至辄击走之首破伪吴张士诚水寨擒其枭将朱定甲辰授英武卫指挥使丙午寇出马驮沙上亲督战追至巫子门寇乗潮逆拒首尾相失公纵兵急击之俘获无筭是秋从大将军魏国公徐达率马步舟师由港口取湖州公勒竒兵出旧馆扼之战以大捷事平遂留戍焉吴元年丁未九月复从大将军攻围苏州连破胥葑二门士诚就执公奉令抚循秋毫无所扰进佥大都督府事时方国珍据明州未下上以公为征南副将军从御史大夫信国公汤和往平之公引舟乗潮夜入曹娥江夷坝通道出其不意直抵车廐会降者言方氏巳潜挈家入海公领兵追于煴屿与合战自申至夜三鼓败之尽获其战船人马辎重而还未几国珍降有旨由海洋进取福州不数日奄至城下围其西南水部三门一皷克之时伪平章陈友定据延平作乱明年洪武元年戊申进破延平擒友定闽海平公归次昌国会海冦叶陈二姓聚刼兰秀山公调兵立剿之三年庚戌朝廷定功行赏进开国辅运推诚宣力武臣荣禄大夫柱国吴相府左相靖海侯食禄一千五百石赐以鐡券使子孙世袭焉五年壬子诏大发兵东戍定辽命公总舟师数万由登州转运以饷之海道险逺人用囏虞公调度有方兵食充羡折冲风涛如履四达寻召还七年甲寅海上警闻公复领沿海各卫兵出捕至琉球大洋获倭冦人船若干俘于京上益嘉赖之常往来海道总理军务至是归自辽东而疾作不起矣公生以天厯戊辰六月二十一日塟以薨之闰月十三日享年五十有二曽祖三七府君赠镇国将军佥大都督府事护军追封颍上县子妣周氏追封颍上县子夫人祖十一府君赠骠骑将军都指挥使护军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配李氏封靖海侯夫人子男五人长坚西安护卫镇抚侧室陶出也次忠羽林左卫镇抚夫人李出也次端次洪五十皆庶出女十人其第五女许为湘王妃尚在室惟公以骁勇之才际兴王之会锺英淮甸立勲辽海致位公侯而不矜不伐尽瘁所事真古之名将哉是宜铭铭曰
　　赫赫景命大明当天帝业所基公侯出焉桓桓吴公有仡其勇顾瞻在廷玉立山耸元政不纲帝悯下民爰挥天戈扫除妖氛始克滁和旋拔采石飞渡大江曽不终日公时在行兄弟齐一莫不率从干城是力帝命汝桢言守江阴邻敌授首逺人归心南收丹阳东畧无锡建兴策功英武跻职寇窥海口纵兵击之风从潮生彼逆不支从攻吴兴机畧周布捷出旧馆扼其归路进拔葑门东定姑苏擒厥大酋献于京都帝念尔劳升秩督府不曰四明亦肆违拒遄厉戈甲往贰征南挟潮而飞飙旗电帆摐金伐鼓壁其城下寇穷而逋胆落万马蹑景追风执讯凯还鲸奔鲵伏海霁云鲜张方告平闽海方急千艘南驰殱彼勍敌三山既隳延平遂通麾旄所指列郡来同公归自南兰秀连梗锄而辟之海道昞昞帝曰靖海实汝之功兹命汝侯往承其恭煌煌鐡劵翼翼命秩恩延子孙功翼王室载授征北督饷定辽白粲连云■〈风贝〉风不揺倭童跋扈出没大洋爰兽狝之皇威以张茫茫辽海烈烈英勇式弘将畧茂对天宠方召元老曹周世庸气应徳符千载一逢维天佑贤公宜永福何疾之婴遽此不淑仪曹考行赠谥有光钟山佳城天设地藏神道之左有石嶷嶷儒臣作铭昭示无极

　　明文衡巻七十二

　　●钦定四库全书

　　明文衡巻七十三

　　（明）程敏政 编

　　○神道碑

　　大明勅赐故开国辅运推诚宣力武臣特进荣禄大夫右柱国卫国公追封宁河王谥武顺邓公神道碑　　朱梦炎

　　洪武十年冬十有一月初九日开国辅运推诚宣力武臣特进荣禄大夫右柱国卫国公邓愈自河州召还至寿春以疾薨讣闻上哭之哀为辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称上乃遍览傍近冈阜择于城南西山之原寛平爽垲勅有司营建墓兆仍命迁王母夫人及弟冔之丧同葬焉凡丧事所须皆官给之恩至渥也上犹念其功不已召臣梦炎等于廷谕之曰愈事朕二十二年东征西讨勤劳至甚厯镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曾祖父大公赠资善大夫中书右丞追封临淮伯曾祖母孟氏追封临淮伯夫人祖父大公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封卫国公母张氏追封卫国公夫人王生而魁伟幼有大志勇力过人元季壬辰天下云扰王父卫国公起兵于乡遂戍临濠与元兵战死之王兄友隆代领其众未几友隆病卒众推王领军事年方十六王出战必挺身破敌军中咸服其勇岁乙未上驻师滁阳王自盱眙率所部来附充管军总管其年夏六月从渡大江克采石取太平继而元将曼济哈雅以舟师扼采石陈额森合兵数万逼城下上亲督兵御之调王与魏国公以奇兵出其后大破之生擒陈额森丙申三月定金陵拔溧水破镇江王皆与有功升元帅出守广徳冬十有一月长鎗谢元帅率众来冦王出城奋击俘其总管武世荣及军士一千余人丁酉三月转行枢密院判移戌宣州七月领兵取休宁绩溪乘胜克徽州元将败走十月淅江苗杨元帅率众十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其众生擒部将胡辛等一百五十八人贼众奔溃婺源元汪同佥领兵来降戊戌正月击破特穆尔布哈元帅寨斩首五百余级追至婺源东门擒杀特穆尔布哈获士卒三千余人遂克婺源三月取严州四月攻淳安县贼帅金子珍败走获马一百余匹降其头目军士三千余人迁同佥枢密院事五月浙江苗杨复率众屯徽州乌龙岭拒却之九月转佥书行枢密院事已亥正月领兵略浙江临安大败张冦于闲林寨庚子七月鄱阳院判于光右丞余椿击走伪汉部将辛同知取饶州遂以其城来附有旨命王往镇之饶城彭蠡湖而伪汉主陈友谅尚据江州数遣舟师来攻城王敛兵东门外与余椿于光等连营以拒之屡殱其众贼兵遂退辛丑正月除江南行省叅政仍兼佥书行枢密院事总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪叅政侯邦佐弃城遁八月取乐平击败萧总管五千余众擒万户彭寿等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎劳王悉却而不受是时上亲讨伪汉主陈友谅于江州友谅败走遂下江西命王以步兵来会车驾至南昌有旨授王江西行省叅知政事留镇之时壬寅正月四日也癸卯夏四月陈友谅悉国内之兵围江西江水暴涨冦舟直抵城下王与诸将恊谋固守屡挫其锋贼势大沮相持者凡三月会上亲率援兵至湖口友谅惧而退大战康郎山友谅竟死甲辰三月新淦土豪邓青叛以卒二万人据永丰王调兵破之擒首贼胡理问刘右丞五十一人八月从开平王平临江之沙坑麻岭十洞诸山寨合兵围贑州降之南安南雄韶州皆送欵乙已正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军忘其劳遐迩悦服吴元年十月擢拜御史大夫洪武元年命大将军经略中原而以王为征戎将军征取江淮未取州郡三月攻唐州克之又取南阳生擒蔡国公史克新等二十七员军士一千五百人马一百五十匹七月克随州右丞王诚降九月进取洪山老马刘寨夜四鼓斩闗而入擒杀甚众冬十有一月率兵讨蜀河莾张获之金商均房之境悉定三年命王为征北左副将军平陇右大败王保保于定西招谕河州土蕃诸部元帅何索诺木布哈鄂尔济汪来等皆纳印请降于是河州以西朶甘乌斯藏等部来归者甚众冬十有二月定功行赏特封卫国公食禄三千石赐以铁劵五年命王为征南将军讨沣州等处溪洞蛮夷平之九年吐蕃所部州城邀沮乌斯藏使者掠其辎重有旨命王为征西将军往讨之十月王与副将分所将兵为三并力齐入覆其巢穴穷追至昆仑山斩首不可胜计获马牛羊一十余万上嘉其功遣使召还未至薨王以元后至元丁丑二月十五日生享年四十有一兄弟三人长即友隆弟冔仕至羽林卫指挥佥事先王五年卒夫人曹氏侧室王氏徐氏子男五人长镇羽林卫镇抚次铭次铎次铨次太平奴皆庶出女四人长女夫人曹氏出也为秦宫妃次适河南护卫指挥周岩余尚幼孙女一人王之葬也以是年十有二月二日丙午惟王器量宏伟而沉毅简重谦恭慎密而奉公守法临大敌而不惧有大功而不矜又能礼贤下士寛恵爱人广徳宣州徽严饶抚南昌襄阳八州之民至今犹怀其徳事母夫人能致其孝抚弟幼孤能致其爱葢不独将略之雄兼有君子之行宜乎为国元勲光辅帝业而膺宠眷之隆者也谨再拜稽首而为之铭曰有明受命地辟天开扫清六合鼓舞羣材惟武顺王云龙风虎仗策来从誓以身许飞渡大江奋戈前驱斧坚摧锋何敌不除一举姑孰再举建业飙驰电掣百战百捷玉节飞云金戈凛霜有赫其威往征羣方乃辑浙东乃抚江右大阃煌煌厉我城守孰谓狂竖而敢冯陵自速厥辜江汉底平帝用有嘉平章湖广驻节荆南爰资开荡化仇而恩循暴而柔以徳辅刑泽及八州武功告成四海一统爵以上公受天之宠烈烈征西极讨穷追殱彼大戎张我皇威召还有期中道而逝九重痛悼三军陨涕念王之忠开拓建功念王之徳无忝始终何以报之王封是锡衮衣绣裳光贲泉宅西山之原墓门有石视此刻铭永锡无极

　　大明开国辅运推诚宣力武臣荣禄大夫柱国同知大都督府事江阴侯追封江国公谥襄烈吴公神道碑铭　　呉伯宗

