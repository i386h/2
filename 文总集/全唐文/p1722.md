<!-- { "loadSidebar": true } -->
    臣闻汲黯在相，淮南敢谋反；干木在魏，诸侯不敢加兵。王霸之理，皆以一士而止百亿之师，以一贤而制千里之难。伏以裴度勋高中夏，声播外夷。庭凑克融，皆惮其用；吐蕃、回鹘，悉服其名。今若置之岩廊，委其参决，西夷北虏，未测中华，河北山东，必禀庙算。况幽镇未静，尤资重臣。管仲曰：“人离而听之则愚，合而听之则圣。”理乱之本，非有佗术，顺人则理，违人则乱。伏承陛下当食叹息，恨无萧、曹。今有一裴度，尚不留驱策，此所以冯唐感悟汉文，虽有廉颇、李牧，不能用也。夫御宰相，当委之信之，亲之礼之；於事不效，於国无劳，则置之散寮，黜之远郡。如此则在位者不敢不励，将进者不敢苟求。陛下存终始之分，但不永弃，则君臣之厚也。今进皆负四海责望，退亦不失六曹尚书，不肖者无因而劝。臣与逢吉素无私嫌，臣被裴度无辜贬官，今之所陈，上答圣明，下答群议，披肝感激，伏地涕流。伏乞鉴臣爱君，矜臣体国，则天下幸甚。
    ○论左降官准旧例量移疏
    伏见赦文节目中，新左降官有不该恩泽者。在宥之体，有所未宏。臣窃闻物议，皆言逢吉恐李绅量移，故有此处置。若如此，则应是近年流贬官，因李绅一人，皆不得量移。事体至大，岂敢不言？李绅先朝奖任，曾在内廷，自经贬官，未蒙恩宥。古人云：人君当记人之功，忘人之过。管仲拘囚，齐桓举为相；冶长缧绁，仲尼选为密亲。有罪犹宜涤荡，无辜岂可终累？况鸿名大号，册礼威仪，天地百灵之所鉴临，亿兆八之所瞻戴。恩泽不广，实非所宜。臣与逢吉素无仇嫌，与李绅且非亲党，所论者全大体，所陈者在至公，伏乞圣恩，察臣肝膈。倘蒙允许，仍望宣付宰臣，应近年左降官，并编入赦条，令准旧制，得量移近处。
    ○请明察李逢吉朋党疏
    臣窃闻朋党议论，以李绅贬屈尚轻。臣受恩至深，职备顾问，事关圣听，不合不言。绅先朝奖用，擢在翰林，无过可书，无罪可戮。今群党得志，谗嫉大兴，询於人情，皆共叹骇。《诗》云：“萋兮匪兮，成是贝锦。彼谮人者，亦已太甚。”又曰：“谗言罔极，交乱四国。”自古帝王，未有远君子近小人而致太平者也。又古人云：“三年无改於父之道，可谓孝矣。”李绅是前朝任使，纵有罪愆，陛下犹宜洗衅涤瑕，念旧忘过，以成无改之美。今逢吉门生故吏，遍满朝行，侵毁加诬，何词不有？所贬如此，犹谓太轻。盖曾参有投杼之疑，先师有拾尘之戒。伏望陛下断自圣虑，不惑奸邪，天下幸甚！建中之初，山东向化，只缘宰相朋党，上负朝廷，杨炎为元载复仇，卢杞为刘晏报怨，兵连祸结，天下不平。伏乞圣明，察臣愚恳。
    ○驳张平叔粜盐法议
    张平叔条制不周，经虑未尽，以为利者反害，以为简者至烦。张平叔一条云：“应简得公私盐，当日具都数申度支，便任府县差人勾当出粜多少，逐日申报，粜价之内所得见钱，去上都一千里者，任市当土布绢者。”窃以禹贡甸服五百里，近者纳草，远者纳米，是量远近而制轻重也。今言千里外市绢，则是千里内须送见钱。兴元、洋州，并是八百里内，骆谷道路，险阻非常，若送见钱，实为不可。
    又一条云：“州县所要粜盐人，委所在长吏於当州当县仓督录事佐吏以下本所繇中拣选，不得差配百姓。如有乡村去州县路远处，即州县拣定所繇，将盐就乡村粜易者。”臣曾任刺史，所繇入乡村，是为政之大弊。一吏到门，百家纳货。今陛下方以清净简易，休息苍生，宜去其冗员，除其蟊贼。今山剑州县，境土至阔，其令若行，烦扰至甚。
    又一条云：“臣今欲献盐法，归於简易，但委州县，则无不济，伏缘所务至重，须以庙堂宰臣充关内河东山剑等道盐铁使者。”臣窃以度支使四方禀奉，不殊宰相，权柄己重，不假台司。台司者，三公论道之地，杂以鹾务，实非所宜。三十年来，窦参、程异、皇甫并以钱谷居台铉，非惟国体不可，抑亦名利难兼。所以参辈不受国诛，必有天祸。
    又一条云：“据每道每州粜盐不少，令所在户口，都不申明实数。臣请令长吏有不亲公事，信任所繇浮词，云当界无入粜盐，交恐洗不剂，臣即请差清疆巡官往所诉州简责实户口数团保者。”臣曾为外州刺史，备谙此事。自兵兴以来，垂二十载，百姓粗能支济，免至流离者，实赖所存浮户相倚两税得充。纵遇水旱虫霜，亦得相全相补。若搜索悉尽，立至流亡。宇文融当开元全盛之时，搜丁出户，犹以残人敛怨，瘁国害身。此策若行，则甚於彼。臣前月二十四日思政殿面奉德音，深恤疲人，且不配户。圣德周悉繇见事情，臣等退而跃，以为升平坐致。若据此节，即与配户无殊，平叔所陈，未副圣德。
    又一条云：“诸州府县简得盐，便於当处官仓收贮；其京城两县简责得盐，於度支两常平院贮。当日各据数勒留，依所定估出粜。从敕下後，诸巡院便计料般盐，分付府县供粜，常令所贮有剩，不得令阙。如有违阙，知院官闻奏，贬远恶处，官典所繇节级重科决停解。如府县不存公心，课利减耗，及所送官盐价匹段滥弱，并送纳不时，妄有申诉，其京兆亦令司录及观察使停见任改散慢官，其专判盐案及刺史请贬与上佐，本州专判案官录事参军县令亦请远贬者。”臣窃以古人云：“人爱其裘，反而负刍，皮既不存，毛将安傅？”皮喻百姓，毛喻国家，百姓不存，国家不立。今两税编户，是国根本。择忠信之长，命慈惠之师，推赤子之仁，布恺悌之化，犹惧不及，而有伤痍？今为盐铁不登，便须贬黜，虽龚黄召杜之政，卓鲁蒲密之能，无所施於圣代矣！
    又一条云：“以设法之初，沮议者众，圣断先定，则成绩可期。令出之後，辇毂之下，尤要堤防，恐尔两军市人，盐商大贾，或行财货，邀截喧诉。临时必有此色奸人，伏乞圣慈委两军中尉兼京令尹切加把捉。如有此色捉获，头首所在决杀，连状聚众人各加脊杖二十者。”臣窃以古人云：“利不百，不变法；工不十，不易器。”改更之事，自古所难。故云“谋不欲多，决之欲独”。臣於平叔，无亲故，无仇嫌，所陈者非挟情，所议者归利害，惟圣上独断，推於至公。然强人之所不能，事必不立；禁人之所必犯，法必不行。
    臣尝为开州刺史，当时被盐监吏人横搅官政，亦欲盐归州县，总领其权。尝试研求，事有不可。盖以设法施行，须顺风俗，或东州便则西州害，或南州易则北州难。且据山南一道明之。兴元巡管，不用见钱，山谷贫人，随土交易，布帛既少，食物随时。市盐者或一斤麻，或一两丝，或蜡或漆，或鱼或鸡，琐细丛杂者，皆因所便。今逼之使出帛，则俗且不堪其弊，官中货之以易绢，劳而无功。伏惟圣明裁择。
    ○对才识兼茂明於体用策
    问：皇帝若曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言而嘉猷罔伏，汉徵极谏而文学稍进。匡时济俗，罔不率繇。厥後相循，有名无实，而又设以科条，增求茂异，舍斥已之至论，进无用之虚文，指切著明，罕称於代。兹朕所以叹息郁悼，思索其真，是用发恳恻之诚，咨体用之要。庶乎言之可行，行之不倦，上获其益，下输其情，君臣之间，欢然相与。子大夫得不勉思朕言而茂明之？我国家光宅四海，年将二百，十圣宏化，万方怀仁。三王之礼靡不讲，六代之乐罔不举。浸泽於下，升中於天，周汉已还，莫斯为盛。自祸阶漏壤，兵，宿中原，生人困竭，耗其大半。农战非古，衣食罕储，念兹疲，未遂富庶。督耕殖之业，而人无恋本之心；峻榷酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患於晁错，而用推恩；夷吾致霸於齐桓，而行寓令。精求古人之意，启迪来哲之怀，眷兹洽闻，固所详究。又执契之道，垂衣不言。委之於下，则人用其私；专之於上，则下无其功。汉元优游於儒术，盛业竟衰；光武责课於公卿，峻政非美。二途取舍，未获所从，余心浩然，益所疑惑。子大夫熟究其言旨，属之於篇，兴自朕躬，毋悼後害。
    对：臣闻古之以道莅天下，皆酌之人言，用凝庶绩。伏惟陛下统承丕绪，光膺骏命，志气中蕴，清明下临，恤黎庶而惠慈方洽，枭叛戾而威武已炽。犹能虑危於未兆，思理於已安，聿追孝思，缵述前烈，愍官吏之无用，求斥已之至言。微臣才用不足以操事，体识不足以经远，奉圣问，伏用兢惶，谨昧死上愚对。
    制策曰：“朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言而嘉猷罔伏，汉徵极谏而文学稍进。匡时济俗，罔不率繇。厥後相循，有名无实，而又设以科条，增求茂异，舍骋押之至言，推无用之虚文，指切著明，罕称於代。兹朕所以叹息郁悼，思索其真，是用发恳恻之诚，谘体用之要。庶乎言之可行，行之不倦，上获其益，下输其情，君臣之间，欢然相与。子大夫得不勉思朕言而茂明之？”臣闻复济慎惧，虽危必乐，理安佚肆，虽顺必忧。帝尧之为道也大矣，《书》称其本，曰“允恭克让”；文王之为德也宏矣，《诗》美其功，曰“小心翼翼”。图天下之发者，必称之於劳；虑天下之大者，必慎之於微。任贤诚固，思虑诚深，百姓虽未富庶，四夷虽未宾服，天下明知其治也；任贤不固，思虑不深，百姓虽富庶，四夷虽宾服，天下明知其乱也。今陛下鉴前代已往之失，求当今未然之理，使虚文不设於下，至言必闻乎上。端视凝听，所委惟贤，则上获其益矣；惠爵施禄，所理惟直，则下输其情矣。顾言而动，思利乎安，则何虑乎言之不行？顾行而动，思利乎安，则何虑乎行之有倦？诚能兢兢於一日二日，业业於无小无大，苟能此道，虽微必昌，虽柔必强。凤凰麒麟不足来，甘露醴泉不足致，三光四时不足序。天之高明也，斯不爱其道；地之博厚也，斯不爱其宝。彼之大者犹若是，况其细者而难乎！
