<!-- { "loadSidebar": true } -->
大唐故李君墓志之铭
【志文】
唐故处士陇西李君墓志铭并序君讳延祯，陇西成纪人，隋工部侍郎道丘之曾孙，殷州司马宗默之孙，唐宁州录事参军嗣本之第四子也。岐嶷继体，岳渎生姿，承教义之风，渐膏腴之润。
蓝田白玉，早见琢磨；赤水玄珠，由来捧玩。志学之岁，德义已闻。惟孝惟友，多才多艺，长者□因，推其廊庙之珍；通人见称，许其东南之宝。是知鹏翼虽戢，终表质於垂天；骥足未驰，自标彩於逐日。以为击锺陈鼎，罕益於蒡生；电影石光，必归於休死。於是不求荣利，唯安澹寂。工草隶，好弹琴，善围棋，士流之中，共称至妙。加以心灵旷远，性府虚闲，庭衢作限於八荒，天地可齐於一指。
常欲削迹嚣滓，纵玩江湖，寻苍山而泛洞庭，陟会稽而探禹穴。君第六姊夫文明年任润州延陵县令，因此俱游江表。蘅皋梓泽，未旋於故居；茂苑长洲，且谐於赏。呜呼哀哉！神机善，天道福谦，讵见其徵，徒闻其语。类颜回之德行，俄嗟短年；同辅嗣之才能，还悲促寿。以唐垂拱元年三月七日，终於延陵县令之官舍，春秋廿有七。君第三兄右台监察御史延祥，念姜被之斯空，痛陈星之已陨，不惮艰险，宁辞栉沐，其年自洛入吴，亲瓴灵观，迁殡於东都邙山尚书谷之北。
王烈返葬，克遂於遗言；温序有归，岂传於□梦。第二兄朝议郎行洛州汜水县令上柱国延祖，士林伟望，邦国良材，既等南陔之孝，式备西阶之礼，而天伦义重，同氧情深，遂乃访旧，瘗於北邙，新茔於西亳。年祀悠远，荆棘荒芜，恨樵牧之方侵，叹封树之无纪。丘陵无无，空瞻随会之原；炯野苍苍，谁辩滕公之室。呜呼哀哉！粤以大唐景龙三年岁次己酉十二月景申，招魂葬於偃师县西十三里武陵原大茔，礼也。惟君器宇宏达，体量淹和，肖五百之贤人，为九三之君子，性与道合，非道不行；隋因礼缘，非礼勿动。既而搏空折翮，横海摧鳞，未展三周之仪，终无伯道之嗣。外甥河内司马光道，惭卫之容，寡魏舒之相，酷似高誉，已增鬼於前贤；如存永逝，几缠哀於孺慕。恐陵谷迁徙，懿迹堙沉，挥涕弹毫，用旌泉户。铭曰：
天色苍苍，天道茫茫，如何积善，奄叹歼良。斯骖顾影，吊鹤来翔，佳城一，空有名扬。
（录自《考古》一九八四年第十期）
№景龙０１９
【盖】
大唐故李君墓志之铭
【志文】
唐故宁州录事参军陇西李府君墓志铭并序叙曰：海出明月，山多白虹，则夫礼乐有门，衣冠有地云已。府君讳嗣本，陇西成纪人也。粤若稽古，乃圣乃神，乃武乃文，颛顼有焉；臣哉邻哉，邻哉臣哉，庭坚有焉。智周万物，道济天下，伯阳有焉；克明克颉，克长克君，凉武有焉。在北齐时，则有若我曾祖光禄少卿昂；在隋初时，则有若我王父工部侍郎道丘；在隋季时，则有若我烈考殷州司马宗默；仁慈惠和，温良恭俭，世济其美，不陨其名，标准干载，羽仪四海，明德之後，必有达人，其将在府君乎？受天之淳，因地而茂，生知孝友，特禀聪明，投迹合规绳，出言成典则，行惟家宝，名乃国香。初举进士甲科，补金州西城尉，翠清白尤异高第，转雍州高陵尉，徙越州会稽丞。利用宾王，升高自下，尉如梅福，丞若薛宣。迁宁州录事参军。总录之任，督邮之比，爱日在人，严霜被物，固将罄王臣之节，近天子之光。逝川无舍，大命不常，年六十九，以上元二年六月廿日终於宁州官舍，呜呼哀哉！惟府君羽毛之鸾凤，鳞介之龟龙，兴於诗，立於礼，英才卓越，神气和平，於学无所遗，於文无所假，登山临水，志每凌云，和光同尘，迹弗偶俗，行己以谦退，养神以清闲，忠信为宝而家无私积，德义可尊而位不充量。及其属纩之後，唯有素书漆琴，其廉洁也如此。呜呼！允所谓士林之干，王国之珍者欤！夫人范阳卢氏，洛州司功参军之信之女。两门作合，百代有光，淑问洽於宗姻，贤德流於娣姒。
匡夫以礼，教子知方，惟母之仪，惟媛之范。半死何早？昔年东岱之游；同穴有期，今日西阶之葬。呜呼哀哉！越景龙三年岁次己酉十二月景申合葬於偃师县西十三里武陵原之新茔。有子延祖，洛州汜水县令。家声克嗣，时望所钦。慕切终天，行诸侯之孝；悲深远日，执先王之礼。过盟津而奉榇，枕门山而卜宅。气惨懔而河晓不流，霜严凝而地寒将坼。哀挽锵乎中道，嘶骖咽乎荒陌。夜杳杳而灯青，泉阴阴而月白。光灵何处兮于嗟坟垄，容术飒然兮唯看松柏。呜呼哀哉！铭之云尔：
帝颛顼之洪胄兮，我先君曰伯阳。飞将军之赫赫兮，武昭王之光。锺五福而余庆兮，弥百代而能昌。芝兰芬其挺生兮，羔雁郁其成行。惟祖考之懿烈兮，惟府君之令望。休然其有德行兮，炳焉其有文章。谓高第而才名籍籍兮，谓入官而颂声洋洋。见台位之以虚兮，哀人生之不长。猗君子之好仇兮，必也娶乎齐姜。
亦既宜於家室兮，亦既秀於闺房。悲昊天之罔极兮，卜浮云之连岗。千龄兮万古，弥久兮弥芳。
（录自《隋唐五代墓志汇编》洛阳卷第八册）
№景龙０２０
【盖】
失。
【志文】
直秘书省韦君妻贾氏玄堂志夫人姓贾氏，武威姑臧人。怀州刺史赠秘书监颍川公之孙，秘书少监寿安□膺福之长女也。生而韶秀，幼而淳洁。□规外畅，柔范内凝，婉娩尽懿淑之容，幽闲叶图史之训。年十有七，出适韦氏。礼已成於他族，犹待年於本宗。晨昏展就养之方，琴瑟叶移天之契。欢流三族，庆绪二宗，何图降此鞠凶，遘兹灾厉。
以景龙四年二月廿二日寝疾终於万年安兴里第，春秋□九。粤以其月廿八日迁殡於长乐乡之北原，礼也。归於其居，方合周人之礼；饰棺以青，权依杜氏之阶。
呜呼哀哉！余识惭季子，达愧东门。未得忘情之几，徒切伤心之痛。故勒斯志，爰寄哀辞。
（录自《隋唐五代墓志汇编》陕西卷第三册）

●景云
№景云００１
【盖】
大唐故骞府君墓志铭
【志文】
唐故抚州南城县令上柱国骞府君志铭并序公讳思哲，字知人，其先□孔丘门人闵子骞之後，其孙文，以孝光前烈，因王父□□未孙硕，硕生靖，秦庄□□拜秦州刺史，食邑金城。硕四子：伯、仲、稚、季等各有才□，时论多之。汉兴六载，金城□昭。昭裔孙广，光武七年袭金城侯，代为著姓。魏明帝七年，族子抠拜冯翊太守、雍州刺史。子孙乐土，因为万年人焉。硕叶崇柯，镜映青史，守长连率，熏赫绿图。隆及齐陈，迄乎圣代，清真秀发，聪令韶绮，青纟呙继绾，代有其人。曾祖礼，隋任岷州益乐县令；祖垣，隋任益州郫县令；剑门双，锷淬红云，眉峰斗耸，黛悬苍月。舣榜而洮河翕浪，操制而锦江化浓。父基，皇朝大理正、太子家令、河南县令、坊、延、朗、利、果五州刺史；皇天清问，白云司职，钧金静谳，嘉石弭讼。昌尝以死灰相□，焉肯以狱吏为□□。青宫洞开，聿来调护；皇居茂宰，化丝声实。熊栖画轼，中部政□。□□□□西倾即□□惟高卿懿绩。诏赐衮裳而已哉！公即果州府君之第六子也。断□非化，澄波无际，幼而颖拔，爽俊多奇。弱冠明经出身，解褐宋城县尉，丹轮悬字，下仙桂之一枝；星纬分廛，入宋公之三徙。而黄绶未几，紫泥旋降，以为榷扬水国，土物殷错，熊光触□，元辟孔璋；蛇影临杯，害销应柳。
制授扬州高邮令。风清江都之会，气压三江之道。无何，除潮州海阳令，又迁武荣州司马。宝刀金错，驰一割於逛□之乡；铜绶彩章，弦三异於落星之野，尔其稽山东瞰，涨诲南湍，篁竹旧，政涂易扰，红泉古澄，险道难堪；□静一喧卑，非公莫可。改授抚州南城令。公下车按俗，□躬从政，糁春雨以г濡，敷人暖而呕育。耳粟仍在，岂籍问松而归过；门鼓自鸣，不侯悬俘而警节。部人翕服，不敢欺也。景龙三年十月一日，以秩终返棹，染瘵江湄。载洄溯流，终乎河口，春秋六十。呜呼！西南利往，始告终凶；东北丧朋，往歌来哭。河洛为之崩咽，陵谷收其易处。公聪亮四照，明理八达，研情棋射，综琴书。魏帐朋云，柳叶之银钩三绝；唐弓落日，悔花之画堋日中。将雏理奏，舞流霰於歌筵；往矢初娇，笑天□於罗荐。时有清醇鉴识者，佥曰骞南城希代之伟也。悲夫！垂云铩翮，横海歼鳞。天锡厥总而夭其寿。惜哉！夫人卢氏，金扌宛徵胤，玄阙偶仙，蕴青海月，容搏绛河，星象秉鹈机而训子，候鸡初而咸盥。而霜封紫桂，风翦红荷，珠襦灭晖，玉颜黯雩。长安三年六月廿二日，终於南城官舍，景云元年十一月二日合葬於雍州城东原，礼也。灞陵南望，孤峰云；邯郸北走，红尘扑地。此中卜墓，相将送故。乔枝半折，偏伤露井之桐；瓜薪中改，合□丘封之树。子绍先、知古、知新等，地藏天望，骨至柴毁。恨蓬莱水浅，松林岸倾，□南金之翠石，曜振三之隅。其铭曰：
指□化臂柳菲出几入几安可□我□德□巍□山玄水三代相辉酸怆北陵松贾□谁忍栖□旌飞有鸟有□全来归（录自《隋唐五代墓志汇编》陕西卷第一册）
№景云００２
【盖】
唐故李君墓志之铭
【志文】
大唐故李府君之铭并序闻夫死生者不易之常分，修短者任缘之大期。虽絮南山，初昧情於朽壤；树石东海，终委骨於穷尘。然有履道安贞，含章毓德，业将隆而事谢，身遂殁而名存者，诚可悲乎？君讳度，字仁才，赵郡人也。远祖因官之次，故为上党人焉。
原夫根抵盘礴，与至道而分源；枝叶扶疏，指芳条向建氏。或龙门擅美，泛仙舸於龟川；或猿臂□奇，总神兵於雁塞。论其盛族，钜可而言也。曾祖遵，闲居乐道，善性琴书，静默安排，锐情庄老。不以名利忄干其操，不以荣辱奋其坚。祖政，元从，属以龙跃晋池，凤翔参野，实为克勤克效，辅先圣而开基；遂得惟子惟孙，垂後昆向启业。君上柱国，唐授折冲府校尉。壮志横云，雄规盖代，蓟门渝水，频施汗马之劳；海右辽阳，屡属连鸡之阵。冀输诚於报国，不希赏於微功。
既而岁迫悬车，影临断石，不图灾生庭鼠，起门{任鸟}。生也有涯，迹庄言而已验；死而可作，与随会而无归。景龙四年五月廿日，卒於私庭。以景云元年岁次庚戌十一月戊申朔十三日庚申，遂葬於州城西南二里平原，礼也。其地冯唐胜邑，高城荫映耸其傍；黎侯旧墟，小水清冷涌其左。夫人申屠氏，潞城人也。道穆三从，训＊九子。实望漪桐并秀，无闻半永之悲；岂期龙剑一沉，遽隔九泉之痛。嗣子无变等，泪洒楹弦，涕泣道树，觌兰垓而陨魄，瞻蓼径而崩心。兆叶青鸟，茔徵白鹤，坟萦蔓草，垅映孤松，思沉杜预之悲，用纪袁宏之赞。乃为铭曰：
