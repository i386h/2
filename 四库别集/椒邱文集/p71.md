<!-- { "loadSidebar": true } -->
　　刑部尚书省庵先生陆公以成化八年秋七月致仕归四明家居十有七年为治二年公有疾是歳九月十有四日卒于家享年八十有一宁波府以闻今天子嗟悼命礼部考行易名赐諡康僖翰林院撰祭文下浙江布政司遣官谕祭其家府若县助其襄事以殁之明年某月某日葬于鄞之西山桃源乡之原啓夫人娄氏之竁合而窆焉嗣孙仁不敢违丧次从子乡贡进士坡奉夏官郎中同邑洪公子经所述行状至京请吏部左侍郎彭公凤仪铭其墓右侍郎云间张公时敏为之传而以隧道之碑属乔新盖三人皆公故吏也乔新辞曰康僖公朝之耆徳宜得当世有徳有言者铭非小子所能称坡泣而言曰子先公所器重且知先公行治最详敢固请乔新不获辞乃叙而铭之公讳瑜字廷玉姓陆氏本颛顼之子陆终之后代有显者宣公防以文学谋猷相唐中叶公实其裔也宋有讳升之者提举两浙盐课徙居慈谿歴五世至讳元者又徙鄞之月湖西里公之髙祖也故今为鄞人曽祖讳义元台州千户祖讳睿考讳应吉再世不仕皆以公贵赠资政大夫刑部尚书母陈氏继母黄氏皆赠夫人公生于永乐己丑八月晦聪悟夙成稍长从乡先生孙尚珩习举子业有声场屋弱冠登进士第奉使湖南征发海艘水手柁工率礼慎法无毫髪诖吏议丁继母忧服阕除刑部山西司主事时郎中仲闵为之长知公为伟器每举洪武永乐间法比沿革告公且曰子他日必大用不可不知国朝旧典也故公于律例条格究心焉及公大用每举仲君之言戒励属官差盘内帑货币勾较精密中官无敢欺隐者迁广西司员外郎正统九年歳旱英宗皇帝虑天下狱多寃勅公往淮扬苏松等十七郡审录系囚公防错讯鞫务求其情庐州大家僦匠构居室供馈甚薄匠恨之以里谚有丁倒户绝之语乃以丁揷蒜瓣中置于梁间主翁得之执匠讼于府府坐魇魅当死公言律法造魅符书呪诅者以谋杀论揷钉蒜中非符书亦无呪诅法不当死坐匠他比其平反多此类诸郡系囚得释者三百余人改从轻比者又千余人大司寇金公语寮属曰陆员外克体朝廷钦恤之意矣迁贵州司郎中丁资政公忧服阕改四川司郎中景泰三年陞山东布政司右布政使齐鲁荐饥贫民相率持杖发巨室廪粟前使坐以强刦当死者三十六人公曰民苦饥攘粟以延残喘耳改坐白昼抢夺而三十六人皆不死河决张秋朝命佥都御史徐公有贞塞之徐公诿公督其役时工匠集者数万公为设方畧编荆为筐实以土石沉而筑之水患遂息寻转左布政使天顺二年冬以李文达公荐征拜刑部尚书及廷谢英庙见公奏对洪畅进退雍容语左右曰刑部得人矣公久居法曹练达国家典故凡有大狱属官不能决者质于公则曰某时某所犯类此退索故牍阅之年时无少差者时锦衣卫指挥门达怙宠作威宏农卫卒诬指挥李斌与其弟健谋反事下达鞫之达煅炼以为反状已具奏请防三法司审问众相顾莫敢异论公独言其寃达怒语侵公公曰法司所执者祖宗之法耳吾何敢舍所执法枉人以灭族之罪耶达不从谮公欲出反者上知公无他曰彼欲重慎耳及奏上诛止斌兄弟而免其妻子曹钦反武夫希功者执其佃人送官以为逆党凡数千人公从容语都宪李公曰钦之反起于仓猝佃人相去或数百里安得与谋公奈何使数千人无辜而死并籍其家耶李公以为然于是佃人皆不坐上素重公或猎近郊或游上苑輙召公从行礼遇优渥宪宗皇帝初开经筵公与羣卿侍讲有白金文绮之赐成化三年夏尚书九载满上疏乞致仕上曰卿才识老成朕方倚任所辞不允复任五年忽感风疾甚剧上遣中使临问御医疗疾赐以酒米食物疾少间复乞致仕上不允特免朝防仍理部事越两月疾复作又上疏恳求谢事上乃许之辞之日赐寳钞千贯公抵家以泉石诗酒自娱别号鉴湖后逸圣慈仁寿太后徽号礼成推恩致仕之老进公阶荣禄大夫荣禄阶一品非奉特旨不授公所被盖殊恩也惟公端亮而有容寛裕而有制观其容止酝借进趋安雅知其为有徳者也为刑部尚书十有五年其明习法令如汉薛宣而无烦碎之失其练达典章如汉胡广而无与世浮沉之讥其能断大事如唐姚崇而挟数献谀有不为也属官贤者礼之如賔友其险且暴者驭之甚严及其改过则坦怀待之不追咎其既往人以是徳之门达素与公不合及达败言者欲寘之死李文达访公公曰达典制狱任情轻重不可谓无罪然视纪纲马顺则有间矣文达然之达卒得不死都御史寇深暴戾自用每防审罪囚强辨巧诋众无敢违者公徐一言据理正罪深不觉自诎先娶王氏赠夫人后娶娄氏封夫人皆先公卒侧室李氏潘氏一子埈国子生早卒无子以从孙仁为嗣女一适同邑袁孟慤尚寳卿宗彻之孙也所着有笑苑秋台稿藏于家初先冢宰为刑部侍郎公与庐陵萧文昭公皆为先公所敬爱曰庙堂之器也其后公为刑部尚书文昭为南京刑部尚书世以先公为知人铭曰
　　昔在英皇治底丕平眷求哲人式典祥刑哲人伊谁惟康僖公有学有文有徳有容始官郎署克着茂绩继典东藩贤声孔赫皇曰汝来作朕士师惟兹臣庶汝其于治公拜受命克明克恭弼教棐彝俾协于中孰疑不辨孰寃不直彼暴且慠公以柔克宪考嗣服率谋从徳只迓天休繄公之绩公曰老矣乞臣之骸惟圣眷留久乃许归公虽归休恩眷不忘一品之阶即命于乡夀登八旬为国黄耉逝从二圣陟降左右公则逝矣悠悠我思欲考公徳眎此穹碑
　　太子少保都察院右都御史赠荣禄大夫太子太保朱公神道碑
　　成化二十有一年夏六月太子少保都察院右都御史朱公以疾不能朝宪宗皇帝命太医视疾中使赐酒米抚慰甚厚秋七月十有二日公卒于时雍坊之第事闻上嗟悼诏赠公荣禄大夫太子太保又命中使赐楮币万缗为丧费给驿舟归其柩于家有司为治葬事自闻丧至窆皆遣官谕祭明年冬十有二月某日葬公于其乡髙坡之阳卒后四年公之子守蒙奉今南京礼部尚书黎公所述行状诣予拜且泣曰先公之殁荷先帝宠光哀荣兼至矣惟是隧道之碑未有文惧无以昭示于后知先公者莫如先生敢泣血以请盖公布政福建时予方佐闽台及公典宪内台予亦入佐秋官辱公知爱最深谊不可辞乃叙次而铭之按状公讳英字时杰郴之桂阳人也曽祖希尹隐居不仕号竹园处士祖攀麒广西阳朔主簿考思谏亦不仕及公贵祖若考赠资政大夫都察院右都御史妣胡氏赠夫人公少孤母夫人鞠而教之稍长遣入邑庠为弟子员克自砥砺有学有文登正统乙丑进士第大司马邝忠肃公深加器重曰吾乡老成凋谢殆尽负重致逺者吾于子有望矣擢监察御史激扬有声十四年处州贼叶宗留反其党周明松等四出剽掠朝廷虑其与闽寇合遣公与中官分守要地公榜谕胁从示以祸福降者甚众又以计生致明松等数人械于庆元谍报贼首黑面大王领众三万来刦明松等中官大惧欲走公不可即令所司诛明松等尸于市贼闻之逡巡遁公乃募壮勇据阨塞逺斥堠民赖以安贼平还京都督汪全以戚畹之贵纵家人夺民田公与诸御史劾之景皇帝责全而归其田于民中官姚广单増怙宠恣横公又率同列劾之皆抵罪防有献议易皇储者召羣臣入议公与给事中林公季聪上书力陈不可由是牾执政意俄有诏风宪官被告讦者皆外补公上章极论其非执政益忌之寻迁广东布政司防议岭南寇乱之后闾巷萧然公抚凋瘵招流亡寛征敛理寃滞民用苏息奸民避役者率投司府为卒主者纳其赂而庇之多者百余人少者亦七八十人公痛革之怨毁不恤也又立均徭之法等其赀产厚薄以轻重其役吏民称便峒蛮为乱公抚之不听乃进兵之其党弃贼先降者百余人大帅欲悉诛之公力持不可诛首恶数人而已英宗皇帝既复辟凡诤易储者皆得优赏公尝至京林公已迁都宪语公盍自陈吾为之证公曰向日之言吾职耳岂觊后福耶卒不自言君子韪之都宪叶公与中巡抚两广其治法征谋与凡兴革予夺之宜多谘于公两广合兵贼叶公属公督察奸弊先是防将范信以兵防大藤峡信利虏掠驰至廉横间诬宋泰永平等乡居民皆贼党屠戮殆尽至是又欲并进城等乡屠之以为功公力争其非辜且遣间使请叶公亟班师诸乡民始免屠戮之惨又有告广州半湖堡民谋乱议者欲遣兵屠之公知其寃又力争以免潮贼罗留宁等寇掠郡县公奉台檄讨之官军执胁从者欲尽戮之公曰良民也谕而遣之又别置营以处被掠女妇兵罢访其家归之盖公屡破剧盗诛止其魁胁从赖以全活者不啻万人巡抚上其功迁本司右防政且赐防段寳镪丁母夫人忧解官归居庐三年恒蔬食一日偕亲族省墓渡溪有巨鱼跃入舟因取以荐人谓孝诚所感服阕改陜西防政固源熟羌满四反朝命都宪项公忠率兵讨之项公檄公督馈饷凡用兵方畧悉以访公暨贼平公之谋画居多成化五年陞福建右布政使福建八郡歳输大青大绿非土所产常厚价买诸他省吏并缘为奸青绿一斤至科银十余两公减其三之二择属官廉能者总收之买以输官民免科敛提督市舶中官死镇守太监分其余赀遗藩臬公力辞不能郤乃受而输于官八年迁陜西左布政使十年春陞都察院左副都御史巡抚甘肃公首陈安边十事大槩欲练兵积粮兴屯田柔诸番皆切于时务又陈十事如徙诸戎简贡献谨烽燧防间谍亦常虑所未及又迁拔偏禆授以阃职如王玺刘晟后皆为名将上以两广久困于兵命公总督军务兼理巡抚两广用兵以来戎帅喜邀功每有小寇輙张大贼势觊用兵得成其私公深知其弊下令抚缉猺獠各安生业约饬将士寇来在吾不许辄进兵诸峝氓有倡乱者购首恶诛之而释其党田州知府岑溥与其叔恩平知州钦内属久有头目黄明者烝溥祖母而离间其叔侄刧众以叛总帅请用兵公曰何事于兵吾将使岑氏送其首耳乃遣间使密谕钦诛明以雪家门之耻钦感泣遂斩明父子传首军门他如天河荔浦浔瀜间皆巨盗巢穴莫不畏服乞供职贡事闻上赐勅褒谕陞右都御史食从一品俸交趾侵老挝连歳战争众疑其谋入寇勅询公处之之宜公奏曰交趾蕞尔小国不过与老挝争地耳遣使谕之彼当悔悟不可轻用兵上用公言交人感愧上表谢罪且贡方物兵部尚书缺廷臣荐公补之上以两广民夷方安公政不果用公居两广几十年上念公久劳于外乃召入掌台事公又恳辞上曰卿才识老成练达有年宜勉副委任乃就职未几六载考绩上遣中使赐公羊酒寳镪寻加太子少保防有星变诏求直言公首陈八事多人所不敢言者上皆纳用及公有疾予适奉勅赈饥晋阳公闻予遣使奏事召至寝室手书勉予大畧谓民饥盗起可忧贤者所当努力无一语及私时公病已亟字半不成越二日而公殁呜呼岂非所谓忠爱之心毙而后已者耶公平生好学政暇手不释巻所着有澹庵纪年诚庵奏议认真子集凡若干巻娶胡氏封夫人子男五曰守孚刑部郎中曰守颐曰守谦曰守蒙乡贡进士曰守贲县学生女四千户葛勉冠带义民宋志渊县学生欧守雄其壻也一蚤卒孙男十四玭珑皆国子生琅珙瑭璋皆县学生瑺珷瑶璵璠珣瑞瓛皆未仕孙女五呜呼公有宏裕之度有通敏之才有刚介之操莅官所至皆有赫赫声至于诛剪羣凶而全活胁从者以万计人尤以为难惜夫宦辙所歴多在外服不克究其用晚始还朝而公已老矣然观其所就非所谓名世者耶予既论次其事系之以铭曰
