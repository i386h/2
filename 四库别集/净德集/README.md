<!-- { "loadSidebar": true } -->
　　钦定四库全书　　　　　集部三
　　浄徳集　　　　　　　　别集类二【宋】
　　提要
　　【臣】等谨案浄徳集三十八巻宋吕陶撰陶字元钧号浄徳成都人皇祐中进士熈宁间复登制科歴官给事中改集贤院学士知陈州绍圣末坐党籍贬徽宗初复集贤殿修撰知梓州致仕卒事迹具宋史本传陶秉性抗直遇事敢言所陈论多切国家大计其初应制科时值王安石方行新法陶对策言愿陛下不惑理财之说不间老成之谋不兴疆埸之事安石读巻神色顿沮神宗使冯京竟读称其有理而卒为安石所抑仅得通判蜀州其知彭州力陈四川榷茶之害为蒲宗闵所劾谪官其召用于元祐初又极指蔡确韩缜章惇等之罪请亟加罢斥其他建白至多大抵于邪正是非之介剖晰最明而据理直陈絶无洛蜀诸人党同伐异之习严气正性与刘安世略同至哲宗亲政之始陶首言太皇太后垂帘九年小人不无怨憾万一奸邪之人谓某人宜复用某政宜复行此安危之机不可不察其后兴绍述之说卒应其言其深识逺虑亦不在范祖禹下故其所上奏议类皆畅达剀切洞悉事机蒋堂以贾谊比之良非虚誉其余诗文亦多典雅可观至学论二篇力攻王氏字说不遗余力尤为毅然自立不附合时局者矣宋史艺文志载陶集六十巻久无传本其得见于世者仅宋文鉴所载请罢黄隠一疏今就永乐大典各韵内采掇裒辑分类编次厘为三十八巻虽以史传相较其奏疏诸篇或载或阙其应制科策一首不可复攷未必能尽还旧观然已什得七八所阙者固无几也乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　原序
　　呜呼靖康丙午之祸奚为而至是极哉宁当国者患时舒缓不振大为理财拓邉之规诸老臣不可则援引少年鋭于事者怂恿附和而小人徧中外矣虽然自宁至宣和五十年间累圣贤明固尝用贤士大夫而俱无改易轸之调何耶夫一薫一莸十年犹有臭邪正并用则小人卒以得志故也元豊间弃置王安石者八年有悔意矣而执政皆其徒也元祐克成先志内君子外小人天下称治矣而永年乃用调停之説使其徒厠执政之列绍圣遂炽然而作也建中靖国固已并用无何爱莫助之之图行改元崇宁蔡京当国善类歼焉不可复措手矣中间虽一再罢京用赵挺之张啇英辈皆一出一入之人何能为哉是以五十年间有为之君子皆以邪正并用竟堕小人网罟中良可叹已吾乡有给事吕元钧者以贤良召试于宁初极论理财拓境之非虽为外官必行其言无所顾望暨召用于元祐则专以判别邪正为事虽去国犹丁宁反覆言之今以遗文攷其议论但不使小人居中挠政非有讦斥僇辱之甚激其狠毒之性至侪类之失亦不芘之其用心如鉴之照如四时之生杀各因物之所当得者与之而物之受之也无怨亦无徳焉其守道如此使得大施用于世乱何自作哉公于绍圣坐党事贬湖南后守潼川拜崇宁改元诏即乞身而归遗令不作碑志休影灭迹故崇宁以后追贬不深而复官亦不及是又能以明哲自全者然至今卹典未及无身后之泽而名不登于太常史院虽公韬晦本志无所事此而一世明徳尝登禁从后世无传焉此有系乎国体者子孙之责亦乡士大夫之责也是以诸孙出其家集使着于世云成都马骐序




　　钦定四库全书
　　净徳集巻一
　　宋　吕陶　撰
　　奏状
　　奏乞放免寛剰役钱状【原注熙宁十年三月十日】
　　臣伏以朝廷欲寛力役立法召募使民均出佣钱雇人应役即无过敛民财之意有司奉法惟恐不能足用遂于一年合支役钱数外増添科出谓之寛剰葢欲凖备修葺桥道廨舍并买置什物之类官中逐年支用虽少民间两科所出甚多自宁六年施行役法以来至今四年臣本州四县已有寛剰钱四万八千七百余贯今歳又须科纳一万余贯以成都一路计之无虑五六千万推之天下现今约有六七百万贯文寛剰在官歳歳如此科出不已民间何以送纳况今泉币絶乏货法不通啇旅农夫最受其弊葢是现钱大半入官市井少有转用臣愚深恐朝廷不知免役钱外有此寛剰数目伏乞圣慈指挥诸路提举仓司契勘现在寛剰钱数约度支得几歳不至阙乏霈发徳音特与免数年或乞逐年限定数目不得过役钱十分之一所贵民力不至重困
　　贴黄
　　朝廷如以臣言可采只乞下司农寺取索今日以前天下支役钱外寛剰钱数便见利害
　　又
　　臣伏见二年以来川中见钱絶少物价减半银毎两绢毎匹各只直一贯四五百文米毎石一贯二三百文其如免役并寛剰钱并依旧数送纳比之宁六年所出即似加一倍若不契勘除减深恐民间不易奏为役钱乞椿二分准备支用状
　　臣伏覩近制役钱寛剰不过二分此朝廷抚惠元元之意最为深厚然于法禁有所未尽不免重敛葢有司奉法太过条目滋蔓于雇役钱外尚有数等如耆户长不雇而敛则有椿留钱桥道廨舍之类数年一修而逐年计费知县簿尉三年一替而毎歳计署中什物则有费用钱非泛差出役人及起发雇人则有准备钱此外方始谓之寛剰且如成都一路毎歳只合支募役雇食钱四十万六千二十四贯又椿留耆壮钱五万七千六十二贯又椿杂支钱二万二千九百八十六贯又椿起雇人钱一千贯外更有寛剰一十二万八千六百余贯其双流一县毎歳只合支雇役钱九千三百二十余贯更椿费用钱二千三百七十余贯外方有寛剰钱二千八百九十余贯以此考究则虽云寛剰不过二分其实不止于二分矣臣愚伏乞圣慈指挥诸路提举司除实支雇役钱外更出二分椿为寛剰应系准备费用等钱并于寛剰二分内支破如此则朝廷实惠均及生灵有司奉法不敢重敛
　　贴黄
　　华阳县升仙桥一所役法估计毎修一次敛钱一百贯十二年中偶有损壊支三十贯修葺则是一千一百七十贯虚敛入官皆为寛剰推之他处计亦如此多矣
　　奏具置场买茶旋行出卖远方不便事状【原注宁十年三月八日】
　　今具本路置场买茶徃河博卖并尽诸州茶货入官便收三分利息旋行出卖致令细民失业枉陷刑宪大于远方不便谨具画一条列如后
　　一臣伏以国家富有四海山泽之利多与民共自仁祖临御以来深知东南数路茶法之害制诏有司一切弛放任令通啇货法流行徳泽深厚圣时盛事高出前世今天下茶法既通而两川独行禁此葢言利之臣不知本末苟贪劳赏而妄为之非所以绥静远方之意况乎两川所出茶货较北方东南诸处十不及一日月行照文轨混同法无二门仁不异远岂可诸路既许通商两川却为禁地亏损治体莫甚于斯乃为害之大者故臣敢先言之伏望圣慈特寛茶禁所贵法令平一以幸远方
　　一本路既为置埸买茶将往河等处并逐旋取利出卖之后更不许民间衷私买卖遂令诸色人告捕依编敕禁茶法断罪州县承此指挥来累有成都府邛州百姓马吉等为衷私卖茶被人告捕有至徒罪各追赏钱一路之民遂生怨诽葢缘立法太重有害于人大凡官中原有之物民间私侵其利方是犯禁只如解州有盐池民间煎者乃是私盐晋州有矾山民间炼者乃是私矾今川蜀茶园本是百姓两税田地不出五谷只是种茶赋税一例折科【原注茶园税毎三百文折纳绢二疋三百二十文折纳防一疋十文折纳绵一两二文折纳禾草一束】役钱一例均出自来采茶货卖以充衣食伏縁此茶本非官地所产乃是百姓已物显与解盐晋矾事体不同一旦立法须令尽卖与官或敢私相交易便成犯禁斤数稍重乃至徒刑仍没纳随行物色别理赏钱恭惟陞下仁圣卹物之心必不如此伏乞别立条约以救苛刻之弊免使刑辟滋彰有伤和气
　　一本州导江县蒲村堋口小唐兴木头等镇各准茶场司指挥尽数收买茶货入官并已施行民之受大率均一惟导江县一处尤为切害葢縁本处是西山八州军隘口自来通放部落入城博易买卖其蕃部别无现钱交易只将到椒蜡草药之类于铺户处换易茶货归去吃用谓之茶米或有疾病用此疗治旦暮不可暂阙今来官中须要现钱出卖则蕃部难更将椒蜡等物入场博买若于铺户处博易则铺户价例自然増长【原注官茶毎斤先收三分息钱官中毎斤若用一百文买即作一百三十文卖若用五十文买即作六十五文卖】蕃部买卖便致阻节沉茂州事宜之后人情方始安帖岂宜更使茶货不通别生邉事
　　一茶园人户多者歳出三五万斤少者只及一二百斤自来隔年留下客放定钱或指当茶苖举取债负准备粮米雇召夫工自上春以后接续采取乘时高下相度货卖中等毎斤之利可得二十文次者只有十文以来累世相承恃以为业其铺户收贮变易却以白土拌和每斤之息不及十文所以川中茶价不甚涌贵民间日用充足今来既被官中尽数收买价直一定若将银色准折毎两须高擡四五百文【原注臣窃闻蜀州熙宁八年银毎两官折二贯三百文足市价一贯六百文九年银毎两官折二贯二百文足市价一贯四百文】或多支交子少用现钱【原注茶塲司指挥成贯并支交子余零方支现钱】交子所支既多钱陌又须亏折则园户所收茶货只得避罪纳官安敢更求余利一旦失业何以为生臣恐户口逃移赋役失陷渐由此起【原注臣窃知永康军熙寜九年买获并税过客人茶货共一百三十二万余斤比八年计亏九万余斤比七年亏二十六万余斤葢是园户畏罪失业造茶减少是致税数有亏以此推之则失陷税赋诚有其渐】又縁旋买旋卖先抽三分之息只此一事极未为宜日来州县逐旬各申时估或増或减官司据以为定岂可朝买一贯之茶暮收三百之利一日之内贵贱两般则州县所供实直遂成空文有司出纳之际乃同聚敛且铺户既与官中出利则民间岂有贱茶日用之物渐见不足锥刀敝法徒可敛怨必非朝廷理财之本意伏乞圣断特赐改更
　　一本州所准茶埸司今年二月二十四日指挥限半月令园户铺户尽数出卖旧茶不得夹杂中官如限满更不施行如有违犯并依法施行臣虽即时行下逐处然计其日限令至三月十日已满縁民间累年积贮茶货准备高价相度变卖一旦偶因官中为买新茶亦不预先防示忽然责立近限令将旧茶疾出速卖若出限未卖被人告捉斤数稍重即至杖脊安有数日之内尽底变易得行旧茶因此大叚减价无頼小人辄有告捕之心臣寻具状称若只限半月令尽数出卖则必是减落价例变转不行消失钱本便见失所兼虑才出限日之后被牙子或别人告捕送官枉防深刑显属不便又缘新茶与旧茶色目不同若将旧茶投税出卖则与官中收买新茶事不相妨本州须至申明欲令逐场一面收买新茶民间出卖所有旧茶乞限至今年八月终晓示园户幷停塌之家尽将赴场投税出卖令税务公明声説给引前去破卖仍乞指挥逐处官司如有诸色人把捉到衷私买卖茶货切须办认新旧如是新茶即乞依法施行若是旧茶只乞罪在捉事之人所贵积贮旧茶之家破卖得行不枉受罪两次申茶场司未防指挥若不许展限则贮积旧茶之家便见破荡如此措置岂不害民
